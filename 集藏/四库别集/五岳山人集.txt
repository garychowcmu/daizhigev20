五岳山人集
卷第一
赋九首 
悲士不遇赋一首 
射病赋一首 
礼贫赋一首 
咎云赋一首 
钱赋一首 
蚊赋一首 
玉巵赋一首 
吊朱买臣赋一首 
闺哀赋一首

五岳山人集卷第一 吴郡黄　省曾　着 　赋九首
悲士不遇赋一首
嗟嗟叔运吁乎嘅矣搏剽豪夺沦千载矣风安习成莫之改矣庶望平理其谁采矣委而舍旃民凋坏矣遽遽皇皇泣沾洒矣河清凤归老不待矣末如之何蹈溟海矣彼陶化之絪密兮惟登物而阜生仁既有所不逮兮乃&#60960;授于上英何既练之以才美兮又碑踬顿而瘁沉游凄落之宫圃兮咏先王之德音蕴赞国之宏器兮无闻誉之着升徒营营而中热兮日民疚之系心伤元众之颠丧兮无草木之润荣畏掊克而逃邦兮贼饕悍而殒身嗟州海其皆然兮鲜一隅之泰宁岂有皇之滔荡兮故翼奸而纷纭无阘葺之不陟兮无污墨之不伸危址本而摇蹶兮尚恬处而不惩思排凶而施膏兮时与命其不将相彼么侩之速显兮穷巨彦而彷徨闵在位之虐毁兮播水火于万方欲阿逢以揣合兮非贤人之素肠秉玄默而淡守兮蔑旌蒲之召扬执敛宝而绝志兮抚生民而涕伤冀尧舜之何时兮鉴绿发之早霜匪摈匮之足恤兮痛天命之不祥曰希时而从禄兮亦委蛇于帝宫苟德秽而躬华兮背孔尼之令风顺时辟而挥走兮虽圭绂以何庸宁困卷以逍遥兮抱圣道而长终
射病赋一首
晋昭公憯然弗乐愦然有疾四境不理纡体絫息偃之则烦振举寡力乃问简子简子不识董安于进曰臣闻扁鹊者洞览中藏以生枯起死名天下何不召诸乃奉黄金万镒重锦百绮安车抗旍之渤海聘焉扁鹊至晋引之紫宫延于玉房搴帏缔察徐雅善详首诊脉候次审厥色逡逡循循愕然而告昭公曰君王之病臣固知之然其成也非一症积也非一日矣臣请为君王历言之可乎昭公曰唯唯扁鹊再却再进而言曰今君王之病乃有目目&#63140;荒不覩耳闭不闻溃乎若坏汨乎罔停其名曰煎厥得之熏莸邪正淆浑黑白嘉言谠谟孔贬以黜小大近丧内&#63144;&#62690;&#63139;大中国复有蛲虫&#63140;厷赤弱其族云九盘贯滋大亡殒非久其名曰虫蚀得之掊克在位蒸庶濡首土田钱刀强梁者阜民靡有黎谁与为守复有火逆消金郁其胸路上下关格食饮反吐其名曰痞膈得之瘝困茕苦无以宣述仁贤摈野莫展忠臆多我觏痻不雨天泽复有掉臂则掣兴股则挛左引右控拘疹不安其名曰筋瘛得之政如束湿科以箕敛深刑刻罚税及鸡犬思彼乐郊水火庶远复有血气挥耗精神倦凋皮衍肉脱不能终朝其名曰风消得之居无蓬牖耕无莽田民鲜乡着鸿鴈播迁土崩势成厥祸昭然复有鳃鳃洞下嬽嬽善利一有所飨十有所去其名曰餐泄得之宫殿侈广营役不休九府殚竭饩廪若流土木大淫繇子作雠复有洒然被风躯半不遂肢弱掌战艰苦兴憩其名曰痿痹得之外重内轻五大在边栽养犷悍姑息自先一旦除之厥变孔延复有慌慌罔罔冉冉侵侵眤之私之逐舍不能其名曰鬼疰得之大佞若忠君倚股肱孚灌骨髓执枢掌衡万几由之鲜有不倾复有愤盈王满水气陵侮区区之腹扪焉若鼓其名曰瞋胀得之贪臣播虐豪门煽毒空夫包怒孑妇吞哭极而溃泄天地反复凡臣所言果中君王之病否乎昭公曰寡人所苦一如先生之言天苟不弃寡人得从先生以治南面有日矣扁鹊出谓董安于曰君王之病非汤液醲洒之所及镵石案熨之可施必也征五臣于虞庭借九人于周室寄以调燮委之融和庶几其可瘥也若在扁鹊则陌巷之医尔诚不能达晓君王之事
礼贫赋一首
予读扬雄逐贫赋末虽揭露反正而憎戚厌苦厥心当无释然窃希仲尼不去而乐之义作礼贫赋黄子闭户与贫胥处历年四十肃貌敬礼颜无忤色口无訾语麾之则从凡命皆喜宾于茅斋弗敢怠侮左右盘从形影为比仲夏吉日揽贫登堂拜而致言曰玄哉尔贫虗妙曷测善蔽弗成是为天德宰而不有施而不积荡乎难名熙相万物昔毗尧舜投金抵璧藿羹粝粢仁覆苍亿励说操版臾望秉罭举弼作师皆汝之力大任将与劳震觔骨逅我仲尼要久肝膈曲肱奉枕蔬水奏食偊旅陈蔡琴歌共怿兼友渊参原宪欢密箪瓢在陋饥饿屏迹龙行逾高鸿扬靡忒主亭者何织苇者勃寄餐牧豕耕草钓泽翕尔显庸侯王竹帛由是观之得汝者成名失汝者秽慝上建神哲下起勋绩处以修躬蓬蒿洁白出以佐采贞素表职生而恬康乐天自得没而无疚奕代轨式遗安孙子锡庆绵蛰仆自尔来为道增益气凌青云心对皓日圣途常羊王径祓饰卑细蝇蚁嗤眇货殖山藻诮愚千驷鄙没糟糠令妻考盘淑息莱子见游裘公乐集却谢车马孤抗泉石国无妬人乡靡怨客门可雀罗消摇坦适修夜常宁安衷鲜惕出无留顾入靡纷迫偃仰探经肆精奥极溢吐文章条贯矩尺端言蝡动庶几为则名播九方甘守沉寂与汝蝉嫣岂敢疏逖乐只君子颂汝朝夕于是贫闻而喜乃告予曰吾与子居旷久习便吾有胸臆未与子言我贫与富皆命自天天有二役授与不愆富&#60960;小人贫归大贤贫者福之富者祸焉滔淫贪墨乃与周旋盗跖吟口恶戾彰宣狼咋虎冠德义委捐乌嬴畜牧猗顿盬盐洒削胃脯鼎食骑连好之则聚慕之乃前不趋寇钞则在市廛凡百溺之鲜不覆颠高明鬼瞰醲肥瘵缠妖艳瞽心桑濮夺延智者使昏方者俾圆爱断懿戚虐起贵权弒父与君竞此致然仇由赂灭荣夷利挛郿坞取戮金谷自歼多藏厚亡散如尘烟宦虽巧捷陨之重泉斩宗殄祀墟宫莽田他人入室其道好还帝王张奢禄且不传况彼蠢庶乃握货权天阜资具均济普全匪伊私独可以掩专分踰必折徒取瘁煎富岂嘉德迷夫固怜情倾志向癖嗜罔痊凡今之人唯金与钱子既知我我敢舍旃愿与终始垂休万年
咎云赋一首
嗟炕炀之太甚兮草木熯而藁枯瘁农人之恐惕兮惨焦稼而爢禾望屏翳之运精兮沛灵雨以槩敷何浮云之偃寋兮胥淫骧而荡披挟九霄以怙崇兮势张王而展苛又氛氲而众翔兮曰俦类之孔多涣游漂而罔合兮互驱排以跨踰层烟莽之蓊勃兮匪盘岳之润滋神龙腾翥而无和兮愆泽物之往规徒霒掩以蔽日兮障光照而不舒揽琱霞以布周兮愍滂霈之无期吾闻遭迫难而控号兮目&#63140;宰骄拱之自如当卷让以卑倾兮竟固窃而不移阳赫处而飂阴罔从兮譬特雄而无雌前跮踱而回穴兮近睮睮之媚夫羌影同而心乖兮终畔岸而挠挐伤背谲之变见兮靡莎苹之载途既蚴蟉而上征兮何屯膏之若兹也虽鸿惊而鹗骇兮亦虗无而莫之贵也遏天道之下济兮败神明之化舆江与海其卑郁兮孰矫引而登之廓山川之愤盈兮又沉沦而抑之维巃嵸以迫薄兮翩交错而緁差纷乱纪而替能兮虽居高而必危相畴亩之赤濯兮怨謷謷其詈谁蝗螟乘之以放噱兮慨下民之靡遗吾欲启阊阖而陈词兮命飞廉以职麾逐艳轻之&#62672;&#63140;&#61212;质兮俾台穹之复夷举有渰于东岱兮征苍梧之密辉使沾漉于崇朝兮庶群生之可回鲜膂力以率呼兮困瞻仰而痛吁
钱赋一首
有物于此生于太昊取诸流泉非规非矩里方外圆非帛非粟日用首先不足而行匪翼而骞什伍以居背腹相联虗中善受长于纪年好逐贪鄙恒远圣贤芳者使秽朴者使奸兴灾召戾昏智陨廉剧营务殖天下趋焉舟波骑险鸷取孔艰巧聚必散广溢易颠臣愚不识敢请大贤乃谓之曰此夫肉幕周美而躬被文章者欤炉冶陶范而镕炼肖质者欤逆求悖出身毙名破求之不息老而益笃者欤充羡者仇雠为戚单虗者密亲且携目曰铜臭淆以锡铅作伪欺世而盛显者欤千文成贯五铢为体凡今之人皆与终始是之谓钱理
蚊赋一首
孅眇者蚊杂午受育旉与沟涂滋满郁燠假太阳之末光乃施翼而化足本阴污之秽肖故昏扬而昼伏佪佪涊涊千纚万属挟豺鼠之饕情螫生民之血肉倏胂乎帱帐喧营乎屏烛从容玉堂弥扰金屋鼓类求声上下反复有间斯入逢肌则扑噆得意而罔休吮长夜以饱欲使彼忧臣失寐思妇辗枕烟之不稀扇之不屏音若远而巧丛手将掉而善警思宁夕而不能拟货殖而胥等维皎日之在东潜鬼蜮之微影愿凉雾以早驱置天下于安寝
玉巵赋一首
岁之甲午六月己未吾母诞辰七十高龄二子不贵车马鲜宾五云流堂暖旭皎庭盥漱寅早有客欵门将结绿之卮载雕龙之盘觅予求售厥制孔完丽光盈把仰口深函予式见之心悰吐欢购之弗吝捧上母观乃曰灵岳方流产此莹质下有蓝田上有稷翼圣应出瓮德况握璧王门帝家斲造饮物尚之服之禄祉交集山膏石髓仙之器食色协苍震长生曷极今辰何辰突如而得天实贶之奏母寿域表厥遐年贞永千百于是罗子列孙筐绣奉履太湖之箐羞膳羔鲤注卮兰浆献拜成礼耀于壶罍彩致珵美英髦有峩母氏燕喜
吊朱买臣赋一首
岁在旃蒙协洽兮顇炎郁而闵忧遵西郊以畅旷兮历窈窕之山丘戾穹窿之俊英兮寓买臣之古台曩困此而栖读兮瞻苍黄之莽莱忆伊人之鲜穷兮饱一餐而不能悲佻佻而契契兮寄朝夕于艾薪蕴章美而人不知兮目荒榛以自叹伤暮晚而寝逝兮凤菀翼其不翻日行歌以逍遥兮忼何惭于道呕虽妻偶之惠密兮怨辞去乎好逑岂君子之匪恒兮寔蛾眉之二三彼由房之何人兮乃挥谢而不还心蠢匪而谬悖兮安能察夫俊豪俾百年之燕婉兮忍乖背于一朝鞫孤惶以负勤兮处墓间而涕洟顾茕影而相唁兮何命禄之坎巇览圣贤之踬抑兮皆贱鄙于国人时遭逢而翕奏兮虽鼓刀而必伸职将役于长安兮会风云而起之展高谟于明君兮接公卿以比差富贵来归故乡兮衣黼绣而驷翱值去妻于卑途兮恻伤心而郁陶触伉俪之往情兮载后车而施恩蹙佳人其赧悔兮卒怀羞而殒生嗟君子之既得兮哂妇愚之罔知昩神龙之变化兮乃沟中以诮期指前言以反讼兮恨荣华之不同昔已绝而今不可留兮庶黄泉之倘从彼群小之肆侮兮每与兹而胥然抚时晦以需养兮贵逶迤而善全
闺哀赋一首
室妇苏氏二八归予星言警德有鸡鸣之贤挽车汲瓮齐少君之洁相予下帷之业者十年矣方崇乐羊之寄而忽遘庄生之戚清闺旷处恻伤我心雪涕濡毫抒哀成赋其言曰伤乎凄哉美我灵姝毓吴趋之淑里兮结琼瑛以为姿嫮婳静而娴雅兮匪瓌逸之偶希当阳晖之桃月兮理帏车而我归予方修鸿霸之皎业兮孎婉顺而乐愉抱恭悊以周旋兮秀温嘉之妙仪动委容其何选兮服裵衯而端徐扬马伦之才义兮惠吕荣之高规疲羞馈而安之兮调候蚕而献衣抚忧愁而愠苦兮致芳言以解娱爱愊悃而缪至兮肖双比之鲽鱼逢命驾以游征兮摽恋泣而送之言未半而先咽兮忍难前而揽祛苞离悰而缱绻兮日焦皇以闭闺故旅魂飘摇其泆荡兮迢憧愦而念归每遐旷而邂逅兮若璇爢以慰饥奉俳随以晏笑兮形与影其不离矢琴瑟以齐老兮谓终欢之可期何佳媛之不辰兮竟汨淢而抱痾凛凄冬以迨春兮奏液饵其孔多方殗殜而望瘥兮俄笃侵而愤吁命凋短而蹇折兮悲冉冉以告徂知红颜之必尽兮睇颦看而奈何怙君子之未酬兮恇判陨于夜途虽遄往其何足怜兮抚良人而踟蹰手纤纤其握把兮情万菀而莫敷指溟海以为恩兮何怟怀之有枯憯呻恫而殷依&#63139;心兮惙忡忡其困予态濒逝而逾妍兮诉当诀而懑呜执我呼我百以千矣瞩我念我重辗复矣稿矣尫矣不可活矣泪濡零矣委我去矣洞浚房而顿捐兮弃绚丽之锦裳栖游尘于朗镜兮罢峨峨之靓庄俎丰肴而不举兮瞹辉辉其粲釭解魂轜于山宫兮树萧萧之扶杨骇翱同之无几兮忽泉台其委藏启金户以求之兮愁纡眇而难量凭虗无而结想兮色昭了而在傍的韵像之葳蕤兮顷消摇而纚扬若兰言之有聆兮袭平生之莹芳成玉容而可餐兮駃寻睐而杳茫暂恍俨于目参兮剧追遇而无方寂中阶以循躅兮戚流顾而独伤揽明月而不能兮系流颷其彷徨情烦纠而缪绕兮欲排迷而不忘谂幽思于众侍兮感低垂而涕滂燕差池以销魂兮花旖旎而断肠搴流苏而若偕兮抱孤衾以怆凉梦藻翘之姗姗兮皎铅华而来翔陈膈本以要言兮仰矢正于有苍虽挛挛而斐斐兮寤茕单而偃床志敞罔而郁霿兮心苦恶而内抢倦驰衍之佳情兮无灵妃之艳当岂徽容之弗再兮念阃德之靡双每虗徐而沉吟兮犹徂旅乎异乡疑美人之千里兮庶觏止而我臧览群汇之鲜新兮奚所欢之不长濊朝云而暮雨兮冀裾佩之景光默凝&#62725;&#63140;宁而窅悄兮越瑶台之帝傍左狎乐乎王母兮右委蛇于凤凰返福庭而夷犹兮每顾我于下茫思灏溔而孰信兮莫探求于昩荒谅有生之同毕兮乃垆造之大常迅违我而溘先兮曼愁愍而无疆

卷第二 
周鲁齐晋楚诸贤赞颂三十二首 
召穆公虎 
芮良夫 
樊穆仲 
富辰 
单襄公朝 
太子晋 
伶州鸠 
密康公母 
御孙庆 
夏父展 
展禽 
里革 
季文子 
鲍叔牙 
赵衰 
绛人 
祁奚 
张老 
医龢 
羊舌肹 
阎没叔宽 
尹铎 
壮驰兹 
窦犨 
士茁 
伍举 
倚相 
白公子张 
鬬且 
蓝尹亹 
王孙围

五岳山人集卷第二 吴郡黄　省曾　着 　周鲁齐晋楚诸贤赞颂三十二首
召穆公虎
六合万区大矣非明目达聪而尽罗天下之言不能独智而理也故唐虞帝王惟日孜孜以求言为首要斯术也得之者长盛有余失之者覆亡不暇必然之势也是言者诚治平之财用衣食也厉王自圣恃一二小夫惟巧令之言是庸而民之有戚蕴壅防遏不得以宣俾日趣于崩散而不知也积而愤溃莫之救药虽有善者亦无如之何矣宰治寰宇良在咨询嘉言罔伏厥祚乃兴召虎之献曾莫是听天禄永终若响赴声
芮良夫
百官专利则天下坏胥史专利则百官坏何也百官所操者天子之功也胥史所奉者百官之政也惟颠覆其功迷乱其政而后货赂崇焉功隳政倾非坏而何虽然百官视天子者也胥史视百官者也苟天子者采英秀亲骨鲠放逋荡黜饕诐则百官砥节胥史肃矣芮良夫以荣公专利而十王之败何其洞明治乱之源也天之出利徧养兆民为君为牧岂曰自营聚之则殆散之则尊圣有明训胡宁不惩
樊穆仲
仲尼述孝于曾参自天子迨于庶人一切以为至德要道故穆仲之进鲁侯也以孝且举其事神敬老谘诹旧章者征焉而宣王之用之也以是其有文武周公之遗风乎后世儋析之夫不以此道故临政者至有琐材薄能骄蹇自圣悖率由而以其肺肠为之程焉欲求民之安也难矣哉为治有道训典粲如惟彼恭考罔敢或渝惟彼不顺则背而驰秉钧之子可以鉴诸
富辰
传称平王以来臣皆从君于惽靡能为有无独辰为有立焉信哉观襄王初以狄师伐郑惟辰以为不可至登叔隗为后又惟辰以为不可卒之竟遇狄祸而播越焉君子以其谏为忠矣至于吁嗟慷慨率其属而死国之难岂非卓然烈丈夫也哉襄王玩祸缄口盈庭矫哉富公早诫霜冰狄师蠢来出汜蒙尘大夫死难气贯二明
单襄公朝
雅有之抑抑威仪维德之隅信斯言也隅有弗度而克永令终者鲜矣故仲尼占季路子贡料执玉孟轲听言观眸皆是道也单襄公一会之顷而以威仪卜晋齐君臣者五人暨其验也不爽毫发非志气清明登履圣学者能如是乎执此观镜有位其无遁情矣乎 人有厥心如龟之文彪显辞貌淑慝以形有斐卿士襟度则神览之决之百里可征
太子晋
嗟乎太子晋贤圣俾不获大宝以振耀万方姬祚之灭由晋之夭也天之弗支也是故太子晋贤圣者文武成康之泽也其无年者厉宣幽平之烈也又观太子晋尝语师旷曰自太皞至于尧禹未有一姓而再有天下者盖知周衰久矣呜呼后世堕山防川常矣其亦未之览晋之策耶姬德遐蔓乃生圣子天命去之卒折而死壅川之谏光于左史语高泰山千春仰止
伶州鸠
景王匮财罢力以逞淫心神怒民离奚龢之有声者器之标也器者民之象也钟弗和而告和盖受谏生直扞谏来谀王之招也夫直之臻也必昌谀之积也必亡甚哉谏之不可扞也谀夫足以亡人之国故州鸠不敢谀也天弗佑周世有昧君爰作大器狎祸离民伶官者鸠诫述典刑弗婴弗耄曾是莫听
密康公母
天子一娶九女所以重国广继嗣也九女者法地有九州岛承天之施无所不生也一娶者娶而无再恐其弃德嗜色防淫泆也天子且然况其下乎密康公室家久矣又滥取奔女以小丑备物而弗受厥母之诫则其覆宗宜然也 古之娶度惟重宗祧匪曰妙艳酣溺逍遥密公得粲灭祸是招贤母之训可镜厥曹
御孙庆
丹楹刻桷宜若细愆然而御孙以为恶仲尼笔之书者谨厥微也盖天下国家莫不以俭共而兴淫侈而亡秦隋之迹可征矣则庄公兹举而宗枋系之御孙安得不以为诫乎庄公童心华饰清宇欢悦小君悖决典礼御孙怀忧嘉谟乃矢昭哉青策以儆荒靡
夏父展
凡为君者莫不曰自我作故世之谀臣惟令之从巳尔若然则炮烙焚坑者独非君乎而皆可故耶于是知展之贤矣相彼明王善以建极宁有不令可作轨式愎哉鲁君迷乱章物良语弗庸为尔嗟息
展禽
文仲祀爰居可谓裸裎者矣而卒能陈说曲训以止诬越孟轲所云不易介者其殆是类邪其所叙祭法章矣有千之者固可征案以黜也柳惠怀民止非得巳由由若和肃肃自纪渎祀感之张述圣礼诵言弥钦闻风兴起
里革
昔者帝舜咨官曰畴若于上下草木鸟兽以益作虞夫曰予者以品物为躬体爱之也曰若者兴阜咸若生之也在周山泽之守犹有厉禁厥后虞衡变为榷利惟恐罝罘网罟之不广而务侈其征矣宁有贤如里革者以矢其音乎噫彼帝王民物之主仁之遂之乃登喜起管榷既开诞竭其取孰有君子心及鲜羽
季文子
行父为政以国人匮薄之故至抑损躬飨故尝称先君述礼言曰则以观德德以处事事以度功功以食民斯术也方之典谟何让焉有国家者得若人而寄之夙夜甚鲜无告矣乎世有箧金如草房艳如云而民之沟壑呻怨瞶若无闻未尝感兴于心也此非尸禄素官而召其天殃者耶文子执政宜其上卿观民而处乐戚胥均鲁国之光旦德遐承宝玉排莒千载遗芬
鲍叔牙
女无妍恶同宫则妬士无忠佞并朝相击恒情然也孰有如鲍叔牙者贬巳崇人忘躬虑国以荐达管仲若此者乎此仲尼所以称贤也且世多愚庸虽日与圣哲周旋弗能窥覩其涯也即使知之亦视其困落沦饿陆沉老死漠无关焉或有阶门且阴挤谗摈之不暇人之云亡邦国殄瘁此娟嫉之臣明王所以放流也管仲相齐之功亦代常事独叔牙之风何寥寥也 管子释縳九合一匡治于高傒鲍叔所扬嗟彼不试岂任周行举贤道熄览卷恻伤
赵衰
古之君子事人也惟以巩奠宗社仁阜下民夙夜登起良俊乃心王室而已躬不私焉故唐虞之臣以明扬为大务盖以身致君曷若以贤之广也彼旷瞶容悦者逞其不肖之身阿逢卑节操权固钧其贪饕鄙心若欲毕老而不变其位然者凡经国之哲一切排摈空死使无风云焉故往往覆人家邦也若赵成子三让为卿而称荐才美自简策以来鲜矣 相彼臣道职在举贤求以定国荣华匪先恪哉成子股肱克虔三让之芳垂耀匮编
绛人
予读糓梁氏鲁成公五年亦载绛人事又纪其言曰天有山天崩之天有河天壅之则凡山崩川塞天为之也又曰君亲素缟帅群臣而哭之既而祠焉斯流矣伯宗庸以告君河果流夫绛人达礼经知天道而困为辇者伯宗不能推毂于廷以光晋治狭哉其心矣故孔子闻之曰伯宗其无绩乎攘善也 山川之镇灾必自天哲者修警傲夫忽焉绛人礼荅卓尔俊贤大夫弗扬何其鄙旃
祁奚
良臣之委质于朝也惟一志焦思期以光展君化康若民物而巳不必其才贤之出于其身与人也故有长必让有善必登佞者为之则虽路迈友生亦讳忌不采矣岂有直举其子若祁奚者乎及荫叙之兴而公卿者皆求富贵其子使不肖纨绮得组玉于金马至有衰而不老兢兢然曲固厥位以庶盈其请授之限呜呼古之荐其子也经国后之禄其子也富家亦异乎祁奚之心矣 明扬有位道则至公内亲外雠厥视普同祁奚虑国世济有荣膏豢尸禄赧颜令踪
张老
古者尧白屋而禹卑宫仅取临拱而已至周始有天子砻密之制然且伤于文矣况官臣华备过于金铺田舍广辟侈于法宫者乎滔滔乎天下是矣夫奢欲者人之情也而又寡禁此雕峻掊夺之风所以益煽也张老一言而能使晋之上卿反奢以俭革僭而法可谓贤矣栋宇之利盖取蔽躬茅茨采椽缅矣古风彼创者何日丽岁崇司马良廸文也克从
医龢
甚哉女谒之足以覆倾人也大而天下小而国家古今内荒而败者讵可纪哉盖志者万几之干群化之本也志而惑矣又何理焉予观医龢胗察而能言人之国且料镜君臣死亡效如桴响何其明也 嗟彼嫔艳近之必替圣王作诫昭在金匮晋君蛊惑国殃身瘁秦龢之言凡百可佩
羊舌肹
甚哉人之所积臧否祸福必遗于后而莫有遁焉者乎盖黄河之枝委万里且浊而泰山之迤逦千麓犹峻所遗之势然也仲尼曰积善之家必有余庆积不善之家必有余殃此殆目覩当时大夫庆殃遗之子孙如栾武与桓之类故设此论也叔向因韩宣子忧贫而贺之知宣子所积者德也其必遗庆矣后世览见仕人熏天之恶而俾躬处休者以为圣人之言无验殊不知凶人之先当必有嘉培也然而子孙微矣以是而观人代世之兴衰虽宇宙指掌也瞻彼家积波润必余怀难由武武免本书叔向知德侃侃献规忘贫贱货圣贤攸归
阎没叔宽
古之人视夫贿也犹虎虺之必噬咥涂圊之必污秽洪水之必浸溺不惟知畏于其躬至于人之惑而蹈之亦为之惶局不宁拳拳献替若欲其舍恶而新焉若晋二大夫之于其卿可见矣其犹有先王之风乎厥后贿者昌否者殃举天下相忘于金钱之化始且暮夜继而暗室甚则辇衢持之堂位陈之其无避耻矣乎 惟彼贿者必覆典刑贪人蛊志饱恣而行二贤规主辍哺戒听千秋之下咸垂令名
尹铎
传有之与其有聚敛之臣宁有盗臣盖恐殖利以驱民畔离也尹铎为晋阳而曰保障诗云岂弟君子邦家之基铎之谓欤后世小人当要郡国则孜孜以茧丝为事恣睢阴慓伪增虐取日毁殄其民以自为崇货起爵之地且倚鼎铉庇覆之焉呜呼人则巳矣彼苍者苟不降殃于若躬与其子孙谓之无天可也 帝王设官曰恤曰周何彼憸者暴惨征求忝厥父母乃以作雠祸报反而必有后忧
壮驰兹
代之庸夫其得志柄人之国也靡不骄扬矜诧以为天下之才莫巳若矣孰更曰智有缺猷邦有缺是以孜孜求图于贤才乎是以每每隳人之社稷春秋之时吐握风远矣而有赵简子用怀东方此驰兹之所以希绝而叹贺也呜呼天下之大虽使一世之才尽举而用之彼圣王者常以为未足而况多遗贤者乎呜呼贤俊邦家之基兴者不足亡者有余大夫达经感叹咨愈立谈之下蕴轨乃舒
窦犨
简子之叹盖叹生年有涯也而窦犨纳之正焉曰不哀年而哀名信斯言乎苟无令德诵于生民而徒拥彭乔之龄不过虫龟羽鹤等尔故曰君子疾没世而名不称焉及举中行范氏祭主化为畎亩以明人亦有化且以着诫其意远矣人之不朽以三而名区区六尺安得久生窦犨瞩叹惠此嘉箴作镜千祀日迈月征
士茁
古之天子公卿大夫士姓享各有分莫不以功德广狭而禄报如之先王爵制之度由是也踰者殃忝者败厥应如响矣知襄子匮薄其德而张侈之室其能当乎且家有贤俊如士茁者其幽明政故何所不知也不能咨藉其辅以保其祧宗不其愚乎 物无两美天道则然土木亢丽居必不延晏安素暇弗省度言灭戮之祸灼巳在先
伍举
君有过言而为臣者将顺之者稔君恶也弼违之者纳君善也观楚灵王三与子革言则谀奉如响而一与伍举言则陈古法而纳之正当是时也王固善革而疾举矣暨其亡也众溃亲离彷徨山野茅蓬莫敢舍销人莫敢饟卒之饿迫而死欲求章华之乐其可得乎吾知灵王者于斯必当追叹举之言为忠也呜呼晚矣凡君之职美在安民岂以台观可缘而文贤哉椒举嘉谟恳陈雷同小子胡瞶弗闻
倚相
古之君子为政也无怠朝荒夕惟日不足而求民之瘼惄然望贤者告之谟而惠膏之焉申公老而不兴弛然晏寝将以君爵为豢飨之器故倚相尽规而作其衰耄卒之惧而引过宜王孙圉以为楚国之宝也大昕而朝君子之常彼娱安者息偃在床左史进诫庶以靖邦不远有复厥亦有光
白公子张
圣君来忠骄君召谀国之常也楚灵王既会诸侯于申乃大筑章华以明得意薮逋亡构兵革灭陈剪蔡而求鼎于周厥志以为方行天下无难也而不知国人病役嗷嗷思乱矣当是时佞臣子革辈惟卑卑承謟之不暇岂有忠如白公子张者举贤王之典令君之迹以为谏乎楚围不道虐此下民琐琐庸小逢阿其淫贤哉白公骤以尽箴闭关无几国祸遂兴
鬬且
夫闻有国有家者以阜民为富未闻以货也苟不惟康保之图而一以刀泉为心虽巧持曲守鲜不败祸者焉如囊瓦执楚之政而孜孜蓄货至于欲蔡侯之佩唐公之骕马&#63140;夹而留其君者三年其贪窳之恶太甚若此也鬬且一接其言而逆知其祸贤矣哉若后世覩见丰财之官则甘之慕之穷策罗之而或化与之同归矣安得鬬且子文者而与之从政哉嗟人之躯飨亦有限彼贪而渎心则诚眩不有巨鹿多藏厚散敢告有位戒尔盈贯
蓝尹亹
小人之事君也国家闲暇则狐媚取容富贵坐视厥君之颠迷而不之顾至于乱亡则必嘘口&#63140;欷流涕殷勤缱绻如妇如寺又何益焉蓝尹亹痛其君之不道失国故虽假载车而弗与自庸情观之以为不忠莫甚焉而不知因以作戒盖亦伊尹桐宫之谋也不然则反国而何请于司败焉大抵忠臣之行皆以违戾匪特诤之言也楚之逢难君臣播迁大夫病王以忠为权为儆为鉴自献厥言匪子载见胡测其然
王孙围
尝闻之孟轲氏云诸侯之宝三土地人民政事盖人民之为国本尚矣而土地者百物之资阜贤才者庶绩之由出而皆以保乎民也舍是无足宝焉者矣若夫玩好之珍是贾人岛夷之宝也而在位者尝千金片玉万镪一珠以为奇夸嗟乎任斯人以国家也鲜不殆哉国有大宝惟地与贤民之攸赖祚亦用绵戋戋佩玉何足贵焉大夫嘉告光于竹编

卷第三
颂赞一百二首 
高士颂九十一首 
二陶赞二首 
自述赞六首 
游檇李城赞一首 
游泰伯古墟赞一首 
大石佛赞一首
高士颂九十一首 
被衣 
王倪 
啮垂&#63140;夬 
巢父 
许由 
善卷 
子州支父 
壤父 
石户之农 
蒲衣子 
披裘公 
江上丈人 
小臣稷 
弦高 
商容 
老子李耳 
庚桑楚 
老莱子 
林类 
荣启期 
荷蒉 
长沮桀溺 
石门守 
荷筱丈人 
陆通 
曾参 
颜回 
原宪 
汉阴丈人 
壶丘子林 
老商氏 
列御寇 
庄周 
段干木 
东郭顺子 
公仪潜 
王斗 
颜斶 
黔娄先生 
陈仲子 
渔父 
安期生 
河上丈人 
□臣公 
盖公 
四皓 
黄石公 
鲁二征士 
田何 
王生 
挚峻 
韩福 
成公 
□丘望之 
宋胜之 
张仲蔚 
严遵 
彭城老父 
韩顺 
郑朴 
李弘 
向长 
闵贡 
□霸 
严光 
牛牢 
东海隐者 
梁鸿 
高恢 
台佟 
韩康 
丘欣 
矫慎 
□棠 
挚恂 
法眞 
汉滨老父 
徐穉 
夏馥 
郭太 
申屠蟠 
袁闳 
姜肱 
□宁 
郑玄 
任安 
庞公 
姜岐 
荀靖 
胡昭 
焦先

五岳山人集卷第三 吴郡黄　省曾　着 　颂赞一百二首
高士颂九十一首
被衣　大道不凿至人秀世被衣冠出超然释智啮公聆教无言相契畅怿长歌冥筌排去
王倪　王倪天士缺也问道育艾尔神一绵虚抱寒暑何侵风雷弗眊大准玄黄权舆上教
啮垂&#63140;夬　啮垂&#63140;夬由师蕴含上智至道相延宗王祖被遐言未卒呬然睡寐灭影山隅弗求天配
巢父　巢父鸟栖弗营栋宇由进尘言严挥不与乃临其清乃洗其耳箕颖高风千龄无巳
许由　武仲洁修毫邪不处黄屋将归紫芳高举颍汲箕田羞颓汗鄙俎豆公神绵绵无巳
善卷　逷矣善卷君尧北面鹿衣牧世自臻从劝虞钦玄德让之赤县贵适心神永凄荒巘
子州支父　休休支父道重八埏阴寝阳觉神寂而恬巍巍二帝大器告传不遑长谢缮性自全
壤父　老父皤发愉愉壤戏吐厥鸣歌朝兴夕憩虚渴咸充帝焉何利醇和未斲陶哉寓世
石户之农　虞皇御世虚谘禅者石户之农至人在野天位以干弃如屣舍灭迹沧溟清踪莫写
蒲衣子　蒲衣妙纪德与天侔大舜虚襟模范是求发评虞泰致一马牛扰劳民宰胡可缨留
披裘公　负薪炎暑吴有一翁粗絺弗御冒彼蒙茸季札相逅遗拾不从姓名终閟空仰高风
江上丈人　丈人遗俗鼓枻江隈楚胥求济夜乱芦漪笑辞星剑意进鲍鱼匆匆诫别何用名为
小臣稷　小臣之稷微尔齐氓巍崖独拔苦节自贞君軿数过聊得瞻迎区区管鲍何足班伦
弦高　弦公郑宝托迹迁贾秦穆扬兵于周邂迕矫命犒师阴抒国祸辞赏居夷飘焉弗顾
商容　商容大道聃也之师形将蜕化教庶琼遗三言甚寡万务何余喜编后授屡发其规
老子李耳　伯阳圣老人貌天行寿经亿代道冠羣生龙穪礼得牛候书成西关度迹玄化冥冥
庚桑楚　庚桑耳役画去挈远息意三年风尊翠巘俎豆不乐形生自晏贤知明扬世心何浅
老莱子　楚莱避纷蒙阳寄耜草宫木榻水菽怡志驾屈楚君经纶将贻内赞遐谋相携远逝
林类　林类鳏游取资滞禾&#63140;秉踽踽行歌萧萧孑影素王载觏令赐乞请果得高言不虚停轸
荣启期　荣公何族弗美身隅扬歌郕野抚弦而嬉清言自宽披吐宣尼契天符命孤引东墟
荷蒉　荷蒉者何逃名卫地宣尼鸣乐闻音知意翩然出讽比之厉揭斯行斯言果于忘世
长沮桀溺　悠悠沮溺并耜荒墟敬询渡济暂驻浮车飘然无荅齐口致讥物情不足隐德有余
石门守　石门门者阖辟是尸仲路宵投乃询其师鲁尼入耳强仕致讥閟光韬彩百世所希
荷筱丈人　丈人绝轨倨接洙贤天涯日暮鸡黍是延载陈夫子寻返客辕先几扫迹虚室依然
陆通　接舆厌浊放隐佯狂征罗上士徙适遐方歌衰凤德车下道傍洞天周涉妙药为粮
曾参　孝哉子舆领道泗滨浩浩之气常骄大人为都不乐好爵难婴单居秘论传耀千春
颜回　颜氏之子不怍簟瓢心斋白日志迥青霄圃衣田食大圣游交鼓琴蓬荜可以逍遥
原宪　原生匮盝室侵风雨薄炊经旬雕裘历纪友赐荣华骖騑萃止闻剖病贫终身含耻
汉阴丈人　丈人治圃搰搰其劳赐焉逢觏进说为槔前陈后诘反复见嘲风波全德私语其曹
壶丘子林　至哉壶子列老下趋龙藏郑圃眞与道俱侧闻玄语宣发希微载陈生化继述黄书
老商氏　老商树教列寇下趋居门七载席始相携眼耳都融叶干忘机乘风枯槁得道而归
列御寇　御寇隐郑四十余年台衡大馈顿首拒焉麾使悟妻保体消愆軿风驻世表箓蓬仙
庄周　庄周傲世洸洋寓言文穷万妙学守一玄戏游自快国聘难延浩然就尽弗避乌鸢
段干木　干木自晋萍寓西河群贤分组树介岩阿千乘登门跳跃逃徂腾光韦素耿照弗磨
东郭顺子　灏灏东郭动展如天清虚应物独抱自然迷窥高弟欲述难言文侯失志爵国可捐
公仪潜　鲁慕公仪崇阶以钓授意孔思乃非诚到面返君言高陈友操考盘弗谖毕景怡道
王斗　卓荦王斗抗节齐门衮衣奔走至训希闻方聆口&#63140;欬规省过以承聊扬五彦境庶咸宁
颜斶　特哉齐斶剧折庙堂上陈二帝下举三王宾师靡诺形神恐妨终身不辱野箓有光
黔娄先生　黔娄物表着撰存志却相鲁公辞卿齐使捐世萧条敛衾弗备贤矣配人以康为谥
陈仲子　陈仲遐情于陵□玩輖饥觅李螬食过半楚相敦求山妻了算遂嫁云踪锄丁自窜
渔父　楚老垂竿渔于烟水族氏无彰鳞鬐自举偶觌三闾开敷数语击棹扬歌冥潜何许
安期生　安期高蹈疗俗千祀绿海孤游朱颜常驻挥璧阜亭酬舄始帝去矣银台永遗尘世
河上丈人　伯阳倡教嗣流河上句疏章钩宣机□象战世纷纭玄心坦荡鹤发葆眞仙民景向
□臣公　臣公贵阀或拥旄旌独穷玄牜&#63140;&#62868;不滑神精兵墟故国蓬转扬声教承瑕翕振铎千龄
盖公　嬴末龙争奋图封拜伟矣盖公迟栖东海无为教参齐方底泰衍辅汉庭玄风犹在
四皓　皇皇四老同襟齐志远虞蓝田芝粮萝被弗凿天眞重归地肺隆准膺图空劳聘币
黄石公　何者老翁托名黄石蚤鉴留侯脱履令拾玉弢金版授之不惜定帝谋王谷城留迹
鲁二征士　姬鲁两生孔庭遗学叔孙佐命仪声乃作谓方荆棘难兴礼乐弗纳玄纁翱飞寥廓
田何　商瞿授易桥馯周孙子庄嫡继孔脉绳绳一移客土四嗣俱兴亲劳万乘造拜轨经
王生　硕以王生道研轩李斐尔张公素交一臂袜解虚庭趋风敬系凡百华裾悉高廷尉
挚峻　京兆伯陵&#62685;&#63140;开峰屏躅太史腾书兴言报复知足无虞守玄袪辱居士灵祠春秋自续
韩福　北郡韩福洁白修躬博陆调鼎乃下旌弓疾稽中驿帛奖幽踪荷衣鸠杖陶陶令终
成公　成公全朴称谓不传途遭玉辇峻峙幅边□归方外克免帝愆书郎乃遣茅户乞言
□丘望之　安丘丈人中林自命龙位来师豹潜逾劲岐业周流老编删定振教玄玄道家衡镜
宋胜之　胜之敦孝聚居风动力施衰白食损姻众附姊饔飧拒兄录用独综弦歌羲光是弄
张仲蔚　仲蔚遐轮景卿并辙洞探干曜兼长椠业阖户栖神荆楱掩绝尘鉴何知馨光不灭
严遵　君平卖卜子云所师目&#63140;冉文是阐乃作指归牧不可屈钱常有余眞人淡泊亶哉匪虚
彭城老父　彭城老父陆沉皓首炎鼎将移麟搉凤蹂吊哭低回曾非侪友熏膏之规哲士宜守
韩顺　世道交丧子良隐息宁极青山耻歌白石求于井蛙责之负笈兔戮狐收泰然林泽
郑朴　谷口子眞甘恬秉默非服弗服非食弗食不荅征车为农草泽吁嗟法言撰其玄德
李弘　仲元所居俗用拭新授之百里非其素情中途遁绝卒老高深先英评许未悉玄眞
向长　子平上哲赋德渊冲玩辞观象损退自崇伉男俪女家务不综周攀五岳禽老是同
闵贡　仲叔高栖藏宝迷国一介弗取卓然贞白□牒司徒寄形安邑枯槁当年风流九域
□霸　儒仲处英放独新世光武中兴守礼不试草覆野耕甘于沈翳贤室高明济成遯事
严光　吁嗟子陵少与龙潜飞腾天位书玉连连北军亲就内榻同眠富春之滨客星皎悬
牛牢　君直峻守耻交万乘清夜片言终身为信卯金复兴币玉不应葆盖煌煌遵庐慰问
东海隐者　隐者闲旷避世沧瀛其友树节乃饵华缨进轻退促举动不经交携长绝时议所钦
梁鸿　伯鸾者何修远之子介耻攀龙贫资畜豕仰颂逸民庶追芳趾贞配孟光骨埋吴土
高恢　高恢总发道德是求伯鸾齐志泉石胥游东飞西驻歌以写忧形容万里远蹈同流
台佟　孝威特迈税趾武安兽居土室不愿弹冠郡公温劳有语足宽终龄超遂大璞得完
韩康　伯休谢俗劚药青冥通都树价细女举名飘然改业遐蔽霸陵佯随国聘俄蹈虚眞
丘欣　季春傲俗自矜无伍国守逢迎翩翩凤止宠禄尘如清言烂吐鄙尔扶风谁攀冠屦
矫慎　仲彦鸾扬孤翔不娶友牍殷勤淡无应&#60960;□岛寻仙还家告逝复见他邦的然灵异
□棠　季卿懿资弘通卜艺超峙区表弃荣绝利庞守来瞻默形三谕凤色鸿姿图传乡地
挚恂　挚氏之恂光于祖德博贯无伦幽潜不惑声薄九霄经传四国乐矢弗谖空劳物色
法眞　高卿宿学门众纷如功曹面却孤峻所希再荐知巳四下鸾书杳然长绝德撰穹碑
汉滨老父　汉滨老父操鉏沔上翠华雷动不屑瞻仰台臣屈问理辩如响俯首含羞匆匆尘鞅
徐穉　孺子清妙超绝代俗屡辟鸿臣不瑕皎玉万里赴丧炙鸡茅束以力粥饘安安自足
夏馥　八顾夏馥不通纨绮抱影烟霞灰情辟举秦网载张天形遂毁客作将终固迎归止
郭太　介休林宗行师伯彦庐膳常虚躬衣不掩察观干象怀珍高卷有道之碑扬光竹简
申屠蟠　子龙尚节抗论生枯博经举贽殡友浮河榜标初炽独叹坑虞巢依梁砀得以安歌
袁闳　汝南夏甫杜门深处日朝母氏挥绝宾侣科头自放不闲俗礼长歌白驹逍遥桑梓
姜肱　伯淮英朗经通纬治四海抠衣多齐孔氏□使图形幽房韬被碧海浮桴青州逃世
□宁　宁也何自管仲之孙片金弗顾割席远歆龙德既显豹隐是征甘心玄寞郡阁图形
郑玄　康成蚤颖博极羣典得五马门大道是勉几授尊高杯崇温俨八尺之躯终焉闭敛
任安　定祖儒流世有赞言披求迁传感激仲连性情咸得出去忧缠清虚无染珪组永捐
庞公　庞公眞隐志凌冰雪弗慕荣华自宁巢穴遗与人殊身于世绝茹秀鹿门欣怡云月
姜岐　子平幼孤俞俞守道功曹爰致托疾以报守计劫迫尹邮宣救牧豕调蜂天涯啸傲
荀靖　八龙矫首里署高阳叔慈抚化物外游翔终身肥遁至宝含章玄昭二谥永世遗芳
胡昭　胡昭高尚不事袁曹陆浑之下耕诵逍遥乐亭相誓由免奔骚群贤递荐巳入冥寥
焦先　孝然奇士少避白波食草啜水露寓于河色妹翳体伐国谬歌饥寒待尽风节高峩
二陶赞二首
陶潜渊明浔阳柴桑宅有五柳偃息北牕亲老家贫自解祭酒州辟主簿躬耕不就刺史檀君道济□候梁肉之馈麾而不受弦歌彭泽耻彼折腰归□来兮我歌且谣故人延之过必停车留钱二万悉送酒家琴无素弦菊有黄华义熙为文年书晋氏永初以来唯云甲子至于元嘉噫先生逝
弘景通明丹阳秣陵读葛洪书志于养生终身不娶朗目秀形齐高汲引朝请朱门挂服神武诏给松芩立馆句曲隐居代名读书万卷尤明五行人歌丑木表至新林梁武资给朱砂黄金吉凶征讨靡不咨询山中宰相参候公卿集注者何论语孝经告逝而逝香气氛氲其谥维何贞白先生
自述赞六首 并序】
正德丁丑之冬黄子闲居怅然回忆龄稺之年至于今日二十八岁矣中间颇有非常之事各述短赞以示子虞
五龄之时啼索三足蟾蜍乳母揭瓶而得绿身三足实所希觏母为羁缚拂弄踰日一宵失去 臔臔蟾蜍与兔双居托身夜光尔寿无期顾予何德遥遥致之系我洞房为我娱嬉何瑞何灵俄还桂墟
十四时夜读寐去草香一枝误置架上延绵焚书将炎于屋梁矣梦中一老惶遽再三呼警曰子尚卧不起耶觉视室中烟盘火飞急沃以水始熄 焚香不戒火炎典籍浮光肆虐将展威赫梦中老人警我太急倒衣下床霏焰腾室奄然弗寤灰矣形骨
正德庚午春三月误吞金屑魂扬气乱将欲闷绝急检本草云鹧鸪可解遂嘱鉴奴讨买纔出金昌一老者笼此鸟而至矣易归作羹大毒涤去次日辗转求问猎者皆云此时必不可得意老者其神人乎吞金烂沐岱游反掌爰览图经鹧鸪剧仰笼鸟者何皓发携杖易归为羹心宁神朗倾市不得皇天所相
一夕梦游入大宅榜曰四贤堂升堂之顷四人冉冉下迎各通姓字乃知汉司马迁贾谊扬雄枚乘也见予嘘嚱流涕若述其寓世倏忽之意 踔绝马扬佚荡前古史凭孔轼玄蹑羲武贾豪枚隽宏文烂吐千载遐邈一宵逅覩相对吁嗟握手如故
昔游茅山间道趋句容肩舆入林去我丈许一虎蹲踞不动予神色不变安安过之厥后追忆乃觉危矣 既眺仙都将遵帝乡青林是入文虎在傍仆夫孔悴余胆颇张幸哉不咥剑刃弗将岂非神力免此巨殃
己巳冬十月廿有六日虞儿诞举时夜未旦人方寝息俄而一室戄起惊走以为火也及寤声在空中隐隐如雷自午至子日如之弥月乃息古昔哲人之生多着灵异意者他日吾儿其有闻乎吾宗其将昌乎冬仲之吉甲寅其辰蘅香夙授男子载生爰发其祥弥月室鸣太人占之曰时令闻我宗将大庶乎有征
游檇李城赞一首 并序】
檇李者春秋时吴越分境故曰由拳吴之备候塞也古名长水今犹目其都乡城址在郡治西南三十里本觉寺汉赵烨载二十年句践伐夫差战于檇李吴师大败即寺地也而越绝则云越师伐吴未战值阖闾卒故败而去也语儿乡故越界名曰就李吴疆越地以为战所至柴辟□句践入官吴时夫人从道产女于此养之李乡及后胜吴更名女阳亭又更就李为语儿乡今崇德县东南语溪一名语儿中泾者乃其遗迹也县馆亦以为称按此又有就李之目矣寺壤平阜宣和中改为神霄玉清万寿宫故今标干门曰万寿山建炎复旧有檇李亭碑载左右古栢夹道今巳倾伐仅存镂像小石塔二座址凡三百余亩咸艺桑李而宋代额田三十余顷多折阅之右族矣南距濮堰北倚新城新城者即四城之一也东迩岳庙西接徙门有苏轼三过堂堂之左有古甃石井戊戌正月一日舣棹览焉
禹枝稷裔密为邻奠王泽替夷师革乃擅宗隳七七霸成一战往业俱销遗墟慨见
游泰伯古墟赞一首  并序】
泰伯古墟者在无锡县东南四十里即其始都所谓句吴也殷衰侯王用兵乃创备为城周三里二百步外郭三百余里人民耕田其中三十三传至王僚皆都焉厥墓皇览云在吴县北梅里而刘昭云无锡县东皇山有泰伯冢去冢十里许有旧宅即都城也今在梅村其地隆崇夷衍背环百渎遥倚荼山前左隅为秦余杭山右隅为南阳山后左隅为嵩山鸿山右隅为胶山斗山拱带齐适面为平壤卓然奥区也庙为正德间邑令姜文魁改建前有池梁及錭镂龙凤石坊阙门左右艺栢九行中门左右三十六行庭位左右十八行中殿三楹泰伯冕旒像一躯东西廊庑各十四楹壁间错绘忠孝图供有玄金垆一座即姜令铭也内列大学士王鏊户部郎中钱荣二碑后有寝殿以羽士主之嘉靖十六年十二月二十四日道经祠下乃入谒焉
遐哉泰伯夙景高风遗兹德壤焕表圣踪萧森祝宇千秋所崇于焉稽首徘徊像容
大石佛赞一首
如来具三二智者半庄严巍造金色容妙感瑶光躔谁谓应隅方寔乃接大千霄普济天有沉极悯重泉上表不灭眞下显无生诠焕若泛慈航宛尔托青莲字发俨可辨珊舌展有宣迷海方兹浩濡裳故是褰山其况常寂石以昭湛坚标此不坏躯□□翊万年

卷第四
铭家训七首 
五凤楼藏铠铭一首 
复旧钱铭一首

五岳山人集卷第四 吴郡黄　省曾　着 　铭家训七首
五凤楼藏铠铭一首
正德十三年春正月　天子归自宣府诏南京乔司马等徧视　高皇帝大内&#63150;禾火页&#63151;木朽察瓦裂以闻时吴郡黄省曾客于司马司马出语省曾蛩&#62699;&#63140;共而叹曰大哉　高皇帝之远虑也五凤楼诸铠西架有四锁子桑茧玄甲为多最东架有五兜鍪皮甲□□最揣有万具断焊分铔髤晦革腐者半何藏□□也何处之要也大哉　高皇帝之远虑也省曾曰不然昔　高皇帝虎夫鹰旅韬臣大将战战讨讨霜披炎被以至兵洗马刷不欲付之铠曹委之武库以架之兹楼者使得朝瞻夕睇君警于宫臣警于位耳非虑变也　高皇帝醲仁郁恩康兆和世藏甲于人心鍜甲于四海者至矣岂恃此架上非&#63139;土尘之物乎苟足恃则　太宗靖难之时甲不在邪言既又复铭曰阙巩之良不如臣心之良臣心不良甲噫乎徒藏旸夷之坚不如民心之坚民心不坚甲噫乎徒完　高皇帝有甲非犀非兕非鲛非金苟能图之天下其永宁
复旧钱铭一首
自有钱币以来其形范之折中轻下肉好之大同淆杂鲜不与国祚相短长治气同晦光贤杰胥弃扬若符节然灿乎往籍可镜哉我　高皇龙飞二十二载乃酌古度观民情镕小钱万躯定铜为斤六十六有余标有元号隆有周郭以契于五铢又与折当计则五品不过等而上之盖预造先积以□天下轻重盈歉之机其鼓铸也在京师则专柄□□源列天下则炉座三百二十而民咸不得以□新钞古钱兼流八区是以过百祀而无坏行九代而不变万国同风百物输转兆用以康人文赫显粤自正德群凶汇蔼鸾麟遐伏狼枭亮采横目滋奸布泉崩败至我吴郡益甚可慨虽曰民俗本上而成事妖有召而来然亦由豪贾巨侠虎据市冲富埒邦国势压上公朱绂者养其鸷当途者导其雄欲高而高欲卑而卑交交易易惟其指挥渊收海聚羣利俱归遂使货日贵翔钱日轻贱四而折一意尤不厌骄骄数豪黄金土羡而郡之苍生皆罄悬矣故虽　新天子布明堂之仁令沛极垓之至惠獘无不捐利无不沾而蠢哉数豪犹秉货权默绝民命莫控九天乃得福闽郭君尹长洲闻而叹之曰　圣王出矣百度贞矣耆旧登矣小人熄矣而姑苏者乃畿赤地也何犹不复古钱而惟淆杂之为况古钱者君子之象也淆杂者小人之象也岂茂苑之下尚有莘蕴渭略而陆沉于钓耕者乎尚有帝师王佐而困饿于驹谷者乎尚有鹏翻鲲运而方见笑于蝼蚁者乎其有下才庸器而□乘风云者乎其有浅夫细士而叨临珪组者乎□□何弃淑兴慝韬嘉显恶之象昭昭如斯也乃□□午之玄月下令以禁一□□□声彻千里八□之弊俄顷消去家出古镪□□旧藏而唐宋之法钱便利之文幕乃剪剪然□□于世矣返弘治之熙俗开君子之进兆五岳山人黄子乃喜而为之铭以告为政者其文曰九府浃世周步以长五铢策勋汉纪以张鹅眼线环厥解王纲灵尔圆方实预兴亡　圣代五品赤币乃昌海宇通流遡宋暨唐粤此勾吴珍薮贝储正德中祚钱运倏移青文绣漫弃窜无余铅刀锡荚川繁卉滋沦逮清世大猾罔悛折用如尘元黎愈艰郭君来兹乃洞厥

卷第五 
四言诗四首 
五言古诗三十首
四言诗四首 
白鸠篇一首 
白鸠篇一首 
步出夏门行一首 
离合作郡姓名字诗一首
五岳山人集卷第五 吴郡黄　省曾　着 　四言诗四首
白鸠篇一首
白鸠翩翩飞集君前匪乐君土实怀君贤振我素羽抚我霜毫为尔呈瑞麟俦凤曹白鸠一归百鸟皆随孔翠争翔鸿鹄羣飞周旋不去台榭生辉回弄灵沼游绕昆池白鸠致词主人听之君恩不终我当别离舍尔彤墀返我蓬壶自有青鸟均舞同歌君无白鸠形单影孤波翻海扬天云自徂
独漉篇一首
独漉独漉灵沼昆明灵沼尚可昆明悲我戈船浮南楼船在北凤盖缤纷华旗照烛石鲸峨峨扬鬣奋首雷雨满盈常自鸣吼云留不归风来自香牵牛织女白日相望清凉之殿中夏含霜氍毹矢&#63140;见室沈吟孔光千门万户皆巳禾黍玉树青葱独在黄土
步出夏门行一首
步出夏门登山望海峨峨玄圃茫茫安在  一解】颓阳悬车夜光在天安得人生常保少年  二解】金城之上十二玉楼宁有羽翼以往遨游  三解】仙人宁封曾饵飞鱼我非常伯空思石蕖  四解】青鸐不鸣黄河未清太平何时白发巳生  五解】舜崩苍梧丘殂东鲁古来圣贤皆入黄土  六解】 秋风鸣条春花盈树时如驷马超腾不住  七解】何不鼓瑟嗟哉此言戚戚多悲强歌无欢  八解】
离合作郡姓名字诗一首
婵娟王母谢此下土  离一字】因息昆墟口饮甘露  离大字一大合字成天】云我三岛二龙乘去  离&#62680;字】长啸碧虗肃肃闲住  离口字&#62680;口合成台】紫芝初芳瑶草又歇  离方字】生者可哀日景易没徒见桃李若木隔绝 离&#62700;离子合孝】古圣贤儒人久澌灭  离需字】扙釨挥旌金销刃垂&#63140;夬  离子字需字合孺】晞视百年目光终竭以种以植禾为蝗啮  离目成希离木成直不须合】

五言古诗三十首 
白头吟一首 
艳歌行一首 
泛舟横大江一首 
折杨柳行一首 
秋胡行一首 
来日大难一首 
结袜子一首 
吴趋行一首 
夏歌一首 
独处愁一首 
太公逢一首 
相逢何匆匆行一首 
妾薄命行一首 
扶桑篇一首 
越裳一首 
华丛一首 
有女篇一首 
铜雀台一首 
铜雀妓一首 
置酒高堂上一首 
丽媚曲一首 
咏鲁连一首 
贾生叹一首 
咏伯夷叔齐一首 
咏周井二君一首 
咏东方朔一首 
咏四皓一首 
东方朔歌一首 
越来溪歌一首 
李夫人歌一首
五言古诗三十首
白头吟一首
鸳鸯本匹鸟双双忽离阻一泳西河一泛东浦西河水自西东浦水自东安得合二流俱赴沧海中水合亦有时鸳鸯会有期面皱齿当堕白头忽来兹白头虽可悲壮士心未巳老马知穷途棘叟佐周理明星何历历宝剑何绣涩展烛陈华觞聊以永今夕
艳歌行一首
南山有乔松高以凌紫虗东枝蔽朝景西干匿流晖大中明堂材巧匠不可围万岁未裁用弃置此岑隈梁栋质虗在公输骨已灰凤鸟巢其巅驺麟亦追随穷谷固荒寂车马倘来归一朝就绳削宫阙增光辉
泛舟横大江一首
上江多&#62681;&#63139;縻荣下江多兰蕙吾愿浮下江采之以为佩帆自我扬柁自我鼓鸥鹭双双同集其所江日巳堕江水方深志士馨洁谁知苦心
折杨柳行一首
青杨带芳堤岁岁成枯凋黄枝被严霜忽复攀春条草木有再荣素发无还毛相送入玄夜白骨捐山郊平生华堂烛不复然明膏委形非吾有百年乃徒劳安得驾游鸾碧汉追王乔轸念良巳久口燥朱唇焦发迈求神仙装办何萧萧芙蓉蔽行渚秋鴈鸣巳飘时哉不停轨黄鹤讵可招
秋胡行一首
我思鹤上游蓬莱餐桂英我思鹤上游蓬莱餐桂英逍遥银台大笑不还嗟尔龙楼子金阙宁可攀清心坐听弱水流潺潺歌以言志我思鹤上游  一解】卷衣登仙山对鼓王舌簧卷衣登仙山对鼓玉舌簧遗尔浊世寿与天并霓旌缤纷导我游赤城箫史弄玉凤鸣来迎歌以言志卷衣登仙山  二解】愿言学丹砂令人思郑君愿言学丹砂令人思郑君三虎駞药玉衣朱绂不如三山乐越海乘虗步空分形变貌入于无穷歌以言志愿言学丹砂  三解】岁谢东流川富贵何时来岁谢东流川富贵何时来谁见发改玄又复为朱颜自古至今皆入黄泉安得刀圭以永寿年歌以言志岁谢东流川  四解】
来日大难一首
来日大难丧尔荣华尽若落日殒如秋花  一解】阿房成灰青门种瓜壮士失风云为奴鲁朱家  二解】金玉满堂时去消歇盍携壶觞常醉明月  三解】朝登崆峒暮宿沧海刘安八公控鹤相待  四解】乘龙太清弄云五彩归看故乡故人何在  五解】麟肴凤羞邅回瀛洲俯观世人不殊蜉蝣  六解】
结袜子一首
公子少英豪鱼中藏宝刀击筑愁猛士万乘等儿曹恩比泰山重名齐秋月高巍巍躯七尺一掷类鸿毛
吴趋行一首
吴都千载国茫茫竟何陈泰伯遗至德季札扬清尘芳心皓霜雪高节凌苍旻子游用牛刀礼乐何彬彬仲尼笑弦歌武城停车轮锦帆明绿水蟠桃挂城闉吴王馆娃宫女乐娱青春西施秀蛾眉扬辉五湖滨印绶怀会稽故妻惭买臣挥攉绮罗客墓间曾负薪皋君识齐眉梁源为上宾援琴弹五噫怀藏席间珍清宵蔡经宅忽遇蓬莱人麻姑长爪甲行觞劈麒麟飘飘张东曹秋风忆鲈莼皎皎醴陵侯孙王拜其亲英雄竟何在繁华亦沉沦冥冥黄土掩山冢连嶙峋因使慷慨士见之空沾巾人命苦弗将干喉且焦唇焉得王子乔相携向玄津
夏歌一首
西子荷花发扬蛾销夏湾洞庭歌舞处遥忆苎罗山一日乘舟去千春竟不还
独处愁一首
美女嗟有行高族而奉嫔光承庆云覆惠沾君子春葛藟托樛木蔓延寄微身重施惧薄德履冰若无垠女史川流训义方宪其身蒸尝奉秋冬洒扫执昏晨运命值奇薄天不悔灾迍蕙阁忽捐背荣华丧良人素帱释玄帐苫席易锦茵行哭口呜咽况览箑与巾惨悴含蛾眉提抱孤孩亲引忍停弱子低回竟谁陈神宇凝残烟灵衣栖游尘暧暧空闺暮杳杳日西湮敛翼鸡登栖散飞雀归楹彷佛目畴昔倾耳追平生安厝飞旐往星驾龙輀征逶迤轮按轨局顾马悲鸣形影晞几筵魂爽驰丘茔长夜何悠悠梦思通精诚寒宵目炯炯流枕涕交横儡儡红颜顇素镜见之惊屡怀黄泉游暂存空床形肃清奉虗坐独言听孤声逝者日以远四时不言行桃李初辞芳菡萏忽浮英秋风萧萧至振条松桂林共姜蹈明誓栢舟咏清吟茫然沧海波尔愁不足深
太公逢一首
太公逢干将因息沛山阳火德适尔昌遂解腰间霜紫焰腾青天白日无辉光剑成汉高佩蛇母哭道傍陆可斩犀兕水可断蛟龙关中促秦鹿垓下亡重瞳复悲扶苏死三猾皆成空白云定四海藏之灵金中
相逢何匆匆行一首
相逢何匆匆相别何草草鸳鸯何口&#63140;雝口&#63140;雝分飞懊愁恼  一解】 酌酒叙别言言别不能住两情方绸缪何当舍我去  二解】牵衣向君言君心何太忍晨鸡且勿鸣斯须共禂枕  三解】北斗光阑干车马已在门送子一二步庶展千万心  四解】玉泪不敢挥含凄向郎语中途慎加餐慎勿洮神虑  五解】今日送君去明日愿君来愿来君不来贱妾当何依  六解】维天不有鴈维川不有鱼慰妾长相忆望子尺素书 七解】
妾薄命行一首
车行古城下绵绵道何远妾心如车轮一日千万转  一解】金剪不裁绮银针不施线云山何悠悠日夕隔郎面  二解】凤在昆仑丘凰在扶桑国歌舞安能偕三年不成匹  三解】南山雀飞飞飞飞复息息有罗不可张怅望愁何极  四解】灼灼桃李花狂飙吹落之花落有重芳颜去无回时  五解】高山有时颓沧海有时浅安得方寸心恒久而不变  六解】香草可为兰佳橘可为枳妾心矢无他思思念君子  七解】
扶桑篇一首
亭亭扶桑枝东挂沧海日扬条拂阊阖流辉转天术神鸾戏芳柯玉女采琼实仙人结飞观丹霞盘石室轻举袭霓裳潜栖抚朱瑟阳溪携桂酒碧牕理金帙王乔游并躯洪崖谈接膝灵风引腾蹻朗月照高逸炼此龟鹤龄悲尔蟪蛄质千秋控景光寿与天地毕
越裳一首
越裳泛碧海白雉充皇家四宾果何来礼乐在中华帝迹贵齐贯凋残那可夸
华丛一首
华丛甫春解阳乌忽秋来四序不停辙乾坤应几开茫茫周原上不复留灵台赫然赤精子亦巳归黄埃大宝圣人位臣工须念哉
有女篇一首
有女清扬婉佩服丽且妍独梦锦衾床叹息宝镜前玉指弄秦筝皓齿启朱颜仰遏紫云飞幽思竟何宣念彼暌携子揽涕何涟涟鸿高鲤沉游芳讯不可传
铜雀台一首
凤盖巳云谢蛾眉空自过川徂终莫返陵望欲如何紫峤违看舞黄垆不听歌君恩如可忆双玉洒漳波
铜雀妓一首
金驾閟松门青台秀色存凤弦流旷幕兰酒上虗尊怨涕挥陵气芳情逐帝魂总学巫山女终绝九原恩
置酒高堂上一首
釂鼓及兰辰鸣俦欵契宾缛云生意藻芳醴动颜春烛华迟昼短声妙夺歌新莫令青岁歇庭内咏他人
丽媚曲一首
佳人年十四吹气胜兰香一曲庭花落余音绕杏梁龙绡缠紫袂锦帐掩明妆若非琥珀佩焉得动君王
咏鲁连一首
十二鲁连子飞扬千里驹田巴甘闭口燕将泣裁躯取与商贾异名将天壤俱对珪逃海上贫贱小人区
贾生叹一首
贾生熊耳秀洛阳诵诗书一客吴门下博士征金除慷慨论过秦诸生咸不如因遭虎臣毁遂使龙颜疏怀愁渡湘水投言吊三闾长沙见楚鵩飬空聊自舒暂尔前席恩终远天子居徒然痛哭疏听纳何趦趄吴王死坠马太傅伤有余竟岁亦沦没海内皆欷歔当时恭俭主好贤名亦虗
咏伯夷叔齐一首
高风生首阳幽姿发孤竹姬周羞采薇神农忆深谷叩马惊太公扬&#62377;远黄屋胶鬲巳就官微子亦侯服于嗟命之衰饿死西山陆至今日月下千载沈芳馥
咏周井二君一首
广武周伯况扶风井大春千金既挥尽五经何纷纶天子能爱士诸侯亦好宾不谒夷齐傲偃蹇博士嗔北宫万钱出信阳麦饭陈帛观汉嘉贤车笑桀驾人二子知损益视富不若贫隐闭乐吾志著书以终身高节渑池上清风郿水滨
咏东方朔一首
西南春生鱼东北地曰草服之得长生天地同不老方朔曾堕井十年愁黄泉一履泛红水采食成天仙邀入云煓幕醉卧玄珉枕相对水藻屏流连度光景汉武聆此言飘然想轻举明月窥未央蓬莱在何许
咏四皓一首
黄公偶园公绮里并&#62798;&#63141;土里一出秦庭中共入商山里白云卧丘壑紫芝歌川汜汉氏求羽翼冥鸿复来止前寿皓发翁转移赤帝子
东方朔歌一首
虞渊濯紫泥丹丘饮黄露枯树化飞龙路傍跨苍虎海上逢青瞳桑间谒王母神马来芝田骐驎攀汉武碧草献一枝夫人寝中覩同登含烟舟木兰为棹橹因说九景花根移吉云土复陈声闻木一汗经千古绮牕论五云白间撤灯火玉人出玉壶青雀飞青琐他年辞帝阙独泛蓬莱舸
越来溪歌一首
苎罗山下女时来挥鬻薪扬蛾吴宫里羞杀馆娃人子胥没金匮笑与龙逢邻哀哉怀九子螳螂感其亲昏冥黄雀言饮马长江滨五湖浮越兵绿水旌旗明英雄轼鼃主壮气吞鲵鲸君子被兕甲白日围孤城青山动鼙皷玉殿欻然惊鹿洲与豨巷台榭为之倾吴王耀素甲叱咤黄池盟归栖秦余杭始忆公孙情伏剑五胜衣千古为悲辛迢遥长洲苑忽与会稽并范蠡鸟喙去仲尼雅琴行嗟此鸡狗辈功德非峥嵘句践亦巳矣海内留空名至今二君冢春风野人耕
李夫人歌一首
汉家武皇帝爱杀李夫人蛾眉向黄泉龙颜动悲辛偶泛翔禽舟赤日方西倾云惨昆明池风激牵牛津妙曲摇帝笔哀蝉胜阳春罗袂悄无声玉墀生素尘虚房空寂寞落叶依霜扃清歌发皓齿左右皆沾巾命点龙膏灯因进洪梁酒满斟文螺卮红颜出纤手饮罢卧延凉夫人来其傍脉脉无一语但授蘅芜香寝回对明月凄然痛欲绝如何琥珀枕奇香犹不歇欲覩如花容此愿那能灭乃告李少君历历肺肝陈楼船浮暗海青石怀潜英千人升紫云四五归皇庭十年得一石刻似夫人形置诸纱幙中顾盼宛如生遂祀灵梦台朝夕通精诚

卷第六
五言古诗五十三首 
句曲歌一首 
游句曲山最幽处一首 
至黄山一首 
金陵四首 
登尧峯山寺一首 
泰伯庙一首 
晚眺灵岩山一首 
钱塘江西兴买舟至镜湖宿一首 
与姑弟戴嵩戴岳秦安王教授子马景秀游会稽山禹庙一首 
会稽六首 
晨江一首 
酬少傅太原公见赠一首 
瓦屋山歌赠高公次一首 
荅祝京兆希哲见怀二首 
赠祝京兆希哲一首 
昆仑篇赠张子言一首 
病中荅徐繗一首 
与孝廉乞秘药一首 
虎丘寄王少傅一首 
寄孙太初一首 
寄处州太守张叔载一首 
赠三际上人一首 
送闽中谢佥宪庭桂赴湖广一首 
送孙山人归苕溪草堂一首 
遣兴一首 
送表弟王曰俞之武冈州岷王府一首 
送楚瑛上人吴门百花庵阅藏毕归钱塘一首 
赠别草陵山人一首 
采菊一首 
登何山采药一首 
梦循涧观泉以陟翠微一首 
除夕一首 
楼上对月一首 
冬日夙兴舟行至娄门田庐一首 
闲居多暇因集汉魏以来英哲高唱命曰诗言龙凤删述既成喜而有作一首 
题谢安携妓东山图一首 
虞儿池上艺竹一首 
观江淮平乱碑文歌赠王少傅一首 
荅程子一首 
登李白酒楼一首 
筝咏一首 
送仲兄会试北上二首 
芙蓉篇一首 
远游篇一首

五岳山人集卷第六 吴郡黄　省曾　着 　五言古诗五十三首
句曲歌一首
句曲西汉日三茅初来宾欻忽及东晋二许复怀眞同为吞玉客俱作瀛台宾我来探灵迹桃李华阳春云軿不由地焉得逢其人青青九阳松虬枝浮金菌亭亭左纽栢苍然依玉晨攀崕久徘徊览古白日颓顾此空山房陶君留夜台因思丽樵客兼怀校书才感激无所欢仙山明月来
游句曲山最幽处一首
松栢入灵地飘飘思玉容登山日气满花云知几重道人抱灵鼓仙谣岩上逢愿言采瑶草此处求高踪
至黄山一首
舟行逸兴起日出群动分欻焉黄山至苍翠郁氤氲翩彼高枝鸟斗啸岩上云野叟指予言西有公侯坟荆棘无时已狐兔何纷纷耕者侵为田泉下无所闻徒然金匮里纪载平生勋叹息不成欢恻恻归江濆
金陵四首
出门望钟山龙蟠云霄里始皇笑空游濠上起眞主昔日天子气厥征乃如此
凤至筑凤台台存凤不来落日眺台上忽生素王哀纷纷行路人宁有知吾衰
昭明娱群籍折节下通儒昔日种莲处但生苹与蒲被褐偶来此伤心太子湖
李白观落星紫裘换斗酒千载览遗迹乌啼墩前柳沉吟怀谪仙风流世何有
登尧峯山寺一首
拂霄陟尧峯缘崖兴何逸辉辉翠微上犹悬尧时日湖上七十峯朝与云相出逍遥古松下游行趣非一原中阴色殊潭间鸟飞疾天籁流梵空香气暧僧室忽生税驾心顿使殷忧失
泰伯庙一首
古庙临河口凋落无丹青泰伯遗四海萧条居此庭清风何时息日月共千龄拜揖冕旒下垆上烟冥冥
晚眺灵岩山一首
吴王有绮阁昔日馆蛾眉一旦繁华歇千春使我悲不见采香径已无翫花池落日洗绿苔青山拂残碑
钱塘江西兴买舟至镜湖宿一首
横江初沿洄海色遂盈目浮天吐灵潮连山动虗陆古来流无际此中含万族云雾合腾倾陵峦互巍伏潋灎波相踰嘘噏势何速翔阳舒千里未久起扶木飒然天风至吹我暮春服抵崖见飞鸟众羽皆肃肃乘暮发西兴明月镜湖宿
与姑弟戴嵩戴岳秦安王教授子马景秀游会稽山禹庙一首
戴逵不易面同舟五云门了然明湖色流水桃花浑榜人棹清溪纡回停会稽孤翻天际鹤独啭云中鸡千岩隔白日众壑升朝隮掇兰步崒嶪抚松坐崎岖神禹封爵处超然使我迷白玉着山经洞天标道书攀登有肴酒壮观生嘻吁旒冕瞻禹像峩殿纷穹碑紫极命告祀雄文比璚蕤仰读嗟圣典千载垂光辉
会稽六首
曹娥留残碑风吹旧江水中郎题黄绢昔美邯郸子魏武才不及乃觉三十里
客星没已久我来思严光羊裘钓草泽龙颜萦心肠富春青山在日落天茫茫
上虞达士生竹林光阴短嵇君谢人间谁传广陵散唯见白塔傍飞飞苍云满
逍遥兰亭上怅然怀昔贤风烛岂吾欺人寿几何年当日笼鹅兴空令千载传
少爱养性书今游王充乡檀燕青山古夏盖碧湖长公交车不肯就高怀焉可忘
曩时轩辕帝铸镜澄湖边镜随飞龙去湖中开紫莲把酒览遗迹坐啸山阴船
晨江一首
晨江鹜兰檝骆驿凌众山流揽澄明色芳华弥遡间旨酒命嘉肴灵丘一以攀新睇荡高悰奥集娱幽般抗志青云表翔游方未阑
酬少傅太原公见赠一首
帝师临光诵条忝凤凰栖宁念珍黄屋聊可营丹溪璆琳充文囿沙砾谁当齐弱植陶坟典遵彼建安蹊在欢吐清越抚伤宣苦凄奇调公独鉴知命庶所迷瑶华佩淑贶鄙情固恓恓
瓦屋山歌赠高公次一首
通平辞会稽远栖峨嵋月攀践谒天皇授之五符诀丹成饵龙虎玉霄度年劫道陵鹤鸣中服气冠芙蓉精诚感孝子皓发来相逢秘录炼光景欻起云台峯自古餐霞人寄迹在云岛仙令左绵彦窥探紫书早蜉蝣视尘世轩珪一何小少登五凤楼双凫下长洲横琴啸白日把酒思丹丘抗怀无心云对客如虗舟洒然厌嚣諠选胜求瓦屋万里青天西清虚隔人俗珠树浮层阿瑶芝蔼深谷于此构金房命侣营河车萝牕桃李枝春风易成花它时遵三山谈笑随洪崖伊余隐吴门素心本同调待游五岳余即泛瞿塘棹愿结蓬海盟携手瀛洲道
荅祝京兆希哲见怀二首
玉体养微痾兰日忽当暮行药陟清园桃李芳巳度羲曜仰西驰浮云邈难驻玄运驶以催安不念朝露旷虚存友生咫尺忆情素遐思遡唐虞高悰结尼父美人没西方渭水孰能顾瑶言把幽怀五岳愧迟赴努力在金匮青冥愿蝇附
弱岁爱灵仙朱馆攀茅君果然值霞客授诀异所闻此言不寻常谓是瑶池文当时返庐山欲希上士勤怀宝十余年足下无青云向长毕婚嫁隐居挥典坟缅追洪崖步独觅王乔群此志倘终遂千秋遗世氛
赠祝京兆希哲一首
卿云结华氛川岳降灵才总岁翔文圃玉版靡不开绵络研群典稡拾多所裁怀此游夏珍龙息于丘莱凤凰有奇音时乎不我来日月迅西流苞羽安无摧竹花食东海岑寂岂尔怀扶摇从南飞敛彩丹丘隈沉耀同归尽尼跖皆已灰所羡在删述驾与往哲陪敷辞振扬马万代长昭回
昆仑篇赠张子言一首
赤县岂足宅适彼昆仑隅仙山峙九重层各万里余玉楼十二所粲丽悉无殊峩峩金墉城中有王母居下俯二曜景振佩四风俱元霞布九光甘露洒丹珠言龟巢玉树牛渚蜕瑶螭芝田耨宝粟蕙圃种琼蔬碧柰时一餐轻骨耸高虚列眞会承渊天路浩翔驱师皇控紫虬寇先驾神鱼要我玄圃堂鼓瑟吹清竽纪算无终极千劫恣欢娱东濯扶桑津息辔蓬莱墟明星以扪弄青鸟在前趋红波注河流珍林夹道扶手把三洞章琅阙畅灵符妙体好容颜万载永不枯顾觉世间人刍狗诚足□笑此大梦荣乐与汗漫期
病中荅徐繗一首
总角嗜雕虫经藻粲敷研揽笔以为常无时不兴篇遐衷在不朽达士岂其然天地有终极斯文宁永传意气苟足寄枝词徒纠缠华英损根底羽美骨无坚寥寥酒德颂亦亮平生贤无言景仲尼揽意游太玄
与孝廉乞秘药一首
朱仲有仙骨心希五云车身披赤虎符笑窥骊龙珠深藏炼金室小隐餐霞居青鸟丹山来授子以宝书我悲在红尘昔剖齐涓鱼皓发飒然生镜里秋霜如闻君有灵药服之容颜舒刀圭愿相假衰年将永除
虎丘寄王少傅一首
高卧贞适园时去如飘轮商风泛秋轩大火流苍旻玩鹤洞天里羡鱼五湖滨玉典宝帝室山经传世人鸡犬秘灵境麋鹿栖幽榛小子隔烟波空念索居贫
寄孙太初一首
孙博银台贤五行弄林虑几时藏王壸今日见琼树示我仙人篇飘飘玄洲趣采铅笑攀龙餐芝访赤松桃花如鲁女流电悲茅蒙云从叔卿游跨鹿遥相待振衣啸南山濯足向东海谓我似曹李雅调陵开元山水遇知音向君鸣素弦君游武陵时西湖卧静慈长揖傲方伯高谈偶名缁宿昔怀青氛欻然幸来兹邂逅各倾倒相见恨不早终期同君游华山拾瑶草
寄处州太守张叔载一首
阮籍百步啸谢公一两屣素无廊庙情渔戈好山水春发来武林西湖忽桃李所共游把人但爱孙与许我友张季鹰剖竹缙云郡旗骖此地逢流连吐高咏乃于樽俎间杨搉五马政循良世所希谓言卧清静去驾南明軿廉仁张化弦雨露洒炎日桑麻歌晏然遂使十县民一朝釲苛烟往代方治平召杜不足前我欲观美俗兼之天台约秋风吹愁生贫病在园壑每于绿琴中飞鸿叹离索相期莺花时访子少微阁
赠三际上人一首
蓬莱牟子国释者有高秀早入不二门禅枝荫海岫常怀古金人思与灵境遘秉锡为方游始驾秦淮舟宝志谒灵谷华林竟何求遥探补陀迹孤踪赴明州潮音巉岩洞乘涛忽而至持尔慧锷心恍惚逢大士天台五云长归途指仙乡把月坐琼楼餐霞留石梁临安访天目&#62673;&#63140;邕溶两湖绿空明荡烦嚣清猿伴孤宿朅来止吴门百花寓幽剎趺观表法幢贞宗开顿筏春风三月时缅忆清凉处万里探五台往接文殊记清舸沂芳川日弄桃花树
送闽中谢佥宪庭桂赴湖广一首
西北生浮云尔卧三山阳捧檄镇雄藩云卷苍天张彩鹢浮新河苏台翫莲芳黄生江海士斐然孔门狂高车一以过白衣忽相忘挥手自兹去锦袍耀三湘持衡平江夏皞然黎元康苍梧见鸿没黄陵听歌伤金铖秀竹月赤壁松萝霜安陆九井深衡山五峯长夙昔慕此地何时理行装来寻桃花嵓醉倚桃花傍幽索凤眼绣笑持虎盘囊倘遇鹤上人玉台以徜徉
送孙山人归苕溪草堂一首
山人遗荣者长啸游三吴海上冠服野客中琴剑孤阳春武林去飞鹤思林逋桃李本无言忽然生西湖秋鸿度霜野茫茫动轻舻棹入霅川里水寒汀草枯缅想玄眞子昔代烟霞徒结庐追高尘白云炊雕菰萝日理璚篇江风开玉壶故人亦豹隐肮脏在吴趋幸枉瑶音来慰予长叹吁
遣兴一首
黄鹤不得意来栖珠树中仙峤隐光辉万里空天风威凤相追随弄影扶桑红谢尔尘嚣子高飞安可同
送表弟王曰俞之武冈州岷王府一首
吾闻桃花源渺在都梁州子行往探之啼猿引仙舟吴门一片月巳挂潇湘秋英王得贤幕扬裾凤凰楼访古金城山衔杯紫芳洲若有王乔兴丹砂应可求
送楚瑛上人吴门百花庵阅藏毕归钱塘一首
我闻洛阳记首阐四二经遂使鹿苑言登此汉氏庭世高鼓清波支娄继芳馨建初珊瑚舌长安凤凰旌自此三藏书灿然若繁星楚瑛僧家宝松萝閟幽扃兀然理金篇廓尔昭心灵宛如一粟许无涯摄沧溟春风鹫山吹忍草忽巳青思弄武林水桃花驾归舲人生一世间去住皆浮萍折杨固分手临岐已忘形往说无生法天花何处零
赠别草陵山人一首
南方一黄鹄抗志在蓬昆举翮青冥上哂彼鸡鹜樊矌览翱四海择对鸾鸑言秋飙吹盘游落我桃花源宣歌肺肝粲展调风雅骞听之再三羡可与泗夏论不羞阮家贫芝薇荐壶樽寻渡越水深还乡翳文园聊鼓高山音天际送孤翻
采菊一首
金穹动凉颷白露巳秋滴众花悉潜翳中林正岑寂仙城九光霞散为篱间色锺子赋有遗陶翁未兼觌堪为王母弄尝给羡门食吾欲餐落英携壶一攀摘
登何山采药一首
漾舟清川西江气巳寒栗四时不迟徐碧汉挂短日烟岭盘玉空霞文秘紫室手掇薜荔葩筐贮枸杞实随云转高虗攀萝折丛密幼希初平踪早得羡门术却鄙人间荣转觉方外逸
梦循涧观泉以陟翠微一首
玄珠岂弗贵旷度坦寥廓万有皆浮云寸心自恬漠扶摇者何为不易抢榆乐玉溜垂泠泠梦寐亦云壑饮之庞公鹿集矣王乔鹤精神以清莹洒然释萦缚
除夕一首
珠璧穷暮天赋诗吾自怜孤独凄在眼岁除无一钱颜色凋青镜贱贫心宴然室人莫交谪听我鸣清弦
楼上对月一首
圆灵澄水镜白露暧秋城影动关河迥光含竹树清弦桐阳阿曲弹处不成声对此素娥色其如纡轸情
冬日夙兴舟行至娄门田庐一首
整冠宵灯微鸡声声邻树出门霜盈瓦理棹月在路苍茫露巍城泱漭翻群羽日出纵顾览青松谁家墓寒空荡明豁澄江早回泝冉冉税田庐萧条草间步
闲居多暇因集汉魏以来英哲高唱命曰诗言龙凤删述既成喜而有作一首
华镫炳往籍千载玩斯须因得披先咏云日互光奇嘉餐沆露英洁把琼瑶枝芙蓉映松篁种绪各有宜遐思宛可得苦抱吾其知删述群龙才无忝万代垂借问言何似皓月明秋池寄语挥毫子骋驾毋多岐
题谢安携妓东山图一首
晋运既中否林间起高贤会稽谢安石秀彻闻当年瞻彼栋铉人锁小不足肩卷怀放丘壑慨想唐虞前镜水吕尚钓东山伯牙弦王许风并远支公论俱玄援翰写鸿抱持杯挹兰川妙妓倚红妆玉馔挥金钱匪曰纵翱游求以庖丁全苍生竟不释凤凰终飞骞一朝济时去肖貌登凌烟
虞儿池上艺竹一首
东园有清池开镜凉秋里时乘五柳风临流倒香蚁右军玉鹅浮陶朱紫鳞起日咏衡门诗人称卫贤水吾儿爱嵇林绕池种苍竹一朝凤凰枝潇洒照心目不减江宁芳遥分会稽绿招彼高阳徒攀游谢流俗
观江淮平乱碑文歌赠王少傅一首
郡县属阉尹天下遘猛虎正德五年来不得蒙覆露谁非金迁位滔滔仕易贾喜哉粉骨诛不然有簿卤贪虐政难改征税亦复屡从此使苍生剑戟动中土血刅及徐沛肝脑涂齐鲁　天子上林中韎韐宜右武杨齐固瓦合卯金为之主七萃半白骨赤眉重跋扈彩鹢侍郎死春江美人堕吾郡陆司马受命秉钺斧偏将不寻常黄云走北虏壮哉郄与许冠军挽强弩一战阜城全再战宋门固三战穆陵关斩获亿万数登莱如穷猿狙猴几不聚奔湖侵洞庭浮洲犯鹦鹉侧闻栖狼山海滨集樯橹王师雷霆来游击各整伍飓风忽大起贼愤不得渡棰扼翠微上矢石下如雨晖玺遂捐躯永无櫘车顾鼠狗就屠戮荡洗此高岵奏凯吾　圣君报以千万户是时兰台贤请造碑文纪有怀乐挥洒基祸显其故上陈将一心下言皇天怒黄绢被片石琳琅照千古
荅程子一首
于陵托园宇谢客漱坟典阳春杳希和中林自高偃吾子川岳秀翩翩戾吴苑澄江理炎棹昌亭访清馆示我琼珠吟抒轴追艺彦万物笼寸毫群节会华撰嘉调振金石孤鸾凌凤鶠观大兴以奇游遐词故缅总发事登涉飞遁申僶俛平生爱探历翫志久栖衍闽区驻仙壤炎洲遵海壖览古及中原攀灵复东兖十载湖岛帆千里霞月展如练泛觞鹢若鹭动歌艑野屐留翠屏花策举云巘插衽曳萝服弹冠傲尘冕眷予山潜者邂逅遂缱绻异代亦可契对晤讵云浅枉赠琅玕唱惭报无琰琬愿言系离旌欵日&#63140;弟慰烦辗
登李白酒楼一首
浮云引客思为我西南流酒楼春风生逝者中泉游今朝绿蚁杯不到黄狐丘当年若弗饮白发徒生愁我携鹦鹉来笑无高阳俦凤鸟不衔图皇皇栖孔丘且吟王乔篇寄与瀛台洲
筝咏一首
赵女弄秦筝霞纨烂结束丹弦凄且清玉柱一何促芳意托宫征阳春宣妙曲娇凤跱金堂鲜云驻华屋红颜况可餐窈窕若琼玉歌转兰气流声断有巧续纤指乱悲音蛾眉向我蹙深情虽未言逸响展衷腹千金不足酬碧萝悬乔木
送仲兄会试北上二首
自昔称三凤琅玕兄早餐今飞帝城去长路雪霜寒弟失风云便萧萧摧羽翰遂令歌舞隔丹穴忆长安
岐路始千里悬帆早欲分弟如南峙岳兄似北流云投翰将临&#62678;&#63140;旦弹冠想策勋寒江夜孤鴈可以比殷懃
芙蓉篇一首
绿干耀朱葩白日映鲜芳妙色超羣品而得种金塘玉蕊初扬彩未历九秋霜上集青翡翠下回紫鸳鸯灼灼倚中州采摘遥褰裳何当感江妃佩带共翱翔
远游篇一首
游必之沃野陟必遵丹山听鸟挟文凤息木依琅玕毋啸有灵觏辕台任好攀远兹猛虎迹高风那可班

卷第七 
五言古诗三十五首 
餐露一首 
斋中养痾一首 
橘咏一首 
嘉禾除日泛鸳鸯湖一首 
由南湖发寻景德精舍经檇李下一首 
晚泊麻溪望皋亭临平德清诸山周览吴王庙宫一首 
南迈武林访叔禾践湖上之约初至一首 
寓大石佛院绿竹北轩一首 
叔禾枉舆湖上便同理棹寻南山下净慈寺一首 
遵玉岑山高丽慧因寺由六桥步归一首 
登巨石山绝巘缘葛岭小憩山居兰若一首 
由段家堤步至孤山上一首 
月夕挈酒湖畔寓日一首 
谒鄂国武穆王庙宫一首 
登南山最高处一首 
度栖霞岭戾止乌石峯禅居一首 
循宗镜阁左登南屏山顶披险西讨一首 
入大慈山饭虎跑泉精舍一首 
眺初阳台从妙智院北探紫云洞一首 
自石屋洞至法相寺一首 
并南峯后攀风篁岭酌龙井泉览神运片云二石一首 
发潮音楼峻崖西越永清坞狮子峯上一首 
出谷口循涧历三竺寺经神尼舍利塔观飞来峯诸洞一首 
上北高峯顶四览从灵隐山下憩韬光庵深处一首 
东昌途咏一首 
七级河舟阻一首 
赠叔禾宪使田子一首 
金昌亭宵集赠别张维静田汝成二方伯一首 
赠杭郡太守李端甫一首 
道山亭宴集荅赠郭郡博一首 
赋得白鹿洞送职方卢师陈江西校文还朝一首 
送张吏部北上一首 
送王与龄郡推部擢北上一首 
开元寺礼二佛一首 
赠慈舟禅师览藏一首

五岳山人集卷第七 吴郡黄　省曾　着 　五言古诗三十五首
餐露一首
炎御收朱光虗旻盛金气兑仲皎月吐坎瀛万华霁蜩鸣苍液泫鹤戒沆滋涗黄餐瓮昔盈尧班事久翳衡徙减时淳朔铭妙眞契云笈遡往诀福洞采灵剂方诸错崖表仙掌擎河际理感无缅空情旷有幽诣甘成洒青林润结零红砌清泠澄玉水芬馥凝宝桂春杯吸阳霞旭席掩芳薜沾饮化髓薄灌沃固年脆鸾凤希骖浮蓬壶可瞻睇分赠同衿者相与陶嘉世
斋中养痾一首
华时再巳逾熙春讵云久既阻南山陟徒淹北村守搴芳遏早宣朱颜移素首龙萤匪偕耀萧兰岂均亩棘蝇虑贻秽折荣诫胥朽不材亮遣伐无累庶崇耉独耿负鼎心聊轸操筑手丽日违佳欢空斋卧新疚斐囊集妄药金觞正需酒苔草弥阶基峦霞粲疏牖庶展雕琴绪拂缨伫悰友
橘咏一首
华植倚灵墟碧颗垂芳甸霜滋酿琼液泽气发眞瓣岂伦楚柚英不似南柑变奇堪束菁贡美入雕盘荐圆随金日成化本璇星散云章有新列玉醴供秋抃
嘉禾除日泛鸳鸯湖一首
孔违税辽驾蘧卷肆长往蜀雄草逾积洛谊诵弥广时遒歇英妙神超发慨慷迢嶤凌晼岁蒙羲曯升昶澄湖荡襟目芳皋挹情想游游泛虚穆迟迟止幽敞除辰新故判嘉国越吴两灵剎非曩观金樽有初赏窈林初奇迈遐岭一清仰缔思驰海隅傒晨理探榜
由南湖发寻景德精舍经檇李下一首
朗觌始湖介任览迨灵宇解婴极玄讨缓策谢尘伍新景既皜接初云亦幽取照物均遣縳临芳尽增抚去国感人与遵林惬教父代情欢若挥理抱戚如吐霞篁迹吴旧烟莽谘越古往图昡今陟空文寓前谱涓名俗所矜徂运畴讵数嗤彼高骋徒危累何自苦
晚泊麻溪望皋亭临平德清诸山周览吴王庙宫一首
落日澹川晖凝霏迥霄色列山秀遐迩重峦恍空逖目寓一以佳情来讵能抑瑰奇志栖词茫淼想攀适辍枻戾麻渚跻野践桑域土风悦新览乡庙伫昏历虽冺三鼎业犹余千载迹慨昔成此章明镫咏芳夕
南迈武林访叔禾践湖上之约初至一首
寝痾挥北辕乐志综南枻天倪寡有迫空谷靡所制寸心劳上贤千里访密契浏若讯已夙明如掇何滞需川陟元朝旅次乖佳序巳至怀尚忡未遘欢犹翳昔寐愁曀夕兴视愉星曙匪感气候变所觊山水霁肃冠舫舻间抽想旷清处吕驾既在兹贺琴庶当遇
寓大石佛院绿竹北轩一首
矫仲偃崖室禽庆谒名岳勑事澹无役行泥何不乐暖春振霄褐岧境蹑云屩性冲驾奥林神夷选清壑于此绿篁阴乃有金园阁南湖晃萦&#62673;&#63140;裔北岭迤绵络霁怀对禅解玄心弄鸟雀万物览参土&#63140;比一得观并作息宴顿游辔琴书聊尔托
叔禾枉舆湖上便同理棹寻南山下净慈寺一首
隐才抗贞步达屦存同调琴瑟心既开登扪兴兹掉浼浼北湖厉窈窈南山眺双情交远襟晟论皆清诏兰阳佐腾羽翠阜延兴啸灵纪倏攀仰表剎在瞻造金躯俨峨容宝宇廓层峤五药悬采掇八正期精邵虚林琅法皷苕木鸣芳翲遨衷未云巳盘徊尽西照
遵玉岑山高丽慧因寺由六桥步归一首
插衽方巍上挈舟仍奥鹜语语岂惮酬觞觞忽申暮遇物皆陶悦睇佳溘淹驻瑶英揽南岑金书展东丽五衍排冥筌三危摄净住夕汉无迟晷昏林溢飞雾腾波拒前檝响飙改还路游舠集渚敛浴鹳泳涛泝带麓循反踪萦芳引蹀步倘匪踯躅游安能表高愫
登巨石山绝巘缘葛岭小憩山居兰若一首
裹粮适湖奥兰春际初月良友林中欵珠谈物外惬神遇咸满志游情讵云歇交臂非尘把观境有妙蹑践崒萝易援跻岑阶屡绝巑岏瞻上岝嵚山&#63139;戏顾下山&#63140;&#63004;南俯城郭攒东览江屿豁虚飙发灵响高云增秀结谢赏共岩阿孙眺穷岭折况遘骖羽踪可以步芳哲
由段家堤步至孤山上一首
少有岩壑性翘旌不可移心骇云台宅愿逸霞林居晨兴咏薖轴春赏下招提凌湖散幽趾属岛登青梯今栽非昔萼新宫仍往基峙澜出中浩列嶂环众奇萧榛恻墟陇高尚企襟期玄阴错澄流朱纬杂芳吹龙盘天海惬凤谢罻罗宜景尔征士踪写唱感踟蹰
月夕挈酒湖畔寓日一首
逸体贵行和闲趾悦佳就澄舒光始半华条滋兆茂乘睴谢烛秉颂德引杯奏寂谧辍空籁微冥羃朝秀际屿雾浩屯弥湖星朗覆灵皋写长堞淡水影群岫妙志不遑宁玄览从兹究理等古岂遐神遐今非后怀玉聊以娱委舄讵云谬载咏前哲言身圣超宇宙
谒鄂国武穆王庙宫一首
嶕城托湖澳丹宇缀山阳戾止巳切怆停挹忽沾裳百六遘倾朝四七拥惟良武烈诚希代国士展无双师尹荡友纪荣夷纠皇纲遂使汗马雄反蹈属镂殃紫垣蔽滔诡熛阙恣游荒妖湎驽秽甘介狄黭浅忘婴伏迨忠贤嚣怨恫多方一胥曾显吴匹尹亦兴商孰云宋箓烬不在岳氏亡筌宰既先拨宗稷安可长圣世钦往才岁奠炳今章哂彼俄顷荣孰与万祀光
登南山最高处一首
春首穷登顿湖上积昏晓扶夙已清盥月暮犹邃讨搜远铺览独选新鹜踪少披张川岛杂约束都聚小天中飙撼阔舄下云践绕众喧瞥遗世孤响惟纳鸟伯阳文昔把王乔御兹矫亮欲图坚永庶当究灰槁
度栖霞岭戾止乌石峯禅居一首
灵扉瞻五覆纡岭迈三沓既瞩远川绕亦盼近山合泄霭尽幽泛度鸟举清荅闻此绝世岑栖有息心衲即耸构弥楼于奥缔香榻惠日清照临慈云&#62673;&#63140;蓊吐纳巑巑玉林映岩岩翠屏匝烦想静流涤朗咏自摛发
循宗镜阁左登南屏山顶披险西讨一首
回山肖郛郭佳秀荡游心北栖懑不足南峭引遐寻摛云生新彩响鸟变兰音涾&#62673;&#63140;陁出霄瞰表里尽高临情来畅无际奇辏领不任攀崇复希峻在窈重怀深前探后丽掩左越右玮沈湖状改遵岭烟华异观林樵人时谂蹊仙陬屡憩阴但可寄冲想聊复弄丘琴
入大慈山饭虎跑泉精舍一首
崖行多优游穹曜但亭午掎摭心不厌跕躧意增愈疏甸分花应层阜别云吐疲足休给林澄心投象宇&#62673;&#63140;藂泻淙瑶濑隈隅丽丹庑七觉启幽扃一道界盘坞不谓此山椒乃有彼岸侣芬缊瞻戒香络绎会宗语法供岂世调灵餐异尘脯往牒稽听龙昔泉酌跑虎一讴傲自足万细何足数
眺初阳台从妙智院北探紫云洞一首
登登俛阳台暧暧觏羲烛停尔绝仞巅娱我芳春目蓬溪觅宛转皎镜眺回复抗策凌烟虹披薆扣扃屋岩梅皜冬素山篁团故绿敞牕迎远心缅阁寄孤躅玲珑投廓洞峭崿下空曲法馆展虚缀逖览皆妙属讨颜伫兹开赏心于此足山&#63140;孝豁宜考盘期当寓清筑
自石屋洞至法相寺一首
性分各有极修意江海上采药仍景台颛老乃希向披情乐林草夙驾遨云嶂阳岫方缅观阴崖载亏望壁阙时悚怖洞闼恣登降觉路驰访踪开士礼趺相形忘躬有蜕理止神非丧承泉代绠汲托基排垒剏安道志岂渝兴公怀自亮沉冥常内足高寄无所让
并南峯后攀风篁岭酌龙井泉览神运片云二石一首
旭舆缭金滩晨坞罙绿阙寥閴灵异乡荒目&#63140;勿遯沦辙穹林隐天崇纡涧洒流折中屦都澹清耳目亦莹澈嶕升揽英颢崒止轶埃壒风篁伫新郁龙泉饮古渫萧楼始一跻妙石得双阅霄中仙掌抗霞里片云揭迹閟丹鲤藏事往银简灭恨不总羲辔处此玩恬悦
发潮音楼峻崖西越永清坞狮子峯上一首
晞阻谓有穷讯高云可达翦削何当上冥昧且兹发天表既排度山野遂侈阔新禅宅窈窱古隘际阊阖松莽非人宁芝秀有眞掇耸崖愕四矫潮江眙两匝纬带万畛殊烟云千里合归乘中谷风萧条感林飒
出谷口循涧历三竺寺经神尼舍利塔观飞来峯诸洞一首
嶈嶈降山口回回厉涧浔连络五峯奥缀抱三竺林闲清履化国脱落讽宝音都泯尘惑相拭写缠倒心头陀遘玄侣孑苦寓丹岑岩扉瞬尔隔洞府倏在临外拥垒拆裂中虚启委深王&#63140;孝牕非斲设窅奥岂端寻即睠宛光怪历伫骇森阴信矣仙灵治故非世所任
上北高峯顶四览从灵隐山下憩韬光庵深处一首
半陟神巳栗极振目逾眩分野照可指山云讵能辨藩周县界络江末海光见松表鼯叫清崖间羽栖宴东月巳吐晖西骊将陨绚创观世可遗薄返情犹眷翠微构翳隐初春沃葱蒨餐霞哂他晚遯谷矜我先物轨谅有齐意适无所羡逍遥嗣永言抒心布朋彦
东昌途咏一首
程云历绵邈传河泝盘折归思日摇荡芳树转层迭绣羽异园闻鲜荑岂栏撷所翫非故乡驰心讵可歇来方季裘寒旋巳齐纨热车龙促前晷镜凤长新雪理药无端倪循肤有瘁竭虽御金樽酒不解回膓结
七级河舟阻一首
坎役遘颓塞流回多阨缓河伯断腾涌雨师罢零泫积晷次兰舸淹晨滞雕艑红日坐东暮丹霞屡铺敛旅月渐以移乡云弥觉远欢樽不成醉劳歌徒自遣尺波岂龙旋鳅沫但鲲浅水德失灵长川济归迟蹇将同井鲋涸何异吕梁险轻鸟慕飞翩芳鸥羡游衍狭道入干没畏途在轩冕逍遥白驹谷还哉矢高偃
赠叔禾宪使田子一首
怀风道旷熄咏性和恒寡遐凤击霄万细鹖玩蓬下作轨方沓迷天府吐兹假之子振摛藻扬籁排众冶绂冕效贞矢山水有清写仪吉光渐鸿衿远销害马悬迟迨顽薄旌履戾衡野伯琴感初挥嵇林悦新把眇眇言鹜玄彬彬意凌雅永好在报章援翰此欣洒
金昌亭宵集赠别张维静田汝成二方伯一首
经时贲虚馆河上理章素外身谢有营洞物寡所慕惟飙洌巳寒林曦暧当暮车马欻云集蓬蒿睇情故出郭展报悰遵舻投访步旧俦叔夜看新交巨源顾萧衿畅同披珠谈欢竞赴举觞恋觏怀鸣琴念征路明发当云分中宵慨星聚芳意谅有谐存此慰离愫
赠杭郡太守李端甫一首
孔学纷以湮吏道鲜清朗羣生冀休和符守待仁长李子建南麾鲁风振遐响廉躬若置水恺德展苇杖为邦曰伊始沾露巳云广黄凤当集多张麦行岐两鄙予卧中林善治夙希想逢此芟草末意属钦明上缔交即衿悦抒论每心赏蕴协欬若兰中孚道胥奖圣理诚坦阶王政故反掌愿言崇久要鸿化在瞻仰
道山亭宴集荅赠郭郡博一首
朱夏纪蕤候山潭竞晖朗阳林飒华滋景飙泛和响缘情引高集即睇寓遐赏醧燕虽举新欵眷良在往以予浃晨驾慰子三秋想衷契衿有悦言同意弥广介豫贞并吉撝谦道胥奖明德展光觌兰樽故淹飨方堪秀云揽忽迨初月上醉归何能赋毕日御游鞅
赋得白鹿洞送职方卢师陈江西校文还朝一首
咏眞古灵区山&#63139;君嶙奠彭壤洞辟涵幽虚冈崇联嵣山&#63140;莽七匡托霞踪二李税云鞅调鹿有神泉瞻凰在珍幌国庠肇唐建学院由宋昉聚彦理金匮为宫耀银牓朱赋遐泽流吕记高山仰　昭代崇曩辙名绅振前响卢君茂苑英骞腾凤楼上衡才抱纶命清秋肃南艕珪璧登水镜骅骝尽贤网事竣戒旋复心劳惬盘赏星子浮华舆五峯驻徂两重峦入回合扬澜眺滉瀁循涧玉膏溢探岭瑶花长贯道萝门清礼圣孤殿敞缨梁释烦襟杯池动玄想既悦讨仙峤况喜裁吾党羣贤拱师哲兹乐宁外奖
送张吏部北上一首
薄游山水都遘子玄朗器虽止携把间矫接凤鸾意高衿挹弥冲渊谈畅曷匮兰蕙存素交缃藻缅清寄振翼渐光朝握鉴佐衡治茂纶协要举叔则肇芳誉始秋理瑶鹢中吴展华觊当岐发眷想兴诗抒离思
送王与龄郡推部擢北上一首
梁噫托高庑台凿栖巍巘方秉任卿节遂枉庞参辇严能有强击仁猷觌芳阐中正绝鞶褫耿砺谢金湎神标抗威明善济协思远四佐良守泽一理赤藩典苍兆慰喜荫天衡擢奇选南别春羽交北遵夏云展求兰狭辰秀从凤密英隽丝绳效忠荅哲门履清践征翼不可攀穆如赠江饯
开元寺礼二佛一首
双林感传士七池景刘贤超最阐王铭弥穆抒扣篇前英昭厉拔后业警缚绵沈掉排两情光朗彻万边迷云慧衿开世网耀目捐赤晷无迟镜绿杨有新烟言投远公侣湛意坦址前高缁集宝树灵会启上诠稽匝殊妙尊忏谢劫累愆贲园抗清步咸舌吐胜宣羣相不靡怀金津亮此褰
赠慈舟禅师览藏一首
台宗久岑落糠粃渺金口贤释钦缅风展贝宴林薮义外靡鱼兔璞间即瑶玖拣驳徒迷方庶几泽灰朽

卷第八
五言古诗六十三首 
春日田园言怀三首 
秋夜醉起言志七首 
桃花词一首
除日言怀一首
遣兴一首
往冬母氏奄弃大司马原明湛公厘守南都遣书吊慰感激成篇一首
少宗伯崔公子锺致书币香仪吊慰志感一首
读陶渊明诗述怀七首 
临病咏怀九首 
病体畏寒仲夏之月纩衣未舍一雨初霁欣然就曝檐下时逢饥岁百忧入怀俯仰侯物率尔咏言四首 
读唐沈既济黄梁梦记感述一首
去年夏四月母氏安恬高拱仲冬一日奄然永逝号踊侵寻遂成羸疾肌肤槁削衰杖不禁四月十九日聊以拈笔抒抱澘然不知成咏一首
悼妇篇一首
效陶渊明读山海经二十四首 
至钱塘江怀严光一首

五岳山人集卷第八 吴郡黄　省曾　着 　五言古诗六十三首
春日田园言怀三首
田庐动春色墟里连鸡声启户见旭日衔杯解朝酲桃花倚牕开戴胜桑间鸣素烟泛新柳青山列虗楹兰蕙难久芳皓月不常盈百年若流电胡为而屏营
草木相凋谢春秋促年龄飞缨与白衣同一销其形四皓乃天士紫芝轻汉庭王孙儋人爵终焉服青萍予观干禄者后今俱未停谁能江海上浩然独扬舲
玉衡指春暮鸧鹒鸣以时此鸟自何来栖我绿杨枝蕙兰华滋发怆恻朱颜移海内谁不逝予衰亦何悲
秋夜醉起言志七首
秋月如有心林间忽招寻清辉不忍去徘徊松桂深我当角宿藏对之弹素琴洋洋五弦动高树翻寒禽曲散碧空杳千岩流水音
开轩延碧山劝尔一杯酒嗟我前楹人焉能对之久白云飞古今日日苍空有苍空云茫茫碧山□未忘借问孤鸣鸟胡为集春桑天逝沧海日镜留绿鬂霜白发不肯去羞看桃李芳
陶令抱寸心浩然醉中过形影虽杳灭心在余能歌情系好爵薄志怀黄虞多秋菊适盈把南山忽嵯峨白衣尔何人送酒至云萝委身于宇宙日月其柰何
门前桃李树谁使三春花白日动鸟雀时雨高桑麻幽牕晚来坐忽满青山霞一朝齿发暮冉冉归泥沙寄语华堂客富贵何足夸
海云泛五色灿灿锦绮张托辉于高天流影结中堂我醉对之醒忽然怀羲皇世远不可覩昊空犹苍苍苍苍何时歇灵曜逓悬光今日松桂枝后人玩其芳我意过宇宙形影任短长
乾坤虽无穷皆非我岁月寓形疾流电欻然云中灭园绮没商山至今空芝蕨谁能留朱颜不随秋兰歇素笔生悲歌歌罢绿酒歇
桃花解春开鴈亦识秋鸣不知三五时兔魄胡为盈江海结黄土何代无人耕人生果何来没也又何征欻忽自可哀谁能恋空名
桃花词一首
不谓桃花繁不言桃叶深所愿桃结实不负春皇心兰云亦易晚白日何骎骎天事那可期倏忽逢沉霖坐令花前叟叹息弹瑶琴
除日言怀一首
大地已春转今朝岁为除绿酒樽屡空清霜镜何余自隐吴宫前十载芳萝居节抱齐鲁连辞探楚三闾千金赋不买当垆困相如囊无一文钱徒诵万卷书萧条扬雄宅颇有问字车昨解学士鴈今剖英王鱼四海雄豪人投札问草芦凤览不可缚鸿情讵能羁九州岛一何隘丈夫气安舒叹息成烟虹浩荡横高虚时着白纶巾远驾蓝田舆明月来青山流辉特欢予手持七斗剑身披紫霞裾人生不得意去去渭川渔
遣兴一首
黄鹤不得意来栖珠树中仙峤隐光辉万里空天风威凤相追随弄影扶桑糽谢尔尘嚣子高飞安可同
往冬母氏奄弃大司马原明湛公厘守南都遣书吊慰感激成篇一首
何平白首慕张景在孺惇母子本天爱哀毁何足论自从往冬来抱疚闭文园绿酒不能御强勉进麋餐肤末向柴稿仅尔载营魂谁能问穷巷风木自晨昏司马青云上千里使相存洒涕扣灵席诏我泉下萱华灯炳清幕旨醴上虗尊
少宗伯崔公子锺致书币香仪吊慰志感一首
崔公邈邺台黄生寄吴壤未瞻琼瑶色尝接鸿鴈响丈夫意气合四海即吾党岂曰形面交共以心期赏岁阑擢南服煌煌宗伯长闻之怡我衿谓当驱车访人事懊不齐母氏去慈飬哀庐无酬荅畵扇有啼怆公良悼此戚仪物贲堂愰吊言何殷勤长跪启灵爽葬有千里会此谊古贤上永抱刻骨情耿以佩诚飨
读陶渊明诗述怀七首
弱龄诵其诗如咏国风歌缘情去雕饰峥嵘障颓波每展襟情悦宛尔挹藤萝神契犹旦夕千载何足多今兹遡言旨道在颜闵科欲谂知音人抒藻写岩阿
陶公卧柴桑人谓隐者流尚友予品之乃是夔龙俦生也逢不辰版筑谢形求紫凤虽衔书岂与燕雀游出处镜宣尼圣矩自昭由洁身远氛世匪曰斗酒谋长抱无风云梁甫写悲讴虽云死饥饿孔乐亦已酬
治乱天宰之君臣晤良难皇皇宣尼叟车席迄无安徒然梦周公凄恻鼓猗兰士生而不遇贤圣靡不叹永言有今古结调俱辛酸予也偶兹怀又复扬其澜悲来曷可已神至固无端已附青云翼何必愧龙盘
牛刀试小邑匆匆赋归来风波竞违已何惜饥冻怀运命逢奇坎攸往谅必乖一稔且难获安能际盐梅文王久不作后车愿已灰甘心以空瞑千金捐草莱天道谓之何无聊良可哀拭袂沾麒麟虗尔王佐才
忧来不能御虗罍竭所斟临轩把遗篇陶陶畅远襟有吐悉高度何谣非素心茅斋一再咏清风生我林但恨无绿酒遂以写雕琴
茫茫大宇内幽怀罕所同求之竹帛间赖有浔阳翁翳宅惟蓬蒿挂壁仅丝桐举火虽常乏君子固其穷丈夫苟不遇蓬累播贞风岂以六尺躯贫贱顾忧冲龙德但无瑕朝闻夕可终
陋巷绝投赠朱门多馈遗轩冕世所隆圣贤久相嗤渊明受饥迫出门无所之嗟彼恶木阴宁足荫其躯漂母者何人殷勤在瑶词黄金等山岳临没谁当持岂若兹主人炳有千秋垂
临病咏怀九首
相彼同生人时芳共俄倾荣枯虽不齐均此素秋殒贵贱何必殊执之无留影所以达观流彭殇归一轸骄人何好好风波冐挥骋金玉靡有厌冥酣溺无醒大期一朝来何炎不销烬祸生自为胎颓名谁与拯所贵素心者逍遥寄肱枕旦夕无怔营安安卧林境
古人负高蕴举世无知已抒愫托微吟千载待其侣我今洞谅之黄泉不可起神情既潜会叹息曷容止苍天指为正何必同堂语
相彼万喙息其生各自谋人也有百需安得谢营求数亩负郭田躬耕力锄耰妻孥免餔糠我愿亦已酬嗟此蒲柳躯安胜千岁忧聊随草木荣欣欣乐中丘短长俱一尽劳劳徒控留古称鹤上人谁当覩遨游鼓瑟不为欢令人哂蜉蝣
太钧无停运羲车有急节衡门四时流六马驾轻辙方瞩春园云忽把夏林月观水靡故澜理镜但新雪昨盛今不同暂满寻尔缺试问墦冢间孰非豪华歇去年车马人半已狐兔穴有酒斟酌之何能待勋烈
穷达皆偶然智巧非所期世人经营之谓可取而携蠭图蚕构尔&#63139;&#63143;虫迨死竟沉迷举国皆若狂安分抑何稀君子履其常恒以天命持所遇即成欢晏然在闲居铢毫岂能益蹈之不复疑飞蓬与流萍随飙顺所栖朱博踰台鼎郗生有愧辞翰音实不从妖孽自来欺所贵从吾好此训心耿如
常览肥遁踪思与古贤对其骨夕已尘忉忉念萝薜竹帛有遗言昭兹托衷肺超超诣玄表混混皆雅致诵言若耳聆俨成金兰会日久酣此中庶几永神契
缅彼林中贤旷达自高伍荷锸命追随云死便埋我听言若狂矫此道足旁午世间红颜子谁谢岱遵苦珠玉锢重泉均之化黄土累累北邙坵发掘不可数秦汉酷侈营民劳竟何补王孙贵躶葬庶几返隆古
生年本无根修短不可期骸干岂恒执自有冥宰枢大椿何劳艳蜉蝣亦奚悲委顺元化中荡荡不怀疑天地为一朝万载果须臾去日倘终尽来者奚为余即事便成欢母迷愿外岐
日出茅宇红披衣而抖擞今晨又成朝昨夕已陈朽众鸟凌旭飞黄鹂鸣其友好音散幽空交交历芳柳时蔬亦紫敷薄采荐嘉酒且尽康酌娱此形聊吾有餔糜戒山妻握粟出空缶为我烹设之相呼待邻叟
病体畏寒仲夏之月纩衣未舍一雨初霁欣然就曝檐下时逢饥岁百忧入怀俯仰候物率尔咏言四首
时雨暧初霁中园交飞鸟蝴蝶相参差翩翩满芳草万物各有适予无好怀抱哀疚缠绵之肤颜成瘠稿炎天尚挟纩就日若冬燠同龄多绿发殷忧独先老枕榻违欢悰时一弄文藻前路非我萦蔬糜聊自保
人生皆有化在昔固皆然此形本所无安得冀常坚览彼架上书陈久古圣贤不复覩其人千载把遗编内有膏梁子声迹俱寥然嗟我苦节士饥劬想当年有道不获申无由扣苍天赖此不朽名可以慰黄泉
鹏鹪虽殊分所飨各有涯天道无凉厚人事自盈虗盗跖宜满堂曾颜宁得余匪彼金钱子是乃圣贤儒结发罗缃典咏览孔氏书岂惟玩英华寔以咏其腴富贵如浮云雅抱在宣尼饥寒岂不畏所志良有殊
居贫展不易绝粮诚苦辛陶生困浔阳孔子饥在陈丰年恒无岁况复遘灾迍生民茹青草予犹涸水鳞茫茫行路者谁可托交亲举口欲告之诵言竟回逡君子有周急此义久不申藜藿犹可采且以给昏晨
读唐沈既济黄梁梦记感述一首
昔闻吕岩者玉书授灵宝谷神遂不死骖鸾紫霞岛天风吹周游醉酒邯郸道邂逅逢卢生涸鱼叹枯槁卧之通中枕一梦即荣好娶得如花人龙楼致身早簪彤鼎实和推毂搀抢扫历位宗衮尊俄顷至衰老红日薄桑榆藏舟九泉杳黄梁炊不熟倏忽百年了觉来竟虚无觅之无可讨依然跨青驹春田踏芳草浮生咸若兹腾转似过鸟富贵相倾夺腐鼠争自保但为鬼录人长夜不复晓不如委元化寸心勿萦扰亏盈皆自然进退非拙巧鹏鷃同逍遥万物一何小寄语华堂子安足浪欢恼
去年夏四月母氏安恬高拱仲冬一日奄然永逝号踊侵寻遂成羸疾肌肤槁削衰杖不禁四月十九日聊以拈笔抒抱澘然不知成咏一首
往岁夏清和母氏在我堂山妻奉肴黍儿女绕成行怡然启慈颜欢乐殊未央风木遽来催人命展朝霜音容竟长诀写影挂帷房虗无瞻仰之哀至自悲伤时物次第生我母不复尝旨酒虽盈荐安得举此觞生存垂&#63140;夬鼎养死慕徒沾裳
悼妇篇一首
忆昔稺龄时婉娈在母傍嬉戏太无赖日读书百行我祖长安归新谢尚书郎爱我弄提携常侍楼中央苍颉承绪言口口应荅将祖欢谓我父成则不可量何不选高门窈窕与颉颃父荅吾祖言婚姻久较商东家有女子金玉纷纵横家无读书士四德恐不臧西家有女子贵列八座行势焰可熏天他日傲姑嫜独有俞家女世族故所详司寇乃厥祖紫极效勤王耽耽卫帝居名在竹帛扬内修清且洁其母蔡氏娘年与孙齐埒楣阀况相当不敢自擅主请问大人行吾祖荅父言汝谋良已长便可纳镮钗嬿婉定其祥由此附丝萝十八登我堂是时正月五户户悬灯光黼帐粲流苏芳褥累华床四斜球文格迭胜睒霝牕雕彩流杯渠垂帖何辉煌厨箱绮幕带皆绣双鸳鸯锦衾二十四面里色俱阳鹧鸪琥珀枕氤氲郁金香玉佩鸣珊珊合卺宴兰房上服翡翠衣下曳孔雀裳髻戴凤翘冠耳耀明珠珰佳时缔偕老琴瑟翕而张三朝谒祖庙姑舅奉茶汤仪止何安徐淑性且柔良父母喜相谓新妇不寻常由今占后来吾门当吉昌十九生一女二十得男儿乳媪失料理妇自怀裹之婴少多病患癎疡兼疮瘰吾妇多辛苦忧煎无间时蓬首垢形容襁褓不得离晓腹至明灯晚抱迨晨鸡儿啼妇不宁儿妥乃欢愉寸寸手中长宛至讽典书吾年日以迈吾家日以衰父母令分爨别各举烟炊妇乃司中馈种种各有规膳给尊卑飨方敢食其余惜米白玉粒视薪珊瑚枝躬理蚕与麻粗帛当&#62730;&#63140;詹&#62730;&#63140;俞吾志乐交游终日集冠裾俎豆出纷纭烹治适其宜传觞或淹久未尝有告疲吾友归万里途穷无费赀吾与妇谋言遂解绛罗襦吾言友构疾求药叹囊虗妇脱金戒指一双俾我遗吾妇常致词劳瘁不敢辞倘子在青云愿勿相捐违吾与吾妇言贫有古人师梁鸿及孟光闭户同餔糜达则又望子令德助僖羁譬彼比翼鸟无地不双栖宁知遭阨运蹉跎为老儒日把鲁叟经沦落坐茅茨有时对鸾镜慨昔朱颜移吾妇来慰言君子何不思人生如惊电揣控有几时当乐不为乐日月不我迟自我入子门见子但勤劬笥无五铢钱架有万卷书晨暮不昂首寒暖未扬眉冬垆不得爇暑扇不暇挥握笔撰文章秩秩动声誉公卿并来顾车马问绳枢英俊相寻游骐骝同所归子名非不扬奈何命禄奇何不顺苍天高隐苏台隅予时荅妇语子言诚令图岂固乐尘埃父母恐不怡屈意承亲志低首事跄趋抗念猿鹤问他人安得知有时谢污辱洒然清冷居有子同襟者何殊老莱妻携手向青山终乘白鹿车此愿良未遂光阴迅奔驹女有婉娩德年纪又当笄吾妇向我言可以应于归昔日嫁时装髹饰悉与之桃夭忽以及母女泣相持膝下娱提挈爱如掌中珠一朝远父母不得留中闺虽云咫尺间勿道非生离女归固以时家祸忽来兹丙载丧我父草草迫桑榆五内痛崩裂哀恨何时舒妾子名玄龄聪慧实所希一月在妇怀妇爱如亲儿鞠育至三岁短促夭而徂临逝遗我妇双双橘荔枝妇痛幼儿亡饮食但悲思缠绵生痾疚药饵仅支持肤革转销亡肌貌渐黄萎经岁床榻间惟有悲叹吁吾儿心皇急匍匐治方医时工无扁鹊疗剂谬差迷一日妇向我哀哀吐悲言自昔嫁郎君望子第高官妾得被荣华白发共愉欢谁期辰安在与子守困寒禅褠聊蔽掩糟糠亦不厌富贵不能待今当逝黄泉言讫泪如霰相对涕涟涟又谓有男儿子教为诸生今年已弱冠曩聘顾氏婚早速完室耦迨我尚生存旬月如可延庶伴一寒暄无令不得面抱恨向幽冥予因举其仪新妇娶在门扶羸起往来慈抚殷复敦踰冬及春暮疾势剧愈增含凄向予言谓命不可度我死归重渊谁当理家务子不素闲习安知斗筲数内事无统纪异日当念我瑶闺不可虗愿子早他娶独有儿与妇前晚恐不顾子其慎看待慰我在丘土吾荅吾妇言汝且勿作苦若果朝露先吾必不相负皇天照鉴之言罢泪如雨侵寻至仲夏佳辰过端午初十妇之诞强起梳发缕壻女及男妇两两献鞵履吾与并受之酌言祝黄耈吾妇酒不胜劝饮一半口荏苒又旬余神懆谅不久上与吾母诀言言愧箕箒自到我姑门不能事甘滫娶妇本防老至老不得有呜咽作哀啼寻复呼外母生女冀送死凋零随蒲柳女道不得终死恨心不朽下与吾儿诀未言泪珠溜养汝受万辛期见挂组绶鬼录来催迫不复为汝母吾言弗能再肠断如割剖六月朔之夕进粥犹小缶漏皷及二更炎天移北斗妇称心痛急起坐双坠肘呼我倚床箦死别执予手目瞪不得言儿女泣环守予泣谓妇言母苦恋缠纠儿女予爱怜子勿顾身后妇犹耳听之向我再点首奄然竟长寝迁次置前牖骨肉哭喧喧即木时在酉吾儿恸欲尽擗踊厥倒仆吾谓吾儿言尚当念汝父吾母把灵衣皓发哭旋走平生言笑堂张帷奠题柩儿女焚纸钱再哭再复抖一七悲奈何七七转眼过秋风吹素帱莽莽云崔峩游尘栖筵几冐汝旧绮罗我自他乡归空床悄垂绥有语向谁陈玉颜不可呼岂独象簟单形影何太孤有肴不在盘有酒不在壶临御不能餐宛对又虚无梦寐虽见之寤言不得俱黯惨日销魂泪尽血已枯援毫写悲衷声声达泉途哀长故难宣不得竟此歌
效陶渊明读山海经二十四首
越客对罽骇胡人见布疑鸾凤岂常鸟若木非凡枝缅彼八方外国人安谓奇拘拘海内客井鼃局所知瑰儒雅莫信郭生宁不悲
民人遍巢穴洪水溢唐虞大禹是随山四岳与之俱周流于八极昔罕到舟舆奇物固明纪神迹纷纷书是为山海经流传在中都
阆阆轩辕国穷山北逶迤所欲当自从甘露民饮之鸾歌发嘉韵凤舞振芳仪蛇丘何缭绕射者畏西窥
观彼相柳氏九首食九山一有所抵厥溪泽流潺潺贪暴欲难餍禹诛恶其奸世有同调客前圣不复还
汤谷水淫鬻扶桑何陆离九日居其下一日悬上枝控弦鸟落羽缅想唐尧时迭运烛九阴次第浴咸池
结匈虫为蛇蛇复号为鱼一物互反复彼此称名殊何况微与箕商纣不为愚崇侯乃圣贤天士嗟以吁
亭亭三珠树赤水何芳菲翩翩比翼鸟南山相与飞青天矫修羽绿栢挂明玑羽民与厌火始得瞻光辉
渴饮赤泉水饥采员丘树不死尔何民白发非所惧控揣移千春视之若朝暮胡独神州中人命比晞露
岪郁流波山流波浮东海黄帝得苍夔为鼓几千载振橛威四方焕然生风采帝去鼓声息沉吟世移改
国邑有大繇康庄行猾褢海内扬戈兵凫徯下鹿台宛彼鴸鸟鸣贤豪逐草莱鼎沸固有自放士眞堪哀
汤汤复沸沸是谓玉膏源黄帝食&#63150;山大山&#63151;山登龙巳孤骞周游丹木上道成笑不言焉得餐黄华使我清心魂
钦丕&#63140;鸟变山&#63140;&#62619;崕虎爪为大鹗鼓死与之俱化鵕音如鹄鵕矣尔莫暴鹗哉尔莫酷若有昆仑心帝无□山戮
嶜崟羣玉山是为王母居蓬发而豹尾长啸山之隅白云在遥天昔旋穆王车鼓簧复吹笙高歌悲去予
槐江已西上平囿复南望魂魂昆崘气熊熊下都光英招奋羽翰四海周翱翔倏忽至峚土宁有道路长弥节清淫流戏玩若水芳铭迹纪功德恨不及周王
国邑多狡客白日行峳峳狙诈复饕诐君子胡可留予欲舍之去夫椒诚故丘所食无儵鱼何以巳吾忧
百神觞帝台忽然鼓锺来飘风使先驱涷雨清尘埃旌葢何纚属天门为之开税驾仙山上欢然醉玉杯
洞庭有二女绰约戏中洲朝为沅澧行暮作潇湘游亭亭素月夕袅袅金风秋怆然江皋望佩声何处求
葳蕤三青鸟取食飨王母山&#63140;集山&#63140;业三危山何复栖其首鸱鸟不足羣傲彳&#63140;因非所友眷从戴胜人千春在前后
岂知东海流水石不可堙徘徊西山侧来往空伤神瘏口功不就填之巳千春寄言精卫鸟柰何此洪津
少昊息甘山于此弃琴瑟羲和浮甘渊朝朝弄红日将升明星上运转送之出始自八极张神化安可述
珥蛇乘两龙名曰夏后开而以三嫔上窃得九歌来清吟动天穆妙舞独徘徊遥望大荒内须摇眞可哀
帝俊仙丘外青青开竹林阿那三桑好灏溔封渊深鸾凰河水舞青鸟卫山吟焉得赢粮往宿留一披襟
耕父尔何神常游清泠渊穷宙亦如此丰山无岁年九锺知霜鸣感应出自然兹理讵可测何有于圣贤
青要更南望禹父化墠渚而彼羽渊滨黄熊何处所吴刀虽可伤致之实由汝息壤填波涛胡不待帝旨
至钱塘江怀严光一首
物色访客星羊裘下玄纁齐国一男子床褥进北军鼎足怒王霸狂奴哂汉君金根至其馆龙旐何缤纷寸心学巢父洗耳谢放勋咄咄呼子陵道旧至宵分故人加腹去富春自耕耘一时弃轩冕千载留清氛我到钱塘上徘徊钓泽云

卷第九
七言古诗四十九首 
东门行一首
西门行一首
盘舞歌一首
塘上行一首
公无渡河一首
当予渝新福歌一首
当弩渝新福歌一首
当安台新福歌一首
当行辞新福歌一首
惜日歌一首
效陆士衡百年歌十首 
江南弄一首
龙笛曲一首
采莲曲一首
凤笙曲一首
采菱曲一首
鞠歌行一首
吁嗟篇一首
秋歌一首
城中谣一首
鸡鸣高树颠一首
六龄行效高适一首
少岁行一首
醉后歌一首
岁暮述志二首 
南轩燕会荅周解元光宙一首
赠魏公子徐京一首
赠阮将军本常一首
西小湖在林屋洞天之岩石池亩许冬春不竭蔡山人居其傍诗以赠之一首
朱来鸟歌一首
上皇北狩歌一首
郊外醉题嘲徐子一首
石上菖蒲一首
祝京兆草书歌一首
苏台篇送郡倅周仲仁之京一首
友人宅听琴一首
江行早眺言怀一首
白公堤送别一首
铁瓶篇一首

五岳山人集卷第九 吴郡黄　省曾　着 　七言古诗四十九首
东门行一首
出东门旭日皎皎秋阳在高天不复照芳草人生无根蒂安得免衰老 一解】红颜不回壮心未巳济海无洪梁登天无高羽安能随腐英无言而灭死  二解】欲历五岳舒烦纡平明秣马妻子牵裾胡为远行游饥渴谁与知不如与君闭户同栖迟  三解】太公居渭滨皓首无迁移巢由相牧犊终身颖与箕圣贤贵适意黄屋何足希愿子留故乡何庸远行为  四解】
西门行一首
出西门望颓阳飘景渐堕辞高苍生年那复得久长  一解】陈美酒乐以康弹丝理曲坐高堂富贵何为旦夕煎心肠  二解】人言蜉蝣莫不怆以悲人言朝菌莫不怆以悲倏然人生倏然人死与死同归嬉戏为童儿玉貌忽以摧何用营营自苦早衰  三解】明日下黄泉今夕不可知殒绝俄顷间长往谁与期妻子虽至亲欲并不得随当乐且为乐不乐诚可嗤  四解】东家有高爵金玉凌高山伏辜于蛮方遐窜不得还西家有豪侠美女罗千□放意穷娱乐王侯气相干宁知昊天道恶盈而好谦怡然守蓬素没齿心无惭  五解】盗跖多黄金伯夷饿青薇烈士贵垂名何惜死与饥千秋百岁后谁能蔽光辉寄谢垂衣子操行宜勿亏  六解】
盘舞歌一首
挥瑶杯弄玉盘反复在手胡自安龙为章凤为轩傍人视之心慱慱心慱慱考钟皷曈曈白日临下土阳春一归不复驻春不驻时难来枝凋叶落眞可哀眞可哀嗟以吁临觞懊恨叹前除阊阖不开难登玉台欲诉上帝魂先摧骑白马扬朱麾沐猴而冠何所为何所为逐东波杯飞盘堕当奈何
塘上行一首
朝慕阳台云暮羡巫山雨朝云犹得荐枕席锦衾凤禂嗟独处玉颜如花鉴明月长门绿苔不可灭梦中彷佛羊车来寤起心肝摧断绝瓌姿玮态耀绮牕绣衣袿服盛文章婉若游龙乘云翔呜呼不得侍君傍鲁日返舍秦云不飞妾肠巳断君心未回朱户几携鸾镜泣春风长绕玉阶啼玉阶翩翩逐双燕兰时同宿昭阳殿不似龙颜从未攀年年岁岁能相见
公无渡河一首
公无渡河河流汤汤万里扬波蛟龙吼风穹龟驾雨碧浪吹嵳峩何不停桡辍席与汀鸥以回息茫然披发竟触湍而携壶萍翻沤没在顷刻蛾眉毕力悲长呼长呼向天公不归那思桃李争光辉投身赴公心敢违万古羞杀湘江妃室家一朝作飘瓦世途险巇骨横野如何翩翩纨绮儿云霄骑虎不得下钟残漏尽运既徂黄金不守泪空洒
当予渝新福歌一首
高皇奋淮濆扫胡氛昊天眷命气色皆龙文中原逐鹿忧哉勤树鸿勋昭明三光和气氤氲黄图何壮丽绿海皆来宾凤凰至止麒麟咸臻
当弩渝新福歌一首
光华舜日烂熳尧云照帝紫极覆帝彤庭左之礼造右之乐兴神武龙飞海内康宁
当安台新福歌一首
诛胡灭汉雪耻除凶作乐兮赫赫扬奇功左秉戚右执龙发以扬在宫中黄金束气何雄万载常雍雍
当行辞新福歌一首
东夷西戎蛮与狄金环耀耳红罗抹额俯伏瑶阶整整栗栗我祖按宝剑爰定八极　皇帝寿万年海宇常清谧
惜日歌一首
今日日巳去明日日复来谁将长绳系六龙使我红颜常不摧芳花寂寂委绿苔吾人难免为黄埃殂落不问帝王贵撤瑟岂管圣贤才轩辕几杖今安在汉家陵墓昔巳开仲尼往时恸颜回后来亦悲泰山颓嗟余生长姑苏台不惜青钱酿酒杯携琴把钓五湖上醉来与日同徘徊
效陆士衡百年歌十首
一十时两髦丱兮垂玉颜嬉戏歌舞常蹁蹮仰视日月不知怜绣&#62730;&#63140;需纨袴无忧煎折花鬬草阳春天高堂朱户奈乐何高堂朱户奈乐何
二十时爵弁峩峩乃三加童心巳化道不赊车服灿丽志矜夸娶女盛饰如春华红颜含笑似朝霞高堂朱户奈乐何高堂朱户奈乐何
三十时闲居家食情不安蓬室寤寐思弹冠一登玉殿在云端缀文摛藻炳龙鸾纡青拕紫心所欢高堂朱户奈乐何高堂朱户奈乐何
四十时履方砥节名誉扬二府九列共翱翔龙楼佳宴飞玉觞归来意气何洋洋艳妻爱子牵锦裳高堂朱户奈乐何高堂朱户柰乐何
五十时典章通习称老成分符伏轼寄专城祗奉社稷司职勤不得丘壑怡性情所求竹帛垂令名高堂朱户奈乐何高堂朱户奈乐何
六十时玄眉绿鬓成秋霜时时览镜情自伤话言记忆颇易忘子孙纷纷俨成行六龙西飞不停光高堂朱户奈乐何高堂朱户奈乐何
七十时容颜憔悴体肉销日夕双耳鸣嘈嘈延年无术心烦劳焉得再复为儿曹摧颓岂可握旌旄高堂朱户奈乐何高堂朱户奈乐何
八十时喉干唇焦筋力微户庭玉趾难举移转辗无寐迫桑榆戚戚常恐泰山颓骸骨不久黄泉归高堂朱户奈乐何高堂朱户奈乐何
九十时呻吟呼吸卧重茵百痛并集苦难禁电光石火暂尔明抚床嘱付涕泗零泉下不可将黄金高堂朱户奈乐何高堂朱户奈乐何
百载时寿盈数极形神离弃捐华屋遗财资断绝人路遵鬼溪奄然长逝永不回平生富贵空尔为高堂朱户奈乐何高堂朱户奈乐何
江南弄一首
时人不识窥玉渊安知骊龙之所蟠风云未来蝼蚁且欢蝼蚁苦之徒自劳忽飜飞嗤尔曹
龙笛曲一首
吴趋吴趋谁不闻造自泰伯迨延陵脱躧万乘清风生清风生动寰宇黄鹄之心喜高举
采莲曲一首
滮滮纳汉吞九江蒸云敲雾出大荒澄哉兰沼莲花塘莲花塘漾轻舟采莲女扬清讴
凤笙曲一首
王乔吹笙缑山头青厓白日声悠悠凤凰之鸣感浮丘感浮丘上嵩高驻红颜永无凋
采菱曲一首
霜来露至按轻舻水灵暂假江无波女儿争唱采菱歌采菱歌响洲渚如花人两相语
鞠歌行一首
北风来冰峨峨瑶台玉马显么魔唐虞不再岁易徂采薇采薇首阳歌良人何许卧云萝圣贤虚生古来多红颜倏忽将奈何设兔罝张鸟罗麒麟紫鸾在山阿
吁嗟篇一首
南不谈虎步客西不语虬髯人虬髯虎步笑紫宸手移日月垂千春曩时凉州日辔凌空行长驱远驭来金城金城有客怀故里那堪阊阖喧钟声蟋蟀吟当秋熠耀待宵游时来苾蒭辈蝉笼亦得封公侯沧海转眼为桑田渤澥顾得会九川始皇悞留指鹿子秦庭皆为沐猴冠扶苏伏剑岂足惜白驹过隙且尽欢哀哀刳腹臣胡不为宋普东里不羞傅东庑姬郎雉经寸心苦黑马青龙丧厥家令人断肠雪涕歌吁嗟
秋歌一首
金风鸿鴈鸣洞房漙漙玉露凝为霜罗帏秋月扬辉光傒欢不来摧心肠灭烛解衣蕙兰香翠被欲卷双鸳鸯焉得握腕同肴觞
城中谣一首
城中好燕雀四海嗤鸾凰城中好鱼目明月无辉光城中好蓬蒿谁翫幽兰芳君不见春秋之人弃鲁叟凤兮凤兮笑楚狂蜚鴈去灵公在陈歌绝粮又不见众女嫉蛾眉三闾泣三湘圣贤委丘壑雨雪摧肝肠阳春待不至绿发凋秋霜自古巳皆然岂独余悲伤
鸡鸣高树颠一首
鸡鸣高树颠声绕罗帏前起视夜何其素月苍穹圆人生少小轻岁年芳鬓一缟不复玄逝如东流川尽若秋空烟卷衣出门历海岳愿餐灵药为神仙黄山并数百白日齐三千竦身绿云中控鹤升九天挥手谢乡国揽涕心茫然
六龄行效高适一首
六龄读书近灯火垂髫开口谈今古一亩莺花不敢窥四时笔砚常辛苦早望青云转首生狂期金印扬眉取谁知坎壈三十年碌碌布衣犹拜俯后生坐见登紫庭耆旧纷看下黄土远志从人笑鸿鹄高才悔杀夸鹦鹉世间富贵岂足论眼中龌龊何须数荀卿邑邑不逢齐尼叟皇皇仍在鲁身贱难辞官长轻数奇惯受庸人侮五湖烟水托妻子海上清名荣父母意气吾凌霄汉高文章人比虹霓吐谢公曩昔起青山郭相当时发行伍只恐蛟龙学未成不愁他日无云雨
少岁行一首
少岁英豪情跌宕闭迹狂歌隐青嶂两屦常随巢许傍寸心直到羲皇上每攀凉月夜峯登屡泛桃花春水漾一室惟悬短木床四时只挂麻絺帐买钓无心稺子垂种田有酒山妻酿瑶草时时近玉箫白云往往吹龙杖自爱卢遨八极游世人莫识逍遥状
醉后歌一首
西辉之日东复来扶桑芳枝几时摧青丘一射九景颓鲁阳挥戈六龙回当年羲御今尚存不闻黄泉有人回后来万古仍前积眼中四运何相催君看草木荣忽衰秋谁使之落春谁使之开世人茫茫究无始鸿蒙溟涬空妄猜不如委身顺元化一日倘在还衔杯
岁暮述志二首
山人俶傥胡为尔白发雄心未云巳杖头不挂五铢钱琴上惟怀一千里绿酒愁邀好月开长歌傲对高云起明岁当寻五岳游安能郁郁常居此
扬雄草玄死循环堵夜夜青藜徒自苦荒径三条翳草莱仙经一帙披龙虎彩绶浮云昔巳看黄金北斗何须数世务纷纷不可干寸心独抱羲黄古
南轩燕会荅周解元光宙一首
我从洪厓游放浪逐云海扬舲戾虞川兰芳正堪采故交半零落青山不曾改周子国中秀文章迈流辈昔遵紫薇城高攀帝京桂轩冕如飙尘衡门抱年岁与余素同襟府奥早倾写言敦竹林好仙丘托觞斝双湖为我吐澄镜五云似解披秋野王乔泛霄凫挈酒度香陌弹琴化理闲亦欵天上客招邀及潜夫颇增薜萝色余也闻清歌频烦称柰何皓月尔何心忽然生金波长空无片翳众星罗高河酩酊七树下函关想逾多生年若梦宛转失展与蜉蝣竞朝夕荣华富贵撇眼尽莫把清樽待来日
赠魏公子徐京一首
中山王孙居云子浮云同驻吴趋里翩翩逸气千紫云荣华不直东流水五陵之豪岂足交折节来寻江海士赤松笑闭穹窿山方平正隐干将市齐云楼前倾盖逢终日言谈洗心耳别来几时愁绿萝青鸟衔书下彤几高歌灿烂五色霞鸾龙回薄苏台纸再三展读知尔心昂藏常在苍冥里
赠阮将军本常一首
忆昔攀逢龙凤会带砺河山誓金匮放马长洲垌草碧洗兵震泽湖云翠几临清濑弄鹍弦每傍花林引鸾吹莫讶将军有啸歌春空海上无烟燧
西小湖在林屋洞天之岩石池亩许冬春不竭蔡山人居其傍诗以赠之一首
翠壁高万仞芙蓉摇太清绝顶开瑶池玉波常自盈咫尺日月华银河与之并锦鲤汉间游荷花天上生春风石髓流仙岛红颜服之不凋老我欲扬舲访蔡经紫冥同拾金光草
朱来鸟歌一首
南方朱来鸟绀羽何翩翩蛾眉纤手啖玉屑春风衔花灵沼边金华纸上心经传万回泣笑诗百篇此水双珠血满川青牛赤虎太平年仙机莫识玄中玄仓卒鸾舆幸奉天君王玉殿斩狻猊宝剑白日生苍烟数尺光明黄屋前琥珀匣碎君恩全蛇不为龙鼠非虎田父之语非徒然汉高堕穽在彭原酇侯火迫眞堪怜
上皇北狩歌一首
正统己巳北出师居庸关外驻龙车万里清霜严警跸千山红日照旌旗惊雷奔电动天地土木狼山胡马嘶犹如汉高白登围谁似陈平复出奇倒戈败将泣紫陌尽说　天子无归期百官出涕洒双阙六宫日夜愁蛾眉王竑意气凌秀实马顺碎首污丹墀　郕王晏然登大宝　英宗凛凛胡风吹伯颜稽首尽臣节也先独识龙凤姿胡笳吹渡百海子天涯渺渺将何之紫塞惊瞻苏武庙黄云愁拂李陵碑君王忽忆宫中乐玉筯双流路辽邈夜夜袁斌抱足眠君臣鱼水恩相托他年刻木南来书此功堪表麒麟阁匈奴万骑屯长陵宫墙之中肆焚掠武清鼓舞三军气司马用兵如李郭紫荆关口鸾舆还三度　景皇犹不诺侍郎怀献绣龙枕拜舞胡沙怨乖错翰林检讨批逆鳞赵杨二子迎沙漠也先起舞弹琵琶恋恋饯行良不薄秋来　天子归南宫万国苍生皆踊跃
郊外醉题嘲徐子一首
兰塘翠苑春游賖笑指平康卖酒家我把苏台一片月樽前照尔颜如花吴宫西子枉倾国彩云已□归尘沙红妆对汝不衔酒徒看宝镜生嗟嗟
石上菖蒲一首
金庭昔开夏禹册闻道仙蒲有灵液移取苍梧九节英种向青山一拳石嵩高眞人掇紫花黄精丹桂不足夸吾将采服驻颜色去驾青龙羽盖车
祝京兆草书歌一首
枝山草书天下无妙洒岂特雄三吴群萌万象出毫下运肘便觉风云俱&#62678;&#63140;系持浪转信神动荕回墨纵皆春敷分明造化宰君手左攒右剪形形殊天愁鬼哭不宁岁鸾惊龙骇谁争驱迩来南海作仙今观涛历险笔逾圣奇文豪咏兼称之处处江山好挥日&#63140;英余也飘飘紫台客向长五岳将浮屐多君惠我远游篇得展萝窓喜魂魄呜呼羲之眼前人不识笑杀千金买遗绩
苏台篇送郡倅周仲仁之京一首
姑苏山上高台古翠壁金楣映歌舞西施化作彩云飞空余碧草生江浒江山不改吴苑开使君搴帷紫马来锦席遥浮五湖棹仙舆屡上姑苏台黄堂抚字欢谣起荀羡买臣差足拟下榻平交有布衣盈门徒走看珠履平生读书巳万卷少年作赋称千里销夏湾头莲欲芳金昌柳色婀娜长翩翩彩鹢向何处闻道双幡趋未央朝天一日展骐骥应报三年集凤凰
友人宅听琴一首
当时自听龙子琴鸾声鹤调思不禁江风泠泠山雨霁我来榴花然竹林饮酒何嫌落红日结交不论无黄金酒酣拂拭七弦动奏我凄清梁甫吟
江行早眺言怀一首
春去夏来常水宿苍茫万里看朱旭山色遥开茂草碧江流半是浮萍绿谁辞龙卧傍尘埃自笑鳌连钓溟曲焉知足下无青云不见双双举黄鹄
白公堤送别一首
白公堤边绿杨树北上行舟攀此去拂送征人每不还摇斜红日留难驻千古悲歌散紫云片时帆影迷江雾莫向河梁怆别离人生总是浮萍聚
铁瓶篇一首
仙人飘飖自何至绀发方瞳紫霞气金瓶贮酒醉枕之玉山颓卧干将市时人不识谓凡流转眼飞空那可求鼓琴知坐白羊石吹笛应还黄鹤楼此瓶昔把玄丘去至今犹记仙人处吴王宫西碧草春千年空自想飙轮

卷第十
七言古诗三十六首 
送蔡子师古楚游一首
齐女门访张叟留宴竹下一首
凤凰台歌送顾布政华玉之武林一首
送施宗锡归福州一首
送王子卿之金陵一首
送王兵部汝中之中都兼柬苏御史允吉一首
元旦郊宴一首
观郡国迎春一首
人日杜感园一首
五日追忆往岁客途一首
春江曲一首
读史记咏屈平一首
过江总废宅一首
石湖歌一首
游兰亭觅王右军辈四十君流觞处一首
茅山赠董山人景胤一首
旸谷行一首
庐山吟一首
葵之轩赠四明张仪部乃翁一首
金昌亭逢程诰有赠一首
华泉歌赠边尚书一首
五湖上寄廖冢宰一首
紫芝行寄孙一元一首
秋日怀武林朋旧一首
七姬行一首
山姬行一首
廉石吟一首
闻谈偏髯老仙者一首
闲适一首
豹犊行一首
石湖歌一首
悼张氏二孝廉歌一首
新杨柳四首

五岳山人集卷第十 吴郡黄　省曾　着 　七言古诗三十六首
送蔡子师古楚游一首
蔡经苏台秀幽情爱山水家近毛公坛身居洞天里时时春风棹一舟吴王胜迹皆探求孤怀忽尔忆江汉飘然特作襄阳游襄阳岘山青无改轻裘缓带人何在古碑读之不流泪空云功德高四海巍巍自有宇宙在登贤眺圣俱尘埃君留翠微襟抱开飞觞摇笔何徘徊清心复为清潭赏桃花不言映君舫明月沿求弄珠女锦波粼粼人巳往鹿门古城东昔居庞德公亦有孟夫子采药钦高风乘兴回舻金涧处朗吟白云何时去考盘石床栖隐间飞光独照青岩树今尔寻遗踪攀践心无穷不见浩然子徒看丹桂丛却笑纷纷长安下朝朝风&#63141;立踏动车马从来宁老轩冕中选丘遵壑情何寡予也怜君负逸调襄阳名山复吟眺归来览尔大堤作苏台把袂一长笑
齐女门访张叟留宴竹下一首
东吴张季鹰高怀寄林下种竹成翠云萝牕色堪把平生好酩酊何曾废杯斝借问醉何处习家池上头虽云五湖滨宛对潇湘流不觉人间有黄屋未尝一日无清秋我来脱巾坐终夕开琴欲去还淹留
凤凰台歌送顾布政华玉之武林一首
鳯凰台前动春草春风吹拂金陵道白鹭亭边挂短杨清溪阁上啼芳鸟吴中顾荣如谢公东山抗步红霞表花开绮岸延举觞云落清牕照挥洒去年予作秦淮客新秋梧桐汉楼碧秦淮浮我鹦鹉杯明月六龙齐下食江流东西别几时　帝为苍生起安石仙舟过泊姑胥台相逢谈笑明星夕临川悠悠送公去祖饯倾城垂柳处伐皷扬旌适武林天涯怅望桃花树飘飘揖谢凤凰台凤凰青山湖上开凤凰南飞五云远十一海郡皆春回行看振羽凤楼上御苑应歌凤鸟来
送施宗锡归福州一首
花移北牕日竹洒南荣风双燕语度水一蝉吟流空晋安施宜生别我吴城中因谈三山秀问尔长春宫但云草木繁巳无台观隆功名不值一杯水忽然使我怀庄公君平昔日于此地延年秘诀留山翁飘飘今日拂衣去亦可岩壑求遗踪他年我作石门&#62377;尔其待之降虎峯
送王子卿之金陵一首
忆游武林时君家绿杯举白云如杨花拂洒萦空起高堂凄清弹锦弦我吟鲍照瑶台篇逢君意气即倾倒别时几载心茫然闭门偃卧吴宫边花溪忽遘王猷船故人相对还相怜金陵去访凤台迹三山眺落长江烟霜飞九月不堪客归来愿及春风前
送王兵部汝中之中都兼柬苏御史允吉一首
秋霞宛送金陵棹暮雪重过赤门道已解停车问绿苔还怜采药栖青峤芳草王程别奈何征帆流鴈引长河淮南为寄乘骢客念尔劳劳积梦多
元旦郊宴一首
春风一日吹郊柳平明走马章台口垆姬巳有弄芳心游子初开艳阳酒蛟龙何必霄汉图黄金买醉且当歌人生莫把红颜色空掷江头东去波
观郡国迎春一首
青阳淑气迎青野彩仗朱轩鬬骄冶红粉先垂燕子帘侠儿早泛桃花马去年春望阖闾宫今岁相看人不同总道芳樽邀绮日难将衰鬂染春风
人日杜感园一首
春风昨度长洲苑撰酒邀歌踄兰畹绿竹初寻此日林青山宛对当时巘张&#62678;&#63140;系进酒扬妙歌千金举寿宾朋多乐胥高会各言醉参差芳榭生银河
五日追忆往岁客途一首
去年端午长淮道今年端午家乡好异国谁开角黍杯香楼竞折菖蒲草五色&#62678;&#63140;系盘续命文千金宝饰女如云追思作客胡为尔绿树黄鹂不忍闻
春江曲一首
碧月明霞是襟抱远壑深溪纵幽讨孤舟摇拽白日悬清江忽已生春草千里应同放柳新一时独听啼莺早东西南北徒自勤世上何人识怀宝
读史记咏屈平一首
上官夺宪令怀王麾左徒离骚光日月其词郁芳敷西秦虎狼国宁肯捐商于赤子斩八万血流丹阳波大困蓝田战薄言汉中和张仪挽郑袖柰尔蛾眉何楚秦虽婚姻屈平雪涕不可行鸾旗斾斾武关去至死空含归郢心令尹迁令人江南吟江滨芳草对愁颜渔父见枯形溘然甘心葬鱼腹不以熅蠖摇其贞因与汨罗水同垂千载名废书叹孤洁诵言忽沾衿古来鸡雉翔且舞独彼凤鸟生无晨苍蝇邑犬何营营霜秋感激怀沙臣
过江总废宅一首
江令有遗宅段侯种花柳岂知越岁年此地复非此君有人事多变迁荣华讵能久君不见狂秦昔筑子午台沛公来登酌金斗神龙赤乌他姓居梅梁重云亦不守虎士挥戈走凤舆六代兴亡如反手春风凄然伤我怀落星楼前一沽酒
石湖歌一首
凉日有佳兴花江携小舟邈然越来溪远映青山流吴天尽染紫霞色五湖浩弄苍烟秋西施一日彩云散芙蓉千载余荒丘繁华转眼何足言人生适意须当年金樽揽取洞庭月绿琴静鼓高山弦从来一两谢公屐常在幽林大壑前
游兰亭觅王右军辈四十君流觞处一首
晋家上巳修禊筵高会兰亭曲水边流觞取醉惜红日四十一公情快然长湖高岭各游目寄傲林丘成好篇当时俯仰巳陈迹一日潇洒今千年镜湖五月开紫莲寻幽独扣清风舷泠泠万籁吹远天青山碧水争蜿蜒云中飞盖弄芳霭柳下携壶坐绿烟行行披草拂残碣寂寂看花怀昔贤石桥东跨古流水酌之聊以怡心颜归来明月待兰渚照我知章酣醉眠
茅山赠董山人景胤一首
不谓吾子住中馆三年询尔江海人茅山翠微遇道士始知正卧华阳春暮日不落照我至黄冠紫衣晤语亲麻姑未来有白发何时对席吞麒麟
旸谷行一首
我闻大荒之东开旸谷千古芳菲耀扶木六龙腾御不暂停朝朝挂向枝头浴灵氛霞气飞清晓流波常泛三青岛甘华不种还自生食之能使朱颜好茫茫仙家几万里包山之谷颇相拟虚明别有日月光幽深似隔桃源水金城王屋皆可通龙威丈人居此中赤书读罢紫冥去苍苔满谷生春风接舆落魄歌凤凰东天日望蓬丘长麻姑若得云车下携入玄洲不老乡
庐山吟一首
我闻匡庐山西峙宫亭湖少读神禹经昔为天子都背岷南来几千里巍峯秀出名香垆石镜孤圆照阊阖屏风九迭开蓬壶盘霞错日气熣灿天鸡紫凤鸣相呼匡君腾游太清境空留碧汉青山影冬春不断霜雪光昼夜常看二轮景天池犹余慧远芳莲花宛种仙人杏长风自昔吹二龙明月当时照三隐予也萦怀十余载披图萧爽心泠然行当骑鹿芙蓉顶长啸支矶玉女前
葵之轩赠四明张仪部乃翁一首
葵之轩葵之轩葵生一何芬华翘翘凤干烨烨丹葩涵精降宿抗如疏麻薄言致之昆明之遐罗生碧阶灿若披霞载辟广轩君子是嘉葵之轩在四明三奥之山鄞江东海之滨抱以日月湖妙观寡伦大枝昂紫虚小枝千青冥萼萼倾太阳龙光烛无垠翡翠来翔凤凰以臻迈华林之丽植冠铜爵之繁英葵之轩绮井网珠清宇含霜雕楹出霓眞人佩金珰游遨而相于馈之珍肴进以琼壶高妍八素文玉颜永无移青骨曜方瞳一举昆仑隅采尔灼烁芳万载以欢愉
金昌亭逢程诰有赠一首
故人曩昔春前别武陵桃花泝游楫万里遥寻歌凤台三年不出啼猿峡吴王宫边今复春重来此地访情亲还将旧日相思意对汝垆头邂逅人
华泉歌赠边尚书一首
君不见峩峩名山华不注芙蓉秀出青冥间霓旌雷毂竟何在石道空余芝草斑绿云万古留不散赤松啸父来登攀蓬壶方丈去几许仙人明月吹箫还银河宛转落此山素琴日夕鸣潺湲鸣潺湲流不巳千年若待边夫子幽怀不减鹿皮翁潄酌琼瑶紫霞里玉醴频餐体骨轻红泉一咽容颜美晓嶂常衔鹦鹉杯春风独泛桃花水忆自翻飞入帝城薜萝恍惚千岩清翠涧劳思照野服灵波屡梦沾尘缨迢遥回首山中乐解道王乔事堪学笑骑神鲤问沧海坐听天鸡倚东岳凤苑犹歌李谪仙金门尚隐东方朔
五湖上寄廖冢宰一首
忆昔秋风吹绿草高谈落日长安道司马浑忘席屡前山人不惜心倾倒说诗谓似匡鼎来论文颇爱桓谭好高牙霜戟罗紫缠神谟庙算清南天长江碧海无烽烟飞扬叱咤公侯前纷纭车马如流川忽念黄香卧穷巷停驺驻盖相盘旋频挥玉尘情不足每读金声才愈怜我歌白日闲草玄公亦还山请暮年　龙颜眷擢司衡铨征书侯骑何联翩白云那可系行色黄鹤安能招锦鞯三台之上宝镜悬千官不得逃媸妍遥闻桃李绝蹊径操比冰壶风凛然山涛密启九流悦左雄一疏羣芳传攀思叹息云霄隔空抱高山流水弦君不见南阳昔有卧龙客莫道丘林无大贤
紫芝行寄孙一元一首
孙子具清觞邀我坐秋日幽庭青葱桐树枝翠华凉风转萧瑟酒酣浩歌情益欢紫芝煌煌携我观樽前空余再三把霞色云枝屡欲餐岧岧五岳龙茎长飘飘不久萝衣往鹿皮之子谐我心静掇灵柯发孤想朱颜俯仰玄鬓消坐忆丹丘骖凤镳琼篇昔谢茅君授他日相思弱水遥
秋日怀武林朋旧一首
我观西湖日春水桃花流倾城罗绮踏芳草冶子笙歌喧畵舟青山一两谢公屐云霞日弄香林丘欢娱转眼亦无几吴门忽已逢新秋萝牕卧疾理丹饵闭门两月无遨游良朋翘首苦相忆金杯不散胷中愁
七姬行一首
七姬容华若桃李秀色明眸世无比洛阳潘岳买千金翠阁兰房共花语艳舞娇歌经几春姑苏台上起烽尘夫君报国提龙剑秋风啼杀如花人辞君别君犹恋君凤镜鸾裯那忍分匆匆红粉玉颜尽一朝化作阳台云绿珠堕楼情可怜湘江二女心巳然香魂杳杳去何处空使芳名千载传君不见古往今来若朝暮美人多少凋霜露清风谁可攀七姬今日犹悲春草墓
山姬行一首
山姬二八来我家鬂有青云脸有霞身上曾无片罗绮空令颜色娇如花竹间蓬户未尝厌宝镜蛾眉时自夸向平若觅仙丘去载尔青山黄鹿车
廉石吟一首
骢马台前一片石千载犹含郁林色当时玉度凛归舟此日高风播南国世人作官多好金青凫白撰无厌心君不见子孙转眼即销尽能如此石留于今
闻谈偏髯老仙者一首
太白峡里偏髯翁灵踪难觅栖眞处高坛黄石为故人古岳青松是年岁绿鬂能经沧海枯红颜常使青春驻我亦餐霞牧羊者何时挈向云途去
闲适一首
吴王宫南一亩居中林日与高贤俱相逢不惜解貂饮春风共倒花前壶鹤客频嫌紫霞晚山妻却笑青钱无仲尼有玉且不售何必营营求尔沽
豹犊行一首
君家豹犊出何许紫片霜毫自成绮龙种堪乘天子车兔飞可夺将军垒几饰雕鞍超万群一餐绿粟驰千里乍尔骧缨掣电生常时举足风云起临流解惜锦障泥看霞欲夸仙人履逸气腾凌碧空外长鸣蹀躞花林里春风放龁三山草秋日遨游五湖水伏枥藏辉沧海湄伯乐如逢价无比
石湖歌一首
五湖苍波南际天红沾紫峤相联绵秋风八月动浮棹欲向银河求尔骞吴姬三两踏香路国色名花夺人顾芳草空留西子心啼螀忽响文君墓人生百岁俄顷间休临绿水矜朱颜君不见去年此地如云女一逐东流去不还
悼张氏二孝廉歌一首
谢庭双玉树呼为连城宝家授匡衡诗青春弄缃缟结志成云虹抽毫尽芳藻世上龌龊儒立谈皆挫倒我梦吐凤凰著书卧蓬葆闭关寡交游藜藿未尝饱丈夫揽辔天下清区区一室安足扫两贤通家独相念绿竹萧斋过论讨伯氏昂藏千丈松仲也温如明月皎初览章华骇边让每读灵光羡文考何意清庙材忽然随秋草吁嗟人年本蜉蜉楚楚衣裳空自保古来彭聃久灰土眼前富贵行枯槁惟伤二壁一时碎为歌哭我平生好
新杨柳四首
新杨柳新杨柳丝丝尽挂文园口芳鸟空啼碧玉枝青楼不见红颜妇柳新人故愁奈何忍对杨花历乱多去年此日垂杨下忆汝春宵共踏歌
香阶草香阶草蕙叶兰花绿闺好怪尔春风作艳阳吹嘘不管人枯稿昔年陈草今复青昔年佳人归杳冥独怜留取罗裾色暗结愁思乱广庭
绡牕月绡牕月三五匆匆易圆缺往岁常悬两地心今春忽照千年别窈窕欢同月下杯翠翰纨扇几徘徊清光不复佳人对永夜孤飞度绿苔
雕梁燕雕梁燕年年岁岁常相见檐下犹垂芳草帘镜中巳歇桃花面平生双处似双飞诀没离魂不再归是处逢春添绮丽偏予闺合减芳菲

卷第十一
五言律诗六十首 
步赤门旧溪闲咏一首
榻上一首
壬午对镜一首
南星别业树艺览汜胜之书一首
鹊桥别业一首
乙酉初见白发一首
遣兴一首
内人治蚕一首
枕上听雨一首
闻早钟一首
夏日山居一首
听琴一首
夜由吴宫遗址步归精舍一首
山居一首
南星草堂杂兴一首
周子雨夕谈对一首
采药山溪归泛江浒一首
归自京口舟中读青华秘文一首
山妻以老子拔白日去予皓发一首
癸巳三月十六日终南道士李君过论仙旨甲午此日范山人以服食书至一首
白发一首
泗州精舍与明慧上人谈禅一首
四月八日报恩讲寺斋会一首
访东丘上人不遇一首
洗公方丈一首
夏日登吴王宫东道院一首
宝光寺同门生辈一首
张仪部觞予朝天宫西山道院一首
皇戚邵子招饮西山二首 
至香山新宁伯谭公邀宴山堂一首
七夕宴顾大夫园亭二首 
顾华玉徐世礼觞予武宁王宅东园一首
陆生望时邀玩牡丹予口期二十三日乃前则阴晦至独晴霁爰惬赏怀次旦风雨复作问讯牡丹一首
宴万都阃宅二首 
宴张户部高士轩迟月分韵二首 
宴客园闻乐二首 
暮春宴白礼部舟中一首
许少卿伯诚席上遇马司业仲房一首
同冯明府全邑博诸君宴虞山南轩一首
宴俞光禄宅飨自毙象脯闻侍朝仪五十余载矣二首 
同孟中丞集边司徒官舍一首
同谢少南徐霖宴魏国东园四首 
宴友人园一首
大司马乔公觞余清凉寺一首
超果寺访张进士承宪宴集一首
同锺贰守赵别驾樊郡推宴何别驾官衙得阳字一首
陈园三月之宴二首 
山阴郡守南子大吉招饮大观堂一首
瓜州乡思一首
登金刚宝座一首

五岳山人集卷第十一吴郡黄　省曾　着 　五言律诗六十首
步赤门旧溪闲咏一首
溪水偶随步来看城外山青青五杨柳宛似柴桑间白日不肯驻世人无有闲清鸥正飞下且莫抱琴还
榻上一首
短榻吟还可幽居眺得兼燕回花淡淡蝶泛草纤纤迟日难过屋轻云不满帘所欢能到此明月共须淹
壬午对镜一首
宝镜照颜色不回桃李春因思少年日如作梦中人此去化无巳后来看岂眞飘飘出尘气难与映麒麟
南星别业树艺览汜胜之书一首
少小爱桑麻农书凡几家圃栽常抱露池步屡逢霞青粉衣沾竹红烟醆媚花山图还种药不遣鬓生华
鹊桥别业一首
花苑开茅屋相如四壁空囊怀季子剑门倚吴王宫竹色迎云白槐阴弄日红时愁咏梁甫抱膝拟隆中
乙酉初见白发一首
山姬初镊白明镜忽看霜玉酒情翻切青精意不忘接罗浑欲映花鸟自堪伤安得除衰老仙台想作郎
遣兴一首
吴苑一丘卧黔生恒宴然浮云不寄览芳草自为年镜发空销绿文心秪抱玄时攀古人迹凄怆眺山川
内人治蚕一首
灵雨洒芳澍柔桑低绿枝暖闺看蚁候晓合把筐时吴俗新开业邠风旧咏诗敝裘惭季子赖吐玉蚕丝
枕上听雨一首
檐头滴九月枕上听孤灯木叶沉多少霜钟鸣未曾故茅初识漏新谷忽愁升嘶马门前过令人感夙兴
闻早钟一首
带月飘晨寺和鸡动晓城衣冠催共起车马警孤征忽破林峦静殊添枕簟清他乡有愁客应自泪残声
夏日山居一首
孤亭横曲沼高树挂轻萝鸟下如窥户鱼游不避荷独留苍竹醉闲与碧山歌寂寞北牕夜时时明月过
听琴一首
敞阁萝风入泠泠吹素弦云中回紫凤露外泣寒蝉宛亮澄林气凄清下羽仙开衿纳行月玉树自堪怜
夜由吴宫遗址步归精舍一首
旷入吴宫步逶迤野术过返家游思剩行国代情多树色连星霭池文接斗河绮罗芳草换今古恨如何
山居一首
几月山中住清幽意不哗衣裳成草木谈语半烟霞屋壁生云气牕虗堕竹花渔源倘探入将谓避秦家
南星草堂杂兴一首
花写最澄溪霞横不断陴日含山气落云抱水容移游盖自兹远归琴何太迟修杨弥望夹随步领风吹
周子雨夕谈对一首
子兴在云海招游惟竹林燃灯淹夕语滴雨动秋心白雪怜清调明珠悦好衿来朝山水霁同作孟嘉寻
采药山溪归泛江浒一首
采药花源入天风拂荔袍步含溪日迥歌逼岛云高海上吹芳鬓山中贳玉醪坐看山月起长笑倚江舠
归自京口舟中读青华秘文一首
江览意仍余舟行向碧虚四空连物色孤影入樵渔流水送归兴白云看道书平生紫霞想去矣欲飘如
山妻以老子拔白日去予皓发一首
非关畏迟暮非欲鬬芳年秪恨春风日翻无碧草妍玉丝金镊断仙诀美人传且待还丹后当回宝镜玄
癸巳三月十六日终南道士李君过论仙旨甲午此日范山人以服食书至一首
去辰逢羽客今日剖丹书两岁皆祥及三春有庆余意芳寻玉草心辔总霞车揽此松乔思仙谣一步虚
白发一首
鬓以从衰白年华荏苒过旧知愁畔长今信客中多青镜翻销绿芳春不上和唯余壮心在看剑意如何
泗州精舍与明慧上人谈禅一首
妙境践幽嘉纡襟共演车润心奚假露拈义不须花眼破人天相宗承教别家林间挹高秀谈暮石门霞
四月八日报恩讲寺斋会一首
剎讨三禅胜心含万有轻法云神辔逸空日戒珠明设树餐天食零花咏呗声共知玄想地兜率仰慈生
访东丘上人不遇一首
言访弥天秀秋过兜率宫泄云留片白西日抱斜红香室虚猊座林檐戞翠风白头江榻影何处倚支公
洗公方丈一首
双树开香域诸空涌梵霞上贤谈有麈高衲演成车法里无人我门中绝悟遮道安欣与对羲日近河沙
夏日登吴王宫东道院一首
吴国余台古千年迹未磨烟华增柳润云物助峯多贳酒登临举邀琴啸傲过王墟芳草遍长息览山河
宝光寺同门生辈一首
草暗芳阶色风回绮树光五霞熏席暑一雨荐杯凉酒意添山老云心切向长吾徒有朱凤竹下任留将
张仪部觞予朝天宫西山道院一首
绿殿枕丹丘珠台启宴游雨飞仙观午云入冶城秋青鸟临杯语长江抱席流国华偕上彦西日任淹留
皇戚邵子招饮西山二首
皇宇戒金方崇云眺路长名花看客艳芳草度车香缥酒王孙送青琴游子将诸天开晃朗留与奏春觞
藻景凤城隈迢遥引翠台朱轮随径歇芳宴逐林开天酒椒宫下文鱼禁籞来戚侯多意气一霁野人怀
至香山新宁伯谭公邀宴山堂一首
松峤骖鸾地青山集翠堂馔从霞户出乐以月林张下客龙裾贵娱春凤烛长兴幽谈午夕星榻卧花芳
七夕宴顾大夫园亭二首
月墅淹秋宴风台引暮弦谁知歌舞地正值女牛天翠竹低留客银河迥度仙昔年池馆在重到兴悠然
奏曲流云驻张筵片月明一秋欢令节七夕共浮生青鸟虚高会丹砂自远情辉辉瞻灏阙早巳鹊波盈
顾华玉徐世礼觞予武宁王宅东园一首
帝国名园集王家物候新如何麟阁第能醉竹林人草碧如经雨林红宛入春不惭公子宴飞盖拂花尘
陆生望时邀玩牡丹予口期二十三日乃前则阴晦至独晴霁爰惬赏怀次旦风雨复作问讯牡丹一首
雷送春檐雨风愁槛畔花昨开犹烂熳今委恐泥沙繁盛皆如此萧条底用嗟向来一日赏天与借晴华
宴万都阃宅二首
玉苑兰泉集金陵缛馆招露斯娱酌醴霞际赏吹箫紫旦倾文话黄图谧远韬酩余看意气麟阁待天宵
旷别欢求友张樽武烈家翠沉芳乐李红剖雉亭瓜凤岭浮炎蔼龙城吐夕霞枕经兼妙算鲜尔握高&#62132;
宴张户部高士轩迟月分韵二首
爽澹郎官宅银河泻不堤同迟一片月各就五言题露竹摇秋纬风堂响曙鸡主人眞爱客不觉酩如泥
令节逢秋半华筵启夕初栢风清草阁蛩露暖花除杯白无归酒盘青有继蔬妬云遮不可早巳烂东虗
宴客园闻乐二首
访客淹芳地张筵惬赏心听箫疑有凤看石似栖林风转生凉吹云流度薄阴主人留片月延我夕杯深
胜集张名乐华轩有艳闻别成单赴节五合总流文柳折全披怨梅飘半落芬始知扬妙曲一奏可停云
暮春宴白礼部舟中一首
长安有征客苏台觞故人同持芳草兴并宴绿杨津花间歌易艳别地酒宜频复怜三月暮将曲驻阳春
许少卿伯诚席上遇马司业仲房一首
天路花初雨皇居燕始翰俄于一席上得有二龙看故对承筐恋新交伐木欢清言相映发不厌吐如兰
同冯明府全邑博诸君宴虞山南轩一首
冠岭崇嘉胜南轩始共过驾舆凌紫汉张酒挹明河地即神仙境人逢文学科似怜歌舞夕澄月借金波
宴俞光禄宅飨自毙象脯闻侍朝仪五十余载矣二首
南越当时献充庭五十年天房叨上豢龙陛杂多贤徒毙空瑶象为珍秪御筵如何髦约美传向草茅边
作献殊云贵居朝似所安&#62132;藏那可得丘徙任相看致远能千里残生当一餐偶分南海味为尔寄清叹
同孟中丞集边司徒官舍一首
九列华堂集萝衣媿简招霞将仙液泻风借玉河飘分夺南金重欢移北斗杓谁云鹏鹖异今日共逍遥
同谢少南徐霖宴魏国东园四首
竹把瑶樽惬山登紫屐宜玉浆催凤俎红烛继龙曦月是金堂照风为锦幕吹胜情犹未巳移席向芳池
九日王园燕金风锦席飘竹新三迭翠花映百重娇丝柳牵游兴鸾弦动赏谣澄空生片月为我作芳宵
飞盖成幽曯骈筵作旷寻薜萝堪解带泉石合开琴林曲花如隐池清鸟似临宛辞陵子贵高有灌园心
星沼天为泽仙陬帝与开云皆怡客吐鴈乃侑樽来山拟蓬壶筑花如洛下栽不须妆绮绣春色自常催
宴友人园一首
凉月始临仲园亭启宴杯客逢皆故好花对即新开江鲤为林馔朱霞趁客怀秋风雕柳色何得管中催
大司马乔公觞余清凉寺一首
虎士行芳馔虗亭倒玉壶殷勤司马意登览纵潜夫二月清云落三山白日孤遥看春草色醉杀莫愁湖
超果寺访张进士承宪宴集一首
谓子高衿者经时栖鹫林旧能谈德观兹复撰文心眺处青山郭闲来绿水琴何期芳醑载江国共游临
同锺贰守赵别驾樊郡推宴何别驾官衙得阳字一首
淑候启黄堂嘉筵命绿觞人瞻五马贵河润四星光玉树攀才妙兰风挹政芳幸同吴国草于此沐春阳
陈园三月之宴二首
翠苑韶华丽绡衣物候和春花催夏放夕鸟换朝歌杯绿承芳草筵红接绛河平生掩穷巷情为辟疆多
翻燕红帘幕流霞玉酒壶坐莺垂密柳傒凤列高梧弱草如轻带名花学子都当杯宁惜醉龙剑尔须扶
山阴郡守南子大吉招饮大观堂一首
岩半标公署氷心掩阁寒为歌青嶂里听讼白云端仙吏真成隐山城易集鸾邀宾化行日清把玊琴弹
瓜州乡思一首
平生未远别远别倍言愁北路同春入南心并水□寓书瓜步马积梦广陵舟愿借东飞翼归传少妇栖
登金刚宝座一首
金座参差表言开中印图五区空界出千刼帝轮扶籁入层铃度云含众象敷凤城归路晚偏系客心孤

卷第十二
五言律诗八十九首 
山阴与陈太守季昭同泛镜湖览秦望少微诸山月上归一首
朱阳馆步至陶隐居墓傍二首 
登茅山同仲兄作一首
谢公墩一首
初泛五湖二首 
黄山一首
大石山寺一首
八月八日泛石湖一首
禅兴寺一首
禅兴寺梁公主墓一首
过吉草庵一首
春泛镜湖一首
予游牛首山大司马乔公馈以法酒兼命武士导之夜宿僧舍二首 
报恩寺一首
金坛令任佃约游顾龙山雪阻不果一首
杨相国送酒金山寺泛舟大江登妙高台五云朝阳二阁吞海亭饮中冷泉二首 
兰亭一首
丹徒留侯庙一首
泊舟支硎经灵岩游赤山夜珠坞二首 
水宿溪上一首
探桂岭一首
六月廿四日荷花荡一首
理棹虞川一首
登达观亭一首
清明日望西苑一首
登清凉山一首 
琼花观一首
过沛一首
留城怀古一首
登来青轩一首
与邵莫二子游七眞诸洞一首
游驸马山庄一首
境山寺一首
宿尧峰山寺一首
灵岩山寺一首
西施洞一首
采香径一首
姑苏台一首
玉泉寺一首
玛瑙山居一首
北高峯一首
韬光寺一首
灵隐寺一首
飞来峰一首
天竺寺一首
登天池山一首
登见海亭一首
谒老君庙一首
同王胡二总戎登淮安新城一首
客中闻歌一首
望虎丘一首
北固一首
秦淮客思一首
入京一首
九日客路一首
金陵夕咏一首
金陵七夕一首
秦淮舟次对月一首
毘陵午雪一首
张湾发舟一首
有怀一首
入齐地阿城闻蝉一首
新闸晓行一首
黄家集夜思一首
黄家集夜思一首
春初元旦在淮归又值五日一首
界首乘夕进帆高邮一首
夜述一首
寓大佛寺一首
越江春泛一首
溧水步至观堂假宿一首
溧阳旧县桥转至深溪一首
虎丘雨集一首
拂水岩一首
重至拂水岩一首
渡淮二首 
金陵客馆行药至乌衣巷转至秦淮青溪上一首
渡江闻笛一首
平凉歌一首
宴虞山招眞治来云阁荅邓子文度一首
盛子携酒城中为宴一首
中秋日集顾子桐阴馆一首
种竹一首

五岳山人集卷第十二吴郡黄　省曾　着 　五言律诗八十九首
山阴与陈太守季昭同泛镜湖览秦望少微诸山月上归一首
海日生秦望山云涌少微南湖浮畵舫初着暮春衣草色天际合桃花镜里飞澄波三百里新月共沿洄
朱阳馆步至陶隐居墓傍二首
昔日朱阳馆陶公悦白云结庐追选客标舍近茅君久向玄津去空余告逝文客来春欲暮瑶草閟仙坟
福地长谣罢阳春窈窕游花深朱阳馆栢古玉晨楼石颂今犹在龙芝何处求白云持不可岭上自悠悠
登茅山同仲兄作一首
山椒丽飞殿遥望际天涯不见龙镳客空看洞口花衰颜怜日月大劫小河沙日暮征车歇衔杯羽士家
谢公墩一首
往时王与谢命驾冶城游千载闻遐想二公今古丘同心有李白异代仰风流感激生青草予来空复愁
初泛五湖二首
大阙帆轻挂东山日浩临蛟龙蟠地稳波浪际天深少作杨泉赋遐生范蠡心相风无不可寒色对孤吟
得性眞良计宣城有故谣选来多胜迹行处有灵潮触雾偏含席穿云渐隐舠霜前秋塞鴈骈翼向南飘
黄山一首
洞壑容丘宅灵源曹阮家辟岩皆玉府流水亦丹砂五色云方吐千年树乃花仙踪何处觅徒挹紫城霞
大石山寺一首
学凤飞峦峻如龙偃岫长午崖犹未日秋洞不凋芳芝磴霞沾屐林楼翠惹觞旷寥僧坐久摘果供焚香
八月八日泛石湖一首
山气带烟浮湖波纳雨流树梭莺织晓天字鴈书秋礼石参灵象停矶并女牛弥空萦柳色随处接芳游
禅兴寺一首 寺有梁妙严公主墓】
妙域千年构金堂七代华香云流化国慈雨洒禅家翠拥天孙树红开帝女花宝琴清觉思寥寂语河沙
禅兴寺梁公主墓一首
梁日乘龙第当时舞鹤归沁园开施果明月掩容辉玉匣藏金苑秋云护夕扉吹箫人不见犹忆凤凰飞
过吉草庵一首
池剎居偏野云霞日异开松声清座梵竹气洒林苔白鹤佺期觅青梯灵运来偶看香阁咏因爱皎然才
春泛镜湖一首
佳丽摇新望云空鸟不稀树春花欲语山暮日知归小棹浮群象澄波日&#63140;英客衣暝余还镜里天月借清辉
予游牛首山大司马乔公馈以法酒兼命武士导之夜宿僧舍二首
雨径探双洞云房酌两泉牛头吟古寺兜率醉高天夜榻流僧梵春岩受客眠应知西省客怀我紫霞边
忆昔　高皇帝春山转翠旗龙颜开远眺天笔赏新诗八代无停晷羁人有独思不眠牛首夜偏动鼎湖悲
报恩寺一首
帝祉开金剎皇郊启象林凤云邀客驻龙日想天临宝树交加络华廊窈窕深浮图辉宝炬夜夜耿河心
金坛令任佃约游顾龙山雪阻不果一首
顾龙山寺古崒嵂倚春塘翠辇经游远扶车照烛长松云留法曲萝薜挂仙床怅望金坛雪攀登意不忘
杨相国送酒金山寺泛舟大江登妙高台五云朝阳二阁吞海亭饮中冷泉二首
绝岛浮莲宇明江涌化城龙回银浪转鳌戴碧山行南北舟樯带东西日月萦中泠流玉髓宛似汲蓬瀛
一片回波石何年梵剎开江流万古去涛带六州来释子呼鼋起山人指鴈回洪澜须不作荀羡在高台
兰亭一首
人世有生灭江山无古今千岩犹秀色五月始登临自到流觞处因生风烛心吾游亦陈迹回首动悲吟
丹徒留侯庙一首
留侯有遗庙幽枕碧江浔偶此白云谒犹钦黄石心椒浆秋一奠松子我将寻明月下孤棹苍苍杨柳阴
泊舟支硎经灵岩游赤山夜珠坞二首
林麓转秋清花村间岭成遥寻赤山奥言就白云生霞塔留吴殿烟墟辨越城人间不贵宝何用夜珠名
室以支公建山犹皇妹名红云升白马绿草掩珠缨奏酒开今眺游轺动古情石门栖玉馆弥使客怀萦
水宿溪上一首
移舸含山宿推篷向月停茞兰杯夕气蟋蟀枕秋声野咏神襟王萝衾梦寐清忽闻歌子夜江上荡游情
探桂岭一首
言与寻芳者来攀桂岭阳九山归曯丽万树并杯香远袭乘风细高零挟露凉鲜葩临吐月如竞摘姬妆
六月廿四日荷花荡一首
竞楫都人集喧游国事传探芳怜胜日携客讨湖天玉笛催新柳红妆夺始莲开襟欢未极沽酒不论钱
理棹虞川一首
林候转秋光云阴喜乍凉遥持故人意还觅旧游乡秀野弥山绿流川接海长预欢遵躅胜不觉酩清觞
登达观亭一首
绝嶂危亭构言登四曯开村畴千拱带邑水七盘回云气将山至秋光挈海来况看壶峤迩应可问银台
清明日望西苑一首
紫殿含云列黄居吐日攒人间杨柳色天上得先看藻鲤腾文浪华莺度玉栏万年瞻郁翠春象映游观
登清凉山一首
古剎石城里逶迤丹磴攀殿悬秋霭树江吐夕阳山法食供游馔林杯悦旅颜无劳支遁马碧草步人还
琼花观一首
宛转云郊步探芳问福庭凤台非旧树龙箧閟残经安得丹如日虗惭鬂巳星紫烟乘鹤者为我接霞軿
过沛一首
偪阳千古国泗上起飞龙帝业黄沙在山城紫气空旧亭迷草绿新县接霞红余迹犹堪访歌台标大风
留城怀古一首
帝师怀宝剑此地遇高皇绿草封侯土华芝辟谷方筭成秦楚灭谋罢鬼神藏尚有留城月千年属子房
登来青轩一首
峻阁标灵嶂盘回翠岫连佛香云和袅天烛斗齐然万色虽看界诸空悉露禅道林调白马于此业青莲
与邵莫二子游七眞诸洞一首
驻马翠微中山萝漾夕风言探七子躅因蹑五城宫洞草徒看绿丹炉巳罢红飙轮不可见吾欲母禽通
游驸马山庄一首
贵主辟灵扉黄村倚翠微星榆当子牖天柳拂孙矶仙犬迎花吠金樽欵客挥碧台明月里常度凤笙飞
境山寺一首
石磴层悬剎花梯客驻攀云侵萧子国天入楚王山马法藏金殿龙灵护绿关林台销赤日旅眺一怡颜
宿尧峰山寺一首
华年来宝地中岁扣香关听鸟惟常集栖云不待还松宵风洒榻湖晓气弥山况有林间侣霞镳喜共攀
灵岩山寺一首
古峤空烟暮前宫蔓草秋山看吴国尽湖睇楚门周金沙销佛劫玉殿罢王游讵识登临里犹深麋鹿愁
西施洞一首
西子芳游处山椒尚有名花留看镜色云断舞衣情河在无星度台空罢雨行总言夸绝代终是怆倾城
采香径一首
缭绕湖山上君王昔艺香年年二三月女伴掇芬芳茞佩含风远兰心逐水长千秋余绮径寥閴带川阳
姑苏台一首
白壁妆游岭黄金饰舞台春宫千妓歇秋泽五湖开云犹诘屈构花学绮罗隈览古情何极烟桡怅暝回
玉泉寺一首
散趾遵萝径张筵俯玉津来凭仙石濑暂洗客车尘灵鸟如听法文鱼不避人吾侪行褉所奚减洛川滨
玛瑙山居一首
崖半标精舍春中止佛扉楼交灵霭气竹洒夕阳辉丹井今言绿仙凫昔道飞游衿随挈榼于此澹忘归
北高峯一首
冉冉投灵剎盘盘陟峻云春山攒地象朝日观天文金策排人境玄怀涤世氛抱城江海气登顿挹氤氲
韬光寺一首
昔有韬光者岩栖向此中法流还挹润禅秀尚翘风院树经冬绿林曦薄午红沦蔬供奏酒区外乐嘉同
灵隐寺一首
一殿临飞岛诸禅丽拥山层层琴咽水处处碧成关昃景迟春眺屯云待客攀美人余岁月信宿不知还
飞来峰一首
洞室曲仍曲峯椒奇复奇赋华形不似游习胜还迷西鹫应宜诧东壶谅可齐至今盘郁境犹似众灵栖
天竺寺一首
窈窕招提境何年阿育开泉泉皆八绕树树作双栽鴈剎青鸳出珠函白马来碧题看竺国何异化城回
登天池山一首
芳序携觞榼名山洽胜游鹳巢加翠岫龙象隐金楼眺得尘劳解来思坐卧留平生采芝意媿我未能酬
登见海亭一首
孤亭标紫汉高眺俯苍茫绿雨残空色黄尘阔海光山微疑瞩岛树远恍看桑挂席须明发波臣酹一觞
谒老君庙一首
伯阳怀大道肖貌此山中七色瞻灵气三元仰圣风庭松疑指树殿像恍犹龙安得如关尹仙文一讨穷
同王胡二总戎登淮安新城一首
淮海登飞观欢言解客劳湖含千舸阔风引二城高岁酒殊乡对春鸿霁雪飘故人情倍昔天末慰凄寥
客中闻歌一首
芳草王孙路惊逢蟋蟀秋听歌人下泪把酒月临舟云鸟随归翼烟潮趁夕流乡闺有思妇此际想登楼
望虎丘一首
故苑返长洲轻舠过虎丘塔悬无隐树云映不藏秋香径红莲浦金亭紫雾楼自怜为客久翻觉似初游
北固一首
北固转南川丹徒挹紫莲柳风含畵鹢芳草接长天客尽黄金橐魂消宋玉篇故乡回首忆明月送清弦
秦淮客思一首
客馆傍朱桥萧辰柰寂寥柳随乡思挂鴈逐旅魂飘秘宇崇云复瑶城宝月销江帆行色动明发待归潮
入京一首
四十抱山龄三千入紫京绿帷希董子玄笔效扬生自叹麒麟志人传鹦鹉名沉珠倘收取愿尔作周祯
九日客路一首
秋帆岂不疾白云行处长山川过几日犹未到吾乡闺里忆来鴈客中悲下霜遥知旧林菊寂寂自孤芳
金陵夕咏一首
亮月殊乡满疏萤旅阁辉并悬心独耿同寄影难飞千里芙蓉枕三山薜荔衣故园虗引望终夕梦魂归
金陵七夕一首
淅沥江楼雨冥荧旅榻灯乡心生白发秋气逼青绫楚酒淹浮蚁吴歌忆采菱捣砧闻帝国佳夕寝还兴
秦淮舟次对月一首
秋舸秦淮系长杨夹霭清忽看天上桂来向客杯生引剑参星色闻歌杂鴈声陆台龙跃远芳若对含情
毘陵午雪一首
北上逢穷岁凝云九汉同送舟冰是浪吹面雪为风玉树延成路琼花坠作空寄言羲御者愿借一轮红
张湾发舟一首
驱马谢长安言遵路水干初于驾帆日即起迨家欢吴日悬归思燕云送旅餐王孙芳草绿随路得行看
有怀一首
羁客思悠悠临觞难解忧江淹悲是别宋玉恨非秋时频明月换春在桃花流始知封侯贵不换别家愁
入齐地阿城闻蝉一首
朱夏玄蝉响微风翠柳斜禀应神府露餐以帝孙霞果荫陈王宅桐疏虞子家应为齐女唳此地自清嗟
新闸晓行一首
征子戒晨鸡津人皷闸鼙绿流沿翠鹢红日起杨堤汶上山相接师庄水渐低长天芳草岸犹使客心迷
黄家集夜思一首
窈窕大河阴宵舟转曲浔星骖如客影波箭学归心梦积俱缘想愁来若解寻乡园明月满应待纬瑶琴
四明观鱼舶出海一首
日落不避海舟行皆向空骈帆春浪绿分席岛霞红采药鸾丘上候鱼龙窟中江桥观去舶不觉笑歌雄
春初元旦在淮归又值五日一首
休矣泛黄河怀哉动楚歌一年予作客二节此中过椒叶空言颂龙舟不弄波他乡催物候芳草积程多
界首乘夕进帆高邮一首
西月坠长波宵风利涉多川光涵暝树帆影直明河牛斗初同野劳欢不异歌旅灯眠复起时问路如何
夜述一首
暑解蘼芜带风欹薜荔冠夕山红日迥秋水白云宽客影侵吴野游心掇楚兰今宵明月色犹作异乡看
寓大佛寺一首
烟装恣冥览浪迹拟云孤地迥栖金寺天春弄玉壶闭门常卧岛伏槛日临湖时讶朱轮客花林问隐夫
越江春泛一首
越中浮畵鹢芳候得嘉游江碧云光定林红春色流客情兼燕影琴兴更花洲落日山阴道悠然思故丘
溧水步至观堂假宿一首
秋水理归棹徒行向溧阳林愁红日尽山苦白云长客影随他骑乡心过野芳喜看村馆近聊得举孤觞
溧阳旧县桥转至深溪一首
旧县久沦没孤桥仍倚波林垧罢城郭洲岛接藤萝静下仙人鹤闲浮道士鹅清溪深百尺浩渺一舟过
虎丘雨集一首
暮雨过前溪春云四野低望开山更合看出树重迷池外花交吐岩间鸟半栖烟芜千里色弥使客心凄
拂水岩一首
水碧回空沸泉香出壑微云中含作雨日里映成珠远润龙芝草轻沾杜若衣本从银汉落故作恋河飞
重至拂水岩一首
窈窕仙山壑泠风驭再过此来新眺改翻使昔情多岁月宜琴驻烟云任酒酡更怜牛女夕矶露委秋河
渡淮二首
落日渡淮口孤帆挂杳然舟前即沧海树外但长天橹声随棹曲浊水间明川渐看灯火近夜泊酒垆边
几日转回澜黄波千里看过淮风土别入口意悰欢贳酒芳樽继明灯宝炬残今宵五行枕秪觉梦魂安
金陵客馆行药至乌衣巷转至秦淮青溪上一首
秋草延回陌寒波流古溪往时歌舞地竹树使人迷漠漠新烟泛关关幽鸟啼钟山遥望里佳气满金闺
渡江闻笛一首
晓日度春潮晴江媚柳条挂帆沧海近闻笛旅心摇望处但无尽济时何寂寥彩霞天末起疑是赤城标
平凉歌一首
予闻秦陇地山水秀中华北落人烟近羌夷笑语哗仙人迷宝砦边士戍莲花谁在崆峒里幽栖餐紫霞
宴虞山招眞治来云阁荅邓子文度一首
邓子儒林秀婆娑六艺场定居文学传奚忝子游乡古树藏云暗空坛抱月凉逢君十年外樽酒意偏长
盛子携酒城中为宴一首
中丘无俗鞅多尔问荒涂海岳人孤蹈蓬蒿宅半芜诗唯百一就酒乃十千沽月代东城客西飞送夕舻
中秋日集顾子桐阴馆一首
绿竹旧为林高梧新作阴海棠既扬态芭蕉复展心况有云日弄宛然岩壑临萝轩迟澄月天外暮霞沉
种竹一首
绿竹何年植萧森翳碧林琴边嵇宅满酒畔习池深月与澄秋影云来助夕阴长歌吾一倚忽起凤凰心

卷第十三
五言律诗七十三首 
秋日送程自邑汴游一首
送人之徐州一首
和栗应宏送张子言游北岳一首
送顾伯刚令余姚一首
送丘道人之曹县访师一首
送萧解元子雝北上一首
送蔡羽归西山一首
送蔡师古客武陵一首
送惠生之太和一首
送郡守戴公督学山东一首
送陈侍御逅谪合浦一首
太白山人卜筑苕溪草堂诗以送之一首
送杨进士令贵溪一首
送黄山人归休宁一首
七夕送程子一首
送田兵部归闽一首
送人之汴一首
送谢海州纯奔丧还建宁一首
送中书舍人王子永入京一首
再赋杨花送别子永一首
送道流入九华山访眞士一首
送顾中舍汝嘉之京一首
送蔡行人子木使楚藩四首 
蔡子木再过草堂言别一首
送方士入西山一首
送邢君赐还彰德一首
送皇甫子循黄州推府一首
送邹礼部谦之入楚一首
送罗纶还长安一首
送石太守简之高州一首
送吴人席生归乌镇旅寓一首
送陆子玄游东鲁一首
送客还新安一首
惜别一首
送皇甫礼部子安使中都省亲还京一首
戴公江鹢巳发买舟追送二首 
送李侍御北上一首
小岁日大云禅房听琴作梅花弄一首
晓思一首
春暮江泛一首
春日长安客思一首
庚辰迎春日金果晚翠楼小集一首
首夏集陆芝新斋一首
秋日蒋子携樽过草堂宴集一首
七夕一首
九日和皇甫子安一首
七夕池上一首
九日五更起坐不寐一首
八月十五夜月有五色华晕二首 
雪咏和皇甫子俊二首 
雪后对月和皇甫子循二首 
腊月十五立春和皇甫子约二首 
五日宴中南家兄园一首
除夕一首
七夕有思一首
闺二月金昌亭眺集一首
新饰斋中作一首
甲申春正月嫁女感述一首
怀五岳五首 
附宪副李公献吉赠游五岳诗二首

五岳山人集卷第十三吴郡黄　省曾　着 　五言律诗七十三首
秋日送程自邑汴游一首
宋都浮玉殿黄帝具茨山羡尔寻游地长歌蹑屩攀鴈来罗绮歇龙去白云闲感激梁园里秋风动旅颜
送人之徐州一首
五月宜江棹清樽送远游客衣轻白葛去路引芳洲草碧枌榆社莺啼燕子楼砀山云气歇怆矣寄新讴
和栗应宏送张子言游北岳一首
我客长安日君攀紫岳云饯琴挥鹤绪离剑把星文傲掇金膏药狂呼赤鲤羣桃花明月馆千里忆高芬
送顾伯刚令余姚一首
新擢侍含香还除花县郎近霄分帝泽成宿接天光北出薇垣外南移牛女傍他时想凫舄遥瞩海霞长
送丘道人之曹县访师一首
旅鹢辞胥浦探车入景山岱云摇缅意齐鹿对高颜玄水珠将觅黄轝金再还此行逢紫气应在尹公关
送萧解元子雝北上一首
门停剡溪棹萧史特相过揽辔有黄鹿藏笼无白鹅秋云来禹穴寒月向清河轩冕归相访西山看薜萝
送蔡羽归西山一首
山闻如日观君宅与云齐西子澄湖在毛公仙处迷霜飞春草歇月出夜猿啼何日攀登遂扬帆震泽西
送蔡师古客武陵一首
日照岘山古云归襄水春青青洞庭草千里引游人崔井酒初熟桃源花又新羡君人代里江汉得垂纶
送惠生之太和一首
春色饶江舸仙山觅太和翠台孤日动金殿五云多汉水桃花泛襄城燕子过习家池尚在为我寄清歌
送郡守戴公督学山东一首
青兖名州古仙旌此地行紬书周玉版著录鲁诸生岱岳云霞阔尧祠日月清经过逢胜迹题咏有余情
送陈侍御逅谪合浦一首
白笔簪来好金门谏所希凤凰虽铩翼骢马有光辉岁晏衔离酒灯前恋别衣暂为千里别鸡赦拟言归
太白山人卜筑苕溪草堂诗以送之一首
西塞玄贞子清风世所希草堂君卜筑千载影相依乌蜀青山绕桃花白鹭飞时时有佳兴明月啸云扉
送杨进士令贵溪一首
灵山龙虎地单父有荣除青琐初登闼朱鸾遂拥车荆南推远器田界撰新书会见芳声达乘骢耀里闾
送黄山人归休宁一首
戚家希素德文族隐高搴紫芳金洞掇升诀羽人传吸景移尘骨餐砂引世年昌亭聊贳酒分鹢饯长川
七夕送程子一首
自得黄山客追随青眼稀如何人北去翻值鴈南飞远道开秋色长河混日辉夷门歌啸好那可废思归
送田兵部归闽一首
嘉月停兰舸金亭狎凤群江回茂苑日天吐鹿台云暂喜流萍聚先愁折柳分何时携紫镜同揖武夷君
送人之汴一首
别思临宵雨离樽傍早春苑舟江外湿河柳客中新列炬催行色题书间酒巡梁园三月里忆汝对花辰
送谢海州纯奔丧还建宁一首
霜月巳临寒怜君觅故山孝思方尔剧旅况若为闲岁去图仍壮愁来鬂益残著书还忆子应在墓庐间
送中书舍人王子永入京一首
秘掖文台旧趋墀属少年旭承鸡树月花直凤池烟八銮陪翊圣五字草称贤此去金门里何殊玉苑仙
再赋杨花送别子永一首
绿缛昌亭柳飞花引望凄入歌参白雪飘路学金堤坠逐离琴乱纷添别思迷春风吹客意同绕洞庭西
送道流入九华山访眞士一首
念尔云装客寻仙石照门虬鸾思欲御日月厌为樊圣院参神侣眞峯访道言桃花沿棹处毋得更迷源
送顾中舍汝嘉之京一首
青岁入金闺皇家直报鸡锦从天上赐衔是圣人题旧国离琴奏春城别马嘶行行何所赠但有剑如霓
送蔡行人子木使楚藩四首
置酒此胥台征铙晓吹催山川离处瑟形影别中杯远树参愁挂流潮杂绪洄遥持绿水曲去入楚门开
旷岁一谐逢兰弦并咏风还将千里别劳我寸心中草积王程绿花飘客思红云骖黄鹤地兹有凤跄同
天节下金门皇情眷玉藩彩旒恭国典珠匣惨王园孔树山朝色鹥舆泉夜恩渚宫将楚挽孝理佐弥敦
藻局承赍板盘城进礼珂三湘迎赋草七泽润文波宠露龙巾&#63140;荒浃恩风玉座多松门弦吹举当有便房歌
蔡子木再过草堂言别一首
征幰数言过高情狎薜萝好鸥从不厌临凤羡宜多门占五云聚人在七林科独叹今兹别其如千里何
送方士入西山一首
大泽浮三翼探源不谓遐绿空萦柳叶红水弄桃花掌上仙人露牕中玉女霞馔麟将酒处谁是蔡经家
送邢君赐还彰德一首
珠玳王门客南征自邺台购图千里至将鴈九秋来未解脂车倦寻开饯祖杯殷勤报双鲤附取泝河回
送皇甫子循黄州推府一首
迢遥邾子国此地拥朱轮言携吴苑藻去赋楚江春赤壁云霞古香垆气色新倘过湘水上应忆吊原人
送邹礼部谦之入楚一首
五月吴门客相逢不可留客堤芳草换行树暖莺流江远摇归思山长寄别愁楚天迷送眼云处忆携舟
送罗纶还长安一首
送子长安去南山归考盘原间日欲落江上春犹寒泝河将纡轸入关应始欢吴云何缥缈将分犹共看
送石太守简之高州一首
相晤即相别春樽饯客归岸无垂柳折席有断云飞道在行皆得名芳远亦辉片帆催五马翘竚思依依
送吴人席生归乌镇旅寓一首
念汝昔为客谁知客处家一违吴苑月十落异乡花暂理苏台酒寻催霅上槎五湖桑梓绿瞻否洞庭霞
送陆子玄游东鲁一首
南国巳春暮君行向北云星江浮客影日观讨仙群忽怆兹晨别翻疑前岁分归来竹牕下欣把纪游文
送客还新安一首
草绿新安郡天春问政山吴门三月里桃李送舟还老动乡关思新开江海颜程潭高隐地应共白鸥闲
惜别一首
欲别更淹留摇摇江上舟片时杯共把千里影孤投行子若蓬转居人惟梦求宜看恋国水不作背乡流
送皇甫礼部子安使中都省亲还京一首
眷阙肃輶轩辞家怅祖筵云霄搏九万礼乐职三千奉使劳方展宁亲孝复全予怀重情旧驰送学流川
戴公江鹢巳发买舟追送二首
闻道东旌发离情浩不收水知随去鹢山亦恋行舟想象经鸥渚微茫过虎丘别颜须一接乘暮进江流
烟柳依依绿征舠不可扳倾城多祖席把酒有江山朱日悬行斾青云照旅颜徒令怀德者愁思不能闲
送李侍御北上一首
骢马饯朝天还台动彩旃入京心象阙别国思山川芳草迷舟外杨花乱席前断云如可把赠取佐离弦
小岁日大云禅房听琴作梅花弄一首
岁纪巳言迈空持白雪名谁知祗树里忽有梅花生一抚客心霁再弹山月清何当坐幽阁为写幽兰情
晓思一首
梦罢明灯在鸡频晓月残名惭高士久病惜往龄宽朋好偏教隔妻孥不庇寒伐檀诗重把宁使古风阑
春暮江泛一首
晚棹回江色云空桃李稀春山愁里过不得翫芳菲兴以沙鸥逸杯看堤柳挥莫教红日落留照谢公归
春日长安客思一首
白马长安客黄金帝国台乡心片月挂旅阁五云开乱乱杨花思深深芳草杯如何北回鴈不带锦诗来
庚辰迎春日金果晚翠楼小集一首
青苑迎东气朱楼衔午杯竹筵逢早集山日属春开入岁翻年惜怜时作世哀吴宫杨柳色行见碧条回
首夏集陆芝新斋一首
小筑春初构芳樽夏始开榻随苍竹下客与白云来岁月无留迹林花有旧栽一堂栖短发于此且尘埃
秋日蒋子携樽过草堂宴集一首
蒋翊携樽至招寻觉尔贤暑残苍竹径秋入白云天小饮过凉鸟高吟及暮蝉杯深虽酩酊爱客敢求眠
七夕一首
独帐成双室云河作雨川镜宫逢夕启梭宇会宵悬灯九欢相照针多巧竞怜凄锵天汉曲偕凤入雕弦
九日和皇甫子安一首
登陟随乡俗浮舠出古城鬂催餐菊兴肠断插萸情壑午云姿丽湖凉日气清物华皆洒泪空复爱佳名
七夕池上一首
季月逢占火佳辰迨曝经竹间还七客河际复双星接露欢衔酒看云懒乞灵苑虫秋韵切催候警予听
九日五更起坐不寐一首
檐雨午宵歇室灯凉焰明寝兴将百念蟋蟀听残声老态闺人识新歌候物成鸡鸣催九日一感佩萸情
八月十五夜月有五色华晕二首
圆魄度秋旻金辉皎夕闉不将三藉壁若御五成轮扇举裁纨丽波含濯锦新庆云如得把堪赠北堂人
满月漾昭回澄辉穆气催望宫华缀幕飞镜彩妆台作晕龙文杂为图凤色开凉风寒殿早天锦定应裁
雪咏和皇甫子俊二首
晼晚岁其暮飘飖雪态回花从九天落春向一林催拂户疑惭絮临园若妬梅阳春歌妙曲宛入郢门来
白雪无栽植弥空自吐葩萦盈金户皎缭绕绮牕斜坠来增别绪销处感容华更复攀瑶草还如卫叔家
雪后对月和皇甫子循二首
弥野雪初集云端皎月开不知天上桂何恋陇头梅尘积轮言度纨披扇取裁春城此时眺谁不谓瑶台
缤纷飞雪暮天月阆风过映台悬玉镜融沼溢金波谢翰纔抽赋徐弦更入歌若教乘访棹奚啻上银河
腊月十五立春和皇甫子约二首
玄辔犹遵陆青阳巳动灰如何一片月并作两时开淑景乘寒御芳飙借腊回韶光原自速何用来年催
在锺方应吕观斗忽随寅何意凋零日番逢丽藻辰未开调栢酒先作对芳人似天勤万物早与布阳春
五日宴中南家兄园一首
中夏家星聚清园选乐方雨华增宴沃天景并恩长照槛嵇林绿生池谢草芳庭阶芝秀满终暮玉琴张
除夕一首
独酌未成醉初宵壶巳干坐临风漏远吟倚雪帏寒贫贱人情见江湖岁月宽明朝清镜里犹作卧龙看
七夕有思一首
红楼隔鸾幙绿牕孤凤弦河星一不度闺月两虗圆千里梦相积数书心未传芳宵新玉箸知挂镜台前
闺二月金昌亭眺集一首
九十半芳辰江山淑霭新文舟交谑女宝马竞游人绿满&#62681;&#63139;縻芜甸香浮杜若津欲留桃李色特与两重春
新饰斋中作一首
小构吴宫畔鲜云绿野披药苗巳弥蔓杨柳尽成丝凤凰集玄上鸳鸯加屋垂于此就贤业蓬蒿何足悲
甲申春正月嫁女感述一首
弱息待良耦及笄归丈夫早能闲内则今已习刘图祗益春愁阔将令老眼孤婚期渐来逼难割凤凰雏
怀五岳五首
嵩岳 太室登封地言携宝镜求云笙过子晋星鹤下浮丘石髓春杯服仙床夜枕留箕山知不远兼得访巢由
泰岳 东岱摽秦观遥空青未休鸡鸣看日出策秘想函求雾阙中天峻黄河足下流稷丘君若在吾与拥琴游
华岳 翠壁五千仞山经昔所论不愁攀铁锁深欲倚云门日月双崖照星辰万壑翻修羊悬石榻时啸洗头盆
衡岳 紫带潇湘水青高翼轸天五峯摇素月九井散灵烟玉髓春山好金芝福地偏南巡无舜辙花路想依然
恒岳 玄岳留青塞迢遥未得攀虎风吹桂绿龙月照芝斑棊石春台静琴空暮岭闲毋禽烦报语行觅鴈门关
附宪副李公献吉赠游五岳诗二首
昨报三吴客将寻五岳游薜萝应制服春水正宜舟二室云中峻三花烟外浮住居吾幸迩先肯到嵩丘
天柱峯头雪莲花岭畔云朗吟唯李白独往更黄君婚嫁今应毕藜鞋有幸分共跻恒岳遍归着五游文

卷第十四
五言律诗一百十六首 
赠荅学仙一首
赠尹生一首
酬孙太初过访草堂一首
赠闾锦衣珍一首
重逢方太古有赠一首
赠高山人瀫谈海游一首
长安荅左舜斋一首
长安赠苏允吉一首
北极庙逢汾州禅师德舟谈玄一首
山阴陈鹤有七载之别抱痾既瘥来顾草堂惠我绮箑古篇赋此以荅一首
客有好鹤者贻之以诗一首
赠隆玺禅师一首
赠冯隐君一首
赠王敬止侍御一首
荅王将军惠松二首 
赠方士一首
赠无爱上人自南海来求山栖一首
处州太守张叔载访予西湖山中走笔荅此一首
金昌送刘司寇节一首
闻黄宗伯谈平定大同事立赠此篇一首
寄万民望总戎一首
荅顾元庆一首
郑启范御史过访草堂一首
读吴子文短赠一首
赠茅顺甫进士归吴兴一首
与周子以言一首
赠武进士万民望转漕北上一首
予慕游五岳久矣程子乃先我登嵩华高篇寄及感而赋之一首
文征仲王绳武袁永之过访草堂不值一首
赠却将军永一首
赠陈抚军习一首
赠僧显一首
荅友人以黄甲鱼见馈一首
寄茅山董炼师一首
忆华玉顾公一首
逢张宪副忆万都阃一首
寄汪给事子宿一首
顾生妇灵子颇好仙事诗以嘲之一首
顾二参议抗志物外复不忘宦游寄诗嘲之一首
怀方元儞一首
谒仲雍墓一首
与戴岳戴嵩泛舟游会稽山一首
宿镜湖怀贺知章一首
题中允孙公草堂二首 
咏鴈二首 
咏藤簟一首
月咏十五首 
庚辰冬日读太平御览屡得蝴蝶干翅座生云古人常采辟蠹因摇笔纪兴三首 
七月六日江燕一首
题周郡倅午谷草堂一首
赋得石上菖蒲一首
读泰山王质云韬堂绍陶录其间以草木物为山水之友且慕贞白渊明之风爱而咏焉一首
赋得红玛瑙芝杯一首
烛咏一首
题士女图一首
沙岸燕窝一首
寒芦落鴈渔舟图一首
玄武门观市一首
赋得杨花一首
赋得轻燕逐风斜一首
赋得阳台一片云一首
赋得空床难独守一首
赋得仙山采药一首
祭酒陈公遗井一首
题初溪草堂为佥宪朱子和一首
芝田一首
题樊驸马山池一首
读襄阳耆旧传一首
金陵咏一首
吴咏一首
夕佳轩一首
赋得释子卧云房一首
题礼部杨公循吉支硎山房一首
赋得行舟逼远树一首
赋得长命缕一首
桃咏一首
赋得菊散一丛金一首
赋得黄山泉一首
东皋草堂为倪令赋一首
题会稽山房一首
悼孙翁艾一首
哭岳处士一首
哭边尚书贡一首
谒孙翁墓一首
悼孙子一元一首
表弟王曰俞以母舅生时留孙山人夜酌诗乞和凄其成篇一首
哭李公献吉四首 
哭友生吕孝廉一首
悼室人苏氏五首 
石湖伤王履吉一首

五岳山人集卷第十四吴郡黄　省曾　着 　五言律诗一百十六首
赠荅学仙一首
鸿术居吴市云装想翠津欲看楼是玉须厌宅为尘草异人间药花非世上春赤松曾授诀过我问玄眞
赠尹生一首
尹喜有仙骨蓬丘生好怀白云看欲举紫气望将来上草杯霞觅眞图洞日开五千须早诵浮鹤谢红埃
酬孙太初过访草堂一首
别业回溪上孙登野服过山泉交户牖花鸟带江波白日中园静清云客席多鸣琴送归棹闲月在高萝
赠闾锦衣珍一首
兴御清筵发心当绿酒豪始逢知骥步一语见龙韬念国调飞马看云拭宝刀半酣多战气失喜挂麟袍
重逢方太古有赠一首
旷隔金华彦劳思茂苑春此逢青眼客重见白头人德隐丹丘凤名华赤水麟中林清日月长与孔郎亲
赠高山人瀫谈海游一首
以尔神情好龙波泛舸前一樯标赤日万里阁青天目急沧溟岸心摇紫峤仙近山占白鹭 凡海泛将近山二百里许方有鹭飞】欣把玉杯传
长安荅左舜斋一首
我浮长淮棹君驾太行车红日不辞远金门来献书绿樽邀叔夜明月报相如芳草燕台路欢求意有余
长安赠苏允吉一首
吴帆挂缅缅齐马驱悠悠皆抱鸾鹤思同遵凤凰楼开子一樽酒破我三年愁欲写玄晖赋行将雅德酬
北极庙逢汾州禅师德舟谈玄一首
芳殿高桐入青郊秀麦过弥天逢释子大地语山河花氏王城悟鹏耆法辨多一灯明石室金界自为歌
山阴陈鹤有七载之别抱痾既瘥来顾草堂惠我绮箑古篇赋此以荅一首
越柳昔悲折吴樽今喜开扇遗灵月至诗惠凤珠来黄鹄将心换丹砂夺鬓回相逢七年外文酒各频催
客有好鹤者贻之以诗一首
客有洲居者飘然鹤与羣晓唼侵丹藻秋飞乱白云杖余苔径候琴半月床闻作书虽不解犹恐是苏君
赠隆玺禅师一首
自解无为法常调鹿苑琴定中酬万用尘里湛孤心万里无依锡虚囊不取金须知四眞果应得证于今
赠冯隐君一首
历苦遘眞诠求山养大年未成栖福地常自挈壶天迹市心惟白龄衰鬓且玄尘嚣吾所厌对尔意超然
赠王敬止侍御一首
上国中林老先朝法从臣道虽藏侧翅名已播批鳞闭户文章贵开园花鸟新惟邀贲丘者芳酒共嘉辰
荅王将军惠松二首
灵木幽居少携来四影清苍颜添露径翠麈落云楹凌岛叶如剪悬萝条遂轻不须双阙面新益许由情
宛似少陵宅四松三尺强影纔低万木神巳压羣芳今日堪摩抚他时自栋梁清霜任繁集翠盖拟森张
赠方士一首
采药常游国还丹不计春宝书传海客黄散济时人玄俗留红市涪翁寓绿滨三千何日就挥手拂飙轮
赠无爱上人自南海来求山栖一首
师也丛林秀嘉年截爱河无生成般若不染出娑婆珠性明浮海云山照宅阿谈玄排二语高坐未能过
处州太守张叔载访予西湖山中走笔荅此一首
经始中丘隐三春在竹林云朝供桂酒风夕助兰吟佩服搴湖上糇粮采涧阴殷勤逢五马宛是昔年心
金昌送刘司寇节一首
淮海同杯酒吴门此再逢虞卿忘相贵贺监有仙踪江草看前远烟山别后重还期访岳日招尔祝融峯
闻黄宗伯谈平定大同事立赠此篇一首
单马赴边岑来旬荅　圣心赤臣劳按节青塞慰沾霖镇日开恩色胡云扫阵阴古言麟阁者应可嗣芳音
寄万民望总戎一首
管密高牙建参图燧皷清看花鳷鹊观散马凤凰城肘后探符秘天涯念友生金陵有美酒百斛伫同倾
荅顾元庆一首
隐尚贪成癖幽寻爱历奇石门唯岭带萝室有花披歌好游仙赋杯清问竹期子眞君不愧谷口慰相于
郑启范御史过访草堂一首
佩绣新停盖藏轮旧仰骢子麟辉薜巷公雅挹芳风就简飞霜白随轩吐日红春催天上客翘首忆台中
读吴子文短赠一首
季重凌云气为文史汉俦态以千言变工于一字求欵关多学子拥篲有公侯每尔灵珠握游扬羡不休
赠茅顺甫进士归吴兴一首
羡尔吴兴彦登庸入紫闉妙才惊国老青岁冠时人浮玉门闾大苕溪气象新还携　帝城色归作故乡春
与周子以言一首
世路巳如此劝君长隐休一箪堪自足三径复何求奏酒永红日著书销百忧玄衿淡无慕眞可傲王侯
赠武进士万民望转漕北上一首
虎帐临沧海龙韬入大科禁云留拂麈天月引鸣珂报国孤心急封侯逸气多班生今老矣见尔愧如何
予慕游五岳久矣程子乃先我登嵩华高篇寄及感而赋之一首
结发思寻岳君先嵩华游凤笙曾几听莲壁向何留日得高天照云看万里流霞篇一披诵恍倚二峯头
文征仲王绳武袁永之过访草堂不值一首
上客乘花候城南问隐沦一遵芳草径三过玉堂人倒屣逢迎垂&#63140;夬题门薻翰新无由陪逸驾金寺共寻春
赠却将军永一首
却縠将军冠初还紫塞遥用兵神出入图阁气雄骁九挂黄金印重超玉烛朝公卿推庙略争道霍嫖姚
赠陈抚军习一首
子也侯门种雄奇自妙年绿沉如月满金仆似星躔气有穿杨逸名犹饮羽贤教台先中的一日万人传
赠僧显一首
开士栖幽剎萝扉常自扃结莲求妙法采贝写残经露电驱形縳云霞养性灵道风清扇所羡尔理无生
荅友人以黄甲鱼见馈一首
茂苑逢除夕故人音忽传山厨虚岁馔海错遗嘉鲜一佐林间酒初珍雪后筵丹书虽可掷不羡葛家玄
寄茅山董炼师一首
师住华阳洞别来音寂寥餐霞还妙质将见大椿雕鹤举丹成日鸡飞垆变朝王乔倘携侣举手为相招
忆华玉顾公一首
忆昔游京国秋风逢顾琛试言青琐客谁似白云心对面松桂气听歌山水音不知千里驾何日访嵇林
逢张宪副忆万都阃一首
楚棹径吴日当杯忆往游每逢皆叶聚一别似萍流秋与寻山水宵同赋女牛总教千里隔南北思悠悠
寄汪给事子宿一首
念尔黄门客悠然紫峤人一归双鬓绿五别百花新毛传开多士曾田养老亲吾持一片鲤遥寄若耶津
顾生妇灵子颇好仙事诗以嘲之一首
贤媛古难遘春闺窈窕来床头朱瑟挂镜里玉颜开亦好餐霞事能忘行雨怀吹箫如不负还与共秦台
顾二参议抗志物外复不忘宦游寄诗嘲之一首
早识宦为梦巳窥生是虚吾谈白马论尔爱绝交书王子疏堪笑嵇生懒自如若何秋日暮犹事大夫车
怀方元儞一首
忆昔论交密经时觏面稀恨随吴草积心绕越台飞岁月愁衔酒蓬蒿病掩扉遥传郯山客精舍欲相依
谒仲雍墓一首
荒原寻古墓松桧翳祠幽借问临诸夏何如此一丘衣冠开国俗俎豆继春秋千载怀清德彷徨过客留
与戴岳戴嵩泛舟游会稽山一首
越乡穷佳丽摇棹动川岑溪口湛桃色谷中生鸟音人行翠崖小松引空云深宛疑花源里阳春迷客心
宿镜湖怀贺知章一首
镜湖没狂客剡曲草徒芳明月思当日风流不可忘仙人天宝上夜台会稽傍秪今千载里谁是贺知章
题中允孙公草堂二首
翠藓芳成路朱桃艳作波兰烟迷曲洞花日引高萝向宅青山满江园锦翼多春风三月里吹绿凤池莎
海畔清华地高贤卜胜居林为野王旧山乃士衡余神奥探刘略情澜发鲁书昆明天上客时拟赋灵鱼
咏鴈二首
静夜声流枕凉秋影在云一时同北尽万里向南分雨急风沉字江深月断羣余心自有泪孤馆况纷纷
不识边州雪何知瘴海花三秋兼楚笛五月伴胡笳一一随粱稻双双宿渚沙生来自飘泊形影老天涯
咏藤簟一首
珍簟来江夏纤纤纬縠纹铺流剡溪水卷结垄山云不扇销珠汗非秋解郁氛何须栽绿竹宛似卧湘濆
月咏十五首
满魄流蓂砌清辉逼苎袍虽看万里外应此一河高且复吟圆壁知谁泣大刀片轮千绪起今古客滔滔
北塞为愁色西宫作怨明却来南斗下幽动野夫情蛟海思吹笛鸾丘欲放耕望舒烦一驾宜并客怀清
泉冷光含石烟消影挂松似知随野杖疑特赴山锺愁恨三千丈楼台一万重不分江海阔处处影虗容
东岭俄看出西林忽见归却同河并湿如与鴈俱飞海影能栖鬓天光爱惹衣庾公谁欲寐终夜启江扉
囊尽思留璧池空愿借波红颜那可驻飞镜欲如何香雾花间重寒光竹里多可怜风露色一一到云萝
乍上萝轩月清尊祗独看旅鸿千里白栖鸟一枝安露外桂应湿风前兔自寒忍孤清影落歌入漏声阑
爽气秋江霁微阴暮岭收玉辉升霭霭冰质动悠悠一桂流千代清娥共十洲乾坤悲暂寓沧海一浮沤
陆史北堂夜曹王西苑宵渐教新魄继益使古人高寂寞悲千载凄凉困一袍鬂丝浑欲谢惭尔照蓬蒿
镜小经河破蟾残入汉消稍侵云作观还傍鹊为桥檐色松留细琴辉竹倚娇对之邀绿酒顾影共萧萧
启户方深树浮觞忽綘河规时眞一暂高驻乃无多每惜清辉减还悲芳岁过纤阿攀不及生世恨如何
一岁天边桂茅斋十二生照余眞过驷怜尔亦浮萍今古移尘世东西厌海声迟迟如恋客不肯堕寒城
风满眞能动云轻幸不遮携光开万里飘影驻千家星路思飞轸河矶欲上槎飘飘若遗世独立思无涯
昨喜风兼月今看雾拥星江天繁落落花竹隐冥冥初信明偏海俄惊白到亭枕孤吟再起歌好待谁听
午夜逢分镜迟迟近野袍幸能清海雾犹可见林毛江影宁依杜园光岂对曹半生愁浩发看入曙河高
聊作星俱映甘为日后驰敢辞昏夜过一任细禽窥海海光无极山山影不私世人方急进未可示盈亏
庚辰冬日读太平御览屡得蝴蝶干翅座生云古人常采辟蠹因摇笔纪兴三首
色讶桃花片香知蝶翅干但求仓简固谁惜凤车残细草飞难脱轻枝集未安如予任销蠹留取点幽栏
何处求春蝶芬芳着简编竹枝无个个花蕊少翩翩毕命全文字缘人久岁年恐收庄子梦清把意凄然
片片春风小飘飘百草低多疑朱网得香莫美人携春满游无奈花繁意共迷故令轻薄影一一伴封题
七月六日江燕一首
春燕今犹见江千语并飞不知秋未半何事影全稀故主辞偏早新雏引欲归浮生看去住自有泪沾衣
题周郡倅午谷草堂一首
午谷寂无哗春天散物华凫鹥秦地鸟桃李汉京花丹水流红日黄山动赤霞时闻鸾吹发宛似叔卿家
赋得石上菖蒲一首
盆水绿盈盈中涵碧岛清玉衡抽叶细金韭吐花轻嵩岳仙人记浮生上药名韩终希凤步餐饵可长生
读泰山王质云韬堂绍陶录其间以草木羽物为山水之友且慕贞白渊明之风爱而咏焉一首
泰山王处士霞月自幽情宇宙无知巳花禽当友生华阳风并远栗里意同清高士吾将纪还须写令名
赋得红玛瑙芝杯一首
上玉丹文缕珍杯赤理华购自月氏国投之处士家夜挥侵宝烛春举夺桃花仙人将桂阙携去饮流霞
烛咏一首
藻景敛空晖雕擎然九微枝骈当夕寝花丽合欢帏光以夜珠并照将宵月希若教离席秉清泪亦沾衣
题士女图一首
秦女翠华裾花间驻彩车玉颜行月满香袜步莲徐意结同心草恩多比目鱼文君娇不奈琴意赴相如
沙岸燕窝一首
初谓雕梁贵何知绿岸多兽如希兔穴虫似学蠭窝托殿趋繁丽依筵爱绮罗莫因金屋处忘尔拂沙河
寒芦落鴈渔舟图一首
吴榜暮乘凫寒流漾碧湖青山声入鴈绿水影含芦月下看联集云中闻断呼故人天末在寓有尺书无
玄武门观市一首
显敞遵彤陛氤氲度紫房懋迁荆璧丽孳货彩文光玉貌红章使金钱绮服郎为求人世宝因向九天张
赋得杨花一首
点点玉楼盈飞飞金户萦何心亦作乱不态自流轻下叶疑随蝶藏花若趁莺一将夫壻拟千里倍驰情
赋得轻燕逐风斜一首
三月雕梁燕飞飞弄景韶采乘花雨度斜趁柳风飘语幕侵歌丽回帘逐絮娇赵家魂不散金屋尚逍遥
赋得阳台一片云一首
霭霭更萦萦天边断复并雨含辉觉重风度影逾轻晓驻歌梁色宵行梦楚情若看流不返游子惜徂征
赋得空床难独守一首
望望切君望怀怀秪壻怀一身将化石万念岂成灰梦偶衾终独书抛鴈不来镜中蛾黛色翠锁若为开
赋得仙山采药一首
閟经图上品五穴讨三花洞乳将兼露峦芝采杂霞紫丸随宝镜黄散挟鸾车更得逢西母银台路不遐
祭酒陈公遗井一首
凿井百年余今为葛稚居庭花虚碧甃栏石断银书饮玉浮云志求藏并受誉仍希丈人拙抱瓮灌园蔬
题初溪草堂为佥宪朱子和一首
琼巘盘雄国青山出上州未覩巴成字初逢锦作流注峡将云下回峯抱月留使君栖宅兴芳藻接毛刘
芝田一首
桂父服芝房山图事陇乡种来三作秀掇取五成芳凤吐充人饵霞披缮月粮玉禾虽不艺自可岁年长
题樊驸马山池一首
昔日吹箫地波分太液池星如临女度月似影娥移鱼在依王藻莺来拂帝枝平生怀上善观俯叶衿期
读襄阳耆旧传一首
宋玉阳春富庞公隐德深犹存楚国调尚见白云心蹑迹人何处遗安我所钦昔贤成片纸叹息倚花林
金陵咏一首
旧辟天为府新看锦作州草芳非晋苑淮曲是秦流国有千秋壮云皆五色浮六龙衔晓日常吐凤凰楼
吴咏一首
山拥西郊秀江趋北郭斜苑荒犹纪茂洲寂尚名花风土夫差俗文章枚叔家朱楼相夹起鸾镜鬬铅华
夕佳轩一首
倚杖启江扉西山暮日微虹梁含返照芳树蔼余晖水气成霞漾林光似旭回众村阴渐起犹带集禽飞
赋得释子卧云房一首
释子云俱住无心两自依禅香和暮合卿霭染春衣拥锡孤浮影谈经五色辉解空何处所贞际本亡机
题礼部杨公循吉支硎山房一首
稚川乌石岭逸少蕺山阳夫子新标舍支公旧隐乡牕含群木秀堂接五云长自作名贤宅林泉亦有光
赋得行舟逼远树一首
一苇泛遥空桃花度绮风五湖孤楫里千里片帆中萍酒衔春绿霞竿垂暮红秦源何处所摇思玉林宫
赋得长命缕一首
五色灵仙缀千丝少女攀缕交禳绿发臂系益红颜并虎分龙内同鸾出凤间永年从此得何须假九还
桃咏一首
上苑一桃新秾华耀绮晨五城霞借色双峤玉为神但吐文园艳常娇宝镜春问言谁得觏应是武陵人
赋得菊散一丛金一首
瑶霜降青女金风流菊除菲茎如翠总悬蕊学星舒杵荐刘生饮挼充王母虗藉尔九阳英颐我百龄余
赋得黄山泉一首
仙岭媚春华浮泉杂绮霞云中回碧草天上泛桃花流蔽金堂宅源从玉女家容成如可揖绿酒酌丹砂
东皋草堂为倪令赋一首
骀荡溢兰泽流芳转碧林野含云气暧江引日华深紫洞苏门啸桃花五柳琴春风吹玉宇一赏艳阳心
题会稽山房一首
安道会稽隐栽花傍岭栖萝交禹简壁桃湛蠡城溪俗远孤云似藏深蔚豹齐囊中看绿字一卷洞天题
悼孙翁艾一首
孙登长啸者泉石托游盘广诀窥能受庄书借得看养年霞作饵遗世鹖为冠今日星河上凄瞻处士寒
哭岳处士一首
昔日秦山客今秋鲁岳行卧云过白首栽竹是平生名托林峦贵家余草木清垆头曾共酒凄断不胜情
哭边尚书贡一首
薇垣初弃组花径遂捐琴白首三阶梦黄泉万卷心文华昭向苑酒德在嵇林昔日游歌兴凤台不复寻
谒孙翁墓一首
肃趾松门寂悲衿石峤寒竹余当日卧云剩昔时餐泽涧流应远贤风吹未阑山阳怀旧德张酒不成欢
悼孙子一元一首
迹喜苕溪僻栖方西塞深客能怡酒德妻与乐山心征士碑看纪莱波梦忽侵至今超旷意犹得想孤琴
表弟王曰俞以母舅生时留孙山人夜酌诗乞和凄其成篇一首
舅也林间客高流绿酒同琴歌成故事笙鹤巳遥空适意青山解催人白发工鹿门明月在何处觅庞公
哭李公献吉四首
岁子初传鴈江秋始狎龙把书心并喜携手气俱雄尔有阳冰托吾希季子风终然将宝剑脱取挂幽宫
绝代词林哲新传鬼录人琴捐当岁夕川逝逼元春日月音容古江山涕泪新天涯有知巳沾袂惜麒麟
往岁杨园饯凉风七月楼不言躬再拜为别泪双流鴈引乡河远霜催旅鬓秋黄泉何底急令我泣藏舟
卧病梁园日寻医吴苑天子成乌鸟养兄有鹡鸰贤骨肉恩俱切神楼散不传竟归淹伏枕吾断玉琴弦
哭友生吕孝廉一首
可叹蓬庐士衰迟尚一经德贫心自守穷逝气难平短日啼慈母秋云泣友生当时激昂意抱取岱山征
悼室人苏氏五首
一日罢容辉香灵何处归月尘梁匣镜云弃楚台衣笑合成啼室雕房改素帏桃花零艳色疑和尔魂飞
诀泪写长河思心耿奈何嘱音珠比惬闺美玉方多芳草愁香黛春风怨绮罗十年桃李态回首作东波
巢幕燕初新流苏帐巳尘泪怀心易落身入梦难亲婀娜花前女凄其草下人今年闺幕里萧楚不成春
嗟尔在芳年如花不解怜&#62463;成王仲节机进乐羊诠缉獘缝征服餔麋馈读筵如逢光禄者女史必书贤
一梦一悲凉千思千怆伤期言百年好翻逐九春长楼寂珠沈绿台空玉谢香卿卿沟水意今日更难忘
石湖伤王履吉一首
欢境凄怀动新林逝客栽嵇庭仍茂竹张宅半荒苔湖忆临杯绿花疑作赋开酒船今寂寞不复子云来

卷第十五
五言排律三十二首 
金山一首
淮阴谒漂母祠一首
岁暮萧斋琴兴一首
太宗伯霍公渭先邸署见古楼宴集纵谈古今治国要理纪述一首
宴王绳武玉峯草堂一首
康德函书至一首
寄郑启范御史一首
寄朱参议子纯一首
蔡子木过访兼惠赠言赋荅一首
赠友生一首
送郡守李公调建昌一首
送陵浚明给事还朝一首
送祝遥绪参政广西一首
送王推府与龄贺圣诞之京一首
送黄山人游武林一首
送白礼部贞夫入秦祭告韩王一首
送唐编修北上一首
隆玺禅师慕远公之金界探庐山之紫峰过我言别赋送此篇一首
正德乙亥官舫载笼锦钱鸡倒挂鸟孔雀通臂黑猴诸禽兽上献记事一首
奉题赵王思训楼一首
题白石精舍为蔡子木一首
顾中舍壬辰之冬直文华殿书显灵宫碑而邸馆有鴈集之未几承御笔题衔之宠若先征焉索赋此咏一首
来鹊楼为张令文宿赋一首
题毛中丞华山隐居一首
和刘孝绰落月望水一首
明妃咏一首
咏贪人一首
咏舞一首
武库员外薛侨持其侄左给事中薛宗恺柩归广州过吴门诗以哭之一首
哭张子言一首
挽杜隐君敬心一首
悼无尘禅师一首

五岳山人集卷第十五吴郡黄　省曾　着 　五言排律三十二首
金山一首
圆峤长江里攀游拂斗槎潮吹香殿草泉閟宝林霞四集帆樯色中盘日月华龙宫开法藏鳌界出莲花曯海红楼复沿涛紫蹬斜不须三岛问宛尔入仙家
淮阴谒漂母祠一首
曩昔淮滨母王孙一饭将鉴如君子哲义有大贤方溪壑哀龙浅风云感凤骧千金终以赠寸念本难忘草泽怜谁解英雄困乃常漂亭余落日楚剑失秋霜墓与黄尘古祠同绿水长悯穷人口播报德简书光慷慨参遗像清酤荐紫芳
岁暮萧斋琴兴一首
白雪纬雕琴阳春候适临咏兰游圣操弄绮挹文心水解流花沼山疑傍竹林五云方聚宅孤月正窥襟穆以扬歌玉哀其夺赋金性闲弹复理曲妙引重寻和畅迎时惠凄清恋岁阴嵇生解优德鼓取报知音
太宗伯霍公渭先邸署见古楼宴集纵谈古今治国要理纪述一首
帝左开华第天中标峻楼雀湖邻月晓锺阜近云秋北衮方调烛南宫少借筹黄图宁坐镇苍庶奠清修缃秘蓬山聚篇多册府求传诗穷正变约史象春秋小子惟卑器名公接大游谈王儒有则折圣世无俦词组衡知宋裁言掌见刘一生君是报双鬂国为忧狎坐杯常继清言烛每留自惭珠不足明璧竟何酬
宴王绳武玉峯草堂一首
爱尔金门彦为家倚玉峯旷区真特涌百里此维宗在昔传名岫于今擅美封气灵园羽异山秀苑华秾作沼通崖液开堂写嶂容旭春卿霭积霞晚紫辉重梵塔标池影仙楼表宅踪台疑登凤鸟城似入芙蓉卧榻成游具闲居足眺供平生泉石兴于以策云笻
康德函书至一首
凤署扬裾客司文炳孝朝甲科三第首十妙十中翘旧史辉彤述前林播藻谣直丝挥斥早荒径灌栖饶位薄名逾大龄芳鬂巳雕诵言时挹抱传德每钦标忽惠秦河鴈思乘浒业轺二金叨式利千里不云遥会晤知何日孤琴待尔调
寄郑启范御史一首
久郁阳翘望归舠惜已过一方同未得四蹙感如何豸斧番栖钓金华且狎萝仕淹心不竞道卷节难磨九折违官险重溟出宦波竹书榴洞把鸾酌凤山酡至德知无择全身本自多南鸿飞九月聊以寓离歌
寄朱参议子纯一首
金版深钩讨珠爻远赞寻早龄龙籍挂仁牧虎符临乔德栖春雉祥风鼓旦琴宪章昭法管戎秩体官箴九品铨为掌三年镜作心砺身称国器履道映儒林岳分聊作屏台望伫为霖藉尔南鸿羽因风慰好音
蔡子木过访兼惠赠言赋荅一首
经始岩栖日中郎接儁贤英姿家玉比文藻国华先朗思俱名理清言各妙铨意同开水镜情契写山弦抒轴推芳品津梁拟上骞人将明月觏诗以穆风传霞彩参谈席春容入欵筵使轺回鲁岱仙鹢驻吴天鴈远离琴外川长别酒前旗亭杨柳色早已挂征烟
赠友生一首
念尔三吴客高游遡六川壮怀探玉略雄抱历金边国剑看星佩家弧映月悬五侯心不下万里气能前舍笔齐班业怀符学李贤紫城时未偶青镜岁常怜豹躅依山壑鸿情寄陇田业因交友薄名为守躬全春日逢杯酒殷勤赠此篇
送郡守李公调建昌一首
锡壤观南教宣风动古声旭星临国政明电秉王成拔&#63150;&#61222;贝又韭&#63151;惩强族持苇煦赤婴邓攸惟饮水汲黯不求名缉扰欢谣起蠲苛美化清瑞凰辉见集惠露湛其零近下陈公榻常攀谢子琼好贤安罄折咨理乐挥盈吴苑方渐泽旴江遽改征德花离郡早廉石在舟轻治以循良贵劳宜秩爵旌兰荪留不可长息送专城
送陵浚明给事还　朝一首
八族吴宗贵诸妫汉裔扬太中垂宴喜颕守炳趋蹡附翼为龙翠搴舆集鳯凰绍枝繁领袖继体并干将吾子金闺彦高名紫旦乡妙龄怀耿节韦布巳孤翔鹗举兼巍荐鸿飞列要行翰门供暮直琐地寄朝阳直气鸾闱上忠谟象阙傍定仪如惯习论事有敷详急务延英视宏图玉塞防用人陈四策弼　帝补多方台驳情惟允枢封夜未央峥嵘奇管钥慨慷动　天皇遂典衡才任遥司藻墨场赤霞南省阔碧草会稽芳水镜逢悬昭儒衿共激昂罄忠罗竹箭拭眼得骊黄春日王程远青云宦路长禁臣勤斧钺　明主夙衣裳怀中有新草行见奏明光
送祝遥绪参政广西一首
载英标济美摛藻掇科芳　帝献金为籍仙遵玉作堂事殿分曹秘言车佐省香谠陈停汉辇嘉告补尧裳凤翼投闽徼鹏心擢楚邦南河茅戟秉西雍宪旌骧日观熙雄土星泉抚巨方羊碑应读岘贾赋合浮湘六服登殊绩绪藩咏太康建麾风自远荫岳道逾光八桂称遐镇三明惬大扬龙城归泽露象粤待谟匡定知留惠爱涂巷咏甘棠
送王推府与龄贺　圣诞之京一首
翠水流华瑞丹陵启圣光河灵天诞永龙叙　帝图昌燕湑传三爵移珍走万方士英归许善郡妙简王祥缛夏浮青舸金秋入紫阊霞裾瞻虎陛星履次鹓行秘殿闻仙乐槐宸接寿觞向舆称有庆望极颂无疆荐礼衣冠盛咨风献替长名儒留侍从东掖握兰香
送黄山人游武林一首
言命嵇生驾钱塘访物华香街接垂柳绣户杂衔花剎映湖中寺帆停海上槎帝乡今异古姬馆客犹家山自城心起江于国背斜奏杯应泻月振策即凌霞岭树时妨盖园莺不避葭桃源倘沿棹归定武陵夸
送白礼部贞夫入秦祭告韩王一首
半岳摧金峡中河竭武川　帝枝凋贵叶晨纛逝宵軿八代分封久千程锡赗专&#62788;&#63141;圶琼颁内玉简使出台贤当扆将宸怆维藩设祖筵鸟看朱有翼炉挹广成烟问异观殊化怀符发藻篇萧关旌欲动一奏雍门弦
送唐编修北上一首
圣主建元良天衿属万方选材营震庙储宿捧离光邓禹惟贤简山涛以德扬妙登充四友清择象三王襁褓开周诵诗书迪汉庄宣猷趋桂苑求福侍兰坊玉质华监抚金声起就将伫看仁孝德永系宝图长
隆玺禅师慕远公之金界探庐山之紫峰过我言别赋送此篇一首
上座闻僧凤高文景誓莲体宗由得性超果任穷年鹦鹉三千众芙蕖十八贤高怀皆离日妙观总弥天石镜留玄照香垆续圣烟趾清庭选福心秀剎求偏一钵游王舍孤云度法筵东林堪宿树北涧趁调弦鸟弄全标梵花开悉露禅入溪刘并德陟顶惠同肩别将衣作念去以道为怜借取春堂月驰光建业船
正德乙亥官舫载笼锦钱鸡倒挂鸟孔雀通臂黑猴诸禽兽上献记事一首
奇兽炎洲远珍禽天府收他时露囿乐今日畵船留携笼烦上将给食走诸侯鸾凤徒高举麒麟不可俦入朝宜狎象放苑只亲鸥万岁应栖翼三松恐挂猴文华须寂寞太液转夷犹宠极心何似恩殊身莫酬周王有台沼愧尔鹿呦呦
奉题　赵王思训楼一首
上国巍楼建凌云在邺阳宝山通雾满金水接源长八绮龙文焕层飞凤彩张训言恭　列圣思绎羡　英王孝屐臻乌瑞仁衿洽苇芳处宫为善乐藩室服儒光作弁瞻虞镜于修入孔堂竹书千里至藻譔九隅扬湛宴西园迈躭经北观行设筵留卜夏拥篲得田方陟览河山谧登居草木康维城真足倚永翼帝图昌
题白石精舍为蔡子木一首
昔有仙灵者呼之白石生为年籛务上餐液夏周更世往山犹在粮余洞得名中郎称国彦精馆倚岩成桃夹宜探水芝幽可掇英云华随藻笔峦响荅金声滵液膏流满琼瑶草树萦作台邀少女标宅待方平麟脯行将馔鸾浆会此倾曹疑秋署皎人并玉堂清知守存聃奥缁璘遡孔情正登红药选先有赤松营意缅兰为宇词芳桂结楹何时携宝镜来讨五霞城
顾中舍壬辰之冬直　文华殿书显灵宫碑而邸馆有鴈集之未几承　御笔题衔之宠若先征焉索赋此咏一首
何许长安鴈翩其下紫氛一归金殿客永断玉关群德羽霜阶戢祥音月邸闻随阳承日彩为字写天文卿翼常投岳宾行每在云美休征淑鸟殊锡兆华雯合候惟龙近池恩与凤分帝歌瞻舜烂神藻挹尧芬宝烛　皇辉被仙杯法酒醺长携五色管供奉　圣明君
来鹊楼为张令文宿赋一首
言从山水会清构耸瑶虗遂有王风鹊来巢君子居衔条经始并占岁肇祥初栖月飞华栋鸣风向绮疏荀家凰集后鲁令雉驯余昆圃游翩尔雕陵感晏如还疑王乔舄于此泛金除
题毛中丞华山隐居一首
福地华山隩萝门缭绕通石攒圆岛秀云吐玉台红鹤治标尘外灵书閟枕中鼎余丹药罢莲坠宝地空洞曲飞松雨堂幽度列风碧坛明月满今复昭毛公
和刘孝绰落月望水一首
扇坠雾初萦眉低水乍明珠随湘佩出苎趁越歌成悠悠带星逝晃晃并河盈照心耿残对流年徂駃征莲舟濳女色瓜舸荡人情绮鸳含藻宿文鲤抱荷行颓光不可揽芳夕自怔营
明妃咏一首
凄诀翠华宫言归异域戎选图才易与惊貌美无同绝代留长恨黄金失至公影迟随北马声咽羡南鸿魄玉销胡月颜花殒塞风恩违春不到愁乱雪偏蒙梦国多逾切怀乡久益浓蛾残香减黛桃落粉凋红毳幕魂孤寓琵琶拍自通泪悬青海上啼尽不流东
咏贪人一首
绾牒事钱刀登津萃篚苞窃缗如盗镪肥箧乃民膏宦鹢成适舸皇车即市轺铜陵图食鼎金穴买簪貂出宰争华县分司夺势曹讼临陶白胜荐举郑罗超郿邬荣心慕邪渊奋首翘辇珠投暗室舆贿伺昏宵噬虎无全窟搏鹰有破巢怀青骄丽满婴赤惨沦漂人也贪何极天乎道本昭悖来终暴出潜取必明消攘积虽终世倾颓在一朝善余门自庆恶树户当凋不见先王器为文警墨饕
咏舞一首
殊伎擢倾城名娼列绮楹候歌娇凤止移扇彩云生袅袖增新态回腰出艳情盻颜花里笑折体柳前轻疾转含迟顿欢低杂怨迎风台纤欲举雪幄曳多萦赵女春偕丽巴姬月并盈楚襄称叹数梁简赋言成珠翠参差罢高堂未解缨
武库员外薛侨持其侄左给事中薛宗恺柩归广州过吴门诗以哭之一首
青琐振朝芳星枢耀夕郎道思　明主用言以圣时昌指佞安知罪图忠顾得殃躯捐心讵杇龄短颂何长德殒家门秀才沉庙社光士林齐洒泪与尔泣圭璋
哭张子言一首
髫岁陟文园怀铅早峻翻栖身蓬作宅抒咏藻成言国彦要芳缔朝绅爱绮论醉乡虗绿酒穷巷傲华轩作客贤人聚平生处士村赋金怜自掷德凤惜无骞山壑常飞舄王侯不辍辕四愁随白发三径接青门去害能调马游冥巳化鲲在吴欣把臂客冀狎同樽草觅黄香巷花求平子垣道亲披对屡心赏和酬繁露也朝何速荪乎夜莫援往秋犹寓鴈今日忽伤鹓桃剩沿源思云留访岳魂御沟琴水咽河表剑霓昏遥展生刍奠哀衿为尔烦
挽杜隐君敬心一首
念尔玄游者平生傲散衿岩栖遵隐躅帷下宅书林八索钩观妙三余撰讨深闭关芳草色遗世紫霞心石髓思餐古源桃欲览今迹孤山处屐情至竹□琴炼药年何晚归泉候易侵积家怜有德贻子羡无金此后萧条径篮舆不复寻
悼无尘禅师一首
红界起阎提洲轮梦影齐七城开秘轨三草茂神荑有释持幢鼓无修绝径蹊绪禅唯室闭兰诵止山栖世出延香教真归入妙倪院生功可内方去业堪西树鸟流音戚堂云障色凄踊空躯已变住湛性何迷逝水伤金涧遗风景绿梯欲知超化迹咏取向终题

卷第十六
七言律诗五十五首 
除夕读真诰一首
山中夜集一首
晚步吴宫原上一首
池上室左小儿栽有新竹社中诸君数数过之一首
对竹轩下一首
七日之雨鱼沼遂盈一首
山亭下鸥鹭一首
五月葡萄结颗二首 
雪后遣兴二首 
竹下晚归恍有月色一首
舟中览金陵携归古镜一首
与陈郡推乞丹砂床子一首
集陆郡伯园一首
唐氏园观荷一首
尧峯山寺一首
虎丘四首 
忆缥缈峯下二涧一首
郡守李公珣下访言别一首
吴令苏允吉过访草堂有赠一首
奉荅赵王殿下惠帖一首
荅田汝耔一首
赠大司马王公廷相一首
赠朱太宰懋中一首
怀徐学士兼订林屋之游一首
寄高公次副使二首 
怀皇甫子安蔡子木一首
寿文征仲待诏一首
杭中丞惠历一首
荅刘中丞惠文刻岁书一首
胥江同王佥宪送黄宗伯归天台舟中命酒剧谈至尹山寺为别一首
送钱验封赴部兼柬郑文选一首
白礼部方驻吴门建平宗君适至相携泛眺各贻我诗赋荅一首
娄江舟中逢李侍御谈齐鲁旧事许借李唐封禅碑往此以速一首
赠任伯古居士一首
访明慧禅师一首
和吴令苏允吉九日一首
读朱子纯方伯太夫人哀述一首
题汪给事子宿山居一首
题田进士敬叔太素草堂一首
赋苕溪草堂和孙太初韵一首
拟内苑春风一首
春阴一首
虎丘咏一首
孟中丞望之觞予于顾华玉息园一首
新购亡室墓域名凤凰山在五湖之滨一首
慰徐山人暮岁丧子一首
哭祝京兆希哲二首 
中山王孙挽歌一首
怀母氏一首

五岳山人集卷第十六吴郡黄　省曾　着 　七言律诗五十五首
除夕读真诰一首
凌霞孤兴当除夕缥缈灵芜垆上焚懒倒山樽浮栢酒静开真诰诵苔文青天凤驾他年事翠岛龙芝何处分佩镜悬符游句曲清宵独坐想茅君
山中夜集一首
红烛山楼泛玉杯清衿特为高人开白云似傍紫岩驻明月解入青林来此夕欢留琥珀枕平生爱觅金银台酒酣拂尘不能巳玄谈各吐云霞怀
晚步吴宫原上一首
当年凤吹欢游地晚岁长林眺眼中落日紫城曾霸业荒云玉榭几歌风谁能踪迹非蓬似岂有豪华不梦同西岭归乌真择木纷纷翻影匝高枫
池上室左小儿栽有新竹社中诸君数数过之一首
池上栽成竹一区凉云不断荫相俱人逢子敬停花屐客胜公荣弄酒壶自喜平生嘉迹似共跨终日鄙言无挥毫拂素休辞酩近有南邻足典沽
对竹轩下一首
山人种竹当清轩攀弄修篁心洒然春摇红日醉芳醑夜扫明河横素弦泠风萧飒听来好翠影婵娟对可怜平生制得玄洲曲借尔吹箫秦女边
七日之雨鱼沼遂盈一首
天泽汪洋何太盈霞林转眼芳池平细沼终难蓄灵物炎流任尔飘浮萍众鸟羣争紫园丽孤云独倚高天清巳甘白首渭川钓相携高士垂修名
山亭下鸥鹭一首
玉鹭霜鸥湛羽仪云波日影泛参差清湍啄蔓寻常见碧渚羣游何所思雾击风搏那可得江妃素女自相随乾坤秋色孤亭暮对汝悠悠动远悲
五月葡萄结颗二首
萦空高架紫藤敷马乳累累缀碧须大宛灵根天外得华林仙种世间无将携稚子尝千颗更拟山妻酿百壶却怪直方曾著录品名何不首龙珠
美实垂垂紫末齐长枝宛宛翠交低酒分王母知仙品种逐将军自远携莫遣候禽窥竹户不教珍果落花泥相如莱尔除消渴少妇时能捧绿闺
雪后遣兴二首
玄冬素雪洒江天谁识袁生一室眠农谷已忧成歉岁林花空复兆丰年青云抗志谁堪傍白首为歌秪自妍冻馁妻孥颜色好典衣惭汝缺金钱
暮雪霏霏被寒坂朝来风色草堂凄饥乌合向空庭集老骥从教旧枥嘶病态提携频绿酒颓年梦想切丹梯武陵春水相将满欲泝桃花任一迷
竹下晚归恍有月色一首
临池坐槛弄霏微着屐扶笻竹下归雪路杳生风扑面烟空忽漏月沾衣清狂恋友宵行国傲散躭游晚叩扉鸟雀何缘栖亦暮投林尚有一羣飞
舟中览金陵携归古镜一首
金陵古镜新所将孤舟览之情内伤青年欲付逝波去黄发渐随春草长玉颜一代照多少菱花千古常辉光箧中留取伴明月它时访岳载云装
与陈郡推乞丹砂床子一首
桃花空望列仙家芳草难回两鬂华云里未逢青鸟使山中长想白牛车居林膳薄惟餐蕨买药囊空只饵霞不老近看刘向录从君写咏乞丹砂
集陆郡伯园一首
招携来访平原宅作圃为梁总觉贤芳草无心迷客径桃花着意带流川持杯即举青丝菜作赋湏开白雪弦泉石自便麋鹿性相过宜数问林烟
唐氏园观荷一首
虗阁中天携酒攀芙蓉烂熳芳溪湾绿竹高浮翡翠羽白云四结璚瑶山风蝉雕槛近人响霞鹭青樽傍汝闲欲折秋风惜迟暮花前徙倚不知还
尧峯山寺一首
尧峯天上表杳台寂历松山选胜来三岭将云迎客度五湖披岛待樽开灵池习坐依芳草觉殿谈禅闭绿苔为语洞庭仙峤日迟回莫以赏心催
虎丘四首
山人放棹金昌郊虎寺衔杯蒲笋肴众岭盘回赤日动千林骀荡青霞交接罒&#63139;离倒着紫岩下如意清挥翠壑坳远公莲社我将入烟堂石室新诛茅
春山秀色流氤氲芙蓉独倚无人群高竹明含紫空日瑶花净染青天云驻席仙杯翡翠乱回桡玉笛鱼龙闻西林新月出何事澄江为照黄山君
吴天斗折攀花丘问壑寻池可自由秀岛珠林晓齐出鲜云石壁春争流弹琴竹径过青鸟洗斝桃波回白鸥山公骑马醉归去烟霞烂熳谁当收
击汰春江吴榜齐高人笑拂青云梯红日真成紫台照珍禽亦作丹丘啼坐来碧石自为侣登行明月犹堪携玉壶流连不能寝閴寥半夜闻天鸡
忆缥缈峯下二涧一首
秀崿灵泉白绮浮云中玉酒如瀛洲山澄碧气与人汲天借银河当户流紫涧桃花饮麋鹿春风瑶草煎琳球王乔思汝解焦渴闽海将乘兰梓舟
郡守李公珣下访言别一首
林间懒慢闲人卧花外传呼太守来谈对不离经国语席前俱是慕贤怀龙将曲巷题荀里凤引高车耀陆台良牧无由淹坐啸春江巳近饯芳杯
吴令苏允吉过访草堂有赠一首
仙令弹冠东鲁贤五湖云日鸣花弦玄珪玉操苍黎慕明远清文海峤传却扇风生翠庭转停车雨色朱空悬山厨聊出茅容馔拂尘高谈及暮天
奉荅　赵王殿下惠帖一首
峥嵘宝历尧年转缥缈星槎汉使回幸捧庆云瞻睿藻愿看明月仰高怀儒家巳诵河间易赋客思沾邺下杯莫道天家人世隔仙源流处锦鱼来
荅田汝耔一首
梁苑夷门接吹台鸿盘龙遯隐蒿莱荀生早抗栖岩志阮子真怜济世才帝雪流园成藻赋仙霞飞峤引高杯玉琴此日空遥忆山水终期共汝开
赠大司马王公廷相一首
祢生一剌怀中灭何事龙门却喜攀艺苑才名应独步紫庭风节更谁班嵩云河色瞻露气海日江春慰旅颜客子今朝欢不及得将鱼目换珠还
赠朱太宰懋中一首
太宰仙台早挂缨栽花漉酒寄高情门庐不改齐婴卜涂巷皆知司马名大雅合称金殿首高标争羡玉壶清自惭独步非王粲降德忘年倒屣迎
怀徐学士兼订林屋之游一首
见说焚鱼徐学士青山黄卷卧烟萝蓬台日月论里久花径云霞染翰多兴在五湖时放棹家无十里不鸣珂金庭仙宇吾将觅鹿驾邀君一共过
寄高公次副使二首
吴台花鸟数惊新遥忆朱轮金马春怀绶张乔黔俗变校书刘向棘&#63139;火夷驯十年剧恨无书鴈万里宁忘有故人不谓到今难觌面向来真易别江律
有弟双飞入凤池芬芳华蕚照连枝茅山访道今何似瓦屋栖云旧有期作赋相如犹自懒还丹葛稚笑何迟仙鳬一去无由见唯有栽花似昔时
怀皇甫子安蔡子木一首
去年春日君看我今岁逢春我忆君可柰长安瞻近日徒令三径赋停云凤凰北览迢迢隔鸿鴈南来一一闻旷远同心叹如此天涯应傍惜离羣
寿文征仲待诏一首
艺林早擅文章誉百日辞官卧一丘中禁编摩天上载右丞词翰世间流生年七十夸今得礼乐三千羡独收近日绣衣增表建高阳名里耀邦州
杭中丞惠历一首
台使忽从三径岁步书遥自五云来江湖又覩青阳始梅柳难禁白发催纸上流年悲往梦陇头耕候喜新开山中甲子无劳问且向桃源醉客杯
荅刘中丞惠文刻岁书一首
秉耒山阳媿隐沦迩传芳讯箧中珍清江不尽双鱼意茂苑遗添一岁春自昔鸟鸣俱急友敢云龙性不能驯九天使节攀何及岑寂题诗寄别津
胥江同王佥宪送黄宗伯归天台舟中命酒剧谈至尹山寺为别一首
胥江饯别生霞早尹寺催程落景微谈向故人珠尽吐杯临寒绪玉频挥风烟岐路难分手鱼水君臣可拂衣南下总随鸿鴈影寸心应绕凤楼飞
送钱验封赴部兼柬郑文选一首
曾闻　宣庙多循吏喜觏　今皇起洁臣不使李桃开别径故将衡藻付高伦云台毛玠题书密春馆山涛启事新氷玉郑君方牧马澄清揽辔定相亲
白礼部方驻吴门建平宗君适至相携泛眺各贻我诗赋荅一首
仙郎新下建章宫楚客俄来吴苑中堤柳似牵征舸绿江桃若喜会樽红朋情不以青云变吟眺能于绮日同难见易分浮世迹令人欢里惜飞蓬
娄江舟中逢李侍御谈齐鲁旧事许借李唐封禅碑往此以速一首
吟泽栖岩亦苦辛敢将微抱向时人疏狂岂谓池中物落魄虚推席上珍汲氏淮南惊汝业诸生历下许谁论金泥紫岳文章古借我无教望眼频
赠任伯古居士一首
觉海遥乘般若舻褐衣常挈智光珠不于尘界求三岛别有乾坤具一壶河上丈人章句妙华严居士性情孤云踪去住元无定肯共遗民结社无
访明慧禅师一首
幽人巳趁桂萝裳古剎还求鸳马乡物外灵花偏谓好山中红日倍疑长仙莺巧和禅琴媚帝草鲜承客履香超秀不嫌无世侣支公开径足游翔
和吴令苏允吉九日一首
江暖林暄尚葛衣谁闻子政五行机当秋花鸟皆新色采菊冠裳拟旧非一棹湖滨还自系片云天外定何依鸣葭皷瑟清岩畔不驻金空白日飞
读朱子纯方伯太夫人哀述一首
鹊桥龙巷元同里咫尺能传母子芳氷蘖旧嗟慈行苦翟翚今羡孝思光情追在褓堪销骨语记残灯合断肠汉氏一经吾欲着愿操彤管为游扬
题汪给事子宿山居一首
清庐僻构绝红尘桂月松云作比邻四序尽为栖峤日一年长是看花辰家留黄鴈同虞国门对青山似许询何事琐台金马客萧条翻学卧龙人
题田进士敬叔太素草堂一首
田子高怀凌太霞梅山宅倚参差花金台挂日转玉树碧洞流云盘素华校书但握紫麟管登丘每驾青龙车灵才发秀综图典草玄人羡文章家
赋苕溪草堂和孙太初韵一首
翠竹婵娟傍野潭秋山日映草堂寒云枝桂树临虗榻翡翠山鸡照碧湍漫学赤须求茂苑久携青剑隔长安时时野服乘高兴采药吞芝歌远峦
拟内苑春风一首
飘飘起自太平东顷忽来吹万岁宫甲观影摇千柳色上林香散百花丛常传帝乐流人世惯领仙云满禁中愿借天声归颂咏挥毫不数大王雄
春阴一首
朝霞不带绿烟堤紫殿轻云压苑低芳柳娇莺藏宿雾碧兰初燕拂新泥宫花未见仙阶影猎骑虗闻锦路嘶开幌山河佳气满氤氲彩翠望中迷
虎丘咏一首
芙蓉近倚阖闾城眺阁觞楼逐势成珠寺翻为歌舞地青山尽是绮罗情岩花吐学红妆丽谷鸟啼兼凤管声十里垂杨芳草岸四时常映彩舟行
孟中丞望之觞予于顾华玉息园一首
金罍命酒息园同玉尘高谈意气雄倚宅青山藏帝郭抱檐珠斗挂灵空真惭野鹤能依凤解使林驹不避骢仲举礼先徐孺子登车羡汝古人风
新购亡室墓域名凤凰山在五湖之滨一首
山妻十载无黄土始得金钱买峤垆拔俗不愁松槚僻飞&#62675;&#63139;具宜托凤凰孤平生抗意唯三岛长夜归骸合五湖草郭尚传梁处士郑乡何必念荒芜
慰徐山人暮岁丧子一首
故人使我怜徐穉垂白那堪失骥儿药裹提携心尚在灯帏把诀泪空滋愁中不得看孤影门内谁知有路岐离合死生俱一梦青山餐饭且支持
哭祝京兆希哲二首
绝代才华海上居白头纔得谒公交车为文可作千金卖倚马真夸七纸书但使有怀同阮籍不妨无路荐相如柴桑人去空开径愁见新杨绕故庐
嵇康懒性老还疏孙绰才峯秀有余世上不知司马赋人间今宝右军书从来燕雀争嘲凤可惜蛟龙只混鱼尚忆去年春二月碧桃花下驻高车
中山王孙挽歌一首
圣代王孙羡隐君天球翠釡拟华文平生实厌金张侣白发终归角绮羣冠着芙蓉凭岳日赋成鹦鹉洒江云吴门空把延陵剑何处凄凉挂尔坟
怀母氏一首
荀顗承欢宛北堂何平号慕忽灵觞百年母德初辞眼一诀慈言转断肠干禄未能娱晚暮虚名岂得慰荒凉古来风木无穷泪荼苦那堪到我傍

卷第十七
五言绝句八十六首 
襄阳曲六首 
江南曲三十首 
子夜歌七首 
凤 
金镜 
毛车 
西海胶 
何以问遗君二首 
古意四首 
遣兴一首
句曲立春一首
茅山一首
春泛一首
雨花台一首
二泉一首
辛卯冬别友北上一首
长安春思一首
宿迁蝗一首
喜得林吏部志道乃弟远将折简一首
咏鴈一首
咏合欢黄散一首
咏梅一首
咏芦花一首
题文德承山居图二首 
石林一首
咏垂丝柳二首 
题仕女图一首
咏扇二首 
咏彩巾一首
闺情二首 
制药一首
徐河雨一首

五岳山人集卷第十七吴郡黄　省曾　着 　五言绝句八十六首
襄阳曲六首
渍粉萧夫人换却房山水不信此流清试看汉江里
且买槎头鳊去醉汉江酒笑杀杜南征沉碑管身后
剌史登高台但歌野鹰来不顾隆中客千年为尔哀
陆子襄阳来十马金陵去如何滇池人对之辄流涕
虎士委桃核阳春作锦林襄阳二三月歌舞入花阴
莫着白接罒&#63139;离且歌白铜鞮虎头沽酒饮紫盖听猿啼
江南曲三十首
荷叶何田田绿房披甫甫的的不成双心心各含苦
汀有菖蒲叶渚有菡蓞芳采叶为侬带搴芳作侬裳
□抽池上芳燕含陌上泥衔泥有时歇衔苦无时离
百镪买氷纨千缗易绡素绣成双鸳鸯无由寄远路
落英不双坠浮云作两飞侬在百尺楼郎在千里车
绮袂二尺长珠璎半垂额宝马杂香车东城复南陌
鸟有戢比翼木有绍缭枝谁令侬所欢差池有别离
调丹为唇脂采兰作香泽玉镜鬬新妆染作芙蓉色
钗安葳蕤爵耳施明月珠试向小姑看小姑道相宜
转蓬本无依侬愿作转蓬飞飞千里道或与君子逢
荡漾木兰舟江萍绿如织两两采莲人相逢不相识
吴姬理芳蚕家家扃绿扉缲成玉丝缕不得作侬衣
侬造五两舟般般与人别柟樯荣桂舷纨颿翠桐楫
□旎绿杨楼侬傍秦淮住朝朝见潮生暮暮见潮去
侬有白玉心向人难道语侬有绝代姿对镜泪如雨
明□何团团不得作侬镜双鲤何莘莘不得寄侬信
朝萍随□东夕萍随风西侬自怀一心结发无改移
夜遥兰缸灭明月赠我光不愿照侬闺愿照君子方
种瓜绮陌田瓜成欢不把绿蔓宛宛长不得系欢马
相逢狭斜道匆匆陌头驻欢言看花回侬方看花去
竹长长有枝帨长长有须与君结连钱缠绵当似之
扶桑不见芳白兔不见捣君子不见归红颜空自老
黄金买吴儿明珠换楚女七岁作鸾歌八岁能凤舞
莫道田舍翁豪奢不相下家家凤翼船人人金络马
青青西子湖花芳媚鸳渚十里锦舟莲琵琶拂江水
谁道江南乐侬道江南苦疄疄阡陌多侬家无寸土
九逵担杂英朱门竞相买国花委青郊零落无人采
江流无断绝日钓横塘水不见千里人愿得一双鲤
新裁明月扇粟金光泚泚上图江南山下图江南水
峨峨南陌楼盈盈集娼女纷纷野鸳鸯喧喧帝城里
子夜歌七首
出门复出门致辞问老翁郡县如猛虎可与畴昔同
鸡鸣望东方冥冥曙未开何意催租吏咆哮入门来
去年种莲人莲开人巳没今我更不乐镜里改颜色
钓鱼鱼上钩聊与我妇烹哺糜过今夕且莫愁天明
唤郎郎不应郎自城中回县官加粮税面色如土灰
十朝不一饱郎从东西去绩麻妾换粟牵衣劝郎住槁
凤 汉帝贵神雀楚人重山鸡琅玕不能食梧桐非所栖
金镜 金镜四尺广紫河万里长还愁魑魅见复爱霜荷香
毛车 毛车乘弱水燕卵献麒麟奇香闻百里惊动八街人
西海胶 葡萄行狡兔扶荔走熊麃不是弓弦绝谁知海西胶
何以问遗君二首
何以问遗君絓絓白玉紬绸缪千万丝自妾心中抽
何以问遗君四乳龙文镜红颜不可将无由看妾影
古意四首
桃花花则红杏花花则白岂郎有两心花有两般色
燕雏不可飞柳短不可折转眼谢兰春日暮花如雪
珀枕芙蓉独芳帷翡翠空聊将双黄鹄飞我绿琴中
君梦妾不知妾梦君不识安得两梦偕相逢皆此夕
遣兴一首
日暮山如隐春来鸟似狂逍遥北牕下寤寐即羲皇
句曲立春一首
寂寞留山县天回大地春东风生旅馆吹共故乡人
茅山一首
瑶草攀春空衣舄生轻霞以我尘中目瞻此天上花
春泛一首
春舸遡晴川游衿忽怅然落花催落景流水送流年
雨花台一首
僧来落天花我至看芳草日暮思云光幽怀不可道
二泉一首
借问金沙地何年玉髓开水寻沧海去云抱碧山来
辛卯冬别友北上一首
平生愁作别今我适长安忍使乡园客都成梦里看
长安春思一首
片舸移黄渚游车入紫京那堪异乡思坐见桃花生
宿迁蝗一首
不见凤临国惟看蝗蔽天休尽草田麦留炊茅屋烟
喜得林吏部志道乃弟远将折简一首
忆尔胥江别春风桃几开人逢鹡鸰下音得鴈鸿来
咏鴈一首
秋落衡阳月春鸣塞上霜往来年岁改南北海天长
咏合欢黄葵一首
接叶深为翠双葩浅作黄因怜合欢意纱幕覆鸳鸯
咏梅一首
金阁度微风玉牕拂孤月常疑雪似花愁见花如雪
咏芦花一首
缀宅俯芳洲蒹葭带艳流学苹宜吐月为絮却飘秋
题文德承山居图二首
山气幙中合林光榻上开清诵紫苔篇红云时一来
林步深转佳川岛互澄秀不到车马尘红日自成昼
石林一首
古石碧槎枒仙坛隐士家洞春云是叶岁暮雪为花
咏垂丝柳二首 翠柳拂金堤丝丝绾雾低挂来乡望远垂处客心迷
弱柳镜台前青青太可怜絮飘梁苑雪丝挂楚江烟
题仕女图一首
玉照非缘月兰流不待风延竚春阶畔芳心知尔同
咏扇二首 开缄发团扇射得所欢意动摇芳花前遥传若兰气
贻欢却暄暑颢欢常展转一怀香题泽二忆新妆掩
咏彩巾一首
窈缭千万丝织成一尺素染作芳兰色迢迢寄情故
闺情二首 一片行云女红妆太可怜不如闺里月犹得向人圆
骈羽燕流闺同心花满溪借问青琴上何时双凤栖
制药一首
绮囊探旧术雕畹掇新兰气弱先神草忧多辅合欢
徐河雨一首
炎谷风为驭阳台雨更来但滋愁泪落不吹乡梦回

卷第十八
七言绝句八十八首 
拟洪武官词十二首 
拟古宫词二十首 
塞上曲四首 
杨柳词四首 
采莲曲三首 
遣闷一首
山僧以枸杞椒芽初笋为肴饭我一首
望西塞山小步一首
湖上二首 
九日同郁大夫白子泛舟石湖登高四首 
同屠比部张仪部集万都阃公署四首 
月夜偕高令公次登惠山饮第二泉一首
送蔡子归西山一首
送张子言适越二首 
别友一首
华二宅作一首
卧病草堂送客之金陵二首 
裒次何仲默集有感一首
吕城逢皇木二首 
夜发秣陵一首
金陵楼上一首
至天津一首
天津鱼一首
水燕一首
途中咏蔬一首
阻风二首 
吴歌七首 
闻吕生琵琶一首
咏扇上花一首
咏梅一首
水仙花一首
六月二日客途逢亡内朞日二首

五岳山人集卷第十八吴郡黄　省曾　着 　七言绝句八十八首
拟洪武官词十二首 君王新拱虎龙都万户千门天上图不似六朝繁粉黛内宫聊选备承呼
六院沉沉六观傍西宫紫殿起中央夫人别与兰闺贮尽饰金笼彩璧箱
鸡鸣　天子下床梯内直红妆两坠齐阊阖虎头门大启春星犹带紫宫低
金铺玉户月流辉宝座瑶堂映紫衣　圣主观书居大善三更龙辇未言归
内花园里动春游四面参差五石头玉砌琳阶储碧水龙葭吹向小亭留
君王蚤起视千官金灶争催具凤餐红粉珠盘排欲进再三擎向手中看
云檐排比玉妃房户户俱铺紫木床　圣后从来勤内治不教偷懒杂沉香
凿教金井受天光小小银瓶挂玉床此是　圣人新制度诸宫各院尽相当
清萱到处碧鬖鬖兴庆宫前色倍含借问　皇家何种此太平　天子要宜男
九五飞龙宝殿高朝回常倚赭黄袍星祥一过天王目长夜经纶不厌劳
长春门里清明日上苑兰风花鸟繁焚却纸钱啼泣罢又随龙辇向西园
金铺日月门将启诸院争先畵翠娥高髻纱笼向何处六龙床上看　皇哥
拟古宫词二十首
帝子春游玉辇移六宫争插好花枝亲将粉蝶教低放栖着红芳是幸时
御苑初开千叶桃紫霞红露缀芳条一枝亲插仙妃髻要助娉婷百样娇
碧桐萧瑟玉阶秋蟋蟀宵鸣约伴求争把金笼牢闭却夜眠留向枕函头
晓来妆罢凤台前五五三三伴结联春昼底长难度遣戏将纤手掷金钱
龙颜天霁下珠楼张宴寻芳镇日留却道桃花能释恨不惟芳草解忘忧
华清七夕望银河瓜菓求恩闹彩娥争取蜘蛛金盒闭明朝开较巧丝多
日暮君王举凤觞醉来忽地倚红妆雕栏芍药亲教折传逓佳人嗅艳香
兴庆池头水殿凉龙绡被底拥鸳鸯宫嫔不敢抬头望倚槛低看鸂鶒忙
寒食今朝杨柳边彩绳排缚竖秋千纤腰两两云中耸嬴得君王呼半仙
雪霁深宫冻半消金檐尺许挂冰条官家视政归还未翠竹轻轻仰面敲
二星今夜度灵桥结锦为楼百尺高穿罢银针五色线沉香亭畔听吹箫
不辞君宠玉杯倾肺热还思解宿酲口吸盈盈花上露凌晨先傍内园行
卷开帘幙任风吹红艳难将酷热支珍箪凉台犹肺渴口中含却玉鱼儿
贵妃花汗暖津津侍女交来鼓扇频日午临牕常拂拭红香染透白罗巾
汤泉莲下涌为池绣鴈纨鳬片刻嬉浴罢金沟看退水珠缨拾却不教知
中秋月镜五云开妃子凭阑太液来犹恨清光看不尽敕教明岁筑高台
拘弭火雀贡双双环听清音实异常玉女任从烧蜡炬玄毛墨羽不曾伤
牡丹前殿始芳菲香气腾腾袭凤帏蛱蝶夜栖黄白翅平明张网扑罗衣
飞鸾轻凤鬬纤浓妙舞娇歌冠六宫天子怕令风月损重重宝帐护芙蓉
君王蓦地蹙龙颜左右仙姝锁翠山舞罢阿翘河满子传宣赐与紫金环
塞上曲四首
八月秋深边马肥塞魂空逐鴈□飞苍茫落日黄沙外犹自提兵鬬合围
大将新悬铜虎符迢迢青海走□于雕鞍坐踞浑无事天阔秋鹰正可呼
放猎胡沙控紫弦草深狐兔走祁连秋空昨夜旄头落为卷旌旗破左贤
塞雪皑皑春未消将军千里破天骄羽书昨夜飞金阙应得君王赐紫貂
杨柳词四首
去岁今时别泪飘夫君留向玉关遥春风似为相思妾吹动天涯万柳条
千载姑苏送客时金昌亭畔柳如丝于今一树无人种怕与春风管别离
白马金羁人未回翠条仍自挂妆台黄鹂莫作藏身处一入丝中遣不开
巫峡巫山锦树春垂杨垂柳着行新东风不是贪飞絮为觅天涯未见人
采莲曲三首
怀人朝把紫笺裁暂向荷花锁黛开正是妾心愁剧处鸳鸯两两莫教来
团扇遥将明月裁莲舟掩映一花开风前羞杀芙蓉色莫是阳云感梦来
缃裙新借彩云裁正值芙蓉玉沼开不为名花同妾色畵船宁泛月明来
遣闷一首
南池北苑柳皆&#62678;&#63140;系未见花前把酒卮倩汝长条挽春住还人酩酊艳阳时
山僧以枸杞椒芽初笋为肴饭我一首
芳椒采自青岩细神杞求之紫洞新谓道郄超斋一五竞将山蔌供山人
望西塞山小步一首
西塞山前秋暮时行行歌把碧松枝鳜鱼白鹭玄真兴流水桃花空尔思
湖上二首 高人开宅白云中锦浪桃花有棹通好月为留清夜色直将春水拟明空
艳柳芳湖袅绿烟春流长映白云天鸳鸯鸂鶒催清泛宛似乘槎北斗边
九日同郁大夫白子泛舟石湖登高四首 水净霞明玉镜开方平叨驾藻舟来脱冠太守逢高彦爱杀清歌戏马台
重九苏台登暮秋毗陵公子神仙流黄英一束无人送楚客偏多冉冉愁
芳草青青西子湖南天鸿鴈未高呼吴人弦管喧佳节一道花江带舳舻
转岸回溪近五湖烟霞驱向碧流铺彩云未化淹歌舞争道高阳旧酒徒
同屠比部张仪部集万都阃公署四首
芙蓉北阙倚钟山细柳连营紫雾间日月常悬江海静飞龙马放绿郊闲
大将青庐直禁宫高贤驻马玉杯同柳垂阊阖千章绿云涌蓬莱万片红
白鹭洲边踏马来青龙山下绮筵开南云结取为张幕北斗携将作献杯
五云红日昼蝉鸣宛宛高杨翠染成鹦鹉杯衔银月上仙人缥缈想吹笙
月夜偕高令公次登惠山饮第二泉一首
落日惠山生紫烟参差龙剎俯江天清觞碧草金岩上潇洒春空挥五弦
送蔡子归西山一首
子胥江上君逢我泰伯祠前我送君君卧西山那得见令人长望洞庭云
送张子言适越二首 陆剑巴琴动远游隋珠和璧映沧洲观吴无复鸳鸯殿泛越空寻翡翠楼
平子才高三辅希客星南逐五云飞愁歌玄赋名何早紫岳丹丘兴不违
别友一首
绿柳堤边别马嘶离云惨淡结秋虗愿将芳草相看泪化作江双锦鱼
华二宅作一首
残灯银烛共清筵午月催人尚不眠绿酒莫辞今夕醉桃花重到是明年
卧病草堂送客之金陵二首
我谢金陵八月秋归来行药草堂幽怜君迥泛秦淮舸揽取红霞寄碧流
震泽遥连白鹭洲白云千里映高游它乡不忍看鸿鴈奈尔哀音玉枕流
裒次何仲默集有感一首
薇省鸾台何舍人扬芬振藻凤池新秪缘把钓依黄鹄不及弹冠狎紫麟
吕城逢　皇木二首 雪陇涓涓添水涨风旗斾斾谨王共眼看碧岸千牌木未觉深岩万仞松
沧江碧海常输筏东岱南衡不吝材谁把张华图献取千门万户一时开
夜发秣陵一首
秋垂江柳绿烟齐客路芳花踏马蹄早拟归心似明月今宵先度虎丘西
金陵楼上一首
我在金陵百尺楼秋河高映玉杯流若教明月家山度为寄长安此夜愁
至天津一首
天津渡口海潮生远树微茫片月明帆影初收芳草岸金钱买酒直沽城
天津鱼一首
红堞东连绿海滨方城突丽是天津南浮北泛停鳬棹不费银钱得紫鳞
水燕一首
江上王孙彩鹢归翩翾芳鸟弄乌衣长林修竹谁嫌汝不畏狂飙掠浪飞
途中咏蔬一首
四女树边分碧韭裴家园里折青薇身同洛上神龙卧心似商山避鹄飞
阻风二首 长安旅夕隔芳帏千里思教一日归柰尔天风不相念南舟争似北帆飞
愁边绿水疑添远客里青山似倍长日日飞心总归去不如身到郁金房
吴歌七首
金铺玉户散烟沙露径风墟吹远霞尚忆吴宫全盛日锦帆西子拥如花
紫麋黄鹿上苏台玉洞仙姝去不来一片当时金殿月露花烟草照秋杯
绮门红日八风开天象文移江海隈一泛五湖君子甲馆娃花阁掩云苔
五山六合采金英花殒莫耶宝剑成龙雨久随神物去千将千古有雄名
峥嵘四座折椒丘转见要离烈士流惨日愁云酬一死金华公子伏吴钩
孙子谈兵天下无并驱黄石与阴符鸾姬凤女残星剑水火堪教红粉趋
滕玉兰宫化彩云珠&#62730;&#63140;需金鼎国西坟青山机发黄泉闭白鹤苍生不忍闻
闻吕生琵琶一首
琵琶萧瑟动华轩春草遥悲青冢魂当日明君心里事千歌百调岂能言
咏扇上花一首
名芳新染赤城霞月下灯前尽可夸莫怪飞飞来粉蝶春风今日正吹花
咏梅一首
芳枝临向玉台春月蕊云华与岁新总道金樽开绣户风前不见咏花人
水仙花一首
玉蕊冰花不可齐光云瑶草伴萋萋浑疑粉蝶风前泛宛似江妃月下迷
六月二日客途逢亡内朞日二首
汝向泉台已匝年月遗明镜翠遗钿人间万里音堪寄独有黄垆鴈不传
去年愁里客京华今日逢朞不在家桂醴兰肴□里奠遥悬泪眼洒天涯

卷第十九
连珠 
拟连珠五十首

五岳山人集卷第十九吴郡黄　省曾　着 　连珠
拟连珠五十首
臣闻苍灵煦汇多损质于夜零妙有融方恒瘁英于林扫是以一壬作栋足仆玉烛之休匹佞持台遂夷金镜之治
臣闻甘醲习御罔亿腐肠之忧商羽便闻靡较荡心之毒是以纣贯左强而殒殷怀亲上官而丧楚臣闻肤寸为翳则龙照不能普其晖卷撮以防则玄海不能纳其会是以然首苓者废四方之聪目蔽樊蝇者排九州岛之献替
臣闻齐女发号赤电为之击台鲁戈撝战青骊以之反舍何则精至则昊旷通衷确则神明鉴是以干刳自靖而玄宰孟津之北胥抉匪躬而帝降姑苏之栖
臣闻慕勋尧者宜则其光格之德怀敬文者在仪其缉熙之性是以饰糟粕而为圣有类系风矜粃糠而为礼仅资作伪
臣闻二行相轧水必灭火两色交揉缁果夺素是以入朝之妬莫胜小人在公之争终陵吉士
臣闻师旷格幽于神物而靡感不聪之士雍门泄涕于孟尝而莫动无悲之子是以祭谟有硕岂挽征戎虢谏其良奚成藉亩
臣闻擘肌英辨非黯浅者所穷入云高唱非顽卤者所识何则轩镜不可以贻盲章冠不可以赏越是以里奚韬颊于虞阶伯牙绝琴于齐室
臣闻井渊九仞非尺绠之可汲风扶万里非微亡&#63139;虫之可翔是以德薄者抱覆餗之悔能小者召反驹之羞
臣闻矿璞之金不以未铸沦其宝璇源之珠不以未剖失其英是以负壤者版筑之含贤屠牛者朝歌之濳圣
臣闻白璧成而礛诸委镂剑割而砥厉投是以运徂者谢功成者藏淮阴殊体于楚收陶朱引躬于吴绝
臣闻片能适中逐臭秽若兰芳小技投符毗憸悾为鼎辅是以覩刍狗之立责之展足见杯水之积望其长流
臣闻性赋攸局&#60960;中铉而多迷讨学所限践宗衮而益蹶是以迩敖仓者弗能多餐临江河者不可兼饮
臣闻笙镛磬皷充聆俱畅橘棃枣栗入口咸调是以罗士贵于无方建贤务于广路
臣闻猵獭不屏则嘉鳞弗泳于池豺狼不驱则珍禽弗繁于囿是以饕餮去而黎蒸康凶贪诛而亿兆育
臣闻炎燀方溽杀节巳端其机华英甫芳萎辰巳潜其颕是以宁辑之朝宜殷忧于瓦土奠定之国当轸虑于鸿鴈
臣闻悬书吕市募千金而罔应陈鹿赵廷历百官而莫判是以权赫者杜仁贤之口势重者慑庶众之胆
臣闻偷肥甂瓯者狗彘之所以充割高举丘穴者凤凰之所以远氛是以种营不逮于蠡全越蹈岂方乎良保
臣闻渟溟茫溔假巨舰而截济坱圠方廓资游车而通历是以商霖心求夫筑说周雍&#63139;鸟当兴乎钓望
臣闻淑阳善煦不艳倾萎之英灵水职滋难润枯拔之木是以尼圣无宁于鲁乱箕仁莫药于周亡
臣闻恶曲影者贵正其形耻丑迹者务矩其步是以令闻赴颂于仁君剌诗丛讥于虐主
臣闻基裁或裂云构必倾水体载弱鸿羽斯没是以下心胶而洪图永民志定而大宝凝
臣闻搏鹏汉迫楚鹰挺其击制腾蛇雾游唐蛆効其吮服是以范睢致惜于神丛朱云愿借乎马剑
臣闻咥虎负崇而乌获避婴詹诸食景而后羿敛射是以王窃终成于君所曹禅竟获于太垣
臣闻水异方圆禀随酌器丝殊朱绿受仿湛液是以政淳则化朴法荡则风淫
臣闻治鼠穴者坏侵于堂厦溃微疱者疽及于颜肤是以明王不察夫细过良工罔择乎毛瑕
臣闻朱轮白屋均蜉蝣之控玩翠緌黄褐同土壤之陈朽是以孤竹揭芳誉于餐薇老莱垂鸿名于纬畚
臣闻周鲂掉赤庶妇望恩于孔迩谭屦践霜大夫兴怨于其空是以仲尼虑长府之为尹铎释邯郸之役
臣闻宵人探发以吠狗为丑崇鬼侵击以神巫为憎是以国戮扬庭之臣乡绝作诲之友
臣闻情堤蚁漏驯将泛泽欲熖星炎终及焚冈是以三公测奢于箸杯五子推亡于雕峻
臣闻改制以新必草昧之运通变而宜在神化之朝是以解门而薪者弊塞井为臼者劳纪纲乱而夏颠以兆典则清而周祯以成
臣闻惠养跖黏饴殊其用今韀古驾马别其驱是以仁义为窃夺之资诗书乃荣华之径
臣闻灵谷持虗故群声悉应澄川渟朗故万象毕鉴是以洗心纳敷言之广旷襟察效策之富
臣闻庐坼壤者伏堙隧之灾荫恶木者蕴霆扑之患是以炎门非贞士之结辙权宫非智夫之寓趾
臣闻玄穹贞斡生物之机不息藻景翔照烜萌之德无涘是以紫宫属念于苍生九位周情于万国
臣闻一弦萦瑟何以谐五音之节独辐正车何以造千里之途是以孤任则栋倾偏倚则邦殆
臣闻玉彤奢度游曲阳而移骑剑豪风入长安而化是以扬悲南北之岐墨泣苍黄之染
臣闻沧瀛虽巨流胔出赴泰岳虽高小人拒登是以玉堂妙白华之庸青阙谨朱弦之选
臣闻抱壶涉险蒙火则焦贯甲障兵褰波斯溺是以器必程其所能才不强其所短
臣闻御翠裘而袭凉不如握翣怀□草而求芳不如佩兰是以职掊克者难望甘雨之宰位强梁者岂获阳春之牧
臣闻碎卵之林朱凤不游焚穴之山仁虞不处是以窦生没而孔辙回箕子奴而微器徙
臣闻大钧极陶不如撮粟之彰惠时雨普润不如浸水之着功是以帝力亡于尧歌卿仁思于郑哭
臣闻外于末者斯善其德悖于货者必鬬其民是以荣夷专利而王室卑鲁隐渔济而庶人盗
臣闻姜附奏能无参苓之延益鹰鹯奋距鲜鹓鸾之和粹是以乐羊被赏终疑其心西巴抱愆竟爵其德
臣闻蠭虿包螫防疏则毒生江河潜涛风扬则舸覆是以戒惕六马之驭怨谨三人之失
臣闻晏爱笃而琅瑘之畜献单忠罄而无射之规吐是以水和则不味乐一则非调
臣闻百壶之盈注独斝而必溢千钧之重悬特枝而必折是以天下非一才之可胜亩井非孑农之足播
臣闻钓鳌则鱼吞而弗举逐鹿则兔逸而罔顾是以图大者略于细得希远者摈夫近功
臣闻痼痾濒尽俞扁无箴疗之巧蠹植巳蹶后稷无栽培之方是以辑安必于未危谧乱在于可治
臣闻人情忌满祸适如归天道好谦庆赴若应是以孙叔继封于肥壤之辞晋公覆宗于嘉陵之合

卷第二十
语苑 
客问四十首

五岳山人集卷第二十吴郡黄　省曾　着 　语苑
客问四十章
嘉靖十二年夏五月吴郡多雨而寒客有举董生之说以为问者董生曰冬气多寒阳气自上跻故人得其暖而上蒸成雨矣夏气多暖阴气自下升故人得其凉而上蒸成雨矣其言信乎予曰阳气上跻阳在天矣安得雨而暖阴气下升日皆阴矣何必雨而凉盖仲冬五阴覆上一阳萌下阴多阳少故恒寒雨而反暖者雨气坠压遏抑其上蒸之阳故氤氲而暖也仲夏五阳覆上一阴萌下阳多阴少故恒暖雨而反凉者雨气坠压遏抑其上蒸之阴故清凝而寒也客曰子以上覆之气为寒暖其有征乎予曰星露之下厚御惨凛太阳之中释裸挥汗其覆殊也玄冬之候殒柯落叶而根荄滋者覆气寒也朱夏之时焦禾烈土而井泉凉者覆气暖也覆气之有寒暖由日晷之有长短也短则煦浅而寒长则煦久而暖自然之度也仲尼曰日月运行一寒一暑此之谓也
客曰世谓弱水无力不胜鸿毛者何也予曰鸿毛至轻也置水则浮安有不胜者乎予闻大海之际有尾闾沃焦者是消海水水于是也旋环而坠下水下而物随之尔鸿毛之没盖以此也非水性有强弱之殊也
客曰鸟生则羽鱼生则鳞何也予曰得木水之气也木生而枝叶离披焉鸟得其气而羽毛扶疏者象木状也水漾而波纹沦漪焉鱼得其气而鳞次参差者象水形也故鸟栖必木鱼濡必水各恋其生本也
客曰世儒谓阴阳之气恒密合而太和者何也予曰密合而太和者言乎阴阳之交而生物者也阴阳之气本有两也水恒润下火恒炎上天恒轻清地恒重浊阴阳分判之征也故曰天地定位位各奠也水火不相射性殊途也然而二气常交焉阴气下降阳气上跻二气互交而成泰阳气下降阴气上跻二气互交而成否是故仲冬一阳升焉季冬成二阳孟春成三阳以地升三阳之气合天降三阴之气二气平等始密合而太和故正月之候万物承其候而咸章干知大始生本于阳也前乎是也物虽有生未之齐也后乎是也物之所生皆禀兹也仲夏一阴升焉季夏成二阴孟秋成三阴以地升三阴之气合天降三阳之气二气平等又密合而太和故八月之候万物承其候而坚实坤作成物成本于阴也易曰天地氤氲万物化生此之谓也必氤氲而后化生盖以两而合非合一而不两者也故曰一阴一阳之谓道言阴阳之气本有两也物有雌雄牡牝人有男女天有日月其征昭然矣
客曰草木之华其有五色而始之抽萌咸为苍绿者何也予曰天之色玄地之色黄天地交而生物则玄黄合而成质苍绿者玄黄交合之色也其苍绿不变者木之华也红赤者火之华也黄者土之华也白者金之华也紫黑者水之华也各得其华而吐其色也其心粉俱黄者显皆得土气而生也
客曰天象昭明者何也予曰在天者得火气而生火质光灿故厥象昭明也在地者得水气而生水质黯淡故不昭明也人之构精鸟兽孳尾水也草木之仁亦水也客曰龟以视鹤以声亦皆水乎予曰视交而水凝声交而水滋未有地生者外水而得兆其形者也
客曰医家者流以六气为外因七情为内因病各有因信乎予曰皆因内也茂暑铄汇质薄者焦而芙荷发色严霜陨物柯残者凋而松栢扬秀内藏者厚则客气不能移也故长夏之候悲惨则肌凉隆冬之时盛怒则面赤殷忧白发多思耗神肤密拒风精完柰劳未有内气和畅而外邪干之者也邪之所辏必于其虗苟能安和恬淡情调志适皞皞嬉嬉虽有瘴戾弗之犯矣故曰精神内守病安从生也
客曰鸟之伏卵一也有高飞有弗振者何也予曰鸟之伏卵雌雄咸伏者得清扬之气故高飞鸾鹤之类是也独雌伏者不得清扬之气故弗振雉鹜之类是也
客曰蚊蝇之属其亦雌雄并伏者乎予曰蚊生于蒸水蝇生于暖灰皆感清扬之气化而生者非暖候不成也故蚊遭雾而死蝇置冰而绝其受清扬之气而能飞者万类莫之能违矣
客曰世俗以蚊多占丰蝇多卜歉者殆有奇数乎曰蚊生于蒸水多雨则多蚊雨岁必丰蝇生于暖灰多旱则多蝇旱岁必歉盖以蚊蝇测雨旱雨旱射丰歉也
客曰鹊能报庆乌可诏忧信有之乎予曰国家之兴亡灾福气必先焉鹊者和气之所生也故其所集多于和气氤氲之地焉乌者戾气之所生也故其所集多于戾气纠结之地焉和气之下其人有庆戾气之下其人有忧但以趋气而因辨忧庆非真鹊能报庆乌能诏忧也麟凤之出必于太平之世者趋和也
客曰物之寿夭不齐者何也予曰成之迟者必寿成之速者必夭蜉蝣朝菌俄顷而成安得不俄顷而化乎成者形气之极无复加焉之谓也极则必反而以渐殒焉故松栢千年而其长未巳龟千年而其大未巳皆未至于成者也未至于成但有生生而巳安得不寿乎
客曰人与畜兽之怀胎而有久近者何也予曰古人有云鼠以一月猫以二月鹿以三月豕以四月猿以五月牛马以十二月俱得生数也人以十月得成数也
客曰海水熬盐必火以成常也而解州之池则风以结之何也予曰熬盐者火也而解池在终南之阳必南风乃结南者火方风者火气风亦火也风自火出风与火一也风结之者犹火成之也故卤赤者火质也北有巫咸之水入则不结者水克火也
客曰人貌之窍鼻与耳目则二口与二阴则一者何也予曰尝闻之杜生云此天地交泰之象也泰之六画上三皆偶下三皆奇人之鼻也耳也目也三窍亦皆偶口也前阴也后孔也三窍亦皆奇阴阳交而为人也泰之象也然上窍虽偶而其位则阳故常轻清鼻以纳气者轻清也耳以纳声目以纳色位愈上而愈清也下窍虽奇而其位则阴故常重浊口以纳饮食者重浊也前阴出溲后孔出粪位愈下而愈浊也五脏地也其位在上六腑天也其位在下亦天地交泰之验也
客曰木性宜浮而肝位则沉金性宜沉而肺位则浮或曰肝实肺虗何也予曰肝浮肺沉之性固在也然而肝之沉者水以生木受肾母之水气故沉也肺之浮者土以生金受心子之火气故浮也是以爚之沸汤则肝之水气尽木气独专而浮肺之火气尽金气独专而沉矣五行之性安可变也
客曰目以司见耳以司闻者何也予曰目者心之窍也系于火火主外烛故别色且其本萃光者也故色合而见焉耳者肾之窍也系于水水主内藏故纳声且其本含韵者也故声合而闻焉又金之扬声以水而纳木之发色以火而别子母各从其类也
客曰云气风角何预人而占之乎曰云气风角生于人之聚也人之聚也其气必盛横出而成风上泄而为云皆人聚气为之也故听音望色知吉凶也师旷吹律而谓南风不竞此以音占风也常曰五云之下必有贤人聚贤人者备具五行之和德故聚而见为五云也兵事以五色射胜负者下有是形上有是影毫发弗爽也
客曰龙见而多雨何也曰龙所以兴云者也龙之盘翔于天也云随之而匝合矣云盛斯雨多也客曰龙之感云何也曰云上于天其性上升气之阳也龙之为物阳而神者也龙而上升则山川之气交腾互辏感其类也且神者气之帅也以龙之神率云之气致应自然不相离焉者也
客曰风多则雨少雨多则风少何也曰天地之气不两盛横运则风上蒸则雨上者胜斯横者少横者胜斯上者少故风雨不能兼盛也其或风雨兼盛者则上蒸横运二气争衡者也
客曰月星借日为光之说信乎曰此说虗也天之有日月犹人之有两目也目不相假以为光月其假日之光乎客曰日月相射故望而盈参差而缺合而晦宜有假也曰子未仰之天耶日之西沉也东极之星不与日射日之东上也西极之星不与日射而皆有光焉知星不因射而自有光则知月不因射而亦自有光也日月与星皆阴阳之精各有光也仲尼云在天成象象各自成也在地成形形各自成也象有相假而成则形亦相假而成乎
客曰然则月之亏盈也何居曰此气之消息也圣人谓之生明死魄自生自死非有所假也礼曰地秉阴窍于山川播五行于四时和而后月生也是以三五而盈三五而阙此亏盈之义也和而后生非曰射日而生也不观女子之月事乎经血之生也三十日而一泻犹月之明也三十日而一晦月生而有假于日则经生而有假于男乎谓之月事者言其一生一泻犹一盈一亏与月同事也
客曰盈天地者惟万物其首初也全生之耶抑有渐乎曰全生之也阴阳五行错综相生而万物无穷焉分剂交配尽矣极矣故自凝奠以来凡所生者不盈乎一物也不杀乎一物也盈之杀之则非陶化之全矣惟其全也故不可盈亦不可杀
客曰饮食男女果性之欲欤曰性之欲也初生之婴即知乳矣方化之蛾即求耦矣饮食男女岂非性欤情者生也饮食自生男女所以生生也皆天性也虽曰性也而有节焉节非外强也性节之也小人穷其欲矣君子复性以礼制之也圣人尽性欲不踰矩也所谓性节之也是故温凉寒暑有过矣而天地节之以日月饮食男女有愆矣而圣人节之以性易曰成性存存道义之门性存而道义行其于饮食男女也何咎之有
客曰蓍稿茎也龟枯介也何圣人神之以定天下之吉凶蓍龟宁有知乎曰非然也应天下之动惟圣而无心者善之故曰易无思也无为也寂然不动感而遂通天下之故圣人者虑人之&#62699;&#63140;重&#62699;&#63140;重尔思弗能无心而应者也故其从者必吉其弗从者必凶人之信乎蓍龟而动亦如圣人之无心而应矣苟人之心能无心而应也则良心之从者必吉其弗从者必凶又何假于蓍龟圣人神夫蓍龟而定之者不得巳也定之而不言所以神之之故者民可使由之不可使知之也
客曰春嗜卧而多梦何也此念之变态也人之昼也物交念续则有思寐也神交念续则有梦春而阴阳之交又木魂之盛助生心神念斯蕃矣故多梦也
客曰人之浅躁寡谋而深沉多智何也曰浅躁属火火性外明而内暗故寡谋深沉属水水性外暗而内明故多智也
客曰人心之关于治乱者何也予曰欢娱者春生之气天下人心欢娱积并则春生之气应焉故太平而礼乐兴怨愤者秋杀之气天下人心怨愤积并则秋杀之气应焉故沸乱而戎戈起实理之验非矫说也故圣帝明王煦育苍生富寿康宁各满愿欲常使其欢娱悦乐者所以杜争鬬之源也
客曰祥异之生其必召诸人乎曰然天人之气日相通达而无间者也和以兴瑞戾以致灾人感天也寒凉凄凛霁朗畅豁天感人也人有此情天有此应人者形声也天者影响也动之而随不可离焉者也世人言咎征自生于天而无关于人者乃曲学阿世謟媚斗筲之人何足算也
客曰弗靖之国嘉谋不行于贤者何也曰此天定也眷顾犹存虽中资而善诫申培既去在哲圣而多迷譬之凛烈巳成纤阳不展炎熛播煽勺水何庸谋之不臧则具是依谋之克臧则具是违天夺其□莫之救矣
客曰国之兴衰可占人情而知乎曰猜贰离怨侵戕虐夺寒杀之气也以戾致灾家有之则家薄国有之则国凋天下咸是则乱成矣慈爱和仁周保顾恤春生之气也以和召平家有之则家隆国有之则国盛天下咸是则治成矣
客曰小人之情常荆棘于君子者何也曰男子树兰美而不芳继子得食肥而不泽情不相与往来也故小人之接君子也意扞而不入言伪酬而不光情参慝而不谐无他小人之情不与君子之腹契也
客曰今之世竞专利以为俗矣其流柰何曰夫利百物之所生也天地之所载世百物天地乃天下之人皆携取而公焉者也非可得而专之专之则祸害臻而不救矣是故周厉以荣夷流仇由以大锺亡虞君以垂璧擒
客曰今之养于校举于乡进于廷者其足以寄之天下国家欤曰予观之矣今之人也操觚以试于台者竞先以取莫不群然思富其家者也宾兴以试于院者竞先以取莫不群然思富其家者也大比而试于礼部者竞先以取莫不群然思富其家者也以若人也而寄之天下国家理之民犹招虎而授之肉也不其殆欤国之初用人也惟其才实而巳不限于方也有泽乎民者虽草莱公卿矣有病乎民者虽科选斧钺矣百官也者所以为民而建之者也故当以民之好恶用舍之可也非曰科进者始可用也
客曰人有恒言曰人归者天与也其人归之者果皆天与之乎曰有自然之符而后谓之与也其威而胁者其归也内离利而饵者其归也色顺诈而致者其归也假合急而聚者其归也暂集必也非威非利非诈非急而乐趋于有道者乃人心之诚归乃可曰天与也斯之谓自然之符也
客曰君子之一穷达者何也曰牺尊之木沟中之断其为木分一也摩天之羽寻丈之飞其为鸟分一也冕黻之荣韦褐之贱其为人分一也故鸿贤哲士居富显而不骄在贫约而不慑知人分之一也分者何也性也性者天也命也古之圣贤所谓乐天知命者乐吾所性而知至至之耳曰天命之谓性言性即天命也孔子五十而知天命知是性耳故曰知其性则知天矣天也者无不包焉无不贯焉重高之上极渊之下皆天也天何择哉是故君子虽有贵贱穷达安苦之殊其天一也故不忧
客曰古者贤圣之君相遇合而有为也其相感于一时否乎曰神之相感也素矣汤思治于毫伊尹思治于莘高宗思治于谅阴傅说思治于岩下文王思治于岐宫太公思治于滋泉其积心之笃默会而冥符矣是以遇合而有为也故君相之遇合其在思治积心之时乎
客曰今之天下奚其尚曰富贵淫乐焉尔观天下之所尚也必也市乎今之市也玩宝盈箧珠翠盈囊绣绮盈轴色艳盈室丝竹盈架珍错盈列皆富贵淫乐之具也所以趋天下之尚者也观天下之尚而可以知天下矣
客曰衰末之世而圣贤出焉何也曰圣人者天地之纪也所以守生生之大德以待王者之兴者也故频殆之世必有圣人焉覆亡之朝而有箕子弒僭之国而有仲尼战夺之代而有孟轲不然则生生之机其息矣乎
客曰礼之不忘修君父之雠何也曰修之者礼也彼小人者仅知修巳之小怨也而不知修君父之大雠也君父者死矣蕴愤乎重泉不得而吐言也结恨乎壤台不得而躬报也其臣子者追之念之怆之伤之哭之泣之体其心而修其怨焉伺瑕而动乘间而举忠孝之术也苟不能矣则志之心以终身焉又书之策记以诏其后焉虽历年之久必有起而修之者矣
客曰古之治天下者皆尚损益更化以善治也今如之何曰今之为天下者如博奕而局势坏焉者也不更其局不变其势而终其奕焉卒之败焉尔矣虽有奕秋者不能反坏而胜也今之岁迁月继而仕者犹之顿理残奕者也若圣贤者则非理残奕者也必更其局变其势而仕焉者也故夏商之残奕伊吕不为也东周之残奕尼轲不为也非不欲为也不可为也

卷第二十一
语苑 
拟诗外传六十一章

五岳山人集卷第二十一 吴郡黄　省曾　着 　语苑
拟诗外传六十一章
黄子闲居惨然抱忧世之怀寐而思焉寤而叹焉筐床袵席而不安也弦歌觞御而不乐也或解之曰昔者有言自身以上至于荒芒尔远矣自死而天地无穷尔滔矣以斯须之寿而忧天下之大犹忧河水之少泣而益之也龟千岁蜉蝣不过三日以蜉蝣而为龟忧养生之具人必笑之矣故不忧天下之乱而乐其身之治者可□□道矣黄子曰噫此养已生者之说也非济万生者之说也天无忧不生圣人圣人者所以忧万生而终身焉以副天之寄者也周公不忧不坐旦孔子不忧不周辙孟轲不忧不历说忧天下者圣贤之职也使圣贤而无忧也又谁忧焉诗曰知我者谓我心忧不知我者谓我何求此之谓也
古之人以贤不肖为轻重今之人以贵贱为轻重今有朝为公孤暮而丧位者虽贤也人皆玩侮之矣朝为庶贱暮而陟庸者虽不肖也人皆拱礼之矣蔽矣哉今之人之心也诗曰我思古人实获我心古人之所以为轻重者道也
危邦不入诫蹈其危也乱邦不居虑涉其乱也譬之剥牛鞹以为皷三军听之尊矣然而为牛计者不若服轭安也合狐白以为裘天子御之荣矣然而为狐计者不若走泽生也诗曰稼穑维宝代食维好
少之年诵夫诗也陶然乐也及踰数年而诵夫诗也凄然叹也又踰数年而诵夫诗也澘然泣也诗曰我生之初尚无为我生之后逢此百罹
传曰天地宇宙一人之身也六合之内一人之制也天地合和阴阳陶化皆乘人气者也故其储与呼吸包褁风俗斟酌万殊旁薄众宜以相呕附酝酿而成育群生者也是故春肃秋荣冬雷夏霜皆贼气之所生贼气者生民乖逆之气也是故上下离心气乃上蒸君臣不和五谷不成王事失则神祗怨奸邪乱正则阴阳谬諎此天所以谴告王者欲令失道之君旷然觉悟怀邪之臣惧然自刻也诗曰日月吉凶不用其行四国无政不用其良此之谓也
或曰国家将亡圣贤之生于其辰也可援之与曰其在势乎亡之势未成也可援而济也亡之势既成虽圣贤群兴亦末如之何矣昔殷之亡势既成也虽有微子比干箕子商容皆圣贤也弗能援矣诗曰啜其泣矣何嗟及矣
天地之大德曰生万物者天地生之而普爱焉者也故生之权&#60960;之圣而显者古之显人也生物后之显人也自生自生者万物之蠹也知生之义者为皇为圣昧生之义者为寇为僇诗曰监观四方求民之莫此之谓也
古之天子皆有师师之者师其生天下之道也故得师而天下理后世自师其心虽有三公亦走役而巳矣然三公之足师者亦鲜矣诗曰不明尔德时无背无侧尔德不明以无陪无卿
王者奄九州岛而君之也非墟土之能合人合也人之合者心也心聚而万国宾心离而四方裂故曰天下者神器也诗曰邦畿千里维民所止此之谓也
治可乱乎曰如鼎载水厝之薪焉斯沸矣乱可治乎曰如釡载汤参之水焉斯平矣民之心也平斯治沸斯乱致之在人不曰致之在人而委诸天者非也诗曰君子如屇俾民心阕贵平其心也
鱼以水活王者以民活鱼失水而恃濡沬以求活也何异夫君失民而守卿相以求活也不可得矣卿相者君之濡沫也民者君之水也故王者有择卿无择民有易相无易民诗曰宜民宜人受禄于天
听乐知德人谓琴瑟钟皷尔矣而不知人声之要也野则嗟叹讴谣国则谋猷赋咏兴亡盛衰弗之掩矣衢壤之歌尧之真乐也夔盖播此于器耳诗曰家父作诵以究王讻此之谓也
萑蒲先稿其和去也椿栢后凋其质永也秦之短艺萑蒲者也周之长艺椿栢者也卉木之本在神液国之本在民心故曰民惟邦本本固邦宁诗曰枝叶未有害本实先拨言民散也
竭江而罟鱼龙徙焉空山而刋鸟兽散焉匮下以奉万姓去焉故曰顺天者昌逆天者亡天其苍苍者耶其增增者耶王者知之而王圣者知之而圣诗曰小东大东杼柚其空所以告病也
龙之尊也以庶鱼凤之尊也以庶鸟麟之尊也以庶兽龟之尊也以庶介王者之尊也以庶民是故龙无殄鱼凤无击鸟麟无噬兽龟无戕介王者无虐民诗曰岂弟君子民之父母此之谓也
古昔以来一土已尔尧曰唐矣舜曰虞矣禹曰夏矣汤曰商矣武曰周矣故曰皇王无恒土土者传馆也皇王者旅客也故圣人有天下而不与长育其民而已矣诗曰天难忱斯不易惟王此之谓也相天下者古之人以天下为家后之人各以其家为家以天下为家者富藏于天下者也以其家为家者富藏于一家者也呜呼天下固一家亦固天下倾一家亦倾愚者私之智者公之诗曰维此良人作为式谷维彼不顺征以中垢
灯之明周乎一室尔矣燎之明周乎一庭尔矣日月之明斯周乎天下也智周其身者灯之明也智周其家者燎之明也智周天下而济万方者日月之明也诗曰维此圣人瞻言百里言睇烛之远也蛟龙之不聚食也非恶之也恐夺夫群细之食也圣王之不聚财也非恶之也恐夺夫万民之财也至于蚼蚁营营焉而封垤蔓蔓焉而逐臭厥欲弗厌也世之聚财者蚼蚁之智尔可卑也已诗曰有扁斯石履之卑兮
具而金玉也虽贱其用命也具而碔砆也虽贵其用耻也君子求其具而已矣至于用之贵与贱也吾何与焉诗曰荟兮蔚兮南山朝隮婉兮娈兮季女斯饥此之谓也
墨臣罊民之财矣豪右罄民之土矣暴税罄民之谷矣财罄则盗土罄则流谷罄则死故生民命者莫急于刑贪限田轻赋诗曰苍天苍天曷其有所传曰说经者传先师之言非从已出不得相让也相让则道不明若规矩权衡之不可枉也难者必明其据说者务立其义使浮华无用之言不陈于前也则精思不劳而道术章矣诗曰斯言之玷不可为也说经而非先师之义也玷何甚焉
古盛之世言在都俞其次言在旌木其次言在庭升其次言在疏记其次言在歌谣其次言在林薮其次言在腹肠夫言而在于腹肠也乱亡可知矣诗曰匪言不能胡斯畏忌言在腹肠之谓也
王新之世有玄勋束帛请为国师而不受呕血托病杜门自绝者孔休子泉也有安车驷马秩以上卿而不顾辍食以死者龚胜君宾也有逃变名姓抱挟经策而隐遁林薮者刘宣子高也有危行逊言以谢迎聘者薛方卓茂也有投黻乡梓高卧不出者郭钦蒋诩也有儒生去官不事篡君者栗融禽庆苏章曹竟也诗曰人涉印否卬须我友诸君子之谓也
鲁恭曰万民者天之所生天之爱其所生犹父母之爱其子也一物不得其所则天气为之舛错况于人乎故爱人者必获夫天之佑报也诗曰上帝耆之憎其式廓言佑夫爱民之君也
人亦有言堂上远于百里堂下远于千里门庭远于万里叹密迩之地而君壅不闻也则是狐鼠盘于畿辇匪特堂上也虎虺残于郡国匪特堂下也饕餮食于荒圉匪特门庭也人君乌得而闻之然则闻之有道乎曰有启四目而以天下之见为见也广四聪而以天下之闻为闻也则四海之事瞩之掌上矣诗曰维此圣人瞻言百里
择木于林而巨者先伐执豕于牢而肥者先烹是以君子戒满也古之人也惟恐其满今之人也惟恐其不满釡鼓满则人槩之人满则天槩之满而招损天之道也诗曰彼人之心于何其臻曷予靖之居以凶矜言好满之必凶也
鬻器于市獘者弗售驾舟于川朽者弗乘选妇于室嫁者弗取市酺于肆余者弗食故新造之国用人于朝者山林为亲儒生次之其故代之所庸者犹之獘器朽舟嫁妇余食然也人乌得而弗疑故古之君子无道则隐恐为獘器朽舟嫁妇余食也诗曰衡门之下可以栖迟
人皆乐仕而恶隐君子之仕而显也犹春夏之章见隐而藏也犹秋冬之闭敛其所以显而藏者有道也至于小人出也如绘花处也如土核诗曰左之左之君子宜之右之右之君子有之
圣人之心日皇皇然思康理乎天下位者康理之具也故曰大宝无厥心有厥具窃也有厥心无厥具时也故君子莫穷乎龙德而隐诗曰遹求厥宁遹观厥成圣人之谓也
德冐十室者十室之长德冐百里者百里之长德冐千里者千里之长德冐率土者率土之长使德小而长大也靡有不蹶诗曰老马反为驹不顾其后言终偾也
民之所君仁君也民之所吏良吏也今之吏民而民以为吏者寡矣今之吏吏而以民撰吏者亦寡矣不以民也吏何庸为诗曰岂弟君子民之攸塈今之夷齐形也不以心今之盗跖心也不以形小人形而夷齐不知其心之盗跖也故鉴人愈昏论人愈错诗曰彼何人斯其心孔艰小人之谓也
蒙而正者天下鲜矣少思华宫矣长怀黄金矣及其仕也华宫黄金而巳履民如尘草然今之世父以此为淑子兄以此为良弟教之歆歆惟恐其不笃也噫其终弗回矣夫诗曰其何能淑载胥及溺玉杯象箸古之忧于天子者今在白屋矣寇贼奸宄古之忧于莾泽者今在公卿矣诗曰维昔之富不如时维今之疚不如兹抚今而怀古也
观人之臣也可以占国矣大臣谀者国将亡小臣富者国将竭谏臣默者国将乱甲冑之臣淫者国将弱诗曰赫赫师尹民具尔瞻国既卒斩何用不监此之谓也
衣弊而德新不必绣黻为之华也发乱而言有纪不必冠冕为之饰也诗曰彼其之子邦之彦兮百官皆君子而仕者出焉犹雪之遘日不融者鲜矣百官皆小人而仕者出焉犹素之投缁不汗者鲜矣诗曰螟蛉有子蜾羸负之教诲尔子式谷似之此之谓也
人主一身拱于深宫而左右觇之者日千百焉故几微不可彰也苟近幸窥焉小人取焉以为阶门以其几微先而逢之潜而合之投而中之是故人主悦而暴贵得矣其如妨于国是乎诗曰君子无易由言耳属于垣言人主不可不慎也
驺虞之游不必其良践人见之而皆悦者以其仁素定也鹰鹯之翔不必其搏击人见之而皆恶者以其贪素定也小人之在位虽曰象仁色义不必其播虐人见之而皆怨者以其佞素定也诗曰他人有心予忖度之
君惴惴然臣惴惴然各保其荣华而已吾观于天浩浩耳而荣华不失其尊也莫抗其位也恒居其覆也忘其泽其多藏也不有惴惴焉者其自小也亦甚矣故王者法天诗曰昭假迟迟上帝是祗法天之谓也
世之衰也以征诛伪汤武矣及其甚也以禅授伪尧舜矣今之人又以讲学伪仲尼呜呼古之圣人窃假尽矣诗曰蓼蓼者莪匪莪伊蒿此之谓也
为治于平世也易易耳非若治乱之难也治乱者除其残而已矣苟欲民生之足刑罚之措礼乐之兴也难矣势不暇也有渐焉譬之疗频死之疾者苏其生而已矣至于精神之王肤革之盈必有渐焉譬之支将倾之室者扶其颠而巳矣至于垣墉之备髹漆之华必有渐焉是故以武王之圣治夫乱也不过除其残而巳矣至于民生之足刑罚之措礼乐之兴必待于成王周公焉非武王之智不如成王周公也成王周公治平世也今之世苟能法成王周公以为治也何有诗曰迨天之未阴雨彻彼桑土绸缪牖户
周公之文章见于事业此西周之所以盛也仲尼之事业见于文章此东周之所以衰也诗曰彼美人兮西方之人兮怀西周之能用才也
尧舜穷已裕民而任天下之责于身有忧无乐故圣贤辞让生焉后世穷民裕已而委天下之责于人有乐无忧故奸雄窃夺生焉其为百官也亦然诗曰佌佌彼有屋蓛蓛方有谷民今之无禄夭夭是椓此穷民裕已之谓也
清修玄澹治天下之器也故舜在畎亩说在版筑穷而圣修皆泊乎无心于富贵者也故举之而仁覆天下骄扬饕诐天下之贼也自科目之求人也人操尺管以竞进皆狂然有心于富贵者也故举之而祸贻天下嗟夫科目之贼民也非一日矣虽有特立之贤亦末如之何巳诗曰曾是强御曾是掊克曾是在位曾是在服此之谓也
蠭栖蚁藏鸟实鱼藻享各有分也而墨臣豪右之家皆绮鼎畵室以僭拟于王者必有神覆而鬼夺之者乎诗曰既克有定靡人弗胜
巨室兼并势门横暴盗窃绮绣市贩车马凡此皆下民覩之则愤者也积愤成乱经世者忧之诗曰心之忧矣宁自今矣
王者司天下之土者也而分土于天下斯天下联属维系之矣司天下之土而尺寸不逮于民而曰吾能联属维系乎天下吾不信也诗曰人有土田女反有之
圣人之文也如悬象贤人之文也如春敷众人之文也如色画天不得已而观象圣人不得已而观文诗曰吁谟定命远犹辰告此圣人之言也
德之微者其矜大德之进者其矜小德之极者其矜亡是故天地有功而不宰诗曰公孙硕肤赤舄几几
尧舜爱民不能救夏商之季虐周公下士不能礼春秋之摈贤圣人之泽止其身而已矣惟仲尼作经流于无穷后世有闻而兴者其仲尼之功邪诗曰秩秩大猷圣人莫之
世之百官黠者举佞悍者贵凶躁者尚狂险者保贱污者庇贪鄙者引陋闭者援默圆者简通纵者扬荡以相与比周临民而虐之呜呼苍生之祸其谁瘳乎诗曰天降慆德女兴是力此之谓也
太平之世士在公孤苟治之世士在僚属倾危之世士在游寄乱亡之世士在山谷诗曰人之云亡邦国殄瘁
小欲必大贪小伪必大欺小盗必大窃今之兼并田宅者小欲也则欲国者其渐也饰貌公卿者小伪也则伪王者其渐也劫钞江海者小盗也则盗土地者其渐也小者弗禁大其及矣故曰履霜坚冰至
金钱之神莫甚于今之时矣苟其行也则市猾之子遴为秀孝豪右之庸登之荐书污掊之令举之清途乱纪之官布之近右滔天之罪转为良吉不其神乎不其神乎金钱愈神则贪夫愈昌贪夫愈昌则民生愈蹙民生愈蹙则天心必变而国祸斯成矣诗曰大风有隧贪人败类
明主之采言也不于其顺于其逆则善无不闻矣圣王之求士也不于其朝于其野则贤无不登矣诗曰先民有言询于刍尧
世之仕者苟患其身之不贵也则所以倾人而贵其身者靡不竭矣苟患其家之不富也则所以夺人而富其家者靡不至矣小人之位不能倾也其倾诸贤人乎豪右之赀不能夺也其夺诸寡民乎仕者求贵则天子丧贤矣仕者求富则天子削民矣诗曰善人载尸民之方殿屎
人臣之于君上也以礼弼之以义犯之则位而崇之若苋嘻可也今也摈而日远矣善持其意善养其恶则罢而遣之若申侯伯可也今也爵而日亲矣诗曰维此良人弗求弗迪维彼忍心是顾是复今之治天下者而谓天下为治其犹晋工之论锺乎昔者晋文公为锺而不调使工听之皆曰调矣惟师旷听之而后知其不调也然则今之天下众人观之皆曰治矣惟贤者观之而后知其不治也诗曰维彼圣人瞻言百里
朝市之人争伪同巧相安于利而不见其非矣而天下之人相慕于利亦不见其非矣虽有崇鹿台之财者天下羡之而已弗恶也有聚郿坞之贿者天下颂之而已弗议也安者创之慕者效之生民之利其不尽归于斯人而空穷矣乎诗曰池之竭矣不云自频泉之竭矣不云自中此之谓也

卷第二十二
语苑 
拟诗外传七十章

五岳山人集卷第二十二 吴郡黄　省曾　着 　语苑
拟诗外传七十章
传曰君人者之为国也莫大于崇本崇本则君化若神不崇本则无以兼人虽峻刑重诛而民不从所谓天生之地养之人成之天生之以孝悌地养之以衣食人成之以礼乐三者相为手足合以成体不可一无也无孝悌则亡其所以生也无衣食则亡其所以养也无礼乐则亡其所以成也三者皆亡则民如麋鹿然户从其欲家为之俗父不得而子也君不得而臣也虽有城郭名之虗邑矣诗曰勉勉我王纲纪四方言崇本以纲纪之也
或曰仲尼皇皇六籍勤矣空言尔矣谁则行之何必金口而木舌黄子曰圣人作经匪观凡庶待王者也匪传须顷待万世也万世之下有王者兴式而行之仲尼之言不为徒矣是故圣人之经不必人之尽庸也虽一言之行亦洙泗之泽也若彼江海不必人之尽汲也虽一勺之挹亦江海之泽也若彼草木不必人之尽饵也虽一品之方亦农岐之泽也诗曰立我烝民莫匪尔极左之右之皆圣人之德也
夫形体者固朽獘消亡之物也寿兴不寿其相去不过数十岁尔是亦死也若夫德义之立与不立则相去数千万岁蜉蝣穹壤非可同日言也颜渊之时天下多百年之人矣宁复知其姓名耶诗云万有千岁眉寿无有害人岂有万寿千岁者乎皆令德之谓也
百姓安富则和而空穷则乱有和心斯感和气有和气斯生和人和人之生则又以和召和而天下之和愈和矣三王五帝之世是也五帝之圣贤满朝者三皇之和召之也有乱心斯感乱气有乱气斯生乱人乱人之生则又以乱召乱而天下之乱愈乱矣战国春秋之世是也五霸之宄贼盈代者必幽厉之乱召之也诗曰维此良人作为式谷维彼不顺征以中垢此之谓也
富人丰殖奄并其力足以为乱而窘慽元元使之流亡其虐又以致乱常以一人而生二乱也小人奢淫贪女&#63140;冐其风足以导乱而茹拔姻娅布列有位其獘又以养乱亦以一人而生二乱也诗曰不吊昊天乱靡有定式月斯生俾民不宁此之谓也民心形也天象影也人之言天变者皆曰天警之也然而凡天之变皆因民之心而发焉宣焉形而影之者也诗曰日月告凶不用其行四国无政不用其良告凶言影无政言形也
自公卿至于铜墨尊尊卑卑所握之法皆天子之权也故官职者杀人之具不可轻假之小人也进举之科经术之士也而杀人者多矣而况于俊秀纨绔之子乎而况于例荫庸白之人乎诗曰式夷式巳无小殆琐琐姻娅则无膴仕
幸弄便亵非亲也股肱为亲謟谀逢悦非辅也贤俊为辅故曰秦孤立无亲危弱无辅诗曰无弃尔辅员于尔辐
傅曰天之生民非为王也而天之立王以为民也故其德足以安乐民者天予之其恶足以残害民者天夺之诗云殷士肤敏祼将于京侯服于周天命靡常言天之无常夺也
虹霓雾雹百姓之气也风雷群籁下民之声也山川土地苍生之体也日月星辰人事之镜也诗曰日月告凶不用其行四国无政不用其良
人皆曰吾爱民也然有二端焉有虗爱之端有实爱之端优人之态饰哭死也其涕洟咨嗟无不戚然痛俨然肖也然而中心无痛也此虗爱者也闾阎匹夫匹妇之哭其死也质直鲜文然而一恸则酸楚号抃伤心刻骨其中心诚痛也此实爱者也惟君子之怆念民国也如闾阎之下真哭死者也诗曰念我独兮忧心京京
鲁人身善织屦妻善织缟而徙于越或谓之曰子必穷矣鲁人曰何也曰屦为履之也而越人跣行缟为冠之也而越人被发以子之所长而游于不用之国欲使无穷其可得乎诗曰鞙鞙佩璲不以其长道不同不相为谋仲尼所以历聘而不合也
古之人有短者莫不取长于物也目短于自见则以镜观智短于自知则以道正冶人者镜之由铸也贤人者道之由出也故冶人无见疵之罪贤人无明过之怨疵冶人者是疵镜也怨贤人者是怨道也西门豹之情急故佩韦以缓巳董安于之心缓故佩弦以急巳皆欲取物之长以续巳短也此治一身者之取长也而况于治天下乎书曰明四目达四聪取天下聪目之长也诗曰匪手携之言示之事匪面命之言提其耳所以求鉴其短也人之为言愈迩君也愈謟而谀愈远君也愈公而谅此圣王所以求蒭荛也诗曰先民有言询于蒭荛
国家之去小人也犹农夫之去草也其必豫乎秋杪之草则根株张王丛然易生而芟荡费矣乱成之小人则党与盘互汇然腾引而驱除艰矣诗曰曾是疆御曾是掊克曾是在位曾是在服言小人之盛不能去也
谷艺而获才养而登者也谷未艺而求实于陇亩者穰莠而已矣才未养而采秀于庠序者庸鄙而已矣择鳯于鸡之群者必不得凤也选麟于鹿之类者必不得麟也何也未尝养之也诗曰芃芃棫朴薪之梄&#63139;心之言文王之能预贤才备官人也夫求贤授官者贵其身之能贤而率化也苟授之尸素则泥饰一守木刻一令可欤授之贪暴则南山之虎东海之盗可欤授之淫污则勾栏之伶国门之优可欤授之暗儒术昧经济匪博古而通今者则市井之丁学究之庸可欤诗曰彼其之子三百赤芾
传曰齐桓公立稷下之官设大夫之号招贤人而尊宠之延伫孟轲曳裾游齐矣楚春申君之好宾客也豪杰并集食客盈馆翘车荀卿置诸兰陵矣然齐不益强而黄歇遇难者不用故也且贤者之为物非若美嫔丽妾之可观于目也非若端冕带裳之可加于身也非若嘉肴庶羞之可实于口也将以言策尔策之不用虽多亦奚以为苟徒备百僚之名而不谘道德之实则莫若铸金为人而列之朝也诗云彼求我则如不我得执我仇仇亦不我力此之谓也
卫人有嫁其子者教之曰必私积聚为人妇而出常也其成居者幸也其子往而积聚其姑以为多私也而出之其子归而富其父其父者不自罪其教者非妇之术也而矜飨其富夫人臣之处官者皆是类也以为罢放常也其久任者幸也于是仕而冕笏不澄狥财而积聚焉其君以为贿成也而放之其臣归而富其家不自罪其非臣之道也而矜飨其富诗曰择三有事亶侯多藏择有车马以居徂向言皇父私聚非臣道也
凡人之性莫不善义然而不能者利败之也故君子终日言不及利将以勿言愧之以塞其源也夫处位动风化而镂灵山者徒言利之名尔且将恶之况躬而求利以黩朝经者乎诗云蛇蛇硕言出自口矣慎言利也
君子相语如扬清微之风拂之长养感之和舒者也如流涟漪之川辟之斯行堤之斯止者也其小人务辨而取胜者则不然如暴颓之风所撼必靡奔腾之涛所涌必越故君子听之而巳不与较也较则必败诗曰如彼遡风亦孔之僾与小人之较辨之谓也
大哉集乎天子集众民以成王巨壑集众川以成海阳曜集众精以为光六籍集众训以成经君子集众善以成圣大哉集乎诗曰日就月将学有缉熙于光明言集也
嗟乎不朽之业其君子之所自树矣乎一夫之餐不为众饱一亩之丰不为井获桃李之花不资杏而英也昆仑之泉不借岷而源也诗曰尔日斯迈我月斯征言自勉也
世之治也善者获福恶者得祸常道也及其乱也善者不福恶者不祸变量也君子不以变量疑常道故福之自来勉而循焉祸之由至惕而防焉遇不遇非我也时也是故施吉报凶谓之命施凶报吉谓之幸守其志而已矣诗曰民今方殆视天梦梦既克有定靡人弗胜
治天下国家者如负檐然力莫之胜而弗倾仆者鲜矣然而小人之为人臣者无有自察其短者也夫为人臣也而自察其短则不苟尸窃不苟尸窃则不效忌嫉不效忌嫉则推让贤俊推让贤俊则国采不旷而王工兴矣惜乎鄙夫哉无有自察其短者也譬之牝晨之妻孰不曰吾善纴馈也不肖之子孰不曰吾克肯蛊也试以三公之爵而授之途之人焉则途之人未有不以其才为能者也何则三公之禄重姑冐昧尸而为之苟人不诘我之非才也斯巳矣今之任者不自能其三公之位者亦鲜矣若以匹雏之力而冐万钧然易曰鼎折足覆公餗诗曰老马反为驹不顾其后此之谓也
传曰帝王之作乐也必反天下之所始乐于巳以为本舜之时民乐其昭尧之业也故韶韶者昭也禹之时民乐其三圣相继也故夏夏者大也汤之时民乐其救之于患害也故頀頀者救也文王之时民乐其兴师征伐也故武武者伐也各顺其民之始乐于巳也是故四者天下同乐之一也其所同乐之端不可一也所同乐之事异乐安得而不世异也是故舜韵而禹夏汤頀而姬周武四乐殊名也诗云文王受命有此武功既伐于崇作邑于丰乐之风也
人主之以好恶喜怒变习俗也犹天之以暖凊寒暑化草木也时而当则岁美矣不时而妄则岁恶矣天之与人主一也故曰人主之好恶喜怒乃天之暖凊寒暑也不可不审而出也当暑而寒当寒而暑者草木之灾也当喜而怒当怒而喜者习俗之乱也是故人主之大守在于谨藏而深禁使好恶喜怒必当义而乃出若暖凊寒暑之必当其时乃发也如春秋冬夏之未尝过也可谓参天矣诗云君子如怒乱庶遄沮君子如祉乱庶遄巳言人君喜怒当义可以定乱也
秦康公筑台三年荆人起兵声曰攻齐也任子谓康公曰臣闻之也饥召兵疾召兵劳召兵乱召兵君也筑台三年民饥而疾劳而思乱矣兵之召也今荆人之将攻齐也臣恐其声于齐而袭秦为实也不如备之乃戌东边而荆人辍行诗曰修尔车马弓矢戎兵用戒戎作用逷蛮方贵豫也
或曰惟德不朽者何也曰德者人之心也&#62674;&#63141;聿四海通万世者也故曰不朽軨轩之日月非可恒揽也台榭之风云非可久玩也声色之耳目非可永控也途衢之车马非可常拥也不抚时树之德而扬其声名也愚亦甚矣诗曰蜉蝣之羽衣裳楚楚心之忧矣于此归处言贵及时修善也
夫经纶之道本圣象古而巳苗新而种旧水今而川昔汇近而土远故仲尼祖述宪章上律下袭未尝躬作聪明也诗曰自古在昔先民有作
文非名教虽有华采瑟籁之音也诗非颂刺虽有尔雅度曲之节也言非激扬虽有丹艧俳倡之叹也诗曰好言自口莠言自口此之谓也
或曰人之生也咸有天命其去留也何以占之曰存乎其人人而夙夜竞竞然饬德履道也则天命在焉人而夙夜皋皋然败度放欲也则天命去矣诗曰各敬尔仪天命不又言天命之去不再与也仁义之门无金玉金玉之门无仁义仁义者儒之德也金玉者富之物也儒则不富富则不儒古今不易之势也是故贫者士之常也既曰儒矣无不终窭且贫者也孔子儒之宗矩也而饭水曲肱乐在其中者乐仁义也后之口诗书而心贿币谈仁义而履商贾儒云乎哉诗曰蓼蓼者莪匪莪伊蒿世儒之谓也
天地圣贤皆以革化捄害为职是故寒极矣而调之温煦暑极矣而调之清凉日月以晦冥而观照雷霆以藏蛰而鼓动雨露以熯槁而沾润故舜禹以洪水后稷以阻饥汤武以桀纣孔子以乱臣贼子孟轲以杨墨炎汉以暴秦而　皇祖以豪右贪人诗曰念兹皇祖陟降庭止言继序者贵思而不忘也
传曰见人而不自见者谓之蒙闻人而不自闻者谓之聩虑人而不自虑者谓之瞀故明莫大乎自见聪莫大乎自闻睿莫大乎自虑此三者举之甚轻行之甚迩而莫之知也诗曰相在尔室尚不愧于屋漏纤瑕微咎悉镜而察也故其向道止若隅坐行若骖驾上悬乎冠緌下系乎带佩昼与之游夜与之息而须斯弗之离焉者矣诗日昊天曰明及尔出王言君子恒与道俱也
绍绩昧醉寐而亡其裘宋君曰醉足以亡裘乎对曰何止于裘桀以醉亡天下矣康诰曰母彝酒彝酒者常酒也常酒者天子失天下匹夫失其身诗曰彼昏不知壹醉日富各敬尔仪天命不又此之谓也
明王之理天下也必得臣之死志而后可将无死志觏敌而解相无死志临节而渝谏臣无死志逢事而默守令无死志履货而黩诗曰之死矢靡他言专心匪躬以事君也
传曰大富则骄大贫则忧忧则为盗骄则为暴此众人之情也故圣王者测众人之情见乱之所由生也差其制度使富者足以示贵而不至于骄贫者足以养生而不至于忧等之节之调之均之是以财不匮而上下相安故易治也今世弃其制度而各从其欲欲无穷也而俗得自恣其势无极是以大人淫奢于上而小民羸瘠于下富者愈贪利而不耻贫者日犯禁而不畏是世之所以难治也诗云四方有羡我独居忧民之怨风也
夫爵禄所以贵也非贱也其贱之者由处之者不宜也贱其人斯贱其位矣其贵之者由处之者不宜也贵其人斯贵其位矣诗云缁衣之宜兮敝予又改为兮言德称其服也
君子之善导人也犹大禹之善治水也导人者必因其性治水者必因其势是以功无败而言无弃也荀卿氏曰礼恭然后可与言道之方辞顺然后可与言道之理色从然后可与言道之致有争气者勿与辩也不可与辩而与之辩者是不贵其言者也孔子曰惟君子然后能贵其言贵其色夫导人者欲其信而履也苟有争气虽有嘉言而飘风听之矣君子不忍其言为飘风是以贵之也诗云诲尔谆谆听我藐藐
天下之民之贫富寿夭贵贱也其系于时代国法吏治矣乎尧舜之时圣贤贵桀纣之时佞人贵时代也周之法民富而寿秦之法民贫而折国法也汉吏廉而民优裕元吏贪而民匮竭吏治也诗曰民莫不谷我独何害言所遭也
人之为言知索盗矣而不知所以致盗者官方之虐毁驱之也知穷民小盗以国法公罪之矣而不知贪污之大盗当有天刑以默治之也可不畏乎诗曰昊天曰明及尔出王
守令而招礼贤俊者贤俊守令也守令而股肱豪右者豪右守令也守令而爪牙胥皂者胥皂守令也兹有守令也其去也贤俊恶之豪右涕之胥皂怀之尚得谓之循良也乎诗曰有扁斯石履之卑兮
君子之道迈乎一国则一国如空矣迈乎天下则天下如空矣故伊尹无夏人吕望无商人仲尼无周人非无人也无其匹也诗曰巷无居人岂无居人不如叔也洵美且仁
凡衣裳之生也为盖形暖身也然而染五采饰文章者非以为益肌肤血气之情也将以贵贵尊贤而明别上下之伦使教亟行而化易成也若去其度制使人人纵节而快意是犯等威而靡财用贪乱之道也上下之伦不别则其势不能以相治故苦乱也嗜欲之物无限则其势不能以相足故苦贪也苟欲以乱为治以贪为俭非反之制度不可也诗云西人之子粲粲衣服舟人之子熊罴是裘此之谓也
君子之名著而光者其躬信也夫水之寒也火之热也金石之坚也此数物者未尝有言而人莫不知其然者信着乎其体也使信吾所行若彼数物其谁疑我今不信吾之所行而怨人之不信也犹执鬼缚魅而怨人之不得也惑亦甚矣孔子曰欲人之信巳也则微言而笃行之笃行之则用日久用日久则事着明事着明则有目者见也有耳者闻也莫不信矣故根深而枝叶自茂行久而名誉自远诗曰鹤鸣于九皋声闻于野信于此而闻于彼不可诬也
人之交也与有道者处浥之渊如仰之天如若与造化者游也安得而弗敬乎与无道者居厥小形器厥甘嗜欲如与虫豸者处也安得而弗轻乎诗曰靖共尔位好是正直
蚍蚁之居自以为天下之乐不若此寸穴矣嬴虫&#63140;亟之聚自以为天下之乐不若此尺水矣不知鹏凰之寥旷也爵禄之飨自以天下之乐不若此轩绣矣田室之积自以为天下之乐不若此籯廪矣不知道德之安旷也诗曰维此圣人瞻言百里
曾子曰人而好善福虽未至祸其远矣人而不好善祸虽未至福其远矣故诗曰习习谷风惟山崔巍何木不死何草不萎言盛阳布德之月草木犹有枯落而与时谬者况人事之应报乎
传曰良农不以岁之凶穰而荒其稼穑良贾不以利之盈缩而弃其资货良士不以躬之祸福而改其善道诗云颙颙卬卬如珪如璋令闻令望举珪璋以喻其德贵不变也
君子之为德也其犹虗器欤夫器虗则容而注满则拒而止矣故常虗其心志恭其容貌而声色才艺不加乎人视人恒贤自视恒不足也则以虗受人人乐告之而不倦矣诗曰彼姝者子何以告之夫酒食者人之所爱也而宾之交际莫不进焉以爵以簋而不吝所爱者以宾之嗜之也使嗜言者甚于酒食人岂爱之故忠言之不至者以未尝嗜之也诗云匪言不能胡斯畏忌
昔有与悍为邻者欲卖宅而避之客告之曰是其贯将满也子勿之已尔其败可立而待也荅曰吾恐其以我满贯也恶可以弗避遂去之君子闻之曰慎之哉凡富贵而贯满者皆不可向迩也诗曰其虗其邪既亟只且言辨之贵早也
董子曰圣者法天贤者法圣此其大数也得大数而治失大数而乱此治乱之分也是故春秋之于世事也善复古讥易常欲其法先王也法先王所以法圣法圣所以法天也诗曰秩秩大猷圣人莫之
鲁哀公问于孔子曰鄙谚曰莫众而迷谘于众而未有昡焉者也今寡人之举事也与羣臣虑之而鲁国愈乱其故何也孔子对曰明主之谘于众也一人曰可一人曰不可可者不诡随于曰不可者也不可者不诡随于曰可者也尽其忠臆扬其直辞明主者酌而施焉故听众而治也今群臣无不一辞同轨乎季孙者举鲁之国尽化为一矣君虽举境之人而问之犹不免于乱矣何也以举境之人皆化而季孙也诗曰废为残贼莫知其尤言在位者与残贼化而为一也
晋中行文子出亡过于县邑其从者曰此啬夫者公之故人也公奚而不舍以待后车乎文子曰不可吾尝好音矣此人遗我以鸣琴吾尝好佩矣此人遗我以玉环是尝顺我过矣求容于我者也今恐其以我复求容于人也奚而可舍乃去之啬夫果收文子后车二乘而献之其君诗曰我行其野蔽芾其樗慎所归也
善用师者胜在先而后从之者也非出师而后觊胜也出师觊胜而获之者幸也非必胜之道也昔勾践问于大夫种曰吾欲伐吴可乎对曰可必也赏厚而信罚严而必乎君欲知之其试焚之宫室于是遂焚宫室而国之人莫之救也乃下令曰人之救火而死者比死敌之赏救火而不死者比胜敌之赏人之不救火者比降北之诛于是又焚宫室国之中涂体濡衣而赴火者左右三千人此必胜之势也是故越先胜而伐吴者也诗曰王于兴师修我戈矛与子同仇言国人与上同患斯可以战也
昭矣哉天之不重与也故有角者不齿有大者不得有小天之数也夫已有大而又兼之小天且不能足之而况于人乎故明王者象天而为之制度使臣工之有大禄者不得兼之小而与民争利也诗云蟊贼蟊疾靡有夷屇剌有大不厌而争小利于民者也
鲁穆公使众公子宦交于荆晋犂鉏曰疏矣哉君之谋也假人于越而救溺子越人虽善游子必不生矣失火于宫而取水于海海水虽多火必不灭矣盖水之远而无救于近火也今齐之患近矣而取救于荆晋岂有济乎诗曰无思远人劳心忉忉国者君之舆也民者君之马也马恬则舆安民散则国倾故曰凛乎若朽索之御六马
人之有善不期人之好也而天下之人皆好之人之有恶不期人之恶也而天下之人皆恶之非人之好恶也乃神好恶之也神好恶之者乃天好恶之也可不慎乎诗曰胡不相畏不畏于天
天下之情莫不贵皎白而贱污秽珠玉之晶莹人则爱之矣粪土之污秽人则恶之矣故廉洁者珠玉之士也贪婪者粪土之人也诗曰维此良人作为式谷惟彼不顺征以中垢
天地自全其生德也而用以生物之生圣人自全其生德也而思以生民之生故知生生者天地圣人之柄也世之仕者不能生民之生而夺人之生以为生也其悖天也甚矣诗曰人有土田女反有之
今夫园廛之相接也甽亩之相次也其为邻之物虽折一草木焉毙一鸡犬焉人必责偿之矣况下民者天之物也而贪人豪右日驱民于死者天其不责偿之耶诗曰悠悠昊天曰父母且无罪无辜乱如此怃
卫灵公之时弥子瑕专宠于卫国而蔽公之明凡卫国之疾苦颠丧百姓日号于下障之弥子瑕而公弗之见也侏儒有谒公者曰臣之梦贱矣梦见灶为见公也公怒曰吾闻见人主者则梦见日奚为见寡人而梦见灶也对曰夫日者兼烛天下一物不能当也人主者兼烛一国一人不能拥也故将见人主者则梦见日夫灶也一人炀焉则后之人无从见矣今也卫国之疾苦颠丧百姓日号于下而公弗之见母乃一人有炀君者乎则臣之梦见灶也不亦可乎诗曰扬园之道猗于亩丘卫侏儒之谓也
孔子谓冉求曰治民者先富之而后教之语樊迟曰治身者先难而后获此治身之与治民所先后不同也诗云饮之食之教之诲之先饮食而后教诲治人之谓也又云坎坎伐辐兮彼君子兮不素飧兮先其事而后其食治身之谓也
凡敌国之来有声而有实得之声者谨察其实可也昔智伯将伐仇由而道难不通乃铸大钟遗仇由之君仇由之君大说除道将内之其伐者实也而遗之钟者声也仇由之臣赤章曼枝者以为不可曰此小之所以事大也而今以大来卒必随之不可内也仇由之君不听赤章曼枝避而去之齐七月而仇由亡盖眩于敌国之声而不察者也诗曰谋之其臧则具是违仇由之君也
君子孑身无徒非害也仲尼伯夷与世非戚也而万世之下慕其风者皆骨肉肺腑也颂其道者皆葭莩支属也诗曰民之秉彛好是懿德其孔壬之交朋从尔思巳矣死之日民无得而称焉
颜子陋巷而优于三家者阳春之德蕴于渊泉也三家虽崇位也而虹霓不泽霜霰杀物其如物何诗曰彼其之子邦之彦兮颜子之谓也
天之于民也必飨御淫溢僭礼犯分奢之极矣国法可诛也而后绝之必虎虺噬聚腥秽彰闻贪之极矣自殄于天也而后厌之故古之圣王礼礼乐乐而移风易俗者欲民之格天而久安之也诗曰燕及皇天必民安而天安之也

卷第二十三
黄氏家语 
南宫生问乐第一 
夏侯孺问禘第二 
周怡问易第三 
陈晓问性第四

五岳山人集卷第二十三 吴郡黄　省曾　着 　黄氏家语
南宫生问乐第一
黄子闲居南宫生问乐之本黄子曰乐者声也声者气也盈天地之间凡气皆声之达也凡声皆乐之播也生曰圣帝明王之作乐者何也曰乐其功而畅之和声也帝王德和则民和民和则物和物和则气和气和则声和黄锺者气至之初和声之始也故制以本律此伏羲氏之治音也生曰自起律以来黄锺之匀代因之矣而衰乱自若者何也曰乐也者功叙而歌象而成之不容伪也后人无羲之功其气随代而残坏凌乱矣然犹拱羲之器而曰吾能黄锺乐云乐云律吕云乎哉气情而应之乐非乐数而可调乎气也生曰然则律之无益于治也弗庸可欤曰恶可以弗庸此帝王所以在治忽之器也和则治否则忽而从是占焉者也乃庸布其生德笃其民叙以咸若其气可也弗修之功而徒为之乐则歆定于新室杜造于魏廷者何弗救于亡也生曰律之古矣而声恒不和者何也曰气宰之也雅之乐而奏于郑之朝雅亦郑矣郑之乐而奏于雅之世郑亦雅矣喜起之歌而优伶之诵岂有善咏乎气淫矣声安得而不淫气若矣声安得而不若宰天下者其治乱之德万殊也则两间之气亦随万殊而变而应之声者如之不容铢毫掩焉者也万宝常聆大乐淫厉而哀知天下之相杀王令言听宫往而不返伤天子无回轸皆是物也南宫生闻而惘然未达鸿儒君子咸曰元声得而位育成矣而夫子云然者殆其虗说矣乎曰此鸿儒君子授受之讹也以验为实以器为情也黄锺者本之太平之气而写为太平之声者也如灵凤庆云自和气而产兹和象也灾沴变怪自乖气而产兹乖象也凤鸟不至者嘉气不臻也黄锺不和者治气不协也不求诸功而求诸律也末矣生曰书云箫韶九成凤凰来仪击石拊石百兽率舞乐和而格灵瑞也信然乎曰羽毛含气咸有声也气比则求声均则应弗之违也生曰律生而止十二者何也曰辰之纪也天地之间阴阳而巳阴阳之象莫大乎日月故太阳为日其数九太阴为月其数六律首黄锺用九也吕次林锺用六也九六相须而变律日月会合而起历也阳生阴者魂损而益魄阴生阳者魄损而益魂凡一月之为甲者三也三分之则进而生魄者一甲是谓三分损一退而生魂者一甲是谓三分益一九之日至十九之日魄受魂气而制之性也其行十二度余而迟二十四之日至四之日魄去魂气而返其故也其行十四度余而疾故律之上下相生天之度也圣神者凖范而巳气以历象声以律乐其机一也生曰律起于黄锺之朔者何也曰善者性之朔之生德之仁也故冬至者朔气黄锺者朔声奏其声动其气使人闻之善仁之心油然而生矣故黄锺者人性之所固有也生曰师旷歌南风而知楚无功者其术有诸曰有之凡胜败之数无形也而先见诸气故占之声者以察气也大师有之执同律听军声而诏吉凶太公以律管五音知三军之消息胜负之决故武王伐商吹律以听声焉七音于是乎出古之术也生曰气变而声随也有征乎曰仲尼鼓瑟见狸之搏鼠欲其得之也而声从以变闵子闻之而怪吴客弹琴见螳螂之向蝉恐其失之也而声从以变蔡邕闻之而去伯牙意在高山流水而子期叹其巍巍汤汤君子之御琴瑟斯须之顷而声随气变不容伪焉如此况于天下之气淫暴矣而乐宁有太和者邪故曰天地之风气正而十二律之五声于是乎生八音于是乎出气形而声影声本而音末也生曰五声之气何属乎曰宫者君气也乱则骄商者臣气也错则坏角者民气也缪则怨征者事气也洪则难羽者物气也差则乱生曰中声惟冬至乎曰月有之辰者日月之会而建之所指是为中气岁凡十二中中凡十二时时凡十二刻黄锺冬至之中声也大吕大寒之中声也太簇雨水之中声也夹锺春分之中声也姑洗谷雨之中声也中吕小满之中声之蕤宾夏至之中声也林锺大暑之中声也夷则处暑之中声也南吕秋分之中声也无射霜降之中声也应锺小雪之中声也皆黄锺之所生也生曰然则十二辰皆中也何独始于冬至曰夫辰与建交声之阴阳虽各有合然而冬至日月合璧律吕之互运也五星连珠五声之交出也恶得而不始生曰刘歆律书云宫者中也商者章也角者触也征者祉也羽者宇也其义然乎曰此义也非音也宫之音宫宫然商之音商商然角之音角角然征之音征征然羽之音羽羽然自浊而清洪而细始喉而唇音之别也何独义南宫生避席而起曰而今而后弟子始知乐之情矣
夏侯孺问禘第二
夏侯孺问禘曰孺诵郑玄之传祭法也曰禘郊祖宗谓祭祀以配食也此禘谓祭昊天于圜丘也祭上帝于南郊曰郊祭五帝五神于明堂曰祖宗祖宗者通言也杜佑氏曰禘者虞氏冬至大祭天于圜丘以黄帝配生夏正之月祭感生帝于南郊以喾配盖根本于玄说也敢问禘为圜丘之祭者何也黄子曰此郑玄之诬经而佑误听之也夫禘也者宗庙之祭名也非圜丘也吾闻之也众言淆乱折诸圣仲尼不云乎郊社之礼所以事上帝也宗庙之礼所以祀乎其先也继之曰明乎郊社之礼禘尝之义舍曰宗庙而言禘尝者由禘尝即宗庙也禘也尝也皆宗庙之祭名也故仲尼相属而云义也明堂位曰季夏六月以禘礼祀周公于太庙则禘礼之所行也庙乎圜丘乎大传云礼不王不禘王者禘其祖之所自出以其祖配之诸侯及其大祖大夫有大事省于其君干祫及其高祖夫大祖高祖之云者惟庙而后祢祖此皆庙事也及也省也干祫也以次承禘而言故曰禘庙事也非圜丘也夫佑之听玄也则禘巳属之圜丘黄帝矣何又云感生帝也者大传日礼不王不禘王者禘其祖之所自出以其祖配之凡大祭日禘自由也大祭其先祖所由生谓郊祭天也王者先祖皆感太微五帝之精以生故曰所自出则又以禘属之灵威仰而配之后稷一典之中自相矛盾矣王肃云孔子言兆圜丘于南郊南郊者圜丘也圜丘者南郊也犹王城京师异名同实者也既曰郊也圜丘在其中矣安得复以禘为圜丘也夏侯孺曰然则祭法之文何以先禘于郊也先禘于郊者明禘大于郊也祭惟天也而后为大敢问郊祀天矣而禘之非圜丘者何也黄子曰禘先于郊其义固有在也郑玄者不得于义而强为之说以为郊之上而复有禘也是故附之会之以为南郊之上复有圜丘也以为圜丘所祭者昊天上帝而南郊所祭者感生帝灵威仰也惜乎玄者儒也何说之妖诞如此也灵威者何文也谶纬之言也其始于汉之哀平者乎盖有觊而伪焉者也汉之儒桓谭贾逵蔡邕王肃之徒尝疾之雠如也惜乎玄者儒也乃通之于五经其为诬蠹甚矣且禘先于郊者以禘之祖先于郊之祖如黄帝者先于喾也故叙者先禘而后郊也盖郊之祀也不过有功之祖而禘之推也则又追夫祖之自出以飨之于庙此禘先于郊之义也夫固各有当也夏侯孺曰王者禘其祖之所自出玄谓大祭其先祖所由生王者先祖皆感太微五帝之精以生苍以灵威仰赤以赤熛怒黄以含枢纽白以白招拒黑以叶光纪皆用正岁之正月郊祭之盖特尊焉孝经曰郊祀后稷以配天配灵威仰也宗祀文王于明堂以配上帝泛配五帝也由是观之则大传所谓自出者太微五帝云尔今天子以祖之祖为自出者何征也黄子曰予征之祭法者也按祭法曰有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王由是觏之则有虞以喾为始祖矣喾自出于黄帝夏以鲧为始祖矣鲧亦自出于黄帝殷以冥为始祖矣冥自出于帝喾周以后稷为始祖矣后稷亦自出于帝喾则黄帝者乃虞夏之所自出帝喾者乃殷周之所自出禘其自出者禘夫黄帝与喾也感生不经之说何足以为据乎夏侯孺曰孺闻之诗曰实惟太王实始翦商敢问大王之不祖何也黄子曰太王安得而祖周也吾闻之也祖有功而宗有德凡得祭于禘郊祖宗者皆百世不迁者也赵子曰禘郊祖宗并叙永世追祀而不废绝者是也昔者黄帝正名百物以明民共财颛顼能修之契为司徒而民成文王以文治此颛顼契与文王之所以为庙之祖也惟宗也亦然尧能赏均刑法以义终禹能修鲧之功汤以宽治民而除其虐武王以武功此尧禹汤武之所以为庙之宗也惟郊也亦然帝喾能序星辰以着象鲧鄣鸿水而殛死冥勤其官而水死后稷殖百谷此喾鲧冥稷之所以为郊之祖也皆以去民之菑而有功烈者故大王不得而祖也夏侯孺曰禘之祭也于祖庙尚矣亦如祫兼群庙之主否乎黄子曰不兼也不兼也者为其疏远不敢亵而狎之故也是以祭之祖庙惟祖配之也孺曰夫子何以知其惟祖配之也黄子曰以大传之文知之也传云以其祖配之而已未尝及于群庙也苟有之记礼者言之矣夏侯孺曰孺之读史也后魏文帝之诏曰天子祭圜丘曰禘祭宗庙大祭亦曰禘禘则增及百官配食夫百官且配而况群庙乎唐贾曾云禘郊则地祗群望俱合于圜丘以始祖配享禘庙则祖宗之主俱合于太祖之庙则禘之有合者此非其明征也乎黄子曰此后魏贾会择考之诬也后魏之诏其言禘则增及百官配食者审谛而察之则以审禘之文由增及百官而生也其可乎盘庚云兹予大享于先生尔祖其从与享之周制夏官司勋掌六卿赏地之法以等其功凡有功者铭书于王之太常祭于大蒸司勋诏之则殷之所谓从享于先王者冬蒸之祭之非谓禘也贾曾云王者受命方行禘礼则是夏受命而禘于禹矣至汤之受命而乃禘汤之禘也终殷之世至武王受命而乃禘也何其禘之阔也五年一禘之说其何解乎且禘之施于祖者盖推祖之自出以祖配之也若禘之施于天也则以何天为所自出而复以何天配之乎自古无禘天之说而后魏贾曾敢创之者何也且缔祭所主特重夫自出之帝者也虽受命始祖亦降居于配位矣而又何暇于群庙乎夏侯孺曰群庙无预也则春秋所书八月丁卯大事于太庙跻僖公者何也太庙非祖僖公非群庙乎黄子曰春秋所谓大事者祫也非禘也公羊子曰大事祫毁庙之主皆陈于太祖未毁庙之主皆升合食于太祖曾子问篇云祫祭于太庙祝迎四庙之主此僖公所以预也又云非祫祭则七庙五庙无虗主由是观之惟祫乃升非祫则不升故无虗主也夫祫祭之外也安得复有升主之禘乎夏侯孺曰诸侯不禘而鲁禘何也黄子曰此成王之过赐而鲁之僭也祭统云成王追念周公赐之重祭郊社禘尝是其义也故孔子曰鲁之郊禘非礼也周公其衰矣夫孔子衰周公者言成王虽追宠乎周公而反病之故曰衰也鲁祖周公其禘也必于周公之庙自出之祖则文王也迨于鲁闵遂僭禘于庄公之庙矣且无追配也故春秋书之曰夏五月乙酉吉禘于庄公言吉者不当吉不宫者不当禘于庄也不配文王徒庸礼物而巳是以春秋讥之也夏侯孺曰鲁禘庄公非矣而左氏有云蒸尝于庙又云禘于武宫僖宫襄宫者何也黄子曰此左氏之误也其浅之而测经者乎其覩夫经之前后之记祭也惟兹三者而已故禘与时祭而并列焉又覩夫经之有禘于庄公之文也遂例之诸庙以为尽合行之故妄云禘于武宫僖宫襄宫也夏侯孺曰禘非时祭之名也则郊特牲祭义何曰春禘而秋尝祭统王制何曰春礿而夏禘明堂位何曰季夏六月以禘礼祀周公于太庙王制何又曰礿则不禘禘则不尝尝则不烝烝则不礿杂时祭而言之乎黄子曰今之礼记皆孔门之末流也其多兴于汉乎在汉之初以金而购遗书也其有私撰而不伦者乎是故汉之儒也因春秋有禘于庄公之文也遂以为时祭之名因两书禘庄公之在春太庙之在夏也故或谓之春祭或谓之夏祭人自著书不相符会也是可征矣郑玄者不达其意其解郊特牲祭义也则云禘当为礿曰禘即礿也然礿则不禘之文何解乎其解祭统王制则曰此夏殷之礼也然成王赐祭郊社禘尝则夏殷之礼而周之赐也又何解乎因禘于庄公之文遂云禘小于祫则尔雅云禘大祭也又何解乎甚哉玄之弗明也在春而禘故曰禘礿犹云禘于礿时也在秋而禘故曰禘尝犹云禘于尝时也所谓礿则不禘禘则不尝也者盖举大祭而时祭自废不得而兼也其曰尝则不蒸蒸则不礿者则行禘于尝尝废于本时矣是以移尝于蒸故不复蒸移蒸于礿故不复礿皆由禘祭一举而四时之祭权宜以废也夏侯孺曰经生有通郑之义者皆云三年丧毕小禘于弥庙五年则大祫于祖庙若禘非三年丧毕之殷祭则晋人云以寡君之未禘祭何也黄子曰此左氏之妄也彼覩夫吉禘庄公之文以为凡国君者丧毕而当禘不知此礼也者本鲁礼也不当施之于晋也故左氏亦尝有云矣鲁有禘乐宾祭用之明诸侯之无禘也乃今以晋为有禘此左氏之自相矛楯者也夏侯孺曰禘而非祫也孔安国论语解曰禘祫之礼为序昭穆故毁庙之主及群庙之主也皆合食于太祖灌者酌郁鬯灌于太祖以降神也既灌之后列尊卑序昭穆而鲁之逆祀跻僖公乱昭穆也故仲尼不欲观之矣此说其亦无征乎匪升群庙何为其昭穆也黄子曰夫所谓序昭穆也者乃先陈设夫座位者也位定也而后灌以降神矣既灌也而后迎牲寻以献矣何得先灌而后设之位乎夏侯孺曰邢昺疏云言既灌地降神之后始列木主以尊卑陈列于太祖之前太祖东乡昭南乡穆北乡鲁跻僖公则昭穆之位乱矣故孔子不欲灌后观之也黄子曰吾将即邢疏而喻子其疏不云乎三年一祫五年一禘禘所以异于祫者毁庙之主陈于太祖者得与祫同未毁庙之主则各就其庙而祭也如其说也则鲁之跻僖公也在文公之二年秋八月丁卯大事于太庙跻僖公也则新主方入所谓未毁之主也自当祭诸僖公之庙巳尔安有始列木主也而陈于太祖之事乎大抵疏之弊也以畅折注说为务而罔顾于经文者也且孔子之不欲观果在昭穆之乱也则在灌之先亦可恶矣何必待灌而方厌之也夫仲尼之叹盖叹鲁之僭也然而曰既灌而不欲观者盖灌也者所以降太祖之神也鲁以周公为太祖则所降者周公而已矣周公虽有勋劳其颂也敦商之旅克咸厥功而巳非受命而王者也夫禘者必继世之天子禘于受命而王者之庙则所灌而降者王者之神也鲁以诸侯干禘而灌以降者仅仅夫臣子之神已尔非不王不禘之义也故仲尼自灌以往不欲观之也非禘而禘故叹也圣人之微词也叹禘灌于周公之庙犹之夫叹雍彻于三家之堂之礼运曰鲁之郊禘非礼也周公其衰矣仲尼不欲观焉非一日矣夏侯孺曰孺知之矣昔者门人有请禘之说者其闻叹而疑焉者乎是欲因禘之说而得其叹之心也然而仲尼荅之不知者何也黄子曰难言也王者禘其祖之所自出以其祖配之祭于祖庙者亲亲也位至于祖极矣而又推其自出卑祖主于配位尊尊也亲亲仁也所以教天下之孝也尊尊义也所以教天下之弟也孝弟达乎天下而不治平者未之有也必王者而后行之也故曰不王不禘甚哉成王之不知此义也而赐之伯禽之不知此义也而受之其鲁之子孙又不知此义也而嗣为之孔子安得无云不知也夏侯孺曰祫禘之说贾逵刘歆则云一祭二名礼无差降也王肃则云禘祫殷祭也群主皆合举祫而禘可知也禘祫谓之殷者祖宗并陈昭穆皆列故也使禘也毁庙祭于太祖而六庙在前不合非礼也由是观之则祫之与禘其果一祭而二名者乎黄子曰祫自为祫也不可混之禘禘自为禘也不可混之祫名殊祭异安得而一之也祫何自而生乎生于三年之丧也何生乎三年之丧也春秋传曰凡君卒哭而祔祔而作主曲礼曰揩之庙立之主曰帝盖新主方入与先君以相接也毁主当祧辞群庙而将远也则一主若来一主若去夫人情之遇此也不能恝然矣先王因推聚会之情而制为合食之飨故古者天子诸侯三年丧毕皆合先祖之神而享之孝子之情也如杜佑所谓虞夏先王崩新王元年二年丧毕而祫殷先王崩新王二年丧毕而祫周制天子诸侯三年丧毕禘祭之后乃祫于太祖来年春用禘于庙者是也既以祫禘为同则今年既祫之矣而来年又禘不几于烦且渎乎先王礼意必不然也其今祫而明禘者何禘又生乎祫者也何生乎祫也夫祫者合也毁庙之主守祧出而待合未毁之主大宗伯升而待合皆入太祖庙室之奥于是布位太祖东面太祖之子在席前之北南面为昭次昭之子在席前之南北面为穆以次而东孙与王父并列至于檷而后巳此祫祭之位也祭而至于祫也先王事先之意可谓尽矣然犹未也其心以为祫而合食于太祖是吾之飨先至太祖而止矣然而太祖之先岂无自出者乎太祖之心于其所自出也独不思以飨之乎吾能尽吾心于太祖而不能尽太祖之心于其先是非制礼之全也故祫之后而复有禘也夏侯孺曰太祖之所自出何不并于祫而祀之乎黄子曰不得而并也祫之祭也太祖东面使以自出之祖并而祭之则自出之祖又当东面太祖降而为配失其尊矣众主方合其庙以为食而本庙之主反降而为配则与众主之合者何以异乎此自出之祖所以不得行于祫也此祫之外而禘之所以兴也故曰禘生于祫也逵歆之说于是乎不通矣若肃之见则袁准辨之矣准之言曰礼不王不禘诸侯不禘者降于天子也若禘祫同贯则诸侯亦不得祫非徒不禘也此辨彰矣盖着禘独行于天子祫可达于诸侯祫也禘也异也非同也不可诬而一也肃又推详事理以为举禘之时毁主既并六庙独遗之为非也又驳郑义禘者各于其庙禘若各庙则无以异于四时常祀不得谓之殷祭故必欲同贯于祫也要而论之则郑义王驳皆非也按杜佑云虞夏祫后三年夏特禘四年夏祫禘殷三年春特禘四年春特禘则禘之为言亦有虞夏殷四时之祭名也但特之与祫其义不同特者独也凡言特者独于各庙祭之也祫者合也凡言祫者合于祖庙祭之也则春秋左传所书禘于各庙者多踵古祭四时之名非三年丧毕祫后大祭之禘也玄覩春秋之文也遂附会之以为大祭之禘禘于各庙肃覩此义有乖于殷祭也故又附会之以为群庙之主必尽合如祫而后成禘为殷也何以知二说之皆非也观之诗曰雝禘太祖也则知郑玄云禘于各庙之说非也观曾子问曰非祫祭则七庙五庙皆虗主则知王肃各庙并升之说非也盖玄以附经而误肃以驳玄而误者也夏侯孺曰夫子之论禘也载籍所未有也百家群儒日&#63140;堂乎后矣使先王之所以制仲尼之所以经者昭昭乎揭日月于天衢也孺请退而记之以诏夫后之议礼者
周怡问易第三
周怡问易之名义何也荅曰案周易以岐周国名标目盖取诸有天下之号以别异于夏商之易者也时缘三易并用故须别异观周礼大卜所掌三易一曰连山二曰归藏三曰周易及左传襄公九年穆姜始往筮之遇艮之八晋语公子亲筮之曰尚有晋国得贞屯悔豫皆八也筮史占之皆八不吉闭而不通爻无为也司空季子曰吉是在周易皆利建侯不有晋国以辅王室安能建侯又董因曰臣筮之得泰之八夫夏商二易皆以七八不变者为占故曰八此三易并用之证而文王之易春秋以来通名周易也则此书上下二篇宜名周易上经下经汉初易家皆如此后世滥繁遂以撰传之目而加之周易上经之前是以臣仆而先之君王也且以孔翼附经犹谓之僭而况今书之名越圣作之首其可乎至于吴澄氏则又首行单揭易名而二行乃卑列周易上经亦非孔氏之旧也怡曰上下二篇之有传注何也荅曰太史公孔子世家曰孔子晚而喜易序彖系象说卦文言读易韦编三绝曰假我数年若是我于易则彬彬矣今案十翼孔子之传易也至矣大矣不可以复加矣而世之戋戋者顾复多言何哉且孔子之传易也又非泛论略举至于彖彖而阐之爻爻而赞之象象而伸之何所缺久而犹俟于后人乎设云易道无穷而衍说可广亦当于十翼下缀词发蕴不可复于卦爻下妄解昌疏以与仲尼争衡也且诗书不曾经圣人者通释故诸儒得以臆说相持若彖爻之词有圣人释之矣而诸儒有言多见其不知量也故费直之学易也以仲尼所传别附于卦爻辞后亦有见乎圣经不当再有传注而杜后学之狂僭者深矣而说者病其为以翼混经之始呜呼直之以翼附经此乃自为学易之事耳而非曰家变户改皆从费本也且古经森列千前未之或乱也至于郑康成王弼之学易也乃各师其意而复为之诠次遂并文王旧文而去之则学易者之过而混经自此始矣且复于彖爻辞下滥为传注而遂开后学之狂僭无怪乎历世之咎之也故吕微仲至于朱熹诸定本皆还十翼于后其意美矣但朱熹复依傍孔子彖传象传之文而衍之卦爻之下谓之本义亦未见其可也仲尼之传则以其混经而退之于后矣朱氏之传独非混经而可列之于前乎是疑于掩圣人之长而耀已长窃圣人之有而为巳有者矣是故仲尼之后凡传彖爻者外仲尼之旨而为之说者谓之诬窃仲尼之旨而为之说者谓之缀诬与缀而释经曷若已之可也嚼火与太阳而争光后之人其无言哉其无言哉怡曰六十四卦起于何也荅曰古人重卦之说王辅嗣虞翔仲陆德明孔颕达陆希声以为伏羲京房郑玄淳于俊司马贞以为神农孙盛以为夏禹司马迁扬雄以为文王案周礼太卜氏掌夏商周三易其经卦皆八其别皆六十四则知以为文王重者非也案虞书龟筮协从筮之云者必六十四卦然后可以营揲也仲尼蓍龟并称正合虞旨则以为夏禹重者非也案神农氏作尝取诸益与噬嗑矣其益与噬嗑之名虽后代所命而益与噬嗑之卦其象可尚而制器者安可诬也况仲尼决非悬虗空撰之说则以为礼农重者非也然则孰重之曰伏羲重之干凿度云垂皇策者羲而说卦亦云昔者圣人之作易也幽赞于神明而生蓍则蓍自羲肇而卦自羲备也明矣曰伏羲重之则仲尼何以曰始作八卦又曰八卦定吉凶八卦以象告乎曰此义具在仲尼之言特世儒茫昧其旨故自汉以来易家无决定之说虽以穆生先天图为据者亦归窈冥之见何也羲时有画无文今先天图名卦俱具安得谓伏羲图也仲尼不云乎八卦成列象在其中矣因而重之爻在其中矣此数言者正论羲卦也凡言在其中者皆未有而包函之义也其曰八卦成列者指伏羲始作八卦也其曰象者指文王六十四卦拟诸形容名卦之象也其曰因而重之者指伏羲因八卦而蓍以揲之两两相重为六十四卦之用盖伏羲之时虽作止八卦未尝定蓍为六十四卦而当其揲蓍乃有因重六十四卦之用也其曰爻者指文王三百八十四爻观其会通系词之爻也盖言伏羲通神明类万物虽止八卦未有名卦之象而名卦之象在八卦之中矣正所谓八卦以象告也兴蓍以前民用虽止因重六十四卦未有系词之爻而系词之爻在因重之中矣正所谓八卦定吉凶也众言淆乱折诸圣予思而玩之者数年乃始洞明乎仲尼之言可以决千古易家之疑矣及读淮南子云伏羲为之六十四变周室增以六爻正与予说相合言六十四变止是蓍策之用未尝定蓍六十四卦之名周室增以六爻见伏羲时尚未有爻也昭昭明矣怡曰干上干下并初九初六至上九上六等文乃孔子所赞及费直本遗脱卦名何也荅曰案费氏古易于六画总卦下系以元亨利贞彖辞又分折六画各爻下系以潜龙勿用等爻辞正合仲尼系辞之旨系之云者如冠之有系缀于其下者也卦而系彖爻而系变盖宜然也若如郑王本去分析之爻而反取孔子象传初九等文冠于各爻之上则是文王而继孔子之文矣且又移大传干上干下二体置于六画之下则是文王而继孔子之文矣独缘二家欲以象传缀附卦爻既有一爻不当又设九六之文故去文王之爻画而移九六以冠之于万国咸宁之下难着干上干下四字遂移置羲卦之下耳后儒不知二家合聚经翼故紊乱如此若是十翼之旧则干上干下二体宜归诸天行健之上则此言始有归宿初九之文归诸潜龙勿用下也之上则六爻不至无别乃为复古观于比之初六大有初九初六履霜六二之动等文略可证矣但六画之下无干之卦名恐吴仁杰氏考载之讹而遗脱之耳殆非费氏之旧乎乃案孔子彖传先举卦外后及繇语故当从郑本以正费氏之失也怡曰六十四卦何无有文言乎荅曰案孔子传易彖自大哉干元以下爻自潜龙勿用下也以下象自天行健以下六十四卦俱全不应文言乃止于乾坤二卦也至读系词传而见亢龙有悔一条杂于谦之九三节之初九之中其文体不殊乃断然以为六十四卦俱有文言而亡简多矣所谓易以上筮之书而得不亡者盖谓上下二篇耳非孔氏之翼也若曰不亡则说卦何为秦汉之际亦有不存必待河上女子发老屋而后出乎故系词中所存与乾坤文言相类者当录次其后庶使圣人之言各有所统
陈晓问性第四
陈晓问曰性可以善恶名乎曰不可性犹命也道也谓之命也命即其名矣不可以善恶言命也谓之性也性即其名矣不可以善恶言性也谓之道也道即其名矣不可以善恶言道也道也者不可须臾离也可离非道也孔子但以不可离言道而未尝以善恶也是故君子戒慎乎其所不覩恐惧乎其所不闻明目倾耳不可得而覩闻者也而可名言之乎上天之载无声无臭是诚非覩闻可及也故曰夫子之言性与天道不可得而闻也言其所言至精至微仰高钻坚瞻前忽后虽欲从之末由也矣其不可得而闻者如此非若文章然威仪可瞻文词可聆可得而闻者也孔子之言性与天道且不可得而闻而儒家者流兢兢然以善恶本原气质种种诸名而拟议也然而道心惟微虽欲闻之不可得而闻也是以人心拟议之也曰然则性无善恶乎曰有善恶者性之用也岂特善恶而已矣善之用有万殊焉恶之用有万殊焉皆性之用也而不可以名性也犹之阴阳之用万殊焉皆天道之用也刚柔之用万殊焉皆地道之用也而阴阳不可以名天刚柔不可以名地也仁义之用万殊焉皆人道之用也而仁义不可以名人也善恶者非用而不可得见者也如天道寒暑雨旸之愆地道山崩水溢之患也皆用之而见焉者何以有是也顺则善逆则恶生则善克则恶不外二端而巳皆出乎所遭不可以前定也如二人之相语也其语之相契也顷刻而德之其或语之相戾也又顷刻而雠之民之为道有恒产者有恒心无恒产者无恒心不可得而定者故君子贵习至于死而后巳者也习与性成功在习不在性也若徒恃性所成也何孔子曰性相近也习相远也圣人竞竞焉其重习也言习善则善习否则否也世儒终身谈性之善而未尝一措足于善终身谈性之无恶而未尝不一时有离于恶是性越南而习冀北也天下之昧是久矣予不得不申乎仲尼之说

卷第二十四
序一十五首 
唐太宗文皇帝御譔帝范序一首
刻水经序一首
老子道德经玉略序一首
晋中散大夫嵇康文集序一首
晋玄晏先生皇甫谧高士传序一首
魏司空军谋祭酒掾文学徐干中论序一首
晋葛洪西京杂记序一首
唐弘文馆学士虞世南北堂书钞序一首
支道林文集序一首
释迦如来成道记序一首
六祖坛经序一首
西湖游览序一首
息园燕集诗序一首
东园燕集诗序一首
虎丘修褉序一首

五岳山人集卷第二十四 吴郡黄　省曾　着 　序一十五首
唐太宗文皇帝御譔帝范序一首
惟天作辟绥谧万方鸿始以来群龙继统咸以生阜兆民为道父母九州岛为心德本大公亲同一体神明不昩其出自然粤夫牺魁黄序造契解绳或立象以尽意或刻几以弼违三坟肇兴皇训丕显至于尧虞膺箓传禅体元乃彰执中精一之旨圣学帝勋干参坤赞兹皆贯而该之矣由是禹铭簴笋汤瑑盘盂武尊洪范所以密笃恭之心矩以成玉烛之太和也三代既逾大法斯泯霸强出而位育消商老行而尼轲隐小康时遘熙皞未登有唐太宗文皇帝以龙凤之姿抱英雄之略起自募人卒践大宝武光治烈播在竹书尝于贞观暮年御撰帝范一十二篇以赐太子且曰饬躬阐政悉备其中今也由文论世则若惩暗疚察君体建矣剖珪开屏天宗固矣翼房为杜髦俊明矣陟洎措纬阶品慎矣金瓮玄纁以旌謇直朝霜市露以杜利佞隋奢齐侈以戒华丰止殿罢阁以崇约俭鲜赦钦刑以严赏罚吞目&#63140;皇改冠以重农依三奇五等以备军国馆儒疏经以昭圣术呜呼美哉范言匪徒称述亦允蹈之矣但惜夫执中精一之旨置而不宣则是君人之大本经纬之要图太宗其尚未闻也所以粉饰虽周彝伦竟斁昌浮图之诞教务夷貊之远功淑政有初而无终嘉谟将举而复坠悔过之言丁宁简末后之君子莫不叹息于斯焉宋宝历天圣间著作郎韦公肃学士宋绶皆常录进特为金匮之珍耳未覩镂传于世暇披缃帙乃为校刋以行虽圣帝明王不资于是亦紫极之一编也
刻水经序一首
叙曰水之为德大矣哉道生天一职统材五发始西极产母隅也折赴东墟趋子方也瀸涌昭化妙之初质流澜符于穆之神用厚气肇之升盛露雨由之感泽象曜资之光朗玄黄本之浮载穹灏倚之配密云汉会之纪戒图书托之兴瑞祗轴寄之融络是以寓目者叹其浑逝临渊者颂其灵长且兆类非此无以肧阜万里非此无以准平醴饔非此无以烹缮而育年壤垆非此无以灌溉而兴谷法其形势而树都庙因其隔限而分州域轴轳兴而穷遐互通堤凿成而埆瘠咸利锺汇之区则珠玉以登枯绝之野则林壑不毛函夏泰和则皇波达贯坦乎国纪封原割画则百川断裂洋然险防况其精通天步体辖人事海安而知内宁河清而期圣出徙焉卜废竭以表亡则代运之隆衰而姓庶之灾吉亦可观也但卑赴其常决疏为顺平成之绩粲在夏书其倡导也必探夫源首其排入也必极夫归纳以尊以敷号名俱炳厥后九丘不传四岳埋缊周官存薮浸之略尔雅开昆仑之端若司马迁之载河渠庾仲雍之笔江记偏系一方匪兼八表况王泽寝消地象俱废乐广辟者湮其沟洫便私谋者壅其湍泉公家酾激巨右改张是以启塞靡恒陵谷皆变洪巨者失其包带微纤者乱其萦纬纭纭訰訰莫之质竟也巳故汉之桑钦特创此作追法贡体录为新经罗并四际总勒一典凡所引天下之水百三十有七苟非经流不在记注之限错陈旧繤以备参钩派尽条科以罄脉衍务讨异奇同蔚宗之旨趣严标郡县肖班固之铺设是乃旷绝之觚翰也然规纲则举解节未彰迨于后魏郦道元因景纯之滥觞足君长之简逸以博洽之弘襟擅图舆之颛学随经抒述掇籍弘铺剖说十倍于前文挥述半陟其躬履或众援以明讹或极辨而较是或裒逖以昭迩或廓无而续有故凡过历之皋维夹并之坻岸环间之亭邮跨俯之城陆镇被之岩岭回注之溪谷濒枕之乡聚耸日&#63140;英之台馆建树之碑碣沉沦之基落靡不旁萃曲收左摭右采岂曰桑钦之诂释实所以粉饰漏阙铨次疆隅乃相济而为编者也省曾又览古山海经十八卷亦宇中之通撰也一则主于叙山而水归详缀一则专于纪水而山颇寓列盖山者水之根底水者山之委枝故谈伊洛者必连熊外语漆沮者遂及荆岐亦自然之偶属而不可判离者也故并合以傅庶好古之贤无稡辑之烦勤尔客谓二经所纪于今矛盾矣其将舍旃可乎予解之曰子何榆枋之安而蟪蛄之拘也其伯益之览疏犹之炎农之辨味也桑郦之括纂犹之姒禹之告成也今卉药非簠簋之稽案咸赋岂骄华之志掌亦将摈本草以诡诞斥禹贡之远阔可乎况山殊称目而盘峙之形不眩焉水异分合而就下之情不惑焉粤遡往牒则远方图物夏鼎之铸象也聂耳雕题汤令之备献也白民黑齿成王之作会也出受八千管仲之搜扬也残遗秦柱萧何之显布也猎广穷长王充之嗜信也以至孔疏据之以释经汉志录之而丽史齐澄演之而聚书唐典系之而建部守节屡登于正义应麟富戢于地钞江淹补之而不能吉甫删之而顿踬古人崇好文献足征苟欲指核希怪状写物灵畅探荒极理验迁圯裁量利害差剖离翕鉴度率畛宅定中外作起民绪咨诹帝采则二经者亦寰内不刋之珍典也
老子道德经玉略序一首
老子二篇盖其抚衰姬之末而思三皇之治觌繁纭之政而仰玄默之拱处贪窳之代而怀不欲之运立荒奢之朝而景庞澹之化者也或曰人君无为而理天下也则何以贵生曰不贵生也则耳目之骛广而鬬攘之风煽性情之澜荡而淫侈之窦辟极其飨御而山川之财不盈泰共服度而亿庶之供鲜给肆其华善而刑杀之□大启是故非贵生则不能以佐无为非无为则□□以□贵生贵生无为殆形影表内相须之道也曰然则其言可以施诸后王否邪曰不可国世浇徙展如江河时之訽辱而镇以无名人之污冐而守以自然物之多故而执以古极誓盟胥谲而返以结绳隆冲相攻而庸以掊斗是犹决防筑而欲安流洪水脱衔橜而欲恬驾悍马者也宁可得哉是以圣人质文并捄通变宜民因随俗势之上下而曲成民物之绥保斯则南面经纶之大方也所以柱龙虽叹关牛遂徂在聃之躬已自龃龉窒碍弗征其言乃果蓬累而行独用其治生之说以长引龄岁遯栖泽岛而已迨于汉魏之际逢罹党祸此学激兴匪徒清论兼以为邦但名托希夷心骈盗跖观夫何晏秘穷始毋矣而汤沐之产崇王衍矜高浮诞矣而房闺之货黩乐广奇标水镜矣而丝萝皇冑庾敳藻称雅韵矣而干没家囊所以殃惨诛夷灾生排堵殒于殷忧而毙于旷达理分宜然也卒使道德招愆逍遥履罪斯则诸君不明学术不洞时务之过尔嗟彼后臣良足前鉴古今释疏无啻百家惜哉邻傅徐刘慕忆难觏羊王陶陆销烬不闻今世所行独专河上泳研肤鄙寔出凡流若苏辙媲旨于西方吴澄拟教于东鲁崔疏剪群臆而纷岐张解萃众辞而混驳是皆妄以巳腹悬断古人殊非李氏之本旨也仆也闲居多暇讽展有年每以象帝返其始妙窍体其宗天地识其常庄列要其趣文辛衍其用君平畅其归自此目览心通涣兮无逆乃于戊戌之春遵彼青山撰兹玉略闭关匝月测义五千譬之显白雪中驰光日下诚难措翰但素襟所好不觉宣摛尔鸿奥讵寻玄波仅涉匪求炫物寔取养年毕业之余杀青录写将来资哲人之粮径导上士之牖阶餐霞者容与乎神宅咏琴者翱游于道园庶或有百一之助也其音辩则侍郎尤焴垂有成编此不叙录云尔
晋中散大夫嵇康文集序一首
嵇子叔夜生焉无辰挺倪缺之天逸而游于秽氛之季抱卷州之夸节而遘夫酷网之朝龙章孔姿意气薄日月之表琱言玮撰思灵迈区合之涯形寓寰间神栖皇古以涂匮寡欢故泽和于琴绮以都井喧鄙故缀宅于山阳以产务不足综故寻炼乎九鼎以俗子不足侣故开襟于七贤耻爵组之竞驰故表传乎高士卑天位之窃履故托箴乎太师揆厥玉度盖欲猎华缨于伏轩之署而调管钥乘绿车于尧虞之庭而览凤凰者也观其绪辞若曰圣人不得巳而临天下以万物为心穆然以无事为业坦尔以天下为公飨万国如素士服绣衮若布衣故君臣相忘于上蒸民家足于下岂劝百姓之尊巳割天下以自私以富贵为崇高心欲之而不巳哉可谓曲尽南面宰宥之方矣呜呼鸟图之感昔缅想于宣尼矸烂之歌尝绵哀于宁戚淳源莫返良匪一朝叔夜志既高独而复遭魏晋奸雄弥宇豺虺盈途无怪其洁躬于紫壑而远害于青冥也惜哉非薄汤武中马昭之祸心散发倨鍜致锺会之贝谮由是无罪无辜歼此哲士虽请师救赎三千子矜痛惜士绅接于海内而广陵妙响终绝于东市矣忍哉相国垂恶无穷呜呼此蓬蒿之间固非神鹏之可集污常之渎夫岂大鲲之所旋徙必重霄避宜瀛峤户农所以席海而不返老莱所以投畚而不顾也无道则隐洙训未图危行言逊时机罔觉性烈才隽登戒弗思意远防疏秀规莫省学炳名光贲迹不远叔夜不能免其尤矣余也抱遗文于驹谷珍览靡厌结遐悲于异代叹息弥深故每三复其糟粕诗长托谕播兴超峻文擅理辨纬体绵密片言小属无非素衷玄致奥膈之所存也苟欲考竹林之秀矩攀柳阿之清蹈者不有斯述何以披遡故乃校次瑶篇汇为十卷刻之斋中俾高士芳规得流耀于来嗣耳
晋玄晏先生皇甫谧高士传序一首
夫休麟彩鸟见以瑞和而非骊騄之可御丹芝玉草服以长年而非葭蒿之易生逸民遯献出以淳世而非寻常之可靡盖其缮性玄漠广德如天抱度弘虗上善若水设俾尊以黄屋以后身而济群元寄之赤县将释智而登万物无为之治乃其所优但甘渊之光不杂辉于萤爝峚山之膏岂污馨于浊涌时谬心违翩然远举此黄帝所以勤礼于具茨也较其贲园之故若彼尧舜乘龙不越樽俎乙辛握镜有畏郊牺屈轶指庭而仁贤宜卷朱乌流屋而高尚斯闭载谲风扬则亶笃者藏兵车途启则揖让者敛饕餮道长则廉白者退此哲圣避韬之大略也加之主威日隆臣迹难善宰旦之忠且仓皇于狼跋相何之谨亦局踳于犴居他可鉴矣其若范子逃诛于泛泽留侯拒祸于访松是亦沸羮完指而虎口全生也有晋玄晏先生弱步清蹈烛圭绂之浮险旌招固却悟林旷之处安养神末疾巾&#63140;昜志缃素遂乃上际陶唐下罗汉魏搜萃名流目之高士历岁二千录人九十但经缁染即尔捐遗猥予浅抱缅与同襟每于传末附以赞颂庶几激贪夫于异代助美化于　圣时也
魏司空军谋祭酒掾文学徐干中论序一首
尝读魏文帝与朝歌令吴质书云伟长怀文抱质居淡寡欲有箕山之志谓之好贤为可知巳则未也盖伟长所修者宾揆之业所咏者帝王之经所祗者三六之德所艳者宁和之治盖尼渊之宗孽非&#62894;阖之必遁也洙鲁之遗儒非舆筱之长往也登庸之门轨非岩海之迹蹈也而谓其毕念陆沉忘情好爵岂理也哉苟寘周行可媲元恺特恨其虗挺夔龙之器而不遭时亮之朝空怀旦&#61783;之宝而莫际惟清之运生兹叔汉皇步巳徂鼃紫称孤州埏沸鼎万乘转蓬于戒马之林天子寄命于奸雄之掌我相此邦无不溃止故贤才丁逢其时者欲以眷魏归周则无卷阿之可媚将以瞻隆庇窃则岂沟渎之堪污所以蹙蹙謷謷进退皆谷信惟照日愫莫语人是故名彦无乐生之心秀哲尚韬全之图即如伟长苕华巳久弓旌强召非其本怀先贤行状志其轻官忽禄不耽世荣诚哉言也其在魏廷身曳章裾止如榛棘军谋谘而靡献上艾剖而弗临高襟遐蕴仅乃托之芳翰撰为中论以俟万年玩其旨藻济世不忘激剌之情忼慨而见有如表伊尹之积素恶逼纂也贵周公之备物讥冐锡也疵秦始之倚高危独任也病燕哙之饰让痛潜移也以至恃战要王者民之不归施凶报吉者天之靡忒稷下空招莾朝徒系所以缀青立素写其胷臆而披其郁懑者不觉临文而屡发其厌秽孟德深矣岂屑效宣英美以股肱于逆节之臣哉不然则悟敏如修帷幄如彧何足并也以是晦处五官之幕浮游七子之苑文昌双阙娆犹狱犴也舆轮参从束犹株途也筝丝碁博系犹桎梏也甘瓜朱李尝如荼苦也观之金玺朱绶王爵甫成而徐陈应刘明年尽逝贤人愤死之志良可悯矣彼魏文者徒挹其鸿冥之隅而不览其龙变之里而目曰区外之俦厥鉴浅矣此论童年所习每一敷把寤寐兴叹朗知尔心苟复舍而不云则黄初以来未有品者此仆所以嘘其潜光告之后贤也
晋葛洪西京杂记序一首
汉之西京惟固书为该练非固之能尔亦其所资者缮也仲尼约之宝书马迁鸠诸国史因本而成在古皆然尔予得葛洪氏西京杂记读之云为刘子骏所撰以甲乙第次百卷考比固作殆是全取刘书有小异同耳洪又抄集固所不录者二万许言命曰西京杂记予于是始知固之汉书盖根起于子骏也乃遡忆其不录之故大约有四则猥琐可略闲漫无归与夫杳味而难凭触忌而须讳者也猥琐者霍妻遗衍之类是也闲漫者上林异植之类是也杳昧者宣狱佩镜秦库玉灯之类是也而其触忌者则庆郎赵后之类是也凡若此者披金置沙法所删弃矣至于乘舆大驾仪在典章鲍董问对言关理奥亦皆摈落无采宜书而不书者何也岂不幸存于杂记欤后读陈氏乐书言秦咸阳宫有铜人十二云列在一筵琴筑竽笙各有所执组绶华彩俨若生人矣下有铜管俾二工吹而纽绳则诸乐并作节调和美与人奏者无辨亦云西京杂记详着之今考无焉乃知所传者缺巳太半又非洪之故简矣呜呼后之代儒安得如子骏者遐收汇集以待班固氏者出欤诚为史家之一嘅也
唐弘文馆学士虞世南北堂书钞序一首
盖闻类合之书兴自六朝或以文罗众妙或以事囊千载富兼匮略各擅编摩故皇览殿书华林悦性摇山宝海藻绘惊心何徐以下无虑百家粤追往昔作者仲尼言车路则叙鸾钩之殊论尊爵亦表泰罍之异养老建官列乎四等荐牲治醴昭乎三尚所以参伍古今之变权别是非之归折衷前轨而资起政治者也钩探纂会讵可缺如但集者初心趋途匪尔披量遗譔不过织彩雕新以射弘博之科饰锦彪章以媚流时之好糅金俪玉以矜阔丽之学志牒虽多吾无有取未覩剪裁圣范刋述王谟镕贯于蓬户而发挥于天家河润于平生而彰酢于终老者也此北堂书钞者唐弘文馆学士虞世南所编为卷百有六十缔阅其书特重经史详缮故实捐削繁文意觏则登弗拘代次迹同斯笔罔择雅俗良亦有志于经世者也但珠目并存例成琐细不遂其长尔当时以隋氏秘书太宗引为记室寻封贵爵置之近从以藉开沃观其陇崩淮溢征晋汉以励修蛇见彗兴据灵景以作诫献陵厚送陈书制以取镜哀文耀册濡毫若宿女传书屏暗疏不谬自非蕴浸闲居标区暇素安能有感斯露而从容吐白如此也所以生称五绝卒叹石渠贫约不移于兄化赤荩克扬乎臣守凖的人伦佐张兴理则典学之功寔不可诬也予也下帷稽古酌采有年四教勉持七林犹卧适得此集怆然惕心道之将行于何之日绿发行皓红曦莫留虽世南之遭将亦不易也典写既成兴文为序
支道林文集序一首
昔者晋氏运轮玄轨、文家履庄老为奥庭、竺学陟迦尼为极岭、遐飙广泛、上士交驰、或以眉瞬镜乎天渊、謦吐品其雅郑筌无契密世外寰中是亦一时之盛际也、沙门支遁道林者、兜降陈留、麟祥都辇、神情儁澈、造覩者隳其智端、瞻表清巍、对把者丧其冕贵、谈每畅而雄辨杜前、色方扬而秀流涣悟、以是握宇高贤竞求伐木佐邦伟辅、咸乐扣钟、如右军谘听夫逍遥、披襟标揭、安石赏钦其宗会、略相玄黄、嵇努力而裁半、殷企思而有惭、许询屡难而新理都穷、刘系唱宣而旧儒骈伏、盖道深象外、几精识表、宜非墨染卜战之辈、所能当酢也、故览辉之彦、有洞其才任济时、而惜嗟洁处者、良亦能鉴、何则、奇旷之器、摈丘墟而自回、庸市之质、滥盐梅而亦污、正犹珠玑水涘而呈光、云霭峦间而发彩、位无定遇、德有恒章、宁嫌芯忍之流、不曰庙廊之望也、但日月非臣畜之气、鲲鹏岂笼豢之物、仅察其一、不知其它、谓之朗灼龙隐、深窥豹致、未之得也、载追应迹、缤多爵友、缱恋尘交者、良由道胜金门、气超珠履、故致探车若响、造趾如雨、且将堂室初顿、陶垆白黑、自然疲于津梁尔、借使郿坞攉矜、锺闻抑绝、则将孤韬扶运、枯沉毕世而巳、何能屑屑依依同人于俗也哉吴门西野、湖荡岳盘、灵山宜罗汉之居、林屋号仙游之宅、支公还剡以前、憩兹卓寺、寒禅石室、夏坐别峯、浪志无生、芝餐水饮、郁郁祗松、曾调神骏之马、泠泠宝涧、尝腾明迥之鹤、故国历川徂、真踪金住、越善逝虽千龄、颂支硎如一日也、但风流既远、心藻谁希、罕觉难涯、俗无景止之客、旷修绝继、缁鲜发挥之英、稽古兴怀、式多凄仰、仆是流观内典、辑萃高文、托慕切而词组皆珍、抱味谐而诵言若晤、譬之囊看少玉、疑临昆圃之华、勺挹蹄涔、宛得全溟之势、则安般四注、漆旨千言、皆可该妙于此集矣、序而藏之以传好者、
释迦如来成道记序一首
盖闻释迦成道者、圆跻正觉、迹虽霍悟于启星之期、修熟菩提、智已妙湛于生莲之日、预标贤劫、肇锡定光、位依一补、运迨五观、相此剡浮、独崇金座、降于忍土、乃托白王、爰以三千日月之区、咸归慈镜、四十芥城之有、总导神旌、悯长夜之沉波、驾娑婆之济筏、其出生也、缘感而应、将以竭海而建幢、其灭度也、现患而寂、俾可循因而践果、故来则诸天受道以垂躯、后则三界分灵以峙塔、事超宇世之表、轨妙形封之外所以玮化莫议大摄难穷也稽首成道之迹、梵充内院、叶隐龙宫、播竺境虽彰繁、流旦东而逖略、故齐佑搜经而萃谱、唐揽地而志方、圣流之英、可以游泝矣、此记乃虢州参军王勃所撰、文仅二千、义探三藏、首叙天缯、次昭幼艺、出家控犍陟以腾虗、倚树处尼连而静虑、遂彪证果、乃列转轮、既铺宝会之园林、兼陈金口之行布、涅盘究竟、结集纷纭、法条茂衍于西昆、释水润流于震土、纪如珠贯、词若锦敷、顿吉初终、展披可仰此亦瞻皈之要文也慧悟大师、道诚精核、为注秘言渊旨、疏写涣然、表里相资、古今合美、钱唐大佛沙门真琦、博履台庭、玄栖精户、数年禁趾、长曰闭关、箧携此本、思以普人、乃托吴中诸德定山辈券施梓成、讲师仁济、竹林半室、青山孤影抱琅函而沾雨吐瑶谈而粲霞皆释中之回秀也予与缔尘外之交、萧迹恒偕、晤襟深契、于兹请序、遂荅命觚云尔、
六祖坛经序一首
夫灵明圆觉者、执之绝相、徧万相以俱显、立斯有法、无一法之可得、清净慧眼、本不假于证修、涅盘妙心、亦何阶于渐次、盖照寂和螎、出入皆泯、而湛然无住者也、自灵山暮岁、以鹿苑转轮、虽穷四谛、而狮林揭要、惟在总持、是故、独付迦叶、金缕示征、由此剎利吐偈于常河、商那嘱音于南象、度筹满室、遘香众为契徒、学圣八千、目弥遮之嫡嗣、印符展转、乃至达磨、宝珠南耀、德水东流、全彰武帝之庭、迅机难感、默面少林之壁、秘观莫知、幸尔神光参讨、断臂安心、自是如来奥脉、大衍于震旦之方矣、五传弘忍、阐教黄梅、厥有卢氏慧能者、服窭海隅、鬻薪门市、虽苍篇之未识、闻金言而悚孚、性无南北、灵根已定于初参、迹靡高污、法器竟坚于杵臼、菩提树折、结上果于最乘、明镜台空、破羣迷于亿劫、遂领正法、匿混尘间年临仪凤缘切听龙寓游鸑鹫之场调畅风幡之旨名德瞻皈、登跋陀之古坛、玄音演度、验三藏之往记、惟时剌史韦璩、慕其高风、迎居天梵、大转法轮、缁白千余、常盈绕匝、门人纪录、目为坛经、此则罗秀禅师惠昕、删丰就约以便后俊者也、呜呼、衣止以来、道周沙界、明多行少、宛协嘱言、剎像俨而的矩迷、报律扬而真宗废、规仪繁而正法坠、空有泥而灵诠缚、所以披剃之家、或谈花翻贝以资兜率之因、或诵号持言以导西归之路、或华宫树塔以修人天之功、或枮念灰心以绝见闻之绪、是皆得末遗本、舍实图虗、忘其顿超而自蹈荆棘者也、祖风既微、释态俱变、易斋素而膳醪、黩清尚于货欲、貌但沙门、心非白业、以致缙绅弗礼彦杰加疑至有攘五王之精舍、安为火宅、弃诸祖之宝地、纷作俗居、白马悲鸣、金沙荡析皆由兹辈觉岸罔求而沦颓至是也间有一二禅师、名山挺锡、韬含自得、弗轻播宣、其在学人、又且能所无咨承之量、易慢寡精励之行、恍忽靡信专之心、迁流失固忍之力、所以临济心宗、于斯寥缺、用是流布坛经、启悟自性、并附王右丞、柳剌史、刘宾客三碑、以彰大鉴之美所谓一念回机便同本得不能无望于今之开士也
西湖游览序一首
夫山岛者峻削太冥非国聚之坌服崇奠隅幕非閰市之喧境言日月则环朗甲子之外宁车马之尘途语麟凤则览集矰弋之表岂榛萝之近止况乎灵盘秀拔可以培持介之操泽闳纪带可以相弘覆之业云焕霞敷可以映文章之藻出酿玄漠之蕴处固韬虚之德乃知丘园之寸阴信迈浊淟之毕岁矣省曾恭遭　明圣之朝颇希济经之效然萝壑多怀志常沉菀萧斋积疚悰深絓结犬马之齿日消丹药之营靡息编披安策诵兴献补之思镜理槁形叹非廊庙之器是故袁安困卧门寡启雪之宾徐穉沦穷心无下榻之望亦鉴滥交无益渎与恒羞所以三径陆沈一瓢偃蹇委躬芝术甘分蓬蒿嘉靖丁酉之冬豫阳田子佩符方伯返鹢长安爰舟&#63140;羲昌亭眷焉瞻逅顷谈小答遂洽如兰由是涣尔遗形乐然确几相与究道德之渊极述铅椠之归肯标恬损之获祉陈金玉之招患莫不拊掌怡襟爱为诠石自是穆音胥赠久要不忘况我田子粹德无双清识难尚少探四部耀相二京白署展雷电之能礼曹表直清之采拱士宗则氷鉴有融握宪旌则王章载炳厉躬廉约宛拟范宣出矩雍容卓如周顗事亲竭孝乡钦长豫抒文蔚丽士颂平原体词综实肆武建安出响陶和追踪大雅所以遂成君子之交永缔林中之分推诚有&#63112;前接李荀谈对遗筌上偕彪敏乃于杪岁期我西湖是地也界吴越之要区总江海之辖会宋都雄辇昭代名藩岫嶂疏开屏岩迩迭象宇错丽于洞陬灵仙恍惚于奥府峙流映发水木清华浮浮兰桨众胜俱归策策金笻羣奇莫掩三芝可掇六龙宜观况乎不烦里蹑之劳而可究攀跻之事不疲登振之力而可展瞩眺之情于是春冠有来珠林乃寓并携彤管骏讨青山襟虑俱忘躯骸尽释意之适畅则复栈皆凌衷之嘉嗜则诘屈咸度岳灵百势川后千殊鼯音鸟唱遗我以玄解之弄桃华李莹照我以妍菲之色淙飞涧折涤我以德善之流樵婴渔老无机械之饰灰禅槁羽靡罗陷之肠所遇皆玄都归叙写无观不妙罄述毫端由是缀在娱心咏非媚物调惟神发无片词之杜凿言以核领何一文之妄属如花芳足吐灵霭满泄理王则连翩而摛意疲则静泊以俟是以追佪匝月铺撰盈缃若玄造以荡广而宰生筹算以无情而运数经纬地德错综渊图陆金屡奏潘锦叨媲虽似雕模未尝点定揽集倡和共得古诗三十八首加以国彦彬彬家希周汉乡英蔼蔼族重风骚闻兹胜集皆有赏言田子乃付刋流以代传写于时此邦台司建平章之化郡牧布恺悌之政畯农康谧草木光熙所以萝薜之人非承夏屋之飨亦遂逍遥之乐矣不然则劳扰之俗茕蹙之氓非所乐觏矣岂能淹迟三月贲缉羣章以陶羁旅之况哉展哉隆皞之士乃求志者之所安栖也梓事既登聊缀为序
息园燕集诗序一首
嗟夫凤举之士养洁于寰中蝉蜕之流全高于方外眷言握臂与荅皆真适尔攀旋彼此俱畅是故内观取足郑列怡志于壶丘形相致讥吴季俯心于裘老后先一辙知巳良艰慕之前代黄土不兴俟彼来英素发难待此所以缔交纳分不过一时同天并国之士而巳然人心岐棘张纯动淳酪之嗟玄蕴鲜窥羊叔致雀台之喻如兰寡协殆匪一朝粤我金陵顾公格度清玄才锋秀逸入八音为琴瑟在五色为龙章发藻风骚纬文芳润陟六艺之堂奥振四始之丹青浮云富贵捐轩紫之外荣圭玉本衷敦色养之纯孝嗜贤若已好德如饥故能近合登阶之彦咸人伦之领袖远臻命驾之哲皆物表之瑶琼千里一堂匪期而集况夫辟霞而园林照绮彩艺竹而径筵开绿阴幽花灿于栏除候鸟激于檐宇翠风洒而羽爵飞白云浮而高言发空无纤翳月有皓辉辨理谈名神情自得披襟解带趣会悉佳人拟上皇戏过洛水且于觞俎之间慨动逝川之叹以为江山传馆也人生旅寓也聚散萍梗也往不可留来不可预则是一日之献酬足系终身之缅思矣昔者谢傅之语右军每别友亲辄作恶数日斯乃自然之悲抱岂云丝竹之可陶写乎今古不殊共斯惜感遂各染觚命札摇吐性灵匪曰披锦以为夸寔怆胜游之难继聊缀斯文于篇首将为来兹之追忆云尔
东园燕集诗序一首
夫园苑者显家之灵辟阀室之华栖巨臣之别标吉士之精业也且耽迢旷者以幽朗为适弘绪干者以登观为节洞钻学者以谧静为得接化衡者以卉万为悦欵妙宾者以鳞羽为娱思河山者以泉嶂为警盖峯峙以述祖而成嘉章以抗宗而茂馆亭以寓衷而构者也岂若田农之贱氏干没之金夫罗复榭于广墟垒青山之百亩盘睇虽嘉僭踰多咎暂挟蜉蝣遂成荆木&#63140;巳者哉粤我东园王孙衍名王之上冑为紫宫之密亲言勋烈则何彬之元冠品甲第则郑郭之耽敝谈族氏则王谢之雅都躬佩印组势赫公侯有园一区都城震方昔在高皇锡之武宁者也命曰太傅传及王孙丽修清饰秘引纡裁文梓分于上林瑶石来之福岛岫随意结堂以景开迈桃花于青溪陋会心之濠濮幽禽翠翼鸣侣相归镜月芳云携光并纳况王孙者忘栋轴之贵门秉罄折之谦柄怡探缃典窅契古德敦懿砥行希东平之为善命觞浮盖步陈思之乐游凡朱丝之介老秋兰之秀德岳降之载英金玉之彦圣莫不凤仪鸿集解榻停舆皆与王孙缔文话之雅欢淹良辰之绮宴虽以省曾之鄙亦得重招屡命效趾肆瞻振柔翰于霞庭吐珠篇于烛夕往今赋诗总得八首各申颂言庶垂将来扬华盛于不朽耳
虎丘修褉序一首
粤观昔古上士名俊躬无定遘心有恒适举之青云不加抗委之白屋不能卑故陟趾金华则发展鸿蕴敛裾紫壑则高尚清表贾生秘闼以康懋熙情安石东山以琴壶畅志盖无往不得而所乐皆天者也友生陆子传早振文园迩同桂籍长安俱返茂苑偕栖概星聚之旷希惜驹流之遄迅九春将暮瞩鸟为芳三月初临看花犹丽乃邀国彦并集川嬉秀觅虎丘缥陈鸾酌俯王池而祓禊临仙岛以观娱栢挺游台兰披遵径林方霁雨抽翡翠之新葩山在深霞弄绮罗之烂色觞行各酩赋就皆华遂得毕日欢言尽奇探讨匪徒展簪盍之怀兼复谛久要之义念倏言之成古胥眷尔而忘归借月挥毫将珠嗣咏先成四韵叨倡五贤谨序

卷第二十五
序二十首 
论语洙泗万一本旨序一首
古文孝经序一首
孔子春秋序一首
齐管子序一首
齐晏子春秋八篇序一首
汉校书郎中王逸楚辞章句序一首
重校汉梁王大傅贾谊新书序一首
汉中大夫陆贾新语序一首
汉光禄大夫刘向说苑序一首
注申鉴序一首
黄氏怀贤传序一首
诗言龙凤集序一首
晋康乐公谢灵运诗集序一首
西洋朝贡典录序一首
朱氏寄翁遗文序一首
监察御史翰林院修撰荅禄与权集序一首
弘文馆学士诚意伯刘公郁离子序一首
张氏别录序一首
黄帝内经注辩序一首
篷轩吴记序一首
使陕录序一首

五岳山人集卷第二十五 吴郡黄　省曾　着 　序二十首
论语洙泗万一本旨序一首
论语之书乃素王日觉群英之昭训也神规妙割量器敷范循循进人如天舆之育肖万物色殊质别而各畅其自然者也故曰仲尼没天下无全师矣后代儒家不究厥奥不覩斯域辄以偏长局识罗限后生是以小器隅才世开世授而通方大智鲜矣其豹变矣虽居士宗实忝先觉垆镕化雨兹殆不复尔夫即以荅叩精言亦遭繁释秽诂之害二千余年本旨晦遏未显说者每欲独诵经文尽削批注良有感也愚则以为前圣后圣其心一也天知性见万古旦夕洙泗七十子之传逮于孟轲愿学往往铺彰大意但会稡无人罔知合附耳由汉以来讫于　圣明之嘉靖中间鸿儒代出固有洞窥宫墙朗别官庙者矣然探一珠于龙渤剖片玉于荆山乌能尽玄溟巨岛之精华也哉省曾少涵鲁训侵寻三十闻道师门存泳之余颇有微绪乃敢搜&#62677;&#63140;剪古今兼阐鄙蕴庶几求获仲尼之心然圣道如海学者如川安能必达于归墟也故命曰万一本旨若曰得本旨万分之一耳用传子孙以为家训非敢通之于四方之哲彦也
古文孝经序一首
夫孝经者弥括天地枢领道德六艺之贯归而百王之鸿范也仲尼生逢衰末上观悖弒之廷下践饕诐之俗思后仁之靡由感大同之不作乃尔宣彰祖述表发经纬遡风象于唐虞而吐精蕴于曾参者也生民之理不越于兹慨夫秦人叛圣方典焚销汉解挟书残文稍显故颜贞出家承之简长孙兴居侍之学迨于古帙开于宅壁全义征乎闺门幸遘孔氏之英丕阐先人之旨所谓语其详正无俟商确者也由是安国子政两授俱隆厥后萧梁播荡亡逸隋儒王氏购之市人流及开元群卿讼议刘子玄嘉孔传而存古司马贞鄙炫释而尚今是乃信流浊而疑源弃形端而执影重经酌本二子蔑如遂使玄宗矜攉宸威定篇十八且以百官连状题析章名开宗作目渎紊惟多圣治云标纷烦匪式斁伦之主何足深尤有宋侍讲上骑都尉范祖禹继温国之高襟复鲁坛之真本畅为义说刋削品分挥属精淳非苏林之小得缀铺洞白岂皇侃之偏长岁之元佑札进于朝五百距今斯文犹灿虽未立之学官久巳珍于儒苑仆乃序写杀青以俟来哲庶几占毕之生不迷素王之旧尔
孔子春秋序一首
自有三传以来学者各为颛家演畅师旨以求雄高纷排曲抵而交短长之靡有决定则又会辑三家之言举其优者着之竹帛然以后千余年之人而斟量古语非圣者不能徒以浅僻细见何足洞照之也故淆乱为书不可极纪其强桀者则欲尽废三传而独伸其私衷之说呜呼谬矣今夫欲闻京都之事者远而四裔孰若中州中州犹远也孰若畿辅之人详乎畿辅近矣又孰若出事左右之人目覩者乎今之人四裔类也汉氏名家中州类也战国齐鲁诸生畿辅类也左氏公谷左右类也然则三传之旨今之人也安可超驾企并之耶虽然三传左右者尔其出事者之心则亦不得悉而闻也故曰游夏不能赞一辞一辞且不能赞而谓其尽识仲尼之心以口授后贤岂可哉夫亲炙仲尼文学如游夏者尚不能以尽识仲尼之心而今之人乃施施然曰吾知春秋吾知春秋何其自诬不量也且古今学者多资借名哲以附合之如董生有闻则依据董生啖赵有闻则依据啖赵今也程胡有闻则又依据程胡目为表帜若以为圣人复起有不能易然者呜呼董生啖赵程胡诸子其果仲尼亲授之邪义例益繁而笔削之义愈淆矣或曰然则何以学春秋曰诵夫经而已矣圣心裁酌虽曰圆神变通若化冶之盈发而辞明义灿昭白简易未尝不可披而得也其作春秋者正以布显耳目大观于人而顾乃苦之以难耶故诵之经玩涵而有得也且无成心又当思之思之不得神将通之于是焉而比属于经证之三傅则是非沛然矣中林多暇乃别录仲尼经文诵览序而勖之倘闭帏之业庶几有成也
齐管子序一首
予读管子自牧民至于轻重八十五篇乃废书而叹曰管仲之言象天则地昭君略矣而曰资邻五正三选述周度矣而曰隐令疲贾重农知本务矣而流利筴四维七法揭领要矣而鲜躬蹈其术广诵览而寡约多量数而屡驳顺势成业而罔固察变作功而无贞所以相齐之烈若救邢谋郑攘夷尊王尚矣其它袭蔡而责茅征戎而会柯决泉而陈盟皆所谓因祸而福转败而功者惜乎仲之经国才哲无穷而桓公不能尽用之也岂特桓公不尽用之观其富拟公室三归反坫与其身服以先取民无度必危之说何如耶由是而知虽仲亦不能自用之矣故曰小器也然自尼孟而下经国者必曰仲矣故贾谊晁错诸葛孔明杜佑四臣者代之俊也其学皆根出于仲择善而取以显其名则仲亦不可少矣然其善者固足兴感来杰而其御财求羡遂开万世生民之祸门故天子用之以充帑百官资之以肥室豪右擅之以跨土商贾得之以筦货而天下嗷嗷然日向奔于金币矣此则仲之罪也虽然孟轲不可得而见矣得见晏婴者斯可矣晏婴不可得而见矣得见管仲者斯可矣今也执仲之书而求其人于天下能仲者亦鲜矣故曰仲亦不可少也
齐晏子春秋八篇序一首
古之人求谏之诚出于上故设鼗悬旌皇皇然招补察而不倦后之人□□之忠出于下故批鳞折颜愤愤然捐躯生而不顾求出于上未有不欣而受渎出于下未有不怒而拒者岂惟受之又将荣之岂惟拒之又或戮之且夫受諌者隆高拒諌者微替戮谏者翦灭取携影响镜考万世莫之遁焉者也夫諌为社庙之宝生民之庆而国家之利也若此如之何其不听也仲尼论谏之义其凡有五因其善容也而可以直因其泰威也而可以降因其鲜悟也而可以谲因其难弼也而可以恳因其曲遇也而可以讽五者相君而为献替者也古之人有行之者其惟晏婴矣乎夫婴者周之遗贤而圣皇之佐也不遇生齐而仅事景公然且动称先王而述引礼义今也诵其八篇之载大抵不越于此若荧惑牛山直之类也霖雨致乐降之类也不起先饮谲之类也一日三过恳之类也灵山河伯讽之类也究厥所陈无非相君而进者然皆启之霁心沃之耸领皆得以行于其君者夫亦景公虗怀之故也故卒将顺救补而显其名于天下至今颂景公而称婴之德不衰自是以后谏之善于晏子者有矣而或不听听者有矣而或靡恒不若晏子终身言之而景公终身听之也求夫得行于君而庶几之者其惟唐之魏征矣乎然而婴之伏尸成礼节俭力行尚矣美矣此马迁之所以愿为执鞭也
汉校书郎中王逸楚辞章句序一首
予读班固艺文志诗赋家首叙屈原赋二十五篇则刘向所定离骚九歌天问九章远游卜居渔父盖旧次也其宋玉九辨招魂景差大招贾谊惜誓淮南小山招隐东方朔七諌庄忌哀时命王褒九怀皆伤原而作故向悉类从什伍之而又丽附九叹及玉逸则疏其旨蕴而抒九思以终焉传历词林莫之疵少至宋晁补之乃短长向录移置简列朱氏后出大病晁书续变二集仅有择取亦薪刍见陵之证也其论七谏九怀九叹九思则曰虽为骚体然词气平缓意不深切如无所疾痛而强为呻吟者呜呼四贤去原代远安能如躬遭者之疾痛邪玉之于原已迥乎间矣况其后者乎特尚其怀忠慕良缅思其人而矩武其譔斯亦灵修之徒之仲尼次诗风雅与颂惟以体萃而词意差错不预焉苟以词意则关睢鹿鸣文王清庙之音靡有伦继者矣四贤所譔既曰骚体则体同而类以从之又何疑乎且离骚者屈子一篇之名也朱氏辄以槩冠众目之上此则语之童婴学究当皆以为未安者由是观之则其所排削销烬之文岂足以服艺苑之心乎猥予翘景往哲宝诵向书久矣暇与长洲邑君高公次品藻群作谈及此编寻顷假去读之洋洋窥异堂户乃归予厘校授工梓之柱国王公欣然为序予则悲其泯废幸其复传岂特通贤之快览虽质之屈子必以旧录为嘉也
重校汉梁王大傅贾谊新书序一首
汉文帝时知治体者无如贾生夫所谓知治体者非曰治而知治乱而知乱也盖未治而知治未乱而知乱察之于无形迎之于将来若扁鹊之射疾者然其步动举徙康和无恙也而藁离死夭之候皆早审而预彰之及其终也不爽毫介所谓知治体者也昔者周公太公相与论治周公亲亲太公曰鲁自此削矣太公尊贤周公曰有齐者亦必非吕氏也厥后鲁公以削至于仅存三十四世而亡齐日以大至于霸二十四世而田成子夺之国卒如太公周公之言所谓知治体者盖若此夫亲亲尊贤为国之大务也而末流之弊尚不能捄况乎汉廷本末舛逆首尾衡决国制抢攘者贾生安得不忧之也生所论列从否皆验终汉之世不出乎诸疏之见生真所谓通达国体者也夫国家所贵于用贤者谓其无形者可救将然者可化奈之何汉之人不知生也其绛灌东阳侯冯敬之属乃毁生年少初学擅权纷乱天子由是疏之譬之人抱必危之疾方遘扁鹊以施治而庸工者争排去之其如疾之人何彼绛灌东阳侯冯敬之属造酿国祸不足道矣独惜贾生稽本天地验古案今日夜焦焦然以虑治人之国而人不之用也虽然绛灌东阳侯冯敬尊官大爵固显于当日至今学士大夫羞谈之贾生困落无聊以死而束发以上稍知贤善者即慕生焉然则声名于万世者固非湏臾之荣可同而语也昔在金陵侍郎何公子元觞予而论治也读予所定荀氏五篇乃扬杯而叹曰嗟乎贾生之书传之者章阙而文谬矣谓予宜正之也又踰八年而得宋之建宁本及故所藏皆五十八篇与班固言合乃互定之俾完善可读惜哉何公巳没不覩厥成何公忧国终老不衰故于贾生数数然也或疑新书文繁若后人附之予曰不然此谊之草创定于平生者也及其上书约略陈之尔未言者不能尽之于王庭也
汉中大夫陆贾新语序一首
尝读赵宋书谓汉氏圣道灭替鲜寡儒者予不然之汉去仲尼不远七十子之徒化教未泯虽海内裂战不息而齐鲁之地且弦歌彬彬然赵宋时有之乎易诗书礼春秋皆当时萌芽授承之不有儒者曷传之乎予常谓仲尼之道明切允实在汉初尚可表见不似后儒谈玄指妙慌忽奥杳使新学无可践据去洙泗太益背远者也夫子之言性与天道不可得闻而后儒乳口即言性与天道嚣嚣洋洋皆以为圣人可旦夕骤企夷考其心行则往往与盗跖等由不得其门而沉陷异端伥狂肆求之也即如中大夫陆贾所撰新语其曰天生万物以地养之圣人成之功德参合而道术生焉则与天地设位圣人成能之言何异其曰纲纪不立后世衰废于是圣人乃定五经明六艺承天统地即诗亡而后春秋作之义也其曰守国者以仁坚固佐君者以义不倾仁者道之纪义者圣之学即亦有仁义之旨也其曰法令非所以劝善故曾闵之孝夷齐之廉岂畏死而为之哉教化所致者即君子德风之说也其十二篇中仲尼治平之道数数彪显苟非当时多贤风兴而濡染之安能语之若此也然则谓汉无儒者此固促衷浅目而不可与言大方通人之□者哉汉氏经术至于立官颛门令仲尼之道绝而复传于后贤者皆陆贾创启之功也乃序而藏之以告论世者焉
汉光禄大夫刘向说苑序一首
刘向者汉氏宗室也以明经有行显事宣元成前后三十余年其说苑则成帝时所上采古传记行事以陈法戒者内多王者之要圣人之言存亡安危之几粲平备矣且目览当时獘患故征引往迹事据慷慨激切庶望乘舆覩鉴补救至今读之令人悚澟开发卓然良谟也厥后汉祚中移卒如向言岂非哲明天人晓达治体者哉我　高皇龙兴乃独赏契其言故举之而效稽察玄表崇聘儒旧别观人情纳諌如海受出政如衡准应变如电駃罗贤如宝聚靡不于斯得之故凭倚揽听若辅弼蓍龟然虽曰　圣图神运以平定天下然而此书不有万一之助乎哉及读解学士缙大庖西上封事乃云刘向说苑所取不经且多战国纵横之论坏人心术为甚而欲　高皇斥罢远之不其轻噪诬人也哉呜呼仲尼曰君子不以人废言刍荛犹可而况刘向长于经术者乎观其建白诸疏贯合经典会切国事忠谠贤正昌言汉庭未可以僻学疵之也彼纵横者揣摩而短长之阿意从旨而无忤逆之言者也今说苑播流人间岂有此哉为政者试而用之即张理治道可观矣虽质诸仲尼当亦不废也独惜其说之阻于当时而今乃得行于圣主呜呼向亦遇矣
注申鉴序一首
荀卿五十游齐,在襄王时为老师,被谗适楚.处浊世亡国乱君之间,著书数万言,而竟无所施究,悲哉.逮十三世而有悦,其所遭之时如卿然,故托疾隐居,然不能高深丘壑.至建安初辟于操府,迁黄门侍郎,时从弟彧适守尚书令,而孔融自山东征来,以是得同侍讲中禁,济经之务颇相讨论.但政移曹氏,天子尸居,虽有嘉猷,将安用之.悦恐意蕴终不得披露,遂拾汉故新事及所欲献替者,为申鉴五篇以上.呜呼,亦徒空言也矣.厥后簒业日开,兰凋玉玷,麟囚凤戮,而悦独晏然保首领以没者,良以融频寓书规操,而操军国之事必筹于彧,由此戾忤而不免也.悦于见几君子诚若有愧.然立汉庭十二年.清虗沈静.未尝效一言.于操不其贤欤.不其贤欤.予尝悲其所遭而读其书,间窥其领要,遂为之注,浃旬而成,共得万四千余言,以笥藏之.虽不能无揭竿求海之病,而事可证引者亦略具矣.若其深词奥义讹文脱简,则俟大方君子览而正焉.
黄氏怀贤传序一首
古者策书简牍所以存王轨阐嘉猷镜将来也使南面者有所兴畏陈列者有所效荩而天下恒治此圣人作史虑万世至深远也自秦汉以来文籍销灭而公旦春秋典法仅于左氏之纪见焉学者玩狎罔知侮巨宝以为瓦砾上者不过猎渔其辞下者则讥弹以为衰周之迹曷足以观呜呼何习俗之昏鄙桀敖一至此也春日有和萧斋多暇乃披览国语每觏其闳言大谟则掩卷太息反复而诵绎之钦慕之不巳则又申之赞颂而缁衣之心油然其未罄也诗云高山仰止景行行止仲尼曰见贤思齐见不贤而内省感桑间而重姬姜翳丛灌而瞻松桂嫉鸱鸮而仰凤皇戚憸人而怀君子此人之至情也逾月卒业乃择素襟之所尤好者自周至楚得三十二人表以录之而羮墙焉庶几读而兴者达为良臣处为洁士生为仁人死为芳鬼而古者操觚之心殆不负乎呜呼予观诸贤遭遇者寡亦多沉沦坎坷其与当时荣华佞小同一尘烬久矣然独诸贤之名至今艳人齿颊系人腹肠将与天壤俱永此贤者之所以可贵也
诗言龙凤集序一首
诗者神解也天动之性玄也本于情流弗由人造故虞书显为言志泗夏标之嗟叹盖重词复语不出初源迭韵盈篇悉形一虑观之三百自可了如古人构唱直写厥衷如春蕙秋蓉生色堪把意态各畅无事雕模若末世风颓横添私刻矜虫鬬鹤逓相述师如图缯翦锦饰畵虽妍割强先露故实虽富根荄愈衰千葩万蕊不如一荣之真也是以小夫或夸达士弗尚载观诗品撰类颇精而罗才亦冗定名虽在列咏未铺世远道湮兹传久绝匪难作者亦鲜赏音岂识鴈唳秋空哀哀会节鹂鸣春苑响响成章凡厥有声无非舞蹈之数也但世人莫省自然咸遵剽窃正德以来古途虽践而此理未逮艺英虽徧而正轨未开秀句虽多而真机罕悟予乃抚此沦衰特启作户略删汉魏以讫唐初作者凡六十三人得诗四百七十四首皆抽思入妙风格无沦来哲纷纷难臻斯奥矣锺子有云陈思之于文章譬如麟羽之有龙凤则此集便以诗言龙凤为名用传知巳非敢示于俗人也
晋康乐公谢灵运诗集序一首
往时闲居常录定汉魏以来古诗每列一家辄为之品叙至于谢灵运乃言曰康乐雅好山水故登涉之言缔构妙绝穷情极态如川月岭云玩之有余把之不得可谓神于咏赋者矣且其肆览庄易博综百家骈球俪金往往不期而有虽骨气稍劣而寓目辄书万象罗会诗家能事至是备矣故使后代擅场之士内无乏思外无遗物皆斯人为之创导也譬之花萼在建安时开耀其半尚多浑含至于康乐色彩敷发殆尽灵机天化无余蕴矣千年以来未有其匹也常窃论之如此云其在当时每首至都下贵贱莫不竞写惜乎学士大夫诵传者止于昭明所集耳未尝不为之嗟慨后予南游会稽偶于山人家见旧写本取展读之又得登游之诗自永嘉绿嶂山以下十三首皆世所未覩精驳固存而格体象兴词致咸与所集无别美哉丽矣三复遗篇如获罕宝窃念不与广流必尔亡逸乃合其旧新并入乐府录为二卷诗凡六十九首扬之艺林俾传布不朽焉
西洋朝贡典录序一首
西洋之迹着自郑和郑和永乐初为内侍是时太宗皇帝入缵丕绪将长驭远驾通道于乖蛮隔夷乃大赉西洋贸采琛异命和为使贰以侯显妙择译人马欢辈从之行总率巨舟&#63140;宗百艘发自福州五虎门维绡挂席际天而行自是雷波岳涛奔橦踔楫掣掣泄泄浮历数万里往复几三十年而身所至者仅二十余国云自占城西南通国以十数苏门最远自苏门而往通国以六七数柯枝最远自柯枝而往通国以六七数天方最远盖去中国数万余里矣故惟天方至宣德中始通焉由是明月之珠鸦鹘之石沉南龙速之香麟狮孔翠之奇梅脑薇露之珍珊瑚瑶琨之美皆充舶而归凡穷岛日或纷如来宾而天堂印度之国亦得附于职方虽曰　天子威灵致然而二三中臣捧数行之诏蹈邈绝之境百尺所至靡不柔慑东向而稽首其殆不辱　君命而善于怀诱者亦贤矣哉愚尝读秦汉以来册记诸国见者颇鲜至胡元号为广拓而占城瓜哇亦称密迩乃坚不一屈内欵至勤兵越鬬者数年竟不得其要领至今遗笑于海上入我　圣代联数十国翕然而归拱可谓盛矣不有纪述恐其事湮坠后来无闻焉余乃摭拾译人之言若星槎瀛涯针位诸编一约之典要文之法言征之父老稽之宝训始自占城而终于天方得朝贡之国甚著者凡二十有三别为三卷命曰西洋朝贡典录云
朱氏寄翁遗文序一首
昔元之季吴中耆旧曰朱生应辰氏德闳而家单履清而时浊耕靡负郭之垄爨有飞尘之甑当时姑胥之俗以奢翊相雄生也高蹇伐轮肮脏灌园耻与金钱为友分及张氏开土旌弓广罗宾丘帛壑庶宜从禄矣生也瞻言百里恐为苕华固成踰凿之遯入于国初荐庸可饱然麋鹿便旷鲲鹏乐远乃竟甘心皓殒于无遇故自沸羮之年暨于放马十有七载西侨东僦山依涧止岁无宁栖尝三复人生如寄之咏又嘅其身之毕老于寄也自命寄翁兴文志怀使人读之怆然以伤如临凄风而坐萧林也虽然生寄死归圣贤莫度苟知寓形之皆旅也则凡所逢富贫适也贵贱分也聃殇齐也悲欢梦也举不足以挠乎天扃无所往而非得其贪人虺孺鹪鼠劳劳晨攘夕攫刃图噬夺损物盈巳迨泉壤而方息殊不知人各有涯卒亦不踰其枝腹之量亦谓深愚也矣自今观之吴之都宇峨宫甲观金铺云构自夫差至于近代残攘旧干烟销影绝不能寄片迹于故墟之上而朱生一卷之撰乃得粲传于儒翰之苑是知荣华之果如蜉蝣而道德之常为帡幪也然则昏冥刍豢之子臭腐之躯何庸拱之以雕堂而蝇狗之才安得享之以王侯乎徒为狼籍造化而渎逆鬼神积衅取亡其灾弗逭是故哲人君子履氷于当年尚志于终身寓心腑于天日托声名于寰宇垂文章于万年处箪陋而无忧也予故拾其遗文而并寄之于后贤尔
监察御史翰林院修撰荅禄与权集序一首
我闻之　皇典洪武七年秋八月监察御史荅禄与权上书请行禘礼乃知与权者亦慕古而愿举君于三代者也又得其集于鬻市读之喜始知其出处之贤间以谘之博藏之家与夫洛之人罔有识其名姓者况其文乎览昔声之不朽尝获传于知巳则永宁之乡儒而馆者王伯宗廉秀而交者李孝思也可谓与权知已矣岂无一编以遗于若之子孙乎何洛之人宜传而不传也且夫昭金匮而信将来者莫如国史士之弹冠于朝殚精劬思以效尺寸之见者庶几竹帛之光也今观舆权诸疏若定治体庙三皇备坊官教国子以至修北平三关之屯田皆章章乎矢谟之大者而不少见录于史则是左右之书亦不能必其公而采也呜呼士之职苦当年而欲垂空名于人代也亦难矣舆权之逝且百有六十余年仅此线发之余尔虽然一卷之编数翻之纸其亡与泯亦甚易也使复浥烂而灰烬则穹壤之间不覩斯人经国之衷矣乃为缮写帙次凡若干首以传于洛之人不惟其文惟其志其有好而存之同予心而闵之者乎别有雅谈一卷掇菁指奥可为作述之镜其希尚之心此可表见惜其多艰而未遑也文画多谬方兹正之将俾从集而行也
弘文馆学士诚意伯刘公郁离子序一首
天生贤才所以寄之生天下之职者也其功配夫化冶其德通乎雨露故世治而贤才登也犹之夫昼曜而春熙世乱而贤才摈也犹之夫夕翳而冬惨是故贤才之进退所以征治乱者也甚矣哉贤才之不可一日摈也贤才摈则小人长小人长则苛法行苛法行则生民殆生民殆则天心离而国祚斩矣甚矣哉贤才之不可一日摈也诚意伯刘公基者元之贤才也以进士起家朴樕于高安之丞而以幕议投骞汗于府省之末而以诏狱废愦毦于经略之卑而以执政舍卒之呕血恸天卷道长遁使绝代之英雄竟委之林草之下而瑶图玉玺徒付之二三庸奸之手于是灭意青山闭趾黄石吐其愤激穷愁著书思乎盛理命曰郁离章总十八条累二百莫非触倾偾之势而为之吁叹感沸扰之俗而为之流涕伤残毁之政而为之抚膺者也或托古以尽其词或假喻以抒其蕴或危陈以测祸或微述以显几灼如龟言洞若神告且挽旋救药之方经纬康平之策往往纪敷而粲出遡其撰着之心殆将穷则抱重泉达则佐王明者也未几　圣主勃兴云龙相际有献必受靡筹不嘉所以戡定羣雄清廓宇海创酌训度盘奠封建犬牙文武粉饰礼乐斧锧贪人诛剪豪右凡所以生天下而永社稷者大抵皆公之谟猷也自今观之辉赫于云台之上超冠于勋蝉之表昭耀于竹策之远所以盟河山而垂万世者乃当时摈弃之匹夫也呜呼伊尹夏之才也摈于畊亩遗之成汤而启商吕望商之才也摈于鼓刀遗之武王以兴周三杰秦之才也摈于困饿遗之沛公以立汉刘公元之才也摈于莾薮遗之　高皇以造明而天命人心皆于贤才之去决故曰有国家者贤才不可摈也
张氏别录序一首
呜呼天下神器也可易据之哉可易据之哉苟非其人譬之刻木而鹏缚刍而龙其能升腾变化之耶故虽张氏带甲百万拓国千里称王改元可谓成矣而卒竟一朝氷烬以灭盖非其人也方元鹿失时英雄并兴志在子女玉帛晏乐荣华信倚奸回扬扬骋心者此陷林无虞者也志在康救苍生殷忧长虑网罗名贤竞竞奉天者此高材疾足者也张氏之兴日与骚夫文客作赋觞酒抱姬倚艳取目前之欢娱初无王者经略出师无纪守地无法不啻婴弄儿戏安能无亡也盖天何心哉顺之则微寒亦兴悖之则尊高亦亡三代以来莫之能违者要之天心眷我　高皇矣故士来如期人来如趋英者智因雄者力疲混一之势已在举义之初矣士诚柰之何哉今夫贵长一邑财擅一里者苟不爱民善施履德行义而惟奉养充赡其躬则天且夺之遗殃降灾矣况天子之位哉故作张氏别录盖着其宜亡也
黄帝内经注辩序一首
尝谓医之道也原详经髓阴阳表里以起百病也尝味草木水火致剂以救夭伤也非圣人者神而明之其谁与此故曰医者生生之具圣人所以寿万民而登之天年者也农黄以来其法已久考其嗣流则周之矫之俞之卢秦之和之缓之竘宋之文挚郑之扁鹊汉之楼护阳庆仓公皆以黄帝之书相为述祖其仓公诊切之验独幸详于太史而候名脉理往往契符于素问以是知素问之书其文不必尽古而其法则出于古也信然矣其言情状也有冯其处剌疗也有响得之者为上工为国手失之者为毒师为庸姓历百世而莫之或违者也在姬之代尚有岁终之稽十而失一即次其食故其法得以不堕今之医也茫然于天地之纪宪无所畏师无所传一惟肆炮纵合以规偶中之利故愈也剧之生也死之者殆相望也予素多病不得乎医而思精其法未暇也山人蔡师勤氏有道而复志于医乃块处于毛公之坛者二十年先治其法翻阅之久遂不满于启玄之注时有所得因系之辩若师勤者可谓卓然斯流之上者矣虽然启玄亦非妄而作者其师元珠先生异人也洞明素问之奥乃密授秘旨故启玄奉其师说太过不为无疵观其询谋得失之云则斯辩也亦启玄之所以望于后人者也
篷轩吴记序一首
古之家国莫不有史事兴而简述言出而策登本必纪末终则着始其书也有教其笔也有例其录也有实故嘉善剌恶百世可镜精神态度千载若生也自左语史汉之外了不成史匪独操觚者之不善亦以注记道缺宜其鄙亵弛颓而不振耳国史亡于庙廷而后小说显于闾野虽其为言谩成杂记罗一漏十鲜通方阐化之智而一人片事模写而得真者每每然也苟无是也则将烟销烬灭身名沉殒往者可悲生者无鉴而生民之行无以昭光于天下矣然则小说之纪在古也得不为轻在今也得不为重耶但以闻之详记之公者斯可贵耳吾祖刑部郎中府君少好稗官之学故常手抄类说百家以资谈玩久之型范其作乃有吴记二卷别记一卷于史事若少资涉而猥道曲迹形容肖似则亦无忝于史才也惧其沦遗使府君弄翰之志以泯不得为孝也故请诸少传王公题而传焉蓬轩云者志居也
使陕录序一首
录曰使陕者先大父府君昔事　孝庙以刑部郎中出使延绥勘鞠边机而作也凡列驿王程之去旋河山关漠之遵历名臣时宦之瞻接土风古迹之游闻与夫驱涉皇华咨诹紫塞靡不马上持毫倥偬毕纪然而星朝露夕有肃兼行大岳灵区无遑眺驻所以情专干国力殚仁边虽枢鼎之权多愆必达鳏殇之隐有悯即闻天宪加于庸将　圣泽布于穷民事复龙楼名光虎署但忤多炎贵寻致挂冠直道难行嗟匪一日矣府君撤瑟弘治末年于今又将三纪忆在京师邂逅名哲兴言边事皆抱隐忧拟之曩时更成圯坏矣威宁肃敏不可复生林壑英贤徒焉叹息暇理书箧再写此录将图梓传庶黄氏子孙知府君铢寸之劳亦尝效于熙明之代也

卷第二十六
序十一首】 
李先生文集序一首
大司马王公家藏集序一首
国子祭酒崔公文苑春秋序一首
大宗伯霍公疏要序一首
学士席公三仲图序一首
吏部尚书湛公古易经传训测序一首
大中丞盛公治河本末序一首
王子世廉竹下寤言序一首
华山游诗序一首
赠宗师章先生序一首
送田子提学湖广序一首

五岳山人集卷第二十六 吴郡黄　省曾　着 　序十一首
李先生文集序一首
夫文者所以发阐性灵叙诏伦则形写人纪彰泄天化物感而言生声谐而节会乃玄黄之英华而神理之自然之譬彼霞辉星彩匪绘而焕龙章凤色不绣而奇岂出造为精机妙吐而已况夫深居几榻可达志于八方暂控形骸得寓心于万代一言耀帙黄壤如生片撰升堂藻园不废所以达贤古圣莫不尚之解绳以来六籍底绩体各殊科道由一致故裁训者必依其本赞事者必准其实此命觚之骨髓而执简之要规也经熄时迁兹教烬丧饰虗者繁真核者寡炎汉御宇载煽王风西京之文号为尔雅但浑质既沦儒流澜纵得之者虎蔚于艺林失之者萤息于晨草校披千载入室几何盖词非伪借之可传语必肺本而攸永来世方远焉可眩欺鬼灿神昭若握柄宰如执簧之韵耕田之唱短调无芊眠之富直音无润色之美亦且缉陟孔经采居匮史者良由出之恻怛嗟叹之真自当流诵于无极也粤我空同先生献吉名曰梦阳岳降于熙雍之运鹏骞于平章之朝夙称八斗之才遂擅九州岛之秀非姬公宣父之书不涉于目非左马班扬之策不发于笥非骚选李杜之篇不历于思由是代方享獘树独帜于旌墟士举安凡振孤辕于广陌物忌势危终于摈落然先生风节凝持卓立不惧卒能浣学囿之污沿新彤管之琐习起末家之颓散复周汉之雅丽彬彬乎天下学士大夫莫不趋风而宗之自是埏宇之内倡和镕钧文章经纬与三代同驱矣载论先生之撰蔚雄闳衍无体格之弗统酌禀圆融何高深之弗臻矩之音气何密弗研获其神精何奥弗范如玄造该包乎物器海渤汇纳夫波流五色错以彪章八音和而协奏郁忧愉喜婉附委陈性灵着矣五道四德谆敷重缔伦则表矣将迎酬酢稡撷铺缀人纪备矣两间万貌绵络笼挫天化宣矣由是品拟先民则铨情播义酿浸于洙淟星离缗贯幅尺于丘明约畅渊绮橐钥于宋笋骋蝢激昂陶垆于迁固缘方形佀合步于相如体新挥述齐能于杜甫祖辙求源法同于康乐抉衰续古功并于拾遗诚游艺之巨工而摛翰之鸿工也客有惜先生悬车之早以为未究厥施者予曰不然天生英哲或用之显绩或用之述经先生兴起学士挽回古文为天下作者之首冠则天之用先生者不小矣省曾乐志衡门修辞海曲山川间之音通道契故先生于戊子之冬以手编全集寄我姑苏殷勤扎书屡贻迭受既而先生问医南下邀予京口千里不遐命仆为序辞谢再三属委逾至乃得论襟干绿云之亭品文于大岘之山并馆逾旬雪涕成别长江悠悠云帆遂远岁之除夕先生告徂呜呼缅惟邂逅已然季子之许自顾浅肤莫称阳氷之托勉撰斯文恐孤泉下云尔
大司马王公家藏集序一首
盖闻羲晖普烛而晷曜仪合之表扶摇积籁而飙举鲲鹏之运渟瀛括纳而汇育瓖玮之珍故上古圣作肇图创契焕开人文仲尼诞兴神明洞睿以观研乎众象道德隆峻以仔任乎三才蓄览鸿广以陶钧乎品教玉振金声阐范六籍文章性道弘设四科洙泗之英彬彬如也由是砥躬炳业者式之为矩矱体物贲藻者崇之为鼎吕盖质文虽殊名而本末乃同条者也孔铎既湮后士寡哲儒林文苑岐为两途颛承师说者以含味窃多目握椠为艺生曰华丹之乱窈窕也优柔缛绮者以着造自侈鄙抱经为学究曰瓦缶之夺锺万也二家之讼迨今犹然殊不知性道者文章之本干也文章者性道之葩萼也使质而匪文则衷志何以言永彛宪何以弥纶庙国何以经纬而风化之术熄矣文而匪质则理命何以穷至精一何以执守心履何以昭洁而礼义之门塞矣史野之叹良由兹也若我大中丞仪封浚川王公质粹河嵩之灵学兼博约之大早婴朱茀辞妙于建麾之年综探竹素道成于司衡之日质之立之文以修之自此政与德光撰随宦纪每于官次辄有盈帙峥嵘发彩卷舒风云之色慷慨宣毫鼓动江山之气由公神解朗于金镜皎识湛于秋阳故缔思密理毅挺掊其遐襟轨裁舒其浩气故缀言雄高罗搜六代之奇绘织九流之要故衍材宏丽吐之裕足沛其有余出之澈莹灿乎澄析根之膺悃确而真核因之触感富而新化驱觚逐貌虚以象古故无拟模之劳兴怀切事敏以定格故无删润之笔雅以为的不惑蹊辙故扫纤弱之音圣以为宗不标门户故秉中正之说凡玄黄之隐秘性命之渊微帝王之宰策臣子之龟准皆有决论信乎功成而鬼神自孚文至而声芳自归者也总其述作首冠风雅末陈慎言深旨奥义浥澜于鲁经法言雄辩骋驾于群子其间古歌辞赋以下众体是皆因沿时代缕络众秀玉其有雕蔚而不靡一机既玄万轴皆协自先秦至于李唐莫不形似擅翰家之所长兼名流之未备譬之物类之应龙九州岛之咸雒美哉盛矣其集总凡五十四卷命曰家藏仆于庚寅之岁客于建业公时厘守南辇黄图奠宁一日于有涯孟中丞邸座览仆鄙篇遂加赏采屈上卿之干旌存竹林之贱士自此候对论文欣然契会知言藻目尝惠德音未几我公入司宪柄赞翊　圣君理关国纪恒翘故事之台义涉朝章遥羡名臣之奏枢钧历载贞肃百寮乘骢者解苛吏之虐毁持斧者翦豪右之盈贯此生民之痛戚当今之至务而我公纲维之首化乎戊戌季春仆也卧疾青山养真茅下友生处州郡守张子叔载捧檄来南眷焉临顾出示巨编欣觌球琳之府传公寓謦俯收雕刻之能遂乃诵咏累日敬缀此交敢曰延陵之品乐寔効诗人之仰止云尔
国子祭酒崔公文苑春秋序一首
司成少石崔公以所撰文苑春秋四卷自邺中寓至其裒萃凡百篇法尚书记厥纲要其篇冠之序法诗以表见作者之志省曾读而卒业乃废书而叹曰美哉兹撰乎昔者仲尼思古咨嗟才难盖谓王佐者希也夫王者之兴皆酌天准时洞几达势调斡化理以务阜康苍民者也其佐之者云龙风虎亦以是道故曰难美哉兹撰乎非王佐之才不能与此且夫南面之政凡动皆几也凡几之出非以培兴则以肇亡而后势因成焉譬之瀸泉星火者几也滔襄燎原者势也故曰兴有源亡有门治几易治势难所以圣帝明王竞业儆戒者以治几也忠之獘野捄以敬敬之弊鬼捄以文文之弊僿捄以忠者以治势也不慎其几不反其势而遂其穷者谓之丧乱诗曰其何能淑载胥及溺此之谓也呜呼履霜坚氷靡有几而不成于势者早之不辩必难禁于末流也故善捄势者以几善出几者以势而王道备矣载览公之所集盖操删述之鸿蕴泳研乎书林优游乎典场以观代变以定国经去其蹐驳拔其纲统标举纶告剪裁谟策触来感往而昭布至言激心抚迹而彪撮精要如玄灏独运而怀铅之子无以赞其辞璇衡妙秉而通经之儒难以测其奥其道匪成败而议非几势者则舍而不录且怆慨怀治之情可以使人诵绎而无穷诚理国之金镜疗世之灵方也殷鉴曩古而设教于将来庶几王者可以法象英宰可以树勋岂若挚虞流别徒掇菁华义庆集林仅娱耳目而巳哉彼博家以罗冗为多藻人以淫丽为夸者犹孔翠之玩乐不如龙马之腾越也草卉之敷芳不如禾谷之资利也奚足道哉是不必尽讨蓬山都究石室而上下千年兴亡之迹修短之故灿如指掌矣其间知几察势之贤若贾生处平而涕国魏征躬盛而规主修病和戎轼忧变法之类在当时固尝排为空言目之迂谈矣暨其验也不啻影响使昔人早察而庸之则厥祚有不光乎此予之所以三复掩卷而太息者也其编首汉至元而以　高皇帝中原檄终焉者以见否极而泰　圣朝万世之业几始此也命曰文苑春秋者其文咸出于史以获麟之志名之尔
大宗伯霍公疏要序一首
粤观隆古圣帝明王之出政也咸资于臣邻铉辅之谐弼而密勿经济则以时务为大犹之凛寒之羲阳枯旱之霖渥御单之狐裘对疗之良药盖天下方以为害苍生方以为戚而施之必兴举之必治者也故舜以去凶禹以导水伊尹以训戒以发金赈币周公以东征以立政设官与时宜之其揆一也由汉而下凡骖衡鸿渐之英莫不斟酌于时而为之佐爕其最冠者有若贾谊之先忧陆敬舆之精理田表圣之荩直启沃之言至今龟凖于奏纳也苟无忱恂体国之心乃徒掇残余之见抒泛滥之说袭寻常纤屑之务饰曼漶可否之辞鼓营惑挠乱之口或仇憾而排击或朋贿而营护承风旨也则肺腑之受人希谗莠也则趋竞以干进若是乎其为疏也末矣此国是所以多岐而泰阶所以难和也太宗伯渭厓霍公伏遇　今上皇帝建伦尽制廓纮恢纲圣作在位明良相逢公也正色立朝毅然以天下国家负荷厥躬夙兴夜寐紬绎金匮云台之典修舟楫盐梅之业且秀哲之性降之灵岳刚大之度禀之列星贞方之节通乎神明直謇之气塞乎寰宇骨鲠之槩并于汲黯廉洁之操迈于公仪四海之广瞻如跬尺六卿之掌灼如朗镜由是早辩于几兆而披沥于章疏者必关乎朝庙之大播之馆阁而传之天下莫不展诵咨嗟而翘望乎太平也省曾丁酉之秋谒公于南辇聚谈逾旬莫非经纶斡赞之要八座之尊仅如布韦之飨视部以归即却屏酬酢晏居左室以肆览乎策书皇皇孜孜惟君惟国博古而有美也即著录而思献谘今而有弊也即坐旦而思革盖欲尧舜其君灵长其祚所谓社稷之臣也疏要二卷乃江都葛子东氏所次时务至言毕于此矣大抵先忧如谊精理如敬舆荩直如表圣真可伊说争衡而典谟接轸也今得行之固未骤覩其福而寝盛寝昌无疆之休当自此而培也然绅缝之士颇以激卬切指为惮者仆告之曰不观人之家事乎路人商之而疏略懿亲谋之而恻恳忠良之敷言固非尸禄者所可同也公也曩尝命仆为序今乐覩其成固得操翰而书也
学士席公三仲图序一首
夫道位垓埏者则圆壤昭其祯绪功阜庶汇者则吹万吐其戬符盖肧冶一气寸心贯澈于羣方古新浑致倏顷游通于遐岁卿云启舜治之先丹鸟颎周平之豫依臻于人瑞诏于物此感应之奥机而化钧之响迹也况乎筦簟所得寝寐所形本在我之精灵会阴阳之气爽有不妙成巧验者哉故诗咏熊罴之祥礼存献赠之仪传志百九之解若秦缪听钧天于九霄鲁尼觌周公于千载茂浚契剌秩于刀禾琬固符三公于牛松诚皆神以知来魂交罔间所以有兆必指而无感非玄也粤我遂宁文襄席公家食之年靡出羡思获有异梦落涪江之新涨出沙濑之古碑三仲连芳四文缀炳夙兴绎旨意捷已躬邻翁占之则曰仲显昆弟之列连寓并荣之义其将与二弟而偕升甲科耶厥后文襄公暨我师学士虗山先生及给舍君相继以进士显于　天朝厥梦验矣先生因绘三仲之图而公卿大夫闻而奇之莫不赋彬蔚之丽篇摅瑶华之藻什以游扬其美爰命序之省曾乃发邻翁未阐之旨尽穹造锡嘉之意敢曰碑者耀远之器垂伟勋于金石芳者流馨之称播鸿声于奕世殆谓不朽之业伯仲所同也岂但金籍俱通而已哉由今观之文襄公才巍德迈靡职弗宜及于柄兰台扬贞度之节陟宗伯谐直清之职卒至删定邦礼协于上下赞毗　帝纮滂流茂泽我师虗山先生道仪往圣学贯坟典拜骢马展补衮之忠履玉堂着华国之美今乃践座握台经纶密勿调济黄图栋干金镜以咸登为志的以熙康为功准其给舍君质凝山川行模父兄列青琐奋击隼之谟纡朱茀抱集麟之愿斯皆名光竹帛烈弥常鼎孝友齐乎肱海文章映乎载协蜀龙复跃河凤相辉连芳之告其在兹欤敬缉芜言附之图末
吏部尚书湛公古易经传训测序一首
古易者何甘泉先生复古以正乎今之易也今之易也何以非古非周易仲尼之古也何以为周易仲尼之古周易者二篇仲尼者十翼也二篇经也十翼传也经者作者也传者述者也仲尼之传别为简牒未尝混诸经也此之谓古易训测者何先生训说仲尼之翼言而彰测其蕴不敢以训测夫经之经之彖象亦言也先生何以不敢训说而彰测曰仲尼之于周易也彖也则既彖彖传之矣象也则既爻爻传之矣鸿廓之蕴未究也则既翼之迨于十矣韦编之绝三矣学而老矣熙而阐之至矣尽矣后之儒复于经而有传是与仲尼争衡也且后儒之传外仲尼之旨为之说者谓之诬窃仲尼之旨为之说者谓之缀故先生不敢以训测夫经也然则圣人何以作易也盖易者圣人所以显示夫天地人之道符浑贯合俾人学而补过焉参焉以开物而成务若是焉而巳者也圣人者知天地人之道广矣大矣不可历算而尽也乃设画系辞焉而尽之故画也者圣人所以摹天地人之道而形焉者也一以括乎万所谓立象以尽意也辞也者圣人所以举天地人之道而例焉者也寡以统乎众所谓系辞焉以尽其言也惟尽也如巨海焉天下之水会而归者无弗受矣而以一水测海者蔽也如朗镜焉天下之貌握而对者无弗鉴矣而以一貌语镜者惑也故曰广大悉备象辞焉尽之矣然象也者所以象夫辞也不辞之辞也辞也者所以辞夫象也不象之象也夫象与辞皆所以显示夫天地人之道而非有二也异哉后世之学易也固焉局焉离象辞而岐焉故淆之八索滞于辞小之三卜倚于象仲尼者兴病其离也黜而正之神而明之矣商瞿以下六传而复岐创之丁宽衍章举义以至费郑王韩之家则以谈理胜亦惟辞焉者也创之孟喜以至翟范焦京之家察伏洞异则以测筮胜亦惟象焉者也是皆懵乎天地人之道符浑贯合与夫学而补过焉参焉以开物而成务者在乎心也故外心谈理则虽统希夷笼象帝恍玄惚妙是之谓说易而所以参赞者无诚功外心测筮则虽验响应射毫发预吉先凶是之谓占易而所以补过者无实履而圣人作易之意泯乎亡矣圣人之作易也将以用之非说而占焉巳也用之者先明乎天地人之道符浑贯合于是乎学而补过焉参焉以开物而成务此之谓用也然则天地人之道何以征其符浑而贯合仲尼之传彖也言人之道必及乎天地言天地之道必及乎人是以知其一也何以征夫俾人学而补过焉参焉以开物而成务仲尼之传象也言天地必法之于君子言君子必法乎天地是以知其参也参之者无他参以心之易也心之易也无他仁义焉巳也故曰立天之道曰阴与阳立地之道曰柔与刚立人之道曰仁与义是知阴阳者天之易也柔刚者地之易也仁义者人之易也立人之道所以补过焉参焉以开物而成务者也此之谓用易是道也西汉而降名家立学訰訰纭纭阈牖繁矣而章览厥蕴者鲜矣赵宋之代以心谈理而显厥象者莫越于程正叔氏以心测筮而昭厥辞者莫越于朱元晦氏且尝厘辑古编矣然二篇之下犹繁疏而博释则亦未免乎与仲尼而争衡也是故易不得而尽古也况今之为易次附汨紊又非朱氏之旧矣先生恐古易之轨躅终泯也乃因门人葛涧氏之请起而正之不敢训测夫经全观玩之质以复周易之古还十翼于后且毕裁错位以复仲尼之古平生学易心用之妙悉在翼下畅而发之又为大测二十三赞以毕挥乎天地人之道若是乎其大而后易之为书莹矣
大中丞盛公治河本末序一首
国朝改都北平以来凡　紫宫郊庙之奉百官六师之给与夫边防庶建赉予之出皆倚于会通之漕司计者岁竞竞然酌其盈缩而为之剂度会通之水则自寿张以南睢宁以北凡六引于河汴疏分乃利合并斯溢正统间决于荥阳而东溃张秋也治者三易而卒成于都御史徐公有贞弘治间决于荆隆而亦东溃张秋也治者二易而卒成于平江伯陈公锐嘉靖间决于丰沛而东溃金沟也治者二易而卒成于今都御史盛公应期初公在告居吴南北淤阻主渠者以壅塞归之定数浚源惑于浮沙条议者复禹迹也弗虑夫　天畿规东导也不暇乎漕泄寻海输也舍安坦而就漂沉泝沁卫也捐径捿而图纡远谋纷作舍而莫执盈庭当事者将无善谟矣于是佥推持召俾公省隶之权荷　命以往夙夜驰驱咨诹于群策合耆彦之见历阅乎经络度卑高之势乘赴乎天时趋隙暇之会节宣民力以安奠乎国本损缩金金&#63140;虽以慎惜乎支费竭忠吐赤远猷辰告分程课章杀上流而赵寨符离之支通筑东堤而胥庙鸡台之障固辟旧河以回既绝之流凿新渠以创永逸之绩旬月之间四功咸叙独新渠以害能之口而废于垂成良可嘅也或以旧河既浚无假新渠黄子曰新渠之凿也成运道久安之利又有三焉引滕峄诸泉之水何异于汶上之资拒昭阳东趋之势可拟乎金堤之御分飞云湍悍之波可消乎泛涸之虞盈落皆宜舟舸弗滞如之何其可废也丰沛未宁行将必有竟公之绪者方知厥功之卓伟也
王子世廉竹下寤言序一首
王子世廉处垣亩之宫而仰稽乎天微伏隅海之滨而周览乎国务生千载之下而折衷乎古情当居求之日而大箴乎时弊此寤言之所以作也夫知微者明洞务者达索情者智悯弊者仁明足以辩机达足以干事智足以瞻远仁足以泽凋若世廉者其国士之英乎世廉怀我十年访予五柳陶酒相命牙琴遂开于是珠随语流云以贤聚陈君解榻荀氏下食同心之言其臭如兰也披子所撰词无往蹈见至而彩彰意不前假蕴盈而绮发张皇乎圣奥修躬者之龟镜也拓展乎王轨建业者之典程之足使贪人汗悚贵子善下俗士销鄙矜儒失夸凡有君子鲜不乐诵者矣方拟昔贤若贾生之涕俗虞卿之愤时桓谭之述德仲统之切理王子有焉序而传之以播儒苑目曰竹下者志中林之所得也
华山游诗序一首
夫钧素蒸吹而后气播其英精穹仪斡荡而灵岳凝其倬诡奠参汉之崇墟萃图祗之醇美槩宣清浊别限方俗蕴兴烟熅纳吐日月王&#63140;虗琈藻碧并产盘冈威凤祥鸾咸藏朗穴流以丹膏皓髓发以琪树芝毛通阊阖于厜厂&#63141;义控江河于陬陆是故穷干壤之奥区莫有尚超乎名山者也所以玄蹈之伦寓眺于焦峣之表拔尘之士攀趾于层屹之崖委世之贤抗馆于洞虗之府握毫之彦缀章于巃嵸之岫观乎武仲遁耕于箕阳桑楚尸居于畏垒接舆采桂于峨眉伯陵茹贫于&#62685;&#63140;开岭蔡邕奋管于九疑灵运扬华于庐峤孙绰振玮于天台庾阐畅言于石皷斯并前辙之一征也若华山者冠五岳之首处三条之中稽之禹版昭削成四方之形考之诗纬显明星玉女之迹龙祯着于刘传璧异炳于张碑诚寰州之秘境栖陟之胜都也友人程诰抱性贞遐娱情泉岛蔚丽则之资勤钻讨之学厌翘车之外辱慕鸿冥之介标于是八极放游万里命驾插袵扪葛历岁如斯至于嘉靖戊子之秋乃登太华蹑霞霄崿引鏁苍高尽峻穷幽骇炫耳目由是峭秀莹其心神雄奇发其气骨霭翠涤其衷本故摛之篇咏着咀华掇洒之觚翰艧粲珠辉诗凡四十一首
皆词罗邈旷而思入风云者也慨予少希向平之踪淹羁数载风御未行览把之余赧然愧热他日振策太清缘梯峻极当携此编为之旌镜也
赠宗师章先生序一首
我闻之　国家铨叙百官惟廉所以成天下之万治而贪则所以衅天下之众祸者也洪永之时特重夫贿私之法而纤寸之取无所于贷故能安奠亿庶而培植宗社无疆之基也沿变于今则市道行于缙绅而弗愧其焦然诵习而希进者大抵金刀之心矣故苍生参息日殆颠蹙而又无所控吁以宣其郁困之愤民之瘼矣不坠如发省曾窃以苟不更化则狼牧虎饵履氷待日天下之危不可言也故于当代廉臣巨老若魏公骥之冡宰而布袍刘公大夏之八座而茅屋耿公九畴致童孺之孚何公乔新却旧故之馈皆所景之慕之愿执鞭而范仪之也我宗师江右介庵章公衮督学南畿以清节峻守省曾尝以贡试候谒于会同之院适有司业先生者来访乃命隶从挈数钱出市白酒青蔬而为欵遂叹息以为难矣及宁国周生怡之从游仆门也昔来于苏言先生之居台也日粝饭一盂常肴一具而已今来于苏言先生之佐郡也亦日粝饭一盂常肴一具而已又言先生业产薄田单亩无所于增省曾谓怡而叹曰若先生者其真可景之慕之执鞭而范仪之者欤且人之廉也生于俭俭也生于安贫安贫也生于有乐先生乐天知命故处贫晏如而廉俭之德所以贞永而不变也遡古以论未有才俊而渎货忠良而渔猎圣贤而广田华宅者今之人也口道德而心苞苴赀藏愈多嗜欲愈衍夙夜遑遑然求之而若狂也是人者虽自夸诩以为上符尼轲下迈伊洛空饰之言曷足以掩污实之行乎色象之劳鬼蜮有腼不过供人之一笑而巳此先生之学所以合幽昭通壮老贯神明而可贵也噫使国家诞申乎贪人之禁而廉如先生者一切布之周行之上则所以释凋瘵而登太平者可建瓴而期矣天其有意于斯民乎则先生之道必行也予日望之
送田子提学湖广序一首
柜山田子顼象性渊夷德度明雅与人交不敢先言若不能出诸口然嫉恶排贪虽于今之人也亦尝笔之书而无讳庶几乎古之宽而栗者以词赋擅于闽中佐司马宗伯之治者数年矣兹以礼部郎中提学湖广乙未六月道吴门过其友黄生之庐毕景萧林飨衔蔬醴乃示予京师赠言且曰子何以赠我予曰熊大夫之论学事备矣予何以言田子曰大夫大夫言子子言也愿无多让予乃作而叹曰嗟乎田子之任斯何任也为　天子育材备官人也思其终也斯知慎矣子之往也其无易进矣乎育而材惟吾子颂育而不材亦惟吾子咎今夫树梧梓于道者长而扶苏焉休者颂曰是何君子之所植也乃今以荫我若彼蓬棘剌途履而伤者必归咎于艺之人矣古之士不有射策升阶而覆人邦家者乎毋曰童心乳口可忽而玩也虎传之翼蝮蛇风云其谁制之故曰思其终也斯知慎矣田子曰材不材养而后覩者也其进之始何以辩诸予曰仆闻之也材也养而渝沦不材者有矣未有不材者可冀养而材用也雈蓷之立而楩柟之求不其难耶仆吴人也请质以吴之事往者台臣之将巡视也每先檄于郡县俾罗国中之秀以待昔守若令初亦惓惓欣欣然思拔其异茂者奈之何迩之年则不然也幸门大启权家富人作奸其中以黄金为绍介乡上之县则请托之言交伍于县庭矣县上之郡则请托之言又交伍于郡庭矣其守若令听之也即当摈枉夫能者不听又多尊官显人&#62699;&#63140;木其怀怨而中也且请托者或皆曩素趋旋而谛欢者卒不可谢故猗蝢常什伯而蓬茨无一二也至于台臣其请托者则又往往远造异国途邀密谒以先为之所遂使以菁莪为鱼盐之利以泮宫为西园之卖腹客骈坒为之媒媾鹢辔络绎为之&#62678;&#63140;集贿而按历之场公喧肆丑俨如贾易耆年父老莫不叹诧咨嗟云国初以来未闻此事而士吻民颊至今谈笑而捓揄也自是江之南北不冠而采曳白而录者朝捐赤仄而暮获青衿矣大抵今之穰莠夫伦黉而鱼目乎国冑者皆是物也此其育者谓之材也可乎即使鬻赀而仕亦不过懋迁渔噬操其质剂责偿于民而巳岂有微长片采効之官方者乎仆闻之也永宣正成间每进诸生尚多聘之中谷今若此盖由仕而多金邪赢者以歆起之也呜呼士之处也犹贞女然尔则凡章皇求进其所汲汲者利多金而邪赢也是之谓不材育材者将以备官人而治邦家者仲尼之言至矣非利其人也子之往也其无易进矣乎又申告之曰今之春秋而获第者谓之中式式者何也国之大程也谓夫辞不叛道言不舛经尔矣今之艺业操铅之子率多化为疏诡薆昧迫捷瞒澜之恺而远违乎台阁之旧且文者由中出也其文尔则其心必尔生心发政其害宁有既乎今若此是亦谓之不材子之往也庶其抑废之黜罢之以录其安恬而和正者则官人备矣而清风贞度楚之颂扬当溢于子之台中也

卷第二十七
小序六十三首 
古诗 
苏武 
李陵 
曹植 
张衡 
刘祯 
王粲 
阮籍 
嵇康 
班固 
卓文君 
左思 
张协 
陆机 
潘岳 
秦嘉 
诸葛亮 
陶潜 
张华 
刘琨 
陈琳 
成公绥 
赵壹 
谢灵运 
郭泰机 
孙楚 
张翰 
谢安 
王羲之 
杜挚 
张载 
潘尼 
陆云 
石崇 
郦炎 
孔融 
阮瑀 
徐干 
应玚 
繁钦 
曹摅 
应璩 
孙绰 
卢谌 
何劭 
郭璞 
司马彪 
傅玄 
枣据 
谢瞻 
颜延年 
缪袭 
谢惠连 
鲍照 
谢眺 
陶弘景 
释支遁 
沈约 
江淹 
范云 
何逊 
陈子昂

五岳山人集卷第二十七 吴郡黄　省曾　着 　小序六十三首
古诗　屈平放泽而离骚兴枚乘客梁而古咏发要之高英彦士怀宝见摈故抑郁无赖极情致虑而吐为恨辞往往抚生叹息观夫人生天地间忽如远行客又万岁更相送贤圣莫能度又生年不满百常怀千岁忧等十余首皆足感天动地痛耳切骨所谓可与日月争光者也
苏武　武性敦天懿遭辰不淑故于乖分之际霰泪结音绸缪恩恋不可解也是以上通神明下烛万世矣
李陵　李陵国士也穷会苟生图奋国报柰何汉氏寡恩闭键塞路使之绝意膻乡抱愤异域没影黄沙非其心也非其心也观其送别子卿哀声楚调恨恨无涯可谓一字酸心片言下泪者矣予每咏讽必废书为之零涕
曹植　子建朗质天授灵才性得髫龄自露即谓言出为论下笔成章矣铜雀一赋赏父惊兄是以霞篇珠什皆达肺隐未尝少假往彩以润已撰也八斗之品周孔之喻诚哉不诬但抱器不施使玉沉骥踬故抚时玩世常多愤怨之辞综其神妙可谓诗中之圣矣展卷诵之翩翩然爱其凌云之气斑姬　婕妤抱鸠睢鸡鸣之贤而遘会弗淑不冠宫仪侧充嫔舍故睿才闺学蕴菀幽沈及飞燕擅宠潜鸾自保宣之赋歌怨音清结颇得托讽之轨团扇数言足耀万古矣
张衡　平子才高一世智通二仪方且安夷淡漠闭交庸琐何其洁尚也及绾章太史即遇谗言出相河间迁逡非志四愁写舒曲婉寄抱无忝原骚矣同声雅调依依缱绻之怀溢于言外
刘祯　公干逸气干斗遐思迈物故身系圭璋飘飘然神在圆峤也至如凤凰集南岳徘徊孤竹根于心有不厌奋翅凌紫氛古录叙其清玄体道不躭世荣亦略验之声歌矣不有陈思当为魏代之宗
王粲　仲宣资记敏照长于辞赋咏歌凡所兴属举笔便就无所更搉奇如夙构观七哀从军等篇如胡马嘶羣悲振万里展音发口卓尔异才不然则蔡邕者一代文章之雄也何故于寝弱小儿屈俯为之倒屣
阮籍　嗣宗才远志放操孤情洁虽从仕牒颇厌俗纷是故纵于衔杯刋落世务俯视冠流如虱如蚁盖知国运潜移力不能捄而思遐举于青冥者也其思忧故其词奥咏怀之作再覆托意而无穷焉比兴神归风雅节会天高海冥方可喻其调致也
嵇康　叔夜龙章风姿好言庄老尚奇任侠乐道山阳为竹林七贤之冠他日绝交山涛寓词贞削卒为司马昭所害鸿飞不高鹏徙不远乃致斯灾也其诗昭明所采止于四言览其完集索有遗珠述志何减于阮宗游僊大过于郭璞因知统之删选捐漏多矣锺嵘论其颇似魏文过为峻切讦直露才伤渊雅之致能托谕清远未失高流矣兹评颇尽其情状
班固　孟坚九龄缀藻天授异才既而览综弘该希抗迁左秉翰兰台专意史业故声诗播发有所不暇矣然幽通两都玉绘金冶移之五言必有妙吐咏史数篇质木浑含亦可覩其遐步
卓文君　文君琴心挑悦失趾相如虽愧桃夭获托佳耦厥志适矣奈何君子二三新欢将聘怆心割腑宣此悲唫至今诵之哀衷凄恻犹可掬也
左思　太冲讷于口谈颕于内悟修词壮丽康乐颂其难比咏史诸篇借往讽今伤圣贤之陆沉悲麟凤之摧弃硕鼠在高君子羞托览其遗调良可嗟恻然巢许之思何代不有匪独秘书之遭也
张协　景阳赋性玄简洁躬举行避乱林栖观其仰二疏之抽簪希黔娄之知足感尼甫之川叹圭玉其风有足慕爱者矣至于人生瀛海内忽如鸟过目借问此何时蝴蝶飞南园等句意度天然无劳斧刻所传咏史杂诗皆锵金叩球令人味绎不已
陆机　士衡少有异才闭关积学翩翩入洛即悚叹羣彦矣其诗躭华萃奇格气稍弱而秀言清思渊浩不竭安仁景阳所不逮也故锺嵘品为太康之英信矣又谓所拟古诗十二首温丽悲远惊心动魄几乎一字千金予诵至照之有余辉揽之不盈手神会意灵虽士衡亦不知其何缘得此
潘岳　安仁初龄秀颕举试鸡邑能以综学润之吏事继而入补遭诬濡于白刃惜夫悼士之咏重衍悲歌迭宣哀唱可以切骨伤魂河怀诸作烂焉舒锦故当时有言陆才如海潘才如江亦善评列者矣
秦嘉　士会抱有隽才复获灵偶凤闺酬唱今古所希可谓白璧骈辉明珠并耀者徐淑固团扇之亚而上计之作亦善言悲怆矣
诸葛亮　孔明抱膝龙庐中原虎扰初无意于拨济自抗托于莘渭之流耳故萧条放步触古成唫梁甫一咏格气苍然尤可驱骤陵武也
陶潜　渊明高标绝趣其胸腑如海月皎空浮云映岳光粹无染故发之诗撰洁而无疵贞而不厉达而不荡哀而不怨质而不俚曲而不烦古今奋翰之匠极其称扬不足至有以为楚骚之亚者亦为知音矣以予评之自是风雅之调
张华　茂先博洽无伦诗多妍丽有云佳人不在兹、取此欲谁与巢居知风寒穴处识阴雨不曾远别离安知慕俦侣此词此兴亦何可多得也
刘琨　越石少称杰士后为胡骑所困乃慷慨登楼对月清啸敌人雪涕弃围其意气雄豪足能动物也矣有才无运故多怆恨之音扶风之歌气调孤拔所最喜者功业未及建夕阳忽西流时哉不我与去乎若云浮再三咏之尚有余痛
陈琳　孔璋避难冀方典文袁氏西归魏武列之记室所草檄书至于愈疾七子之中骥步同骋亦可谓一时之儶也其诗如建功不及时锺鼎何所铭收念还房寝忼慨咏坟经其情悲其言壮翩翩然奋怀霄云者矣
成公绥　子安气灵才俊慕景僊途长啸玮赋丹桂琼言曲畅高情矣至若珠玉犹戴土何惜千金宝意致慷慨读之使人泠泠然有御风之想
赵壹　元叔神躯玉挺玄抱珠握而采掇无人夜光匿耀俯仰桑梓不足与游故意气飘远有涉敖倨耳仲尼见毁于东家大圣且然不足为病其诗如文籍虽满腹不如一囊钱又云势家多所宜嗽唾自成珠皆愤切俗风显斥薄态于今诵之尤觉其秀词之有征也
谢灵运　康乐雅好山水故其登涉之言妙绝今古穷情极态如岭云川月玩之有余把之不得可谓神于赋咏者矣但其肆览庄易博综百家故骈玉俪金往往不期而有虽骨气稍劣建安而寓目辄书万象罗会诗家能事至是备矣故使后代擅场之士内无乏思外无遗物皆斯人为之创导也譬之花萼在建安时开耀其半尚多浑含至于康乐精彩敷发殆尽妙机天化无余蕴矣千年以来未有其匹也
郭泰机　处士娱志龙盘蕨晨瓢暮涂泥抑沮无径骞飞视其响荅长虞况托寒女怨恨之意委迭无尽矣
孙楚　子荆负气简傲长揖参主零雨之作乃纬周幅谊而成高韵闲衷何必繁多始得惊世耶
张翰　季膺清才造次成篇率多新丽出返自任旷达知机常曰使有身后名不如实时一杯酒其玄情远致若此黄华高唱稍系素风耳
谢安　安石才锋秀逸意气凝远座通渔父便尔难叙万语初寓会稽与王许辈渔弋山水言咏属文了无世情高怀常在万物之表终受国寄而东山之志每形谈色惜乎铅迹泯然兰亭一首
结思高妙矣
王羲之　逸少文义冠时不乐圭冕故尝抗疾去郡诀誓墓前颇修养性服食采药名山不远千里厥情遐矣至如羣籁虽参差适我无非亲非达视者不能作此语
杜挚　德鲁踟蹰魏朝以笳赋获署仅补校书治略济才挫抑无展至乃吐喻仲恭缠绵况古冀其携之青云志可悲矣但母丘躬以盈败何足毗赡知人之鉴杜生其弗愧乎
张载　孟阳剑阁一铭惊耀当世见几而作绰有素风所传七哀诗辞清悲怆亦仲宣之遗也
潘尼　正叔少扬文誉仕遘多艰故引海乐山之心往往寓之谣唱绿蘩之篇亦略见矣评者谓得虬龙片甲凤凰一毛殆亦有七子之遗风乎
陆云　士龙六岁属文与兄机齐轨方步时人称为二陆观其时暮复何言华落理必贱又修路无穷迹井邑自相循等语亦何忝于平原
石崇　季伦综发以往拜守封侯校领南蛮黄金北斗奢秽不足言矣有妓绿珠歌舞妙丽因制明妃曲教之词情悲楚使骚流展咏可以沾臆惜其英篇澌灭独此一章足以惊耀千嗣其它大雅楚妃之作无庸矣
郦炎　文胜奇才英气弗乐圭组故征檄交来玉节自固且闲于赋颂虎视一代大道之篇冀垂竹帛托咏灵芝盖以衰世庸夫尸窃高位抑遏彦圣故攀想仲尼遥忆知巳于千载之上也
孔融　文举以扬班之才与曹操同处献朝洞识坚冰寓书切让大谟未展蹈祸婴戮呜呼临终之诗悔亦晚矣所云生存多所虑长寝万事毕又人生有何常但患年岁暮又生时不识父死后知我谁体气高妙尚存东京之逸轨也
阮瑀　元瑜少学于蔡邕建安中逃名丘壑魏武罗致军谋翩翩书记含志蚤没高歌雄唱泯尔不传观其北郭一行发音豪俊吐节悲越至于三星守故次明月未收光鸡唱当何时朝晨尚未央其思平慕泰之兴了在言外
徐干　伟长天怀恬漠结志箕巢典论目其文赋时有逸气玄猿漏卮等作张蔡不过也观其杂兴雅有苏李之遗意别娶之篇益更缠绵恨惜其与刘祯虽非并范然以莛扣锺之喻不其过耶
应玚　德琏家世博学多才至于庶子斐然抱述作之志欲继奉邵风流时值兵兴遽匆弗暇其诗托物缱绻颇寓激剌深有三百之遗思朝鴈之篇可悉遐抱矣
繁钦　休伯文才机辩少名汝颕及为书记喉转意率皆成珠玉蕙草之咏以比贤人遭非其世太平有期年岁不待反复歌玩可痛可悲定情篇虽云衍绕亦自有伦发情止悔颇得国风之体
曹摅　颜远结句清美构意绵密而气骨不劲至云富贵他人合贫贱亲戚离万世俗情不能逃越今兹读之愈激感叹
应璩　休琏博学善文仕遭曹爽纵戾故为诗以讽词虽谐合实切时要当世传之百一二章托意深远其它如细微可不慎堤溃自蚁穴腠里早从事安复劳针石又曲突不见宾燋烂为上客思愿献良规江海倘不逆等语是皆谲谏之言
孙绰　兴公颇好评列善谈玄理天台一赋作金石声矣至其为诗意多恬漠如时珍岂不甘忘味在闻韶又澹然怀古心濠上岂伊遥意兴常在霞汉之表
卢谌　子谅躬遭厄会苍生炭涂思欲济之康席逢辰弗休鳯羽终铩悲夫览其蔺生之作慷慨激烈颇有国士之风大尉称其苦言远旨反复不能释手良亦知音矣
何劭　敬祖言在人间兴在霞表观之扬志玄云际抗迹遗万里槩可见矣至如暮春忽复来和风与节俱又秋风乘夕起明月照高树构思闲远诚非清河季伦之可及也
郭璞　景纯文章冠于一时为王导取引词英炳丽故称中兴之首古人有病其游仙之作有云柰何虎豹姿戢翼栖榛梗乃坎壈咏怀非列仙之趣诚为确论今亦不着于八首中矣意为先哲删去存者虽有寸疵自是远格
司马彪　绍统闭关研讨玄解南华尤长迁固之学盖异俊也其赠巨源谓负良才未见采录故深致望于山公有国家者致令英贤陆沉林莾而皇皇自荐亦可羞矣使彪生今之世则谁如涛之可与言
傅玄　休奕士性刚明藻思霞绚犹长于乐府有司马相如之才故晋武鼓吹二十二曲皆其所制润之金竹翰士莫及其诗有云志士惜日短愁人知夜长又悬景无停居忽如驰驷马生存无会期要君黄泉下又玉颜随年变丈夫多好新皆善播人情足为悲感之语
枣据　道彦弱冠登途颇有四方之志诗皆平典朴有古风予所爱如玄林结阴气不风自寒凉又芳林挺修干一岁再三花何以济不朽嘘吸嗽朝霞何事骈构情格自是超别
谢瞻　宣远与客儿俱有盛名而才力缓弱故媚趣颇优风骨斯歉然遐情渊致每发篇藻盖明哲保身之士语自宜然
颜延年　延年植性疏诞不护细行而文章妙丽然祖述平原颇伤妍致好用实故遂乖流逸汤惠休曰谢如芙蓉出水颜如错彩镂金故延年终身病之也至如前登洛阳路日夕望山川阴风振凉野飞云瞀穷天又云凄矣自远风伤哉千里目亦足为跨代之词
缪袭　熙伯东海琨英翰撰充富尤长于乐府修词清怆气骨壮雅其云造化虽神明安能复存我语在目前今古人不易道也
谢惠连　小谢才如涌泉然流中宫商奔应节数是亦人间罕才也秋怀捣衣之篇亦何让于客儿想其幽丰远论必善感人不然则康乐何于梦中瞻对亦得池塘生春草耶诵其珠玉千载可见其风流矣
鲍照　明远词质而文意秀而逸颇构曹刘之体所谓总四家而擅美跨两代而孤出者也何哉浅子目为羲皇上人予所爱者如云争先万里途各自百年身又云客行惜日月崩波不可留又云日中市朝满车马若川流又云一息不相知何况异乡别又云胡风吹朔雪千里度胡山又云盛年日月尽一去万恨长又云途随前峯远意逐后云结又云不见长河水清浊俱不息又云君其且调弦桂酒妾行酌并皆吐发神灵宣泄秘思矣
谢眺　玄晖感激顿挫善于扼腕论文鸾章龙句足齐混照矣至如云去苍梧野水还江汉流又云鱼戏新荷动鸟散余花落又云日出众鸟散山暝孤猿唫已有池上酌复此风中琴又云大江流日夜客心悲未央又云天际识归舟云中辨江树又云余霞散成绮澄江净如练喧鸟覆春洲杂英满芳甸又云朔风吹飞雨萧条江上来又云寒城一以眺平楚正苍然又云春颜遽几日秋垄终茫茫虽陈思觏览亦必赏为奇士
陶弘景　隐居世家靡爵旬岁属文披诵万轴以述作振异刘萧之代但朝请拂心山辕决驾虽摽馆华阳遗眇黄屋而娱探竹牒七略俱研综其皓首所成撰集杀青者三百余卷可谓艺而勤矣临将骖鹤畅吐别言非妙穷玄牝者不能也著录片咏聊以扬其高风耳
释支遁　道林神牖儁澈畅镜庄老揭会摽宗谢安望其晤言、一日千载、逍遥吐论、篇藻理新、右军为之披襟解带、留连不已、卓舍东山、明拔玄超、为一时缁锡之冠、清修有适、每炳翰间、凡所缀歌、奥精远逸、盖悟襟觉思、自不涉吐凡污也、
沈约　休文结体清怨构词清密至如勿言一樽酒明月难再持梦中不识路何以慰相思虽苏李叙别何以加焉其它虽不能称是自可梁室独步
江淹　文通兼通博抱大综羣体故摹拟成章依稀肖似观其蛾眉芳草之论自谓通方好远志亦迥矣载览素格如思君出汉北鞍马登楚台岁采合云光平原秋色来又百年积流水千岁生青苔亦未尝不惊魄伤魂也
范云　云诗清便宛转如流风回雪昔人着品盖伤其艳薄也至赠张徐州之作古意蔼然似又出于评外
何逊　仲言八岁能诗秀颕鲜敌质合清浊词挟今古故范云忘年沈约三复元帝拟之隐侯良有鉴矣其诗如天暮远山青潮去遥沙出又故乡千余利兹夕寒无衣又日夕栖鸟远浮云起新色又思君意不穷长如流水注又去帆若不见试望白云中皆为警策
陈子昂　伯玉生于徐庾之后此时风雅不作剥丧无余矣否亢泰臻云开日皎故得斯人崛起巴蜀宪章姬周祖述炎汉颓波顿注真调悉回可谓独立千古逸足高飞极于天人之际矣观其感遇鸳鸯修竹等篇骨气凌云兴寄清远金石荐响日月扬华列之建安可为异代一辙

卷第二十八
论三首 
难柳宗元封建论一首
难四贤封建论一首
难子胥鞭平王论一首

五岳山人集卷第二十八 吴郡黄　省曾　着 　论三首
难柳宗元封建论一首
王天下者计乎生民而已非可仅曰子孙利也计在子孙未有能利其生民者也不能生民利而能终庇其子孙者鲜也故尧舜为生民不恤其子所以熙雍各得其所后世为子孙不恤其民此唐虞之治所以不再也宗元封建论大抵为子孙也卑乎浅矣故其指谓天下之权必揽于我以秦人之法可画一于万世呜呼天下岂有不亡之郡县哉使郡县永永安奠徒郡县之可也然而封建亡郡县亦亡何独乎封建利民者疑也譬之服饵郡县之害硝黄也封建之益精术也硝黄破削孰如精术沃补者之为得乎天下天子有也天下之亡系于天子不仁非封建亡之也使其不仁郡县亦亡始皇是也故三代之兴也以仁其亡也以不仁果非封建亡之也仁者何也利乎生民之谓也不仁者何也不利乎生民之谓也封建之制术之仁者也何以为仁也尽天下生民而田宅耕蚕之国之君以养之训之诸侯弗能者黜而移之民有能贤兴而庸之若是焉而巳非若郡县之纷纷也封建各保其土子其民而富康之郡县者视其所治若传舍过客然极其掊取而去之贪满者方谢羡渴者继来岁罗天下之馁虎而临乎其上又有土之豪右以销戕之求生民之不尽徙而毙不可得也故曰郡县者术之不仁者也宗元曰封建者更古圣王尧舜禹汤文武而莫能去之盖非不欲去之也势不可也其言非也若以封建之制二帝三王皆欲去之而不能也夫欲去之者必制之不善者也不善之制帝王不能一朝居何至含容勉忍沿非袭误传诸二千余年之久哉夫莫大乎以天下与人尧直徒手而授之舜又莫大乎取人之天下汤武皆以臣子而有之其奋发神武而无难者如此所谓大有为之君也岂有封建之制知其不善而不能去之耶果其可去则帝王去之不啻于一毛且二帝三王不能去而秦始何人则又一朝遂能去之是二帝三王之有为反出秦始下矣以二帝三王欲去而不能是其说之太谬而诞肆者也宗元又曰周有天下裂土田而瓜分之降于夷王下堂迎觐陵夷东徙为诸侯盛强末大不掉之咎其言亦非也封建之典前古莫究大略见于唐虞既巳分之万国则又五载一巡四朝以敷奏明试其功然后车服庸焉又考绩而黜陟幽明之量厥德而有乎家邦其壬人憝恶如防风四凶者则诛放而夺之国非若后代公侯世袭虽有愆过亦不之变也孟轲氏不云乎天子适诸侯曰巡狩诸侯朝于天子曰述职入其疆土地辟田野治养老尊贤俊杰在位则有庆土地荒芜遗老失贤掊克在位则有让有不朝则贬爵削地而六师移之天子讨而不伐诸侯伐而不讨由是观之封建诸侯其权未尝一日去天子也诗曰时迈其邦莫不震迭载见辟王曰求厥章此之谓也周之衰也不狩不朝敌国相征而有以失乎封建之初故沦于亡尔盖不狩不朝则休戚不闻于天子国有荒虐之君无从而去之搂诸侯以交伐则是周之亡也在于封建之坏非以封建亡也天子不狩则号令不行于天下诸侯不朝则不复知天子之为尊故郑伯射肩楚子问鼎势宜然也况以桓定之微不率祖考无以君乎天下时有汤武则南巢鹿台之祸遇矣岂特射肩问鼎之侮哉宗元又曰秦有天下裂都而为之郡邑废侯卫而为之守宰据天下之图都六合之上游摄制四海运于掌握之内此其所以为得也不数世而天下大坏有由矣亟役万人暴于威刑竭其货贿咎在人怨也即其言而论之则郡县亦无救于不仁而亡昭昭矣使郡县之虽有不仁之天子亦可救而不至于亡斯郡县之得也无救于亡而且以为得何宗元贵郡县而贱封建劣帝王之盛典而优秦人一切之政于其上也汉之封建病于太溢而无检不广之于帝王之后及大德之贤又无周家田宅狩朝司马之制班固所谓汉兴惩戒亡秦孤立大启九国跨州兼郡连城数十宫室百官同制京师矫枉过其正矣此其纷纭多故非封建之罪也宗元谓汉有叛国而无叛郡则献帝之日袁绍守勃海曹操守东郡而孙策守会稽皆以其郡而叛安得谓之无叛郡邪欺诬甚矣宗元又曰失在于制不在于政周事然也失在于政不在于制秦事然也予则以为周之衰也王者迹熄而诗亡诗亡然后春秋作春秋之作大抵伤周室之无政也政不失春秋不作安得尚谓周之有政也予则以为得在于制失在于政周事然也既失于制又失于政秦事然也宗元又虑孟舒魏尚之术黄霸汲黯之化非郡县则莫之施行夫封建之行亦必贤有德者乃君之尔非曰不肖淫顽槩可南面也所谓孟舒魏尚黄霸汲黯之治在其中矣虽然使郡县之行吏治皆若孟舒魏尚黄霸汲黯者恶乎不可惟其郡县也而使彼豺狼不厌之人以渔猎乎其上致斯民无聊生之日此予所以为郡县病也宗元又曰诸侯归商者三千资以黜夏汤不得而废归周者八百资以胜商武王不得而易徇之为安仍之为俗汤武之所不得巳也私其力于巳也私其卫于子孙也其言非也若然则汤武所为一切出于私意乃若后世窃国奸雄者流尔非圣人光白之谟矣即如其说汤武资于三千八百不能废易之矣舜禹之兴出于揖让初无三千八百助也何所不得巳而亦不废易之邪知舜禹无所私而存乎封建则知汤武亦无所私而存乎封建也宗元又曰公天下之端自秦始呜呼何其识之苟而言之易也先王之法至秦尽废讪笑三代自号皇帝而子弟为匹夫焚典坑贤何所不极三正且弃而以冬十月为岁首郡县之制亦犹是也行郡县而并万国以为一人之飨天下之私莫大于是而宗元以为公者毋乃非人之见乎且虑圣贤生于其时无以立于天下宗元之意盖以必贵而为圣贤之立也夫圣贤之生乐行忧违其穷与达无往不立也岂必区区爵位之縻乃谓之立邪此乃后世儿童之见火&#63140;旬组绶而挥霍者之心何宗元之鄙一至是乎且封建之世野无遗贤共惟帝臣矣而又岁进其士升之天府至于郡县以来守不礼才令不荐士使天下俊杰鸿朗之辈怀珠含章老死岩穴者不算数矣何得谓郡县之而圣贤尽立于天下也察究宗元之论无一而可者何世儒惑其强词而不悟也
难四贤封建论一首
古之论封建者若宋王开祖胡氏似矣然其说迂远胶固务绳之三代井田车赋之法先阻人以难行徒令目为学究老生一切置之莫省殊不知封建之制若食粟衣帛断乎其必可行而其间润色变通之道则百王各随其时也若井田不能矣独不可以分授乎车赋无用矣独不可以口调乎今三贤者舍分授而必曰井田舍口调而必曰车赋此人之所以不信而并封建疑之也马周则虑尧舜之父犹有朱均之子傥有孩童嗣职万一骄愚兆庶被其殃而国家受其败予解之曰天子诸侯之嗣古皆有学传曰学世子及学士必时干戈羽钥皆于东序春诵夏弦秋学礼冬读书凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文立太傅少傅以养之欲其知父子君臣之道也太傅在前少傅在后入则有保出则有师是以教喻而德成也教喻德成安有骄愚之患乎即使污下不化继请之日试之不可则又教之于其国终不可也乃择其族属之贤者当其位而已矣魏征则虑封建诸侯大夫卿士咸资禄俸薄赋则官府困穷厚敛则人不堪命予解之曰班禄之典王制有之天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人其职叙之省若是也诸侯之下士禄以百亩之入中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄其制禄之节又若是也所以三代九一为赋而有余后世官职万冗于前食禄者浩穰无数所以百倍取民而不足厚敛之患正在郡县而不可诬之封建也李百药则虑勋戚子孙有民有社易世之后攻战相残害民尤深不若守令之迭居也予解之曰九伐之法掌于司马其权一出于天子而诸侯者弗得僭也仲尼曰天下有道则礼乐征伐出于天子天下无道则礼乐征伐出于诸侯周之无道正以礼乐征伐之权移于下也若在后世又宜严此使为封建者君但主乎其民群吏降于天子而世易之列国之兵又皆天子命帅而临掌若今之督卫者然惟天子之符乃得麾而举之则亦何患乎攻战之相残也苏轼之论则又直美始皇谓之圣人不失时者其曰三代之兴诸侯无罪不可夺削因而君之虽欲罢侯置守可得乎则亦宗元欲去不能之说也又以子房谏立六国而为证呜呼汉高欲立六国之时天下未一秦鹿未定身且诸侯列也方&#62447;&#63140;攵揽天下之英以图王而遽散之六国此之谓败事子房非曰天下既定而封建不可行也子房既以封建为不可则剖符之日何无一言以止之苏子之论至是乎穷矣求之不得而又归之势焉毋乃遁词矣乎又曰封建者争之端而乱之首也则以尧舜禹汤文武皆启争造乱之君可乎又曰自书契以来臣弒其君子弒其父父子兄弟相贼杀有不出于袭封而争位者乎则胡氏辨之以为袭封之大莫过于帝王刘邵杨广皆袭封者也设欲救此必如唐虞官天下而后可则王莾董卓曹操刘裕之徒又将何以止之其言确矣然臣弒其君子弒其父此乃纲常之恶人性之变其来有自其事适见于封建之日耳非封建启之也舜在有鳏无邦国之袭而象弟者欲杀之其亦封建启之否乎仲尼曰积善之家必有余庆积不善之家必有余殃臣弒其君子弒其父非一朝一夕之故其所由来者渐矣由辨之不早辨也圣人所论弒夺之原如此而巳矣未尝咎之封建也岂仲尼之智犹有闇昧漏失而待于后人之发明者乎由来也渐一言蔽之矣武王伐纣悬其首于太白之旗事虽应天顺人而其分终臣子也彼周之列国习知其先君父如纣一旦不道则武王臣子得以弒之则吾之君父不道皆可以效象武王之事及有弒君与父者天子又不正之以九伐之法彼濡此仿岁染月沦遂以弒逆为常尔予尝谓周之弒父与君终八百之祚而弗已者盖亦武王为之滥觞也不然何夫子拳拳于泰伯文王之至德而以未善少武王也春秋谨其书大易言其故仲尼之志微矣今之公侯至于户抚皆世袭也行之百六十余年而卒无有一人弒夺者由王法行而其风不倡也然封建之行亦有诸贤虑所未及者矣或虑天下之土有肥瘠险易而其税之所出有多有寡使万乘之土适在其瘠而寡者如之何予解之曰每国之封自君卿大夫三士公禄之外一切归之于王室若今岁运者然斯天子之用不患于不足也或虑封建画一边防之表区区大夫诸士之力不足为夷狄捍此则至要极大之虑周制之所未备而诸儒少及之也三代之弱失在边防与中原画一其制故多戎忧若在边防者则多为之国君大夫诸士之外又必立夫督卫之官以典戍守且又监之以大臣若汉唐与今边制然者斯无四夷之衅矣或虑贤才各用其国而京室乏少则如之何予解之曰天下之国必如唐虞立牧以为监岁拔其士之贤能者贡之于天子养之太学外而万方皆天子之所命内而京室惟其所用而不乏矣大抵封建行则兼并绝冗官去贪夫禠豪强罢释老废术家息优妓销驿传省征求薄民生足邦本固而国祚昌矣譬之为家者以子弟家人分之金产而殖理非若顾倩者之我心异也封建则子弟家人之类也郡县则顾倩之类也自有之室常辑而不坏僦人之居虽颓倾而无预也仲淹千亩之田亦以公之九族至今子孙犹享其入而多藏之家独揽其利者皆旦夕灭矣若南广土夷之民各安其主历千余年而不改犹父母之不可以俄顷离一加流官之设则蹙苦之而相起煽叛盖亦以常主之能覆活其下畏流官之掊克也封建之利彰乎见矣况今诸王公侯王于卫所之禄以岁计之亦不下于封建之费也有封建之费而不获封建之利反多郡县流官以掊克之岁更一番之守令则岁有一番封建之费此贵富者之所以日厚而小民日至于澌灭也且封建之制大国君田不过三万六千亩次国则杀之小国又杀之今之江南庶姓之家三万六千亩者恒是也此不犹享大国之禄者乎一姓有此则夺三千六百姓小民之食大抵江南土田皆豪右物也此则庶姓自为之封建封建出于下矣今之王国但得享其禄而庶姓有其田所谓倒置也愚常谓封建出于上而土田均封建出于下而土田并土田不均百姓无养而曰天下治平者未之有也
难子胥鞭平王论一首
客曰:今有非子胥入郢而鞭平王之尸者,曰平王虽无道君也,子胥之父兄虽贤,平王之臣也,君以有罪杀其臣,则臣之罪也;君以无罪杀其臣,则臣之命也.故臣之于君也,有惧而无怨,有受而无报,斯言何也?予曰:此戏言也.此乡而邻之之言,非属毛离里之言也.譬之饱人而谈饥子之事,必无中矣,何也?子胥之荷雠而必报,犹饥子之濒死而必需于食也,今之语濒死之人曰,子其安于命而无需于食,此必病狂丧心者斯语之,亦必病狂丧心者斯听之也.吾且即其言而拟之:父犹君也,则瞽瞍虽无道,父也;舜虽圣,子也.父以有罪杀其子,则舜之罪也;父以无罪杀其子,则舜之命也.夫然舜则受之而已,何至焚也浚也不受之而逃也,何至小杖受大杖走也?且君国者则一国之民皆臣也君天下者则天下之民皆臣也苟君可无罪而杀其臣臣可无罪安于命而受君之杀则杀一人与杀一国之人天下之人同也且使诸侯者欲无罪而尽杀一国之民天子者欲无罪而尽杀天下之民有人焉劝而诏之民曰尔无逃尔其安于命而受诸侯天子之杀则一国天下之民有不反兵而群戮者鲜矣且使君人者闻之莫不曰天下皆臣也臣无仇也吾可以草薙之而罔敢吾复者也于是起而日肆虐于天下故秦人用之而失鹿此乃长君恶而亡人社稷之言也禹有之予视天下愚夫愚妇一能胜予一人三失怨岂有明是禹以一人为有怨而彼以天下为无雠也且非者谓平王者胥之君也予则以平王者胥之雠也非君也客曰非者有云由子胥言之则平王父兄之雠也而不知平王之不可为雠也以君杀之非罪则命焉是不幸也非雠也故于父兄也有痛而已矣于其君也有惧而已矣苟若子之言也则臣顾可以雠其君乎予曰君之于民也无常臣民之于君也无常君泰誓曰抚我则后虐我则雠抚者君之道也故民亦君之虐者雠之道也故民亦雠之五子之歌曰万姓仇予予将畴依微子曰小民方兴相为敌雠臣乌乎不可雠其君也汤者桀之臣也起而雠夏以放武者纣之臣也起而雠商以杀借曰君无仇焉则一姓受命直与天壤俱终可也臣乌乎不可雠其君也且雠之者非雠君也雠雠也盖民之归之也则以为君而畔之也则以为雠时其为臣则臣也非雠也时其为雠则雠也非臣也子胥之雠平王雠时也非臣时也且平王娶子之妇以谗而欲杀其子因无罪而诛胥之父兄在国君为不道在王法所必讨在司寇所不赦非独胥之雠也尽楚国之民之仇也虽微杀胥之父兄而胥可为雠者也然则胥之雠之也何不可也方平王之召也伍尚之语胥曰闻父免而莫奔不孝也父戮而莫报无谋也子其行矣我其归死是以归死自任而报雠付之胥也是雠楚者非特胥之心亦尚之心也胥之将奔吴也辞其友申包曰楚王杀吾父兄为之奈何申包曰吾欲教子报楚则为不忠教子不报则为无亲是雠楚者在申包不当言而子胥宜自尽者也子胥者覆楚者申包者存楚者矛盾者也申包未尝以不报止胥是申包亦知胥之当雠楚也是雠楚者非特亲者之心亦疏者之心也客曰雠楚可矣而鞭尸不已甚乎予曰既曰雠矣则无施而不可放之杀之汤武且为之矣而况鞭之乎生则杀之死则鞭之杀之可也则鞭之亦可也鞭其雠也非鞭其君也客曰非者有云吴楚怨国也胥逃之吴是其心专报楚也于吴也似忠而诈于楚也似孝而逆吴无功而楚有罪者其子胥乎非者又云子胥之于伍奢则孝也于夫差则忠矣岂可谓非贤也予曰何其言之乖而驳也予故所谓戏言者也胥之逃也专心于报也不专心于报也而何逃之有特非择逃于吴尔方子胥之逃也得国而委之得间而行之得时而报之其心也无所择于怨国不怨国也故初亡之宋宋有华氏之乱乃又奔郑郑无端也则又适晋郑杀太子建也乃始与胜而奔吴非初亡即奔吴也彼非者此尚不考而何以议胥之大也且报楚者胥之心也仕吴者假以报之之地也胥以报楚而来吴以报楚而受非诈也于楚无罪而有功无功于吴不足论也何也胥以报楚事吴而非以行道也且非者既以其忠为诈矣又贤其于夫差之忠既以其孝为逆矣又贤其于伍奢之孝夫诈逆则非贤贤则非诈非逆既以为诈为逆又以为贤何论人之乖驳若此也虽然胥也始之尽谋于阖闾者欲感动其君以为之报也终之尽谏于夫差者思先君报楚之恩而欲忠于其子亦以报楚故也自其弯弓之辰至于伏剑惟一报楚酬亲之心巳尔胥之报楚不可咎也吾独咎其报之之不光也平王者非独胥之雠楚国尽雠之者也吾又咎其独为父兄报而不能为楚国之民报也周室虽衰有王在焉胡不告天子陈方伯图以声平王之罪而讨焉正以九伐之度则是汤武之师也乃徒赖区区之吴以求逞于一战一鞭之间予尚恨其报之之不尽也客曰此子之言也洙泗之言谓之何予曰公羊子曰事君犹事父也此其为可以复雠奈何曰父不受诛子复雠可也不受诛者言无受诛之罪不当诛也不当诛而诛之是则雠也故可复也则圣人之门亦以复雠之义许胥矣

卷第二十九
论三首 
难墓有吉凶论一首
难术家以八字射决论一首
梦觉论一首

五岳山人集卷第二十九 吴郡黄　省曾　着 　论三首
难墓有吉凶论一首
按周礼冢人掌公墓之地辨其兆域而为之图先王之葬居中以昭穆为左右凡诸侯居左右以前卿大夫士居后各以其族凡死于兵者不入兆域凡有功者居前以爵等为丘封之度与其树数墓大夫掌凡邦墓之地域为之图令国民族葬而掌其禁令正其位掌其度数使皆有私地域先王之世君臣宗族葬同一墓生相爱亲死相依眷仁之至义之尽也其为葬道若是而巳后世饕剽富贵之人众而奇邪之流乃兴故为堪舆风水之说以簧皷于万世以为天下之人贵贱由墓地之兴衰贫富本葬辰之凶吉与凡一切显晦替隆之事皆关系于三尺之黄土上自鼎铉下至阎闬莫不俛心帖耳而信之迎术师若绮皓尊青囊如六经登高相脉捏怪指空陟险求龙谈虗恣伪日侵月盛至于家无不相之墓墓无不扞之穴穴无不选之葬天下之人皆愦昏望异于爵冕金玉之荣聋眊于其小术之中而不悟亦可悲矣今其言曰葬者所以乘生气也五气行于地中人受体于父母本骸得气遗体受荫予以其说为虗也信以为然则本骸宜常得气遗体宜常受荫帝王之后常为帝王公侯之嗣常为公侯朱顿之胤常为朱顿然后其说为可信也然葬埋之术莫尚于唐宋亦莫慎于唐宋自当时而观之唐则有若三原高祖之献陵敬宗之庄陵武宗之端陵九嵕太宗之昭陵梁山高宗之干陵龙泉中宗之定陵丰山睿宗之桥陵金粟玄宗之泰陵武将肃宗之建陵檀山代宗之元陵嵯峨德宗之崇陵金瓮顺宗之丰陵金帜宪宗之景陵尧山穆宗之光陵天乳文宗之章陵仲山宣宗之贞陵紫金懿宗之简陵宋则有若巩县昭武太祖太宗真仁英神哲之八陵会稽宝山徽高孝光宁理度之七陵皆师极天下之妙工土极天下之贵穴日极天下之良辰可谓卜之严审之极矣生气可谓乘矣本骸可谓得气矣何唐之祚卒移于五代宋之祚卒移于胡元陵寝之地今为蔓草牧羊之所而帝王之后或流而为氓伍化而为仆隶而遗体不为之受荫乎帝王不能荫子孙以帝王则知公侯不能荫子孙以公侯朱顿不能荫子孙以朱顿也亦明矣又曰气乘风则散界水则止古人聚之使不散止之使不行故谓之风水风水之法得水为上藏风次之予以其说为虗也夫地气流行何所不贯毫发之块膏润咸达者也若无风之地草木荣丽多风之地草木凋落斯乃可谓乘风则散也今观无风之地草木荣丽多风之地草木未尝不荣丽也若水之此方草木盛长水之彼方草木不生斯乃可谓界水则止也今观水之此方草木盛长水之彼方草木未尝不盛长也大地之气充霄塞汉非风之所能散贯金通石非水之所能止况风亦气也以风乘气是谓以气入气以气入气可谓之聚不可谓之散也水者气之液也气行土中独不行于液中乎陆有草木水有萍藻生气未尝为之间隔也山譬人之骨也土譬人之肉也水譬人之血脉也气行乎骨肉之中独不行乎血脉之中乎人气无骨肉血脉之间知地气无水土之间也水虽界也气安得而止乎又曰骨者人之生气死而独存故葬者返气纳骨以荫所生之法予以其说为虗也人以气聚而生气散则死骨既朽枯气安可返若可纳气人应再生人不再生是气不返骨骨不纳气之征也又曰千尺为势百尺为形势来形止是谓全气以止为气之全则以行为气之不全矣蜿蜒曼衍之地皆亏缺消虗之所万物宜不育产可也今蜿蜒曼衍势行之地未尝不产乎物则气未尝不全也又曰地有吉气随土所起以起为吉则以伏为凶矣天下之地隆起者少平伏者多是吉气少而凶气多也气一而巳吉则俱吉凶则俱凶一起一伏千伏千起是一吉而间一凶千凶而乱千吉也纷纭错糅坤元之气岂其然乎既以平伏为凶则今城郭人民之居何多居于平伏至凶之地乎城郭人民居于平伏之地者未尝皆凶居于隆起之地者未必皆吉山乡之民未必皆富且贵平乡之民未必皆贫且贱是以起伏为吉凶者虗也又曰左为青龙右为白虎前为朱雀后为玄武玄武垂头朱雀翔舞青龙蜿蜒白虎蹲踞势形反此法当破死予以其说为非也青龙白虎朱雀玄武之说本起于天文之家天文家以角亢氐房心尾箕东方七宿为苍龙斗牛女虗危室壁北方七宿为玄武奎娄胃昴毕觜参西方七宿为白虎井鬼柳星张翼轸南方七宿为朱雀即史所谓东宫苍龙房心南宫朱雀权衡西宫参为白虎北宫玄武虗危者也凡天星之名皆天文家以人物形器名之而实无其形况二十八宿随天而运初无定方今借以为东西南北之定象固巳非矣至以东方为青龙实求其蜿蜒之状西方为白虎实求其蹲踞之状南方为朱雀实求其翔舞之状北方为玄武实求其垂头之状则诬谬之甚也仰观天文东方七宿果有青龙之蜿蜒乎南方七宿果有朱雀之翔舞乎西方七宿果有白虎之蹲踞乎北方七宿果有玄武之垂头乎天象无青龙白虎朱雀玄武之实则地势不当求蜿蜒蹲踞翔舞垂头之形也况天之东方七宿常名为青龙西方七宿常名为白虎未或之改也今一山也北墓目之为朱雀南墓目之为玄武东墓目之为白虎西墓目之为青龙是于一山之间而可为四象之目无是理也既欲其蜿蜒又欲其蹲踞既欲其垂头又欲其翔舞是则山虽人可造为朝营夕设亦难为众墓形势之各给也况青龙吉也何又嫌其嫉主白虎凶也何又乐其蹲踞是皆诘之而可穷者也又曰土以红黄紫为生气以青黑为死气予以其说为虗也按禹贡兖州厥土黑徐州厥土赤埴坟梁州厥土青黎雍州厥土惟黄壤则天下之土惟徐雍为黄赤则惟徐雍为生气吉善可葬之地惟兖梁为青黑则惟兖梁为死气灾恶不可葬之地若然则天下之人死者皆当求徐雍而葬之可乎然未闻徐雍多墓而兖梁无墓也兖梁之人死者所葬者皆青黑之土矣未闻兖梁之人皆罹灾受祸履贫蹈贱覆家绝宗如堪舆人之说也今兖梁之人仍多富贵吉庆之族则青黑土为死气之说为无验也又观宣圣之墓在兖州曲阜之孔林颜子之墓在兖州之防山孟子之墓在兖州之四基山皆葬于黑坟死气之地也今孔子之后世为上公万祀不替颜孟之后皆有常官天下之善祥吉庆莫大于是是青黑土为死气之说为无验也又其法以山形之圆者为金方者为土曲者为水顶圆身耸者为木尖峭者为火支脉之行以相生为吉以相克为不吉予以其说为虗也设使后山为金前山为木是为金之克木金既克木则后山产物前山不能产物斯为验矣未闻前后两山相依圆者产物顶圆身耸者不能产物也五形之山皆能产物各擅生气则相生相克之说为无验也况世有贫而无墓之家往往出草茅而公卿由布素而台阁此其遗体果受何荫而然也且同一祖墓也或父贫而子富或子贱而孙显或孟夭而季寿或兄华而弟枯以为父子子孙孟季兄弟同一遗体也以为本骸得气耶则父不宜贫子不宜贱孟不宜夭弟不宜枯而有不受其荫者也以父子子孙孟季兄弟有贫富贱显寿夭华枯之不同则以遗体受荫之说为无征也世人欲信其说试先观于堪舆之人乎堪舆之人为其祖先父母相度坟兆安厝棺椁必竭目力之巧尽心思之营过于为人相度当百倍矣而卒无一人之富一姓之显者不过朝游暮陟餬口四方鼓舌扬唇资生巨室而巳堪舆之人既不能相善墓而福利其身与其子孙则必不能与人相善墓利人之身与其子孙也此其术之诞假明着大验也推原其始不过因人情之浇坏世皆希慕富贵之人学究之徒觊为卿相倚桑之女庶为后妃搴旗之辈思为建牙不轨之徒仰为王侯故术者造为不经之说迎其情中其欲预为之兆远为之期故得行其术而窃其赀尔长掊夺之风作叛乱之气起非分之望腾无将之心甚非国家之福也今一世之人方且罗网于其内如梦不寤如醉不醒虽圭璋特达之士亦且甘其诬伪之说而亦何罪于庸庸琐琐贪污细下之人乎
难术家以八字射决论一首
今之术家为珞琭三命之说者以人肇生年月日时支干次列四柱谓之八字其法务取诸五行之平建日干为身主年为根干月为提纲时为翼佐以三者支干加临于日因其旺弱用忌而消详之其克乎日干者为官星为子其生乎日干者为印绶为父母日干之所克者为才为妻然是三等又以阳见阳为偏阳见阴为正也日干之所生者偏为食神正为伤官与日干雷同者偏为比肩正为劫财为兄弟又以十干为天元十二支为地元支下所藏如子中壬癸水丑中癸水辛金巳土之类为人元以逐岁干支加临为流年以十年干支加临为大运专以五行生克为论者谓之子平家其为耶律之说者以二十八宿为天经四余为地纬日月五星为七政于肇生之日分宫配垣以所躔生克而论剖吉凶者谓之五星家治其术者上自京师大藩每方不啻千万虽乡邑之小亦有百辈盘集以蚕食于其间大抵多楚越之人也盖由尽一世之人承迷袭暗举皆崇信而乐尚之自公卿至于民庶一切没溺其必验引荐者为之先容延欵者为之倒屣凡诞举一子经营片事罹构末疾角鬬天水之官服贾干利求名莫不取决于斯流是以工学而餬食者纷纷也究而言之是乃诳惑诙妄之术尔君子不道也人之生也富贵贫贱生死寿夭皆已冥宰而默定特非人之所能预识尔萧条亭长歘起帝王憔悴织夫俄登将相莫为而为时至自成所谓造化之神茫杳不测也今星命之家则以人之贵富贫贱生死寿夭皆可终身了了前决而先定操方寸之纸断百年之数则是造化之神反司于庸夫之手圣人难明而顺受者皆可左契而取也有皇上帝乃失玄运之权矣宁有是乎其术八字雷同者则贵富贫贱生死寿夭同其决射可也今夫天子之生其为年月日时将尽遏天下之生者而独生之耶抑亦有同之者耶四海九州岛之寥廓穷隅遐壤之众黟其为八字上与天子雷同者不知几何矣使凡与天子雷同者皆得贵为天子其术斯验也苟为不然此其术之不可信也予尝执此以诘术人沈生沈生曰天子不言命超乎五行之外者也其言似矣予又诘之曰天子而下不有世袭为王为公为侯为伯为挥户者乎今之天下若人也不啻数万辈矣皆生而享成爵食定禄者也其生之年月日时也亦将尽遏天下之人使之不生而独生之乎抑亦有同之者乎若人也数万辈则同其年月日时者不啻百万辈矣则百万之民何不尽得为王为公为侯为伯为挥户也不能尽得为王为公为侯为伯为挥户斯八字之说无验也沈生曰先生且休矣仆诚无以应先生矣则又诘之曰尔治子平之学者必自信其术之必然而后可以望人之信之也尔今不先自信其术矣而何以望人之信之也沈生曰何谓也予曰汝苟自信其术也必当自审其八字于某年月日为财者相旺而宜于金钱也于某年月日为财者衰虚而不利于金钱也则当止择其飨利之年月与日而为之列肆行游以求之其不利之年月与日为之闭关息趾可也今尔岁无不求之月月无不求之日劳劳皇皇奔走于尘埃伺候于台府浮翱于国都盖无旷时矣岂将尔之年月与日尽宜于金钱者乎不尽宜于金钱而尔辈求之不置盖缘自本不信其术何时必利何时必不利故一切冐昩而求之则是巳先不信其术矣安能望人之信之也沈生曰先生且休矣仆诚无以应先生矣或曰然则日者之言往往昭验者何也予曰其验者乃其操术之巧耳非有决然之数可凭而验也天下之惑溺于是久且深矣何谓操术之巧夫人之生斯世也其身之所遭不过贫也富也贱也贵也生也死也寿也夭也大要八端而巳天下之人不贫则富也不贵则贱也不死则生也不寿则夭也术者操此八言而曰尔贫尔富尔贵尔贱尔生尔死尔寿尔夭曰尔贫尔富也其不贫不富者已矣其贫者富者则辏合其言而验矣曰尔贱尔贵也其不贱不贵者巳矣其贱者贵者则辏合其言而验矣其于死生寿夭也亦然盖其所执者八端而尽古今合天下之人咸槩于此矣凡扣其术者不辏验其言贫则辏验其言富不辏验其言贱则辏验其言贵不辏验其言生则辏验其言死不辏验其言寿则辏验其言夭非术者之能言贫贱富贵生死寿夭也人自以其贫贱富贵生死寿夭辏合而验之也何必日者即使不辨菽麦不识奇觚之人使之列日者之肆有咨命禄者皆告之亨吉则千万人之中必有亨吉者矣其亨吉者则以厥人为昭验也皆告之窒困则千万人之中必有窒困者矣其窒困者则以厥人为昭验也有咨商贾者皆告之倍利则千万人之中必有倍利者矣其倍利者则以厥人为昭验也皆告之赀丧则千万人之中必有赀丧者矣其赀丧者则以厥人为昭验也有咨疾疚者皆告之眉耉则千万人之中必有眉耉者矣其眉耉者则以厥人为昭验也皆告之凋殒则千万人之中必有凋殒者矣其凋殒者则以厥人为昭验也殊不知列肆之人乃不辨菽麦不识奇觚者也人自以其亨吉窒困倍利赀丧眉耉凋殒而辏合验之尔由是观之则斯术也可以不挟筹策不谈五行不陈众曜而可以论人者也可见斯术之诳惑而诙妄也且天之生人无异于生物人之生也既有年月日时则物之生也亦有年月日时也人之年月日时可据以为凶吉则物之年月日时亦可据为凶吉者也则鱼之育子一生累万累万之子累万之鱼也万鱼之生同时而散于江湖也其果一鱼中罟而万鱼俱中罟耶豚豕之孕鸡雏之出同时而生常有十余其割而烹之果有先后耶抑亦同时而割烹之耶其中罟割烹不同则其生年月日与时无据也知生物之年月日时无据则知生人之年月日时亦无据也且天之生人阴阳之交五行之会无所不具者也今日者于八字之中无甲乙寅卯者则曰无木无丙丁巳午者则曰无火无戊巳辰戌丑未者则曰无土无庚辛申酉者则曰无金无壬癸亥子者则曰无水若云无木必其人之内焉无肝外焉无目者也内不无肝外不无目则无木之言虚也若云无火必其人之内焉无心外焉无舌者也内不无心外不无舌则无火之言虚也若云无土必其人之内焉无脾外焉无肉者也内不无脾外不无肉则无土之言虚也若云无金必其人之内焉无肺外焉无声者也内不无肺外不无声则无金之言虗也若云无水必其人之内焉无肾外焉无耳者也内不无肾外不无耳则无水之言虚也今观八字之有缺者其形体未尝缺也则是五行之生未尝少也且日者常云金多善义木多善仁水多善智火多善礼土多善信则是以无金者必无义无木者必无仁无水者必无智无火者必无礼无土者必无信无义是无羞恶之心矣无仁是无恻隐之心矣无智是无是非之心矣无礼是无辞让之心矣无信是无诚实之心矣必非人而后可岂有名之人也而于斯五者乃有多少有无之分乎其论六亲亦以四柱为之准验以印绶为父母则无印绶者将谓人非属毛离里者乎以比肩为兄弟则无比肩者将谓举无&#63150;&#62323;目鸟&#63151;鸰急难者乎以财为妻则释老之家未必甲乙俱无戊己丙丁俱无庚辛戊己俱无壬癸庚辛俱无甲乙壬癸俱无巳午者乎以官为子则貂阉之辈未必甲乙俱无庚辛丙丁俱无壬癸戊己俱无甲乙庚辛俱无丙丁壬癸俱无戊己者乎君子之可干禄果皆庚辛临于甲乙甲乙临于戊己戊己临于壬癸壬癸临于丙丁丙丁临于庚辛者乎一财一妻也则天子一后二妃九嫔二十七世妇八十一御妻者八字之中何所见乎一官一子也则嗣胤之繁至于累十者八字之中何所藏乎乐妓之命亦有正官则若夫果正否乎其为淫滥果皆涉犯咸桃者乎世臣武弁果皆年挟官印者乎鸿鴈乱离果皆丑北卯东而柱多隔角者乎四杀库墓辰戌丑未之运果皆蹭蹬者乎筋拘目瞽果皆木被金伤而火遭水克者乎田畴万顷于井授之日当何验乎纳粟买爵于乡选之代当何取乎于父干而冲击子可曰吾命然也而当悖其父乎于子干而乖背父可曰吾命然也而当虐其子乎于兄弟之干而矛盾兄弟可曰吾命然也而当胥戕其兄弟乎于妻之干而有配合之多也夫可曰吾命然也而当不修帷薄可乎双举之子一吉一凶一贵一贱何以异乎命而富也可曰吾命然也吾德无修不妨其富而不义之贯镪皆可以取乎命而贵也可曰吾命然也吾德无修不妨其贵而不义之轩冕皆可以居乎且其五星之说系风捕景益为诞谬略为指斥如日月皆一也则曰太阳仅一太阴有五五星皆一也则曰木土与水皆六火金皆二其理何在乎又以十二地支布之为宫命宫为一财帛为二兄弟为三田宅为四男女为五奴仆为六妻妾为七疾厄为八迁移为九官禄为十福德为十一相貌为十二其次第相生命名取义何所本乎命宫何荣于二曜财帛何耗于土兄弟何局三人于金田宅何失祖业于火男女何定五二于日奴仆何丰于罗妻妾何荫于木水疾厄何瘢痕于金计迁移何客旅于炁土官禄何卑薄于计孛福德何减破于火土相貌何陷弱于日月是皆寻绎其说而不可通解者也其宫十二人皆有之矣廉洁之臣财帛何储列仙之俦疾厄何论驱走之贱奴仆何征闺房之姬妻妾何应不耦之辈男女何征不毛之乡田宅何准舟楫之子岂尽迁移诛戮之徒岂无福德戚施籧篨而得相貌齐氓编庶而宜官禄是皆寻绎其说而不可通解者也且其援古为证又曰河上之惧七杀也宣父之畏元辰也峨眉之阐三生也鬼谷之播九命也魏武首风以为水火相克也夷齐饿死以为贵值耗空也刘阮栖隐以为印逢水木也项籍自裁以为四大空亡也淮阴见缚以为天地转杀也凡此古人之迹何策书之而伊谁传之也书之无策传之无人则为是言也诚诞语也且术者之家以贫夭归之愚人富豪属之贤士盖以富而贵者目为嘉命以贫而贱者目为丑命则是劫钞饕餮之富莽操懿温之贵乃财旺生官是其羡赏者也尼轲之坎踬回宪之贫窭乃身衰遇鬼是其嗤鄙者也而不知人之为命自天子至于庶人一也无二命也何也民受天地之中以生中即命也能者养之以福不能者败以取祸养是中而善者斯为嘉命也败是中而不善者斯为丑命也命之嘉丑人之福祸在于善否之分而非以富贵贫贱论也使其善也富贵亦福贫贱亦福无往不得富贵贫贱皆嘉命也使其不善也富贵亦祸贫贱亦祸无往而利富贵贫贱皆丑命也或曰不善而富贵之祸善而贫贱之福何以见其然也予曰子见富贵者挥攉盈侈洋洋赫赫之盛以为无祸之形乎富贵而不善则百姓怨之诅之鬼神害之天地损之其心惴惴然荏荏然焦忧以保之所履者危机所趋者杀阱所遗于子孙者皆覆宗亡家之胚胎也斯非其祸者乎子见贫贱者式微凉寡卑卑琐琐之陋以为无福之征乎贫贱而善则百姓颂之美之鬼神护之天地益之其心优优然坦坦然熙乐而安之所践者吉门所升者亨阶所遗于子孙者皆昌族显家之基干也斯非其福者乎故人之为命当以善否为嘉丑而毋徒以富贵贫贱为也故曰人之命一也一者善也无往而非福也无若是之纷纷也故仲尼曰齐景公有马千驷死之日民无得而称焉伯夷叔齐饿死首阳之下民到于今称之其无得而称者非其不善而为命之丑者乎其称之不巳者非其善而为命之嘉者乎是知景公富贵保仅一躬而夷齐之荣华万世飨之也斯言也日者不足与语也所以语夫儒家者流荧惑没溺而信之者也今也猾黠之流则又罗集一郡一县之八字户联家次其贫贱富贵生死寿夭之巳然者皆默钤而私记之谓之春法凡踵肆而扣者靡有不验殊不知巳往则神将来并昩也其作奸骋伪若此而世之信之者果哉其不智也
梦觉论一首
南郭子闲居客有操列御寇之说者谒叩曰昔者郑薪人蕉鹿之事自薪人傍人室人之不能明也以及士师郑君国相之不能辨也凡二千年盈于兹矣敢决诸子予曰仆也呼之心吸有不识吸之心呼有不符时矣呼吸之迩且迷方也而何以决诸二千年盈之迢杳乎客曰昔之有梦有觉也与夫今之有梦有觉也均也谓夫异者则呼吸诚吴越矣以均者言之虽万世瞬顷尔而区区姬周之年何足遐也子其靳舍我乎拒扞我乎而何其托之不亶也予曰若然则仆试梦而言之而子试梦而听之且夫子以人之梦也将以躬梦之耶抑亦有所代梦之耶客曰子何纷予之甚也三尺之婴咸识梦之由夫躬也曷有梦也而可代之云也予曰无代之者必有恒主也子以人之恒主也将奚在乎客曰是无难言也今之湛湛灵灵能觉能知能视能听能食能饮能坚能白能喜能怒能哀能乐能好能恶能是能非者乃人之恒主也予曰所谓恒主者一者主乎万者主乎常者主乎不常者主乎处者主乎寓者主乎客曰故闻之圣者一为主常为主处为主予曰子以一为主也则子之所谓觉知视听食饮坚白喜怒哀乐好恶是非有万其众矣是无恒一也以常为主也则甲觉移之乙知乙知移之甲觉视者移听听者移视食者移饮饮者移食坚者移白白者移坚而喜怒哀乐好恶是非之相移斯须之际幻变迭更新新纭纭不知其几矣是无恒常也以处为主也觉者去知者来视者去听者来食者去饮者来坚者去白者来喜者去怒者来哀者去乐者来好者去恶者来是者去非者来而虗明之舍交入互据物竞寓之是往来者皆客心也虽邮传之应不若是劳矣是无恒处也一者掩众常者倾变处者化寓而子之恒主何在哉一者掩是众者梦也常者倾是变者梦也处者化是寓者梦也安得谓之非代梦也乎是故语梦觉者必揭指夫主也客也之所以为梦为觉而后可以语梦觉也且夫世之人也以寤而接者为觉寐而觏者为梦凡百岁之间寤寐者等则觉梦半也将以觉者为主乎则觉一觉常觉处而无梦客梦者为主乎则梦一梦常梦处而无觉客将以觉者为觉乎为梦乎以梦者为梦乎为觉乎吾复诹子以觉为主也则觉者之物可挈入梦而不为梦格以梦为主也则梦者之物可挈入觉而不为觉阻今也觉物不可梦而执也梦物不可觉而有也庄周之蝶未闻泛于漆园黄帝之弓剑未闻佩于华胥觉其为主乎梦其为主乎是觉梦者皆无恒主也而觉者谁觉梦者谁梦乎且夫凡庶之见以按而可有者为觉实覩而不可端寻者为梦虗今天下之人选嫱旦艳绝之色享夫目也奏五八要妙之音享夫耳也膳水陆羽毛之珍享夫口也矜冕玉黼黻之章享夫躬也以为恒按而有也莫不毕巧尽伪而求营之然而倏忽以死则目为腐耳为槁口为魄躬为块是时也色不映腐音不达槁味不荐魄章不被块平生之可耀炫而挥攉者不可铢将而往也其与梦者之物不可挈而觉者夫何异则是凡觉之所擅者皆梦虗也彼方梦而夸之人方梦而羡之者惑之甚也客曰觉者为梦乃今幸始闻之矣然则梦亦有觉乎曰有子观梦者之觉知视听之状也非外夫觉者之觉知视听之状而觉知视听之也安得谓之无觉客曰觉又为梦梦又为觉觉梦之区淆矣然则觉梦之地孰是乎孰非乎孰公乎孰私乎予曰子其何言客曰吾从世俗之见当以觉为是且公而梦为非且私也予曰果觉是而梦非则今世俗之人有陇金如丘汇珠成渊以官方为钞劫以位爵为网罦以氓庶为鱼肉上空国家下竭编闾掊饕不厌若虎若豺者而梦为廉约有面和内螫心包九疑腹危羊肠中森戈矛掩人若机坠人若阱者而梦坦夷有在朝作奸谄媚不忠嫉圣为仇摈贤为辜击仁为敌者而梦礼士有行路父母譬怼昆弟尘屣友侪参商妻子者而梦蹈伦此非觉非而梦是者乎岂非天真者汨沉于觉而露发于梦者乎果觉公而梦私则今世俗之人有淑修良吉之民陷于苛虐而梦绥保宦旅亡归之子背弃桑梓而梦故乡王侯卿相之器寥落草泽而梦旌牙道德玄虗之叟和混污浊而梦台岛此非觉私而梦公者乎岂非天道者紊缪于觉而昭明于梦者乎客曰觉非者梦是则觉是者或梦非也觉私者梦公则觉公者或梦私也然则觉也梦也孰真乎孰凭乎予曰觉之名何始乎自夫梦而得之也梦之名何始乎自夫觉而得之也惟有梦也而后有觉惟其觉也而后有梦梦苟不立何所显觉觉苟不彰何所别梦何实何虗何真何凭何是何非何公何私夫觉者梦者皆掩者倾者寓者觉梦之也而一者常者处者未尝有觉未尝有梦也且吾将语子以觉乎则子方今与天下之人共寝而骈梦也虽语之觉不知为觉也吾将语子以梦乎则子方今与天下之人的然以为觉也虽语之梦不知为梦也不可语此而强为之语者梦语也是欲寤子而反重子之梦也虽然强而语子言固梦也闭而不语子默亦梦也吾之有知于梦不梦之判者亦梦也吾之有知于梦不梦之判为梦者亦梦也子方梦谘矣吾安得而无梦对吾方梦析矣又安能以解子之梦惑然则御寇之策载安知夫郑之薪人得鹿而蕉覆之者与夫傍人之得室人之议也非果梦乎又安知夫士师之非梦决郑君之非梦嘻而国相之非梦询乎吾也觉而不知其有梦也梦不得而详也梦而不知其有觉也觉不得而详也安得无梦无觉一梦觉者以弘子梦觉之心乎客曰吾乃今知觉之非觉而梦之非梦也吾乃今知觉之亦梦而梦之亦觉也吾乃今知有无觉无梦者主于觉梦之外者也吾觉矣吾觉矣微子之言其殆与天下之人终梦而无寤矣

卷第三十
书七首 
寄北郡宪副李公梦阳书一首
附北郡宪副李公梦阳荅书一首
荅吴郡太守戴公冠一首
附吴郡太守戴公冠书一首
荅武林方九叙童汉臣书一首
附武林方九叙童汉臣书一首
荅蔡羽书一首

五岳山人集卷第三十吴郡黄　省曾　着 　书七首
寄北郡宪副李公梦阳书一首
省曾伏迹南海企怀高风久矣念自总发以来好窥览古坟窃希心于述作之途缘此道丧绝遐阔学士大夫皆安习庸近迷沿瞽袭上者深饾诡结下者纵发放吐此騄骥所以空群而和玉所以希贵也悲夫悲夫不复古文安复古道哉　圣代鸿泽流沛人文大彰故河精岳秀凤彩星华乃锺萃于先生由是巴曲塞宇而白雪孤扬鄙音弥国而黄锺特奏至勇不摇大智不惑灵珠早握天池独运主张风雅深诣堂室凡正德以后天下操觚之士咸闻风翕然而新变寔乃先生倡兴之力回澜障倾何其雄也即如吴下徐昌谷少综铅椠作赋海滨既而释褐紫庭与先生缔金马之交每闻品论辄终夜不寝以思改旧矩可谓奋厉焦苦矣方得彬彬然高翔艺林惜乎命寿不将未见其止先生铸陶感鼓而倡兴之力昭昭乎布诸耳目者不可纪矣省曾河南汝宁人也国初以武弁家于吴今为吴人少从诸生困踬奇薄无风云之便阻遏攀造然蕴心积虑非一朝矣曩时常谓丈夫生世进不得振耀　王庭扬搉治体恢展经济发挥圣谟即当裹粮蹑蹻周游五岳穷览六合舒豁襟抱选长林庐大壑撰造一家之言以垂托不朽告之交识或笑或赏白岩先生遂呼为五岳山人赋诗宠行将追向平之高踪矣计惟发轫时即遡黄河薄戾宋都登龙门伏下尘以咨叩大君子洪蕴究讨文章指归庶几不虚皓首但上恋老亲下顾弱子蹉跎停挠年逐东流夙怀不遂心悰郁恼惟仰天唏嘘而巳兹复不言龄算曷常恐一旦烬灭则二十年景怀之私徒抱恨玄台尔矣公乌知哉公乌知哉敬因程自邑僭布区区且有请质焉陋昧愚琐尝妄谓诗歌之道天动神解本于情流弗由人造故虞书显为言志泗夏标之嗟叹古人构唱直写厥衷如春蕙秋蓉生色堪把意态各畅无事雕模末世风颓矜虫鬬鹤&#63150;&#62674;&#62764;帀&#63151;相述师如图缯剪锦饰畵虽妍割强先露故实虽富根荄愈衰千葩万蕊不如一荣之真也是以小夫或夸达士弗尚匪难作者亦鲜赏音岂识鴈唳哀哀而会节鹂鸣响响以成章凡厥有声无非律吕之数也但世人莫察自然咸遵剽假古途虽践而此理未逮艺英虽徧而正轨未开秀句虽多而真机罕悟独见我公天授灵哲大咏小作拟情赋事一切合辙江西以后逾妙而化如玄造范物鸿钧播气种种殊别新新无巳而脉理骨力罔不底极岂世之徒尚风容色泽流连光景之作者可得而测公之藩垣哉布贱索处无由多得珍撰每于士绅家借录讽咏洋洋乎古赋骚选乐府古诗汉魏而览眺诸篇逼类康乐近体歌行少陵太白古文奇气俊度跌荡激昂不异司马子长又间似秦汉名流呜呼盛矣盛矣昔李杜诗圣而文格未光韩柳文薮而诗道不粹岂惟聪识之难兼哉日月几何力固有不遑矣何我公凝禀之全而述作之备也往匠可凌后哲难继　明兴以来一人而巳公之华名飞照四裔岂待江湖耕钓者之称颂哉亦以见云山烟泽有此好慕鄙生耳不知公果以为然乎今有号称海内名流而乃为论曰文靡于隋其法亡于退之诗溺于陶其法亡于灵运嗟夫嗟夫是何言哉隋不足论至于退之陶谢亦可少宽宥矣独谢集稍不易评愚则以为登涉之言缔构密致妙绝穷情极态如川月岭云玩之有余即之不得虽骨气稍劣建安而寓目辄书万象罗会使后代擅场之士内无乏思外无遗物皆斯人为之启导也前薪见凌势固宜然文彦无穷不可欺也徒以体语俱俳病之则三百之中往往而是所系于诗者当辩其真不真耳俳不俳又乌足较哉执是而言是贵形肤而略神髓者也岂不有遗论乎省曾亦焉知是非但于心有所不安悯恻高贤受诬恐纷乱来者视听聊一请质耳我公其详教之南鸿之便勿吝报音鄙言数首僭求削示幸甚幸甚倘不即上命驾有日北望云空无任惘然
附北郡宪副李公梦阳荅书一首
梦阳再拜启五岳先生古道自邑来辱致华牍奇帙兼之高篇展之烂然诵之锵然目之苍然渊然盖所谓希世之珍也仆潜伏空谷久矣跫然之音胡为乎来哉夫志士死道贪夫死财故揽仁收义汲汲若不及者君子之所以树名慢藏深积孜孜若不足者小人之所以秽身故曰有若无实若虗公私之用别而务得之心一也仆西方之鄙人也少鲜师承白首多岐独往虽力夹持则寡甘心丘壑弗求知闻者垂二十年矣吾子乃忘巳羡人注神驰想发为英章掞其密义过推踰奖布诚剖疑取诸同声之末定交千里之外岂非仁义之怀切汲汲若不及者邪夫水一也滩声而渊寂者浅与深殊也吾子何奥弗探何明弗则机触而天动才运而飙发思出而泉涌固所谓万人之敌也横照今古烨如悬镜尺牍千言凿凿中的乃顾欿然自视定同声之交于千里之外非有若无实若虗者能如是邪婚嫁果毕五岳必游仆老矣尚能撰杖屦以从聆玄论觌睟颜窃至人之灵气或能破悭祛鄙吞精蜕凡长啸溘埃之表昔李白遇司马子微谓可与神游八极遂赋大鹏以见志吾子固希有之鸟也所惭仆非图南翼耳何日坐云崖濯洪流高议大观与君共之秪增惓恋耳嘉靖戊子小满寓大梁梦阳再拜
荅吴郡太守戴公冠一首
省曾谨再拜奉书邃谷郡公阁下承不弃芜琐殷勤遣札目以国士谕令详定何舍人集编次之纪盖欲出吐涓细以益河海省曾非其人也虽然仆于文艺不敢谓能素于绪端颇识一二安敢以无言报也谛观舍人诸集所谓使集者南宣　敬皇帝哀诏时所作也所谓家集者刘瑾柄　国谢病还乡时所作也所谓京集者荐直　内阁制勑时所作也所谓辞赋集者总前后之辞赋近于楚汉之体者也所谓内外篇者亦总前后之杂文以谈理撰事不同而两之者也其命名之义各有归向且道之屈伸世之屯泰情之忧乐造之近远悉是乎寓然亦有所未尽安者如词赋既有别编则渡泸进舟畵鹤三赋便当入此不可复系之各集矣杂文既分内外则使自嗤盗文以下家自送孙处州序以下便当入此不可复系之各集矣若曰渡泸诸赋嗤盗诸文是使时家时京时所作则所谓词赋集内外篇者亦不出使时家时京时所作也何不遂系之各集乎既巳别出则三赋诸文亦宜从类而处矣此所未安者一也周道衰而聘问风雅不行于列国至于屈原乃着离骚以申讽谏原楚人也谓之楚辞此风雅之变也汉兴枚乘马扬而下竞为丽衍之赋淫溢恢放此又离骚之变也自孝武立乐府以采歌谣以观风俗以荐郊庙而古诗之道蔚然复兴继而五言之目一开旧述新创沦及近变诗之流变至是极矣由此观之四言一类也辞赋一类也乐府一类也五言至于近体骨调不同亦一类也及览刘歆七略诗赋自为一略而此略之中又分五种则从来古哲咸忌混淆先生词赋别为一集当矣但四言乐府亦宜各为一编不当尚系各集此其未安者二也所当更定者惟此而巳若如太卿所论欲更辞赋为拟骚则又不可既曰辞则骚在其中矣曰辞又曰赋则骚与赋又自分别矣不必更加拟骚于九咏七述之上也况七述是祖学七发七启七命之体盖赋类也非方朔七谏之比又安得谓之骚乎是见其墙而不覩其里者也其谓滕王阁歌非骚之名欲改为辞亦不可夫作之似骚不似在体不在名也体苟似焉则名之殊也何计体苟不似则虽名为骚亦安得而强同之哉昔李白鸣皋歌歌也以其体不背骚晁朱辈编入楚词后语矣未闻改其歌曰辞也又欲简其诗之题也亦不可题者诗之根形也诗者题之枝影也若枝不附根形不对影恐涉于后世所谓无题之类矣三百篇之序亦不厌繁而汉魏以下命题了了可法不必贪约务省以失诗人之本旨也其谓古人文集无称篇者乃欲内外篇不可以称篇亦不可许慎氏曰篇者书也班固艺文志所载六艺诸子以下皆称篇焉则篇者亦古人聚文之常称也梁阮孝绪七录经典记传子兵文集术伎五录谓之内篇佛法仙道二录谓之外篇则文集在古亦有称篇者矣何所忌讳无稽而不可用乎但内外之分起于先秦而衍于后世今之庄葛可考也言有精粗而别为内外亦何有疵若曰不逮庄旨此固同矣亦何减于抱朴阮孝绪之录灼有明证乎且集之为名创于汉之东京盖因属文之士既众后之作者欲观其体势而辩其风流故总聚焉而谓之集如文章流别集集苑集林集钞集略之类是也乃辏合众家而为之名耳后世之人总聚一家之文亦因借集之名以归焉沿效至今不改然则篇之称名于集尤古未见其不当也其谓赋之发序不宜太冗删用数言者亦不可宋玉高唐余二百言扬雄羽猎几三百言其长杨亦不下百言班固两都几四百言今设与之删为数言尚何以为序乎凡赋之序本无不可有本有不可无本繁不可简本简不可繁若欲删本繁而为简是欲截鹤之长而同鳬之短也今省曾酌审编次之法宜称何氏集卷第几为之纲先以四言词赋次之乐府次之古新分为上下古今诗使集次之家集次之京集次之内篇次之外篇次之为之目如史记一百三十卷为之纲帝纪年表八书世家列传为之目然后统会有纪而布分不乱伦类不谬而前后不越散逸不忧而增入可继亦庶乎其可矣倘有缺漏无吝教言如可采纳当先具目录呈上童子将札恭承教旨非敢惮劳也无任悚息五月初一日省曾再拜
附吴郡太守戴公冠书一首
五月三日冠顿首五岳先生国士足下冠不肖中州之鄙人也少从大复何先生游始知举习外有古文之学时懵焉不明大复虽谆繁诏之不能领契明珠之示而飘风之弃迄今思之未尝不颜赧中懊也然而区区韵语稍或步趋模像得先生之纤末尔大复教廸后生倾吐情实温诱和熏使人渐陶不觉其入纯精玄默如圭如玉其成我也盖于冠有大造之恩焉故昔者处先生之门虽执爨服役冠且不辞而况叨滥微官可以为报之地乎呜呼先生逝矣惟兹遗文数卷乃先生不朽所系先生虽尝手自编纂然亦屡更续入卒无定集仅仅搜此或整或乱仆欲强为诠次然猥浅失学不堪任此仰惟五岳国士足下凤翔吴中以文章发名四海仆家食时即闻我河豫人家称户颂知有五岳山人也及至京师如白岩乔太宰开口论天下文学即首举足下曰古有天下无双黄童者今也重见其人矣寻官于闽闽之去吴益迩而闽之人道足下者益详咸目足下江左第一流才子也由是观之则天下文衡非子其谁执而仆此耿耿未毕之忱非子又将谁托耶入郡以来百务交委未遑经理迩者承示诸作诗与少陵太白争雄其妙不容赞矣若诗古文苍然琅然秦汉格也冠虽不明不敢冐誉窃观今之诸家恐皆不先于子矣羡服羡服大复集诗文录稿凡几十几卷通此驰上烦足下即为编次不日郡中雕梓行之也其在秦中者尚有所遗巳往大复家讯去寄至亦便送览近见贵乡都南濠太卿尝一出此集示之但其论似欲悉变大复自定之旧冠闻之悚然心疑如欲更词赋为拟骚又谓滕王阁歌宜改为辞又谓诗之题目繁者尽欲删略就短又谓文集不当称篇及分内外又谓赋序太冗但宜节留数言太卿之论大抵若此今敢重烦足下幸赐酌之裁之毕竟应否如何先示之报使冠涣然发蒙然后从事乃安心尔庶不孤大复泉台之望也此后凡有商搉不劳玉趾到郡盖足下大贤国士使冠晏然以南面临之相语祗增愧戾尔惟望遣一小苍头待堂事毕暇竟至敝衙击板以入尔幸勿以俗吏为意凡集中有未妥者均乞注神使早得流行大复逝矣虽不能酬冠之图报尚有日也惟足下念之不悉冠再拜
荅武林方九叙童汉臣书一首
六月二十四日省曾顿首禹绩南衡二君足下往岁屈趾蓬庐携把若故肆谈名理妙析玄畅遂西旭日临流竟分莫可稽驻每忆同襟地缅情属劳心有切忽寓绮扎剖鲤读之若覩容范乃承评鉴超奖过标抚形惶息况今之骚夫文子靡不自崇偏持寡蕴尺寸之学卑视四海此古人所以有獘帚千金之叹也故或促对晤语佞相难拒务伸巳长或洞别迷昧面强褒誉背则排诮此通方之智天下鲜遘也二君灵授天与早陟堂奥皆摩霄骛极挥珠吐云何近贤疲模悴矩多无成于皓首而二君超翔峻诣乃悟解于英年也川岳所培实曰奇宝顾复虗衷敛锷谆恳下询鄙人少服此艺交缔寡高唱之贤无以资发至于迂行惑步屡陷旁蹊而后精惟亟反措之康衢耳然阳白和寡恒虑独立兹得二君挺兴又闻国彦张子文东辈齐镳并策翩翩度前此实七子三俊天作其群也吾无德孤之忧矣仆尝爱陆生有云诗缘情而绮靡一言尽之缘情者质也绮靡者文也故衷里弗根者靡孚格之感斧藻不备者缺扬耀之色然包文挟质谁不谈之但良玉丑碔虽姿彩相似而真伪迥殊此当契辨耳故读之枯凋辏合者皆伪也使人意动情应者皆真也故志者质也言者文也凤凰所以绝音于群鸟者以所托者远耳此岂庸细所易语哉二君明哲聊一质之呜呼行卓者必骇调高者多嫉此自然之势也百年之后彼讪口者安能为不杇之累哉小儿疾巳向瘥深佩萦怀武林之游以凉秋图之当先报音也陈君遄归无以布悉省曾再拜
附武林方九叙童汉臣书一首
方九叙童汉臣顿首再拜五岳先生台侍别自玄月再历青阳合璧不停四序纷薄晬颜玄论邈不可亲违乔入谷如何如何仆泥沉腐域瞽习尘趋虽驽心望远而鷃翼难高岂直无前终丁困毙揣而论之寔山川之不肖者也曩者既辱清教兼惠佳篇改容诵之不能释手古意四章十九首之最艳歌诸篇齐驱鲍谢七言绝云卿必简律诗王骆燕许吁哉作乎自古风雅之盛未有若此者也近获观空同帝范二序灵珠在握欢喜无量上追炎魏下薄晋梁粹并珪璋富踰绮縠唐始以还一人而巳近时李献吉何大复虽世称名流揆之先生酌理匠辞总辔古术虽长辕大毂驰声千里岂若先生蹑景摛风无可把玩者乎斧藻一时跃入堂奥先生尸之不得自谢樗材浊禀秪郁景怀古人有曰既见圣亦不克由圣仆之谓矣媚景不留烟湖索冥拭目朝昏凝瞻屈驾来卜何如想令嗣即得康慰鄙怀陈鸣埜来敬裁片素聊展芜衷敢俯希朗鉴用剖渴思春季二十六日方九叙童汉臣再拜
荅蔡羽书一首
省曾顿首九逵蔡君足下省曾八岁而能文十岁而通经弱冠而知道君父之理讲之昔矣所以欲游五岳者非贪萝薜而恶珪绅癖泉丘而卑轩庙躭寂寞而少经纶也盖以皇天建辟纁英聘杰猎圣罗贤而立之于位者凡以为民也今之仕者为民乎为身乎其事可得而见也童习乎章句壮骛于鄙文曰吾以是青紫也吾以是田宅也吾以是金府也玉聚也荡乎海内其风如一而为民者&#62074;&#63139;代之鲜矣苟有一二者出于其间则必皎皎谔谔而大拂乎上下　县官有雷霆之诛宰相有魑魅之谪僚贯有萋菲之谤而岂能朝暮容乎小子虽有命禄而显也亦安能同于波流之士必将巍揭而孤立也巍揭则灾被孤立则祸来苍生未济而身已危矣危身则败孝而伤亲保位则颓忠而慢主伤亲者无仁慢王者无义此之谓废民小子所以长思缅虑而必之乎五岳也五岳之地仆岂徒之盖将撰造一家之言登诸竹简藏诸名山以付于来哲耳不亦俊伟光世也哉不亦俊伟光世也哉下视此辈不啻大鹏之于蠛蠓矣足下又曰事亲以荣人子苐一义不意足下高朗之士而有此鄙昧之谈也若然则孔孟之卒老不可以为子而凡鸷贼而轩冕者皆升于纯孝之堂矣况今青云之客往往骄悖其所生而二人者以其贵也反低首下气而不吝遂有终身仕穽而不得一日周旋于菽水者孝恶在乎夫孝者出于性分而何荣卑之间昔舜之未有天下也躬服历山之耕以养瞽叟而烝烝之名不在被袗衣而始加之也噫为人子者修身洁行不污践而苟蹈希于上哲不辱其亲以所养而养斯亦巳矣荣者能之则孝归于荣者卑者能之则孝归于卑者虽屠贩刍荛之人亦可以肩曾而跨闵也而况学古以明道者乎且学古明道者其名尝日月于天壤而父母之名因亦随之而无朽如叔梁之称耀于世家邹母之贤光于列图者良由孔孟为之子也使尼氏非圣轲氏非贤则其亲草木也久矣由此观之孝莫大乎是子略而不言乃规规于一爵一官之奉以为孝此诚习俗之陋而非所望于足下者也又以空言无施见诮则是訾六经于三家之下排七篇于王讙之后尤非通人之论也夫五岳小子必游游且必以圣贤之道发之于文以成一家之言归于故乡仍亲农作于南海以窃附乎向长梁鸿之末则仆之志愿毕矣足下审之其有取乎是也幸无靳言省曾再拜

卷第三十一
书六首 
寄参赞乔公宇书一首
再寄冢宰乔公宇书一首
与文恪王公论撰述书一首
荅新建伯大司马王公书一首
与司空何公孟春论易书一首
与陆芝秀才书一首
荅山阴戴岳书一首
与聂蔡二郡公黄朱二令止夺寺观书一首

五岳山人集卷第三十一 吴郡黄　省曾　着 　书六首
寄参赞乔公宇书一首
省曾再拜参赞白岩先生阁下自往岁盛冬处公门下供铅椠之事者两月抽篇摛句皆当公之怀以为少知作文之枢括是以安焉卧秦淮之雪而守金陵之岁公又能温之以罄咳赐之以颜色暖之以薪炭饱之以玉粒醉之以法醴宴之乎石头给之乎骑从而假之乎山川之游奇草茅于沉陆辨薄器于布韦是以感下贤之德铭处贱之恩佩目骥之鉴依依恋恋于参赞之庭也不然则早已束装而南矣及仲春中吉拜别于堂下临月挥毫赠言欵欵再三难别归吴之后梦想容辉以至于今虽太原公常下天下之才贤者亦赞公之盛而期省曾之必有遇于来后也因语之曰方今爵孤而位峻者莫不扬扬然以为海内惟万乘出吾之右而何有于龙蛇泥蟠之人乎是以太原公赞公之盛又曰世之儒生抱艺怀珍而不见知于一人者有矣今子濡足于扬马之波凭轼乎枚贾之途曾不见乎少效而虗声駃飞东&#63150;&#62710;&#62683;&#62922;&#63151;西驰彼大司马者乃今之廊社庙石以支维而持倾者海内之望于此乎属而知子是以太原公期省曾之必有遇于来后虽然遇不遇达不达在天于省曾乎何与但日坐环堵之内与孤琴素几相对肃然与圣贤语效草玄之薄技有时酒酣长思仰观俯察日月逓经于上草木变动于下时乎不留形容渐暮且县官之事骇耳振心放逸之吏横奔纵辔执业之民愁行蹙居未免胸经臆纶潜起碨石&#63140;垒之见默兴流涕之悲欲与扼腕而谈四顾无人颓然就寝以是为春为秋为朝为暮不亦哀乎不亦哀乎此隐曲之谈肝膈之私以公知巳故为之一鸣使公终知省曾非章寻句摘之士而已外漫兴诗八章吐郁宣怀不计钝丽录上教览余别具不悉省曾再拜
再寄冢宰乔公宇书一首
省曾顿首冡宰白岩先生阁下省曾自少缀属但知述发文章庶求一第以华荣其身而已至于上之所以求乎士士之所以岁应其求之意则茫然而不识盖四海九州岛之内为师者皆不以之而教为弟子者亦不以之而学无怪其朝遑遑急而举一世以梦寐于圭组间也暨二十之余而影响见道于唐虞以来为仕之意乃静得于衡茅之下遂憣然改了然悟日探月究其所以为仕者酒酣耳热每动贾谊王通之怀是以冠衣与人同而心与人别文成名播而忌者益以众妻擘麻缝履以为食而不忧惟日坐环堵之中以经纶夫古今安民之理如望之钓尹之耕时也盖天生斯人君亦民也民而无纲则不能安其生而乱是以天必立之君君之一身难以安民于天下故又建之臣故奉天以安民者为仕之意如此而巳矣今之学而仕者则不然为夫圯宫败垣无以栖也而仕以华之为夫饭糠茹毛无以适也而仕以珍之为夫产无一亩廛无寸桑也而仕以辟之为夫五铢不昌五金不实也而仕以盈之一旦改服则必张机设穽刑罗威猎以求满其所欲虽即罢黜而亦夸于乡闬曰吾之学而仕者巳毕矣其风巳成卒无有非笑之者而反羡歆奋效之不暇愚常发愤于文而为之言曰古之仕也以民今之仕也以身古之仕也以国以天下今之仕也以身家诚不妄矣故凡于交辈于弟子不问其心之颜跖不择其志之高污必强以仕意而日&#63140;舌焉庶乎其将来临官之不缪也今岁改元庶乎皇天鉴微人之区区而阶于文章以进庶少展乎贾谊王通之蕴而命禄乖坎卿奇轲壈复沉落于司衡者之手乃复自咎五岳之游不果于去而又叹父母之心必欲拾青紫于其子而且惜稍知圣贤之仕意者乃不得一试以恢张我皇度承亮我天心我襟郁逆归卧草堂开镜照窥鬂枯颜凋青龄不回白日虚迈抱道江汉渐逼桑榆呜呼其卒老而终穷矣乎不知皇天之意果如何哉然亦不敢以卑弃惟学荀卿孟轲著书自娱而已仕意二首缮书呈览我公采而行之仆虽老死岩穴无恨也言不尽意省曾再拜
与文恪王公论撰述书一首
十月二十三日省曾顿首相国守溪先生门下月来不奉提诲近谒阶下得侍清燕之谈而夫子者慨然有志于著书门下末子何胜踊跃省曾于三数年之前巳窥见今之为文者颓然崩峯逝然倒澜鄙浅恶陋狂悖一世虽号称名家者亦不过借聋瞽之见乘习熟之誉声讹耳谬略传之耳若加之以百年俟之于圣贤则存而诵之者几希矣濂韦东里之辈可镜而知也其故何欤盖徒摭夫文之华而道之精实诚有不在也昔者仲尼为书未尝不文而其所主者道也故其言道至而文随之如云如日如龙如天又未尝不耀照于天下至于秦汉以来操觚之士则一务于文迭怪词以为胜饾华章以为高而道之至与不至少不为顾虽卿雄通愈三四大儒其病亦未免也然而千余年来四儒之名光于四海而为孔子者不一而称之其余则烬露而灭者不可亿计良以四儒之言能主于道犹足羽翼洙泗尔若今之为文者匪道不存乃并其为文之法而亡之省曾病而窃笑者非一日矣兹者一旦以是为任盖天未丧乎斯文也况夫子已值从心之年此而不言诚非往哲之所以望于来后者矣韩愈氏曰古人得其时行其道则无所为书夫子固尝相天朝声颂大流时固未谓不得而道亦未谓不行也但不知拟之于皋夔之时周公之道果何如哉苟其不然则不行于今而行于后世者岂可不为之汲汲乎哉愚陋人也结发而往遂有志于此不敢自弃于虫昆草木尚思跻于游夏之列况夫子天授贤智身有系于斯道者复何所诿乎噫使今之世稍有尧舜三代之遗也则夫子与愚之言亦何所用惟其骎骎而为夷也则昌言于书而明吾尧舜三代之道如之何而不可省曾再拜
荅新建伯大司马王公书一首
省曾顿首再拜阳明夫子合下辛巳之岁承惠修道说石本披而读之若排云雾而覩青天始知圣贤之意若是其简且易也自是诵而思思而诵亦若铢有所进寸有所得遂不揣下陋而妄为之注将躬贽于夫子之门而正诱是求也不意夫子继遭大故志道还闽欲相携而来一致椒醑之奠以执丧礼之末役奈迫于试事遂致迁堕泮业累人至于如此诚哉乎尘生浪死之地也入未之春南浮已决而宗主复有校书之命至今尚未了讫程绪稍登必顿首于会稽之下矣伏读来谕省曾叹举世之沉迷而悲圣贤之道难信于天下也盖浅者昩刻者忌而疑间之言作焉然君子之学求其是而已矣吾之说苟是则独立不惧众非不顾信于已不必信于人知以天不必知以人嗟乎婴之讪子西之疑叔孙之毁仲尼且不免况今日哉尧舜禹汤文武周公孔子之道韩愈谓轲之死不得其传吾夫子良知之说直接孟轲氏方将脱数千年之聋聩与日月并曜于穹宇虽有言焉亦何损于一毫省曾愤不自平狂不能禁而又证之以大学之文以为格物之说夫子进而教之省曾再拜
与司空何公孟春论易书一首
省曾再拜司空燕泉何先生阁下省曾自丱龄之时稍忆先祖府君品示海内高英始闻先生童岁颖绝江河为文凡古册典一阅即记识不忘及省曾之长也虽处萝壑窃知康治之务颇厌乎天下墨贪秽琐之流其所谓鸿儒巨卿玉节清怀雅尔博达如先生者虽不登其门而风神颜貌宛想在目也乙酉之冬省曾客于金陵先生方掌司空事乃得肃谒馆下忘其布茅极论夫不朽之事每发一言先生举手赞许曰奇才奇才因请先生所撰伏承缄下易疑蒙约且曰当必有以教我噫先生之学神思妙虑山会海储特立雄视于今代者久矣且今之世抱羲象业孔翼者春秋贡进之士不少矣左商右订何所不备顾乃下询于东西南北凉落踬困之徒哉虽竭腑罄腹不足以副先生之所需也窃谓易道未始不明诸儒众师自乱淆之耳盖易之为书有仲尼夫圣人者详为之传矣司马迁世家曰孔子晚而喜易序彖系象说卦文言读易韦编三绝曰假我数年若是我于易则彬彬矣此之谓也今观十翼其传易也至矣大矣不可加矣而世之戋戋者顾复多言谓之何哉且孔子传易又非泛论略举至于彖彖而阐之爻爻而赞之象象而伸之奚缺奚亏而犹俟于后人设云易道无穷而衍说可广惟当于十翼下附词发蕴不可复于彖爻妄解冐疏以与仲尼争衡也若诗书者未经圣人通释故后儒得以臆说相持易既圣人通释之矣而颛家有言多见其不知量也故有汉费直之学易也以仲尼所传别附于卦爻词后亦有见乎圣经不当再有传注杜后学之狂僭者深矣说者乃病其为以翼混经之始呜呼直之以翼附经此乃自为学易之事耳非曰家变户改皆从费本也况古经森列于前未之侵越至于康成辅嗣乃各师其意而为之铨次遂并文王旧文而去之则郑王之过而混经自此始矣且复于彖爻下滥为传注遂开后学之狂僭无怪乎历世之咎之也是以吕微仲至于晦翁诸定本皆还十翼于后厥意美矣但晦翁复依傍孔子彖传象传之文而衍之卦爻之下谓之本义亦未见其尽善也仲尼之传则以其混经而还之于后矣朱氏之传独非混经而可列之于前乎是疑于掩圣人之长而耀巳长窃圣人之有而为已有者矣是故仲尼之后凡传彖爻者外仲尼之旨而为之说者谓之诬窃仲尼之旨而为之说者谓之缀诬与缀而释经曷若巳之可也爝火与太阳而争光后之人其无言哉其无言哉逮我先生精思卓识病诸儒之诬缀也而蒙约由作其书惟搜诂训释句读畅字义备声韵自子夏以至陆晁吕朱之文咸稡会而无遗有功于易大矣然犹有一二可得而请质者焉卦名朱书以费本之无也干上干下二体初九初六六爻朱书以郑王本之有也以愚言之无者有可据有者不足凭何也观孔子彖传先举卦名后及繇语则古易之有卦名为必然矣今当直载其名可也二体之文宜还诸天行之上则此言始有归宿初九之文宜归诸潜龙勿用下也之上则六爻不至无别郑王移置于前则是以文王而继孔子之文误莫甚矣今当直削其文可也若复朱书则世之嗜古者少谬庸者多郑王之疏辙未必不再蹈于天下矣倘可采纳幸甚省曾再拜
与陆芝秀才书一首
省曾白紫芝秀才足下近承枉趾间金生用出吾子赠颂王君仲回之歌推其文章直曰奇于天下夫友朋相酬固亦贵于吹榜然不宜如此之太甚也夫文之欲奇于天下也亦难矣前哲姑置弗论国初宋王诚意伯诸公博洽聪颖伦绝一世然又倥偬兵马煎熬筹济卒皆不能大畅以并于古人逮于东里徒持浑厚闲淡之体以主张后进而委靡不振之风亦由此而开矣至弘治间有罗公玘者好为奇古而率多怪险俎饤之辞居金陵时每有所造必栖踞于乔树之巅霞思天想以构脉意或时闭坐一室客有于隙间窥者见其容色灰槁有死人气皆缓屦以出吾苏都公少卿与伊乞厥考墓铭铭成告少卿曰吾为此铭暝去四五度矣今其所传圭峰槁者大抵皆树巅死去之所得也宜其超旷今古而中契昌黎柳州者亦甚鲜矣至有不可读句而诵者是乃好奇之膏肓也夫罗公好奇终其身而且不得以擅奇名于天下仲回者年始三十其为文仅有数首亦不过谈笑觞俎率意为之而巳予尝见之生涩偏苦间似释氏之言然去俗趋幽是其长也奇且未得而安能遂擅乎天下之奇哉此吾子不思之过也又尝见人称颂之作稷契加于污吏李杜献于儿曹肺肝沈昏不可救药吾子非其流也幸勿效之幸勿效之子若欲知当世能文之士愚虽不能了而所遘接者亦不下数十家各有门户各有短长待吾暇日悉当抵掌而论省曾再拜
荅山阴戴岳书一首
吾姑壻定远公之卒也数年矣吾子不以省曾为陋而铭书之旷于数年者一旦而诿之于仆仆固非其人也敢不执笔以报吾子之盛心然窃观今之世自王公而下其淫恶滔天孱细屠贩之辈不为少矣其死莫不有铭其铭莫不称述其善盖淫恶滔天孱细屠贩之家其藏箧尝牣而不匮不过少为金帛之捐而称为达官通儒者乃甘心俯气赞赞扬扬而不巳此无他天下人心同趋于利而善恶不明故也子试观于今之人家孰无铭铭孰无善是何尧舜之世尚有凶人而兹时何时仍比屋而可封也大人习之而不以为非君子安之而不以为陋朝廷纵之而不以为禁所以龌龊之臣逆悖之子无良之妇皆不妨乎令名而死而春秋不可复作矣愚尝痛以为耻誓不为此文以陷于誉墓之讥今子乃欲予以铭子之先人葭莩亲谊固不可辞但当实录吾子先人之行瑕瑜具存勿夸虗欺诞明白而告予也然后为子书之精神面貌庶几不失其故而吾子先人之心亦得无愧于泉下矣子其图之子其图之□国勋伐并行略详来其无忽省曾白
与聂蔡二郡公黄朱二令止夺寺观书一首
伏闻各县承奉台札毁拆淫祠夫淫祠者案之祀典则不经考之图志则无据私为建创巧自诬额者耳非曰曾经　圣祖所留二氏之寺观也我高皇龙兴之初以其传自昔朝流将千载神运天衷每彰御撰以晓天下容存释老之故资世之训则曰天道使然三教之论则曰王纲有补盖欲默销强犷阴裨治化物咸得所心各无他诚为虑远思长事有切于寰中术何嫌于方外在浑一之时难轻扫灭则太平之日岂易驱除况甲里久次征役无逃教虽属于异端民实同于赤子五台者方拜官以调蕃少林者每出师而根寇两京象宇之俱新万国丛林之如故岂宜吴郡独有更张若此方必力于撤废则天下当槩于捐消即今存否之间便非公普之略究其本始则三国六朝之经营考之乘牒则宰臣良牧之编列或王气所在而镇以禅林或福地所归而施为祗苑且夫伐木者止于鹊巢灌地者避于蚁穴彼已栖托于百世兹乃抽夺于一朝使之寓居沙门则不可返之家族则不能将毁者巳剧愤心姑停者皆包异态川太蹙而波生人过迫而狂作于城郭犹凭约束在海滨或致跳梁万一蜂毒之兴谁任激变之咎且命言一下求者纷如钞没非擅行之举宫殿非可据之场历年瘗埋之骨塔发掘何堪万岁祝厘之圣牌毁坏安忍以缙绅之盛丽虽百地之赠不以为恩在披剃之荒凉得寸土之依亦堪活命割无辜覆冐之区资富贵嬉游之所佃价轻微无益于府藏流民播荡有损于邦基况古剎俱亡淫祠皆在伏望慎之又慎思而更思审除私剙实荅公移若释老必欲遣之归宗则栋宇亦当听其自鬻则人心有辑隐祸无阶仆非有爱于宗风但实深忧于国事衅皆起于纷扰道莫贵乎安绥须乞采纳刍言俯察木&#63140;巳抱上渎台严无任悚栗省曾谨白

卷第三十二
记八首 
建业大内记一首
谒漂母祠记一首
吴郡请雨记一首
见古楼记一首
虹月斋记一首
吴郡定慧禅寺苏文忠公啸轩碑记一首
吴郡崇庆禅院净因堂碑记一首
重修东岳行宫记一首

五岳山人集卷第三十二 吴郡黄　省曾　着 　记八首
建业大内记一首
摄提格之岁如月八日大司马乔公奉　天子明诏道承天右门左入太庙门门左右皆樊松竹杂灌门内唐左右位咸有井井覆以亭入左角门过石梁明庭上须弥座座凡三重皆可路庙间九檐际皆有网丝中设灵座面南一位面东三位面西三位皆设灵衣由右入观寝室室各有灵床床左右悬悬灯床前素壁壁前各设方木椅椅上籍黄褥褥上各设裳衣椅麓设履由旧闱出入端门又入午门左角门进转西道台麓上五凤城楼是为两观中之左右洪武之钟皷在焉钟下承塞以砖垔前之左右皆架琐子革纸铠甲楼编编缭丝为牕日映其上明丽炫目循城之东经八宝库古今经籍库东华门内观太孙宫东宫宫前多梅官各有宝座龙床床皆五彩雕镂前阶三梁以上凡宫隔以衖壸入文华门殿制颇小西观奉先殿殿亦有灵床座如太庙寝室以岁时荐享不在是多尘又观兴庆宫宫前除积水几尺宫内藏衣扇等项箱千余各系标牌有彩金龙凤红箱七八座列于中又观大善殿殿在小城之上由左门入北转上至南殿殿有网丝门凡六云　圣祖览读之所其后有石假山下通石梁石山钩阑下山循左而入为望江楼高际霄汉已不可梯楼后为九五飞龙殿间凡九除多萱草底宫有天宫壁藏佛龛转至内花园中有亭亭四面各有五色琉璃石台一座可以登游台峙玲珑古石各五中峻次卑台之两涯各函石缸二缸水清浊须眉园内多梅竹松栢百卉俱足晶莹特异尘世又观西宫户柣以黑金为之往往用焉宫后有御用厨灶为铜砖所迭宫间五中设沉香宝座两间门相对门迭虎头于楔上各有龙床床各含小床可以周回布席床面朱华格眼或剔地起突云龙盘凤宫之前牕皆四斜球文格眼或龟背罗文迭胜门纽皆络膝红金为之左右厢宫凡十四又左右翼十二院院各宫三间左右为房房有壁厢八朱金龙凤为饰皆左启傍屋三间为厨咸铜灶厨北有小屋三间厨前石□宫除前又殿五间中有沉香宝座座端有金椅左右有龙床出宫是为鬃殿鸱吻檐脊皆鬃所成四周为格凡四十壁粘黄绫又经武英殿至大庖庖之祭器皆木色咸朱凡祭列于红几几上咸刊定荐物品位祭则携几以往由西华门西上门以出大司马授简谨记所述
谒漂母祠记一首
嘉靖壬辰五月六日予自北归舟&#63140;羲停淮阴乃登观散趾谒漂母于旧城之隅因叹韩信之在当时三老无所举县次不以择胸涵冠代之略才蕴帝师之算不能博一餐于乡人蓐炊绝往川钓无获绿草曷茹清波难饱使无漂母之饭则楚沟之莩信恐不免矣宜其一旦致侯王声天下而奉千金以为报也且夫常人之情响辏于权显之门虽万镒之输不以为吝昭华夜光之珍每百方求进以一受而为荣至于茅素埃尘之士神龙不云黄鹄未羽所须者斗釜之粟耳孰能误有毫毛之捐以济其旦夕之命哉此母之高义所以为难而千金之报予犹以为薄也或曰庙貌之享不其过欤予曰天将降大任于是人也必先投之穷辛迫郁之地无所往而有适以坚闳其所具则是信之贫窭乃天之所养以为英雄者也母于天之所养哀而食之数十日则天心宁有不悦而使之俎豆于百世青冥之表必有宰之者矣信而饥死则暴项不灭而苍生糜烂于无已则是凡信之功皆母成之也信既有祠而母独可少哉当母之时所谓黄金北斗者徒皆卉蚁而死惟母之声名齐日月于穹壤施义之报宜其然也呜呼今之淮阴犹夫昔也莽泽困悴岂无英雄如信者乎未闻有若漂母以饭之者于是益知母之高义为难也因奠之椒醑再拜勒文于祠上
吴郡请雨记一首
嘉靖甲午六月不雨者几四旬矣炎熯灼士禾本枯绝三农皇迫将委秋有于是中丞侯公监察李公郡守王公贰倅蔡公皆下烛民隐焦然轸忧乃讽云汉之章咸秩之祀靡不奔叩且曰道家者流不有召雨之师乎民其窘矣夫何而弗举乃推羽人石明玉者为之请师予适避暑于其观也问之石生曰尔也若何为之请石生曰其始也符诸五雷其究也击夫流虎而已予曰雷霆者天地之大令也非德通神明者何以感之且击之云者怒而请也予闻之董仲舒曰大旱雩祭而请雨大水鸣皷而攻社攻者怒之也旱则不然者大旱阳灭阴也尊之厌卑固其义也虽有太甚请之而巳敢有加焉尔以怒而为请吾悬知雨之不得降也尔之往也高台四眺夫亦候雨而已矣石生曰然则儒家何以为请予曰儒家之请也索诸阴阳之端通其类设其象而致之者也周礼曰以槱燎祀雨师槱者积薪也雨师者毕也盖以雨者山川出云上极而降者也故开启山渊积薪燔之而祀焉且助升盛之气也司巫曰若国大旱则帅巫而舞雩公羊氏曰大雩旱祭也故何休以为君亲之郊陈六事而谢过使男女之童者舞而呼雩呼嗟求雨故谓之雩也于国门之外为四通之坛就郊义也汉仪曰闭诸阳衣皂兴土龙盖旱者阳之亢故国门闭南而开北皂者北方之色也龙者云之从也龙出而云云行而雨故为五色之土龙各于其方山海经有之旱而为应龙之状乃得大雨郭璞曰气应自然非人所能为也桓谭曰龙见者辄有风雨兴起以迎送之故缘其象类而为之土龙也然此特象龙尔也阳山之墟不有白龙之神乎产于隆安显于天成而灵于绍兴见于湘中潜于浏阳而游于率湖盖无祷而弗应者若洪武之中郡守张公冠往祷于白龙之神一时山椒云兴而雨澍其高道玄初者亦尝投札而求之矣今也墠树于斩伐地蹙而庙圯倘有事于兹也庶几其雨乎石生曰吾自有事无暇于龙也乃于辛丑结坛越丁未而不雨于是台郡诸公益用嗟悼又且案祀典考舆乘而十二之夕郡公躬率诸僚远触炎道星驾斋沐以为白龙之祷由是冥感诚契旭朝兴云咸覩蜿蜒腾矫之状五马未归而灵雨普降矣然非台郡诸公兴廉剔污民志畅跃又且舍车遵告肃虔昭格则白龙之应未必若是之速也自是戊申既雨甲寅乙卯皆雨殷其方震而奠瘗之宗犹未巳也省曾覩百庶之欣悦敬书为记以见兹雨之降神贶台郡诸公之德而非请师也
见古楼记一首
尝读汉书秩二千石得受第室而宋敏求长安志叙唐诸曹俱有别宅则尚书之有居署远矣嘉靖某年少宗伯久庵黄公来南贰邦礼乃以舆金购龙窝之地创建五十楹自堂至馆咸有标目位布粲理规隅雅朴而其地又锺阜之麓并燕雀湖之滨故清幽邃窈宛出尘表丙申十月今大宗伯渭厓霍公来掌邦礼居焉憩其亭曰见古者久庵公碑云以其瞰于古桧古池古黄杨间也渭厓公叹曰桧杨植尔池水尔奚所不有而兹曰见古者有由矣桧杨凌冬弗凋池虗受弗盈而见古者匪刚无欲明无疑者弗能植言刚水言明也盖欲契古心敦古道斡世道复古也乃又于佳山之园筑士而台架台而楼藏贮缃素命玙璞瑕珉玞璎璒六子日研诵于其上携精指奥公且训之曰学所以行也今之俗有轩肆强慓自张户牖者汝戒有韦柔谐附掎窃宠灵者汝惕有贪饕渔猎董虐元庶者汝嫉以无忘乎学古之训其楼仍命之见古曰吾不敢有替昔贤之心丁酉八月省曾以国子生得从公游饫闻经国之教于楼且命之记乃稽首拜乎而言曰古之佐理天下者皆述古格君安民而已是故传说之述古于高宗曰学于古训乃有获事不师古以克永世匪说攸闻周公述古于成王曰古之人犹胥训告胥保惠胥教诲民无或胥诪张为幻此厥不听人乃训之乃变乱先王之正刑今我久庵公见古于天台渭厓公见古于西樵并际云龙之会依日月之光夙夜述古以格君安民若古之传周然且恭遇　圣上宪古出治迈汉唐而殷周也二公可谓昌而行矣后之宗伯公居焉其无替二公之心则斯楼也世有伯夷夔龙矣敬记嘉靖十六年九月朔
虹月斋记一首
虹月斋者潢州别驾王子舟名也舟曰斋者类也穹隆廓&#63150;&#62698;倠夂&#63151;阳厂阴奥俨若精舍室陈厦飨靡不缮举故谓舟斋焉其制创自王子襟度舟长五丈三尺艗艏七尺五寸下歬舟&#63140;仑一尺五寸是曰履枰以准首仓构以合闾若塾其进八尺广八尺六寸前阖扉四两舷有阑有舟&#63140;灵牕各四丽廔门&#63141;岂口&#63141;&#62837;后有颿坛是张幔而泛风上设板障六又入为中仓若堂其进八尺广八尺六寸邻前三尺特崇二尺许若级以下左右阖扉二悬以帘高际冐以板阁进广矩方为庰为庋图典器具于是乎寓仓之央界以板格右启户以入是为内仓若寝其进一丈广八尺六寸左施小榻斗帐旁各横&#62675;&#63139;康一是藏衣物可以辟润其上各饰绿井十五若斋余饰咸素亦右启户以入为虗艒是垆灶而烹饪厥底有火可以汲水不绘青雀前日后月以志目&#63140;羲旦而发朣胧而舣象也自舟&#63140;非及尾皆有飞庐是可架乐而容奏编蓬织竹以为庇凡宾朋之集也其欵茗行馔自寝房而出若家居然且无侧践之虞王子雅好登涉其家乌镇南之武林北之吴门西之湖泽东之嘉檇道里均一故名山秀岳长川浩海皆可朝驾而夕极虽剌循缉棹展忽殊境而幽栖晏憩宛在乡宇浮家泛宅其有苕霅之遗风欤凡子有行奇缃名畵充载供览每所停寓臻履恒满故目之虹月慕彼米氏也嘉靖庚子孟春王子寄舟金昌访之西浒予始览而品之曰今之国俗轻舠舟&#63140;兀荡华舸侈滥江之南也兹舟其最矣遂为之记嘉靖庚子二月初六日
吴郡定慧禅寺苏文忠公啸轩碑记一首
吴宫之东有禅寺一区曰定慧者与寿宁万岁院为邻宇稽古范志及朱氏图经咸曰在唐总同鸳马至宋祥符中真宗皇帝别赐今额天章御帙玉台而藏岁得缁度一人褒为丛林唱道之所于时沙门颙师白履戒香重于儒苑文忠苏公之游吴也交缔雅密师乃疏观剔幽临渠揽竹构为清轩命之曰啸盖特欵公舒灏气而畅高襟也公每萧寓环堵咏言洒翰厥后公谪惠州江岭隔绝其子迈怆违音尘孝思寤寐卓契顺者寺僧守钦之徒也罙瘴万里为达问书草圣报章洒赠行色迨今俨遗为祗园之华入我　圣代曰净因者永乐中修校藏典以名缁见　征归则杜影精堵银书方□庄耀寺宝传至妙玹益弘清矩正统中告圯于郡守况公舍禄为望佛宫焕新工部侍郎文襄周公巡抚南国命玹摹勒苏书墨本永之瑶珉志言在纪总是以观则此剎越历虽缅而净业如一也岁之庚子秀释仁济辈展经于兹予尝戾止流连解带遐写芳抱虗窈閴寂宛如山旷关扣扉而方启苔荐屦而恒绿采薇御茗娱话终日凡苏公曩昔之所飨明霞我餐泠飙我披鸟窥行药月引归步信乎珍妙之境非鸿道之士莫能宴而居也一日寺持守成及其徒文慧嘅捧公编出而请记且曰颓斋陋锡恐不足以烦彤管也予欣诺而语之曰由宋而来世运鼎革吴之华堂戟府化为茅绳纨儿珠贵流于奴隶纷而屡矣虽辟强任晦之胜亦皆泯无处所独此轩者幸托于荒凉岑落之界乃巍历而犹在可俾后贤缘此仰追超迥之躅则释氏之有德于公者远矣况复楹栋之卑敝唐位之束浅樊筑之琐隘屯烟蔓草非彼隆崇广丽为巨家显势之所欲而方咫之境可以垂千秋而不磨也乃令守成文慧绘图文忠之像奉之轩中上嗣颙师缀辟之怀予也作记标阐以补苏公之阙炳示将来庶周况二公崇慕前哲殷勤缉绪之泽或有嘉逢也嘉靖庚子春三月望
吴郡崇庆禅院净因堂碑记一首
常乐我净者际觉之强名也渐顿悟修者缘身之幻履也因以对生顺果随而权地净无体性即垢境而起诠圆湛全融洲部本青莲之藏灵如贯摄涂天皆皓晷之区盖一道清净穷太始竟末来入无畔绝思议而不动者也我吴郡齐女门之西厥有崇庆禅院秀植华敷庄严秘境漪泉烛带洗挹幽襟大学士文定吴公昔焉遵赏赋标佳胜目以百花举国播称习沿为号遡其建始则缅于淳佑开此丛山皇运已三道轮则一弘治间寺持法镜星集上缁日辉宗学慧香罔息圣炬恒光遂使飞鹫新林土通鹿苑摇珠兰剎界接金园帝释游徊以咏经天有向钦而应会悟通晚腊端化委终兹有法嗣如祥耸然僧秀正依住摠扬阐妙风爰于嘉靖九年饰菩提之宝树结宴坐之瑶堂后枢西极前俯东明中俨象尊列分禅榻采采招提朴从茅质卑卑寮舍陿仅居容层鴈既登名刍悉致选张席坐翘印手之创仪安处沙门准普眼之请范趺参花观雕琢灯传迅越慈程契无修而无证当跻祖位排有执而有捐精勤泛截爱之舟圣度骋腾虗之辔智雨丕施尽阿祗而被润法云弘覆弥情想而軿阴病怆众生愿混成于象帝迷悲旷劫力荷奋于师王自此盛哲言臻怡衷悦味清贤拭辏陟趾福田翰林待诏衡山文公嘉其高贲题曰净因楣色有荣道闻逾显如祥以予素有匡庐之慕托纪穹珉表诠真体窃忆如来旨肯若非因者何云大事因缘殆万行之虗设若为因者何云从因生法不名为常岂能造之定有故知非因所作非无因作非有净相非不净相了此神解虽业净谈因莫非卷纵之超机而廓照之最谛者矣乃缀斯文授镜来祀嘉靖十五年丙申十二月望比丘如祥立石
重修东岳行宫记一首
东岳之庙　国典在泰安为专祠拱城杰殿焕甲埏海盖自封禅告成以来宗崇久矣然而道家者流以兹岳天孙也万物肇始知生算之修短而陶隐居真诰着曰东卿司命统括万神折冲羣灵者张说颂云泰山者受天官之名总人灵之府皆斯旨也以是洞真之教错布郡县岳庙与之俱流虽济南且别有行宫矣在吴郡者则建玄妙观左观晋之真庆道院也历世因之正统中郡守况公详神长民旱而作祷曰山川出云莫大于羣岳乃吁行宫嘉澍其应遂致禄赀率歆僚武造五岳楼于宫后而宫之熙饰则成化中监察御史郑公郡守刘公感岳梦而成之者也是时宫之羽士韩执中实启厥绪二传至张日新幼占宫籍近岁玄悟之师不作张莫之风斯泯阙颓墉陨日新闵然凄恻清修斋诵以祈先拓嘉靖己丑里旧葛柟怀谦白之德慕松乔之胜戾止丹居载兴科讽感其凋废誓言乐相创施金钱兼募众善罗积三载甫克首工或改或仍斟营夙夕凡宫閍前殿内寝楼庑皆材良貌俨及附祀于宫一切神宇亦奠座饰像若更始然冶钟一悬为晨旦祝厘之节玄炉若干求永厥奉始于壬辰四月十六日讫于甲午十月十五日诸工计三万二千有奇皆日新与柟之劳绩也宫成乃请记于山人省曾告之曰今宫之成也惟尔能矣若知所以绵引之术乎亦惟精三一探象先以道德为父以太和为友母借仙事为货阶母移方门为火宅则秽肠可绿沸髓行素紫旄之秉华旛之从翫宝之谈将降于尔之庭矣岂但庄严之而已耶日新曰敬闻戒矣不敢为岳神渎遂书贞珉用耀来祀俾可仰遡高轨而景承之焉

卷第三十三
杂文四首 
春秋解一首
郊社解一首
声依永辩一首
李文利黄锺律长三寸九分辨一首

五岳山人集卷第三十三 吴郡黄　省曾　着 　杂文四首
春秋解一首
黄子游于姑胥之台执春秋之策而诵焉嘅然掩卷而叹曰世无知春秋者乎弟子问曰春秋自汉以来名家教授擅而长角而峙者云如也其传疏之简盈栋矣而夫子云无知春秋者何也黄子曰自孟氏以来仲尼春秋之旨不传久矣虽欲言之孰从而征之虽欲明之孰从而听之弟子请问作经之旨黄子曰春秋者无褒词者也此其旨也不观之首书春王正月者乎知其说也则孔子作春秋之义彰彰矣孔子何言乎春王正月也盖曰春乃王之春也正乃王之正也禀而承之以为侯度者则凡诸侯之事皆王之事也所谓天子之事也王者无外则诸侯之事何莫而非王之事礼乐王也征伐王也统于王出于王者也春秋之变乃僭之而出于诸侯又僭之而出于大夫出于诸侯则诸侯天子矣出于大夫则大夫天子矣而天子者寝颓寝替日削而就亡也弗能纲乎诸侯大夫矣周之礼也几乎熄矣孔子者周公之才也思得明王而佐焉者也不得其位而恐乱臣贼子之猖炽人道之灭也乃举鲁史而正之笔削诸侯大夫之迹而加之贬焉贬诸侯者以见此天子之事也大夫不得而僭也是故孟轲之意谓夫仲尼作经以二百四十二年之事夺之乱贼而归之天子故曰天子之事也执天子之事而罪乎诸侯大夫者也故曰贬也作春秋者本以惧乎乱臣贼子也而何善之有是故孟轲氏曰春秋无善战也其谓夫无善战者春秋之战皆不善仲尼未尝善之也以其征伐皆不出于天子皆可罪也故曰无有善之者也所谓彼善于此者盖谓乱贼负罪之中有甚者有小者有大者有末者此之不同焉尔然而为罪则一也故仲尼悉贬之也仲尼不云乎天下有道则礼乐征伐自天子出矣天下无道则礼乐征伐自诸侯出矣自诸侯出盖十世希不失矣自大夫出五世希不失矣陪臣执国命三世希不失矣天下有道则政不在大夫而庶人不议矣又不云乎禄之去公室五世矣政逮于大夫四世矣故夫三桓之子孙微矣此正孔子读鲁春秋而见天子之礼乐征伐尽在诸侯大夫而叹之者也此诛乱贼之缘起而作春秋之心也欲观仲尼之心所以作春秋以正天子之事者其观于斯也昭昭矣作春秋者以礼乐征伐出于诸侯大夫其无君之罪可罪而贬焉者也既以为罪而又有褒以善之者孔子春秋不若是驳也弟子问曰春秋之无褒词也则既闻命矣然儒家者流有谓孔子之笔者述史之文削者去史之文而夫子无所损益于其间者此言何也黄子曰信其然也则徒谓之其文则史可矣而必曰其义则窃取之者何也盖窃取之云者正笔之削之之谓而游夏不能赞一辞者也若孔子不用其辞也而何称游夏赞焉之有使国史之文皆得其义也则孔子又何作经之有盖由夫列国之史有贤者焉则知为天子之事周公之书法尚有谨书而存者至于沦溺之久其史之不贤者则天子之事习为诸侯大夫之常而所纪书法尊王之义荡然没矣故曰史之不得其义者也是有不及书之者焉则仲尼从而笔之有过书之者焉则仲尼从而削之春秋者所以正史之书法而窃取其义者也若曰仲尼无损益于鲁史之文则是仲尼不能赞一辞于鲁史者矣无笔也无削也而又何作经之有弟子问曰仲尼获麟而泣与夫怀凤其心同乎否也黄子曰一也麟凤者皆王者之瑞也世有王者则有其瑞故凤鸟不至占王者之不作而叹曰吾其已矣弟子曰然则麟之至也可以兆王者之作道庶乎其可行矣仲尼觏而喜之可也又何其反袂而涕沾焉者也黄子曰为夫麟之出犹无出也麟之出矣而谓之犹无出者何也出非其时也非其地也哀公之十四年也仲尼之龄七十有一矣衰之甚矣虽有王者之作也不能待矣故曰非其时也非其时者非夫子之盛时也夫麟为王者之瑞则游于王者之庭可也不于周而于鲁不于洛邑而于巨野不为率舞而死于鉏商之手不以为瑞而以为不祥不蓄之郊囿而弃之五父之衢故曰非其地也以王者之瑞而至于诸侯之门可以占王者之政下沦而不返矣故曰出犹无出也仲尼者伤其道之终穷也所以反袂而涕沾焉者也其首则春王正月云者思王道之行也绝之西狩获麟云者叹王道之穷也此春秋之始终也弟子问曰王通氏曰三传作而春秋散其果然乎黄子曰三传安得而散春秋也特学之者趋三传而弃春秋以春秋附三传也不以三传会春秋也故春秋之本旨也因之以晦尔夫三传者川也春秋者海也川所以通乎海者也其学之者反束海之大而滞川之小是以谓之散春秋也然春秋者三传安得而散之也夫不得而散之者何也由夫春秋之本旨其昭然者自存也犹海之大其茫然者不损也三传固不得而散之也弟子问曰有谓春秋者仲尼徒是非之而已非赏罚之也此言何也黄子曰信徒是非之也而仲尼何云乎罪我也凡有所不当为而为之者谓之罪也仲尼者执周之礼秉天子之法而议乎诸侯大夫问其位则仲尼匹夫也考其书则所执者宗伯之礼所秉者大司寇之法所笔削者太史之职所仗义而执言者方伯连帅之权也使周王者取此以讨乎诸侯大夫之罪则此书者可以为誓为辞者也安得谓之徒是非云而已也徒是非云而已者盖徒曰某善人也某恶人也无其事而徒是非之者也今论夫一人也则有夫一事也如刑典之议罪者然有板也有案也安得谓之徒是非云而巳也故孔子曰知我罪我也知我者必谓其不得巳而窃取之也所谓庶人议之也罪我者则曰此宗伯司寇太史与夫方伯连帅之所司也尔仲尼者匹夫也不得而为也则仲尼受以为罪而不辞者也仲尼躬自受以为罪而学者务欲文而饰之以立仲尼于无罪之地此春秋之义所以不明也弟子问曰夫子谈春秋而言周礼者何也黄子曰鲁史之书法其起于周公也乎故韩宣子见之曰周礼当时鲁之史不能如周公之旧矣故孔子因而笔之削之所以复周公之旧也虽周公之时无是事也书法未之先有者孔子特创而书之者亦周公之心也弟子曰其文则史则书之义乃史之职也何俟于孔子黄子曰史氏能书盛周之常也不能书衰周之变也能经书不能权书能显书不能讳书如赵盾弒其君此史之得其义者也仲尼不得而改也如晋文公召天子于河阳史之不得其义者也孔子不得而从也为史者不皆董狐也故仲尼窃取之也弟子曰孟轲氏所谓王者之迹息而诗亡者何谓也黄子曰王者之迹谓王政也诗亡者雅亡也大者受命而兴王也故曰大雅小者宴飨而劳遣也故曰小雅周之衰也命其去矣诸侯背而叛矣无此政则无此诗大雅小雅不复作矣是故仲尼作春秋者所以伤大小雅之亡而继也故曰春王正月者言天命犹在也王政犹在也所以惧乎乱臣贼子者庶几其有悚乎不得干王法也亦返而东周之心也弟子避席而起曰微夫子之言春秋也而鄣于众说虽曰诵其策终身瞽聩而巳矣
郊社解一首
或曰古今郊社之说纷如矣在子以何为从也曰吾从仲尼曰从仲尼也则郊乎社乎何以名乎南乎北乎何以属乎分乎合乎孰为是乎曰祭天为郊地不得而于其名也祭地为社天不得而混其仪也仲尼曰郊社之礼郊者祭天之名也社者祭地之名也郊属天社属地也曰议礼之家谓祭天于南郊祭地于北郊则天亦郊也地亦郊也凡二郊也子乃属郊于天而属社于地则郊之祭也有南而无北乎曰祭天而云郊者郊特牲曰于郊故谓之郊则郊以祭所而名也祭天于郊故祭名谓之郊也祭地不于郊也其祭名安得亦谓之郊耶又曰兆于南郊就阳位也南郊之名礼文载之矣所谓北郊者未之闻也苟祭地亦谓之郊则社之名将何归耶按曲礼曰天子祭天地祭四方祭山川祭五祀岁偏苟南郊祭天北郊祭地别复有社也则此下合着祭社之名然而不著者知祭天地之地即社明也按诗序曰生民尊祖也后稷生于姜嫄文武之功起于后稷故推以配天焉又序曰思文后稷配天也周颂诗曰思文后稷克配彼天观序与诗皆言配天未尝言配地也若有北郊之祭谁当配之以为亦后稷配之耶则诗无后稷配地之证也以为祭地别有他祖为之配邪则祭法但云郊稷盖郊祭惟稷得为配无他祖也惟稷为配则稷但配天而巳其配地之说虗也配地之说虗则北郊之文谬也按明堂位曰成王以周公为有勋劳于天下是以封周公于曲阜地方七百里革车千乘故诗云大启尔宇为周室辅又云公交车千乘是也命鲁公世世祀周公以天子之礼乐是以鲁君孟春乘大辂载弧韣旗十有二旒日月之章祀帝于郊配以后稷天子之礼也故诗云龙祈承祀六辔耳耳皇皇后帝皇祖后稷享以骍牺是飨是宜是也夫成王以天子礼乐赐于鲁公者全锡之也若有北郊之祭此何不与但赐祭天不赐祭地乎观成王之赐鲁无夏至祭地之文则知成王之典原无北郊之制社即祭地明矣所以不言赐社者社乃诸侯本有不必赐也或曰春秋匪懈春言南郊秋非北郊乎曰秋而载尝夏而楅衡白牡骍刚此乃楴周公也非北郊也季夏六月以楴礼祀周公于太庙牲用白牡此之谓也或曰说者有谓若以为祀不可分郊不宜贰祭统何以故天子躬耕于南郊王后亲蚕于北郊也曰此证非也若以王后亲蚕北郊以为北郊方泽之证则祭统下文云夫人蚕于北郊则将诸侯亦有北郊方泽之礼乎夫郊之有东南西北者凡国都邑俱有之也通名也不因四郊之祭而后谓之郊也尔雅邑外谓之郊郊外谓之牧谓之郊者近邑之四方也
声依永辩一首
或问舜命夔曰诗言志歌永言声依永律和声八音克谐无相夺伦今之儒林有以声为乐器之声其信然乎曰所贵于通经者平心谛考经之疑则以经解圣之训则以典征而臆决务胜不与焉斯无憾矣按诗序曰诗者志之所之也在心为志发言为诗情动于中而形于言此即诗言志之谓也言之不足故嗟叹之嗟叹之不足故永歌之此即歌永言之谓也情发于声声成文谓之音乐记曰凡音之起由人心生也人心之动物使之然也感于物而动故形于声声相应故生变变成方谓之音其曰发于声者由情而发其曰形于声者由心而形苟曰乐器则情与心者人也乐器者物也又何预也是故声之噍杀啴缓发散粗厉直廉和柔者人之声也乃哀乐喜怒敬爱之心所形也下文礼乐政刑四者皆治具也志谓人志声谓人声行谓人行奸谓人奸也苟以声为乐器则所谓乐以和其声者以乐器和乐器可乎所谓声依永者其永歌之声清浊高下自然有宫商角征羽之节抑扬相应变而成方者皆依此永歌而出矣于是比音而乐及干戚羽旄谓之乐盖以六律六吕比合其音而播之乐器此所谓律和声八音克谐也
李文利黄锺律长三寸九分辨一首
粤考黄锺律长九寸非先王之能以智臆定为九寸也以黄泉之阳以萌动者当冬至时上距地面惬去九寸故候气之法必以九寸之管候之也长之则凌先至而至短之则泄至而不至而律原不定矣惟以九寸之律则下管之底正辏阳气之首故不凌不泄及时纳气而灰飞也至十二月大寒则阳气在律尤强故上升五分一厘三毫距地面八寸三分七厘六毫故大吕候律长与之等至正月雨水则阳气在吕少弱故上升三分七厘六毫距地面八寸故太簇候律长与之等至二月春分则阳气在律尤强故上升四分五厘一毫六丝距地面七寸四分三厘七毫三丝故夹锺候律长与之等至三月谷雨则阳气在吕少弱故上升三分三厘七毫三丝距地面七寸一分故姑洗候律长与之等至四月小满则阳气在律尤强故上升四分五毫四丝三忽距地面六寸五分八厘三毫四丝六忽故仲吕候律长与之等至五月夏至则阳气在吕差强故上升三分三毫四丝六忽距地面六寸二分八厘故蕤宾候律长与之等至六月大暑则阳气在律尤弱故上升二分八厘距地面六寸故林锺侯律长与之等至七月处暑则阳气在吕差强故上升三分三厘八毫距地面五寸五分五厘一毫故夷则候律长与之等至八月秋分则阳气在律尤弱故上升二分五厘一毫距地面五寸三分故南吕候律长与之等至九月霜降则阳气在吕差强故上升三分四毫一丝距地面四寸八分八厘四毫八丝故无射候律长与之等至十月小雪则阳气在律尤弱故上升二分二厘四毫八丝距地面四寸六分六厘故应锺候律长与之等至此则阳气一岁所升之数穷尽矣故又返下伏藏地中为冬至始升循环之本此乃因阳气上升之浅深而为律吕下测之长短圣人密准天度自然而成者盖非人巧私智可得纤毫而增损者今李文利氏妄引不根之语遂肆臆决断拟黄锺之管为三寸九分设用候于冬至则阳气尚距地面九寸而管止三寸九分实短五寸一分何以候之李氏自知其阻碍不通又妄生候法云管虽三寸九分而埋须入地九寸以附会其说可谓拙且劳矣且言十一律管亦俱埋深九寸苟信其说则冬至之日十二律管皆纳阳气其葭灰当一时飞矣何以为四时次第之测哉又曰子月气升才满黄锺之管推衍其意必为丑月气升之力纔满大吕之管寅月气升之力纔满太簇之管也殊不知葭灰之质甚轻以眇而气升之力最刚以大金石山岳且无不贯者何况轻眇之灰必待气满力足然后鼓之而出哉且十二律管并以九寸之法而埋则迨于冬至必皆飞矣岂有黄锺独应而他管偃然之理哉且夫气之不及于管则旁泄而不纳气之既辏于管则直达而无遗虽树九尺之律苟埋九寸而接于气其灰亦无不飞者何况律管锱铢之限同接于升气而有或飞或否之殊哉且又曲解汉志内庳外高之文以为十一律并埋九寸随长短卑其内为内庳律口为仰凹之状为外高谨按汉书云候气之法为室三重户闭涂衅必周密布缇缦室中以木为案每律各一内庳外高从其方位加律其上则是所谓内卑外高者谓木案之制如此而所以承乎律管者故曰加律其上也非谓律管之制内庳而外高也李也不知而作其于内庳外高之文汉书灼有明据可易而知者尚且昏眩如此而何以议于黄锺之大哉黄锺九寸此乃穷天地历百王俟后圣而莫能易其法者妄议之人何其不知量也

卷第三十四
杂文六首 
史说上一首
史说下一首
仕意篇上一首
仕意篇下一首
诘才篇一首
校文篇一首
景藏章一首

五岳山人集卷第三十四 吴郡黄　省曾　着 　杂文六首
史说上一首
武宗皇帝晏驾之明年大兴史事内则开十馆以作述外则尽郡县以修纂尝闻之师少傅太原公曰班固死天下不复有史矣此诚不满于今之史也古之史也掌载有专官言动有注记故所撰皆实录今之史也于一世之终而追笔乎数十年之事在位者或去而老老者亦复物故焉得尽精神面貌而详书之也所以成者惟前后奏疏与墓铭二端奏疏之言亦多淆乱真实尝观宋之人如伊川考亭咸大儒也一则目以为奸人一则比以为正卯惟其所恨而致讼焉若此等疏亦可遂信而书之乎至于今之言官纰缪尤甚则奏疏不可尽据矣古之墓铭惟述生死岁月以为陵谷之防至于后来为子孙者于其先之没莫不盛扬其善指空捏怪无有穷极试观于今之世家孰无铭铭孰无善则是凡有铭者皆可书而传也何尧舜之代尚有凶人而今皆比屋可封之君子乎是大有不然者也以罪而黜者志得掩其罪以墨而去者志得盖其墨愚尝曰墓志立天下无恶人矣十文九诬何足为信然则为史之道奈何曰亦惟以天下之公是公非者为之而巳矣有是心而位馆阁者岂少哉独袭沿之不善则其流未可卒改耳愚尝有志于此而无风云之便徒抱恨于林壑设使马迁不世太史班固不预兰台则抱恨亦若省曾而巳乌能成一家之言光照日月乎呜呼有其事不得其人不可语史也有其人不专其事亦不可语史也必有其人矣而又专其事则迁固之业何难为哉何难为哉
史说下一首
闻之长老高庙实录一百八十余卷学士解公辈掌之文庙实录一百三十卷大学士三杨诸公掌之修高庙时列传有洪武之记注有金匮之勋券以是一时鹰扬之佐制作之臣咸得轩轩磊磊与神功俊德并耀而无鈌没至于修文庙时列传不知当柄之臣何故抹杀其事每载一人不过述其姓名科甲转历归老如由状然中间略见其为人若何而已虽有殊功显谟竭力社稷抗法万世一切不录皆随飘风春荣以澌灭焉耳噫造俑之人亦不仁矣哉自是历朝以来遵习为法善者无大褒恶者无深贬而劝惩之意亡矣夫蹇蹇匪躬之士所以捐生命弃坟墓焦心虑以建尺寸之功者徒恃青简之名可垂耳今又不然则人亦何所劝而忠荩生哉为史若此大非国家之福也昔迁固之史每传一人则不特功德言语了了无遗模写如畵又且并其形态之状以铺张之今专官巳罢固不可以望此矣然亦当稍祖其意纵横求之宁繁母略尽录其长务令不朽若于今可详之时遂忍致其落落则年移世改文献凋零固将尽一世英雄之善而扫荡之矣虽有良史之才又乌得凿空影响而书之哉或曰造俑之人以善恶难知而性情无定不若平平书之为无愆也殊不知善恶难知者天下亦鲜设有是人何不遂书其难知之状其它如有善七而有不善三则书其七而不掩其三何为不可有不善七而有善三则书其七而不废其三亦何为不可善善恶恶随其剂量多寡而信书之如写真然凡面目口鼻肥瘦长短一一与之差别则亦何为而不善哉特由作俑之人无其智又无其才且或挟妬嫉之私存祸殃之惧故缩避含糊草草应制求塞史官之名而巳矣以是讹承谬踵至于今日而犹未巳也庙堂之上贤俊罗盈必有能变之者
仕意篇上一首
今之张科罝设举网而罗乎天下之士者果何为哉今之天下之士乳口而声习丱而操觚长而依泮以求悬一名于越席之内者又何为哉予观乎今之天下求士者不明夫所以求之者而示之士也应夫求者亦不知所以求之者而为之应也是以士日卑污而道日湮求门愈辟而贤圣者不出圭组轩符日授于人而天下益趋于不治也所以然者凡以仕意不明而巳矣古之仕也以民今之仕也以身古之仕也以国以天下今之仕也以其家仕与古均而意与古缪挥攉溢耀作骄发狂益甚于古人而贪襟墨抱虎临而狼寝者何其纷纷也是以今之天下茅瓮而居者其父之詈言于其子师之正规于其徒妻之蹙额于其夫曰何不仕以华其宫也糠籺而食者其父之詈言于其子师之正规于其徒妻之蹙额于其夫曰何不仕而膏粱其口也空匮而历日者其父之詈言于其子师之正规于其徒妻之蹙额于其夫曰何不仕而积夫千金以侈老而利夫子孙为也是故五尺童子方辨苍颉而即皆以此为之心所以分官以往各以其官而渔猎于亿兆环九州岛布四海去来乎守令万千乎南面各求饱其溪壑之欲而巳轻之者为贸贾加之者为屠沽极之者乃盗贼而巳矣夫天之立君君之建臣惟以安民也而俾贸贾屠沽盗贼之人以鸷击乎其上岂天心哉岂天心哉此所以民日穷困莩死而寒暑不昌轮风沴雨时奔作于宇宙而礼乐无期而兴也虽拱乎天子之位者仁孝如尧舜制作如轩黄亦且如之何哉夫天子为安民而求士士以贵身富家而求用何其求之应之之不相值也故其释褐之初以至于请骸之日无非为一富一贵之计而夙兴夜寐于簿牒之繁亦不过假此以为图利之阶耳至于民情之乐苦岁事之成歉狱讼之淑慝生齿之流集一切置之心外而无问矣县以委之于府府以委之于司司又委之于六治如寓于逆旅然栋梁虽颓簟陈虽弊垣墙虽穴惟曰自有主人而已也夫今之士所以逆旅夫国与天下者如此则同一民也标枝野鹿何为不可而顾乃异其章服殊其号名以民而病民也哉
仕意篇下一首
仕意不明则进者骄而退者愧至无以立存于闬里而有道之士亦无以自表于天下夫今城衢之内有门将将堂观煌煌而穷极土木之丽者必进士之家也郊遂之间青畴万井柳埼百里而肆其畎亩之辟者必进士之家也役奴下走文衣麂履泛鹢浮马贱妾愚妇翠髻琼冠一珠千金拱如后妃出则象舆者必进士之家也夫天之立君与夫君之所以建臣者意岂如是而已哉今且天下而成风矣幼之所以诵习者以此长之所以服儒者以此通于帝籍而所以宦贵于四方者以此族属之所以相高肺腑戚骨之所以相欺友侪之所以相夸者以此父师之所以为教子弟之所以为学者以此夫此宫室之巍焕田畴之连辟妻孥之华盛得之者为成器为罕才为天人失之者为不肖为下愚为无赖则三者皆利欲之常情也而且有成器天人罕才之名人亦曷不力骛而争驰之哉故庶民儒士之家残瓦断甓漏日见雨田无尺寸衣无复再而为之妻孥者蓬发垢颜以当井臼凡为里中之富贵者莫不抚掌而笑之满气以凌之而士之见道不明者含其笑凌于胸中一旦富贵亦必求与之相敌而为仕之意皆冥然不少闻识呜呼此太和之治所以不复见于天下而乱臣贼子乃地有之也殊不知天之生斯民也而无主以纲之则必乱是以立之君君之欲安乎斯民也非臣则无以遍乎天下而继其耳目蹈履之所不及故古之喻者以为元首股肱是以建之臣君邪臣邪俱奉天安民而巳故茅茨土阶鹿裘素马尧不以为薄卑宫容膝恶衣被体禹不以为陋但为天生民而巳初无一毫病民之为何古之天子且俭约如此而今之进士乃珍奉尊处其身如彼也使上天立君建臣之意云飘海沉而不着是以彼长于此土此长于彼土互相吞噬互相割剥互相摽夺而斩关发箧之盗绪视为缙绅之常法游宦之公事而不之怪忌矣夫人而徒欲富贵也则何所为而不至哉兹者宸濠之变名为元老而右辅者伪为儒而谘谋者宦其地而倒从之者与夫潜不轨之心而鼠伺于高位者欲乘便而起环待于下僚者亦不可以数矣凡此者皆仕意不明而徒以富贵为心故耳呜呼仕意不明乱臣贼子其兴也乎其能免乎接迹于人间也乎
诘才篇一首
异哉今之所谓才也今之所谓才者以语对流捷兴起事新案牍疾剖曲趋风旨撰述文咏善应干嘱者谓之才苟于斯而有得则虽猛如乳虎急如束湿污如溪壑刻如钩巨皆弗之短矣苟于斯而无得则虽仁如文董宽如何参廉如遵震明如吉武亦弗之优矣铨衡者最殿斯监司者抑扬斯而天下之人知今之所谓才者如斯也于是百方悉处前希后效少开老习以求合乎今之所谓才者是故无良恒高位贪人婴好爵师尹在南山皇父据要津也呜呼天之生才非是之谓也异哉今之所谓才也使但以语对流捷为才也则巧言如簧谋猷回遹谷子揣摩啬夫便利祸及覆邦家者可以谓之才乎使但以兴起事新为才也则颠弃典刑革坏成宪初始苛政熙宁新法弊至困苍生者可以谓之才乎使以案牍疾剖为才则今之命帘卜肆挥指凶吉一日而酬酢千人者案牍疾剖之类也可以谓之才乎使以曲趋风旨为才则今之走隶仆妾伺颜候色一躬而奔走百役者曲趋风旨之类也可以为之才乎使以撰述文咏为才则今之优伶下贱妙制歌曲狡童淫士丽写吟赋者皆撰述文咏之类也可以谓之才乎使以善应干嘱为才则今之巫祝释老禳请无方市井牙侩营干周竭刀笔吏宿出入在掌者皆善应干嘱之类也可以谓之才乎以不才而为才则必以才为不才不才者获朝隮之盛才者抱季女之饥此玉烛之治所以旷世而难覩也然则何以谓之才其心良其德善其志以天下为一家举而用之足以康济民生者斯谓之才何以知之昔高阳氏有才子八人天下谓之八恺高辛氏有才子八人天下谓之八元恺者和也元者善也所谓其心良其德善其志以天下为一家者此之谓也舜知其才举而用之足以康济民生者也故举八恺使主后土举八元使布五教而卒以辅成其恭已无为之治使以今之所好者谓之才则元恺未举之初所谓语对流捷兴起事新案牍疾剖曲趋风旨撰述文咏善应干嘱者果何所见乎仲尼之论回鲤以回为才萧居陋巷所谓语对流捷兴起事新案牍疾剖曲趋风旨撰述文咏善应干嘱者又何所见乎仲尼才回不过三月居仁良其心善其德无伐无施嘉其天下一家之志而巳非今之所谓才也知以今之才而为才则十室之邑比屋而称四海之广车斗而数矣何故才难之叹仅及九人而已乎吾是以知古之所谓才者其心良其德善其志以天下为一家举而用之可以康济民生之谓也吾是以知才者德之能也才德非二也故孟轲氏曰若夫为不善非才之罪也未尝离才于德而言也后世离才于德而为言则是才其所才而非圣人之所谓才也清平李公以壬辰之春来守吴郡有端静恭让恺悌廉靖之德所谓其心良其德善其志以天下为一家者也其治以康济民生为务且曰民之所以不安者权右强梁舆台胥史者戕之也于是诸贵之请闭扞弗庸六曹之奸防按弗漏绥如保赤理如剖鲜况一时僚贰皆廉明仁厚以为治而熙熙陶陶吴民将有廖矣古之所谓才者公庶乎近之而监司者以今之所谓才者而论公乃曰公才不长于吴也予则谓公之心在安民矣则虽天下可也而何有于一吴昔者神禹拜昌曰帝其难仲尼伸教以圣犹病盖才以安民为至也而可少乎近与御史郑子论政而曰公之为政安民之心乐只之政也郑子曰然与教授钱子论学而曰公之为学安民之德恺悌之学也钱子曰然公尝下设草堂而论治予曰为政而安民父母也虽卑而一命无歉也为政而弗安民尸旷也虽尊极三槐无羡也公曰然政在安民而巳不必迁转求也人求迁转之速者皆无安民之志者也呜呼人方多公之德颂公之才庆公之留而旴江之檄下矣虽然人病公才不能为公才病也独惜夫人才上下乃风俗隆替之机而国家治乱之端不可以弗察也公其行矣诗曰乐只君子邦家之基恺悌君子民之父母旴江其有宁矣天如有意于斯民则康济之泽必将沛流于天下也
校文篇一首
文者必之精也人之象也心之所以为心与夫人之所以为人噫于文乎着矣心不神乎其为心人不矩乎其为人则文亦不成乎其为文谓之曰文不可以观人未之信也可以观矣而校之者又罗不得乎其人则是校之者之辟昧而非为文之罪也且夫觚操之际文之发于人也有尹旦经纶之心者则必发为尹旦之文有尼轲计道之心者则必发为尼轲之文有荀杨宏深之心者则必发为荀杨之文有贾董康济之心者则必发为贾董之文以至于有庸夫浅子之心者则必发为庸浅之文有短谋困学之心者则必发为短困之文千殊万级不可以毫状苟校之者不明珠耶目耶璚耶璞耶朱耶紫耶雅音连謱邪杂然并陈乎其前奈虽圣人之刍狗亦天地之委余望尔灵神乃活乃苏缓以匝旬俾稻升居存亡散聚关此一时变雨&#63139;函而霁开霃而朗借皎皎以出日慰忧人之瞻仰
景藏章一首
景之藏虗其一　英宗积以日月盈焉　宪宗嗣帝好释老之道内监梁方韦兴诱饰梵宇仙宅藏罄　帝悔让二竖曰内藏自　永皇以来累世之珍万邦之物百夷之贡六代之积为汝空焉兴无对方跪而陈曰为皇家造齐天之福耳岂为奴愆　帝曰朕之后自有计之者方惧引居于野方之戚姻彭华时为太师而相方贝&#63140;鬼焉太师问其使曰忧而居太师访之曰奚忧方语之故太师曰何有昭德范宫皇之上宠也汝图焉树兴国斯无患矣方喜乃入而告诸范曰靡盈不亏靡盛不衰后老而晏驾其谁崇之惟留意于兴则无位者有位无嗣者有嗣矣范日请于　帝帝惑焉召司礼怀恩语曰朕有议汝其必从太子陋而仲贤朕必易之恩泣曰宁俾　帝杀奴无宁俾天下杀奴　帝以砚击其首恩承之以出命不叙秦芁代焉或有告芁者曰何不曰易必以诏内阁事也芁以告　帝之何不尹旦尼轲者弃而庸浅者收也奈之何不荀扬贾董者捐而短困者珍也所以校之者贵得乎其人也或曰人也心也于文乎着矣而校之者复昧辟于观者何哉曰子不闻乎性相近也习相远也习有不同故心有不同心有不同故人有不同人有不同故学有不同学有不同则好有不同好有不同则恶有不同好人之所恶恶人之所好而罗才之眩缪镜文之颠错荐贤之失职彼亦不知自堕于缪妄之归矣夫其所以然者亦未尝审乎文质之间而巳

卷第三十五
杂文五首 
瞻谒皇陵文一首
拜五经文一首
吊陆机文一首
诅雨文一首

五岳山人集卷第三十五 吴郡黄　省曾　着 　杂文五首
瞻谒　皇陵文一首
臣省曾客长安之一月乔司马谓省曾曰　高皇帝之陵在钟山之麓盍往谒诸省曾戚然曰岂敢哉岂敢哉省曾草莽臣也布衣臣也彼谒者皆金貂轩冕人也司马曰顾　高皇帝愿见不愿见耳何择何别如金貂轩冕中上虗王委下虗民望徒知春觞夏歌朝盖夕骑于京师且污墨瘝旷掩赂掊货伥伥以旦昏昏以暮亏国元气弱国精神如此臣者往谒陵下　高皇帝之灵必惮然而怒曰胡不遄归黜邪如草莽布衣中经国如贾谊者如子翦佛若昌黎者如子著书若迁雄者如子虽曰草莽布衣往谒陵下　高皇帝之灵必霁然而喜曰胡不生于吾开国时臣庸之邪子无戚盍往谒诸省曾因浩然而叹曰公之所誉乌称省曾之情耶虽然　高皇帝之陵省曾所愿谒者有三焉汉唐以来冠裳尽毁乱于元汉唐以来土地尽州路于元我　高皇帝一起而礼乐乎天下冠裳汉唐土地汉唐使省曾得袵无左发无被谁之功乎此愿谒者一也洪武时虽尝设科取士而科外选举弘搜广收一材不捐一艺不塞台鼎之贵顷刻而拜秘近之任超特而与今日佃渔明日组圭容之如海覆之如天若省曾者亦洪武中之牛溲马勃也谒之必不罪此愿谒者二也且前代圣帝明王如尧舜禹汤文武世邈时隔尚且思怀眷慕入庙俯仰经墓恭礼况戴大明天履大明地游大明日月居大明栋宇服大明蚕桑享大明太平之福揆始推原乃　高皇帝之惠乌得寓长安不一谒乎此愿谒者三也况省曾年几三十濡毫咏盛张目覩治于泮下者久矣大不得赞皇猷小不得割民忧一旦溘先则是终不得一谒虽生畿近何啻夷貊人敢不惟公之命于是司马遣羽林士二人引往稽首于陵门之外泫然而涕下因为之歌歌曰皇之圣胡不万年以鞠此百姓尧亦有陵阿　皇奈何　皇之仁胡不万年以康此兆民舜亦有陵阿　皇奈何
拜五经文一首
正德十一年秋黄子闭户经翔史游于是时日悠悠风风&#63140;虎风&#63140;虎黄菊自挺白云无忧乃观李延寿书有臧荣绪者其真圣贤之流欤以宣尼庚子日生以庚子日陈五经臧公再拜如神如灵使我徒忆尔序论沦没不得见之呜呼自秦汉至今觌尔一人何者溺西方者礼华严贪蓬莱者拜黄庭何尝见有整冠肃衣而低头于夫子之书者哉予以岁不过六庚子日拜何阔疏且五经者羣圣之精神在不可蜀&#63140;犬尸夫子于是奉之高架朔拜之望拜之拜之者何礼我先师省曾用览世之青衿子彼执一编此执一篇易春秋礼在案诗书在前诵读连连日对圣贤弗敬弗虔惟各记传注缀腐文以梯禄媒官匪童蒙者不知而老耄亦然方受一命即视之为寄舍不省矣况欲求其接易如接三圣接春秋礼如接素王接诗书如接三代圣贤逢言遇心富贵浮云不亦难哉遂鸣经之鼓树经之帜而为文曰噫易何初熙辟于河伏羲遘图陈卦布画徯文演德徯孔作翼八索是黜成命赫赫盈虗消息天人不忒嬴火炎炎独尔不厄台少乐玩秘奥稍测遯肥尚高符我胸臆云车为航拟议战慓噫书何初勋华光宅浑浑噩噩星敷史册夫子芟夷坦然明白秦散学士腾閟屋壁汉之伏生年巳九十授错残篇鲁恭偶获噫诗何初歌以俗形谣以政出太师陈风淫雅胥辑夫子患之删千为百天尊地下雷动云密圣王法象礼乐起翁民志以定人心和一夫子欲为周公不得爰定周礼垂世无极夫子有心欲显无术乃作春秋罪我勿恤广求宝书百二十国游夏殷勤莫赞削笔台行经饬台学经积台声经飞寔经之德地焉古地载我握笔日焉古日照我虗室抚卷默识羣圣已骨羣典无斁载陈载拜如面如觌唐虞之庭洙泗之侧足履耳聆异世不隔
吊陆机文一首
正德十年省曾释泰伯之遗土&#63140;虗游　高皇之京都凉风戾林玉露零草舍青溪之上目秦淮之波叹水哉之不息悲人兮之难久彼士衡故台昔翱翔乎东城而读书于其上者也时迁世杳陈址在焉唐王处士开亭立馆而今则茫乎其处所矣客曰赤乌榛莽太极陆沉玉烛废其崔巍芳乐歇其华美而重云樟柱灰烬无余何况于区区内史之居而足以烦子之口&#63140;虗唏乎省曾荅之曰尼岳招灵岘山堕泪者乃孔羊之兴想致岨岵之感物耳余悲士衡在人之蚤没不在居之久废也方其积学修词英姿绝质挺七尺之奇躯吐冠世之文章不能选丘遵壑蹈白驹之素节卷而怀之而乃遭凶遘极命委下辜悲哉悲哉盖沦嗜乎轩冕饕贪于貂紫无终日之明见故栖翮火树扬鳞汤池以遇莫解之诛不测之祸欤当永熙之末造建闻蟇之暗主秋兰凋于金墉而艳妻之方处马驴谣于里闬竹血妖于巴吕于时士衡仰逊抗之洪勋慨孙皓之禠位述武烈之慷慨赞长沙之瑰玮美江东之多士夸皇舆之旋定究舍参之亡源明恃险之丧本黍离麦秀凄凄凛凛既而偕云入洛造华如故侍中敏莼羮之对卢志受毓珽之侮锱铢亦较狭隘匪弘赵王辅理引任参军羡关中之甫侯悲文诏之疑与喜颖晏之援救遂减死而为戍系书黄耳竹筩至家中国之鼙鼓方殷顾戴之哲论为迂虽志在于匡难何匪人而比之冒道家之忌而身犯不知解宠招福去势求安达哉言也而卒不能践名编凶顽身厌荼毒竟归之于君焉呜呼足止昧昧辱殆自来都督之位挥攉炫耀首鼠之谈拒谏饰心夫粹秀怨忌于外长史中伤于内始尔临戎牙旗自折祸兆昔亡萌端巳作矣鹿苑之战奔北七里之涧积尸自兹纳印挂冠庶几保尔首领顾乃录猛超之主者招铁骑之驰夺貉奴之詈骇耳直入之孟破胆不能縳豕收狼纵使诬宣将反既而黑&#62699;&#63140;宪绕车厥梦匪吉白帢着体神色自如虽秀有命也之语笺颖极凄怆之词乌能逭哉华亭鹤唳之叹可为之深悼也巳拯云同录蔚夏并收上天为之昏雾大风因而折木苍苍之表实鉴斯冤然好游权门专于进趣自取者亦不少矣使予读夜光之莹词诵五河之高论往往见怀霜之心昂昂识凌云之志赋骋驾于扬马诗方舟于曹王精悍激昂之韵倜傥踔绝之气览兹遗编恍然如生糟粕之中情性彪炳茂先蜀&#63140;犬惧其才多君苗欲焚其笔砚葛玄称奖其妍赡岂欺我哉倘克回分珪之念而雅意林泉变担爵之情而甘心玄漠舍鼎食之荣而饮水曲肱捐甲第之华而栖迟衡门知四时之序而蚤请骸骨于是遨游坟典翔戏艺苑则甲冑之劳得释而简册之功日进著述之妙结文之高立言之富将使游夏汗颜而桓王失誉矣岂止于三百篇之寥寥乎胸臆之蕴百获一显英奇之论海独沟在兴言至此宁不痛嗟世之抱璠玙之器储济川之材者必当审时以出而冒乱以进者吾不知之矣
诅雨文一首
黄子抚肃候御秋辰惨惨劳劳单处萝楹掩枢闭户悲嘅绵属寒霜巳飘萋草犹绿淫雨&#63139;兼历月大霖小霂河川涨盈资资涔涔海不受归江不疏盈怀涯包畎成谷不登亿姓号嗟悲气上腾应龙夭矫靡康靡令云油油而混虗雾霏霏而蔽岑黄子乃呼雨师而诅之曰尔佐农皇洒甘泽润枯涸之庶萌滋干孚之万实功霁兆众芳播竹藉何滥施而横行一惟任其胸臆降滂沲而不禁鱼鳖泛游于衢侧噫嗟斯民遭经年之刘括被淹纪之渔取豪家硕姓吞剥无巳子婴稺而辞亲妻艳艾而去夫田鬻转而靡寸室购易而无桴以贷以任为粮为租觊秉把之鲜刈具饘糜之薄餔兹忍使之秀者湿拆栗者澜浥薪将焚而在浸粟将揉而不食也耶粤彼富人囷积如云罗良淑为僮奴攘贞窈为姬妾虽旱潦之百年亦饔殄之不缺逢歉遘饥谷价贵涌肄兼入而倍赢储黄金之接栋尔何弗虑弗图将助彼货跖之流而重为元元之虐耶亦有亩间耕尹江滨钓望时乎未来龙盘凤放襜盖体而不周粒充馁而无遗蹈洙鲁之修竹诵坟索之古书韬经纬之宏略乃穷悴于草庐尔乃不使之扬华吐英扶危持倾布礼举乐辉煌紫庭而顾欲大命近止于须臾邪尔代圆宰以膏濡生物为柄者也何独昩昩昏昏漠视万民之澌灭而不之悯恻邪岂以圭璧不将牲馨不陈祈请无仪骏奔无人乃为之鼓怒纵威而然耶噫嗟斯民何罪何辜赂师万安传刘诩保刘吉芁以告安安默而可之诩三问安安不荅诩奋曰曩巳废后今易太子盛德欲全耶芁以告诩谢政继而泰山动焉　帝问主者台臣对曰泰山震岳太子象也山静而动东宫不安尔　帝曰东宫亦有关于天耶遂寝

卷第三十六
哀颂诔传墓碑八首 
真丘郡主哀颂一首
明故资善大夫都察院右都御史盛公诔一首
白贞夫亡室邹氏诔一首
封河南道御史李公诔一首
慈淑孺人王母陆氏传一首
明吴郡有竹陆先生碑一首
云崖张隐君墓碑一首
沈母吴孺人葬碑一首

五岳山人集卷第三十六 吴郡黄　省曾　着 　哀颂诔传墓碑八首
真丘郡主哀颂一首
郡主者　伊简王之孙　安惠王女也归中奉大夫蔡升升没主乃伏地号恸三绝而苏既乃辍哭顾左右曰妾闻君子偕老妇人从一吾将毙以偕焉乃首触正寝之东闼立槁而死郡县闻之　孝庙哀锡嘉真之名于是其孙进士复元俾国子张生为图李枝为诔左国讥为咏而黄省曾作颂云惟伊树屏锡社　高帝窈淑首风仁孝炳制郑昭一志曹咏终义毓慧椒宫研览经艺 其一】蔡宗阀旧出本姬周　简王之孙郡责真丘选配君子天作好逑金根厘降凤凰于游 其二】何秾载嫔肃雝以将膳问惟勤馈旨必尝孝迈常山贤比金乡夙兴鸣佩天津有光  其三】戚里荣华势府崇高湖阳鉴侈兰陵景标范彼群御饬之内条朱门晏谧国颂以谣  其四】躬蚕率効皇妣有言春日载熙桑绪以虔祀章孔备祈祈藻筵凤楼之女曷并厥贤  其五】古称归妹以祉元吉一十为宾九姻朋益　圣酒均沾天衣普锡倡此雍和明彰内德  其六】穆矣中奉抱疚弗瘳捐翚却泽主也怀忧吁彼昊天躬代祷求祈焉不遂厥义孔绸  其七】皇天弗淑君子弃瑟触彼兰房凤凰俱没越姬心许赵女不慝辉映列图芳流四国  其八】秦台既寂楚云不飞主兮自尽泉殿同归郡守陈风礼卿献书　孝皇澘恻后御凄其 其九】　皇命宗伯议彼谥名迹其芳烈锡以嘉贞有峩楣表以树以旌死义崇朝垂耀千春 其十】
明故资善大夫都察院右都御史盛公诔一首
维嘉靖十四年秋九月十三日　明资善大夫都察院右都御史值庵盛公卒呜呼哀哉弘治六年公第进士拜工部都水司主事典济闸座以几诘左貂版收秘狱谪挥安宁厥后铨宰嘉其颋鲠扬隲淹遐授禄丰令佐郡蜀楚开旌外台累陟雄藩布政山东陕西擢都察院右副都御史廵抚四川江西寻陟兵部侍郎总督两广军务继改司空提督易州山厂&#63141;敝请告于家复以荐起提督河道奉旨罢役乃归贤绅瞻注苍生延拭伫公骖衡抒展宏施露冐八埏乃竟没世春秋六十有二呜呼哀哉公自绾绶以来历祗轺役所临之国以晋廉汰墨为先首以培弱殄强为本要以笃忠报　君为志膈以骋绩兴平为的趋洞晳经国之务故举建卓玮严抗洁躬之防故营发孚响峻植纪宪之表故风望慑警惜哉毗衮未谐十未罄一怀含王佐之蕴永逝幽壤呜呼哀哉厥嗣之材揆准代制奔告阙陛　天子锡祭与葬有司恭事可谓华厥令终矣省曾追忆平生承公躧履国士之鉴遇待超厚复与之材雅缔文囿之友殷焉久要兹岁载阴素车将驾澘恻我心缅则古人旒旗之典乃撰斯诔其辞曰休矣公绪国炳穆周丕藐盘宗枝光九州岛秦桥汉吉帝宇登游缨茀旁午奕代并悠遡厥宅奠虞城广陵唐运讫杪余杭始经宋箓二茂曰度甲登尉簿曹寺省馆判屯皇华秦陇诜诜诹节天府要域绘上险折虽表势形秘赞除雪请辟四科箌网潜杰终筦枢宰六九秉业锡名文肃仪象均揭申甫以降五叶冠圭金镜徂翳扈跸南依儒林之里衡泌乐栖抗脏园薮孙胤弗隳觏我　皇祖濯扫夷氛日月融朗蒲帛汇征逮应翘车释蹻紫庭参预□谟鸿举柄臣寅缵声范托迹医苑国守搜目&#63140;甹荐之　陛辇祗事　三圣躬勤节謇作义无方笃祥则远培迨我公婴小慧达集映钻缀帙览兼括弱龄奋庸列曹郎闼练谙若素神启妙阖乃司水衡钤禁谒者侧翼于南天寔甄冶爰剖一鲜载贰五马蔼蔼阳敷穰穰泽写有峩指绣复忤大阉圄灾则履皎闻益贤中土镜察东鲁风宣汲黯政清苑康矩虔旬掌西陕府匮国贫荒迢玉塞瑶轸□临长图猝算星奉上尊堵谧兆齿馈悦钩陈　帝将北辂抗止翠旌蠢彼蛮莋鲸纵弗来公徂省之以威以怀沉猷深画面衬藁街巢倾落举平戡燧埃文武是宪仰止庙才楚宗跋逆荆棘离凋嗷呼吁饥千里弗聊　今皇御历授以钺旄发廪出金大赉绎骚吁矣江服爰赖不摇开府二广诞新戎理虎夫薄伐鬼方款靡摧彼箐隘馘尔刘李仁绥义扜思规计水部简屯萃永辑和垒汤汤沛河东决而涸治者弗成&#60960;公咨度胥源暨枝万役俱作旧道爰辟新川乃凿泉功垂济谗口兹霍仕处知几公也林壑虽寓岩丘中悬济经虽酢群侣心属　帝明忧国忘家笃礼澹情氷壶介操终保令名鲁编迪子贱彼满籯邦之基栋代之典刑箕腾昴没夺我老成呜呼哀哉鄙生逍遥味道丘海兴言撰文公则赏采奇我戋器要我末彩琴觞容与遐襟不改音容倏徂犹俨凄慨呜呼哀哉俗方陵弛吏道污饕四国日泯于渊曷逃昔曩谈搉搤掔闵憀曷起重幽苏此莱蒿呜呼哀哉贻以典策子孙式谷合以谱表宗人化睦购有义田蒸尝缮足望耸百僚位践三独生也德荣没为令复呜呼哀哉横山之阳松峤郁然筑台树孔　显命自天秀岭带左重湖汇前龟谋卜日枌槚宿烟魂舆归奠长夜九原撰德扬辞告尔万年呜呼哀哉
白贞夫亡室邹氏诔一首
惟正德十四年冬十月甲申白子配邹氏卒兰凋翠畹鸾吪丹穴贞魂云散华颜玉销白子慵六龙之不借念泉途之无返抚珀枕而忆芳言临蕙房而追琼德携诀崇宵音容　载聪玄目窈恍若平生青鉴县尘彤帏虗月顾皓发令母含凄蠖室周龄善女失恃鸳闺虽槁性枯情难捐遐痛况白子恩绸琴瑟道和伉俪者乎江夏黄子览击哀悰爰为短诔其辞曰髟&#63139;差兮皇媛扶灵诞会玉姜降室江妃栖世性均氷素德齐蒥&#62391;&#63139;揭衣&#62678;&#63140;毛鳬孔帔鸣琼珶笄寅女范师门求缔有懿吉子桃敷结媲和遵姆篇恪供浆齐马姬殊邈桓姜婉嫕绰约红颜仓皇永逝呜呼哀哉既远兄弟承事尊嫜夕勤雕幌晨肃洞房豆笾无怠居起有将动合图言蹈契金相俭比絺绤雅莅茧桑徽心潜抱嘉声迩张春秋几何日月且长婴灾集害履夭逢殇茕焉君子摧肝裂肠呜呼哀哉蕣华之容缅为过客孟光之贤冥宫长隔弱女襁抱靡可素帼大期载临尘年太迫迈魄焚烟招神举帛侍姬室妾代身愿百曰露零空爰开下宅旌摇摇兮西郊龙驰驰兮荒陌泪渊渊兮流雪恨茫茫兮踊擗呜呼哀哉珠被虗陈凤奁犹在扇辞柔腕镜沉鲜黛遐背清轩飘游东岱蟾宇孤登高唐远迈拂螭帐而悲歌无玉人之相对惨华烛其无辉寂瑶琴之静挂怳是非之难明疑香车而来邂顾烦剧而致然实幽明之有界自沦绝于移顷遂乖暌而异代呜呼哀哉北风斯凛寒景照户仰庭蛛绕窥楹鸟堕申殷忧之烂熳悲苍穹其陨婺彼重漠之悠悠亦安知乎情愫欲往就兮无津梁庶梦寐兮逢嘉嫭猿凄哀兮啸垄松萧条兮号墓命之比兮蜉蝣柩为邻兮狐兔灵婵娟兮何之恨烦冤而无度请泝观乎戚园倘清怀之庶悟呜呼哀哉
封河南道御史李公诔一首
维嘉靖十一年十二月某甲明故封文林郎南京河南道御史李公卒呜呼哀哉公讳洪字宗广厥嗣侍御君松凤骞天籍以单宓星勤牟恭化异陟庸宪台旧章闲洽仰继孙綝高隼击弹式光桓典日&#63139;王京竦裁寰海企风非公膝训作基序范乃懿有是扬于　紫廷忠棐嘉懋可以道颂者乎公之痾寝也侍御君方莅中都俄闻寓音白疏归省仓遽返户周医罄药莫驻捐徂公也安恬告终春秋七十有一省曾以侍御君友分末谊追昔迩公几杖黄华数共绿醴每同是以伤国老之永逝惜名德之不再爰作斯诔彰述高行以镜来祀其文曰维公肇始寔本嬴皋支苞属骏乃茂贵条煌光厥宗世挺隽豪兴唐烈宋纪于旗旄迨兹　昭运贲括夷陵回山而宅采荣以耕由华暨进弗改介贞在实萌芽徙辟郭滨躬义不沫比壤间贤孔腴斯润埒选国躔苍昊施祜骈婴诞先公生阐异天植以绵襁幼器秀少讽籍坟金函玉匮靡不探论奇觚妙习章步贯神里驹孝水播宣同襟产储中凋鴈旅割粱聊理殖务颛悴弗遑缉隆栖约赀蕴稍张履谦善下福裕而康寿母拱室右左旋桓匪直珍美俾志乐欢拮据新构宇栋甫完推弟爰处邦人永叹家羡役兴作彼赋长代逋编蓬请赈芜壤经之纪之戒肃参两积此洪普后胤锺享乃生哲肖渊源鸿儒诱以模硕沃以典书如门之龙如溟之鱼秋科春第焕耀清闾公其逸止乐庵自目青山远心竹林遐躅红霞杯引鲜花盖簇黄发良朋陶畅知足九陌蒲车五湖鹢舸寻源兴滋独往厥所情捐害马道探象古量岂有际性几无我孟子华显白笔簪朝弼补　一人纠震百僚荣封有诰降自重霄豸服被之纯至濯昭子声日芳亲年不待朱骊载駃逝波无再岱趾其登泉衢斯迈&#63150;&#62699;&#62698;甬&#63151;我耆老山坼梁坏鸣呼哀哉有疚在堂子归逖方咨彼黄素启彼秘襄吁天有泪返魂无浆眷言诀语剖腑裂肠呜呼哀哉子也荩臣公瞑何忧凄感风木玉筋靡休茕茕曷恃皇皇若求素衣缟冠躬筑玄丘呜呼哀哉仙城既巍题舆欲征愁杨纷殒浮骖不鸣千秋永隔在此启晨凡我祖挽莫不涕零呜呼哀哉绋歌载道行云驻飞抚此严暮厝于柔秪龟谋孔吉撰德贞碑亿万斯年安此夜居呜呼哀哉
慈淑孺人王母陆氏传一首
慈淑孺人者国士王文禄之母也姓陆氏陆自汉以来在吴世有茅土圭爵为着族散居江左诸郡孺人父源则支由华亭嘉禾再徙海盐家故贫落佣书给养与妻刘氏伉俪勤生既举孺人则始奄跨阡亩累赀万余乃呼孺人曰赛金孺人生而婉慧俨静六岁教以觚书渐授女诫刘传郑氏孝经皆通旨义每解析徽言贞行壹皆领慕自是居常诵述指诏闺辈少目一婢动静轻脱占其无良既而果然凡女红剌彩摹绣文象纤丽可掇自幼恭孝茹淡三年报乳故父毋特异爱之里中右姓争来请聘辄辞曰吾其求馆壻者久之乃赘昭勇王侯轩之仲子王君佐王本前元贵族始祖忠以从文皇帝靖难功赐姓王氏佐幼敦伟峻拔爰缔丝萝孺人虽非御轮而庙见妇功给事安膳仪则如在舅姑左右姑张氏继黎氏咸安宜之孺人生武卿女凤文禄文禄怀时疑有祟病源祷兆曰是诞贵子源仿古昔胎教召瞽蒙氏朝夕张理弦丝陈说忠孝德义故事以养听孺氏且教令兴居必端毋御辛忌毋仰氛祲毋闻哗谑及免身不蓄保媪或曰产余不重烦乎孺人谢曰弗忍夭他儿以活我子哺腹鞠视不离茵褥文禄差长襁抱多婴疾乃障蔽帷内且玩以玉器以开养德性文禄嬉把即安恬终日尝暑月有百足之虫在帷仓皇不呼婢侍手秉忍螫出投其谨惜若此武卿早殇孺人悲痛欲殒或有子胤衰薄之讥者孺人抚文禄誓曰若不覩此儿聘妇不踰内阈矣乃弃膏沐羸容蓬绾禁趾房闼者十余年果迨文禄聘妇包氏乃出王君善弋孺人悯加鹳荷矢而飞因诫曰羽族独非生物邪暴而殄之恐贻短折于子孙乃閟藏其弓弩而君遂终身不弋君游吴楚则孺人勤综内钥不遗旅忧至拓生业则尽出金摇珠簪以资营殖漏寝鸡作相其劳勚竟得改新筑室文禄始就外塾志度即秀彻聪警日诵记多多无难稍长喜聚典策孺人为脱首饰以购或假借藏书家钞摹缯绮请贽无吝文禄同志有来手治醴膳俾得盘徊谘讨尝有远宾言归倍赠赆馈或云过厚孺人曰山川间之觏止难再也每诫文禄曰吾以糹&#63140;乇箴测日駃景若飞古人所以惜分阴也但节宣解休不当太锐尔文禄因有张弛王君则又过迫之孺人进曰优柔餍饫教之术也何必苦督王君曰谚不有之慈毋多败子乎孺人曰为龙登天为蚓下泉不有命耶以是文禄发愤闭关搜逖学苑洞研经术铅造日广声誉稍起而性素倜傥幸直凡群论古今政学客有瑕疵辄弹驳不逊孺人戒文禄曰国武之难弗闻与虽广坐宾筵毋多语恐隙生杯酒间尔文禄为诸生朔吉庙谒孺人蕴火竟夕炯焉不寐听谯鼓四下即戒婢治饔食乃呼文禄夙兴趋去以是学宫先生称文禄为谨士嘉靖辛卯文禄往应省试遘疾孺人既请王君入藩下保视又日谒祠堂祷福时将启榜秉烛以待闻捷喜曰乃今验吾父之佳占矣浙中故事凡诸生新举者或就县延言事以助劝驾王之姻有规隐重徭者怀金来请孺人敬谢曰吾儿初幸此进岂敢即污苞贿以基他日官方乎孺人族亦有求为丞史者孺人又谢曰胥无善习脱有偾败是为毋者遗之咎也故文禄竟不至县中言事士志先定者孺人之教也孺人懿性纯孝相王君终葬祖母沈氏及父轩继母黎氏圹役庖爨必躬亲焉父源耄疾濒殆焚香左臂吁天请代疡血流离染袂中壸伤之源卒或言有瘗金孺人曰有兄姊焉竟弗问恐母孀寡作悲乃迎侍终身敛葬丰备凡时飨必凄其绠縻毕日又推母恩迎养寡姊刘氏以终且资嫁其女文禄妇尝以愆尤笞婢孺人佯忿助妇数斥潜则呼婢诫曰新妇欲汝善尔汝母衘憾又私谕妇曰蠢婢安能事事当怀即笞母夜施毋谴记盖宵昏狡者便逸愚者易死由是婢改服而妇以宽摄矣孺人平生不御锦縠珍味宗姓有召宴者孺人曰女嫔无外飨竟谢不应虽房键亦躬视扃启凡地微尘必祛拭之乃安或谈贵盛事荅曰人以德义为难若富贵倘来春荣开落俄顷时尔何必羡也及闻见颠沛贫贱则又恻然闵恤文禄尝跪问曰吾母何以能贤孺人曰吾何长特以竞竞胆小故鲜过尔女诫不云乎忍辱含垢常若畏惧女之则也孺人以文禄尚未诞子每携孙女应桂循步后园叹曰楼榭水竹苟完足贻后矣安得嗣者饘斯诵斯乎文禄壬辰以疾恐遗王君孺人忧不赴礼部会试乙未下第孺人慰之曰有时戊戌再下第王君颇以为歉孺人再三解曰吾闻生子者惟愿其贤尔吾儿幸少咎过父毋之责逭矣遑恤其它夏六月孺人患滞下文禄素善医技至则心神愦眊一意委诸医氏医氏多集交诊互投疾益殆又延名医自嘉禾来法曰不治文禄环绕惶恸孺人曰儿来听我人生岁龄如织纴然经纬长短爰定厥初弗能益也且生死如梦何足控揣儿毋悲愿终立身扬名以显父毋即死目瞑矣言词畅达至近绝纩但挥手告诀而已秋九月十九日卒享年七十文禄执友襄阳太守徐君咸吏部考功司主事郑君晓相与吊恤且钦慕孺人之贤也乃私谥孺人曰慈淑而汝南黄省曾为之传
论曰甚哉毋德之重也故易贵女贞诗咏窈窕徽音盖锺肖胎本端邪和戾若型范然且祥秀之地必产金玉泰山之阿是有桂树岂曰蹄涔蚁壤而有嘉生哉古之人处则抱经学圣出则佐时康民者未尝不由贤毋也予与文禄交始见即知其国士往来数密乃稍稍得闻毋高行讵意毋之不及文禄之显也悲夫文禄修躬闳学巳与古之名贤等埒他日致身青云施之功名竹帛则学士大夫推美归德而称颂母者岂有穷哉文禄毁容衰冕&#62463;抵予舍请文拜哭尽哀援述行謦无言不泣其友闻华卿又言文禄于毋剧时吁请司命减算以代及刓割臂肉和药以进予视其瘢痕使人陨涕不禁尝观世之人子但多荣华敖乐其身已尔爵愈显则父毋愈疏鲜以二人生死为意则纯孝若文禄者亦鲜矣揆厥教本于是益叹毋之贤也
明吴郡有竹陆先生碑一首
先生讳铭字汝新其先开封人也曾祖父定一鸿高福遁眷来吴门遂乃庐松茹芝宅于包山祖父显以湖泛劳危百工鲜资竟迁邑里父瑄毋朱氏举生四子先生在季幼而灵秀淳俨不涉嬉弄被衣扬趾皆中绳则从瑄池上履堕而濡终日肃侍不敢请易瑄心叹异知有敬德初牖艺数耻焉弗习及陈授诗书响然上口遂理洙泗之业受易于涞水文先生羲堂周室涣解而登谯国娄公拔简髦俊县校台考俱录守冠为郡诸生翱翔乎坟版紬探乎雅故专嗜签幐卑细生产是以家箧单虚萧居陋巷啜菽饮水芳风泛竹明霞纳几先生左右琴典熙悠鼓诵不改其乐由是专衷稡撷骛情隽永究成鸿儒朋徒云归先生之教匪骤匪迫庄拱温潜豫濯心本骄竞悉去然后醉以六经润以百家广蕴崇植吐宣英华凡出炉冶琢肖懿器若进士刘君文韬朱君子纯举士陈君直夫王君世坚毛君百朋及鲰生省曾皆熏饫四教前后登荐而端修厚矩宛然师模先生十有三试命禄坎轲竟违秋书乃以计偕振德遂昌愤悻之风翕变而销弦歌七载乃兴颂声倦游怀乡浩然投组回旌甫驻部檄遥下改擢乐清郡守劝驾先生确谢不行杜门高栖灌于陵之圃耕泰山之田旧林逾茂新筑其嶭于是晨观暮策俯仰时化山杯或酩池琴偶开神襟虗朗无筹营之隐忧园除孤靖无车马之尘迹知止不殆乐天有余卓哉考盘君子时太守庐陵聂公文蔚表建风轨景其白贲敦礼上宾寻即辞去先生纯孝皓首克慕朔庙时享思成致哀尤善交缔淡旷贞坦可久有亲尝以匮罄假金友人友死券亡匆仓吊哭返厥所贷其家弗知但骇而叹先生庭训恩笃义周煦怛引抚未尝厉语忤色故厥嗣曰治竟渐太丘之德美成元方之贤奇卓详谨综博工文今为吴国名士嘉靖壬辰六月某甲先生淹疾以卒年七十有七明年五月某甲厝诸黄垆墓在吴山之原配邢氏生治吴郡诸生二女于归吴南王传侧室丘氏生沼聘陈氏四女孙男四楚楙梦麓兰芽鳯毛振于谢庭门人黄省曾景表清范属文纬石播于遐世其辞曰于穆先生醇德渊冲瑰琦体道斧藻中庸白华锡类罄折柄崇钩研翼演八索仰通进退虗盈辙鉴厥躬颜瓢菲约董席畅融学道彝献遭遘奇穷皓首青毡典彼泮宫沛迪人文秩如三雍羔羊镇俗桃李革风翩归桑里盘屏桂丛翅车有召鹤书永从诛茅辟墅逍遥与容振策紫巘缅比德公千石钦延五更侣同巍龄既享全生令终遗安孙子绵佑胤宗高山痛远追布杳踪彤管斯握宣我怆衷树勒金珉千秋有荣
云崖张隐君墓碑一首
隐君讳某字尚和武林钱塘人也其先少昊挥之骏胤宋氏子厚先生之遐裔也世宅大梁硕枝其南茅榱滨澨贲蹈海宁奕代修隐投畚远禄披裘不金逮于祖某改庐钱塘之西壁迹就都盛风研道园若考淑继丕笃蛊绪与配谈氏寔生隐君会性休克牖心颖朗授之觚文览历衷解时有方伯李公目为珍璞将献庙府隐君承父甘节匍匐求家旦靡遑饔夕肆披典色养纯至名扬朱萼二亲长逝哀擗几殒丧无见齿国人咨嘉由是夙寐仪慕树躬弗忝若外父陈府君亡而匮后箧聚我归隐君挥让不受且与经理窀掩罄效厥力踄义饰名恒多类此闺无姬贰翕如瑟琴平居蓬室玩诵为娱趁月纬弦临芳命酒林贤辏逸山侣赴高德之不孤缤其盟结啸出金石诗灿珠玫皆足赡羡哲子曰涞幼总奇秀隐君教之取漠于郑玄遴友于卜夏陈萃五车蒸陶三益以是未冠成才先英入彀嘉靖辛卯浙藩乃宾方期封鼎之华遽遘归神之戚岁之甲午七月二十二日奄忽告徂隐君素嗜音乐属纩之时犹召伶工在庭扬丝鸣葭欣闻按节神将委形吟讽不巳可谓达人乐天洒然超举者也享年四十有五配陈氏子男三人伯涞仲洵季渡涞与仆有文苑之契千里来讣友好方禹绩为之状述蔼乎信辞五岳山人阅言酸恻考行追景乃叙之玄石而为铭曰于懿隐居盘遁屏居陔兰锡类孝事亡劬知玄守极体道味腴厥用宜国乃乐泉饥贞全凤德荣轻鹤书三径娈保七林畅栖翰场斐若陋巷晏如誉以困光躬以洁舒家靡粮贯教有典书诞子英远器绝众夷综文缉藻可以永期隙波何促捐此孤遗爰布旋吉宣毫列辞流告来祀黄城有稽
沈母吴孺人葬碑一首
沈之先以封为氏祝融裔后芊姓也赵宋南辙扈迁姑苏曰思孟者壻赘吴江奠宅仙里四传讳经字惟彰仰高先生少研典府览游夏之秘兼窥医纬陟岐鹊之奥显闻邑令遴为训科郭玉五诊播妙帷中葛洪三撰擅奇肘后赤丸黄散起踣无算考艺精洞天彝砥修宗属孤厄援措干嘉衢俦朋艰急赴济十安土绂宰尚其忠信缨流景其器度高英罗会良宾乐交虽沉下位卓尔上贤矣初配方氏不出早殒乃继孺人吴氏泰伯之家芳未泯周姬之内教克昭勤孝媚姑若婉奉嫔躬蚕务绩缮御章组理珍总馈丰绮肴饵以相以规协休君子宜其九六如鼓瑟琴谢南梁之敝庐辟北关之宏业宇宅维新畴亩拓广拮据匍匐黾勉夙夜良人昔罹雀鼠之咎旅琐千里奔遑三载资饷惟多富有如故殷抱沉疾尝药献旨凤分镜剖未亡为怀义迪子启暨厥孙察闭关缀学受砺狥业皆克文标儒苑德表士林映耀登科梓桥振藻皆孺人之贤征也先生卒于正德庚午十月七日年五十有七&#62923;&#63139;山以甲戌正月二十一日葬于横山之阳孺人后先生二十四年卒于嘉靖甲午十一月六日年七十有一&#62923;&#63139;山又龟谋夜台于玄墓山之右拱带群岭环回震泽崇聚窈秀郁哉佳城爰启先生之柩将合斯壤以旧筑锢缄垔土盘互体魄巳宁虽陨涕泉峤弗敢鉴举独以前毋方氏配葬而孺人卜于丙申十一月九日别葬于玄墓之新域西去横山五十里&#62923;&#63139;山也白华锡类莫可涯际展惟父毋殊穴云仍莫稽乃命友生黄省曾纪之道碑以告来祀其铭曰于惟君子贲道缛躬俪尔尹吉胥穆而雝诞毓麟彦光祢抗宗声淑平生荣令厥终黄垆虽异灵途则通嶕峣枌槚两望九封贞珉并峙千载有穹

卷第三十七
墓志行状八首 
明故大理寺左评事旧山先生墓志铭一首
明故九江府推官蔡公墓志铭一首
明故怀远将军戴府君墓志铭一首
外舅母氏沈硕人墓志铭一首
朱采之妻高平范氏墓志铭一首
金硕人陈氏墓志铭一首
中书舍人王君贰室徐孺人墓志铭一首
诰封太宜人李母康氏行状一首

五岳山人集卷第三十七 吴郡黄　省曾　着 　墓志行状八首
明故大理寺左评事旧山先生墓志铭一首
先生方姓讳坤字万成号称旧山浙江余杭人也其命氏出自周大夫方叔枝衍于南世家严州宋宝庆中厥先叔恭判于临安子荣改籍今邑曾祖礼祖让父祥传承肥遯真尚隐业先生岐少慧异修诵申旦精愤悬发厥亲爱闵特为勑罢其学博揆掌记辍膳篇家不局解故之细抒文川至云泄率尔操觚未尝更润每试必有奇目时中峯少宰董公经术超冠亦亟藻赏遄遭父丧繐踊几绝郁忽不展哀体遗戒乃补赀国冑俊吉陶丽遂举正德庚午北畿乡试辛未进士今例表树坊金萃敛里庶闻有鬻子趋应先生恻怆拒之县尉不可仅取厥半士皆嗟咨初观通政司事一日持奏记以谒周给事给事私衣傲色弗即迎对先生让之曰此　王言尔安得不敬若此给事知将抗论也乃力卑谢得解出拜任丘令地号冲紧复多中阉强右惩击芟剪邦用平辑操如孔奋仁媲鲁恭御史行县先生为民事诤直台中拧衣而出且屏损供具御史衔而劾之坐调永宁其土蒙岗牛岭浆山拐湖之寇猿栖鸟骇株蔓蠭轶旧令媠谩往往投组先生密犹筑垒缮戎息耗渠首畏怀先归后夫弗来诞肆卤钞临危壮毅诀家倡众命力托授婴息舅氏酌图家忧始乃部署枹皷一战而定孔炽销萌农嬉有年弦歌暇余躬迪衿髦创开登庸逮于考绩苍元攀恋章皇扼驾厥母郎氏寻卒星言就道邦人瞻泣途里送属县长舆金当受吉水以奔遽移檄弃之故归家阙索奠厝勉给号慕如昔服阕补令博野岁丁大歉罄国流溃乃漉恩蠲逋鸿鴈安宅甫莅三月擢大理寺左评事奏谳疑薆平亭克公矜缓深故若黄昆之清慎批摘奸巨如盛吉之严理在廷三载民咸不冤总其筮仕夙夜采服凡保建家务经治生产一切付之冢嗣折节温羡故靡盐王事积劳成疾会厥兄寓书以招且遘羽流鸿宝之诀抗志霞表乃遂宁告脱释群绪回抱蕤钥誓文闭房密炼内景以希灵圉玉体盘和玄发有耀累功十年内火炎作召委庸师错谬方治于某年月日竟卒享年六十有四先生性赋忠孝悃恪孚缶罔欺幽漏昔居　武宗皇帝大丧捐华屏腥独寝终礼听考遗令射泪衾榻守素玄澹不规覆荐若同榜进士来知武康会先生艰居殷欢契密及有同官大理者朝经风政胥与咨诹笃接分谊寻皆贵显曾无寓牍假借平生闲居杜趾公府及安溪火狱奋然解洗流声罔巳处乡睦让编蓬摄酒折召必往缔交敦欵久要不忘意气许人挥脱以赠难吝不形汪濊昆行友于绵结配俪雝谐壸无侍人初娶沈氏先卒赠孺人生子男二曰某娶某继某曰某学某生继室沈氏封孺人生男一曰元偁杭州府学生娶屠先生家训慎于颜氏鉴子朗于陶朱尝喣申先哲告诫以为龟镜冀联跗萼不暌资斧至于告徂虑有尘宗点家敛而不瞑未几鹡鸰天水捐遏先范谗间泽吻百浚机薮阀用弗康乡人仰颂先生早识元偁温恭缱绻懿亲不逾每以冈原慨叹且综贯缃典翔紬文囿隽才玮度卓有父风嗣缀章绶方来不遐与予有中林之好乃按工部员外郎方君云鹤状实述为碑言其厝葬营费咸偁奁襁孝奉母命卜吉嘉靖十七年月日墓在凤山之阳铭曰穆矣先生逖世孔昭婵嫣姬周苗序哲豪少植学仞乐而忘劳虽有蠖屈竟尔鹏翱出宰百里宓琴载谣入掌三尺仰止虞皋华才则优授位未展婆娑　帝庭容跄文苑有痾在躬斯道乃卷杜趾红尘餐和绿巘衷含明粹躬践伦典胡寿仅兹考志斯远彼苍弗忒恒佑胤良神之听之和履庆祥伯兮烝淑季也蟜骧慰悦下泉世绪且昌佳台谷旦载驾以藏纬文珉石永播厥芳
明故九江府推官蔡公墓志铭一首
世之论人才者率后贡生往往登莅无嘉补即有镂灵殊化监院亦忽少不以闻而铨宰必抑叙下品夫穷经皓首气态衰槁惟纬图服养弗克夙夜者固滔滔是矣至于俊卓异才伏枥老骥思以其道澄济一世者虽耈耄犹将盛也苟不惟其才而曰贡生厥枉多矣予读蔡公之家录而深有所感也蔡公十五通经为郡诸生复长何苍甲令之学凡邦较必优拔群彦七试京兆不偶以成化壬寅升南廱国子为刘大卿奖目历政理寺乙巳适盗发牛首山麓宋太师秦桧墓收绁将抵以画一公矢议于宋卿曰奸桧制刼君父戮剪忠吉据相登王卒殄屋宋社恶秽熏弥至今谈桧者尚頳颜扼肘天殆假宵人示之罚耳请释盗为万奕镜劝宋卿大奇之良是公议卒末比不尽治寺中僚官争俯缔交于公由是赫然声流又累三试乃甘委曰命矣夫命矣夫弘治丙辰以明法授江西九江府推官吴县司寇刘公时为北御史告冢宰屠公曰始开衡选若蔡某者真推官矣敢为得人贺公到郡即署篆诫六史各撰藁册勘防陈弊顿刷三日诣圜室阅囚得运士误为盗者一人德化县诬服强盗者三人皆减拟纵之吴人洪廷显商九江眤擅一妓乐者笞辱之妓忿溺当司致廷显以绞纠墨十六年矣公曰妓买合耳奚逼之有遂白台史王宗锡释廷显彭泽令李为义酬政略草械送成盗四人其一人生死榜下公鞠之惟共窃姊壻家谷一石耳因饔活三人驳令令惧因师生免冠顿首谢曰为甲里刘通所误耳公逮通往则通方震死举国咸颂公神明呜呼公之治狱虗询若此使得居廷尉秋属以寄天下之讼系其拭辜平反惠洽函&#62675;&#63139;禹矣乃止沦郁郡佐且不得罄厥施即悬组惜哉公讳昂字惟中其先寔顾姓高祖泽之早世周氏携孤达卿适蔡袭因至公祖考德谦庶季戎安东遂不得复云考孟庸撤瑟后公与母王窭拱敝庐虽婴娈即峻颖而孤落空贫至粲炊不续长娶沈宜人宜人兄朝用驯行笃义与之挥分济周均会缗镪共偫乃得树羡门业及任九江思涉廉吏高轨笥囊不私营一金故家赀终老竭单归即宅西隙畦育蔬毛取给自称西圃老翁圃前夹室罗架杂典陶焉咏诵把玩忘疲以吴郡学址乃文正范公捐宅安定胡公首主教事文献远久光发海内阔希作郡学志四卷大学士文恪王公序其书以传以姑苏志颇有抵漏作补遗以举世崇嗜星命乃类时日月年同而贵穷区殊者作八字征谬录异闻作西圃丛言善道七音书旨年虽桑榆烝烝然犹握管缀着也洞知医药养生之道而怅念嗣胤不能闭房又与妾金氏生椿龄寻夭然至八十五竟得子曰云凤妾陆氏出公昔与沈宜人生岐凤茂勔克家矣娶而卒生长女赘太子太保司寇俞公孙元丞以养母中归与妾王氏生官宝公求余氏之子淳敏者曰文凤为子以辅羽之官宝夭文凤告公曰即生子卒难丱弁公其求诸蔡宗公悟乃遴择仲兄惟学仲孙廉后岐凤于是廉文凤勠力经干丰曲就养公欢宜之虽生云凤公悉以居产授廉文凤两析之曰恤孤在汝文凤感而泣曰居产当传云风愿翼厥婚成乃返归焉廉感而泣曰室家文凤构也愿偿厥值皆本公之内侄子衡子砺定议公喜曰善哉子衡子砺可谓善兴人心者吾生也让死必能恤其孤吾无憾矣省曾于公为外孙壻公疾困时呼勉之来省曾往公音息奄微矣尚曰勉之饭否因目&#63140;帝目举手曰子文学□亲分铭在子省曾哀诺之至嘉靖乙酉十月二十□日公卒生正统二年十二月一日享年八十有□云凤聘葛氏廉文凤护视云鳯于公存之日益□爱恳厚于是验公知人仲女壻张坦廉文凤卜七年十月八日治葬于吴山范隅乡合沈宜人之穴携状申速乃为之铭曰于嘻蔡公何数之窒白发从牒洁然廉德露沾焦黎濡煦洒泽科令休光可以竹帛曾未擢褒呜呼解职厥蕴则否龄纪高盈暮耋生珠白华有承皇矣锡类种德是征厝宅玄壤千秋永宁
明故怀远将军戴府君墓志铭一首
府君戴姓讳升字光大高祖察罕帖木儿辽阳猪儿山人也为元枢密院判兼辽阳蒙古军万户府万户洪武二十年以归附功除佥事指挥济宁二十一年六月　高皇帝拜颖国公傅友德征南将军统番汉大师以讨曲靖普安等蛮皈叛不常者所调东昌诸地达军至常德属皆涣啸跳逆而察罕独安意张都督部下屡有首功明年春属宣宁侯时诸蛮结险而寨牢薶不可拔察罕虎奋左右乃正月破单都山二月破阿朝山三月破孟丁山凡斩献剧夷首级二十有五生缚者六十有九牛羊驼马无算夏属雄武侯五月破木鱼山穴戡殆空归改金乡二十四年三月随颖国北征哈者舍利王追故元辽王用奇两聋黑岭雅寒诸山遵翼韬旨预功有最二十七年战胜倭寇于海上五月来京师升除浙江绍兴卫同知指挥世袭明年　高皇帝特降半印勘合赐华姓曰戴府君今姓与开家会稽寔始于此察罕帖木儿卒子庸袭永乐中从征安南交趾迤北庸卒子廸袭正统中从征福建卒于师中子瑄袭瑄卒弟璛袭璛卒弟璘袭府君之考也璘卒府君袭弘治八年莅事无何遂遴拴视箓虽居武纨而精解令律动自禁圉而僚下卒以是戒畏雅有宪吏之风与人语恂恂无纵口应公私事长谋远机咸中括会弓马调&#63150;丰力各&#63151;外复稍及耕获居家习劳务细井井尤爱整洁拚扫清拭之事奴仆一不称意时亲为之卫有经历知事而缺宇廨来者僦居民间不便移讣升散府君即出财建创至今职者如归而统体不弛其绥恤军下靡不周翦虽粮支小端以府庾人巧善倾槩斛举即陷半斛许乃视其受粟之数而特造八斗等斛自后支者利无多耗府君禀素薄弱而执事崇扰以是遘疾二载而卒于弘治乙丑时年三十有七母董氏封太宜人初娶王氏都司华之女生女一适同卫指挥长子何信良后娶先祖刑部郎中第五女生男二嵩袭指挥同知在位可观侃侃无所屈折一如府君娶周氏岳读书为儒者娶曹氏女一适同卫千户长子张元葬于山阴黄崩岭之原而未有铭正德乙亥予浮江游会稽山探禹穴奉谒五姑乃曰尔省曾以古文名家盍不为我亡人一铭遂授诰言以归又越七年辛巳岳特来吴馆于草堂以促敬为之铭曰呜呼厥先元贵于边躬裘口膻胡鹿不延　皇圣龙骞威德诞煽图聚伍联归献自全公侯控键讨征南滇山登有嬛锋交克揙黄沙发弦碧海泛舷功烝庙悬爵授江偏金钞盈箯锡姓自天五云之廛盖动旌翩虎幄百年武榜四传府君继铨门祚益坚旦究灯研国宪一编矩法周旋罴熊悉虔口不露宣而谋则渊骑习矢便余逮桑田武政太平卒士保怜神短身&#62788;&#63141;扁遐病不痊红颜九泉有嗣位绵修辞左镌弗尽尔贤
外舅母氏沈硕人墓志铭一首
惟嘉靖十年仓龙辛卯外舅俞元丞将图奉厥母硕人殡柩祔葬武丘乡　钦赐圹域命壻省曾登懿瑶珉以昭播贞履外舅于闰六月某日以疾卒不及葬母呜呼伤哉外舅仲兄元弼以光禄寺典簿拜孟县令茂服国采请告归乃治硕人行略谨稽按论撰之曰硕人沈姓讳某早幼通慧纫剌鲜华清扬玉丽虽产闾廛而授性洁雅不趾门序俨閟隅奥时外舅考赠光禄典簿钦玉府君为太子太保刑部尚书俞公士悦元嗣谱衍单孑无再族旁昆日以宗传惧栗而外舅嫡母丘孺人和明窈窕婉淋温惠有樛木江沱之风历选名媛巳举三子孟元辅仲元弼又相危惟远思适尚书公薨府君之京师上疏丘孺人访图嘉艾爰得硕人预纳房壸府君归命侍巾帷肃善执奉解歌唐音调节安妙试掌图典器玩谨藏闲取府君宜之既而府君再上京师寻没邸寓讣柩之来硕人偕并丘孺人恸哭欲就颠殒时外舅甫生去府君卒期仅旬又一日丘孺人恐硕人年少与商他归硕人即抱持孤婴泄涕不禁誓以死从丘孺人贤之乃竟爱抚硕人辈如女硕人事孺人如母长宵永日霜帘月牖嫠悲寡叹内聚箴绩以助岁费及外舅出赘蔡郡推昻氏硕人独居于家寻丘孺人卒厥兄分业异爨硕人劬劳百艰时外舅从蔡公仕宦九江郡思怀硕人缅携外姑还就硕人外舅以橐金经营绪业硕人宰理米盐浆豆不懈中馈而终身无金翠华绮之饰玉操一室者五十余年盖硕人赋锺昭良中闺洁白桂林兰薮熏芳染德予妻为硕人长孙女出外姑蔡氏少从硕人兴寝故来嫔我家其纯塞勤俭绳步贞行宛蹈硕人范矩省曾每造硕人辄欣言慈被爱若所生烹鸡炊黍躬自挥指不疲尝以外舅后继为忧今生孙男一日卿方一岁而硕人不及见矣孙男侍人沈氏出卒某年月日享年七十有二孙壻黄省曾为之铭曰凡厥姜媛遭逢偕老凤瑟鸾琴载协载好脂黛是矜纨绮是宝安存烬亡云散花槁曷若硕人茹苦含辛幼丧君子遗孤未振日月旷邈抱影食贫练绣不御玉镜常尘凛志皎心贯迈冬春历彼棘园迨此遐龄完行黄泉女道获申芳颂藻翰祉流子孙古代罕艰冠美于今爰述铭言垂耀弗湮武丘之乡玄台永宁
朱采之妻高平范氏墓志铭一首
范之遐绪寔出汉博士滂至有宋文正魏国公仲淹益显迄今为吴中礼德着族而锺粹淑女亦多祎修贞嘉盖系类然也有讳汝舆者文正十四世孙字良载登正德庚午南荐与毛氏生女范氏名某中丞贞甫毛公是为外大父范氏生甫三岁陶白竞聘良载慎简阀旧而葑滨朱氏门素三世孝节太学君昌符又良载文苑密契其子葑字采之乃前工部尚书周公时懋女所出往谐范氏良载欣诺受鴈祢庙岁之庚辰良载南廱疾归太学君趋谂之则拭目缕授其平生痛泣殄诀寻卒毛氏以丧余寡孑乃&#62677;&#63140;絜女依其昆弟贡士百朋君以居年十六太学君祖母节妇华氏高龄抱痾悲思曾孙妇之及见也太学君仓皇娶范氏归则顷已瞑逝矣方请期时毛氏拟在弟所授绥范氏蹙而启曰自家而出谓之嫁舅氏鞠长之恩大矣女范姓也可繇外宅登车乎其识度超颖若此及门即缟饰服丧宜其家人里谓尹吉肃事祖姑舅氏继姑皆委婉致其霁悦茂有训范怡领弗难退入幙奥庄端闭趾不少迹燕所每当葑明镫宵诵尝求释诂闻咏葛覃之篇则曰古之后妃尚志在女功躬俭节用我终郄谢铅翠箴绩蚕纴以佐君子弦歌矣葑治礼又诵内则鸡鸣盥漱之义则泛澜涟涕不禁曰嗟哉此我之不辰而独歉者也葑慰之曰即尔祖文正不二岁丧考书记公耶命矣柰何范氏虽饮泪反哀而内感中恤竟成奇瘵群医弗瘳范氏一日语葑曰上人娶我乃浆馈苹奠先嗣计耳而天乎孽我一不可酬且更日遗之垂忧君子昼而操觚夜则抱经业且劬瘁矣而又念我万有弗康我愆如何宗祧属尔愿子珍惜慎保毋堕青云之志以怡欢舅姑我即死无憾矣虽频笃又举以言闻者莫不酸楚奄绝时强呼祖姑与姑若有所嘱而音息澌尽弗克吐矣凡为嫔九月而病又伏枕九月而卒乃嘉靖癸巳正月八日也生于正德丙子某月日年仅一十有八生一女不育葑承太学君之命以是年某月日厝于陈公卿儿字圩祖茔之原以予与太学君友好也乃为状而乞予以铭铭曰懿彼淑人本牒则长毋楣则光伉合惟良幼何孤凉育自舅堂氶&#63139;巴夕逢丧巾栉浚房秾姱并扬早分凤凰孝贤已详玉志乃彰镜判琴伤珠掩灵乡余霞在梁君子就将行且骞翔荅尔徽芳
金硕人陈氏墓志铭一首
硕人诸生金果之妻也姓陈氏名德良陈之远祖良炳仕元翰林学士同知太医院事自本道以来始以颅顖医颛续至祖公贤业尤着光乡闬扣题召肃者如市由此选直禁垣十有四年进太医院院判以归培德树范为吴令人父宥笃缵厥绪不替母王氏多内矩御诸子姓惠义密整故硕人小幼即有礼法性气明慧凡针&#62678;&#63140;毛暇闲从其父兄教诵古女诫传善领其义乃益慎壻蕳是时诸生金君岳之于果穉娈奇俊十余岁通经属文抱携入院台试肄郡学遂许媾焉年十八归于果事姑宜家有孝有德果方思挈青紫以酬厥先人之志大肆时学旭吟暮缀不休硕人劝发警相居多果又乐从名贤有道者游每延邀堂馆讨问墙奥硕人必夙戒丰齐馔品椑榼杆案閜杯悉蠲拭洁好客坐竟日中厨将传弗疲或果咨饫悟契有得入房阃必欣悦异常硕人敬劳之曰君子之业乃更新陟矣得无少勤悴乎果竟以过思神耗绵逮嘉靖癸未季冬乃卒硕人恸毁踊擗求尽内属指孤婴谕止硕人曰此果之肉骨也汝亡孰长汝孤孤存庶几延果之嗣硕人乃忍隐不死时年二十三矣由是芬熏揃搣脂泽之饰一切捐屏日惟惨眉瘠容怀依二孤挥涕悄处未尝移降步庭三年丧讫犹服麤缟其素约蝉帛不出笥一御虽毋家宴娶内宾亦不践筵座六载皇皇如一日常曰早得从君子游地下足矣李太姑沈君姑皆叹爱其贤嘉靖丁亥正月送抚果柩葬于陈公乡之新阡痛呼极哭寻抱疾枕榻穷剂弗验乃泣与太姑君姑诀曰死妇愿衰老柰何且以二孤相累柰何又泣与父母诀曰死女愿罔极柰何且以二孤相累柰何父毋当女罪幸毋女悲至五月二十八日恍惚中呼果俱去遂陶然以卒享年二十有七子辰彭硕人自授蒙求今就外传女淑贤嘉靖丁亥八日将合葬果穴其弟清叙撰硕人之行造予请铭清吾壻也吾女归宁又尝问硕人之贤皆章章道也乃为之铭铭曰有懿令女逑合士儒娩淑媚顺宫事燮持瑟琴雍协兰闺谐志灵凤先吪哀凰随逝呱呱之孺教秉蕳编驰魂君子乐赴玄泉从一专贞遄殒愈光东郭青郊珍璧并藏世龄则夭礼心玉节志以坚珉遐寄日月
中书舍人王君贰室徐孺人墓志铭一首
孺人梅姓名瑞中字某父林为吴县旧族世务农播母陆氏孺人孩质凝窈笄而容华幼善敛谨好閟阃室于是家族咸贵异之嘉靖十一年太傅文恪公季子中书舍人王君延陵以荫宦当之京辇嫡配朱内君恭孝厥姑太宜人弗忍辞往太宜人教君曰尔延陵千里遐适出乃事君耳夙朝夕修无闺人曷以衣膳其畜贰王君乃遴取孺人岁甫十六来归左右太宜人肃爱详至又克柔损以下朱内君故中庭蔼和遂侍王君之官时王君方缵太傅公文绪焦心营衷日掘铅椠故馈务一任孺人孺人性素慧秀凡剪制缝浣调幕出纳金刀掌志籍典皆有条纪于王君动履每效规劝又善楷写大惬王君故王君旌舸浮历青徐燕赵河洛江襄孺人必偕焉经波跋险而鲜悴颜是以王君恒无旅叹至十六年归吴奉候太宜人朱内君咸劳其劬勤未几寝疾沉困王君谒医不瘥卒于嘉靖丁酉七月初九日年仅二十有一子男一复祖聘乡贡进士袁君补之女王君卜以是年十二月初九日奠葬石龙冈之新阡王君既赋悼亡之篇伤之而告其友人五岳山人为之铭曰吁嗟孺人兮生令颜厥德温嘉兮畴与先前绥君子兮淑而娟一朝中分兮还下泉殊花易零兮无久鲜遗珠委翠兮玩可怜有婴球琳兮家祚延良人怀之兮凄五弦徽容不再兮如徂川五湖之区兮掩重玄凿玉为铭兮叙芳贤孺人之声兮永以传
诰封太宜人李母康氏行状一首
呜呼敬姜躬教而鲁文之职政以登湛氏苦节而晋侃之功华以显古之君子系成母德昭兹有征太宜人李母者今杭州郡太守李君端甫冕之母也省曾嘉靖十七年春理疾西湖之滨友生处州郡太守张君叔载乘轺之官访仆旅次乃赞播李君之贤而又谬称仆于李君李君揽辔登车屡过山馆于是相与咨嗟盘桓遡陈先王之风谂叹下民之瘼而慨息循良者阔希也而李君惓惓缉熙恂恉虗怀以杜召为期同心之言其臭如兰遂与君定交祖酒言别其往复详在省曾所撰二守论政记中自是李君不求声芳不张技才陈蕃建麾绥之以清净之化孟尝还珠凛之以氷镜之操视若剖鲜而变挠之锋靡试煦如保赤而赡养之露日零由是憔悴者苏纷胶者纪侵渔者惕壹郁者舒九邑风行百姓乐只武林大治十八年正月李君奔太宜人之丧素旌经吴省曾展吊舟位李君恸号擗踊汍澜屑涕语省曾曰冕也不幸遭罹大艰生违承欢疾违尝药没违面诀抱罪天壤五内崩决莫知所云惟此窀穸之文将图诸名卿巨德太史氏而母氏平生荒迷罔能次叙敢请于子省曾忝君友生之末因口授简述作太宜人行状状曰太宜人姓康氏其先周武王母弟卫康叔之后代为着宗有自枣强徙家济南之章丘者版居县郊南之明水镇世务农隐父林悃质纯至乡闬孚服母孟氏慈柔敬慎太宜人仲女也以婉则徽闲克佩壸诚孟氏特眷爱焉及笄乃归冕考赠奉训大夫南京户部员外郎李公秀时冕大父梅祖妣胡氏皆卒太宜人以不逮舅姑惋恨每当岁时忌旦恪修苹藻洁奉醴馈思成佐飨大夫少为章丘县诸生家绪清苦夫妇鸡鸣昩旦绸缪勤生懋勉德义尝夜诵斋中雨颓邻垣有华艶女子来奔大夫大夫俨容麾拒女子进曰深夜岑寂何复虑人大夫曰鬼神昭昭独无知乎女子惭敛而去后以他败女子语人云云叹曰李秀才真佛也故同辈呼大夫为贞白君大夫家为马户徭长群户有负津助者一切代其算弗之较又尝挟冕赴试历下时有部粮役路遗十金大夫拾之即标记候诸遗金所竟得归部粮役部粮役请中分以谢大夫不受一毫大夫好宾游凡馔具柶木&#63140;盖太宜人必躬必丰虽桑蓬食贫至觏姻族单鲜衣爨者必劝大夫恤周之大夫亡弟稳遗孤二人鼎鼐稚婴无依亦相大夫抚之成冠且完室家大夫于正德己卯春先没太宜人发胷击心称未亡人乃蔬麻&#63139;食不御酒肉者终其身于是君子谓太宜人为淑妇太宜人闲居服被缟练餐饵麤薄躬领小姑诸妇职专纺绩枲缊仅供苞约而已以糹&#63140;毛绣纤妙为戒曰徒妨女红无益也以是率创门内恬朴如冕毁齿时大夫为改造深青缯衣冕惭不敢衣及为诸生犹衣故弊衣则心安衣鲜新衣则颜頳太宜人之化也太宜人闺范清穆凡诸子女毛发愆辜辄楚挞之不少宽假且曰男以亢宗女以事人脱有骄替非怙者之咎耶至仆婢小过则又勿问曰愚劣当自迁也太宜人尝训冕曰汝父蹇踬不逢吾尝愤懑无欢悰汝其夙夜篇典庶几早扬以光李族乎冕顿首受教下帷钻厉乃竟文修学成举正德丙子山东乡荐太宜人喜而叹曰是足以旌嗣父志矣北试不偶归与弟坦诵习庄园精舍戊寅章邑潦水暴至墙庐漂倾禾稼滔浸一室萧然太宜人安无忧色冕以封君撤瑟不迨禄养且未策名礼台乃日夜歔欷掩泣太宜人解谕之曰汝父长往矣哀攀奈何吾幸无恙万一怆感致疚祗益吾忧尔盍若淬志青云以慰泉下乎冕乃抆泪结携同志往栖长白山醴泉僧居藏理故业癸未再不偶时资斧愈落家仅水磨一座矜矜生活太宜人竟捐鬻之以资国监装费且以必振为诫冕益奋发稽古乃登嘉靖丙戌进士太宜人又喜而叹曰吾之母事终矣可以见君子于地下矣丁亥冕补魏令九月板舆迎太宜人就养官合次年春太宜人怀念少子归章丘秋后冕再迎焉太宜人见冕洞谨廉白乃慰之曰守官若是庶不忝尔所生家虽橐虗亦有余光矣诗曰靡不有初鲜克有终尔其慎之冕顿首受教辛卯转内台癸巳春左迁倅钧州甲午转倅永平咸着美绩冬十一月冕归省且寿太宜人七旬诞辰奉献诸僚贺章捧觞北堂展拜嘉庆乡人颂以为华乙未擢南京户部员外郎南北道便皆特归省且迎养金陵太宜人语冕曰诸孤不可远挈吾其家居汝为摈臣见录　天休浩廓必虔恭乃位以图对扬毋以我怀冕乃留封宜人郑氏侍养独将二僮之官丙申闺十二月恭遇皇太子生　圣上覃恩万方太宜人始得锡封冕乃敬治命服翠冠霞袍奉献太宜人太宜人呕喻陶乐叹曰此教子之荣也丁酉冬擢杭州府知府冕之内弟来南致太宜人命曰去语吾儿吾幸无恙母以我故迂途还省郡守剖符专城重寄也汝其皇华遄行以慰民望君子谓太宜人为令母冕初拟迎太宜人偕之江浙闻太宜人命不敢重违乃先之郡莅事寻遣史皂往迎又恐太宜人以诸孤辞也亦复并取诸孤太宜人坚不就迎呼语郑宜人曰守劳旬宣中馈讵可虗邪新妇第往宜人顿首受教乃偕幼子暨坦之二孤来郡留长孙黄中暨一孤侍焉冕见宜人至太宜人不就养益愀戚不宁乃冬十月得太宜人患滞下良瘥家音即遣二孤归省时太宜人于家亦恐冕之遐思也又遣黄中之郡言起居食饮平安状庶以慰冕冕以黄中口述符往言虽稍开悦然乌鸟萦怀时时襟抱作恶郑宜人进曰姑氏年衰湖山之田足赡甘□何以五马之禄为耶冕大然之方候解冻疏请终养黄中甫在郡邸十二日而太宜人哀讣至矣卒嘉靖十七年十一月二十七日也冕所遣问安二孤亦不及生面太宜人抵家已瞑目二日呜呼哀哉冕徒跣悲号毁瘠殒绝而郡民惜父母之仁惠期月而去千里切怛若夺哺乳然冕之功名未涯而太宜人永逝矣太宜人生成化元年某月日享年七十有四子男四人长即冕次晟坦哻女二人孙男八人冕卜某年月日奉太宜人之柩合葬于某山先大夫之玄兆龟筮叶吉日月有期省曾不文弗敢诬录敬为次第徽行以备鸿笔大君子采焉谨状

卷第三十八
墓碑记志行略告先文自祭文自传九首 
先昭信府君墓碑一首
先武略府君墓碑一首
先昭信马衕墓记一首
从弟武略将军苏州卫右所副千户黄宠之墓志铭 
五岳山人妻俞氏行略一首
不成殇子圣龄圹志一首
五袠告先文一首
临终自祭文一首
临终自传一首

五岳山人集卷第三十八 吴郡黄　省曾　着  墓碑记志行略告先文自祭文自传九首
先昭信府君墓碑一首
嗟乎先世之事安可以无纪哉人生抱英雄之略蕴能负气思扬功闻垂竹帛而顾使泯澌无传与枯虫瘁草等岂不悲哉即欲后人述而显之然无遭逢嗣者孤婴在褓安能纪乎即壮长不知诗书则又柰何后有儒彦或妨为生求禄亦不暇矣呜呼代之先世弗传者岂独一人哉故自洪武讫于嘉靖癸巳历一百六十余年而作黄斌墓碑黄斌者其先河南汝宁人也枝衍固始斌父高安公在宋元兵兴间避之袁州娶滇南周氏为胡氏五朝奉卒葬于均山高安公生斌斌长以天下用武乃习孙吴书学击剑骑射则称为超奇且察观英雄归焉至正十一年罗田人徐寿辉与倪文俊邹普胜起兵以红巾为称攻陷蕲水黄州国号天完改元治平十三年三月寿辉属将欧祥黄彬破袁州罗选英毅以斌为万户乃同守御袁州十五年倪文俊破沔阳沔阳人陈友谅者家世以渔为业常为县吏不乐至是从文俊典簿书稍稍才着领兵为元帅既而文俊畔奔黄州友谅袭杀之并其军自称平章二十年五月友谅挟寿辉攻陷太平佯遣壮士至前白事以铁挝击中寿辉碎其首乃称帝于采石国号汉改元大义仍以邹普胜为太师欧祥黄彬在袁闻之因大会其部士密计去留斌进而言曰鸟栖择林鱼游赴深盖求所庇托也有元不道失鹿无定今友谅暴险滔恶逆弒其主如扼鸡雏夫兵者义事也王者之举也顺天则昌悖天则亡今若此恐友谅自不知其死所矣安可倚之攀龙附凤图功名于百世耶且普胜诸琐屑庸辈将军能与之比肩哉谚云当断不断自取忧乱将军宜熟思之矣祥彬相顾仰天而叹曰万户勿言予知之矣至二十一年八月会　太祖高皇帝帅师伐汉拔江州欧祥卒用斌计乃遣使以地纳欵　上幸南昌欧祥黄彬率部士斌等伏谒于道上拜祥袁国公彬江西行中书省参知政事握兵从征斌得从克新淦泰和贑州洪武三年大封功臣进宜春侯次论校部功五年正月授斌百户　诰曰国家以威武定天下虽我勋旧大臣之功亦由汝众士同心齐力而成也以尔黄斌鸷勇有谋骁雄善战自从征讨多着勤劳今特擢尔以百夫之长尔其申严纪律以抚众士自兹以往果能开拓疆宇守御有方行止端谨然后使尔子孙世袭其职尔其懋哉可昭信校尉管军百户宜令黄斌准此除兴武卫寻调守苏州　赐银符六年从靖海侯吴祯泛海转运定辽粮储先是元平章刘益来归辽东之地乃建辽东卫于得利嬴城以益长之为元平章洪保保马彦翚共起诛益右丞张良佐擒杀彦翚而保保则走纳哈出营良佐上书以闻即　命署卫时则平章高家奴固守辽阳寨知院哈喇则屯驻沈阳古城丞相也先在开元太尉纳哈出在金山四面敌境辽东未平也故海运岁七十万济给军饷营图之斌则折冲风涛竟以劳险至八年病卒娶周氏生子二忠信墓在金昌西五里大道南马衕口云黄忠字思忠洪武九年袭苏州卫流官百户十一年二月始授世袭　勑命督运定辽粮储从舳舻侯朱寿航海侯张赫转输东海其海道遮洋船出刘家港由满谷沙崇明黄连沙北指没印岛黑水大洋延津岛之罘成山西绕夫人山东出刘岛鸡鸣山登州沙门岛以达于辽阳昼则主针夜则视斗避礁托水观云相风劳苦万状而后至凡历涉鲸涛者一十三年妻卓氏久以王事客外故竟绝嗣洪武二十四年八月二十八日卒葬在斌墓之南别为一丘
先武略府君墓碑一首
府君讳昱字景晖父信字思信兄忠卒无嗣国法当继乃于洪武二十五年请袭百户二十六年至三十年皆督定辽粮储或告信曰海运艰役也父以悴死兄以弗子何不少辞以图延绵计耶信曰生死命也继绝天也从役分也吾安能辞即欲殒死绝嗣牖下其能免乎卒不辞建文中捕寇钞于毗陵永乐元年出海督运辽东金州粮储二年　命总兵官一人副总兵一人统海运至直沽以三版划船转至通州时方营北京且用师沙漠也信则二年至七年皆督此役且监造海舶于金陵至八年正月二十五日卒于监邸妻陈氏生子昱葬吴县太平乡梅湾山之原浚仪张肯是撰墓碑信卒时昱方五岁典卫者述其先劳乃优与全禄至永乐十八年往袭百户宣德三年以事连逮用外王父张侯计收捕黠盗请赎会赦遂以功升武略将军副千户八年改镇抚昱寡须眉而姿相英武韬算常在人上时况守锺治吴极称循良见昱武流且卑官不为貌礼一日况守召宾侑以剧戏剧戏者必饰妆古君臣旧事亦王章所禁昱乃甲冑率兵千余人围其治况守闻之仓皇命戏者解散乃同至察院相讼御史让昱昱曰镇抚守土官也太守虽宴客不当以优伶集聚大众昱之往也实备非常耳御史不能难命岳指挥两调之岳乃置酒邀守与昱二人竞耻先往各遣使以觇昱则佯呵仪从先入岳所觇者归报守曰黄镇抚先在矣守即急驰赴会不知昱乃更从岳氏后户潜出以归复觇太守先入然后再从前户踵至其来竟出太守后守亦畏其英抗乃相交欢而罢自此数数报谒况守常以元旦顾昱登堂犬吠太守啮损其红袍昱即欵留太守解衣陈设杯俎酢燕已潜命家从购取红叚召缝衣者数人顷刻更造新袍矣太守饮毕服袍则非啮损者询知其故乃大器昱才略为之游扬云时掌卫者非其人事无大小昱必裁决以行由是忌嫉者众况平生豪侠大度每日办治肴馔斛钱一升充费即不较详其数乘有良马爱其逸骏至治白粲饲之疏阔慷慨无精微检括竟为人中伤客死北京云盖正统九年九月十二日也妻张氏生三子曜明暐卒时暐年七岁后为刑部郎中居京师至昱忌日则具牲醴奠祭招魂大恸予后从范翁昌辰问黄氏先世事则范翁历历道也云昱罪将解会谢氏作雠遂不解死暨曜明暐三人长且皆深沉多略谢氏适有阴罪畏三人者举露仇报乃抱数百金奉馈三人乞免曜明卒受之乃剖分授暐母张氏以衣裹金至暐室中云云暐乃长跪而哭曰嗟乎此金其可受哉毋不能强返于曜明曜明曰吾知复雠者必在暐矣暐又痛哭曰呜呼雠之不能复者天也耿耿激激思所以复者心也暐即不能复而复雠之心未尝死也设受其金则此心死矣其如先人何闻者悲而壮之范翁又云昱死曜袭盘石卫百户畏不往乃以二女弟适镇守广东印绶监左监丞阮能从子得其娉金及明珠二壶乃治戎骑附宁阳侯南征遂以功仍授千户于苏州卫云
先昭信马衕墓记一首
黄氏之先世家汝宁宋之南徙于楚之高安元之季曰斌者万户于袁州知陈氏之不长也来归我明爵之百户厥卫兴武洪武五年世袭于兹始家吴趋之里有巷而名枢密者其居也爰处三年而卒孱子二人长忠岁仅十七次信方髫而嬉况寓踪之未暖也不能山原其墓而薄葬于金昌之西郊衕曰马铺向离而冢盖衢路之旁也忠之袭也从舳舻吴侯而运之海者十余年死而不嗣亦葬于冢之南偏信继海役督舶金陵而死昱也五龄而孤历颠坎而戴缨服马倜傥雄心庶几乎兴者辰之不淑又四十而旅死三子食贫曜躬缉剌而朝夕明寄方流暐也七龄而孤则省曾之祖考刑部郎中府君也府君冠而业儒辛劳迟暮而登进士是时也墓之不奠而扫者一百十有五年矣荒烟蔓草二丘累如锄者啮而为圃耕者圮而为田而冢之为土无几矣此天之不竞于黄氏也府君倦游而归履之悲踖讼其侵者于有司乃得禁之牒而治之辜丽牲陈俎常涕洟一告以格思乎荒凉之魂也予年十龄爰挈以随而马鬣之封有望于将来矣是时也嗣其爵者以至诸黄之属咸给而富所谓加畴辟阡树之松槚辅之堂隍筑之版堵皆可为也府君之没先考遂遭阋墙之家难群挤并击艰支悴撼凡见毁于宗姻者三十余年卒抱迫驱而死虽有孝思于兹墓亦何睱而营之也予之兄弟日奔父难下帷之业弗固弗专天之不遗叨首一经而举矣然白发贱贫困于箪藿不能炫赫于乡之人其嗣之爵及给而富者则又夙夜自为刍豢玉帛田宫之飨而罔有寄心于尺寸之土者优游睱裕俨如流离之日盖去墓虽迩而路人视之也此则黄之子孙不爱其先而自为不竞也彼子孙之贤圣而爱其先者且有逢时不祥墓或归于烬没孔子少孤不知其墓苟非卿曼之毋则五父之殡不得而防矣而况不肖罔爱其先者乎又况嗣之爵而罔源之遡者乎予固知马衕之墓可期而沦也呜呼已矣予无望于黄之子孙矣敢告哀于途之人其邻我而圃者母啮之其界我而田者毋圯之樵而遵者毋翦之行而趋者毋径之来之世也宫而宅者毋夷之庶兹丘之白骨不暴露于榛墟也黄氏其有兴乎其将德汝报汝而世以颂汝黄氏其终衰乎则二丘之灵不必其无知也其将德汝报汝而阴以庇汝使二丘之灵其果无知乎则皇天昭昭常鉴于仁其将德汝报汝而福禄之降若取而携也呜呼人孰无死死孰无墓墓孰不愿其葬且久死之人又孰不愿恒保于子孙而子孙者今若此吾闻之也宣劳国家者必有其后二丘之灵则既欵之都死之役而效有锱铢之庸矣何不食报于子孙而弗爱其先之若兹也呜呼后之君子览斯文也其有悯而存之者乎庶几食报于天者存乎斯也时距府君建碑又越四十年而其孙省曾为之记嘉靖己亥季冬十八日
从弟武略将军苏州卫右所副千户黄宠之墓志铭
从弟名金字宠之与省曾同曾祖为伯考讳田汝耘之长子袭苏州卫右所副千户黄氏之先绵风树华耀于汝南而世爵则始于六世祖昭信府君讳斌元季崩沸英雄鼓兴徐帅欧祥建牙于袁以昭信府君为万户御守陈氏翦徐故虓虎之士不乐为之干城适　高皇帝辇钺天临江州其苏乃依黄公彬披赤归欵黄公彬得授江西行省参知政事握兵从征进封宜春侯趋　朝论校部功以昭信府君预有新淦泰和贑州永新之捷始除京师兴武卫百户寻改苏州二传至曾祖讳昱英风毅骧以捕戮寇钞升镇抚生伯祖讳曜智猷沈远洞明韬篇正统问宁阳侯武清陈公征闽师道于吴乃裹粮束骑诣开府请往至则锐身先登脱垒和于陷地廓芟叛魁遂以尤功进世袭副千户无嗣传于伯祖讳明综文典干永终颂誉既老当传伯考汝耘以事罢袭时金且未生法不可虗由是伯考讳界汝经用袭汝耘卒先考暨诸父佥曰不可以紊宗乃力共返职于金金以正德甲戌请袭归则初掌训阅善勤作教履蠲屯灾营聚底康既而台院选稽戎职符金北运风浮险泛督辖惟谨及署印本所分讼绥伍下咸辑戴他司所缺位尝举推兼统处应有余凡所抺颗亦必籍数以防肃漏伪其膂力若不胜弯纵及较试辄受儁赏性质敏通和抑事诸父兄有礼少总严庄寡嬉诵讽经诂颇窥绪端故绾服以后温温若儒者见诸兄步陟骚雅亦喜求歌咏之道近代武举大张至与科进均荣金又慕希常请省曾句司马法诸简因详告以圣王崇用阵战本要且戒之曰苟但罗记故语组饰幸偶吾弗取也金乃高厉精探讨谘靡倦构筑小楼纳带云霭错蓺花竹县列琴图时时速招儒俊虗襟唯受渐可基进矣呜呼竟以瘵疴至嘉靖乙酉三月六日抱志而卒悲哉悲哉生弘治丙辰正月十九日年三十适毋艾氏生母张氏配汤氏是为祖妣宜人之侄景旸女子二长曰道统巳食优给聘右所正千户王汝章女次曰道心今夭将以嘉靖戊子三月十三日葬于吴县凤皇池之新原其弟钥率道统来告省曾乞文玄石乃铭曰惟黄禄享巳七传枝长胤繁祖泽延华龄莅武爱汝贤匆匆终毕志何宣汝兄纪着永幽玄
五岳山人妻俞氏行略一首
亡妇俞氏太子太保刑部尚书俞公士悦曾孙女英庙北狩公与驸马焦敬枢守　皇内九门掌集天下勤王兵为于少保策应卒以平谧士悦生璋璋生元丞元丞生俞氏俞氏幼少端默懿淑俨居密闺箴缕外复从其外祖蔡公口授曹氏女诫了知纲旨祖考刑部郎中府君颇爱异省曾得俞氏乃聘之十八来归省曾冬春永夜读诵俞氏辄缝绩以从虽出绅宦而性宜素朴因语以翡翠珠金乃后妃之饰僭服非制乃悉解谢鬻卖为山人田桑之需终岁布衣缟裳未尝一御绮縠虽与族属嫔妇富华者偕浩然无愧焉尝有友人关中罗生纶客于吴罄无归赀予谋诸俞氏乃出尚书配黄夫人象服授省曾赠之得以返国又能笃厚父母宗分正德间　诏录遗功元丞仲兄元弼来问谱事于省曾俞氏曰吾祖暨伯氏二世请乞于　朝矣而不荫必有遗歉耳君子其殚心图之省曾乃就元弼发故牍果得居守勤王之册皆璋与元弼所遗于是为作司寇谱元弼之京师疏二事遂得荫国子生拜光禄寺典簿出为孟县令故元弼尤重爱俞氏省曾性好山水每一登涉必旬月乃返故薪米中馈咸资俞氏皆赡式度春蚕秋麻躬不告疲右左舅姑孝养以礼疾必亲调饘饵焉省曾多林中之交常罗坐列庭时适匮空虽典贷必为供具而躬理糠籺以丰宾俎且抱弄庶婴过于所生至其天也雪涕涌泣哀根肺腑姬流传以为难邻氏火迫于居予谓俞氏曰曷先徙俞氏曰典籍哉乃君子之所以垂休扬名者于是举家争移书隙地而后及衣笥灾虽寝人服厥识先考有丽壮之居省曾让诸伯仲俞氏赞之曰子之草堂茅牖尚欲舍捐弃人间游五岳何以居为每谋栖隐之计必欣然劝成曰人生在适志尔吾子终日圣贤简编歌声振金石其乐只且矣故省曾雅好盘尚乃俞氏有菜妻之风耳男一姬水吴郡生娶顾氏女一归吴邑生陈清独悲夫鹿门之携未遂而庄周之戚我贻乃赋悼妇篇暨此行述敢乞瑶譔庶托不朽矣
不成殇子圣龄圹志一首
圣龄者五岳山人黄子九日子也以嘉靖甲申秋九月二十日之戍始生呜呼汝哉怀也值饥凶之年其母草茹糠饮忧餐戚衣既不能以胎育汝其生也甚艰几不能出汝分也母脱不暇急汝吾读孙师金方保婴之法录将半而屡阻不得以调汝越辛壬癸甲乙丙在母榻而病皆不觉汝越丁而剧吾又值父召而出不能以救汝及申而归迁于吾榻延汝姊翁夜来药汝剌汝贫而罄恨无以致多医而察汝夜半膏涸括燃烛泪以守汝越戊又剧母哭于伏枕祖母哭于怀抱吾与汝兄哭于房之东西汝亦哀哀而啼吃吃而卧微能目我呜呼汝哉哀哉越巳之旦母梦汝嬉戏指弄于其怀即之俄然蜕衣而去此汝之灵魂犹依依于其母也然目开后下舌转而乳含又谋以生汝揭帷而俾汝始一见日屑金石而饮之也巳穷其剂矣一饮即一目我如恋如爱呜呼午日而声嗄申而气促寅而绝终不得以系汝呜呼哀哉汝胡为而来吾在武林又胡为而有道勤之梦今又胡为而速返于真其容相圆正秀好瞑之后犹可图也死之明日吾友洞庭徐子方以书来贺其生且曰麟角凤毛乃即其言而铭之曰麟兮凤兮胡不久兮肉吾肉兮骨吾骨兮掩于星郊俾我哀兮
五袠告先文一首
嘉靖十八年岁次着雍大渊献三月十六日甲申不肖省曾谨以蔬羞簋醴告于曾王考王考考三府君之灵曰子孙所宝绵瓞显先太次有三修之则艰黄出南汝升载史编香华汉国宪匹鲁贤枝条古远性气宛传念予不肖经术童年迨此素毛乐困蓬廛世有好爵轻之尘烟俗举饕餮如枭如鸢我嫉且诫弗与同圜仰思鸿代逝如徂川不可攀而空怀执鞭超兹遐衷畴向吐宣煌煌我祖微宦小骞或殒或罢不吊昊天父勤高赀黾勉累旃萧墙仇难毁室覆軿攻之迫之匆卒黄泉曩耻未雪薪胆其涟静言度之灾亦有源以盈以亢罹此坠颠不肖竞栗履薄临渊既眇圭禄亦秽金钱靡营靡求庶几玉金虽处衡陋襟次广便虽有饥瘁志象孔坚虽见百侮领忍周旋宗姻弃遗乡子不怜严朱所遭倍百啻千惟彼览撰聊以自妍巨公英儒交者八埏经济之衷可彻苍玄日奔月驰芳时□迁他人不知讥我贲戋侵寻五十羲和巳偏情事未伸忧懊内煎东山且居北阙倘然坤章泰茅我自有占凤凰车马或蔼阿卷时乎将来发展纠缠敢告灵德鉴此抱言
临终自祭文一首
维嘉靖十九年岁次庚子七月庚寅朔越二十六日癸丑以清酌庶羞之奠呼将徂之神而言曰呜呼汝神象帝之先庚戌以往貌在虗玄寓形黄氏婴孺超然终身海岳毕发版编爰嗣庄生同车晚年疢痗如何哀痛无萱神情越渫将驾台泉虽有卢跗安得痟蠲乌情而徂死何愧焉呜呼汝神汝返大圆人亦非后汝亦非先蜉蝣楚楚谁能控搴妻孥拱侍酸恻涕涟汝神澹如委若云烟哀者迷有岂知梦埏返汝真宅旷落无边御此玄酒声容泯捐娄江之廓郁筑夜阡棺初有骸衣衾敛旃百黄之后聚尘一戋呜呼哀哉尚飨
临终自传一首
五岳山人生于华盛虽拥树籯金之门巳迥彪悬黎之志六龄履塾遂好缃素古文解通尔雅今编古赋千首为诵数岁咏言便如老成凡有摛兴藻则盈心风骚矢口展若天授经纬自能祖考宾宴袁包二骢马钱状元试以文对如响仅八龄尔冠游诸生尝效王勃体撰序赠别吴郡太守林公庭木&#63140;昻时大学士王公鏊饯守江上守出百卷公咸挥贬独赏山人之文规俨六代未几公遣门士陈怡招致绿堂命赋真适园诗十六首山人矩步循沼抗管立就公览之大喜曰千载辋川才子骈秀矣自是日寝爱密南峯杨公循吉亦忘年缔友二公者吴中文苑之标镜也既已嘘扬传徧国俗山人像古匪适一家初学李太白曹子建次及杜甫谢灵运有所摹祖宛出厥口盖神精皈我菁丽自趋兹乃玄契非可言表山人平生为文轴妙在此虗极既开万言立吐此道乃内盈绮泄非中槁苦汲者也太白孙太初在吴自夸新化无敌独低屈于山人曰吾让陈思青莲尔一日过访山人请予挥写数纸山人曰主人宁可虗席邪太初曰吾自独酌尔山人染翰踰时太初流连酩酊忘形蜕迹逍遥如此迨于林夕呜琴送归太白与吴人交惟爱山人尝曰每见五岳有国士之风令人翩翩不已大司马乔公宇邀之金陵乞纂游山记一日著作一日登观南辇之胜遂穷研览草成公曰俾宇自为之十年难此南征公祖山人于清凉寺先遣韬将骑骖山人以往山人入寺群僧叱之曰今日守备宴宾并在禁辑岂容庞杂山人曰经始瞻敖容予驻息公来仆去必不相累少顷驺呵已及于麓即询山人在何精舍群僧茫然无对相与匍匐造前罗拜请愆山人慰之曰此苾蒭之慎守也竟亦不言遂与乔公布席山□左睇宫阙右俯江山今怀古迹风云簇前凄激嘻嘘大梦不妄乃共淹濡杯咏继烛于归己卯楚变寓书山人筹其机筦新建伯阳明王公在越四方鸿俊千里负笈汉氏以来未有此盛山人以有姑氏戴夫人嫁在绍兴馆于其家执贽道席晨参讲堂暮敛精室神澄笔纪作会稽问道录十卷公之蕴奥山人默识举契之矣盖门人咸隆颂陟圣而不知公方厪理过恒视坎途拟滞度迹而不知公随新酬应了无定景公之启授展矣诚血片言未悟千语犹释人之不明若巳聋瞶每晨班坐次第请疑公问至即荅无不圆中山人一日彻领汗洽重襟山人虽宝获王氏之玄珠未尝少有露耀与人辩诋怀珍衡门聊以永日故一时同游之士不知山人有此饱得或仅目为文人知我者其惟邹子守益欧阳子德王子艮王子畿乎为道不在求知尝允天则足娱其心而巳后值甘泉湛公振铎成均桃李响应謦口&#63140;欬之下恍增颖智山人尝私叹曰模范犹胚浑四时之序洙泗如春伊洛如夏越广如秋皆苍苍柄授俾烛昏衢匪曰无故也放人淫德笑而攻之桓魋沈祖何代无之山人匪假颂师欲彰骥附阐其肺腑以待知音耳二公谈道本为大同因有小细往来其间述饰萋锦几堕参商盖王公如握日中天湛公如流光亿士王公如瀵本昆仑湛公如达派万川日必有光派何离本故二门尚王者曰吾师以有事为简何假忘助之扰崇湛者曰吾师以忘助为实不似有事之虗二门所争譬之蕉鹿因其敖胜各有超首私臆有&#63112;以致如斯山人即疏前语其道自显有事正为勿忘勿助勿忘勿助正为有事一体浑同安得离判二公之学实各神明非世所拟二公皆不求知于人而乐知于天者也王公尝赏山人笔雄见朗约同山中着为王氏论语慨焉徂谢湛公不轻许目久乃雅知山人故命山人作易传序往年见山人不试养母公曰此事吾亦尝为之但出处不由人也恐子毋耄何不策麾南宫以毕此事山人竟两科贲趾公亦高之山人于嘉靖己亥十月朔日先妣王氏徂丧神情哀恸遂至羸疾至六月维夏疾犹未瘥乃自为之传传其大略而巳山人着僎黄集百卷以十干为部甲乙丙丁各自一二至十而未讫也山人闻道以来惟玩经体道洗心萧斋门人来谘既多作黄氏家语有经说有易系奥旨有怀贤录此礼部侍郎崔公铣序之有诗言龙凤集有老子玉略有舆地经有西洋朝贡典录此祝京兆允明为山人所序也山人思树勋常而瞻言百里必有摇败故不乐组绶亦爱宾屦而俗化荡靡惟嗜淫逸故杜门交游知飨御有枝腹之分故不营赀产知情态成狐蜮之化故不蓄怀较积书万卷皆山人折赀损产不惜重购读用未周山人嘅恨者也凡造山人论文者必虗来实去各满厥愿山人每谈抽其词绪若辗转无际故人之听之易融而变也海内名彦千里投分若北郡李公梦阳关中康公海相台王公廷相辈则以翰札见知若京口杨公一清岭南霍公韬天台黄公绾辈则以经济加器显隐致书咏山人萝门请交者约略二千余人恨山病夫不能荅酬之也子孙考其简迹而巳
