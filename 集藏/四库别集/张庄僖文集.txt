《张庄僖文集》　　（明）张永明


钦定四库全书 

　　集部六 

　　张庄僖文集 

　　别集类五 

　　明 

　　提要 

　　臣等谨案张庄僖文集五巻明张永明撰永明字锺城乌程人嘉靖乙未进士官至刑部尚书改左都御史卒谥庄僖事迹具明史本传是编原本分六集以礼乐射御书数为目礼集为诰命祭文赞诔碑志之类乐集射集皆南垣谏草其为南京给事中时所作御集书集为中州疏畧及部院弹奏事数集为家训语録杂着诗文而附以外纪二篇其编次标目皆为庸陋今删去礼集编为五巻其文平实质朴不尚雕华而多有用之言其为给事中时劾严嵩交通郭勋朋比渔利闻者震悚为河南巡抚时伊王典楧肆虐一方势横甚所司稍挠之辄中以酖莫敢谁何永明亦抗疏劾奏卒伸国法其气节有足多者则发为文章固与无物之言异矣 

　　乾隆四十四年三月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　张庄僖文集巻一 

　　（明）张永明 撰 

　　奸邪大臣背恩附党疏 

　　南京刑科给事中臣张永明谨奏为奸邪大臣背恩附党乞奋干断以昭国法以正人心事臣窃惟人臣事君之道犹事天也矢心对越精一无贰内无私虑外无私交日惟恪恭以勤乃职犹恐智能浅劣无所禆补以仰答恩造若复怀奸肆欺互相朋比以崇长其阴私岂惟臣道之缺实上乖天常下乱人纪罪莫大焉者也兹者郭勋滔天之恶逾于四凶仰赖圣明昭鉴穷治其罪欢呼之声遐迩倾动莫不举手加额庆明威之震曜如雷霆也天下幸甚然武人犷悍凶悖由来久矣若夫缙绅之臣习服圣贤之训而犹不闻君臣之义顾有阳効恭顺阴肆矫诬为私党之附此尤非臣所敢知也窃照礼部尚书严嵩受皇上殊眷崇阶峻秩恩宠逾涯苟圗报称虽捐躯恐不逮也乃与郭勋阴相交纳大肆奸欺宻请造以为欢缔声势以为固至如互分边帅之金而相悦以利偏克军士之资而相蒙以私大蠧兵政以生戎心勲戚家奴代造第宅嵩常被论而自辩孙澐非郭勋之私人矣澐今首称嵩复何解耶无日不造勋第情好尤宻纵妻赴饮其家路人所知嵩之附勋又表表彰灼者也臣闻之见无礼于君者若鹰鹯之逐鸟雀也无礼如勋者不能逐之己为罪矣况亲昵之乎又闻人臣之义无私交苟非公义泛有所交且不可况悖逆之臣而可与之交纳乎在小臣且不敢况受恩深重如嵩者而可二三其心乎再照严嵩近又具疏自劾是不惟假此以掩罪而又援此以卖直肺肝如见其将谁欺夫严嵩与勋其居甚宻其迹甚亲纵不轨之谋隐秘难知若其咆哮恣横骜逆贪饕其谁不切齿且亦尝经论列矣然嵩不言于虐焰方炽之时而顾言之于踪迹既败之后附其势以为利又尾其败而因以为功此尤见其险诈阴贼反复无恒之甚也易曰开国承家小人勿用盖自有载籍以来未闻小人而能成功者也宋臣司马光有言徳胜才谓之君子才胜徳谓之小人然从古小人易售其欺而君子弗究于用何哉盖憸险之夫习为欺罔多便利快顺之可喜而端方重厚之臣上下阴有赖焉者多以其悃愊无华而忽之耳才徳之辩君子小人之进退惟皇上深留睿察天下幸甚臣再维嵩与勋比附之故有二焉一则其嗜利蔑义之臭味相同一则其窃位固宠之声势相倚夫嗜利之心重则効忠之念轻徇私之党众则奉公之臣孤二者之势若持衡然亟反之以归于正其机甚微而世道登降之由于此焉决今圣君当极正臣子殚心翼戴之昌遇嵩乃敢怙终罔悛阴相朋比以自厚其私圗是岂所以报主恩明臣节哉大臣如此小臣何式文臣如此武臣何忌风之渐靡臣不知将何底止也乞将严嵩速赐罢黜为人臣忘公徇私者之戒庶有以破私邪之党明臣子之义国法大彰士风聿变而太平之治可拭目覩矣臣待罪南科已歴数月每愤诸臣深负上恩无以赞成睿志今元凶幸已伏辜而邪党犹得隐匿其奸以溷圣明若畏避权贵不敢指斥为循黙保身之计则不忠不直臣罪不容于死矣又何诸臣之愤为哉仰恃圣明敷沥冒陈臣无任惶惧战越之至縁系奸邪大臣背恩附党乞奋干断以昭国法以正人心事理具本专差办事吏杜文阳赍捧谨具奏闻 

　　贪污匪人久玷清班疏 

　　南京刑科给事中臣张永明谨奏为贪污匪人久玷清班大壊风教事臣窃惟臣道之多阙由士习之弗端而士习之弗端则师道之不立实启之古云养士莫大乎太学盖羣天下之髦士而萃之责以陶铸且为四方风教之表倡任莫大焉者也伏照南京国子监祭酒龚某素行庸劣士林不齿叨任成均污滥尤甚穷饕餮之欲蔑亷耻之心馔米膳银巧立名以侵克拨差拨歴惟视货以偏私监生罚旷者与未背监规者因而扣支似有名矣不知无旷与将拨者类多不给米肉何耶项元等四名出银四百八十两假起号舍之名以文饰似矣不知机户武曙与同乡郑金之超拨又何耶瞿塘戏坐师席亵嫚甚矣纳绫绢各四十疋而苟容孙继科冒引回籍与周重同罪矣馈银三十两而独免受堵禧金首饰三副纵其集班之时嬉舞谩骂于讲堂徒诡言彼方穉年而不加诃禁此六馆诸生之私指笑议者也勒王慎初银四十两致其拨出之后狂呌忿詈于私衙徒托言彼有心疾而不敢诘问此又逺近之所骇闻者也家僮容其乞差闲有家之义何居门子纵其通贿通政司之状可据邹来朋金盂银段之贽累数百金周干鱼果杂物之馈亦且数扛凡此者盖又不止为今日取悦之地而他日夤缘覆露之阶且将于是托始也兼之赋性躁妄处事乖违亡家狸而徧逮旁舍荷校列国学之门失库银而私拷东厢威胁陨无辜之命大体之隳所存几何官常之越肆然无忌况司府公事之私属素闻闽省夫价过闗之多索显播官衢其它卑鄙之行盖有臣耻言之而某不耻为之者矣夫朝廷养贤之地不闻弦诵之声而惟肆虐于刑威不闻礼义之训而惟征取乎货贿不闻诸生之衎衎乐业而惟致其羣然以诽议则污名器蠧士风岂特师道之不立已哉再思某常魁多士矣今为太学师循其资阶将或任台衡赞化理夫其魁多士也则后进者企而慕焉其率慆淫之风而煽导之也易为太学师则模不模范不范士习日以棼溃而入彀率者无真材将或任台衡而赞化理则徇私灭公训邪播恶其为害愈漫滥不可救此臣不敢不为陛下言之也夫言人之恶屡列章牍臣自失敦厚之体然使奸慝日滋无所禁戢臣又何以勉供微职以仰助皇上精明之治哉伏乞早赐干断将龚某罢黜别求名儒以充斯任庶菁莪朴棫之化所助为不小矣干渎天威无任陨越俟命之至缘系贪污匪人久玷清班大坏风教事理为此具本专差办事吏呉学赍捧谨具奏闻 

　　乞黜不职抚臣疏 

　　南京刑科给事中臣张永明谨奏为乞黜不职抚臣以慎固边防事臣惟国家各边重镇既设将官复设巡抚都御史盖欲文武兼济以仁义教化之用而成杀伐果敢之功其为任至重大也况大同一镇内拱都城外制塞北而又反侧甫平军情未固视之他镇更为重大为巡抚者必其忠诚足以化服顽暴徳望足以兴起敬畏才术足以建立事功而又军情毕照处置有方军机谙练设施中节夫然后反侧帖安狙诈不作使军威振而安攘之业成也臣访得巡抚大同都察院右佥都御史赵某人品素卑才识尤劣贪滥之声显著立身之节久隳节经给事中曾钧周采御史王献芝符验先后论劾皆有指实臣不敢复掇拾以渎圣听姑即其在大同不职之状为陛下陈之大同之兵骄惰失驭操练旷弛总兵官周尚文到任首罢私门占役之卒众服其公遂皆还操听命为赵某者当同心振作庶几人怀自新而一军之政举矣顾乃一筹莫展阘茸柔邪返忌周尚文声名出已之右巧言中伤揺惑众志见其操则诡曰操胡不已也见其役则又诡曰役胡不罢也不恤事体之宜专以煦煦之私市恩嫁怨周尚文愤其所为自恃素守亷介乃又执赵某之短以号于众曰贪黩而隳官守掊克而负军士者明神殛之夫使一军之士不闻忠义勇敢之训而习窥其倾危贪鄙之私今幸庙谟宏逺北鄙无患万一有警臣知赵锦之偾事必有甚于龙大有者臣愚以为论之于衂成罪稔之日孰若去之于事变未极之时犹冀有善其后者之为幸也臣尝谓边方巡抚才苟称任则虽素行可议皆当弃短取长以观其后独如某者本末皆无可观负乘足以致寇此诚首当罢黜以励臣工者也乞勅该部访查如果臣言不谬乞将赵锦罢黜速推素谙军事才望大臣一员往代其任仍乞天语警谕周尚文务在益敦晩节毋废前功或有疎虞必罪不宥庶几用舍适宜人知奋励边务其修举矣缘系乞黜不职抚臣以慎固边防事理为此具本专差办事吏郑隆赍捧谨具奏闻 

　　东宫礼仪疏 

　　南京礼科署科事南京刑科给事中臣张永明谨奏为东宫礼仪事臣闻汉臣贾谊谓太子为天下之本而惓惓以预养为言伏惟皇上圣明天纵启佑中兴父尧子舜一徳相承固有不待于预教者然易曰童蒙吉又曰蒙以养正圣功也夫当纯一未漓之初而能辅之以圣贤礼义之教则真性融而情窦不妄见闻正而左右嬖近无所惑也所谓自贻哲命其端在此臣愚以为就傅讲学之义实东宫今日之急务矣谨陈所见五事惟圣明采择焉缘系东宫礼仪事理为此开坐具本专差办事吏郑隆赍捧谨具奏闻 
　　一曰适冠服之宜以待年臣按大明集礼皇太子冠礼云皇太子加元服参用周文王成王冠礼之年近则十二逺则十五其冠服用九旒冕若东宫出阁讲学皆年八歳夫八歳则是未加元服也今东宫出阁未及冠期臣愚窃欲乞令礼官议用便服以从安适俟年十二以上可行冠礼庶讲学不至过时而于礼意似亦未失也伏乞裁择 
　　二曰隆君父之礼以始教臣闻文王之为世子朝于王季日三盖尊无二上皇太子虽曰天下之本而于皇上则臣子也臣愚以为出阁讲学之后宜习宫庭朝参之礼至于临见羣臣参决机务等事一切教之避让使知君父犹天之尊不敢有少抗也则孝敬之心兴而君道之大本立矣伏乞裁择 
　　三曰省仪文之繁以勤学臣闻帝王之学与韦布不同经纶之业与章句有异况皇太子初出讲学若仪文太繁拘迫太骤岂能使之乐学而不倦哉臣愚乞命礼官详定礼文务从简便宜令讲读儒臣与宾礼耆耄更番陪侍随事纳忠不必尽拘讲筵之礼则精神意气日进日倍而圣学有实功矣伏乞裁择 
　　四曰宾耄老之臣以让齿臣按大明集礼大本堂受贺圗三师宾客谕徳拜位在左西向皇太子立位在右东向其赞礼引礼者皆南北相向此国初所定盖犹冲年之礼也其后遇大朝贺皇太子常服升座三师宾客谕徳常服入就位北向立皇太子起立南向赞礼唱鞠躬四拜皇太子受前二拜答后二拜礼毕而出臣闻古之元子皆齿于学所以教让也皇祖制礼意本诸此臣愚以为东宫官属莫非人臣似不可以当答拜之礼欲乞命礼官会同吏部集议延聘徳望素着致仕大臣年八十或七十以上者数人赋之廪饩决不复令授官任事但取其体貌老成仪度庄重足为皇太子宾礼使之入侍左右盖致仕乃事外之臣年老无官守之寄优之拜礼稍似相宜伏乞裁择 
　　五曰慎官属之选以求贤臣闻永乐洪熙年间仁宗宣宗在东宫时既冠之后皆尝监国视事故用詹事府主簿録事同春坊司直郎清纪郎司谏分为六科以掌启奏其后宪宗孝宗出阁时年皆八九歳不理庶务故止设詹事少詹事庶子谕徳中允赞善诸臣而司直郎等官皆缺臣愚以为今日皇太子犹冲年也官足讲学可矣其余员缺不必尽补宜渐次精选学行俱优之士储之翰林察果徳业修举不负作养者以渐推补庶几官必得人而一时更改冐进之弊又少革也伏乞裁择 

　　重操江疏 

　　南京兵科署科事南京刑科给事中臣张永明等谨奏为陈愚见重操江以固祖宗根本重地事仰惟我太祖肇基南京成祖定鼎京师南北并峙一统之盛古无及矣南京为根本之地设官列职皆仍其旧而所恃为金汤之固者则在江防故提督操江之任既以勲贵大臣领之又以总宪文臣都御史兼之其愼重立法之意可知矣盖江防之守责在军卫而盗贼之起杂出民间武职大臣便于专临军职而都御史得以兼辖有司振肃威令其任为尤重也近因承平日久江防渐疎若不及时严加申饬待有事议之亦既晩矣此臣等以为操江之重不得不急也所以重之者有四曰正体统兼节制专信地谨墩台四者备江防之政举矣何谓正体统旧规水军操练南京内外守备参赞等官每季临江阅视与提督操江文武大臣序坐行事先尽守备参赞坐讫其操江大臣如武臣系侯伯则侯伯坐左都御史坐右系都督则都御史坐左都督坐右行之已久至嘉靖十八年五月阅操因提督操江都御史简霄有病未来诚意伯刘瑜与守备魏国公徐鹏举争论坐次辄至罢操该守备等官徐鹏举等论瑜忿争紊乱旧规具奏该兵部尚书张瓒题覆内开查得京营提督大臣下操各营坐营官亦多侯伯并无同坐之规况两京对待事体相同等因奉圣旨是刘瑜不听提督官节制敢肆忿争辄废操练好生骄恣本当重治并简霄都从轻着革任闲住坐次照京营事体不许僭紊钦此备行操江衙门钦遵施行缘提督操江侯伯都御史俱系大臣领勅专任提督正与京营提督文武大臣事体相当在京坐营乃提督属官耳固未闻有都御史坐营者亦未闻坐营官有专勅也南京守备操江均之为提督即如提督团营有太监侯伯尚书等官共事而皆不相统摄况南京守备职司机务其于江操不过临时阅视虽系提督犹非专职今乃以提督操江大臣比之坐营等官瓒所议拟盖未审详故欠明白且操江钦奉勅书内开事有应与内外守备参赞官计议者仍会议停当而行既曰会议则是体统相同非其属官明矣诚如瓒议则为属官是以提督而属之提督不惟于领勅都御史体统冇碍而在领勅侯伯亦所不安遂致近来每遇阅操都御史则先期出巡回避其守备参赞操江武臣等官亦各勉强了事情意俱不相浃是皆瓒之不审致然也夫江防事体重大临操阅视一应机务正守备参赞操江所当同心讲画之时序坐旧规似不可废若得查议照旧使之各全其尊则名正言顺而事成矣所谓正体统者此也何谓兼节制南京京卫俱属南京兵部而沿江一带军卫则属操江所以专统属重江防也照得新江口浦子口二营俱在江上南北截流相望此诚掎角之势江防之要害矣然新江口近在城外则属操江而浦子口逺在江北反属兵部操江节制但行于新江营而不行于浦口营形势相依事权不属万一江上有事则新江口有孤立无援之势而浦子口得坐观推避之安设险制胜之道顾如是耶且浦子口有应天等伍卫并作一营名虽京卫实在江北兵部点操歳不一及习成怠废骄惰日深将为无用之兵若得并隶操江听其节制则不时巡厯操练所不敢废或遇有事调遣亦不敢违况与新江口相为应援共守江防正以共守京城也此诚归一事体可收实用查得先任操江都御史简霄曾经奏行南京兵部等衙门复议不知因何停寝臣等窃谓当查简霄所奏着实议行令浦子口额属京卫则仍其旧而节制调遣悉属操江或量拨操船该营分领则南北相望臂指相依令行势重而兵强矣所谓兼节制者此也何谓专信地照得江防地方上至九江下至淮扬苏松相沿数千里皆其信地欲使一一宁谧非巡厯之勤节镇之专不可得也如大江形势上则安庆下则镇江尤为要害二处较之则下江尤急盖镇江以下即为海洋常州之靖江江阴苏州之崇明太仓松江之上海扬州之通泰咸滨焉穷沙僻岛盐徒负险窥伺窃发无歳无之使不备之有素鲜不倡乱如近年秦璠王艮之徒是已使当先有重臣不时出巡专镇其地豫为堤防何至有兴兵动众之费如此哉臣等以为操江都御史当于镇江久住安庆次之再照镇江见有总兵官汤庆住札庆以武臣居临军卫有司之间事体已多不便近该御史舒汀劾其赃滥奉有明旨革去都督仍留管事臣等以为庆贪勇人也用之于有事责其成一时之功则可置之于无事望其消未然之害则不可既削其职而不夺其权使之郁郁怨望于大江之滨恐非所宜且庆自不安其位尚何望其有为莫如革去或留别用其镇江等府一以操江镇之而又提督巡江兵备等官协心整饬亦既足矣如此不惟军民乐有所统而供费亦有所纾官不必添而军政自举所谓专信地者此也何谓谨墩台照得江洋上下九江至苏州地势延袤江汊逶迤盗贼之出没无常剿捕之应援莫及故十里设烟墩一座每墩设军快数人备之萑苇立之旗号据其髙阜常川瞭望有事则量其事势以为传报使行旅有赖疆圉无虞此固斥堠之制为江防之耳目也近因无事日久废弛不修台址仅存无军看守虽有巡逻官军然随船在江前后相逺即有缓急耳目无见彼此如不相闗此岂连属不可犯之势哉皆由沿江各地方所管官司不一又无专官查理是以逺近军卫有司恬不为意而江防良法将尽废矣此诚不可因其无事而遂忽者盖墩台一修军有常守遇有儆急大则举火烧烟飞报接境使知预备以为疆圉之固小则鸣金吹号儆励一方使相防救以为商旅之便是江防小大所深赖者莫此为要然非属重臣总之鲜不视为细务臣等以为必得操江都御史加意查督整饬严防各该地方衙门时加修葺季报操江验其修废以行劝惩期在必举则事权归一而人知所重江防备御之计焕然一新而奸雄窥伺之心自然黙夺矣所谓谨墩台者此也以上四事皆臣等待罪南科惧无补报日夜思惟及咨访众见皆以为颇切江防者芹曝之効不容自已谨摭拾上干天听如蒙采纳乞勅兵部再加议拟上请备行南京守备操江等衙门遵守施行亦久安长治之一助也愚瞽之言不知是否臣等无任昧死陨越之至缘系陈愚见重操江以固祖宗根本重地事理为此具本专差办事吏周文元赍捧谨具奏闻 

　　旱灾疏 

　　南京刑科给事中臣张永明等谨奏为地方异常旱灾乞豫防以固邦本事节准南京通政使司经歴司手本先准南京礼部仪制清吏司手本又准南京兵部职方清吏司手本俱为祷雨事内开南京自四月不雨至于六月旱气亢甚秋苗枯槁农事失望备行南京各该衙门及应天府合属有司同心斋戒照例于各宫观行香祈祷等因到科臣等访得今歳之旱自大江以南至于闽广势甚阔逺诚有非常比者伏闻灾不虚生缘政而起圣明在上举无失政是皆臣等南方庶官奉职乖舛以致上干天和甘霖愆候节经祈祷近虽得雨尚未周遍况已迫秋期后时无济除臣等痛加修省外窃惟有备无患古昔盛治之世未尝无水旱而卒不为灾者人事修而防患豫也即今旱势已成秋收无望米价腾贵待民饥莩流离而后议之则既晩矣臣等谨集众思讲求所以弭灾防患之道列为五事伏乞勅下该衙门详议可否上请施行万一小补地方幸甚缘系地方异常旱灾乞豫防以固邦本事理为此开坐具本专差办事吏呉鹏赍捧谨具奏闻 
　　一曰申饬官箴传说有言先王建邦设都树后王君公承以大夫师长不唯逸豫唯以乱民故官者为民而立者也今天降旱灾民庶艰食孟子曰受人之牛羊为之牧而立视其死臣等诚何所逃罪哉照得南京国家鸿业肇基陵寝攸在是以并设府部院寺科道等衙门两京并峙同符周之镐京雒邑第留都既与各省不同各衙门俱于抚按无属事权不一力敌势分又有府厂内臣公侯勲贵均受有地方之寄者故或倚法以朘削小民或越分以劳役丁卒行戸有和买之扰十不偿五坊厢有供具之费月无虚旬宴席太丰仪文太侈是皆官箴之不饬而民怨所由生也乞勅都察院转行南京都察院备行各该衙门申饬修省查议裁禁务在清约成风四方为则至于在外郡县于民尤亲利害尤切有不得人其贻患播恶殆不止于臣等前所云者仍乞备行各该抚按详加察访其有贪污酷虐罢软无能不胜任者许不时论劾议拟降黜再乞申勅吏部加意受灾地方遇有正官员缺即选才贤比照近年山东山西赴任事例严限供职庶几官必得人而救荒之政有攸赖矣 
　　二曰节省民力窃照江南财赋甲于天下而江南民困甚于昔时丁田粮差歳有定额而余羡之征无名之敛又再倍之其尤病者均徭里甲征银在官谓有书册事例而营辨支应重复扰民经过使客之供亿士夫人情之馈赠驿逓闗文之冒滥船陆夫马之骚绎无非取诸民者而又备水陆珍奇之奉谓之天字下程增秤耗纸赎之科谓之征输常制推剥多端茧丝殆尽是以豪猾则投匿欺隐贫弱则独累摊赔遂至拖欠正供重厪部使催督愈严逋逃愈甚再照上江二县差额尤繁除系籍军匠正役外有内府各监局并工部匠役有内府各库藏并外闗司铺戸人夫曰夫差有轮年里甲征银上柜支应曰柜银一民备此三役而又暴取出于多门经用苦于无制是二县之民穷又甚焉臣等涉厯未广咨询未详前项所陈十不一二至于事情之僻逺弊蠧之隐微其所未知多矣若不及今急为疏涤兴革窃恐江南之民无安日矣乞勅户部备行巡抚衙门及南京户工二部通将江南地方民情利病详议查处易之损曰二簋可用享今民急无食生不自聊非用损之时乎臣等愚昧以为诸在得己之科者皆宜暂行停罢当事之臣所宜悉心体国毋泥繁文毋避嫌怨要在修举旧制刬革苛法急纾民力以弭灾患可也臣等不胜惓惓 
　　三曰博举荒政尝闻救荒无善政宋臣司马光曰察守宰不胜任者易之各使赈济本州岛县之民则饥民有可生之路苏轼曰熙宁之救荒费多而无益者以救之迟故也然则得人而待之豫其犹庶几乎臣等考得宋臣赵抃之赈越也先期询属县之详民之被荒者几乡其能自食者有几当廪于官者几人沟防构筑可僦民使治之者几所库钱仓粟可发者几何富民可募出粟者几家咨询周详先事为备抃之所以为善也乞勅户部详博议拟转行各该巡抚衙门备行各属依仿前法审计豫待其有事势迫切民命急在旦夕者许所司便宜赈恤毋得拘泥文移申覆辗转以致稽缓悮事庶有及时之益然今灾旱地方阔逺兼以江南屡歳未丰旧储匮乏非赖皇上浩荡异恩厚加赈恤斯民不易存活除各该有司地方听该巡抚衙门查勘议拟题请外照得南京城坊之民尤为四方根本乞勅户部转行南京戸部查将堪动仓粮量行官粜一二万石使贫难下戸各止籴买五斗以上一石以下少济目前庶米价不致腾贵其粜本即归本部候熟买补似亦两便秋冬以后旧谷且尽民歉愈急再议开放常平仓米以加赈惠其所不足则在该部议拟上请施行至于煮粥救饥古人虽尝行之然粥食久顿则难用民聚蒸鬰则病生似非良法乞勅所司详择酌议施行 
　　四曰责任抚臣窃照江南应天苏松徽宁十一府州兼带嘉湖二府物众地大孽芽易生而直隶地方无布按二司之统辖无分巡分守之专寄所赖以抚治者巡抚都御史也查得景泰年间巡抚侍郎李敏以抚内多事建请添设大臣一员分巡督理其后兼为一员事繁势重官尊秩崇每多不肯尽心民务况迁转既速则虽雅志有为乍到地方咨询未悉迨其谙习则除书已下矣且南畿近因先任巡抚都御史欧阳铎志欲裕民改为新法然事不法古条令繁多民不安习后任抚臣屡尝通变宜民而皆不久升任未底画一前后文移不同吏愈得縁为奸今照巡抚都御史丁汝夔新任未久民情土俗日渐谙练当兹旱灾似宜久于委任以责成功臣等查得先年南畿抚臣熊槩则以大理寺卿在任周忱则以侍郎继升尚书在任李敏则以侍郎在任乞勅吏部查照近年题准事例各处抚臣必须久任其有年劳积久相应论擢者疏请加升职衔照旧管事必使地方宁谧功绩有成然后迁任此尤图治之要弭患之先务也 
　　五曰防遏盗贼易曰履霜坚氷至故事势有积习之渐而圣人贵未然之防今亢旱已极饥馑必至饥馑至而无以纾之则攘夺作攘夺作而无以禁之则盗贼行矣是不可以不早计也乞勅都察院转行抚按衙门备行各属军卫有司务在诚切抚谕使民感恩安业不思他变而又慎守闗隘以诘奸慝善抚流民以防溃散严禁攘抢以销邪谋庶几民得安堵再照南京江防事体尤为重大而承平日久法禁弛怠容臣等再加详访另具奏夺外仍乞先行操江巡抚衙门慎重江防倍加堤备庶几奸窃不萌而地方以宁谧矣 

　　乞黜恣肆大臣疏 

　　南京刑科给事中臣张永明谨奏为乞黜恣肆大臣以苏民困事臣惟年来有司驿逓衙门疲困已甚屡经言官建明该部集议又蒙皇上特载诏条显示寛恤此人臣所宜钦遵也而乃有恣肆骚扰不知检戢之臣使陛下之徳意不宣疲民之奔命日亟臣愚以为违令若此不加黜罚则人不知惧将来疲困之民不知其所底极也臣敢以道路咨询之真者为陛下陈之臣访得原任南京太仆寺卿今升光禄寺卿王某迁官赴任行李多至一百一十扛先发四十扛分从蒙城亳州至潼关入陜赴某原籍后发七十扛分作三运随某赴任每一重扛用人夫三名轻扛用人夫二名而又某及家口乗坐八人大轿三乗毎乗人夫二班共一十六名四人大轿四乘毎乘用人夫六名骡驼轿二乗幇轿人夫共八名详照某之一行除伴仆男女骑坐马骡数多未计外实用轿夫共八十名皂隶一十六名扛夫两路共二百四十余名每夫一名日行两跕工银一钱二分是某一日共费差银四十余两自南京到任与入陜西两路皆几三千里縻费差银不下千两臣闻君子宁亡己之财而不忍伤民之力某亦一人之身耳自奉几何而恣肆至此臣尝往来山东南直隶地方见邹滕徐沛之间昔之村舍今逃为墟昔之壤田今鞠为莽询之皆谓民疲于力役所致人臣荷国厚恩叨享禄位当戚然动心思所以还定而安集之某乃忍于为暴其志行可知矣臣厯访某在滁州偷惰无为卑鄙自弃亟取马科之赃赎多收地方之土宜他未闻其有善政也某自行人厯任给事中府丞以至卿寺曾无一日之劳在民而叨冒至此实过其分气盈意骄盖无复有可大用之实者矣乞勅该部查访如果臣言不谬乞将王某速赐罢黜仍行该部转行各该有司驿逓衙门申明钦禁如有仍前恣肆扰害人员许指名申详该管抚按等官查覆论劾庶几人心知警清约成风民疲其少苏矣缘系乞黜恣肆大臣以苏民困事理为此具本专差办事吏郑隆赍捧谨具奏闻 

　　申明钦禁疏 

　　南京刑科给事中臣张永明谨奏为申明钦禁塞冗役以安根本重地事窃照南京为祖宗根本重地各卫官军之设正以藩卫根本非以供私役也故存恤有条私役有禁律例之载亦既详矣其内外守备五府参赞监局各衙门供役人员各有额数一名不得多占因承平日久渐坏旧法府厂监局各衙门夤缘添役骚害地方以致偏累贫军逃亡将半嘉靖十年该南京兵科给事中何祉奏乞查革兵部覆题奉皇上圣旨是准议行还着南京都察院出给榜文晓谕其各衙门务要着实举行以除宿弊有违的科道官指名奏来处治不饶钦此钦遵该南京兵部尚书王廷相遵将各衙门原额应役人数照旧存留外其余滥役备行查革故一时军伍稍得息肩地方亦免骚害人人称快皆荷皇上重本存恤之恩也近该南京守备司礼监太监丘得题称本衙门公用人役近年一槩革去公廨一空更无一人供役乞要加添军丁九十名前来供役等因奉圣旨准他该衙门知道钦此钦遵该南京兵部职方清吏司备行到臣遵奉约期会选前项军丁间查得守备衙门官校直厅冩本书办军伴等项俱系官军每守备一员见有五十余名各在供役不缺丘得前奏已属欺隐又据南京龙江右等卫指挥等官余泰等呈称各卫所军人差繁人少逃亡过半军伍日虚间有余丁俱各见有运粮操备当派修仓夜巡军斗及领造黄快船只各项杂差每卫多者七八千名少者不下三四千名正军不足俱以余丁凑补并无一丁闲空乞要分豁等情看得各卫军人已甚繁苦一闻丘得所奏莫不骇然惊惶必欲选取以足前数则骚扰牵连弊无纪极且着役者一丁贴役者常五六丁科扰之害徧及卫所贴役之费恣归官囊假公营私徒资骗局有力者得以倚势为奸贫困者不至于激窜逃亡之尽不已也况近年查革之例非止守备衙门五府外守备参赞监局各衙门皆事同一体今使丘得之奏一行则各衙门皆将比例奏扰无已此又势所必至者也纵使军伍充实尚且不堪况当逃亡穷困之秋而复倡此额外加役之扰此弊源之不可以不塞者也臣伏覩皇上前旨许科道官指名奏来窃见丘得实属欺隐臣系言官不敢终黙为此冒死上陈伏乞干断将丘得重加惩治以为欺隐生事之戒仍勅兵部行南京兵部照前钦定查革事例一名不许多占则有以安军士之心奠根本之地而地方永受无事之福矣臣不胜战栗之至缘系申明钦禁塞冗役以安根本重地事理为此具本专差办事官闵日曙赍捧谨具奏闻 

　　乞黜不法大臣疏 

　　南京刑科给事中臣张永明等谨奏为乞黜不法大臣以肃邦宪以昭圣治事臣等窃惟今之刑部尚书即古司寇以诘奸慝以刑暴乱任至重也况南京根本重地刑狱大小独一南京刑部主之官尊势重非若各省问刑衙门有转详以穷覆讯有抚按以司稽察者比而又上违九重颇逺即有寃愬不易上闻故为南京刑部尚书者必聪明正直忠爱诚笃而犹恐其有遗照也矧以阴邪狠愎恣无忌惮之人居之乎照得南京刑部尚书顾某早窃虚名原乏治心之学晚缘起用忍为肆志之奸不畏公非敢违国典倚威权而济叨懫假刑法以充私囊纵子害人以官为市乡郡之通赇甚捷京城之胥怨实多敢即闻见之一二为陛下陈之臣等始至南京闻人语曰南京六部今止有五谓刑部由顾某坏之也此皆愤痛之词臣等初闻犹未敢信及后厯访诚有如人言者夫败伦伤化有人心者皆知恶之富民李迪因奸逼死弟妇某则受银三百余两乃脱重罪止问不应此何法也残刑酷罚犯官箴者咸在不赦仪真守备指挥路正无故勘死军人某则受寳贿百余乃强司官翻案故出此何律也其枉法鬻狱有如此者城南濠隍隙地系禁所也乃私占之日收民间牧马之钱永康侯徐源赐田系恤典也乃挟买之私取居民佃住之值其冒禁乱纪有如此者令家人顾荣包揽常州府二朱料价三千余两侵欺入已见被追提承上命采取大木刻花板计数百余其黩货无厌有如此者贿赂既通虽小事而毕行闗节不到纵深寃而莫辨他如迫取铺行之货物谋夺便业之腴田营利及于苏常贻害徧于闾巷其肆欲妄行有如此者其余细故难以悉陈是已为奸慝何以诘人之奸慝身恣暴乱何以刑人之暴乱乎故南京人士见其考满则喜其去闻其复任则畏其来见其子顾某之死则謡其偕死盖怨深毒积民恶之之甚有如此耳若某者虽卑官末品尚不可一朝居而况尚书之崇阶司刑之重职哉臣等待罪言官义不容黙故敢冒干天听至此伏望皇上轸念重地俯恤民情乞勅吏部再加查访如果臣言不谬将某速加罢黜别推亷明大臣以代此任则不法之臣知戒刑措之化无壅民怨可平邦本益固矣缘系乞黜不法大臣以肃邦宪以昭圣治事理为此具本专差办事吏马儒赍捧谨具奏闻 

　　张庄僖文集巻一 


　　●钦定四库全书 

　　张庄僖文集巻二 

　　（明）张永明 撰 

　　修理册库疏 

　　南京戸科署科事南京刑科给事中臣张永明谨题为修理册库慎重圗籍事臣等仰惟国家歴年黄册皆藏南京后湖地禁而人莫能窥令严而众不敢犯所以巩皇圗重民数立法之善盖古未之前闻也臣等各准奉本衙门闗札署管后湖黄册遵照旧规到湖查理间看得递轮黄册每十年盖造册库叄拾间架放册籍相承日久而自洪武至今百八十年臣等节据看守库匠陈钺等连名呈称年逺各库或已梁柱朽烂或已檐厫欹斜或已墙垣崩损如永乐十年等年南库等库则有壹间全架倒塌者上雨旁风无所盖蔽所宜急行修理等因到臣等除已亲行看视随行南京工部已经该部委官主事黎材带同匠作过湖料计逐渐修理外切照前项册库建造既已年深材木自难久固矧以湖气加侵人烟隔逺又每库皆叁拾间连属颇旷壹木偶蠧则牵及一间一间偶坏则牵及一库节据南京工部只于已坏去处料计修理而新朽不齐倾圮愈速每每随修随坏东撑西柱迄无完功臣等窃闻不一劳者不永逸若今册库除新造未久及年久尚堪修葺各库照常外其倾塌已甚如永乐拾年南库等库若非撤旧更新终非持久大计况每拾年壹库架陆万余本万一全库倒塌册籍浩繁何从安顿是不可以不逺虑也臣等窃欲乞勅工部转行南京工部议将已坏各库从新盖造庶旧材犹有可用近功可为逺圗实为便益再照前项工程颇为繁重动支该部钱粮或有不足应与议处臣等又查得本湖递年解到各处改正黄册赎罪银两见贮应天府库除存递年本湖查册各项公用外相应量议动支恊济庶财用有经工程易完册籍其永赖矣缘系修理册库慎重圗籍事理未敢擅便为此具本专差办事马儒赍捧谨题请旨 

　　慎简儒臣疏 

　　南京礼科署科事南京刑科给事中臣张永明谨奏为乞慎简儒臣以光圣治事臣伏见邸报今秋边臣奋勇北敌挫蔑而又二三儒臣行私交利污坏制科皆蒙陛下俯听言官论劾治罪仰见陛下神明之治文事武备综核修举海内莫不向风承德自古帝王中兴之业未有如陛下今日之盛者也臣惟儒者之业本以仁义道徳上佐人主兴道致治中和位育与天地参今乃有恣肆贪鄙如所罪斥诸臣上负君父之恩下愧诗书之教臣窃伤之书曰惟后非贤不乂惟贤非后不食天下之大岂遂无贤儒哉惟朝廷加意于养贤之地以徐察其善否而进退之也宋臣程颢言于其君曰三代养贤必本于学而徳化行焉治道出焉今馆阁清选止于文字之职名实未正欲招贤养材以辅时赞化将何从而致之也古先哲王所以虚己求治何尝不尽天下之才以成己之徳故曰大舜有大焉善与人同乐取诸人以为善臣愿陛下追察程颢之言益致养贤之实乞自今后翰林之选不必限于甲第凡中外公论推荐及岩穴之贤惟其徳业充备者逺览旁招务破常格随其年资或量授以署职凡有典礼则委之讨论凡有制令则试之详定而又临之以侍从大臣不必督以课艺惟察其才识之大小行能之髙下而已积以累考人品益分然后吏部从之以铨擢之法或存留供职或量改别任惟其才之所宜而处焉则徳成而上艺成而下浮薄虚文之习逺而仁义忠信之风行矣书曰克知三有宅心灼见三有俊心夫翰林之臣其竭忠效劳以报君父者惟在劝讲然经筵礼文自古繁宻程颢弟颐尝曰讲读数行羣臣列侍俨然而退情意略不相接如此虽弥年积歳所益几何臣愚以为一人独对与众见不同自然情意易通其忠诚与否尤易灼见欲乞陛下暂令儒臣日轮一员分番内直每当圣躬康适之时内殿燕闲之顷随意所及或召赐之面对或命以经义退具奏章不独阐明道义至于人情物态闾里欣戚皆得敷陈以陛下圣神作之君师诸臣从容观感长益必多陛下得以悉知其才否而用舍之庶几贤儒有以自见而不肖者不得以幸容矣昔傅说告髙宗曰惟斆学半念终始典于学厥徳修罔觉陛下圣徳光乎尧舜髙宗有不足为典学之益作人之盛臣不胜为今日愿之夫儒臣者辅相之储将有佐治赞化之责者也视诸百官所系独重故臣犬马之怀不能自已伏乞圣明俯赐采纳臣无任悚惧待罪之至缘系乞慎简儒臣以光圣治事理为此具本专差办事吏郑隆赍捧谨具奏闻 

　　慎考察疏 

　　南京刑科等科给事中臣张永明等谨奏为慎考察以重人才事窃惟我国家设官分职以为民极犹虑任或匪人乃观其会通立为考察之法其枢机周宻法度精详真万世不刋之盛典也臣等照得嘉靖贰拾肆年当考察京官之期成宪具在固无容议但立法虽善而奉法者容或有不尽焉其何以仰承皇上熙洽之治哉臣等一得之愚敢僭陈之以备采择伏读嘉靖拾柒年诏书内一欵一朝觐三年京官六年考察系朝廷黜陟重典考黜者不许辩复禁例甚严近年考核不当往往假借公法摈斥善类甚伤国体大哉皇言真爱惜人才之至意也臣等以为考察之时挟私伤善如明诏所载者固当事诸臣所宜深戒以副陛下德意至于去留贤否惟在得人不必拘以多寡之数近年以来闻有沿袭旧规拘泥成数甚至分别衙门扣筭多寡必求其人以足之者兹岂至虚至公之道也哉且临期举事各衙门堂上官既得与闻中间秉公持正固多其人若乃各为门户自立恩雠以爱憎为是非以彼此较多寡者或不能无亦足以乱事权而乖国是尤不可以不戒也凡此皆当先事申饬庶事体可全而旌别之典昭矣乞勅两京吏部都察院及各衙门堂上官必须协心体国不许自分彼此互有异同如某衙门之官皆贤也则尽留之而不为僭某衙门之官多不肖也则多去之而不为滥毋得诛求细过指摘暧昧又或以不在任者抵数搪塞致拂公论盖得其人则虽去一人而亦足为众人之戒一或有差则虽空其羣而去之人愈玩而弗畏也于劝惩何赖焉及照曾经考察人员降谪者犹得改过自新渐次叙用其以不谨等例革职者遂致终身不録其法甚严岂容轻试必须核实举事果有显迹败露人所共知者然后及之则留一贤也与国人共留之去一不肖也与国人共去之荡荡平平之道盖如是耳亦惟诸臣留意焉近年以来又有雠怨之家乗机造衅投逓无名榜帖或传播流言阴坏士夫名节惑乱观听倾危之风尤不可长乞先时勅下两京缉事衙门严加缉访拏获重治是亦有禆于考察之一事也再照考察之后其降黜者固多不贤然亦有奇伟磊落之才不幸误罹辠谴其视无所用耻者殆天渊矣若槩以常调待之一遭摈斥无复殊异之擢亦非所以收跅弛之才全始终之恩也乞勅吏部凡因考察谪降官员果有痛自刻责勉于为善操履加饬政绩卓异已经保荐者亦许不次擢用至于留用大小臣工有恃考察既毕敬畏心弛轻犯官箴改节易行事迹显著者但经论劾得实仍照考察事例速行罢黜永不叙用毋为姑息以纵遗奸庶乎人知自新而贤者不至于终弃官常谨畏而不肖者不得以幸容矣孔子曰举直错诸枉则民服臣等为今日愿之惟圣明择焉缘系慎考察以重人才事理为此具本专差办事吏郑隆赍捧谨具奏闻 

　　钦奉圣谕疏 

　　南京兵科署科事南京刑科给事中臣张永明等谨题为钦奉圣谕事臣等各准奉本衙门闗札该南京兵部准兵部咨武选清吏司案呈奉本部送该本部题前事内一欵一团营原额官军并去歳新收军人虽经清查选补中间老弱役占及棍徒游食投充者尚多不无虚冒粮赏合无将新旧军士通行查阅或老弱不堪或将官役占及棍徒游食等项投充无益实用者一体查革役占者退出着伍等因奉钦依备咨南京兵部都察院等衙门备行臣等钦遵会行各卫各营将操练并各项差本旗军舍余人等姓名年貌造册前来及调取南京户部食粮文册逐一查对去后随准南京兵部职方清吏司手本开称南京锦衣等五十二卫所大小教场浦子口新江口神机营原额军士八万有余近来逃亡故絶数多实在军人不满四万名各营操练军士止得二万五千余名军伍实为空虚等因到臣等窃惟国家养兵所以壮卫京师以备缓急之用军士冒滥则耗费粮赏无益于事我皇上明并日月洞烛幽隐首勅两京差官清查革减此诚除冗节财神武赫然千载一时也臣等敢不仰体圣心痛加厘整然时有机宜弊有微渐不敢不为陛下陈之南京乃祖宗根本重地近来军士逃亡故絶过多见在者不及原额之半中间又多老弱似宜设法补充其投充人役原亦有数若使一槩查革则军伍日益空虚非所以为思患豫防之道也臣等窃拟欲将各卫军士备查弘治以来投充数内委果老弱不堪者尽行革去其精壮者仍留操备以实军伍再照南京设立内外守备监局及承袭公侯勲戚等官其跟用军牢伴当等军虽有钦定条例等级名数然法久人玩中间亦有倚势多占役使卫有官吏畏威承奉名为幇贴更番实肆侵渔剥削若不曲为限制则军人日受其患害亦非所以防微杜渐之意也臣等查得嘉靖二年该兵部题为修武备以图治安事奉钦依将卫营军士逐一拣选老弱不堪者即将戸内壮丁替补其精壮空闲者悉送营操练如有权豪势要及大小头目人等私役卖放隐占者一一令其退出着伍又查得嘉靖十年该南京兵部尚书王廷相等题为革占役以实营伍事将内外守备监局等衙门役占军人遵照见行事例逐一查革等因奉圣旨准议行钦此钦遵今清查之际正法令机会之始伏愿皇上俯念南京军务重大乞勅该部查议申明旧例容臣等将南京各卫营军士除先年投充棍徒游食之辈查革外其老弱不堪相应查革者通行南京兵部即将本军戸内壮丁照名替补其戸无壮丁者即行原籍勾取暂将本军退换别差应役或通将该戸内精壮余丁暂役候补若别项差役军人其中年力精壮者尽行拣选送操不许夤缘脱闲卖放其内外守备监局等衙门跟用军牢伴当等军听臣等逐一查究俱照见行条例及近日题准事例照额存留其有多余者革退送营操练仍将存留过军人姓名数目造册送该科收照凡遇事故名缺每季终南京兵部委属官一员会同科道照名佥补不许各衙门擅作威福径自牌行卫所加添多役各卫所官员亦不许畏势承奉私自多送故立幇贴月钱更番使用名色如违该部及科道指实参奏如此则减革之中有选择之意清查之后有禁止之方军伍可望充实法令愈益严明矣缘系钦奉圣谕事理未敢擅便为此具本专差千戸朱相赍捧谨题请旨 

　　慎择本兵疏 

　　南京刑科等科给事中臣张永明等谨奏为乞慎择本兵以审安攘大计事臣等伏见邸报今冬小王子窥我撤备复来扰边仰赖陛下神谋圣虑既擒叛逆奸细以坏其机牙又治误事诸大臣罪以正我军法天威震动寇复北去臣等待罪南垣既不能先时论列防慎几微又不能临事糜捐抒竭忠力俯仰惭负莫知所容窃惟自有边患以来羣臣献议无虑百辈该部采集甚详臣等即有所见岂复有贤于羣臣者哉惟乞陛下慎择本兵用志一定规为有渐则羣策毕举而安攘之业成矣照得兵部尚书员缺众方仰望谓将必得才望大臣有贤于毛伯温者以副陛下简任及见邸报吏部乃推及右都御史戴某钦奉明旨升兵部尚书钦此夫某之不胜斯任岂逃于陛下之洞察哉特以紧急之际恐致缺人废事姑就近以试之此帝尧用鲧之仁也不然某之憸邪不职陛下于其为少卿也尝斥之矣于其为巡抚都御史也又斥之矣今之简任岂陛下之得已哉臣等查得国家实边良法实资盐课自折银之议起而边粟日空自余盐之利兴而边课益损某尝为巡盐御史矣懵习弊端加增余羡以要能声不顾阴坏边计某之见小利而无逺虑如此其不足以筹边也于兹见矣况其大节素坏阿附夤缘因人为利厯任中外啧有烦言臣等不敢缕举独如督木一事欺君罔人冒功要利其无忌惮之尤著者也给事中胡叔亷曾论及之臣等尝即某之辩疏考之巧言文过每善牵护独于指挥徐椿龄等其辞不容掩焉曰椿龄罄将家财四千两陪补亏欠乃不为之怜悯而返劾之臣亦不可太息邪此某不自觉其真情之发见者也夫前无领银虚报之失则后无陪补亏欠之罚后有陪补亏欠之罚是领银虚报者某也代之问罪者椿龄等也某之怜悯太息其愧心之萌乎不然某刻于用法者也何于椿龄而用情之厚如此乎举一事而某之大体可知矣夫某失己者也必不能正色以定国是偏刻者也必不能公法以服军心害能者也必不能虚己以收将材怀欺者也必不能核实以课功赏憸小者也必不能开诚布公以用羣策本兵重任窃恐某之必负托也戎事大机不宜再误故臣等冒死为陛下陈之伏乞及今边警稍安亟将戴某罢黜仍勅吏部速推才望素着及曾练习边事大臣数员请旨简用不论有无事故俱令忘私徇公疾速之任不许辞避庶几中外观听一新而制胜之本立矣臣等所谓慎择本兵者此也尝闻大冬不能一日而为大夏然一阳来复而天地之气为之毕应生养长盛莫能遏之故天下之事有可立致者有当驯致者窃详屡歳边臣虽尝屡有报捷然皆主于防守因其深入而应之未闻有长驱直捣犁巢穴而扫之者故彼得窥我虚实备东则寇西既去而复至法所谓縻军也夫今日战之与守俱不可息则住之与行劳费等耳而不早为剪灭之圗殆非也昔裴度辞于其君曰贼灭则还阙有期贼在则朝天无日忠诚之许国盖如此乞勅内外臣工恊谋合算督军监战各择攸司俟时大举声东击西使其疲于奔命而我乃可以得志也我军一主于战而不知有其它臣等所谓用志一定而可立致者此也然今边境萧条士马饥困势分于备多心携于援寡夫兵者气也气之不扬甚矣辄欲大举剪灭非事势之难成者欤窃愿内外臣工渐次修举停役峙储募勇缮械审地形之便以屯重兵则势不分而邀击可行乗敌人之虚以捣巢穴则援不废而攻围自解略苛细之文以寛武弁则将不携而展布易尽寛屯田之法以招农耕则财自阜而转输可省至于假重总督以军法行事之柄使之赏罚行而号令信尤为先务是皆诸臣所尝建明者国家之法羣臣有建明大臣有执奏建明或出于一人之长而执奏则核之以众人之公建明或出于一时之论而执奏则权之以经常之法诚使为大臣者积之以至诚持之以悠久毋眩于浮言毋惑于小利惟一心一徳以圗生聚教训之实如此而富强之业不成犁庭之师不举者未之有矣臣等所谓规为有渐而当驯致者此也是二者皆本兵之寄而惟大臣以安社稷为悦者能之陛下中兴之烈逺迈前古天必生有壮猷元老以为之佐是在该部知所以求之耳臣等不胜惓惓缘系乞慎择本兵以审安攘大计事理为此具本专差办事吏萧一和赍捧谨具奏闻 

　　议处铺行疏 

　　南京礼科署科事南京刑科给事中臣张永明谨奏为议定铺行以苏京城民困事臣惟书曰民惟邦本本固邦宁故朝廷建官宠之禄秩以厚养士之恩者凡欲以阜民利而植其生焉耳况南京为国家根本重地民生丰悴厥系尤重臣自到任以来窃见南京城坊生理萧条居民穷悴令苦于多门力疲于重役财竭于暴取盖自府县里甲正差之外有匠役有夫差有养马户而又有各项铺户之名自居积货物以至佣贱小贩自军民匠作以至单贫手艺凡在生理无弗占籍者中间尤有一二行役陪累重难则以城坊衣食得过之家充应家无货物之储官有铺行之役是明知其有害于民而故为之所以摧富民而为贫耳故占籍纔及数年富者必贫贫者转徙臣因接管巡视九库钱粮节据城坊铺户告称当季直月或因逃絶而扳幇贴或因陪累而乞均摊或以消乏而求苏豁或因重役而乞蠲省或势豪抑勒乞求分理或年久无价乞行查给老疾疲曳孤孀茕独号诉相继及查陪累之费每一行役重则月计用银数十两轻亦不下数两询厥弊端皆原官府用一而不缓二积少遂至成多虽官府不自知也查据先该原任上元县知县程■〈火节〉议有书册最尽事情而当时部院抚按衙门未为着实推详救正臣切惜之■〈火节〉之议曰南京内府各监局物料皆上元江宁二县铺戸出办是二县铺戸为内府成造上用服色器皿而编也内府每年取用物料本县具申本府会同科道部司等官约期估计查照各年成案参诸时估两平无亏各行铺户亦知职分当然自愿出办但先纳料而后领价已为成规及已纳料而久不得领价滋成积弊挑运有脚钱之费起批有纸笔之费进库有茶果之费称验有秤头之费一名行头三名走逓今日公务不收明日天雨不收守候有盘缠饭米之费官迁吏满书簿髙架领价有查寻案簿之费户众而物难齐路遥而至不速公差有驴子钱酒食钱之费买求不语又有打点门役之费如其价之多十分已费其二如其价之少所领不偿其所费矣此则物料有定数时估有定价铺户有定班犹可言也若夫无名之派不已之征无价之物料兼有前项诸费民又何以堪之试以一二行论之如重纸铺户止应办各衙门公用纸札衙门既多取用无时差重人少已不能胜自二十一史之书成纸张数多印刷甚众而乃加灾于铺户又有以公用之余纸给铺户以追其价久藏之故纸发铺户以换其新交纳之时又不免有前项诸费此重纸之所以困也如木柴每百斤价五分如木炭每百斤价二钱必得一百二十斤方足百斤之数自石城门以至正阳门西安门自下闗以至太平门每百斤又该脚银二分或二分五厘至于领价柴价三分四分炭价一钱五分或一钱夫民之于上也增其数而交上之于民也减其价而给此柴炭铺户之所以困也如松江江阴之布嘉兴湖州苏州之绢临清山陜之手帕毡褐出本地入南京价值自是不同今所领价或不及地头之数至于南京纱縀取用尤多亏苦亦剧此各行铺户之所以困也夫天下州县以一州一县之军民而奉一知州知县今以上江二县军民而奉南京大小各衙门又以外县而例京城又以土产而评物价衙门既多体统不一人自行法如之何其能胜之哉上江二县取用物料有解批有申文有印信票皆申解内府供应上用而五城兵马司之所取无解批无申文又不用印信票乃买办各衙门私用之物料也总甲地方系兵马司所管辖各街铺户视五城为亲临故取物甚易而奉承亦多此亦铺户之敢怨而不敢言者也臣尝反复程■〈火节〉斯议及查先任尚书霍韬湛若水给事中尹相亦尝先后具奏而皆施行未至积弊相沿日深一日今不为之疏涤振刷立为经常可久之法以定上下之交而固民志岂所以能迩人固邦本哉臣谨摅愚见列为六事乞勅户部转行南京户部备行各该衙门会同科道等官逐一查议着实举行庶几南京之民有安土之望也愚臣不胜恳切愿幸之至缘系议处铺行以苏京城民困事理为此开坐具本专差办事官曹章赍捧谨具奏闻 
　　一曰专职掌臣惟占籍铺户皆上元江宁二县军民及外省寓居客商惟当隶之应天府及上江二县其余衙门凡有事地方一应公用惟常移文二县令其办送公给价值而私用不与焉此京官与有司不同之体统也夫何积习相沿各衙门公私日用拘扰不一有如程■〈火节〉所议者二县五城于民最亲官卑势阻而自内外守备以及府部院寺科道衙门又皆体统不相为属事非专职难辄施行故虽明知铺户之愁怨失所而莫有能为之司平者亦势然也合无今后铺户之籍隶之应天府而歳命巡视钱粮给事中御史及巡视京城御史兼察之遇有蹈袭前项积弊敢于亏扰铺行及牙贩各役者许受害之人赴告准理并听斟酌轻重查论如给事中御史身自有违从都察院从重纠论 
　　二曰定额取夫上之取于民也无常则下之给于上也无尽吏书得缘以为奸而移易作弊之贿至矣行头得欺以为利而均摊小户之扰行矣是不可以不豫处也合无及今通行查议校数歳之中以为常自内府各监局以及部院卿寺等衙门自成造修理供应起运以及祭祀科举并一切非常公用自纱罗绫縀以及纸札颜料米荳柴炭各物料备查额数剂量会计开造数目备载由帖各给一纸与铺户永为遵守执照仍听自立文簿一册开载取用过数目以备稽查如此则行头可以预知物料之有无而收买以待取小户可以稽查数目之多寡而公派以均办如由票所载及虽不载而系一时奉例坐取曾经科道有估计明文者许铺户依期供应如由票所无凡系私买私用之物止许照依市价和买并不许二县五城出票拘铺户亦不许行头分派小户以科使用如此则市价自平人户自安矣 
　　三曰省繁役照得南京衙门颇称事简然公用之费或仍旧额而裁省未尽者亦有之如太常寺原额歳用白糟七万五千斤先年少卿欧阳塾在任查减六万斤仅用一万五千斤耳举太常寺而其它衙门可知也守备衙门芦洲歳课柴惟当召商平价■〈扌弃〉卖而乃拘扰牙贩捉船输纳陪累不一举芦柴而其它事役可知也在京法司多系犯人自纳本色纸张或令歇家代送南京各衙门亦各自有常用人役如歇家门库斗子之流虽非事体然平价使之转买以一衙门之人供一衙门之役犹可也而乃并拘铺戸其谁堪之南京礼部厯日纸原自浙江解送今乃改从南京买办然厯日纸张式様与他纸不同今之铺户犹凭商人于浙江抄作也每百张原价一钱今减八分夫一分固中价也然自今冬买纸明冬领价该监有无名之征经年有出息之累铺戸不重困乎举重纸而其它物料可知也房料铺户则苦于取非其有酒醋铺戸则苦于摧课过重竹木柴炭铺户则苦于输运独难举此数行而其它铺行可知也是当逐一查议裁处所谓寛一分则民受赐一分者也 
　　四曰慎估计臣惟钱物之登耗铺户之休戚悬于估计一事当会估之时虽曰多官各陈所见而执笔者给事中也市价之低昻虽长于商贾者有未尽知况儒生不言利事固其所易眩者也临时据案任臆所裁宁无差乎合无今后每当估计该部豫于一月以前通查各估物料尽数开送庶得详博询访至于市价一时暂有低昻而所需物料或积至一年二年以外方得完纳运送艰难守候长久又或价值重多不免称贷取盈皆当详计昔刘晏造船费常过倍岂帷务久逺以成功亦以详体悉而厚下耳故曰与其有聚敛之臣宁有盗臣夫损上益下非盗臣也而所司奉法不良务于减克以为能者其殃民敛怨罪有浮于聚敛者矣臣故愿司估计者慎之 
　　五曰详稽察照得各行上纳物料未完不得给价行之已久诚难别议今查得有已完纳而经年不得领价者又有该衙门素无钱粮虽欲处给而无从者合无今后集议某衙门合用某物料则议给以某项钱粮条格一定具载成册每一起物料完纳之后该铺户则赴巡视钱粮科道报完如过期不给价者该科手本赴司行查候年终造报九库钱粮文册通行具本已完则止题知未完则加参论如此则稽察详而无愆期小民有攸赖矣 
　　六曰饬官常照得南京守备内臣公侯勲贵皆有常跟人役或系投充或由私占久惯拨置不畏法度其它大小衙门亦各有积年皂隶盱睢桀骛循习成风以抑勒贱买为旧规以需索打点为常例虽禁之而不能止是宜备行南京都察院严加禁约访拿治罪如有上官听信纵容不自爱惜者并听科道官指实叅论及吏部纪过以备考察此亦申饬官常之一事也虽然是皆未尽乎拔本塞源之论也各省府县于民最亲其上为两司又其上为抚按府县扰民两司得以正之两司扰民抚按得以纠之体统一而事权不分所谓指臂之势顺而易治惟两京之官百司庶府虽有大小崇卑而皆谓之京官共惟君父之尊以为仰戴南京虽根本旧都然既违逺阙廷则下民之情势难上逹自与在京不同而又抚按之令有所不行又与外省不同臣愚窃谓南京庶务颇简而官曹之制似犹有可议者夫建官不忘祖宗之旧而变通适夫时措之宜此庙谟道揆之事非小臣所敢与知也惟圣明裁夺 

　　陈情终养疏 

　　南京刑科给事中臣张永明谨奏为比例陈情乞恩终养事臣年四十七歳原籍浙江湖州府乌程县人由嘉靖十四年进士初授直隶太平府芜湖县知县继升今职臣以一介书生滥登科甲谬列谏垣荷兹天髙地厚之恩是虽粉骨碎身岂能报答万一但念臣不幸甫及髫年慈父见背赖母史氏抚摩教育以有今日臣母今年八十有一止有二子长兄永秀见任湖广长沙府长沙县儒学教谕臣又叨任前职窃念臣母当此暮年朝不谋夕臣二子顾皆离亲逺禄万有他虞悔将何及每思至此不觉哽咽近于十一月初十日有家书报称臣母得患疟疾势甚危迫朝夕念臣惟恐不得一见臣得此报不胜惊悸悲号几至殒絶为此冒死比例乞恩终养此臣乌鸟之私至情之不可解者仰惟皇上以至孝治天下锡类臣工已非一日查得原任刑部尚书唐龙原任南京刑部侍郎王爌原任巡视河道副都御史丁湛亦尝陈情乞归终养俱蒙皇上怜允臣职虽卑至情则一臣又查得唐龙等俱有兄弟在家侍养尚得各遂所请以展孝思如臣兄弟二人俱蒙録用别无以次侍丁较之诸臣其情尤切况臣年力尚强圗报有日臣母衰病侵寻余生则有限矣若不披沥血诚早乞归养恐将来无及宁不贻终天之恨耶伏望圣慈察臣衷悃勅下吏部查照唐龙等事例容臣回籍侍亲终养以少尽人子报本之诚不胜感戴天恩之至缘系比例陈情乞恩终养事理为此具本专差义男张春赍捧谨具奏闻 

　　钦奉圣谕疏 

　　南京兵科署科事南京刑科给事中臣张永明谨题为钦奉圣谕事臣等各准奉本衙门闗札该南京兵部准兵部咨武选清吏司案呈奉本部送该本部题前事内开清查冒滥一事必须审取各人升授来厯充补缘由委官磨对方可定拟合无比照正德拾六年事例将五府所属京卫并锦衣等亲军卫所官旗役选差给事中御史各一员本部委官一员各会同催取文册逐一清查将各官旗应存应革职级扣算注拟停当及各军校革过姓名备细造册奏缴中间若有事涉疑似难于去留及欵内开载未尽应当减革者俱听差去科道等官径自拟议等因具题奉圣旨是这各该京卫京营官军力士匠役人等都依议拨差风力科道官照依奏内应存应革逐一清查停当奏报若事涉疑似难于去留的着拟议奏请定夺其余依拟行钦此钦遵移咨到部送司查得咨内未见开有会同科道清查字様理合请明遵奉案呈到部合咨前去烦查南京各卫所官军力士本部应否委官会同科道官清查等因咨部送司案呈到部看得南京兵部咨称清查官军力士未见应否会同科道乞要请明一节为照京营京卫已奉明旨差有科道官所据南京事体相同相应题请合候命下本部移咨南京兵部定委本部属官会同南京兵科及咨南京都察院札委御史一员照依欵内事件逐一清查完日造册奏缴等因该太子太保本部尚书毛伯温等具题奉圣旨着照在京营卫一体差官查勘钦此钦遵备行到臣会同南京福建道监察御史郭文翰南京兵部委官职方清吏司署员外郎主事王问谨遵奉圣谕欵内开载应查官旗人等会案通行南京锦衣等卫所及五府所属京卫查照各另造册去后查得嘉靖贰拾叁年正月内该兵科等衙门给事中等官杨上林等题前事内开除将洪武永乐年间皇亲比照军职事例照旧不议及虽系皇亲原有祖遗军功难以议革者不开外等因具题奉圣旨兵部看议停当来说钦此钦遵该兵部覆题前事内开国家之于军功例与世袭崇报之厚自古所未有也夫何自宣徳以逮成化年间冒滥日甚中间功次不明名为军功而实无军功或以他事例升本部嘉靖九年题准见行事例开载已明故遇袭替之日俱已查革但未经袭替者未尽厘正今该科道等官据理查出欲行请黄查对减革似亦相应但贴黄册籍俱隶内府该监收掌非遇袭替遽难轻议等因题奉圣旨这奏内泾府人役照旧存留呉伦等但系王所升授的都革了内系祖职军功并缉捕升级的俱待终身袭替查议其余依拟行钦此钦遵臣等窃照南京事体相同仰遵明旨随据南京锦衣等卫所各呈缴造完官旗军校力士文册到臣等又经吊取应查贴黄并旗军校尉力士文册及各该食粮册巻逐一清查除将洪武永乐年间皇亲及军职并各功次不明相应听候袭替查黄改正者照旧不开外其宣德以后相应减革官旗南京锦衣等卫所都指挥指挥千百戸总小旗校尉力士郝承恩等二百五十员名内不由军功传乞加升官徐天赐等三员不由军功纳粟加升官姜舟等三员皇亲有无世袭字様冒袭辈数官王楠等一十一员军职有功越升越袭冒袭职级官董茂等八十四员武举中式加升官郝承恩等二十一员年力已衰官旗王铎等一百一十五员名又查得南京锦衣等卫年老校尉力士李细佛等一十三名臣等公同详审将前项册巻重复磨勘相同照例议拟明白合行备细开坐造册奏缴外照得南京各卫所官旗祖宗以来额定员名中间累有故絶又子孙袭替之日厯年将功次不明者照例查黄减革其南京锦衣等上侍卫分名额仅存事权轻简各官子孙止沿祖职照常袭替亦无做工并缉捕盗贼捉获妖言等项功次冒滥升授各卫官旗实支俸米数目比照成化年间已减三分之一与在京卫分大不相同臣等奉例查出应减革官旗果系冒滥人数逐一注拟不敢妄及一人以辜国家崇徳报功之盛典负皇上省费节财之实心也第恐各该人员心存觊觎力可夤缘抗违明旨重复奏扰者不无有伤国体伏乞皇上秉明持断勅行该部恭送法司问罪庶得固塞幸途肃清军职仁义并行众心允服矣缘系钦奉圣谕及奉钦依着照在京营卫一体差官查勘事理未敢擅便为此具本专差千戸朱相赍捧谨题请旨 

　　乞优假言官疏 

　　南京刑科等科给事中臣张永明等谨奏为乞优假言官以图补报以重根本事臣等伏见邸报该南京礼部尚书某题为申明体制以明体分事内援礼仪定式官员相遇回避有等以给事中不避尚书轿为犯分者臣等惶悚不知所云伏念臣等俱以读书学礼拔身草茅厕名科第复叨圣恩备员言责待罪留都敬畏之心深惟自朂孤危之迹止结上知岂敢犯非其分处非其据骤而与大臣抗顾惟斯礼其相承已久盖自国初以来未之有改也苟非国初之旧则谁能作意以凌节居其所不韪谁肯降尊以就卑安其所不甘故在于臣等则有所受矣前之所无不敢为也前之所有不敢废也大臣以为是固然而不愧于屈也臣等以为是固然而不嫌于傲也故老多存风流不泯目击耳闻追论前故有以为起于近日者乎事非起于今日何前此之无所议也臣等不敢妄说以渎圣听顾以设官之意考证当今之职则知累朝之所以优假言官者亦必有故矣夫礼有经制有会通经制以定其则会通以度其衷礼之所以不废也礼仪定式约民以经也因事而立法随时而制宜则在圣祖时固已多所更定不能守画一以胶故常矣臣等以为品级之不恒拘体统之或相借是观会通以行典礼也夫六科陛下之近侍官也耳目之所寄也自唐而宋率隶谏官于中书门下省是假大臣以搏击之具也祖宗设官深鉴斯敝裁两省而不立并建六科而无所隶夫职无所隶则其体必伸趋走回避是属吏事官长之体而乃以责之天子之近侍乎如必以七品为拘则其所犯盖不特一行道之故矣引选文武职官胡为而与尚书侍郎同赴御前请旨选用也处置礼仪边务事闗大体者胡为而奉旨会议也举用文武大臣胡为而奉旨会推也三法司鞫问罪囚胡为而奉旨同问也陪祀分献于大祀胡为而许也侍宴于殿上侍仪于经筵胡为而与也吏部堂上官胡为而赴科附簿也各衙门堂上官胡为而赴科批押也是其体统之相借直与堂上官同之盖我朝之重斯职付之以耳目之专则聪明无所壅蔽借之以体统之重则志意得以展舒在廷之臣皆安之不问以其官卑责重为异也至于南京之六科于此皆无之非其官之杀也务不得不简也然设官之初意则固无贰也又何七品之拘哉臣等又闻六科之在京师其体亦有存者选官之礼是也吏部尚书南向而坐侍郎坐于东吏科都给事中坐于西皆北向是与尚书对侍郎并也至于武选则又跻而与尚书列亦何拘于七品之体乎臣等以为某之于礼仪定式亦有不能行者侍郎三品也布政使从二品也坐某于堂跪布政使于下曾何以品级乎此犹有内外也公侯驸马三品所宜避也某果避之否乎故臣等以为品级之不恒拘体统之或相借是会通以行礼也臣等亦不敢申其一已之私说以取重于卿士间且避不避于臣等无所加损独以南京为祖宗根本重地陛下端拱而南向制之使不假臣等以体统之旧以养其敢言之气而使其望风奔走若为大臣之属吏者然则将委靡退缩无以自振其究也巨寮勲贵有势重而不可反意得而无所顾深为壅蔽以欺妄宻为穽罟以中伤而甘心以逞者矣宋臣苏轼有云擢用台谏固未必皆贤所言未必皆是然须养其鋭气借之重权者将以折奸臣之萌而救内重之弊也伏望陛下少察此言许臣等无废其旧不以臣等之不贤而遂弃百七十年之恒守则后必将有为国家折奸臣而救内重者某平日号为稽古博学岂不知台谏之重为圣朝盛事顾以刚愎之资偏抝之性每违众以立说而近日之所处复有不厌众心者扈圣驾而纵宴游忘敬君之谊掌选法而私乡里乏无我之公薄曹南之拂其初则假是以宣郁恐言官之议其后则先是以籍口夫是以辄进是说也伏愿陛下少垂察焉下臣等奏于礼部都察院并议而圣断焉臣等幸甚臣等不胜战惧祈恳之至为此具本专差办事吏王臣赍捧谨具奏闻 

　　张庄僖文集巻二 


　　●钦定四库全书 

　　张庄僖文集巻三 

　　（明）张永明 撰 

　　乞停额外加征疏 

　　钦差巡抚河南等处地方都察院右副都御史臣张永明谨题为恳乞圣慈悯念地方灾伤俯赐停免额外加征府第工银以苏民困以固邦本事据河南府申据永宁县知县谢鲁申称该县原派伊府府第工料银九百六十一两三钱五分三厘自嘉靖三十四年至三十七年俱已完解止有三十八年尚欠五百五十一两三钱五分追并间近蒙钦差户部刘员外按临本县严催节年京边钱粮共欠银五万四千七百余两立限追征又据通县里老赵时兴等连名告称节年旱潦灾伤积逋数多即今新旧骤征并府第银两官校守逼民不堪命俱各逃窜告乞停征等因到府巻查嘉靖三十四年五月内奉文议派伊府修理府第银八万六千两除六千两陆续将在库无碍赃罚等银共五千九百七十两九钱先已送赴该府收用外欠银二十九两一钱见今差官催取未送其八万之数亦照原行自三十四年为始定拟八年为限每年扵夏秋粮内带征一万两量其州县大小分派不等至今五年之间已完解银四万九千三百八两六钱四分七厘五毫八丝惟永宁县止欠三十八年分银九百六十一两三钱五分二厘四毫二丝未解见征在官者已有四百零八两本府又查雒阳等县节年拖欠夏秋税粮甚多自三十一年起至三十七年止不下十八九万若别项银两势在稍缓者其所拖欠诚不敢以尽举夫朝廷与藩封孰重而孰轻京边之与府第孰缓而孰急朝廷京边钱粮则节年拖欠藩封府第银两则逐岁征派殊失轻重缓急之序况河南一府地粮独重杂役尤繁连年灾荒十逃八九而王府官舍旗校人等擅自径下州县催征骚扰官吏惧威严刑追比以致百姓破家荡产鬻子典妻而国家额赋反坐此拖欠即今王府工程皆已完毕而未征银两尚有三万余两若不预为酌处恐民力益不能堪国赋终不能完而钦差部使亦为徒劳尔矣本府因该县所申目击时艰不敢隐昧申乞照详又据河南布政司提督粮储左叅议袁洪愈呈称看得永宁一县拖欠京边等项钱粮七八万两里老苦于催征县官申请寛缓至于王府禄米银俱已完足又有府第银五百五十余两未完官校守逼及访得官校到于该县怙势逞威欺虐良善凌辱有司无所不至不独一县为然本职随处禁约但恐经过之后此辈仍复肆行合行裁抑及照府第银两似应奏请停止姑以目今时势陈之本职于今年正月二十二日至河南府二十三日赴伊府朝王目见本府城墙宫殿周围完固询闻四面云非昔日之旧东西北三面未经查知其南面端礼门外多设门楼三重极其雄壮华丽并无未完工程夫工已告完而银复派扰无端病民莫此为甚近见咨文皇上兴建殿堂大小官员各将俸银献进郡王以下随力献助工完停止夫以大工若此其急内外臣工夙夜忧惕思仰赞不日之成而未可得不此之急而乃急扵府第银两况府第已极完固岂不得已者哉内帑缺乏边储告匮户部题奉钦依差官查催河南府所属地方亦欲如数完纳柰官校人等守逼王府银两禄粮既已尽完府第又复催迫民急于避害不能顾义急扵彼必缓于此理势自然夫京边未完宜急而反缓府第已完宜缓而反急此真所谓舛也若不早为停止将来误事匪细本职奉勑提督粮储目击时艰不敢隠忍合无转奏将伊府修理府第银两除已完外其未完者尽数停免又据分守河南道右叅政亢思谦呈称看得河南一府地瘠民疲原额税粮独重频年旱潦相仍民贫彻骨歴年逋欠数多近因追并鞭朴一加逃亡相继其流离困苦措办不前盖不独永宁一县为然也自嘉靖三十四年加派府第银两于夏秋粮内追征每至三月之初伊府即差官校赍捧令旨分至各县直上县堂坐扵县官之上主使掌印官严拘各里里老年头人等立限追并急于星火倚势凌逼县官不敢少延窃惟伊府原奏开称府第损坏照例修理近据河南府申称该府新筑重城创建门楼拆除官民房屋街道改辟府地寛广倍前工作俱已完备夫工役已完而银两之征似在可缓而各州县尚严行追并以致民不聊生甚非为朝廷惠养小民之意也前项银两似应议拟俟京边钱粮完日追并解府或待丰年带征或奏请停止又据河南按察司分巡河南道佥事林腾蛟呈称本道巡歴至永宁县随据民赵时兴等连名告称本县连年灾伤小民逃亡过半致遗累年各项正额钱粮拖欠数多现蒙钦差户部刘员外及督粮道袁叅议按临本县追并又兼府第银两紧急现今差官在县守催日乆小民粉骨碎身亦不能办乞将各项钱粮暂行停征等情当将原差官钱锦唤入省谕回府不许在县骚扰并批行该县查报又据该县申称查得该府原差官钱锦孟思贤俱扵嘉靖三十八年八月初八日径自下县催取禄米府第银两本县随将禄米征完孟思贤扵本年十二月初六日随解禄米银两回府钱锦坐催府第银扵本月二十八日又差礼生董堂承奉侄叶童下县严催本县虑思激变小民省令本月三十日回府惟钱锦在县至三十九年二月初六日蒙本道按临本县阖县里老赵时兴等具告钱粮急迫致蒙本道查出钱锦在县当蒙逐回备申本道又据河南府呈称连年不收额赋拖欠甚多则不独永宁一县为然而所属十四州县大约事体相同矣现今内帑告匮圣明宵旰特烦勑使督责甚严为臣子者孰敢为其私计府第银两虽奉钦依给赐但以事势言则今日内帑急而府第缓以大义言则君上先而臣子后况本道近巡歴河南府备视伊府宫殿规模倍旧工程一新靡有损缺未完如蒙悯念民贫彻骨国赋燃睂所有该府所属陜洛等州县府第银两暂行停征以待丰年照数补给各等因申呈到臣接管巻查先准工部咨为比例修理房垣保障藩屏再乞天恩早赐完结以便安居事该伊王典楧奏称府第倾圯乞要修理该部议拟合候命下备行抚按督同都布按三司等官查勘会奏等因覆题奉钦依备咨行据布政司呈将委官勘估过该府修理府第合用夫料工价等银八万六千两分派各该州县于每年征银一万两陆续解送自行修理等情具呈前巡抚河南地方都察院左副都御史端会同巡按河南监察御史王题称前项工价照数派解但地方灾旱百姓不堪该本部议拟合候命下行令自行修理等因覆题奉圣旨既地方灾伤且罢钦此钦遵外嘉靖三十三年八月内又准工部咨为府第年久损坏日甚已经抚按估勘明白工价未给再乞天恩早赐照例修理以保藩屏以壮国威事该伊王典楧奏称府第倾圯乞要查照原估价数修理等因奏奉圣旨准照原估数目给与工部知道钦此钦遵备咨前巡抚河南地方都察院右副都御史邹案行布政司遵照征解去后今据前因臣会同巡按河南监察御史孙议照河南地方田地瘠薄兼以宗室蕃衍禄粮倍増于前时差役频繁征派每溢于常额即其平日已难支持一遇凶年遂至狼狈是以节年以来积欠京边额赋与夫会议银两约计百十余万至厪圣虑特使督征尚未能办目今帑藏空虚边需孔棘内外并困其事势诚急其为国计诚所当先者伊府修理府第工价府道各官咸谓该府宫殿现已修完仍被官校凌逼催征骚扰地方以重疲民之困所据里老赵时兴等纷纷告诉其情诚有不得已也矧今皇上鼎建殿堂预处财用凡大小臣工许其献进郡王以下亦聴献助为亲王者尤当仰体圣心顾乃屑屑于私计必欲取盈以剥民之膏血是岂急君父之义乎臣等查得大明会典凡诸王宫室自有定式今据督粮道呈称目见本府城墙宫殿周围完固询闻四面云非昔日之旧东西北三面未经查知其南面端礼门外多设门楼三重极其雄壮华丽分守道呈称该府新筑重城创建门楼拆除官民房屋街道改辟府地寛广分巡道呈称备见该府宫殿规模倍旧工程一新则与会典有违又查得问刑条例王府禄米若本府官员内使旗校管庄人等干预拨置擅自差人下府州县催征骚扰者旗校人等杖罪以上发边卫充军官员内使监候奏请发落今该府擅差官校钱锦孟思贤礼生董堂承奉侄叶童等络绎下县直上县堂坐于县官之上守逼禄米府第银两恃势逞威欺虐良善凌辱有司无所不至则与条例有违圣明在上宗藩不亿莫不恪守王章而该府悖违若此是岂守典承休之道乎再照当此荒歉之时青黄不接之际贫民假贷于富室既无所得仰食于有司又不能周复加该府催逼前项工价旁有追呼之苦下有捶剥之灾万一衅皷于一呼势成于羣合将若之何况今逺近多警邪党易兴所以萃其涣而系其心者诚不可不早见而先圗也所据该府未完府第银两多官目击时艰欲为停止情委恳切相应奏请伏望皇上轸念中原为腹心之重地百姓系久困之疲民勑下该部再加议覆将前修理府第工银除已完外未完银两照数停免仍将该府创建门楼等项查勘果否违式犯分应否改正逐一具奏请自圣裁其拨置生事之人通行拏问照例发遣庶宪典孔彰宗藩知警羣邪屏息闾阎辑宁黎庶有更生之庆重地获永赖之休矣縁系恳乞圣慈悯念地方灾伤俯赐停免额外加征府第工银以苏民困以固邦本事理臣等未敢擅便为此具本专差承差周讃亲赍谨题请旨 

　　乞停额外加征第二疏 

　　钦差巡抚河南等处地方都察院右副都御史臣张永明谨题为恳乞圣慈悯念地方灾伤俯赐停免额外加征府第工银以苏民困以固邦本事先据守巡河道督粮三道呈据永宁县知县谢鲁申据里老赵时兴等呈称节年灾伤积逋数多新旧骤征因今伊府差官校钱锦孟思贤等守催府第禄米银两民不堪命俱各逃窜该各道查得该府新筑重城创建门楼拆除官民房屋街道改辟府第寛广倍前工程完备前项未征府第银三万两相应停免等因呈报两院会本题奉圣旨该部知道该工部覆题为照亲王府第原系钦建分封其规模体式俱经内监画图呈览钦定遵行事干祖宗法制国家典章嗣王所宜世世恪守岂敢擅易今查伊王原奏止称修理地方官曲意奉承辄估价银至八万余两皇上笃念亲亲特允照给实天地髙厚之殊恩古今希絶之旷典伊王正宜仰体圣心恪守常分止将损坏处所修理为当却乃弗安祖制乗机僭踰擅将官民房屋街道恣意拆除改辟寛广据称南面端礼门外一处已増设门楼三重则其余可知况工既完备则价银自应停止差人下县既明有禁例钱锦等岂宜擅差地方以令旨行事既经抚按官会题前因相应勘究但事闗礼制今候命下移咨礼部题请差官给勑前去河南会同该抚按逐一查勘原钦建府第有外墙为限广阔若干今墙外拆除官民房屋街道若干南面端礼门外曽否增设门楼三重是否祖制其余拓开官民基地曽否竖造何项房屋有无僭踰明白画图贴说具由叅奏恭候圣裁其余应叅官员及应究人役聴照例施行原派工价银两既已工完本部行令即便截日停免抚按官仍明白晓谕以安穷民等因奉圣旨是除工银停免外又该礼部题奉钦依差礼科给事中龚某前来会同抚按查勘间承奉叶全等拨置伊王送与房主李鸾等房价私和泯灭李鸾等将银钱首县贮库叶全等又拨置隠情奏奉钦依备行院科会委按察司副使郭朝宾布政司叅议王遴分委知府等官陈庆李天荣等会问得犯人吴希同系伊府仪卫司校余由监生任知县革职招称该府承奉等官叶全等拨置展拓府第创建重城门楼移护卫长史司等衙门于王城之内逼换方城王府第及侵占桐城郡主府第各一所强占河南府学文昌祠基洛阳县监并养济院法藏寺及仪宾韩应壁等乡宧军民陈大壮乔岳等各房基共三百八十余间窑院十七所土窑十六空计地一顷余亩侵占官街采取军民树株擅用官车装运强抬军民周自省等一十七女擅立东厂缉访生事诈财修城使用及违例擅差军校钱锦等下县逼催府第禄米银两索要大户银钱并承奉赵用蔡朝诈传令旨辱打知县谢鲁等项俱实问过充军吴希同等二十九名杖罪谢鲁等十二名脱逃照提田五峰等九十名有罪聴叅叶全等六十二名并将伊王违制等情叅称仰惟圣祖钦定格式永为万世之章程皇上特赐工银尤出一时之旷典况不许犯分之明训焕然如新不必更改之纶音昭然在上伊王典楧本以亲藩嗣封中土正宜畏天保国恪遵祖训之严乐善承家仰答圣恩之重却乃恣已骄盈凭人拨置驾言修葺因肆更张门创建乎三重城遂过乎百堵逼迁郡王之第庙擅取先师之学宫强占民居周围废二百家之市并吞官舍纵横侵五六道之街妄拟天阙之尊严不畏皇言之炳赫明知僭踰务壮丽以示威越例科求必餍足而后快始而刼制委官估勘多虚已豫设改辟之计既而奉有成命任意拆毁复行其専擅之私若谓新辟丈尺止是遵照会典之文然原制钦定于圣祖者岂当擅易若谓置买房基俱在原估丈尺之内则当时上尘于睿览者何不具陈似此僭踰乃大违扵圣训即其恣肆实深负乎圣恩盖惟羣小相诱以致王心不检俱有实迹殊非小过合无将违制重城勑令改正其逼换方城王府第旧基行令伊府造还居住该府内外文武有罪官员通行提问查照律例奏请发落及将侵损银物强抬女子等项各给主收领以警将来则国典愈彰而小民永赖矣再照该府因建重城不俟奏请辄将护卫衙门移于重城之内今拟改正其护卫相应仍还旧处及查护卫原额旗军二千名今军余共一万四千六百五十余名又仪卫司原额校尉六百名今正余共六千六百余名盖其封国年乆生齿日繁遂使余丁多于正额向属承奉司占用办纳银钱倚势作威凌辱官府百姓皆由此辈为之深为王累失今不治恐事久则难变势重则难图实非所以善王后也伏候命下合无查照伊府护卫仪卫司仍留正额名数摘拨守御王城轮直宿卫其剰下余丁尽数查出编成队伍或量改一千户所或并属河南卫督率防御城池分班赴省操备或查照鲁府奏准拨补郡王府校从事例止许单丁摘拨不许隐占阖户人丁中间逋逃影射贯籍不明者许首发附近州县编当民差则地方缓急有赖可无意外之虞矣惟复仍旧存留及照伊府因建重城长史司每传奉伊王令旨发放一应事务如谋占官民房基起派车两采取土石刷选女子捉拏平人皆以令旨行之以致军卫有司衙门多被钤束该府内外官员举奉成案殊非朝廷笃念亲亲安享富贵及设官分职爱养小民意伏乞天语叮咛戒谕伊王止治其国内官僚不必干豫有司之事若有事情重大应合奏请者奏闻朝廷区处更宜严禁本府官校人等不许假称名目诈传令旨违法生事若有稔恶不悛及额外投充者事犯聴法司究问如例如遇王府发放事务敢有不俟奏准辄自奉行者聴抚按官指实论劾有司以罢软罢职军职改调边方庶几吏称共职民安其业而宗室将享盘石之固与国同休万年无疆矣等因连人呈解院科会审明白画图贴说招叅会本题奉圣旨礼部会同三法司叅看了来说查覆间又该伊王奏辩奉圣旨礼部三法司一并看了来说该三法司叅看得伊王不遵祖制増建城墙三重门楼三座逼换郡王府第侵占学宫庙祠官民房基地土等项及叅承奉等官叶全等大肆拨置罪犯深重并问过犯人吴希同等各情罪明当俱有显迹遵奉明旨查叅题覆间又该伊王具奏知府张柱等索要谢仪佥事林腾蛟扶同添揑及称各官私造囚车扭锁逼死人命等项但辞出一面恐涉遮饰必须差官再勘方可定拟其増设重城门楼先该给事中龚某巡抚张永明等委官丈量画图贴说进呈似已明白今称一砖一瓦率由旧式亦应究明相应照例题请差法司锦衣卫堂上官各一员会同抚按行委隔别官员将伊王奏内事情逐一勘究要见各官是否怀私扶害其李学先等是否逼打致死其修理府第是否率由旧式其余各项事件及应叅应问人犯照例提问明实与给事中龚某等原勘情节一并类招具奏定夺题奉钦依差刑部左侍郎赵某锦衣卫都指挥万某会同抚按勘问随该各官题委山西叅政陈洪蒙山东副使雷梦麟前来会勘间又该伊王屡次奏辩俱奉圣旨这事情着差官去一并勘问来说钦此备咨前来会行各官逐一勘问明白具招连人呈解部卫两院会审无异叅照承奉正叶全承奉副赵用武升门正王俊门副蔡朝典膳副叶相典服刘用内官彭宣李阳刘朝王用内使徐进闫志苑江宋天福张春徐尧书辨官王永寿任良弼魏科均属宦使咸预中谋煽习倾危构成党类多方拨置自谓各职为王之爪牙互肆凶残罔思百姓系朝廷之赤子渔猎蚕食破产者奚啻数百余家狐假虎威致死者不止二三余命或故违招集之例谈风水以蛊惑王心或明知创建之非假钦依以箝塞众口巡视巡捕僭称东厂之名采石采青忍夺小民之利诈令旨而奴辱县令肆志弄权改勘合而刷选宫人甘心导欲官府畏威丧气莫敢谁何士民饮恨吞声无门吁诉即今悲号无虑千口良由威刼已积二十年始焉估勘多虚致加派粮银之八万既而展拓弥广遂擅起萧墙之二重街署悉被其横侵第舍俱遭其席卷承奉叶全武升蔡朝赵用罪恶贯盈法应首论内官宋隆郑卓内使闗保仪卫正芮宣仪卫副髙节孙胜典膳副华诚夫典仗黎民靖兵马指挥方时雒阳中护卫指挥李官百户余兆镇抚谈世禄工正黄鉴工副谢霓仪宾郭一桂潘溱比周为党献谀成风或逢迎败度縦富乐院之欢呼或随从出城肆演武场之游衍内方时进逼迁府第反噬宗枝闗保弹射平人忍令残废谈世禄芮宣孙胜指债负以渔利朘削脂膏仗威势以欺民横索财贿诛其助恶之心当从改调之例内使齐贵久嫉生儒之号愬阴蓄报复之私雠撒石灰以挫辱衣巾致拥溃而踹伤人命罪有所由法应并究河南卫先掌印今管操指挥王锡官叨世守性实诡随既估勘之徇情仍觉举之无状委属瘝旷罪岂容辞本卫中前所副千户张洙本以懦夫罔知职守明见伊王之出郭曾无一字之拦阻右所百户林镇衰病余年昏庸丧志纳矿徒之赂既已自弛堤防引袖匿之金复尔公行嘱托招尤启侮罪悉由兹长史司见任左长史汪师召右长史王润职司辅导志乏匡维俛首怙终唯唯惟知窃禄傍观方蹶依依岂得无言律以官常责诚难逭洛阳中护卫指挥温如玉叨综篆之虚名昧典守之大义易府第为护卫曾不执法启陈迁护卫于重城又不据实申请若不量为调处无以惩戒诡随先任右长史陈澶素行依阿未闻纳约明知公署之改建并无谏阻之忠猷久旷厥官法应追论王府内外文武各有罪官员相应通行提问查照律例问拟奏请发落庶警将来职等窃照伊王典楧本以亲居藩服嗣承中土之封允宜世笃忠贞永法东平之善庶几恪遵祖训思报皇恩却乃志欲更张事多违制妄信堪舆之术顿萌图大之心驾言葺修擅行展拓城连百雉俄惊府第之峥嵘门建三重敢拟天庭之峻伟蹈春秋无将之戒昧藩辅谨守之规任羣小之纵横致流毒之滋蔓徇私逞暴则逼夺郡府以及先师之学宫敛贿宣淫则强娶室女以及已配之民妇率卫骑而出城赏犒殊骇聴闻挟银钱而非礼遨游尤乖统纪积愆具露奏勘已行蒙圣恩未即谴惩奉明旨特加查勘尤宜感乾坤髙厚之徳意遵日星炳焕之纶音引咎责躬摅诚俟命却又聴拨置而再三浮辩肆摭拾以掩饰前愆不候圣裁屡干天聴既非臣子恪恭之义又违祖宗训典之严据迹原情似非小过伏乞圣明裁处其违制重城及强抬妇女合无仍照前勘勑令改正复旧退出给亲惟复俯念亲王各姑准存留职等未敢擅拟均乞圣裁再照该府因建重城擅将护卫衙门改建重城之内先该给事中龚情等题称相应仍还旧处其护卫原额旗军二千名今计军余一万四千六百五十余名仪卫司校尉六百名今计正余共六千余名向属承奉司办纳银钱倚势作威凌虐士庶皆由此辈为之深为王累失今不治恐后生齿益繁逋逃日聚事久难变势重难图非所以善王后也相应仍留正额名数摘拨守御王城轮直宿卫其余剰下余丁尽数查出编立队伍量立一千户所或并属河南卫督率防御操备叅称该府长史司每遇发放地方事务皆以令旨行之以致军卫有司多被钤束殊非朝廷设官分职爱养小民至意恳乞天语叮咛戒谕伊王止治其国内官僚不必干预有司之事若有事情重大具由奏闻区处更宜禁约府内官校人等勿得假称名目及额外投充违法生事若有故违聴抚按衙门指实叅论各一节诚为逺虑相应一并议处通行禁革以上事情闗系重大皆非职等所敢轻拟仍乞勑下礼部会同三法司再加议拟奏请定夺施行縁汪师召王润陈澶温如玉黄鉴谢霓李官谈世禄芮宣髙节孙胜黎民靖余兆系王府文武官王永寿任良弼魏科系书办官叶全赵用武升王俊蔡朝叶相华诚夫刘用彭宣李阳刘朝王用宋隆郑卓徐进闫志苑江宋天福张春徐尧关保齐贵系内官内使郭一桂潘溱仪宾方时进系王亲縁系恳乞圣慈悯念地方灾伤俯赐停免额外加征府第工银以苏民困以固邦本及节奉钦依事理职等未敢擅便为此除具题外今将问过招由理合开报 

　　擒获巨冦疏 

　　钦差巡抚河南等处地方都察院右副都御史臣张永明谨题为仰仗天威擒获巨冦恳乞圣明亟赐典刑以靖地方事据河南按察司呈准副使沈科会同布政司掌印右布政使毛恺都司署印署都指挥佥事王鸿业守巡大梁道右叅政亢思谦佥事张学颜会问得贼犯王瑟等叅呈到臣据此巻查先准兵部咨该臣题为地方贼情事奉圣旨该部知道钦此钦遵该本部看得前项强贼煽惑构结杀人刼财所至震惊诚为可虞虽该本官题称调兵剿捕俱各逃散然渠魁未获势必复萌相应亟为殄除合咨前去烦为会同巡按御史严督统兵将领并守巡兵备府州县官员多方缉捕务将真正首恶逐一擒获明正法典现获贼犯卢文车等问拟招罪并将有功有罪人员一并查明具奏施行等因备咨前来臣会同巡按河南监察御史孙永思案行都布按三司守巡兵备等道并该府州县卫所掌印巡捕等官严督军兵多方缉捕及行据按察司会同守巡兵备各道勘问贼犯卢文周等招由呈解臣等审发该司监候具题间随据布政司候缺吏李琚将首恶贼犯王瑟并伙贼岳随及据开封府并西华县各差人恊同拏获伙贼王天佑等押送到臣切照王瑟等俱系元恶大憝为患地方已非一日今顾禠魄于官兵之追逐零落潜逃摉捕殆尽是皆仰仗天威之震慑庙谟之胜筭固非臣下所能効其力也除将各贼犯审明批发该司会勘并招去后今据招呈前来臣会同巡按河南监察御史孙永思反复叅详无异除批行该司将贼犯王瑟等监候奏请其被杀乡夫宋虎行令该县量处无碍银两径给其家以示优恤获贼有功武生义勇等役刘衍祚许太等量将现在赃物差等给赏布政司候缺吏李琚擒获首恶功劳可嘉准升通吏以示激劝外叅照河南都司宣武卫指挥使冯铭职司巡捕才极疎庸强贼縦横既不用心于追捕奸军卖放又不持法以痛惩虚揑文移恣行欺妄罪责难辞法应重究扶沟县林朝卿原任太康县知县今升山东东昌府通判邵鸣岐职忝专城先事乏驭防之策酿成恶孽临时失剿捕之机开封府通判蒋山扶沟县典史车承爵太康县义官冯社官司巡捕而事变失于稽防祸将延蔓而势力难于支救内蒋山缉捕颇効勤劳功过似应相准林朝卿邵鸣岐车承爵冯社虽有追捕之功难掩失事之咎再照布政司左叅政今升广东按察使熊逵原任京营佐击将军今推补通州游击将军吴子英祇承统兵之委而即日戒行方张扫众之威而羣凶逺遯况吴子英家丁有擒贼之绩尤可征其指示之能宣武卫指挥使刘世恩署指挥佥事何遵约林墉或领兵而劳勚之不辞或缉捕而后先之用命开封府知府周爻陈州卫指挥佥事黎思后布政司理问所理问今升河南府通判游良器案牍王邦佐尉氏县知县张元中陈州判官梁国衣鄢陵县典史黄栋西华县知县陶文渊典史王格常社巡检司巡检简永年职虽有崇卑之异而捕贼之功则均获虽有多寡之殊而効忠之心则一通应奬励以上有功有罪各官并前项所问情罪臣等未敢擅拟均乞皇上勑下该部再加查议上请合无将贼犯王瑟等十八名速赐典刑王瑟卢文周卢文现王琴闗大斌谢枝岳随仍照例枭首示众以正国法马江等与知县等官林朝卿等发遣发落陆续未获强贼刘奉等容令臣等严行守巡兵备等官查照节次巻案督并各该掌印巡捕官兵缉拏并未到赵三等另行问结供明李琚等并告实宋景和等省候外其冯铭重加究治邵鸣岐免究熊逵等量为分别奬赏庶赏罚明而人心知所劝惩盗贼宁而地方可保无虞矣惟复圣明别赐定夺縁王瑟等俱重刑例应奏请处决枭首示众冯铭系军职林朝卿等俱文职及奉钦依并仰仗天威擒获巨寇恳乞圣明亟赐典刑以靖地方事理未敢擅便为此今将前项会问过招罪縁由开坐具本专差承差周茂亲赍谨题请旨 

　　乞处补禄粮疏 

　　钦差巡抚河南等处地方都察院右副都御史臣张永明谨题为岁支原额不敷并灾伤减免以致禄粮缺欠数多恳乞天恩俯赐处补以济宗藩以安地方事据河南布政使司呈称查得周赵等府原额岁派郡王粳粟禄米共征银九万四千六百八十五两四钱六分内唐赵崇郑伊五府银三万余两旧规于分封各府闗支周府银五万两徽府银一万余两于本司闗支先年宗室尚少岁派可足岁用近年宗室繁衍禄粮日増唐崇等府尚可处补至于周府宗仪嘉靖元年止一千一百二十八位员嘉靖三十八年増至五千五百五十六位员以今与元年较之盖五倍矣每季共享禄粮七万七千五百余两一年共享银三十一万有竒除额银五万余两尚该银二十六万余两不敷支用向因各府宗仪岁岁逼扰本司势不得已乃至请留京税那借官银计自嘉靖三十年起至三十七年止凡请留者六次银数甚多俱已支放不胜悉陈其节年借过冠服恊济赃罚地亩盐钞编剰等银共八十三万六千八百九十余两至今无计补还即以目下言之三十八年分并三十九年春季计五季该放本色禄粮银三十八万九千八百六十余两又三十六三十七三十八计三年该放折色钞银五万六千八百余两二项共该银四十四万六千六百六十余两库内应支正项禄粮银止有二万二千四百四十三两有零尚欠银四十二万四千二百余两无从凑处各宗贫苦无柰动以百十成羣赴司諠嚷本司辗转思惟束手无策欲取之于库藏则年复一年搜括已尽欲取之扵百姓则迩来常赋之外加输更多民力何堪公私之际万分难处且去岁本省中牟等六十三州县灾伤重大题奉钦依除例不灾免外实免过存留麦米二十三万九千七百三十余石止征存留粮五十八万四千一百三十余石有司卫所等衙门官吏师生旗军校尉人等歳该月俸等粮六十九万三千余石仍欠粮一十万八千八百六十余石不敷支给况宗室惟赖常禄以资日用官军又藉月粮以供养赡乃至积欠数多而复当此凶荒之岁其势不得不苦苦告讨再照各省藩封独河南最多各府宗室惟周府蕃盛岁禄日增岁派有限节年凑补别无长策为今之计若不预为议请诚恐日前之急迫难支而意外之隠忧不细及查先该抚按衙门会题该户部议行少派起运多派存留候会计三十八年钱粮之日再行会议今三十八年派征税粮勘合存留又未多派仍复灾免过存留麦米二十三万九千七百三十余石其禄粮亦系存留蠲免之数不无愈加难处现今各宗疾首蹙额仰给无聊各该官军员役纷纷呈告催讨情甚迫切诚有不忍闻见者合无悯念地方灾伤禄粮匮乏事势危急速将后开应请钱粮乞为题请庶使禄粮少得接济而宗室官军人等俱有攸赖矣等因具呈到臣接管巻查先准户部咨为可怜极贫宗室乞讨累年禄银急救多命事该前巡抚河南等处地方都察院右佥都御史章焕巡按河南监察御史杨惟平会题该本部议将扣留保定等仓提编等项银两补给禄粮支用及议将少派起运多派存留三五十万石专备禄粮支用候会计三十八年钱粮之日再行会议定夺奏请等因覆题奉钦依备咨前来已行该司遵依外今据前因臣会同巡按河南监察御史孙永思议照河南一省夏秋存留税粮额有定数各王府宗室蕃衍无穷禄米岁増与各官军人等俸粮数多一岁所入本不足以供一岁之用况各年灾伤拖欠并节蒙圣恩减免虽经前抚按官屡为奏留并搜括那借各项银两凑补支给然欠多补少日益不足计今周府宗仪该支三十八年分并三十九年春季计五季本色禄银三十八万九千八百六十余两又三十六年三十七年三十八年共计折色钞银五万六千八百余两二项共该银四十四万六千六百六十余两该司库内应支正项禄粮银止有二万二千四百四十三两有零尚欠银四十二万四千二百余两有司卫所等衙门官吏师生旗军校尉人等三十八年灾免存留欠粮一十万八千八百六十余石无从处给臣自接管以来适当两河荒歉之余百姓困惫之日节年钱粮拖欠一时难以并征衙门仓库空虚官司别无积蓄各该宗室贫苦无柰动輙百数为羣赴布政司喧嚷逼迫各卫所官军人等虽不敢逼迫然其伸诉哀痛之情亦不忍闻今据该司所呈乞要比例请讨后开各项钱粮存留免解那移补给盖亦目击负欠之多身当索乞之扰诚非得已况王府宗室出入有防别无营运卫所官军班操不息亦非生理身家所赖专藉禄粮今各经年累月不得闗支何所取给逼迫哀诉事在穷蹙无足怪者仰惟圣明在上仁同天地靡所不周顾兹中州重地宗室官军人等使其穷乏如是何以仰副我圣明敦睦仁爱之心耶臣待罪地方职在绥辑钱粮军马尤其首务当兹钱粮缺乏又值连岁荒歉夙夜焦劳计无所出伏望圣明悯念宗室并官军人等迫切至情乞勑下户部从长议处比照前例将布政司所呈后开各项钱粮免解仍多派存留三五十万石专备本省禄粮支用庶宗室官军人等皆有所赖而地方可以无虞矣臣等未敢擅便为此开坐具本专差承差朱栋亲赍谨题请旨 
　　一比例多派存留巻查嘉靖三十二年为申明宗室法制以广仁恩以光圣治事该前巡抚河南右佥都御史杨宜巡按河南监察御史霍冀会题议照河南额粮一岁存留之数不敷禄粮一岁之用要将本省夏税秋粮多派存留二三十万石其或不足仍乞议定于何处拨补奏行户部议覆准将嘉靖三十二年原派起运保定等仓米豆共扣留银三万二千四十余两俱留本司专备禄粮支用讫嘉靖三十七年为可怜极贫宗室乞讨累年禄银急救多命事该前巡抚河南右佥都御史章焕巡按河南监察御史杨惟平会题自三十七年为始少派起运多派存留三五十万石等因奏行户部议得三十七年会计已过候会计三十八年钱粮之日再行会议定夺奏请覆奉钦依咨札前来案行本司遵依讫今查三十八年分派税粮勘合又未多派存留合无将会计嘉靖三十九年钱粮之内查照前议事理自本年为始以后每年少派起运多派存留三五十万石专备本省禄粮支用伏乞圣裁 
　　一比例扣留起运保定等仓粮银巻查先为地方灾伤事嘉靖三十年该前巡抚河南右佥都御史陆某巡按河南监察御史王楠会本奏行户部准将嘉靖三十年保定等仓米豆每石该银八钱止解银五钱扣留三钱河间等仓粟米每石该银六钱止解五钱扣留一钱补给禄粮又为地方连年灾伤岁派不敷岁用钱粮匮乏亟为上请早赐计处以补禄粮以备赈济及防秋军饷事该前巡抚河南右副都御史谢存儒巡按河南监察御史浦之浩会本奏行户部准将嘉靖三十一年保定等仓米豆每石该银八钱者七钱五分者止解五钱扣留三钱二钱五分河间等仓粟米每石该银六钱止解五钱扣留一钱专备补给禄粮支用又为申明宗室法制以广仁恩以光圣治事因夏秋灾伤该前巡抚河南右佥都御史杨宜巡按河南监察御史霍冀会本奏行户部准将嘉靖三十二年保定等仓米豆每石该银八钱止解六钱扣留二钱河间等仓粟米每石该银六钱止解五钱扣留一钱专备禄粮支用嘉靖三十七年又为可怜极贫宗室乞讨累年禄银急救多命事该前巡抚河南右佥都御史章焕巡按河南监察御史杨惟平会本奏行户部准将嘉靖三十六年起运保定等仓米豆每石该银八钱者止解六钱扣留二钱河间等仓粟米每石该银六钱止解五钱扣留一钱二项共该扣银二万五千五百七十三两三钱七分一厘八丝专备补给禄粮支用讫合无比照前项节年奏准事例将嘉靖三十八年坐派秋粮起运保定府广盈左右二仓易州仓唐县新兴仓涿州常盈仓良乡县丰济仓粟米黑豆共一十万五千七百七十一石四斗俱每石征银八钱止解六钱扣留二钱该扣银二万一千一百五十四两二钱八分河间府仓及巨盈仓真定府丰盈仓定州永丰仓粟米共六万八百六十四石四斗八升俱每石征银六钱止解五钱扣留一钱该扣银六千八十六两四钱四分八厘二项通共扣银二万七千二百四十两七钱二分八厘免行解部存留本司补放禄银支用伏乞圣裁 
　　一比例请讨减价银两巻查先为屡催缺乏禄粮不能补给恳乞再为奏请以安宗室以慰官军事嘉靖十四年该前巡抚河南右佥都御史简霄巡按河南监察御史蔡叆会本奏行户部准将本年原派秋粮起运坝上东马房等仓黑豆每石该银八钱止解六钱扣留二钱补放禄粮嘉靖十八年又为地方灾伤欠缺禄米无从措处等事该前巡抚河南右副都御史胡缵宗巡按河南监察御史陶钦夔会本奏行户部准将本年秋粮原派起运坝上等仓黑豆每石征银八钱止解七钱扣留一钱补放禄粮合无比照前例将嘉靖三十八年坐派秋粮起运坝上东马房仓东直门里牛房仓湖渠马房仓汤山草场仓北草场仓黄土仓坝上北马房仓坝上南仓御马仓坝上仓黑豆共一万五千一百五十一石六斗五升俱每石征银八钱止解六钱扣留二钱共扣银三千三十两三钱三分准留本司补放禄粮支用伏乞圣裁 
　　一查复派剰以济缺乏簿查嘉靖十九年以前坐派夏税派剰各马房仓小麦三千二百一十三石有零每石折银六钱五分秋粮派剩各马房仓粟米三万七千三百九十一石有零每石折银六钱俱存留本布政司官库收贮以备禄粮支用自嘉靖二十年起至三十四年渐次减派至三十五年以来尽数改派太仓并光禄寺等仓遂致本省禄粮缺乏难以措处合无查照先年原派事规自嘉靖三十九年为始以后年分仍将派剰夏秋各马房仓麦米照旧坐派本司存留补放禄粮支用伏乞圣裁 
　　一比例请留太仓草价银两巻查先为粮钞存留有限禄粮増添无穷岁派不敷岁用更加灾例减免借支边粮价银数多无从补解恳乞天恩早赐议处以济国用以惠宗藩事嘉靖二十三年该前巡抚河南右副都御史雒昻巡按河南监察御史吴悌会本奏行户部准将本年秋粮原派京仓黑豆银太仓草银二项共银六万四千四百二十七两八钱六分存留本司以济缺乏禄米支用合无比照前例将嘉靖三十八年坐派太仓银库草一百三万一千九百七十八束每束折银三分五厘共该银三万六千一百一十九两二钱三分免行解部准留本司补放禄粮支用伏乞圣裁 
　　一比例请复起运京边粮草扣下余银巻查先为屡岁缺乏禄粮不能补给恳乞再为奏请以安宗室以慰官军事该前巡抚河南右佥都御史简霄巡按河南监察御史王楠会本奏行户部议覆准将总部委官扣留京边粮草羡余银两发回本司补放禄粮遵行年久稍得接济自嘉靖三十年以后本部将京边扣留余银俱发太仓以致禄粮愈加不敷合无查照先年事例准将京边粮草该扣余银照旧发回本司聴候専补禄粮不许别项支用伏乞圣裁 
　　一比例奏留事例银两巻查先为地方连岁灾伤岁派不敷岁用钱粮匮乏亟为上请早赐计处以补禄粮以备赈济及防秋军饷事嘉靖三十二年该前巡抚河南右副都御史谢存儒巡按河南监察御史浦之浩会本奏行户部准将军需重大及边费重大二项事例银六千九百五十两免行解部准留本司以补禄粮支用嘉靖三十七年为可怜极贫宗室乞讨累年禄银急救多命事该前巡抚河南右佥都御史章焕巡按河南监察御史杨惟平会本奏行户兵二部准将本司库贮见在推广事例银二千四百二两预处马匹事例银一千一十两免行解部准补禄粮支用讫又为钦奉圣谕事该工部题奉钦依内开河南将户工二部节年开纳事例等银动支十万两差官解送四川采木应用除已解过银五万一千两外未解银四万九千两尚无召纳人员今本省禄粮缺乏无措合无准将未解银两免解四川以后开纳银两俱留本司补放禄粮支用伏乞圣裁 
　　一比例奏留缺官柴薪马夫银两巻查嘉靖三十二年为地方连年灾伤岁派不敷岁用钱粮匮乏亟为上请早赐计处以补禄粮以备赈济及防秋军饷事该前巡抚河南右副都御史谢存儒巡按河南监察御史浦之浩会本奏准将所属解到嘉靖三十年起至三十一年缺官柴薪银四千八百七十五两聴补禄粮支用嘉靖三十七年又为可怜极贫宗室乞讨累年禄银急救多命事该前巡抚河南右佥都御史章焕巡按河南监察御史杨惟平会本奏行户部准将所属解到见今贮库缺官柴薪银二千一百二十两四钱并自嘉靖三十七年起至三十八年止免行解部俱留本司补放禄粮支用讫合无比照前例准将缺官柴薪马夫银两自嘉靖三十九年为始以后年分免行解部存留本司补放禄粮支用伏乞圣裁 
　　一奏留奉例裁省驿递银两巻查嘉靖三十七年五月内该前巡抚河南右佥都御史章焕巡按河南监察御史杨惟平案验各准奉部院咨札俱行该司会议减革大梁等驿原设浙江市户马价银一万九千七百六十二两二分备行浙江布政司每年径自解部又座船水夫银九百两粮佥驴头银一万四千八百四十八两停造铺陈银五千四百一十七两六钱均徭馆夫银八千一百三十三两八钱一分四厘铺陈水夫自嘉靖三十七年正月初一日为始马驴工食馆夫自本年七月初一日为始通扣解京议呈详允遵依外又为灾患非常恳乞圣明俯念重地早为议处以安人心事嘉靖三十八年该前巡抚河南右佥都御史章焕题奉钦依将铺陈银内扣留三万两专补禄粮支用其座船水夫驴头馆夫银两俱照数征完差官类解户部交纳讫今照禄粮缺乏合无准将前项应该裁减水夫驴头馆夫及铺陈银两俱自嘉靖三十八年为始以后年分俱免解部存留本司补放禄粮支用伏乞圣裁 

　　张庄僖文集巻三 



　　●钦定四库全书 

　　张庄僖文集巻四 

　　（明）张永明 撰 

　　预杜河患疏 

　　钦差巡抚河南等处地方都察院右副都御史臣张永明谨题为预早设法以杜河患事臣接管巻查嘉靖三十八年二月十七日准工部咨该周王在铤奏称黄河旧在河南省城北二十里外自西而东经流入海然洄流自北而南直冲省城横波泛滥日渐南侵离城仅十余里患切封域乞行浚治等因奏奉圣旨该部知道钦此钦遵该本部议照会城重镇若黄河南侵诚所当虑但未经该省抚按官员奏报应行勘处除行都察院转行巡按御史会同踏勘外合咨前去烦为督同布按二司掌印守巡管河等官亲诣河流处所逐一踏勘要见前项水势见今是否南侵止离城十余里应作何设法浚治使复故道其兴举工程合用夫力应作何措办如合用财力数多事体重大径自具由奏请定夺若工程稍易可以随势堤防所费财力不多就便区处仍咨行本部查考施行等因备咨前巡抚河南等处地方都察院右佥都御史章焕会同巡按河南监察御史陈瓒案行布按二司掌印并守巡管河等官踏勘浚治本年二月十八日又准工部咨为紧急河患事该前巡抚河南等处地方都察院右佥都御史章焕题该本部议拟合候命下咨行本官会同巡按御史亲诣河流处所督同都布按三司掌印守巡并管河副使及该府州县掌印管河等官再行相度如果前议允当别无异议即使调集夫役动支无碍官钱先将翟家口对岸地方择吉祭告兴工挑穵务期大势之水引注东流然后广集众思或别挑支河以杀将来水势或培筑堤岸以防后日疎虞务使河患永息民生有赖等因覆题奉圣旨是钦此钦遵备咨前来又经案行都布按三司掌印并守巡管河等官查勘挑筑本年八月初四日又准工部咨为灾患非常恳乞圣明俯念重地早为议处以安人心事该前巡抚河南右佥都御史章焕题该本部议拟合候命下咨行接管巡抚右副都御史张永明会同巡按御史督同都布按三司掌印守巡并各府州县掌印各管河等官先将近省旧堤岸增筑髙厚以防再至其中牟等县泛溢水潦去处随宜疏导捍御以袪民患及原议挑穵翟家口对岸或别挑支河或培筑堤岸或别有长策一应捄时之宜善后之略务要多方谋议计策万全务使水归故道始为全功合用钱粮查照旧规动支应用若有干涉总理河道衙门亦要会同区处共济时艰傥钱粮不敷应须别处亦聴计处停当会奏前来以凭覆请定夺事完通将先后开浚过工程用使过钱粮夫役各数目造册奏缴等因覆题奉圣旨是钦此钦遵备咨到臣随经催行都布按三司掌印并守巡管河等官将原议欲于翟家口开河引水东流事宜备查所开河口广狭该若干深浅该若干合用钱粮该若干夫役该若干何时可以兴工何时可以就绪果否能挽河水东流使复归故道及别挑支河果否能杀水势扵人情事体有无窒碍至于近省堤岸若增筑髙厚果否可保无虞及中牟等县低潦去处作何区处可以保护城池使小民得遂赡养一并查议的确呈报去后本年九月内续据布政司呈该左布政使吕时中议照河源发自絶域不知几千万里九折以达中国潼闗而上泾渭诸水合流至陜州则势已渐大而羣山夹岸未遂弥漫河南怀庆以下渐受济洛沁汜等河众流萃汇遂为天地巨津而北方之水葢莫有大于黄河者宋室都汴代有经略然近省者惟汴蔡诸水而黄河经城东北达海至元时河始南徙逼近开封合汴泗以入淮我朝自正统及弘治以来虽分决泛溢靡常而入淮如故此河南怀庆开封归徳一带累遭冲决之患而徐邳以下接济运道利亦有之至扵遶城筑堤赖以防护则自宋元以来咸恃以为安而我朝间有河水忽涨突入为害者则以建都与列省既异其制而经畧与废弛又异其防耳使其岁加补筑不令有缺豁坦薄之处则暴水虽至亦安能为害哉爰自去年八月翟家口东岸渐淤是以河流渐南南岸既啮则北岸益淤日淤日啮渐逼省城亦其势也随该周王暨前巡抚章都御史各奏奉钦依备行前来复议时以事体重大议论纷纭持久未定今年六月忽遇大雨经旬不止致将原武判官村冲决一处散漫横流浸绕中牟等县以及开封大堤议者遂以为翟家口直河不挑则近省南岸之侵啮何时可挽此其说不必遐引逺譬即以判官村决口八百余丈狂澜肆溢怀襄无涯而大河之水拍岸盈流未见减去窃恐直河虽挑亦无以杀南侵之势也有为神河之说者以为黄河巨浸有神司焉挑之徒费人力无益此固荒诞无据不足为凭有为或东或西倐南倐北迁徙无常之说者亦以为挑之无益其言似矣而未究其故盖河流混浊泥沙相半昔人谓一石水六斗泥盖已试之言顾水流有缓急缓急所向亦无定形亦无定处流缓则泥淳泥渐渟则地渐高流急则泥浏泥渐浏则地渐低积高成淤积低成决故缓急之势髙低之由淤决之判也东西南北迁徙无常率由是耳先蒙巡抚章都御史议西自翟家口起东至时和驿东杨寛家庄止挑河一道长一十八里口低深阔不等计用夫九千九百余名银二万九千七百余两续议以前项口阔底深不足以受大河之水须口阔三里底深称是则用夫当得六十余万名银当得一百八十余万两其为工费甚巨虽竭数省之财力犹恐不支况中州哉迩年水旱频仍百姓穷困库藏空竭道路流离积逋无筭救死不赡而欲举大役以求成功难矣然犹有可虑者工程既巨非数月不可贫人俯仰无赖朝不谋夕驱此六十万愁苦之役而责以数月未必可完之工万一不逞酿成他变职恐中州所忧不在黄河而在荷闸之众矣然又有可虑者职前谓河流混浊泥沙相半即使新河挑穵果成阔纔三里许耳而大河水面少不下六七里澒洞一注容纳不堪淀滞阻塞势复洄流而南则此不赀之费将竟付之乌有乎然又有可虑者河流自此由归德入淮吕梁而下伏槽安流是以漕运有济设新河一开果遂直往时和以东倒海排山孰能禁御散漫铜瓦厢而下近浸刘皮等口逺浸杨家湖等处狂奔汛荡溃坏漕渠彼时为力抑又难矣数者有一于此谁任其咎古者欲适治理必顺人情人情所不欲虽圣人莫能强为今之计莫若较量挑河与浚流孰难孰易创始与因旧孰费孰省犯水与缮堤孰险孰夷虑翟家口东岸之渐淤则相形度势以浚之虑近省南岸之渐啮则相形度势以堰之堰者不南浚者渐北但令东去不为省城之害斯亦可已矣判官村决口则姑俟秋尽水落冬春农隙之时拘集乡人杂以河夫退择坚地速筑堤岸不使明年霖雨河涨再罹冲决至扵省城护堤昨去水面髙者一丈五尺低亦可足一丈今宜及时大加修筑缺者补之卑者増之薄者培之务使完固如此则虽卒遇泛溢而省中藩宗社稷城郭人民可恃以无恐先大学士邱浚谓治河者莫出贾让三策与贾鲁三法今完缮堤防是让之一策而判官村用塞翟家口用浚则鲁之二法具焉舍是即无策无法矣又据按察司按察使蒋宗鲁都司掌印署都指挥佥事陈国清分守大梁道左叅政熊逵分巡大梁道副使沈科管河副使郭朝宾开封府知府周爻管河同知李充善各议呈到臣反复详论挑河一节无虑数千百言大畧相同有谓工费甚巨虽竭数省之财力犹恐不支者有谓黄河水无定在泥沙所过河身即平所费不赀而功难必成成难必乆为可惜者有谓翟家口十八里之民庐舍疆埸付之浚窟贫民无力迁徙携老襁幼将安之乎骛利于南实害扵北者有谓财力天时水势地里人情皆非所宜者有谓前议则工小而狭恐束隘停阻虽开而易淤后议则工大而难兴恐劳费不赀非一省之力可办者不但是也又谓时方荒歉公私俱困驱六十万疮痍憔悴之民以徼不可必成之功惟恐激成他变以为祸本此多官之隐忧也臣犹未敢遽信督同三司府县等官亲诣时和驿翟家口黄河南北两岸徃来相视诚有如各官所议者而治之之法则当浚北岸之淤以导其滞固南岸之啮以捍其冲至扵塞决栽柳渐次为之此诚简易易行救时之急务也舍此不为而顾欲大开河口别开支河竭空虚之库藏以塡巨壑驱漂没之遗民以执畚闸挽掀天之巨浪以逼使其别流非臣之所敢知也至谓先年河决开封诚亦有之但遶城筑堤赖以防护其来逺矣间有夏秋霪雨淋潦众水皆归于河遂至弥漫泛溢冲决或所不免若能时加修缉使坚厚完固水亦安能为患哉至扵迁省之说龙卵之说黄河之患六十年一次之说皆足以骇人聴闻亦非臣之所敢知也臣熟思审处裁酌既定询谋佥同随行管河副使郭朝宾同知李充善鸠工聚材开封府知府周爻择吉兴事又以大工伊始必得神相乃克有济谨涓十月初三日躬率三司等官摄诚祭告以祈神休即日同知李充善督同祥符县主簿曹守贞兰阳县主簿陈完带领河夫一千六百四十九名扵时和驿北岸壅淤之处并力以浚导之南岸冲刷之处加埽以堤防之至十一月十三日据主簿曹守贞陈完呈报南北二岸工已就绪水势俱向北岸新浚河身东北流行南岸水势日渐迂回不复冲刷前项工役用力省而成功速此皆仰赖我皇上圣徳格天川祗效顺所致殆非人力所能为也臣随于本月十五日陈牲设币躬率三司等官诣河祭报讫又行同知李充善将省城护堤修筑髙厚以防日后疎虞其判官村等处决口则俟冬春水落农隙拘集夫役凡堤岸冲决者逐一修补树株枯死者逐一栽植于嘉靖三十九年四月初十等日节据管河副使郭朝宾管河同知李充善各呈称省城护堤三重俱已督夫修完护城大堤周围俱已起造铺房一十三所计三十九间时和驿河口修建公馆八间以为巡守员役栖息之所各将前项决口堤岸等处俱已増筑修补坚完又扵荥泽原武阳武中牟祥符封邱兰阳仪封各县黄河两岸长月等堤除现在成活柳株外其余空缺去处应该柳树尽行补栽其前后用过夫料数目造册另报各等情具呈到臣会同巡按河南监察御史孙永思议照黄河之患自古为然河南会省距河仅十余里近因北岸土淤约广数里因以逼水南行遂至南岸侵刷渐近省城加以昨年夏秋之交霖潦时至百川会集泛滥腾涌以为省城之害是以前巡抚官欲扵翟家口对岸开河引水东注疏杀水势盖亦思患预防之意但计开河工役浩繁劳费不赀况今两河地方灾荒军民困瘁库藏空虚诚恐河工一兴怨怼交作意外之虞诚所未免且该管河各官前报北岸之淤已经浚治河水东北流行南岸不至冲刷而省城与黄河南北两岸诸处堤防又皆增筑坚完设铺防守内有重堤之固外有护堤之埽似亦可保无虞今既经三司各道掌印等官查议叅酌明白所据开河一节似应停罢然臣等私忧过计黄河变迁自古不常至于每岁夏秋之际天雨久暂不时河水消长不一以臣等之愚岂能逆料候临期容臣等相机防遏通融调度以济时艰不敢琐屑以烦天聴伏望皇上勑下该部将开河一节再加详议施行地方幸甚臣等幸甚縁系预早设法以杜河患及奉钦依事理臣等未敢擅便为此具本专差承差魏汉臣亲赍谨题请旨 

　　将材推用疏 

　　钦差巡抚河南等处地方都察院右副都御史臣张永明谨题为急缺将材推用事臣巻查先准兵部咨称烦将所属见任大小将领并指挥千百户以上官及废闲将官不系充军为民者逐一品题要见何官堪任总兵何官堪任副叅游守何官堪任都司不必对偶明注实迹径自具奏以凭施行等因备咨到臣行据河南都布按三司各呈该掌印署都指挥佥事陈国清左布政使吕时中右布政使蒋宗鲁副使沈科并分守大梁道左叅政熊逵分守河南道带管分守河北汝南道右叅政亢思谦分巡大梁道佥事张学颜分巡河南道佥事林腾蛟分巡河北道佥事赵河分巡汝南道副使孙渭各呈将所属卫所堪举将领军职官员开报到臣复又悉心延访秉公甄别于内舍短取长仅得数人敬为皇上陈之如河南睢陈叅将署都指挥佥事胡宗义才优应变而每蓄之以深沈智足研机而尤兼之以勇敢昔任边防已着鹰扬之绩近征倭冦克收俘斩之功宣武卫闲住原任大同副总兵都指挥同知田世威早闲韬畧发迹于武科素藴机谋驰声于介胄握兵上谷屡成破敌之功仗钺云中力却防秋之馈身虽闲散志在宣忠以上二臣可堪总兵之任者也宣武卫闲住原任京营佐击将军署都指挥佥事吴子英气宇魁梧才猷练达恤军士而安静不扰理戎务而经畧有方敌忾之气未衰桑榆之绩可奏原任河南卫指挥同知今升徳州守备王复干骑射优长志气激烈守法奉公操履已征于视篆运筹决策功业歴见扵推锋驭下而恩威并着临事则艰险不辞以上二臣可堪偏禆之任者也南阳卫现任指挥使张廉勇足以御侮谋足以筹边随父对敌虽中流矢而不挠论功受赏尽给军士而不吝忠信可嘉亷仁足尚指挥佥事张熖壮盛之年骁勇之质规模闲整而有老成持重之风纪律严明而得操縦张弛之术昔领边操而军士帖服今司卫篆而声誉彰闻以上二臣可堪都司之任者也睢阳卫副千户朱武昌才识老成操持谨饬承调遣而锋镝不辞戍边隘而谋猷迭着威武既可以临戎谙练尤长扵料事怀庆卫署千户吴国年青而气锐志确而才优倜傥不羣承委敢先扵赴敌骁雄出众奋勇不慑乎艰危署千户陆淇体貌雄伟膂力絶人领军入卫而甘苦必同遇敌先登而矢石亲冒河南卫署千户詹恩年力精壮武艺习闲御强冦而不怯曾救百人之命破常格而委任可当一面之冲以上四臣可堪守备把总之任者也如蒙乞勅该部再加查访如果臣言不谬将胡宗义等遇有员缺量才推用则感恩奋励各効驰驱其于戎务未必无小补矣为此具本专差承差朱栋亲赍谨题请旨 

　　申明礼仪疏 

　　都察院左都御史臣张永明谨题为申明礼仪事据河南道掌道事浙江道监察御史王渐呈称窃照国朝设有都察院及十三道监察御史所以主持风纪弹压百僚至扵考满之典所以课成绩而励羣工闗系为尤重也查得往昔旧规凡在京在外考满官员进见每月俱以一六日为期自府尹府丞以至六部郎中等官皆门吏报名以次谒见各照职衔崇卑为之隆杀礼法森然有条不紊夫何近日考满官员间有妄执己私不循旧规或见同而礼文欲殊或官同而名否欲异或考满同而进见违期夫纪纲重地逺迩具瞻凡在各官岂容紊越至此窃照考满事体分属本道为此呈乞本院题请明旨以后各衙门官员俱照台仪谒见如有故违者聴本院指名叅治等因到院臣等照得考满谒见礼仪创始非自今日奉行非止一人所以严等威之辨而明上下之体也若妄意纷更其如朝廷之纪纲何哉今据该道具呈前因相应申明遵守以后考满官员如有故违容臣指名叅奏恳乞圣明严加究治以为越分之戒以敦礼让之风庶事体画一而朝廷之纪纲振肃矣等因题奉圣旨这考满官仪节都着如旧府尹府丞应否考核还查明行 

　　劾罗良疏 

　　都察院左都御史臣张永明谨题为恣肆司官背违明旨辄行妄辩恳乞圣明俯赐究治以重考核以肃风纪事本月二十四日据经歴司抄呈朝报内该吏部文选司署郎中主事罗良奏要都察院考满不拘日期不令报名臣闻之不胜骇异盖以本院一六日考满见堂乃百余年相沿旧规縁在京在外考满官员一月之内非止一人而详考其行难以一日必须数日核实始可类咨过部若如罗良之辩不但考核欠详抑且移文繁乱况考满歴及三年见堂在一日良谓妨废职业欺妄何甚焉良又谓郎中王国光等考满见堂或报官衔或免见或不报官衔盖以二十七年故都御史屠侨徇伊亲郎中张濂之请漫不报名后遂因循未即改正至今士论莫不曰坏都察院见堂之仪者屠侨也该臣永明与升任左副都御史毛恺申明二十七年以前旧规出示司务厅令六部郎中等官俱照旧规报名见堂未几郎中胡汝桂考满到院乃不循报堂之规辄自升台相见任情越礼莫此为甚随据掌河南道监察御史王渐具呈申明礼仪臣具奏奉圣旨这考满官仪节都着如旧钦此钦遵夫何奉旨未久而抗违随至臣不知良果何人而敢悖肆至此也良谓考满官或免见盖以郎中陆光祖见堂时偶值霖雨大注是日见堂非一人免见非止光祖良必欲沾衣濡足于霖雨之中果近人情乎良又谓吏部都察院纲领庶官事体相同都察院唱名仪节稍异臣看得考满官唱名不独都察院为然吏部凡遇考满官过堂皆官吏堂上执簿呼名各官堂下随呼答应此不独科道郎中即卿寺堂官无异今良不言报名现行扵吏部而谓都察院仪节稍异何其谬妄不思之甚也良谓是月初九日六年已满二十二日扵都察院见堂一时仪节未定未令相见良之欺妄至此尤甚盖是日良未曾到院止诣臣私宅谒见抗言讲礼曰若不报名我来考满若报名宁不考满臣谓三年考满朝廷定制见堂报名奉有明旨谁敢违之今良乃云扵都察院见堂未令相见岂惟诬臣至谓一时仪节未定视明旨若罔闻知其欺上蔑礼抑又甚矣臣尝闻在昔文王之世士让为大夫大夫让为卿今良乃一部属耳独无可让者乎卿寺等官无论今各部尚书侍郎考满到部见堂官则在后堂并立相揖拜司官则在门里南面答礼是堂官之体面轻扵司属而司官之礼度反隆扵堂官矣冠履倒置礼法不经良谓济济师师果如斯义否乎臣荷蒙圣恩畀以风纪重任若不当与司属相较但事关纪纲大体臣等不敢为一身私图甘扵缄黙叅照文选司署郎中主事罗良在昔倚托权门久不齿于士论迨今滥叨选部素不协乎舆情应考满而捏言不赴郎官之职业何稽奉明旨而故意抗违臣子之靖共奚在存心诡谲敢倡骄悖之风负气满盈殊乖逊让之谊伏望皇上轸念都察为朝廷纪纲重地百僚具瞻考满乃国家黜陟大典庶绩攸赖乞赐干断将罗良以不谨罢黜勑下九卿等官再不许至四司门揖以长后进浮薄之习仍乞勑下该部行令各官凡三六九年考满务要照例依期赴院考核如有托故不行赴考者容臣指名叅究庶部属等官不致效尤而济济师师之风聿见于尧舜之世矣为此具本亲赍奏闻伏候勑旨 

　　附礼部覆疏 

　　礼部等衙门一本恣肆司官违背明旨辄行妄辩恳乞圣明俯赐究治以重考核以肃风纪事该都察院左都御史张永明题前事奉圣旨文选郎中考满见堂既节年行礼不一罗良姑罚俸两个月奏内仪节礼部会同该科详议来说钦此随该都察院经歴司送到仪节内开各衙门考满官俱限一六日见堂及开郎中等官由门吏报名升台等因又该文选司送到仪节内开各部都察院通政司大理寺四品以上官翰林院国子监春坊司经局五品以上官升迁考满到部俱由后门进入与本部堂上官后堂相见仍到四司门揖及开郎中等官见堂系司务报名若考满系考功司郎中唱名等因各开报前来臣等会同礼科都给事辛自修等看得左都御史张永明随称吏部郎中等官考满务要依期赴院报名见堂及称九卿等官不得至四司门揖各一节为照宪台职司风纪其威仪体统系百僚之具瞻自难因人隆杀选郎虽居要路然品秩斑行亦六曹之俦侣岂宜独示优崇祇縁铨衡为事权所在而莫敢谁何未免渐加尊大亦有体貌因讹谬相承而失扵厘正遂致踵为故常即如考满日期在诸司悉皆安分奉约而独抗辨扵选郎者无非凭借事权而欲行违众之殊礼如九卿等官与堂官既已分庭叙坐而反仰揖扵司属者寔乃因循讹谬而必非礼典之旧规既该左都御史张永明论奏前因通应议处臣等详拟得今后吏部郎中等官应该赴院考满者俱令依期见堂不得自立同异九卿翰林等官凡由吏部后门者止扵后堂公见不得遍揖四司如此庶纪纲齐一名分不紊矣至扵郎中等官报名见堂吏部则系司务郎中禀引都察院则由门官传唱部院事体相同而仪节稍异臣等不敢定拟伏乞圣裁奉圣旨是部院一体该院报名见堂着照吏部行 

　　劾黄廷聘疏 

　　都察院左都御史张永明为贪鄙不职宪臣乞赐罢黜以正纪法事案照先该巡按浙江御史黄廷聘差徃浙江巡按一年已满例该差官更替等因到院随该臣奏请点差江西道御史龎尚鹏前徃浙江去后查得龎尚鹏已于四十四年六月二十八日至浙江交代接管讫今已四越月矣黄廷聘尚未回道臣正疑其迁延日久必有别情近访得本官交代后果私自回家行至湖广衡山县地方比因本官性气暴戾激怒知县陈安将行李扛箱通行盘诘盘出银八百余两数虽未的迹则已彰又闻屈礼县官复将银领回臣闻之不胜骇愕窃惟御史者风纪之官所以激浊扬清朝廷赖之以振肃庶僚者也必无欲以澄源正已以率物一切财用无与焉如公费廪饩自有常规皆有司驿递公应之此外不得擅取分文银钱嚢中如洗其宪体当尔今银两数多如斯非苟取何从而得且路出衡山枉道回家及犯有赃私者节奉明旨俱聴臣叅奏罢黜今御史黄廷聘交代已久枉道回家又犯有赃私正合罢黜之例叅照御史黄廷聘心同贾竖行若穿窬祗知玩法容私奚有风霜之面罔知正身率下惟贪暮夜之金苟黩货以盈箱敢迂途而返辔宪职大坏有玷西台秽徳逺闻贻羞东省此不可一日居乎其官者也伏望皇上俯察臣愚言非谬妄将黄廷聘速赐罢黜以为风宪不职之戒奉圣旨是黄廷聘着闲住吏部知道 

　　辞左都御史疏 

　　刑部尚书臣张永明谨奏为感激圣恩辞免重任事本年九月二十八日准吏部咨该本部等衙门会推都察院左都御史员缺奉圣旨张永明改都察院左都御史钦此钦遵备咨到臣宠命下临战兢无措窃念臣一介庸流遭逢神圣拔置刑曹惟恐奉职无状以辜任使之明方虞谴斥之加讵意推迁之及矧中台系纲纪之司都御史为风宪之长苟非其人曷称斯任臣惟鞠躬尽瘁不敢有辞者固臣子委身之义审已量力不敢自昧者实臣子事君之忠故効劳之心虽无穷而自审之分则有限是以披沥悃诚冒渎君父之前伏望皇上收回成命容臣勉修旧职以图报于将来臣愚幸甚臣下情无任感激祈恳之至为此具本亲赍谨具奏闻 

　　辞刑部尚书疏 

　　吏部右侍郎臣张永明谨奏为恳乞天恩辞免升任事本年五月初五日准吏部咨该本部等衙门会推刑部尚书员缺伏奉圣旨张永明升刑部尚书钦此钦遵备咨到臣伏念臣以一介庸愚乍蒙皇上拔置铨曹之二虽矢刻心骨以求效万一自省迂疎不足以仰酬圣明知遇日夕方抱惶悚讵意皇上特赐超迁涣汗下临臣叩头捧读感激之私非言语所能形状顾惟司寇之官实掌邦禁之职必得廉平长厚练达吏事者斯称其任如臣謭陋岂所宜堪是以披沥悃诚冒渎君父之前伏望皇上收回成命容臣勉修旧职以图报于将来臣愚幸甚臣下情无任祈恳待命之至为此具本亲赍谨具奏闻 

　　谢恩疏 

　　刑部尚书臣张永明谨奏为恭谢天恩事本年五月初五日钦蒙圣恩升臣刑部尚书随该臣具疏辞免奉圣旨卿才猷练达司寇重任特兹简擢宜承朕命不允所辞吏部知道钦此钦遵除赴鸿胪寺报名廷谢外臣诚惶诚恐稽首顿首上言陈谢者伏以政贰铨衡方切负乗之惧职司邦禁复叨超擢之荣仰戴恩纶控辞莫遂顾念臣才疎读律学昧通经敬天命以奉一人怀忠惟切棐民彝而成三徳効绩何能兹盖伏遇皇上徳育下车仁敷解网良惟折狱惠在安民式保大于包荒不求全扵器使肆以凡庸之品亦归甄録之中感幸为多实荷天日无私之照叨荣已甚乃蒙雨露不次之恩臣敢不祇率属僚宣扬徳意务尽一心以靡怠坚持三尺而弗挠仰体浩荡好生之仁勉竭涓尘服劳之义伏愿玄禧益茂帝眷弥隆万寿绵洪同天长而地久八方宁谧恒海晏以河清臣无任瞻天仰圣感激屏营之至为此具本亲赍奏谢以闻 

　　又谢恩疏 

　　都察院左都御史臣张永明谨奏为恭谢天恩事准吏部咨该本部等衙门会推题奉圣旨改臣都察院左都御史钦此随该臣具疏辞免奉圣旨卿才行老成风纪重任特兹简用不允辞吏部知道钦此钦遵除赴鸿胪寺报名廷谢外臣诚惶诚恐稽首顿首上言称谢者伏以职司总宪允为法纪之宗位列中台特重风猷之选提纲而饬吏治肃度以赞庙谟自非迈徳之贤曷称具瞻之望如臣庸劣忝窃踰涯方惭旧职之未修何意新恩之遽及恳祈恩免真知蚉负之难胜重拜温纶愈沐鸿慈之下逮战兢罔措感激何言兹盖伏遇皇上徳并海涵仁同天覆善无求备不因葑菲而下遗寛以有容罔择涓流而毕纳遂致微臣之朴樕亦蒙大造之甄收臣敢不益励初心坚持晩节正身率属务期职任之咸修秉道协中必使纲维之克振伏愿皇猷日丽圣寿天齐纲举目张永致升平之化河清海晏益隆熈皥之风臣下情无任瞻天仰圣激切感戴之至为此谨具本亲赍奏谢以闻 

　　又谢恩疏 

　　都察院左都御史臣张永明谨奏为恭谢天恩事本年某月某日伏蒙圣恩以臣三年考满钦遣内监张诚赍捧钞二千贯羊一羫酒十瓶颁赐到臣谨焚香望阙叩头祗领随赴鸿胪寺报名次日扵午门前谢恩外臣诚惶诚恐稽首顿首上言称谢者伏以国典课功绩效未征于明试圣恩敷锡宠光特被于匪颁循省曷胜凌兢无措窃念臣备员台省深惭纲纪之司冒歴岁年未効涓埃之报岂期大赉爰及微臣玉醪芬苾香浮尊斚之春牲镪辉煌喜动门阑之色非望所及何功以堪兹盖伏遇皇上仁覆尧天典成万物知临舜日光被四方式保大扵包荒不求全扵器使顾以樗栎下材亦得滥叨渥泽惟深感激莫罄名言臣敢不益励愚忠誓坚初志旨酒思劳赞王道和平之化羔羊秉节率官常正直之风伏愿徳并重玄超三皇而轶五帝寿绵万载光七耀而配两仪久绥寳厯于无疆克奠金瓯扵有永臣无任瞻天仰圣欣跃感戴之至为此具本亲赍奏谢以闻 

　　乞休致疏 

　　都察院左都御史臣张永明谨奏为衰老目疾恳乞天恩容令休致事臣由进士授芜湖县知县选南京刑科给事中歴任藩臬以至今职受我皇上天髙地厚之恩未効丝粟涓埃之报夙夜兢惕不敢怠遑近因年力衰迟目疾更炽自量难以胜任具本恳乞休致该吏部覆题奉圣旨张永明着照旧供职钦此臣闻命流涕不胜感激窃念臣猥以寒微遭逢神圣久叨重任恒以负乗怀忧过被宠荣又以逾涯祗畏益坚素履勉励匪躬苐臣年六十有八血气已衰又兼目疾夫人臣任事必精力强徤方能有为今臣衰老目疾自揣难图后效若不引退必致荒废职业将来负罪逾深万死不足赎也是以不得已哀鸣于君父之前伏望皇上念都察院为风纪重地闗系匪轻非臣衰病所宜久冒乞勑吏部容臣致仕别选贤能以充斯任俾臣得就医调治倘获苟延残喘则将来岁月皆皇上生全之恩矣臣无任激切祈恳悚息之至奉圣旨张永明着照旧供职不准辞吏部知道 

　　再乞休致疏 

　　都察院左都御史臣张永明谨奏为再沥悃诚恳乞天恩容令休致事臣以衰老目疾两疏乞归该吏部覆题圣旨张永明着照旧供职不允辞钦此臣闻命流涕不胜感激窃念臣猥以寒微遭逢神圣久叨重任恒以负乗怀忧过被宠荣又以逾涯祇畏自分旷瘝罪已深于日积乃蒙渥眷恩实出扵海涵臣虽粉骨碎身无以为报岂忍托疾固辞负陛下知遇哉苐臣年近七十血气已衰两目昏花四肢痿倦近兼痰嗽脾泄饮食少进日甚一日夫人臣任事必精力强徤方能有为今臣衰老多疾自揣难图后效若不引退必致荒废职业将来负罪愈深万死不足赎也是以不得已哀鸣于君父之前伏望皇上念都察院为风纪重地闗系匪轻非臣衰病所宜久冐乞勅吏部容臣致仕别选贤能以充斯任俾臣得就医调治倘获苟延残喘则将来岁月皆皇上再生之恩矣臣无任激切祈恳悚息之至为此具本亲赍奏闻奉圣旨张永明既年老目疾准致仕还着驰驿去 

　　张庄僖文集巻四 


　　●钦定四库全书 

　　张庄僖文集巻五 

　　（明）张永明 撰 

　　家训（计三十五条） 

　　内训 

　　妇有四徳一曰妇徳二曰妇容三曰妇言四曰妇工妇徳不必才名絶世也其在清贞廉节柔顺温恭是为妇徳妇容不必颜色美丽也其在浣涤修洁行止端庄是为妇容妇言不必辩口利词也其在缄黙自持有问斯答是为妇言妇工不必伎巧过人也其在勤攻纺绩善主中馈是为妇工此四徳者妇道缺一不可凡女子居家未嫁时父母当以此训导之 

　　外训 

　　男子立身天地间以孝弟忠信礼义廉耻八字朝夕体认实践躬行万善百行皆从此出如农夫力田下了糓种则禾苗发生自然秀实人能全此八者出则为朝廷之良臣处则为乡邦之贤士即至贫极贱亦不失为畎畆之善民何施不当何用不臧哉其它智术权谋行险徼幸縦获利益取快目前实丛怨之府基祸之媒也吾子孙其勉之戒之 

　　孝父母 

　　古人求忠臣扵孝子之门以忠孝一理君亲大伦故能孝于亲必能忠于君由此而弟长刑妻信友无往不宜无施不当若人子一不孝根基既失百行瓦解名虽为人无异禽兽人非鬼谪交萃一身丧无日矣 
　　父母在堂必昏定晨省出告反面服劳奉养愉色婉容事必禀命游必有方此外凡可承颜顺志者当无所不用其极 
　　子之养亲当日思顺适其意致亲心之恱豫大凡髙年之人其心欢乐疾病必少中怀忧戚则易损天和昔老莱子双亲年髙尝着彩衣为儿童戏正以此也 
　　父母未食子不先尝父母尚寒子不独暖父母有怒怡颜开解父母有命竭力承奉则尊者之心自然快乐寿算绵绵皆孝感所致也 
　　父母扵诸子中有独贫者往往念之或稍为存恤此父母天地之心也诸子或以为不平此殆未之思耳若使我贫到此父母必移此心于我矣为人子者不可不谅傥父母不存则兄弟饥馁其责在我将谁委乎此一思之妬心自息矣 

　　宜兄弟 


　　古人有言世间最难得者兄弟今人不善处兄弟者大都为妻室所谮若能洞烛此弊兄以恩下流弟以恩上接些小之物彼此让之些小之气彼此忍之此心一立得定虽长舌之妇敢出一言乎 
　　大抵兄弟不和则子侄不敬子侄不敬则宗族疎薄宗族疎薄则奴仆挟主为雠矣如此则外侮纷沓谁其御之故曰五脏不和为必死之病兄弟不和为必破之家可不慎诸 
　　大抵兄弟不和则已之诸子更相视效能禁其不乖戾否子不礼扵伯叔父则不孝扵父亦其渐也故欲我之诸子和同须以我之处兄弟者示之欲我诸子之孝扵已须以我善事伯叔父者先之 
　　司马温公与其兄伯康友爱甚笃伯康年将八十公奉之如严父保之如婴儿每食少顷则问曰腹得无饥乎天寒则拊其背曰衣得无薄乎其天性友爱至老弥笃千载之下令人景慕无穷也 

　　正夫妇 

　　闺门之内风化所关夫义妇顺各有其道平居必敬爱如宾恩义不使相掩或宠妾弃妻或贵而忘贱或富而忘贫此夫行之薄贻讥士林见憎戚里夫纲失矣或不孝公姑或离间兄弟或悍而凌夫或妬而致夫无子此妇行之恶义所当絶黜之宜矣万世夫妇凖绳当以闗雎为法 

　　择交与 

　　与刚直人交心所畏惮故言必择行必谨初若不相安久而有益多矣与善柔人交意觉和易然而言必予赞过莫予警积尤悔扵身而不自知损孰大焉故味美多生疾疢药石可以长年信夫 
　　大凡狡狯之徒能恃强凌人损彼益此富家多用之以为羽翼且得目前快意此曹内既奸巧外常柔顺子弟责骂狎侮絶不为意子弟因而亲爱之他日家长身没后引诱子弟为非者皆此等人也唐史有言妖禽孽狐当昼伏息自如得夜乃为之不祥正谓此曹也择交者宜慎之王阳明先生客座私祝云但愿温恭直谅之友来此讲学论道示以孝友谦和之行徳业相劝过失相规以教训我子弟不愿狂噪惰慢之徒来此博奕饮酒长傲饰非导以骄奢淫荡之事诱以贪财黩货之谋冥顽无耻扇惑鼓动以益我子弟之不肖先正之训诚为格言择交者当玩味之 

　　训子孙 

　　昔柳玭戒其子弟曰凡门第髙可畏不可恃也立身行已一事有失得罪重扵他人无以见先人扵地下此其所以可畏也门髙则骄心易生族盛则为人所嫉懿行实才人未之信少有疵隙众皆指之此其所以不可恃也故膏粱子弟学宜加勤行宜加励仅得比他人耳此言凡袭祖父荫庇者所宜书绅 
　　徐节孝曰养子弟如养芝兰即积学以培植之又当积善以滋润之父子之间甚不可溺扵小慈自小律之以严绳之以法则长无不肖之悔 
　　陆象山曰人家之兴替在礼义不在富贵假令贵为公相富等崇恺而人无礼义家之零替可立待焉若箪食瓢饮肘见缨絶而人有礼义家之兴也可立致焉吾人为身谋为子孙谋为亲戚谋皆当以此为念 

　　睦宗族 

　　族属虽有亲疎论其源流皆是一脉譬如大木枝叶分析本同一根故彼荣则吾荣彼辱则吾辱不可二视之也凡子孙有富贵者须顾恤宗族宗族中有穷者赈之有乏者赒之有婚丧不能举者助之尽吾之力量济彼之缓急萃涣以为同联疎以为戚此非厚族属实厚吾祖宗也如是而子姓观法有不兴孝兴弟者未之信也 

　　驭仆从 

　　凡收养仆从当取其谨愿朴直甘苦任劳之辈不可收便捷猾佞生财兴利之徒其谨愿者一时虽不见竒后来实无祸患其便捷者目前虽觉快意然生事为非招殃惹祸玷我名节坏我家声实由此辈导之不可不慎也 
　　公卿士大夫之家臧获辈每每藉势凌人遇有与人争斗相殴者主人惟归罪已仆不必辩其是非则争者气平而仆者莫逞可解目前之非而兼杜日后之衅吾自筮仕至今垂三十年无一与人閧者守此法也夫小人虽愚亦有知觉何敢与宧仆抗扵此不明主人之昏逾扵仆人之横矣儿曹谨识之 
　　仆从大小皆人子也为主人者宜恤其饥寒节其勤苦疗其疾病时其配偶情通如父子势应如臂指有不当意先诫谕之诫谕不从然后杖之则恩威并至自无凌分之失亦无背叛之心矣不可过为严激使之无所容也 

　　端家范 

　　古人治家之道以身教为先为家长者必躬行仁义谨守礼法先立标凖下观而化无一不归扵正矣尧之九族敦睦亦自克明峻徳始此正家之根本也 
　　朱晦翁居家四本读书起家之本勤俭治家之本和顺齐家之本循礼保家之本造家六禁妻妾无妬则家和嫡庶无偏则家兴婢仆无縦则家尊嫁娶无奢则家足农桑无休则家温宾祭无惰则家良 
　　正家之道宜痛絶闲杂女流不可容其出入盖此流多阴谋能揣妇人意向且巧为词说又能鼔动人稍不防闲未有不堕其术中故骨肉之离间邻里之忿争皆此 
　　流构之也甚至为贼之导为奸之媒其害有不可胜言者 

　　勤学业 

　　腹不饱诗书谓之馁目不接圣贤谓之瞽耳不闻善言谓之聋身不逺声色谓之穽行不脱凢俗谓之痼此数者学者之大戒也 
　　非学无以广才非静无以成学慆慢则不能研精浮躁则不能理性年与时驰意与岁去遂成枯落悲叹穷庐将复何及也 
　　司马温公幼时患记诵不如人下帷絶编迨能背诵乃止用力多者收功逺其所诵习乃终身不忘也公尝言书不可不成诵或在应接或中夜不寝时咏其文思其义所得多矣 
　　昔中牟宁越苦耕稼之劳谓其友曰何为而可以免此苦也其友曰莫如学学三十岁则可以达矣越曰请以十岁人将休吾不敢休人将卧吾不敢卧年三十而周威王师之夫矢之速也不过二百步止也步之迟也而百舍不止也以越之才而久不止其为诸侯师岂不宜哉今人之为学也人未休而先休人未卧而先卧恃美质而躭晏安此犹迅矢之止扵百步者也欲免终身之劳得乎 

　　力本业 

　　天下之民各有本业曰士曰农曰工曰商士勤于学业则可以取爵禄农勤扵田亩则可以聚稼穑工勤扵技巧则可以易衣食商勤扵贸易则可以积货财此四者皆人生之本业苟能其一则仰以事父母俯以育妻子而终身之事毕矣不能此四者谓之浮浪游手之民衣食之原无所从出不为盗贼必为流移一旦陷扵刑辟小则鞭挞肌肤大则编配绞斩破荡家产离弃骨肉方此之时欲为四民之业何可得乎 

　　崇俭约 

　　俭徳之共也能崇尚俭约深自樽节省口腹之欲抑耳目之好不作无益以害有益不务虚饰以损实费食可饱而不必珍衣可暖而不必华居处可安而不必丽吉凶宾客可修礼而不必侈如此则一身之求易供而一岁之计可给既免称贷举息俯仰求人又且省事寡过安乐无忧故富者能俭则可以常保贫者能俭则可以无饥寒岂不美哉 
　　生物之丰败由天用物之多少由人不能节则虽盈必竭能节则虽虚必盈俭者奢之药奢者俭之病奢者多忧俭者多福能终其俭者可以为天下牧 
　　李元衡俭说云与其贪饕以招辱不若俭而守廉与其干请以犯义不若俭而全节与其侵夺以聚雠不若俭而养福与其放肆而逐欲不若俭而安性 
　　张文节为相自奉甚约或规之曰公今受俸不少而自奉若此外人颇有公孙布被之讥宜少益之公叹曰据吾所入之俸虽举家锦衣玉食何患不能顾常人之情由俭入奢易由奢入俭难况今日之俸岂吾常有身岂能常存一旦异扵今日家人习奢已久不能顿俭必致失所岂若吾居位去位身存身亡如一日乎 

　　积阴德 

　　易曰积善之家必有余庆积不善之家必有余殃易六十四卦凡事不言必独扵积善积不善以必字断之以其感之必应也夫有阴徳者必有阳报有隐行者必有昭名此诚天地不易之理盖人有一二善未必便有善报人有一二恶未必便有恶报然今日作一善明日作一善积之不已人钦神佑福庆必来今日作一不善明日作一不善积之不已人怨神怒祸殃必至故圣人系易又申之曰善不积不足以成名恶不积不足以灭身成名即庆也灭身即殃也岂惟身名已哉易之所谓余者言其殃庆尚及子孙也可不畏哉 

　　语録 

　　余平生所学惟守忠信笃敬四字以此存心即以此诲人以此教家即以此治国未尝须臾离也 
　　今人责人则严责已则恕但当以责人之心责己以恕己之心恕人圣贤之学不过如此 
　　吾人受形天地各有定分穷通得丧断非人力可图惟在检身体道修已俟时则不可一日忘扵心者 
　　此心若正无不是福此心若邪无不是祸邪正之介日当凛凛也 
　　量隘者福不广气轻者禄不厚志卑者功不崇行短者寿不长此性与命相通事与理相应自古及今莫之能违也可不戒哉 
　　欲为君子非积行累善莫之能致一念私邪立见其为小人故曰终身行善犹不足一日为恶自有余 
　　祸福无门惟人自招人能行善福虽未至祸自逺矣人若行恶祸虽未至福自减矣 
　　凡作事谋其始必当虑其终不能谨始虑终任意妄为后难收拾自贻伊戚矣 
　　祖宗富贵自诗书中来子孙享富贵则忘诗书矣祖宗家业自勤俭中来子孙得家业则忘勤俭矣此所以多衰门也 
　　今人病痛大段只是傲千罪百恶皆从傲上来傲则自髙自是不肯屈下人故为子而傲必不能孝为弟而傲必不能弟为臣而傲必不能忠象之不仁丹朱之不肖皆只是一傲字便做了极恶大罪的人吾人可不重以为戒 
　　人非圣贤不能无过君子恐己之有过闻人之议己则乐受而思改小人惟文饰以掩过闻人之议己则忿嫉以强辩此贤愚所由判也 
　　以言讥讪人此学者之大病非惟损徳亦且基祸不可不戒也 
　　祸莫大于多欲富莫富扵知足知足则心安心安则事少事少则家道和家道和则人无不和矣故曰富于知 
　　足恕之一字固为求仁之方量之一字又为行恕之要学量之功何先曰穷理穷理则明明则寛寛则恕恕则仁矣 
　　以德感人而人不之感者皆吾诚之未至扵人无尤也吾人当自信自守虽称誉之亦不为喜虽毁谤之亦不为怒然后可以当大事 
　　凡应接间不可乗喜而多言不可乗快而易事勉人为善谏人为恶固是美事先须自省若我之平日未能有善无恶岂惟人不见聴亦反为所鄙薄矣 
　　昔文靖公李沆自奉甚薄所居陋巷頺垣坏壁不以为亵家人劝治第宅沆曰内典以此世界为缺陷安得圆满如意自求称足今若市新宅须一年缮全人生朝暮不可保岂能必其乆居巢林一枝聊自足耳安事丰屋哉李公可谓达识矣 
　　陈希夷戒种放曰名者古今之美器造物者深忌之天地间无完名子名将起必有物败可戒之后果验 
　　事无大小皆不可苟且处之必尽其道 
　　作事切须谨慎仔细最不可怠忽疎略 
　　小人有功可优之以赏不可假之以柄 
　　祥者福之先也见祥而不为善则福不至殃者祸之先也见殃而能行义则祸不至 
　　凡处天下事先要心平气和则无徃不宜 
　　凝重之人徳在此福亦在此 
　　英气甚害事浑厚不露圭角乃可大受 
　　语曰所谓大臣者以道事君传曰惟大人为能格君心之非今有居髙位乃以芝鹿为献谀辞希宠者吾甚耻之 
　　当事务丛杂之中吾心须有主张不可因彼之扰扰而揺惑迁移方是大手段 
　　每日应事接物须体认仁义礼智信五者体认得真则行无差错 
　　薛文清曰取与是一大节其义不可不明此可为立已持身之要 
　　责已者当扵无过中求有过责人者当于有过中求无过 
　　事最不可轻忽虽至微至易者皆当以愼重处之 
　　范文正公张忠定公心事光明正大故其事业显著当时名誉流于后世今人以私意小智自持其身而欲事业名誉比拟前贤难矣哉 
　　孔子曰五刑之属三千而罪莫大于不孝 
　　曾子曰一举足而不敢忘父母一出言而不敢忘父母不亏其体不辱其亲可谓孝矣 
　　记曰非先王之法服不敢服非先王之法言不敢道非先王之徳行不敢行然后能保其宗庙此卿大夫之孝也以孝事君则忠以敬事长则顺忠顺不失以事其上然后能守其祭祀此士之孝也因天之道兴地之利谨身节用以养父母此庶人之孝也 
　　无瑕之玉可以为国珍孝弟之子可以为家瑞 
　　谨则无忧忍则无辱静则常安俭则常足 
　　孔子曰操则存舍则忘出入无时莫知其乡惟心之谓与人能操心则义理昭著而不昧神气凝定而不浮养徳养身莫过于操心之一法也立身常在礼义中斯不至为清议所少 
　　凡成大事者皆从战战兢兢小心中来 
　　为善如负重登山志虽已确而力犹恐不足为恶如乗骏走坂虽不加鞭策而足亦不能制可不慎诸 
　　薛文清曰持已得一敬字接物得一谦字能体此二字可以无大过矣 
　　古人定省谓使亲安妥而常省察慰问之非谓致问扵亲便了吾事而谓之定省也 
　　锦衣玉食古人谓惟辟可以有此以功在天下而分所当然也世有一介之士得志一时即侈用无节甚至袒衣皆用绫绮宜其颠覆之无日也 
　　静能制动沈能制浮寛能制褊缓能制急谨言慎行是修已第一事 
　　一毫省察不到即处事失宜而悔吝随之不可不慎 
　　昔子游为武城宰子曰女得人焉尔乎对曰有澹台灭明者观夫子之问子游之答可见为政者以人才为首务今之从政者自簿书钱榖之外地方之贤不肖漫不究心不知得一贤者而礼重之其不肖者自化矣其扵风敎岂浅鲜哉 
　　凡人所行有窒碍处必思有以通之则智益明而事不困 
　　分内之事一毫不可诿分外之事一毫不可与惟正足以服人惟公足以处事 
　　凡处天下事识为先断次之 
　　薛文淸曰余每夜就枕必思一日所行之事所行合理则恬然安寝或有不合即展转不能寐思有以改图之学者不可无此工夫也 
　　清心则见天理主敬则合神明 
　　盛喜中勿许人物虑勿践言盛怒中勿答人简惟恐迁怒 
　　无益之书莫读不急之务莫营 
　　射有似乎君子失诸正鹄反求诸其身不怨胜已者君子行有不得者皆反求诸已而已矣故不怨天不尤人刑所以弼教也故不敎而杀谓之虐 
　　孔子谓期月三年孟子谓五年七年之类要知圣贤用世真实步步皆有成筭定应毫髪不差今人责效旦夕者谬矣 
　　教子弟无他法但令日亲君子而已涵育薫陶久当自化 
　　诚意正心强恕致曲皆是学者立本下手工夫辞受取与乃君子守身之大节不可不慎君子亦凖诸道而已故曰非其道一介不以与人一介不以取诸人如其道舜受尧之天下不以为泰 
　　谈人之短而乃护已之短夸已之长而乃忌人之长皆曰存心不厚识量不宏耳 
　　谢良佐曰天理与人欲相对有一分人欲即减却一分天理存一分天理即胜得一分人欲 
　　为恶之人天无不报之理近在已身远在儿孙尝观徃事毫髪不爽可畏哉 
　　范希文曰为之自我者当如是其成与否有不在我者虽圣贤亦不能必也 
　　事遂心未可遽喜不遂意未可遽忧其中祸福难知故也 
　　人须是一切世味多放得淡薄方是进道之基 
　　不自重者取辱不自畏者招祸不自满者受益不自是者愽闻 
　　能检束则日就规矩纔放肆则日流旷荡此祸福消长之机闗也 
　　知足者贫贱亦乐不知足者富贵亦忧 
　　古人重厚朴直乃能立功树业享福悠长 
　　张横渠先生曰纎恶必附善斯成性察恶未尽虽善亦粗进徳修业者当以此语书诸绅 
　　书曰惠迪吉从逆凶惟影响又曰满招损谦受益时乃天道老子曰天之道损有余补不足吾尝三复斯语时为凛凛 
　　邵子曰人循天理而动者造化在我也此诚千古名言 
　　语人之短不曰直济人之恶不曰义 
　　今人以帷箔之事加扵人最为暗昧万一非辜则令终 
　　身被其污名至使父子兄弟之间难施面目损徳折福莫此为甚戒之戒之 
　　轻言戏谑最为害事善言不妄发则言出而人信之苟轻言戏谑虽有诚实之言人亦弗之信矣 
　　赵清献公所居甚隘弟侄有欲恱公意者以厚直易邻翁之居以广公第公闻不乐曰吾与此翁三世为邻矣忍驱之乎命还翁居而不取其直 
　　心不清无以见道志不确无以立功 
　　古语云墙薄易倾缯薄易裂器薄易毁酒薄易酸所以凡事贵厚也 
　　语曰至乐无如读书至要无如教子二言家家户户宜榜之门屏 
　　人非贤莫交物非义莫取事非见莫说念非善莫举 
　　教人者养其善心而恶自消治民者导之敬让而争自息言言实际 
　　为政之要曰公与清成家之要曰勤与俭 
　　吾人住世一日则做一日好人居官一日则行一日好事 
　　善为理者必以仁爱为本当以苛刻为戒 
　　人生所享厚薄各有定分世有以智力取者自谓已能徃徃不顾名义殊不知皆其分所固有初不可毫末加也所可加者徒得小人之名而不悟悲夫余尝以此自省未尝不以语朋旧也 
　　范忠宣公知襄城县伯兄久病心疾公承事汤药饮食居处衣服必躬必亲如孝子之事严父贾文元守北都辟掌机密召编秘阁书籍皆以兄疾辞不赴富文忠公责之曰台阁清资人岂易得小官出常调亦难事何必苦辞公曰富贵有命天亲难割终不应召古人之髙谊如此 
　　曾子曰事君不忠非孝也莅官不敬非孝也战陈无勇非孝也忠与孝岂二事哉要之忠以孝为本未有孝而不忠者古人谓求忠臣于孝子之门可谓能识圣贤之旨矣 
　　富者之教子须是重道贫者之教子须是守节重道守节原非两事苐因势以矫其偏耳 
　　士人家切勤教子勿令诗书味短 
　　教子有五要导其性广其志养其才鼓其气攻其病废一不可范文正公轻财好施尤厚扵族人既贵置近郭田千亩为义庄以养族人之贫者择其长而贤者主其事公殁逾四十年子孙世守莫敢废弛公之惠泽逺矣 
　　范公在杭州子弟以公有退志乗间请治第宅营园圃以为佚老之所公曰人苟有道义之乐形骸可外况居室哉吾今年踰六十生且无几乃谋树第治圃顾何待而居乎俸赐之余宜以赒宗族之贫者若曹遵吾言毋以为虑 
　　范公贬饶州谏官御史不肯言师鲁上书言仲淹臣之师友愿得俱贬遂贬监郢州酒税古人之交谊如此 
　　胡公安国士子问学公接之大抵以立志为先以忠信为本以致知为穷理之门以主敬为持养之要开端引示必当其才训励捄药必中其病 
　　韩魏公为宰相每见文字中有攻人隐恶者即手自封之未尝使人见 
　　司马温公曰受人恩而不忍负者其为子必孝为臣必忠 
　　施人戒勿念受施戒勿忘 
　　唐公介为御史论文潞公专权植党交结宫禁仁宗怒召二府示之疏唐公语益切枢宻副使梁适叱唐公下殿诏送台劾之潞公独留再拜曰御史言事职也愿不加罪于是唐公既贬而公亦罢相判许州未几公复召还相位即上言唐某所言正中臣罪召臣未召唐某臣不敢行仁宗用公言起唐公通判潭州后御史吴中复请还介言路潞公复言唐介顷所言皆中臣病而责太重愿召之寻至大用与公同执政相知为深后潞公为平章重事荐介之子义问以集贤殿修撰帅荆南潞公之徳度过人如此 

　　邑侯同江马公去思碑记 

　　尝谓天生民而树之君凡以人之也君体天人民之意于是设官分职俾置令尹于君虽逺而于民寔近于位若卑而于政甚剧盖虽未能上同宰相以共调鼎铉之业而恐恐然以求允恊乎民之丽者其艰重殆不殊扵宰相之所効休者矣余亦尝领县事乃知令之难久也三载前天官衡曹慎简厥职悯我乌程为浙西碞邑锡兹贤人以充厥任而同江马公以辛丑进士乃膺是擢焉君子于是知尹职之重而民休之大矣余近从言科之末虽远父母邦然亦得之吾邑民而未详也迨今乙巳夏仲寔我马侯奏绩之期先是司简擢者廉闻其贤又预命以今陟任良以廷僚急于王躬之保而自不遑恤下邑失所天耳吾邑庠生朱应元辈素沐侯振作风是不惟同邑之养而尤兼出邑民之敎也其恩倍则其思切顾我马侯今日之去殆有不能为情者矣诣金陵持状乞言于余以立石垂不朽噫余尝歌甘棠每叹南人之情胡若是之不忘于召伯也要亦其所感者深矣后之视今亦犹今之视昔也马侯之所以致去后思者不亦如其所感也耶余未暇道吾邑民之情且先颂吾邑侯之徳马侯之莅吾邑也已三年扵兹矣励精敏政寛涵厚敷恩以无施为先而民自休休于熈皥之天威以不肃为尚而民自俛俛于革心之化文以式丕为教而民自循循于封屋之醇以至表宅里以彰善殊井疆以瘅恶广储积以赈贫良法美政耿耿昭昭在人心者盖有不能尽为揄扬姑举其宏纲巨目载镌载磨盖不徒因石以存思而欲俾后之人因石以广法焉尔虽然官以满绩为殿最而口碑甚于石碑使凡有司之在上而无所素感预动乎民将欲免于巷议不可得矣矧立碑以示久其将能乎传曰防民之口甚于防川则民不可以私要而力得也其有明征久矣是知马侯爱民之心金石有弗渝也故吾邑民戴侯之思有弗忘也朱子辈闻余言跃然而起曰是知所以为我马侯之碑矣 

　　江防方略序 

　　岁甲寅余由江右叅藩擢河南总宪道经南樵适邑令北山子斩冦献功休沐于官舍余因询其大都焉北山子一笑道故且出江防方略二十事示余即夕张燕陈弓矢甲胄扵席上命壮士作军中乐与余饮扵帐中矫矫乎洸洸乎绰有英士风也余甚嗟异之既为赋屏风十咏复漫为序端俾胜筭不置之无用如侯巴所云焉尔夫宇内之彦彬彬充位岂谓尠茂异竒隽之士乎哉慕道真者遡江门究禅宗者采慧能综艺文者嫓史汉摛风骚者追黄初喜任侠者少田尝尚智猷者轻户牖然求其习兵善战真能对垒擒敌者或罕覩记焉何也搦管者流靖共于无事不强所未习以祈表见也北山子以明经起家风采豁达殆翩翩士之隽也乃能躬擐甲胄突冒矢石以屡建殊勲迩方渡江贼乗五巨舰奄至麾下沮缩相顾有惧色北山子奋勇独与二三苍头各挽强弓驾轻舸迎击其锋连射十余人皆应弦而倒苍头亦且骂且射殊勇敢鸷猛可嘉贼望风溃走北山子乃命麾下囊贼首縳其生擒者献俘于督府呜呼竒矣竒矣未覩有书生而能效剑士之技如此也若自此重加推毂使当一面之寄必能提兵出塞与匈奴血战射左贤王中肩刺右贤王坠马如汉家飞将其不在兹乎其不在兹乎余观方略所陈其计划皆有大过人者文事武备北山子固一身兼之矣传云用为虎不用为鼠言豪杰系用否也人才不恒有辨论官材者当必有鉴矣 

　　玉溪包公暨孺人俞氏合塟墓志铭 

　　路南守包公暨厥配俞孺人令终扵家其嗣应科持绎泉凌主政状衰踊过我溪山甲秀庭中执我仲子兆元袂号泣稽首曰应科罪极考妣不少延将以季冬月日为我考妣襄事敢乞若翁一言铭诸墓碣遂致书大梁辞甚凄怅盖客秋社日适霜露既降时也余覊宦逰而且少文然以姻谊莫敢辞乃按状而铭焉公讳大宇字子涵别号玉溪者以其家挹江渚之秀也家乗分派来自南越缙绅冠盖相望而吴中尤杰曾大父南山翁璇以仲子文玺贵封上林左监丞叔子文瓕号云岫生兰谷君讳延年即公考考之配为严节推绩所生女实公之妣也兰谷与配俱蚤世公方七岁暨其弟碧川大夏皆未离襁褓大父母抚二孤恩与怙恃同然公颕悟不与众伍甫长即善属文补庠弟子员维时京所尉俞西野君见而异之乃喟然曰吾女髫稚解女孝经意习女红有容徳不当择此子作配乎遂合塟以归二姓鼎列水晶宫左右人咸以为苕霅浚祥而天作之配也公获贤帮助肆意文学蜚声艺苑每与贤豪长者逰孺人主中馈以燕乐宾客虽劳弗遑恤也即有贫者公为解衣推食间有负逋者公辄焚券贷之孺人亦无难色且以余力为治生计以故席祖父之业不替孺人之内助居多也公与孺人事厥大父母若父母而大父寻亦考终益孝养厥大母值祀事时举极其腆洁公与孺人相泣曰我有父母而不能一日养养我大父母而又不能同永也哀哉縁是公任家务颇剧兼以累试不第乃奉例卒业成均大司成甘泉湛公设馆讲学而公遂为弟子首倡湛公乃深器之戊申岁谒铨曹拜西城金吾歴官三月声称遐迩未几大母温以疾卒闻讣即痛哭流涕曰我非温无以至今日温非我无以终天年逺仕金台无能侍养而且不能送厥终罪也遂如制承重奔丧与孺人居苫次哀毁面墨无疎戚而咸以孝称服阕改拜东城寰宇所辖居民受蠧公秉心执宪导利扵民而豪右屏迹莫敢衔宪使嘉公才节数移檄旌之至其任怨不恤如状所载某事者民有口碑未艾也岁癸丑公以运筹抡选董治重城底绩锡以镪寳文绮人以为荣三载课最应例貤褒厥考兰谷公如公官而母严封为孺人丁巳岁以资深迁南城正使公益矢心戮力凡刑曹疑谳必牒公平反以是司府多以委重三载无寃狱无舛政民怙之若父母闽中陈公志海南龎公尚鹏太原王公大任交章褒荐贤声伟绩愈洽朝野迄戊午重建大工大司空稔知公才廉乃发左藏檄公董之不拘以文法吏公视王事如家朝夕靡盬及告成事大司空克称厥心上其最扵天子诏进一阶镪寳凡三锡焉孺人随是就封其贤孝良无负也己未八月再考厥绩天官卿嘉其贤擢路南守公自筮仕东城迄今凡若干岁孺人晨夕执巾帨相规曰君子徳业如寸丝尺帛一有间断非成器也夫子朂哉公以为筮鉴然则公之徳政在燕而燕人颂之不衰者谁谓孺人之无补耶且路南为滇之遐陬思得贤牧以公徳政在燕者隆施兹土则其膏屯起敝当不在龚黄之下也用是缙绅先生如太保吴公特加珍爱而宗伯养斋严公浔阳董公都谏龙峯王公祠部湖山刘公咸以词章扬言饯诸祖道盖壮公之行色也乃孟夏抵家居无何遘疾竟弗起以庚申之五月二日终命距生扵正德丙寅正月七日享年五十有五孺人以失所天当继之以死即絶饮食哀嚎不已甫三日若委蜕然者盖产于正徳戊辰八月二十四日减公二年以生逾公三日而卒然且出数千里之险而归殁以宁呜呼亦奇矣哉余与公缔姻有年雅重公自妙龄以迨强仕居家歴宦举班班可征状非溢美也尤异公为竒男子孺人为贤哉母居同里生同时而令终月日亦不甚逺呜呼亦奇矣哉公之子应科娶太学生慎南野女科始育有异祯长逰胶庠笃志嗜学克绳祖武非公与孺人厚徳所锺曷克有此女三长适雉城朱继奎次适丁大章次适兆元为余之仲媳也应科以嘉靖辛酉正月初九日合塟考妣扵南麓祖茔之侧余为铭以系焉铭曰有山天目兮崔嵬苍苍有水苕霅兮纡回洋洋山川锺汇兮浚发其祥笃生贤士兮厥配斯臧律身树绩兮芳躅弥昌韬辉敛福兮相继云亡瘗玉埋金兮山髙水长冀尔振振兮令绪无疆 

　　耕隐杨公暨配沈孺人合塟墓志铭 

　　耕隐杨公讳凤字仪之余外翁也世居乌程之西市耕读为业公有隠徳而未显因号耕隐以自寓云公生平沈毅刚果独立不挠耻与流俗脂韦者伍人有急则慨然周之过则侃然面折不少贷而又接物必谨饮人以和终身不设城府居家俭勤凡所服御朴如也一方称为长者有陈太邱王彦方之风元配孺人沈氏系出邑东之云村家世旧俗孺人性淑婉采苹职馈事姑嫜以孝闻相耕隐公起家每有不给脱簪珥佐之和处妯娌时号为妇宗公艰举子孺人欲为置媵公弗许止一女甚珍爱之尝私语曰吾两人所依倚将在此女矣女生有贵征必为择佳配得一快壻是无嗣而有嗣也孺人亦心然之偶先府君桂轩公素与公友善一日同饮姻家适联席各语及儿女事公曰吾止一女生有异征颕慧凝重逈不与羣女埒欲觅一佳壻未得也先府君曰吾次儿孕母腹时夜梦一巨星入室光甚灿又一金甲神人傍立母问此何星答曰是汝次子也母惊觉不移时儿产矣公因问郎君何庚甲先府君曰生扵己未九月之朔今八龄矣公曰长吾女四岁两公各相庆赏席终彼此别去诘旦公踵门谒先府君觅儿观之先府君握余手出见公眄睐良久扬言曰此儿不凡后当大贵显巨星之兆不虚矣遂许合塟焉夫以百年姻媾不烦媒灼顾以两尊人命决扵顷刻间岂非天作之合乎余年十八补郡庠弟子员寻赘公家公不吝谆复指诲每以大就为期亡何先君谢世先慈史太夫人在堂时伯兄南宁公以选贡上公交车余旦暮自外家奔走勉承事母太夫人亦幸无缺继而余设帏授经一时名士如钱宪辈咸受业门下得修金以备资斧公与孺人亦周旋赉予以给篝灯之费意至渥也亡何公亦逝去余遂迎孺人与母太夫人同寝食共起居母太夫人长孺人一岁孺人以齿推太夫人以妹道自居太夫人亦俨然居姊道忘其为内外宾主焉甘旨之奉温凊之节一责重于内子杨夫人肆予得下帷愤激潜心卒业嘉靖甲午举于乡乙未成进士筮仕芜湖以至叅藩江右皆奉孺人偕太夫人与俱分朝廷斗升之禄以孝养慈帷者垂二十余年亦称大愉快事而公与先府君禄不逮养痛哉嘉靖戊午孺人享年八十有三母太夫人享年八十有四先后卒扵家时余从事大梁躃踊奔讣哀毁几絶奉母太夫人之柩合窆扵栖贤山祖茔之侧随卜地奉公与孺人配塟扵康山为之立石垂不朽示子若孙春秋祭扫一如先府君与母太夫人公所称无嗣而有嗣者信不诬也嗟嗟公识余于童时教养周恤不殊已出而孺人内训亦同母太夫人共为和丸故余获徼一第循陟八座总宪朝宁斤斤不越尺寸者畴非公与孺人之所贻哉余与杨夫人生三子一女俱守清白世风与壻并英英露头角而诸孙绕膝者络绎又畴非公与孺人之流泽不既哉余欲求名笔以识不朽而公与孺人潜徳逸行隠约弗彰惟以子壻奉膝下记忆独切故敢志其颠末云系之铭曰公之徳虽隐而不彰而完真抱璞足表一乡孺人之行虽不越帏房而敬戒所垂妇顺明章公与孺人之嗣虽不恊于熊祥而嗣之以女子壻铭勒永掲于康山之阳 

　　祭郭静斋封君文 

　　于乎髙世之行或隐于蓬衡表俗之雅养晦于无营则天必笃生达哲以炳发其休声是固屈伸循环之数若执左契以取盈而发端肇迹恒遡代以含精若静斋先公之徳真有大造扵当世而逃其名者与于惟先公濴河温洛实锺厥英孤标芳度邦国可桢顾潜真抱朴独结林壑之盟推诚履让守甘溪白之贞似疑扵仁贤之弗耀矣孰知取名之廉者乃得数之厚居身之约者为佑启之闳一传而子越我天卿春藻裁玉堂之锦氷鉴持万国之衡不有过庭之训而谁玉其成再传而孙鹄峙鸾征谢家之寳树林立令公之琅玕压楹不有燕贻之泽亦何自而能盛然则公之有所不为者既足藏用于一身而流光扵后昆者益奥衍而章明某于令子卿阶追步年雅同情盖尝敛袵公之髙致扵苍松白石之趣而又襟佩公之家教于玉阶天署之荣今也数之偶穷公其逝矣章缝韦带莫不以慕于天卿者慕公之深而又以悲夫先公者悲天卿之茕矧吾同志休戚与并掇春兰以告洁焚檀若以升清云黯黯以无色泪漾漾而难倾神洋洋其如在情郁郁而莫呈公其顾之哉尚飨 

　　祭戚都谏文 

　　嗟玄圣之萎絶兮言喧豗以失真繄俗学之滋蔓兮纷驰骛于多门虽豪士其信姱兮徒揽■〈氵茝〉于辞林崇灵根以好修兮孰内照夫余心幸巨儒之倡道兮阐心学于河汾掲灵筌以训士兮教易简而无垠何南谯之孕秀兮君复绍其芳尘披石兰与杜衡兮蚤已纫夫幽馨暨振翼于天津兮益同心而有邻爰相观以长善兮士侁侁其如云趋青琐以囊封兮每抗论于枫宸辞彩仗而归来兮秉姱节于世纷葆才猷而安贞兮驰芳誉于缙绅予假道于兹土兮接余欢之殷懃挹桂椒于华裾兮聆咳唾之徳音仰风问之峻茂兮冀嗣见而恒亲方缄书以惠我兮忽捐馆而讣闻慨贤哲之凋落兮伤吾道而沾襟聊陈辞以祇荐兮魂彷佛而来歆 

　　祭闵午塘宗伯文 

　　缅惟束髪与翁缔交意气相洽携手游遨兼以弱孙幸为门壻茑萝附松姻好无替翁擅文誉蚤跃龙门蜚声翰苑操觚演纶翁跻清华纂修国史旋晋宫寮荣膺金紫乔迁宗伯直哉惟清典兹三礼望重留京时无几何文成萋菲养髙林下宜膺遐祉忝补晋阳归闻遘疾匍匐登堂弗能面觌继闻渐愈实慰我心讵知长逝后会无因峻级崇阶语爵则贵桂子兰孙语福则备翁存既荣翁殁何虑我哀弥深念兹姻契呜呼尚飨 

　　西林八景（为张郡侯赋） 

　　太行分秀 

　　壶关胜槩冠平阳佳丽支分自太行乔岳晖含山谷秀余芬映带水云乡颙瞻梓里青螺逺翘望邻封翠黛长羡尔归来吴郡牧西林醉酒任徜徉 

　　漳水合流 

　　交漳上党水冲瀜翠涨弥漫落逺空分处源流同且异合时泾渭异还同横塘渔笛溪山外隔岸鸥羣烟雨中珍重达人无底事月明鼓枻笑春风 

　　佛岭摩云 

　　层峦耸壑势千寻中隐西方祇树林甘雨已闻青甸足晴霄又见白云深岧嶤仰止天边暗缥缈平临磵底阴佛力从来能变幻谁云出岫本无心 

　　鸾坡积翠 

　　繁阴佳秀满林皋翠积鸾坡入望劳大块文章荣草树阳春明媚现焄蒿东风有意来芳境游子无心折寳刀到此便须为乐地任教对景醉葡萄 

　　药王胜会 

　　庙貌森严尊爼悬方春齐祷药王前壶闗士女声传呗梵刹僧伽口吐莲蜡炬辉煌焚寳篆赢囊倾倒掷金钱善因祗为来生结迟看旋登兠率天 

　　北极灵神 

　　九天玄武旧尊神祠宇崇山近北辰剑佩拂云旗旐黑龟蛇出匣印符真披缁自古昭灵应擢髪于今得正因任重后人齐致祷榔梅岁岁报先春 

　　郭公神异 

　　赫赫威名羡郭公金身随处显灵聪不教轻侠多生慢祗为雷霆一击功白简朱楹惊魍魉绯袍碧殿吐霓虹只因神武多征应伏腊黔黎拜祷同 

　　洛女仙飞 

　　双娥洛浦奋雄飞遐举翩翩上紫微漫道乗鸾归玉女浪闻鼓瑟属湘妃凌虚天阙云为驾步月蟾宫羽作衣千载仙踪如可作不徒太姒嗣前徽 

　　赠少司寇曾前溪南还 

　　世讲投情三十年赤墀环佩共朝天羡君义气驱千古愧我官聨躐后先迭迭骊歌燕水北悠悠云树剑江边满轮物色询黄髪龙卧东山未许坚 

　　游南樵别馆次壁间韵 

　　别馆弘开倚碧峰重来飞絮满晴空十年草緑王孙梦几树花红佛子功亭带野香经暮雨桥连云壑卧秋虹故人携我清虚境地主兼逢气味同 

　　题右山诗巻 

　　南州翠巘郁紏纷别有仙居向碧云宇结青莲浮景色门邻丹壑藉氛氲未将矫翮叅鹓（阙） 

　　张庄僖文集巻五
