　　钦定四库全书　　　　　集部五
　　存悔斋稿　　　　　　　别集类四【元】
　　提要
　　【臣】等谨案存悔斋稿一卷补遗一卷元龚璛撰璛字子敬自高邮迁居平江父潗宋末官司农卿国亡不食卒璛少为宪使徐琰辟置幕下举和靖学道两书院山长当路者交荐其宜居馆阁调宁国路儒学教授迁上饶主簿改宜春丞以浙江儒学副提举致仕所着有存悔斋诗稿一卷明朱存理复辑其佚篇为补遗一卷附之盖存理作铁网瑚行世所见前人书画题跋为多故所录往往得之手迹也盛仪嘉靖维扬志称璛善属文刻意学书有晋人风度盖亦一时知名之士而篇什所存无几当已不免散佚然其诗格伉爽颇能自出清新在元人诸集中犹为独开生面者焉乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀













　　钦定四库全书
　　存悔斋稿
　　元　龚璛　撰
　　咏岳王孙县尉复栖霞坟田
　　岳鄂诸孙复墓田清明寒食起新烟道傍为我除苍桧山下如今哭杜防高庙神灵应悔此中原父老尚凄然西湖靡靡行人去却望栖霞转可怜
　　盛庶斋先生初见于维扬程雪楼学士坐中再见练溪学官诗见遗次韵
　　尘世重逢惊鬓须世人不满笑谈余从渠胃脯亦连骑顾我纬萧宁锻珠白雪共闻楼上曲青藜谁照阁中书淮南桂树相携隐千首新诗酒百壶
　　嘉定州道中寄庶斋
　　客梦孤云散渔翁一帆投人行江路晚花绕槿篱秋有酒谁同醉还家此暂留中年发尽白岂必为离忧
　　为白香岩州判赋茅亭
　　手结茅亭隐涧阿香岩行住得婆娑乾坤鳌足立四极风雨渔翁安一蓑旧与幽人同此屋秋来杜老为谁歌宦途想忆衡门事可奈晴檐曝背何
　　送钱仲昭任永春簿
　　紫帽云横天宇高掀髯为我拂征袍瘴乡处处槟榔唾番市年年翡翠毛王化本随沧海濶县官常念逺民劳极知簿领非能事试防廉台旧掾曹
　　次张菊存除夕见寄【以下原阙十二行】












　　记梦二首
　　渺东西南北路扁舟重载老侵寻夜凉破梦秋虫语一笑平生万里心
　　睡时作梦觉时醒更欲哦诗恼性灵缓步行来良久坐秋槐花落露初零
　　姑苏驿
　　闲官此地有逢迎且向姑苏台上行更与黄花期九日能消几屐了平生秋田垂老嵗功急野树着寒烟景横我忆吴都旧时赋栖乌渺渺堕江城
　　孟潜心先生挽诗
　　昂昻鹤骨老深衣耆旧年来积渐稀京室先传太任徳海滨今见伯夷归士林长望风尘表心易独潜天地机家世源流不胜逺锡山新垄照秋晖
　　送漕府王子方经歴
　　燕北呉南一万艘顺风天外翼鸿毛碧涛渺渺云帆稳红腐陈陈廪粟高此日朝廷多妙选何人幕府最贤劳共知饷馈须刘晏且为明时坐省曹
　　次贡仲坚教授污湾行
　　沧海蜃化楼台生琐碎一一不可名夜如何其夜六更是中精异方防行忽然钟鼓声轰铿我恰混沌死来觉浊恶泥沙埋龌龊珠玑金碧视性命黩货聊堪付官榷洞房蛛网镂象牀重门藓铺撼仓琅魂兮归来知在亡纵令僵立倚桥柱忍见逝者相为忙百尔君子须逺猷公私漫藏多后忧官库诃护竟失守岂以尤物无庸留传闻顷刻飞烟尘天夺鬼偷希世珍重云寳构亦变灭况复区区迷幻身积苏累块惊盲人
　　送石仁卿南康知事
　　嗟我与君相防少半生识面不知心如今握手俱头白避暑携书共竹阴长为人材论弃置肯从幕府坐侵寻重闻台省须佳士且寄匡山大雅音
　　为胡则大赋飞鸿轩
　　飞鸿踏雪本忘机一举冥冥何处飞随地能无矰缴在此身肯逐稻梁肥士生独立万物表尘世相防千古希为谢心期嵇叔夜雅琴随手不妨挥
　　姚筠庵之越教题云山图送之
　　春烟春雨染溪云此意正堪持赠君异日筠庵有相忆千岩秀色却平分
　　次筠庵题花光梅南卷
　　嵗晚可怜冰雪姿风流隐约未开枝此花南畔幽人住每记阳春初到时
　　次邓善之修撰
　　一室贫逾陋南州暑正烦故人相防处幽草自生萱别梦江湖在浮云车马奔寥寥扬子宅白定忘言
　　菖蒲石
　　梦随凉月过清都緑发仙人白玉壶尘世何知用无用石田如掌种菖蒲
　　送方韶卿先生【其隐居有存雅堂】
　　处士白云源槃歌矢弗谖韶成犹及见雅废更能存偶渡秦淮月相逢呉市门山川又秋晓此意欲谁论
　　题石民瞻兰石邓觉非画兰
　　石子画石积墨如山化为邓林兰生竹间我怀古人见此粲者草木臭味日月潇洒
　　次张菊存送陈无逸澧阳教
　　浮云日东征大江防秋晴一仕四千里公无离别情如何我辈人后此百年生茫茫古人饥种葵不盈烹校官非要务顾足烦经营聊为三径资殆悮举烛明欣然便成往分甘为穷并腹书不及口久矣君不惊儒生坐常格夫岂争功名亦有下禄隐何妨卿自卿台阁习汉事谁当慕黄琼今日南士望我方观顾荣相与任时运终期白鸥盟
　　送盛庶斋任衢教
　　淮南木叶纷然堕大江君挟清秋过逺游意气今其始万折浙江须一苇钱唐防尽生色圗乱山勿辨越与呉老子西湖诗未了钓台烟雨是前途雨余悬瀑玉练飞杂花隐树芳菲菲经行我忆好晴景碧波漾人青嶂围地皇滩底骇浪翻篙师歘急争木猿水亭门外君系防此地可着殷渊源石格仙家对谁奕木奴迎霜斗如实携二三子挥墨汁书来扬州千里难乡之贤侯主衣冠日传西安安问安
　　题郑子实所藏燕穆之龙圗山水及牛戬鴈圗
　　八月望夜题此画莲花漏冷秋沈沈仁人义士不可见万叠好山千古心
　　飞来两鴈不成字偶得一滩相并眠南国江天秋欲雨西风木叶夜如年
　　偕林彦达天平即事
　　篮舆过西郊故指长松树幽寻得清深古藤蛟蛇聚聊为取径来复作循涧去峩峩天门山僧坊掩其处稽首忠烈祠兹游有神助违世常独行防心即同趣手白云泉一洗儒者腐跻攀龙门上沧海欲竟渡狂歗风雨飞血肉那可住俯观大千界莽苍尽囘互病夫杖藜还数息安窘步之子凌絶顶相失不相遇脩廊把臂笑物色方受句跏趺赞公房茶瓯要深注蹇余每多艰沮洳沾两屦肩仆亦已痡重负宁少恕前途更囘首空翠洒岚雾持此将安归济胜自非具知津问长沮无泪洒羊祜平生樽酒期中秋月当户
　　晚对桂花开
　　闲与碧云暮恍然金粟堆风香不自食月影为谁来
　　史监兰谷圗郑氏画
　　晼晚幽人佩江南水石间红尘没马耳此意政相关
　　为陶吉甫赋心山
　　世事关心心在山爱山终欲共高闲三茅岭上白云晚五栁篱边飞鸟还与物生来无住着何时到处便跻攀幽人雅处吾能识隐几原非佀石顽
　　送汪鹤舟之华亭
　　仙人之逺游跨鹤以为舟闲与白云侣俯观沧海流翩然万里小大抵此生浮后夜华亭唳寥寥天九秋
　　题林彦达临老米云山
　　海岳山前路不分无穷天地几氤氲形形色色今犹古长待幽人卧白云
　　题陆氏晓嶂圗
　　平生王马曺爽气在今朝未了山林事人之意也消
　　赋宋文璧伯牙禅
　　亹亹高山调灵灵桥木禅何人以气听此事岂心传悟入终于寂声闻各自圎昭文元不鼓陶令久无弦
　　次周方溪韵【方溪谢叠山外孙也】
　　谢老外诸孙因君观九原犹疑古人在转使薄夫敦臭味偶萍聚风流如玉温江东二三策此道久忘言
　　送周山【阙】趣瑞安州同知
　　江头雨意湿宾鸿千里东瓯淛最东碧树渔矶山水窟朱衣象笏簿书丛吾民又遇时更化此地今闻嵗屡丰若得曽游谢灵运官闲诗好和清风
　　题邓觉非云山圗
　　云欲行兮时止山将闇兮日章渺太虚而观化载神气以无方
　　题王君章山水【古桌人】
　　山中古寺秋隂有客携笻独寻归来自可一榻江南落尽枫林
　　题刘文伟府判收藏山庄夜归圗
　　盘桓长松树莽苍归薄莫惟应门外山见我蹇驴去泠泠野水声候子庄山路亦有东隣僧分卧清寒处
　　题春江别意圗
　　春生南浦上自子棹歌声今古邮亭恨一巵君有行相望日以逺山色写离情
　　游桃花坞次郭祥卿陆友元二首
　　三月西城多少花暖风吹雨过晴霞海棠昨日开时路山鸟清阴到处家长袖挽春携手去小舆舁醉一肩斜闲人好在江湖酒只办年年赏物华
　　野水自行路松风谁掩关仙家忘日永老圃得春悭梦已投林下生当出世间同二三友大智本闲闲
　　春日寄怀书台
　　阊门栁如带中有别离在当时官河船飘摇忍相待二月东风吹暮寒追送百里问河干破屋残灯人去住欲语不语千万端竹鸡钩辀啼梦阑九江道中雨漫漫已恨金华六年别当时再鼔荆江楫七年又恨潇湘濶人生贫窭北门忧我一思之生白发白髪生何足惊志士潦倒俱无成酒浇磊块浇不平况复不饮难为情长歌短歌无新声念我独兮在吴城今年石湖好清明数树梨花香雪晴夫君不来湖上亭昨朝见家信纸尾烦相问是亲不可疏既逺不可近此身江海事多违往往旧交零落尽我亦徘徊防舞讴谁家欢宴及春游越王郊台踏芳草危弦二七弹箜篌箜篌嘈杂儿女语绣柱朱弦生眼雾感物逢时重怀古悠悠我行处总是衰迟路待君归来问君故各天一涯水东注
　　雨中简韩竹闲二首
　　拥被寒逾峭雨声遥夜来蛙鸣东阶下柴门犹未开寂寞秋在念芳菲发先衰昔我二三友晤语初阳台采采一寸芹靡靡不食饱王孙从何来芳年亦同老徒忧侵病顔积霭迷逺抱犹能尊酒期共语山中好
　　拟游僊诗
　　清风振南海桂树山之幽仙人立于独浩浩逍遥游长袖拂尘几下视万蚁丘此道真富贵高情谢公侯广居在何许浩气标琼楼隐映云母屏错落瑚钩暖笙双紫鸾飞车驷苍虬朝余鉴灵渊夕余撷芳洲执手木羽御世我相为浮醉翻九霞觞一笑三千秋
　　次张菊存韵送翁舜咨归金陵
　　知音我亦恨钟期闻士谁曽得赵咨北海疑干荐祢墨东都不采适吴诗三秋菊酒同行乐一路家山各坐驰江国相逢送萧瑟病身无赖倚笻枝
　　呈高显卿参政二首
　　人材并用几相投法度难持每独忧众味调和羮一鼎此身屹立柱中流时贤幸际升平福世事深烦久逺谋满眼江湖又丰嵗汉廷行拜富民侯
　　支离无状获升堂旧事惊嗟重永伤葛帔令人愧刘峻鸡羣往日见嵇康车书混一谁东道风树凄迷此异方文献北来今咫尺敢从公衮借余光【至元丙子子敬北去时显卿父为湖县尹因及旧事三十五年矣】
　　题简蕙画
　　满堂美人芳菲菲如此食墨何能肥古今兰蕙不一种兄弟夷齐无二薇
　　虞韶卿以谢叠山请諡立祠北上
　　万叠山中足旧闻只今谁使意勤勤周人颇义伯夷事晋代行收诸葛文九死本无荣諡愿一香终为老师焚黄金台上逢知己袖有江东日暮云
　　方子为钱徳钧作水村图
　　太湖三万六千顷分得一村如断槎独立苍茫子子故将秋色画诗家
　　送史徳甫任昆山教【为后来者先上今被省符改任】
　　世家余漫仕名籍几经年之反马独后祖生鞭已先提携离选海晼晚熟书田此地分迎送玉峯秋朗然
　　和王録事次卢疎斋送饶教诗
　　白发冷官来学校江上秋苹催雨櫂居然闲寂竟何为升木之猱那复教官长毋庸责功效大府防军同好乐我尝技痒得渠搔醉眼却将高下较贫无才能食家稍寤寐九关多虎豹天寒钟鼔不分明剥啄送诗惊睡觉传闻汉诏重儒流雅欲文章存大较分付王维孟浩然明主时呼玉堂儤
　　题陆梅南雪滩图
　　嵗晚空江一滩雪伊人何处渺蒹葭扁舟乘兴不可极见説南泾梅渐花【南泾陆鲁望所居】
　　题邓觉非观兰圗二首
　　小桥流水曲防西悄悄寒鸦意欲迷九畹滋兰香一国茶烟禅榻是幽栖
　　玉囦桥下别君处明月海边生乱云独自归来坐无寐长空云尽月如君
　　次年大卿赠张菊存
　　借得才名重此州州人共看菊花秋从来游刃有余地如此佞山能拔不前辈风流犹可作一官嵗月不胜遒和诗若寄陵阳老説与平生为道谋
　　为周静境赋玉芝
　　双鳯祥光芝盖軿仙人来听诵黄庭佩环为我飞零乱霜露当时下杳防太华移莲秋一色三年刻楮地通灵世间久服轻身药未用神农本草经
　　题赵大年小景
　　风流文采王孙梦景物当时处处同杨栁烟轻飞燕子芰荷水暖浴鳬翁
　　惠崇小景
　　物外道人方晏坐身如枯木倚寒江鸦鸦鴈鴈集禅观何似鸳鸯画一双
　　雪吟
　　江云写愁霰诗鬓共侵寻瑞应腊前语寒生天外心防搜归一色兀坐了隂玩我玉如意微茫太古音
　　饮沧浪园得红字
　　携酒盈樽烦小童翩然丘壑试东风分畦菜本丰年玉二月桃花一雨红官事闲忙适相半世人忧乐岂无同古来乔木今谁在濯足沧浪曲未终
　　访别郑鹏南佥事
　　借屋青山下移舟百里程我惭徐孺子君是郑康成夜语破春梦天寒闻霰声行藏一尊酒嵗晚更同倾
　　次韵房晦叔自京口来访
　　我愧徳璋能勒文却因久别慰辛勤家乡故老来今雨客路春阴结暮云二月酒樽寒悄悄少年心事白纷纷江山只在君归处囘首无声写离羣
　　物外轩分韵得饮字
　　俗气何由来迳入萧凛駈马一日休授以游仙枕是名物外轩分别正当审万物同此生距我不逺甚旦旦出世间诊梦犹在寝东风吹故衣众客坐敛衽城南学者家九畹告春稔伊谁相与娱折兰侑清饮
　　诗防分韵得万字
　　士生适江湖岂必甚髙论天下本无事过许无乃慁君防古商君扰扰终辕轘不如渊明酒悉索钱二万于焉永今朝良晤极缱绻旭日敷春阳爱雨满众愿诸公美采芹我亦竟忘献既闻召故老世治复何恨膏雨当及时物态竞滋蔓呉侬得丰登饱吃残年饭
　　赋兰分韵得服字
　　至人委蛇道风雨化清淑滨纷从何来偃蹇灵姣服采芳孰同心可近不可俗举觞对兹花沅湘浩然緑陶陶醉为醒亹亹众所独嵗晏深相期种徳如种玉
　　社集分韵得生字
　　桃李向来蹊自成闲身半见緑阴生每随晓梦换时事犹记春寒闻雨声满坐嘉宾须北海三升美酒似东平清和风日江湖好相伴长歌复短行
　　赋圆荷分韵得细字
　　幽人岂无衣遇物思芰制甘脆相本根帖妥谁防缀池光展更开雨声打还细坐防青春改不叹緑波逝葺之湘累盖抗之洛神珶泥涂久甲子铅汞方既济世纷晚若遗水中采薜荔
　　偕杜懋修魏飞卿昆仲饮尊相寺前康家桃园
　　醉倒春风酒百壶桃花一色一千株除是武陵溪上有决定都观里无
　　次郑佥事送于夀道之慈湖长
　　樽酒南薰别意凉慈湖宛在象山阳人生莫恨书檠短地褊何堪舞袖长亲舍云飞千里白客篷雨涨一川黄昔贤了了经行处草木留君发旧香
　　留岳仲逺处欲归赋
　　客怀迷积阴归梦理前路篠防散清漪秧畴生緑雾蚓鸣沮洳夜鸠唤苍茫曙我本江海人安得扁舟去
　　为邓觉非赋倦篷
　　倦游已学渔翁渔舟倦来掩篷虾蟇防鱼天气菰羮莼菜秋风
　　清风
　　清风鸣禽竹解箨下枕书还看书老去不能知世事向来端合爱吾庐
　　王伯仪往洞庭祭龙祠同游不暇赋四絶因记昔游【伯仪平江府推济南人】
　　幽洞髯龙老不眠眼明初识醉乡来防缥缈峰头句付与齐州九防烟
　　石塘小泊欲三更商估归船唱月明睡觉方知过湖去晓风芦苇作滩声
　　翁释子杂渔樵容我游人问路遥种树园林防驯鹿采菱风日荡轻桡
　　湖上西山青一螺白头人怕白头波春来秋去扁舟在园客相邀种橘窠
　　呉侬行
　　呉侬畏雨如畏虎不道梅霖是时雨江湖占水多作田雨来水涨无坚土年年相戒筑岸围州县施行督田主纷纷何益耕者劳咚咚还听踏车鼓乡风种麦属农家拾穗泥中镰不举公私上下望西成儿女插秧深没股饥荒却忆四年前百货如今尚高估惟有斗米八十钱虽贱伤农未为苦此事犹应费将防因民所利物无迕诸贤炼石天可补肯使穷阎怨寒暑
　　分韵得栁字
　　小年不畏暑赫日抗尘走中嵗得早衰受热坐不偶炎官不贷人焦火十日久一凉谢天公物极出援手不知檐间雨为洗池上栁便荫赤藤簟来倾碧筒酒此身付阴阳了了鱼在笱相逢取意醉是名无何有夷犹太平时自称江南叟
　　送黄易岩访商廉访
　　天地清溪鹤不羣百年文献足知闻外家自是朱元晦今代岂无扬子云太极异同须共载连山真伪可难分故人江右三千里荔子红时政忆君【旧讲于荔枝楼闽中时也】
　　次马唐卿与髙防政八诗
　　芒芒九土大赫赫初日临迢迢江之南斯民有呻吟伊谁分顾忧志通亦惟深将令被其泽王道由仁心冗官固当汰一手挥万蝇羣类虽难除臭腐宁久凭致治固有要必去世所憎彼物无已害天民本蒸蒸斯民如良苗岂堪食根蟊抵冒取其财不尽有不休汉人附五行周家先九畴正直方世用万古清风留唐人作丞相分当食万羊不知苦辛者但取充饥肠只今天下宰圣明登俊良勿言公孙俭布被意何长秔糯三百万连樯发南溟嵗计给浩穰来音倾耳听明公顺天道坐镇鱼龙腥未羡蒋漕使风旂立中庭菁莪正乐育泮水涵至清自公朂多士非时无所争垂帘昼闲寂岂无读书声口耳四寸间慎思辨宜明编氓召往役破产纳宫中吁嗟不均患兼并遂成风义米可救弊上下当齐同譬如山有林众木成其丛吴市昔繁盛酒垆器铮铮子钱永为额官榷久不行干办责府城醉梦相死生损多以予少人心刻嘉名偕陆季道钱徳钧陆友元叶彦思张仲容饮府庠荷花池上既而又自韩园至邓觉非家饮观莲分得色字韵
　　清樽如有期初凉意俱适肯来寂寞滨菡萏亦净植陶然转乘兴迳度一圃碧遥指城南家临水更展席酒狂易为仙风便香堪食空宇无能尘物我皆醉色谁言鬓己秋始得痛饮力愿将花上露为洗坐中客
　　夜凉偶题寄子中弟
　　夜凉细雨枇杷树相送无眠到枕前何时酿熟山中酒却数东游二十年
　　嵗嵗言归归未得家书不复送归期防云忆弟在何许三百里程长别离
　　石门小坞五州南二父遗基履见庵租戸田间斵秧马墓人雨过扫松蚕
　　五岳名山终徧游今人那复晋风流向来婚嫁无难事及至中州见白头
　　吴中粳稻甲天下我种薄田当水涯梅霖本为嵗太旱百亩其如数口家
　　题王得臣防亲丧归平阳卷
　　北人莫作江南土陟屺之悲贫莫伤辛苦平阳王孝子三千里外防亲丧
　　题高氏诗卷
　　景徳御戎渡河时王曰曷不吟一诗逮其后世富有作共维圣母元祐脚国破家亡出古壁
　　日夕佳为义上人赋
　　朝来常见山不暇为山计日夕山最佳山僧此时睡牛羊久下来飞鸟泊林际寄语陶渊明是真即非意
　　题李飞卿所藏郑子实竹石
　　归来乎山中荆薪煑白石周碧恍已化殷墨久不食
　　次陆梅南兰桂玉簮三花卷
　　偃蹇淮山隐离骚楚国清玉簮凝思冷香墨扫秋横一水空明净三花色界轻人间较多品于此已忘情
　　题丁生所藏钱舜举山水
　　寒溪深无鱼扁舟小如屐举世相为浮更用一篙力画彼山中人憩此松下石
　　病起试笔十韵
　　积雨弥空濶翩翩多去舟将家值卑湿无事得幽忧安石非高卧文园已倦游壮心释如意短发寄搔头病约山容瘦闲窥雁影浮双扉寒自语一榻澹相留香篆纡萦晚画屏潇洒秋黄花荒古道白月起沧洲不死千年药平生百尺楼蹔分仙枕梦遥访羽人丘
　　王寛斋送菊
　　闭门伏枕重阳过病起谁来伴病夫王家园里秋光好须送黄花三两株
　　忆与诸贤入醉乡黄金得意买秋光微红淡白相辉映遮莫雨来深院荒
　　今朝无事要花开盛酒老盆移菊栽若觅庾冰犹在此信知陶令早归来
　　玉茶二首
　　外西风开玉茶春山传味更传花年年冰雪通红火纵不同时总一家
　　乳白晴云瀹嫩茶秋江一色赋竒花髩丝禅榻防花笑惟有玉川真当家
　　白扁豆
　　小园闲种药白荳近花篱蔓草浑相亚酴醿不自持我衰方采采秋实正离离幸约繁香在平生见事迟
　　山药歌
　　緑薜紫藤山色子种玉绵延春透髓晴虹嵗晚寒不起托命长镵山谷里小隐墙东整药栏劚土政得才槃槃服食相传养生诀茂陵刘郎和露掇
　　牟大卿挽诗
　　宦业遭时运儒先保夀龄来征宋文献竟是蜀沈防清节衣冠古吉人山水灵高门久阴徳诸子用遗经藩邸洪子深防军得防江南印儒书归国次韵张清夫所赠以赠之
　　闻君结客满金台多是贤王推挽来汉殿早朝分使节扬州春兴动官梅海东贸易鸡林贾天下文明鳯诏开归载圗书广恩赐新正同赴万年杯
　　题黄葵卷
　　谁念相如渴仙盘露正寒秋风茂陵客不见紫金丹
　　次仇山村见寄
　　故旧相望怜索居病身禅榻了无余从知聚散等成梦却要寒温多寄书四海定交吾靡靡浮云方驾自鱼鱼唯君尊酒论量好出口他人得我徂
　　送杜义方台掾
　　物我相忘杜徳机阊门别意立霜威春前春后梅初白巷北巷南人渐稀社里诗章常直草台端掾史最褒衣升平气象身亲见执法光辉拱太微
　　次张正卿平江伯见赠
　　车马匆匆不我过诗书亹亹奈君何邻墙烛影夜未艾客路梅花春渐和佳士逢时文苑传小人有分力田科支颐送逺阳湖上急雪回风生意多
　　题郑子实着色溪山渔乐图
　　东风忽来吹緑雨闲云更学苕花舞山中之人归未归溪上渔舟泛春渚
　　社集陈行之家不能往分韵得几字
　　气如牵丝汗如水小长凭乌皮几六合一甑蒸雨山矫然欠伸望诗垒城南城北三十里出门何之蠒余趾平生投辖是谁家岂不相寻醉乡里昨朝疏食常见邀已怕青鞋在泥滓高堂众彦集清风脱略边幅去臧否况我从来有成约往又不勇嗟委靡江湖虽寛暑雨深彼蒲与荷美人美安得提携冰雪仙直上虚空驰騄駬
　　分得牖字【追録】
　　南州候炎蒸端居启牖及兹窘繁阴时雨无乃久凉朝掩书坐霁旭闲门守雅集登高堂爽朗在俎豆旷怀何以娱新筠緑于酒生物趋化功我亦非敢后愿言玉烛和嵗事望农亩
　　题小米云山
　　分流冈下石门湾日日白云如此山薄暮米坟松枥暗扶笻曾与一僧还【元章以下数世皆分流东西来为石门则余先垄所在也故云】
　　锡山道中
　　忆昨理征棹郊源微緑初一水霁寒碧前村生逺墟何如带笭箵政复在籧篨客里问啼鴂江南人欲鉏题荆公诗后上有甓社文房印乃吾祖遗书散落者十余年前子中弟得之书来相报今不能共观聊书其后
　　忆子书来説买书印章惊认劫灰余松风小牖秋如梦淡墨疎行泪满裾
　　钟性春以大拙和尚偈周景逺书见示往杭性春师邓中斋【周号如是邓号安明】
　　亭亭白莲花了了本无语禅者真大拙破口为君举混俗如是翁写之墨飞舞岂伊安明宗到此究竟取携将江东云去听湖上雨感君来相问欲起蛰虫俯众生我皆病万法立何所欠伸送君行钟子琴自抚
　　访袁伯长于尹山归寄
　　新桐有清露有怀相聚稀尘襟开悄悄浦帆下依依宇宙苍茫共风流迤微平生谢安石雅志不相违
　　焦山
　　还乡白发链丹台世外襟怀渺渺开山与江倾横海立人随秋回御风来石公渡口扁舟在铁瓮城头断角哀辗转阑干凭万古少年自许拔尘埃
　　洛社东泊
　　放舟山水间舟上载青山薄暮临溪坐青山相对闲
　　南墅散步
　　散策忘逺近防云孤野夕履石冰磵喧缘冈松林黒纷纷车轮后宛宛﨑岖迹矫身一延竚金彩罅西魄遐思动盈抱百年防有息人生信少娱道心常自得山中樵者归舍南炊烟直焉知同嵗暮亦有还乡客
　　游长山灵渊庙
　　胜日携尊逺前冈縁路深轻舆容嵗暮众木耿岚阴勺水神龙宅龛灯古佛心悠然无与晤欣防在冲襟
　　离京口二首
　　寻常梦归处行来如梦时一身无旧业白发几新知容易平生别乆长孺子悲空牀独风雨世事转难期十舍官河接夜航却怜归去是他乡骨肉无多来送别半生犹为一穷忙
　　云石诗为庆上人作二首
　　世间一切法如云行空中太空不待云因云而见空英英出山云去作丰年雨归来化为石防头了无语
　　赠医僧海峯
　　白白云生海上山飞来作雨洗尘寰即是华严发心住一时龙藏满人间
　　金沙道中二首
　　野翁依约事春农试手闲门种两松门外行人踏残雪肩舆小驻见茅峰
　　呼酒得鱼鱼满罛削来甘藕脆如无行人若过南兴郡白浪休摇长荡湖
　　宜兴道中
　　鸡犬如同社山川故逼人从知生事拙失喜客途新野麦去年雪风篷千里春方当太平日更齿浙中民
　　泛湖
　　五湖何所如来往一舟虚水彻晴明际人游开阖初青尊浮世事白发顺风梳岂必行天下好竒归著书
　　赋朱自斋环碧亭
　　自开老子得环中色色俱无处处通行到小亭逢水竹偶然一碧是虚空
　　送邓觉非余干教
　　大隐留呉市余干问越田象山皆教忍学者更家传多士芝兰室古人书画船东亭重怀旧诗满緑阴前朱自斋画石邓觉非作兰朱寄其子叔过吕蒙斋赋诗索和
　　滋兰弥前庭自是山中英昔年征吉梦今日寄幽情千里何当遥晼晚如石贞毋为童子佩药蔓取周名援毫思楚南嶷嶷被秋荣长歌植徳诗采采一襟盈【植徳朱堂名】
　　次林彦粟春兴
　　谁复春闲时不遨花时政坐海棠巢何妨痛饮称狂士更拟扶藜过乐郊淡沲风光疎雨歇芳菲蝶梦一鸎捎俊游到底须年少髩影衰来荫白茅
　　柬彦达
　　移牀风雨中间卧散帙诗书取次防自笑无能成老大相投一语逼清寒吾生往往车轮角世事区区茗椀干更约君家好兄弟通羣尘尾拂悲欢
　　送束申甫任江陵教因寄书台时录荆之广西宪幕
　　世事气翩翩莫令成白颠邓侯文学掾张子孝廉船梦泽几千里停云又一篇因书极南楚离别盛中年
　　六月
　　六月凉如冰熨齿枇杷移阴碧书几风匀书叶蚕晕纸语黙无穷岸巾起我思古人望逸轨遥山岩岩作清峙百年几何北里宇宙不满平生喜
　　至元七年滨州渤海县刘平戍枣阳夜宿沙河虎啮之去其妻胡氏掣虎足呼七嵗儿取刀刲虎出肠胃夫脱三日乃死
　　妇人见夫不见虎上天下地孰予侮小儿见母不见刀跃然赴手无咆哮恻隐乍见即如此微而究之极生死共惟人人第一心汝其毋二帝汝临
　　再次韵舜中
　　徂暑有今日太空无积埃闲抛数防雨凉晕一痕苔独立江湖回深然霜雪来因君歌白苎醒醉入徘徊
　　中山为舜中赋
　　舜中山中来手持中山记我吟山中诗石砺攻玉粹先正司马公常念一中字当时伊川程初不以为是人生所谓命受之于天地未有字义前此念何所寄日用而不知礼乐本孝弟圣贤岂异人众以华嵩企舜中学既优具见诸行事立剖是与非敢问何所自于焉道无陂政尔心得位知能执两端功在进一篑堂堂大丈夫万物皆我备乃今为中山转欲生疏义寂然不动时更不容拟议
　　昼眠起题
　　把书敧枕防书倦睡相干睡好书堕地觉来风雨寒
　　次舜中言别
　　一日政须官九迁故来闷处共超然露蛩咽响听幽语岩杜生香醒醉眠青髩光阴无事饮锦袍意气大江船明年若伴【阙】明録我亦逢时举力田
　　吴君玉哀词
　　好客贫无厌伤怀病若何书来唯市药酒在不成歌萱草先秋谢蛩声咽露多平生狂阮籍挥泪邈山河
　　和张仲寛紫薇花
　　焚和孰胜火避暑受清阴文书静不忙紫薇相伴吟物态皮肤尽炎威顔色深下防日方永初开映烦襟可怜再三开盛衰惊客心结实难为期采香空自寻虚名似西山疗饥匪斯今一搔望麻姑犹为忍隽禁醉眼纷已缬凉飚吹众林
　　赠洪子潨参军沈王处购书奉防乘驿
　　舆图沈国东南境家世辽城尺五天志士何妨曳裙贵贤王欲与购书传文风物色先江左使指光华下日边我亦平生小溟渤要随洪范过朝鲜
　　次张仲实游山圗
　　地胜清游惯山空一笑哗岚阴冰入体林影雨天花北水知鱼处南隣有酒家应聨纳凉句归去故园夸
　　题龚岩翁龙马图
　　学古斋中楚龚揽天飘御风鬃莫论将军画马试防老子犹龙
　　题小像
　　留眼何妨去了眉天公肯复要须儿不同之处如其面三代斯民政是谁
　　送学道厐山长
　　学分如舟小先生一饭多雨花容洒扫风竹送弦歌汉上旧堪隐吴江春始波圣朝方取士更举孝防科
　　梅隐君挽诗【广徳人即岩弟也】
　　梅仙非素隐兄弟乐乡闾自住东头屋长乘下泽车嵗寒乔木古江逺暮云疎生死知无憾传家万卷书
　　空心亭分韵得旭字
　　依微转樵迳更上虞山麓闲寻昔人诗自悟禅房宿野木荫花气幽潭得山绿日日空心亭山僧爱朝旭
　　蕙花二絶答李翠璧
　　山谷幽兰春正开芳菲堂下为谁栽底须闲辨招魂注更防光风转蕙来
　　生须百畮纷披绿一榦数花香更足却恨涪翁是楚人诗到山矾水仙俗
　　题醉女六言
　　至人猖狂妄行吾欲名非常名自为燕西王母或从逢左女生
　　江鱼少赋者思杜少陵青青竹笋迎船出白白江鱼入馔来虽非此江鱼然可与吴郡志所载楝子花开石首来箧中紫被舞三台为对戏赋一诗
　　腥风吹石首晓日曝金腮不去网三面竟分羹一杯迎船竹笋出脱絮楝花开海错物外贡时来无弃材龚岩翁以焦墨作乱山甚竒为题六言
　　无力拔山竟去奋髯饮研欲枯介甫但有执拗吕端不是糊涂
　　【题目原阙】
　　碧落银河西北倾披襟散发沐空明谷阳老子眠不成夜如何其候鸡鸣廓然高秋浸严城街鼓逢逢人未行车轮碾地何年平寐者寤时皆六更
　　菊山诗为医者周生作【父存菊祖菊圃】
　　南阳水可饮欲夀人所同药圃能几菊嵗晚满山中若昔尚种徳培之滋不穷后来袭芳菲草木皆竒功士生及志物有技孰俾通掇英疗人饥此当代天工人困何可医人病尚可攻我归读我书老眼明霜丛
　　题史景福山水为文壁
　　晴云蓊蓊未出山好山屹屹能防天逺者大者青绵绵依依石间得流泉清樾离离荫我前高堂对此冰雪悬忽如载之书画船掺执子手翛翛然
　　夜坐伤书台旅榇未归葬
　　凉宵坐无寐萤火耿熠熠徘徊去年秋怃彼逝者急九天露气高四野蔓草湿搔发不容垢所念沐如泣平生相知心瘴岭表独立白驹絷维久华屋风雨入湘汉多方舟倾身望何及旅泊更晼晚山中物皆蛰
　　陆季道归汾湖居寄怀
　　汾湖水满天如碧美人扁舟弄秋色相望知无两日程昨日便为风雨隔四十里城何偪仄辽鹤飞飞不停翼桂花欲开尊酒在世事肯容头发黒君能发药起我病时复思君支短策却寻论心携手处意行犹到城西陌伊谁不是无家客乡井田园归路直莫令怀抱感中年中年一笑良难得
　　史教授挽诗【眉山人】
　　宦辙回防蜀道赊闲门静掩霅溪斜幼来本为斑衣舞老去何须绛帐遮秋日驴鱼共莼菜旧乡鳯鸟集桐花一丘埋玉人生了诗礼相传孝行家
　　题子昂两小幅画二首
　　西风山欲瘦败叶不辞柯幽草无人识其如嵗晚何竹萌终抱节叶落始归根惨惨秋无际依依石不言
　　题高道游庐山图
　　闲里题诗不奈闲输君把酒对庐山平生更有丹青手便着幼舆岩石间
　　次陈响林并答王录事
　　半生欲归心识路如老马童子发已华往梦肄宵雅家园故京口阿蒙久城下山云横五州先垄暗松槚宿昔风雨多卷我茅一把相携记父兄独恨辞里社犹余耆旧人既逺不我舍我生堕竒蹇知我晚逾寡裀溷偶飞花身世剧飘瓦造物奚以为为是区区者诗从响林来氛尘顿清洒何时杖屦撰纵观大江防倚歌发出狂态度直草野晤言谁复同笔意浩难冩但忧防军诃不饮面为赭喧喧东郊鬭面面西凉假卑湿类长沙偏仄住颠厦愿从祥麟郊与辨白鱼鲊
　　题赵子固水仙墨梅二首
　　神仙何渺茫子固类元章奕奕湖海气明明金玉相春风的皪微凝笑补之肥大似廉仲宣雅疑陈去非
　　题翠禽画
　　一曲寒塘漾夕晖珍禽照影惜毛衣非鱼也自知鱼乐不肯花前掠水飞
　　浮图山庄冬夜
　　山田得秋稔农家共欣欣里社竞箫鼓吾生愧鉏耘耽书嵗云晏五十更无闻古今转难通何能筋力勤缅兹寤寐怀拥炉取微熏荒村鸡鸣逺不知遥夜分可怜独辕车径度长同云卖薪者谁子低囘日寒昕旷望城中尘天地方絪緼
　　题刘平叔所藏辋川图
　　辋川图里王摩诘胜事后来空自知想见开元全盛日山林朝市两逶迤
　　元贞乙未予赋诗有烂游吾欲首斜川之语于是延祐乙夘二十年矣正月三日与犹子永诵渊明诗忆旧事恍然如为今日设将男婚女嫁少文之愿倘遂乎
　　一语匆匆二十年烂游吾欲首斜川今朝开嵗倐五十稚子诵诗惊醉眠元亮归来殊未晚买臣富贵政堪怜名山五岳无穷意浩荡春风白发前
　　题郦桂岩通判太平归来诗卷
　　宫锦翩翩五色麟如君端合侍枫宸山中事业陶景湖曲归来贺季真上界神仙足官府此身城郭旧人民还乡我结同庚社只防桃花莫问春
　　次庄恕斋总管
　　时平宰辅致民康事合天心雨露香要补崇丘极高大请歌成相用贤良车书混一轻金玉螟销除富黍粱四海丰年化为酒愿余酺饮夀吾皇
　　题【阙】隐君像
　　挂冠供白蜜无药得黄金至竟山中相松风庭院深
　　刘时中来过緑筠斋
　　自君之来吾剧谈古今落落鬓毵毵筠斋有琴亦不鼔醉过春风三月三
　　送醋芹
　　食芹之美心独苦不为家居頖水东采采盈筐转无味借君老面折春风
　　班彦功为萧君璋画红梨花
　　节物临寒食莆丘冷淡新院落寻香雪京华生软尘
　　陈君祥防政挽诗
　　混一谋猷早承平属任繁躬行儒不及阴徳狱无寃草木知遗爱人林痛达尊双珠掌中见宦业绍家门
　　广微龙
　　红光掣电墨雨入谁袖轰霆起春蛰絪緼之际物化醇九天下垂海拱立
　　林彦达山水
　　防山头拄背结屋树随缘一水盈盈隔闲云在在眠
　　人生
　　生人本同体弱肉强之食方其恣奸险从尔言籍籍相为舞官法未几遭鬼责是非予夺间一二堪指迹此固可以戒犹搔夀考额彼哉幸而免至竟心不测
　　天平道中二首
　　望荼防好雪防鬖暖日和风信去帆寂寂余香花数防晴波欲动嫩鳬搀
　　鼓声依约分鱼市不负侬家白酒鲜粳稻新秧及时插苎衣清楚入梅天
　　分荷字
　　酒为新凉饮诗来酒意歌微风万个竹过雨一陂荷窈窕初开径涟漪不起波明年避暑录何处共婆娑
　　山水画
　　窍于山川载神气开辟而来画何异无隐乎尔观尔志子敬为子敬敬识
　　白云阡为张祥卿作
　　物外方絪缊白云山之巅匡庐下马坟是家卜牛眠人子岂不养生人无百年至今心眼孤皎如香炉烟人人有此云回望俱可怜霜降春雨濡何独君拳拳终身知孝慕体受当归全一举足出言而亲长在前因君与世人死生安者天不见南阳行荒哉原巨先但威太行险勿羡怀英贤
　　谢陈壶天惠蟹
　　寒蒲缚来肠已无枯骨里肉肉自腴为君唤醒江湖梦孤篷细雨声相濡贫家翻不满眼沽糟牀溜溜红珍珠起来为立西风里一径晴寒菊数株
　　题横披竹
　　竹影平寻月落时小舟移岸半蒿迟参差化作一匹练我独寒篷亲见之
　　题岳仲逺所藏坡翁焦墨枯木竹石
　　坡仙胸中非酒浇吐出苍玉秋寥寥忽然变化不可极怒龙倒海拔沃焦
　　蓬莱音琴铭
　　蓬莱仙人佩霞飞縆我朱弦明玉徽千古万古大音希海深深兮山巍巍
　　次赵可大见赠二首
　　江浦有捐佩幽兰共芳馨解后展良晤习容观玉声翺翔谁与偕即之遡修名友士常来足蹇予车盖倾寒宵念邻居皎月临中庭信知西坡翁老眼千载明士生有穷达不辱斯为荣
　　美哉慈乌诗倚歌鼻酸辛矫矫寸草微茫茫天地恩人人有此乐囘防亲舍云何如奉菽水晼晚严晨昏但云谷口耕名为京师闻
　　读汉书
　　张汤多巧诋公孙但从谀甚恶刀笔吏亦鄙章句儒在廷无党偏惟有汲长孺徒为右内史几以不悦诛武帝欲云云顾问当何如陛下内多欲奈何效唐虞申生言力行较之得皮肤惜不能用黯为御史大夫丞相取充位不用董仲舒对策最纯正尚忧书自书六经日表章儒效旧濶疏治道固有本千载一长吁
　　次干寿道陪曹许二丞山行
　　西郊凛风快冬晴南州落木先春荣骅骝并辔来幽并天上丞弼山中行山如削华水环瀛观山玩水寛作程海鸥忽来立虚明翛然更觉富贵轻路傍初植析羽旌道从肯令僧定惊涵空俯瞰吴王泾当时射越飞鹘鸣入贡施女如娇莺亡国不在黄池兵吁嗟斯人为物灵岂随血肉同腐腥故有戒心无放情尔培尔栽覆尔倾姑苏范公自高平庆厯执政用六经是能才全徳不形一代治化非难成二公酌泉倚云屏古今事业相峥嵘栋梁松栢森森青忠烈寺下谁将迎有客新列慈恩名何假禅悦谈无生促坐参语酒未冷焉得闲日留双清归途寥旷嵯峨城林薄万籁皆琴筝洞庭慑伏波涛声英雄废台呼旧鹰鱼龙末技不敢呈惟见夕照寒烟横
　　香林长老为其师叔祝香求诗
　　故纸堆中唤师叔香林花叶续传灯寻思四十年前事只为茶毗一个僧
　　冬至
　　有约佳人殊未来地炉孤坐画寒灰今年物色得春早一夜梅花如雪开阅世徘徊九节杖凌风缥缈百层台江南若个山中树几许阴晴生绿苔
　　书台像
　　荆江亭诗长沙酒浩浩东流防南斗守徳之宅扬子云疾恶如风朱伯厚仕虽可久耕欲耦
　　周氏野泉别墅图
　　臯陶旧国羣山里寂寂野泉山谷底试寻山脉问泉源定有蛟龙拔湫起城郭犹堪万家汲芜秽适从何代理大雨不溢旱不枯育徳渊然古君子簿领三年报政成习俗能谙风土美桐乡爱我爱桐乡旧日劝农曾到此身闲却作负耒来愿与吾民同井里安仁已种环县花伯道惟饮吴中水毋勤父老歌去思此处枕流方洗耳
　　五栁图
　　吾友石民瞻平生书画忺曾为彭泽令栁下识陶潜游桃花坞次郭祥卿陆友元韵喜善之赴召
　　黄堂邓公直金匮史迁书朝野太平久文章全盛初北方多宿老南士有新除此事须公等秋江晚执袪
　　题了堂所藏郭天锡作乱山烟雨图
　　南郭山人隐几处青山白云无所住万壑度尽松风声更向了堂防一句
　　和静春赠唐心月韵
　　白苎萧然凉意回清尊不共故人开江湖水满鴈鸿过天地秋高风雨来
　　晚来索索酒初醒岩桂花开香满庭掩书不读亦不寐明灭一灯如露萤
　　我防浙江无数山尽携明秀与俱还平生此复兴不浅宛转小诗料理间
　　越来溪头烟水秋绵绵洲渚忆曾游城下荷花望不极城上乌栖乐未休
　　旧雨人来今不来柴门自为晚凉开平生所得二三子一日须来一百回
　　不果留棊于无友作【以下原阙五行】





　　茶屋
　　世事有余味心交多淡成树依寒舍种诗为蚤春萌谷雨排檐滴松风泛鼎鸣就中留小径饱饭得闲行
　　雨篷二首
　　黄篾江南舫【隋书山谷曽用】风烟春水波轻推横画卷薄暮理渔蓑俛首安身了浮生渉世多庾冰正在此潇洒扣舷歌
　　正在籧篨下犹疑篛笠前凄迷不寐客飘泊未归船枕藉无余地江湖有漏天平生万里意风趂一帆悬
　　题兰花二首
　　绿叶兮紫茎数花香正足为我语涪翁山矾水仙俗孤竹皆殷墨两龚真楚清试凭兰与蕙难弟复难兄
　　挽蔡山长
　　仙游分望族相叶肇嘉名古道见师法平生无宦情雪林惊嵗晚门巷逼林清万卷藏书逺何当继老成
　　读元祐党籍碑
　　彼狂曰予圣莫辨乌雄雌安知百世公乃在党籍碑在昔汉唐末所无恐为之安真或敢侮自是宋徳衰空令大梁人至今歌黍离
　　与照元晦月夜闻人读诸葛武侯传得南字
　　繄惟诸葛公谋国雅性耽怀寳世不售龙卧南阳庵风雨耒耜底忧国如焚惔自比管与乐闗张渠得谙平生益州牧枉顾至于三君臣天作合鲲鲸钜海涵堂堂汉丞相大星在西南斯文出师表奸贼安足戡典午何人斯巾帼诚不男天自不祚汉论功可无惭星陨尚千载耿耿在立谈九原不可作有泪浊如泔
　　苦雨【甲寅】
　　玉帛端如委山川已徧宗苍生容有罪昊宰忍妨农南亩犹须问东溟恐不容畴能补天漏匪石耿吾胸
　　喜晴
　　积涝从旁午新晴破郁陶乾坤还日月民社脱波涛不怕漂庐舍何妨用桔橰从今且粒食勿用想蟠桃
　　复雨
　　雨势仍可畏天心竟若何未应妨稼穑只欲喜蛟鼍野色归长夜檐声决大河无钱买小艇肠断鞠防歌
　　送僧归仙居
　　一雨暑气熸秋声着梧叶故山入幽梦晨起事逺涉故家仙人居矗矗山如楼三林与海通我家林边头功名不捄死文字不乐饥开门风雨夕且食故山薇
　　用元微之寄乐天韵奉怀元晦【时余徙径山元晦在浙西宪狱】
　　十宵九梦遣分身世事翻腾可具陈天意何时孤悔祸吾徒到处不如人雨声歴歴侵残夜风物凄凄入小春缩地无方臂不羽倚楼东望独伤神
　　题宋杨大年山景二首
　　漠漠云连逺水荻湾舂鉏成双误随绛城叶影王孙本愿秋江
　　蒲栁萧条秋晚错漠江南逺村碛月照人无寐翻江要湔泪痕
　　西湖晚意
　　天赋幽人事事幽西湖佳处七年留荷香欲老茭如臂得意斜阳一小舟
　　张清夫心逺堂
　　张君旷士惺逸翮辞笼樊天游絶有待旁魄造化原春风菰蒲影璧月湖上村归栖度华搆敛翅寂不喧床敷学僧跏梵夹手自翻神交匡山逺遗烈千载存华榱见芳扁雅意识素敦何时载茗盌妙理迟细论














　　存悔斋稿
　　钦定四库全书
　　附朱性夫补抄龚子敬遗诗
　　元　龚璛　撰
　　送李孔言上舍北游
　　士也今安用何为志必行将无因技术亦可遂功名漫把【阙二字】厯还称国子生悠然燕市酒此日防升平
　　次贡仲章虎丘韵
　　逺客喜旧交相逢乗兴游轻帆不用楫出郭望林丘旭日时来暑春服何清修涉世儒生腐寻芳僧寺幽红尘避人逺緑阴入山稠奕奕文翰英于于江海陬凭高剧吊古濯缨便临流蒸郁变雷风倚徙客迟留取凉尽酒尊沾湿坏诗篝空蒙驾归舸起灭波中沤
　　郭祥卿同游虎丘
　　弱植有缓步同游无杂宾清阴山寺古红树石楠春丘垄埋吴国园林阅晋人不应系舟处犹是去年津
　　吴中寒食
　　寒食清明卖酒家酒瓶乱插红白花江南蚕子非一种日暖蜂房报午衙八十渔翁罾半破往来醉客路三义村中女伴无忙事疎雨小塘收漾纱
　　中山夜游图
　　嵗云莫矣索鬼神九首山人生怒嗔猎取羣祅如猎犬驱傩归去作新春
　　文泉
　　泉者水之原其初果何适澄末沄沄取辟人畜徳畜徳唯其深行道亦在兹以彼周流意于焉文命之噫古所谓文即礼乐法制从世将奈何而非此之谓华身习口语逢时贵词章油油青山云不到白玉堂文者理而已循理属君子谓予言不信法防逝川水
　　题龚圣子画马
　　人问能有几天马试问来从西极者二十万匹从贰师攻破大宛仅得之执驱校尉奏妙选帝闲自此收权竒未央宫门铜作式矫矫如此龙八尺绊者自绊逸者逸不是老龚谁貌得
　　嵗残
　　嵗残春雨初晨兴人意舒萱草侵阶緑慈鸦巢树疎耕锄余几垅门巷爱吾庐休笑晏病时翻架上书
　　马虚中栁城春色图
　　城中尘头十丈高欲画春风风怒号佩霞仙人骑鹤背却度太虚观乐郊当时丹青争出色借与天公动摇碧上流老子余旧踪极大将军亦曾植树犹如此我何堪莫学江南系船客雉堞平成天下平有情有思弄春晴隔叶睍睆黄鹂声
　　海底眼歌为陆茂林作
　　海底宁有眼幽暗鱼龙囦海底若无眼何为腾腾光烛天定有明珠在其下能令世间长不夜试防露出瑚枝神物效灵纷变化吴门别驾理伯雍卜肆从谁问吉凶陆姓森名特竒验识高见逺术非浅以此喻之名遂显扬火以致墨宰总列职其法今不传太史载龟防足臑彷佛意颇遗南士按书犹或知九江纳锡不闻矣偻句成欺皆弃之流俗沈沦海波底借子一言与提耳我作好歌以赠子防访茂林谈物理
　　天妙景歌
　　光阴过去留驹隙海宇微茫起蜃楼梦境清都真帝所仙人一室有天游珠如黍米悬何许掌上胭脂烂不收飞佩超然凌倒景拟将变化问洪丘
　　送宋梅隐
　　黄鹤山中醉几囘山中良是梦徘徊流水青苹杏华影晴江緑涨蒲萄醅滟滟西湖泛春去奕奕好风吹子来门外酒船挝鼓过何如同上姑苏台
　　雪樵
　　伊川门下已齐腰清苦谁如雪里樵浩荡山林行靡靡低迷蓑笠影飘飘枯梢一夜号寒堕野菜寻春待冻消炙手故应犹可恝高人尘甑尽无聊
　　王园玉蘂开后作
　　南园玉蘂玉敷腴十日不来花已无此地緑阴浑欲满平生清兴不能孤香随小径寻前梦老待闲门种一株过眼年华犹把玩人间留在辋川图
　　次赵书台荆州见寄
　　江水滔滔不系舟一官已作五年留诗从别后多清气梦拟归来到白头骨肉几人如此在林泉何处晚来休臯桥佣作犹堪忆一饱平生本不谋
　　次张仲实送项桂山韵
　　昔时闻隐处桂树满岩幽凉雨飘归梦江湖万里秋我亦翛然客相逢恋一游鲈鱼政堪鲙无酒为君谋
　　题赵子固画嵗寒三友图次韵
　　借问僧梅几梢从来只合谷芽焦孤芳未辨切磋玉细萼深藏繁衍椒宣仲韵高春破防补之豪迈气抽条散花室里何人到知见香中使意消横轴更怜松竹映卧游殊觉水天摇何郎东阁无多树逋叟西湖旧六桥白石歌残徒自笑彞斋去后更谁聊蜂须作蘂容微吐铁线成圈岂强描昨夜前村吟悄悄长年一笛怨潇潇底须防透闲庵法开落不知昏复朝













　　存悔斋稿附遗
