颐庵文选 明 胡俨


　
　　钦定四库全书
　　
　　集部六
　　
　　颐庵文选
　　
　　别集类五
　　
　　明
　　
　　提要
　　
　　臣等谨案颐庵文选二巻明胡俨撰俨字若思南昌人洪武末以举人授华亭教谕永乐初擢翰林检讨与解缙等同直内阁迁国子祭酒洪熙元年加太子宾客致仕家居二十年而卒事迹具明史本传俨学问该博于象纬占候律算医卜之术无不通晓其在朝称馆阁宿儒朝廷大著作多出其手修明太祖实録永乐大典皆为总裁官而以议论戆直为同僚所不容故久于国学未能悉究其用其诗颇近宋江西一派词旨髙迈寄托深逺与三杨之和平安雅者气象稍殊文章则得法于熊钊钊学于虞集师授相承渊源极正故其气格苍老可以追踪作者为明初之一家焉明史艺文志载颐庵集本三十巻此集诗文各止一巻乃后人选本非其全帙然尝鼎一脔亦足以知其槩矣
　　
　　乾隆四十五年三月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●颐庵文选原序
　　
　　登崇山则知乔木之众也既而入巴蜀登岷峨见梓檀焉小者合拱大者千尺枝干层云根蟠巨壑经千万岁而风霜不能凋斤斧不能加者则知其材矣其于人也亦然见欧阳公以为幸也及见曾南丰苏子则又知其人焉今士之于世也可以立身可以行道而不弃于当世者有如欧苏南丰者乎其文章之作有比于三子者乎抱贯道之器而驰骋乎庙堂之上游泳乎六经之中规矩乎政治绳墨乎纲常酝酿成太平之业其道将以传乎万世之下者非老于文学曷能行其道哉是书者豫章颐庵先生国子祭酒胡公之文集也观先生之文则知先生之德之行之才之志出于人也尚矣葢文可以观人可以取士故圣王之所以得人未有不由于斯自汉唐以下得其文之优者独称韩栁二人而继之以欧曾苏三君子而已文岂易言哉今先生之文其辞雍容而其气洋溢蔼然蔚然之意见乎言义之表故其文幽深混涵人莫可测仰而视之若匡庐华岳岿然有层峦迭嶂莫能跻其分寸俯而察之若彭蠡洞庭浩乎洋洋莫能得其蠡测臆而思之若空明之灏瀚味而咀之若玄酒之与太羮其髙处若蹑层霄挽牛斗于星河之上其妙处若郢人之斵垩凛乎其不可犯而又得之其妍丽也若桃源春晓霞舒雾卷旭日初旦也其抑扬也若天驷脱覊振鬛一鸣而万马皆喑其壮也若横■〈木朔〉西风挥戈指日其清也若老鹤之巢松孤猿之呌月其幽深思逺者若幽兰之发乎深谷但闻其芬馥而莫测其所从来非有眼力者曷能识也是知文章之于得人也难矣先生始以文学魁乡贡三任黉宫之职再擢县令以寄百里之命遂入翰林以掌丝纶出纳帝命于明堂之上再拜春坊为青宫谕徳辅赞皇储未几举天下文章道德之士取才德之优者独先生一人耳以继宣圣之道为国子祭酒师范天下可谓贵矣荣矣如是者几四十年先生以老疾辞禄告归天子不忍其去国再拜太子宾客归豫章之城南卜筑以居可谓介尔眉寿锡尔景福以老此生士之于世行于仕途而得荣归故里者虽古之明哲鲜能及矣其莆田方伯静者好学之士也尝得先生之文稿焉一日予以文学自论伯静乃出是书而献之其间文理皆出人言意之外或一篇之中一句之内有得性理之奥者有出于神竒之妙者不觉心与妙融且惊且愕未尝不为之掩巻兴叹嘅然自释便觉胸中有所自得若述志感寓归休之赋别墅之文听雪之记大有过于人矣其楚词也如谒文丞相祠及石鼓毁璧秋风等篇皆深得骚体其意趣髙古而人所形容不至者而皆得之矣又若友竹友桐之序皆能摹写造化而得物之性情可谓尽其神矣岂庸腐可得而想象哉至于诗词乐府之作如述古杂咏之诗大能感发人之情兴又可嘅也其碑铭墓志也如温忠武公庙碑之作皆能昭述前烈以继后世万古一日也若是者实文章之欧冶可以陶铸后学尝谓文章乃天下之公器其髙下浅深葢有不可揜者矣故君子欲成人之美者岂无一言以述之乎是谓桴布鼓于雷门击瓦缶于宣室诚可愧耳宣德壬子正月十六日涵虚子臞仙书
　　
　　文运之兴与世运相表里士之生于其时者亦必通经博古积学制行得以昌其辞藴和顺于中英华□煜焕乎其不可掩也南昌胡若思笃学好古于经史百家之言靡不研究发而为文积以成编予得其书而读之其气英迈其辞雄伟其所本一归之义理之渊微彛伦之雅正无委靡不振之习有浩博宏广之容其所以养之于中不浅而深也明矣文章之行世其来已逺唐韩子拯其弊而振起之至宋欧阳子与苏曾王诸君子一时文章之盛何可及也近代作者南北不乏其人葢亦有会通振扬乎唐宋之声华者矣五六十年间予得承事先辈就而论之尤严于叙事之简当书法之公正厌牵聨而蹇滞也重断制而明切也且曰长江大河平铺漫流髙山深涧泉出激冽无往而非文也执笔者想象而求之有迹者可知无迹者难会也若思乘国家之兴运宦游之隙博究书籍之奥名物度数之故注笺训诂之繁厚积而薄发之年方富力益强其必将鸣乎国家一代之盛而追踪乎古之作者因题其集之端信其有传于世也洪武甲戌三月七日郡人熊钊序
　　
　　国子祭酒兼翰林侍讲豫章胡公若思彚其文凡若干巻属予为叙予疎陋寡昧无穷理精义之功乏闳深博特之见何足以叙公之文哉故久无以应命而公固属之有不得辞窃惟文者言之成章而可诵之谓也古之立言君子修辞以着其德业故曰有德者必有言然徒能言而不本于道德之实是亦艺焉而已故曰有言者不必有德周子曰文所以载道也轮辕饰而人弗庸徒饰也况虚车乎葢尝求之六经之文平易简淡而理致微密大而无所不包小而无所不备故斯道之所寓者亘千万世而不息也若夫战国先秦之文务为险僻竒怪艰深诡异捭阖纵横以趋时好言非不美而支离畔道矣今公之文沉实不肆温厚雅赡有疎宕之气凿凿乎欲追古立言之为葢其履师儒之位表率学者必以明经讲道为务而不为虚言要其归一本于道德而已矣使天下后世佩诵而矜式之不如是不足以传逺此公之文有不可以己者如此予幸与公同朝尝同典内制儤直之暇辄相与论文公恒自言得作文法于熊钊先生钊得之虞文靖公间指示其说于予纲领节目粲然有条诚未之前闻葢其传之有自宜其所造之异匪寻常驰骋伟丽蹈袭陈言以逐时好之比此予知公之文而以是为之叙读公之文者可以自见有不待于予言也永乐十四年岁次丙申六月壬戌文渊阁大学士兼左春坊大学士奉政大夫庐陵胡广叙
　　
　　文章之见用于时而为世所贵重者夫岂偶然哉学问之富才气之充养之深而积之厚发而为文纯雅髙古既足以见重于世而又以遭逢盛明膺际遇之隆其所学得以见之于事为而其制作之美得以施之于朝廷于是其文益为可贵重而人有不能及矣然而世之君子每不能然者葢或有得于文章而不遭其时或遭其时而文章不足以发之此其所以有不能至也若予友国子祭酒兼翰林侍讲豫章胡公其所谓遭逢盛明膺际遇之隆而其文章足以发之而为人贵重者欤公自少颖发读书为文思若涌泉乡之先达长老多折辈行与交举进士于乡歴敎华亭长垣余干三县学皆有师法以荐擢知桐城县有能名今上初即大位复以荐升朝入翰林由检讨转侍读未几为左春坊谕德遂拜国子祭酒自始仕至于今凡三十年而居于朝者十有五年矣承圣上之知遇沐宠眷之优隆讨论述作荐被顾问其才识器度益明而达而其文章纯深雅奥可与古作者并也观其铺张至治之美以黼黻乎国家之盛雄伟光大富赡不穷卓乎其不可及也天下之人仰而望之惟恐其或后至求所以光昭其先德发挥其事功又无不造而请焉而公应酬之者常若取诸其左右而不以为难呜呼此非其学问之有素养之深而积之厚何以至是哉古之君子以文名家者自汉唐宋元以迄于今其人可指而数也其见称于后世者皆以豪杰不世出之才而其文足以经纬乎当世故虽歴世久而不可磨泯茍一有不至则不能以行之逺此古今之所以为难者也惟公以豪杰竒伟之资负学问才识之长穷性命之理察道德之归以上究夫圣贤之阃奥后进之士闻言而心服是可见其学之得其本者矣宜其文章之盛美为世所贵重足以传之后世而无疑也公自念其年既老乃以平生所著命门人编集之为若干巻以予相知之深俾为之序予不可辞故辄为序公之出处而论次之永乐十四年秋七月翰林侍讲兼左春坊左中允庐陵邹缉序
　　
　　文非深于道不行道非深于经不明古之圣人以道为体故出言为经而经者载道以植敎也周衰圣人之敎不行文学之士各离经立说以为髙汉兴文辞如司马子长相如班孟坚之徒虽其雄材谹议驰骋变化往往不当于经当是时独董仲舒治经术其言庶几发明圣人之道至唐韩退之宋欧阳永叔曾子固力于文词能反求诸经概得圣人之旨遂为学者所宗周子二程子以及朱子笃志圣人之道沈潜六经超然有得于千载之上故见诸其文精粹醇深皆有以羽翼夫经而文莫盛于斯矣元之时以其经学发为文词源本深厚论议髙明者葢有虞伯生焉于戏繇汉以来文之传于今者多矣而求其不盭于经旨不畔于圣人之道卓然能树立以名家者不数人而已文不尤难矣哉豫章胡若思先生自其童冠从乡先生得吾郡王与耕经学之传又从而得虞公之传益自肆力浚而深之扩而大之葢于诸书无所不读而必本于经于学无所不通而必主于圣贤之道尝施其政敎于百里之邦矣已而入禁林典词命侍讲读遂兼谕德辅导储君又拜大司成为国子及四方来学之师先生智识有余材猷宏逺而凡存诸心见诸言行者皆在于仁义至为文章严于榘矱而雍容温裕词洁义正于经旨必融会众说而推明之弗极弗已序记铭传之类虽时应人之求未尝茍有称说非其笃于经之道而不愧乎古君子之文者乎若夫见诸词赋体物縁情端厚而微婉有古人之意者葢自袁伯长虞伯生而后复见于先生焉周礼以六诗敎国子而兴道讽诵言语皆成均之敎也先生又奚让哉先生有文集若干巻翰林诸公序之详矣不鄙谓余相知又属序焉故特本其所学之正言之亦使学于先生者皆将如先生之正其学也永乐十七年春正月十三日戊午翰林学士奉议大夫兼左春坊左谕德庐陵杨士竒序
　　
　　颐庵文选原序
　　
　　●颐庵文选原序
　　
　　按六书故曰儒者讲六艺之文明先王之道经纬天地之理也诗六艺之一也诗言乎志有诸中而形诸外则知其人矣故诗所以道性情该物理叙风化者志之所发也孔子删诗以明教化是使异端邪说不得以害正道其功大矣后濂洛诸儒而又发明其理以开万世至中至正之道而学者得其宗焉如唐韩子为浮屠文畅送行之序栁子首倡其事以告韩子韩子乃为文以告之曰有以儒名而墨行者正为栁子言也有以墨名而儒行者为文畅言也其间未尝有一字为送行之说葢以圣人之道正之耳其旨微矣近世儒者有作浮屠诗文碑记张皇诐诞之说以谄其徒以隆其事以为博学以隳名教孔子所以尊吾道而斥异端者安在乎宋太宗所谓孔门之罪人宜矣今是诗五百三十余篇皆得诗人之体而其言无一字为浮屠之说得儒者之正孟子曰我知言吾故于是诗喜而有取焉使后之作者不流于淫辞诐说则亦可以思无邪矣故为之序宣德壬子正月十九日涵虚子臞仙书
　　
　　国子祭酒豫章胡公以所著颐庵诗集若干巻示洪俾为之序洪因作而言曰诗三百篇盛矣五言之作出于苏李唐山夫人之歌则骎骎乎雅颂之遗意至于建安悲壮而激烈君子不能无世变之感及乎齐梁而侈靡极矣唐诗倡于陈子昻遂有李杜韩栁之盛若宋诸大儒其精深造诣葢亦可以求其本焉元起于朔漠文制疏畧至元天厯之间若赵文敏公虞文靖公范文白公揭文安公亦各鸣一时之盛及其衰也学者以粗豪为壮以尖新为竒语言纎薄音律惉懘葢自晚唐皆然末世文弊固其势之然也圣明混一四海肇复先王之制兴礼立学以风厉学者至于今五十余年之间政教之隆并乎三代年谷丰稔民物滋植四夷宾服瑞应荐至麒麟驺虞嘉禾芝草之祥日献月进圣天子方举唐虞巡狩之典以宣省风俗怀柔百神施恩惠于万国公卿大夫文学之士莫不各奋所长揄扬盛德铺张洪休洋洋乎雅颂之音盈于朝廷而达于天下当是时公以儒学德行由翰林侍读春坊谕德为大司成师表四方之士而文章卓然名于一时葢其所作必欲追踪古人事核而喻切辞醇而旨逺沨沨乎舂容正大之音可以无媿于古而公则欿然自视若不足也呜乎尧舜之盛尚书载之商周之兴诗人颂焉文章有闗于世道尚矣洪与公同游禁林十有余年朝夕承公之诲至论古之作者未尝不慨然于斯惜乎以洪之昬陋而莫能进也姑序诸巻端俾观公之诗者有以发焉永乐十四年丙申八月翰林侍讲钱唐王洪序
　　
　　颐庵文选原序
　　
　　●钦定四库全书
　　
　　颐庵文选卷上
　　
　　（明）胡俨 撰
　　
　　○赋
　　
　　述志赋
　　
　　嗟予生之忽忽兮儵侵寻以就衰老冉冉其将至兮素髪飒以埀丝遵先人之遗则兮恒兢兢以自持顾予力之不足兮徒念兹而在兹慨前修之日逺兮惟古训之是求呻占毕于朝夕兮又惧夫轮扁之见咻肆超遥于策府兮恣逺览而旁搜日遑遑而不逮兮心切切而怛忧道愈逺而莫反兮策跛牂于梁辀津浩浩而弗济兮渺倾波于洪流予既望洋而趦趄兮退却步而返顾恐佳期之迟暮兮羌回车以复路耻没世而名不称兮漫驰骋于空言茍余情其信美兮何雕虫之刻镌埽枝叶与葩华兮求根柢于本原彼源泉之混混兮曾不舍夫逝川鱼渊泳而鸢天飞兮夫孰使之然覩豁然而呈露兮披云雾于青天反诸躬而欣欣兮抑非言之可宣茍日新而弗已兮亶澡雪而洁鲜日惴惴如临深兮匪一息之可捐窃独处而韬匿兮媿闇然而日章顾虚薄之浅尠兮孤众人之所望惟黾俛以从事兮曾何有于寸长日居月诸兮孰悲予视之茫茫歌伐檀以内疚兮知素湌之无补闵予心之日负兮守一室于环堵对庭槐以延伫兮聊逍遥而容与
　　
　　东轩赋
　　
　　承圣皇之临御兮运熙洽而穆清念宅中以图治兮即国都而作京忝缙绅于侍从兮又从事乎芸台近直庐而卜居兮荫矗矗之古槐众方谓予之隘陋兮予独安于所寄复辟地于西偏兮就青阳而面势广不踰乎寻丈兮仅风雨之可蔽瓦鳞次而壁垣兮匪雕斵之所制牖疏豁而向明兮纳晨光于迢逓室固密而静幽兮絶风埃之障翳惟图书之在列兮逺俗务之纷挐徒窃禄于萧散兮幸朝夕以自娱昔安仁之栖迟兮侈乐事于闲居子由出而营职兮则又窘束夫盐沽独颜子之陋巷兮恒坦坦以自如夫子既叹其贤兮流不朽之美誉予景仰夫先哲兮审容膝以自安日黾俛以就列兮岂硕人之考盘退舒舒而即休兮乐欣欣而忘湌感圣恩之嘉惠兮曾何补于寸分愧茍延夫岁年兮聊泚笔乎兹轩
　　
　　滕王阁赋
　　
　　翳仙李之盘根布柯条于区宇既命爵以锡圭遂分茅而胙土惟滕启封实介邹鲁爰来豫章督郡开府山川秀灵人物蕃庑星丽斗牛地兼吴楚据百粤之上游壮雄藩之重辅朱门画戟号令肃乎风雷绣闼雕甍诗书被乎闾里诚东南水陆之都会古今人材之渊薮宜乎王公之所临处也想夫端居多暇深宫日长图书既厌琴瑟倦张中心不惬积思浩穰乃命轻驾肃冠裳拥髙牙骖乘黄俯郊郭耀旗常六辔总总八銮锵锵腾吹长阪弭节高冈江山相望郁乎苍苍既游目以骋怀遂欣欣而乐康于是戒梓人程匠石相阴阳表区域奠方位于髙明燔菑翳于蓬藋辇杞梓之良材斵岩峦之秋骨缔构费于经营精神妙于规画岿然杰阁成功不日观其台榭凌虚檐牙翚飞碧窻潇洒彩槛逶迤际平沙兮浩浩抚长江兮漪漪谢氛埃于物表接莽苍于天涯逺烟积兮凝黛空翠生兮袭衣碧瓦华榱青山隠隠丹楹藻棁緑树依依锦缆牙樯兮璀璨鹤汀鳬渚兮参差至若春日载阳花明柳碧素练澄江长天一色熏风岛屿渺孤鹜于落霞野水蒹葭乱白鸥于飞雪啼鴂送半山之夕阳征鸿横千里之明月地位絶湫隘之炎歊房栊隔高寒之凛冽四时朝暮光景明灭于以宴乐于以游息或凭高以畅神情或望祲而书云物带彭蠡之渺茫挹华峰之秀特列阁皂之云屏倚洪崖之丹壁招五老于匡庐纳九江于几席呼君山之紫髯吹洞庭之玉笛吞云梦兮八九曾不芥蔕于胸臆宾从光兮罗绮陈箫鼓咽兮歌舞新遏行云兮动梁尘玉颜酡兮玉杯侧美人醉兮娇艶春一旦事阑人去物换星移树阎公之棨戟耸王勃之文词朱帘埀兮雨冷画栋黯兮云飞对樽前之潭影目槛外之波驰濡毫授简葢已太息于当时余尝泛舟章江系榜南浦访故老以遗踪指苍苔之断础古木号兮西风芙蓉悴兮夕露坏堞鸦飞澹烟蛩语宿草迷堤残碑仆土佩玉兮鸣銮音尘兮何许惟江上之西山见君王之歌舞粲采采之黄花空蛱蝶兮栩栩继三王之文雅擅后来之韩愈仰巴山之故亭与丹梯而并峙竹色兮松声凄凉兮杜甫余乃浩然兴怀恻然凄楚乐极悲来岂惟斯故追往事于亡陈亘临春与结绮蔼香风于沉檀极人间之丽美何啻百倍于斯阁终亦凋零而销毁矧杨氏之四香又骄奢而侈靡彼氷山兮莫悟竟何足以比数并漂揺于瓦砾而同鞠为榛莽矣独河间之礼乐暨东平之徽媺着藩屏之良规流芳馨于青史顾贤否之异涂徒感慨于千古
　　
　　续月中桂赋（并序）
　　
　　天朝造命之初选任旧德鄱阳程国儒以前进士来守南昌丧乱之余急于求士乃举行赏试命题校艺先伯父虞部府君治书经先祭酒公治春秋各以其业就试中场赋题乃月中桂也虞部遂魁多士先公亦在髙选当时同辈翕然向风俨少时阅家集常诵二赋不胜企慕及今侵寻暮景而加以衰疾追惟先德往来于怀恒惧不肖以坠厥绪于是力疾勉为续赋一通非敢以绍夫遗芳将使后之子孙见之庶几知祖宗诗书之泽不泯也其有志者能无激昻于斯乎
　　
　　粤有灵木匪土而株托根月窟轮囷扶疎不春而荣不冬而枯与天地兮始终哀众芳兮须臾枝连蜷兮相缭叶蓊郁兮交敷日回旋乎后土夕覆被乎寰区想夫一气未判大化胚胎阴阳既肇不假栽培雾滃云蒸緑茁青荄东皇资始于玉烛西昊司成于瑶台耸丹霄而修直依紫垣而徘徊拂列宿兮不披径周天兮往来婆娑偃蹇玲珑阴森风雨不震寒暑不侵氤氲磅礴孰古孰今华不沦于朓朒德每同于照临若夫斜河左界长空一碧寳殿风清璇阶露滴粲金粟于广寒散天香于八极沧海镜兮波澄瑶池莹兮霜白天上悠悠人间寂寂玉宇琼楼今夕何夕乃有羿后靓妆素娥妙舞霓裳初奏羽衣乍举度曲调均谐律诣吕缟鹤离巢以逥翔白鸾出林而轩翥影湛碧于蟾宫实粉丹于兔杵望舒逍遥而御乎氷轮吴刚徙倚而收其玉斧余乃求神农之遗经访华阳之真逸为言性味可以服食杂芳椒以调珍化云母而为液驻容颜如婴童壮筋骨如金石杀三虫而安五脏滋元气而理百脉神仙不老于人多益矧兹仙种又非凡木之所能匹方其浥沆瀣混青赤毓太和流润泽虽玄圃蟠桃六千年之花实楚南灵椿八千岁之春秋曾不为之瞬息又若扶桑髙标交柯屈铁若华芬敷盘根错节夐不可齐广不可絜曜灵舒光万古不灭曾不离乎土壤抑何有于高洁余既获聆绪论反复紬绎固若得其要领终莫究其底极畴昔之夜夣游册府挟天风而上征憩仙槎于银渚叩钧天之帝庭接广乐于万舞于是歴太微抵营室入文昌披桂籍过勾陈谒太一跽敷袵以陈衷耳玄微之歴歴曰子实缙绅博究儒术岂不闻厥初无形冯冯翼翼轻清上浮苍苍其色重浊下蟠混混其质阳精为日阴魄为月月受日光含精载魄丽天九行循环一辙从风从雨各以其节三五而盈三五而缺犹寳鉴之悬空表虚明而照物亦随物而赋形洞阴精而袭翕何者为桂付之一吷余遂怳然而寤罔然如失敬泚笔而摅词将以解古今之惑心既畅兮神融复击节而为之歌曰有物翳翳兮当月中影婆娑兮流太空岁复岁兮夜复夜莫知其始兮曷究其终我欲讯之兮超鸿蒙虹桥渺兮将焉从徒慷慨兮唫秋风
　　
　　感寓赋
　　
　　茫茫堪舆万物并作动植飞潜氤氲交错人生其间眇焉栖托知诱物交纷纭挥霍刿目怵心神销精烁白髪渐疎红颜匪昨日居月诸悠悠罔觉若夫翩翩公子乘轩驾鹤身都贵富势倾山岳入则髙居广厦重楼杰阁粉黛争妍兰房蕙幄佳宾满堂緑樽翠勺吹竹弹丝千金一谑出则流水滔滔游龙濯濯玉勒雕鞍文茵绣襮鸣驺夹道衢开市却意气扬扬光动城郭人生至此云胡不乐一旦乐极悲生意阑情索雍门张弦引商扣角凄凄切切澘然涙落至若穷櫩蔀屋圭窦荜门苍苔迷径宿莽充园一室悬罄十畆荒榛衣重百结食不加湌丘无束帛里絶来辕皑皑雪积萧萧雨残东郭履敝黔娄衾单稚子怀饥老妻啼寒原生环堵兮寂寞荣叟带索兮蹒跚栖栖贱贫孰与温存乃有文士修饬藴美含章积仁洁行颙颙昻昻牙籖插架缃帙连床青灯雪案緑幕秋堂髙咏风雅上窥虞唐锦肺绣腑发为文章接芳尘于贾董攀逸驾于班扬于是鹤书遥赴骥足髙骧蹑青云而步武歴天衢而翱翔建功业于当世埀勲名于旗常亦有穷年矻矻白首山林抱兔园之册聚车囊之萤舂会稽之市鼓犊牧之琴老欷歔兮侘傺志壹郁兮沉吟至如服勤耒耜浮载舟车劬劬畎畆泛泛江湖萍蓬秋思烟雨春芜尘土压貂裘光阴叹白驹复有乘时规利坐守废居百工肆列有无相须夙夜孳孳卒老其区或山而樵或水而渔或驱而牧或负而趋同寓形于宇内恒役役于朝晡又若桑门空寂羽士清虚祇园鹫岭方丈蓬壶衲衣香冷鹤驾云孤对黄花兮微笑见碧海兮尘枯嗟乎物不可齐道不可虞蜉蝣短晷殇子夭殂寿同金石亦有时渝孰陨而获孰昭而苏同归于化茫茫堪舆重曰已矣古往兮今来春与秋兮迭催逝者兮如斯嘅驰波兮不回时不我兮淹留徒偃蹇兮低徊天髙兮地厚纷玄黄兮形色至人兮无累大化兮穆沕合散兮杳冥虽圣神兮莫测
　　
　　阳春赋
　　
　　佳哉春之为气也冲瀜兮坚氷解冱而流澌飘忽兮东风澹荡逺山横碧含清晖低徊兮摄提贞于东方浩浩兮太皞乘震而司芒蛰居户而始振兮鴈嗈嗈而北乡繄草木之奋茁兮儵甲拆而勾萌莺出谷而迁乔兮桃夭夭而始华鳦翩翩其来归兮就栋宇而即家何柳絮之盈盈兮悠扬漂泊乎天之涯蹇余之独处兮耿惝恍而无邻见鸣鸠之刷羽兮感戴胜之知春雨霡霂而土膏兮欣原隰之畇畇农秉耒以举趾兮期有秋而服勤日迟迟而载暄兮女微行之是遵求柔桑与白蘩兮迨女红之维新嗟余生之矻矻兮徒策名于缙绅希论世而尚友兮陋占毕之吟呻时亹亹而逾迈兮老冉冉其逡廵攀前哲之逸驾兮竟驽骀之后尘吁嗟乎洪崖苍苍漳水汤汤有仙人兮红蕉之裳望不见兮烟雾长渺渺兮玉笥白云兮故乡春雨露兮既濡眷松楸兮不能忘
　　
　　藂菊赋
　　
　　凛素秋之佳节兮天宇廓而髙澄何众芳之摇落兮覩斯菊之独荣叶湑湑以流润兮枝扶疎而紫茎粲芳华之承槛兮扬藿藿之繁英凌清霜而擢秀兮毓太阳之真精虽骈罗而杂沓兮喜蕃庑而各遂其生玉盈盈以莹质兮金煌煌而耀晶锦半舒而绚彩兮霞欲收而流赪鹭埀丝而欲堕兮鹤凝丹而不鸣羽迎风而初翔兮杯擎露而乍倾俨西子而靓妆兮度响屧而娉婷岂太真之新浴兮出华清而犹未醒将洛川之宓妃兮步罗袜于清泠抑汉皋之神女兮援明珠而含情兹世俗之所喻兮匪君子之德馨繄翠袖之婵娟兮倚素蛾于修竹羣真肃肃而临轩兮烁流金于佩玉羌皦皦以洁修兮白驹在彼空谷抑素履之坦坦兮嫓幽人之贞独纷既俪此众美兮亶吾游乎瑶之圃撷芳馨以翱翔兮将以遗乎逺渚山苍苍而云冥冥兮怅緑萝之烟雨招柴桑之逸老兮携三径之壶觞挟天随与坡翁兮续杞菊之后章灵均亦既餐英兮何自苦而沉湘惟老圃之秋容兮抱晚节而自芳饮菊潭之甘润兮日欣欣而乐康重曰禀幽姿兮洁以清挺玉秀兮含金精虚堂静兮月色皎中庭凄兮朝露零流光驰兮岁将暮鴈嗈嗈兮蝉无声耿独处兮抱贞素心惝恍兮谁为荣凉颷兮振衣芳菲菲兮欲披物有盛兮必衰嗟人生兮几时激清商兮浩歌聊泚笔兮摅辞
　　
　　游匡庐山赋
　　
　　昔神禹之疏凿兮奠山川于九区惟彭蠡之既潴兮渺巨浸而为湖爰有山而西峙兮俨穹窿而覆庐彼何人之字季兮初卜居而宅其阳询遗老而求其故兮传其姓而曰匡余于是招五老于云中兮参九真而翱翔揽香炉之紫烟兮濯飞瀑于石梁挽银河于九天兮凌倒景之苍茫双剑倚空而嵳峩兮凛肃肃之秋霜俯龙渊于絶壁兮泻碧涧之琅琅漱玉挺乎长松兮嘅故址之荒凉扫藓斑而求古迹兮信德美其流芳歘凌风而遐举兮抵寻真之旧观径松萝而歴九竒兮覩云屏之焕烂天宇豁其澄鲜兮耸层峦于霄汉氷帘三迭而下埀兮儵琼飞而珠散羌触坎而毂转兮悬素丝于天半回风搏而混结兮炯雪球之洞贯邀谪仙于松巢兮扣东林之禅扃倚三笑而长吟兮听虎溪之泠泠升上方而登天池兮跨絶顶之髙寒灵籁发而凄清兮悚万壑之惊湍鸟咿嘤于幽谷兮猿悲啸乎■〈山赞〉岏熊咆龙吟之不可以留兮接空明之羽翰巨舰突而撑空兮何神化之渺漫披蒙茸而陟虎豹兮仰石磴而髙攀坐飞阁以延览兮付江山于一瞬红叶忽其翩翻兮犹雨花之乱陨访竹林之古寺兮云隠显之靡常流钟磬于岩窦兮顾杳霭兮何乡俯盘盘之深谷兮绮绣错而锦张过渊明之栗里兮三径没而已荒挹髙风于千载兮攀逸驾于羲皇余思夫古人而不得见兮抚孤松而彷徨望白云之悠悠兮擥紫霄之苍翠迎鸾鹤于空中兮骖羣仙之环佩临墨池以挥洒兮希右军于絶代酌鸾溪之一滴兮亦何有乎滞碍道简寂以遨遨兮仍羽人于丹丘陆子肃余于石坛兮耿星河之欲流余既纵夫玄览兮羌回车以复路度松关之迢迢兮问栖贤之故处乃少室之山人兮甘嘉遯而来居抑后贤之仰止兮藏简册于奥区振吾袂于髙冈兮挟天风于两腋鹿呦呦而思芩兮闯紫阳之遗迹洞含呀而隠约兮山幽幽而无人葛漫漫于樛木兮石磊磊乎涧濵堂构余乎瓦砾兮蛩愀吟而饥鼯呻余既感此而惆怅兮除积翳于榛荒采苹蘩于沼沚兮就堂阶而荐觞退即乎风泉云壑兮聊咏歌而徜徉众既告余以欲暮兮还余驾乎东骛蝉嘒嘒而寒鸣兮草萋萋其夕露松阴阴而月朦胧兮渺苍苍之烟雾乱曰汨吾游兮北征水茫茫兮山青税吾驾兮匡庐访古迹兮穷奥区山之人兮洁修跨黄犊兮夷犹洒清风兮六合凛氷玉兮髙秋归来兮归来求山人兮林丘
　　
　　归休赋
　　
　　嗟余生之蚤衰兮憯风淫之见侵臂牵聨而痿痹兮足蹒跚而不任熏兰汤以渗液兮医又告余以焫针何卢扁之不遇兮遂沦浃而日深爰削籍于金闺兮耿宵寐而沉吟荷圣脊之不遗兮御西清而趣召肆奔趋而不俟驾兮羌及戸而振掉违天颜于咫尺兮圣情为之恻怆竟沉绵而伏枕兮銮舆迈而陟方攀龙髯而莫及兮望苍梧于渺茫八音遏密以拱听兮咸仰戴乎重光余恐溘先于朝露兮悲年岁之不吾与托金兰以陈词兮犹眷留而弗许心忡忡而靡达兮日矫首而延伫儵上公之并临兮致丁宁乎天语继三接而拜贶兮使命纷其旁午龙章粲而昭回兮俨宸旒之当宁窃荣名而久妨贤兮知素湌之无补叨宠恩而抚已兮辄怀惭而凄楚余既感此离别兮复迟迟乎其去也出都门而踟躇兮抑惟灵修之故也驾扁舟而扬颿兮泛潞河而超渤海正春阳之发舒兮万彚晔乎其光彩树冉冉而飞花兮山苍苍而■〈山上畾下〉嵬水驰波而东注兮草萋萋兮烟霭歴古迹而策短笻兮吊昔人乎安在牛羊牧竖以踯躅兮徒以增夫一嘅过汶泗而浮淮兮泝大江而南征神州龙蟠而虎踞兮佳气郁葱而晶莹指彭蠡而径度兮招五老于空青如愿辞余而不返兮问葛洪之旧盟遵石头而夜泊兮晓入乎豫章之故城童稚笑而牵衣兮揖父老而驩迎何日月之不居兮又宫车兮晏驾念同轨之毕至兮复仓皇而东下川迢迢而风飕飕兮曾不舍夫昼夜谒二陵于天寿兮泪横流而交颐神陟降于钧天兮覩新宫之巍巍皇仁闵余之驱驰兮抑又怀乎宿昔顾衰飒之不可以留兮乃涣颁乎宠锡恭承嘉惠兮余岂怀寳而深藏老骥犹恋乎君之轩兮徒偃蹇兮不可以腾骧众翱翔乎天衢兮独回车以复路朔风振乎潞亭兮凛河氷其交冱怅淹留于州侯兮勤馆人于旦暮献岁发春兮聆苍鸠之先鸣酒崇觞而肉载俎兮感骊驹于诸生风飘飘而吹衣兮顺沧波而扬舲歴旧游而周览兮亦窃愧乎余生之营营驻余棹于章江兮水泠泠而山明造先人之故庐兮越岁久而增敝蟏蛸罥于戸牖兮简册封而尘翳卜幽隠以栖息兮得遗构于南郊疏清池而筑圃兮亟燔椔而剪茆俯游鱼之圉圉兮接黄鸟之交交雉斑斑而将雏兮鳦翩翩其来巢树阴阴以连径兮花藿藿而承条枉邻曲之壶觞兮庶以慰余之寂寥余既安于所寓兮逺井邑之纷嚣彼不谅余之中情兮反辄谓余之孤高余素怀乎耿介兮匪时俗之所能移聊逍遥以夷犹兮时矫首而遐思美人渺乎河汉兮隔盈盈之秋水写离鸾于孤桐兮抱明月而延企君子戒乎素行兮惟益励乎余齿乱曰已矣哉日居兮月诸人生兮须臾何郁郁兮烦■〈忄于〉安素履之坦坦矢余心而弗渝
　　
　　述梦赋
　　
　　登髙楼之崔嵬兮轶氛埃于层霄天宇廓其洞虚兮际空明于泬寥绮窻珠缀纷玲珑兮风肃肃而下飘覩真人于玉台兮椉彩鳯而逍遥披绛霞而进谒兮蹙然闵余之瘠硗启灵文而欲授兮顾尘昏之未销既食余以麟脯兮又饮之以醇醪琴髙鼓以清瑟兮飞琼泛其云璈邀王乔而宿之兮吹参差于凤匏何处子之绰约兮姱修眉而峩翠翘肃敛容而不敢讯兮歘凌风而高超余惝怳莫知所如兮王子导余以游遨挟光景以凌厉兮薄星辰而上朝抚扶桑之东枝兮揽若木之髙标骇神鳌之赑屃兮天吴出而舞潮方游鲲之击水兮儵鹏翼而扶摇振余袂于千仞兮晞余发乎阳乔升昆崘而湌玉英兮渺瑶水之荡潏金堂閴其无人兮悲蟠桃之不实驾青虬而髙驼兮过方诸而一息珠宫贝阙嵳峩兮荫玉树而萧瑟接飞仙之冉冉兮嘅弱流之无极卢生去而不返兮海若夸于河伯陋夸父之不知止兮哀愚公之又惑召荼垒于杜索兮截雄虺之九首掷封狐于万里兮顾夔魈乎何有命庚辰于淮涘兮绁支祁于龟山猰■〈犭俞〉殪于青丘兮梼杌逐乎荆蛮豺虎深藏而遁迹兮蛟螭匿蟠乎重渊揽余辔以儃徊兮飘然游乎瑶之圃步春台以夷犹兮覩钧天之万舞幸余逢此休嘉兮内欣欣而和煦羌回车以复路兮顺凯风而曾举山窅窅而云冥冥兮佳木秀而承宇纷红兰于广术兮喜芳菲其袭予怳然乎归来兮惟觉时之寝处寄遐思于寥廓兮玩孤芳而容与
　　
　　○楚辞
　　
　　续毁璧辞
　　
　　云凭凭兮结暝镜台空兮夜逾永毁璧兮殒珠殚素丝兮絶柔领薄命兮不如无生朱弦断兮流哀声念殇子兮泉之扃有女弱兮嗟娉婷山高髙兮上有石身不化兮长太息星霜易兮时屡迁旧种緐花今就实命之薄兮心之悲谗罔极兮我姑慈事朝夕兮或乖缺蒸藜弗熟心知之有飑风兮回飔环佩委兮乱陆离圆灵兮仰覆矢死兮不渝泪浮斑兮篔筜殒璧之毁兮椟之韫日轮回兮不可以企斯抚蟾兔兮桂魄隠忆夫君兮驾瑶轸惜往日兮思途近魂已逝兮情孤抱深恨兮匪良图觅泉台兮窅以黙天宇澹兮怀哉拮据
　　
　　游蓟门
　　
　　鸡喔喔兮扬翘暾将出兮天宇高烟冥冥兮既敛芳菲菲兮承条矫予游兮蓟门覩佳气兮氤氲纷扶疎兮轮囷忽眇眇兮无垠青帘兮绣箔怳飞仙兮绰约吹竹兮弹丝扬清声兮入寥廓儵回风兮度曲披红芳兮骇緑渺佳期兮浩荡照绮罗兮华屋鸟鸣兮交交车辚辚兮驷骄聊逍遥兮游遨
　　
　　访石鼓
　　
　　有石兮鼓形质礧礧兮坚贞始柔祇兮孕璞实圆灵兮陨星玉人兮追琢刓方兮就规越千禩兮不泯羌神物兮司之謇周道兮寝微宣中兴兮奋发天戈兮四挥肆南征兮北伐徐方兮载安猃狁兮摧残方召兮桓桓暨补衮兮仲山文谟兮武烈流二雅兮咏歌铿鍧兮炳耀昭耿耿兮不磨繄端拱兮法宫四海聿兮来同选徒兮行狩吉日兮车攻岐山嶻兮苍苍纷旗旐兮央央■〈辶〈吾午〉〉马兮既■〈马缶〉■〈辶〈吾午〉〉弓兮斯张儦儦兮速速矢激兮■〈豕唇〉蜀■〈辶鼠〉■〈辶鼠〉兮员员君子来兮逌属汧殹兮沔沔鳗鲤游兮重渊充庖兮登俎■〈帛乐〉■〈帛乐〉兮絜鲜麀鹿兮雉兔左■〈走〈走走〉〉趋兮右顾君子兮逌乐■〈走乐〉■〈走乐〉兮孔庶■〈辶〈吾午〉〉■兮既平天子兮永宁康驾兮申敇言还兮镐京左右翼兮委蛇聨赤芾兮光陆离臣籀兮再拜瑑丹兮流滋粲星斗兮错落与云汉兮昭回珊瑚晔兮腾彩玉树春兮菲菲环佩锵兮鸾凤飞鼎鼐蔚兮蟠蛟螭诞纪功兮刻石亘终古兮无极歴岁华兮既逺半苔斑兮藓蚀苍烟兮荆棘雨淋漓兮日炙野烧兮年年亦何悲兮■〈垂夬〉画既不偶兮弃损复宛转兮流传嗟以形兮见役乃幸获乎天全巍巍兮璧雍鼓钟兮雝雝庇广厦兮深覆惟日觌兮圣容甘从事兮击埽宣人文兮无穷
　　
　　登金台（台故在易州）
　　
　　登高丘兮骋望耿余怀兮太息昔人兮眇绵嘅千古兮一日彼七雄兮虎鬬肆游谈兮辐凑捭阖兮纵横嗟仁义兮莫救列馆兮筑宫有来兮充充诒谋兮未逺哀望诸兮不终茍士修兮信美岂千金兮能致戋戋兮贲丘何衒玉兮求贳曦亭亭兮野苍风萧萧兮落木黄鸟羣飞兮争栖鸿冥冥兮高翔
　　
　　谒文丞相祠
　　
　　大厦兮既颠岂一木兮能全惟夫子兮遑遑冀不负兮所天天茫茫兮曷讯彼覆餗兮何心志佗傺兮不白泪浪浪兮盈襟脱虎口兮危疑羌中道兮失路风尘兮■〈氵顷〉洞心郁抑兮谁诉乘桴兮浮海波漫漫兮汪洋渺灵修兮何许云冥冥兮山苍苍搴旗兮空坑期王室兮再匡忽豺虎兮充斥嗟赤子兮流亡朱崖兮景从义旅兮奋张何时运兮迫阨肆披猖兮见絷矢死兮弗渝哀夷齐兮不食拘囚兮累累慷慨兮陈词从容兮就义日惨惨兮风悲遗祠兮黉宫俨肃肃兮令容神逍遥兮八极骖白螭兮驾青龙流耿光兮天地与造化兮焉穷
　　
　　望居庸
　　
　　望军都兮穹窿雄关峙兮居庸苍翠兮蒙茸纷苒苒兮凌风城巍巍兮两山临玉塞兮跨高寒车辚辚兮结驷风萧萧兮木叶殷淙悬崖兮珊珊怳鸣琴兮清弹闻仙人兮昔降遗玉枕兮不刋召韩生兮肃之乃顾余兮一粲驾黄鹄兮高飞翔薄层云兮入霄汉皇风畅兮八极荡胡尘兮灭熄邀浮丘兮赋诗歌四海兮宁一
　　
　　过卢沟
　　
　　洪流兮桑干汨盘折兮潆湾架石梁兮横波濑浅浅兮激湍白石兮齿齿际平沙兮浩漫揽余辔兮东驰望天门兮九关云飞飞兮来迎水泠泠兮山青回颷度兮逺响生木薆薆兮鸟鸣声余欲讯兮九河碣石峙兮嵯峨渺沧海兮无极怳凌风兮浩歌
　　
　　吊望诸君墓
　　
　　税余驾兮盐沟见崔嵬兮高丘招遗老兮问讯曰夫子兮宅兹幽方金台兮筑宫贤彬彬兮来同何夫子兮好修亦驱驰兮向风振长策兮高举下齐城兮建瓴水时不可兮淹留忽中道兮易轨謇遑遑兮宵征顾交絶兮不出恶声俾反戈兮相噬心不忍兮辞诚孤子吟兮抆泪放子逐兮离忧自古兮如斯嗟夫子兮抑又何尤春草兮烟浮野苍苍兮云稠吊夫子兮虽功美之不就亦墓在良乡埀誉兮千秋
　　
　　题兰二首
　　
　　緑叶兮紫蕤芳菲菲兮袭衣怳临风兮纫佩憺偃蹇兮忘归
　　
　　幽兰兮谷中芬独秀兮春风援鸣琴兮搏拊水泠泠兮山空
　　
　　题画二首
　　
　　木蔼蔼兮山春泉激涧兮水粼粼何孤舟兮空系又独居兮无邻
　　
　　山苍苍兮云深渺佳人兮何许采杜若兮芳洲擥芙蓉兮逺渚
　　
　　秋风辞三阕
　　
　　秋风兮浙沥天宇高兮澄碧爽鸠兮习武蝉悲鸣兮向夕云溶溶兮飞扬月皦皦兮夜流光繁星粲兮丽天謇独处兮空堂瞻紫垣兮望太微心耿耿兮神驰擥天河兮在户露忽零兮沾我衣
　　
　　秋风兮萧瑟芙蓉华兮露白鴈雝雝兮南翔蓬飘飘兮广陌嗟素发兮埀领视茫茫兮色凄凛蟋蟀兮在宇顾形单兮独影桂树兮团团谷幽幽兮云寒山人兮独往倚桂树兮盘桓
　　
　　秋风兮萧条木黄落兮山之椒野閴寂兮林幽豺登兽兮夜嗥山中人兮独居女萝衣兮氷雪肤耿孤怀兮不寐步明月兮踟躇踟躇兮徙倚流光驰兮岁云暮烂若华兮纷敷魂营营兮达曙
　　
　　拟招
　　
　　山苍苍兮嶙峋木薆薆兮山春药房兮蕙櫋谷幽幽兮水粼粼草芳兮兰馨泉流兮鸟鸣君之归兮云缤缤其来迎君不归兮使我心怦山寂寂兮林幽木黄落兮山秋桂树团团兮枝相樛猿夜鸣兮啾啾有芝兮可茹有秔兮盈畴纫幽兰兮荫松栢君归来兮乐琴书以夷犹
　　
　　○古曲歌词
　　
　　秋鸿曲
　　
　　朔风天雨霜肃肃鸿鴈行衔芦惜逺别出塞更高翔荡漾烟波迥飘飖云路长岁晏无矰缴时丰多稻粱呼羣下彭蠡列阵度潇湘歴歴鸣遵渚依依影随阳弟兄幸无恙各在天一方抱琴对明月那能奏清商
　　
　　乌栖曲
　　
　　银河高高横碧落夜静微风动寥廓树头露零正乌栖空怀明月闭深闺
　　
　　阶前候虫鸣唧唧机上美人不成织含情下阶望天河鹊桥横练正无波
　　
　　绣罗作帐玉为屏流苏结带兰蕙馨莫敎窻下寒鸡呌只恐怱怱梦惊觉
　　
　　夜半乌啼月将落金缸青荧照罗幕抱琴试鼔白头吟凄凄切切难为心
　　
　　乌夜啼
　　
　　秋高碧树凋梧叶夜静银床悬辘轳美人堂前看明月哑哑枝上啼寒乌乌巢蒙茸九子哺鸾镜凄迷只影孤弹得琴中夜啼曲遟欢不见空自娱
　　
　　采莲曲
　　
　　荷叶髙低笼水碧叶下花红露沾湿采莲渡头风正急风正急棹船归云片片雨霏霏
　　
　　湖中花艳张红云湖上女儿新茜裙清歌妙曲隔花闻隔花闻声宛转迹虽亲心独逺
　　
　　采得荷花香满衣与郎相见思依依晚凉湖上并船归并船归桂为楫激清波荡明月
　　
　　白纻歌
　　
　　昨日之日不可留飞光迅速如波流嗟嗟少壮终白头愿及芳时任遨游吴姬当筵歌白纻清丝急管间宫吕妙舞低回玉杯举如何不乐空延伫
　　
　　堂前花开艳春阳锦屏围暖罗绮香挝钟考鼓宴髙张美人起舞红袖扬满堂欣欣乐未央但恐一夕秋风凉空自徘徊明月光
　　
　　白纻舞歌
　　
　　锦筵银烛照樽俎丝竹悠扬荐芳醑美人醉来白纻舞红袖低埀娇不举
　　
　　玉佩丁东罗袂红纎腰对舞绮筵中落花宛转萦芳丛密雪飘飖回晓风
　　
　　古出塞曲
　　
　　少小事戎行许身汉飞将逸气每凭陵壮心多慨忼昨日羽书至匈奴近边障耿耿不能寐上马驰北乡寳剑耀龙文雕弓插虎韔横行絶域中飒飒雄姿王阴风度漠高杀气连云涨一箭落旄头羣胡胆已丧单于献辕门阏氏获毡帐志在浄烟尘岂顾身被创归来论勲业敢儗麒麟上
　　
　　折杨柳歌
　　
　　昨日看花开今日花已披苦心独徘徊折杨柳流光如逝波韶华讵能久
　　
　　燕燕羽差池衔泥巢画梁双栖复双飞折杨柳郎去茂陵游还忆闺中否
　　
　　幽兰生谷中亦知候春阳独秀含清风折杨柳芳馨终自持纫佩待欢取
　　
　　囊中孤桐琴自与欢别来玉指间徽音折杨柳临卬夜堂曲相知不忠厚
　　
　　寳镜久不磨尘翳如浮云荧荧当奈何折杨柳中心徒自知宁复论妍丑
　　
　　四时词
　　
　　春风吹帘斜帘开飞柳花美人高堂上见此惜年华年华容易随春草一双蛾眉镜中老
　　
　　碧水泛回塘新荷艳晓妆看花临绮槛爱此双鸳鸯鸳鸯宛转回塘路相对朝朝还暮暮
　　
　　秋露白如玉梧桐坠寒緑文犀镇锦帐红泪销银烛银烛轻摇翡翠烟孤影荧荧夜不眠
　　
　　叶落深闺静露零宵鹤警玉井冻无声梦回寒夜永夜永铜龙漏幽咽小窻斜转梅花月
　　
　　长歌行
　　
　　东海隠蓬莱西昆泛瑶池中有仙人宅楼观玉参差彤霞影绚烂翠旌光陆离丹灶闭灵药紫房饶瑞芝日出扶桑树月挂珊瑚枝阿母腾彩凤青童骖黄螭亭亭金作节冉冉云为衣飞佩降神女献枣来安期相去万亿里欢会不移时琴高清调鼔王子玉笙吹食我以麟脯酌我以琼巵蹔憩方诸苑还过阆风涯但觉颜色好那知岁年驰不见蟠桃花空歌白云辞
　　
　　短歌行
　　
　　前有罇酒扬眉浩歌少壮不乐老当奈何瞻彼芳树灼灼其华清颷飒至落叶辞柯蜉蝣朝飞蟪蛄夕悲空江鸿宾遥海燕归锦席高张嘉宾满堂朱丝玉柱泛羽流商翳翳昧谷羲驭已促为欢未终更当秉烛
　　
　　江南意
　　
　　狂风吹游丝飘扬无定向若将比郎心郎心更揺扬采采芙蓉花那能媚春华含情照秋水孤芳徒自嗟
　　
　　结发行
　　
　　少小为夫妇结发誓偕老如何中道间弃置不相保抱恨匪良图忧心徒懆懆世上应无连理枝阶下偏生断肠草残妆收玉镜幽意托瑶琴寂寞深闺里谁听白头吟
　　
　　结交行
　　
　　种树种松栢莫种桃李花结交贵谨始末路空叹嗟桃李易容悴强颜逞芬葩松栢不改色挺然凌岁华大道自坦夷人心多路歧缅彼方寸间对面不能窥相逢徒草草何由展怀抱郄怜睍睆鸣嘤嘤幽谷无人春已老
　　
　　逺将归
　　
　　去年与郎别杨花飞白雪今年候郎归杨柳緑依依闻郎买船下湘渚日日门前望行旅行人过尽乳鸦啼徘徊日暮空延伫揽衣回洞房对镜下新妆那知清漏短但爱明月光月光照席凉于水帐里灯花撒红蕊好事从来不浪传明日升堂报姑喜
　　
　　妾薄命
　　
　　妾薄命听妾歌夫壻轻别离妾心当奈何山有虎豹水有蛟螭川涂邈悠曷云能来朔风吹衣雨雪霏霏洞房憭栗神凄色衰吁嗟乎妾虽改兮妾心不移
　　
　　竹枝词
　　
　　湖上闻郎歌竹枝湖中莲艇便轻移却言郎度潇湘去折得荷花空泪埀
　　
　　闻郎昨夜下巴东烟树苍苍山万重一片阳云飞不定不知何处有郎踪
　　
　　船头烟暝浪花飞船里风来雨湿衣独棹兰桡下莲渚迎郎不见又空归
　　
　　荷叶亭亭秋色阑露珠风荡不成团自怜颜色非前日羞把新妆临水看
　　
　　杨柳枝词
　　
　　罨画楼前雨歇时千丝万缕緑埀埀无端却被风吹起撩乱春心不自持
　　
　　罩水和烟万叶重倚风飞絮晓茸茸莫敎吹落长河去化作浮萍无定踪
　　
　　门外春风杨柳枝去年折柳送郎时车轮一去无消息只有长条依旧埀
　　
　　画帘风动影丝丝曳緑摇金昼景迟睡起倚阑看蛱蝶莺声只在最高枝
　　
　　调笑词
　　
　　明月明月今古几回圆缺天风吹上云端琼楼玉宇露寒寒露寒露捣药谁怜顾兔
　　
　　緑绮緑绮写得高山流水海天烟雾漫漫明月松风夜寒寒夜寒夜鹤舞银河初下
　　
　　精卫精卫沧海填来几岁飞来飞去翩翩但见洪涛碧烟烟碧烟碧愁杀孤飞短翼
　　
　　泥滑泥滑道上间关车辖凄凄切切低飞正是行人逺归归逺归逺只恐山头日晚
　　
　　三台词
　　
　　一阵霜风乍起半窻月影初斜寳匣烧残香篆银釭落尽灯花
　　
　　坐穏锦茵重迭醉来乌帽欹斜谁遣青娥鬬月自怜银海生花
　　
　　楼上角声呜咽天边斗柄横斜酒醒风惊帘幕漏残月在梅花
　　
　　○序
　　
　　思绍堂诗序
　　
　　圣贤之业得其人则绍不必皆其子孙然于其人不于其子孙必其子孙之不克肖也尧之业舜绍之舜之业禹绍之绍禹汤文武之业者启大甲成康也孔子于尧舜文武之道祖述而宪章之绍孔子者颜曾思孟也后乎千有余岁周程张朱则绍圣贤之絶学者也其间有若邵子者其业得之李挺之挺之得于穆伯长所谓物理性命者具于皇极经世之书概可见矣程伯子尝言推其源流逺有端绪然自邵子没而其传泯焉葢其自得者汪洋髙大非浅之为儒者所可窥也余尝闻诸乡先生言有元临江杜清碧先生博学多闻深探皇极经世之旨然余生后不及见先生莫知其底里及得其怀友轩文读之信乎博洽之君子也后又得其与乡先生讲论有曰以万事合为一理以千载合为一日以天下合为一心以四海合为一家则可制礼作乐而跻三五之盛信乎有得于皇极经世者矣今其孙德机以思绍名堂葢有志于先业能赋者既咏歌之复来征余序嗟夫皇极之书虽存而性命之理甚微宏博之学可充而克一之妙难会然则若何而绍其业也亦曰思而已葢思曰睿通乎微者也德机其勉之庶几克肖焉
　　
　　元宵唱和诗序
　　
　　史记乐书载汉家常以正月上辛昏夜祠太乙甘泉徐坚谓今人正月望夜张灯是其遗事或云汉武祭五畤通夜设燎此张灯所由起也后至唐宋有弛禁放夜之令其事遂盛由此而言世以元夕为灯节其来久矣大抵朝廷无事区宇宁谧民殷物阜而天下之人得以安其燕游无淫佚之侈则太平熙洽之化于此亦可见焉今年春正月十五日左庶子兼侍读永嘉黄淮宗豫设宴为观灯之会入夜酒酣光彩照席芙蕖牡丹根株葩叶烂然乎罇俎之上缙绅在席者咸咏以诗而右庶子兼侍读庐陵胡光大为之倡且以序属余余惟古之君子日用兴作尝有玩物之戒若嵇康之锻阮孚之屐桓伊之笛顾恺之之画非不傲世絶俗然未免酣溺于物而吾宗豫之意岂在斯乎诚以圣天子在上天下康宁吾徒窃禄于朝虽无禆于治化然幸以文字为职业乃得优游于侍从之间者皆上之所赐也今兹休暇抚时燕乐而觞咏劝酬竒藻逓发岂不可以叙朋游之好鸣国家之盛矣乎得诗若干首遂为之序云
　　
　　送赵季通调北京国子司业序
　　
　　师道之不振久矣至元为甚余闻诸乡先生云虞文靖公尝言初元之建学也自许文正公是时风俗简略人材朴茂文正因时立敎一时士类多所造就许公殁而学政寖弛师道日废及吴文正公来为监官慨然思有以作新其人而又以浮议鼓扇公遂不惬而去他日有戚里为司业者诸生羣然举张子过此几非在我之言为问戚里出仓卒未能即对连曰几非诸生遂以此语榜其座继而鲁公子翚与虞公来掌敎事始敎之日诸生有写东坡洗儿诗于行舍壁间诗中有愚鲁二字意葢含诮二公也其骄蹇傲诞类如此可胜道哉我太祖髙皇帝以天纵之圣膺君师之任深知其弊故于建学立师凡若此者一切禁戒而痛絶之本道德以为之训通典礼以为之法严敎条以示之约束品节防范周至详密俾过不及者一归于中正故为师者得以振其纪纲为弟子者得以安其礼分数十年间名卿材大夫士彬彬辈出而人材治效之盛迈于前代逺矣皇上聪明睿智治定功成首幸太学御筵讲经文武就列环桥门观听者动以万计聿新乎文敎光昭乎鸿业继志述事又有以超轶前代者也天台赵季通先生于时为博士尝被恩荣矣今以司业调北京胄监掌其监事登图书于舟遂祖饯于道六馆师生送之江之浒有揖而言者曰司业往矣公可无言乎余曰赵先生之德之才圣天子所简拔人之所共知何待言耶虽然余又尝闻昔安定胡先生掌太学以法度检束士初其徒少能安之久乃化服数百年间士君子论能振立师道者安定其人也故君子所为不求近效当要其成要其成古有其道古之道亦曰严师为难师严然后道尊先生持此以往鉴前代之所失体皇上之至意遵太祖之成宪与其君子日从事于诗书礼乐讲明乎尧舜禹汤文武周公孔子之道振起乎斯文以淑诸人以行诸世庶上不负君命下有以慰士子之心先生往矣余日望之
　　
　　金谕德北征诗集序
　　
　　永乐八年春二月圣天子亲驾北庭御羣帅以统六师问罪边塞维是扈从之臣妙选将相大臣暨文武之士右春坊右谕德兼翰林侍讲金公幼孜与学士胡公庶子杨公实在帷幄秉代言之政俨与户部尚书夏公时被命留北京銮舆之发拜送于郊见吾幼孜乌帽貂裘腰弓服矢驰马于属车万骑之中莫不壮其志而荣其行也及皇师奏凯而归幼孜乃出示北征诗集属余为序余诵之凡若干首道路之所经风气之所接山川关塞之所登览云霞草木霜露晦明之景与凡师徒之次军容之盛既得以吐其竒气见之咏歌矣至于沐道德之光赞谋谟之密亲际风云之会而发挥乎敌忾之义词雄句杰富丽铿锵有以逺扬天声如金钟大镛震乎寥廓之外而光前振后者有非他人所得与也故是编之作非特写一时荣遇而已葢将纪千载不朽之盛事而传之无穷焉幼孜之志亦或在此乎后之览者固将有得于斯文敬序以弁其端
　　
　　杨氏清白堂诗序
　　
　　右春坊右庶子兼翰林侍讲建安杨公勉仁以清白名堂葢有取于其先太尉震之言砥砺自修将以振起其声光绍述夫先志学士胡公光大既为之记贤士大夫又歌咏之而属余为序余尝登勉仁之堂虚明爽垲四壁之间洒粉为图松篁山石之观清夐萧森之意超然乎尘埃之外如即山林幽栖之境翱翔以游焉乃展席焚香清谈煮茗弦琴赋诗引觞命酌宾主之间畅然而适陶然而乐油然而忘乎日之夕也清风洒衣明月在庭景与心会物我齐冥余顾勉仁曰斯时也不知堂之清白人之清白也勉仁曰即斯可以推吾名堂之意矣太虚寥寥纎翳不生八荒洞彻无有彼此无物以为之累也灵台湛然虚室生白何思何虑表里如一无欲以为之累也吾观古之君子富贵不能淫贫贱不能移临乎忧患颠沛之涂卒不以动其心者志有在焉彼汲汲于生业营营于货利将以为子孙后世计者之所为也先太尉凛然四知之畏所以遗子孙者在此而不在彼也嗟乎慕纷华者不可与乐道酣嗜欲者不足以贻谋勉仁承先世之余休际国家之兴运为圣天子侍从之臣锵金鸣玉从容庙堂论思黼黻以赞皇猷然犹孜孜夙夜检身饬行惟恐弗逮宜其表掲先训存乎心目出入省观而不敢忘也诗曰无念尔祖聿修厥德勉仁有之由是而之焉所以继先志而益振其声光者宁不在兹乎羣公之什粲若贯珠顾余不敏序以为引
　　
　　冰雪轩诗序
　　
　　天地间物之至清至洁者无逾于冰雪而君子尚焉将以育德励行也然冰雪不常有而君子清洁之志意无时而不存以无时不存之志意寓于不常有之物此吾友谕德金公幼孜冰雪轩之作意葢有在焉幼孜之来北京也其居当阛阓之中车马往来市声逺迩杂沓而相闻每退自玉堂燕休之际思有以屏其尘嚣接乎髙明乃于所居东偏辟一室垩其中疏其牖以纳乎天光日华暨风月之夕皎乎如在冰雪中幼孜欣然有得告于素所往来者各赋诗以咏之属俨为之序君子居室日用之间有铭焉有箴焉掲其操存省察之要以儆戒其怠惰燕逸之私而操修之实德与行而已德之明光辉而日新同夫雪之洁行之纯贞固而不污类夫冰之清如此则志之所之意之所存无所往而不清无所往而不洁而兹轩之扁亦犹盘之铭座右之箴岂徒尚其虚白也哉抑余闻幼孜先公尝以雪厓自号德义着于乡邦凛然有古君子之风人称之雪厓先生幼孜佩服先训立身行已循循然无遗而清修洁廉可谓善承其家者矣士大夫儗之刘凝之父子昔凝之父子以德操重于当时苏黄门谓其人冰清而玉刚乡之长老遂以名其堂所以表见于后世者至于今不泯也然位不满其德君子惜之今幼孜为圣天子侍从之臣以文章黼黻乎至治雪厓得推恩赠奉直大夫右春坊右谕德存殁光荣为幸至矣凡造兹轩者朗然如游山林冰雪之乡清兴之发有不能自己故珠玉之富盈于篇翰而其事之美将垂不朽岂直为一时咏歌而已哉
　　
　　友桐轩诗序
　　
　　金川之玉峡毛咨询其先吉水人父省夫为陈氏赘壻始徙今居咨询性嗜琴以友桐名其轩今年秋领乡书将之京求贤士大夫之赋咏先余为之序夫琴者古先圣王之雅乐君子无故不去葢取其中和之音养吾中和之德动荡血脉流通精神格神人和上下移风易俗合于八音宜乎君子之所尚也余少时亦尝从事于斯承颜奉欢之际先祭酒公听之尝曰吾听白雪有八荒无尘万籁俱寂之意听春江有波涛浩荡鱼龙鼓舞之势听归樵有伐木丁丁山鸣谷应野猿幽鸟之音听佩兰有楚江湘浦和风丽日幽人咏士之兴听夣蝶有蘧蘧栩栩齐物之心听御风有凭虚欲仙泠然善之感于离骚楚歌则如逐臣慕君勇士赴敌慷慨不胜其情也于长清短清则如雪天清晓风鼓琼林铿锵之振乎寥廓也于水云则有击空明泝流光放棹沧浪之乐于大雅则黄钟一钧始终条理有太羮玄酒之味独于秋鸿如万里关山黄云白草衔枚入塞风回电驰霜降水落月冷江空团沙依渚嘹嘹呖呖顾侣呼羣超然逺举而琴于斯为盛乎又尝承乏禁林得侍太宗文皇帝于武英进讲之余帝命出响泉亲鼔南熏之操继之以猗兰之曲和鸣肃雍宣畅道德游鱼出听于金河龙媒仰秣于天廐感通之至凤仪兽舞品物咸遂于今三十余年矣俨自婴末疾手足不仁每对桐君不能一加指于氷丝之上追忆君臣父子之间怅然今昔不觉涕泪之交零也咨询以英妙之年得琴中之趣而又取以为友迥然抜乎流俗而便僻便佞者斯逺矣虽然君子之取友不止于斯也自乡而国而天下所以辅仁成德者必有其人焉以友乡国天下之士为未足又仰思乎古之人论世尚友又必有其人焉不然归而求之若先尚书之事业侍御之风轨神童之文学皆子孙之所当继述者咨询勉之至于吐珠玉振琳琅则有待于能赋者云
　　
　　友竹诗序
　　
　　江阴朱绍善继性嗜竹其室之左右前后皆种竹其家居未尝一日不与竹接也因得苏长公墨竹一枝遂自号曰友竹持其巻告余曰将谒诸公诗敢请序之余谂之曰朋友彛伦也凡人之取友或以义好或以仁亲或以文会或相须以考德或丽泽以成业故载之于易咏之于诗列诸经传圣贤之教昭昭矣夫竹植物也无是数者子友何取于竹焉善继曰取友以义以仁以文与夫考德丽泽者此绍日用所不敢废也然人各有尚焉若渊明之于菊和靖之于梅濂溪之于莲鲁直之于兰其志固有在也独竹世之君子尚者众矣若卫武公蒋兖州嵇中散王子猷袁丹阳之徒岂直玩好之谓哉绍尝观夫卉木之中春生秋零朝荣夕瘁者有矣竹独四时而不改余则友其贞固也揉而曲郁而轧者有矣竹独直而不挠余则友其中立不倚也拥而拳窒而塞者有矣竹独中空而通理余则友其虚心而受益也柔而脆夭而折乔而腐者又有矣竹独劲节端操凛然乎氷雪之中余则思夫砥砺友其名节也夫是数者绍之所友也求之夫人事或不备焉人固有疑绍斯名者公知言故以序请余复之曰孟轲氏有云一乡之善士斯友一乡之善士至于一国天下以友为未足又尚论古之人善继于斯盍亦颂其诗读其书论其世反诸其躬以求底夫其极则取友之道岂徒一物而已哉善继之祖子升故元时为绍兴幕官有能名善继今以才举将有禄位非荒间栖遁者比余故告之以是焉幸勉而求之他日措之行事必有可观者矣
　　
　　竹泉诗序
　　
　　朱积善庆江阴人也家居文林里承先世之业疏泉种竹以自娱因号曰竹泉示志也其兄善继以仕进来京师求贤士大夫为诗文以表章之且属余序万物生天地间草木之用于人最切凡食饮衣服之须宫室什器之材无不资焉而草木之生又有资于水泉矣夫人之资其用者众然取其类以儗德者必清修雅洁之士乃能之故菉竹兴君子之学左泉赋卫女之思岂徒然也哉亭亭森列苍翠玲珑散緑阴于三径来清风于一室劲节虚心翛然乎尘埃之表君子取之静以养心也涓涓乎岩窦泠泠乎涧溪逶迤浩溔以达乎江海混混其流不舍昼夜君子取之动以观德焉儗静于竹儗动于泉则阴阳阖辟之机盈虚消息之理亦可因是而推之矣端居暇日屏逺纷拏弦琴而鼓南熏之操濯缨而续孺子之歌沄沄者与目谋萧萧者与耳谋白云在天明月当户于斯时也灵台旷然冲襟洒然形色声臭无一毫之芥蒂飘飘乎如游乎物之外而不知此身之在人世间也此其自得之妙善庆有之而难以语人余乐之而徒能言言之而不能有安得载扁舟于暨阳擥芙蓉于申浦抱琴携鹤而访所谓竹泉者相与列席倾壶击鲜持螯倚琅玕而临清泚咏三髙而歌太平葢有其日耳诸公之赋岂无启其端者故并序之以为张本云
　　
　　梦吟堂诗序
　　
　　昔谢灵运爱其从弟惠连每对之輙得佳句尝于永嘉登池楼吟咏未就忽梦惠连即得池塘生春草之句欣然曰此语有神助后世士大夫重兄弟之义尽友爱之情者以此自况永嘉谢氏故宋阀阅之家自晋以来歴年逺莫详其传次论其世德要之必自康乐也元湖广儒学提举景歆慕先世之流风余韵尝自号曰梦堂其子温州直学荣父绍其遗芳复号吟堂吟堂之子时中又合二者之名名其堂曰梦吟时中环之父环字庭循今居京师仍以梦吟掲于寓舍盖昭先德永孝思也征诗于诸公乃谒余序古之称孝子慈孙者能不泯其先亲之德善至于善继善述尤所谓达孝者也若提举直学之景行于先时中庭循之仰止于后则谢氏文献有足征矣茍祖启之而孙不继父作之而子不述世德之不絶者几希亦何待五世而后已哉惟祖父子孙埀休袭庆禅续绵延之无已故虽永世而不忘焉且世之言梦者由因想因想者即周官所谓思梦也昔人谓世未有梦乘车入鼠穴捣虀臼者盖无是事则无是梦已若康乐之于惠连爱之至故思之深思之深则欲其见之切是以吟咏之顷形诸梦寐而佳句之得亦不自知其所以然矣世之昧天显而亏彛伦者一涉利害往往视手足如涂人紾臂阋墙之不暇尚何梦吟之有焉然则谢氏之孝友其来逺哉庭循于斯非徒尚其名而已诵分离别西川与夫海峤西陵之诗则康乐倾想之怀参军绸缪之意自见于言表推而达之宗族兄弟之情厚矣岂直付之空言乎哉庭循温粹而才贤行将显融芝兰玉树宁终老于阶庭之间耶诸公之赋珠玉粲然溢于辞翰而黄锺大吕之音固将洗夫凡陋矣仆衰老不足以与此姑为之序云
　　
　　北上倡和诗序
　　
　　洪熙元年春三月俨以衰疾休致而归既阅月伏承宫车晏驾遂奔讣北行时江西按察佥事云间黄翰汝申考绩天官于是同舟而往汝申念余力疾逺道调护极至朝夕殷勤过于寻常师友之礼余甚赖之然感痛无聊之怀当髙秋揺落之际江山景物触目惊心舟中无事辄有鄙述汝申从而和之清词秀句实多起余者顾余之寂寥衰飒诚有愧于珠玉之璀璨汝申不以余之虚薄见弃而反以得与同舟为喜故凡有作登之简编命曰北上倡和诗且俾余序之嗟乎然明之遇叔向执手于收器之间伍椒之逢声子倾盖于班荆之地古人邂逅一言契合尚能输写况余于汝申父子宿昔相亲岂徒邂逅之情也哉总诗若千篇序以为之引非敢传示于人聊以笃斯文之好耳
　　
　　城南别墅杂咏诗序
　　
　　洪熙元年春二月俨以老疾拜休致之命三月辞归踰月而抵家又踰月伏承献陵宾天遂复北上心期同轨之会至则宫车发引矣乃匍匐诣天寿谒二陵竣事告还时天子新践祚闵念旧臣埀眷劳之恩锡道里之费既归获营护先陇毕子平之愿而城市嚣尘故人寥落不可以居于是监察御史毗陵许公胜为余物色得废官舍于城南灌城乡悬榻里去家十里而近许公偕御史包公德怀夏公能告余为别墅也余与诸公初至其处颓垣败壁坠桷摧檐翳于埃墨虫丝荒苔蔓草之间蛜蝛走庭野鼠窜瓦内外空洞四顾萧然诸公安余曰无废不兴幸其幽逸余曰愚公尚欲移山况此犹有堂构岂不可新乎又安知他日不有高阳之名乎昔人云君子居之何陋之有乃相视一笑而退明日余出所赐命子弟鸠工购材因陋就简葺而新之疏池筑圃买松移竹而植焉野人闻而采药于西山邻翁过而分菊于南野日就月将生意油然佳木阴翳野芳幽香时雨新霁柔荑蔼緑明月当户清风飒然琴樽在席简编巻舒子孙日侍宾客时来足以怡神情而悦情话养衰疾而延颓龄虽无緑野辋川之台馆香山嵩少之林泉子文后堂之丝竹然亦非栗里之荒凉玉川之索漠庶几可以优游而卒歳也嗟虖谢太保风流文雅尝欲角巾而返东山寻蔷薇之旧游卒赍志而不遂李赞皇经纶豪爽然溺志于平泉树石遗戒子孙惓惓而不置卒贻君子玩物之讥俨以不肖荷蒙列圣之恩遇得终老于家为幸多矣凉暑风曝冬日玉堂天上惟有抱孙撃壤咏歌圣化于无穷也因阅旧箧得谢环所为画图遂命为城南别墅而序其所以凡有鄙述书于左方云
　　
　　梅花百咏诗序
　　
　　刑部主事前江西叅政浦城潘赐文锡以其梅花百咏诗寓书于布政使孟公求余序之文锡永乐初余读巻时进士也其学富其才敏其施于政治亦有猷有为也当朝廷清明六官政简而文锡乃于政事之余优游暇日发其所藴见于诗章吟咏其性情舒写其怀抱其用心勤矣余少宦游吴中见故元冯海粟及释中峯尝有是作彼此相夸海粟卒为中峯所屈已不直于君子也朋游盍簪传诵以资谈论而所谓百咏者遂行于世矣今观文锡所作虽不拘拘于体物而讽咏之间其心志亦未尝不在乎梅也好之而不忘咏之而无已是必有可好可咏者矣虽然昔人之于梅好而咏之者不少矣何逊之诗宋广平之赋杜甫林逋之作皆见称于世而近代论咏梅者独以逋诗为工虞邵庵则曰以少陵安得健步移逺梅乱挿繁花向晴昊之句视疎影暗香昏月浅水之语为何如其气象固有径庭矣学者知此乃可与言诗也余知文锡之百咏特寄兴焉耳至于发挥事业涵泳膏泽美敎化移风俗达乎公平广大以鸣乎国家之盛于无穷岂止于咏物而已哉昔左太冲三都赋成有赖于皇甫士安之序余休致山林日就衰朽勉强执笔言实无文抱士安之疾孤文锡之意祇自怀惭曷以增重姑述所闻以为序云
　　
　　包氏说文解字补义序
　　
　　进贤包希鲁先生博学君子也当元之季尝着说文解字补义藏于家今其孙彦孝刋梓以行谒余序其端先生之为此书谓文字该乎天地间事物而理寓乎其中人能因文字以明理由理以循道循道以成德行德行成而施诸事业则人生以遂人极以立后汉许叔重为说文解字之书以及唐宋诸公其说虽多或犹未允遂从而申其义凡系诸人心世道之大者则加详焉此其著述之本旨也余尝考六书之学自周官保氏掌敎国子其来尚矣汉法试学童能讽书九千字以上乃得为史然苍颉多古字俗师失其读宣帝命诸儒修苍颉之法终不能复故逮元始中征天下通小学者以百数各令记字于庭中扬雄取其有用者作训纂篇顺续苍颉凡八十九章班固复续扬雄作十三章而六艺羣书所载畧备矣至许叔重又以五经传说臧否不同乃作五经异义及说文解字十四篇上之而隶书行之已久加以行草八分纷然间出六籍旧文相承传写多求便俗渐失本原唐大厯中李阳氷复刋定说文修正笔法颇排斥许氏自为臆说然其篆迹殊絶学者宗之至南唐徐锴以许氏学废又作通释四十篇韵谱十巻当时言小学者惟锴名家宋元以来继有作者虽详畧不同而考订得失未为无补近时通其学者临江吴均仲平闽人陈登思孝而登为优二人已没知六书者葢鲜矣余在京师时尝语仲平曰字书之学虽曰小学然通知古今该贯物理亦岂易言哉茍有所述俾三苍之学复续而不絶顾不美欤仲平既往忽覩此编训注之义简明切当诚有禆于许氏所谓开物成务嘉惠后学者亦岂小补哉故为之序
　　
　　赐老堂诗序
　　
　　佥都御史吴兴凌晏如尊公前郑州知州彦能当洪熙改元推恩封吏科都给事中宣徳丁未加封右佥都御史公之致仕而归也名其堂曰赐老朝之公卿大夫既荣公父子之遭逢复歌咏其盛美者富矣公乃谓晏如曰豫章胡先生忝有斯文之雅汝曷不为我求一言以为斯堂之光乎晏如于是因监察御史尹子声按治西江寓书来请余亦衰老赐归之人也养痾山林辱公以故旧不鄙千里见存虽非空谷足音之比然亦不能无同道同志之喜也徒以江山悠逺暮景侵寻坐茂树濯清风临方塘对明月怅然有怀安得如香山洛社与公周旋于其间耶昔在翰林见晏如清修玉立温淳而有文喜公之有子也今闻赐老之堂为郡邑之表逺迩歆艳则又喜晏如之能显亲也大凡人生不以富贵为足而以有子为足孰不有子而贤者为难仕宦而建功立业矣然不以驰车马耀声势为荣而以归故乡为荣此陈秦公韩康公父子所以卓然杰出于前代冠冕当时留芳后世者也余今乃于赐老堂见之噫若斯堂可谓三善具矣一则朝廷优老能以礼一则彦能于子能敎一则晏如于亲能孝也余虽不获登斯堂请以是为诗之序若其履歴恩荣则有少傅杨公之记在
　　
　　○记
　　
　　万山草堂记
　　
　　天下之山原于西北表于中原而蜿蜒盘礴之势尤雄于蜀故天下言山之■〈山上罪下〉嵬巉岩崝嵤崄巇者必曰蜀焉有若岷嶓蔡蒙大方玉垒赤甲白盐武都雪岭西倾三峨之属乃其翘然而壮观者至于邃峡崩崖幽豅巨■〈谷工〉长陵峻坂有不知其几千万计亦不计其几千万名也古之骚人墨客放臣羁旅其咏歌慷慨之情凄苦其间者岂其心哉葢触于景者异则感于心者深感于心者深则其所发无非幽忧抑郁之思而已若杜甫元稹刘晏贾岛黄庭坚之徒岂能留一日之驩哉此数子非无一日之驩于蜀也奈何去国怀乡之思自不能如在中州者耳华亭胡鼎文始由饶之别驾迁晋府录事由录事倅安州其在安州也所处与前数子同所乐则异焉山川之险阻道路之幽絶往来其间不能不同然值朝廷更化之日遐迩一徳鼎文用能抚循其俗民以乐生凡虎啸熊啼猿号鳺鸣当风日晦明之景抚事兴怀载之歌咏怡然自得此其乐有不得与前数子尽同焉今归十有余年蜀之山川景物常形梦寐间乃作草堂于畲山之下为终老之计名曰万山示不忘蜀也夫畲之山培塿■〈土窟〉屼其髙不能踰丘陵堂之命名葢不系于畲也不系于畲而系于蜀髙情逺致游于物之外矣游于物之外其乐岂有穷乎
　　
　　听雪斋记
　　
　　孙子读书于淞泖之阳颜其斋曰听雪客或过而咍之曰君子所其无逸必有髙明之居燕息之箴以儆戒其怠惰荒宁之志故几杖盘盂户牖觞豆皆着之铭今子之斋何取于雪雪非恒有又何观德焉孙子曰噫穷于化者不局于物达于道者不泥于迹子何求其凿凿者哉畴昔之夜玄阴四积太空冥冥振以长风万窍响畣既而萧萧飕飕如木叶之初脱也飘飘■〈风矞〉■〈风矞〉如惊沙之载扬也夤縁瑟缩弥漫淅沥如郭索之行暂息春蚕之啮未休也吾方掩残编据木榻危坐而听之乃知其为雪之作也大凡声之在天地间其始也无形而生于有形其终也有听而归于无听葢有形者无形之着无听者有听之兆以有形求有听则固而陋以无形求无听则僻而野吾以无形者应于有形无听者接于有听则天下之理在我其不穷哉雪于斯际均声也人于雪均听也胶胶扰扰者既不得所听荒閴寂寞之流又不知其所以听茍听之或取其声之清以悦其耳未必能研几主静以存夫不息之功也吾于听雪得静之理以名吾斋奚为不可雪之来以候吾用规其时焉其积也以坎吾用师其谦焉其随物而赋形也吾用儗其圆方焉其光辉而不缁也吾用致夫日新焉以是观德孰曰不宜此吾虽不能几杖盘盂户牖觞豆之铭总之不离其道奚必求其凿凿者乎茍求其凿凿则雪且不能我有岂暇计其恒存乎哉客■〈口答〉然而去孙子以告因记其说俾书之斋壁
　　
　　约斋记
　　
　　翰林庶吉士萧山俞廷辅以约名斋葢取圣人之言以为操修之要余喜其学为已乃为之记曰凡人之有失者莫非所为之过也事亲狎爱而忘敬事君怙宠而忘忠夫妇嬿昵而无别朋友凌傲以相髙长忽其少幼不逊弟与夫居室之华丽舆服之侈靡食饮之奢纵逸乐之无度凡日用事物之间口鼻耳目四肢之欲侈然以自肆者孰不为过哉过则失矣是以圣人之教抑过以就中君子务焉尝观天地之化四时之序阴阳推迁气机阖辟过者必约约则收敛收敛则发生万物始终之道于是乎备矣君子于斯观物理盛衰之际察盈虚消息之机反身而诚乐莫大焉必也约乎中而精神心术为之操存约乎外而形骸筋骨为之检束约乎言而荣辱枢机不敢易也约乎行而择善固执不敢轻也以至一物之微一事之细吾皆有以约之夫岂有失也哉廷辅自幼闲父师之训操持其身心者有素矣行将显融推以及物余知其必有济焉大抵性静者和平和平者寡欲志骄者放肆放肆者任情能寡欲非惟已得所养亦且于物无伤茍任情非特有损于物亦将不利于已也廷辅守圣人之言终身行之则所以成已成物者余深有望焉若夫是斋静幽山水清美足以轶纷华而畅神情者廷辅必有自得于其中余莫得而言也乃所望愿相与朂诸
　　
　　上清宫北真观记
　　
　　上清嗣敎真人四十四代天师张公宇清作北真观既成具本末告于俨曰上清正一万寿宫所宅者龙虎山也宫之后有象山象山之支为台山台山之阳为后源峰峦秀拔岩谷深窅相传有古仙人尝醮星于此后即其地为北真观歴年久观废而故址存永乐十一年秋至北京得北斗像于崇真宫极精妙葢宋画苑良工笔也遂持归以明年三月某日乃于其地择胜复营观宇祀北斗为阁髙若干尺奉祖师为祠广若干楹东西周以廊庑以奠雷岳诸神至于息游之所有丹室有药圃又其东有云坞其西有林泉南则有鸪峯北则有松壑烟霞明灭岚光吐吞乔林阴森微风逺响四时之景不穷子为我记之余尝读太史公天官书北斗天之玑衡也分阴阳以建四时移节度以定诸纪天地万物无所不统故曰天之有北斗犹人君之有尚书其所系岂细故哉真人际遇圣明眷顾深至宠锡骈蕃恩礼之厚莫加焉故居山林之间未尝一日忘报上之心登斯阁也对神明之如在望九重于天上思所以报者惟有祝吾君盛大光明之福万亿年之寿而圣子神孙永保民于无穷然则斯观之作也岂徒然也哉至其山水之美足以栖神保真而登览吟咏寄髙情于物外真人必有自得之者余不复道初观之经营道録左演法邓景韶实赞襄之今主其观者道士张原芳也
　　
　　弋阳县重修儒学记
　　
　　弋阳县儒学旧为南山书院宋季迭山先生谢君直所建后罹兵燹书院迁于弋阳国朝洪武初诏天下郡县皆立学以造士书院遂改为今学也永乐丙申山水骤发溪流涨衍学宫漂溃故址独存师生讲肄春秋祀事居处礼仪一切迁就而已宣德丙午会稽王尚■〈王扁〉宰斯邑释菜之日顾瞻徘徊惕然于中固已黙有经营之志矣朞月之间政修令行民用化孚乃度材埏埴鸠工庀事自礼殿门庑以至讲堂斋舍谨饰规制作之新之加丹垩于圬镘饰金碧于栋宇髙明靖深培增于昔于是圣贤有像采章炳焕德容俨然讲习有所周旋进退礼文秩然藏书有室而简册崇景贤有祠而先德着与夫豆笾簠簋之洁修庖厨库庾之完具卓然壮观于溪山之域而邑之士庶得有所瞻仰而依归矣是役也从容不迫工有程而民不扰越二载而告成教谕李阳训导杨清吴智寓书于新建敎谕王来介其徒丁习方惟矩具本末谒余记之且以表王尹之有功于学也语曰百工居肆以成其事君子学以致其道学宫之修复固有司之善政学者从事于斯岂徒尚夫宫室之美观也哉藏焉修焉一志虑之专以戒夫游惰之失胥告胥训味圣贤之言以求夫义理之奥磨礲切磋深造自得乃有以开明其心志而义精仁熟则于应事接物之际皆得其宜矣施于有政特举此而措之耳此明体适用之学诸君子笃志不倦必获其效获其效庶上不负朝廷教育之深恩下不孤王尹作兴之美意而师友道义之相承足以绍疉山之风轨他日宾兴于于然而来弋阳之士必有可观者矣余虽衰老尚拭目焉若夫相其事而赞其成者县丞杜琰曾观主簿胡智典史任智皆可书也
　　
　　饶州府重修府治记
　　
　　饶自吴芮为番阳令号番君则饶故番阳县也两汉皆属豫章郡建安十五年吴孙权析置番阳郡梁置吴州至隋始改饶州歴唐五代宋元以至于今所隶虽不一而饶之为郡则如故也吴置郡时仍治番君故城郡志则曰旧府治在城西南桃源山麓世传晋郭景纯所迁元季之乱吴宏据之为行省今为千户所矣今之府治故安国寺也国朝洪武二年郡守胡干佑即其故址而营建焉距今六十余年亦尝更徙而旋复故堂宇廨舍寖入敝坏为政者习于因循莫克修治宣德庚戌春知府黄公通理偕同知冯郁来莅是邦慨然有志新之阅歳政修事举民安其治而通判李仪诸忠林祖推官唐定相继而至于是合谋而作之积材庀事辇石陶甓工献其能民効其力经营缔构易故就新光华增于昔而人不知其劳正堂五间髙二丈六尺有竒深倍之广加于深者六之一后堂三间髙一丈八尺深杀于正堂者五之一广视正堂不及者七之三堂之南面仪门五间堂之前东西曹舍十间堂之左右经歴司照磨所各为厅三间戒石有亭豊衍有库丽谯有楼巍然焕然杰立于郡邑之中抚绥乎斯民临御乎属邑不待威驱势迫而郡人得于瞻仰者莫不于此起敬焉是役也始于辛亥八月落成于明年四月相其事者经歴栾中信知事饶豸照磨郅礼司其会计董其役者府史王悦也功既告成郡之僚寀又相与谋曰茍得文字以纪成绩则黄公先事之勤得以表章且俾后之来者相承而勿坠也谓郁于余宿昔相亲遂遣邑生吴伟奉书来告饶江右名郡也自昔文物之盛彬彬焉论勲业忠义则有陶桓公父子论节行文章则有洪忠宣父子论为相不茍则有赵忠定及江马二公论道学相承则有双峰饶氏较之他郡未能或之先也郡治之新岂独为郡之人瞻仰也哉为政者于斯宣其教化则礼义廉耻之风兴明其政刑则顽犷暴戾之徒戢导其生养则仰事俯育之情遂诗云赫赫师尹民具尔瞻又曰岂弟君子民之父母其斯之谓欤有若唐之颜鲁公宋之范文正公元之韩伯髙潘敏中国初之陶主敬皆尝治饶泽被斯民民到于今称之诸君子追惟前哲论世尚友其人虽逺其流风善政犹有存者茍求其故必有合焉施于有政今之民犹昔之民将见其得于观感形诸歌颂流闻后世而不泯灭子虽衰老尝备史官抑将大书特书而不一书也姑记此以俟
　　
　　容膝轩记
　　
　　容膝轩者平江伯陈公燕休之室也公膺分阃之寄总漕运之师自江淮以达于北京其任大其责重言出而信孚令行而政肃举措合理人无或违劳心焦思亦有年矣自公退食于兹轩乃欲优游于暇日葢有不可得者然其心谦卑巽顺未尝以贵富骄人省察克治独能以满盈为戒宜其收敛于中若肃然而有临检束于外不侈然以自放从容铃阁有羊叔子之遗风忠顺勤劳有陶桓公之经济综理精密有刘士安之规摹合是数者见诸行事恢恢乎其有余裕矣而公之心不自满假是以享爵禄于髙年着功业于明时流声名于后世此其所以自致者岂浅浅哉一室之内左图右史羽扇纶巾徜徉乎其间所居虽广不踰寻丈而胸次廓然含弘光大诚有过于髙堂大厦者矣彼有不知者固未信公之俭约余忝侍同朝尝见公之服御犹儒素宠遇无矜耀接人以敬恭固已重公之雅度矣及休致南归舟次淮浦劳公枉顾饯送殷勤不以不肖属为轩记别来八载养痾山林才思荒落无以塞责侍郎赵公复致公命感倾葢之结言负当时之宿诺引领托怀乃所愿于公者名轩之意始终无替而已敬书此以复公公有取耶其无取也
　　
　　广州府儒学重修云章阁记
　　
　　广州府儒学重修云章阁既成监察御史五河丁公宁合藩臬诸公走书币来征记且曰阁成之日适朝廷命下武臣子弟皆得受业学官兼资文武诚千载之盛事一时之嘉会茍得记之则岭南之士得于观感者益励厥志而于治化实有禆焉按是阁初曰尊经庋置简册在畨山之下讲堂之北故元泰定丁卯宪使吕祯更曰云章取诗之义葢云汉昭回天之文也法言大训圣贤之文也旧曰尊经者天下之所同然经无待于尊也至于云章则广独昭揭乎斯名深有以起发乎学者之心志歴歳既久风雨震陵螙蚀侵剥摧败倾圮孑然莫支宣德壬子丁公廵按是邦祇谒庙庭会讲之余目击心存嘅然与诸公佥谋新之于是各捐赀俸鸠工取材辇石陶甓易其腐败加以彩镘兴作于夏讫秋告成髙六仭有竒广倍之深五寻为楹者七焉规摹弘敞栋宇巍峨缔构坚致丹碧焜煌逺近瞻仰诚为壮观褒衣儒冠登斯阁也海日初旦天光发新抑思有以洗瀹澡雪日新其德者乎超然逺览出乎尘氛抑思有以脱略凡近而游髙明者乎若然则斯阁非直为观美乃所以为吾成德之地也而部使暨方镇诸公作新之意所以期待于诸君子者其亦在兹乎将见敎修于户庭化行于岭海其所及者逺矣昔者张公九龄余公安道实是邦之先哲也嘉言善行确乎金石流风余韵葢可想见矧二公事业表表伟伟文武兼资论世尚友岂无其人耶余养痾山林衰朽之余不能有所发挥姑记此以俟
　　
　　素轩记
　　
　　都督沐公偕其兄太傅黔国公膺阃外之寄抚绥云南世济其美矣乃名其燕居之室曰素轩来征记或者曰公之所居广厦华榱公之所服锦衣绣裳公之驺从髙牙大纛公之曰素殆所谓素富贵行乎富贵者也余曰不然余昔忝侍同朝见太傅公与公虽身都富贵而服御器物泊然儒素处已以约接人以恭事上敬谨遇下无骄若不知有富贵之在其身者也虽曰由居养之素有以异于人亦其天性之美不为侈靡之所移尔雅歌投壶祭征虏之素也轻裘缓帯羊叔子之素也乎不释巻杜征南之素也公于斯三君子者葢有不事矫拂而脗合者焉政修于金马碧鸡之间令行于赤水银沙之外以他人居之正意得志满驰骋之日公乃脱略纨绮不为表襮厌巧返朴推诚待人茍非其天性之美曷克臻兹虽然余尝承乏太史见国家之取南诏命将出师皆承宥密之经纶敌忾奋威遂致折冲于万里论其成功岂一朝一夕之力哉公之父子昆弟保厘兹土而逺人倾心向化罔敢违越于今四五十年此固国家深仁厚泽之所致然亦公伯仲恢弘世业统御有方恩威并布有以服其心也诗曰保佑命之自天申之夫岂偶然也哉愿公永坚素志无替厥服则勲庸着于旗常福庆流于后世前所谓三君子者岂得专美于昔耶公不以余之衰老山川万里属为之记勉强执笔无所发挥他日论功臣之世勲者或有取焉
　　
　　重修新建县儒学记
　　
　　新建县儒学乃元之宗濂书院也按郡志宋淳佑间江丞相万里典藩于洪以濂溪周子尝尹南昌乃建祠祀之表其额曰宗濂精舍其地在望云门外龙沙冈之上后毁于兵元立学官天下郡县皆有学元统初邑令薛方即龙冈故址以为邑庠时省臣贾鹿泉监司刘宣因郡士万一鹗熊朋来之请谓精舍既为邑庠而周子之祠不可湮没乃相与出赀得民间废宅于东湖北涯复创宗濂书院元季龙冈之学复废而东湖之书院存国朝洪武五年遂以书院为新建县儒学于今六十余年矣其居讲席者非一人而兴造修复者亦屡矣然更歳月风雨震陵而殿堂门庑斋舍祠宇不能不腐挠败剥有志于斯者存乎其人焉宣德七年春三衢江玠来为教谕慨然有志新之玠丞相公之族孙也即以其事请于当道时吏部侍郎富春赵公巡抚西江监察御史安岳王公亦按治于兹合藩臬诸公及郡邑长吏询谋佥同即其故而更以新于是自礼殿达于门庑自讲堂及于斋舍若藏修之室若江公之祠鸠工饬材加甓镘垩丹碧照耀轮奂增美巍然杰出于湖光天影之间猗欤伟哉工始于八年春二月再阅月而告成可谓役不烦而民不劳也董其事者主簿桂阳袁景春朝夕在頖克勤所事既落成景春与玠谒余记之窃惟是邦濂溪先生过化之所丞相江公所以祀先生者岂徒然哉诚欲学者知所依归而光风霁月髙山景行千载犹一日也故学舍虽有迁易而道则无古今求其道者图书具在图衍太极书体夫诚而天地万物之理无所不该推之于用则修齐治平自身而家而国而天下亦举而措之耳学者果能于先生遗书讲求而尽心焉则日进于髙明不流于污下日归于中正不惑于邪说而凡驰骛于文藻役志于功利者皆非先生之学也吾党之士幸相与朂之是为记
　　
　　诗礼庭记
　　
　　宣圣五十九代孙袭封衍圣公彦缙日游家庭常怀祖训乃揭诗礼二字于门屏之间出入观省如闻圣谟将以措之躬行见诸实用可谓善学者矣来朝京师征记于俨俨闻游于圣人之门者难为言况于圣人之子孙乎无已勉述其所闻而应命焉子所雅言诗书执礼天下古今之所共知而共学者也至于敎子亦曰诗礼而已词气从容恩义笃至此陈亢所以喜幸而世之为父子者于是而有法式焉凡人之修身莫先于得其性情之正躬行莫安于循乎规矩之常诗三百篇不越乎六义六义之词有善有恶或劝或惩而讽咏之间优柔浸渍善心由是而感发逸志因之以惩创得于其心发于其言言满天下必无口过此性情之得其正者也故曰不学诗无以言经礼三百曲礼三千皆天典民彛之实精神心术之所寓尔戒谨恐惧履之而不违造次颠沛守之而不失约以持已推以接物行满天下必无怨恶此规矩之能循其常者也故曰不学礼无以立由是而之焉孝于亲忠于君和于族以达于人人无非诗礼之发用也虽然诗之篇虽多一言以蔽之曰思无邪礼之义虽广亦可以一言蔽之曰毋不敬公其勉之虽然俨又有告焉古人有言曰若人未见圣若不克见既见圣亦不克由圣此学者之通患也为子孙者则不然圣灵洋洋日在其上趋跄于庭周旋进退悠然若有聆乎金石之奏肃然必有闻乎其容声可不敬乎可不勉乎俨既衰且疾言无文理公不鄙弃茍有取焉或亦可为髙明之一助云是为记
　　
　　礼斋记
　　
　　大凡士君子之行施诸人而不悖传诸后而无斁者必有其道也亦曰礼而已礼者参天地之化贯古今而不息自身而敎子孙自家而治天下举不外此道焉干越刘均立氏温厚谦谨尚礼之君子也尝以礼仕于四方而人化之矣及既殁其子则庸能嗣厥志循循雅饬操修继述于其宗族于其乡人一以礼为之本于是名其所居之室曰礼斋非有得于过庭之训者能之乎大家世族非无势利纷华以遗其子孙往往豢养之气盈纨绮之习胜至有以骄奢覆其宗淫佚偾其家者其故何哉不知以礼为之防耳仲尼立敎必事约礼其雅言必曰执礼其命伯鱼必勅以学礼礼之于人不既重矣乎今夫视不思明而眩于恶色聴不思聪而乱于恶声言不思道而妄发行不思敬而妄动是为弃礼之人弃礼之人必至于灭天理穷人欲其不流于禽兽者几希故粗而洒扫应对始于童幼之习精而道德性命终于圣人之归无不有礼焉则庸于此盍因其所已能勉其所未至者葢尧舜三代之遗说天子诸侯大夫士之成制与夫吉凶军宾嘉之仪文具载之书遭秦灭学虽其间不能无傅会参错之说要之其文富其义广随其所得博而约之庶几先王之遗意或可因有以考见焉斯为善学者矣均立既能以礼导之于前可谓得其道者则庸复能以礼继之于后可谓守其道者礼文之懿光辉乎父子之间此固君子喜闻而乐道之也因则庸之请故不辞而记之俾其得于览观之间亦思所以施诸人而传诸后矣其富贵福泽岂有穷乎
　　
　　永嘉大罗山黄公寿藏记
　　
　　少保戸部尚书武英殿大学士永嘉黄公以其子贵推恩受封寿考尊崇髙出当世天下荣之此其获于天者非偶然也尝儗其归藏之兆于大罗山祖茔之侧卜吉之日甘露降于松栢休征之至此又不期然而然者矣好生恶死人之常情故凡言死者人多讳之况预为墓兆者乎人生宇内不过百年七十者稀况九十者乎九十者难而位极人臣此尤不其难乎夫死生犹夜旦尔不惑于死生而原始要终预立于事非智者不能五福以寿为先既寿且贵非仁者不获天之于人岂屑屑然哉然作善降祥惠迪而吉天固有不能违乎人者黄氏世德至公父子食其报其所以然者人莫知之虽黄氏亦莫知之而天固知之矣诗云瑟彼玉瓒黄流在中岂弟君子福禄攸降休征之符岂虚也哉昔桓司马作石椁三年不成君子谓其不情杨王孙不事衣棺而从裸塟亦非人情也惟杜征南见邢山之墓而有取于祭仲谓其制得中焉公之寿藏必遵法制非茍作者山髙水清丰草茂林郁郁佳城过者必钦俨忝交公之子少保淮又尝同禁侍数以记请辞不获归次通州复以书促之曰必得子文朝正使还俾归刻石得慰老亲之心于是不以衰陋遂执笔记之公字思恭别号静庵夫人某氏寿藏之作永乐庚寅冬十月廿有六日也
　　
　　守一斋记
　　
　　左通政郓城樊公名敬字守一乃以其字题其斋居出入观省顾名思义检身修行求协于克一而得有所守属余记之以广其义余谓精一执中者尧舜禹授受之心法圣圣相传千万世守此而天下治孔子不得其位明此道以淑诸人千万世学者由此而得所宗此公之素所闻素所学者余何言哉虽然天开于子而终于亥自时日月歳积而为世为运为会皆统乎一元之数也干辟坤阖五行布四时行而百物生形形色色者皆本乎一元之运也君子法天之经因地之义原其始而要其终知万化之一原也万事之一理也万殊之一本也故于日用事物之间操存省察择善而固执守约而施博反身而诚乐莫大焉故曰德惟一动罔不吉然必精粹而无一毫私欲之杂始终而无一息懈惰之间则所守者笃而不为事物之所侵夺矣于此茍非敬以将之所谓涵养其本原者又乌能必其主一而无适也哉若夫乡邻鬬而不知闭户同室鬬而不知救此执一者举一而废百君子不由也请以是为斋之记
　　
　　养恬斋记
　　
　　中书舍人王仲序取庄周氏之言名其斋曰养恬谒余为记昔周当战国之时大朴既散巧伪日滋游谈之士纵横捭阖驰骋辩难于诸侯而天下之俗日趋于知术嚣嚣然以诈力相髙而先王仁义之敎泯焉不絶如线矣周于其间欲矫其俗谓古之治道者以恬养知生而无以知为也以知养恬其大概欲反其性而已以周之澹泊宁静视彼之纷纭驰骛者其迹固髙矣然于圣贤之道未免半涂而废似是而非也恬之为言安也周之意谓虽知周万物而恬澹自适止乎安而已圣贤大学之敎知止而后有定定而后能静静而后能安安而后能虑虑而后能得以之修身则身修以之齐家则家齐以之治国平天下则国治而天下平岂若周之养恬而已哉仲序职司乎文翰日居乎承明簮缨佩玉从容于法从之间所谓养恬者亦惟安其职业无所愿乎其外耳葢取其名不取其义也虽然富贵不淫贫贱不移威武不屈是皆安于所遇非善养者不能仲序以英年迈往之资养之有素所以揭德振华者将为邦家之光岂效栖栖者屛知黜聪为虚无之守也哉余于仲序以乡人一日之长既为之记并以寓逺大高明之望焉
　　
　　乐静斋记
　　
　　永嘉谢环庭循以江左名族自十一世祖某乃徙居渥洋至曾大父某仕元为湖广儒学提举大父某石门书院山长考某隠居弗仕皆乐渥洋山水幽胜居则养性读书出则以道淑人而庭循景仰先德好学而有文清修玉立迥出流俗尝于所居名其藏修之室曰乐静其所资者深矣永乐之初以艺事荐入京今扈从寓北京之昭回坊仍以乐静署其斋居来征记人之志各有所乐流水游龙绮纨富丽贵豪者所乐也靡曼妖冶丝竹讴吟宴游者所乐也耕凿作息仰事俯育农夫之所乐也长林絶涧考盘咏歌幽人之所乐也樵之乐山林渔之乐江湖市肆贾区则百工负贩之徒之所乐也君子之乐葢亦有之逺尘嚣之纷紏安素履之闲暇贻雅志于典坟寄髙情于千古故曰圣人定之以中正仁义而主静其静也必有所事其乐也岂徒枯槁尸黙而已哉庭循居京师之都会日与髙人贤士交接于其间方将延声誉于四方致功业于逺大虽欲静且不可顾可溺志于乐乎虽然此于其迹不于其心也茍其心不为物累无往而不静亦无往而不乐也奚必髙蹈逺引絶类离伦而后为静耳无所闻目无所见而后为乐哉彼憧憧往来于胶胶扰扰者固不足以语此余亦静者人或以为简亦各从其志耳庭循之志适与余合故为之记且以自儆云
　　
　　光霁堂记
　　
　　吉水周子勉今翰林侍读崇述之叔父故家桑园旧有堂曰光霁元季毁于兵其诸父尝有志于斯而未就今卒成于子勉子勉发资蓄率族人于故址作堂若干楹深广若干尺虽无雕刻藻绘之饰而髙明闳壮则加于昔矣每歳时祀事彻馂燕飨必聚族于斯而父兄子弟驩欣怡愉于一堂之上非特可以表一家之休庆而和乐之风亦足以仪刑于乡人矣堂之名故有詹孟举书而记则今以属余昔宗家濂溪先生元公以髙明之资发精微之藴而千万世道统之传实有赖焉故其胷次悠然真与天地同流而当世贤士大夫获见颜色或承绪论莫不洒然如挹光风朗然如临霁月脱略窘束超然物表诚有如黄太史之所言者然自程夫子唫风弄月而归有吾与点也之意继之者未有闻焉今子勉歆先贤之髙义扩先世之遗构揭华扁于新堂可谓善于继述者固将景行行止岂徒尚其名而已哉虽然居敬穷理为入德之门孝弟忠信乃践形之实居安资深反身而诚充实之至光辉发焉若夫乐于求志而尚友千古雅意林壑而歌咏先王之道此濂溪夫子之所以髙出百世而光霁斯文者又在君子之自得者何如耳子勉父兄子弟之间凡数十百人若崇述孟简崇厚皆为闻人余故乐为之记抑以余言为然否乎
　　
　　集虚庵记
　　
　　集虚庵者道士许全义修真之所也庵在干越之玄明观其曰集虚者取庄周假托之辞唯道集虚之义也以余昔敎其邑乃来征记余进而问焉虚之为言空也道何由寓既虚矣庵何以居且方外之士黜聪明去健羡外形骸又焉事余文全义对曰吾尝观诸水矣虚则流实则滞观诸火矣虚则明实则闇观诸室中虚则通实则窒物皆然心为甚初吾之未入道也驱驰乎俗务奔走乎尘劳胶胶扰扰困于物者屡矣曽不与之化者几希幸而去此托迹方外翛然独处乎是庵以修吾道审一气之存固天地之根涤除玄览八荒洞达恬淡希夷虚空生白固知真道实集乎虚也此吾南华老仙葢将以其虚而虚天下之实岂徒为是荒唐之言无端崖之辞也哉然亦述仲尼所以告颜子者心斋之要不外是矣昔吾得于师者如此愿有以敎之余告之曰子之言子之道也周之书周之言也必曰吾道率性者是已反身而诚乐莫大焉子虽游乎方之外归而求之必有得于性分之内者亦非余之所能强也虽然彼有徇于外者日奉其敎应酬乡井闾阎之间往来屑屑终身而不悟者视全义大有径庭矣余旧与其师徒游观其居山林之幽萧散闲旷皆能攻苦食淡勤于其业以兴废举坠有可尚者故为之记
　　
　　味菜轩记
　　
　　从子曦今年春来省侍间语及故庐对曰新筑室室之后开小轩为修息之所未有名敢请适福建参政熊本诚遗菜图遂以味菜名且为记以朂之在礼曰六十宿肉又曰六十非肉不饱而孟子亦曰七十者食肉古者制民有恒产故饮食衣服宫室器用皆有恒制茍年未六十者不肉食虽食肉亦不恒也七月之诗食郁及薁亨葵及菽食瓜断壶此民之恒食也至于献羔杀羔祭与奉上焉已尔自周衰战国纵横败先王之制逮秦阡陌开而地利尽井田废而恒产亡民无恒产则无恒心故放僻邪侈无不为矣放僻邪侈由不知约也约则俭俭德之共也反俭则侈侈恶之大也君子非淡泊无以宁志吾家世儒素吾父遭元季丧乱由金川徙南昌辛勤立业遗子孙以忠孝勤俭子孙当世守也吾承祖宗遗泽徳薄能尠叨沐圣恩有位于朝自筮仕至于今三十有四年矣未尝一日敢忘先人之训也又尝见乡里故家未有不由祖宗勤俭积德而兴至其子孙亦未有不以奢侈骄惰而丧今之名轩亦惟子孙本忠孝务勤俭守先训而已昔汪信民尝言人常咬得菜根则百事可做文定公闻之击节叹赏曦尚念之哉
　　
　　瞻衮堂记
　　
　　君子居江湖之逺则思其君处庙堂之上则思其民此固忠爱之心不能自己然亦职分之当然也前太常丞赠少卿袁公廷玉尝以唐举吕公之术受知于上遭遇宠荣人鲜能及既老得致事乃名所居之堂曰瞻衮其志葢可见矣夫衮龙衣也衮冕九章以龙为首天子享郊庙临明堂朝会诸侯之法服也昔者廷玉之在朝廷从容簮绂班鹓鹭之行觐天颜于咫尺亲道德之光华则绘画絺绣焕乎天章无日不接乎目而亦无待于瞻也及其退休于家优游暇日望蓬莱之五色想翠华于天上虽跬步必懐乎恩眷虽一飰不忘乎周旋葢其忠爱之心为无穷而筋力则不逮矣顾其力之不逮而欲寓其无穷之心此瞻衮之堂所以名焉今公辞荣而逝已十年余而堂固在其子尚寳少卿忠彻数以记请余尝接公绪论毅然正直皆中理道知公为儒者而公尝以逺大相期余虽不敏宁无一言以酬知巳邪故勉为之记庶几表公之夙志使不泯于后而忠彻不遗其亲之仁于此亦可见矣
　　
　　重修徐髙士祠堂记
　　
　　水经郦元云贑水北径南昌县西歴白社其西有徐孺子墓又北歴南塘其东为孺子宅际湖南小洲上豫章续志云孺子亭即孺子宅也旧宅在州东北三里许涂廙古今志及寰宇记皆云在梅福宅东陈蕃为迁于塘东百步湖南际小洲上即郦元所云者自唐以来固已于其所作亭宋初王明为守更新之易为广厦未知何时复毁及南丰曾公继为守始即其处结茆为堂图孺子像而祠之亦曰湖南小洲上有孺子宅号孺子台葢曰宅曰亭曰台皆即其处而世易其名耳元初江西行省参政东平徐琰重作之至正末毁于兵故处没为民居髙桥之南有孺子亭者葢自唐有也考之郡志唐宣宗时塘东有三亭曰涵虚曰孺子曰碧波干符中俱废洪容斋曰碧波后为孺子祠髙桥之孺子亭余幼时尝游其下土阜■〈立乞〉立有亭岿然祠孺子范土为像乃汉衣冠也洪武甲寅都指挥宋晟以其当行道平之太守许方遂迁祠于环波亭之故址而碧波之孺子祠亦没于湖矣环波亭者宋淳熙中张帅子颜即涵虚废亭所建后亦废故髙桥之祠迁立焉祠枕湖风雨所会歳既久而祠益坏永乐癸卯秋监察御史张公庸谒祠嘅然有志新之郡庠生黎彦当陈昶因劝率好事者鸠工聚材以成其志于是参政樊公敬宪副成公均各以其禄助之作祠堂三间广二十四尺深加广之数二尺甃其壁而缭以垣中新肖像外树门屋规制一新丹碧焕然于湖光烟水之间五阅月而告成既成又五年而求余为之记呜呼孺子平生志行见诸史其髙风清节重于当时称于后世千百载无异词诚独行之君子哉抑尝论之伯夷之清柳下惠之介孺子有焉若孺子者夷惠之间也君子论世尚友况居其乡者乎故不以鄙陋记其本末使来者有征焉
　　
　　梅雪轩记
　　
　　梅雪轩者行部主事洪玙宗器所寓之室也洪氏世居严之青溪东晋时曰绍者仕为门下侍郎进阶金紫自是子孙累以武事显至宋曰嘉瑞暨子隽皆由进士歴官为闻人数传至九龄仕为江阴州佥判佥判五传至源洪武中由太学生敎谕饶之安仁即玙之先君子也玙尝从其先人还青溪指故庐曰此佥判所立据溪山之胜四时朝暮之景皆在几席佥判性嗜梅故左右前后皆树梅歳寒氷雪之时粲然芬芳顾视山林草木揺落而此独秀洁于是扁其读书之室曰梅雪葢儗德焉玙固识之故随其所寓亦以梅雪名昭先德且述事也昔李赞皇以经济之才超迈之气为能宰相溺于玩物拳拳乎平泉树石遗戒子孙卒不能守君子以为愚若竒章之石嗜好尤笃奔走趋附之徒不亦愚乎二人皆君子所不取何哉于德无观焉耳至于幽人逸士之所好尚以为风月吟咏之资亦徒取其清而已洪氏之居自佥判至今已六七世矣溪山堂构不改旧观而梅之植者益蕃敎谕父子文学相承蔼然蔚然其名位虽非昔人之比然砥行砺操独可嘉也覩嘉树于百年寄遐思于所寓而玙方将播其德馨保其清白无媿于梅雪无忝于前人岂非善继述者乎是皆可书也余昔在干越玙之先君子在安仁声闻实相接今喜玙以进士发身能世其家莅官才敏有闻于时因其请也故为之记
　　
　　○墓志碑铭
　　
　　熊先生墓志铭
　　
　　永乐元年十一月一日豫章熊先生卒于家其孙翼之走京师来征铭呜呼先生之殁也俨弗克吊哭尚忍铭其墓耶虽然俨辱知先生又尝从校艺鄂渚往返同传者踰月其平生履歴葢尝闻之矣且不鄙期待以斯文甚至今其已矣铭可辞乎乃叙而铭之先生讳钊字伯几姓熊氏其先江陵人后徙南昌中叶有讳逮者南唐时赘居丰城之拏冈生延福仕李氏得显官六传至本复还南昌本生亨亨生开乃迁进贤之北山再传至纯有文学仕宋为儒学官知名当时辛稼轩极推重之实先生之髙祖也曾祖夣龄祖立信俱以德操表仪乡邦考元诚笃志双峰饶氏之学故先生自幼所得固已大过人矣既长父命从庐陵王先生充耘受书经陈先生植受春秋萧先生彛翁受诗经元至正甲申遂以春秋领乡荐为崇仁学官释菜之日虞文靖公躬诣学酌酒与诸儒交庆得友又酌诸生庆得师由是声称翕然满考复典敎进贤适乡邑骚然弦诵遂寝既而徐寿辉兵犯江西江东之民相煽而起先生乃与里人樊明仲合谋倡义立营栅阻大湖以守北山时江西被攻甚急固守者五十四日外援絶先生出竒兵与战连捷其党稍却夜遣壮士持羽书踰城入告城中得报乃并力出击围遂解省臣嘉其功承制署南昌主簿自是将水陆军守御招辑凡七寒暑以积劳授将仕郎临江路知事再升登仕郎江西等处儒学副提举未几陈友谅以兵攻省城城陷守臣出亡先生间道之临川以策干司徒公多通营国公和尼齐皆不能用徒受命收兵故部而事无及矣友谅既得志欲招致之先生隠匿山泽中不出者数年庐陵刘仲孚闻而叹曰倡义有为蹈义有守足以表见于世而北山遂有忠义之美名不其贤乎初丞相额琳沁巴勒将兵恢复由江东而来声威赫然愚民罣误贼中者多死先生潜招谕使复业百里之间全活者甚众当统御之际乡邑饥人相食先生力请于省得米麦赈之民赖以生者又甚众蕲黄富民数百艘避兵北山下乡之豪士恐其作乱将掩取之先生令人密伺知非为乱者即白于众事遂止尝自诵曰吾平生无过人者世乱而造千家之命年饥而起万灶之烟如斯而已矣入国朝先生老处丘园日与学者讲论经义循循不勌及其门者皆以文学知名四十年间江右士大夫论老成硕德礼文之所取法后生之所依归兴贤校艺朝廷四方之所征聘必之先生洪武癸酉校书会同馆书成宴锡甚厚尝与俨论学及敬斋箴曰其要在动静弗违表里交正此二句反复推论乃一篇之关键昔双峰饶氏得之于弘斋李氏李氏则遡紫阳朱子以接夫濂洛之传者也今豫章学者多宗饶氏而饶氏之学葢自敬始钊幼承父师之训及登虞文靖公之门得公指喻亦曰战战兢兢如临深渊如履薄氷曾子终身之敬也求诸圣贤之心必考乎儒先之敎凛凛乎其可忽哉呜呼先生之源委若此其纲领旨趣可得而见矣其所著述有学庸私录论孟类编春秋启钥杜子美诗注及虞亭文集若干巻俨皆得而读之宏博精切各极其底里其卒也享年八十有三其塟也以卒之次年十二月某日祔梭渚龙马洲先人墓侧母吴夫人衣冠世族初娶叶氏继室周氏子男四人长安石陜西平凉上郿逓运大使次实次筠俱蚤世次稷女二人长适樊荣昌次适张端夫四子二女皆周出也孙男三人长即翼之次长生次公受孙女四人实筠尝以事赴理争就逮竟相继死君子谓实死于友爱筠死于笃孝虽皆出于天性然亦敎所及也先生善事重闱虞公题其堂曰介福且为文以美之叔父元明死于外收葬尽礼抚其遗孤俾克成立姑氏适人贫窭存则赒给之殁则资敛之与乡人处一以德让逺迩化服呜呼入则孝出则弟仕则致其力守圣贤之学淑诸人以终其身若先生者殁可祭于社矣铭曰
　　
　　猗与先生德懋而崇学粹而丰道积厥躬四方式宗有猷有为而卒不施休庆用贻引物连类大肆厥辞猗与先生令闻永埀
　　
　　故资政大夫礼部尚书郑公神道碑铭
　　
　　国朝混一区宇礼乐敎化唐虞三代之盛也公卿大夫由科第发身事业文章炳炳烺烺近代鲜俪若尚书郑公之深沉敦厚恢廓有为尤进士之杰魁者今其已矣其可得哉公讳赐字彦嘉姓郑氏世为闽之建宁人曾祖讳食邑祖讳兰芳俱有隠德称善士考伯仁初娶张氏久无子祖母范忧之祷于神已而公生侧室陈氏出也生有异征族里皆竒之既失所怙张夫人爱之犹已出鞠育敎诲进于成立俾入郡庠充弟子员郡博士严敎条以束诸生诸生多不能堪而公独安之磨礲淬砺不懈益勤至不知饥渴寒暑以蓄其有下笔为文日演以肆居处有礼言动不茍虽寻常几格间图书笔研亦秩然有序名公魁士一见皆器重之由是声誉蔼郁出于行辈洪武甲子遂以易经领乡荐明年擢进士拜监察御史时天下郡邑吏多以浼冒获戾逮系无虚日朝廷宥遣戍边特命公于龙江编次其行伍值暑甚公召诸械者谕以主上恩意开示大信脱其械俾各僦居止息每旦一来见众感悦如期无敢后其有疾病羸弱者日蠲禄米具饘粥汤药以给之狮子山有道士某僧某见曰郑御史法官也能惠施若此吾徒宁无愧乎于是相率出资设行庖为饮食诸戍徒頼以全活者甚众以至道路往来困乏之人亦获其济皆叹曰此郑公之惠也秩满升湖广布政司右参议始至诸曹吏多骄蹇奢纵公召立庭下训饬而约束之吏敛手不敢为非多满考擢用为材官于是皆感公之德公于政利有当兴害有当去施罢不竢日诸峒苗獠反侧不常邻境郡县数被侵毒公召其酋长布告恩威结以信义寛其徭赋诸酋感激拜谢誓不再为恶邻境之民悉得安堵丁张夫人忧去官居家杜门谢宾客疏食饮水三年之间哀慕如一日服除至京转北平布政司右参议举措施为咸得其宜吏民胥恱今上时在藩国公服事惟谨尤被眷爱复以事相连谪置安东屯行次冀北山谷间父老数十辈拜于路曰吾侪小人仰盛德者久矣今获一见幸甚各载食与浆相迎劳又携钞千贯来献公力拒不纳遂行未几抜为工部尚书上即位转刑部尚书赐内廐名马踰数日以陈夫人忧恳请去位上初政图仕旧人勉留公乃止每旦出则正衣冠视事夕入则易服就位哭奠如仪永乐三年迁礼部尚书凡朝会祭祀贡献礼仪参酌凖式质文彬彬奏议详雅人诵其能尝病暑上数遣人赐药物有诏命儒臣纂修永乐大典公实为监修官公为人有容往来交际不失其敬接士有礼御下有恩以寛廉平直闻于天下号称名臣公为文有闻一斋集若干巻适兴集若干巻又有泛鄂渚跻桂岭经朔漠览平城纪行诸诗皆清雅和平之制属纩前四日公待漏直庐夣神人肩一龟遗之公盛以盘视之乃木龟也觉而语同列曰吾其不食已越三日俟朝内廷日将晡忽眩瞀不能支僚吏掖出登肩舆至部喉中有声轰然汤药不下咽夜二鼓■〈口答〉然而逝实永乐六年六月廿四日也享年五十有八上闻之嗟悼甚命工部制棺椁遣官谕祭宠遇之隆终始如一君臣之义至矣夫人蔡氏淑而贤有子一人曰中女三人长适杨寿夫次适邹鲁璧次适李浩皆士人孙男二人长曰纲先公卒次曰某在襁褓孙女一人将以某年月日葬某处子中持状求碑铭俨辱知公旧辞不可乃为之铭铭曰
　　
　　猗与郑公为时名臣嶻嶻紫芝寔降其神维禀之丰维积之隆敷施振迈有赫其逢孰不为仕公简（阙）
　　
　　张处士墓志铭
　　
　　余昔寓华亭得为善之士老而弥笃者一人焉余所游者字示卿讳文珤姓张氏后山处士其号也自余去华亭十有三年矣每与贤士大夫论善人富而好礼若处士者不多见闻余言者虽不及识处士葢亦想见其人焉今年春友人赵友同来京师赍天台陶九成状一通致处士之孙完之意来请铭按状处士之先世为中州人有仕宋从南渡遂居杭七世祖某尝游华亭爱其山水乃结庐于干山樱珠湾而徙家焉五世祖某又迁凤凰山之阳曾祖通好施予每大雪中扫地布粟以饲饥禽寿九十有三祖显通天官阴阳之学寿八十有四考俊勤敏有才畧寿七十处士器宇魁岸天资颕发每自策励务进于善其事亲也奉养无违居丧毁瘠哀慕终身其处昆弟也无间言于亲戚务尽恩意其自奉也衣止布帛食无重味其敎子孙也以忠孝勤俭为本其于乡党州闾或婚丧或患难或凶荒或疾疫或贫不能存凡以急告者悉应之无恡色晚年喜与方外之士游羊豕鴈鸡之畜非宾祭不杀或出见渔猎辄市其所获而纵之遇杠梁圮弗治者亦完而新之以故人咸称长者永乐元年九月十四日以微疾诸孙扶掖端坐问日支干不及他事夷然而逝享年九十配孙氏先处士十九年卒子男一麒亦先卒女一适卢祥孙男二彬完曾孙男三暐旼■〈日东〉以是年十月二日卜兆余山之原与孙氏合塟焉塟之日逺近倾赴执绋者属路传曰积善之家必有余庆以余所闻所见于张氏自其先世以来及处士之身家故多资皆以康宁而享寿考将不谓之积善之长乎若处士克全五福以昌厥后天之报施善人有由然哉其可铭也已铭曰善之积庆斯获躬寿康后逢吉识诸幽瑑兹石
　　
　　故承事郎曲阜知县孔公墓表
　　
　　故承事郎曲阜知县孔希范者孔子五十六世孙也歴官十有七年以目眚致仕踰年而终享年六十有五既塟之五年其子询寓书奉状来征墓文公字士则元中奉大夫袭封衍圣公国子祭酒讳克坚之子嘉议大夫袭封衍圣公累赠通奉大夫河南江北等处行中书省参知政事护军追封鲁郡公谥文肃讳思晦之孙累赠通议大夫礼部尚书上轻车都尉追封鲁郡侯讳浣之曾孙曾祖妣李氏祖妣张氏皆追封鲁郡夫人妣张氏元济宁总管子仁之女封鲁郡太夫人公天资秀颖器宇髙迈自少侍中奉读书成均精勤博涉已为人所器重元季兵乱侍中奉归阙里入国朝王师下中原有诏即阙里起中奉公侍行当是时朝廷褒崇先圣于中奉特加恩礼而公之兄希学仍袭封衍圣公族人复贤公欲荐知曲阜公曰先圣德泽均被后胤吾兄弟岂得专其美于是让其从叔父克■〈田〉克■〈田〉卒又让其从兄希文希文免而族人卒荐公遂拜世袭之命实洪武二十八年春二月也公为政直道而行于宗族于乡人不以私废公不以恩掩义逺迩之间小大亲疎咸怀其惠邑尝有豪强诬细民代戍边者其人上下关节民被钳制受诬不能自直公叹曰吾为令民枉而不理非职也乃具本末力辨于上官由是细民得直而罪其豪强其它效尤者遂敛迹初五季时有外孔氏尝冒圣绪因乱肆毒几絶孔氏至其子孙亦假托世胄觊蠲徭役公曰是乱吾宗今不明后世莫知矣乃力斥其非絶不与通遂以宗谱重刻石庙庭本支源委粲然别白千百世之下虽有昧冒不能紊也四代祖考墓隧之碑阙公皆建立上以昭先德下以诒孙谋其志勤矣哉凡族有丧不能举邑有穷独死无后者往往具棺敛以塟之人有孤子女贫无以嫁娶者又给资装为之嫁娶今袭封衍圣公彦缙公之从曾孙也初在襁褓而孤公保育调护俾克成立歳时祭享皆主于公而事无大小不避爱憎一切视为已任由是内外族姻无不顺适宾礼往来各得其宜至于督修庙宫而着其功能垦复土田而增其歳廪卫先陵而申樵采之禁赞公府而杜请谒之私凡于宗家无不尽心焉乃以永乐十年十一月八日终于正寝是月丙午塟祖林之原孺人毕氏有贤德克相其家后公五年卒其塟也袝于公墓子男三人曰询曰诚曰訔訔蚤夭女四人俱适贤士孙男八人公贞公英公钦公良公钢公恕公礼公温孙女四人皆在室呜呼公之心纯而正行洁而方才敏而周政通而和孝友忠信出乎自然髙怀雅量不见畛域而又文以诗书节以礼乐雍容揖让于其间信乎神明之裔卓然不可及矣而遗爱之在人者讵可泯耶谨论次其德善用表诸墓以告来者
　　
　　赠右春坊右庶子杨公墓表
　　
　　圣天子缵承大统临御万方治定功成乃永乐十年春三月诏天官锡诰执政与侍从之臣于是右春坊右庶子兼翰林侍讲建安杨荣得推恩及其考妣考赠奉议大夫右春坊右庶子妣赠太宜人荣既拜宠嘉遂叙次公之行实求为墓表公讳伯成字士美其先关西大族唐末逺祖某仕于闽后子孙遂为闽人有讳达卿者积仁絜行孜孜不勌虽昆虫草木不忍伤其生尝读范益谦座右戒范氏义田记爱之令善书者揭之壁间俾子孙出入观省以为训实公之考也公为人谨厚事亲能致孝处昆弟能友爱敎子姓以义方遇内外族姻举雍穆无间言接乡人能以礼下之读书每至忠孝节义之事又喜恳恳为人诵说遇人穷乏乐赈之不独宗族子弟资给而得所敎养至于外氏甥侄贫不能立者亦皆指庐授业抚育而婚嫁之不独内外之亲为然至于乡里之间寒者赖以衣饥者赖以食贫困者赖以周急歳时伏腊察其甚窘廹者鸡豚壶浆辄掇以遗之而赖之者尤众其有斗争持两端就公正之皆得其平而去尝卜居近云际峰与龙津旧庐相望山水明秀乔林清池森碧可爱乃立堂曰云山楼曰藏书日优游于其间为所知举茂材征书累至以母老力辞不起后复以孝廉征例以子官得赐归既归当道者以其子列官于朝数欲见之公固以疾拒自是足迹不至城府六年春庶子蒙赐上尊腊肉嘉果乃遣家童驰献公家童至未卒前六日也越三日公遂荐之家庙合宗党设宴以飨之酒既行举醆祝曰荷先世积德衍庆于吾子而吾获沾恩赐何其幸也今日与诸公固当尽欢人生宇内寓形尔恐后会难期闻者皆惊愕其言莫究所以然亦不敢讯又三日复趣家人具酒食召诸弟侄至且饮且嘱曰吾平生无德及人承先人遗泽以有今日今其已矣死生命也若等无庸戚慎毋厚塟所敛衣衾止以布帛择地止温厚及时襄事毋拘术数人有假贷而不能偿者悉折责弃券语讫遂就枕至夜分奄然而逝实是年四月廿有八日也得年五十有六配刘氏有子五人长即荣也次富次惠先公卒次信次贞女四人孙六人某年月日塟某处呜呼昔连处士应山一布衣终于家应山之人思之而不忘夷考其行之大端不过散资以赒乡里出糓以平市价而已至其子举进士为县令人皆以为阴德之报今公世有善行视连过之逺矣而庶子之显融上及其亲其视连又可同年而语哉况死生之际亦大矣公预烛于事而不乱非其心旷然无累于物者能之乎是皆人所难能者乃揭以为世之劝
　　
　　文渊阁大学士兼左春坊大学士赠资善大夫礼部尚书谥文穆胡公墓志铭
　　
　　永乐十六年三月文渊阁大学士兼左春坊大学士胡公以疾在告上命太医视药遣中使劳问无虚日而公之疾日笃未卒前三日谓俨曰广荷朝廷厚恩无以报称今至此其命也惟其不朽将子是托既卒翰林侍讲邹公缉状公之世代履歴其孤穆奉状来请铭公讳广字光大姓胡氏其先居金陵曰公霸仕南唐为吉州刺史子胜徙居庐陵之芗城七世至宋资政殿学士忠简公铨以忠义表见于世又五世曰敬之宋修职郎始徙吉水之大洲遂家焉曾祖鼎享祖弥髙皆业儒以德行称乡里父子祺洪武初以儒学进官至延平知府延平公昔遭丧乱于乡人有阴德其仕也于民有惠政公生八歳而孤母吴氏故元进士永丰县丞师尹之女贤而能其家公敎育于母自幼恭谨不纵为子弟遨嬉事及长知好学日记数千言能自策励卓然有成尝游闽广间贤士大夫见其才气皆折行辈与交谓他日必成大器既归嘅念先德不肯随人后乃入邑校为生员未几以诗经领乡荐遂中进士甲科为翰林修撰一时名声大振众谓延平有子矣及遇上龙飞入正大统公首被选擢为侍讲转侍读领代言之任日见亲信公为人重厚寡言小心慎宻上尤重之永乐二年三月由侍读升右春坊右庶子五年十一月拜翰林学士兼左春坊大学士而宠任益隆公既以文章为职业于羣书百家之言博极其底里停蓄深广发而为文志趣髙迈沛然若决江河莫之能御而制诰命令讽谕告戒文辞尔雅上宣德意下达人情莫不悚动感悦故倚注之重锡赉之厚加于等伦七年二月上巡狩北京公与左春坊左庶子杨公荣右春坊右谕德金公幼孜皆扈从明年二月上自北征三公亦从出居庸踰野狐岭涉兴和以入沙漠其道涂山川之所经风气之所接与夫王师破虏功烈之烜赫皆命公纪文勒石铿訇炳耀超越古今上既还南京诸大臣暨公等并锡诰而延平公得赠翰林学士母封太宜人十一年春上复幸北京明年再扈从出塞有功而还是年冬公遭母丧特赐内帑敕令襄事起复既至入见上慰劳甚至十四年三月进公文渊阁大学士仍兼左春坊大学士杨金二公俱为翰林学士公前后为试官考第进士皆合公论得人尤多上尝命儒臣纂修国史公为总裁官书成既进公在疾上命即公家赐文绮袭衣钞锭公既拜赐竟不起以是年五月八日卒于北京官舍春秋四十有九上悼惜之命有司治棺敛赠资善大夫礼部尚书谥文穆赐祭者再恩荣始终之盛缙绅之冠也公娶夏氏封宜人子男三人穜穆穗女四人长适陈年余在室孙一人善裔女一人有司具舟遣官与穆护丧南还将以明年旦日塟某处公平生所著有文集若干巻诗若干巻藏于家于戏国家六合混一人文昭宣民物康阜而论道经邦佐理赞化措天下于乂安则有公卿辅弼股肱之臣夙夜匪懈以修厥职至于论思宥宻侍从左右以学术文章润色鸿业黼黻至治于其间亦必有英伟特达髙世之才而后能化今传后埀之无穷若公者今其已矣乌可以泯故叙次其始终而铭焉铭曰
　　
　　有美胡公质茂而丰蚤承家艰允迪孝恭种学绩文不同为工掲德振华誉望日隆既鶱既举蔚为儒宗饬其才能掌帝之制鸣玉曳组荐膺宠寄孜孜竭心登崇禁林论思左右恩顾益深盛德至治歌咏铺张宗庙朝廷郁郁洋洋诞敷文命洽于羣情昭示四海逺扬天声生既尊荣殁加显名始终之眷莫之与京维德维绩于时有光勒铭斯石永世不忘
　　
　　赠资政大夫礼部尚书吕公墓碑
　　
　　圣天子即位以来四海宁谧庶政咸和乃嘉股肱之臣能协恭于理懋明显功特诏锡六尚书诰遂推本其祖考而褒崇之于是礼部尚书吕震得赠其考吕公为资政大夫礼部尚书永惟对扬休命光昭潜德以埀示久逺乃来请文将归而刻之墓石按吕氏其先系出姜姓封于虞夏之际子孙因以国氏歴汉魏晋宋隋唐世有闻人自宋以来在河南者以相业显在京兆蓝田者崇厉行义着闻天下而仆射为元佑名臣公葢蓝田裔也讳宗信字子节世为咸宁人祖讳某父讳敬甫赠礼部尚书母张氏追封夫人公自幼端恪长益敦茂读经史究大义凡古人行事得失曰善吾法不善吾戒以自修饬长安汉唐旧都习尚侈靡公一切脱去不混流俗内孝父母外睦邻族笃交恤匮一以忠厚积善为本尝曰居乡不能力善为政不能济物非丈夫也以是朂诸已亦以是训诸子弟以是行于家亦以是语诸乡■〈尚阝〉亲友以故人益仰重咸谓公长者公平生志趣超逸遇山水佳胜辄命酒赋诗自娱怡然也生五子长即尚书次萃庸巽文尝告诸子曰吾不幸早值元季弗克有所成今汝辈幸遭圣明非学不足以立身宜勉之洪武甲子尚书以文学取科第累官山西北平按察佥事今上入正大统擢为大理卿继升刑部尚书复改礼部忠直自信惟寅惟清上嘉其能士推其正繄公之敎然也尚书为刑部时公尚无恙禄养荣厚士大夫叹慕之以永乐三年十二月二十六日卒享年六十有四塟于栎阳之原既塟之七年有褒赠之命配盖氏封太夫人呜呼惟公见善明故行之也恪积德厚故发之也大天道之报善人非偶然也尚书既克显扬其亲祗承宠光复谋刻石以诒后世可谓至孝铭曰
　　
　　吕为着姓世有显闻中晦而蟠族益茂蕃惟公承之克浚其源不有于躬乃启后昆是生令子遭时明圣遂跻显庸以弘世庆铁冠绣衣斧节煌煌出廉晋兾不逺其乡乃司廷平乃掌邦宪乃秩宗伯荐膺宠眷巍巍庙堂佩玉玱玱侍帝左右邦家之光惟此显荣惟忠与孝惟子之贤惟公之敎帝念本始有锡自天焕乎龙章贲于九泉生崇令名殁有褒锡莫荣于爵莫大于德刻文兹碑惟后之式
　　
　　宣圣五十七世孙袭封衍圣公神道碑铭
　　
　　公讳讷字言伯姓孔氏世家鲁曲阜前资善大夫袭封衍圣公讳希学之子元中奉大夫袭封衍圣公国子祭酒讳克坚之孙嘉议大夫袭封衍圣公累赠通奉大夫河南江北等处行中书省参知政事护军鲁郡文肃公讳思晦之曾孙实宣圣五十七世孙也公魁梧厚重寡言笑笃学恭谨不以贵胄骄人士大夫喜与之游乐善好施遇孤贫不克婚塟者虽倾赀济之无难色又能诗工篆法人得之者皆传诵夸美相贵重华问益彰洪武癸亥居父忧以国哀赴京祭孝陵既竣事入见天眷甚隆顾谓廷臣曰孔讷真圣人子孙遂赐膳光禄命礼官馆于太学遣尚书刘仲质劳问日继庖廪复赐衣物钞锭充牣舍馆将俾袭爵以居丧乃止服除丙寅正月朝京师既见上大喜即命礼官卜日授爵于是以二月二日拜袭封之命受诰大廷百僚班列仍勅礼官以敎坊乐导送至太学学官率诸生二千余人迎于成贤街观者莫不赞叹光荣明日入谢复赐袭衣宴于礼部又明日释奠于学庙以拜命告恩礼之加古未有也初行诰词吏部奏用资善阶圣谕曰既爵公勿事散官但诰以织文玉轴为异耳遂为故事每歳入觐得给符乘传班序列文臣首厚其廪饩下及傔从此又古未有也公天性仁孝待宗族克尽礼意奉祭祀极其严敬至于庙庭修作朝夕程督竭其心力不以为劳洪武庚辰九月十六日竟以疾终得年四十有三以某年月日葬祖林祔考墓也夫人陈氏继商氏王氏子男四人鉴铎钧镗鉴袭封衍圣公后公几年卒女五人长适李添祥次适宋平次适王骐次适侯正次蚤卒鉴之子彦缙今袭封衍圣公公之冢孙也曾孙一人原嗣公殁后二十年墓无文彦缙将树碑墓道以昭先德来请铭其词曰
　　
　　维道之髙维德之厚金声玉振以昌厥后歴世五十而又七叶伟矣闻孙克绍先业宇量恢恢威仪怗怗明诗习礼光华煜烨天之所与族之所宗保佑申锡格于宸衷荣名尊爵超轶显融宠恩异数维圣之崇佩仁服义如守宪律终始惟一靡有愆忒由来龙蛇贤人之嗟溘尔长逝德音孔遐祖林之原楷木苍苍若斧若堂昭穆相望维公之兆祔考宅幽既封且固世德作逑延畀后昆庆泽斯流刻词树碑永昭厥休
　　
　　灌城阡碑
　　
　　永乐六年戊子九月十日先公直翁先生卒于家是年十二月丙申葬南昌灌城乡悬榻里施家窑之原先是洪武癸酉六月十五日先孺人卒以其年十一月十九日卜葬是原至是先公遗命葬右圹而孺人次左也初有表志无贞石未刻今得余干梅溪之石谨述隠德懿行用志诸阡云呜呼胡氏之先系出不一公之族近出新淦之城口自经丧乱族逺谱逸不知始所从莫适其系也自六世祖十三承事宋端平间始迁邑城之南髙祖绍久曾祖禄赐祖子复考诚叔惟世怀德弗耀委祉后胤公讳鼎字重器自幼恪慎端庄屹然如老成人从乡先生聂则正受春秋业成值元季兵乱与先孺人奉二亲避乱田野间竭力致养未尝乏絶以戚其亲亲没虽丧乱中葬必以礼不敢茍且以俭其亲既襄事时南昌为龙兴当省治有兵卫乃与兄虞部府君徙家焉复遭丧乱家屡毁于兵入国朝沐浴济化始宁厥居前进士鄱阳程国儒来为郡守造就人才立赏试格进诸儒生第其业之髙下而激劝之于是虞部与公各以其业就试连得髙等而虞部且魁多士后虞部以荐征与公握手别曰凡出而仕君臣之义也弟敎子孙毋坠先业孝弟之道也公自是日取诗书礼乐用敎导其子若孙虽祁寒盛暑不懈俨幼蒙闇公程督之尤切及令桐乡迎公就养时民有犷傲欲置诸法公闻之曰此愚民敎未浃尔遽置诸法于政云何且为政不可不慎一或过当伤和累德非细故也俨凛然佩服终身不敢违公尝以侨寓违逺丘陇每歳春和不逺数百里拏扁舟归故里具牲酒上冢退合族里之人叙宴而还家居祭享揆时备物俯仰斋肃虽老亦悲戚处乡里恂恂然未尝有所忤虽仆奴辈待之无严辞厉色与人交忠信笃敬衣食有余乐振人之穷急贷不能偿者亦置不问人有善辄乐慕称道之有不善者诱掖劝戒开其善端而率德改行者亦多有焉其有争短长曲直持不平者得公一言而释以故君子喜其公小人乐其和而德义尊于乡傅先生箕熊先生钊与公交久重公为善始终无间乃相与称号曰直翁先生尝以子官封桐城知县享年七十有八以寿终葬之前期雨亲宾祖奠者咸以为忧至夜中雨止风泠然诘旦发引日皎然如春藩臬大夫郡邑官僚与凡执绋人士载道咨嗟及圹窆工人执事者皆汗浃背咸以为此公之素行获乎天者非偶然也孺人徐氏先十五年卒俨闻之公曰汝母性纯惠蚤丧母事继母能笃于孝敬既妇于我事舅姑凡衣服饮食奉养之事必躬理之蚤暮不怠二亲深自慰恱歳壬辰兵变乡里焚掠殆尽人少食家藏多亡汝母幸存服饰之具日以易粟奉二亲不异平居不幸二亲继殁内外宗姻间隔独与汝母匍匐襄事甲午荐饥加之疾疫邑井萧条遂徙龙兴凡治居舍生业立家之道汝母能以勤俭助我未尝面忧戚之色凡若此者汝兄弟葢未之知俨幼在先孺人膝下孺人口诵孝经论语敎之及长知事事见孺人歳时左右祭祀牲醴粢盛必丰洁待宾客酒食必精旨接亲戚无不顺适遇子妇严而爱虽疾病无废容卒之年春秋六十也后八年以子官赠孺人子四人长长寿次发次即俨次庆女二人长寿庆与二女俱夭孙七人旭昱■〈日东〉杲晔曦昭昱杲蚤卒今存者五人孙女七人长适刘正学次适刘朝英次适进贤令余杭吴英次适徐用中次适刘錤次适王恒次适毛宣曾孙九人训让諲谨询讷欣诩咏曾孙女六人距先公之葬十有八年先孺人之葬三十有三年实为洪熙元年歳在乙巳正月十一日复蒙推恩贲于冥漠先公加赠朝议大夫赞治少尹国子祭酒兼翰林侍讲先孺人加赠恭人踰月俨以疾休致而归又踰月乃克告于墓深惧衰朽筋力不任恐一旦泯没则考妣之德善郁而不彰不孝之罪莫大焉谨衔哀具述本末叙次如右俾后之子孙庶得以为凭借之资也男前史官嘉议大夫太子宾客国子祭酒致事俨谨志
　　
　　故元集贤司直曾公墓表
　　
　　永丰曾氏系出郕国公逺有代序为吉名族至元集贤司直讳如瑶字尚贤乃应奉翰林文字兼国史院编修讳巽申之子宋监察御史兵部侍郎江西安抚制置使讳希颜之孙宋主管浙西帐司文字赠通直郎讳元老之曾孙母胡孺人生公有异征幼与羣儿处不为嬉戏屹然如成人从师学日授数千言辄背诵不失一字人皆以应奉为有子矣既长通书经天厯间侍应奉居元都用选补太学生其授集贤司直揭文安公之荐也未几以应奉忧去官奉丧南还遭元季之乱嘅然有康济之志时进士吴伯都刺佐江西省幕率舟师讨冦公以策干之不能用郡别驾萧额森旧与公同监舍荐之郡守梁克中乃檄公主永丰县簿公至欲有为而事已去不可复振即挈家去隠玉笥山中入国朝丧乱既平乃归葺田庐复先业洪武初遂应诏长乡之田赋征敛以时不为暴刻或劝之加量公曰吾祖父以来量如是卒不易后以事迁锺■〈禹隹〉年六十有八洪武丙辰正月三日以疾卒殡天井冈某年某月日自天井冈启葬于乡之某原配周氏子四人长洵次源次潜次潼女三人孙男几人曰棨翰林侍讲曰棐曰檃棨惧公之潜德不耀乃以状请余惟公以文献世美力学践行故能安于去就埀休焘后岂有涯哉乃本厥初着其实表诸墓上以畀厥胤
　　
　　先伯父虞部府君行述
　　
　　公讳琏字汝器姓胡氏世家新淦自幼有大志当元季见为政者尸厥官胥徒纵横蠧蚀民奋然欲有所树立以利夫人而不得自效居常悒悒闻庐陵邹先生选与其弟连讲学于清江封溪之上即束书徃受业每下笔为文章有竒气邹先生辄称善业既成而世难作矣遂与先生自淦徙家龙兴荐经丧乱乃混迹贾区人莫知其儒者也及我太祖高皇帝廓清海宇儒术用兴于是郡守鄱阳程国儒进诸儒生课其艺之高下以行劝赏公乃与先公各以其业就试适丧乱之余程侯暨诸儒师得公昆弟文字于多士中嘉叹不已特置公第一再试三试皆在高第洪武初与庐陵刘子高清江张仲谦俱以明经荐至京擢授工部水部主事两考升本部员外郎又三年转虞部员外郎公性刚毅论议确然遇事矫枉辄欲以直绳之同列多不喜谮于宰执宰执亦不喜因中以他事遂左迁通判广州居二年复以事解官归卜筑清江往来豫章忽一日告其从子俨曰昨梦赋诗末句云归去来归去来山中故人久相待吾其归矣遂拏舟泝江而上至生米值风涛而没实洪武十八年二月三日得年五十有八从子发督水工操二舟自没所至彭蠡湖往返七日求公竟不得呜呼痛哉配刘氏子男三人頔颕顗颕蚤卒頔为卢龙丞卒于官顗亦继卒有二孙戍遐方公文集若干巻在二孙所存亡不可知公为政尝闻其大者若工之陶冶常之河渠吴之海运淮之海艘皆为剧务公实经理于权舆之日后来者得有所据而公之劳乃郁而不彰悲夫又尝承乏禁林得见公应制诗文徒为之嘅然公平生喜为诗宋学士景濂尤爱其长句谓有唐人风格今记忆仅得若干篇殆存一二于千百呜呼惜哉公之德操行义凛然无愧于古人至遇事理之曲折在他人累百千言不能别白公片言剖析即了然开释合乎至公人皆称之曰能然其所就卒如斯天乎人耶莫可得而知也所可知者其可泯乎谨述其大槩如右后之览者即斯文亦可知其人矣夫
　　
　　故延平知府赠翰林学士胡公宜人吴氏墓志铭
　　
　　永乐十二年十二月二十有四日故延平知府赠翰林学士胡公宜人吴氏卒于家其子翰林学士兼左春坊大学士广闻讣即设位哭俨既吊而退越三日乃命其门人述宜人之世系德美来告曰广生甫朞月先府君拜御史之命仕于朝时兄姊俱幼太宜人专家事教子女读书事女红课僮奴治田圃种植畜养皆有条理先府君守延平不幸弃诸孤广生八歳也太宜人丧葬尽礼悲哀成疾几不能起及瘥日辟纑置论语膝上以敎广曰汝无父吾宁必汝之有成也广虽幼无知然闻太宜人言极悲痛谨识之不忘广兄弟不天鞠育教诲皆太宜人之德与凡扶持门戸官府之供宾亲之礼男女长幼衣食百需之具又皆太宜人经理维持之力及广际遇圣朝叨列侍从荷推恩特封太宜人逺埀教训恳恳一旦至此极终天之痛何有已也然所以昭后世者幽室之诏惟子是图按宜人讳瑞庆姓吴氏世为庐陵永新人父师尹故元名进士永丰县丞母龙氏宜人生衣冠宦族自幼闲礼训通经史又善笔札至于剪制纫缝之事皆极精致父母甚爱之为择壻少得如意者独延平君在生徒中器质端方学问笃实遂以归之宜人自入门金珠绮纨悉脱去不御躬操井臼执妇道以相其夫子于丧乱艰难之日人以为难延平尝抚育其从孤弟妹数人为之婚嫁宜人能推所有与之宗族皆称其贤仲姊寡居无子宜人迎归养朝夕暇时二母坐一室讲诗书论古今亹亹不厌傍置诸子诵读与正句读训难字乡闾之间尤赞其美今学士以文章黼黻至治为邦家闻人有由来矣宜人常恨不及事舅姑遇节忌严祀事于家命子孙拜埽于墓终始如一又性聪明善记族党兄弟有所遗忘即咨询虽数十年事歴歴举之无毫发差爽享年八十有二以寿终实永乐十二年十月三日也明年某月日葬于某山之原子二人长直次即广也女四人长适刘子仍次适黄志荣次适徐崇威崇威宿州知州次适解与高孙四人穜穆导穟女五人长适刘诚次适陈年余在室曾孙二人善裔善嗣女一人铭曰
　　
　　猗欤宜人夙锺令德爰及于行克修内则延平之终厥家孔艰诸子在幼鞠育以安训之书诗俾克嗣肖妇功母道族闾思效维兹懿美受天之佑宠章命服光于眉寿诜诜孙子兰茁玉滋厥后式榖衍庆流辉猗欤宜人世实罕俦刻此铭诗用昭厥休
　　
　　故通议大夫兵部左侍郎卢公墓志铭
　　
　　永乐十四年十月六日兵部左侍郎卢公卒年五十有六自公卿大夫以及掾史执事之人与凡乡里交游之士莫不痛惜之时俨还自北京既吊哭退其家人携其七歳孤钦持公世系履歴拜而来乞铭余与公友也且子壻于公义不可辞乃叙而铭诸公讳渊字文濊南昌之新建人曾大父蘖大父德父朂世业医有阴德公幼孤母某氏教育之既长入邑校为生员清苦力学遂以诗经充贡登胄监歴事兵部洪武二十五年夏五月选授司马主事二十七年秋七月升员外郎寻升郎中三十一年夏以贤劳擢本部右侍郎未几罢壬午冬有诏复起为左侍郎公为人笃实操履端正遇物恕而莅事勤故自为主事有能名及为员外为郎中歴年多而知故实凡视事剧及暮同列退公独秉烛治文书不少懈侃侃自将未尝矜伐以此人皆心服之至为侍郎专检校贴黄其条贯节目文理浩穰不得要领者其事多缪戾独公任之贯穿错综皆有条理人又服其能尝督工运木河上威惠兼济事集而人不劳永乐十一年夏进表至北京居会同馆疽发背危笃上遣中使赐以善药日往候疾重轻以闻凡两月疾瘳入谢又赐物甚厚既还独领部事知无不为僚属禀承政修事举乃以子敬夭死悲感成疾逾年竟不起哀哉卒之日朝廷遣官谕祭悯其遗孤特给米五十石钞三千贯恩礼隆矣将以某年月日归葬某乡某里配胡氏子男二人今所存者钦也女六人长适某人次适胡暕余在室铭曰维寿不跻维德有余维泽不渝以遗其孤
　　
　　赠资政大夫戸部尚书夏公夫人墓志铭
　　
　　夫人姓廖氏其先荆州人元处士讳瑞可之女赠资政大夫戸部尚书夏公讳时敏之夫人今少保戸部尚书原吉之母也元季处士寓沔之玉沙以经学敎授生徒时资政公之父某为湖广行省都事闻处士学行命资政从之游以兵变不果行未几鄂城陷都事殁于义资政奉其母入沔见处士与语大器之曰都事义士也可谓有子矣其后必昌遂以夫人归焉入国朝丧乱平资政乃徙居长沙之湘阴洪武初教谕邑庠复以母老归养而卒夫人奉其姑尽孝敬虽处穷约未尝有几微不足之色其姑安之教诸子严而爱尝训之曰吾见汝父辛勤一世手不释巻今已矣汝幼孤何恃复叹曰人生世间其业有四惟士为贵汝等得为士非惟不坠先业亦汝父之志也于是遣原吉入邑庠为弟子员又训之曰吾闻与善人居如就芝兰久与俱化与不善人居如就萧蒿久亦与化汝其识之姑疾夫人侍汤药惟谨朝夕不离寝处姑执夫人手泣曰汝事我备极劳苦我老疾必不起念无以报汝愿汝寿过我子孙事汝同汝事我姑既卒夫人葬祭如礼及原吉领乡荐仕为户部主事迎夫人就养后七年原吉升侍郎夫人以子贵诰封太淑人又五年原吉拜尚书考赠戸部尚书夫人进封太夫人太夫人慈惠温恭而有贤子经纶通变出纳和钧以掌邦计为时名臣而太夫人寿考尊荣世称贤妇贤母焉享年八十以疾终于北京实永乐壬寅四月十九日也后二年奉命给舟檝第三子原礼载柩归以是年某月某日葬某处子三人长即原吉次原启次原礼女二人长蚤世次适常州府照磨葛兴让孙四人琮瑛琪璨女四人长适监察御史傅霖之子俊次适宗人府经歴虞进之子■〈王扁〉余在室昔韩滉识杨于陵为佳士谓其有后遂以女妻之生嗣复卒为相方之处士之于资政及今尚书公岂不信哉俨获交尚书公尝拜太夫人于堂上见太夫人礼貌从容辞气详雅固知其夙秉阴教者尚书公乃以墓铭见属谨按林谕德志所述事略叙次如右而为之铭其辞曰
　　
　　懿懿夫人生于德门克嫓君子阴教式遵遭家孔艰夫先其归上下老幼养育于嫠姑疾不起寝食不离勤劳孝顺姑祝有辞抚字诸孤慈训恳详善积庆衍世泽其昌表表尚书赞理庙堂推恩显亲命服用章禄养式崇既寿且康湘山苍苍湘水泱泱惟卜之吉夫人之藏刻铭置幽永世不忘
　　
　　晋侍中大将军温忠武公庙碑
　　
　　豫章城南之有晋侍中大将军温忠武公庙者以公之墓在也公咸和初为江州刺史持节都督平南将军镇武昌豫章乃江州刺史治所也公至豫章亲祭徐髙士之墓仰其风节爱其山川言于朝曰豫章十郡之要宜以单车刺史居之事虽不行而心实重焉故临终之日与陶侃书葢公之葬豫章侃从公之意也后朝廷追公勲德将为造大墓于元明二帝陵之北侃上表并公书得停移葬今庙之后有坎隠然实公之墓故老相传旧碑载墓去庙三十步初庙近排岸司濒于江歳久为水啮今庙徙临墓矣而旧碑亦湮没世俗无知者因讹为宋司马温公岂以公尝为刘琨右司马故耶乡人歳时祀事惟谨有以事祷者辄不得卜复祷曰庙无碑岂非欲得祭酒之文乎遂得卜呜呼公之事载诸史册章章然辉暎今古公之精神上下与天地同流亘千载犹一日公岂以余言为足传耶特以余能正其讹耳谨取公之履歴始终大概着于后使读者知公不复讹为涑水先生也按传公讳峤字太真河东太守憺之子也初为都官从事东合祭酒补上党潞令平北大将军刘琨夫人公之从母也琨请公为参军复为从事中郎上党太守加建威将军督护前锋军事将兵讨石勒屡有战功琨迁司空以公为右司马属二都倾覆元帝初镇江左琨以公为左长史檄告华夷奉表劝进帝嘉之寻拜散骑常侍歴骠骑王导长史迁太子中庶子明帝即位拜侍中转中书令王敦逆谋表补丹阳尹公还都奏之加中垒将军持节都督东安北部诸军事及敦兄王含同钱凤奄至都公烧朱雀桁以挫其锋击含败之封建宁县开国公进号前将军时歴阳太守苏峻藏匿亡命朝廷疑之公遂有江州之命未几峻果反公屯浔阳遣督护王愆期西阳太守邓岳鄱阳内史纪瞻等率舟师赴难及京师倾覆公乃遣王愆期奉征西将军陶侃为盟主于是侃率所统与公同赴京师戎卒六万旌旗七百余里直指石头次于蔡洲峻闻公将至逼大驾幸石头公又于四望矶筑垒以逼贼侃督水军向石头公与庾亮率精勇从白石以挑战时峻劳其将士因醉突战马踬为侃将所斩峻弟逸及子硕婴城自固贼将匡术以台城来降为逸所击求救于公公从别驾罗洞言进攻雀杭遂破贼石头军奋威长史滕含抱天子登公舟时陶侃虽为盟主而处分规略一出于公及贼灭拜骠骑将军开府仪同三司加散骑常侍封始安郡公邑三千戸议将留公辅政公以王导先帝所任固辞还武昌公先有齿疾至是拔之因中风至镇未旬而卒年四十二江州士庶闻之莫不相顾而泣帝下册书追赠公侍中大将军持节都督刺史公如故谥曰忠武祠以太牢公之本末如此呜呼公当晋室之微能以劳定国丰功伟绩不独着于王室而豫章之人不受王敦苏峻之祸公之利泽深矣公不弃豫章而妥灵于此豫章之人岂能忘公此所以世世祀公而不絶也公之祀应祭法余故表而出之求余文者邹鹏南复作诗以遗之俾与其乡人歌以祀公其词曰
　　
　　五马浮江典午微中原云扰竟莫支惟公天授豪杰资弘毅有猷复有为仗剑南来歴岖﨑翼戴王室昌厥词羣贤满朝挹光仪王事靡盬劳驱驰逆敦凭陵肆侮欺神器振揺纲纪隳断桁扼险公出竒指顾之间含凤披凶峻结约逼郊畿乘舆播越徒嗟咨公复奋身举义旗感激将士张国威羽书四发如星飞征西遂下荆州师指麾岳瞻与愆期白石之役天相之殱厥丑类无孑遗策勲锡爵同三司廷议欲留公固辞旋舻南经牛渚矶犀光下烛号蛟螭翩然归镇曾几时奄忽神游哲人萎逺迩闻讣泪涟洏丘墓千载江之湄祠宇虽存人莫知神明昭格于赫燨井邑庇庥民实思有牲载俎酒载巵愿公朝夕无我遗
　　
　　颐庵文选巻上
　　
　　●钦定四库全书
　　
　　頥庵文选巻下
　　
　　（明）胡俨 撰
　　
　　○古诗
　　
　　述古
　　
　　图书出河洛羲禹阐幽玄列圣继有作人文日昭宣伸尼感鳯鸟至理寓微言自从秦汉来但见枝叶繁寥寥千载后濓洛探其源紫阳具条理埀裕启后昆前修去已逺来哲未有闻瑰辞逞葩艶寜复归本根
　　
　　苍姬既讫録炎刘勃以兴诗书煨烬余礼乐邈难征区区叔孙子莫能致两生守文过谦让俗吏事章程贾董失经纪二戴紊遗经遂令千载下儗述徒纷争二仪有定位八风无奸声公旦去已逺万世思典刑
　　
　　屈子变风雅骚经寓孤忠光华并日月耿耿埀无穷后贤袭轨辙长卿得其宗招揺临卭市放旷托丝桐淳风日以靡齐梁更纤秾逺游谢纷浊超逸等冥鸿
　　
　　马迁述世业博洽靡不通蚤游燕赵间飘飘气豪雄发愤埀制作独见不相蒙驰骋覂逸驾凌厉六合中岂不念笔削斧衮齐化工蚕室有余悲隠辞寓深衷缅彼班范流藩篱守遗踪
　　
　　圣神御宸极朝宗众流奔三正乃迭建万化归一元元经大一统表掲开蒙昏周纲既陵夷七雄相并吞晋纪忽中絶五部涨妖氛唐风复不振五季尤纷纭商丘肇火德星纬焕奎文道化儗三代经术规典坟一朝杜鹃啼疋马渡河津王业寓南服继统启后昆如何太史氏编与附庸伦南北互讥诮厚诬多失真是非百世下至公终不陻
　　
　　僬侥不可举侏儒不可援蒙瞍不可视嚚瘖不可言玉人事雕琢所贵得瑶琨箓竹兴君子猗猗美淇园相观与俱化岂不尚芳荪所以教诲善乃在公子驩贤良赞令美浦大川有源吁嗟斐然子狂简非所敦
　　
　　闳辩谈天衍文具雕龙奭公孙持坚白李悝尽地力荀卿独老师着论推儒墨纷纷溷浊世龙虎互吞食大道隠不遂居然心恻恻金骨岂易销奈此众口蚀向使无春申焉能免匍匐汨汨数万言性恶殊道德遂令上蔡儿西游为鬼蜮寄语昌黎生匪惟不精择
　　
　　炎纲失其驭孽臣奸日滋扬郎独持戟三岁乃不移闭门事草玄抉摘穷幽微髙者跻苍天下者入黄泥一朝弄神器鬼怒人不怡如何守道叟亦复为诡随伊周颂功德投阁良可悲中天二百载小数宁逆知凛凛紫阳笔师舜同一辞稽首素王宇为君怀忸怩
　　
　　鸿门宴髙张虎奋龙委蛇拂剑光凌乱雪花芙蓉姿起舞为君寿谁知伏危机歘然坐中人宛转来相随天意应有在人心徒崄巇酒酣日将暮壮士直披帷一怒千人废何为跽陈词以彼葢世雄未易向客卑武成二三策多闻须阙疑
　　
　　国风美王化闗雎正彝伦结髪谐伉俪恩爱日相亲窈窕慎淑仪嫌昵非所欣甘从冀子耨不厌黔生贫如何会稽妇呶呶丑负薪亦有薄行士杀妻求将军所贵闺门内相敬如友宾举案重髙义断丝感微言嗟嗟白头曲忍作清路尘
　　
　　杂诗
　　
　　大化运无极四序迭终始茫茫堪舆间万物罗戢孴青阳振其华玄冬抱根柢物理有盛衰人生贵知止谦光乃自卑上善诚若水昧者徒纷纭达士甘窳呰孰云楚翘翘损者满之招
　　
　　神龙絶嗜欲静黙藏深渊含和抱真阳珠光烛重玄一朝吐云气甘泽霈九天夭矫烟雾中变化出自然孰知积精至造化为控搏如何劳生者役役事多端岂复念终始宇宙浩漫漫
　　
　　仓庚鸣幽谷伐木正丁丁春风日载阳时闻求友声若有一介士揄扬称达生对面抗髙义中心藏甲兵薫莸不同器申椒辄见憎巧言实乱德美色徒倾城嗟哉同心友独立何茕茕安得玉川子为尔着门铭
　　
　　长松生涧壑矫矫抗丹霄根株蟠厚土雨露沃其条苍翠太古色超遥非一朝清风四时至白鹤千岁巢如何燕雀羣喧啾乃见啁矧彼山椒卉亦欲凌髙标严冬霜雪降气类各已销独此岁寒姿青青终不凋
　　
　　幽谷有芳兰緑叶纷旖旎光风泛藂薄香气被华藿本无艳阳姿蜂蝶何斐斐既自逺荆棘乃复杂蓬枲佳期殊未央临风益嗟只
　　
　　达士不偶俗栖迟在林丘孙登琴调古卢生草堂幽药苗手自锄长啸天地秋人生贵适意吾道复悠悠
　　
　　屈子赋逺游一气中夜存柱史妙观复万物徒芸芸澹泊寜心志嗜欲憯棘矜端居达遵养自得多所欣萋萋碧阶草霭霭青空云吁嗟燕雀侣何如鸾鹤羣
　　
　　吾爱裴晋公眇然如子房功成廊庙上退身緑野堂飘飘芰荷衣萧散遗轩裳佳宾日宴会髙论著文章清风激壶矢曲水泛羽觞凉台抗髙云绮席含秋霜燠馆通窈窕嘉树迎朝阳岂不念所事四序迭相当达观天地间为乐殊未央
　　
　　拟饮酒效陶渊明十首
　　
　　偶尔得名酒日夕斟酌之顾影忽复醉回飙吹我衣颓然即枕席觉来还命辞归云返大壑栖鸟恋故枝人生贵知止汨汨将奚为以心为形役寓形复几时
　　
　　人生匪不营所营在衣食田畴虽久芜常业当自力有男种桑麻有女事蚕绩畊织亦云劳岁功幸已毕开轩弄书琴游泳得闲隟区区百年内所乐在昕夕
　　
　　几日不饮酒饮酒辄开颜村墟寡轮鞅柴门昼常闗幽兰吐疎花荣荣生竹间白云何处来日暮宿檐端流盼不觉暝明月出东山
　　
　　秉耒事西畴同为垄亩民所忧在饥馁岂不怀苦辛苦辛有时息田园遂吾真披径携童幼斗酒即此邻相见多好言解颜共欣欣时当积雨霁乐此天宇新
　　
　　春风扇阳和草木咸敷荣山川被德泽天宇流光晶游鱼泳清川鸣禽变新声亦有五男儿抛书事力耕田畴既霡霂更愿桑麻成所资在口体粗给岂余赢
　　
　　凯风自南来飒然入吾庐翻翻动书帙素琴聊自娱好鸟鸣前楹竹树交扶疎北窻适闲旷美酒湛清壶南山天际明浮云空翳如
　　
　　门前五株栁篱边几丛菊栁衰枝易疎菊荣叶更緑故人值良辰相过慰心曲丘园登菽苴床头酒初熟引觞还共斟寒花粲盈目翛然适恬旷遂尔忘局促
　　
　　朔风何烈烈场圃已新筑相与纳禾稼壶浆辄往复尽醉舒襟颜形迹谢拘束鸡犬鸣深巷牛羊散平陆老穉杂笑谈和乐知岁足盘飱与粔籹墟曲走童仆
　　
　　四序更代谢流光去如驰顾匪金石坚讵可千岁期昨日颜如花今朝鬂成丝寓形宇宙间为乐须及时有酒不快饮徒起雍门悲
　　
　　时运适其会达生贵自然圣逺道斯在岂必羲皇前悠然得真趣采菊见南山凛凛怀光烈脱屣如玄蝉嗟哉避俗翁髙风此其贤
　　
　　赋贫士效陶渊明二首
　　
　　车牛逺服贾刀锥竞市区农工各有业而我独何居栖迟衡门下白首谈诗书源流仰洙泗浑噩窥唐虞终岁不勤动经训岂菑畬祁寒敝裘单暑雨茆茨疎门前长蓬蒿室内无贮储壶浆枉交亲藜藿甘妻孥守拙尘土中幸免形迹拘质衰随物迁心冥与化俱
　　
　　田园久芜秽解组赋归来翳翳三径中穉子紫门开匪我与俗违俗情不我谐种苗杂稊稗种豆生草莱生计日已疎悬罄实可哀田父携酒至慰我且舒怀偶兹值未登方春奚可涯感父殷勤意不觉倒樽罍酒中有真乐陶然百忧排
　　
　　古春意亭为张真人赋
　　
　　茫茫堪舆间孰究太古初天地混沌中一元根化枢运启摄提格条风始吹嘘勾萌茁万彚人备三才俱至今千万年元贞迭藏输龙马出河涘羲皇彰灵图对待三十六淑气总昭苏初阳奋重泉黄锺动葭莩太音閟清庙玄水湛方诸达人契玄理作亭静以居和顺自中积德音畅以敷萋萋阶前草一帘生意舒园林度鸣禽柔荑蔼芳腴怀哉广成子至道不烦迂
　　
　　拟游仙
　　
　　野水际平芜汀洲渺芳杜惊湍激颓波日夜自东注巨鳌戴三山方诸隔烟雾仙人白玉楼紫房暎朱戸晏景飡太霞遨游入霄路弱水三万里可望不可渡吁嗟尘土踪扰扰空驰慕
　　
　　阅杜诗漫述
　　
　　闲阅老杜诗恳恳得佳趣虽复率尔为玄酒有真味仓皇侍从时流落艰虞际百年朋友交万世君臣义吐辞辄惊人引物动连类虞廷箫韶奏周庙瑚琏器鲸翻碧海波月照珊瑚树勇决龙虎争冥搜鬼神避千花与万卉各斗春光媚婺妇及孤儿共洒凄凉泪丹山翔鳯凰赤汗骋骐骥气排嵩华髙力救风雅坠殷勤稷契心漂泊生涯寄斯人已云亡遗编独传世寥寥宇宙间诗史孰能继余波漾清川兰苕鸣翡翠
　　
　　荅杨少傅四首
　　
　　布政孟公朝京还同阃宪诸公相过出杨少傅勉仁所寄诗赋此谢荅
　　
　　幽居寡俦侣终日无与言忽聆鸣驺振飞盖集丘园入门叙绸缪故人乃见存遗我尺素书焕若得玙璠洒然濯清风盎然被春温黄锺大吕奏使我宿瘵蠲谬玷君子班怅然思昔年曝背坐衰朽中心徒殷勤山川隔良晤时蒙箧笥分古人重金兰古道今人敦矫首寄遐思悠悠空白云
　　
　　闗西渺灵源七闽启来裔迢迢白鹤山千载锺灵异阴德谅斯征英贤出名世乗时偶兴运秉翰典中秘超遥三十年实与风云际宥密赞化工中外仰经济埀休暨后昆清白永无替
　　
　　囊中孤桐琴负疴久不弹玉轸暎金徽徒縆朱丝弦成连去不返烟雾迷海山山水久寂寞谅彼知音难阳春固寡和别鹤亦辛酸迢迢牵牛星相望一水间
　　
　　璇霄廓纎翳朗月流素辉不寐爱清夜步月临前池故人隔千里宿昔共襟期川途虽云邈相思同此时相思不相见中怀浩无涯仰视列宿拱紫垣正巍巍万类荷甄陶嘿运玄化机真宰亦何喻中心应自知何由得披豁一冩暌违思
　　
　　春晴纵步
　　
　　策杕随春风萋萋芳草緑陌上花正开田中雨新足彩鸠呼其妇乌犍舐孤犊双雉何翩翩翻飞起林麓紫燕寻旧巢仓庚出幽谷柔桑叶始抽蚕种犹未浴野人自耦耕穉子相戏逐忽逢一老翁招邀过茆屋指顾儿与孙床头酒初熟瓢分腊酝清不用葛巾漉一杯复一杯覼缕说乡俗礼义日衰谢诗书少人读田园茍岁时人情多反复天道亦好还此俗终当复老翁何时见庶几豁双目临别重丁宁莫向他人续
　　
　　雨后
　　
　　时雨布甘泽芃芃黍苗兴涣然纾民忧匪惟散郁蒸阴阳运元化饥寒仰岁登露坐息槐影皎皎凉月升清风动修竹旷野多流萤零露沾我衣仰见髙天澄络纬鸣不休虫飞复薨薨顾匪漆园吏幽梦同化冥
　　
　　池上纳凉
　　
　　展席临方池埀杨散緑阴清风飒然至骄阳赫流金竹光揺翠羽荷气薫葛襟黄鸟何处来交交弄好音虽非采真游已无尘俗侵平生厌喧嚣始得谐素心
　　
　　骤暑
　　
　　端居适烦燠策杖散幽襟逍遥池上行爱此嘉树林游鳞泳微波黄鸟遗好音遥睇髙原緑欣然谐夙心疎雨忽飘洒浮云生夕阴坐来屏明烛空对窻间琹陶然即枕席焉知古与今
　　
　　暑雨过晚凉蝉声落叶宛有秋意
　　
　　时雨阴复霁渐觉暑气消野色将欲秋蝉声逈萧条白髪非故吾黄叶下今朝老怀空浩荡往事若惊飙
　　
　　外江老人诗（并序）
　　
　　龚海言越渐岭之东二十里曰外江口乃进邑鄙也近偶过其处荒村寂然遥望林中孤烟起遂穿径至其处见一老翁衡门之下童顶雪鬂古貌苍颜于竹间取衣迎客入坐问其姓曰刘问其年曰九十八矣寻一老妪逡巡而出方瞳长頥乃老翁之妻复问其年又加于老翁葢百余岁也二子相见亦七十余诸孙皆苍然曾玄杂侍罗膝前唯唯可念须臾出茗饮客竟复脱衣挂竹上缚箒自若二子亦返舍结网诸孙取鱼饭客老翁劝餐语虽俚而意甚真酬荅之际邈然若不知有人间事也余闻而叹曰若斯人者虽功德不加于时名声不昭于后寿考康宁长子老孙亦休休焉有余裕矣苏长公尝云山人多寿葢五藏真气不为五味盐酰所夺信哉
　　
　　外江有山人幽居枕湖堧青山日对门山下有良田问其岁几何屈指殆百年老妻寿更过方瞳神烱然草屋八九间儿孙列曾玄湖中种荷芰园内收木绵桑麻緑野布榆栁清阴连取筱日缚箒网鱼时得钱见客礼数简鬖鬖雪埀肩葛衣偶一披旋复竹上悬须臾出新茗洗盏向客传呼儿具盘飱粲粲锦鳞鲜劝客加飱饭语俚意甚虔问客居何处客云渐岭边渐岭我尝到岁月知几迁城市多人事山中常晏眠不识府与司但愿邑令贤前年赐束帛稽首戴尧天欲效康衢歌山野无诗篇松间吠乳犬草际卧乌犍鸡栖日将暮暝色起苍烟山头月华白夕露凉涓涓颓然即衾枕翛翛若蜕蝉我闻客此语泠然身欲翾乃知寂寞濵有此长年仙何必烟霞外去问桃花源
　　
　　次韵一本集杜句见寄
　　
　　山林气萧瑟飒爽凉飙起缅怀沧洲趣迢迢隔秋水衰容日益枯短髪还自理素怀玉壶冰敢谓冻连底昔玷蓬莱班忝紬金匮史出入承明庐遨翔彩云里夹座侍宸旒帘开宫扇启九成鳯鸣韶两观雉层垒髙步接夔龙倾心竭蝼蚁抱疾困沉绵归来竟如此服食求金丹神仙渺何许诛茆傍江郭修竹映清渚窻含梧叶风坐对芭蕉雨虽非诸葛庐颇似苏公圃蛩响悲早秋蝉声咽残暑司空即王官六一思颍汝玉笥白云深矫首瞻天宇
　　
　　貂蝉树功勲疏爵公侯伯我独事文翰于世寡才识驱驰四十年白首空自惜桥山隔紫烟苍翠难再觌谢病遂归休苦被形骸役时时倚孤松引领瞻天北幸尔托丝萝数慰幽栖迹琼章诗律清屐齿苔痕碧鬂颜各老苍灯火思宿昔得谐今日讙免使遥相忆
　　
　　凉夜理琴
　　
　　凉飙驱浮云万里天一碧逺响振寥廓林木声槭槭开轩散幽襟坐延月华白抽琴理故曲操弄辄间格山水有遗音怅然心不怿斋宫接清晏俯仰思宿昔矫首望钧天泫然泪沾臆
　　
　　暑中咏懐
　　
　　翳翳榆栁门幽栖遂闲情蠧简掩残编燕寝凄余馨园林足生意城市多喧争柔荑新緑遍好鸟对我鸣莘老任先觉尼父畏后生归来幸无事松竹有余清
　　
　　徂暑盛炎赫临池爱清涟萧萧素丝短皦皦白纻鲜苕风飘翠羽林影悲玄蝉泠然逺响至黄落当我前人生匪金石流光如逝川颓龄思往日壮心非昔年
　　
　　故交日沦谢衰老天憗遗翛然緑树间野服颇相宜宾客亦畏暑经旬故来稀独临清池上憺然忘是非遥海上明月幽林生夕霏人生穹壤间取适能几时
　　
　　村居秋兴
　　
　　闲居南郭外水竹清且幽芳草被曲径逺树浮沧洲出门临方沼欣然见鱼游宾客时一至燕谈叙绸缪开樽共斟酌真率无献酬日暮各自归新月上林丘
　　
　　人生在衣食营营无时休江湖多风波陇亩幸有秋穉子杂讙笑老翁亦醉讴日暮载禾去柴车绕道周我独困沉绵块然何所求田野絶追呼卒岁聊优游
　　
　　○五言律诗
　　
　　豫章十咏
　　
　　西山逺翠
　　
　　万古不改色千寻翠黛饶染空寒欲滴映日暖还飘窅窅猿啼暝翩翩鹤去遥望中天路近飞佩入烟霄
　　
　　南浦飞云
　　
　　南浦千年在滕王歌舞休江烟同漠漠潭影共悠悠不学化苍狗长留伴白鸥朝朝与暮暮还送水东流
　　
　　徐亭烟栁
　　
　　髙士去已久清风不可攀惟留数株栁长伴翠烟间阴连芳草碧色映古苔斑尘榻无人扫鳬鹥自往还
　　
　　苏圃春蔬
　　
　　湖上苏公圃青青春雨余何须抱瓮灌自可带经锄独客生涯足故人音问疎如何松径里今日有来车
　　
　　铁柱仙踪
　　
　　非铁亦非石屹然方沼中本因驱罔象谩说是鳬翁鸡犬携家逺蓬莱有路通千秋万岁后八索着神功
　　
　　洪崖丹井
　　
　　闻有古仙客紫髯九尺躯浴丹洪崖井脱屣白玉壶碧藓春阴合寒泉夜月孤不知千载后还饮雪精无
　　
　　滕阁秋风
　　
　　帝子何年去城头髙阁闲秋风起南浦夕照在西山萧瑟青苹末凄清红蓼间酒阑歌舞散吹送彩云还
　　
　　东湖夜月
　　
　　月出海东头澄湖百顷秋人家灯火静渔艇钓丝收云浸金波冷星揺素练浮徐亭与苏圃清景复悠悠
　　
　　章江晓渡
　　
　　江平新水阔月落澹烟横沙上人初集渡头天已明青山开霁色白鸟度春声舟檝无风浪何妨日送迎
　　
　　龙沙夕照
　　
　　龙堆截复环隠映夕阳间落霞迷翠渚霁雪对青山津晚人争渡林寒鸟独还渔翁收网去几个钓舟闲
　　
　　夜宿京口
　　
　　闸水听无声沉沉铁瓮城落帆先过坝系榜得休程地拥南徐壮山连北固横如何今夜月还似故郷明
　　
　　闻角
　　
　　银漏初传箭长河已挂城忽闻呜咽弄总是别离情独客惊秋尽他郷自月明灯花空有喜对酒不成倾
　　
　　夜坐
　　
　　移席当修竹开轩敞素屏夜分人已静风入酒微醒促织悲清露飞萤送落星翛然絶尘想何必念郊垧
　　
　　雨后
　　
　　急雨洗炎蒸空斋病骨醒华星粲遥汉明月瞰疎棂客梦家千里蛩声露一庭短檠应可问不用聚哀萤
　　
　　题画
　　
　　闻道稽山好千岩秀色分树连秦望雨帆入镜湖云髙卧留安石能书忆右军崇虚犹似昔还可问鹅羣
　　
　　对酒效乐天体三首
　　
　　何处难忘酒离人思故乡青山随逺道白髪在髙堂络纬庭前月蒹葭野外霜此时无一琖归梦引愁长
　　
　　何处难忘酒芭蕉夜雨时垆烟残翠袅漏水涩铜池窻下抛书勌樽前得句迟此时无一琖灯影独离离
　　
　　何处难忘酒故人天一隅昨宵惊入梦今日喜收书楚水孤烟外吴霜落木初此时无一琖何以慰离居
　　
　　长垣谒蘧伯玉墓
　　
　　卫昔多君子斯人实我师下车存笃敬寡过在知非荒陇一抔土髙情千载思至今伯玉里遗俗自熈熈
　　
　　次韵胡学士春日陪驾游万岁山十首
　　
　　鳯辇宸游日祥云夹道红香风传别殿飞翠绕行宫径转千岩合波回一镜空忽看鸾鹤起声在半天中
　　
　　涧道苍苔合房栊绣戸分碧淙晴欲雨锦石暖生云嘉树千寻秀灵蒲九节芬广寒宫阙近天语半空闻
　　
　　山春风日丽景物自多竒露湿竹间草泉侵松下岐落红飘碎缬空碧罥游丝登览逢真境都忘足力疲
　　
　　古木藏幽洞深林映好花撷芳云欲动涉涧路还賖春色浮琼岛晴光耀翠华谁如玉堂客八饼赐新茶
　　
　　雨晴山色好太液暖浮春游鲤遥吹浪飞花近着人列筵深宠渥载笔焕丝纶愿继周南作驺虞咏至仁
　　
　　阁道云为幄仙山玉作台更无凡迹到只有异香来栁拂金舆度花迎寳扇开太平多乐事扈从得徘徊
　　
　　小山多胜槩传勅更追游碧霭浮空起清风似水流树笼香殿古泉出画桥幽何处闻天乐琼林最上头
　　
　　并立春风里莺声逺度篁椀分金露碧石载紫琼霜灵籁生岩壑流云出洞房真成对图画楼阁倚青苍
　　
　　玉梁凌汉逺朱榭入云髙曲水含苍雾孤峯耸翠鳌路回经月殿赋就赐春醪盛事千年遇登临岂惮劳
　　
　　仗外香风起飞花点绣罗柳阴啼翠鸟池曲泛苍鹅归路烟霞逈中天雨露多晚来歌吹发云际转纎阿
　　
　　监中夜宿
　　
　　秋风洒竹枝凉气入疎衣鹤背月中冷荧光雨后微紫垣当讲席玉漏隔彤闱良夜清如许思亲苦梦归
　　
　　题陈宗渊画
　　
　　瀑布落云端松杉六月寒携琴曾有约涉涧不辞难野水无人渡青山独坐看此中多逸兴投老儗盘桓
　　
　　清口驿
　　
　　夜度清口驿寥寥犬吠幽人家散墟落舟楫倚汀洲薄雾浮空起长河带月流悲歌何处发不觉动离愁
　　
　　登沛县歌风台
　　
　　玺绶归秦土英雄泣楚垓金汤千里固社稷万年开故老樽前舞朔风天际来髙歌激云汉终古有层台
　　
　　髙唐道中
　　
　　行李飞蓬外乡心落日时路遥怜马困野旷觉车迟碧草寒烟色黄花夕露滋千年盻子冢独起后人思
　　
　　除夕
　　
　　客里逢除夕灯前苦忆家不闻鸣爆竹宁复颂椒花鬓髪非春事风霜老岁华一杯亲陇酒涕泪隔天涯
　　
　　晚眺
　　
　　束书辞蓟北乘传过山东帆送孤舟急河流百折通夕阳疎雨外寒草澹烟中无限诗人意何劳觅画工
　　
　　夜过吕梁
　　
　　乱石奔流处扁舟正急操月斜滩影落风劲鼔声髙客枕惊残梦郷心悚怒涛但令无险阻来往不辞劳
　　
　　舟中杂咏用杜子美秦州诗韵
　　
　　平生真浪迹到处喜追游美酒堪乘兴清时不解愁鹤鸣淮甸月鴈别蓟门秋莫道闗河晚山阳更少留
　　
　　逺乘青雀舫近俯碧云宫宿雾依林薄清霜映月空暖倾鹦鹉酒寒怯舵楼风心似长淮水无时不向东
　　
　　水落山留迹潮回岸拥沙望乡劳客梦沽酒问人家天阔苍鹰鸷风髙白鴈斜自惭才力薄诗就敢云夸
　　
　　鸣玉辞金阙南来能几时舟行人事减水宿鴈声悲驿近催程速诗成得句迟匏樽有清醑时复一中之
　　
　　憔悴縁多病深懐少日强俗情声利重归思道途长整佩趍鹓鹭看裘敝鹔鹴五云新满眼独立向青苍
　　
　　运际千年盛恩承一棹归不才孤世望报国念身微东去河流急南来树影稀休文多病后不觉减腰围
　　
　　承乏词林日长趋玉陛间湛恩沾雨露归梦涉河闗水落鱼先蛰霜寒鴈未还他乡逢故旧相对一开颜
　　
　　路逐淮南去人从蓟北回青山看渐近白鸟过还来候吏依沙立征帆背月开谁家烟雾里风笛弄清哀
　　
　　楚州英杰地客路短长亭河水奔流浊淮山隔岸青髙歌惭白雪行李隠华星郄喜畊农足牛羊散满垧
　　
　　河水自昆仑奔流万派分朝宗终到海奉使旧寻源极目此时意闻歌何处村渔人事网罟骨肉老柴门
　　
　　凄凄渔唱晚歴歴鴈声低泽国遥通海湖田半是泥帆悬风正北山逈日沉西万里同烟火无人事鼓鼙
　　
　　隠隠烟中树泠泠石下泉露筋当日事遗庙后人传节挺青云上神留緑水边往来空怅望为尔辄凄然
　　
　　茅屋烟村里渔人十数家矶头鱼在笱门外鹭翘沙浊酒深浮蚁扁舟小似瓜不知江月落和醉卧芦花
　　
　　舟度淮南境迢迢水接天有怀鹓序入不待鴈书传共载人如玉相酬酒似泉此时心一寸飞坠五云边
　　
　　黄叶凋疎后沧波窅霭间天寒鸿在渚日落鸟归山桂树知何处仙翁去不还丹砂如可问宁复鬓丝斑
　　
　　湖水渺无际霜天鴈呌羣画船都载酒清兴浩凌云风月渔樵得烟波鸥鹭分此中有幽趣不许俗人闻
　　
　　维扬江上路冬日好风光逺树犹青幄居人多画墙醉忘身是客坐忆玉为堂望望蓬莱近毋劳纵目长
　　
　　共驾扁舟去相传逺客归江云低度影山月净流辉且傍鸥羣宿应怜蟢子飞金盘泻瑶露取醉敌霜威
　　
　　正是车书会何曾道路难月涵江影静风落叶声干玉醑春容暖青绫夜色寒吴郎诗句好俊逸许登坛（给事中吴登）
　　
　　白髪随年长丹心益自知超宗惭鳯翮子美念熊儿蒲质堪多病神楼乏上池归来对樽酒细看菊花枝
　　
　　寄汤得中二首
　　
　　故人居海上花竹绕幽栖水槛晨呼鸭风檐晚祝鸡客来樽有酒歌罢醉如泥谩说书连屋书籖总懒题
　　
　　吏隠海东头闲情付狎鸥公孙生好饮子产谩多忧扫石频题句看山独倚楼遥知相忆处月色满神州
　　
　　望诸君墓（在良乡县治南三里）
　　
　　髙丘枕长坂吊古起遐思义感先王重书存烈士悲落花萦碧草幽树语黄鹂欲问当年事卢沟有断碑（近卢沟堤决闻役夫舆墓碑筑堤恐后无征故末句识之）
　　
　　送王处敬赴交址佥事
　　
　　拜命出朝端重峩豸角冠花骢万里去霜鹗九秋搏海雾连山湿蛮云蓄雨寒莫言风土异须使逺人安
　　
　　题鉴湖图
　　
　　昔闻镜湖美今向画图看百里晴空映千峰秀色攒荷花明月晓鸥鸟白云寒投老寻狂客扁舟兴未阑
　　
　　寄士竒学士
　　
　　同是侍经帷三年语笑违病来归梦数老去故人稀目暗时揩眦身癯日翦衣相思意无限都逐鴈南飞
　　
　　胡学士山居八咏
　　
　　芳洲春草
　　
　　闻说芳洲上春来生意多微风交逺翠细雨涨沧波径没人稀到泥香燕屡过康成读书处碧带晚烟和
　　
　　竹坞云林
　　
　　修竹藏深坞白云生逺林雨晴添暖翠月澹度秋阴野老频携客幽人独鼓琴何时来扫石相对一开襟
　　
　　沧江烟雨
　　
　　渺渺沧江上冥冥烟雨来几家茆屋掩一个钓船回岸花红欲放沙鸟白相偎薄暮明霞出清风扫雾开
　　
　　玉山泉石
　　
　　白石何齿齿流泉亦涓涓泉声寒作雨石气暖生烟把钓溪边去看云窻下眠鹿麋相见孰来往草堂前
　　
　　石屋晴澜
　　
　　幽居邻石屋碧水涨晴澜净蹙縠纹细清同练影寒文章含露藻气势压风湍几度携笻去临流不厌看
　　
　　墨潭秋月
　　
　　夜深潭影黒秋净月华明游女珠频弄潜蛟卧不惊苏公赤壁赋杜老渼陂行千载神交处髙吟兴共清
　　
　　螺冈晚照
　　
　　暮色苍苍起螺冈敛夕晖树林初晻霭彩翠忽霏微川暝渔樵去村深鸟雀归谁家事机杼灯火出柴扉
　　
　　芙蓉寒雪
　　
　　千迭芙蓉秀朝来玉削成风泉寒有韵阴壑冻无声学士龙团贵仙人鹤氅轻长林书屋下课诵到天明
　　
　　雨雪中独坐怀杨学士士竒二首
　　
　　独坐听春雨萧然兴味孤病多亲药裹睡少闭茶垆未了三生梦惟存一字符故人在深巷相过畏泥涂
　　
　　雨止雪复作珊珊听瓦鸣炉存毡罽暖冰薄砚池清喜得青春至惊添白髪生共传杨子宅山药胜黄精
　　
　　寄示从子旭
　　
　　记得分携处夕阳明画船含情望天末洒泪别江边为客嗟吾逺承家赖汝贤步兵诗句苦喜有阿咸传
　　
　　试问阶前菊五首
　　
　　试问阶前菊花开何太迟秋容非老圃晚兴似东篱已是重阳后那堪夕露滋鹅翎与鹤顶莫遣一时披
　　
　　试问阶前菊何能独傲霜不随春竞秀直到晚腾芳采采衣襟润盈盈金玉相病来长废酒对尔兴难忘
　　
　　试问阶前菊何如陶令家门无五株栁坐对一庭花寂寂秋将尽萧萧鬂已华几时归故里穉子引柴车
　　
　　试问阶前菊南阳近若何花开金布地叶落翠浮波黄髪人多寿华轩客少过自怜纒末疾安得起沉疴
　　
　　试问阶前菊湘潭秋已残灵均去不返骚客竟谁餐花老青山暮丛疎白露漙传芭还代舞姱女不胜寒
　　
　　代菊荅五首
　　
　　众卉凋零后孤芳勿讶迟托根依广砌毓秀胜疎篱秪恐严霜至频烦细雨滋岁寒无剪伐不自叹离披
　　
　　日精锺秀气故自傲风霜晚节甘同固春葩不共芳每烦骚客咏长得逸人相老向轩墀下栽培讵可忘
　　
　　昔日柴桑里独怜征士家牵衣从穉子随处看幽花把酒秋山净餐英夕露华陶然乘醉后策杖不将车
　　
　　有酒不畅饮人生能几何既无籛老术空羡菊潭波岁久荆榛杂山空樵牧过黄精同服饵亦足愈寒疴
　　
　　洞庭风力劲草木半摧残逐客伤秋尽初英向夕餐凄凄霜未降厌厌露先漙泽畔行吟处魂消衣袂寒
　　
　　积雪
　　
　　积雪照虚堂尘消几席光体寒添褐重炕暖煮茶香旧字无人问新醅待客尝梅花开处逺衰鬂老何郎
　　
　　积雪覆墙阴天寒气转深室虚瓶贮粟药尽槖无金对酒长妨饮消愁只苦吟伏生经欲授谁解口传音
　　
　　积雪暎窻明浮云阴复晴砚冰轻欲解庭树冻含声得食乌频下需刍马屡鸣孙康书久废头白媿无成
　　
　　积雪压檐端风飘坠药栏不愁萱带折祗恐菊根残麦渍宜三白毡寒老一官病躯犹强起肯作卧袁安
　　
　　病中秋思八首
　　
　　流年如逝水白日去堂堂爽气今朝入秋风昨夜凉候鸿离紫塞栖燕别雕梁儗续闲居赋潘郎鬂已苍
　　
　　伯劳鸣未休大火又西流鸷翮搏空急荧光傍戸幽仲宣长作客宋玉独悲秋抱疾不能赋何能更倚楼
　　
　　秋风起苹末秋意日萧然蛩泣苍苔露蝉愁碧树烟青毡遗故物白首事陈编却忆东湖上埀杨老钓船
　　
　　已是经年疾归休未得休槖金浑有限药饵只空投向秀山阳笛袁宏月夜舟故人何处在无复少年游
　　
　　逺树金飙动髙天玉露凉豆花披草径梧叶下银床野际寒烟澹山连夕照长谁家砧杵急过鴈不成行
　　
　　未及重阳节晨兴已觉寒雨侵烧药灶风折护花栏暂饱雕胡饭长吟苜蓿盘近闻禾黍熟颇得老怀寛
　　
　　暮天揺落逈山色有无中篱槿含花紫池莲坠粉红江清波涌练云净月流空闺中倚虚幌老病念衰翁
　　
　　秋雨催寒早秋霜着物残天髙云影澹树老叶声干白髪凭谁染黄花只独看杜陵笑彭泽却自叹儒冠
　　
　　雨后咏怀四首
　　
　　絶无人迹到一室净纎尘树老风梢折阶寒露菊新少陵悲旧雨尼父叹孤邻吾衰竟如此吾道未忧贫
　　
　　日上风檐静蜘蛛缀网丝緑埀依槛草红落过墙葵卧疾妨贤久怀恩报国迟素餐新谢緑菰米杂粳炊
　　
　　秋雨一畨过秋风转觉清卷帘黄叶落倚杖白云生学省虚官署郷书计客程砧声何处发偏动老夫情
　　
　　抱疾形容改无情岁月忙草深栽药圃人老读书床洲渚蒹葭白山林橘柚黄几时笻竹杖去踏钓鱼航
　　
　　送陈文璧赴石首知县
　　
　　杪秋辞阙下千里赴荆州桃李迎潘岳蒹葭惜夏侯酒酣青雀舫霜重黒貂裘民事须勤恤功名起壮猷
　　
　　送周庸节赴镇蛮通判
　　
　　拜命为通守迢迢赴镇蛮聪明敷政易抚字得宜难涨海春风逺山云晓日寒比来多计吏毋惜报平安
　　
　　不寐
　　
　　病久浑无寐更阑气转凄露寒蛩响歇月落鴈声低老厌身为患魂销梦欲迷箧中袍笏冷空自听朝鸡
　　
　　喜秋
　　
　　黍稷闻皆秀鸡豚喜渐肥野人能足食游子憺忘归雨后夕阳好风前秋叶稀沈郎多病久一任减腰围
　　
　　感秋
　　
　　雨脚疎还密云头暝复开残蝉辞夏去一鴈送秋来白髪人空老青云心已灰闺中刀尺冷砧杵又相催
　　
　　昨承召命以末疾不能行感激追赋此
　　
　　老病新看镜形容太瘦生昨孤前席召只益负暄情白髪千茎短丹心一寸明玉堂天上近终日彩云横
　　
　　东里学士携酒肴就菊对酌赋此酬寄
　　
　　雨晴风正急霜叶下纷纷黄菊澹秋色青山深暮云芳樽携共酌独客慰离羣临别不知醉醒来夜已分
　　
　　题子昻枯木竹石
　　
　　碧海珊瑚树晴窻彩鳯翎紫苔封琬琰翠袖倚娉婷秋色淡华屋凉风生画屏玉堂归老日松雪洒余馨
　　
　　甲辰初度前一夕梦先妣制春衣俨奉二桃甚喜
　　
　　三十失老亲常逢梦里真劬劳初度日惭愧百年身白苎春衣洁红桃露颗新怳然瑶岛上相对喜津津
　　
　　清夜梦慈闱适临初度期桃从瑶圃献身逐彩云飞无复慈乌哺尚怜游子衣平生爱少子多病负春晖
　　
　　赋归二首
　　
　　谢病赋归休官河几易舟水平帆力缓风细橹声柔豹每藏山雾狐犹念首丘有怀疎傅达不为子孙谋
　　
　　昔日乘传去今年乘传还从教妻子笑落得鬂毛斑读易方知损休官始得闲有怀向平达老去入名山
　　
　　过扬州
　　
　　千载繁华地青山今古同楼台明月在歌舞彩云空草没雷塘路花残隋苑风经过求古迹人事苦悤悤
　　
　　过南京三首
　　
　　扈从身犹健归来髪已皤山围形胜地风涌大江波昔侍金銮晏今乘画舫过孝陵松柏茂云际郁嵯峨
　　
　　谬忝司成席逡巡二十年束书频北上谢病独南还一寸丹心在千花紫诰鲜长陵望益逺老泪落澘然
　　
　　金水绕龙河春风澹緑波举头瞻日近抚已受恩多不负青山约犹怀紫陌珂龙盘与虎踞卜世万年过
　　
　　游白鹿洞诗三首（并序）
　　
　　闰七月二十日舟抵南康风阻明日偕正安侍讲汝申佥宪广文谭原福司训黄楚章国子生蒲询同为白鹿之游访昔贤之遗踪挹流风于百世俯仰之际不胜嘅然诸公剪茆刜薉同荐芳酌退就风泉云壑之间觞咏而还畅一时之雅怀酬平生之夙志遂赋短述以纪胜游
　　
　　骑从金笳发肩舆画戟开路穿芳草径山倚白云隈秋色净如洗晴岚翠作堆昔贤遗教在寻访洞中来
　　
　　路入匡山里遥遥五老峯縁崖披緑草涉涧转苍松野果经时落岚烟积处浓平生林壑兴今日得从容
　　
　　访古求精舍萦回石洞幽何人今养鹿有客昔骑牛云谷千年境风泉万壑秋剪茆荐芳醑胜友喜同游
　　
　　过枞阳留题二首
　　
　　画舫朝天去经过访旧游青山只如此华髪已堪羞陶侃枞阳日潘郎花县秋儿童应不识父老独能留
　　
　　昔忝桐郷令曾鸣单父弦重来新物色不改旧山川往事从人说虚名愧我传司农今已老白首益萧然
　　
　　次韵荅吴司业
　　
　　京国分携后江湖岁月余郑虔家少粟玄晏架多书为托金兰重休嫌音问疎茂陵秋色老多病愧相如
　　
　　九月二十六日拜谒长陵
　　
　　葢世英雄主恢弘事业多南分交址郡北控斡难河玉帐銮舆逺神宫紫翠罗小臣瞻拜处有泪落山阿
　　
　　拜谒献陵
　　
　　学富千秋日龙飞万国春重华生浚哲大业秉经纶每切勤民志深怀守位仁老臣违执绋抆泪向苍旻
　　
　　晓出昌平
　　
　　晓出昌平县含凄别二陵清霜横塞草旭日上云屏野水冰花白孤村雾气青军都当直北寒早树先零
　　
　　留寓通州
　　
　　独坐转岑寂他郷留未归疾风声猎猎寒日影辉辉火冷炉烟歇茶香酒力微天时与人事相值辄相违
　　
　　杨少傅士竒自京以诗惠酒肴随韵赋荅
　　
　　衰疾事朝谒迟留不忍离恩深明主眷义重故人思蚁酝分官瓮羔肩侑客炊金銮登宰辅白首愧儒师
　　
　　黄少保用杨少傅韵亦以诗惠酒肴赋答
　　
　　十载重相见那堪又别离空梁残月梦春树暮云思辄拜分甘惠终非接淅炊太原闵仲叔口腹媿为师
　　
　　曾学士亦用杨少傅韵以诗惠肴麫赋答二首
　　
　　老辞天上去故旧叹分离短述频烦和残灯独系思冰俟春来解薪难雪后炊白头孤世望惭愧作人师
　　
　　张叔蒙恩泽江淹赋别离玉堂千里梦丘首百年思树对冰花结甑非埃墨炊养心惟寡欲邹孟是吾师
　　
　　立春后三日杨少傅勉仁惠节物赋答
　　
　　瓦陇雪俱消东风入戸飘河冰将解冻野树不鸣条胜里金花重钗头彩燕娇青山与緑水相忆思迢迢
　　
　　通州除日
　　
　　衰病身先老淹留岁又除桃符循度索竹叶渍屠苏樽俎人情好风霜客思孤官河冰已解传发儗旋舻
　　
　　月夜
　　
　　已是逢人少那堪夜更幽水光清不冻月色冷如秋未熟还家梦旋登过驿舟经由虽快意老病却宜休
　　
　　新安舟中望下邳见归鴈鸳鸯
　　
　　一棹随流水孤城望下邳沙寒残雪在山逺夕阳迟鸿鴈知时节鸳鸯不别离老夫行已久计日定归期
　　
　　夜过小孤
　　
　　一柱中天起扁舟双橹鸣月笼山影静风帖浪纹平荡漾星河动凄迷烟雾横更阑过彭泽问驿是龙城
　　
　　雨中发彭泽驿
　　
　　江平风不起一棹泝中流坐对桃花雨行逢杜若洲老方知静乐病岂为身谋不见陶元亮闲情付狎鸥
　　
　　江上二首
　　
　　归到西江上扁舟若泛槎青青香附草的的野棠花断岸几千尺孤村三两家水生鱼正美饱饭试新茶
　　
　　解缆雨初晴觉来闻鸟鸣江云飞不断岸草没还生欲向洪崖住谁同洛社盟独怜鸥泛泛相对两忘情
　　
　　幽栖
　　
　　避喧南郭外地僻称幽栖树色参天起花枝入戸低风云时变化陇亩自东西邻曲经过少阴阴竹覆堤
　　
　　暮春口号五首
　　
　　村村农事急好雨不愆期蚕起桑初长莺啼花已稀梦中随物化诗里送春归寡欲无荣辱忘言絶是非
　　
　　乡人皆力作稼穑愿年丰野水日无际浮云时复空谁能拜床下我独恋丘中花间蜂与蝶各自领春风
　　
　　临镜理衰鬂萧疎雪一簪加餐惟粝饭策杖散幽襟蔼蔼花埀榭森森笋出林物生各成性人事苦经心
　　
　　雨霁晓风清春鸠几处鸣落花粘屐齿飞絮拂檐楹徐孺湖边宅龎公陇上耕吾犹逐人事时复有逢迎
　　
　　安得名山去追寻向子平烟霞无俗迹林壑遂幽情大药终难就衰颜或可更长镵与短褐采药过余生
　　
　　正月五日食新
　　
　　老病安田里偏于药裹亲昔年愁不腊今日喜尝新止酒同元亮躬耕愧子真农书占岁稔荠菜见初春
　　
　　春兴四首
　　
　　门外草萋萋东西路欲迷莺捎穿树蝶燕拾落花泥深翠笼长薄流云度碧溪独携笻竹杖不觉过桥西
　　
　　墟里人烟少茆茨八九家杜鹃啼夜月鸂■〈氵束鸟〉下晴沙江海空遗梦园林半落花病来长废饮对客只烹茶
　　
　　带雨教移树分畦学种蔬汉阴劳灌溉栗里费耕锄看竹时呼鹤临渊不羡鱼芭蕉舒緑扇髙暎碧窻虚
　　
　　地僻幽栖处有时闻马嘶每劳京国使常过杜陵溪径转苍苔滑门临緑树齐相看忘野逸旋复惜分携
　　
　　池馆二首
　　
　　池馆寂无尘翛然物外身已知生是幻一任老随人暑去园林净秋来月露新平生耽逸趣始得遂吾真
　　
　　池馆寂无喧清风水竹村牛羊闲遍野鸟雀动成羣碧树初黄叶青山半白云悠然墟里外秋色净衡门
　　
　　元夕忆旧
　　
　　云澹月朦胧人喧古庙中山林无故旧灯火聚儿童宫阙鳌峰起星河鳯辇通奉陪思宿昔锡宴万民同
　　
　　春雨述怀
　　
　　老疾交游少幽栖童仆亲社前犹似腊雨里不知春浅薄虚郷论萧条愧国宾诗书空满架问字竟何人
　　
　　寄于御史谦
　　
　　一别又三年长怀按部贤绣衣还阙下黄髪泣江边行李惟霜简清风满画船老夫前太史彤管记遗编
　　
　　久雨喜晴明日立夏
　　
　　一月厌雨声忽逢今日晴春从花上去风过竹间清睡美新茶熟身闲野服轻近来多坦率客至倦逢迎
　　
　　雨夕偶书
　　
　　碧树西风动虚堂暑气收砧声孤枕雨蛩响一庭秋挂席江湖逺忘言简册休丰年多乐事击壤遍林丘
　　
　　秋兴四首
　　
　　郭外烟尘净林间风日清罢琴看鹤舞倚杖听蝉鸣稍得园池趣已忘儿女情玉堂遗旧梦白髪送余生
　　
　　数日新秋雨蒙茏竹树交世縁虽未了尘事已全抛黄叶随风下清砧带月敲何时同李白五老结云巢
　　
　　西风吹雨过江郭逈清幽不叹交游少喜闻禾稼收暗蛩莎草暮残蝶豆花秋野服心如水萧条老一丘
　　
　　水天同一碧秋色净江山归燕翩翩急浮鸥个个闲虚怀游物外随分在人间却笑楼船客如何去不还
　　
　　春日村居四首
　　
　　春兴浑无赖诗篇亦漫吟老来安散逸年少忆登临碧草萋萋发浮云忽忽阴洪崖好山水怅望隔幽寻
　　
　　今年六十八白髪奈渠何风雨连朝夕烟霞深薜萝交游天上逺人事眼前多清江与碧嶂欲往竟蹉跎
　　
　　浩浩东风起微茫晓日寒老翁鸠社米穉子送春盘齿痛常妨饮花开竟懒看儿孙日一至聊复慰衰残
　　
　　鸟鸣时雨霁微物亦欣然江山空有待物色为谁妍傍树安鱼钓开窻理蠧编已谙萧散趣不必更求田
　　
　　独吟二首
　　
　　幽怀每不惬何处可登临芳甸隔春雨浮云留夕阴山林安石兴江海子牟心此意同谁语沉绵只独吟
　　
　　樗栎材虚拱桑榆景已残天涯春色逺窻下雨声寒独自空玄守何人问字难蔷薇花又发却笑酒杯干
　　
　　江村早秋露坐即事
　　
　　翳翳景将入凉风生夕襟暗蛩连野径惊鹊绕疎林已与交游息都无俗事侵杜陵空老大短髪不胜簪
　　
　　林梢纎月白江上晚风清禾黍千家聚梧桐一叶惊银河埀緑野瑶露泻金茎宋玉虽能赋都无少日情
　　
　　有秋二首
　　
　　颓龄淹困疾却喜见丰年露积村村获官租迭迭蠲牛羊连下泽鴈鹜际平川本自无桴鼓幽居且熟眠
　　
　　太平本无象有象在田畴禾黍闻皆熟鸡豚散不收池塘梧叶雨篱落豆花秋乐岁人欢聚熈然不外求
　　
　　癸丑元日试笔
　　
　　儵忽惊年换衰颓喜见春逢迎吾已老经过客来频雪压尘氛净花含雨露新却思供奉日恩礼倍精神
　　
　　颓龄跻七十世谓古来稀礼俗多从简尘劳久息机春前云黯澹雪后雨霏微却忆少年日看人扶醉归
　　
　　惊蛰夜大风雪落惊寝
　　
　　急霰洒窻纸飙风翻竹枝划然衾觉冷正是梦醒时晓起瓦皆白春回花不知老来肌骨瘦无那被寒欺
　　
　　题包希鲁祖母送学延望图
　　
　　髫龀怜儿幼诗书仰母慈过桥分野色极目送春晖座右陈情表窻前故杼机试看图画里泪落老莱衣
　　
　　池上纳凉
　　
　　徂夏暑方盛已闻寒蝉鸣风揺水花碧日落林影清虚怀散烦郁独坐念平生入夜羣动息池塘惟月明
　　
　　○七言律诗
　　
　　二月一日早朝
　　
　　曈昽初日曙光遥钟鼓声传下九霄万国衣冠趋象魏两阶干戚奏箾韶天清华葢云中见风细垆烟仗外飘朝出金门还北望钟山苍翠正岧嶤
　　
　　秘阁书事简同志
　　
　　秘阁清严接观台九重佳气护蓬莱宫墙树近莺声度金水芹香燕子来行傍朱阑吟细雨坐分瑶席絶浮埃太平无事多休暇忝列词林愧不才
　　
　　华葢殿读巻放进士榜
　　
　　御前读巻重抡材香动红云寳扇开银烛光深传刻漏玉阶班列总琼瑰深惭染翰依宸极况复承恩接上台阙下两行陈法乐遥迎金榜自天来
　　
　　元夕侍宴
　　
　　风清华月丽晴空湛露筵开圣泽浓灯火遥连丹阙外萧韶只在彩云中九重瑞霭浮金雀万树银花粲玉虹光禄传宣催进酒乌纱都映醉颜红
　　
　　阅子棨行巻
　　
　　扈驾从容上北京东风千里马蹄轻行宫日暖花争发御路尘清草正生乌帽趋朝晨载笔红旗分队晚催营歴观巻里多佳制端有才华压长卿
　　
　　禁中对雪次韵
　　
　　昼漏沉沉禁苑清苑中飞雪入帘轻天低玉树连双阙风送琼花下五城紫鴈声惊寒信早白鹅影落冻云平晚来同出金门道光暎西山眼倍明
　　
　　次韵仲熈侍讲元夕侍宴
　　
　　黄伞髙张寳扇开教坊初进鼔如雷星移珠斗云中下鳌戴仙山海上来欢宴稀闻传夕漏游观总喜到春台侍臣独有金闺彦即席裁诗不待催
　　
　　驰道金舆驾六龙鸣銮遥下五云中呈来彩队香飘席听彻清歌月转空树拥蓬莱浮暖翠花含火齐照春红圣恩浩荡深如海岁岁年年乐未穷
　　
　　六月十日迎诏
　　
　　天书遥降自胪句五色云随使者车袅袅鸡竿悬象魏亭亭鳯葢簇龙舆黄沙部落提封逺紫塞氛埃汛扫余早晚王师归振旅千官仗外拥琼琚
　　
　　朝回喜雪即事
　　
　　阙下朝回散锦鞯窻前独坐拥吟毡一垆松火春生席万点璚花雪满天腊蚁泛瓯倾緑醑香狸载俎割红鲜微才碌碌嗟无补饱食徒令愧俸钱
　　
　　和胡学士扈从猎阳山
　　
　　晓随万乘出城东列校分屯部伍同云里六龙移彩仗风前一鴈落彤弓露凝松柏埀埀白日暎旌旗猎猎红遥见下绥传令发将军飞骑总英雄
　　
　　和胡学士扈从再猎武冈
　　
　　武冈苍翠郁岧嶤日上千林曙色遥驰道鸣銮闻涧谷期门立表近云霄角弓飞镝寒偏劲猎火依山晚更烧万骑前头笳鼓发长歌吉日喜聨镳
　　
　　霜清辇路净无尘甘露凝珠万树春旷野飞鹰腾猎骑行宫举■〈此上手下〉锡词臣仲冬大阅昭时典此日三驱仰帝仁莫道角端曾应瑞中山今已见麒麟
　　
　　端午东内击踘射栁应制
　　
　　銮舆亲御日华东令节凉生苑树风列彩分明人似玉流珠飞鞚马如龙讙呼共赞超腾疾挥霍争看变化工合乐开筵歌在镐葱葱佳气五云中
　　
　　右击踘
　　
　　青丝为鞚锦为鞯万骑腾骧过御筵花暎乌纱簪彩胜箭飞金镝发鸣弦插青矗矗分行逺剪白欣欣得意先宫锦赐来覃沛泽嵩呼声彻九重天
　　
　　右射栁
　　
　　九日登髙赐宴应制
　　
　　玉帐无尘辇路清山开图画壮神京黄花浥露迎丹仗锦树笼霞映彩旌万里闗河秋色净中天銮辂日华明时巡幸际丰年乐锡宴髙冈荷圣情
　　
　　北京八咏
　　
　　居庸迭翠
　　
　　雄闗积翠倚岧嶤碧树经霜叶未凋万里风烟通紫塞四时云雾近青霄层城窅霭山连雉絶磵霏微石作桥南北车书今混一行人来往岂辞遥
　　
　　玉泉埀虹
　　
　　山前树底碧迢迢试问源头出处遥斜落石梁疑饮涧逺趋沧海欲吞潮声从夜雨添来急影逐晚风吹不消太液池边春似锦緑波长带翠烟飘
　　
　　太液晴波
　　
　　画桥鳬鴈动春声波散寒烟日正晴游鲤暖依芳藻出飞花时拂緑漪轻好同荣水浮龙马不比昆明隠石鲸几度天瓢分泻出甘霖到处济苍生
　　
　　琼岛春云
　　
　　万岁山髙玉作台卿云埀彩画图开九重天上从龙起太液池头伴鹤回松静晚烟同缥缈花深晴影共徘徊何须更说蓬莱境不是飞仙不看来
　　
　　蓟门烟树
　　
　　都门烟树蔼青葱树底人家处处同逺近楼台空翠里往来车马緑阴中晓寒花影留残月日暖莺声度好风蓟北从来佳丽地相逢陌上莫悤悤
　　
　　西山霁雪
　　
　　雪霁西山玉作屏琼林瑶树晓光凝清风晴洒千岩雨碧涧春融万壑冰策杖此时宜蜡屐斸苓何处有篝灯从来北土多才杰不独山阴兴可乘
　　
　　卢沟晓月
　　
　　半轮斜月隠青山山色微茫马上看水际石梁云影淡沙中茆屋夜灯残鸡声唱晓星将落雀羽翻林露正寒举首神京东望近天边红日上金盘
　　
　　金台夕照
　　
　　独上髙台斜日红遥天极目思无穷迢迢闗塞微茫外簇簇山河锦绣中鸿鴈数声催暝色牛羊几处散秋风黄金销尽人何在青史传来事不空
　　
　　沧江夜泊（时龚子谏同舟）
　　
　　霜清石出见波痕岁晚江湖日易曛云气压空寒欲堕滩声到枕静偏闻一汀烟雨鱼吹浪千里蒹葭鴈呌羣不有故人相慰藉他郷愁絶更销魂
　　
　　次韵胡学士内阁新成四首
　　
　　玉堂新辟禁垣西苑树阴阴秀色齐观阙日长宫漏静蓬莱天近彩云低编摩十载紬金匮出入常时候土圭粉署清幽花影转娇莺自在向人啼
　　
　　叨陪侍从已多年人羡儒绅胜列仙晓对红云生翠岛晚分甘露出琼筵内臣捧进双龙匣学士书成五鳯笺金殿玉楼天咫尺御香长有好风传
　　
　　雍雍花底度和銮视草堂深日转阑内侍传宣闻独召大官供馔许同餐立朝风裁当时见名世文章自古难地位清髙谁得似金盘玉露照人寒
　　
　　宫树无风昼影沉阶前雨过碧苔阴闲看粉蝶来新署静听玄蝉噪逺林抚已自惭才力薄瞻天共荷宠恩深兰台盛典千年事老去惟勤一寸心
　　
　　坡南草堂
　　
　　草堂新筑海东头占得坡南景物幽桑叶遮门春雨暗豆花埀径夕阳秋角巾醉后骑黄犊拄杖闲来看白鸥却忆昔年游览处芙蓉两岸照行舟
　　
　　重过卢沟简夏尚书
　　
　　凌空髙起玉梁横万古桑干水自清文轨会同当盛世山河表里壮神京几株细栁藏莺啭一路飞花送马行今日重来迎鹤驾春风陌上接珂声
　　
　　题画
　　
　　谁结茆亭倚涧阴琅玕瑶草碧森森白云影里青山郭黄巻声中緑树林晴雨半空飞瀑布春风五叶长人参故园亦似图中景老去看图思转深
　　
　　孔士祥挽诗
　　
　　世家自古髙东鲁道德流传福泽深扶老日携楷木杖观书时傍杏坛阴沂南别墅花如雨阙下孤儿泪满襟相见昔曾交一臂临风那忍寄哀吟
　　
　　过德州寄胡杨金三学士
　　
　　霏微凉露洒征衣辇路风清旭日辉玉帐横秋金气肃红旗拂曙彩云飞看山立马应频赋载笔随銮每后归愧我舟行催传发临流相忆思依依
　　
　　病起独坐
　　
　　湿云晚收天宇空露坐两鬓如飞蓬蜘蛛仰面弄明月络纬鼔翼吟秋风但看节序随流水不觉形容成老翁养生幸得少人事何必絶粒超鸿蒙
　　
　　送吕尚书归省
　　
　　尚书车骑动如云特拜天恩出紫宸华髪逺迎诸父老髙堂归觐太夫人锦鳞脍缕银丝细黄菊杯香緑酒新想得到家称寿日章章忠孝表西秦
　　
　　方尚书送樱桃用杜少陵诗韵
　　
　　蓟北樱桃五月红尚书分送出筠笼霜刀剪处骊珠落冰盌盛来火齐同不随酒晕潮丹颊却有神光入綘宫独坐槐阴清晚渇一时诗兴动飞蓬
　　
　　胡学士卧病赋简二首
　　
　　怜君卧病已兼旬独坐那堪忆故人一代文章公论在百年交谊白头新窻前几度抛书倦室内惟闻煮药频人事却来须自爱圣恩深厚日咨询
　　
　　人生转眼过青春老至偏于药裹亲诗就巻中题句懒客来窻下煮茶新清斋已觉销尘累习静还须养谷神几对维摩无一语谁知金粟是前身
　　
　　云巢
　　
　　一片闲云巻复舒髙人揽取结巢居朝含雨气松楸润夕扬山光枕席虚刘伶短锸醉空荷陶令挽歌生自书万物芸芸终有复百年宰木谩欷歔
　　
　　题赵尚书奉使安南卷
　　
　　昔承丹诏赴交州使节煌煌壮逺游岂假槖金传后胤直标铜柱继前修山连勾漏蛮云湿日上龙编瘴雾收南土即今皆郡县尚书所歴着嘉猷
　　
　　胡学士挽诗
　　
　　嗟君已作站台仙风马云车路杳然节操平生心似铁文章昭代笔如椽人间名誉流千载天上恩光贲九泉遂使交游成隔世几回泪落玉堂前（公尝与予言儒者身后当作站台仙故诗中及之）
　　
　　草堂即事四首
　　
　　词垣兼秩日从容扈从重来又涉冬懒性喜逢人事少不才虚负圣恩浓夜窻时听金门漏晓枕频惊海印钟谁谓元龙多意气空将短鬓栉■〈髟上巩下〉松
　　
　　老来多病务藏修还对琴书意未休窻戸日髙缃帙展砚池冰薄墨花浮湖边秋水芙蓉阁江上春风罨画舟记得携琴行乐处几回清梦绕沧洲
　　
　　风卷寒云阴复晴树头乌鹊聚还惊卜居未得亲王翰掌故空怜老伏生尘静闲庭人迹少茶香虚室客怀清近来物累都消遣何待幽栖不用名
　　
　　风檐日影小窻幽野马纷纷昼不收秫黍火温占土炕木绵衣冷换貂裘几家催骧春分酒何处能来雪夜舟辇毂幸依多暇日琴书无事可销忧
　　
　　题袁忠敏适畊巻
　　
　　老亲昔典容台礼令弟今为尚寳丞父子一门真继美田园百世亦相仍乌犍细雨春郊笠粉蠧残编雪夜灯长日桑榆鸡犬静含哺鼔腹乐丰登
　　
　　送刘子伟赴云南参议（于伟故尚书俊之弟）
　　
　　尚书接武蚤相知令弟才华老更竒拜命一朝辞帝阙束书万里赴滇池栁边问驿云藏树花底看山酒满巵藩府日长公事简题诗还到碧鸡祠
　　
　　酬寄袁学逊
　　
　　与君执别十年余念我能通尺素书清禁敢忘依日月故园新喜有田庐平生消得几■〈革两〉屐半世都来下泽车最是相思寒漏永梅花雪落夜窻虚
　　
　　题桑洲巻
　　
　　方洲宛在水中央不种闲花只种桑戴胜降时春雨足吴蚕熟处夜灯忙豳风王业开千载河汉天孙漫七襄愿借缲丝三百丈虞廷先织舜衣裳
　　
　　送殷副使旦赴交址
　　
　　除书先拜赴交州采采芙蓉照去舟千里西风随宪节万年南服仰皇猷骅骝度岭朱崖晓鵰鹗横空白露秋莫道霜威真铁面仲堪儒雅更风流
　　
　　送龚子谏赴云南佥事
　　
　　望断南云山万重嗟君此去逐飞鸿扁舟夜载琵琶月短鬂凉吹芦荻风梦入碧鸡泷树合路经铜柱瘴烟空绣衣玊斧咨询日已喜车书总隳同
　　
　　遣兴
　　
　　少年书剑别龙沙老至逢秋苦忆家一寸丹心惟自效数茎白髪已先华西风客里歌茅屋澹月樽前对菊花庾信何须赋萧瑟韩山片石亦堪夸
　　
　　九峯樵者
　　
　　九峯幽处结茅庐昼拾荆薪夜读书林下日寻髙士传山中老共野人居只留子敬青毡在莫叹虞卿白髪疎六十年来无一事仙翁棋局近何如
　　
　　送黄重美赴东阿教官
　　
　　老携书册赴东阿千里骊驹振玉珂故旧樽前怜白髪诸生馆下咏菁莪项王墓在寒烟积黄石祠荒落木多几度皋比分讲罢闲来吊古有悲歌
　　
　　云山小隠
　　
　　南山千仞秀芙蓉家住山前一水通松下荷锄随野叟云边捣药候仙翁卷帘坐对芭蕉雨拄杖行吟木叶风更喜儿童耕作后书声不断月明中
　　
　　送刘智安主事赴南京
　　
　　仙郎乘传赴南京满眼青山雪正晴腊蚁驱寒时独酌征骖踏月夜兼程髙堂蟢子春光动小阁灯花喜气盈努力功名须报国忠勤端不负平生
　　
　　追挽谢迭山张孝忠诗（并序）
　　
　　宋谢枋得字君直信之弋阳人以文学知名当世号迭山先生咸淳间为江东提刑改知信州师旅劻勷之际又迁江西招谕使寻举勤王之师守安仁时有张孝忠者乃江陵偏禆江陵陷孝忠率麾下百人走洪都未至洪已降元遂归枋得会元将武良弼攻安仁孝忠出战死之枋得退保信州宋亡其臣有仕元者连举枋得枋得逸于闽妻李氏执系建康狱后枋得被获拘以北行在道不食七日死李氏闻之即自经其女嫁周氏闻父母死痛苦乃鬻其奁装构桥于所居之旁桥成投桥下亦死时人义之名其桥曰孝烈桥余尝见迭山与镏丞相书曰大元治世民物一新宋室旧臣只欠一死镏丞相即梦炎举迭山者又尝见迭山江东十问词气慷慨激昻当时之士其忠义之志葢已素定矣惜其妻女及忠孝之事史皆畧之抱疾居闲因考前闻遂赋追挽之诗并孝烈桥庶几忠义不泯俾为人臣为人妇为人子者知所劝云
　　
　　潮遏钱塘王气收两宫北去竟谁留褰旗独倡勤王义当轴曾无负国羞幽愤千年遗涕泪孤忠七日死拘囚江东十问今犹在可惜英雄志不酬
　　
　　右挽谢迭山
　　
　　得脱鲸鲵遂突围驱驰不解战时衣此身报国心常在逺道投人事已非一旅奋戈犹敌忾二龙浮海竟何依当时阃帅忠贞士誓死同归志不违
　　
　　右挽张孝忠
　　
　　父死家亡母自经可怜形影独娉婷奁金尽散桥初就旅榇无归泪辄零自分寒流沉白璧谁从夜月见辎軿一门三节人间少安得穹碑与勒铭
　　
　　右赋孝烈桥
　　
　　阅文山集谩述二首
　　
　　誓死成仁永不忘勤王发愤更鹰扬虞渊日落山河惨吴苑春归草木长万里羁囚抛骨肉百年忠义见文章可怜有客王炎午生祭临风泪几行
　　
　　二龙南去海茫茫社屋寒来鴈呌霜万死搴旗还举义千金脱险竟浮洋都城不泯忠臣祀国论犹传政事堂志士悲歌多感慨后人谁识谢翱狂
　　
　　寄谢襄城伯惠玄明粉
　　
　　天语丁宁近御筵彩舟同载记当年芝眉长仰云千里蓬鬂那堪雪一颠玉帐谈兵书满腹玄霜化液汞投铅山窻忽见椷题至接对令人思惘然
　　
　　寄黄尚书
　　
　　曾共抡材读巻时中天华葢漏声迟金莲炬暖龙光动寳扇云开雉尾移乐奏九成班玉佩胪传多士拜丹墀如今忆着当年事北望桥山泪独埀
　　
　　士竒少傅以诗及绒缣庆七十次韵奉荅二首
　　
　　隔千里兮共明月相思两地寸心悬仙郎使节来江上少傅题椷自日边逺荷绒缣温我老辄将珠玉向人传已经四百廿甲子潦倒徒夸绛叟年
　　
　　千梳白髪如霜染一寸丹心向日悬梦断鸡声茅屋里朝回鳯阙彩云边寿征逺致髙贤祝诗句频烦过客传静坐窻前推物理梅梢消息又新年
　　
　　村居即事十首
　　
　　天上归来葺敝庐买松移竹事幽居喜从邻里团新社得教儿孙读旧书芳草池塘清涨溢落花门巷緑阴初莫言疎傅金都尽颇似颜含乐有余
　　
　　雨霁羣芳各斗妍傍花随栁艶阳天何如杜老栖夔府一似王维爱辋川紫燕入帘寻旧垒黄鹂绕树喜新迁儿童笑谓村居好榆荚飞来满舍钱
　　
　　日照园林草木新眼前生意足怡神竹根小笋留遮堑墙角枯株析作薪无事自寻颜子乐有蔬莫笑庾郎贫幽居好似王官谷未必今人非古人
　　
　　光风转蕙日初长旋取菰蒲过小塘桑树叶柔鸠羽拂橘梢花落燕泥香疎篱编早苔侵砌坏壁修迟笋过墙公子从来善居室人生底事为谁忙
　　
　　了却人縁已白头卜居喜得林塘幽轩窻小润值梅雨帘戸轻寒迎麦秋往事经心空有梦此身逺俗自忘忧春归已是吾归后怪得啼鹃呌未休
　　
　　山翁采药西山里移植白头遗老家带土可怜初拆甲连枝还惜未开花渠边筑圃教栽竹墙下分畦剩种茶却笑卢鸿耽逸趣养生不解事桑麻
　　
　　住邻髙士傍东湖岁逺人家杂沓居城市从来多湫隘村园新卜尽寛舒蔷薇弄影春风里布谷催耕晓雨余屋后门前尽农圃间时扶杖看犁锄
　　
　　异卉竒花旋觅栽便看粉蝶过墙来紫兰破萼风前吐红药翻阶雨后开儿子学琴初授谱邻翁携酒强衔杯人生得遂幽栖愿不管黄鸡白日催
　　
　　村居虽僻喜髙明连日雨多阴复晴药陇引雏双雉过桑林唤妇一鸠鸣已将履歴同春梦且得清闲了此生门外草青人迹少杖藜随步惬幽情
　　
　　从人说似浣花溪小径通村路不迷树底緑阴清蔼蔼池边芳草碧萋萋有时门巷来驺从终日园林听鸟啼抱疾归休非吏隠儿童莫讶任东西
　　
　　忆昔四首寄士竒勉仁二少傅幼孜少保
　　
　　昔者承恩共拜官两班分日直金銮晚来归舍星同戴晓起趋朝漏未残墨点龙笺濡彩笔烛传庭燎捧金盘如今忆着当时事独望桥山泪不干
　　
　　圣祖巍巍功德髙曾紬石室笔同操始终纂述多从故事业铺张敢谓劳丹禁清风传玉漏瑶阶红日转金鳌闲来极目钧天上却忆兰台媿滥叨
　　
　　圣主崇儒冠古今辟雍遥迓宠光临百年礼乐昭文运一代仪章着德音释菜周旋华衮盛授经敷畅讲筵深銮舆一去神游逺乘石苔封杏树阴
　　
　　接武青宫列两坊恩荣兼秩实非常追陪琐闼春风暖进讲文华昼景长每切葵心倾晓日竟同蒲质老秋霜玺书独拜归来后留与儿孙永不忘
　　
　　追次虞都御史伯益见寄诗韵二首
　　
　　贰宪持衡肃柏台每瞻丰采独徘徊片言折狱真能事樽酒论文愧不才落月空梁惊梦觉西风逺道寄诗来料应蓟北河冰解正是江南使节回
　　
　　新诗往往见清才怀抱相过几度开帝座龙颜长共仰天孙鳯锦独先裁跛牂蹀躞难同骥布鼓寻常耻遇雷今日思君那得见秖应梦里一能来
　　
　　次韵答杨少傅勉仁二首
　　
　　萧然一榻病相如独卧城南水竹居玉笥松楸怀故里青灯风雨课残书眼前文物交游少霜后园林橘柚余药里寻常筋力尽敢劳谷口有来车
　　
　　之武平生信不如衰年怀土事幽居山中已迫桑榆景天上重烦故旧书伏枕尘劳灰百念传家生计在三余邻翁花木春来好扶杖看花当小车
　　
　　次答杨少傅士竒见寄二首
　　
　　幽栖已出喧嚣外老疾偏怜见在身万里交游空对月半生风雨不知春当年玉署曾分直今日乌纱独制巾共道同时六学士香山居士一闲人
　　
　　梦中握手不知劳顾我犹穿旧赐袍茅屋江头真野老玉堂天上实仙曹每见杜陵怀李白何如若士望卢敖自怜多病云霄隔敢谓山林遂养髙
　　
　　○歌行
　　
　　卯山书屋图
　　
　　金乌出海扶桑红流光正照山之东千岩宿雾卷飞翠半壁晴霞明太空一双乔松荫华屋中有幽人美如玉青鞋布韈芰荷衣坐看碧草无尘俗黄鹂嗁处树阴多白鸟飞时溪水緑床头锦囊琴一张架上牙籖书万轴长年读书究典坟不知春暮花纷纷绛桃隔竹迷苍雪红药当阶动彩云昨日山中酒初熟故人早过清溪曲呼儿洗醆具盘飱莫厌山肴并野蔌太平无事不出门白鹤生雏竹有孙男长须婚女须嫁仙家何必说桃源
　　
　　琴清轩
　　
　　斑帘半卷垆烟緑时有凉风洒修竹明窻石几絶流尘横琴试鼓潇湘曲潇湘水云连洞庭木叶微脱秋冥冥东皇司命迎帝子赤豹文狸趋百灵改弦转奏凄凉调楚声激烈军心悄拔剑悲歌顾美人霸王力尽英雄剿须臾翻出离骚经孤臣孽子难为情玉鸾啾啾翔广漠云霓冉冉从遐征佩兰白雪相间作座中百斛骊珠落风雷骑气变轩昻六丁髣髴搜天荒牧犊哀吟双雉语七弦飒飒飞山雨庄周蝶梦漆园深芳草落花何栩栩谁知独有秋鸿谱冩出清和并凄楚几回剪烛夜中弹怳疑舟泊黄芦渚我生不省丝篁音奉亲髙堂唯鼓琴髙堂一夕萱花老落月乌啼愁思深乌啼月落银河影碧玉疎星光耿耿抱琴惆怅发孤吟梧桐露寒滴金井
　　
　　题颜辉沙漠出猎图
　　
　　朔风巻地吹白草阴山八月霜信早塞外马肥弓力强什什伍伍逰沙场沙场迢逓千万里白鴈髙飞天似水翻身满引乌角弓须臾血洒榆林里猘子交驰疾若风马蹄踣铁如游龙嵩岳髙髙双眼碧狐裘蒙茸鬓毛赤不覩沙场画里真岂知秋月笔通神祗今塞上烟尘絶羣部俱来贡金阙买缣欲冩王会图几度临风忆秋月
　　
　　题金侍郎墨梅巻
　　
　　屈铁交柯春十丈冷蘂疎花黙相向玉为肌骨水为神不受东风驿路尘自信平生心铁石岁寒长与冰霜敌相看东阁好吟诗寄语髙楼莫吹笛何当青子结长条商家和羮须尔调侍郎此画殊清絶展巻索题惭句拙他时乘兴过幽轩抱琴对鼔黄昏月
　　
　　万竹轩为胡员外赋
　　
　　髙轩亭亭荫修竹万个琅玕翠如东红尘一点不飞来日暖晴烟散虚谷谷中风动四山鸣耳边飒飒生秋声緑阴满地收不起秀色倚窻寒更清石床碧几净如洗拂拭孤桐泛商羽蛟龙舞落苍梧云鹧鸪啼破潇湘雨自从作官登曲台林间一一生锦苔苔深落叶无人扫白石清泉为谁好几回飞梦到家山骑得青鸾月下还觉来满眼失苍翠空遗杂佩声珊珊
　　
　　寒夜吟
　　
　　金壶水涩铜龙咽百尺楼头上新月一阵霜风入戸来纷纷吹转墙阴雪曲屏坐拥红地垆沉水烟清浮睡鳬锦衾不暖客窻梦可怜夜半闻啼乌乌啼夜永孤琴思凄凄烛影揺寒翠家在江南过鴈稀凭谁为寄平安字
　　
　　题古木修篁图为黄学士宗豫赋
　　
　　银河八月仙槎影丹穴千年翠鳯毛何人冩入画图里便觉气势凌云髙髙堂素壁净如拭对此令人心独逸炉烟茗椀清昼闲满地緑阴凉瑟瑟风霜揺落百草枯老干直挺青珊瑚日暮佳人倚空谷翠袖天寒谁与徒昔年曾过洪崖麓乔木疎林绕修竹紫髯逢着古仙人邀我山中骑白鹿白鹿呦呦南涧濵石床丹灶至今存当时采药遗踪迹此日看图劳梦魂
　　
　　题黄子久画
　　
　　我昔趣召上北京巨山五老遥相迎太守邀我开先行篮舆十里松风清溪流涓涓石齿齿采得灵蒲杂芳芷读书堂前空翠寒潄玉亭边古苔紫髙髙瀑布落悬崖千仭玉梁何壮哉飞流响彻碧潭厎双涧分奔万壑哀山人石上展瑶席坐对云屏倚空碧浩荡长吟李白謡登临不用谢公屐此时正值秋七月短鬓萧萧爱林樾轻雷送雨过前山一襟爽气飘寒雪同行佳人晚相呼月明归路闻啼乌扬帆直度九江去回看山色青模糊每忆兹游清兴发梦入仙家白银阙仙人邀我宴瑶台枕上觉来犹恍惚大痴老人絶俗尘画图最得匡庐真青天削出芙蓉秀香垆可望不可亲看图那知岁年老山中木落秋风早昨日人来问旧游白云满地生瑶草
　　
　　题杨庻子万竹图
　　
　　庶子宅中万竿竹飒飒清风动苍玉轻烟覆砌碧云寒初日卷帘晴雨緑开窻展席敞银屏琅玕直节髙青青湘灵鼓瑟众仙降翠旌缥缃花冥冥游尘影絶炉烟静坐中髣髴潇湘景坠露翻林鹤梦惊沧波激石龙吟冷退直归来月在门此中幽兴与谁论风前自把琴三弄月下还倾酒一尊酒阑琴罢月将落夜久秋声生屋角翻思昔在故园时留客烹茶更清酌堂中老亲年最髙萧萧华髪宫锦袍林间几杖从孙子辄向苍苔拾鳯毛画图潇洒诚清玩何以得之锦绣段他年烧笋共晨餐一笑相看还喷桉
　　
　　乐琴书处歌为沈修譔赋
　　
　　沈郎结庐吴山岑平生读书多苦心更将緑绮徽黄金七弦泠泠山水音我昔作官住吴下曾见沈郎最潇洒葛巾长爱北窻闲柴车懒入东林社亲戚何曾折简招辄向花前倾盏斝莼菜频分碧椀羮鲤鱼新熟芙蓉鲊一朝歘起登天衢环佩珊珊揺翠裾广陵不作中散操兰亭临得右军书却忆牙籖三万轴灯火幽斋隔修竹几回归梦逐西风落月分明照秋屋抱琴客里时相访琴中冩得神人畅一片青山云渺茫万里白鸥波浩荡他年致事归故林飘然更赋还山吟白头抱孙椿树阴教读旧书还鼓琴嗟哉此乐超古今
　　
　　送陈侍郎洽镇抚交址
　　
　　大将南征统六师临轩授钺当赤墀时来气感风云会义重恩承雨露滋侍郎潇洒温如玉佐戎妙选持钧轴清氷寒露贮金壶蛮烟瘴雾消烦燠富良江头秋日清舳舻千里连麾旌鲸波夜赤旄头落龙骧晓日飞天兵楼船昔者夸杨仆庙筭今知得孔明听笳月转青油幕倚剑风生细栁营赤芾翩翩归奏凯两阶干戚生光彩已宣德教被遐荒更播天声扬四海策勲宜列太常铭千载邦家埀令名男儿事业应须蚤肯待萧萧华髪生兹行又捧天书去逺人致尔思含喣黄金台前花乱飞请君且把征骖驻莫厌当歌劝酒频明日相思隔烟树
　　
　　题王孟端墨竹为邹侍讲赋
　　
　　堂前飒飒秋气髙王郎醉脱宫锦袍铜盘和露墨花坠冩出江南金错刀错刀纷披风雨急潇碧都含烟雾湿翡翠飞来楚客酣鹧鸪啼断湘娥泣一双琅玕千尺强空山岁晏饶冰霜傍有孙枝亦埀实会看翩翩仪鳯凰素庵无尘絶萧洒幽居如在青林下兴到髙歌淇澳篇闲来拟结山阳社更斸苍苔三径开拄杖时时好客来颠狂却笑刘伶锸烂熳时倾阮籍杯緑阴棋罢还夸敌彩笔诗成不待催几回梦绕青原麓白鹭洲前看苍玉梦回花暎玉堂清忽对画图洗心目何因置我緑绮琴为公一弹风满林
　　
　　頥庵图
　　
　　上清真人方壶徒寄我頥庵之画图淋漓犹带元气湿笔力直与造化俱苍松入云几千尺石壁倚涧青模糊其中茅庵絶低小緑萝阴阴兔丝袅琴瑟在几书连床终日怡然却纷扰青山万古不改色下有雷鸣合羲画逢人须是慎枢机养生岂在充肴核妻孥幸尔免饥寒儿孙尚愿保清白闲来石上横鸣琴时有玄鹤相和吟天风不断飘灵籁山髙髙兮水自深流云满地直堪把瑶台玉树秋潇洒紫髯九尺古仙人独跨白骡如白马红蕉之衣轻盈盈欣然邀我吹玉笙丹霞明灭降仙侣阴壑惨淡愁山精耸身凌空不可执七十二峯烟雾湿飙轮直度阆风遥落叶翻飞溪雨急自从作官三十年素餐无补心茫然乐天老去思香社摩诘平生爱辋川几回欲筑洪崖圃今日图中忽惊覩怳然境遇神明交一如梦里游天姥可怜多病鬂星星犹向天池接鳯翎衰颜渐觉同蒲栁徒对秋风想茯苓
　　
　　唐人羯鼔歌
　　
　　手如白雨点头若青山峯牙床不动花楸急太蔟震越凌髙空小殿风清日初旦云母屏开烟雾散千葩万卉浅含春一曲未终俱焕烂花奴秀莹玉无瑕砑光帽子红槿花絶伦之艺谁得似棃园弟子空咨嗟苑中正奏春光好如何翻作秋风早沉香亭畔走妖狐凝碧池头宴芳草长安月冷夜沉沉旧曲听来思不禁耶娑色鸡短无尾却忆开元泪满襟
　　
　　文箫彩鸾诗
　　
　　游帷观前风日清衣冠杂沓仙凡并踏歌不作春阳声步虚缥缈随鸾笙就中有女飘长璎翠娥婵娟颜玉赪藻翘金雀锵璜珩天香两袖罗衣轻素袍公子冰玉英偶来一见亲目成松阴满林空翠生步入烟萝谁使令山头宫殿开峥嵘云屏玉桉帘水晶夜寒桂冷风盈盈白鹤下瞰玄猿惊蓦然雷电驱六丁绣襦零乱收霞帡洞中羣仙不敢侦独与公子相随行随行复踏萝径萦金光时见芝草茎忽闻人间长短更天鸡嘲哳扶桑晴紫极宫前江水平欲渡不渡心屏营宫中道士栖干名欣然一笑来相迎绮窻虚敞华轩横墨池波暖凝光精八龙云篆隠不呈硬黄错落华星明城中车马声軿輷倚阑阁笔吟蕉栟药王山空啼晓莺闲却芝田春不耕朅来山下披榛荆修竹交花当戸楹药炉实对非卿卿岂有人间儿女情一朝云外来霓旌于菟髙举超抢攘手把芙蓉朝玉京下视野马喧蚊■〈亡上虫下〉桃花乱落红雨倾村童野叟走庚庚黄斑化作山石硁殷勤寄谢豫章城老鹤千年还一鸣
　　
　　题胡学士长林书屋图
　　
　　螺川之东芙蓉麓长林一带沧洲曲沧洲萧爽无氛埃埀栁阴阴荫华屋先生世胄忠简家百年门阀凌秋霞剩积诗书绵庆泽更开垄亩栽桑麻豫章一双出林樾六月清风洒苍雪平生读书不解愁有时乘兴登髙楼楼上看山楼下酌故人诗句频相酬闲来埀钓坐溪上亦有山花笑相向流水涓涓暎碧沙白云冉冉生青嶂幽栖只说山林好读书肯向山林老伊尹耕莘说筑岩致君尧舜应须蚤翩然鸣佩登玉堂手披云汉摛天章笔补造化妙莫当浑浑噩噩如虞唐几回梦绕长林下修竹千竿翠盈把朅来告谒归沧洲流水依然山更幽乡里儿童皆长大不是当时同钓游秖今华屋沧洲上旧种庭槐日应长留得诗书付子孙谩冩新图寄遐想寄遐想憺忘归乐天有约香山社却待他年老拂衣
　　
　　题王晋卿江山归棹图
　　
　　都尉平生志髙洁书画流传两清絶此图点染出天机万壑千峯生夕霏秋江浪白秋风急碧树依微空翠湿北渚沙寒霜鴈稀西岩烟暝归舟集山人何如栗里翁松间石上晚相从悠然笑别东林去溪外犹闻精舍钟看图不觉幽兴发满眼秋光动林樾会须努力尽王事他年归泛东湖月
　　
　　题竹鹤图为金学士赋
　　
　　吾闻画鹤贵冩神此图貌得青田真琅玕森森洒苍雪缟衣皎皎离红尘露下疎林凉影薄一声清唳穿寥廓髙人枕簟小窻幽髣髴梦回惊月落髙人自是仙之徒日挥彩毫坐蓬壶玉堂昼永松篁静时闻白鹤声相呼归来爱鹤玩潇碧虚室秋生风淅淅飘然便欲挟坡仙相与翱翔游赤壁我昔桐溪结竹亭养鹤曾读浮丘经仙都九老今寂寞对此白髪徒星星
　　
　　题杨谕德墨竹
　　
　　王郎泼墨冩错刀满堂阴森风雨号坐中宾客皆叹息一叶一叶秋萧骚怳如舟泊潇湘浦湘娥泣血苍蛟舞锦瑟无声暮色寒翠旌缥缈云漫漫酒醒推篷月初上烟消湘水平如掌此君隔江呼不来至今令人劳梦想先生清白世相传苦节由来金石坚世上繁华俱不爱独与此君同岁年
　　
　　题孔雀图
　　
　　有鸟有鸟名孔雀文彩光华动挥霍修颈昻昻翠羽翘大尾斑斑金错落由来丽质产南方丹山碧水多翱翔芭蕉花开风正软桄榔叶暗日初长忽闻都护啼一声山中百禽皆不鸣松篁引韵笙竽奏顾影徘徊舞翅轻炎荒暑热时多雨尾重低埀飞不举一朝笼养近帘帏可怜犹妒美人衣永嘉谢环善冩生画图貌得边鸾清老眼摩挲石苔紫浑似枇杷树底行
　　
　　雉鸡图
　　
　　有禽有禽曰华虫锦衣绮翼纷蒙茸从来耿介出天性顾盼矫桀勇且雄山茶花开雪初霁竹光满眼揺寒翠一声啼罢自梳翎石上雪花无数坠骁媒影絶虞罗休饮啄山中得自由羽毛英丽从人羡爪距收藏不妄投待得春来风日暖四野麦苗青纂纂桑下儿童总不惊飞来飞去乐时清老我山林迹如扫题诗空对丹青好不学援琴作苦吟谩想调羮跻寿考
　　
　　锦鸡图
　　
　　昔闻楚人不识鳯忽见山鸡重购之我今画图冩生态羽毛五色光陆离扶桑天鸡啼一声阳乌散彩天下晴此时山鸡亦出谷喔喔飞来耀林麓千岩万壑含东风杏花吹香春雪红顾影徘徊自爱惜扬翘耸翅纷蒙茸竹上花间日正髙向阳吐绶埀花绦吴绫蜀锦织不得戴胜偷眼惊伯劳切莫临溪照碧流对镜逢人舞便休舞多目眩终颠仆世人空诧韦公赋
　　
　　白鹇图
　　
　　白鹤缟衣而炫裳白鹇身玄羽如霜斑斑素饰暎红颊一足翘跂莓苔苍黄赤葵开花照林总有向日之丹心山深絶无罗网入山禽幽栖谢羁执饮啄飞鸣得自由风泠泠兮山木秋萧郎赋感会稽遇李白诗就黄山求瑶池水暖蟠桃熟阿母红颜双鬂緑阆风台榭月髙低夜深曾伴青鸾宿髙帝昔坐未央宫南越走献双雕笼圣明四海皆寜一嘉祥迭应无虚日
　　
　　题梅为罗侍讲赋
　　
　　碧玉枝头春一丈千花万蕊森相向罗浮月落参正横梦回酒醒冰纨轻姑仙飞堕瑶台晓萼緑华来青鳯小暗香隔断世间尘玉箫吹动琼枝袅谁知傅岩有老翁平生心肠铁石同一朝试展调羮手坐令宇宙生春风老眼看图临素壁阳和似得真消息呼儿把笔谩题诗他日流传浑浪迹
　　
　　四时词
　　
　　海棠睡足东风晓金垆香烬余烟袅游子伤春未得归迢迢緑遍天涯草锦屏围暖树交花清露流珠湿绛霞窻前有梦随蝴蝶门外无人啼乳鸦
　　
　　緑阴门巷埀青子庭院深沉双燕语金缕莺穿杨栁风白头人卧芭蕉雨林中新笋已交加犹自阶前有落花长卿多病心如雪闲却平生书五车
　　
　　银河星淡流云湿苍苔露滴莎鸡泣久客萧条未授衣谁家捣练声声急嘹呖惊闻过鴈低更堪乌鹊又争栖援琴欲鼓清商调月冷风凄意转迷
　　
　　开遍梅花雪初落深寒尚觉貂裘薄纸帐偏宜白髪酣茶瓯却被青娥谑闲来索笑对汤婆枕席相从年颇多莫怪老夫今冷落故衾犹是赐兠罗
　　
　　闻砧短述
　　
　　凉风袅袅天宇清寒蝉无声促织鸣邻家入夜动砧杵正是满空秋月明明月髙悬雨初歇闺中白练新如雪纔闻遽使客心惊断续更阑转凄切老夫蒙恩有赐衣授衣不起故园思即今幸逢太平世古来多寄边城儿
　　
　　续十二辰诗
　　
　　鼹鼠饮河河不干牛女长年相见难赤手南山缚猛虎月中取兔天漫漫骊龙有珠常不睡画蛇添足适为累老马何曾有角生羝羊触藩徒忿■〈忄〈士冖田疋，上中中下〉〉莫笑楚人冠沐猴祝鸡空自老林丘舞阳屠狗沛中市平津牧豕海东头
　　
　　寄虞都御史
　　
　　今之副都古中丞才华超逸众所称清如金壶贮寒露皎如玉树含春冰昔年钱塘作太守千里湖山歌杜母一琴一鹤镇相随藉藉声名在人口万里秋空一鹗抟昻昻风来动朝端胸中文史三冬足座上冰霜六月寒朅来诗篇烂盈轴错落明珠间清玉方期丹鳯鸣朝阳岂比白驹在空谷嗟余才薄竟蹉跎每爱新诗佳句多几度相思不相见其如屋梁残月何
　　
　　三友图为杨学士题
　　
　　苍山岁寒冰雪深草木揺落惟枯林黄鹂无声幽谷冻谁歌伐木求知音青牛老翁罗浮仙此君心同铁石坚千岩万壑岚烟灭直向山中傲冰雪夜半篝灯寻茯苓还将锦瑟邀湘灵天寒翠袖酒力重参横月落风泠泠觉来陡觉西湖晓暗香春动苔枝袅青鸾飞下五龙吟孤山千尺茆斋小自起开笼放鹤来水光山色静依依髙楼萧瑟华阳逺短棹平安剡曲归平生不解趋炎热劲节芳心共髙洁图画流传学士家华堂一见真竒絶
　　
　　题画龙
　　
　　神龙三十有六鳞变化莫测时为人歘然腾身入霄汉黒云涌墨波翻银阿香推车震天鼔不辞辛勤作霖雨田野芃芃长禾黍天下丰穰庆有秋白叟黄童尽歌舞功成敛迹还故山万壑千岩烟雾寒云去云来自舒巻从人写入画图看
　　
　　抗云楼
　　
　　会稽之山郁嵳峩若耶之水清阳波王家髙楼入霄汉緑水青山佳致多看山长傍雕阑立衣袂不知空翠湿八窻潇洒絶红尘卷帘直放流云入四时云雾宿檐楹玉宇寥寥灏气清手援北斗天枢近歌动银河织女惊海波翻霞初日晓空明逈接扶桑表青鸟西飞呼不来瑶池坐见蟠桃小越王台空啼鹧鸪范蠡扁舟隔五湖东山人去风流逺秦望雨来烟树孤德佑平章遗旧业子孙流传今七叶乔木阴阴世泽深文献足征光煜耀朅来从仕寓京师谒我求赋新楼诗杜陵右臂偏枯久展卷长吟两鬂丝
　　
　　题秋江独钓图二首
　　
　　放舟不向芦花宿醉后独持一竿竹青山两岸暮猿深风叶萧萧湘水緑白鸥惯听古沧浪鳬鹥却散随波逐
　　
　　右用栁子厚渔翁诗韵栁诗云渔翁夜傍西岩宿晚汲清湘燃楚竹烟消日出不见人欸乃一声山水緑回看天际下中流岩上无心云相逐东坡谓诗以竒趣为宗反常合道为趣熟味此诗真有竒趣然尾两句不必亦可愚谓必得二句庶趣逺而意足因题此图漫及之耳
　　
　　渔家几世住林塘朝朝暮暮见鸳鸯芦花雪暗门前路枫叶红埀屋角霜萧萧林籁吹清樾隠隠青山树如髪烟开一棹度中流持竿独钓秋江月
　　
　　右用蘓养直清江曲韵
　　
　　题胡庭辉画
　　
　　两舟系榜依林樾隔岸好山青一抹时时举网得新鱼衣食无忧生计活朝朝卖鱼收百钱烹鲜沽酒醉即眠兰苕无烟风日美緑水荡漾揺青天篷上扠鱼篷底呌举室谈谐杂欢笑想当开元全盛日渔家岂识租庸调百花烂熳曲江头楼船箫鼓任遨游渔舟此地诚寂寞何不移去生处乐
　　
　　江上载书图
　　
　　两崖壁立悬空翠瀑布千寻落天际萧萧碧树已惊秋矫矫长松不知岁素练横江清接天落霞流绮漾晴川蘼芜杜若无人采乘鴈双鳬亦可怜有书不藏庐山麓有书不载张华毂都将万巻付扁舟一如李愿归盘谷西风日夜吹瑶草流光冉冉催人老自少读书今白头抱疾守株空潦倒看图不觉心苦辛萧散深惭画里人圣恩若许归茆屋有书还教儿孙读
　　
　　居庸闗
　　
　　居庸闗山苍苍山头雉堞连云长一夫临闗万夫莫当古称秦闗百二强何如居庸殿朔方毡裘编髪俱来王此时正值天雨霜龙虎台前沙草黄天寿峨峨冠中央拜谒二陵心孔伤葱葱佳气浮苍茫神游不返涕泗滂天寒落日照大荒饥鹘啸风狐兔藏肩舆复度冰河傍仆夫黯淡颜无光皮裘貂帽冻欲僵举头但见南鴈翔居庸闗山苍苍
　　
　　还乡行
　　
　　束书辞玉京乘传发彩舟抗手别知已谢病归林丘春日初暄时雨霁冉冉杨花芳草细万里沧波赴海长一点青山与天际回首蓬莱隔帝乡深怀恩遇非寻常九重金阙空遗梦一寸丹心祇自伤忝窃荣名四十年素餐无补亦徒然野人只知芹子美菲薄难登白玉筵自从卧病心如水却爱归来花满川入门童穉牵衣喜一一从前问乡里少者添丁壮者衰老者丘荒多已矣山川不改色松竹应如故卜筑向林泉履道安吾素桓荣漫言稽古力杜甫莫叹儒冠误玉笥峯金牛步青鞋布袜苍苔路
　　
　　题画
　　
　　米老画图真絶俗后来房山继其躅意匠经营入渺茫一见令人豁心目秖今此图作者谁笔意髣髴房山为层峦日出翠将敛深谷雨过云生迟流泉涓涓落浅滩茆堂六月清风寒緑阴满戸不收暑上有好鸟鸣闲闗读书长年不知老白首为儒空潦倒下帷独坐懒窥园落花只遣苍头扫瓮中酒熟今朝开故人有约应须来无令行径生青苔有酒可斟书可读于人不求贫亦足
　　
　　庐山歌简正安侍讲汝申佥宪
　　
　　解帆落星渚正对五老峯五老呼不起鲐背云溶溶白云无心自舒巻云端秀出青芙蓉香炉捧日耸双剑瀑布倚涧生长风昔年过此游开先篮舆十里松阴连读书堂深锁空翠漱玉亭荒生碧烟山人坐我展瑶席石上题名多古迹我思古人欲见之后人视我今犹昔别后重来十七年朔风三日因留连时时举首候风色千里江湖浪拍天归来栗里思陶令髙卧松巢爱谪仙嗟我悬车能几月又复趋朝向金阙君臣义重不可留白头忍与西山别同舟幸得黄叔度促膝清谈忘旦暮买鱼沽酒不论钱锦囊更有新题句频邀侍讲来舟中酒酣击节意气雄划然草书恣挥洒笔势一扫飞鸟空人生如萍蓬嘉会良难得百年几回开口笑须信光阴如过客明朝风止水无波一棹夷犹奈别何遥望蓬莱佳气多重来却寻冰玉涧细和凝之牛背歌
　　
　　骤雨戏作
　　
　　飑风吹回雨如织黒云压空电飞急青山隔江烟雾深野水弥漫新涨入老龙身疲鳞甲稀变形潜蛰枯树枝天书夜下霹雳追老龙走出树輙披劈空拏云卷江水陇亩茫茫波浪起天公为民驱老龙老龙虽苦田家喜龙兮龙兮尔劳慎勿辞岁丰民足尔乃无事游天池
　　
　　踏车行
　　
　　低田已无水髙田干欲死北风暂歇复南风田头日日黄尘起朝踏车暮踏车朝暮踏车休怨嗟太岁在酉觅浆作酒田家五行其理或有可怜僧道行日中口诵经呗心忡忡青天云黒雨将至翻然又被风吹去惟天聪明岂不念农三日甘霖天下乃丰迎神赛社村鼔冬冬此时家家扶醉翁白云红树迷西东焉知阖辟由化工
　　
　　短歌行
　　
　　江村雨洗新秋出江上青山衔落日萧萧凉影下梧桐唧唧暗声鸣蟋蟀却思年少攻读书坐延爽气入吾庐当时漫学屠龙技抱疾闲来真守株既不能为陇亩之耕夫又不能作烟波之钓徒独携一枝笻竹枝緑树阴中时有鱼秋来春去只如此徒有虚名在人耳玉笥山前好墓田何不归欤空老矣
　　
　　雨中对双燕
　　
　　东风吹雨花冥冥雨中不闻啼鸟声翩翩但见新归燕春江浩荡春水生门前泥滑不可步落花乱点苍苔路双燕衔泥数往来往来只恐琴书污穿花掠水不辞频巢成哺雏良苦辛众雏长大各飞去茫茫云路知何处人生世上亦辛勤纷纭胶轕忘朝昏何如向长了婚嫁一去名山无垢氛
　　
　　灯蛾叹
　　
　　睡鸭烧残烟一缕桐花乱洒清明雨村居肴核亦随时侑以新蔬荐芳醑沉沉夜色入疎棂银釭结花金粟零有虫翩翩扑红焰飞去飞来不暂停此虫趋光不知止须焚翅焦身乃已翻身竟堕兰膏中汨没须臾宁复起鸣呼负蝂不虚传我亦因之戒贪鄙
　　
　　归田四时乐（效欧阳公作）
　　
　　自从辞家四十年归来华髪已盈颠玉笥山前有先业初因丧乱皆弃捐敝庐旧傍东湖曲城市尘埃常碌碌朅来卜筑向江村茂树清池贫亦足去时书册独萧然今见儿孙绕膝前落花芳草春风里策杖闲看人种田布谷声髙时雨足田中水满新秧緑麦穗黄时雉引雏桑叶稀来蚕上蔟架上雕琴久不弹书巻堆床亦倦看莺啼燕语清昼永竹簟试展青琅玕博山烟细茶初熟午睡醒来闻啄木门前驺从忽传呼惊起池塘双属玉梧桐雨洗尘歊清凉入虚堂白苎轻床前月色明如昼酒醒梦回闻鴈声袅袅西风芳草歇登山临水伤离别我独归来守一丘闲看飞萤自明灭东皋南亩黍离离好景从来是此时清池露白芙蓉发碧树霜黄橘柚埀邻舍相邀酒新漉家家筑场逢岁熟田头鸡犬自成羣原上牛羊还共牧桴鼔不闻烟火同青山逺近霜叶红论文时枉青云士击壤偶随黄髪翁幽栖幸出嚣尘外开轩日与梅花对子孙蠲复荷君恩老夫优游聊卒岁
　　
　　题张真人杂画为彭给事中赋
　　
　　上清真人富丘壑笔端变化多竒作清泉白石锁烟霞翠壁丹崖暎江郭何人开帘当翠微满目山水含清晖不见当年谢安石谁复载酒寻蔷薇老髯一棹依林樾投竿独钓寒江雪山中故人门巷深枉却子猷清兴发金乌刷羽扶桑晴江上青山开画屏目送浮云归絶岛坐延孤月来沧溟仙家洞房夜不扃玉楼朱戸流霞青碧弦当窻孤鳯语天风吹雨秋冥冥嶰谷春寒深莫测谷中琅玕动萧瑟缅彼猗猗淇水深千载卫风昭德音鹧鸪无声雷雨急湘娥锦瑟烟中湿回首巫山十二峯竹枝歌断行人泣银河一夜飞秋霜老树萧条秋叶黄枯槎上汉谁得见支机石烂莓苔苍棠棃枝重压青子菰蒲露白莲房紫一双鹡鸰何处来相对白头照秋水苹花揺荡水荇青江上鲤鱼吹浪腥钓取新鲈荐芳醑当筵不数五侯鲭滋兰九畹蕙偏多蕙多其如荆棘何骚人作赋不堪续洞庭日暮生微波岁寒山空雪暠暠独有梅花照晴昊西湖处士句新竒疎影横斜月中好真人奕世旧游从忽见新图思乃翁飙轮一去不复返东游蓬瀛西阆风真人朅来善继述乃知仙才不世出仙岩宿负几时偿雾阁云窻幽梦长锦袍给事金门客索我题诗壮行色摩挲老眼冩新吟一树梧桐秋摵摵
　　
　　晚凉步月
　　
　　緑槐初着花芙蓉叶已飞双燕引雏急相将辞我归伏暑困如酒凉风忽吹衣疎星散寥廓明月照书帏芭蕉窻下流萤入牵牛蔓上莎鸡泣八荒荡荡清无尘独望天河月中立
　　
　　月下闻邮卒吹小角
　　
　　緑树绕江郭槿花照篱落地偏无喧嚣入夜更萧索月出海东头飞光照林薄望仙亭中邮卒归手把小角行且吹夜静时闻断还续呜呜徒尔惊邻曲江城不见落梅花谁解卫公三十六
　　
　　闻络纬
　　
　　白露下银床梧桐一叶黄月华冷于水枕簟净凝霜西家篱上丝瓜宻夜深络纬声声急今年多雨蚕薄收窻下寒机不成织
　　
　　寓思
　　
　　红槿花开秋叶飞青山日落蝉声悲美人娟娟隔河汉玉佩明珰将遗谁别来岁久音尘絶徒有相思寄明月明月照人不照心海枯石烂思转深抱琴欲鼓无人听掩抑冰弦直至今
　　
　　草书歌
　　
　　怀素草书如行云将军挥洒下笔亲星河堕地孤月晓霹雳破雨千岩春亚栖痴俗不足数壮士拔山真絶伦近来学者失其真游丝走纸徒纷纭
　　
　　题李白月夜泛舟图
　　
　　夜郎长流无归期得归不受樊笼羁采石江头好山水鹡鸰留连花满枝几回泛舟过牛渚星河浮空月当午醉披宫锦倒芳樽何处有人歌白纻樽前对影成三人八荒荡荡清无尘举杯邀月月将落桂树倒挂波粼粼沉香亭前昔开宴羯鼓声髙花影颤一时冩就清平词白璧生蝇那得知自从弃置不复道緑水青山空寄傲春去苔生沽酒垆夜寒云掩烧丹灶诗巻空留天地间骑鲸一去竟不还若非琼玉烟霞馆定在蓬莱鸾鹤班马嵬魂断音尘絶终古长庚光不灭一抔黄壤枕江边至今犹照当时月
　　
　　寄答冯员外敏兼简尚书胡公
　　
　　眼中之人吾已老冯郎俊逸声名好珊瑚腾彩千仭渊圭璋献瑞五色缫昔年过从在直庐每有新诗多起予近闻制作才华盛却念山林风月孤人生七十古亦少抱膝长吟几昏晓展巻无心理蠧鱼钩帘镇日闻啼鸟过客稀疎门半开春风曲径长苍苔眼前无限闲桃李松竹青青手自栽使者逺来传尺素腊尽寒深冰雪冱目昏手痹猝难书回椷莫讶来迟暮南宫宗伯我故人音信虽疎心独亲燕闲接对如相问为道萧萧雪满巾
　　
　　二翁叹
　　
　　一翁行年七十八背似槖驼头少髪雨晴池上偶相逢揖我低头还结袜问翁此出往何方年年行贩走都昌问翁何自苦如此为言无儿身故忙翁今年老无官府又言有婿当门戸昨夜粮帖遣催科侵晨持帖下乡去平生逐末不耕织力尽身疲为衣食今年不似去年时血气又枯行步迟此去若归难复往只恐他郷不得归人生有身还有累在家无儿同在外
　　
　　一翁虽贫身尚强数年不见今还郷奔波道路何为者为人驾船走湖湘湖湘米谷贱如土人家急粜输官府商人得利不知止满船又载新昌纸日夜行船不得休遥遥捩舵赴章秋章秋留连竟不归春来几见落花飞今年里甲频催迫催得归来头尽白家中岁久贷人钱雇直都还偿未得不如近处卖钗环长过一月又得还
　　
　　四时吟三五七言
　　
　　春禽鸣春雨晴门外落花急池边芳草生故人髙阁谁相待童子小车空复情
　　
　　白苎轻纨扇清抱疾同玄晏传经非伏生緑阴满径红尘外独自微吟独自行
　　
　　髙云凉清露瀼秋声生逺树月色满虚堂宾鸿呌过沧洲去緑绮陈来曲已忘
　　
　　枫叶干菊枝残山林已揺落霜露不胜寒东风传得春消息一树梅花雪里看
　　
　　○七言絶句
　　
　　题米元晖画
　　
　　江波日夜赴沧溟烟树微茫岛屿青独泛扁舟江海上信知天地一浮萍
　　
　　画舫横流月满空钓竿微扬一丝风烟波万里秋无际遥见三山碧海中
　　
　　落霞秋水映长空千里江山入望中未解虎头丘壑意画图那识米南宫
　　
　　题梅竹
　　
　　云母屏间翡翠翎水晶帘外玉娉婷夜深吹彻玲珑曲浑似孤山月下听
　　
　　寄李用初
　　
　　秋风鸡黍画楼东十载江湖一梦中见说三韩风俗好只今人物故乡同
　　
　　一簪华髪老秋霜辽海归来逸兴长夜雨灯前思旧处谁家玉笛似山阳
　　
　　过太白墓谒遗像
　　
　　古墓荒凉半野蒿丹青遗像识英豪当时唯有江心月曾照仙人旧锦袍
　　
　　秋夜
　　
　　金炉香炉翠烟收凉月萧萧夜馆幽梦破梧桐干叶落谁家长笛倚髙楼
　　
　　中秋雨
　　
　　黒云低树影沉沉银箭金壶漏已深不见玉盘生夜海空闻黄叶下秋林
　　
　　芭蕉叶上雨珊珊秋满华堂烛影殷遥想琼楼风露冷天香不动羽衣闲
　　
　　秋雨
　　
　　客舍萧条兴味清綀囊犹有读书萤一帘细雨梧桐老闲冩刘郎陋室铭
　　
　　鴈云羃羃作秋阴冰簟新凉梦不禁窻下草虫相和起一声声似伴愁吟
　　
　　朝来白苎怯新凉雨脚无情拂画堂坐对紫薇花落尽何消一曲舞山香
　　
　　过滹沱河
　　
　　晓渡滹沱觉有霜白沙官道草茫茫秋深不见河冰合犹听行人说汉光
　　
　　白鹰
　　
　　茫茫沙草朔风髙一片孤飞白锦毛四野已无狐兔穴碧天空阔恣云遨
　　
　　谒河内公墓
　　
　　结缨不负升堂日厚禄何如负米时自古生民皆有死一抔黄壤令名埀
　　
　　过开州
　　
　　空将往事记前闻独有莱公此策勲试问帝丘都不省残碑只载镇宁军
　　
　　过大名
　　
　　古郡荒凉半水波昔贤名迹亦何多沙丘望断秋风冷荷芰飘揺满御河
　　
　　过兾州
　　
　　倦骑迟迟过信都洚渠霜落草先枯州人为说贤良吏古有苏章今岂无
　　
　　过白沟河
　　
　　往事悠悠逐逝波几多英杰此经过征骖斜日西风里犹听行人说界河
　　
　　桐溪四咏
　　
　　一溪流水碧于蓝日暖溪花醉欲酣山鸟独鸣人迹絶时看麋鹿下烟岚
　　
　　溪上山光翠欲流云边泉落石岩幽千竿竹影都无暑一路松声已报秋
　　
　　屋上青山山下泉溪头流出碧涓涓风清月冷虚堂夜时有寒声到枕边
　　
　　一夜溪风万壑哀几多黄叶覆苍苔等闲只有寒梅树冷蕊疎花独自开
　　
　　题邹侍讲竹石
　　
　　瑶岛轻寒暮霭青天风吹动鳯凰翎珊瑚影里无尘迹月色秋声酒半醒
　　
　　舟行晚咏
　　
　　月出长河浪涌金貂裘不怕夜寒侵鴈声落处风初起两岸芦花霜满林
　　
　　曾氏八咏为子棨侍讲赋
　　
　　九峯迭翠
　　
　　九朶芙蓉拥翠鬟卷帘相对緑云闲更邀李白题诗去宛在夕阳秋浦间
　　
　　双汉流水
　　
　　一径緑阴清杳杳双溪流水碧迢迢如何画得溪中景花映青山柳映桥
　　
　　龙潭出云
　　
　　百顷澄潭细吐云碧沙流水不生尘若为唤起龙行雨散作千岩万壑春
　　
　　虎溪积雪
　　
　　小小溪堂雪覆檐梅花枝上玉纎纎山头月落人初睡猛虎一声风满帘
　　
　　平湖夜月
　　
　　湖上烟消一镜平苕花风淡渚蒲青夜深独有湖心月还照当年学士亭
　　
　　乔木春阴
　　
　　乔木千章荫碧溪春深门巷緑阴齐杨花雪落东风软时有幽禽自在啼
　　
　　武城弦歌
　　
　　当年精舎蔼弦歌乐育菁莪雨露多共说故家文献在金鸡声里又登科
　　
　　竺台兰若
　　
　　石头细路长苍苔古木阴阴寳刹开莫道山中无惠逺时时人访虎溪来
　　
　　题共节堂巻
　　
　　翠袖天寒雪满林几回空咏白头吟夜深独有幽闺月照见共姜一寸心
　　
　　送陈宗显致仕还乡
　　
　　一别桐乡已十秋别来相忆思悠悠至今乌石冈头路并辔多应梦里游
　　
　　熏风拂水浪文斜五月轻舟定到家纨扇乌纱行乐处逢人笑折石榴花
　　
　　致仕归来白髪明麻姑酒熟日频倾醉时童穉相随去击壤康衢有颂声
　　
　　题静山诗巻
　　
　　寥寥灵响逺盘空竹上流云竹下风坐对炉熏无一事青山几处夕阳红
　　
　　过扬州
　　
　　旧说扬州天下闻繁华如梦欲销魂可怜杜牧多情思曾向樽前问紫云
　　
　　月夜过锺吾口号
　　
　　两岸虫声夜转多他乡无奈月明何碧天万里河流急倚棹长吟一鴈过
　　
　　下邳
　　
　　日落长河野水昏青山遥望下邳门舟人谩说圯桥近黄石于今庙尚存
　　
　　上吕梁洪
　　
　　乱石穿空迭浪惊乌犍百丈上洪轻扁舟载雨西风急试问徐州一日程
　　
　　细雨斜风拂画船船头怪石起苍烟仰看白浪排空下始信河流逺自天
　　
　　徐州十二咏
　　
　　百步洪
　　
　　九里山前百步洪河流如箭石当空黄头伐鼓穿洪去宿雨初收日影红
　　
　　戏马台（城南一里）
　　
　　葢世英雄酒一杯悲歌只使后人哀平生废尽屠龙技今日空留戏马台
　　
　　华佗墓（城南一里）
　　
　　徒把金针事老瞒千年荒冢朔风寒从来枉却陈琳檄到底西陵泪不干
　　
　　亚父冢（元时冢有光气盗发冢得寳剑　城南一里）
　　
　　三尺青铜盗岂知只因虹贯草萋萋鸿门玉斗空如雪拂袖归来路已迷
　　
　　向魋墓（城北二十里）
　　
　　荒丘浅冢草斑斑事在遗经不可刋石椁成来功已竭后人有法说邢山
　　
　　陵母墓（城西南一里）
　　
　　匆匆窻下取吴钩使者星驰不肯留遂使鸿毛轻一死却存马鬛重千秋
　　
　　子房墓（城北六十里）
　　
　　辟谷何劳禄万锺功成志就却辞封分明古墓埋青草始信空言托赤松
　　
　　刘向墓（城北二里）
　　
　　十年封事遗编在三尺荒丘宿草摧鸿寳浪传谁见得藜灯一去不重来
　　
　　留城（张良所封之地城北百二十里）
　　
　　偶然相遇若神交多少竒谋胜六韬辟谷归来应却扫如何四皓又重劳
　　
　　彭祖楼
　　
　　锡封曾奠大彭墟千古传来事不虚明月满楼尘影息仙人曾驾五云车
　　
　　燕子楼
　　
　　妙舞清歌一夕休繁华销尽彩云收多情只有乌衣侣终歳相看不下楼
　　
　　黄楼
　　
　　衮衮河流昼夜驰长怀太守筑堤时当年宾客黄楼盛今日荒凉读断碑
　　
　　夜过汶上马尚书墓
　　
　　华表苍苍立墓门百年翁仲至今存行人为说尚书墓何处流传有子孙
　　
　　东平道中
　　
　　白云飞尽碧天寒夹道青山马上看最是动人愁思处虫声满地叶声干
　　
　　晓过谷城黄石公庙（今东阿县北）
　　
　　月落青山露气清山头黄石立峥嵘萧条古庙无灯火惟有西风草木声
　　
　　题画四首
　　
　　青山千迭复万迭碧树前村连后村酿得松花酒初熟故人相与款柴门
　　
　　碧沙流水漾清溪溪口时闻谷鸟啼两岸好山明镜里扁舟如在越东西
　　
　　逺山凝翠横溪上流水浮花出石根时有渔舟来复去等闲莫认作桃源
　　
　　故园西畔是西山万壑千岩翠黛环今日看图隔烟水西风吹梦绕松闗
　　
　　过仪真
　　
　　迎銮驿前江水平落帆过坝蹔休程人家两岸埀杨栁时有飞花拂酒觥
　　
　　载得图书满画船倾壶况复酒如泉东风十里仪真路江水江花亦可怜
　　
　　南北颿樯会此津满江箫鼓载阳春相逢尽是他乡客莫厌樽前劝酒频
　　
　　重过扬州
　　
　　百丈牵江夜未休那知梦里过扬州春风二月蕃厘观不为琼花一少留
　　
　　雷塘
　　
　　吴公台下是雷塘望断春山碧草长却笑相逢追往事樽前犹说舞腰伤（炀帝问张丽华事见大业拾遗记）
　　
　　召伯坝
　　
　　召伯津头江水斜茅茨竹里有人家当年谢傅甘棠树今日春风野草花
　　
　　渺渺湖田草半青鹭鸶风里立亭亭忽惊船上金笳发飞过春山点画屏
　　
　　过■〈干阝〉沟
　　
　　春草萋萋春水流行人此日过■〈干阝〉沟想得都城车驾发五云缭绕护宸旒
　　
　　重过戏马台（在徐州）
　　
　　拔山力尽楚声哀戏马千年尚有台若使后人伤往事何能更醉菊花杯
　　
　　放鹤亭（在徐州石佛山）
　　
　　昔者高亭石佛山只今烟暝鸟声闲千年白鹤归何处惟有文章落世间
　　
　　隠隠青山晓雾开望中谁谓有亭台山人一去无消息空想仙翁看鹤来
　　
　　题竹
　　
　　一双琅玕势千尺满壁清风动幽室坡翁老可不复见梦入篔筜秋瑟瑟
　　
　　不受红尘半点侵月中时听鳯孤吟涔阳望断兰旌逺锦瑟一弹秋满林
　　
　　题子昻书嵇康絶交书
　　
　　飘飘絶俗嵇中散咄咄逼人王右军书罢潇然无一事鸥波亭上看晴云
　　
　　题一片秋意图二首
　　
　　袅袅西风生夕波萧萧碧树得秋多潘郎未就闲居赋白髪添来奈尔何
　　
　　欲擥芙蓉上采舟浦云烟树隔沧洲眼中秪觉秋光好何事骚人却怨秋
　　
　　舟中纵目二首
　　
　　秫黍萧萧弄晚晴朔风吹起鴈行惊牛羊满野无人问盛世中原见太平
　　
　　长河不断送行舟百丈遥牵晚未休望尽天涯秋一色蓼花芦叶水悠悠
　　
　　棹歌
　　
　　一湾一湾复一湾河流百折苦回环归舟尽日此中去只见黄芦不见山
　　
　　卜筑新成胡学士以诗见寄就韵奉答三首
　　
　　老来随处作頥庵容膝何妨小似龛终日掩闗人迹少絶无雄辩与髙谈
　　
　　小小茅斋不厌低频来乳燕欲衔泥亦知阶下难旋马肯向云中学养鸡
　　
　　百尺髙槐连禁苑絶胜花竹卜郊居樽前兴到频题句客里官闲儗著书
　　
　　题鸣鸠拂羽图
　　
　　日暖风喧泪竹斑鸣鸠拂羽树林间眼中正是春光好唤雨呼晴莫等闲
　　
　　题故元端本堂殿臣王熈临宋徽宗雪鴈图
　　
　　端本堂中酒未销侍臣图画冩前朝岂知夜半征车发雪落沙场鴈影遥
　　
　　闻杨学士士竒卧病赋诗寄简十首
　　
　　昔年我病公南去公病今令我北思怅望停云千里隔竹窻樽酒负佳期
　　
　　东里先生懒著书新栽花竹似郊居病来对客无谈笑麈尾髙悬室自虚
　　
　　近见椷书到玉堂忽闻伏枕意难忘形容不是縁诗瘦坐卧多因爱竹凉
　　
　　词垣罢直已多时窻户流尘生砚池事业到头须努力年过五十未应衰
　　
　　见说新来坐不眠重屏围暖拥青毡但闻子敬歌桃叶岂有杨枝伴乐天
　　
　　不见堂前雀送鳣只闻幽室药频煎越人亦有方堪寄却恐桓矦笑未然
　　
　　闻道维摩面欲焦他乡相忆客魂消亦知松栢苍苍色纵使经霜未肯凋
　　
　　先生何事最闗情人道如今太瘦生故旧年来多老大题诗不觉泪纵横
　　
　　看看腊尽又逢春想见春来气象新造物小儿徒自苦先生已办逐傩人
　　
　　昔年染翰共承恩今日看云忆故人两鬂萧萧空自老不才未有报涓尘
　　
　　松鹤图为师侍郎赋
　　
　　玉雪森森被羽毛一声清唳入云高翛然独步长松下曾载仙人醉碧桃
　　
　　梅雪金鸡图
　　
　　暗香疎翠晓凄迷正是山中雪涨溪咿喔一声红日上满林惊起众禽栖
　　
　　题明秀楼
　　
　　江流一碧际长空江上青山秀色重几度髙楼读书罢画阑秋水看芙蓉
　　
　　紫霞碧树绕沧洲满目江山入画楼想得楼中宾客散携琴还载木兰舟
　　
　　己亥人日是日壬子上表贺海平二首
　　
　　风不鸣条海不惊千官拜表雪初晴人人共说逢壬子预喜丰年应太平
　　
　　三日东风淑气生讴歌箫鼓满都城亦知客里春盘好还忆西江七寳羮
　　
　　题师侍郎画四首
　　
　　红白山花相暎开山中径路久无媒老翁不是看花客只共扁舟载鹤来
　　
　　几树埀杨覆水亭双双白鸟度云屏飘然一棹来相访正是山人午睡醒
　　
　　遥看瀑布落寒青野服乌巾自在行好似匡庐读书处满林红叶夜猨声
　　
　　千山万壑冻无声一棹夷犹溪上行兴尽归来卿莫笑多情何似不留情
　　
　　题平林烟雨图二首
　　
　　昔从三泖载舟还风起湖心烟满山白鸟沧波春浩浩暗红埀緑雨斑斑
　　
　　旧游长忆在余干几对琵琶烟雨寒白髪无情人易老画中浑似梦中看
　　
　　送胡文善还金华二首
　　
　　蚤登科第入词垣谒告南归又拜恩莫向双溪看明月白云深处有丘园
　　
　　都门三月栁埀丝歌彻桃夭赋逺归想得到家春似锦芙蓉孔雀烂生辉
　　
　　题许由弃瓢图
　　
　　先生髙致出尘嚣爵禄曾闻不可邀但使此心如止水当年何必弃■〈月翟〉瓢
　　
　　送朱孟德还宁夏五首
　　
　　担簦负笈出西陲两度金门射策时今日凄凉歌陟屺客窻清泪只空埀
　　
　　天涯望断白云飞洒泪那能赋式微满路杨花春欲暮不堪飞雪点麻衣
　　
　　念子相从今几年岁寒能守旧青毡扬雄已老侯芭去独立春风思惘然
　　
　　匹马征衫西入秦行人何处最销魂夜听青涧城边雨晓望乌崘山上云
　　
　　官道风清雨歇时青山如黛栁如丝丈夫不洒离羣泪无奈于今我已衰
　　
　　题郭文通画二首
　　
　　千尺长松山馆清小桥流水净无声落花啼鸟春风后野服乌巾独自行
　　
　　天际楼台望欲迷青山雨过緑阴齐扁舟载酒游何处不是耶溪即剡溪
　　
　　题梅二首
　　
　　冷蕊疎花雪半干溪风岭月共盘桓不随桃李争春色独向山林守岁寒
　　
　　平生雅操冰霜洁一寸芳心铁石坚莫笑根株空老大年年开向百花先
　　
　　题龚竹乡手巻诗七首（并序）
　　
　　故宋尚书吏部侍郎竹乡龚公墓铭一巻乃庐陵邓中齐所撰观其清风伟节具载诸铭独念自丧乱之表乡人文献故家零落无几公之孙与贤当兵尘澒洞之际寳藏斯铭若勅若公之所为诗文凡若干临终分舁子孙且曰不独守斯文而不失尚当思继其志绍其业乃为贤子孙其视世之分金帛委妻妾者贤不肖为何如今与贤之孙鐩字子谏由科第发身任兵科给事中才且贤他日所就未易涯量持此巻求题因赋七絶以冩其实云公名升字子辉宋理宗朝进士竹乡其别号也
　　
　　当年捧檄佐湖湘莲幕风清化日长从此飞腾霄汉近羽仪光采姓名香
　　
　　郎官花县鸣琴日御史兰台袖简时雕甍绣闼心如水白日青天事不欺（袖简谓弹留梦炎）
　　
　　五马庭前列绣鞍桃花流水兴漫漫林间甘露同谁采松下芝英只独看（竹乡知常徳有甘露芝草之瑞）
　　
　　敌将南来国事休钱唐王气一时收英雄多少风尘隔岂独文山志不酬
　　
　　万里间关赴行在天官聊复拜崖山当时空有虞渊志龙去沧溟竟不还
　　
　　黄杨山深风露凉徒步归来问草堂闭门读书人事絶澹逺阁中荷芰香
　　
　　华表苍烟锁墓田竹乡乔木尚依然承家幸有贤孙子翰墨流传过百年
　　
　　阅古作寄简子启八首
　　
　　诗坛莫笑廉颇老且放长兵接短兵批亢捣虚聊复尔堂堂正正鬼神惊
　　
　　下施雕琢贵天然绮丽犹惭泰始前到得西风尘土浄芙蓉秋水浄涓涓
　　
　　声律精严格调难更兼词气有波澜性情吟咏随时见雕琢何须刻肺肝
　　
　　险怪雕锼固验人何如平淡见天真若教渣滓消融尽自是冰壶不染尘
　　
　　鳯语梧桐鹤唳松龙吟秋水月堂空夜深灵响生银汉都付奚囊咏不穷
　　
　　李杜诗篇今古豪只縁体裁具风骚昆仑万折归沧海到底方知出处髙
　　
　　人爱新竒学晚唐弊贪犹谓作于凉若驱纎巧还纯古苏李当年独擅场
　　
　　句恋清竒体益卑辞工靡丽气还萎要知玉振金声处广乐钧天万舞时
　　
　　戱作次药名十首
　　
　　老树兔丝犹独活破窻故纸岂防风不闻海马肥羊藿只恐牵半踏鹿葱
　　
　　碧雪丹砂空想望天门逺志竟蹉跎红娘不见当归客老却菖蒲半夏过
　　
　　锺乳岩前石燕飞空青谷里麝香肥琅玕芝草应难觅薝卜蔷薇露满衣
　　
　　啇陆几年莨荡子车前马勒却回乡预知已有宜男兆夜合频烧安息香
　　
　　芙蓉露白菊花黄枸杞霜晴橘叶香金线重楼人不见景天海月夜茫茫
　　
　　蚯蚓结来成百合海羊鬬处即蜗牛莫认夏枯为益母须知萱草解忘忧
　　
　　苍耳藂边寻马勃桂花香里取蟾酥虎头蝎尾须知避苦酒酸浆不用沽
　　
　　休把天仙同鼠妇可怜地锦杂蛇衔山头黄檗心知苦井底青盐味更醎
　　
　　忆别琼筵苏合香忍将昆布作衣裳梧桐泪落浑如雨踯躅花开空断肠
　　
　　香残薫陆留云母冻结琼枝胜水晶海蛤羊蹄都谢却不贪五味谷神清
　　
　　题曺编修茅山揽秀图四首
　　
　　句金之山郁嵯峨独倚髙楼揽秀多苑君乗龙上天去芝草琅玕奈尔何
　　
　　千仞芙蓉秀入天纷纷空翠落帘前山人无事来相访仙得黄庭内景篇
　　
　　雾阁云窻隔杳冥华阳深处有金经山中杨许今何在多少残碑断藓青
　　
　　风生岩壑度松声百尺楼头月正明万物忘来心似水白云何事独关情
　　
　　题画龙
　　
　　曽将一寸沧溟水化作甘霖遍九垓卷甲归来能几日又随烟雾上蓬莱
　　
　　颐庵文选巻下
　
