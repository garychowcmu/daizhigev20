《四库全书 楼居杂着》　　（明）朱存理


钦定四库全书 

　　集部六 

　　楼居杂着 

　　别集类五 

　　明 

　　提要 

　　臣等谨案楼居杂着一巻野航诗稿一巻文稿一巻附録一巻明朱存理撰存理所作铁网珊瑚珊瑚木难俱别著录其它经子钩元呉郡献征录野航漫录名物寓言鹤岑随笔诸书凡数百巻今多散佚文征明撰存理墓志称所作有野航集存理自作募刻诗疏称选得一百首之外沈周题其诗稿亦有虽止百篇诸体备不拘一律大方谐之句今并不存考朱彛尊静志居诗话已惜其稿罕传则亡失乆矣此本为其族孙观潜所补缉中楼居杂着一巻为传写旧本其余诗文则从诸家选本搜集不及十之一二又摭诸家赠荅题咏附录于末仅成巻帙然其楼居杂着中陈子贞诗俞氏家集云林子诗虞氏书册席上腐谈夷白斋稿夷白斋拾遗杨铁崖遗文吾氏类集笠泽金氏书册宋人三帖石刻鸣鹤余音诸跋皆源委分明足资考证诗格虽颇清浅而亦翛然无俗韵均不愧为雅人之笔未可以残缺少之其王鏊募造野航跋一篇宜入附录而误窜于存理募刻诗疏之前葢编次之失今厘正之俾从其类焉 

　　乾隆四十六年十二月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　楼居杂着 

　　（明）朱存理 撰 

　　书陈子贞诗 

　　右陈子贞诗一巻得之笠泽虞氏读之而不能论其世及观顾仲瑛草堂雅集尝选其诗遂昌贞居云林栖碧诸家集中互见酬和之什想一时辈行风流文物可尚也或称子贞为考亭人考之实为京口人考亭书所先示不忘也子贞名方字子贞多游呉中故呉人得其诗而刻之岁久今无完帙盖子贞平日之诗必不止此丧乱之余什之一二而已其文尤不多见仅于陈叔方家见遗墨一纸辞语字画简淡不凡能造诣古人可谓名家矣友人张南伯氏好蓄书有子贞集曽许借录适有蜀中之游呉兴唐半隠亦尝谈及尚图访之此集倘得二家之本相与叅校増广俾子贞之诗得以行于世也成化壬辰岁上元日 

　　又题子贞诗 

　　子贞在胜国时所与游者皆名胜之士故有唱酬之作予既补刻子贞诗因附焉诸名胜为郑先生明德张外史伯雨倪处士元镇陈叔方华彦清辈若集中所载人物盖不止此此其著者也当夫诸君日事赓和吟坛之上其髙风杰句百年之下犹令人兴起子贞宋熙宁间丞相讳升之之后兄子原仕天台学正衣冠之家诗书之族可征矣子贞赴省试来呉元帅本斋王公招致宾其妇翁龚子敬集中所谓谷阳翁也子贞尝序彦清诗云诗由日锻月炼然后为工亦由随事感发肆然为之然后熟又尝手抄杜律一编朱书小字夹注其说某为对起对结某为散起散结或缘某句应某字或由某意发某语脉络有自来枝叶有所传子贞其知诗者也呜呼今子贞之诗何寥寥若是予搜访有年竟不能得其全仅于诸集中钞入以成补遗今年春南伯自蜀中还以前诺得示一帙其间篇多重复录止数首外有杂文皆为华氏著作碑板行状祭文之类子贞尝主其塾故也予家藏黄杨集小册即彦清之诗子贞所命集名而序之者宻行细字清劲可爱云子贞之笔盖子贞爱其人而录其诗也及观南伯假本似出一手殆子贞亲稿耳亦与叔方家遗墨笔意相同子贞之出处予不能悉姑记所知者如此癸巳五月望 

　　跋怀古录 

　　存理近得此编于其墓所村校中字多舛讹巻帙失次因为校写一过然不敢有损益其间恐失谢公纂集之意也盖其墓乃晋故将军佳城间尝往吊之拓周左丞碑刻归较集中小异遂依刻文书之又考晋书检陆机华谭传及杂出附见有涉兹编悉以附记并录今代石田诸君所贻诗章若干首别为续后存理距谢公修葺将军之墓时凡一百二十余年今祠墓复荒落祭祀淫亵无以妥其灵是知夫小子不能勇于义以启在上之人而兴复之也况前葺墓之日至正兵乱之际则谢公周令好义之心为何如耶则今此编固不及刻幸而钞本仅存亦若神物护持使之然耳不然何以表谢公之用心使吾辈得以快读成书哉公尝复邹忠公墓田着思贤录赖好事君子梓而传之公名应芳字子兰号巢老人二子曰木字玉树曰林字琼树成化十年岁次甲午孟秋日书 

　　募刻瑞云观碑疏 

　　窃惟瑞云观陆氏开山旧石碑黄公作记今其地兴创于兵燹之后故斯石埋没于荆棘之中使过游之客怅恨徒多访集录之家全文具在所谓不朽之托者将以传焉则其借重之辞也于斯见矣兹将命工砻石请名翰重书必求好事捐金俾斯文大着为题短疏特叩髙门倐尔完工就请留名石畔慨然乐助遂成壮观山中谨疏 

　　题俞氏家集 

　　郡学西有贞节之门者乃绍庵俞山人溍（名嗣之字振宗）所居即石涧南园故址也先曾祖母家与南园为邻成童时即知俞山人先生家在焉后过其居山人年已七十尚康健敎生徒十数人性坦率与物无忤园之中有屋三楹中揭以王清献公所书石涧书隠旧刻扁祠石涧诸像旁庋遗书竹树阴翳户庭萧洒如在山林中也屋后有秋蟾台呉门周浩隶亦山人垒石为之仍以其先命名台上平旷可坐四三人荫以茂木山人味淡泊读书暇灌园为事予尝至山人家必为煮菜作羮炊黍留饷荐以浊醪摘园果开觞于水边林樾即盟鸥亭遗基出鸥瓢饮予醉吟匏翁所作歌予系舟于树下命童子市沽烹鲜为山人尽欢至日暮乃返山人所藏石涧手钞诸易一百余册及古易三百余册集说三脱藁凡六十册通玄广见四十册老眼蝇头书也立庵文藁廿巨册并前代子昂与玉雪老人遂昌云林辈诸名胜书扁序记简札二十余巻山人喜予至出而观之或乞归山人不予靳也曰聚散有常散而得其人是不散也吾付子斯文有托矣惜其诸易与集说三藁立庵遗文往往为人所得予止存通玄残帙六册易说易外别传古易书十余册立庵所书荆南藁一册而已山人既卒又得其所集先世文翰名俞氏家集者一巨册计诗若文共若干篇山人手笔也予欲为编次重录一过而未暇为之念昔与山人观书饮酒嬉游之乐而今不可得矣抚此编为之泣下数行成化二十二年五月二十四日书于楼居之欣赏轩 

　　云林子逸事 

　　云林子在元季乱离之际鬻田产百千缗悉与张伯雨晚年流寓江湖间老而居贫然与世寡合云间有富人慕云林子名使人贽之以币云林子笑曰若亦知有我也受其币乃出扇索画即怒曰急持去吾画不可以贿得也其币裂散坐客而去云林子有洁疾每盥颒易水数十次冠服着时亦数十次振拂斋阁前梧石日令洗拭见俗子避去与畸人逸士依止僧房中萧条木榻篝灯宴坐时索纸作竹石小笔聊以自娯或旅泊风雨孤篷戏写平林逺岫古槎苔石亦自矜惜当时好事者购求之片纸重直早年间作绢素着色一二及写雅宜山图巨幅在人间识以云林子小印晚遂不复用印图成必题诗复书某甲子署其名东海倪瓒或曰荆蛮民凈名居士与云林子也尤善写竹枝清雅可爱又书朱阳馆主萧闲仙卿或戏书懒瓒及其字曰玄瑛或变其姓名曰奚玄朗毎扁舟过松陵笠泽间留憩陆庄所寓曰蜗牛庐与陆静远虞胜伯为友及怀荆溪山水之胜善权离铜墨官诸山往游忘返与觉轩王氏父子金坛张氏兄弟尤善呉城则与陈惟寅惟允周正道陈升方辈游尝自写影留正道家正道为葬志详其家世与生卒歳月继又得王宾作铭有鬻田一事而正道所畧惟寅贫为作疏僦屋居之子婿陆颐字养正辟私塾招叔方为师云林子为书币特厚云林子盖笃于义者也兄文光真人邵庵虞公为文光碑公复作隶古书之又尝为记髙风堂也予从正道裔孙汉昭家得观其遗像有伯雨赞其上云林子古冠服坐一匡床据梧几时握笔伸帋搜吟于景象之外几上设酒尊一砚山香鼎各一床倚画屏籍以锦裀上置诗巻盈束一苍头持长尘拂立几之侧一女冠左持古铜洗右携■〈奭斗〉水之器巾帨具焉予乃摸临一本轴而藏之云林子家祗陀里有清閟阁岁以白箓帋糊壁每易其旧者烧灰寘香鼎内取其细腻耳又闻其园林中有风叶坠地輙命一童子以针缀杖头出之不使点坏苔翠也于时有落花鼄网分咏之目柯丹丘尝留题清閟阁有絶怜髙栋可张画时有幽人来赋诗陈子贞亦有诗曰门前灌木春啼鸟屋外长松夜宿云剪得蒲苗青似发烧残香篆白成文云林子好焚香当时人有追寻者渔舟中闻芦苇间有异香遂为追者所获早年诗名馆阁当至正末飘流中作诗益自喜然信口率与唐人语合为文不蹈袭前人书学黄庭笔意不凡至于画法其合作者入巨然之室二米所不逮也陶南村谓其晩年率畧似出二手岂知言哉予好云林子诗得蹇氏刻本复于江湖上见其手迹一篇一咏录之成帙别为云林子外集一巻藏于家弘治元年十二月四日楼居风雨之夕灯下漫书 

　　题云林子诗后 

　　倪云林有诗名其诗清新简淡如不食烟火人语予爱其诗每见一篇一咏收录之近得义兴蹇氏新刻本叅校其所遗者存而萃集成帙多呉游之作也计得诸体诗并杂文通若干篇为外集一巻俟好事者刻之戊申臈月五日南窻书 

　　记虞氏书册 

　　笠泽虞氏为丞相雍公之后有名湜者老而居贫其先雍公遗像世谱手迹所遗古剑等物具在学士邵庵公省墓来呉所留诗巻其祖胜伯先生遗稿及诸宋元人辞翰累百轴古书殆千巻藏于家家惟草屋数间萧然江渚予知翁家在焉买舟造之翁适曝日南荣之下偶同一客往翁不乐拒弗之见期明日而予果再诣翁欢然延入乃尽出其所藏烂然文锦秀溢于目翁为鸡黍信宿之留所遗盛唐诗数家庄列诸子等书皆宋时纸版经收藏之家凡几印章累累相属后复得数种名不能具录叶文庄公时与进士郑公诣翁床下时翁方病不能起公一大臣其待乡老如此卒为撰志文俾葬先墓公于其家遗书一无所取止持丞相奏议一部付广州守沈琮刋行复见其幼子拳言于巡抚刘公荐为呉江县阴阳学正术叶公有诗示拳眷顾之意甚至拳既官病死而拳之命一何薄也其后丞相学士诸像皆为昆山族人启东得之世谱一帙有丞相家传十巻是胜伯手笔及备录世系等文与丞相数帖今不知流落何在所谓古剑者尚存一士人家杨铁崖作剑歌一通予别得之云丞相有古遗器四剑其一也而瓦琴石磬蜀王砚皆不及见学士书丞相诛蚊赋已归沈石田予亦得学士遗迹凡六帖胜伯所著鼓枻藁杂着文字鸣鹤余音共二三册并义塾序送胜伯求遗书诗文共二巻陈吉士玉汝与翁家连姻又多得其所秘者至今笠泽里中人有一二残编尚知为虞氏故物也瑞云观道士有丞相钧堂一帖今复归之仆矣太史呉公原博跋其后暇日理箧中之藏凡得虞氏者萃而为一因识此语俾知虞氏昔之衣冠家世之盛今之子孙衰替不能有振其先者虽然天道未可必也呜呼古今聚散为理之常又何足较哉 

　　僦松轩记 

　　溪之南为东郭主人所居居有二松殆百年物也童子时便已松下游矣距吾家仅一水隔二松髙出吾楼之表予坐对楼之上哦诗终日其得二松之胜心目相接若吾楼中有也戏名曰见松阁未暇为记己酉夏求避暑之地乃携书一束琴一张酒一壶竹床石鼎僦二松之下而居之日读所携书曰史记曰两汉书稍倦步松下时苍雪堕地清风爽怀有客过之为吾取琴鼓之再行予听之释然而虑忘翘然而思欲仙也客去月在松梢出匏尊自满引大白乃赋诗曰松下风来觉健人松间月出白如银烂然照我杯中物荡涤胸中万斛尘明日得戴石屏诗一巻读而题其后曰手把石屏诗松风吹鬓丝遗编千古在妙句几人知善本真难得名家信不遗（一作老子兴不浅髙名位自卑）连宵供讽诵字字是吾师后坐松下复有漫兴一篇曰溪南借我双松树六月虚堂面水开松下清吟成漫兴酒边凉雨洗炎埃一声老鹤月中听万里秋涛天外来自把残书堪卧读先令童子扫莓苔吾友杨仪曹君谦者知予有松下之吟毎约相过而不至乃赋絶句四首招之诗曰折简招君松下来松阴满地净无埃哦诗坐爱松阴合日日柴门候晩开松下欹眠客不来乘凉起坐一衔杯书声聒耳杂松籁白昼满天风雨猜松下翻书坐石床书鱼晴落砚波凉须臾月出照书上老我蝇头字几行松花浸酒酒应熟有客不来愁更多松下柴门空月色怀人见月柰愁何君谦遂来松下吟赏竟日而去溪上之人知予在松下有童冠数人来以予讲孝经论语之书予得以孔子之说导夫人而吾乐在于斯焉又赋诗曰松下行行二三子书声白日草堂开老夫把巻仍自读旧雨到门今不来苔石无尘棋局在莎汀有水钓船回秋风篱落同萧索独嗅寒花持酒杯乃重九日也是朝开霁晚复小雨水云道人逺过楼居遂同造松下作诗赠之诗曰道人被酒来何晚溪雨纎纎湿布帆早起新篇纪节序夜谈仙语隔尘凡小楼未足登髙咏佳菊那能致逺函聊僦一轩松下住野夫自喜为题衔玉山黄德专为作大篆僦松轩三字揭扁轩中一夏喜无炎热之苦日长无事饱嬉游赋诗消遣迨及秋杪盖今真得二松之胜又非向在楼中见也朱性甫自记 

　　题松下清言 

　　僦居松下日录过客之谈曰松下清言松之下所过客逺自西郭至者曰杨君谦曰都玄敬曰祝希哲曰史引之曰呉次明近自东西邻而至者曰尧民宿一非他势利之人过谈势利之事也今吾与客之所谈者又不过品砚借书鉴画之事而已幸无俗子来溷我松下饮燕酒惰客过止啜茗外他无以留也松之下设一几上可摊书客去随所得有楮笔即记客之言己酉七月 

　　跋刘太中遗翰 

　　予尝见太中公积书万巻购求不少吝可知嗜好之笃今与仪部此帖亦托购书也公既没叹不可复得公之翰墨矣渭阳之思抚之怅然辛亥三月廿四日题 

　　跋席上腐谈 

　　石涧先生注易外别有席上腐谈其易说既有刻本此编特手笔存于家黄岩林公守郡时持之而去其家别无副本至今呉中失其传矣庚戌秋与海昌董子壬会于逆旅偶谈家有是书又恐其名之偶同故致诘其所自云是黄岩人传录耳遂为之信既与子壬别欲走一价诣子壬而相去三百里之逺柰何今年五月冒暑访子壬值潢潦之际孤航渺然水天相接又复滞雨穷途坐卧篷窻之下兀然无聊者累日雨霁得抵子壬首以腐谈为恳而子壬之藏又已失去遂同过祝秋官处转为假之归幸此书又复来呉中斯文不絶仅如一线耳备书所自者示吾同志念予厯涉之艰好书不易得耳六月一日舣舟金粟寺午炊后题 
　　俞氏家集云腐谈四巻今止二巻今本曰辅谈者虽音相近而字画转讹不同必有据也后有宋元题盖全书也尚有书斋夜话松窻杂录毛诗弦歌谱俟访藏书家云六月望再题 

　　跋夷白斋藁 

　　夷白斋藁为王东郭家书籍李贞伯修郡乘时欲假而不得己酉王氏子从予游予得假归之观其所书笔画端楷行欵方整可爱且无一误字非今时之人孟浪钞写盖此集当时欲以入刻者也然不知何人所书东郭平生好钞写恐其早年之笔在王氏罕传于人予初得时已令诸生曽临写一部今归昆山令慈溪杨子器名甫原本装为五册计二百九十六番予甚爱惜此书因疏述于后谨藏之为吾小楼书巻之一 

　　跋夷白斋拾遗 

　　尚寳李公前修郡乘时先得海虞士人家本一册复有遗文三十五篇予悉录之今得王氏本相校异同于海虞本录出为拾遗一巻呉中尤氏藏遗墨数纸内有陈基传一通谢徽诗一首并存拾遗后 

　　葑溪编序引 

　　溪值葑门东故曰葑溪予家溪之上凡累世矣先公因以东溪自号溪之流带鄽市环城郭可以畊渔其间而乐为隠也国朝洪武初尚存耆旧文物之士方外髙逸之流能谈说诗书惇行孝弟习以成俗而今则衰谢不复得矣溪民凡数百家亦废兴不常倐忽如云浮而泡灭视今乔木仅存一二予所以惓惓于是编者以此余家旧藏先乐圃集中浮墩诗即门内所名龙舌垜继又得都君玄敬遗以叶水心文有葑门一篇而宋诗止是而已若元之名胜与今代之作系吾溪上人家留题篇什一一存录名曰葑溪编云弘治辛亥重九日朱存理书 

　　书杨铁崖遗文二 

　　蜀中刻东维子集一部刻手甚孟浪编者亦疎畧无次序问是何宦游人得漫抄而不暇校正者予阅之良为惋惜广东又刻古乐府一本昆山王氏亦刻此古乐府并丽则遗音刻皆不精予录此遗文计一百二十八篇皆李武选所示对校东维子集所遗者 
　　予得武选先生所借本录以成帙少时曽于诸友人家所见者悉为手录别楮一日捡得之又将萃集焉偶过东昆遇戚校书谈老铁之文乃出抄本四册传是郑进士文康家亦不为全编因乞归校诸本凡得若干篇通前共一百三十八篇武选又尝借予陶南村杂抄一册宻行细字凡八百余番皆元人文字其内有老铁文最多予录其目将并抄入恨失去原本云是松人宋主事家所藏何时得物色其人并得其书假録之一幸也辛亥九月十二日雨窻 

　　书吾氏类集 

　　吾子行所著学古编有刻本此予临写者也闲居录则抄本也今附其后又于虞山杂抄内有竹房集三巻予家有子招雨师文等篇遗迹一册录附竹房集后子行奇士也宋学士王待制王半轩皆为立传其死胡石塘作文塜铭予复于诸家集中有寄赠哀悼之作为附录一巻并为子行一家之言也 

　　野航诗巻序 

　　野航诗巻巻凡十以甲乙次焉名野航者野人所乘之舟泛泛江湖诗盟有年既得江湖之诗稇载而多录以成巻矣毎当柳汀芦渚白鸥眠处野航闲泊之时欣然出是巻而讽咏之亦足以兴起停云之思并收拾童子时获接见前辈诸老翰墨录之仍以接见先后为次弗较爵位与韦布为嫌也及所收凡为吾家题咏者一一存之人勿论以私己也盖以野航中所有者也如杜周二老天全完庵诸公手迹如新若今石田沈公尤多李尚寳呉宫庶宦游京师所得者亦是曩作仪部杨君养疾林下六载其作颇多示我祝君亦然都君有诗禁惟旧作一二篇昆山黄应龙与予相好又得相引见呉吏部诸君子故亦有诸诗也略为序例幸览终巻辛亥九日野航主人漫书 

　　与崔渊甫 

　　东林之别会怅然怀思寥寥末由一晤石鼓刻并仲穆之书二者俱昆山朋友之物是夕虽与谈尚未入手今得来教即命人去彼取奉求一赏鉴鼓刻赵撝谦收藏撝谦着论千言一时名流多为撝谦题识撝谦尝着六书本义深于篆学国初殆一二数仲穆书乃大篆所书御史箴一通笔意似碧落碑论者谓仲穆篆法髙古过乃翁观此巻信然执事通篆学当代博雅君子自能品评人还奉答恕不次某再拜 

　　答史明古 

　　承教墨兼惠新书感愧厚情所谕中散集曾于友人家借阅不及抄今奉去宣城集玉山名胜集计二册以塞来命水村图诗什旧为黄应龙借去取回寄上诸陆事迹仆曾考之未知其详执事土著必知之有陆行直号壶天陆翰林季道陆广季弘号天游生又有陆继善陆继之不知为父子伯仲间也或即其人而变易名字耳仆为执事作志偶阅古人集中必私识之若柳道传寗节妇传揭傒斯节妇诗郑明德简村顺心庵记挂蓑轩记胡石塘滴露轩记他日具其篇目采择之执事广博闻见不待仆之肤浅若此此亦但効吾力耳仆家居无事近成一编曾于士大夫家见所畜古人名迹题咏跋语必为求录积凡百种矣名曰欣赏集米元章有寳章待访周公谨有云烟过眼而止述其件目使人垂涎耳仆今备录全文可能一快读也但文府所秘一一不曾求录为憾凡入妙品者请以相助共成美事他日持观所谓奇文共忻赏也益之行附此草草另有玉山诗一本合溪别业诗一首就留邺架李少卿寄执事同汝先生书二封前者取去仆适他往儿辈不知失奉此缄今烦为转达幸甚初寒以时加爱不宣十月十二契生某再拜奉复西村先生亲谊阁下 

　　跋葛可久墓志 

　　余尝得葛可久圹志一通乃拓本也李尚寳修郡志乘时借去今读此志乃李环所作盖录本字多误处亦是李公以丘侯所得者也侯又尝令杜医官寄其家子孙志中所载可久著述甚多今非独其家片纸无存而人间亦少见之仅于无锡华氏传芳集中一诗耳意其全稿厄于兵燹中惜哉虽然藁或失之然篇咏流布四方未易冺灭若此予近过其家获观大德间清江黄省翁作白描葛恒斋寿像开元住山清荗赞其上恒斋为可久之父即应雷黄文献为铭者也曰信斋名应泽尚存信斋药室一即子仲正赵子昂为书葛仲正提举药室牌额周伯温篆书济世之道莫大乎医去病之功莫先于药凡十六字刻于堂间予为尚寳公拓之而去仲正即髙太史为墓铭者今葛氏为仲正之派可久之派盖当时徙他所遗书故物亦随流落于彼予之先曽祖母华孺人为可久外孙予小时尝闻孺人言葛氏家世今犹在耳两家至今尚为邻也其居在府治南彬渎桥 

　　跋林处士圹志铭拓本后 

　　洪武五年江夏魏公守郡时奉诏举行乡饮酒以宾介得贤之盛于时昆山周寿谊年百十歳呉县杨茂林文友九十余故特位三老人于众宾之上事载太史王常宗勒铭郡学今观周南老所撰文友志乃知文友之医传百五十年不坠家学者有杜氏也杜氏之药室曰生意堂实出林氏其扁题至今尚存故物则知源流有自来矣铭文遗去题盖近以南老家访其遗稿得覩手笔曰故林处士圹志铭藁与拓本上増损数字予不私予家乃出示杜氏之子孙之贤者曰允贽因为之赠弘治乙卯正月廿二日 

　　笠泽金氏书册 

　　景泰间予未冠即好书札家君喜为广蓄之一日偶得太玄一部上有笠泽金氏安素堂藏书印为识继得长条铜印安素堂三字予不解质之家君家君亦不知安素堂为何许人也久之有虞胜伯子孙家在陆庄贫而尚有所藏甚富得其金氏瞻云轩安素堂诗文零落断简数帋再得虞学士隶古柜轩诗此奇笔也学士于胜伯为从叔祖尝省墓来呉故有是遗陈吉士玉汝读书溪上时与余好古同心虞氏子尝挟书来售必过吉士寓馆互相购得间尝访吉士所谓金安素者吉士略能厯言而未详今年得此集于南园俞嗣之家盖金氏之先德可谓大全矣又得有余录一巻乃金南仲诗三十余首考之南仲乃安素之子安素与嗣之之先有姻尝为助刻周易且有手札留其家今观南仲诗笔即与此集无异信南仲所书也予家又有遂昌山人诗胜伯诗两巻书亦南仲然叹百年间金氏子孙已无闻矣其平生乐善好文后必有兴复云耳书以俟之 

　　跋学规刻石 

　　白鹿洞学规行世已久今刻石于南濠之乡社者贡士史君引之以饬乡之人士也引之家南濠始以呉县令邝侯之意建乡社亭因龛置其中文公先生敎人之言亦多矣徒以此为作郡时事遂用辅侯之德政云弘治九年五月十七日 
　　呉邑令任丘邝侯立乡社亭于阊门之南濠俾乡之人士习礼于此贡士史君引之家濠上推侯之意与里士沈器之刻白鹿洞学规于石龛寘亭中予惟文公先生教人之言多矣而此为其作郡时事遂用彰侯之德政且以饬夫乡之人云 

　　书会茶篇右会茶篇一巻白石翁为王浚之所作浚之性嗜茶煎法特妙尝载佳茗过竹巢煎以饮翁其好事如此翁连啜尽七椀形容其妙见于此篇他日枝指生继自来访浚之复为着论以及阳羡尹山二子盖又未从之试非吾浚之之伦也仪部君亦为之书然君深知茶味煎法故以浚之为贤邢子一论兼称诸君之长余复何言哉闻浚之吃茶处曰茗醉庐呉太史有诗题壁以为无功同其乡而异其趣者也余近日寻顾渚遗墟山中人有携茗汲泉者就石坐饮予然斯时不得浚之一会懊惋竟日今将叩浚之授以煎茶法再游顾渚雪泉一烹风致当何如也浚之有同志呉嗣业尤精茗事城居相近常于其家松泉斋中以惠麓新制紫竹炉■〈奭斗〉洞庭悟道泉供客而浚之僻处湖上远不能即此当径造其所谓茗醉庐者一饮三日以洗平生尘土肠胃再为浚之不一书也弘治十年仲冬十二日书于野航 

　　跋冠礼 

　　右冠礼一通佥事陈公永锡手笔也公景泰间致仕还呉移居葑溪上公之子教授君仕于外冡孙怀方将冠公欲为行冠礼考定经传故书此纸盖礼废久矣公始行之者也存理初弱冠游乡校日步趋过公之门每见公而揖之时公正误呉氏小学集解尝命存理誊写此纸亦公所遗家君者盖欲他日亦使存理冠而行此礼也公之意厚且博矣吾家与公仅一水隔公居水南面北结楼楼中多贮书自经传多经点校雌黄不去手于时公年七十矣苍颜皓发绣豸烜然常乘一马下上矍铄其出也未尝一至公府亦罕预宴饮公气直少容杨尚书仲举之京也公送之谓曰兄宜保晩年名节故一时士大夫敬而畏之公之颜貌去今五十年宛在目睫间也家君少从刑部郎中邹君克和习举子学克和乃公之子婿故又与通家之好实非他人比也存理不敢忘公之德保藏此帋亦既有年且不敢私辄以归其嗣人云甲子冬至前六日乡晩学朱存理拜书 

　　募刻诗疏 

　　伏以呕心少日已无锦囊之才流泪中年空有碧云之叹发白因他搜索而生雌黄正我推敲而用持去若干存来三二早蒙知赏前辈推毂之恩晚遇校编同学斤削之力拈出三十年之前选得一百首之外欲望收拾在后人子孙莫若流传于先时朋友刻梓不消学宋板之精鉴藻岂觊拟唐风之盛疏请诸盟义当厚助友生朱存理再拜 

　　跋宋人三帖石刻 

　　苹川李君治圃得石刻焉剔藓濯泉始覩字画盖宋之三大老手帖也其一帖李建中凡十二行一百八字建中字德中官至司封员外郎工部郎中尝为殿中丞掌西京留司御史台时称李西台是也其先京兆人居洛中以林泉自娯其一六一居士欧阳公也凡七十五字十行公之文章名位官爵古今知名称其淯井之作则其人可知矣而不著名位盖不可考其一苏子容名颂仅五行三十六字与宿州朝散者亦莫知其人子容泉州南安人徙润州丹阳官右仆射赠司空吾友龚九成以录本见示而未得拓本一瞻风采故不知其书为真行草也建中工篆隶八分于真行尤精其与发运正郎亦不暇考夫三刻者想一时真迹并蓄好古之家欲其流布后世故勒之石将垂无穷其心可谓厚矣然有幸与不幸焉其不幸一旦入耕锄之手视同瓦砾今幸而李君得之保如拱璧然信神物之有归也因知三贤文光焕发晴虹江汉岂终冺哉 

　　跋鸣鹤余音后 

　　右鸣鹤余音一巻所刻冯尊师虞学士苏武慢二家词也学士从孙字胜伯者居呉中有文称于时里人金伯祥与其子镠从游胜伯尝刻学士道园遗稿复刋此词皆镠手书也镠字南仲别有巾箱小板之刻与此无异胜伯装嵌成册手书跋后成化间予从其家得之求题于匏庵呉公公出示项秋官所作喜为书一过于此册后他日又得凌云翰之作附书之吾友沈润卿购藏金氏刻板今并二家以寄润卿俾续刻之云翰与秋官生虽先后同为杭人盖此词和者甚寡项亦将因云翰而唱和之者乎伯祥名天瑞与弟析居十年复合庭生瑞竹有杨廉夫郑明德一时名作美之别号安素其平生乐善尚义着闻乡邦实呉之名士也浸浸百余年间遂将冺没之矣故特于斯附见弗为赘也然润卿富而好礼少年嗜学盖与伯祥今古同心也 

　　题匏庵诗后 

　　右杂诗一帙乃呉文定公匏庵先生所作陈中丞成斋先生所书二公皆举子时也道谊相合气味相同非他人之为友者也中丞家陈湖之滨有书馆在葑门里文定有别业在东城下与中丞书馆近故二公数相会焉或饭后遂野步终日啸咏水边林下或止僧房茶话而已盖尤得夫丽泽之深后二公皆跻显仕惜今仙去久覩此宁不为宛在于时每二公有会中丞必折简招予手帖殆存百纸公负海内重名故感其义尤厚此帙珍藏既以归中丞公孙某某盖知寳重先泽者也诗凡若干首文一首计纸四十九翻中丞书妙真行间出清劲有晋人风度 

　　楼居杂着 

　　●野航诗稿原序 

　　世以位为诗轻重者小人哉里巷之见也人嗜荣利至于市朝而止矣乃诗亦然雅道蒙兀评赏不公与世态俱作可叹哉然隠士晦处丘樊之中迹不及四方交不徧天下无丰饩大势以招啖宾客使称已则其诗何怪不振悲夫惜哉彼市人者斯亦已矣固为骚友以知其情不肯出一语褒赏至又为指斥排弃者皆然则又可为太息者也呜呼惟女子则妬惟小人则忌揜能蔽才独何人欤性甫居呉葑门之外蚤歳力学左图右书殆于忘寒暑一唫一咏用以自适或应亲友之求或写胸臆率皆简淡髙古有味有法不落秾丽枯涩之境非深妙入悟乌能然耶性甫未尝自匿每亦流布人家而知其诗者盖鲜性甫岂徒自咏自歌而已哉推敲指点务尽情境亦诚欲求赏于知己之士也茍使其终身不遇有碧山双泪之叹则友朋奚辞焉今呉中诗家不少何不共扶少借公论于齿牙间乎性甫老矣诸公推毂骚坛幸甚杨循吉序 

　　古人为诗趋适既卓而涵量又充其命题发思类有所主虽微篇短句未尝无词组新特今人之诗自数家外能者甚众佳篇亦未尝乏而求其合作者则殊鲜焉余尝究之盖其率有二等而其病之所在则有四其率也守分者多疲辞腐韵无天然之态如东邻乞一裙北舍觅一领错杂装缀识者可指而目之曰此东邻裾也此北户领也是可谓之陋绚质者多儇唇利口无敦厚之气如丹青涂花伶人装女茍悦俗目不胜研核是可谓之浮陋也浮也皆非诗道与古背驰无惑乎其不合作也至其所谓四病则趣识凡近蹇步茍止望不出檐外行不越户限篇句之就如货劵公牒颛颛焉不敢超夐常状之一二抑又柢藴寒薄一取便竭言梅必着和羮道鹤不脱九皋至其命题发思往往茍欲娯人不由己主且多为俚题恶目之所萦绕号别纵横居扁龌龊庆生挽死妄颂缪哀大扺生纽性情趂人道路况其摹仿师法泄迩忘逺只知绳武云仍不肯想象宗祖呜呼以二率为之岐途而四病根乎其衷则何怪乎古诗之不复见哉仆少有志学诗然暗资谫学虽目力稍知毫厘如此而力之不远卒不能砭焫二竖自致古人亦可哀矣友人朱君性甫攻诗有年自集其所赋成帙从前后所操曰鹤岑集曰野航渔歌间以示余观君诗之佳已有仪部君之序在无待赘词窃喜其不堕二岐途有触鄙怀因为之纵论以自致区区之抱如此以相为商度之不知君谓如何也祝允明序 

　　●钦定四库全书 

　　野航诗稿 

　　（明）朱存理 撰 

　　支硎山再送文交木太守 

　　崇岭达深邃芳漪激寒泉言寻支公踪阅厯成千年鹤飞逺青冥有亭尚岿然草木属孟夏山水尤清妍祖饯此云再广林启长筵 

　　泛呉江 

　　一帆风便到呉江江上飞来白鸟双舟子饭时吾梦觉起看新月坐篷窻（以上见明诗综） 

　　送叙州太守呉惟谦 

　　柳暗金阊春未晴叙南太守欲宵征哦诗西日方成句借笠东家拟饯行笋苦曽闻涪老赋荔红遥想僰人迎莫言万里为遐郡须信文翁政有成（见寿康堂缪氏藏沈启南送呉叙州巻） 

　　题沈石田画安老亭巻（庚戌八月一日戏题安老亭巻与昆山黄德敷同集翁昔有羲之十六字石鹘等帖句中故及之） 

　　江湖寥阔竟谁之短疏徒令费我辞若以能存鹘等帖也知足办草堂资尘中两足未得憩林下一亭何不宜缥巻展来聊塞白落成还许再留诗（见李君实六研斋二笔） 

　　寄华西楼（见华氏羣贤余韵） 

　　几年宿别梦相牵乗兴寻君晓放船不使三叉顿（下逸） 

　　垂虹桥送戴明甫（昭）归休宁 

　　新安十日程足为千里游江湖志汗漫杖剑气横秋昨逢阿戎与之语知君楚尾与呉头不须琵琶浔阳郭泊此书画沧江舟飘然明发向何许长笛一声黄鹤楼寳带秋波启别筵垂虹晚日送行船白云似与越山隔明日还同呉地悬后夜相思各杯酒来年重会剩诗篇殷勤再写桥头景江冷丹枫岁莫天（见汪砢玉珊瑚网式古堂书彚考） 

　　贺肤庵先生致仕 

　　肤翁家近匏翁家二老风流世并夸归已一人今白髪门无五柳自黄花山林日月为诗社霄汉星辰逺钓槎莫谓草玄终寂寞还来旧雨有侯芭（见书彚考） 

　　人日即事 

　　新雪生寒晓欲消河冰渐解晩生潮庭禽初咔先闻鹊园卉将萌未及蕉故事题诗聊岁岁野人行乐自朝朝从渠寂寞如颜巷漫有春风酒一瓢 

　　元日谢呉南夫编修见过 

　　河冰结未泮寒冱连新正条风自东来草木当春萌尚阻不通楫散策循郊行内翰忽枉驾晩归不及迎于焉坐深恨终夕难为情能以贵下贱蓬荜生光荣 

　　寄吕太常 

　　根柢词林信有源太常清秩自殊恩朝端接迹曽班鹭门外重湖旧姓鸳（其居住有鸳鸯湖）四座倾怀同北海百篇得体陋西昆欲从翰墨淋漓处一纸千金未足论 

　　与丽文出郭访友 

　　春风反道日鸣驺坐有书声自满楼冻雪生寒光照几晴晖迎爽影侵眸一杯会合方开歳十里暌违已隔秋与客醉归还唤渡不妨惊起水中鸥 

　　题白鹤观道士莹斋号 

　　莹然有色出孚尹（音筠）举世相看总贱珉白鹤幽栖能脱迹黄冠清梦不沾尘云根瑶草千山晓月底璚花一室春对酒长吟苏武慢其人如玉合仙真（族孙绍曽藏公手书） 

　　银杯聨句（见杨南峯集） 

　　新成此银杯亟与佳客饮咸称量不及共讶深何甚（循吉）蛤唇自妙斲菊瓣特精锓器容见弘度制美出髙品（性父）周流爱危擎传观劳谛审巨哉真强呼陶然方觅寝（丽文）将酌更濯泉欲劝先敛袵莫嫌鱼菜薄须念风日凛（循吉）载浮乃不辞言归还数禀酌难壁弃余逊若袖翻渖（性父）呈筵已起畏到口先生噤子其俟能者藏诸姑袭锦（丽文） 

　　虎丘陈公楼 

　　芳春择胜作山游再过山中已杪秋岩菊有花撩客醉野人无事为僧留郡中白傅开新路池上陈公筑旧楼今古悠悠谈尘外吸泉聊自润诗喉（见顾眉虎丘志） 

　　野航诗稿 

　　●钦定四库全书 

　　野航文稿 

　　（明）朱存理 撰 

　　纪游 

　　端阳前一日过西崦访朱叔英西崦旧游也叔英故人也叔英喜余至速余登其新堂拜尊人八十三翁顷具蒲觞为饮杂以山果溪鲜劝酬尽醉留别有诗云西崦重游日东城阔别时新堂陪杖几旧谱合宗支新柳垂书幌红葵映酒巵烟销听欵乃风逺送吾伊好古吾同志寻幽君有期归舟山色暝正是雨催诗余之来也为访呉中故家文献叔英不以为迂言王清献公家蜀山不二里家有藏谱乃为之假故有好古吾同志之句饮散登舟将数里至光福寻张雪槎雪槎与余论别将三十余载相见各惊皤然为询野王谱雪槎告以故吾张氏从顾姓今始复之矣尚不忘其初作推本堂有匏翁首唱五言诗请余和之不及书即延入邓尉山后凤冈之前一草亭中治鸡黍相欵读其所自为草堂记雪槎请留题余羡其老年有此行乐喜为之赋七言一章邓尉嵯峨万叠青凤冈犹见地称灵默林数亩开新径萝薜千寻辟广庭博望古槎仍剡曲醉翁今记似兰亭岩花谷鸟供行乐日日春风不用扄晚同游光福寺寺僧普照及其徒晓谷出茗供引客入方丈观唐人诗刻野王墨沼是夕宿山中为赋诗云短策行行一里余松林过雨步徐徐半泓墨沼窥遗迹数仞龟峯望逺墟石磴夏凉青荔合山扉昼掩緑蕉舒夕阳突兀浮图影送目长天罨画如再请作龟峯记未暇复也明日饭于塔下而别便道访官桥叶氏求观宋金紫公之谱主人宗佩甫犹子秉衡出示之且幸观宋诰勅四道叶氏之居在雅宜山下沧湾修竹逶迤石径中而入登堂治具欢若平生亦为经宿之留明日别宗佩有诗野人夙昔抱幽期毎爱官桥风景奇水竹当门朝爽处山云入座夕佳时雅宜望去无三里金紫传来是一支酩醉不胜临别意从前应恨识荆迟慈溪锺正之昔有一日之雅适主宾塾乃得笑谈尊爼之间又可以为乐也日未晡过木渎登灵岩山而返抵舍已迫暮篝灯漫书时戊辰歳也野航居士 

　　龟峯胜槩记 

　　呉有光福山者一名龟山距县西七十余里相传梁九真太守顾氏之家山又传为野王宅山有寺后据冈阜前临林墅古殿修廊环抱林木蔚为古丛林也中有铜观音像水旱祈祷屡有灵应载诸名人碑刻并见朱乐圃图经续记可考殿有方丈壁间寘唐进士顾在镕诗刻后有墨沼亦云野王物沼水墨色如出污渠中盖其遗迹欤方丈西从石磴而上有浮屠七级耸出一峯之上即所谓龟峯也今年夏余来避暑山中登其絶顶回望天平灵岩诸山如在几席虽吾目短不能远眺是日也风清雨霁微日生凉而能豁然一瞬于轩楹之外波光镜净云帆风鸢渺在天际洞庭东西两峯涌出太湖之心若青螺然殆不可摸拟其形似也寺建萧梁时日就倾圯寺僧普照首发私愿辛勤修复崇台层宇焕然如新余方修郡志成凡山川寺院悉经纪载厓镌野刻又尝备录盖吾好游之心老而犹在普照请言然龟峯虽多奇胜而未有记之者长者光临必有以发吾山中灵秀之秘呜呼灵秀之秘必得磊落瑰奇之士标品纂述然后能发露于世顾余岂其人哉窃幸一览其胜自不能已于有言矧普照之请甚勤姑书是为记正德戊辰六月既望 

　　新建大有桥记（桥在莘塔村） 

　　呉江县治之东四十余里地名莘塔傍有桥歳久倾圮旧址仅存里人凌通慨行者之病涉也思欲新之而力有不逮乃告于乡之巨室冀助成厥志承事郎周君维敬慨然捐资助之其妻之祖母赵氏妻母周氏素皆好施闻之亦乐助焉赵尝以白金千两修县城之垂虹桥义声满邑虽积厚而人以为难今兹举也若易易然者凌君遂市石鸠工始于秋七月乙酉落成于九月请余易其名复征文为记余适至其所秋风泽国黄云满野得覩大有之年欢呼笑语闻于疆畔盖乐斯桥之成也因名之曰大有期以为岁之兆也众以为然又以为其乡人之庆也乡人之相率助君事欲坚久故君督事维谨而功颇大所费出自君无吝宜其归功于君诚为义举也已余虽不文恐后人昧于兴创之由故镵石以记成化甲辰十月朔长洲朱存理性甫记并书篆 

　　杨氏修墓记 

　　杨氏墓在呉县十一都雁宕村某字围氏之先德卿府君由昆山徙郡中入洪武初以富民久居京师归营葬地仅四亩卒葬焉子某府君孙某府君咸祔尝有过其地者曰后其有文而显哉迨封承德府君始拓之积劵凡四十纸为地通二十亩有奇正德戊辰承德及刘夫人以髙年相继寿终子礼部主事循吉丧次中日走墓所经营葬事以旧土稍下髙之四尺五寸许躬操量度殚心毕力有司遣人助之役悉谢却厥制前立石坊二环币垣墙坊前有池临池有屋池之阳将规以树植而未遑也明年己酉閠九月十三日合葬承德夫妇于斯自公卿大夫而下逺近会葬者千人既葬礼部君益葺治不懈谓前制未称访于堪舆家数人厥议弗协顷易邻庐半区倍其值而返其材遂更剏之向东有扉逶迤径自左坊厯祖茔至考妣塜之前隆阜植桧覆亭明堂中中设香灯几案摘封诰中语扁曰乐善慈惠旁构屋三楹塑髙曽祖德卿府君而下三像于左考妣像于右像之设尊所出着有功也若池之广袤减昔十之几树植加焉撤去池后屋凿堑三围环植蒲柳墓之背积土为崇丘旁筑金星二其平地凿土处开置田五亩兼供税事别建蓼莪亭以为宗人享馂所规模宏博于制弗越杨氏之墓于是乎大备矣窃怪呉中士大夫家牵于风水之说往往弃祖茔不惮数千里以求山地思为子孙利盖亦惑矣夫祖宗之心其为后人计于吾岂异哉君独不混流俗一意先墓而加治焉且其墓去家半里而近朝暮谒拜兼防樵牧其为利不既多乎君之识见则过人逺矣余受知于君谓不可无述爰为详书规制歳月以励其后昆俾无怠焉 

　　蠢斋先生传 

　　隠君子邢氏名量字用理号蠢斋学者称蠢斋先生自少以疾不娶居一巷中萧然室庐读书乐道以终存理少时从先生讲孝经论语日接见先生时年及五十不茹荤酒蔬盐不给其貌甚癯而丰髯服垢蹑弊混迹庸人未尝一至城府闭门静坐点校诸经及博观子史百家坐中之客惟禅人道侣有显者知先生因造门先生避去家畜一童既死无应门之人邻有代劳薪水者辄辞病革豫自为志有书数百巻卒后悉散去存理收其遗文数篇太史呉君序之太史未仕尝与先生游者也呜呼所谓独行不愧影独寝不愧衾先生其人也弘治四年三月廿四日门人朱存理谨书 

　　清微道院修三元阁募缘疏（都冏卿三元阁碑姑苏清微道院在郡治西宋端平中建于法师余灵山至国朝永乐初而废里人成普玄者募缘重建） 

　　伏以三元髙阁耸缥缈之云烟七寳诸坊阐清微之香火都彼规模宏廓爱渠栋宇髙明居士协心于肯构神天着力于图成小疏头敢相伸意大檀越惟愿发心金钱财帛之攸充木石砖瓦之既济轮奂美于兴复丹书饬尔经营遂令光彩此山门顿见神仙吾世界谨疏 

　　募修韩墅通济桥疏 

　　谚云修桥梁利人为事亦云舍钱财善者发心窃见韩墅村旧有板桥年深壊烂适逢瑞云观新来道士布施营修斯桥也东为龙江西接九里湖寺口而南则同里北即陆道判庄头通济之名于斯得矣方便之事谁不为之吾等不敢徇私匿已公辈犹当见义勇为他日桥成刻芳名千古后来客过觉风景一新 

　　葑门外马路北募造石桥疏上傅水部（辛酉正月） 

　　伏以出自葑门距城三里行由马路望处一桥实为舟楫之要冲勿惮人烟之冷僻陆以直通齐娄门去水则逺接呉淞江来若干将墩尚存古迹而金泾淹直泝上游每叹歳深木板之欹更恐霜晓泥途之滑将以鼎新革故施财须仗髙明务欲易名鸠工作事必期永久感德万人方便义名千古传扬江国云开特见波凌螮蝀沙堤柳拂笑看人倚阑干谨疏（以上见文粹续集） 

　　跋欣赏编戊集（茶具） 

　　饮之用必先茶而茶不见于禹贡盖全民用而不为利后世榷茶立为制非古圣意也陆鸿渐着茶经蔡君谟着茶谱孟谏议寄卢玉川三百月团后至侈为龙凤之饰责当备于君谟制茶必有其具锡姓而系名宠以爵加以号季宋之弥文然清逸髙逺上通王公下逮山野亦雅道也赞法迁固经世康国斯焉攸寓乃所愿与十二先生周旋尝山泉极品以终身此闲富贵也天岂靳乎哉野航道人长洲朱存理题（见欣赏集） 

　　与欵鹤先生手简 

　　史隋州昨附来和太傅公春日三首今奉去可装入佳巻一向有失良晤甚是为契阔不胜仰企草草不具（见憩闲堂顾氏明贤册） 

　　野航文稿 

　　●钦定四库全书 

　　野航附録 

　　○诗笔 

　　戊子春将赴温州杨君谦邀饯于虎丘同集者沈启南韩克赞二老复巾藜杖从子寿椿与朱性甫青袍方巾唐子畏与徐昌国并举子巾服而余与君谦独纱帽相对会凡八人人各为侣适四类不杂　　文宗儒 

　　鸟歌当离筵东风逗微雨会合饮中仙两两各相侣二老行纡徐二妙足高举儒袍联尊生乌纱对宾主酒半散林壑寻诗镂肝腑词锋挽落晖酣战走旁午冥搜隘八极光焰互吞吐珠玑落吾手拾袭谁敢侮悠悠大块内何物不参伍嗟余独行迈弃斥无所与 

　　寄朱隐君性甫 

　　自笑千金惜已捐陶然知命且随縁暌踈故旧家家酒狼籍图书处处船布被夜寒孙抱足柴门雪满客无毡陆游草草真成放千首新诗六十年 

　　劝性甫饮用韵　　沈启南 

　　喜君饮酒量不悭百壸五斗曾无艰鬓毛苦短日月老人生自忙天地闲红花灼烁雨脚后白鸥浩荡江湖间明朝又拟常熟去典尽春衫方始还 

　　榖旦喜性甫至　　沈启南 

　　城瀼高官尽有衙迂舟却到野人家偶谈山水悲筋力因怪儿童忽歳华白髪知春不如草青灯随眼漫生花遣懐慰客非无酒罍耻还当一载賖 

　　赠性甫　　祝允明 

　　百年贞白旧高楼傲兀风埃六十秋楚聘寻常来北郭鲁呼前后只东邱书抄满箧皆亲手诗草随身半在舟前辈风流惟此老天工都为后生留 

　　赠性甫　　邢丽文 

　　僦却楼居恣赏春临溪更得采香苹一瓢醴酒常浮月数箧遗书不受尘静语未尝关世务醉眠多是任天真耆年无恙贫无虑綘帐传经喜有人 

　　和性甫九日松下饮酒次韵　　邢丽文 

　　溪上翛然松两树共迎綘帐此中开闲人不许弹碁入益友从教品砚来千岁丰姿俱偃蹇重阳节序独徘徊诸生乞假成吾乐仰盻乔柯饮玉杯 

　　寄性甫　　邢丽文 

　　坐探诗翁兴不孤野航随处勘新图春风蒲栁鹅肫荡夜月丝萝莺脰湖两地独行堪贳酒一时相忆废操觚章泾流水清如渭泛览何人为接舻 

　　次韵性甫诞日与呉彭年会饮阊门　　邢丽文 

　　高楼张宴贺生辰岂是阳湖两客身车马不容惊里俗管弦嬴得沸城闉邵翁安乐无遗累莱氏欢娯有老亲自寿诗成吾合和共为桑梓百年人 

　　次韵性甫留题集福庵　　邢丽文 

　　性父多畜竒砚尝与人品序之禅院年深竹树匀磬声清彻了情尘空房独借高人榻委巷原依长者邻金石成编縁好古丹青落笔为留春岁穷莫叹居荒僻台馈邦侯輙命人 

　　性甫游杭以诗见示次韵　　邢丽文 

　　西湖佳胜播余杭一到千金未易偿避俗不趍公府畔懐贤先扣隠居旁清狂冒雨登黄鹤沉醉临风卧紫阳行李独携诗数首归来都诧少年埸 

　　次石田韵戏野航短视　　呉原博 

　　石翁目如炬下见渊鱼沉么么蝇头字夜读成书滛作诗调朱子譬如火铄金又如白日中光烛孤云阴其诗洵善谑当于古人寻嗟彼盲者病遇人惟听音其病最所苦画地不及瘖虽然苦若此乐师能鼓琴朱子却差胜瞳子职自任使见素服者何曾谓青衿惟恐醉生花酒至戒满斟吃吃手所抄书巻徧词林平生临池兴墨气识浅深时复暝焉坐雅思发孤吟要知视短者反视惟求心 

　　○传记 

　　阳南峯野航记 

　　朱君性甫作小舟既成与客泛之客曰君之有斯舟也其何以名之君曰我野人也造舟而成之是野人之舟也请题曰野航航固舟别名乎客皆觞君而贺之矣他日君以所谓野航者泛其客杨循吉出游循吉乐而忘归叹曰嗟夫异哉舟之所来同而人之所得异也吾往者以来求升斗禄出为千里游必假居舟中月余始逹昼不得伸脰夜不得展足令见舟则喀喀然思吐矣乃今登于是航也神和意畅不知其乐之至是也岂是日之风日清美而适与吾意值欤岂遇性父欤岂为见山水之故欤吾盖深思而得之较然知富贵之多忧而贫贱之易悦也而使吾忽将忘世而逃乎山水之中焉夫与其千里而困其身孰若片时而适其愿乎乐哉无易于航矣朱君闻吾叹也曰然则吾航之适天下亦有不得者乎愿执楫而终吾身焉弗敢言出矣 

　　祝肇金石契 

　　性父爰自弱龄夙勤文学阅三余以靡空揽五车而尤富书窥晋户吟升宋室接先曹之典型畅遗民之风格愿紬多识庸裨寡闻云尔赞曰 
　　野有遗良性父老矣深藏若虗博哉君子 

　　杨循吉笔记 

　　性父居葑门之外左图右书一吟一咏或应亲友之求或写胸臆之见率皆淡简高古有味有法不落秾丽枯涩之境其诗未尝自匿恒亦流布人间而知之者盖鲜 

　　何元朗丛说 

　　野航葑门老儒在荻扁王氏教书与主人晩酌罢主人入内适月上野航得句云万事不如杯在手一年几见月当头喜极发狂大呌扣扉呼主人起咏此二句主人亦大击节取酒更酌明日更请呉中善诗者赏之大为张具征戏乐留连者数日呉中旧事其风流致足乐也 

　　都元敬谈纂 

　　杜用嘉琼与朱存理朱凯交每访二子必先过存理下舆谓曰吾交凯在先谒凯而后至君家及至凯所留之饭不可曰君贫当饭于存理氏 

　　都元敬寓意编 

　　朱性父藏老米临黄庭经今归石田翁虞丞相允文手帖今归黄应龙又有虞文靖公楷书金刚经一巻 

　　呉文定家藏集 

　　自昔呉多名园在宋则朱伯原先生乐圃其名载郡志可考今呉县北一里废地数十畆台池窿隆犹有当时遗意也葑门朱性父自云出于先生遂好求乐圃事迹他日得残石焉题曰呉中三大老诗盖太子少保元公綘游乐圃而作而和之者集贤修撰程公师孟太子宾客卢公革也闲持墨本过余求言惟先生邃于性命之学著述浩秾为时儒师圃之所辟固将讲学以睦族求志以俟时者而一时宾客题咏亦岂徒为嬉游放浪之言而已盖余尝读先生之子发与其家人书叹故庐毁于兵火而谓圃中所存有朋云斋斋中有数石刻皆贤太守部使者乡邦旧徳宿望耆英之诗磨涤于墙壁间尚可观考此石岂其一欤今考三诗刻于元佑戊辰至今成化戊戌适四百年埋没人家忽复发露人不敢以石易之盖非重石也重其人也然则人可以不自反而力于德耶 

　　姚文毅棘门集 

　　先高祖贡生畸艇府君一日从病起过沈石田先生秋轩中与浦汝止朱性甫留连数夕咏哦稍倦有縳鸡携酒自墙东至者有纲河得鱼贯而呈诸客以佐拈题敲韵者沈先生作联句诗会记好事者争割取其诗为骚坛韵事 

　　朱竹垞静志居诗话 

　　性父晩年募刻已诗疏曰呕心少日已无锦囊之才流泪终年空有碧云之叹髪白因其捜索雌黄费我推敲抺去若干存来十一欲望收拾在后子孙莫若流传先自朋友其情甚为可悯祝希哲赠诗云书抄满箧皆亲手诗草随身半在舟沈启南题稿云虽止百篇诸体备不拘一律大方谐惜乎其稿罕传矣 

　　性甫先生墓志铭　　文征明 

　　吾苏有博雅之士曰朱性甫存理朱尧民凯两人皆不业仕进又不随俗为廛井小人之事日惟挟册呻吟以乐求昔人理言遗事而识之对客举似如引绳贯珠纚纚不能休素皆高赀悉费以资其好不恤也成化弘治间其名奕奕望于郡城之东人以其所居相接而业又相似也丽称之曰两朱先生正德壬申尧民死明年性父又死自两人死呉中故实往往无所考而求其遗书亦无所得惜哉初性甫尝相约为传不果及是塟而其子以状来速铭状固不若余能详也性甫长洲人宋乐圃先生之后曾大父元英大父叔明父颢母周氏性甫生颕异少学于里师觉其所业非出于古人遂谢去从杜琼先生游于时东南名士若呉兴张渊若嘉禾周鼎仕而显者若徐武功有贞祝参政灏刘佥宪珏并折节与交且推为后来之秀既而诸老雕落呉文定公石田先生继起而性甫复追逐其间最后则交杨仪制君谦都主客元敬余视性甫丈人行也性甫不余少而以为友视诸公为亲葢其自少至老未尝一日忘取友以自助也居常无他过从惟闻人有竒书辄从以求以必得为志或手自缮録动盈筐箧羣经诸史下逮稗官小说山经地志无所不有亦无所不窥而悉资以为诗其诗精工雅洁务出新意处追躅古人古人所著野航集君谦实序之尤精揩法手録前辈诗文积百余家他所纂集有经子钩玄吴郡献征録名物寓言铁网珊瑚野航漫録鹤岑随笔总数百巻既老不厌而精力不加又坐贫无以自资而其书旋亦散去每抚之叹息其意殊未已也而岂其遽死者耶性甫性闲慢待人无钩距晩岁嗜酒婆娑益事闲旷或时乘醉忤人人亦不以为异尤为郡邑大夫所礼前守洛阳史公新会林公先后修郡志并以性甫从事岁时乡饮必致为上宾时人荣焉性父死时为正徳癸酉七月廿又五日享年七十是岁十一月甲子葬陈公乡爱字圩先茔娶监察御史张惟善女生子四人男延娶汤氏建娶尹氏女适金爟范汝舟孙七人男曽庚干女适彭暐王普张源倪宥曽孙女二人铭曰 
　　维朱有闻自乐圃君徳言孔硕为时令人五百斯年耳孙其秩有贤一人性甫维克其克维何维文之杨维行之祥徳懿其章有嗟性甫少也则勤枕经籍书穷终其身抉摘雕捜既扬亦搉岂无利途弗易其乐其髪苍苍其视茫茫归视其家其书满床樽酒婆娑百年维适彼荣亦崇孰得孰失陈公之乡有玄者堂既藏既安后永有光 

　　●跋 

　　野航先生著述甚富按文翰林志铭所载不下数百巻（潜）从幼访求自铁网珊瑚世有刋本珊瑚木难好事传抄外祗购旌孝録一巻楼居杂志一巻并诗文数十篇因分类纂集附録名流诗笔传记墓志以存什一于千百倘藏书家有藏先生集或抄寄或走録不啻锡我百朋也族孙观潜谨识
