石莲盦汇刻九金人集　　（清）吴重憙 编

拙轩集（金）王寂 撰

●目录
卷一
卷二
卷三
卷四
卷五
卷六
补遗
臣等谨案拙轩集金王寂撰寂字符老蓟州玉田人登天德二年进士厯官中都路转运使谥文肃金史不为立传元好问中州集载其诗入乙集中而仕履亦仅见梗概今以寂诗文所著年月事迹参互考证知寂自登第后于世宗大定二年为太原祁县令十五年尝奉使往白霫治狱十七年以父艰归明年起复真定少尹兼河北西路兵马副都总管迁通州剌史兼知军事又迁中都副留守二十六年冬由户部郎出守蔡州二十九年被命提点辽东路刑狱章宗明昌初召还终于转运使之职而集中谢带笏表有世宗飨国臣叨预谏员语则又尝为谏官又有羣言交构挤臣不测之渊语而丁未肆眚诗有万里湘累得自新句丁未为大定二十七年世宗本纪载是年三月辛亥以皇太孙受册肆赦并与集合是寂之剌蔡州当以人言去国而集中情事不具其颠末莫能详也中州集称寂着有拙轩集北迁录诸书今北迁录已失传而好问所选寂诗仅七首及附见姚孝锡传后一首其它亦久佚不见惟永乐大典内所载寂诗文尚多虽好问所摘留别郭熙民诗诸联及蒋一葵长安客话所纪卢植墓诗逸句皆未见全篇亦不能尽免于脱阙而各体具存可以得其什七矣寂诗文清刻镵露有戛戛独造之风在大定明昌闲卓然不愧为作者金代知名之士见于中州集者不下百数十家今惟赵秉文王若虚二集尚有传本余多湮没无存独寂是编幸于沈埋晦蚀之余复显于世而文章体格亦足与滹南滏水相为抗行谨甄第裒缀厘为六卷俾读者揽其崖略犹得以考见金源文献之遗是亦可为宝贵矣乾隆四十一年二月恭校上　　总纂官侍读学士臣陆锡熊　　侍讲学士臣纪昀　　纂修官庶吉士臣汪如藻
●拙轩集卷一
金王寂撰
赋
五言古诗
七言古诗
◆赋◆
岩蔓聚奇赋
○岩蔓聚奇赋
伊合抱之岩藤迹其生之有渐挺标末其不凡商世用而尤赡裁挝马之短棰绾维舟之长缆斵滇池飞电之杖组湘浦含风之簟独高节之拥肿外累累然中歉顾匠石之数过不侧目而一觇有好事者非常风鉴破长桥之蛟卵剖巴山之猿嗛其混然而天成微斧凿之可验彼甆石虽洁而近乎俗金玉虽珍而几于僭当罇俎之胜处惟瘿君之独占惜流落于市井为时人之所厌幸淇泉之赏音辍酒直而见念不然则灰爨下之桐而失酆城之剑老人既归而谋诸妇曰我以酒隐处身纯俭欣此物以有托了吾生而无憾于是拨春瓮之嘈嘈漉乳泓之湛湛挹彼注兹十分潋滟追颜子之瓢饮陋管氏之反坫咀嚼石蟹之霜螯狼藉荷盘之菱芡少焉既夕风清天淡舞月影兮徘徊吸露华兮泛滟已而先生径醉也宫锦淋漓角巾敧垫卷河汉于一酌尽江湖于一蘸洗战国之蛮触吊古今之时暂陶陶乎释身世之羁缚浩浩乎谢功名之机陷然后神游八表兮其将以蹑冥鸿之背而探骊龙之颔也
◆五言古诗◆
题宝泉轩
咏张宫师二疏东归图
题季札挂剑图
跋羣麞出谷图
程尚书油烟墨
和陈抚巳送东坡韵
小儿难夫子辨（并引）
○题宝泉轩
野人强冠襟任事多脱略官府逃喧卑僧牕憩寂寞高情渺层云逸兴发幽壑山色为谁来秋光无处着颓红挂浮图涨碧分略彴天共水相合风催雨欲作渔歌散汀洲春相隔篱落属玉破微茫斜书洒寥廓幽欢殊未阑归兴辄作恶后会定何时期以辛丁约
○咏张宫师二疏东归图 【 案画史会要金太子少师张汝霖善画图当即所作】
战国事纵横廉隅初灭裂强嬴灰六籍名教寖衰歇卯金新典礼蠹简访遗缺人材就教育士检敦修洁贤哉二大夫梦觉槐安穴 【 案槐安国为唐时故实不应引用谨附订于此】 功名我何有剑首吹一吷约日俱移疾乞身良勇决两宫赆黄金恩遇顾不亵送车数百两祖帐都门诀冥鸿谢缯缴天马落羁绁倒囊促供具宾族相娱悦父子以寿终 【 案本传父子字乃承上文兄子而言此摘用未明并附订于此】 名声日星揭人谁不学步卒莫践其说寥寥阅魏晋得一陶靖节平生腰骨硬肯向督邮折后世无问津风流冷于铁龙眠以画隐游意睎往哲呜呼纸上影生气犹凛冽宫师廊庙具天为苍生设莫袭异姓封长揖稷与契云何眷短幅摸索墨漫灭况为山九仞一篑功可辍盍睎凤巢阁姑置鸥歃血方将荐庙堂微公孰曲糱致君尧舜上钟鼎载勋烈归艇渺烟波晴楼醉松雪古今虽异时出处同一辙款图幸不恶蚤计正恐拙两疏傥有灵抵掌冠缨绝
○题季札挂剑图
季札贵公子轩轩气凌云平生会心少四海一徐君相逢适所愿情话如兰熏徐君顾长剑意欲口不云季子心许之誓将归献芹驻节不容久骊驹促轻分言还访旧隐路人指新坟干将挂高木以示初意勤知已九泉下冥漠闻不闻今人交势利轻薄徒纷纷岂惟此道绝反是为虚文伯夷微仲尼万古埋清芬
○跋羣麞出谷图
我家崆峒南丁年习骑射每忆逐羣麞应手相枕藉一行吏风尘此事更何睱朝来阅短幅归兴辄命驾丹青知谁欤想与二易亚看猿良独痴失林还可讶尔躯幸无罪尔肉鲜可炙毛脐竟自贼何异狨与麝水草苟自足慎勿害农稼恐逢曹景宗数肋不汝赦
○程尚书油烟墨
书生短灯檠业苦孔之卓百巧出寒饿轻煤收纸幄鱼胞杵万计得此昆仑璞池沟终不变良质信坚确摩挲等肘印肝肾要雕琢是中自有乐未许儿辈觉堂堂地官伯胷次吞河岳隃糜优月给拜次岂不数人生几两屐迅景惊飞雹胡为事细碎刻意追古朴得非游戏耳一笑供掌握区区张与李小道安足学何当献天子毛楮仝甄擢增新汉文物润色周礼乐天章贶词臣宛彼云汉倬但恐醉常侍狂登御床角
○和陈抚巳送东坡韵
坡公守余杭饯客伤乍远人生贵知己旅退其可忍陈三天下士好德吾未见垂涎嗜熊掌摆手谢关键观过斯知仁如月蚀辄满闻风激庸懦所恨我生晚
○小儿难夫子辨 【 并引】
予奉朝命之夷门道过太行路左有二石像询其父老云此小儿难夫子回车之故地予恶其虚名而无实作是诗以辨之　　我行自并门道出太行岭路傍古石人髣髴类形影过客互传疑是非竟谁请会逢田舍翁荷杖雪垂领为问定何如愚蒙庶几警云昔东家丘厯聘入吾境偶此值小儿难诘豪且颖丘也不能对驱车返天井邦人思其贤想象刻顽矿始予骇其言嗔赤发面颈夫子圣者欤日月揭余炳岂闻采樵斧巧掩运斤郢翁徒老于年此事能不省翁闻遽愀然色厉声亦猛辙迹今尚存事况传已永书生多大言诡辩勿复骋信知端木赐下释东野犷正如与蟪蛄而语春秋景小姑嫁彭郎举世莫能整嗟哉吾道穷生死何不幸生而非其时伐树迹屡屏亦尝撩虎须白刃脱俄顷死为万世师庙貌多土梗自非二仲月门寮终岁静山魈与社鬼香火未尝冷此事固不平此心尝耿耿吾生赋拙直浪许近骨鲠与物例多忤所动坐愆眚愤世无奈何空令气生瘿
◆七言古诗◆
题张信道所藏李元素淮山清晓图
题雪桥清晓图
题高敬之所藏云溪独钓图
题张运使梦景图
王子告竹溪清集图
跋韦偃病马图
跋张舍人所收杨仲明天廏铁骢图
题高解元所藏武元直山水
觉华岛（并引）
留题觉华岛龙宫寺
拙轩
客中戏用龙溪借书韵
柳城西闻蝉有感
辙中毙龟（并引）
予以朝命催租河朔道出隆虑邂逅杨东卿盖栖霞隐人也尝许予小山以地远卒不能致约以后期故作是诗以为定券
土周仲山少尹寿
漕副刘师韩自辽西按田讼回仆率僚友迎劳于郊是夕仆酒战败绩明日师韩传檄再三竟不复出盖渠豪千饮而仆素不能也戏以此诗解嘲
题刘器之秀埜亭
送人官满二首
用时元瑜韵
送刘彦美
题左阁使琼花后士像
谢王仲章惠淮马
题刘德文乐轩
题中隐轩
○题张信道所藏李元素淮山清晓图
长淮宛转淮山麓浩荡淮光酿山绿侧峯横岭巧连延直自钟山彻浮玉晓来烟霭与风尘面目参差未是真中宵沆瀣一濯洗突兀了观清净身阳乌飞出扶桑路却拂羣阴披宿雾朝晖千丈卧长虹曙色半岩横匹素须臾溪壑渐分明怪底悬崖化赤城风传粥板僧定出露湿野巢鹤梦惊玄晖旧笔绝俗韵元素豪夺紫泥印秖今元素入穷泉惜哉一代风流尽
○题雪桥清晓图
山翁卧听溪风急夜半筛珠落牕隙千岩浩荡失故态万径荒寒灭人迹拏舟欲访戴安道截岸层冰正堆积翩然清兴不可遏侧望招提无咫尺摄衣便挈蛮童去秃袖抱琴龟手漆长桥蜡屐拄枯藤卓破横江玉龙脊粥鱼晨磬声未了扣门唤起弥天释开轩对榻谁宾主呵手续弦坐摇膝从来支许事幽寻放意茶颠恣诗癖虎溪相送尚迟留更待林梢挂苍璧
○题高敬之所藏云溪独钓图
疏帘留客昼偏长茗椀告罢新炉香主人不恤寒具手为出牙签古锦囊鹅溪半幅开平远天际归舟烟树晚钓翁蓑笠钓沧浪一波不动风丝软吾家旧隐柳溪闲误落红尘不放闲披图便觉清兴发恍若坐我黄芦湾黄陵翩翩贵公子爱画乞诗差可喜幸今老父眼尚明莫惜千金访茧纸
○题张运使梦景图
点鞭长算收余暇忙里偷闲真倒蔗北窗鼻息落庭花一榻清风不论价平生雅志一丘壑小梦江山犹命驾云低平野暗溪树雨淋层峯补天罅老农市酒唤归渡渔伯舣舟枫树下开囊检得春草句挥洒短轴争脍炙夜凉吹笛当抗衡槐火石泉足更霸披图撩我倦游兴念念莼鲈乞长假与君田里马牛风蜡屐篮舆趁莲社画工岂识梦中诗他日须烦息轩画 【 案息轩即杨秘监邦基善画金史有传】
○王子告竹溪清集图
溪山佳处多荒僻豹雾蛟涎断人迹纵能陟险一登赏重茧百休疲峻陟岂知城市有林泉杖屦相从都咫尺寻常四友会真率茗具酒尊随所适竹风细细几席静花雨冥冥巾帽湿逸休方与圣贤对观妙超然存目击吹台名士意领略手弄蒲葵坐摇膝吾宗盘礴拊长松似伤材大时难得漳川野老气豪迈陪谒龙颜秖长揖琴书笑咏有真乐不减仙翁戏巴橘九原死者如可作应恨乌丝欠珠璧兰亭滕阁久寥落岁月转头驹过隙愿君此画更珍藏此会他时恐难必
○跋韦偃病马图
开元天宝谁能画韩子规摹出曹霸惜乎画肉不画骨坐使骅骝减声价晚生韦偃非画工少也得名能古松试拈秃笔扫束绢便觉天厩无真龙胡不写明皇照夜白弄骄顾影嘶长陌又不写太宗拳毛騧百战万里轻风沙如何写此神俊物剥落玄黄只皮骨却思落日蹴长楸风入四蹄追健鹘呜呼往事今茫然矫首有意谁其传主恩未报忍伏枥志士扼腕悲残年安得老髯通马语刍秣医治 【 平声】 平所苦行当起废一长鸣要洗凡庸空万古
○跋张舍人所收杨仲明天廏铁骢图
大宛山下汗血驹麟鬐凤臆龙头颅黑花细洒云满躯倜傥不与驽骀俱黄金络头老京都注目落日思长途圉人仗棰不敢驱似听马语方踟蹰呜呼龙媒已矣夫林鸟恨对长风呼谁能写照开新图杨子妙笔非临摹愿君着意收画厨风雨变化防须臾乃翁丞辖翼帝车月旦人物评锱铢亍金但赏骏骨枯世上良马无时无
○题高解元所藏武元直山水 【 案武元直字善夫明昌中名士善画见画史会要】
洞清宗元不传法此老无乃得之心妙画通灵恐仙去须防风雨夜堂深斯人地下骨应朽此画世闲宁复有莫与纷纷俗眼看等闲却作丹青手
○觉华岛 【 并引】
予自少时即闻辽东觉华岛为人闲佳绝处凡道经海上未尝不驻鞍极望久不能去第简书有期不得一到为恨大定乙未之秋仲月十有四日予自白霫审理冤狱归投宿龙宫下院谋诸老宿期一往焉老宿曰今秋风劲波浪汹涌虽柁工篙师往来其闲亦不免缩颈汗背当俟隆冬冰合如履平地然后可着鞭耳予竟不听明日登舟行未几半风涛掀簸舟人为之变色于是收帆弭檝维石于北渡予叹曰此而不济则命也乃割牲酾酒投是诗以祷之遂复鼓枻以进已而风停浪静天水湛然极目万里恍然如坐大圆镜中指顾之闲已登彼岸舟僧询大德者谓予曰正直动山鬼诗句起蛰龙者信不诬矣予笑曰如二公者千古仰之犹太山北斗岂庸人末士所可拟哉是必怜其勤而报以诚也不然则刘昆所谓反风灭火蝗不入境者皆偶然耳虽然此一段奇亦不可不纪也　　宫亭湖神感且通往来送客能分风广德王祠祷辄应重楼翠阜浮霜空我行拟上觉华岛香火遍走青莲宫中流未济成龃龉船头西向旗脚东云奔雾涌白浪卷一叶掀舞洪涛中平生行止类如此凭仗愿有信与忠尝闻主海尊位置顾岂变化难为功指呼蛟蜃扫阴翳天水万里磨青铜解维转柁饱帆腹双桨不举追惊鸿兹游政要偿素愿勿使坐叹诗人穷投文再拜沥微恳为我寄语白龙翁
○留题觉华岛龙宫寺
传闻三山驾空虚珠宫贝阙神仙都茫茫弱水限舟楫人迹不到如有无平生点检江山好秪有龙宫觉华岛何年经创作者谁兴圣帝师孤竹老老人绝俗栖金沙岁久喜舍来天家悬崖架壑置佛屋突兀殿阁凌烟霞 【 一作开明霞】 乃知造物开神异故压祇园布金地四顾鲸波翼宝岩玻璃环拥青螺髻我生自厌熏膻腥坐觉两腋生清泠夜凉海月耿不寐几欲举手扪天星明朝收帆落尘土一梦回头散风雨向令坡老此经行想不愿为天竺主
○拙轩
拙轩少也绝交朋闭门坐断藜床绳据梧手卷挑青灯目力自足夸秋鹰一行作吏负且乘简书夜下催晨兴心劳政拙无佳称高枕缓带吾何曾年来安东逐斗升吻胶背汗疲炎蒸到官簿领交相仍临事自笑无一能督责老掾询聋丞曰畏罪罟空凌竞穷荒九月河水冰玉楼冻合衣生棱毡裘火坑寒不胜呼吸未免髯珠凝积忧蓄热邪上腾阿堵中有轻云凭临窗射日绝可憎决眦泪霣长沾膺初谓造物何侵陵细思无乃示小惩世医肤见浪自矜肝胆岂易分淄渑屏除嗜欲学山僧此理盖出三折肱斯文未丧信有征天其使我双明增要作楷字头如蝇表乞骸骨归丘陵负郭二顷产有恒堆盘苜蓿衣麤缯醉眠床下呼不譍自许此着高陈登饭余睡足搘枯藤老眼细数云山层
○客中戏用龙溪借书韵
太行西北云横目一日九回肠断续舍官就养诚所愿百口煎熬食不足逆行倒置坐迂阔相负此生惟此腹兹行远去父母国恋恋不同桑下宿山长水远苦愁人不觉秋风惊鬓绿平生拙宦失快捷方式兰蕙当门为谁馥文章既不一钱直五经安用窗前读东涂西抹竟何有坐叹马鞌消髀肉公家无补一毫发鼠窃太仓饕寸禄既无里妪谁乞火未有先容莫投玉天涯怀抱为谁开尽写穷愁入诗轴
○柳城西闻蝉有感
坡老放归舟系汴惊听骡铎鸣北岸文公岭外得京官照蝎壁闲犹喜见我今薄宦天一角适以平反叨使传柳城西路忽闻蝉驻马久之增感叹临岐凄咽固有意似对乡人论牛面吾庐环木夏阴合聒耳长嘶吾每倦安东地冷无此物所以相逢眷还眷晚风晨露汝易足何苦叨叨声不断商胡迁客泪横臆落日穷途方寸乱朱门砧杵快新凉乞汝秋天从叫唤
○辙中毙龟 【 并引】
予以公事按部郊行过污泥浊水深不没膝广可三丈许车辙中有乌龟伏焉首尾余尺予初疑曝背举而视之则头且碎矣予谓凡物之神无如龟者意其舍鱼龙而伍蛙黾者则必厌网罟搜罗之患以求自安今复死于奔轮之下岂灵于人而不灵于己耶抑吉凶逆定而不可逃耶政如嵇叔夜锻隐以避世反见谮于锺会竟不免东市之刑信乎死生有命修短有期彼有不顾名节徼幸以求全者未必然也予作是诗盖有激而云　　玄夫六甲存神气耳息绵绵口常闭会巢莲叶绿毛叟游戏人闲阅千岁吉凶未判倘谋及告以将来若符契江湖佳处多网罟侧足恐为人所制搘床钻灼事交病宁处不材从此逝嘉林居士强解事清江使者何经济泥涂虽辱固不恶所幸此身能自卫岂期曝背当车辙碎首奔轮翻致毙乃知生死有定数万物自然无巨细夔蚿多寡各安分椿菌短长均一世越人善疗卒兵死单豹养生遭虎噬尔今韬晦竟不免使我追伤收寒涕至人知命付一笑我辈情锺能不蔽千古蒙庄倘有灵须知曳尾非常计
○予以朝命催租河朔道出隆虑邂逅杨东卿盖栖霞隐人也尝许予小山以地远卒不能致约以后期故作是诗以为定券
嗟君学得屠龙手走遍人闲病餬口左携妻子右琴书却返栖霞老耕耦闭门闲草大玄经冷眼儿曹事奔走惠然过我便倾葢夜对寒灯共樽酒掀髯挥麈话平生河汉无声转星斗自言家蓄小玲珑坐使镌锼耻牛后书生嗜好固多诞不许千金酬敝帚山深但恨卒未致他日愿为吾子寿人生尤物安用多要与仇池为二友明年尺牍遣长须莫为先生化乌有
○土周仲山少尹寿
姬公勋业千古高云孙闲出皆时髦笃生夫子贤且豪风义凛凛魁吾曹词源万斛何滔滔作赋竟欲续离骚悬知富贵不可逃乡人莫敢轻韩翱长竿不肯惊鯈濠引手一钓三山鳌命也数奇时不遭屈为州县真徒劳不容吏手如桔槔干没遽止民无搔近出幕府持旌旄季孟伯厚胡为叨朱门瑠璃载蒸羔先生盘饭独溪芼众人醉死贪浊醪先生潄石羞醨糟仕者往往争锥刀既角而齿宁非饕黄金堆丘烂巾袍公独视之如秋毫乃知贤愚异所操相去岂特九牛毛久谙世味嚼空螯径欲脱帻诛蓬蒿吾君侧席登夔皐如君才气宁容韬苍生渴望方嗷嗷要使万类归甄陶礼乐具举弓矢櫜乐职颂德追王褒乞身归老只鱼舠烟波万顷翻葡萄蠹书卧看横长篙冲烟破月时嬉遨会逢石髓流清膏嗅如香粳食如桃方瞳了然牙齿牢人闲岁月从奔涛久厌浊世熏腥臊振臂一举辞卢敖黄鹄飞去壤虫号髣髴碧落闻云璈
○漕副刘师韩自辽西按田讼回仆率僚友迎劳于郊是夕仆酒战败绩明日师韩传檄再三竟不复出盖渠豪千饮而仆素不能也戏以此诗解嘲
刘侯士论推豪迈云梦胸吞无蔕芥兴来和月卷玻瓈累举十觞嫌未快我生不饮亦免强涓滴入唇亦狂怪螳蜋怒臂要当辙大白相浮争胜败初期坚壁老强敌督邮自困平原界鼓噪其如气已竭偃旗弃甲投戎械黎明檄战示巾帼曾未致师先瓦解君于伯伦当季孟我辱无功谩宗派服而舍之古善政骤胜且骄兵所戒济水焚舟会有时勿卑邾小撩蜂虿
○题刘器之秀埜亭
刘郎事业凌徐严风骨玉立高巉巉平生稚志在丘壑嗜好与世殊酸醎谋身易足田百亩 【 一作时人但笑家四壁】 活计秖有书千函 【 一作惬眼岁计书千函】 短衣绝胜杜陵老穷冬性命依长镵南城佳处有别业手种杞菊植松杉十年小筑直倒蔗佳木异果阴相搀 【 一作来禽青李阴相搀】 漉醅自有赤脚婢安用捧椀柔掺掺清谈到圣会心处目送飞鸿唯阿咸凫仙牓名以秀埜老子干此端不凡开轩如对龙眠画恍然坐我胜金岩期君少起赋云梦听卜区区陋毕諴 【 一作期君献起长杨赋后来未必数毕諴】 曲江灯月足行乐归路草色迷春衫却愁三径花狼籍燕觅旧主声呢喃功成事了当勇退北山勿遣移长缄我今出试已大谬画饼聊慰痴儿馋茂林丰草麋鹿性络脑不受黄金衔还家未有置锥地但免薏苡明珠谗头颅过此可知矣岁月飘忽追风帆他年定约卜邻舍屋茅为我先诛芟吾言要践不可食江水在此神其监
○送人官满二首
朔风吹云鴈程起木叶萧萧落寒雨先生官满游京华扁舟欲发湘江渚写诗饯别各尽觞遥瞻蓬岛三千里思君到日梅乱开瑞雪花飞凤城里　　草堂新成长独吟故人不来黄叶深茶烟昼消倦扫榻梅月夜冷慵调琴我歌骊驹饯君酒君出阳关伤我心长江东去浮画鹢怅望云树怀知音
○用时元瑜韵
广平平昔心如铁句法澄江湛秋月地炉无火耸山肩坐对梅花咀冰雪是中何好有底怜其乐自谓超三禅想君曩岁客淮上冻脚遍厯溪桥边见花辄饮醉即归龙蛇挥扫争新奇至今清梦时到旧游处尚记幅巾直掇横笻枝锦囊投我须鄙句正似西子枉驾招东施梅兮梅兮尔今但有一夔足世人未识本来之面目寄谢无为老衲他日但过时当为浮香主人留一宿
○送刘彦美
吾党之子来何独妙年器宇非庸俗初闻吾族尽穷窘次以平安报修竹挑灯把酒操南音似喜人声到空谷翻然语别得无情天涯况是平生熟
○题左阁使琼花后士像
维扬琼花天下无木犀避舍梅前驱梁园移植有深意要识姑射冰肌肤绝品岂知神所寓等闲未许京尘污空烦腰鼓揭春雷打彻梁州殊不顾明年诏遣归故宫玉蘂烂漫萦天风香闻二十四桥外热恼坐变清凉中世闲无物那容久一梦兵烟化乌有无双亭上月依然可怜空照传杯手何人收取斤斧余栗玉其色差温如三都赋客眼青白叹惜流落潜欷歔十袭珍藏咨国匠寸龛为刻柔示 【 音祇】 像祎翟煌煌玉座闲想见岳渎来稽颡岁时香火必躬亲灵爽舍此依何人酒胡贱役何足道居士强名安得神物理细思宁有闲牺樽毋忽沟中断不如涂樗社栎两不材得尽天年保无患
○谢王仲章惠淮马
忆昔短衣精骑射千金市马宁论价寻春不惜锦障泥归醉且无官长骂一行作吏遭羁束五斗红陈家不足骅骝卖却买驽骀夜龁空槽敢食粟年来可惜穷到骨奔走不暇黔吾突天公更使我马殂造物戏人无乃忽闻君厩有江淮种风入四蹄两耳耸惠然见贶颇周急幸免尘鞾行决踵投诗寄谢三叹息羞涩倒囊无寸积他年客路会相逢小倩梦兰吾不惜
○题刘德文乐轩
君不见达官火色凌朝霞传呼数里清堤沙门人故吏听颐指吹嘘一到枯生花那知任重责亦重朝服坐待晓鼓挝撄鳞逆耳事可畏四十未过两鬓华又不见朱门钱痴豪且奢氍■〈毛俞〉按舞催筝琶萍虀豆粥何足道猩唇熊掌来咄嗟那知中夜独不寐百万计恐毫厘差匹夫无罪死怀璧何异犀象之角牙人生快意在富贵富贵尚尔余何夸刘君适意殆非此其乐自谓真无涯官闲事少忧患少君恩饱暖及全家寿亲余沥沾宾友教子尚有书五车百年万事付杯酒部伍鼓吹鸣池蛙眼前识破两蛮触胷次不置千褒斜个中欢趣例如此回首富贵谁能加我今百指无定止负舍却羡循墙蜗思君清乐不可得对此况味殊不佳何时径往君家去主孟莫厌煎盐茶
○题中隐轩
君不见严君平梅子真成都卜肆吴市门万人如海一身隐外听车马争驰奔又不见介之推屈大夫绵山泽畔何区区孤高与世自冰炭甘焚就溺捐微躯两公朝市大喧噪二子山林更牢落混俗变姓良自欺卖身买名何太错我则愿师白乐天终身衮衮留司官伏腊粗给忧患少妻孥饱暖身心安况有民社可行道随分歌酒陶余欢经邦论道不我责除书破贼非吾干折腰束带莫耻五斗粟犹胜元载胡椒八百斛一朝事败竟赤族嗟尔安得为孤犊尘鞾汗板莫厌时奔走犹胜李斯相秦印如斗一朝祸起遭鞭杻却思上蔡牵黄狗况知富贵不可求侥求纵得终身忧不如中隐轩中日日醉倒不省万事休
拙轩集卷一
●拙轩集卷二
金王寂撰
五言律诗
五言排律
六言律诗
七言律诗一
◆五言律诗◆
被檄平田讼投宿兔山院留题
中秋月下有感戏效乐天
送王平仲二首
○被檄平田讼投宿兔山院留题
人事绝纷譊临轩面四郊松风清不断槐影密相交花蘂香蜂穴芹泥落燕巢他年香火社此地拟诛茅
○中秋月下有感戏效乐天
此夜十分满中秋万古情素娥应不老苍鬓可怜生追想欢呼处翻成叹息声悲欢人自尔月是一般明
○送王平仲二首
潦倒少矍铄臞儒余愚迂半面便健羡无渠吾胡娱袖手久不偶铺书如枯株索寞各作恶呼车姑须臾　　放浪曩肮脏囊装将长扬偃蹇晚倦献徜徉藏光茫着雨苦龃龉苍茫荒羊肠黯惨厌渐险彷徨伤王阳
◆五言排律◆
蔡州
挽姚仲纯
○蔡州
悬瓠城雄壮登临写客怀九州岛惟古豫千里控长淮极目栖林杪临芳瞰水涯南城新息路西市确山街门易朝金榜亭余阅世牌乐光睂拂黛溱汝股分钗八封坛微认三王冢密挨辋湖鱼唯唯壶树鸟喈喈颜笔龛尘壁裴碑瘗土阶卜蟾闻迈志系鳖近齐谐坡底为龙竹厅前系马櫰绝缨台泯没铸剑冶埋埋坡迹留任宅涪诗刻秀崖黄陂澄宇量许月旦名排秦赋敌扬子娄歌胜李娃越王悲壮志唐女换遗骸元济狂枭獍宗权暴虎豺土风敦俭素声乐绝淫哇玉粒家家足红姜处处皆吴氛熏雾瘴楚气拂云霾笋石当衙道仙榆拂郡斋王侯更庙狄富相捍潭柴竦也尝临判谦乎亦摄差陈翁孙接踵欧父子联阶观额因王觌民坊出陆偕许诗多散落叶记半磨揩往哲优师帅遗风轶等侪老夫为政拙雅志与时乖倦鸟收长翮疲鴑恋短秸江山题不尽吾已办青鞋
○挽姚仲纯 【 案此诗附载中州集醉轩姚先生孝锡传后绎后半首语似过墓下之作】
夫子人之杰魁然道最纯乡闾连沛邑族系出虞宾清节冰壶莹孤标玉树新妙龄探桂窟雅志傲蒲轮事业传衣钵风流表缙绅斗南惟此老月旦复谁人忍死哭亡社偷安笑具臣斯文虽未丧吾道竟难伸彭泽不书□□陵无负秦直从强健日收得自由身把臂言犹在回头迹己陈发书占贾鵩绝笔感商麟玄矣骑箕尾嗟哉厄已辰终天从此别穷壤向谁亲堕椁逢王果留灯待沈彬彭殇俱逝水孔跖共荒榛书带缘新垄笛声起旧邻绝弦双堕泪挂剑一伤神冢树悲长夜山花作好春龟趺平木杪谁为写光尘
◆六言律诗◆
赠李彦猷郭伯达二首
○赠李彦猷郭伯达二首
才气无双家世中朝第一名俦茂蔼登龙士誉醉挥倚马词头南郑囊封倜傥西昆诗律深幽自古卜邻识面与君正合交游　　豪气从来角出雄文未易肩俦学骥翻输牛后点蝇误失龙头经火初惊玉美饮风久识兰幽他日相期林下幅巾与赤松游
◆七言律诗一◆
寄王周拙道人
寄李致美
受谏职夜久不寐
予叨谏员恨无补报矧年来归计未成昼夕梗于胸中作诗以见意
至新蔡寓居开元寺暇日与文伯起登经楼赋诗寺壁旧有秦少游题咏计其年尚少于此作学官当时坡谷巨公皆推重意为远到而竟不然所谓方行万里出门车折轴惜哉
初倒蔡下已有春意
巩义卿游学蔡下积年今虽老豪气不除此州因兵火后乡校几废义卿独能徒步千里请所费于有司今复告成亦可谓能张吾军者也
方山闻有代者坐中或至澘然
思归
夜宿淮阴城下
故人翟仲谋潦倒场屋今复见之所异于昔者苍颜白发耳适以诗陈情辄次其韵因以勉之
鸡头
天德辛未家君守官白霫仆是岁登上第交游饮博皆一时豪俊于今二十六年矣适以审刑复来留数日故人高晦之以旧见访问当时所与游者往往鬼录高本富家今贫甚仆向最年少今老矣感叹久之为赋诗以自遣
日暮倚仗水边
别高丽大使二首
李仲佐辽东之豪士也初识于大元帅席上怪其议论英发坐客尽倾至于通练世务商较人物虽博学老儒或有所不及仆喜其为人临分以二诗赠行且将以为定交之券也
过代
题庄子祠堂
海棠
病起
张子固奉命封册长白山回以诗送之
寄题蜀先主庙
题伍员庙
送刘师韩归云中二首
丁未肆眚
高武略复和尖字韵见赠走笔奉酬
泛舟用王子告节副韵二首
春牛
送李致美之任云中
探春二首
题北禅寺用前韵
题佶大师松菊堂
送张希召二首
送张希召出宰赣榆
送刘子高宰新政二首
跋风柳忘牛图
三逸堂白芍药
元夕有感
次韵郭解元病竹二首
上南京留守完颜公二首
平夷道中二首
留题紫岩寺
投宿青山院中夜不寐
席上赠马杨陈□□□
游山寺
散策
自东营来广宁道出牵马岭岭西去路几半里松桧郁然桃李闲发问之云利器梁侯之先茔也其榇尚附浅土遂命酒哭奠而去公初待我以国士虽睌意少疏而恩礼未易忘也
再过坟下
易足斋
路逢安阳花酒问之云迓贰车于河上戏以诗寄萧彭老
跋杨德懋雪谷早行图
分韵赋松风得泉字
再游铁佛寺致奠王庭光
碧济泉清安寺
留题鼓山寺
渔父
○寄王周拙道人
几年风浪汨迷津一息烟霞遂隐沦结屋正宜居子午投巾聊复记庚申儿孙又继平生志姑妇能甘抵死贫邂逅相逢应笑我苍头华发走红尘
○寄李致美 【 案李致美名晏金史有传】
别来岁月遽如许鳞羽沈浮绝往还款接清谈思寓直未忘习气梦催班信知天上玉堂好何似江西道院闲他日相逢能似旧秖应君眼与南山
○受谏职夜久不寐
责重还忧力不任中宵未寝念之深姚虞已拱垂衣手山甫空劳补衮心仗马不鸣羞短豆野麋有志老长林横身会有涓埃报莫笑年来便学喑
○予叨谏员恨无补报矧年来归计未成昼夕梗于胸中作诗以见意
漏尽钟鸣谁执咎望轻责重难为功老蚕无地可作茧惊鴈见月思伤弓言忠政恐祝三佞句好岂辞黄九穷吾非匏瓜能不食朝暮喜怒从狙公
○至新蔡寓居开元寺暇日与文伯起登经楼赋诗寺壁旧有秦少游题咏计其年尚少于此作学官当时坡谷巨公皆推重意为远到而竟不然所谓方行万里出门车折轴惜哉
往昔秦郎妙天下淹留尝倚仲宣楼长材不用虎为鼠塌翼竟从蜩与鸠夭矫飞云蜕仙骨连卷雌霓落墙头世闲玉人岂复有应与晁张地下游
○初倒蔡下已有春意
向辞北阙犹飞雪及到南州便得春知有胜游供胜具况宜闲处着闲身江湖且作龟鱼主天地能容虮虱臣兀坐静思心语口此来无愧汝阳人
○巩义卿游学蔡下积年今虽老豪气不除此州因兵火后乡校几废义卿独能徒步千里请所费于有司今复告成亦可谓能张吾军者也
泮宫俎豆几息矣极力赞成时乃功词源滔滔注绝壑侠气凛凛凌层空乡人敢易苏季子坐客尽惊陈孟公相见明年春更好杏园人醉马嘶风
○方山闻有代者坐中或至澘然
五年不去任推挤惭愧铅刀试割鸡妻子久甘尘满甑儿童尝笑醉如泥恨无遗爱宽齐市空有余愚汗冉溪此去会应书下考于潜痴女勿轻啼
○思归
擢贾之发罪莫数君恩犹许牧边州梦寻蓟北山深处身在淮西天尽头袖手不应书咄咄乞骸端欲牓休休求田问舍真良策卧地还胜百尺楼
○夜宿淮阴城下
将军旗鼓渡中流明旦孤城土一丘埋没游魂随野草烦冤新鬼哭沙洲坐看赤壁飞灰灭行想金陵王气收惟有多情淮上月夜深还照女墙头
○故人翟仲谋潦倒场屋今复见之所异于昔者苍颜白发耳适以诗陈情辄次其韵因以勉之
忆昔妙年仝射策今谁存者苦无多酆城久矣埋长剑陶壁依然挂短梭铅椠功夫真戏耳虀盐活计奈贫何鹏图九万平生事老翮青云尚可摩
○鸡头
竹炉新煮软冰丸咀嚼宁忧齿颊干谁认鳖胎刳玉弹共惊蛟室泣珠盘芋头有味终难永菱角齐名不奈寒唤起旧年风月兴惜无千丈酒肠宽
○天德辛未家君守官白霫仆是岁登上第交游饮博皆一时豪俊于今二十六年矣适以审刑复来留数日故人高晦之以旧见访问当时所与游者往往鬼录高本富家今贫甚仆向最年少今老矣感叹久之为赋诗以自遣
忆惜登科正妙年鞭笞龙凤散神仙金钗贳酒春无价银烛呼卢夜不眠往事悲凉真梦耳故人零落独潸然临街父老应相识笑指潘郎雪满颠
○日暮倚仗水边
水国西风小摇落撩人羁绪乱如丝大夫泽畔行吟处司马江头送别时尔辈何伤吾道在此心惟有彼苍知苍颜华发今如许便挂衣冠己是迟
○别高丽大使二首
万里朝天礼告成归途冰浒积峥嵘相从遽作春云散款语何妨夜月倾两地关河伤远别一天风雪叹劳生他年币玉重来日对立罘罳眼更明　　送迓都忘百日劳匆匆言别奈无聊渡江相见迎桃叶分马能忘赠柳条烟抹鸡林山隐隐云横鹤野路迢迢君侯此去应前席为赞忠嘉事圣朝
○李仲佐辽东之豪士也初识于大元帅席上怪其议论英发坐客尽倾至于通练世务商较人物虽博学老儒或有所不及仆喜其为人临分以二诗赠行且将以为定交之券也
夤缘樽俎接雍容一洗从来蔕芥胷笑我残年方射鼠喜君巨手学屠龙闻名素重千金诺识面尤轻万户封指日乘槎吾已矣与君林下会相逢　　客路逢君盖少倾欢然相与话平生心胷皂白人伦鉴齿颊吹嘘月旦评鸡黍后期虽有信参商轻别得无情从今把酒须东望千里关山共月明
○过代
金波曾醉鴈门州端有人闲六月秋千古山河雄朔部四时风月入南楼汉家战伐云千里唐里英雄土一丘系马曲栏搔首望晚来闲杀钓渔舟
○题庄子祠堂
蒙庄千古骨成尘德业犹争日月新说剑似乎非圣作鼓盆聊尔见天真螳蜋恟恟人闲世蝴蝶悠悠梦里身才与不才俱是累先生木鴈请书绅
○海棠
轻红淡白天然态山杏溪桃不足多睡足精神闲蜡烛酒酣肌肉卷香罗都官有隙遽如许工部无情奈尔何流落幸遭苏玉局一樽相对为君歌
○病起
衰疲那复病交攻汤剂扶持幸有功床下蚁声端是妄杯中蛇复印件来空政缘造物偶相戏不谓工诗坐此穷三复佳章觉便健信知书檄愈头风
○张子固奉命封册长白山回以诗送之
劳生汨没海浮粟薄宦飘零风转蓬我昔按囚之汶上君今持节出辽东分携遽尔阅三岁相对索然成两翁健羡归鞍趂重九黄花手捻寿杯中
○寄题蜀先主庙
当年竹马戏儿曹笑指篱桑五丈高时也共诛千里草天其未厌卯金刀宗臣呕血重三顾嗣子不才轻六韬故国神游得无恨破垣风雨夜萧骚　　天下英雄惟使君本初之辈不须论初无尺土三分国遽陨长星五丈原简策功名成废纸岁时箫鼓闹荒村犹胜故国不归去叫断西风杜宇魂
○题伍员庙
蚤年亡命入苏州破越兴吴出坐筹可惜捧心贻后患遽令尝胆雪前羞忠臣竟受鲸鲵祸故国空伤麋鹿游欲向波神问遗恨胥山三月看潮头
○送刘师韩归云中二首
怱怱杯酒促行辀挽断征衫不少留别友情怀虽作恶还家滋味胜封侯鸡催淡月闾山晓鴈贴黄云马邑秋老矣仲宣归未得微君底处许依刘　　客里那堪送客行迢迢烟水指归程子规催促浑无赖秋雨留连却有情此日短亭轻折柳何时长路重班荆着鞭稳上青云去莫惜因风蚤寄声
○丁未肆眚
平生自信不谋伸媒孽那知巧乱真暗有鬼神应可鉴远投魑魅若为邻九天汉诏与更始万里湘累得自新天地生成知莫报一杯何日与封人
○高武略复和尖字韵见赠走笔奉酬
落纸千篇笔退尖我方刻画老无盐鼎钟之后知谁识糟曲其闲想自嫌顾冀北羣须伯乐嗣西江派得洪炎便当觅取高师着此去心颜更可澘
○泛舟用王子告节副韵二首
彩舟风软蹙波澜草草杯盘略解颜绿蚁浅斟金凿落青娥低唱玉连环忘机鸥鸟心情好信美江山眼界宽老矣相逢拚一醉正须丝竹写余欢　　勋业时时把镜看却嫌秋水照衰颜肘悬斗印惭分竹行恐泥封促赐环酒里光阴真可惜客中怀抱若为宽十觞一举君须醉念我区区亦鲜欢
○春牛
土木形骸聊假合丹青毛角巧相宜老拳痛手交攻尔粉骨碎身知为谁不似惊狂持索处正如觳觫过堂时漆园傲吏真达者未肯生为太庙牺
○送李致美之任云中
宸衷简在付陪京摩拊疲氓藉老成金阙共瞻卿月出野人相庆福星明先声雷殷妫州路和气春回魏帝城想见郊迎笳鼓竞吏民惊叹彩衣荣
○探春二首
和气融融散薄原东风应已入东门 【 坡云东风未肯入东门】 弄晴野鹊翻高树趂暖家鸡啄破垣浅绿未生挑菜渚嫩黄先报探花村安排诗酒相追逐聊慰天涯倦客魂　　拨忙骑马到郊原绝胜喧卑倚市门破冻荠芽敷亩陇向阳蔬甲触藩垣春阴半暗云闲寺夕照偏明水外村怅望故园归未得且呼欢伯暖冰魂
○题北禅寺用前韵
绀宇峥嵘枕膴原相承祖印出云门层檐蛛网围沙界杰榜金书照粉坦香火胜缘通四众华灯珍供走诸村神光泼眼旃檀像想见天魔落胆魂
○题佶大师松菊堂
阿育浮图古道场最宜花竹暗禅房影侵罗什飜经席香散生公说法堂飞节芝丰轻岁月辟寒金瘦傲风霜他年远社归吾老为我须留漉酒囊
○送张希召二首
憔悴谈玄扬子云如何耳冷百无闻从来不识河南守此去还空冀北羣远别定须多作恶相逢无惜重论文勿卑小郡为无益余润京师正赖君　　省台诸子例才兼尽道超羣未及髯自苦折腰供吏役谁怜白发困郎潜尘鞾久厌踏红软冰簟常思负黑甜好向水云乡里去监州不恶有团尖
○送张希召出宰赣榆
耐久谁如故国山送君直过穆陵关一川鱼鸟江淮近千里农桑海岱闲老骥未甘尘土厄仙凫宜向水云闲此行莫作三年别考最当随紫诏还
○送刘子高宰新政二首
吾髯得邑古河南政事应须出笑谈但喜时平由圣主不忧县小选中男子文已惯三无愠叔夜休辞七不堪想见细民多受赐长官如水吏羞贪　　怜君桂玉苦羁栖强项逢人未肯低病里更贫犹爱客酒中有得不谋妻长材无用虎为鼠妙手岂论牛与鸡考课会应书上上促归行看紫封泥
○跋风柳忘牛图
溪风淅淅柳丝柔柳下蛮童钓晚洲老牯安行无寸草游鯈饱食弄沈钩连羁治马真成虐挟策寻羊未足优何似人牛俱不见短蓑高挂树枝头
○三逸堂白芍药
春城白药占春余妙品端宜入画图萼粉雨余沾蝶趐蕊香风暖上蜂须寿阳宫女妆梅额姑射仙人莹雪肤不见睂山苏阁老更谁能赋玉盘盂
○元夕有感
一生能见几元夕况是东西南北人残梦关河鳌禁月旧游灯火马行春岁华投老送多感节物对愁争一新自笑区区成底事天涯流落泪沾巾
○次韵郭解元病竹二首
此君清苦少知音独有幽人忍冻吟生死挺然终抱节荣枯偶尔本无心比肩耻与蒿莱伍强项不容冰雪侵姑待东风脱新绿傍阴高卧解吾簪　　风摧雨折不成阴培养应无老醉吟狂直未能忘故态孤清端不负初心佳人日暮何堪倚太守春馋辄莫侵特立闲门固痴绝看他桃李上华簪
○上南京留守完颜公二首
圣朝敦睦重分封不学成王戏翦桐终以阿衡任天下暂留萧相守关中穷边绿野人烟接永日黄堂狱讼空巨手不应偏福地会归调鼎赞元功　　赫赫金源帝子家暂分符竹奠京华礼容登降歌麟趾庙算纵横制犬牙黄合久闻虚鼎席朱衣行引上堤沙他年定数中书考异姓汾阳不足夸
○平夷道中二首
河阳白发近来添行役劳劳岁已淹仕路黄杨何日进宦情橄榄几时甜未妨徐邈时中圣自笑东坡不受痁箕斗虚名将底用慨然舒笑一掀髯　　归思秋来日日添拟将余恨寄江淹东华久厌踏红软北牖常思负黑甜世路穷通端是梦人情寒热动如痁儿曹纵有英雄手第恐英雄未及髯
○留题紫岩寺
手胼足趼不知劳珍重麻衣道最高跨岸飞桥横玉蝀倚空层阁压金鳌一天花雨森秋气万壑松风卷夜涛怕见云堂老尊宿笑人尘土满征袍
○投宿青山院中夜不寐
梦觉归心正郁陶青荧灯火拥绨袍短檠却对颜何厚长铗高弹气转豪入室寒螀鸣破壁隔窗饥马龁空槽年来髀肉浑消尽一事无成有底劳
○席上赠马杨陈□□□
君辞绛帐尸糟曲公草玄经守薜萝一坐尽惊真俊尔半生不语奈痴何清谈缓举玉如意痛饮屡翻金叵罗眼界幸无俗物恼释然一笑散千疴
○游山寺
盘纡细路仅能通断壑危桥渡几重横岭尽头方见寺乱云深处忽闻钟黄昏古屋飜飞鼠绿净寒潭隐蛰龙惭愧居僧还好客邻家乞粟备晨春
○散策
日涉家园三五回虚堂俯瞰碧溪隈酒杯有限愁难遣诗句无穷花旋开多是春分迟社到要教燕子趁时来风寒留雨迷杨柳翠色迎晴拂旧埃
○自东营来广宁道出牵马岭岭西去路几半里松桧郁然桃李闲发问之云利器梁侯之先茔也其榇尚附浅土遂命酒哭奠而去公初待我以国士虽睌意少疏而恩礼未易忘也
九仞终亏一篑功想知衔愤泣幽宫死生怒□屈伸顷得失奕碁翻覆中只有松杉全晚节不随桃李嫁春风门生故吏知多少谁致生刍奠此翁
○再过坟下
毁誉譊譊息盖棺百年春梦大槐安功名倒挽九牛尾富贵真成一鼠肝故国莺花人事改空山风雨夜台寒平生我亦心如铁醉眼西州泪不干
○易足斋
吾爱吾庐事事幽此生随分得优游穷冬夜话蒲团暖长夏朝眠竹簟秋一榻蠹书闲处看两盂薄粥饱时休红旗黄纸非吾事未羡元龙百尺楼
○路逢安阳花酒问之云迓贰车于河上戏以诗寄萧彭老
惯曾歌酒醉秦楼客路相逢为少留油壁绣帘红粉面银瓶丝络紫泥头眼寒老杜肠先断肺渴长卿涎欲流遥想萧郎高会处浅斟低唱木兰舟
○跋杨德懋雪谷早行图 【 案杨德懋即杨邦基】
冰冻云痴万木干乱山重迭雪漫漫人藏龟手借余暖马缩猬毛凌苦寒儿辈岂其专尚利此翁无奈未休官人生寄耳遽如许底处息肩聊解鞍
○分韵赋松风得泉字
苍髯疏影冷浮烟坐久披襟更洒然萧索半天催急雨清凉三峡泛流泉寻真客至花飞下憩寂僧闲子满前却笑朱门无远韵秪将俗耳醉繁弦
○再游铁佛寺致奠王庭光
竹杖芒鞋过虎溪素琴浊酒记仝携嗟君死日无千驷约我来时赠只鸡满地余花春寂寂半岩苍桧雨凄凄悲凉人散黄昏后万木号风野鸟啼
○碧济泉清安寺
突兀层峯刻削成嵌空金碧郁峥嵘长松万壑海潮上飞瀑半天山雨倾白石清泉良负尔红尘乌帽可怜生僧窗不厌俗人污暂息劳筋睡到明
○留题鼓山寺
风落松声撼昼眠似闻钟磬响云颠竹林欲访知何地石鼓相传不记年齐主有缘成胜事周兵无赖化飞烟何当一洗红尘眼会见神通五万仙
○渔父
一声欵乃破苍烟万顷沧浪蘸碧天黄篾筏头闲活计绿蓑衣底懒因缘酉年酒易多卯饮亥日鱼收纵午眠坐笑磻溪太多事梦招西伯渭川畋
拙轩集卷二
●拙轩集卷三
金王寂撰
七言律诗二
七言排律
五言绝句
六言绝句
七言绝句
逸句
◆七言律诗二◆
万春节口号
送田元长接伴高丽告奏使
还乡
题蔺相如庙
中秋待月
登郡城有感
渡辽舟中小酌
留题晋阳古城慧明寺
题刘德文乐轩
送张希召
上咸平帅耶律寿
咏虱
题香山寺
上大人通奉寿三首
时元瑜以笻杖为吾亲寿
郭惠叔双封堂
上韩运使寿用上萧帅诗韵
哭二舍弟
哭田去华
哭僧义和二首
送张仲谋使三韩
黄桃花
奉题少保张公曲阿别墅二首
○万春节口号 【 案万春节金世宗生日节名此诗似作于大定初年】
翠舆黄伞望天颜警跸西清缀两班瑞日曈曈明彩仗香云霭霭拥蓬山已闻贺使朝金阙伫见降王款玉关君寿国安从此始老人星现丙丁闲
○送田元长接伴高丽告奏使
圣朝万里息烽烟冀马吴牛尽稳眠蜗国弄兵贪裂地蚁臣将命恳呼天政须老手不生事故遣吾髯更着鞭想到鸭江文字饮德星清对两诗仙 【 案金史高丽传大定十五年高丽西京留守赵位宠乱遣使上表请以慈悲岭以西鸭绿江以东内附诏不许后王皓定赵位宠之乱遣使告奏即此诗所云】
○还乡
乱后人烟到处稀马寻归路駃如飞谁怜膝上狂文度却作辽东老令威闾里旧游浑似梦交亲相对漫疑非形容变尽君休问大胜游魂不得归
○题蔺相如庙
应怜赵弱不能国天赞此老裨时君按剑不屈秦天子回车岂畏廉将军区区太子徒见慕奄奄诸辈复何云名重泰山成底事一科蓬底觅孤坟
○中秋待月
耸肩危坐觉寒侵云罅玲珑看涌金所恨轻违经岁久莫辞姑待到更深据床老子非无兴造物小儿真有心凭仗何人讼风伯为侬西北倦层阴
○登郡城有感
禹别九州岛此其一下临淮汝上虚危挂壶树老孙枝长悬瓠城荒女口卑败址颓垣驯虎庙冷烟寒雨化龙陂客怀感慨知多少倚彻栏干欲下时
○渡辽舟中小酌
佳会清欢取次成逸羣高论极峥嵘掀髯已判玉山倒蘸甲不辞金椀倾落日衬云鱼尾赤斜风卷水縠纹生豫愁江上分飞后千里关河月共明
○留题晋阳古城慧明寺
劳生来往竟如梭萧寺重游感慨多十里晋溪新景物千年唐叔旧山河苾蒭香满阿兰若舍利深藏窣堵波我欲壁闲书岁月奈何惭愧小东坡 【 壁闲有苏叔党留题故云】
○题刘德文乐轩
书生活计一囊钱以乐名轩岂漫然得意山闲聊寓酒赏音琴上本无弦园空洛社今谁独堂在睢阳底事全会见慈亲封大国金华荣拜雪垂肩
○送张希召
见说东人苦倒悬正须老子与安然豫知和气千门溢想见先声万口传坐使游民羞佩剑断无奸吏浪催钱笑谈了却公家事莫惜新诗寄百篇
○上咸平帅耶律寿
勋业凌烟鬓未华门森霜戟拥高牙汉朝剑履元臣后辽国貂蝉太后家黄阁已闻虚鼎席朱衣行引上堤沙吹箫况是神仙侣知看蟠桃几度花
○咏虱
鬅鬙鹤发坐搔头破碎鹑衣不奈秋缓带笑侬时诡遇处裈嗟尔亦良谋裹章想倦嵇中散披褐幸容秦武侯犹胜元封 【 缺】 定远枕戈无暇解兜鍪
○题香山寺
平生居士爱香山百岁神游定此闲黄卷既能探妙理青衫安用拭余潸樱桃笑日艳樊素杨柳舞风娇小蛮尚想夜深携满老幅巾来听水潺潺
○上大人通奉寿三首 【 案寂父官至通奉大夫见本集行状】
举世鸥盟多反复我翁强健果投簪三熏三沐荡尘虑一咏一觞偿宿心柱下相君能潄石颍滨遗老悟休阴天公报寿岂无意要识三槐种德深　　月旦人材口不谈市朝冰炭饱经谙平生拙宦鱼千里投老退休僧一庵细数行年今九九了知得髓后三三圣朝文物方求备会补遗书访济南　　每年禊饮饮须醉尽日送穷穷奈何子侄篮舆随靖节天人方丈问维摩归心寸草梦危枕争道楸枰惊烂柯愿与罗浮竹尊者时看铜狄笑摩挲
○时元瑜以笻杖为吾亲寿
国士凭谁致此君罗浮知见几云孙生成鹤膝挺高节断去龙须露老根应与蒲萄随汉使羞同涩勒暗蛮村我翁两脚犹强健要看莲峯玉女盆
○郭惠叔双封堂
渊源忠孝出汾阳天子嘉之畀宠光素发迎将两翁媪彩衣罗拜几郎娘传看瑞草文犀轴笑捧金花古锦囊我亦同君预荣幸追怀风树涕淋浪
○上韩运使寿用上萧帅诗韵
建节十年鬓未华印悬如斗拥高牙晚生幸识荆州面异世犹尊吏部家向昔神仙得石髓至今铅鼎养丹砂人闲游戏知多少眼有方瞳顶聚花
○哭二舍弟
才猷事业未一试叹恨若人沈九原折简见呼征汝梦赋诗成谶兆予言二千客路未归榇八十老亲犹倚门谁为临风歌九辨睢阳高处与招魂 【 二舍弟顷年尝梦冥府追去予比未闻丧跋织锦文禽图云却忆鹡鸽风雨后水寒沙冷可怜生时人以为谶故并记之】
○哭田去华
此老初无适俗韵请归田里傲南牕平时谁送杨临贺死日共知张曲江人果赎兮身可百士能如此国无双佳城一闭风流尽尚想修文对漆缸
○哭僧义和二首
瘦权平昔事风骚痛矣吟魂不可招庙里香炉从此去杖头明月更谁挑云披山顶浮螺髻风鼓松声振海潮他日东坡作真供石泉槐火忆参寥　　竹杖芒鞋上翠微山川良是昔人非无心野鹤穿云去洗钵山童带月归 【 此二句盖二舍弟梦中所得已而义和告逝予特以此终篇耳】 醉墨旧书云老壁胜游常扣赞公扉老人手种堂前柏不见苍皮四十围
○送张仲谋使三韩
照海旌幢出乐浪过家上冢路生光鸭江桃叶朝迎渡岊岭松花夜煮汤恩诏肃将芝检重醉鞭低袅玉鞘长遗民笑指天车道酷似南阳异姓王 【 高丽称中原使节皆曰天车某官事见阎子秀鸭江行记○案此诗及下三诗并见中州集张仲谋名汝猷浩之子金史无传此诗似送其奉使高丽而作然交聘表不载其事】
○黄桃花
应嗔国色朝酣酒赐与羽衣如太真道士厌看千树老令君别换一城新缃梅拂额更不俗栗玉削肌殊可人想得乞浆寻旧约东风不似去年春
○奉题少保张公曲阿别墅二首
休沐时时散马蹄绿阴如染转长堤帝城和气融春圃相国余波到雨溪无数龟鱼欣作主不言桃李自成蹊圣时正要传衣事贺监从渠老会稽　　锺湖亭下水淙淙绿野平泉未易双十里藕花红步障一轩松荫碧油幢洛中独乐有司马天下不名知曲江纸尾欲烦贤宅相雨蓑添我坐篷牕
◆七言排律◆
上咸平帅耶律寿
○上咸平帅耶律寿
九重前席喜忠纯不待先容自致身漆水袭封无冷眼德光传世有名臣早登秘阁直清禁旋陟枢机厯要津蒲坂余波千里润柳城和气万家春定须铁钺专方面未许江湖拜散人鹤骨固应多寿老会看沧海起飞尘
◆五言绝句◆
题懿州宝岩寺壁雨竹
题武公实扇
○题懿州宝岩寺壁雨竹
宁为强项侯不作折腰吏羞对桃李颜伤春泣红泪
○题武公实扇
春瓮篘新蚁秋盆鲙锦鳞高眠无一市争羡市朝人
◆六言绝句◆
题扇
○题扇
荷柄犹擎宿露荻花已着秋霜寄语浣纱游女莫惊溪上鸳鸯
◆七言绝句◆
题船子和尚图二首
纳凉萧寺
和张运使送春二首
沙丘
微子庙
和黄山谷读杨妃外传五首
艾人
宿锦州广济寺僧房卧屏一幅画一纶巾羽服隐几胡床命短童汲水浇花若有所待者相望一翁桶帽凉衫倚杖于溪桥之上意其眷恋风景而缓其行也乃赋二首
万春节宴罢述怀
题张子正运使所藏杨德懋山居老闲图仍次元韵四首
附寄陈州陈显祖
渡辽
朝歌城
铜雀台
跋杨损之所藏杨德懋秋江捕鱼图二首
元旦偶题
月下闻蝉
望仙楼
庆州北山之麓辽山陵在焉俗谓之三殿二十年前常为盗发所得不赀是所谓厚葬以致寇者叹而成诗
题烟寺晚归图
细腰宫
白马寺
宗州帅守厅事东偏有燕寝之所壁画四皓戏一诗嘲之以
朝服迎诏马上偶成
儿子以诗酒送文伯起既而复继三诗予喜其用韵颇工为和五首
伯起善用强韵往复愈工再和五首
浴桃花汤
沁水山寺
○题船子和尚图二首
雨笠烟蓑三十年一篙投意便忘船何如更拟吴江上付与儿孙庆有缘　　夜静风高江水寒归船空载月团团须知钓得金鳞后只是当时旧钓竿
○纳凉萧寺
午昼葵花泼眼明绿阴深处辘轳声燕泥吹落欺人睡无赖熏风也世情
○和张运使送春二首
别院重门几许深桃花结子柳成阴也知春在荼■〈艹縻〉架自是愁多懒重寻　　树底残花积渐深树头新绿不多阴留春春去无料理试倩行云梦里寻
又一首
老却芳菲过却春流莺应怪旧游人犀围不管年年瘦璧月无端夜夜新
又三首
蛛网冰徽不复开等闲魂梦可曾来鸟啼花落伤心事惆怅东风唤不回　　黄花帘幕为谁开嫌怕双飞燕子来肠断一春无好句令人惭愧贺方回　　贴水新荷卷未开隔墙风送落花来兔葵燕麦应相笑前度刘郎去又回
○沙丘
白璧沈江夜鬼呼明年当是祖龙殂海中童子无消息坐待长生岂不迂
○微子庙
比干忠谏死如归箕子佯狂脱祸机君厌殷辛高谢去三仁谁是定谁非
○和黄山谷读杨妃外传五首
兄弟渐疏花萼梦君王贪醉上阳春却将妃子比飞燕何物谪仙能屈人　　姚宋云亡言路塞虢秦徼宠祸机深平时笑指胡奴腹信道是中惟赤心　　金步摇低云髻堕瑞龙香散野风吹岭南驿传来何暮趁得新坟荐荔枝　　环子竟逢山下鬼老翁空叹木牵丝年年牛女相逢夕记得凭肩私语时　　飞鴈秋风汾水上淋铃夜雨蜀山前此时一念无料理阿暪何由双鬓玄
○艾人
野艾乘时加束缚奋髯嚼齿似能神偶然抬举在高处白眼难堪不视人
○宿锦州广济寺僧房卧屏一幅画一纶巾羽服隐几胡床命短童汲水浇花若有所待者相望一翁桶帽凉衫倚杖于溪桥之上意其眷恋风景而缓其行也乃赋二首
垂柳阴阴昼日长野人无事自清凉秪应冷笑黄尘里为米痴儿有底忙　　溪桥泉石想佳哉欲去迟迟首重回不道西庄闲处士胡床虚左待君来
○万春节宴罢述怀
去岁宫花插满头玉阶端笏觐珠旒如今沦落江淮上始觉衰残两鬓秋
○题张子正运使所藏杨德懋山居老闲图仍次元韵四首
山崦人家落照闲笑携儿辈语柴关应怜乌帽红尘客有底功名不肯闲　　竹屋松牕水石闲野人门户不曾关官租了却迎神罢社酒鸡豚日日闲　　世路风波俯仰闲趦趄行恐堕机关岂知野鹿便丰草金络从渠十二闲　　张侯诗敏落黄闲杨丈规摹逼老关二妙通灵恐仙去夜牕风雨要防闲
○附寄陈州陈显祖
若到睢阳话汝阳故人应也问行藏但言甚矣吾衰矣三友轩中作退堂
○渡辽
我家河朔望咸平飞鸟犹须半月程尽道辽阳天样远渡辽何况更东行
○朝歌城
独夫亡国固宜哉不省鸡声是祸胎辛苦朝歌城下土暂成宫殿却成灰
○铜雀台
铜雀台荒桑柘围老瞒曾醉柘黄衣锡花片瓦将安用留与诗人写是非
○跋杨损之所藏杨德懋秋江捕鱼图二首
雨蓑烟笠老江湖回首人闲万事疏不向市桥鱼换酒似闻官路有征车　　杨丈归心寄老毫杨侯真赏衒诗曹都缘家世有渔隐曾着蓑衣傲锦袍
○元旦偶题
三十年前老锦工投梭端有运斤风重来莫讶无人问花样如今尽不同
○月下闻蝉
赤日黄尘没马鞌宵征聊快月波寒饮风吸露易为足何事区区口不干
○望仙楼
丽华朝夕侍宸游秋月春风醉不休擒虎兵来狎客散歌声犹在望仙楼
○庆州北山之麓辽山陵在焉俗谓之三殿二十年前常为盗发所得不赀是所谓厚葬以致寇者叹而成诗
珠襦适足贾身祸金椀传闻落世闲惭愧汉文遗治命瓦棺深葬霸陵山
○题烟寺晚归图
上方直去天一握归路转回山半腰老衲迟迟缘底事要乘佳月过溪桥
○细腰宫
玉立宫娃滴滴娇君王沈湎醉春宵不知天下归长距犹向尊前舞细腰
○白马寺
竺法初从西土来黄冠掎角力相排当时道教灰飞尽贝叶真经安在哉
○宗州帅守厅事东偏有燕寝之所壁画四皓戏一诗嘲之以
偃蹇商山四秃翁龙飞蛇断笑谈中出为羽翼成何事输与留侯万世功
○朝服迎诏马上偶成
走遍人闲为口忙人闲无路不羊肠东风叵耐相欺得吹尽朝衣两袖香
○儿子以诗酒送文伯起既而复继三诗予喜其用韵颇工为和五首
山肩吾子类贾岛火色我侬输马周但得把螯同一醉绝胜侧目避监州　　逢人不肯下颜色砥柱屹然羞比周能诗怪有墨君僻一派元出文湖州　　樽酒但能供北海渔蓑安用钓西周七言五字得谁髓老杜工部韦苏州　　辙底波臣渴欲死政烦斗酒亟呼周锦囊诗草勿浪出嫌怕声名动九州岛　　画饼虚名战蛮触黄梁春梦阅商周吾衰久矣百念冷不用三刀兆益州
○伯起善用强韵往复愈工再和五首
解酲五斗多安用道通三杯急可周放下篮舆成一醉眼高不顾王江州　　耽诗窃比城南杜寄傲真同柱下周花底最宜文字饮不须羯鼓打梁州　　曹植波澜元自大嵇康礼法若为周试携诗律摧坚敌绝似乃翁平贝州　　善交人者久而敬其责己也重以周莫笑山中醉朝暮举鞭犹解问并州　　乡关烟水三千里客舍星霜一再周臣子爱君无远近斗牛箕野望神州
○浴桃花汤
惜尔不遭淮海赋幸然得免骊山污如何不肯混常流要使众生清净故
○沁水山寺
两峡山高月半轮五更人起马嘶频无端又上长安道输与僧窻饱睡人
◆逸句◆
无题
留别郭熙民
卢植墓
○无题
生涯贫到骨家具少于车
○留别郭熙民
五年风雪黄州闰万里关河渭水秋
○卢植墓
南台故址今颓然汉卢植墓疑相传
拙轩集卷三
●拙轩集卷四
金王寂撰
词
◆词◆
昭君怨（江行）
点绛唇（上太夫人寿）
点绛唇（闺思）
菩萨蛮（春闺）
菩萨蛮
菩萨蛮（回文题扇图）
采桑子（用司马才叔韵）
采桑子
采桑子
减字木兰花（送春）
减字木兰花
减字木兰花
酒泉子（夫人生朝）
人月圆（再过真定赠蔡特夫）
鹧鸪天
鹧鸪天
南乡子（并引）
醉落魄（叹世）
一剪梅（蔡州作）
渔家傲（夫人生朝）
渔家傲（瑞香）
踏莎行（元旦）
感皇恩（漫兴）
感皇恩（有赠）
望月婆罗门（怀古）
望月婆罗门（元夕）
蓦山溪（退食感怀）
洞僊歌（自为寿）
水调歌头（上南京留守）
水调歌头（木芙蓉并引）
红袖扶（酌酒）
大江东去（吊舍弟）
大江东去（美人）
大江东去
瑞鹤僊（上高节度寿）
○昭君怨 【 江行】
一曲清江环碧两岸萧萧芦荻烟雨暗西山有无间有酒须当痛饮百岁黄梁一枕瞰莫放愁闲上睂端
○点绛唇 【 上太夫人寿】
阿母瑶池梦回风露青冥晓六宫仪表曹大家风好满眼儿孙大国金花诰头如葆未尝闻道泠笑西河老
○同前 【 闺思】
疏雨池塘一番雨过香成阵海榴红褪燕语低相问冰簟纱幮玉骨凉生润沈烟喷日长人困枕破斜红晕
○菩萨蛮 【 春闺】
回文锦字殷懃织归鸿点破晴空碧上尽最高楼栏干曲曲愁　黄昏犹竚立何处砧声急强欲醉乌程醒时月满庭
○同前
镇犀不动红炉窄宿酲恼损金钗客瑞鸭叆雕盘白毫起鼻端　韩郎双鬓老个里知音少留取麝煤残临鸾学远山
○同前 【 回文题扇图】
碧空寒露松枝滴滴枝松露寒空碧山远抱溪湾湾溪抱远山　竹疏横岸曲曲岸横疏竹寒鹭宿平滩滩平宿鹭寒
○采桑子 【 用司马才叔韵】
西风吹破扬州梦歇雨收云密约深论罗带香囊取次分　冷烟衰草长亭路销黯离魂羞对芳罇刚道啼痕是酒痕
○同前
马蹄如水朝天去冷落朝云心事休论蘸甲从他酒百分　不须更听阳关彻销尽冰魂惆怅离罇衣上余香臂上痕
○同前
十年尘土湖州梦依旧相逢眼约心同空有灵犀一点通　寻春自恨来何暮春事成空懊恼东风绿尽疏阴落尽红
○减字木兰花 【 送春】
羽书催去落絮飞花萦不住湖上流莺欲别频啼两三声　刘郎未到辜负东风何草草今度重来不放桃花取次开
○同前
髻罗双绾滟滟修眸秋水剪笑靥颦睂无限闲愁总未知　虚檐月转一曲未终肠已断百斛明珠买得罇前一醉无
○同前
湖山明秀荳蔻梢头春欲透学画鸦儿多少闲愁总未知　新声皓齿恼损苏州狂刺史一斛骊珠许我樽前醉也无
○酒泉子 【 夫人生朝】
禊饮连宵帘卷晓风香鸭喷儿孙罗拜捧金荷沸笙歌　赤霜袍软髻嵯峨名在仙班应不老人间岁月尽飞梭奈君何
○人月圆 【 再过真定赠蔡特夫】
锦标彩鹢追行乐管领镇阳春而今重到莺花应笑老眼黄尘　凭君问舍雕丘侧准拟乞闲身北潭涨雨西楼横月藜杖纶巾
○鹧鸪天
秋后亭皐木叶稀霜前关塞鴈南归晓云散去山腰瘦宿雨时来水面肥　吾老矣久忘机沙鸥相对不惊飞柳溪父老应怜我荒却溪南旧钓矶
○同前
千顷玻璃锦绣堆弄妆人对影徘徊香熏木麝芳姿瘦酒晕朝霞笑脸开　娇倚扇醉翻杯莫随云雨下阳台平生老子风流惯消得冰魂入梦来
○南乡子 【 并引】
大定甲辰驰驿过通州贤守开东阁出乐府缥缈人作累累驻云新声明眸皓齿非妖歌嫚舞欺儿童者可比怪其服色与哙等伍或言占籍未久不得峻陟上游问之云青其姓小字梅儿因感其事拟其姓名戏作长短句以明日黄花蝶也愁歌之　　绰约玉为肌宫额娇黄浅更宜京洛风尘无远韵心期只有多情驿使知　翠羽剪春衣林下风神固亦奇辛苦半生谁挂齿颦睂似怨东君着子迟
○醉落魄 【 叹世】
百年旋磨等闲事莫教睂锁功名画饼相谩我冷暖人情都在这些个　璠玙不怕经三火莲花未信淤泥涴而今笑看浮生破禅榻茶烟随分与他过
○一剪梅 【 蔡州作】
悬瓠城高百尺楼荒烟村落疏雨汀洲天涯南去更无州坐看儿童蛮语吴讴　过尽宾鸿过尽秋归期杳杳归计悠悠栏干凭遍不胜愁汝水多情却解东流
○渔家傲 【 夫人生朝】
前日河梁修禊罢闲庭未拆秋千架萱草堂深飞寿斚香满把彩衣兰玉森如画　海上麻姑亲命驾玄霜乞得宜春夏快乔布鸾冠早挂筠牕下团栾共说无生话
○同前 【 瑞香】
岩秀不随桃李伴国香未许幽兰换小睡最宜醒鼻观檐月转紫云娘拥青罗扇　半世庐山清梦断天涯邂逅春风面茗椀不来羞自荐空恋恋野芹炙背谁能献
○踏莎行 【 元旦】
爆竹庭前树桃门右香汤浴罢五更后高烧银烛瑞烟喷金兽萱堂次第了相为寿　改岁宜新应时纳佑从今诸事愿胜如旧人生强健喜一年入手休辞最后饮酴酥酒
○感皇恩 【 漫兴】
天地一浮萍人生如寄画饼功名竟何益百年浑醉三万六千而已过了一日也无一日　韶颜暗改良辰易失丝竹杯盘但随意酴醿赏罢更向牡丹丛里戴花连夜饮花前睡
○同前 【 有赠】
宝髻绾双螺蹙金罗抹红袖珍珠臂鞲匝十三弦上小小剥葱饮甲阳关三迭遍花十八　鴈行厯厯莺声恰恰洗尽歌腔旧讴哑坐中狂客不觉琉璃杯滑缠头莫惜与金钗插
○望月婆罗门 【 怀古】
笑谈罇俎坐中惊叹谪仙人乌丝落笔如神唤起小鬟风味学按古阳春对琼枝碧月朝暮长新　宦萍此身叹别后迹俱陈独有芳温一念红泪罗巾凭谁妙手为写寄崔徽一幅真聊慰我老眼黄尘
○同前 【 元夕】
小寒料峭一番春意换年芳蛾儿雪柳风光开尽星桥铁锁平地泻银潢记当时行乐年少如狂　宦游异乡对节物只堪伤冷落谯楼淡月燕寝余香快呼伯雅要洗我穷愁九曲肠休更问勋业行藏
○蓦山溪 【 退食感怀】
山城块坐空吊朋侪影挝鼓放衙休悄无人日长门静折腰五斗所得不偿劳松暗老菊都荒谁为开三径及瓜不代归计浑无定羁客奈愁何尽消除诗魔酒圣儿童蛮语生怕闰黄杨争左角梦南柯万事从今省
○洞僊歌 【 自为寿】
先生老矣饱阅人间世磨衲簪缨等游戏趁余生强健好赋归与收拾个经卷药炉活计　辟寒金剪碎漉蚁浮香恰近重阳好天气有荆钗举案彩服儿嬉随分地且贵人生适意也不愿堆金数中书愿岁岁今朝对花沈醉
○水调歌头 【 上南京留守】
圣世贤公子符节镇名邦褰帷一见丰表无语已心降永日风流高会佳夕文字清欢香雾湿兰釭四座皆豪逸一饮百空缸　指呼闲谈笑里镇淮江平安千里烽燧卧听报云牕高帝无忧西顾姬公累接东征勋业世无双行捧紫泥诏归拥碧油幢
○同前 【 木芙蓉并引】
戊申季秋月十有九日赏芙蓉于汝南佑德观酒酣为赋明月几时有盖暮年游宦之情不能已也　　岸柳飘疏翠篱菊减幽香蝶愁蜂懒无赖冷落过重阳应为百花开尽天公着意留与尤物殿秋光霁月炯疏影晨露浥红妆　奈无情风共雨送新霜嫁晚还惊衰早容易度年芳秖恐韶颜难驻拟倩丹青写照谁唤剑南昌我亦伤流落老泪不成行
○红袖扶 【 酌酒　案此调词律不收盖寂自度曲】
风拂冰檐镇犀动翠帘珠箔秘壶暖宫黄破萼宝熏闲却玻瓈瓮头漉雪擘新橙秀色浮杯杓双蛾小骊珠一串梁尘惊落　俗事何时了便可束置之高阁笑半纸功名何物被人拘缚青春等闲背我趁良时莫惜追行乐玉山倒从教唤起红袖扶着
○大江东去 【 吊舍弟】
长堤千里过睢阳隐约江山如故忆昔斑衣为寿日伯仲埙箎歌舞博胜香囊笑争瓜葛膝上王文度西城南浦月明扶醉归路　重来华发苍颜故人应怪我平生羁旅仲也风流今己矣俯仰人闲今古阏伯层台六王双庙尽是经行处感时怀旧一襟清泪如雨
○同前 【 美人】
破瓜年纪黛螺垂双髻珍珠罗抹娅姹吴音娇滴滴风里啼莺声怯飞燕精神惊鸿标致初按梁州彻舞裙微褪汗香融透春雪　少陵词客多情当年曾烂赏湖州风月自恨寻春来已暮子满芳枝空结湘佩轻抛韩香偷许空想凌波韈章台杨柳可堪容易攀折
○同前
芳姿蕙态笑人闲脂粉寻常红白大扺风流天也惜赋与梅魂兰魄袁相名姝谢家尤物缥缈真僊格朝来酒恶可人一笑冰释　韩郎老矣情怀鬓丝禅榻花落茶烟湿心字殷懃通一线千刼消磨不得被底春温樽前风味回首伤春客却愁云散等闲好梦难觅
○瑞鹤僊 【 上高节度寿】
辕门初射戟看气压羣雄虹飞千尺青云试长翮拥牙旗金甲掀髯横策威行蛮貊令万卒纵横坐画荡淮夷献凯归来斗印命之方伯　赫赫功名天壤厯事三朝许身忠赤寒陂湛碧容卿辈几千百看皇家图旧紫泥催去莫忘樽前老客愿年年满把黄花寿君大白
拙轩集卷四
●拙轩集卷五
金王寂撰
表
牒
记
◆表◆
谢带笏表
梦赐带笏上表称谢觉而思之得其五六因补其遗忘云
○谢带笏表
言纶迅召已惊不次之恩手版俄颁更辱非常之赐式祗承于帝眷果悚动于朝班 【 中谢】 伏念臣去国五年挈家万里自谓永捐于沟壑岂期再造于阙庭重惜残年特加异数清谈废事肯将拄漫吏之颐老气未除犹足击奸贼之齿兹盖伏遇皇帝陛下德以增新人惟求旧世宗飨国臣常叨预于谏员显考上仙臣亦经营于葬事惭无服称猥荷恩私臣敢不正以垂绅书而对命奉公竭力爰用赞于君前抗疏乞骸即愿还于陛下
○梦赐带笏上表称谢觉而思之得其五六因补其遗忘云
为贫而仕素惭四壁之空得宠若惊猥被万钱之赐抚躬知愧感泣何言伏念臣捕骊得鳞画蛇成足嗟当途之见嫉投绝徼以可怜盖为容无蟠木之先甘后来居积薪之上岂其衰朽有此遭逢丹赤扪心无负孝先之经腹重黄夺目不堪沈约之诗腰兹盖伏遇皇帝陛下力援孤踪甄收旧物念羣言交构挤臣于不测之渊惟独断至公起臣于久废之地哀其老态奖以异恩臣敢不佩鱼自警以不眠解貂无从于彝饮垂绅画策赞股肱庶事之康搢笏称觞报冈陵万年之福
◆牒◆
僧尼度牒
道士女冠度牒
○僧尼度牒
右伏以圣时遭际梵教宏扬方治具之毕张宜法轮之常转以尔拈花授记刬草逢师既得度以比丘身当求证于菩提果护持戒体精进道心往凭香火之因缘增祝君王之寿算
○道士女冠度牒
范围至道衣被含生太和熏灵宝慧香多暇适希夷真境以尔脱离世网攀慕仙梯讽蘂笈之玄文佩金坛之秘箓损之又损优游践黄老之言纯乎其纯清净赞唐虞之治
◆记◆
宝塔山龟镜寺记
祁县重修延祥观记
三友轩记
瑞葵堂记
○宝塔山龟镜寺记
直遵化之南余一舍有山壁立而秀者莲峯也求之图志不知其所本里俗旧云以其诸峯环列状若浮莲或谓山有莲池而因以名焉辽大安八年佑国寺僧传戒上人普鉴厥初往来山闲驻锡泉上得遗址宛然意其可作道场即岩穴而屋之糠核袯襫奉持头陀行甚苦岁余远近缁素从者如归师知愿力可成乃作意以新之已而输财献力相望于路者惟恐其后如此且阅数年荆棘蒿莱化成金碧初谓之莲花院先是山巅时见大窣堵波观者无不震骇又岁适大旱父老相率祷雨于池上辄应报谢之夕池有神龟负大金镜而出移刻不没俯而窥之隐莫得见宝塔龟镜之名盖始于此矣天会闲寺尝为剧盗所据火其居逐其人芜废殆尽演秘大德义秉及其徒澄辉始终相继增完如故昔吾先君与辉为方外交辉求文为记固不可以不书予非喜志怪者灵踪秘迹皆质于传戒之塔铭与义熙之石刻然石刻所载脱略多不可取以予考之义熙盖东晋安帝时也距今垂千载风蚀雨蠹石当断裂无几方是时此地亦非晋有不知从何而致此耶寺僧上首道臻云老宿相承寺基之日是碑与石罗汉像三皆发地而得之岂非圣贤豫设神物护持出有其时若合符契顾未持一蔽之论而为亡是哉予应之曰果如子言则吉州发蒙之银罂武昌寒溪之金像是皆出耳目之外非世智可量其然乎其不然乎吾不得而知也寺去广远途三里而近游人供客且无攀缘杖履之劳至于登临顾揖则晨霏夕霭暖翠晴岚尽东南之胜于俯仰之闲实古今佳处所谓莲池者恨不复见询及耆旧得痹僧兴悟者年几八十自言儿童时注瓶涤钵每于是焉其泉出西岩两石股闲蓄之为池纵横广三丈甘冷清彻饮众五百日用足而不加少其后不知其为谁实而基之筑屋其上少南数步今犹有遗井存焉深不及丈审知其源不远耳夫物之成败相寻固自有数虽然未有不因人而废兴者也噫池之废久矣安知他日无长材好事者撤屋废基浚而出之使复旧观是人必能悬折脚木床待我于西池之上酌泉瀹茗共话无生吾虽老矣尚堪作后记云大定十八年岁次戊戌春正十有八日起复朝请大夫真定少尹兼河北西路兵马副都总管王某记
○祁县重修延祥观记
唐柳州有言曰贤者之兴愚者之废废而复之为是习而循之为非此古今之通论然而贤者之兴未有不因时而成者也延祥观介祁之西郭故基盖里豪之私第也宣政闲其家有瞰其室者托形声而下殃祸焉师巫更召殚术罔功岁久疾病死亡惟家之索其后转易数姓亦莫得安以故旷而弗居者有年数矣初里中贤士大夫及其耆旧相与谋曰吾乡祁奚故邑世有名人如汉隐士王烈魏忠臣王陵晋温恭之六龙唐温嵩之高节其遗风余烈凛凛如在也故吾俗近古以来务本乐善以尚施凡神祠佛剎康庄相望若奕碁然独老氏不坛不宇无乃大阙欤我辈岂不能新以数亩之宫付有道者主之岁时建立道场为民禳禬俾一方阴受其赐岂小补也哉听者皆曰可即以胥其姓福其名者总尸其事卜曰募民钱以市西廓之废宅议者或谓有物所凭不可以扰胥应之曰诸君止知其一又焉知天将以此为福地前以神物护持耳于是疑论冰释识者韪之初作中殿凡五楹八架铢积寸累数岁而后仅成自余枝倾补罅力所不赡而已岂所谓行百里者半九十里乎会铜鞮道士傅道一与其辈二三以术游其邑咸谓傅之才谋足以兴办繇是挽留惜乎愿与时违后来共事者枘凿有不合竟以无功去矣自是益难其人芜废久之后数岁得清虚大师程履道者其为人浑厚德望隐然并汾千里闲推以为宗门主盟者其始至则斋厨屡空从者不堪其忧师澹然自若也未几或有以改作而告之者师曰未遑也吾今父餬其邻子匈于市中外道俗熏知见香者无几虽欲速成其可得耶告者谢以不敏居数月晨夕钟磬殷殷谹谹无何术相冰炭者种种訾诋又未尝闻道者或羣聚而大笑之门弟子合辞而进曰彼无根之毁鼓倡流俗自非高明特达疑信相半矣师其闻而知之欤是不可不与之辨答曰蟪蛄不知春秋酰鸡断无天地顾彼何足以语道哉但当壁立千仞不与之校终必沮而已矣既而信然越明年风教大振景仰倾数州至于听众供客相望于道路惟恐其后向之訾诋聚笑者往往投身谢过师亦欢如平生一不之责闲而师谓其徒曰吾志可行矣翼日大集四众而谕之曰今痹屋数椽瓦败木朽每大风雨疑将压焉久欲易以新完未知其可也于时异口同音一唱百和规模之始远近骈集凡输财荐货委积于庭下者不可选纪里闬贫民负木辇土或终夜不休又得门人乡社股肱其事遂济登兹始作之岁月皆不得而知也复兴于正隆庚辰之春讫功于大定丁亥之秋已而状其成以告有司额之曰延祥观昔予为邑尝与程为方外游簿书少隙辄一过焉方是时栋宇攲倾屋煤蛛网不克以居视其后颓垣断堑榛棘出入适足为彘囿蛇薮耳程指以语予曰吾将辟此以宫之虽然其成也不敢以独有必求力行吾道能为人讲解者坐南向师焉果如是王公其为我记之予特戏曰姑勉旃吾毋难矣盖口虽唯唯而心未之然也自尔逐食南北十有六年一日道人阎子固踵门求见问其人盖升程之堂者也且泣且言向吾师所欲营办者蚤以告成师今羽化矣适此之来也祁人相送于路皆愿得公之文以列其事吾师死而不亡者此也幸毋忽予迂儒文非所长重以故人之托言犹在耳义不得辞呜呼程于其徒可谓贤也已初能鼓舞以得民财卒又济之以不私功与行是可纪也东坡先生尝谓论事易作事难作事易成事难夫论而作之作而成之程其殆庶乎予为祁三年乐其土风信厚将去不忍闻祁之父老伐石久矣必欲得予文以刻之是亦莫予厌也予今白首流浪方求田问舍期归老于祁焉则是观之风轩月圃皆为予杖屦所有其可不留语以为异时张本耶乃摭其始末而并书之以告来者大定十九年岁次己亥五月二十有五日起复朝请大夫通州刺史兼知军事王元老记
○三友轩记
大定岁丙午冬仲月予繇侍从出守汝南既视事之明年即州之北得败屋数楹旁穿上漏不庇风雨乃命枝倾补罅仍其旧而新之公余吏退以为燕息之所两檐之外左有笋石屹然而笔卓右有仙榆蔚然而盖偃每佳夕胜日予幅巾杖屦徜徉乎其闲至于倚苍壁而送飞鸿藉清阴而游梦蝶方其自得于言意之表也心如坚石形如槁木陶陶然不知何者为我何者为物其为乐可胜计耶予自是与木石有忘年莫逆之欢因榜其轩曰三友客有过而问焉曰窃闻吾子杜门屏迹交亲解散其所友者谁欤予指以告客仰而叹俯而笑曰曩吾以子为达今子之鄙至此乎所谓笋石者鳞皴枯燥不任斤凿此固无用之石也所谓仙榆者离奇卷曲不中规矩此亦不材之木也人且贱而弃之曾不一顾子恶取而独友于是哉予曰嘻若知其一未知其二向有牛奇章之嘉石钱吴越之大树则第以甲乙衣以锦绣矣予虽欲友其可得乎今以予谬人与夫顽石散木皆绝意于世而世亦无所事焉此其所以为友也夫人情之嗜好固不在乎尤物而在乎适意而已然必先得之于心而后寓之于物故无物不可为乐如谢康乐之山水陶彭泽之琴酒嵇康之锻阮孚之屐虽其所寓不同亦各适其适也子意以为何如客曰是则然矣奈何木石无情奚足以知子之区区如此予曰不然人之遇物但患不诚果能以诚则生公之石可以点头老奘之松亦能回指幸无忽客愧予言茫然自失宜其有会于心者乃相顾一笑而去予因以是言而刻诸石实丁未夏四月望日三槐王元老记
○瑞葵堂记
沃为河朔名郡而临城其辅邑也临城本房子之故地由两汉晋唐以来通以子男之职治之自天宝改元而后始有今名按其图古县治去赞皇山西南六十里济水所出东至廮陶入于泜故溪山胜槩人物繁阜视他邑不为下然顷年多盗昼夕有桴鼓之警部使者督责有司救过不暇黠胥悍卒因缘为奸以至逋租匿役民罔克堪故吏之当临城者往往畏避如探汤然辽阳王君安中来尉是邑至则引见耆旧问弊所先佥曰吾乡本无事岁苦官兵以擒贼为名其实扰之王君天材精敏夙有志于行道乃相与谋诸同事曰蕞尔国夫有民人焉有社稷焉王事均也吾辈岂可坐视斯民为豺狼鱼肉乎于是逐干没击强梁凡细民为盗攀牵罣误者悉澡雪而抚存之未几暴客相率以去阖境恬然昔时田里愁痛之声化为歌咏民气以和越明年燕居之侧丹葵数种异本而同枝状如骈拇及其末也分而为双花并秀如红玉连理翼日黄童白叟聚观叹息举欣欣焉相告曰我公忧民遑遑如不饮食宜如此其报也已而寿酒于堂且揭其额而书之日瑞葵客有自临城来者目击其事具以王君恳力请于予曰是事固不足道然亦一段奇也管城子楮先生幸无恙谩为我记之予应之曰是大不然昔唐咸宁王尹蒲之七年木连理生于河东昌黎先生颂其德宋晋陵邵叶宰新昌之三月芝五色生于便舍山谷道人纪其实彼草木何知犹能托循吏之功名藉巨公题品卒表见于后世岂临城之葵不及河东之木与新昌之芝乎所恨不遇才名如退之鲁直者不使王君之名与天壤俱矣夫天时人事之际其实甚明然必有可致而致之况神奇之产岂偶然哉予意其造物者不特为惠政和风之征亦有以见倾心向日之义也或谓王君有济时之具久沈下僚岂明月夜光无先容而不能前者耶抑穷通有数时不至而不可强者耶虽然以若所为决非翱翔蓬蒿者吾子其勉旃要当鸿渐于此而羽仪天朝矣乃兄建中问学仁义暴白于天下与予莫逆于今余三十年终始如一观其兄可知其弟之为人故敢期以远者大者呜呼凡百有官君子莅民从政不可以不诚孟子所谓至诚而不动者未之有也不诚而未有能动者如王君其可谓至诚也已此予所以乐为之书以告来者庶几咸有王君之志则邑民之福其可既乎
拙轩集卷五
●拙轩集卷六
金王寂撰
序
帖启
书后
祭文
行状
墓志铭
哀词
◆序◆
赠日者李子明序
送故吏张弼序
曲全子诗集序
○赠日者李子明序
易有君子之道四焉而卜筮其一也古之避世者或多卜隐则司马季主严君平其人矣初不以区区小数惊动世俗意欲使逆知祸福畏辠趋善而已今之日者行衢坐肆纷纷如猬毛然而言信而有征者亡几大抵市道以急衣食之计所以驰骋穿凿牵合诡诞无所不至所谓君子之道者吾不得而见之矣遂人李子明得乐五虎之遗法又能以五行十干奇偶成字吉凶否泰必以忠告尝为予筮之屡中谚云老医少卜若方富于年但当于古人用心处以期益进则季主君平安知不复见于今日也予顷以使事往来保遂闲渠从予乞言恳甚故以此遗之大定壬寅腊前一日拙轩主人王元老书
○送故吏张弼序
大定改元之再岁予为县于太原之祁时边烽未息千里转输予以朝命从事于四方邑吏弼者尝预其行弼天资畏慎义不为干没予繇是推置腹心初不以羣吏处之以至险阻艰难无不同者今予之去祁二十有四年中闲音书讯问执敬如初及予自从官出蔡守弼又能不远数千里跋涉畏涂踵门过我予惊闻其来倒衣以迎话旧通夕恍如梦寐盖留几月而后去临行乞言意眷眷似不能已者予虽欲无言得乎夫吏之所习诡道也或桀黠尤甚者揣不言之意伺欲动之色推轻重矫枉直必利而后已尔奚独反是得非好学闻义理使之然哉虽然求之此途亦未多得以始终之际殆不减明远所愧予名位不及古人不使尔名暴白于当世托以不朽姑于其行也序以为赠云
○曲全子诗集序
曲全子予之母弟也少颖悟天资孝友以予有十年之长儿时尝受经于予故事予犹师也性坦率与人略无崖岸当酒酣耳热视世闲富贵儿皆卧之百尺楼下然不喜场屋之学人或勉之笑而答曰吾兄已世其家吾亲已享其禄吾事济矣谁能踽踽从原夫辈觅官耶识者以为达平居季孟闲把酒赋诗对床听雨眷眷然不忍舍去当是时吾二亲康健岁时上寿斑衣罗拜里人荣之指以为庆门故牓其堂曰双橘一时名卿大夫士争相歌咏其事自尔洊罹忧患生寡食众贫不能生兄弟狼狈餬口于四方渠亦僶俛赴调得监亳州酤意愈不乐自是日饮无何似与世相忘者未几疾作竟不起平生所为诗无虑数百篇既没之后而二子方啼笑梨栗岂知乃父之遗文当真赏深藏以保于不朽哉已而旅榇北归予屡索于残编断藁中了不可得以是予与季弟每兴言及此辄声与涕俱出盖痛其不复见矣况九原之恨其能已乎大定已酉予被命提点辽东等路刑狱事阅再岁会以公集饭素于大清安禅寺偶于稠人中得故人李仲佐握臂道旧且复谓予曰元辅不幸今十年矣念一死一生之际未能忘情时令人诵曲全子集制如对晤语予惊闻其说恳请一见既而得之长篇短章凡四十有七惜乎所得之不多也虽然尝一脔鼎味知矣奚以多为吾弟名寀字符辅曲全子盖道号云明昌改元之明年春正月中澣日兄元老序
◆帖启◆
与文伯起帖二首
○与文伯起帖二首
某启伯起足下去岁窃食赵郡略当南北之冲蔡下旧人往来如织时蒙惠教少慰悬悬某旧年尝见中山王昭老称颂伯起高才博学恨未能识韶濩纯音思欲趋前饱听而不可得其倾想向慕为何如哉丙午冬某自地官出守蔡州终日兀然如坐井底闭门却埽谢绝交亲分为冻蛰枯枿无复有飞荣之望其况可知会足下自颍汝归袖刺踵门修桑梓之敬某亦喜闻其来倒衣出迎都不省屐齿之折也已而握臂促膝说有谈空至领会将无同处了不知宾主谁何顾此乐岂可与俗儿语耶某自改官余人例皆旅退独足下与郑秀才相陪信宿翼日解携靳靳不忍诀去此情未易忘也所需重阳牡丹诗并真定有春庵记并录附呈可发千里一笑偶缘承乏出使辽鳞沈羽断时阅足下诗文拊卷三叹如对晤语汝南最得春先寒温未一尤宜以道自重　　适承告墨具审勿药有期良多欣慰汝蔡相去千里而近力疾道路间可量艰苦脑疽作发大槩服饵金石或祖父常婴此疾传之遗体自余出于不意者又非常理可度当付傥来也某家藏秘方自宋日名公士大夫累取大效近岁亲旧凡患脑背疮者亦尝用之多得平复今如法修合谨封送大剂及录本方并希检入
◆书后◆
书金刚经后
题杨少师侍御帖后
题三仙帖后
○书金刚经后
先大夫归德君夙植善根奉佛谨甚年二十七登第后日诵金刚经至春秋八十有三中闲虽大寒暑风雨不废也易箦之际澡浴振衣置经于首合手加额跏趺以终香闻满室信宿乃灭人以谓戒定之报某追念考妣去世久矣无以伸罔极之痛乃启诚心手书金银字金刚经受持诵读以余散施诸善知识欢喜奉行成就第一希有之法庶可感通佛祖升济幽明一切有情同沾胜利先有发愿疏文亦恐久之湮灭今并附于卷末云明昌改元之明年十月旦日拙轩主人王某敬题　　伏以魔骨髓遶须弥顶犹难报四重恩舍身命等恒河沙未如生一念信辄伸宏愿仰叩真乘书金刚般若波罗蜜经行菩萨利益不住相布施即将功德追荐先灵往生兜率陁天授记然灯佛所在在处处起不惊不怖不畏心世世生生获无量无数无边福钦惟大觉证明谨疏
○题杨少师侍御帖后
杨少师劝其父不以社稷与人此与鲁公拒安禄山斥李希烈何异故其书虽承唐末五季余习犹有承平纯正气象此侍御帖乃有鲁公座位帖笔法论书当论其人工拙不足论也况其工如是耶
○题三仙帖后
颍滨书如仲长子光怀道遁世光而不耀东坡书如魏郑公之遗直妩媚可爱山谷书如庄周谈大方不可端倪总而论之如华岳三峯莲峯中峙二峯旁迤秀色无可减也使当时爱之如今日又安有汝南之谪耶
◆祭文◆
祭城隍文
○祭城隍文
维年月日具位某谨以香酒茶果之奠致祭于城隍之神维神受命于天分职兹土限幽明之虽异课殿最以实同今日祇奉丝纶缮修城郭敢期阴相迄用有成岂惟吏责之可逃要使庙食之无愧尚飨
◆行状◆
先君行状
○先君行状
先君讳础字镇之姓王氏大名莘人也其先出于周灵王太子晋之后由先君而上六世祖讳昼宋魏国文正公旦之从弟也初文正之父晋公厯显汉周逮建隆开宝闲卒以直道不容不登大用尝手植三槐于庭曰吾后世子孙必有为公者至文正信然故世号其门曰三槐王氏昼为人勇果善骑射咸平初以灵夏之役累功迁供备库使景德中命率所领戍雄州以御契丹是时鸣镝满郊每战辄胜一日轻兵追北夜阴霾迷所向误堕溺津为辽人逻得之羁縻于景州南部落子孙因家焉曾大父文进轻财乐施世称长者大父升尚书比部员外郎父臣忠崇禄寺丞成州录事参军卒赠朝列大夫先君年二十七举进士第释褐补弘文馆校书郎奉圣州市判再调忻州秀容县丞时天会五年王师南伐调发民兵本部以先君主之进攻唐邓城陷军中尽俘壮健而杀老弱先君独取其老弱者数百朝与之食夜即纵去明年凯旋时州竟有剧盗高麻胡恃险与众鸱张莫制先君伺闲夜衔枚破垒掩杀渠魁迟明俘馘殆尽郡以状闻就迁太子洗马知县事俄以成州居丧去职服除摄洺州鸡泽令会辽东更置郡县守令皆取当时治有声迹者先君擢海州析木令既至则不以穷乡僻陋鄙夷其民而百事裁以绳墨数月告治旧俗多畜蛊毒杀人以祈富先君为出秘方转相传付所活不可胜计岁满移知真定府平山县县有奚兵主将萧嘉哩合私酿酒椎牛闲遣奴辈白昼渔夺于市前为邑者熟视强梗者莫敢治先君尽发其奸赃捕奴之用事者案服抵罪自是胁肩累足讫去不敢犯已而赴行台吏部当王植王効辈分职铨衡一见先君喜甚曰田吏部知公廉士久欲改官当从此着鞭矣先君辞以疾授定州唐县令先君退谓所知曰田侯疾恶太甚怨隙已成其能免乎未几果起大狱唐为山中望县然学校之废已久先君慨然叹曰养士之源发于乡党今吾邑旷数十年讫无一人得隽于场屋是岂风厉之不至耶乃大新庙学延集诸生亲为指授检责其曰课自尔献赋策名者相继先是邻封有狂道士姓慕者妄凭神语阴构异图既而事败先君承府檄大索支党乃独捕其始事十数人余置而不问或有持社案名氏以告者先君曰是事了无干涉亟命火去父老至今怀德肖像以祠其后厯中西南京平阳京兆转运判官往任西京岁平蓟大饥逐食之民疾疫死亡相藉于路先君谋及僚属为割廪余日具饘粥以食饿人既而豪宗大姓争出粟相助赖以全活者十七八先君雅倦游方抗章求去适会命下迁归德府判官时府帅怙权专恣遇官曹暴甚尝课诸县伐冰厚取其直以资公帑先君曰二千石为天子牧民者也奈何掠民肤髓为觞豆之奉乎力争乃罢初自长吏而下皆不悦及旁郡有坐是而黜者始谓先君曰微公几殆繇是信服事多咨决先君曰吾年如此岂能终埋没于簿领哉翼日请老以归先君天资浑厚胸次洞然与人无秋毫隐自其壮岁声闻蔼然谓青云立可致无何跋疐反堕冗调中顾寻常出其下者踵相蹑台省矣人以为必不能平先君处之怡然自得性嗜书卷未尝去手有诗百篇平淡简古如其为人中年以来世味嚼蜡因自号退翁喜竺干学从香林比丘悟柔传出世法岁晚饭蔬衣褐翛然如僧过故山泉石佳处杖屦终日徜徉乎其闲如是者十有四年一夕奄遘微疾阅数日晨起如平时沐浴易服跏趺而逝属旷之后香闻满室信宿乃歇人皆异之寿八十二实大定丁酉四月初一日也先君仕四十三年积官至通奉大夫夫人清河张氏汾州西河主簿孝端之女夫人有贤行为中外姻族表仪累封太原郡夫人后先君五年卒男三人曰寂中宪大夫中都副留守兼本路兵马副都总管曰寀修武校尉蚤世曰 【 缺】 进义副尉前同监睢州酒孙男七人曰钦哉直哉良哉邻哉庸哉文哉熙哉女孙五曰昭余适左国公孙茂曰瑶珍琼珍弄珍胜珍并糼曾孙一曰诰孙不肖孤寂等期以某月日奉先大夫先夫人丧葬蓟州遵化县仁寿乡灵应山之东原从治命也今谨录其遗事大概以俟立言君子图不朽焉谨状又先君墓铭曰　　维盘之东全燕古风淑气充塞挻生我公厥初受氏周灵王子三槐之大自文正始公廉且明所莅有声减牍破蛊死者复生不肯俛首寍居牛后惜哉陆沈谁援以手有官建节不为之衰身体强健年及期颐乘除得失天意可知棺衾既具铭旌启路敛服以常治命有素纳石于圹孝心永慕夜何晨兮闭佳城春复秋兮风宰树巨金之大老兮王公之墓
◆墓志铭◆
清河张氏夫人墓志铭
○清河张氏夫人墓志铭
夫人讳某字季玉姓张氏易人也其曾祖之上数世皆以赀产长雄于乡里然高气义务施舍人以此多之大王父讳孝端主汾州西河簿王考价宋宣和闲补秘书省秘书郎景州户曹掾本朝改奉信校尉隐居以终夫人年十四归于今中都副留守王寂夫人性敏而静恭执妇道闺门肃然言动有法实生二男曰钦哉业进士曰直哉供奉班祇候女昭余适左国公孙茂年三十有五以大定六年十月十八日卒后五年进封太原县君大定二十二年七月十七日葬于遵化县灵应山之东原从舅姑兆铭曰　　夫人之祖长雄且豪尚义好施人以此高夫人之性惠敏而静闺门之闲曰严与敬夫人之寿方七十半天乎天乎孰谓福善妇德既完妇道可观从舅姑兆魂其永安
◆哀词◆
姚君哀词
○姚君哀词
昔吾先君所与交游皆当世名士寂时尚幼每闻谈姚君之美殆不容口正隆改元之明年寂始识君款接绪余过所闻远矣公讳孝锡字仲纯安丰人也宋宣和甲辰举进士第调代州兵曹弹冠振衣方有志于行道居亡何鴈门失守主将以城降当时官属昼夕股栗谋所以生公投床大鼾绝不以经意人或问之公曰死生天也夫何惧之有士大夫以此多之皇朝奄有起公为五台主簿未几移疾盖不复有意于世矣林泉佳处杖屦时一徜徉乎其闲如是者五十七年大定辛丑八月日以疾终春秋八十有三先是岁饥物价翔踊长须辈收贷粟以规其利公怒而责之曰汝辈无状苟家有饿殍虽有粟吾得而食诸亟命散去繇是益称长者公天资简淡平居专以书史自娱虽处暗室无秋毫之欺以至死生祸福不汨于胸中况顾富贵为何等物也平生知我无如公者公之云亡寂适从事于四方继丁家难不得置生刍于门下负媿多矣呜呼九原冥寞念无以致其哀者作此词以哭之其词曰　　公之父祖珥汉貂兮公之兄弟揭世标兮丁年射策追董晁兮走官穷塞政有条兮宣和失驭九鼎摇兮厥民涂炭生不聊兮守臣纳土皆愿朝兮公独完节儆乃僚兮中天特立斡斗杓兮致之不可况折腰兮退安丘壑躬牧樵兮西子扫除嫫母妖兮龙媒连蹇驽马骄兮英声义气江汉潮兮文章德业日月昭兮初闻謦欬如九韶兮坐觉形秽鄙吝消兮醉轩下榻昼尔宵兮峯山执别岁月辽兮宦游南北木偶漂兮期君寿考松不凋兮无何集舍鹏似鸮兮少微中夜掩紫霄兮百年如梦鹿覆蕉兮六十小劫风雨飘兮滕公载义驻使轺兮黄旛裹榇恨未消兮与公平生言久要兮并游地下廉蔺超兮佳城一闭无复朝兮人琴俱亡谁与调兮山空月冷夜寥寥兮鸟啼花落春萧萧兮只鸡斗酒敢忘乔兮临风浑涕川路遥兮魂其如在尚可招兮
拙轩集卷六
●拙轩集补遗 【 从辽东行部志录出】
渖州吊古
宿僧寺
秋白梨
祭医巫闾广宁公文
广宁庙
步月中庭
哭王继昌
寄渊公
颂粉墨图二首
宜民道中
留寺壁
建福寺
题返照庵北轩三首
复寓返照庵用前韵
三寓返照庵用前韵
题药师院
墨竹颂四首
自责
放鱼
自伤
怀高公无忌
问主僧
鸡儿花
题画四首
自讼
赋耐冻青
咏刘边画
咏水碓
春尽见花三首
燕
马上漫成四首
自慰
龟研引
吊高丽
赠王生
赋桃花
题画
维摩像赞
感怀
题崇寿寺
营道堂绝句
○渖州吊古
李唐遭百六边事失经营大氏十传世辽人久弄兵战场春草瘦戍垒墓烟平今日归皇化居民自乐生
○宿僧寺
寺中窣堵波其上有大定二年春显宗御题下云皇子楚王书即是当日未正春宫之号从世宗自辽之燕于此驻跸时所书也方将瞻拜其下怀想天日之表不意已为寺僧埽去令人叹恨不已因作诗以纪其事云　　解鞅招提日已西强将懒脚污丹梯深藏舍利天龙护高出枝撑野鹤栖尚忆云章留素壁岂期俗物埽黄泥低徊搔首无人会风树萧萧鸟自嗁
○秋白梨
医巫珍果惟秋白经岁色香殊不衰霜落盘盂批玉卵风生齿颊碎冰凘故侯瓜好真相敌丞相梅酸谩自欺向使马卿知此味莫年消渴不须医
○祭医巫闾广宁公文
伏以医巫闾维朔之镇山广宁公有唐之封爵威行千里血食一方职司虽异于冥阳类应不愆于顷刻某祇服王命周按部封雪孤穷无告之冤去干没横行之蠹仰祈英鉴洞照微衷期使事之告成赖神休之阴相尚飨
○广宁庙
千古广宁庙云楣榜旧题名乘中祀典秩赐上公圭百鬼舆台贱羣山部伍低地封连蓟北天遣镇辽西桧影森旌节松声殷鼓鼙雕梁通蜥蜴画栋落虹蜺像古虫书藓庭卑蚓篆泥垂杨空袅袅蔓草自萋萋香火何尝到牲醪不见携觋巫俱埽迹樵牧漫成蹊物理多儌幸人情固执迷城狐炉鹊尾社鼠按豚蹏居士争求福彭郎为娶妻吾生多坎轲末路易推挤白玉虽云洁青蝇奈可栖人言何恤是神鉴自昭兮扼腕声悲壮垂头气惨凄虺隤伏枥马进退触藩羝苟不登槐府何如钓柳溪乞骸谋已决掣肘事仍暌仰视威灵在潜通肸蠁齐迟迟归未得残日乱鸦嗁
○步月中庭
晚来泼火雨犹寒卷尽纤云转玉盘想见梨花深院落秋千影里数归鞍
○哭王继昌
天上玉楼应断手便骑箕尾去堂堂梦回失大槐安国事往堕无何有乡命也使然濡末路天乎或者付名郎旧游磨减今余几横涕无从酹一觞　　吾家碧树忽先摧已去谁能赋七哀石椁正逢王果堕玉棺独召子乔来山巅鹤去那容挽床上琴亡更不开想到灵芝梦游处更无长乐晓钟催
○寄渊公
了却三根椽下事一瓶一钵阅东州逻斋应厌树生耳罢讲似嫌石点头起灭无波真古井往来触物信虚舟门人定喜归期近松已回枝水复流
○颂粉墨图二首
画真犹是妄何况画非真正做梦说梦知是身非身　　幻出丹青手今人一念差如观弟二月犹见空中花
○宜民道中
踪迹年来遍朔南消磨髀肉困征骖居民胜日一百五倦客流年六十三水性依然人自老树围如此我何堪瓶无储粟犹归去待有良田已是贪
○留寺壁
断桥环曲水萧寺枕横坡佛壁书蜗篆僧窗网雀罗天高延月久地润得春多粥板催行李驱驰奈老何
○建福寺
有浮图高出于两峯闲望之巍然玉立可爱　　林野初疑盘野鹤岩巅俄喜见枝撑地偏绝胜临平路闲与行人管送迎
○题返照庵北轩三首 【 大定甲午】
塞路飞沙没马黄解鞍投宿赞公房主人何事归来晚满院落花春草长　　桃李山僧手自栽不应容易向人开绿苔满院重门锁为问东风底处来　　树头树底花开尽摆撼春风略不停耐久何如种松竹岁寒相对眼终青
○复寓返照庵用前韵 【 大定丁酉】
杏子青青小未黄绿阴如染可禅房腹摇鼻息平生足更觉空门兴味长　　僧者道机元自熟楞严尘掩不须开拥炉谛听谈无上天雨花随麈尾来　　枕簟清和消日永轩窗明快喜风停道人不埽阶前地爱惜莓苔一径青
○三寓返照庵用前韵 【 明昌庚戌】
梁上遗经古硬黄前身僧永后僧房葛洪泽畔中秋月此夕相逢话更长　　秾李夭桃满院栽当年留宿正花开而今树老僧行上前度刘郎又独来　　露电浮生何足恃风镫短景若为停却寻旧日经营处扑地杨花叶已青
○题药师院
富贵剎那顷兴亡瞬息中当年秦女第浩劫梵王宫翠阁铅华歇朱门锦绣空给园与祇树千古共高风
○墨竹颂四首
横枝出丛林独得回光照慎勿作长竿寒鱼不受钓 【 右弄晴】
法雨渍云梢点点甘露滴舌本自清凉西江不须吸 【 右洗雨】
风过即安闲风来即招飐青青自真如尘色终不染 【 右披风】
尊者老不枯魁然挺高节求心已无心断臂犹立雪 【 右古节】
○自责
逆风吹面朝连暮蓬勃飞尘涨烟雾前驺杳不辨西东驻马临流不能渡却寻山崦问津焉山下野老方耕田举鞭绝叫呼不得俯首伛偻驱乌犍可怜野老头如葆龟手扶犁赤双脚为言生理固须勤盍避今朝风色恶已而野老笑回头我自家贫仰有秋官人富贵年如此胡不收身觅少休我初无意聊相谑不意此翁反见诮莫嗔泷吏笑吾侬自揣吾侬也堪笑
○放鱼
我哀濡呴辍晨羞持送东城纵急流此去更饥须闭口莫贪香饵弄沈钩
○自伤
举家千指食嗷嗷不食谁能等系匏掠剩大夫汤沃雪定交穷鬼漆投胶春蚕已老不成茧社燕欲归犹恋巢莫待良田径须去移文聊解北山嘲
○怀高公无忌
晚景桑榆方见用秋霜蒲柳已先凋虞兮命矣甘为土鲤也天乎竟不苗奇祸一门曾未见旅魂万里若为招伤心此地鸾栖棘不见抟风上九霄
○问主僧
心动万缘飞絮心安一念如冰过去未来见在待将那个心澄
○鸡儿花
花有鸡儿号形殊意却同封包敷玉卵含蘂啄秋虫影卧夜栖月头骈晓舞风但令无夭折甘作白头翁
○题画四首
渭州
新水
薄媚
水调歌头
?渭州
相如游倦弄琴心帘下文君便赏音犊鼻当年卜偕老不防终有白头吟
?新水
徐郎生别一酸辛破镜还将泪粉匀纵使三年不言笑祇应学得息夫人
?薄媚
深知岁不利西行郑六其如誓死生异类犹能保终始秦楼风月却无情
?水调歌头
墙头容易许平生绳断翻悲覆水瓶子满芳枝乱红尽东君不管尽飘零
○自讼
尝闻劳生佚以老不谓区区老更忙自笑顽躯楦青紫谁求绝足鉴骊黄苦无长策裨神主大有闲山着漫郎梦到故乡犹可喜几时真个是还乡
○赋耐冻青
耐冻虽微物严冬不敢侵蕊嫌宫额浅色胜羽衣深戏点人闲铁闲铺地上金腊梅甘丈行霜菊许朋簪风雪窥天巧泥沙惜陆沈分无春借力徒有岁寒心采掇香盈把歔欷泪满襟移栽损生理汝勿念知音
○咏刘边画
枯荷不禁风水鸭行且饮折苇半敧雪鸂■〈涑鸟〉相对寝风雪意未已寒气犹凛凛屋煤昏细字熟视仅可审翰林前待诏年过七十稔想见宣政闲纡朱给官廪权门收短幅轴玉囊古锦纵非列神上犹足入能品丹青虽由学精绝固天禀蛟螭失江湖鱼鲔初不淰兰荪遭践履生意羡葵荏当年方得志骄侈无乃甚晚为口腹累吮墨博凡饪画工屹如堵见此当敛袵我欲与题跋材非曹与沈兴废姑置之投床就高枕
○咏水碓
世人多机心技巧变湻古水碓谁始有石臼而木杵决流注其尾尾抑首自举其法如权衡轻重司仰俯浮沈刻漏箭动息记里鼓木牛转刍粟摽弓殪貔虎碾碓出一律桔槔何足数我昔居村落升合给爨釜晨吹课婢仆茧足辞艰苦是时此未识自笑愚且鲁细思乃诡道抱瓮应不取文公圬者传信矣无浪语食焉怠其事殃祸尝因覩耕锄沥汗血犹水旱风雨况尔饱无功天意恐不与
○春尽见花三首
柳色含烟冻已回杏花迎日暖初开须知造化无南北更远春风也到来　　杏梢如怯晓寒轻相对无言却有情忆得上都春睡足隔墙时听卖花声　　朔漠杏花初破蕾南州梅子已垂枝寒乡倍费生成力但得阳和莫恨迟
○燕
平生便静今衰老黄雀傍檐嫌啅噪忽闻燕语绝可怜亟出披衣任颠倒呢喃似说经岁别念我穷愁加慰劳飞云轩在容借不故里故园聊一到不然为我达一信问讯平安却相报黎明与汝当远别汝可低头听吾告稻粱多处足罗网闭口忍饥无抵冒芹泥深垒要安稳艾叶傥来休急躁明年按部定经此与汝相期永为好临行叮嘱主人翁千万莫将天物暴
○马上漫成四首
手携篮子满新蔬雾鬓风鬟立暝途约束前驱休问讯罗敷嫌笑使君愚　　荠芽蒲笋遶溪生采掇盈筐趁早烹想得见郎相妩媚饭箩携去饷春耕　　蹋青挑菜共嬉游不识风前月下羞落日缓歌携手去新声争信锦缠头　　羞将明媚鬬春妍顾影徘徊祇自怜消得风流黄太史国香流俗叹随缘
○自慰
深搀乌帽障黄尘髀肉消磨浪苦辛按辔澄清须我辈据鞍矍铄奈吾身祇凭忠信行蛮貊岂有文章动鬼神南彻淮阳北辽海可能无地息劳筋
○龟研引
材家瓦研伏灵龟意谓天产非人为足趺首尾如欲动葢画八卦从庖牺刳肠贮水濡毛锥削背如砥磨玄圭中边俯仰皆中规十手对面宁容迟得非匠氏中野观坏碑揉泥想象得意生新奇我知此物虽异制其所由来非近世陶泓乃祖尔苗裔中表罗文尔其弟何不捧玉堂阁老金莲底夜草麻辞拜房魏又不随春房场屋集计吏衡石低昂较才艺胡为流落沙漠之穷乡何异越人章甫逐臭之都梁苟不覆酱瓿将支折脚之木床惜也不为世用而令人悲伤嗟予与汝兮此生龃龉虽欲自效兮不知其所明日启行则吾将以佩刀易汝径携以归要注虫虾于环堵砚兮砚兮行当渡辽鼓枻于洪波汝勿念枯鱼之过河倏然踊跃兮如陶壁之飞梭回首眷眷兮蹴蹋于蛟鼍使予瞻望不及兮涕泗滂沱呜呼汝转弃予兮予将如何
○吊高丽
句丽方窃据唐将已专征 【 谓李绩也】 国破千年恨兵穷百战平信知宗子固不及众心成试望含元殿离离禾黍生
○赠王生
忆昔分携如隔世相逢惊见两茫然松楸河朔三千里萍梗天东二十年白发可怜浮海粟青囊不博买山钱明年会约同归去里巷追随作散仙
○赋桃花
江陵二月李花飞安东三月花尚稀春寒要勒开未得枝上的砾团珠玑秘壶满插犹嫌窄红紫纷纷厌俗格朝夕调护易新泉约束不容纤手摘缟裙练帨正可怜遽尔玉减春风前已恨色衰甘弃掷桃花无赖鬬芳妍李被桃欺休懊恼岂有先开不先老桃花得意能几时咫尺酴醿开更好
○题画
人间龙象风骨奇癯者精悍老不疲得非石林洪觉范参寥佛印相追随茶瓜却去香火冷曦驭不转松阴迟口钳未欲作诗债坐隐聊尔逃禅痴黑矜骤胜见颜色白负少衄方低睂宣州一着太容易瓜葛争道真儿嬉吾闻懒瓒有道者寒涕不收从垂颐又闻作止俱是病况此念念倾人危何如四脚棋盘一色子一局展转无成亏
○维摩像赞
不悟维摩其病却将天女相猜要识本来面目化身金粟如来　　登玉座余半席香积饭惟一杯可笑曼殊空利区区却为食来
○感怀
前年守淮西官府颇雄壮园池通远近亭榭分背向炎方得春早二月花已放白红与青紫夺目纷万状得非造物者为出无尽藏朱樱结佳实炫耀极一望钱王锦绣树金谷红步障予时藉清阴坐待佳月上老妻劝我饮穉子俨成行长腰芦花白宾厨荐新酿肴核既狼藉鲙炙庖夫饷乌乌长短句付与雪儿唱眼花乱朱碧世事齐得丧儿童虽见诮官守幸不旷年来客辽海黄尘没飞鞅芳时因奔走安得有佳况一从出山谷风色如挟纩春归樱始华生意未敷畅冬藏苦冰雪所幸今无恙我将话南州人或疑诞妄绕枝三叹息回首一凄怆退坐想繁华萧然觉神王
○题崇寿寺
紫霞山寺久不来往昔破碎今摧颓一钵残僧饫藜藿百身古佛眠莓苔门楣金乌经雨泣殿脊铁凤含风哀安得使君鞭紫马咄嗟檀施随缘来
○营道堂绝句
旧僚郭 【 重元】 赵 【 彬莘】 身为烬先友王杨骨已枯莫笑嗫嚅翁不达人闲鬬在不如吾
拙轩集补遗 
