《颖江漫稿》　　（明）符锡 撰  
　　●目录 

　　卷之一　　诗（一） 
　　卷之二　　诗（二） 
　　卷之三　　诗（三） 
　　卷之四　　诗（四） 
　　卷之五　　诗（五） 
　　卷之六　　诗（六） 
　　卷之七　　诗（七） 
　　卷之八　　文（一） 
　　卷之九　　文（二） 
　　卷之十　　文（三） 
　　卷之十一　　文（四） 
　　卷之十二　　文（五） 
　　卷之十三　　文（六） 
　　卷之十四　　文（七） 
　　颍江漫稿续 

　　●颖江漫稿卷之一 

　　诗（一） 

　　四言古诗 
　　五言古诗 
　　五七言古诗 

　　◆四言古诗 

　　戏柬两涯四言二章 
　　有客四章章十句戏呈蒋三府 

　　○戏柬两涯四言二章 

　　我怀良友寔惟我知一日不见引领望之望之伊何子曷也过曷也过予谁与歌 
　　予不予过我寔望子岁事峥嵘日之及矣惟予有心予不可语不可语斯亦已耳 

　　○有客四章章十句戏呈蒋三府 

　　有客有客在河之中杲日其炎零雨其蒙奚不过我适焉从容日之夕矣命驾而东此而不达何以云通○有客有客在河之洲室是远而一日三秋奚不我过适焉优游日之夕矣言返其舟此而不乐与吏为仇○仇不可执乐不可穷駪駪征夫夙夜在公民之劳矣不适何籨有酒沽我言恊其恭有虚其左赵子来同○有嘉赵子蒋侯之畴匪利之贪匪名之求祝以匏越利以名□□□人亦劳止胡不尔休不腆余德维二子之羞 

　　◆五言古诗 

　　晚翠 
　　双节（白马萧氏） 
　　闺情二首 
　　送客 
　　拟古（辛未春莫舟中） 
　　云峯隐居 
　　夏夜舟行赴南昌诸友之约 
　　赠吴明府（鴈门人名嘉聦） 
　　寿荷湖萧处士 
　　暇日示诸顽 
　　送余郡慱擢教国子学录 
　　过凤山祠屋感而有作（即春龄祠乃祖大理宪长二公） 
　　勉晏黎二甥 
　　表叔萧二尹诞日 
　　便面为念斋侍御题 
　　萍乡馆人挽卷 
　　泊清水港雪夜煮茶 
　　重经天心湖 
　　江湖散人诗次韵 
　　悼萱 
　　买菊叹（丙寅寓京邸） 
　　积霖平地水数尺毁垣倾屋民有死者感怀一首（丁丑寓京邸） 
　　秋日京邸述怀（丁丑九月圣驾出大同都城戒严） 
　　感相士 
　　临江遗德（睢宁高公成化间经府临江秩满谢归正德丁丑乃子宪佥追作此卷以余临人索赋蕳首） 
　　丛都宪椿萱挽诗二首 
　　西野为淮阴友人赋 
　　客南昌力疾与故人期过（戊寅） 
　　迭酬友人 
　　松崖 
　　东岩清隐（在徽州属邑号栖真岩即孙野仙飞升处所） 
　　题墨兰寄恽宪副公甫先生 
　　春谷为隐者赋 
　　石泉为临城友人李汉仪赋 
　　山居喜汤别驾枉顾别后奉呈此作 
　　生辰自述寄介溪内翰 
　　奉和徐太守阅陶诗一日难再晨句有感而作（公号养斋） 
　　夏晴即事（次养斋） 
　　送黄参军 
　　感萤火有作呈桂翁阁老（时自韶判入典太常） 
　　赠皮信业改令安远 
　　望云（为友人兴化侯文标赋） 
　　春榜同年三会诗代李宣之大守 
　　驻武缘伏枕连日抚景感时不觉乡思浩然遂成五言古诗聊志余怀云 
　　偶阅飞霞子书有感 
　　武缘龙池二章 
　　赠门都阃（别号兰汀） 
　　西堂对菊铁翁先生偶得颓龄欲飡菊黄白何所分二句遂令足成一诗云 
　　赠于大尹祥考满北上 
　　整庵罗老先生七十寿诗 
　　三寿堂诗 
　　信手荅黄三峯 
　　谒夷齐庙 
　　鹿野歌代作 
　　生晨自述 

　　○晚翠 

　　汉代有佳人寄迹鸿山下 【 因梁伯鸾隐居于此山遂得名鸿华君慕又特买筑之其下种松自号晚翠】 山以人得名人与山增价千古揖高风悠然见君华绕屋但青松啸敖琴樽暇寒日落高阴清籁起长夏颜色常自如园林傅荣谢此意竟萧条行当息吾驾 

　　○双节 【 白马萧氏】 

　　妯娌谁家子委身松上箩同心期皓首中道两如何黄鹄摩苍穹栢舟杨清波偷生良独难之死誓靡他明月皎大虚烈风起长阿金川深几许玉笥高嵯峨 

　　○闺情二首 

　　涉园弄春柔淑气均且和新妆耀白日芳步生微波不见同心人归来泪成沱朱颜行处损白发愁边多荣华厸朝露柰此阳光何 
　　春风吹柳花荡漾无休歇夫婿轻薄儿飘飘在吴越白马黄金羁欢游无尽期向来三载别又是春风时妾身既委君苦乐何敢云剖心见妾素但恐君不闻清夜吟子规泪洒枝上月坐起不成眠梨花满庭雪 

　　○送客 

　　东风夜来恶吹破天南梦有客晨扣门促我河桥送远上酒家楼垂杨接飞栋竹叶盏底浮梅花笛中弄壮士万里心局促何堪诵一笑与君别冥思渺章灨 

　　○拟古（辛未春莫舟中） 

　　三五河上柳依依抚长流春风应候发好鸟鸣相求羙人隔湘水沦落念寡俦亟欲往从之关河滞方舟仰视只飞鸿谓能迟我游长吟忽不顾离思重绸缪 
　　春夜何漫漫妾怀何草草千里为君妇相依托苹藻黾勉奉朝昏殷勤展怀抱爰知胶膝投中道恒不保新爱移平生娥眉间谗巧诚不亮于怀区区复谁道皓魄暧前楹回芳薄林杪时运互其端荣华坐枯稿以色为君怜焉得长羙好结念良有因抱之以终老 

　　○云峯隐居 

　　妍彼湖上峯白云濩其端好风忽相逐暂往辄来还达士羙幽荫逝将此盘桓时畊亦以读得趣仍忘飡日月自相促山中有余闲仰盻出林翮遐哉不可攀何如一觞酒坐对白云酣 

　　○夏夜舟行赴南昌诸友之约 

　　穷居谢尘鞅散发卧繁阴故人移书来千里重招寻拨棹向溽暑抗言谐夙心严程不可缓皎月回西林推蓬鉴明月恍若闻徽音何况同携手相思固不任 
　　长日敞幽轩烦欎不能莫栏桡夜何其摇摇浥江露所适政尔殊今吾讵非故从知戍西者亦各怀其庐父母不得将园田能不芜经年守穷冦暴露将安如 【 时征华林寨久永下】 

　　○赠吴明府 【 鴈门人名嘉聦】 

　　世运有屯复　王师未东还百司苦征敛不暇忧黎元就中得宽理叹息吴侯贤吴侯富才识况值英妙年神交出千古倾盖何必曾前月剑江来声华溢晴川迩籨剑江去耿耿奚由宣清贞媿豪夺垫溺赖生全治行光汉册时慰我心悬 

　　○寿荷湖萧处士 

　　芳蕤媚幽渚苕蔓肆汇缘丛桂远林薄贞姿寒自妍所以周智士避嚣还市缠高楼临通衢轩盖颇回旋置酒日高会介此千金年堂前三荆树托体欢同根雨露发华滋恩私如有偏百龄此真赏绝迹胡其然允悟齐物理营营谁与传 【 翁三子长游国学又季皆府县记室】 

　　○暇日示诸顽 

　　汝生本同根汝性亦惟是汝学芝兰如不学鲍鱼似芝兰人所馨鲍鱼人所弃臭味霄壤悬趍舍汝宁异柰何终日言邈邈不加意父子诚恩深欲噤郍能置白日忽西驰苍龙岂吾系不见面墙人哀哉亦云暮 

　　○送余郡慱擢教国子学录 

　　龙冈挺秀发坛杏欎纡盘临风企往铎应时起翔鸾张化豁沉靡威收良独难理顺或可违情愆我非患达士赴名教众人超绮纨和光取充橐庶用无腆颜昔在四门士北斗仰依韩君方逝自此葆贞亦何言 【 君颇济宽以严于俗不谐】 

　　○过凤山祠屋感而有作 【 即春龄祠乃祖大理宪长二公】 

　　凤山岂不远诛茅结其云轩组岂不贵田甫劳躬耕所志洁蒸尝讵忘前喆馨遗荣惬菜妇裕后惩陆籯恬澹即为富奔驰媿微名泛滥浮□渭渠能扬浊清神丹理不谬精意或可成忽与紫霞觞同为江海人 

　　○勉晏黎二甥 

　　吾家两门壻颇善誉其甥一闻高人赏 【 庭王云乃兄侍御称其子一门罕及】 敏异罕所有一闻才五龄鲜诵鲁论篇 【 充仁自道其子】 寗氏肩宅相符今胡不然幸予眸未昏予足亦未绵纵步千仞冈青云看腾骞久矣薄温饱况能光彩怜渥驹被宠驭万里期无前为言乘龙者去去各勉旃 

　　○表叔萧二尹诞日 

　　采采东篱菊时序忽巳遒翳翳丹枫日云屋蔽且幽命盒道西家振衣由东陬丈人息虑久兹晨聊共酬壶悬动星彩钥启祥光浮中有绿发翁烱烱方双眸起酌为君寿祝君寿千秋千秋亦何有造物终与游猥予蓬室士眷此难力求逝将叩去虚策驾迷丹丘 

　　○便面为念斋侍御题 

　　高人昔未遇结屋蒙山阴读书探玄秘扫迹忘幽深出处信大节伊颜夙所钦引领云径微重携谁民琴殷勤弦上思旷世一开衿祥风飘紫蔓阳光耀丹林宁知乘騘贵白首犹初心 

　　○萍乡馆人挽卷 

　　楚客问河潭河潭水深浅渠屋荫垂扬风光自流转不见倜傥人临流抚空卷 

　　○泊清水港雪夜煮茶 

　　岁晏江上来雪花夜初泊枥火烹月团时时自斟酌酌巳拥衾坐玄思入冥寞 
　　冻雨洒江暝疾风吹石泐郊原罴兕吼窟宅蛇龙厄持茗者何人啜对陶彭泽 

　　○重经天心湖 

　　春向此湖来三日牵不辍秋向此湖归一日帆遂绝时命岂疾迟篙师匪工拙于何长叹嗟知了愚未彻 

　　○江湖散人诗次韵 

　　展书纱帽歌啜茗渔舟独意惬理无违谁踵斯贤躅山月时放歌云鸿忽流目清涤羙牺牛何为自缚束 

　　○悼萱 

　　明月沉海底孤云散梧枝遗此丹山雏哀哀枝上啼竹花终再实逝水不复西邈矣返哺慈□痛亦何为 

　　○买菊叹 【 丙寅寓京邸】 

　　节前菊花贵节后菊花贱清霜萦故枝不逐凡卉变伊何此世人遽为眼青白婉恋东市头徘徊西城陌万事何不然徒尔增凄恻 

　　○积霖平地水数尺毁垣倾屋民有死者感怀一首 【 丁丑寓京邸】 

　　滴水讵成川啇羊舞前衢沉云弥八极积潦浮神区浩浩野方割昏昏莽为潴尽室愳颓塌遍境无完庐客子愍中夜席避空堂隅霪威岂不畏覆厄岂不虞东井应候伏恒阴固将舒甫尔垫一壑苍生尽为鱼神禹徒构思云师安及诛悠悠彼苍者幽抱何当抒 

　　○秋日京邸述怀 【 丁丑九月圣驾出大同都城戒严】 

　　芙蓉颖江水泫露荫芳树眷言游宦子日暮咸阳舍辛苦竟何为芳晨不予假安知隗台尘骏骨千金价生不值良乐岂悔沉枥下 
　　引领山栖客悞逐尘海游风波中道汹凄恻未旋舟弦月时东来火云亦西流沿回箕汉夕万象肃以秋凭危欎秋思揽涕良自由 

　　○感相士 

　　我昔闻异人见者弃而走祸福验旋踵死生立开口郍逢杜权翁三四错回首问龟龟莫应叩筞筞不剖吾方虚已游梗尔适何有 

　　○临江遗德 【 睢宁高公成化间经府临江秩满谢归正德丁丑乃子宪佥追作此卷以余临人索赋蕳首】 

　　积霖有余润元化无近功侨没泣宣父棠伐思召公弊郡远江介旧俗颇豊融牧领多时彦幕莲咸靖共耳目纪所及考德咨玄同邈矣高参府资深泽何隆即无抗俗誉远有遗爱风浮世果足恋抚铭慨深衷绵祀善允基执宪迈往踪君子归令名　龙章贲丘崇清歌激睢水阅世感秋蛩煌煌秉钧士令德况有终 

　　○丛都宪椿萱挽诗二首 

　　东山有灵木上孕三凤雏蔽芾长翛羽志岂于丘隅一雏上天飞出入　承明庐霜颷灵木摧愁凤将安如木摧不复秀凤愁不可祛声华照穹石千秋齐鲁墟 【 公为给谏日闻讣】 
　　丛公抱经畧宿着边城威啇声何迫促千里来庭闱庭木早既雕庭萱今复委空堂寂回首鼎养余甘肥林乌恨罔极血洒沾裳衣孝思允惟则肃纪公将归 【 公在廵抚大同日闻讣】 

　　○西野为淮阴友人赋 

　　我昔游天台逢君赤城邸十载一为别相望淮阴市驾言西野中楚泽多芳芷兰挠事采撷岁聿云暮矣采之欲遗谁良复慰知已安得挽君车远上西山趾永与异人居绝粒从兹始 

　　○客南昌力疾与故人期过 【 戊寅】 

　　客居不觧颐疾抱何痛毒淟涊百刻中十九处床褥夜久遥思兴云长乡梦促卧盻璧上琴盆池荡朝旭缅怀同心人冀写无弦曲 

　　○迭酬友人 

　　羹藜弗充虚厚味乃酖毒荐稿岂润榻芒剌生重褥怡旷易处心牢笼苦烦促原兽走索群山禽鸣待旭遐想尘虑涤长歌振林曲 

　　○松崖 

　　青松临丹崖凌厉百尺强引蔓数小松奋埶如争长结根容知岁古色含雪霜靡靡荫长夏亭亭纷盖张玄蝉响秋山好鸟啼春旸幽人北窓下午梦回羲皇我本四方士与子异行藏晴云不作雨览物增慨慷安得鞭赤虬顺风起高翔沛泽倏九土时还归旧乡遥望苍松色青青犹水阳 

　　○东岩清隐 【 在徽州属邑号栖真岩即孙野仙飞升处所】 

　　栖真剖灵异崭绝无与对山水流音徽岩花竟谁待徐君颇清真俗流自殊队縳屋兹山阳芝采灵岩背薄游逢野仙至道伐其槩朝飡赤城霞夕揽匡庐霭浩荡畴能羁潇洒可人爱予亦浩荡人寄怀蒙颖同粒松巢两鹤勺水横双龙何时骑访君遨翔云海东八埏遂周览灭迹刼网中 

　　○题墨兰寄恽宪副公甫先生 

　　幽兰羙深谷吐花春载阳虽殊桃与李物性固有常我愿将此草树之彼高岗佳人被采撷衣带袭余芳无视山中桂露零秋自伤 
　　濯濯蕙兰花茕茕遗众芳栖栖依蔓草泯泯失晶光谁写春岩姿好风正披扬白日倾素蕤深丛间幽篁愿言托末契金石矢勿忘 

　　○春谷为隐者赋 

　　气机无停留寒暑均四澳于何阻玄冬佳人在深谷谷虚候乃中阳回暖先复东阡桃始荣南陌□重绿流水暖浮花繁条庇重屋升高望四野振衣聊踯躅未寒阴巳凝既暖物犹缩谷风时安假大运咨乘轴一嘘寒霾扫再嘘　皇风穆惄焉揽予怀中和谌可掬 

　　○石泉为临城友人李汉仪赋 

　　石城俯清江云栋蔓长坡四民阛阓集车马日相过达士宁避喧寄怀于彼阿陟巘挹飞泉憩石扪垂萝体适真常露气舒天宇和披图鉴神品濯缨赓孺歌寤寐形至理兴言剩蠲奇还顾市井中谭笑飜海波埶利相倾压玄默理则郍颓龄如莫挽所得竟谁多 

　　○山居喜汤别驾枉顾别后奉呈此作 

　　三月一月雨重阴不可擘农家正耕布潦水弥数尺汤侯倏何来道此为疆场老父忙着冠贱子迎倒屐柴门罕经过讵枉高贤迹跋涉泥泞中仆夫颇狼籍起辞宁再三荒窭念卒迫馈膳止园蔬进觞惟苦醳情真不缛礼语欵频促席延伫还出门余光回涧璧林静宿鸟喧云归远山碧媿匪充淹留返景日将夕别驾非散地况乃声辉奕赤骥不骋途下驷空累百何时聆车音重来候枽陌痒奇得杷梳枯稿酣濡泽咄尔书空士高天胡局蹐楚璞终待沽云鹏看飜翮 

　　○生辰自述寄介溪内翰 

　　行年不自觉冉冉踰知非结发事游宦壮志藐轻肥蹉跎颜鬂改黾勉岁月违投迹南涧中良朋亦因稀负笈二三子取乐聊相依缅荷青云客移书含讽讥好事每失时余将从此归 

　　○奉和徐太守阅陶诗一日难再晨句有感而作 【 公号养斋】 

　　亹亹幽居士雅志在经畧兀傲当盛年岂不荣世爵尺表无停晷颓波其容作抱独发孤唱览物将焉托遂此耿介怀和光谌所薄读书贫巷中稍旨颜瓢乐猥蒙父老頋乖违媿留诺曾知凌烟上风云炳丹雘驰阪登骏良絷泥委骀弱慎惟明德姿湛卢思避锷圣纪值重明遑途靡枘凿申命隆时牧流膏侈偏着惜晨仗兹篇翻遗野人药三叹不辍响绸缪盻西郭起舞想闻鸡待旦兴宵柝良一激懦□滞思出玄莫 

　　○夏晴即事 【 次养斋】 

　　晴空藐何际仰观不踰几万古祗今日从渠讨前史虚斋畅幽景云白天在水濯足欣清池不觉忘觧履还頋两小童孰辨非与是 

　　○送黄参军 

　　我昔游岭表乡里不见一暨我居京城岭表官秩秩郡邑或分教戎卫或参幕名位虽未扬才华并高卓黄君复此去万里戒行装心旌指南斗别我意何长托交忝世契岂云折辈行赠言满湘帙岂云迂腐章风土各有宜赞画各有方谓余稍涉历咨询走彷徨军旅贵机密变态亦靡常矢心抱忠诚可以横八荒兼怀二三友寅恊贵想忘天飞谅不远海鹤参翱翔 

　　○感萤火有作呈　桂翁阁老 【 时自韶判入典太常】 

　　萤火无远照永夜徒依依中天启明烛四际光有余往念析腰吏冥行东海隅戎服事远徼岁宴恒未归铅剑无百炼蛮丑期一挥移山与塞海不量气力微中道多险艰谗巧变是非危阱几不免微劳况足书适忝际良会君子瞻羽仪虞庭重制作简在夷与夔寅直操其柄奔走存职司职司虽未融华要焉敢希所愿依未光昏晦赖指迷出门辞颠踬　皇途清且夷 

　　○赠皮信业改令安远 

　　皮子里中彦貌古心亦古假令由汉川役繁病荼苦熙治虽未谐缺漏或少补讵意安远行时命固其所彼民得贤侯此民失慈母　圣化靡内外阳春不择土雕题被文化殊俗见邹鲁可称在循良巧宦焉足数三年一转盻宣召渠容阻腾骧冀北群剪拂滇南杜壮志轻四海此别良楚楚肯惜床头钱倒囊一为酤 

　　○望云 【 为友人兴化侯文标赋】 

　　白云本无意镇日空崔嵬游子亦何心栖栖白云隈驾言客幽燕远家闽山麓亲舍几时别白云犹在目忆昨初别时亲旧慰我情古人三釜养努力事兹行契阔既柰何时哉且高卧怕见旧罗襦醉舞春风破 

　　○春榜同年三会诗代李宣之大守 

　　圣轨穷寰海时髦凑京师擢上符鸿运笺名标四陲赤墀倚历阶青云平蹑梯况我同升友分好比连枝辉辉鸳鹭群皎皎霜雪姿三会礼益勤申章言岂私操翰凖前古杼猷震当时夷险或殊遘志义匪或亏拔十望逾五得人榜多谁策足途方修委身分所宜朂哉龙门客无弃朽钝为 

　　○驻武缘伏枕连日抚景感时不觉乡思浩然遂成五言古诗聊志余怀云 

　　武缘诚僻邑风气别一区城郭居民鲜荒寂拟郊墟重林啼恠鸟幽壑舞蝍蛆仲春扇炎风盛夏始不如弱女事贸迁丁男罕诗书犷猂遂成习推檏亦有余自我驻军来寄迹于衡庐出门无可语入户但长嘘徒効庄舄吟幽怀竟莫祛柯时歼渠冦觧兵赋归欤青山固有待穉子足启予长揖上官去不乐更何于 

　　○偶阅飞霞子书有感 

　　尝闻飞霞子几岁朝玉京至今摄生客往往传其名我来不及见归去成都臧棘途难久居世事多纷更安知炎海戍行李医通并糟粕存至理臭腐□生成天机各自在妙道卒难明会将假白蟾骑之访长庚遍览尘外踪永斥区中情无思复无为不怒亦不嗔神与元化侧廓然游太清 

　　○武缘龙池二章 【 池在县西绝武水二里池方数顷泉混混平涌出石窦中望之若明星疑所谓星宿海者亦若是矣下有龙宫上作真武祠镇之祈祷辄应丙戍余部兵从讨田贼得从二三子观焉因号曰龙池诗以志之】 

　　灵泉秘武水气蒸翼轸西自有天地来谁能测端倪混混无终极上与星汉通纵观一稊米万象森鸿蒙俯瞰神龙宅仰跻玄帝宫玄宫何所见亭亭两苍松松稍挂明月倒景西池中龙惊卧不稳喷涛射晴空雷雨霎然至震惊镆鎁峯居人皆辟易行者迷西东恠此不移时谭笑曾未终回视灵泉上澹烟横白虹 
　　白水池澈底龙宫亦何奇灵秘闻柯宰因之号龙池胜日招我游伏枕负幽期眷此不能寐假舟仍独之童□二三子春服来相随褰裳漱玊齿晚帽挂松枝遥望天井山坐题五海诗正气亿千载妖氛几何时大哉圣人言与点岂吾欺为道弦歌宰重游须及兹 【 天井山在县南三十里山顶有泉相传侬智高立寨其上五海里名】 

　　○赠门都阃 【 别号兰汀】 

　　方隅慎选将磊落夸门卿十五服官事二十志峥嵘三十守永福四十备恩城简擢自天子勑书照海濒洞老遵约束猺獞避威名田适奉师讨桓桓奋先声敢死士五千部分尤分明摧敌争先赴捣巢惭后征元凶倏既殄禆将功谁京笑我逢掖士缪参骠骑营　军门重授蕳南海再驰旌可恠诸贼奴频盗六里兵逆党不尽揃　圣化奚由清淹淹釜中鱼喘息容偷生搜罗狡兔窟冐险每披荆夜后归猿息朝先鸣鹖行或当遣发际君退如不胜由知富经畧无乃过持盈君笑因语我礼戒满则倾兵家数十种知术纷纵横岂不览孙吴雅慕屈子贞驾言适兰畹采芳掇其荣结佩重朱紫怀之千镒珍寤寐谐此服庶几德惟馨往忆倾盖初楼居见深情迩来共事久奖掖宁面承世俗重荣利傥来何足凭愚人常自玹贤畏达者轻矧君年未艾懋建当夙成修途尚真切允矣来嗣程 

　　○西堂对菊铁翁先生偶得颓龄欲飡菊黄白何所分二句遂令足成一诗云 

　　颓龄欲飡菊黄白何所分黄者色弥胜白者气踰芬凉风起天末百卉徒纷纭嘉此延年物坐收西堂曛主翁铁石姿熣灿兼有文大椿等八千野鹤亢浮云延龄岂待此谁办骊黄云吟弄兴不浅月色倚微醺 

　　○赠于大尹祥考满北上 

　　仁邑将几年侯车属初下山田岁多穰土风朴而野征艺租鲜逋优哉讼庭暇饮酒任真率陶潜菊仍把报政当赴铨从知冦难假缅怀代者谁安得皆长者 

　　○整庵罗老先生七十寿诗 

　　华岑峙南服灵异杳莫攀世德秉人龙天飞复来还时荣故自保名教岂踰闲宿厉词林翮嗣登贤士关宰衡遂牢让　讲殿虚崇班讵远移孝理终怀色养欢蔼蔼三威凤集和庭树端皇猷岂不眷道腴肆盘桓微言虑蓁塞辩析忘寝飡身退名益显德邵气愈完衰迟门士晚瞻望道里艰古稀属悬弧谁有歌南山洛沿文路起汉忆鸠杖颁寿光耿不磨容在百年间 

　　○三寿堂诗 【 陈秋官乃翁静隐寿七十时适奉使乘便过家穪庆而有仁寿乐寿荣寿之号故穪三寿云】 

　　敦仁寿自致福备乐由生仙翁海屋姿令子甲科名贵寿如有期　封章倏来并颂声满华堂草木被光荣静隐容何修善缘还自征处身无外慕泽物本至情开轩对松菊觞咏谐弟兄瑞凤怀仙署星轺下玊京弭节寿觞举趋庭莱彩轻遄归何所迫　王事有期程忠孝靡二涂去矣念兹行 

　　○信手荅黄三峯 

　　砥斋久不出奉邀同少叙却笑黄三峯欲往不知处遣使走出门适逢主人醉菊花满插头但云君且去 

　　○谒夷齐庙 

　　揽辔骤平郊牵舟涉滦沚荒城数亩余道是孤竹里浊河背北流团山当面起四顾无居民遶郭但蓁芑夷齐去巳久邑复沦边鄙肥如迄辽金年岁不可纪日月重薄蚀风节谁仰止突瞻庙邈崇迅扫腥膻巳大明回离照皇运寔天启蹇余何来兹滥陪观风使造门俨冠裾升堂荐芳芷时当春夏交宿雨途不滓空阶苔鲜合虚落麦苗薿主人足高兴从者咸色喜临河复举觞观渔旋庖鲤睠言百世师允恊千秋祀矫翮戾丹霄洪涛障孤砥昔闻鲁中叟为国哂无礼伟哉圣之清默契此玄旨胡雏何凶顽悖乱灭人理当日据雄藩迄今秽青史永怀清节风背汗颡有泚 

　　○鹿野歌代作 

　　我昔城南游鹿野欣在目秀水潆以洄晴峦缭而复谁突京其中石表双黄鹄陈翁羙生丘陈子顺亲欲载酒时一游亲交四征逐笑歌不知还日暮或秉烛此翁真达翁此子亦不俗昔闻大观人自作挽歌曲登山摇大铃和者竞相属生死等昼夜往过而来续柰此尘刼愚电火计延促忧患每有余欢娱苦不足今古一抔土彭殇同缚束何如饮羙酒冥然天地独泛观野鹿聊与陈翁谷 

　　○生晨自述 

　　初冬竟何晨候鴈鸣远天星光犹在户厨突巳生烟弱文依榻下六男绕床前餙容长可观学语幼堪怜笑问我初度云何此晏眠宁知阿父心方剧膏火煎人生无百龄七十古稀焉而我今五十日月如驶川骨肉半凋谢高堂形影连家贫养不继躬耕逢歉年妻子常苦饥滫瀡何能全俯仰多乖误伊谁任其愆坐令欢爱火化作烦恼泉聦明转蓁塞疾疢故婴缠雅志好书诗忧来不终篇旧业尽荒落新诗郍足传气运有翻覆寒暑亦逓迁宁知向此去否往泰不旋自分廪受薄荣名难比肩庶几安义命无媿于古贤殷勤语儿曹□也同勉旃问学须及时孝爱敦自然頋惭衰晚姿动失炳几先流浪波涛中犹如不系船何当遂志意无说地行仙举杯一长歌仰盻双飞鸢 

　　◆五七言古诗 

　　悦桑歌为嘉兴严上舍乃翁贼 
　　赠庄锦衣海峰（名澜字有本） 
　　蔡氏锦鲤屏风歌（甲戍暮春客寓都城蔡氏） 
　　奉寄神木使者伍正郎思谨因怀王内翰宜学镏给谏持羙三同年兼呈张环二太尹二十二韵 
　　六英歌 
　　石洲歌（为邑城人作） 
　　武陵城西隐者歌 
　　云庄歌 
　　罗太守石斋先生九十寿 
　　秋林图为太常卿春庵赋 
　　啇霖卷为淮阴陈民望赋奉例挥使 
　　梦熊卷为云梦秦参军题 
　　寿谖为辰州李贡士民望作 
　　春晖楼为州背章善楷赋 
　　竹亭歌和复汪二守 
　　寿陈通府乃翁（并序） 
　　南山谣赠陈大尹考绩还寿昌 
　　友栢行为吴肇荣乃翁赋（癸酉） 
　　买菊叹 
　　酷暑戏赠逆旅主人 
　　双喜图（并序） 
　　送万以情提举广州市舶（名振声二十四韵） 
　　送赵充甫赴扬州别驾 
　　荻州为卢医士秋白题 
　　呈扬宪副易之时奉撽从讨田贼驻兵武缘 
　　三君子行 
　　双凤行赠谢黄门得告省亲（君先宰喻令兄秋官时巳家食） 
　　题扇赠华山赵挥使抩 
　　和孙鹭沙太守 

　　○悦桑歌为嘉兴严上舍乃翁贼 

　　楚人岂不桑予未识桑面桑树根巳朽桑税犹输县越客来江东试问越中事家家种桑树亦颇为桑累富家畜储幸稍宽税丝犹得及时完贫家逋负眼哭穿指桑卖丝常来年吁嗟桑兮有亦苦无亦苦胡不悦之学严甫青袍布袜桑下来指点儿曹得其所无揃我条无摘我椹我阴我憩我酒我斟吁嗟悦桑兮慨予深展卷因君赋悦桑不独寒饥迫我为我涕沾裳安得男耕女织无捕租饥者有食寒有衣于皇圣泽覃八荒 

　　○赠庄锦衣海峰 【 名澜字有本】 

　　督府争传破虏名锦衣户侯风骨清老鹰之雏信自别萧洒况复人中英宝刀卧襡弓挂壁辞翰空耽颇□门□具谈笑忽惊风雨生等闲意气轻千镒银台大仆揔知已蔡家兄弟胶投漆嗟予倾盖良有因三日不见心为戚海角晴峯千仞孤半生幽兴出方壶风雷一夕黑蛟断回首苍茫何处呼际有遗珠君慎图 【 正德十二载秋边将有导　乘舆出塞者庄本辽东将家子因微讽之】 

　　○蔡氏锦鲤屏风歌 【 甲戍暮春客寓都城蔡氏】 

　　吴江雪浪谁剪裁金麟跃云屏开腾空欲去仍徘徊照映华屋生光辉长安一夕动春雷沧溟咫尺风雨来神游呼吸横九垓砥柱龙门焉在哉君不见竹花不实雏凤饥万里青冥向垂翅又不见麒麟不遭走平地溪壑潜鳞尔何异会看枯稿生春色霖雨乾坤此其际麟也为灵信不孤凤兮何必歌憔悴我昔梦游天母池风伯上胁云师驰须臾一髯奋迅起奔雷走电惊绝奇当前鲸鲔俱灭没独有赤鲤相追随恍然云外见头角神物变化安可知高坡主人我知巳爬抉六书穷古始十年待　诏迟金马一日承恩拜天子锦屏酌我君超舞万事升沉有如此波涛落眼犹梦中尘埃扰扰胡为尔 

　　○奉寄神木使者伍正郎思谨因怀王内翰宜学镏给谏持羙三同年兼呈张环二太尹二十二韵 

　　煌煌象魏当天开式昭九土瞻崔嵬诏书忽下缘罪已 【 正德九年正月既望干清坤宁二宫灾因大赦】 两宫一夕随烟埃我时挟策方载涂仰天无阶空悌漼迩归把钓南塘曲侧闻播诏重棆材帝曰中丞刘综理表选从事三杰魁壮夫有怀尚感遇况子磊落之奇才世传忠钵由天肆漕梁榷河频挽推 【 尝分司吕梁继榷船浙右】 即看茂着还此行巴山硉矹巴江回异材落落阻且深混沌未凿谁栽培鬼神震荡禁不得斩伐白昼殷风雷尺寸苟足公家选万牛敢惜肩领摧日昨得书蒲县长道星轺寄岳城隈棘栖者羡荷二庇一顾增重宁十瑰湖波翻空动遐思沟断岂适俊无媒高楼春兴凡几首花前月下同渠来宜学上疏犹岭表 【 九年谏上贬南驿丞】 持羙出按沦刼灰 【 回按事岭南得疾卒干家】 世事浮云勿复道江湖且自倾金罍乃知贱士无丑好羽毛累揃矜摧颓敢期竣事荐明陟礼数不隔容追陪快覩明堂复旧观还令四隩归春台天人之际匪容易剥极而复理可推湘流安事吊屈贾更教曳尾随黄能 

　　○六英歌 

　　至人炼金液拂拭瑶台居青鸟不烦使六英游自如为问六英游六英不可攀洪涛倒海浮雪山隐约仙人之华馆兮日月照耀乎其间左拂沉香亭右瞰□壶岛五岳夸洞天恍焉觉卑小请看桃李蒙春熙晴霞散入仙源晓仙源踣窅世莫穷云水迢遥重复重绮牎朱户映深竹曲槛回廊荫古松有时云中隐隐望花光云是六英之仙子摇佩莲渚傍行随双白鹤坐对紫鸳鸯纤手弄柔翰繁弦响清啇南山愿祝君王寿千秋长此进霞觞进霞觞奠邦域昔日尝闻穆天子神骏游八极后来服食者纷纷竟何益乃知大圣本无为道本无为荷天祜尚愿英谐恊凤鸣雨旸时若昭兹土 

　　○石洲歌 【 为邑城人作】 

　　圣明济济夸多士　大藩官寮亦仪度唴君况是英妙人风尘摆脱沧洲趣渝水西来匝凤池屏障前开孤璧奇得地城南还世居石洲小筑偏相宜茅堂掩映隔江水虎瞰潆洄才数里凉月纷纷下碧溪熏风细细牵芳藟擘开烟雾棹舟入坐爱石潭鱼可数穉子忘耕南垄云老翁冥钓西岩雨石洲信羙胡弗居睠顾不足意有余我醉试为歌石洲疏夫却恐画不如莫笑疏夫画不如自报　国恩将柰渠明月清风恣往来青山白云随卷舒 

　　○武陵城西隐者歌 

　　葛洪不作勾漏令营丹丹入辰川游霜崖合沓几千仞倾柯振石奔洪流云中遥见赤松子身骑白龙掼龙耳紫衣使者遥致辞招我昆丘飡石髓北江流水武陵春却向城西访隐沦曲堤如山醉不醒庞眉奄见秦时人时从猿鹤掉尘迹萝月分眠涧中石扬帆天汉我欲归桃源洞口长相忆 

　　○云庄歌 

　　东湖水落秋向分湖上青山御白云诛茅选胜宋公子萧洒芙渠出清泚爱看白云湖上眠春花秋月自年年人云真率竟两忘定谁为主云为庄主人朝耕还暮读白云只就檐端宿扶摇昨夜拉行雨云归汗漫□□升无语主人欲问云掉头管城既邈鸿蒙愁至理谁将合大和风愆雨伏君谓何安得同君弟与兄共乘肤寸游太清旱则与雨潦则止豊亨九土含灵喜云归云归湖上秋还逢弟劝与兄酬人生舒卷在合意贵富何必曾封侯 

　　○罗太守石斋先生九十寿 

　　石翁不爱二千石乞身　眷荷频增秩九十称觞千岁同奕奕黄花照秋日蟠桃晓荐琱盘殷东方适从东海还十屋置筹筹几许翁筹高只并庐山 

　　○秋林图为太常卿春庵赋 

　　仙源杳藐不可即绝巘丹枫乱云日据奕何为三老翁眉宇彷佛曾相识野水微茫度野桥栧杖一翁谁见招襟期揔似厌羁绁神游物外何逍遥清卿故自玄都客出有入无无不得石边柯烂知几年壶里乌飞爰数刻有时尸觧示家人竹杖空遗葛陂侧披图却笑安刘者失脚炎尘永相隔 

　　○啇霖卷为淮阴陈民望赋奉例挥使 

　　蜀相隆中昔未遇管乐自比人争嗤乘时不觧致真主掀揭风云郍得知许身稷契者谁子冻饿作诗愁欲死泥沙龙卧亦已多会际安知不如此君不见汉时卜庶长君不见秦时张主翁椎埋折拉齿国士一挥百万称世雄淮阴有羙况年少冠玊未可轻嘲咲岁旱窃慕啇家霖横目何人许同调庙堂正尔咨吁谟耕莘钓渭庸非夫傥驰精爽见物色忍使苍生望眼枯 

　　○梦熊卷为云梦秦参军题 

　　秦君倜倘士几别经华春幼艾拥燕姬弄珠诧徐麟握手要新辞谓予言不诬灵蛇忽入梦熊兆飜启符造化信幽渺古诗亦朦胧眼前事莫测至理谁能穷春雷剨地破云梦他日君看蛇作龙 

　　○寿谖为辰州李贡士民望作 

　　萱草树北堂谓能忘远忧如何念慈母不置天西头楚山高高楚水长西风晨夕鴈南翔帛书不事慰修阻忘忧愿祝寿且康他日拜官来故里门户光生母喜心九溪会变作春酒白发青袍放歌起何如更向天涯咨陟山□巳 

　　○春晖楼为州背章善楷赋 

　　西登蒙峯顶南望瑶岑足华屋夹道周飞甍蔽城曲谁楼揭春晖光景常在目匪物情乃迁于此见君独至德拟春晖明晦岂常好君之心兮只如三春之寸草春晖不尽春草长永言怀之以终老 

　　○竹亭歌和复汪二守 

　　晴旭朝生东海堧穿我竹亭才数椽主人晓起冠履清异境不谢论壶天明珠万斛忽照眼赤城玄圃凝朝烟山精潜形鬼□□遁迹郊麟岐凤纷吾前使君访卜昔何许翠华南廵知几年成嘉两地足甘雨苍梧重理南熏弦行亭何幸蒙倾盖再拜二子观折旋是日江风荡烦暑天清雨散云孤骞回视吾亭何有金石琳琅之可传觥筹交错歌咏言还古人取适今胡不然噫吁嘻禹颜忧乐奚后先不如饮竹亭酒付穷达于彼苍岂不闻御杯乐圣称世贤 

　　○寿陈通府乃翁（并序） 

　　陈侯判临几五载□掺不渝膏泽□深大翁屇八袠不得归庆代郡民作云山谣祝之以抒其怀云 
　　云之出本在山山云相就两欢颜龙之从十载间海上山青云未还云遥祝山寿千古山亦祝云雨下土云既为我民沾濡我不能为山歌舞云山适适各有为请闻忭祝讙如雷讙如雷共祝云根亘千古镇为九夏苍生培 

　　○南山谣赠陈大尹考绩还寿昌 

　　南山有池溉田山下须用机何如陈侯泽膏雨徐徐民不知南山有龙岁旱必祷而潜通何如陈侯泽甘澍随车年载豊佃豊兮时和五谷穰穰兮被山阿我不矦违兮侯如我何吁嗟侯兮惠我实深陟明而去兮谁嗣侯音上帝悯遗兮侯假复临侯不可假兮蔽芾棠阴 

　　○友栢行为吴肇荣乃翁赋 【 癸酉】 

　　我闻清溪溪上之老翁轩然鹤立群鸡中灌园不厌藜藿饱媚世耻为桃李容眼中之子何足与尚友古栢窥鸿蒙当筵烱烱开青镜柱杖瑟瑟含秋风问之定交来寒暑凡几易君节谅不移我心固匪石浮沉世态良足珍此意萧条竟谁识一朝物是人已非惨淡空余雏凤栖月明绕树将何依复恐风雷一夕随龙变化不可测短歌聊为歌清溪 

　　○买菊叹 

　　世人有钱剩沽酒笑我无钱还置菊酒酣适意虽一时菊在时堪弄寒馥岂知根株一拔不可回坐使茎叶日瘁令心哀唴渠本是东篱伴何缘开傍黄金台君不见牡丹花东风一夜生锦葩沉香词客经品题芳声羙誉流天涯又不见青菊蕋世人有眼郍识女不如还汝东篱下老与葛巾作宾主 

　　○酷暑戏赠逆旅主人 

　　长安毒热何苦难大呌发彺频倚栏两手舒徐缓不支两脚□木仍疼酸火轮当街日正午窜身欲避无处所仰瞻松栢皆垂头回望菑畬半燋土束带更趍幕府辰归来驴背尘满巾寸肠可截郍更知慰藉翻惭贤主人有时对食不得噎朝妨蝇蚋莫足蝎前者被螫左中指谈虎至今心尚热鹪鹩一枝愿巳越鹍鹏九万固不屑百千赋分有大小身外之名何足说与君相对且衔杯扫除大厦当奇才须臾就醉我亦睡听我鼻息如吼雷 

　　○双喜图（并序） 

　　双溪潘子予同庚而契厚者由给事出宰西川己卯予过辰得重拜大翁适令弟希周将赴省试为之赋比 
　　山人懒上大鹏背十载辰游空故情双溪给事今出宰见乃令弟如见兄名家才隽负年少筞马况当蟾窟行披图谁为写双喜彷佛玉树相和鸣鹊声和鸣阿翁喜庆门积庆良有以大郎待诏金马将小郎桂折秋风拟物类由来得气先造化于人何彼此不问填河事渺茫亦知化石寻常理蹭蹬风云却忆渠霜毛未遂凌紫虚汝鹊西川不惮远双溪为问意何如 

　　○送万以情提举广州市舶 【 名振声二十四韵】 

　　真人垂衣缵禹迹声教所至无疆场日南通道有万国夸海献见纷重译唐初兼领发运使提举后来始专席郎将御史岂不贵每以盘诘树清白法存仁恕祛苛谨精粗什一无过索卉裳贝服生欢喜舶浪艎云蔽潮汐应知至德在柔远厚往薄来非所惜宾贡源源民力宽公私货委如山积却观万君癯且清职太司市广内行君才射策宜第一九门折翼惊垂成传家科第本故物慱局胜负何重轻六曹首幕直可取不然守州专且荣奔趋烦剧总不乐晚拟此官聊可情迩闻边海颇失驭番舶回远盗纵横啇贾萧疏货贿微市司盘验存虚名君言如此更所喜是关大运吾谁矜亦知变通偶然尔肯杂泥滓混清泚闲骑瘦马追宴游或拉寒生讨文史官暇却妨尘委侵代庖越祝须得已殊俗皂白从少分远道曲直郍曾理高贤裕养待时需大器终当庙堂使老我倅韶惊昔年督兵战贼犹梦里连营禆将忘阿谁浅中挟忌谤不止祝君切慎从征役未厌蒭荛知巳 

　　○送赵充甫赴扬州别驾 

　　吾党赵君有充甫器硕才宏动云古尚书公子青云士龌龊庸流谁比数义窃通家余忝同感今怀旧忧思冲朅来别我官广陵楼船舆马俱怱怱都亭结驷艳杯酒琼瑶拟赠余安有不厌蒭荛可试呈郡倅分职统于守竭诚分内万无尤分外喜为须掣肘铅鎌钩钝各有时代庖或反伤其手赵君赵君名愈彰却笑狂夫真老狂十载弟同官更远三年同兄典太常情亲恨不照肝胆岂谓险阻能兼尝羊肠折坂老骥足天衢九首看腾骧 【 充甫尊公尚书家严同榜进士令兄时甫予同官太常两世通】 家故云 

　　○荻州为卢医士秋白题 

　　荻花秋凈夜如洗江月近人天在水渔舟三弄□浦□哀鸿迸落潇湘沚此中此景谁觧□□□忘言失问芦洲子卖药归来籍虎眠金光一道汀前起 

　　○呈扬宪副易之时奉撽从讨田贼驻兵武缘 

　　人中有骥无与俱风格嶷然凡马殊腾骧云汉生超忽回视□□□滓徒嗟吁纷纷霜台肃具瞻选兹文武畴克兼不逢盘错别利器青萍何谢铅刀铦南征孰是扰天纪谭笑千军随指使邕流倒卷昆仑摧几日收勋报天子属士空惭里闬同推诚畧分恩过蒙夷门虚左岂足慕愿扳鸿翮追长风 

　　○三君子行 【 鳌峯钱司训邵武王□□山邓司训泾县三峯吴掌教荆门】 

　　缊袍在众吾不耻鳌峯特立有如此衣冠奕叶趾前羙作人闽郡由兹始玉□□山对酒高谈起少年豪气今犹是前人峨豸照都市泾县重看树桃李三峯一试魁多士壮志髫龄簿剌史荆门捧檄为亲喜远范苏湖尚谁拟诛茒缚屋颖江水老狂自分长巳矣班行滥列适然尔何幸尚友三君子骑驴过我室更迩倾倒花前能复几去住加飡各珍重明日怀人千万里 

　　○双凤行赠谢黄门得告省亲 【 君先宰喻令兄秋官时巳家食】 

　　嗟哉吾临昔有猛虎当路隅过客传闻犹色殊于是仁侯初下车未可拔剑增长吁矢心惠爱罔或渝积久暴悍须感孚疮痍适荷二天庇枯稿旋蒙甘澍濡公交车促召挽莫留首列谏诤承明庐封章无俟求言入正气郍囙末俗趋圣人垂衣本无事所望至理跻唐虞恩雠快意孰为此讦直取名何有与言官自昔重台鼎言行道行同一区曷为微恙承　优诏秋风蹔许还都泸手书数枉索赠言固让不肯容老夫苦吟正自牵时好彺直终当恕叟迂蜀西旧学存家范世羙可能专二苏寿萱堂上呈莱彩玉树风前征交于巴山秀倚连枝并琐闼直排双凤俱班行老我谁比数突兀燕云输壮图 

　　○题扇赠华山赵挥使抩 

　　庶长声华动炎汉纨扇新裁素挥翰玊骨珑璁气清彻金花照映光凌乱明月纔看生海隅凉飔飒飒透轻裾四边幸乃烽尘少愿为炎威一扫除 

　　○和孙鹭沙太守 

　　秋风箫瑟秋夜漫兰菊墉高霜未残主人醑我青楼端发兴谬托知音难然膏不尽永夕欢罢琴照月倚增叹我亦春山薪桂标拟报尊前殊玊盘 

　　颖江澷稿卷之一 

　　●颖江澷稿卷之二 

　　诗（二） 

　　七言律诗（一） 

　　◆七言律诗（一） 

　　颖江澷稿卷之二 

　　云山人遗红梅诗以畣之 
　　赠于邑慱之高淳用韵 
　　送赵挥使还锡山 
　　畣友人雨中写怀 
　　次韵潘云巢见示思亲佳什 
　　梦后有作 
　　病中哭涂侍御宾贤 
　　送钱司训 
　　遣怀 
　　送上舍孙氏叔侄还镇江 
　　至后写怀和复友人 
　　奉酬稽勋吕思泉写怀喜雪二首 
　　春日游西山呈诸友二律 
　　寿杨母七十 
　　潞河舟中奉酬庵阁老南洲正郎暨诸故旧三首次韵 
　　舟阻开河用陈参将韵 
　　舟居酬杨大和别驾自秋官左迁 
　　焦山 
　　和畣平泉（辛未下第南还舟过杨村孙大史写诗道旧） 
　　舟中漫兴次韵荆州李时宾 
　　月溪 
　　移橘（久为林木所蔽壬申读书草堂始获移植） 
　　客至 
　　酬楚蒙侍御见寄花晨风雨游南溪佳什 
　　后四日雨晴再游倒用前韵 
　　草堂春日 
　　送方同府罢官归歙（名思润） 
　　送远 
　　玊山书院（谢判运敏德所建） 
　　读书台 
　　广济城楼宴集追和云田宪副韵呈熊府尊时筠冦初平扳筑方就 
　　发彭城留赠施逸人（载道） 
　　得孙大行书贶口号致谢介师阁老尝许表先祖知县墓旧同门下兼致恳怀 
　　二月二日余至南冈干鹊遂定巢小杉佃者云渠自壬申读书巢后比今复来因纪此诗 
　　小水傅尚三昆季见寻 
　　代诸弟作 
　　严介溪约游山中雨阻书来怏怅用韵一律 
　　暮春宿金城兰若（乙亥） 
　　蔷薇（乙亥读书南冈） 
　　海榴（乙亥） 
　　和畣友人（乙亥） 
　　东谷敖少参由湖藩奉表入京辱赠以诗奉荅一首 
　　楚蒙侍御新植牡丹寄示催赏佳作依韵奉酬 
　　小圃对花有怀楚蒙用韵一首 
　　送奚二守应朝北上 
　　送王古愚提举海北（丁丑寓京邸） 
　　送裴上舍赍讣还乡省 
　　酬友人述怀兼呈严介溪陆江东二大史 
　　严陆二太史教试中书迭韵戏柬一首 
　　付录二首 
　　送灵官还合皁山 
　　代送前人 
　　秋霖 
　　李太监新楼宴会代高佥宪尝与同差 
　　饮侯北湖职方同王少参廷举联句 
　　饮罢独呈北湖 
　　倚韵赠刘宪副梅国 
　　赠别刘宪副 
　　赠别王挥使世禄 
　　周主政宗化理刑漕台其同年夏分司松泉由吏部左迁适同署淮浦周示夏作和酬一首 
　　奉和锺石太史见示重五佳作（戊寅寓南昌） 
　　棰峯 
　　燕李明府宅时遣二子还蜀庆乃翁寿遥致此诗 
　　戊寅八月送弟铣受室于笋峯宪长伍宋诸壻会于前溪里第菊节寿辰予以事先别敬赋此章 
　　见南书堂 
　　客南昌雨中读故人赏菊之什 
　　荷峯为钱姑夫题 
　　巳卯元日大雪晓起候老父瞻阙拜庆有感二律 
　　人日雨中迭前韵奉酬宗党诸耆宿 
　　竹泉卷 
　　宿分宜严太史石屏新榻（太史使桂林初回余往辰州留二日） 
　　宣风公馆适遇萍乡俞杨二邑慱同宿为余沽酒次璧间韵（俞名章崇德人杨名济长沙人） 
　　将至长沙预柬谢亨二明府兄 
　　宿亨二明府一室萧然喜而赋此且慰公怀云 
　　宿清浪望壸头山谩题二首 
　　龙兴寺次阳明璧上韵与罗上人 
　　伏波庙 
　　传子乞诗寿令岳鹄山黄翁号湖隐 
　　寿萧母为训可 
　　暮秋登百花寺风雨阻归感激时事偶承青州聂子见赠奉酬兼似梅庵长老 
　　别驾行春卷（陕西张公由南城兵马擢岳州通判政本府乃子为秋官主事） 
　　送陆节推 
　　墨菊为友人题 
　　仲夏读书山庄霖潦浃旬 
　　奉和曾宪长瑞鹤诗三首 
　　城南新堂燕集饯送江明府先生 
　　章均秀令堂孺人节寿诗 
　　节妇荣奖诗 
　　冬官张二兄寄示和麦三府棘院之作和畣二首 
　　和罗二守山中累有戒心之作 
　　庆坦翁七十诗 
　　和荅西巢友人（时北行舟次南昌） 
　　下第蒙王大史宜学年兄走笔见慰且云切勿效时人叹老嗟卑也偶呈二章 
　　舟次阿城次韵王推府 
　　奉和吴太守寄赠老父及锡二诗 
　　送黄伯元宰武义（名春即内翰易之从兄） 
　　送唐太和宰醴陵 
　　挽竹逸何翁 
　　游玊泉庄次韵代 
　　送京友分教开封 
　　送邓子之建阳 
　　奉和陈石亭内翰九日登镜光瑞光二阁 【 在北京北门外】 
　　题扇 【 赠华山赵挥使柟】 
　　次韵赠云泉处士 

　　○云山人遗红梅诗以畣之 

　　山人许我寄红梅雪里移根带蕋来颜色未论夸北客阳和先许到南荄日劳汉圃频频灌月满罗浮细细开澷向功成浪题品不知多少费滋培 
　　平生浪只数江梅此种真疑天上来直与寻常观蓓蕾莫将容易究根荄趣逢知已诗偏好色入醉眸怀便开端为山人拜嘉赐此根还与我深培 

　　○赠于邑慱之高淳用韵 

　　日月当空两镜悬读书谁敢议前贤混茫太极元无画擿埴遗经始有笺勺水化分天仗远片云闲寄野湖边凌虚我欲追寻去瘦鹤逢秋不受鞭 

　　○送赵挥使还锡山 

　　故人相见未籨容又报东归讶转蓬瞥眼莺花三月过隔窓风雨几宵同英姿吴下知谁健膏泽天边喜独蒙预订明年此时节便帆还许对郫筒 

　　○畣友人雨中写怀 

　　客中无计御愁生直把诗酒当坚城窓前蝶梦花枝午枕上鸠鸣屋角晴红杏缘杨行处有蒙山颖水别来情接舆似也知侬意时对彺歌作楚声 

　　○次韵潘云巢见示思亲佳什 

　　在山泉亦出山泉看到源头却混然峭厉每妨圭角露磨砻只合世机圆从知北首甘芹日便是南肩负米年蓑笠与君重有约衡庐深处楚云连 

　　○梦后有作 

　　酒市歌楼夜未阑碧云栖梦绕乡关关河错谬来时路星汉参横别后山陇树夕阳犹欵欵画檐疏雨正澘澘何人觧放丝纶手一笑鳬鹥共往还 

　　○病中哭涂侍御宾贤 

　　生也男儿死亦奇丈夫何事盖棺迟侧身未必乾坤隘掩目空疑日月私十亩稔余慈母计百年心苦逐臣知悠悠海岳宾鸿远泣洒秋风草木悲 
　　身在危罗事可知病魂犹自强支持半生肝肺披惭我一死棺衾计属谁洛下有轮空激烈席前无路更委蛇西风落日垂杨恨霜结官河旅衬迟 

　　○送钱司训 

　　天马西来气绝伦飞腾谁是眼中人伯乐未逢成白首巫咸欲问远苍旻漆园道在官何忝泗水源深化有神梦入霜天迫离思典衣聊与话交亲 

　　○遣怀 

　　中秋节过又重阳静里人看岁月忙啼鴂风前悲□木归鸿天外度微霜病狂不疗三年艾心愿空余一瓣香但得身康无事日分投书剑老农桑 

　　○送上舍孙氏叔侄还镇江 

　　国计忧劳俯圣躬南冠重许拜恩同名家兰玉枝枝秀涨海鲲鲸处处通燕水盍簮怀胜迹泰山回首揖高风蜚英继武皆余事肯向江湖叹转蓬 【 初下诏例止行北方省府后一月始诏通行南方】 
　　霜落寒城听晓锺客帆无计又江东风花不作飘零态春色还看点缀同御史直声光汉册贤良曲学愧辕公若将途径分泾渭末路何人令始终 

　　○至后写怀和复友人 

　　尘思羁怀谩不禁相逢快听诧云林眼中岫色开吴画耳畔泉声泻惠琴寂历轻寒生薄暝迢遥飞栋下高阴阳来几日还如昨试问庖牺会此心 【 先曰小集因公甫诸君胜詑吴中虎丘惠山之盛】 

　　○奉酬稽勋吕思泉写怀喜雪二首 

　　仙郎天上访春来文藻偏承景运催大液镜中行度马上林花底坐倾杯寒霾九土依稀尽瑞霭千门次第开何似伤秋悲宋玉令人重忆楚兰台 
　　瑞雪凌晨鸦乱飞支床犹自偃荆扉四千里外他乡客三十年来此布衣地逼瑶台清不寐剑埋尘土欲生辉杯光微动闲吟兴何似风流在洛畿 

　　○春日游西山呈诸友二律 

　　城中不觧湖山好一到城西双眼明水面日光浮宝刹峯头云气拥　神京石蹬盘回天地老银河倒挂蜿蜒惊碧桃开处无人见却有春风管送迎 
　　回首西峯日欲曛主人留欵尚殷勤青袍白马谁家子急筦娇丝到处闻雨过园林沾宿润风生殿阁散余芬相酬只谩拚沉醉眼底繁华几故坟 

　　○寿杨母七十 

　　寿乡深处绝纤尘罗绮演纷拜舞辰达曙婺华遥烛户应期桃实倍生春千秋黄鹄歌罙烈奕叶螽斯咏较真种橘许偿苏子愿可能无地接芳邻 

　　○潞河舟中奉酬庵阁老南洲正郎暨诸故旧三首次韵 

　　空江遥夜引磁巵忽忆西堂觞别时寂历檐花莺睡合交加庭树月来迟讲筵误列通家胤行卷荣留学士诗敢倚疏庸滥甄拔还应吐握要周知（奉酬介庵） 
　　江海尝闻小一巵乾坤须信有穷时古人不必论成败世路何能较疾迟却笑俚生多识字亦知夫子□工诗何如并付沧州去明月清风两不知（奉酬南洲） 
　　倾倒阳关双玉巵不胜临上小舟时云山万壑乌飞尽风雨半江人睡迟世济嵇康非傲吏天穷梅薄可缘诗秪应待得丹成去鹤背犹能谢故知（奉酬诸故人） 

　　○舟阻开河用陈参将韵 

　　秋曹谈论剧悬河庾岭南迁意若何路比长沙应更远俸辞西监却还多且看文字能驱鳄未许衣缨羡制荷仰止昌黎旧祠屋摩碑三讽荔丹歌 【 人和居官才五月以浮躁得贬】 

　　○舟居酬杨大和别驾自秋官左迁 

　　离颜渐喜破官河郍问潮阳路几何宝剑动随妖气遁屏车远载月明多海田入夏先收稻粤水凌秋不败荷圣主若为无意在要将芒刃试朝歌 

　　○焦山 

　　海风吹浪蹴天来一柱中流屹壮哉吴楚颿樯云际没齐梁台殿雨中开山根老鹤遗铭在洞口征君几岁回试假长虹驾溟渤亦将从此访蓬莱 

　　○和畣平泉 【 辛未下第南还舟过杨村孙大史写诗道旧】 

　　冈梧回首拂云齐取次鸾凤不待栖索莫晚劳仙侣问夷犹春谢玉人携烟波浩渺家何在堤树沿洄望欲迷□是相逢又相别满颿风雨下前溪 
　　春雨江头春草齐幽禽相对忆云栖花开别院犹堪赏酒熟前村可待携且喜荷衣尘外卷漫教色线日中迷豪来不尽东山兴还上渔舟过小溪 

　　○舟中漫兴次韵荆州李时宾 

　　诗骨缘君苦思何青铜乞取未降魔燕山畏落荆人眼白雪空惭郢士歌狂对客应强半减饮伤春可十分多上林花鸟从无赖误惹游尘点故阿 

　　○月溪 

　　山风吹月月初上山月堕溪溪更清溪清月白无人会春去秋来只自明光涵具阙游龙狎斜映珠林宿羽惊异境无多出尘世却宜尘世不知名 

　　○移橘 【 久为林木所蔽壬申读书草堂始获移植】 

　　庭前金橘移来晚苦竹新松澷剌天雨露不教遮更得蟏丝从此罥何缘花开玉粒群芳凈霜落筠笼万颗圆自爱清酸尝未敢可堪驰献思悠然 

　　○客至 

　　四十无闻一腐儒谩劳冲雪扣岩居长贫不计盘飱乏多病仍堪酒戒除世事乾坤聊尔耳功程日月笑居诸可应得暇还来此闲听山泉漱石渠 

　　○酬楚蒙侍御见寄花晨风雨游南溪佳什 

　　三春好日几晴干不遣风花一片残拥树山云长带雨卷帘江阁尚留寒繁枝照眼知谁共尊酒多情且自宽莫更题诗寄相忆恐增怀抱在东阑 
　　出郭深杯不住干忍教春色望中残江花欲唤山花发杜雨其如腊雨寒虎瞰西连铜柱险凤池东注海门宽追游几许陪疏放乘兴还应此未阑 

　　○后四日雨晴再游倒用前韵 

　　纵步溪南春向阑软风聊试褋袍宽新铨花谱饶争长夙订鸥盟蹔许寒垣竹别来无使到江梅折后有枝残高情远媿同心侣佳句新传墨未干 
　　江城春色渺无阑来往凭将万虑宽岚气半含山雨润日光轻拂水花寒钓竿欲释佳人手奕石休惊午梦残何日玉騘还载客颖江曾惜障泥干 【 颖江予所居江名】 

　　○草堂春日 

　　问柳寻花兴转迟焚香扫地亦何为春风破屋吾将领晓月孤桐他自知醉引南山供笑语卧便颖水即藩篱狂夫讵有云龙思清梦依然识彩眉 【 草堂在舍南一里颖水出其中雨集溪涨经旬莫渡由是尘迹罕到而林景清绝余自移居甚为安适梦寐亦时觉超然有非思致所及因有是作】 

　　○送方同府罢官归歙 【 名思润】 

　　章江东下蔚如蓝客散离亭酒正酣世事升沉宁有定古人心迹但无惭温泉密迩缨堪濯灵洞霏微药可探漫道隐君归思逸此禅还着海鸥参 

　　○送远 

　　世路欹危重可吁菜衣嗟复问正舻风波岁晚怜江凈鸿鴈寒深听雨呼年少直看探虎穴技成翻笑学龙屠全贞亦有蓬仙诀锦水丹砂许寄无 

　　○玊山书院 【 谢判运敏德所建】 

　　主人期我玊山来我到玊山君未回草阁春深虚蠹简石坛云凈见蓬莱闲寻偶鹿穿林僻误触潜虬起涧隈欲写新诗岩半去风雷超忽恠相催 

　　○读书台 【 在淦县东相传陶侃读书于此有惜阴亭洗墨池是作用陈宪副韵朱正郎索和癸酉初夏八日】 

　　尘编千载定谁开江左衣冠尚此台石上松阴虚白日池边鸟迹认苍苔岂无高士谈玄在亦有群公仗节来负笈独堪人巳远春风依旧沐蒿莱 

　　○广济城楼宴集追和云田宪副韵呈熊府尊时筠冦初平扳筑方就 

　　时危城守缮于年童子能歌郡伯贤累石层台云汉出滨江飞槛凤洲连委蛇退食开尊暇徙倚晴空放睫便反侧自堪清凈理淮阳几许借高眠 
　　贼埶筠山火始然风尘腹里亦诸边　王师幸忽收残孽使节遥临感去年此日台隍劳扞屏他时氛祲凈江天卜居有约还兼倚生计无劳问郭田 【 壬申夏王师会临江而侯适下车是冬饶抚筠州贼巢俱破明年癸酉夏郡城亦成】 

　　○发彭城留赠施逸人 【 载道】 

　　氷雪方春自此去莺花历夏始南归故人相见但青眼客子谩吟还旧衣悬水一川朝代易青山四合霸图非张公鹤处今谁寄倚棹何缘傍息机 

　　○得孙大行书贶口号致谢介师阁老尝许表先祖知县墓旧同门下兼致恳怀 

　　断鸿疏雨滞茅堂忽道书来自帝乡老父弱儿兼致问彩毫云叶并能将山深病我疏狂久朝退怜君应接忙尚倚皇华速台制敢忘千古照南冈 【 南□祖垄也】 

　　○二月二日余至南冈干鹊遂定巢小杉佃者云渠自壬申读书巢后比今复来因纪此诗 

　　春风携步上南冈剌眼杉松隔岁长暂止鹊疑怜旧圭重移巢故傍西堂喧啁屋瓦千渠事狼籍书堆为底忙可是山捿犹未稳曾沾雨露向朝阳 

　　○小水傅尚三昆季见寻 

　　暂拟移居傍老农那知此地有过逢半床旧史三间屋十亩荒畦一径松池草青蛙鸣夜雨野花黄蝶领春风主人何有供清赏聊对南山兴不穷 

　　○代诸弟作 

　　凤冈西望接盘龙十里峯回有路通春入草堂人自好袂联香径客初逢侵眸饼出松花细到口杯忘竹叶浓池上别君今几日垂杨不断舞东风 
　　清晨闲抚苍松立岚气氤氲宿雨收小苑忽逢佳客话好春能共野人游莺歌燕舞还他适白李红桃可自由不禁年光竞流水漫分高兴入赓酬 

　　○严介溪约游山中雨阻书来怏怅用韵一律 

　　僻地春来较每迟敢缘回辙访幽奇雨通石涧流争合日上帘花影迸垂岂有旧醅谋拙妇也锄荒径领痴儿不愁无力酬佳景况喜钤冈健洗诗 【 钤冈介溪并大史别号去秋有诗寄余及春三易其稿故□】 

　　○暮春宿金城兰若 【 乙亥】 

　　颖江东来棹小舟仙女台畔恣春游古殿顽阴生昼寂荒城斜日带津流齐心未觉僧同住茶话何妨客再留即依南斗西回首杳杳一灯天际头 

　　○蔷薇 【 乙亥读书南冈】 

　　山半蔷薇夏始开开迟蜂蝶不知来动摇也自东风力懒慢凭他细雨催未拟凝妆临野屋忽惊攒火照书堆病余且得从渠醉药褁何妨远酒杯 

　　○海榴 【 乙亥】 

　　种药林园兴未涯蔷薇开后海榴花红香带露■〈彳星〉唇湿翠蕚含风玊轸斜路子莫教轻折取山灵应为惜妍叶未妨近□□□侵篱槿且喜新条让木瓜 

　　○和畣友人 【 乙亥】 

　　此去湖头才几程芙蕖剩想掇芳馨绕堤禾黍桔禾□皋足隔水人家烟树青燕翅风轻雏欲试马蹄云暖客初经劳劳尘事空追忆天际孤峯一艹亭 
　　攫虎材微不自程朅来埛外酌幽馨小山坐见生秋色大药谁能驻鬂青客有可人期看竹家无一事谩谈经因君剩爱春湖色欲买渔舟系短亭 

　　○东谷敖少参由湖藩奉表入京辱赠以诗奉荅一首 

　　天涯集聚莫辞频远客曾伤独夜神酒醒石栏初落月病淹诗草澷生尘　彤廷忽奉联珂喜方岳攸同拜表晨白首丹心容未罄石龙金凤早知津 

　　○楚蒙侍御新植牡丹寄示催赏佳作依韵奉酬 

　　綘霞凌晓散晴风大化潜窥妙物功骢马招邀宜觧赏彩鸾夭冶为谁工迎人乍喜开新朵遶砌旋惊拾断红我亦念花劳梦寐花应知我惜飘蓬 
　　清尊几日泛瑶枝浩态分明对此诗迸泪似牵违约恨含情重有来年期华堂客散心谁折紫蓓云连手自移郍更封培遍幽谷一时同赏不教迟 

　　○小圃对花有怀楚蒙用韵一首 

　　酒满罂盆花满枝洗妆闲复洗吾诗繁华不管年华去野客翻为贵客期豪兴几番幽赏惬芳心若□□固世人知题缄并揃花头寄婉转霜刀欲下迟 

　　○送奚二守应朝北上 

　　觐舟莫挽晓将发江涨忽惊秋雨余心逐断云依北斗帆冲□□正鴈度匡庐花明玊殿摇苍佩日照鸾舆降紫虚强欲因君一输写食芹无笑野人疏 

　　○送王古愚提举海北 【 丁丑寓京邸】 

　　参军两地驱驰遍盐铁中年宠辱轻山海总知明主使燕鸿无柰故人情仓曹盆卒无劳计裕国宽啇自有程未倚清江营旧业还瞻紫极傍东瀛 

　　○送裴上舍赍讣还乡省 

　　少年文藻说京华底事辞家便忆家莫以儒巾卑节使也劳王事问星槎三江晓雨迷归楫五夜东风听落花最是送君还客邸莫云翅首半天涯 

　　○酬友人述怀兼呈严介溪陆江东二大史 

　　试书闲听玉堂谋一念旋惊百念休时好我能供筭子晚成郍复问龙头追陪黄阁岂不羙坐食大官何所求向夕春潮带雨急操舟□□全胜弄渔舟 

　　○严陆二太史教试中书迭韵戏柬一首 

　　出处年来不觧谋风尘岁晏可能休谩夸妙舞当红袖曾愧知心是白头闭户寻诗春自逸倚门弹铗晚何求移书适问瀛东佀几日平津好泛舟 

　　○付录二首 

　　风格符家孙仲谋十年铁砚未全休庾山词赋多秋兴贾谊科名空黑头五色日华从昔误千金骏骨有时求重来只隔梅花信劝子西风理去舟 
　　陆太史 

　　桂玊谁当为子谋高吟独夜不能休行藏是处皆吾道新故从渠有白头碧海长鲸元日掣空山鸣鸟欲何求城南草树春无赖安得沙边共小舟 
　　严太史 

　　○送灵官还合皁山 

　　灵官秋晓望名山　天上恩波逐棹还福地万年祈圣寿云裳几日簉仙斑朝元紫气中霄接出洞清溪下界环欲觧儒衣从问道葛师能为启玄关 

　　○代送前人 

　　羽客吾乡□道林欣逢天上话开襟拜官又自分今雨采药还看傍故岑瑶草春回丹井绿灵岩秋锁碧云深何时福地重能到石扫梅花听皷琴 【 古迹有梅花石】 

　　○秋霖 

　　伏雨燕山潦正昌羁栖犹在水云乡庭花寂历惊秋色远信依稀滞鴈行沉稼几家耕有望泥途一鹗病何妨不眠夜起烧灯坐霹雳时闻启上方 【 久雨得震雷乃霁故为之喜】 

　　○李太监新楼宴会代高佥宪尝与同差 

　　京秋积雨快新晴近侍高楼几日成属目河山千古壮凭阑风月四时清云囟雪槛开筵好玊斚金盘照座明不媿汉庭老从事白头登赋后群英 

　　○饮侯北湖职方同王少参廷举联句 

　　论心尊酒十年前 【 侯】 不尽高怀更此筵藩伯滥陪吾岂敢 【 符】 文星傍照我何缘灯花细细开还烬 【 王】 漏箭迢迢坐复传□是浮踪频聚散 【 侯】 未辞沉醉竟忘眠 【 符】 

　　○饮罢独呈北湖 

　　月色云容小槛前幽怀堪写使君筵十年奔走风尘隔此日根□雨露偏郎署才名司马着长官清节县人传绨袍犹记连床夜起舞鸡声乱晓眠 【 北湖原宰无锡】 

　　○倚韵赠刘宪副梅国 

　　缄书曾忆浣溪头锦水西风候鴈秋地胜蚕丛开国远山空象魍畏人啾文翁学在风流迈司马台荒气谊浮此日相逢重携手玊河残涨晚悠悠 

　　○赠别刘宪副 

　　城南芳润麄浣渴尘遽尔言别情何以堪病中再用草堂严韵奉赠一章远道微吟亦足见骨肉相与之深而相别之难也 
　　羙人长望天西头邂逅城南苑树秋月傍玊楼欣共赏花明春寺阻同游草堂风韵还巴国铜柱提封自益州不用路岐挥涕别文章端合赞皇猷 

　　○赠别王挥使世禄 

　　爱子青年才更别明时奉表黄金台传家旧物应生色报国丹心固未灰紫陌衣裘尘不涴青楼尊俎夜还开回首春明各惆怅相逢何日话重来 

　　○周主政宗化理刑漕台其同年夏分司松泉由吏部左迁适同署淮浦周示夏作和酬一首 

　　翻飞天北双鹓侣海国深冬见羽翰榷署□壸瞻吏部漕台霜月近秋官风云鱼鸟遥生色烟水萍蓬少浃欢强和新诗空馆夜羁愁乡思两无端 

　　○奉和锺石太史见示重五佳作 【 戊寅寓南昌】 

　　扫迹江门思转深登临郍复蹔开襟石头烟柳弄晴色章浦行云生野阴佳节偶同人士饮艾符聊并葛巾簪诗家莫厌频相过牢落还知非寸心 
　　频水蒙峯也未深一风刚足浣尘襟贪书穉子篝松火抱杖羸翁履桂阴岂有离奇邀物色何须骨□元脏薄朝簪浮踪且置年时话肯信浑忘竞猎心 【 育之尝谑予累试不偶聊用觧嘲】 

　　○棰峯 

　　玉勒金鞍白面郎桃芯峯下说仙乡峯头锦树熏罗绮台上琼萧绾凤凰莲烛夜酣疑对语孔屏春暖正生香从知妙得宜人理不负天家雨露瀼 

　　○燕李明府宅时遣二子还蜀庆乃翁寿遥致此诗 

　　欣逢茂宰御杯日恰是仙翁届寿辰章水倒倾三百瓮岷山遥祝一千春牛刀细割余霜刃乡味频缄出紫鳞两两南鸿又西去平安时问锦江滨 

　　○戊寅八月送弟铣受室于笋峯宪长伍宋诸壻会于前溪里第菊节寿辰予以事先别敬赋此章 

　　丈人才硕古人看飜为明时爱惜难豸历秋山澄月霁舟横春雨酿溪寒文章世济兰阶羙昼锦筵开菊露团珍重百年纔六年乘鸾有客醉先拚 

　　○见南书堂 

　　舍人縳屋水南邹何似柴桑旧里门酒熟隔篱呼野老吟余埽叶卧松根飱英自可撑肠腹种竹还看长子孙谁向紏纷谈吏隐巳将幽意属琴尊 

　　○客南昌雨中读故人赏菊之什 

　　楚山牵梦几回成独宿孤岩岂近名白社风烟樵唱远黄花篱落暮云平系舟有客吟秋雨插帽何人共晚晴采采却怜衿褒满他年渠复话幽情 

　　○荷峯为钱姑夫题 

　　大家家丈老荷峯为有新诗寄兴浓宅相试看今起凤东床犹诧旧乘龙春生别墅供吟钓酒熟邻家喜过逢忽忆扁舟风雨梦青山此日任搘笻 

　　○巳卯元日大雪晓起候老父瞻阙拜庆有感二律 

　　入晓菜衣雪未寒物华欣与岁更端融融春透杯光满点点花归胜彩看门户含辉神垒跃溪山有象玉龙蟠豊亨不用论时事拜舞高堂且尽欢 
　　晓陪耆逸望彤宸却忆先皇倍恰神圣泽敢忘前贡士天威犹肃旧藩臣即传野菜沙边雪剩想蒲萄塞外春西苑只今归猎未在廷遥庆岁华新 【 是岁驾幸陕西未还】 

　　○人日雨中迭前韵奉酬宗党诸耆宿 

　　人日重阴挟雨寒诗邮频仗遣忧端吴歌中曲曾殊调台阁山林只共看晴旭岂无鸣鸟待昏霾宁有毒蛟蟠可谁吹律终调化默覩熙熙四海欢 
　　不惜躬耕远帝宸南来北去几伤神一觞自滥通闺籍三宅渠怜在野臣俗近鲁邹真锦里和高元白侈阳春会须传颂词林满漫作风花过眼新 

　　○竹泉卷 

　　何处邻家好弟兄一轩松竹两陶情松崖索我曾题句竹坞烦君频寄声翠筱晴分凉月影碧流春护暖云生为报惠连应入梦几回风雨汉江城 【 竹泉时游汉江乃兄桂崖为之索予作】 

　　○宿分宜严太史石屏新榻 【 太史使桂林初回余往辰州留二日】 

　　太史初开锦石床晴云片片绕钤堂楚山桂水新供玩玄豹文犀骇并藏琴书作伴高秋爽枕簟宜人九夏凉翻媿征魂独无寐月明风静怯更长 

　　○宣风公馆适遇萍乡俞杨二邑慱同宿为余沽酒次璧间韵 【 俞名章崇德人杨名济长沙人】 

　　斑斑山雨乱衣痕郍得新诗属意浑近市辙泥深没马傍江云树半连邹幽花掩映春光老宿鹭骞飞野水昏此日逢君不觧饮何劳辞客更招魂 

　　○将至长沙预柬谢亨二明府兄 

　　故人远作长沙宰道我西游岂梦思千里绨袍重入楚半生心迹正多岐髯参魁岸终何忝密令风流孰更期明日一尊乔口路洞庭南望足江篱 

　　○宿亨二明府一室萧然喜而赋此且慰公怀云 

　　潭州一宿谢明府听说艰难堪涕垂衣麄食澹自非病县小役烦民莫支□□力学向今余未试贤声当道子须推便令高步能如此巧宦终身媿所为 

　　○宿清浪望壸头山谩题二首 

　　春江落日倚崔嵬月色犹疑汉将归万壑风云驰号令一川鱼鸟避旌微晴霄未必今如昨庙略休论是与非遥奠壸公一杯酒千秋南土仗灵威 
　　连峯磊磈犇壸头罗列壸公自一丘蹑屩巳堪凌绝顶昂头何事尚孤舟通仙薤老无人采避暑岩荒有鹿游天与闲身真浪迹南游奇胜得重搜 

　　○龙兴寺次阳明璧上韵与罗上人 

　　缥缈诸天□上头尘踪无碍到还休经春雨洗楞迦凈不夜风飜河汉流借鹤便须寻大酉浮查应未隔沧洲却怜惠远能供茗藓璧新诗取次留 

　　○伏波庙 【 渌口有祠新息与神女联坐予初疑其夫人也徐问之乃知为游江五娘而竟莫详所自独谓女神非新息之偶不当联坐因赋二章庶将有别而明之者乎】 

　　湘山■〈山截〉嵲湘水头长林七月疑深秋游江何处巫阳女食庙此联新息侯混杂愚民真可笑等闲名将许同俦登临此度空多感龌龊凭谁洗俗流 

　　○传子乞诗寿令岳鹄山黄翁号湖隐 

　　野屋春风吹白袍仙翁若在醉陶陶衣冠家乘传双井弧矢宾筵屇二毛市隐却输湖隐辟鹄峯争与岱峯高等闲卫子臻诗祝清润还看映彩毫 

　　○寿萧母为训可 

　　帨堂佳气晓融融谁似仙家乐事浓黄鹄有情歌百阕白头无恙见三从当筵歌管年年客绕膝孙曾咲咲容门外适传笼鹤者青袍登拜又乘龙 

　　○暮秋登百花寺风雨阻归感激时事偶承青州聂子见赠奉酬兼似梅庵长老 

　　百花秋尽强登临野树萧萧落不禁天地无情三日雨蒲帆不济此江深诗怀谢子能高兴法听生公鲜会音禾□互有盘空双白鹤戞然时下一长吟 

　　○别驾行春卷 【 陕西张公由南城兵马擢岳州通判政本府乃子为秋官主事】 

　　新诗满眼颂张侯桑陌欣传缓辔游兵马独如司马逸临城曾羡岳城幽即看播植春深浅不问催科政拙优剩与后贤论世德臣清还似阿翁不 

　　○送陆节推 

　　十年江海叹飞蓬曾是云间陆士龙文字合□□□先达荐风流宁避往贤踪孤城犴狴怜秋月要路勋名易景锺独向寒江别摇落莺花何地话重逢 

　　○墨菊为友人题 

　　江南秋尽风雨期柔条打折澷纷披墨菊谁家初发□□陪篱落半含霜雪姿不矜颜色教人爱那露清香遣蝶知标格自惊群品异等闲勾得野夫诗 

　　○仲夏读书山庄霖潦浃旬 

　　方春苦旱夏苦雨潦水田田生白波枕簟通宵防满湿柴门一月断经过溟蒙草树纷垂首岑□山禽遂不歌愁自渔人得消息濒江淹出几分未 【 山馆去颖江里许水起落时凭渔人问讯】 
　　山云四塞雨不绝田父出门还入门尽地水疑桑海变经旬冥畏日车飜苍天不悯周余在北极遥瞻嗣主尊长夏春袍犹未释草茅心事欲谁论 

　　○奉和曾宪长瑞鹤诗三首 

　　鉴悬廉访一尘空生意何妨到羽虫台沼忽惊雏鸐异朝阳争覩凤毛同新诗价长连城璧瑞应期还太古风合与芝亭并传胜平分秋色老梧桐 【 宪司东旧有瑞芝亭与今瑞鹤亭相对】 
　　华表归来志虑空可曾回眼向鸡虫风标自合群仙使胎孕难将百鸟同立傍宪台严候吏声闻江省濯清风何时引子丹霄上两两和鸣恊舜桐 
　　白鳬朱鴈品皆空除却鸾凰是此虫会际风云心自逸掺持霜雪思谁同哺雏不饱腥膻味引领常怀海峤风清唳夜中堪起舞碧天明月转高桐 

　　○城南新堂燕集饯送江明府先生 

　　西风江渚罢鸣琴报政难留去客心乡士何困逢盛饯宰君其敢望重临□堂尊俎明秋月嘉会衣冠侈上林为向南云早鸿道春明还许嗣徽音 

　　○章均秀令堂孺人节寿诗 

　　青袍此日拜生辰且喜城南第宅新慈竹万竿输节操江梅一树倍精神　表门自荷君恩重移禄谁兼子职亲但愿年年有今日不妨兰茁肃宾姻 

　　○节妇荣奖诗 

　　矢死共姜不二天布裳今巳映华颠候虫彻夜悲寒抒黄鹄凌秋衋断弦风轨载扬颓俗振德门重启后昆贤乘时好着家人传付入清朝太史编 

　　○冬官张二兄寄示和麦三府棘院之作和畣二首 

　　东轩诗思渺天涯滕阁开尊兴转賖骥足久淹江右省文星还避府东衙山城备足民安枕棘院功成桂吐花佳句盛传张水部辉联珠璧贲山家 
　　茆庵小结颖之涯病眼东山企竚賖懒惰谩嘲杨子宅清虗差胜长官衙梦回榷署楼前两忆得蒲阳县里花老我何心重相别蓝舆冲暑问君家 

　　○和罗二守山中累有戒心之作 

　　威□□□百粤胜重扄荆犬犹闻夜不惊老去风光真荏苒朅来时俗厌将迎戒心稍喜囊中凈狎鸟兼忘物外情谁继汝南耆旧传付他乡论十分平 【 二守名环自还政屏居山中少与人接】 

　　○庆坦翁七十诗 【 翁刘姓临城人余自髫齓论文今俱白首故云】 

　　习隐城西见草堂坦翁征寿与川长鹿门耆德容何忝璧水宾筵重有光松菊雅谁论壮节朝衫老我媿行藏悬车可待仍兼倚把酒风鸢看并翔 

　　○和荅西巢友人 【 时北行舟次南昌】 

　　羙人若在隔天涯十载东篱辜负花北渚风云连棹远西楼烟月到窓斜半生孤愤应难遣万死何辞不可加谁念覆盆恢日月圣明饶得话桑麻 【 西巢为宁藩累诖省狱】 
　　萍槎无柰此离襟堪听南冠更楚吟远树依依浮浦出澄江脉脉向秋深星河未蚀干将气尘土空怀壮士金北往南来将底事倚看孤鹤背枫林 
　　逝水都将付鬓丝酒狂那复话当时独怜豪气千人上消得孤吟万首诗淡淡江风吹早桂冥冥山雨老秋葵桃源忆得迷津处春信凭谁寄远思 

　　○下第蒙王大史宜学年兄走笔见慰且云切勿效时人叹老嗟卑也偶呈二章 

　　卷甲怀惭亦自扪曾劳词客慰寒温时平得士须终济材谫于予岂再论辙鲋谩期忘勺水涧松何分植高原虚传老马谙途径悔是从前误出门 
　　别苦庭椿是暮年带经谁课颖阳田轻裘肥马元非望白首青衫不自怜极浦风云生远思旧山松鹤识初缘玊人故作伤春问桃李何言付逝川 

　　○舟次阿城次韵王推府 

　　十年从宦各西东北上联舟幸尔同流浪未嗟云水伴梦魂巳到蓬莱宫飘萧暮雪将轻冷点缀春花舒早红调入新诗纤月下知君此意正无穷 

　　○奉和吴太守寄赠老父及锡二诗 

　　太守吴石山先生相别二十年壬午秋忽辱寄诗不忘老父以及于锡京邸暇日慨然有怀次韵代柬 
　　越水楚山同一云几人皓首谈雄文长松落落倚苍璧老凤迟迟翔紫氛万里风云看石火百年人事付朝曛何当负耒寻禹穴寄迹海鸥相伴耘 
　　名公为政记当年老骥长驱不受鞭破柱摘奸风力在伐棠遗爱口碑传郡符脱畧还开径戴礼精深晚事笺谁念疏庸老门士青袍犹自映华颠 【 公有书云近注三礼未暇】 

　　○送黄伯元宰武义 【 名春即内翰易之从兄】 

　　细雨都门洒鬂丝葛衣初授客行时卿家兄弟知名旧远道弦歌出宰迟凋瘵岂惟西浙在廉明真与长官期巢云我待寻庐阜鸿鴈高飞见羽仪 

　　○送唐太和宰醴陵 

　　与君发迹同乡省一榜人中谁更亲鸾凤无柯并栖息骅骝得路异沉沦关河坐惜仙舟远湘芷徒牵客梦频倚待湖南春雨足余波还有照此邻 

　　○挽竹逸何翁 

　　眼中竹逸今巳矣好事如人可得无京口征游谁是主吴沙遗殍孰从哺一时名宰书碑板千里幽人致束蒭□苦丛篁封植在影来明月敬庭芜 【 杨邃翁阁老与作墓铭称莫逆】 

　　○游玊泉庄次韵代 

　　常恠春归向底藏水云遮断玉泉庄一庭花雨飘红锦满路松风奏细簧太传东山高燕会右军曲水富篇章招邀几日还来此岂有微官职务妨 

　　○送京友分教开封 

　　离筵春晓赋青莪化雨平分出潞河短棹夕阳人欲别一毡千里意如何纲常古道休轻议才杰中州待细磨早晚预知鳣有兆清朝属望故人多 

　　○送邓子之建阳 

　　禁锺初彻听离歌立马东城意若何霜雨一天人又别琴尊几夜客重过尧封远入欧瀛界圣化遥分泗水波藉好建泉烹建茗文园因忆病夫么 

　　○奉和陈石亭内翰九日登镜光瑞光二阁 【 在北京北门外】 

　　郊西双阁凌晓梯斗角倒挂风檐齐湖天渺渺接秋素苑树重重含露凄胜日江山足高兴羙人尊俎谁同携职暇何妨得归晚月华骑影纷前溪 

　　○题扇 【 赠华山赵挥使柟】 

　　庶长声华动炎汉纨扇新裁索挥翰玉骨珑璁气清彻金花照映光凌乱明月纔看生海隅凉飔飒讽透轻裾四边幸乃烽尘少愿为炎威一扫除 

　　○次韵赠云泉处士 

　　萧水西来旧有庐江东乔寓今何如壮游不假杨州鹤遗世宁论驷马车仙侣多情还载酒草塘幽梦足离居秋风为尔南鸿道月下霜前觧忆渠 

　　颖江澷稿卷之二 

　　●颖江澷稿卷之三 

　　诗（三） 

　　七言律诗（二） 

　　◆七言律诗（二） 

　　宴九成台成山府尊韵（甲申韶郡） 
　　再游南华寺次府尊成山先生韵 
　　舟中月夜有怀偶效吴体 
　　梧州幕府偶题二律 
　　化州范太史墓次韵 
　　雷州莱公祠次欧宗主韵 
　　梧州公署新作竹亭喜汪二府诸公见过首尾吟二章 
　　乙酉冬至募兵英德晓起对烛因思去年此日适部兵在梧州幕府到官未及二载而两以兵事奔走军门慨然有怀遂成此作 
　　久驻武缘僦居僻漏邑有千户所屋废基存旋命兵士芟草辇秽伐竹构堂而环之以营数日毕工遂移居之时则文武过籨禽鸟欢鸣嘉树扶疏而出喜而赋此 
　　登武缘城眺望有感 
　　酬朱邑传再和草堂用西字韵结（名仲经字道行） 
　　卧病酬李竹坡 
　　茅亭避暑酬赵莲塘 
　　次韵思恩吴太守过旧城至南海之作 
　　讨贼和平喜伍二守寄示班师之作次韵二章 
　　再用前韵呈唐府尊二章 
　　贑州还韶宿南康仙台观次璧间韵 
　　翁字韵四首一首原韵谢唐铁翁惠碧桃二首赠别桂阳范伯宁三首羙铁翁四首病中自广 
　　送故人还清釭镇 
　　送别锺上舍 
　　仁化锦石岩 
　　登芙蓉峯次铁峯先生韵 
　　九成台次铁峯 
　　送大参欧公之任滇南次韵 
　　送黄义城还文江由御史左迁授经韶士 
　　奉送大宗伯严老先生赴南都 
　　赠两山张宪副还浙省 
　　和答周用宾 
　　送陶先生分教海门 
　　送陆九万再领岳州通判次韵（先任绍兴判） 
　　送朱克诚年兄 
　　送萧经卫（弼） 
　　送朱卢二主簿 
　　斋居枯杏忽复着花漫兴二律呈北厅诸寅长（余再典大常斋居前有枯杳尝欲伐去癸巳之春隶人忽报花蓓满枝） 
　　前韵奉答李慱厅二首 
　　感时思乡二首答李慱厅仍用前韵 
　　送一溪公廵抚河南 
　　送河东兵宪王子晋叔 
　　送高滦汀掌科选兵辽阳 
　　送罗相二李子诚二省祭 
　　宿沙河驿风雨骤至计程明日将抵滦川与倪道长高掌科相见用韵 
　　倪道长高使君同燕偏凉汀次韵 
　　紫荆关漫兴 
　　方伯周公挽诗（辛酉鹿鸣公主试事予忝门下老生故云） 
　　追和严内翰诸公寿和斋易翁六十诗 
　　云龙卷 
　　刘二守业由金华改处州奉赠一首 
　　送李涧山重佥东臬用韵 
　　赠张大尹彦博 
　　与双州胡太守话旧有作 
　　游大伾山览石佛龙洞 
　　风风宿弥陀寺有怀双州大守偶颂桂洲公壁问隹制适相感发用韵一首 
　　庆都道中遇邵玊泉大守倾盖论诗握手甚欢欲止余宿而行李先发矣因书别连白石佳作示余且索和敬次荅之 
　　送黔江令严君时与令兄省觧同寓京师 
　　送龚发轩先由沅州兵宪改云南提学以外艰未赴服缺复领旧职尝有谮君近视不堪提学者故微谑之 
　　次韵发轩送程参军之台州 
　　送殿撰大鹿先生提学山西 
　　胡漳浦聂安吉敖缙云同领分教又同舟南还赋此赠之 
　　和荅玊叶高子新春四日见慰之作 
　　新春自慰兼柬玊华 
　　寄赠东园寿七十（次儿省柔令弟冬官壻也兄弟无子各継一嗣故云） 
　　奉和介翁阁老居守廵门之作二首 
　　奉和大师序翁二考复职是日内阁盆莲初开漫兴二首 
　　奉和桂翁阁老九日饮邵家园之作三首 
　　送彭太史梦瀑奉使武□□山 
　　元会词奉和介翁阁老 
　　人日同乡宴集有赋奉和介翁 
　　豊润公馆偶用壁间韵呈石沙道长 
　　重宿沙驿读屏间甲午三月东廵喜与倪道长高都谏滦州相见之作慨然兴怀明日又得与王道长相见于卢龙遂用前韵重志斯喜亦为三月十六与前若合符契也 
　　次韵酬王太守藩（赋情刚豪与时多忤为御史家居十年起为延安太守数月而罢） 
　　拜文献公墓次韵帻峯道长 
　　骝山道长新辟小斋次韵奉畣 
　　骝山道长燕九成台次韵奉畣 

　　○宴九成台成山府尊韵 【 甲申韶郡】 

　　山下清江江上台芙蓉面面逐江开鸣韶凤远空留石画栋云连漫作堆歌筦忽惊浮世在登临因见古人来习池风槩何如此流浪尊前未省哀 

　　○再游南华寺次府尊成山先生韵 

　　五马郊行晓济舟水光林影散清秋传呼绝徼风烟凈部局空山鸟鼠愁世远灵踪藏福地官闲幽兴淼沧洲倒衣却咲初来客造次晨锺拟禁楼 

　　○舟中月夜有怀偶效吴体 

　　北风遥遥吹客舟凉月下瞰疏帏秋迟回莎岸虫唧唧顾盻玊宇鸿悠悠日暮晴云敛海色天南宿草连芳洲羙人若为成远别含情一上江之楼 

　　○梧州幕府偶题二律 

　　山入秦封苍莽开两江千里合流回鱼盐水落通新市秋□鸟鹤天空下古台分阃自应心膂托掌书谁是折冲才英雄事往嗟遗剑夜夜辉腾烛上台 【 梧有火山志以为赵佗埋剑气也】 
　　瀚海铜标第一关天开雄镇控诸蛮皇威南暨朱离格粤壤风清虎帐闲钲皷正高新府第金汤不改汉河山苍梧漫作妨秋计东郡乡兵业巳还 【 时督府巳许放兵而苍梧欲留故云】 

　　○化州范太史墓次韵 

　　椰榆未必遣心伤慷慨还思在玊堂废馆岂堪寻旧迹寒花犹为发幽光化州饱饭于何有逐客含沙故不妨万里蜀川魂杳杳独遗荒垄伴斜阳 

　　○雷州莱公祠次欧宗主韵 

　　上林廵幸念皆春不见中书旧日人本谓遭逢同结主岂期材智反投身衣冠徒抱千年恨胡虏终贻九庙尘遥想英魂归海角还依玊凡奠麒麟 
　　直道谁甘与世浮前程端合是雷州清朝望重三登相黄屋亲扶一上楼竹翳古祠恒带雨草迷荒院欲经秋可怜碧海青山色犹对离人起暮愁 

　　○梧州公署新作竹亭喜汪二府诸公见过首尾吟二章 

　　我有尘襟何处开竹亭长夏思悠哉痴儿觧与移花活佳客偶能骑马来总喜军门聊暇日不妨江馆蹔持杯自怜浮浪君休讶散局元非用世才 
　　我有尘襟何处开竹亭长夏思悠哉疏帘日为看山卷方帽时因避暑来诗到忘情空对景酒缘多病省贪杯自怜浮浪君休讶散局元非用世才 

　　○乙酉冬至募兵英德晓起对烛因思去年此日适部兵在梧州幕府到官未及二载而两以兵事奔走军门慨然有怀遂成此作 

　　去年长至趋幕府今年长至坐英州牢牢岁月知何有赫赫简书良自由玊律气浮江馆夜朝衣心切 
　　紫宸游会将梅蕋占春信嬴得儿童数九头 

　　○久驻武缘僦居僻漏邑有千户所屋废基存旋命兵士芟草辇秽伐竹构堂而环之以营数日毕工遂移居之时则文武过籨禽鸟欢鸣嘉树扶疏而出喜而赋此 

　　旧所茅堂虽自低征夫书剑聊相携团团日转三龙树翼翼云屯八武溪市远不妨谭客过林高无碍野莺啼腐儒汗马曾何有起舞犹堪听晓鸡 【 所中旧有龙树三株亭可爱八武缘邑溪名】 

　　○登武缘城眺望有感 

　　独上荒台望不迷大明封域奠高低火云近午浮空出野树连营列愔齐斥堠固应蛇豕远郊原宜有凤麟栖何知黑子恩威地此日犹烦将领西 

　　○酬朱邑传再和草堂用西字韵结 【 名仲经字道行】 

　　蚩尤雄视布侪低木魅山精信手携岂谓羣轻能折轴须知涓溜必成溪 【 蛮人呼头目曰僚布故借用其语也】 天王诘暴师春集逆竖裭魂鬼夜啼入幕郗生谁似者借筹曾许护征西 

　　○卧病酬李竹坡 

　　自怜疲共扒山卒一雨俄惊废郭秋病朋每勤知巳问危途曾仗远人忧云来瘴岭偏欺客水接蛮滩觧送舟五垒捣巢须并力免劳诸将日推牛 

　　○茅亭避暑酬赵莲塘 

　　飒飒西风古壝傍茅亭息马沐新凉青林细管空悲切杲日野池虚映光引客同心聊对酒屏人独坐迥思乡诸君莫自骄残冦早晚还看靖一方 

　　○次韵思恩吴太守过旧城至南海之作 

　　楚人一炬可怜哉蜗蠰提封奕世来翠羽不闻重译献牙旗宁悟剥床灾空山到处犹残垒废馆他年自积苔想见胡卢笑邻鬼雄心霸气总成灰 【 思恩灭绝由岑猛今田州亦破灭矣岑浚能不咲乎楚人指永保二司兵】 
　　断崖千丈思悠哉崖上啼猿自去来孽竖尽收今日网遗黎重悯昔年灾风回瘴岭摇朱斾雨过岚溪湔碧苔欲起故佗询粤事几番刼火化秦灰 【 断崖千丈即南海之景亦岑浚别堡也余驻兵于此】 

　　○讨贼和平喜伍二守寄示班师之作次韵二章 

　　五月征蛮戌海边班师喜奉檄初旋即看万众生春色无复连山怯瘴烟帅府恩深容纪过竖儒业在岂求田白头汗马知何济转觉归心剧去年 【 九连山河源和平二县地贼之故巢也】 
　　转觉归心剧去年翻思戎马在征田丈人岂少捐之筞战垒谁惩奉议烟东下末僚怀病往西来骄虏负恩旋芟除乱草须终尽一发如存觧扰边 【 余督部从讨田贼时献议督府不能用李参将结营奉议多所虏掠一火焚之】 

　　○再用前韵呈唐府尊二章 

　　粤南封邑未论边不重诗书重力田半载震冲奔戌皷几家樵爨复灯烟卖刀渤海宁□廓兴学文翁在折旋吏隐向来容别驾不妨歌颂太平年 
　　不妨歌颂太平年三月兴师六月旋塞马力疲空恋主楚春情切待归田梦回韶署分今雨思入梧江隔暮烟几卷残经数椽屋敢论风月浩无边 

　　○贑州还韶宿南康仙台观次璧间韵 

　　仙台遥访郭西头暂假尘踪一榻留云舍未摅游子念边烽何系小臣忧雨余福地人偏爽书罢黄庭兴转幽独倚危阑看星斗仆夫旋巳蹙行驺 【 时闻田州复叛道士索余写草书题壁】 

　　○翁字韵四首一首原韵谢唐铁翁惠碧桃二首赠别桂阳范伯宁三首羙铁翁四首病中自广 

　　若个清贞似铁翁一物无所系于中道院菊深霜未拆讼庭槐古雨初通讙呼慱象逢谁敌挥洒茅龙任意工剩有支离老从事碧桃妆点对春风 
　　之子清标见若翁总余兵甲富胷中鹓雏器业云霄厉骢马家声海徼通有约曲江聊对酒无情湘瑟谩须工明朝又向芙蓉别一笛梅花五岭风 
　　卧治韶阳镢铄翁别来春色满南中庆余玉树连枝秀籍许金闺奕叶通小技雕虫惊自斵大方家法让谁工新诗首首堪传颂媲羙还将列正风 
　　年过半百巳成翁岭表一官如梦中野人炙皆竟何有岐路亡羊老未通弥论大造咲元宰节量此生非化工赤城玄圃乌乌在问道鼎湖常下风 

　　○送故人还清釭镇 

　　一□东都三十年忍看霜鬂各垂肩崎岖海上来巢谷颠倒人间咲谪仙江雨忽逢凉夜燕关梅欲度小春天惠师念我如相问为道官闲胜学禅 

　　○送别锺上舍 

　　卓斚谁怜爨下桐通家东祖谊应重宦情瘴海三千里客梦天门十六峯疋马又看分落木片云何处望飞龙南来鸿鴈将春信尊酒还堪一咲逢 

　　○仁化锦石岩 

　　郡守铁峯先生作锦岩诗谢饮累日一日席上为余诵诗六首因谑云暂可放一醉否先生抚掌亢声曰痛饮非关诗债了请属对余谩应曰苦吟因咲瘦生曾先生曰善请遂成之敬和如其数云 
　　紫府棱棱峭壁开凌虚直上九层台枯松晓沐灵湫雨飞瀑霄腾绝涧雷云服此中分五岭斗牛何处望三台踏歌倚遍长栏外万里青旻一鹤回 
　　迢迢石寺问丹丘楚楚芳洲乱碧流徙步下方云巳合抬头绝顶雾初□□□风泉缭绕来钧奏猿鸟依稀识故侯莫道参军能摆俗吏情吾巳付天游 
　　锦剎聊支倦目开极知幽胜藐逢莱天花故向岩头舞星汉翻从地底回雾拥香炉增缥缈江涵石佛转濚洄云车鹤驭曾何事皂帽青袍只自来 【 香炉石佛皆山名】 
　　江翻西日愰丹厓抉眦南荣斗柄楷突兀尚愁飞鸟度幽偏真剌野夫怀龙栖石洞云常雨凤翥韶津礼亿柴罢却熏弦弄明月未应佺偓隔形骸 
　　半壁祥云捧秘宫紫函金简奉当中沿崖杂树青无际出峡澄江意不穷名胜难逢灵迹隐阳春频倡敌台空郡斋却喜多清暇五马参陪得暂同 
　　万壑千岩隐上乘时闻五色透层层海边仙境容渠到壁上骚坛孰与登痛饮非关诗债了苦吟应咲瘦生曾却愁黄鹤经题后白也重过合避能 

　　○登芙蓉峯次铁峯先生韵 

　　双旌日晏渡河西绝顶芙蓉路不迷石臼竹竿泉袅袅风檐露井树萋萋龙山事往怜吹帽渔父言欺咲掘泥谷口尚堪留一醉黄花香衬马头低 【 曹经府邀饮于途】 

　　○九成台次铁峯 

　　□亮歌锺月满台八窓烟景倏然开倚阑人在风尘表隔岸图呈水墨堆法从不知龙化远升中犹想凤仪来湘南旧俗多遗事谩结秋晨旅鴈哀 

　　○送大参欧公之任滇南次韵 

　　滇池西望祖乔迁庾岭东来辍讲筵才合济川终远到地因分陕蹔于宣台端学苑推杨子海上禅谈眇大颠始信寒花根拨在饶他春色自年年 

　　○送黄义城还文江由御史左迁授经韶士 

　　凤来晴雪亚琼枝庾岭浈江处处奇别路暖回騘马客行囊清照铁峰诗齐人作式宾师远鲁国登坛弟子谁明日天涯重翘首五云犹忆盖倾时 

　　○奉送大宗伯严老先生赴南都 

　　旧都常伯任惟崇简命新裁自帝衷玉署鸳鸾供祖别仙舟歌吹压春融登临可爱东山独寅亮宜来鼎餗同老丑却怜颜驷在飘零无计远籨公 

　　○赠两山张宪副还浙省 

　　入觐才看又别筵问程仍上浙江舡遥持宪节含新雨饫听阳春侈旧编南国莺花思窈窕九衢烟月对婵娟何时细酌冲襟破散吏床头有俸钱 

　　○和答周用宾 

　　九陌车尘拂汉崇缊袍谁许罄愚衷谈于温坐奇王猛讯向膺门识孔融西土才名收价独清时风节矢心同明珠漫枉惭知巳还傍台衡仰至公 

　　○送陶先生分教海门 

　　圣明望治胥才渴优诏三涂许并登草野有怀思展布儒林无士不骞腾雪中梅柳先阳复海上风云入梦曾文运自天开僻邑作人仪范见觚棱 【 陶曾梦梅柳海门之句】 

　　○送陆九万再领岳州通判次韵 【 先任绍兴判】 

　　题遍越西山水郡却临荆楚寄雄观名楼赏燕宜参佐远徼怀来倩好官剑倚天门秋气老舟移淮浦酒泉宽十年忧乐应同我未弃疏庸敢恋安 【 余与陆初选官同忧制起复又同】 

　　○送朱克诚年兄 

　　跃马江城各盛年却看乌帽照华颠玉绳晓望天门迥琪树秋沾雨露先濒海编氓皆着土举家随宦即登仙鸣琴未负联珂在凖待河阳奏□船 

　　○送萧经卫 【 弼】 

　　楚山何处望施州寒尽参军去莫留推髻遗民归一统竹王行庙纪千秋持衡适重名家选借筋堪为老将筹奏□□最也应同计吏春明几日候星辀 【 施州有竹王庙盖夷民之祖也经历兼理民事故随计吏】 

　　○送朱卢二主簿 

　　海邦凋瘵未全苏簿领才猷适所需政誉并看孚二邑登崇应合振三途丹枫日引江帆远紫极云连塞鴈孤驿使何时发南越梅花可折寄曾无 

　　○斋居枯杏忽复着花漫兴二律呈北厅诸寅长 【 余再典大常斋居前有枯杳尝欲伐去癸巳之春隶人忽报花蓓满枝】 

　　□前杏古不知岁剥落苺苔空复春野老频过犹是主厨人一见拟为薪花开造次真疑梦事出寻常讶有神吟弄尚堪迟白日莫教容易委芳尘 
　　一官曾是典容台可柰衰残去复来庭树未应随物化仙葩何意向人开托根地接清都近带露香分 
　　紫禁回乘兴能过青琐客不妨高咏引霞杯 

　　○前韵奉答李慱厅二首 

　　斋坛古杏半欲折院柳庭花他自春岂有桃蟠千岁实只同枝作武陵薪生荑忽复缘何事逸态频临畏损神只尺 
　　天阶多雨露可能抛掷任风尘 
　　锦树逡廵老故台花时端的候春来郍知有客空延伫恠问多年巳不开绰约崇朝蜂蝶乱瞻依中夜斗星回荣枯自是难窥测谁向朋簮靳酒杯 【 李诗有翫赏何曾见酒杯之谑】 

　　○感时思乡二首答李慱厅仍用前韵 

　　莫倚浮生牵俗恨一番时事一番春防胡未必无长筭厝火由知慎积薪汉苑莺花偏着意秦楼烟月倍伤神无端更动文园思涓滴何曾慰渴尘 
　　江乡重理旧书台见梦何由帝里来露气暗滋苔径滑月痕斜印荜门开巢松鹤在如相命煮石盟寒恠未回越调若为传楚客一春空负落花杯 

　　○送一溪公廵抚河南 

　　名家风节重乔林杖越翩翩汴水浔台北几年□□□夙望河南今日惠重临豺狼屏迹犹行部花鸟乘春不废吟有诏元戎早归国相将九域霈啇霖 

　　○送河东兵宪王子晋叔 

　　时清西塞犹传警台宪适当驰鹜秋重以山河千里寄敢忘宵旰　一人忧锦囊风月牵高兴汗燛勋劳足细筹此别唯应慨今昔朔云南鴈不关愁 

　　○送高滦汀掌科选兵辽阳 

　　西师未报□□□残虏十仗交驰且莫休近侍忽惊千里别行频应缓九重忧辽阳风物宜周访藩镇机宜属细筹俎豆有儒宁似者迟归还许疏宸旒 

　　○送罗相二李子诚二省祭 

　　河堤折柳驻行驺听彻离歌不自由乡远独遗庄舄念天高谁共杞人忧青春冠盖争先覩壮志功名属早□□□□□最是江南风日好五云回首莫淹留 

　　○宿沙河驿风雨骤至计程明日将抵滦川与倪道长高掌科相见用韵 

　　沙浦滦川半日程留行山雨坐来清风尘稍喜边关靖云坠从看海峤横忽报黄门便使节预期骢马罄交情金泉胜会缘非偶白首追惟梦亦惊 【 时闻大同事定金泉滦州胜迹】 

　　○倪道长高使君同燕偏凉汀次韵 

　　山亭磊砢瞰流开河上烟云拂翠来片片舟渔疑泛梗飘飘鳬鹜似浮杯滦汀忽漫成嘉会孤竹何因吊古台总系星轺难浪迹五云天近首重回 【 三人同自太常转官倪印马高选兵余与倪同事而还　朝有期不能久驻也】 

　　○紫荆关漫兴 

　　燕台直北阻雄关万壑千峯杳霭间玉垒参差烟雾出银河错落斗杓环怙恩逆虏犹堪抚授节元戎且未还此地由来天设险登临聊复一开颜 

　　○方伯周公挽诗 【 辛酉鹿鸣公主试事予忝门下老生故云】 

　　忆昔敬皇隆化日属当江省校文年持衡骢使推双竹入彀鸿生媿比肩连帅遐方仍懋绩抚安中土竟虚传心香未炷空头白公后应知衮衮贤（公长子上舍六郎为礼侍方斋林公壻骢骏挺拔当继家声公位终于广西方伯） 

　　○追和严内翰诸公寿和斋易翁六十诗 

　　尘海何妨高士隐一斋还占柳风和江湖意气君谁似文字交游此最多瑞蔼桑蓬真蔗境祝联珠玊诧銮坡萍杳漫咲仙凡隔星汉元通太液波 

　　○云龙卷 

　　高山出云何所为蒸合旋看弥大清处处苍生望霖渴朝朝将雨逐龙行东阡南陌须臾遍岁德神功历落成渭水傅岩差一见景籨肤寸若为惊 

　　○刘二守业由金华改处州奉赠一首 

　　劳劳宦海何曾定得得金华又处州岂谓羊肠翻险绝故拌星辙少淹留离筵候鴈偏惊客江岸黄花正得秋老我独悬双眼在承家节操几人俦 

　　○送李涧山重佥东臬用韵 

　　岭徼功存剪涤频监司英畧动如神顿教瘴土回春色亟与边民洗战尘风节讵宜淹驻久年劳端合转阶晨东藩此去天都近云路先看据要津 

　　○赠张大尹彦博 

　　望别巢溪未百年名家风物故依然楚乡兰芷生春色仰阜松筠薄暮烟远道亲交劳问讯隔山邻舍岂论钱知君豪兴耽诗在且为疲民一觧弦 

　　○与双州胡太守话旧有作 

　　畿甸秋行且未寒恠来风雪绕征鞍调元正仗乘骢守尸禄空惭典御官淮海凤髦人快覩泥途兰臭我增惭奔驰况复怜衰暮秉烛频劳叙世欢 

　　○游大伾山览石佛龙洞 

　　山头凿石为佛高与山齐后有龙洞宋封显济侯是日风雨大作几不能归 
　　征轺未减看山兴一抹大伾双眼明金地有缘仍载酒苍崖无处不题名排空石偶虚瞻礼显济灵宫昧洁诚世俗恠来多错缪妬游风雨满回旌 

　　○风风宿弥陀寺有怀双州大守偶颂桂洲公壁问隹制适相感发用韵一首 

　　滹陀冬日何清凄羙人相忆临故堤山僧肃客锺皷发风雨横天旌斾迷父将身世等幻泡岂复萍梗论东西回首遥瞻紫宸近卿云五色裁龙旗 

　　○庆都道中遇邵玊泉大守倾盖论诗握手甚欢欲止余宿而行李先发矣因书别连白石佳作示余且索和敬次荅之 

　　征途何有对名花晓起驱车后日斜邂逅故人千里别仓忙诗思百篇賖燕台宝气回银汉锦水春光散彩霞胜地最怜君出牧贤声满望籍天涯 
　　高人别久成疏斥隔里何缘一聚欢塞上谷风初布暖江南梅雨正生寒边储暂尔劳区画畿甸终然赖屏翰对迭每惭枯杏作隋珠燕石不同看 【 白石尝和余枯杏之作】 

　　○送黔江令严君时与令兄省觧同寓京师 

　　南金岂不连枝重家学相承丽藻均帝里几年同献赋巴山一骑独将春音尘未介云鸿杳德化俄惊□□夕雉驯棣蕚暂分君莫讶天涯旋斾即天津 

　　○送龚发轩先由沅州兵宪改云南提学以外艰未赴服缺复领旧职尝有谮君近视不堪提学者故微谑之 

　　万汇伾伾倚大浑俊明何敢后君恩兵戎珍重仍持节桃李虚无半在门六翮齐云鹏未碍双瞳如电鉴非昏边庭暂假輶轩往楚水衡山劳梦魂 

　　○次韵发轩送程参军之台州 

　　哺糟郍复计清浑一饭终须报主恩岂谓参军闲豹畧浪持布皷到雷门琼台日出扶桑近罗屿云来海气昏明月怀人千载上谢公诗在胜招魂 

　　○送殿撰大鹿先生提学山西 

　　世德颙然公辅器学宗随例假词臣大雅定看还士习撝谦先喜着朝绅地迫台衡仍咫尺芳流金紫岂因循最是通家足高谊西行频望属车尘 

　　○胡漳浦聂安吉敖缙云同领分教又同舟南还赋此赠之 

　　隔岁云鸿欣北向高秋联趐复南飞天边落木催行色江上归帆挂夕晖闽越化分兼有望蘓湖条在可能违老我无堪别知巳乡心先尔过庭闱 

　　○和荅玊叶高子新春四日见慰之作 

　　白云无侣信孤骞羁思满腔谁共论岂有时名徼厚禄漫怀渊塞负深恩断琴阔略埋尘土老鹤伶俜傍瓦盆珍重故人千里意缄诗频枉剩招魂 

　　○新春自慰兼柬玊华 

　　久客逢春强自慰京华旅食六年过死亡无及家空在衰病难袪老柰何五轮载书归颖曲百钱随杖步蒙阿尽教人咲憨夫子饱卧松根和踏歌 

　　○寄赠东园寿七十 【 次儿省柔令弟冬官壻也兄弟无子各継一嗣故云】 

　　仙翁遯迹远林皋稀寿何嫌拥布袍别后酒肠应未减寄将诗兴倍能高枝连桂子亲何间岁入秋田养不劳羁宦独惭空注想庆筵觞祝付儿曹 

　　○奉和介翁阁老居守廵门之作二首 

　　霜崖锦树丽秋风凤辇龙舆翳碧空上谷暖回行在所大微辉映寝园中词臣珍重缘城守边檄虚无扰 
　　圣衷礼肃祀虔归一德中兴千载颂神功 【 时闻西北紧报】 
　　原祀秋临　万乘重严城勑守望斋宫牙旗月涌黄扉肃阁道云连紫塞雄自昔文名钦海内郍知兵略槩胷中逢时故合兼资任摹勒谁当柱石功 

　　○奉和大师序翁二考复职是日内阁盆莲初开漫兴二首 

　　西掖鸣珰散晓风帘钩初上藕花红云霄自庆遭逢异草木何知点缀工函疏引香浮帝座石池澄影拂瑶宫清平物象缘非偶夹辅从看两献功 
　　谩夸垣药竞春风亦有盆莲出水红种植几年缘石傅品题今日属宗工日华疑对仙人掌御气长邻紫极宫岂谓一时传盛事直期麟阁纪元功 

　　○奉和桂翁阁老九日饮邵家园之作三首 

　　德星秋晓聚名园菊朵萸枝侑赐尊袍染御香来炅诏庖移珍馔出花邹歌锺响合风生座骑籨迟归月拥轩揔喜升平多乐事曾回离照溥鸿恩 
　　黄菊霜前满邵园名公乘兴此开尊金鞍竞簇花边骑锦障斜连郭外邹高会可无宾落帽醉归郍惜夜驰轩龙山戏马终何赖一饭能忘报主恩 
　　皇居不远故侯园棨戟遥临相国尊松菊有情还有约池台非郭亦非村紫殿晴云吟细浦碧霄鸣鹤倚层轩凭高授简多材杰衣被何人独感恩 

　　○送彭太史梦瀑奉使武□□山 

　　王堂华饯可逢春远道余寒柰故人楚国旌麾临使者汉家封建睦懿亲展帆湘渚云千迭侍彩钟山酒百廵嘉会何因强参逐空疏曾不媿儒绅 

　　○元会词奉和介翁阁老 

　　悬符烧竹遍长安万户千门庆履端城上烟光通禁燎殿头栢酒荐春盘玊衡默运天心正帝泽横加海宇宽辐凑彤庭瞻气象草茅何幸接鸳鸾 

　　○人日同乡宴集有赋奉和介翁 

　　献岁喜逢人日会玊堂风致许谁过羹调七宝陈芳宴酒进羣工侑细歌綘蜡坐消龙漏迥丽春先到凤池多宾筵且复敦乡好节夜何妨蹔驻珂 

　　○豊润公馆偶用壁间韵呈石沙道长 

　　风旗队队遶春山骢马追陪且未还花雨半岩盘谷寺攻驹千驷海门关边程日远撩乡梦病酒时开壮客颜世故驱人犹自咲忘机郍共白鸥闲 

　　○重宿沙驿读屏间甲午三月东廵喜与倪道长高都谏滦州相见之作慨然兴怀明日又得与王道长相见于卢龙遂用前韵重志斯喜亦为三月十六与前若合符契也 

　　东望卢能可几程重临沙驿兴偏清沿边坼堠孤云细到海晴峯列障横部使偶逢如宿约容台知爱有深情同心更有滦汀在记取题屏莫浪惊 【 滦汀高都谏道号】 

　　○次韵酬王太守藩 【 赋情刚豪与时多忤为御史家居十年起为延安太守数月而罢】 

　　高才硕望竟何凭蕉鹿由知梦未真过化秦川三月雨豪吟滦海四时春权珰远避征奇节泉石东来见主人奔走独怜樗散在征袍空载马蹄尘 

　　○拜文献公墓次韵帻峯道长 

　　十载西河不济舟若为联辔慨松丘主恩岂为奸臣地军令空贻相国忧正气千秋金鉴远荒坟三尺草堂幽休将德业论前史直是江南第一流 

　　○骝山道长新辟小斋次韵奉畣 

　　官闲小辟郡斋深种竹移花不废吟愽洽未须论旧学忧勤宁假惜分阴囱含远岫浮佳气云暖珍禽送好音岂谓衰迟劳慰藉每论诗罢更论心 

　　○骝山道长燕九成台次韵奉畣 

　　好怀当日为谁开骢马乘春访古台尘榻几时淹上客法星连夜焕中台江分锦树高还下帘卷晴云去复来嘉会良晨俱不易风光如此且御杯 

　　颖江漫稿卷之三终 

　　●颖江澷稿卷之四 

　　诗（四） 

　　五言律诗（一） 

　　◆五言律诗（一） 

　　八月十五日夜对月（京邸） 
　　和酬沈子公（进士历官按察副使有序） 
　　寿谢进士乃翁（名艮新淦人） 
　　至后写怀和复友人 
　　送潘希召节推怀庆（巳巳立春日作） 
　　一舫斋为倪水部赋 
　　北河舟中戏柬思行兄 
　　寓思行沙庄呈尊甫南山隐翁三首 
　　南舟次韵同志 
　　汤阴 
　　兰墩次韵（正德戊辰寓京邸） 
　　送西泉刘子 
　　遣兴 
　　送金齿张任之南还 
　　晚翠 
　　送陆九万侍乃翁还山阳 
　　荅龙子道亨 
　　干鹊来巢（山庄书馆） 
　　祷雨有感赠石冈吴太守 
　　书浩然碑有感 
　　获麟古渡（下第北还） 
　　舟过南昌有怀谢李诸子（辛未北还） 
　　严太史钤山书屋 
　　太史同登钤冈 
　　送陈通府从师东还寻奉檄督储北上（名元宪号石溪） 
　　郡城登故人楼喜张明府使者还自崇阳 
　　奉寄陶大痴邑慱 
　　寄谢干子（甲戍同赴礼闱例格先还合肥既而余亦西归得书兼惠眼药六安茶诗以报之云） 
　　久雨共农人言有感 
　　山庄杂兴 
　　崇阳张二兄寄示汪主政（必东）见怀佳作奉酬一首 
　　梦登钤阁因怀严太史奉寄一律 
　　山中旧有榴树今春重移一株 
　　送奚贰守应朝 
　　挽张尧冕（治易家贫不易其操乃子利仁精医） 
　　彭泽归来图 
　　送王正提举海北 
　　送谢明府泮之善化 
　　送周良会掌教池口 
　　病中遣怀奉呈严陆二大史 
　　饮高宪佥宅（本山东佥臬管京路子粒） 
　　送周宣统省祭还乡 
　　送辽东李断事（京师人） 
　　送漆医官还新昌 
　　王氏园亭（有序） 
　　旅夜有怀兼呈淮南诸故旧时河□怱觧望荩臣行李不至 
　　待荩臣行李不至雪中酬友人 
　　赠崇一内弟 
　　仪真逢卢彦四邀题龙江别卷 
　　过真州感孙柱史思行不得吊唁写此抒怀 
　　康慈寿园 
　　挽诗 
　　谢遗笔琴界尺 
　　已邜避地宿宜阳梦绣领二方谩云杜云采色三秋动而首尾俱忘醒念兹游不及秋而黄鸟碧云皆不晓所谓姑续成之以俟 
　　长沙有怀古迹五首（巳邜春赴辰州舟次长沙作） 
　　再至辰阳假寓龙兴寺喜诸友见过 
　　呈陶明府（四川合州人） 
　　立夏 
　　朗都纲谢官居龙山绝顶结小庵予号曰鹊巢赠以诗 
　　挽宾峯董副郎先生并序 
　　辰士赵伯行之母贤而早寡伯行于予有一日之雅因丐挽章义不得辞 
　　贾文卿酌余龙兴寺叙别 
　　佥宪贾公谢事西川怡神楚北锡忝通家敬呈鄙作公病初起适慰其怀云 
　　上舍李民望厥考草窓晋叔王子志其墓仍祈余作 
　　钓艇（七月东还途中作） 
　　龙池湖 
　　湘山寺（渌中市） 
　　巳邜八月东还次萍乡感激时事适少府李君见邀且谕以尝献策平冦移时江省报至不觉喜形于色相与散步正衙纵观楚王台古桂姿有凌云之气慨然赋此用写一时欣戚之怀云（李名泮章州人） 
　　题木□母谷次太守韵 
　　寄题水阳山二亭 
　　送念斋侍御赴阙 
　　送一溪侍御按蜀 
　　族叔一中发迹思南出宰东安政缉民和寄赠二章 
　　寿诗 
　　郑太守乃翁七十寿卷 
　　木湖寺 
　　舟次阿城次韵王推府见赠 
　　沙湖为王良二 
　　戏柬贤十良二 
　　南塘卢子十二 
　　送杨子忠尹青田（五言二首俱次来韵有序） 
　　送崔有仪还六安 
　　桃花坞书屋 
　　赠程明誉 
　　平湖（有序） 
　　送黄彦七告假归省 
　　送欧东井宰景陵 
　　送符道州 
　　质庵（鸿胪官） 
　　赠梅谷贡士卒业南都 
　　送刘朝信之荆门 
　　送江汝州全之 

　　○八月十五日夜对月 【 京邸】 

　　中宵清赏罢独更倚廷阑银汉横双阙金波泛一丸崷崪辰山小萦纡渝水寒何时照颜色不似在长安 【 时老父任辰州同知荆妻犬子皆在故乡】 

　　○和酬沈子公（进士历官按察副使有序） 

　　子公访余高坡蔡氏嘉其石室幽邃僻远市嚣辄欲移榻弗果既而阴雨浃旬时序更易余甫卧病君亦就疏忽辱见怀慰以佳章投琼报李范釚续金勉步严韵终期教之 
　　岂为逢迎简偏饶舍馆沉独缘贫病切兼得世情深朱火方严驾清啇忽叩林白龙何处史肯此共长吟 【 白龙江史子公别号】 

　　○寿谢进士乃翁 【 名艮新淦人】 

　　南州多隐士六十又生辰白屋图书古青山杖屦新五云高世泽一盏渺江春剩想穪觞处梅花觧劝人 

　　○至后写怀和复友人 

　　阳回欣万汇楚客尚何悲尺晷穷南陆天心见子时履亨虮虱庆和令庙堂思旅候承明祝霜清玊漏迟 

　　○送潘希召节推怀庆 【 巳巳立春日作】 

　　寂寞当春立故人应更违百花谁唤醒一鸟自高飞月傍灵泉迥诗传楚客稀东风如觧惜连夜欵吾扉 

　　○一舫斋为倪水部赋 

　　县知江海客白首未忘情一舫揭斋地孤云尽日征按图神自往绝羽意难并风浪何时凈梦魂犹自惊 

　　○北河舟中戏柬思行兄 

　　六月有六日四旬余二年焚香祝眉寿行棹列华筵白发人双徤青云业再传花颜更起舞真是小神仙 

　　○寓思行沙庄呈尊甫南山隐翁三首 

　　短棹辞喧聒长林坐閴□□□□木□岸明花遶舍畦暗水通潮陶令何曾返庞公不可招未应经世畧老向此中销 
　　清风竹林下宛见南山翁高节真无比芳尊郍与同海涛生枕席花月隐房栊独自怜疏晚登堂媿阿戎 
　　急雨喧茅屋流云弄夕晖莲衣疏更脱萤火湿犹飞夜久渔将入秋来客未归何当更东下沧海故人稀 【 时同思行下第南还假馆沙庄数日复当由吴而浙】 

　　○南舟次韵同志 

　　南舟一回上尘想十年虚江月好谁共村醪聊自如春鸿断遥浦乡梦稳平湖不是迯名者庐阳我故居 

　　○汤阴 

　　借问汤阴路皇州第几程雪山人面起云阵马头横烟火村村莫樵歌处处声功名是何物天地苦留情 

　　○兰墩次韵 【 正德戊辰寓京邸】 

　　楚畹当年种江乡何处墩清风宜此老明月共谁樽细采还纫佩幽期岂负言汨泥应未得无梦不沂村 

　　○送西泉刘子 

　　念此灵根别秋来花正繁楚云思共远鲁调意犹存揽佩空多感临风重结言寸怀知浩渺孤月度江村 

　　○遣兴 

　　高卧东窓下迢迢万里心青山双短屐流水一长琴候客眠幽径寻僧过远林渔樵歌互发虚谷自余音 

　　○送金齿张任之南还 

　　六街春夜雨九陌昼连云深树藏啼鸟危楼澹夕曛飞花轻欵欵离思正纷纷酌尽沽来酒何言可赠君 

　　○晚翠 

　　长松跨幽壑十丈垂高枝兴到每孤往寤言如有期澹烟秋老处细雨日斜时杯酒浮生外惟应白发知 

　　○送陆九万侍乃翁还山阳 

　　久客忘归路乡心正淼茫何堪同舍旅欲别向淮阳县爵非无待行翁赖远将悬知东海月今夕满慈堂 

　　○荅龙子道亨 

　　藜藿怕饥者污抔照此心不冠常对客扫月自鸣琴闭户绝尘鞅开关延道林春风飘楚曲湘水送清音 

　　○干鹊来巢 【 山庄书馆】 

　　手植庭前树高枝信鹊巢忘情自来去何喜用嘐啁岁乙通神处雄比□仕致力交丁宁汝僮仆方哺勿轻捎 

　　○祷雨有感赠石冈吴太守 

　　为政逢汤岁何人似我公殷忧怜赤子引咎吁苍穹一雨四郊足诸方八蜡通不惭歌颂拙耳□亚备采民风 

　　○书浩然碑有感 

　　古人今不见安遣泪双垂早媿平原笔缘书有道碑纲常元有赖天地本无私爽气西山在终然百世师 

　　○获麟古渡 【 下第北还】 

　　麟也何为至千秋见此湖硕人多梗槩吾道岂蓁芜云卧鱼龙稳波飜岛屿孤归帆明落日流转任迷途 

　　○舟过南昌有怀谢李诸子 【 辛未北还】 

　　会府经过地诸贤楷范存阁梅春早别江月夜深论逝水谁能挽西山竟不言离人归艓在无复假招魂 
　　若在仙人馆章门首重回会风归翼喜冲雨莫帆开契阔成何事艰难况此来新诗故满眼相对不能裁 

　　○严太史钤山书屋 

　　玊人何处住一室对孤岑池上蓼花白山中秋意深林穿蒋诩径座拥河汾琴未觉衣缨在沧洲更远寻 

　　○太史同登钤冈 

　　久矣吾钤望幽怀迥此开晴空眇南郡紫阁丽中台日落岩扉瞑龙归海气来飘飘挟仙侣乘月放查回 
　　清秋兴不极迢逓复登山草阁空题字芳尊且慰颜木喧风渡岭坛静月临关异景无人会松巢鹤自还 

　　○送陈通府从师东还寻奉檄督储北上 【 名元宪号石溪】 

　　师从几月罢赋董复输燕名岂劳偏着心因炼愈坚鱼龙秋浪凈星汉客查连预恐天留佐虚瞻使节还 

　　○郡城登故人楼喜张明府使者还自崇阳 

　　戍也归何处清风满郡楼大阿初出匣小邑有全牛别意惊秋雨孤怀忆剡舟鷡朋翮未铩肯被楚云留 

　　○奉寄陶大痴邑慱 

　　南浦经春别临川不得书山居正寥閴旅况近何如汝水寒犹菊蒙田雨自锄醉言妨忤俗长笑勉教除 【 大痴性真率醉中时忤俗流余每戒之长笑而巳】 
　　江海怜君在文章逐转蓬汉亭怀孺子唐碣拜颜公剧话参辰隔多愁去住同何当似鸥侣浩荡五湖中 【 孺子亭在南昌鲁公祠在临川陶官两地皆胜槩也】 

　　○寄谢干子 【 甲戍同赴礼闱例格先还合肥既而余亦西归得书兼惠眼药六安茶诗以报之云】 

　　忆昨燕山别春寒花事迟蒙园忽秋尽肥署遣书知白日妨余视黄精有岁饥拨云与烹月端合拜君私 

　　○久雨共农人言有感 

　　天漏渠能补淋漓日未休豆封泥不甲畦没潦争流尔病兼无食予耕尚乏牛为儒惭盛世徒抱老农忧 

　　○山庄杂兴 

　　日长萝径悄树密草堂深竹几翻书晒绳床抱膝吟呼儿荷锄出露顶憩松阴欲共清风举飘飘吹我衿 
　　谩道吾庐好闲来有许忙雨移花易活晴斸药偏良窦石通泉细隔林鸣籁长微吟缓归屧松月满山塘 

　　○崇阳张二兄寄示汪主政（必东）见怀佳作奉酬一首 

　　得隽张明府豪吟汪户曹珠投章水媚云卧楚峯高白日淹骐足青霄上羽毛不眠歌起舞纤月送林皋 

　　○梦登钤阁因怀严太史奉寄一律 

　　何物为灵阁牵予入梦开瞬将千里目宛上九层台鸟散青林下龙□□□苍渰来夕阳疲思外天共倚徘徊 

　　○山中旧有榴树今春重移一株 

　　为念仙姿独频移野伴来低昴各有态萧散不堪裁狂对东风舞秾邀暖日开下方殊未猒何处忆蓬莱 

　　○送奚贰守应朝 

　　直北瞻　天近还知是故乡独非陈授职兼得慰高堂祖帐凌秋浦寒花摇拒霜梯枯如有待春色赖渠将 

　　○挽张尧冕 【 治易家贫不易其操乃子利仁精医】 

　　回首筠山下持君是几年清言犹在耳瘦骨巳重泉古行存流俗浮名问绝编宁知遗安泽岐术妙心传 

　　○彭泽归来图 

　　笑问陶彭泽归来五老峯柴门流水外菊径白云重尺泽无横鲵深山有卧龙修然千古意高柱过眉笻 

　　○送王正提举海北 

　　雨夜纷羁思如君更远游方春别帝里畿日到廉州书问天南使尊开海北楼岭梅信早慰我意曾留 

　　○送谢明府泮之善化 

　　自昔同门友未论箎与埙长沙君出宰岐路我何言阙曙流云淡江春带雨浑客帆行处远郍复对清尊 
　　谩似随阳侣翩翩不惮烦悯时怀孔席殊技去齐门骥足谁能絷虬髯且自掀湖南春酿好耳□亚慰北堂萱 

　　○送周良会掌教池口 

　　一官嗟远去何限惬情虚教尚江边邑经横浦口庐庭阴足桃李宾馔饶溪鱼抱癖京尘者扪心媿卷舒 

　　○病中遣怀奉呈严陆二大史 

　　禁城吹角罢楚客忆乡时病去裁书懒愁来见月迟屈身贫可仕混俗志难移菽水清欢地凉温秪自知 
　　旅食春归后愁躯病厌时天高玊绳迥家远鴈书迟有効方难得无眠枕屡移平生心一寸曾许故人知 

　　○饮高宪佥宅 【 本山东佥臬管京路子粒】 

　　芳邻高使君世羙洽能闻御带山东臬名□□□冀北群绮囟邀白日锦树截红云漫泧惭知旧清尊礼遇勤 【 夏日榴花盛开】 

　　○送周宣统省祭还乡 

　　帝里怀归客宁辞溽暑行帆开燕飔满潮落楚云平遂有林园梦能忘霄汉情衣冠拜家庆庭树月华明 

　　○送辽东李断事 【 京师人】 

　　黑子关东地明庭重守疆典戎期士杰参幕选才良风物饶千里河山自一方并州翻乐土莫谩忆咸阳 

　　○送漆医官还新昌 

　　何吏堪儒隐御恩且故乡谩传经世学还有惠民方江舸明秋月征袍想御香诗囊问题品空媿尔师行 

　　○王氏园亭（有序） 

　　山阳王翼之昆季遇余甚厚丁丑北还信宿馆下喜其亭幛蔚然改观临别识此 
　　淮南亭榭好觉此逾清芬谢树齐森玊吴峰半出云酬花淹日暮吟雨坐宵分明发湖西客尊前谁念群 

　　○旅夜有怀兼呈淮南诸故旧时河□怱觧望荩臣行李不至 

　　漂泊淮南客东归日夜心湖风欺短褐沙月动长吟旅望天无际羁愁海并深相期故人在时复枉舟寻 
　　寂寥缘抵事怅望复何之远塞无书鴈寒江有钓丝酒醒余拂剑愁在强拈诗行李谁相问归艖倚断澌 【 乘舆尚在阳和城消息杳然】 

　　○待荩臣行李不至雪中酬友人 

　　淮南裘马客书剑误归舟酒处花连屋吟边雪满楼失群怜野鹤狎水媚群鸥郍问狂驰子东家眇圣丘 
　　南山经岁别北渚底人留踏雪频过友看云独上楼渔翻湘浦□□篆客榜洞庭舟风物亲吴楚何当散百忧 

　　○赠崇一内弟 

　　吾内有贤弟芝兰气谊并别离书满纸相见泪盈缨舟楫空怀济鱼塩岂避名艰难遂生理莫忘故园情 

　　○仪真逢卢彦四邀题龙江别卷 

　　我望建康路君从几日来晓风千嶂合寒练一帆开牛首山椒寺凤凰江上台旧游谁复在潮打石城回 

　　○过真州感孙柱史思行不得吊唁写此抒怀 

　　騘马何轩特年来遽病衰世途深有倚天道竟难知十载砂村语千秋泉路期何当下东郊抆泪奠新诗 

　　○康慈寿园 

　　睿孝褒崇久慈园　宠建新江山知有待草木自生春垣气盘龙虎周家瑞趾麟屏翰千頼休泽荷儒绅 

　　○挽诗 

　　胡公今已矣檏德畴能名投老得人在终身报主情江风开素幕山雨闇佳城万事忽春梦空闻猿夜声 

　　○谢遗笔琴界尺 

　　琴尺何来此寒光近眼明导丝行禇直阁臂展书轻妙得行藏理频临几按清小童知爱惜无枉故人情 

　　○已邜避地宿宜阳梦绣领二方谩云杜云采色三秋动而首尾俱忘醒念兹游不及秋而黄鸟碧云皆不晓所谓姑续成之以俟 

　　渺渺沅湘路征人入梦初晴穿黄岛岭庙下碧云梳采色三秋动云程一鸮孤何时重沽酒风雨谢泥途 【 居辰久无家问及秋而还至武陵闻江省之变舟泊渌口神女庙俨如梦中所见九月底保瓦全】 

　　○长沙有怀古迹五首 【 巳邜春赴辰州舟次长沙作】 

　　身世一逆旅漫怀千载音羙人伤岁晚芳杜怨江深本意投鱼腹犹将悟主心凤麟空下世衰德涕沾衿 
　　何处屈原宅汨罗来问津怀沙甘此水谋国竟何人汉主恩非薄贾生才绝伦亦知藩傅远特遣吊孤臣 
　　海徼皆吾土浮生任所之若为湘水夕不置逐臣思落落安刘策英英吊屈辞雄才掩千古慷慨有余悲 
　　杜子湖南日年衰世路迷鸥波怜泬寂渔艇漫依栖巴道仍妖梗秦天出汉低文章竟何用名字谪仙齐 
　　湖南闻自昔风壤慨重过地阻铜标远云深草泽多朝廷忧赤子司牧慎催科疲民万无赖往辙鉴如何 

　　○再至辰阳假寓龙兴寺喜诸友见过 

　　他日趋庭客春鸿迹谩寻洞门过道侣虚室憩禅心山带城隍老江分草树深静闻龙雨去还傍洗尘襟 

　　○呈陶明府 【 四川合州人】 

　　长官贤孰似平易近人人彭泽家风远河阳惠政新边隅花作县幽洞鸟鸣春骥足时看展无夸汉吏循 
　　岂谓诸侯客江湖一老生畏人常屏迹通籍竟虚名索莫登楼兴留连倾盖情宠招时命骑山寺往来轻 

　　○立夏 

　　春光留不住属目又朱明雨长悬岩树风喧接叶莺市邻朝伐皷童释夜吹笙转觉乡心碎归帆几日程 

　　○朗都纲谢官居龙山绝顶结小庵予号曰鹊巢赠以诗 

　　未出沙弥臼还来寄鹊巢安禅云共被施食鸟分匏香篆空中灭经鱼露下敲任他尘刼化勘破此山坳 

　　○挽宾峯董副郎先生并序 

　　予友道夫之尊甫宾峯先生曩予侍宦辰州辱加礼遇比兹登堂先生已谢世而道夫俨然在忧服中相别十余载存没之感能不撄怀敬吊以诗 
　　宾峯薄车驾云卧武陵川处世何如梦游仙竟不还庭乌泣夜雨墓木拱寒烟怀旧登堂客能无倍惘然 

　　○辰士赵伯行之母贤而早寡伯行于予有一日之雅因丐挽章义不得辞 

　　龙山逢赵子恠问泪双行御哀为慈母大节凛秋霜白日空山里苍松古道傍墓碑终不朽潜德永幽光 

　　○贾文卿酌余龙兴寺叙别 

　　野客城西寺跻攀兴不穷扶云石蹬□泛月酒杯空胜景余方外名山似剡中临流话分手他夜几人同 

　　○佥宪贾公谢事西川怡神楚北锡忝通家敬呈鄙作公病初起适慰其怀云 

　　释宪还刀服陶然世虑空年年见菜子日日舞春风野水醅尊绿山花压鬂红不知全楚外斯乐几人同 

　　○上舍李民望厥考草窓晋叔王子志其墓仍祈余作 

　　纪实王生在还因识草囟读书名不涉晓法化能襄酉水遗波远辰山宿草长传家征世泽起凤表民望 

　　○钓艇 【 七月东还途中作】 

　　适兴江艖老何妨并日飡纶□□□白日静高荫绿杨宽得酒妻同话弄云儿共欢本无匡济隐渭猎免相干 

　　○龙池湖 

　　湛湛龙池景轻航日晏寻锦鳬回断岸翠筱欝孤岑楫晓天平渡容秋镜忽临菱歌隔前浦饶得助清吟 

　　○湘山寺 【 渌中市】 

　　寺褁湘山僻林连渌水欹鱼塩通小市鹅鸭满前池荒殿游人憩残僧避客窥乡园独延伫龙战羽书迟 

　　○巳邜八月东还次萍乡感激时事适少府李君见邀且谕以尝献策平冦移时江省报至不觉喜形于色相与散步正衙纵观楚王台古桂姿有凌云之气慨然赋此用写一时欣戚之怀云 【 李名泮章州人】 

　　少府高时论尘襟喜蹔开我无乡井累渠有折冲才月露团秋桂天风落古台闲寻五柳宅剩对菊花杯 

　　○题木□母谷次太守韵 

　　不见寒花破风传何处邨写真诗落眼牵梦客消魂谷口度春雪城头掩竹门幽芳抱终日渠共尔忘言 

　　○寄题水阳山二亭 

　　水阳何处在亭子对山枫菓熟邻人摘垣周曲径通步凉松洒雪舒啸竹交风脱略休容易尘襟几个同 
　　静爱山亭好青枫远市居林秋万籁□郊月四牎虚客访弹琴谱儿雠种树书传闻建溪叟莫浪比经畬 

　　○送念斋侍御赴阙 

　　清江渺万里天际指皇都绕阙双龙迥横秋一鸮孤白云回使节红树促征舻轺过霜威在巴人忆得无 

　　○送一溪侍御按蜀 

　　西川杳何在氷雪岁将阑天使驰驺去巴人按节看星回阁道近春入豸袍宽曲士怀同调徒歌行路难 

　　○族叔一中发迹思南出宰东安政缉民和寄赠二章 

　　□作东安宰南熏想令闻清标八桂雪幽思九疑云鹯击材非偶鸾栖志不羣遥怜阮咸在放意徒云云 
　　德人尝觌面宗望不虚传自少山阴兴空怀叶令仙书当回鴈断愁与岳云连试问零陵水何当汇海堧 

　　○寿诗 

　　坦斋廖翁行年六十吾友简大坡祈余诗祝而寒泉□子童为致书应命率尔辞不尽意时正德辛巳十有二月嘉靖改元才十日也 
　　江上坦斋老行藏何自由乐窝洲万硕生计橘千头耳顺方年及天真与物游况逢嘉靖日蓬海看添筹 

　　○郑太守乃翁七十寿卷 

　　节使临江郡瞻云独系思屋添闽海筭椿老万年枝耆会高贤满豊庖厚禄移未缘朱绂系覃泽柰明时 

　　○木湖寺 

　　山寺重临日荒榛满目前瓦灯秋照佛草榻夜安禅殿敞流云气林回折涧泉买田吾欲老未必是尘缘 

　　○舟次阿城次韵王推府见赠 

　　朝宗羙江汉亦自抱微涓舟楫关河晚秋风鸟翼先贫非坚壮节老不恨流年对客仍寒夜高怀霁景兼 

　　○沙湖为王良二 

　　杨子清江客沙湖独系思储经裕后日买犊课农时酒伴两三辈莺花四五枝谋生于此足骑鹤更何为 

　　○戏柬贤十良二 

　　邂逅沙湖子他乡眼倍明金炉湖上意秋燕幕中情旧有东峯约重寻颖水盟燋桐应未拂卓氏不须惊 

　　○南塘卢子十二 

　　广陵遇卢子深悉契家情昔别矜年少今知重老成观濠鱼得趣混迹鹾能轻宦拙兼迟暮无嗟难弟兄 

　　○送杨子忠尹青田 【 五言二首俱次来韵有序】 

　　子忠宰青田余酌之因诵守庵道长赠诗并夜归马上有作明日示余咲曰子忠非薄淮阳耶且惜余之不遇亦自见耳遂次韵赠云 
　　郊行频送远连露扑花英折赠东欧使迟回北斗城颂应归政简闲得以诗鸣往事何嗟及寒松晚更荣 
　　四十年才过郎官领未迟虚堂聊启饯明月恰圆时礼乐还渠讲清贞实我师汇缘匪根蒂从咲广军奇 

　　○送崔有仪还六安 

　　信羙安豊使争看报政归浓花迎候馆甘澍逐征騑脕颖思应锐朝宗愿岂违摧颓如念我时有塞鸿飞 

　　○桃花坞书屋 

　　吴城十万户隙地可桃花接叶团清露疏窓影绛霞读书忘岁月学圃是生涯错认迷津处升堂小径斜 

　　○赠程明誉 

　　冠带荣乡士氷霜集帝城羙才当见试详法足□□□名眼角风云壮毫端兰竹清鸿胪期有赠戎幕倚参衡 

　　○平湖（有序） 

　　黄叟号平湖与余交数十年不觉为古人矣余居京邸乃子参军惟化持守庵之作见示取次和之 
　　不见平湖叟逍遥□步阳烟波迷旧钓鸥鹭起晨光矩棹何年别孤吟此夜长春明重翘首才薄媿榆扬 

　　○送黄彦七告假归省 

　　君方广陵去即拟到辰阳远徼追游惯高楼逸兴隆槎浮天汉出梦绕帝居长老觉还丹在林砂岂冀将 

　　○送欧东井宰景陵 

　　汉水龙飞日波澄七泽通景陵新属邑天府旧行宫弦奏熏风里棠滋细雨中宰官前席召谁复首群公 

　　○送符道州 

　　政拙庸何病吾宗自得师云山增旧槩风节照当时鴈过三湘远音□□□五岭迟春陵贤剌史继此复书谁 

　　○质庵 【 鸿胪官】 

　　若个藏修地弥文尽返淳未妨违俗尚稍喜出风尘奉引瞻天仗班行肃缙绅卫贤如可起此道竟谁陈 

　　○赠梅谷贡士卒业南都 

　　合欢天上侣旋棹复何之愁遣羁人独诗怀作者谁阜云盘凤阙岩桂引虬枝会想跻游惬无忘此宿期 

　　○送刘朝信之荆门 

　　郡中潭德化宾幕最为亲申土推恩旧荆人属望新雨消三伏着潦凈六街尘酌酒欢相别离歌且莫陈 

　　○送江汝州全之 

　　汴汝悬鱼使氷霜别　凤城英风开五马甘澍逐双旌郡僻逢迎蕳堂高讼牒清故人时问讯石帖尚分明 

　　颖江澷稿卷四终 

　　●颖江澷稿卷之五 

　　诗（五） 

　　五言律诗（二） 
　　五言排律 

　　◆五言律诗（二） 

　　观莲城西主人出酒皷琴偶用璧间韵奉呈同志一首 
　　次日再迭前韵答李慱厅 
　　送侯生 
　　感雨漫兴答李慱厅二首 
　　喜晴次答李慱厅二首 
　　清明供祀还感兴二首 
　　送汪本之达州别驾 
　　赠李经卫邦立 
　　紫荆关漫兴 
　　送陈上思思慎 
　　送王方南守泉州 
　　送丁朗山剌杭州 
　　送郑天挺别驾高州 
　　送刘羙中别驾广州 
　　送润州王贡士南还（名诚字信言太痴门生） 
　　周都宪得假驰驿送母还昆山 
　　大理郑公寿乃兄止斋登七十 
　　半舫斋 
　　送陆九万通判绍兴 
　　再送九万 
　　赠刘世臣出宰灨榆 
　　代送世臣（意颇不乐故诗致慰勉之意） 
　　挽永新贺司训（子梧举人疏公司教甚勤蒙化连科得人自公始又能振乏出金为兄上散官数事） 
　　酬金近山夜坐怀颖江少谷二子 
　　中秋望月 
　　送邹子常熟水利县丞 
　　送刘子廷信之信阳（令□麟尝守绍兴） 
　　寄谢南安何太守雩峯（甲申春之官韶郡） 
　　竹亭（在梧州盘厂作） 
　　李夫人挽卷（大参李公易之尊堂也） 
　　过工尧（以下俱从征田州军中作） 
　　田州 
　　九日州扭垒中闻吴思恩驻南海堡不得相见奉柬一首 
　　奉笞二首仍前韵 
　　耽石院（翁源贼定后始得同讲上舍一游寺有余襄公摩崖碑好山顶有泉景极幽绝） 
　　太平寺 
　　与僧贞广 
　　假宿仙台观吕纯阳真像 
　　奉赠石□□山大参之任云南因示南津太参四诗用韵 
　　钱子寿亲诗 
　　送邹朝三少尹 
　　送张石崖赴清苑 
　　送刘君熙载尹临武 
　　送厚斋先生分教常州 
　　代送一首 
　　书欧平□□山考□卷 
　　送胡纯四冠带归省 
　　送刘石竹宪副 
　　送郝侍御得请展视先茔 
　　送袁二守之武□□山 
　　宿魝州次韵石沙侍御 
　　与贾民部叙旧（时东方大歉死者相枕籍于途道长与民部同年登第仅十载故云） 
　　经别山寺（在魝东三十里） 
　　抵永平 
　　金泉亭饯别王道长 
　　双栢蘓子同观金泉瑞莲之碑 
　　赠毛地官（有序） 
　　风雨观桥于河西遂观莲于吕将军园亭嘉宾胜会与是用乘奉次骝山道长原韵八首 
　　再游吕园奉次帻峯道长四首 
　　重建拱极亭诗（并序） 

　　○观莲城西主人出酒皷琴偶用璧间韵奉呈同志一首 

　　盆莲开雨后幽趣几人知藕出华峯顶泉分太液池受风香迸吐倾日盖频移烂熳西堂会琴尊幸晚随 

　　○次日再迭前韵答李慱厅 

　　漫爱芙渠好花开不自知流云低彩槛宿雨涨盆池越岁容如故涵贞态岂移赏筵能赋者操翰愿追随 

　　○送侯生 

　　侯生将家子弱冠得腰金晓日辞枫陛雄姿映羽林冀城春色早漳海暮云深滨别何堪赠边隅主心 

　　○感雨漫兴答李慱厅二首 

　　春郊向不雨夏夜苦无休云带嵩怕瞑衢通汴泗流衡门人迹少禁苑暮烟浮宴息木□奄齐阁鸣鸠厌底求 
　　驱马长安陌不为泥泞休山山雨未歇处处潦交流稍喜炎埃凈翻虞殄气浮秋成民有赖赋入省诛求 

　　○喜晴次答李慱厅二首 

　　一雨三农望才看足便休亨嘉怀睈代调爕杖儒流院柳含风细池莲荡日浮典祠真吏隐疏懒更何求 
　　雨余观物态吾意亦休休野鸟平轩过晴云满户流卷舒聊自适名实任渠浮酤客床金尽邻家尚可求 

　　○清明供祀还感兴二首 

　　天造兴王地长陵百世宗群龙翔日表万马下云中肇祀春添土神谋早建宫楼碑光日月岁节走臣工 【 清明遣官负土三桃置陵上守陵内史继之制也园寝寔由】 【 文皇预自兴建】 
　　晓日红门启元寮遣祀崇金传三奏定殿献七陵通御栢凝香雾仙桥隐驶潀荧星散笼烛归骑万山中 【 长陵击锣三通各陵同时举祭亦旧制也】 
　　祀喜亲供暇春牵野兴忙地穷锤石口迹绝老君堂纵目隅东海重关限朔方兹游诚不易虚约后屏尝 【 锤石口俗号阎王鼻出此即为野地西北二十里居庸关东四十里黄花口皆底边墙要塞老君堂贴壁银山寺皆山后人迹罕到后屏慱士卢君别号】 

　　○送汪本之达州别驾 

　　别驾通州去宁嗟蜀道难金华千古镇巫峡百重关入馔江鱼羙醺人曲米宽独怜才力健双鬂未曾班 

　　○赠李经卫邦立 

　　旧识李参军多能众所闻才猷摅幕府言□雪浪出尘氛神术缘谁受还丹许我刀何时访蓬岛挥袂共乘云 

　　○紫荆关漫兴 

　　紫塞三千里雄关百八盘汉营空绝漠周鼎定长安象逼中天近台临五夏寒胡儿莫窥伺飞羽度应难 

　　○送陈上思思慎 

　　思州新剌史为别意何长职贡通南海声闻过越裳凿蹄怀折坂刷羽忆朝阳麟凤应希有将能滞一方 

　　○送王方南守泉州 

　　郡符岩芣重闽海足兴思斋阁论心旧都亭载酒迟苑边花蔟马坐上雨催诗何物堪持赠遥传纪政碑 

　　○送丁朗山剌杭州 

　　越都新郡守水部旧声华风咏谁能似湖山此正嘉倒衣时见客抱牍吏催衙未减孤仙兴梅残几树花 

　　○送郑天挺别驾高州 

　　倚伏不可道出处圣之徒我闻塩骥语君出岭南途孺子书千卷高州饭一盂地偏官自好且莫问桑榆 

　　○送刘羙中别驾广州 

　　故人羙利小壮志雄千夫岭南忽独往鹔鹴谁共酤寥廓监州远腾骧瘴雨苏官袍先锦里且足老亲娱 

　　○送润州王贡士南还 【 名诚字信言太痴门生】 

　　故人高弟子不问可知名学易编常绝论交盖始倾黄金古台暮白发异乡情无计留君住相思共月明 

　　○周都宪得假驰驿送母还昆山 

　　执法何容远还家　诏暂辞圣情隆孝理贤母被恩私馔忆江鱼羙春生昼绣宜周爰应不惮　衮职慰来思 

　　○大理郑公寿乃兄止斋登七十 

　　南极腾辉远平台注目劳裕家勤伯氏征寿藐蟠桃山水幽居适风云宦业高圣明多乐事去住任霜毛 

　　○半舫斋 

　　半舫曹郎地虚疑泛远天永怀津济阔推郄簿书眠云树浮空出春禽傍榻前何如在纶阁纱帽醉吟偏 
　　画省非无署幽斋别数椽暂宜消俗虑终岂恣高眠魁硕门风在清贞世泽传居然对虚舫不假渡平川 

　　○送陆九万通判绍兴 

　　山水有胜槩会稽自古名独欣监郡往不尽子长情鉴影星河近潮声皷角平自公多逸兴吟睡句还成 

　　○再送九万 

　　仙舟去日下早晚达山阴风雨秦碑在蛇龙禹穴深俗疲劳轸问理裕惬幽寻亦有临岐赡无忘夙昔心 

　　○赠刘世臣出宰灨榆 

　　淮海东边邑高人秉令初激昂风夙远清凈理应余春雨农归业秋灯户有书烦君且安适不远见征车 

　　○代送世臣 【 意颇不乐故诗致慰勉之意】 

　　灨榆何僻远纵目海涛宽失得虚能置疲癃简自安鹤鸣诗思逸星彩剑光寒风云眼前事未足拟弹冠 

　　○挽永新贺司训 【 子梧举人疏公司教甚勤蒙化连科得人自公始又能振乏出金为兄上散官数事】 

　　未论多贤地如公道不贫圣庭分铎远蛮府作人新种德非干誉挥金乐为亲九原高谊在颓俗可还醇 

　　○酬金近山夜坐怀颖江少谷二子 

　　老却狂生在叨陪圣化多时名推李郭词藻避阴何古木延陵剑西风易水歌凭谁话凉夜骑马月中过秋思何关客忉忉逆旅边 
　　凤城高士远鲸海一旌悬勋业非吾事文章岂世传终当谢明主相就白云眠 【 少谷郑正郎时养病归闽中】 

　　○中秋望月 

　　望望青霄月轻云不肯开嫦娥亦羞涩客子故徘徊露下苔阶凈风传歌筦来帝城亿万户称处几人怀 

　　○送邹子常熟水利县丞 

　　白茅初底绩赞府胜才优疏凿无容议储防合细求吴侬歌穰岁使者荐贤侯行当见甄拔鲈好莫淹留 【 东南也埶吴趋□下故多水而鲜早说者谓白茅既凿则潴畜亦当为之备矣行以邹君之行占之】 

　　○送刘子廷信之信阳 【 令□麟尝守绍兴】 

　　太守知名旧承恩侄子新云林回白首天路照青春自昔神明地还遗揉顺民君应为珍重无忝幕中宾 

　　○寄谢南安何太守雩峯 【 甲申春之官韶郡】 

　　邂逅文章伯论交靡旧新春苌回锦席山月霁风神误倒皇门履空惭孺榻尘何当附鸿翮云汉倍情亲 

　　○竹亭 【 在梧州盘厂作】 

　　江亭何草草结构亦良艰竹瓦宁殊俗席门聊闭关月临三角水云近六爻山仗庇应如此军　靖百蛮 【 三角水六爻山皆梧景】 

　　○李夫人挽卷 【 大参李公易之尊堂也】 

　　生年终有尽恨恨苦无端楚畹兰芳盛秋堂月易残慈甘负重鼎掩涕谢回鸾闺范惟应纪南山石未刓 

　　○过工尧 【 以下俱从征田州军中作】 

　　漫说工尧险溪山见虏情一军才接战千骑尽空营授首缘亲戚论辜孰重轻覆车曾不戒十万诧雄兵 【 广西诸土官开口说田州有雄兵十万未易可破】 

　　○田州 

　　创见文身地田州富土疆鱼塩啇舶远刀箭骑兵长灭族渠容巳生心自速亡愚民你何事投甲好耕□ 

　　○九日州扭垒中闻吴思恩驻南海堡不得相见奉柬一首 

　　方帽依戎垒高人忆道流可怜南海月不共菊花秋猾虏情终见微勋晚许□□□何当对尊酒重与使君筹 

　　○奉笞二首仍前韵 

　　方城临粤徼剌史重儒流书蓄千箱富丹余九转秋远夷恩自洽循吏传应□□□他日当前席威来愿借筹 
　　戎马非吾事风云媿散流短怀徒尔切华鬂独胜秋木落山容瘦霜清瘴厉□□□么磨会应殄龟策不须筹 

　　○耽石院 【 翁源贼定后始得同讲上舍一游寺有余襄公摩崖碑好山顶有泉景极幽绝】 

　　出郭寻幽寺苔碑读更摩大书双羙并陈迹几人过泉落空中石猿窥涧底柯为怜衣未拂来往意如何 

　　○太平寺 

　　太平一片石拔地拄烟霞芳树春含雨晴空鸟散花麓盘经阁迥泷悍石梁斜几日乘幽暇重来问法华 【 寺有法华经板刻贞广自都下载回亦颇知释典】 

　　○与僧贞广 

　　象教弥将坠何僧礼独虔法轮无住脚因果再生缘万刼身非有千灯佛自传惭予素飡客负尔太平年 

　　○假宿仙台观吕纯阳真像 

　　城下南康路肩舆去复来黄云遮庾岭白雨洒仙台山带芝房老川依玊殿回金钱何孟浪堪笑道人回 

　　○奉赠石□□山大参之任云南因示南津太参四诗用韵 

　　道丧日巳久俗漓郍复敦小人利口实太上贵忘言凤竹苞维固髯松寒更繁莫辞遗爱远剪伐未应谖 
　　远别容何意临流各尽觞硕人怀凤举吾道与川长莫谓旬宣地应闲献纳章风云胥有庆万里会能将 
　　攀梅望乡邑画舸及春行亲识欢相迓旌旄惯不惊怀哉庙堂具介尔丘园情大业期终集千秋垂令名 
　　忠诚不结主谁复事擎拳用舍非关我行藏岂问天抗颜麟阁画矫翮燕然镌肮脏自春梦何为到别筵 

　　○钱子寿亲诗 

　　节使方之楚乡书巳达吴轺还及来夏椿寿正悬弧绿酒香浮蚁华筵馔入鲈悬知称庆处海上见蓬壶 

　　○送邹朝三少尹 

　　浙西邹少尹别我在长安细酌花前酒高扳柳外鞍江湖行自适棠棣远应难何知鴈行断呌呌五云端 

　　○送张石崖赴清苑 

　　海邑何须远儒官亦胜游万山趋峡口三水系城头教铎渐濡久贤科次第□□□乡书乘便达锦里隔黄牛 【 石崖与吾家只隔一岭名黄牛】 

　　○送刘君熙载尹临武 

　　旅寓逢明府相过不厌频贵游终爱慱乡里任情真骑发燕台暮律回湘水春衡阳有书札屈指鴈归晨 

　　○送厚斋先生分教常州 

　　日下多名士春宵得共论起家缘少府传业有诸昆道岂延陵媿教由安定尊泰山遗响在还拟振桥门 

　　○代送一首 

　　控带荆襄地还居楚上游郡寮宜镇凈参佐得风流自是才难遇何须职易修明廷如简擢不假更搜求 

　　○书欧平□□山考□卷 

　　霍令知谁氏贤声载跋岐极穷真有待卧治本无为名附循良传功高献纳辞同升应不忝推毂定何时 

　　○送胡纯四冠带归省 

　　长安为客久乡里倍情亲况复怜台掾曾知重抚臣咏松时有待移禄愿方伸莫喻归宁喜乌纱沐宠新 

　　○送刘石竹宪副 

　　庙功方论定朱紫半朝堂独践监司要还余汉署香客程山雪霁乡梦浦云长盘结殷忧在江湖讵尔忘 【 江曺营建同事者列擢京堂四品君独请补外】 
　　水部诗名旧论交复此筵清才真不易佳句尽堪传石竹含烟细江花泥露骈必逢知巳问得俊与忘筌 

　　○送郝侍御得请展视先茔 

　　祥启覃恩普鸾回宠命新丹枫催短日寸草恋长春至孝通泉壤余波被里邻乞归优诏许騘驷莫逡廵 

　　○送袁二守之武□□山 

　　为惜天涯别河桥载酒频绿杨随处合白鸟去边明侧听循良誉能忘故旧情发科君有祖应不坠家声 

　　○宿魝州次韵石沙侍御 

　　一宿渔阳馆新诗取次留奚囊应渐满民瘼荷兼□□□日晏村烟薄春深鸟韵柔若为忧国虑时共野人筹 

　　○与贾民部叙旧 【 时东方大歉死者相枕籍于途道长与民部同年登第仅十载故云】 

　　蹔驻乌台节适来民部寻论交当日事报主十年心剥复天难定创夷岁再阴躩然怀拯溺攘臂起长吟 

　　○经别山寺 【 在魝东三十里】 

　　野寺残僧在何名是别山山花当户发海鹤载云还澷想长休粒无能此闭关歇鞍颜有恧尘集士袍殷 【 士包指迎候兵马】 

　　○抵永平 

　　节使临边郡曾因问俗来波颓何底极风动有根荄念旧频虚榻摅怀欲上台剧谈殊未巳骑从且迟回 【 巳上四诗皆次道长之作以后或呈道长或酬友人】 

　　○金泉亭饯别王道长 

　　未爽金泉酌还同柱史来春陪供怅远尊傍野亭开穉柳摇晴浦纤鳞戏浅苔尘襟藉疏豁委琐不烦裁 【 甲午孟夏同倪侍御印烙注滦约游金泉未果戊戍复同石沙践之】 

　　○双栢蘓子同观金泉瑞莲之碑 

　　井废泉囙塞池通藕并花相民流帝泽润物到桑麻地僻经行鲜亭孤野望賖恻然何所慕对客与长嗟 【 蘓由御史坐言事左迁滦州判官感而赋此赠之】 

　　○赠毛地官（有序） 

　　正德八载秋毛使君 【 骙】 奉　勑督储江右饮豊城熊太守爱其盆石而未言也明日驻临闻熊宅弗戒又明日熊以石来归君异焉遂指石铭心而征诸作者用彭宪副韵 
　　民力今如此军储昔未然象占天庾远忧切地曹贤凋瘵犹堪理侵渔孰可怜君心石不毁拭目中兴年 

　　○风雨观桥于河西遂观莲于吕将军园亭嘉宾胜会与是用乘奉次骝山道长原韵八首 

　　问道西园路平沙□径回合欢堪跃马取醉莫停杯岭树云初瞑池莲风半摧因君动幽兴临眺独徘徊 
　　老树团高荫群峯矗四围海榴窥户发沙鸟近人飞隔座鸣笳筦凌风透葛衣莫惊梁燕语谁是并谁非 
　　兹晨苦风雨属意在西河胜事无人会幽亭载酒过朋簪清赏惬地主故情多凌波藐姑射不醉欲如何 
　　质扑始兴郡尚遗文献风版图秦塞阁韶奏舜台空二水城中启千峯剑外雄壮观聊纪实得句不求工 【 浈武二水汇于城南】 
　　豸史爱登览习池初过从惊风翻锦树密雨乱芙蓉笔岭抟孤凤皇潭隐卧龙炎荒多胜槩衰拙荷包容 【 府后一峯尖耸可爱旧名笔峯俗呼帽子峯皇潭即西园下武水】 
　　池荒莲自发客至景频添吏爱耽诗隐夫宜着论潜成梁川济急撼树杞忧兼衰薄将何补飞腾尚汝占 
　　野竹干云上短墙那更遮几年霜折荔一日雨催花井脉通瀛海溪光映若邪乘闲聊复尔肃肃免投置 【 园旧有荔树近为霜雪摧压巳死骝山因及之】 
　　郡迎新别驾台忆旧青骢海国锺灵异韶山谪降同壮心星拱北远道日方东若在蓬莱顶还容扣下风 【 此首专为秦道长时同左迁韶佐因并及之】 

　　○再游吕园奉次帻峯道长四首 

　　西园负宿约再此奉君行云破江天色风含水树声竹亭烹露茗舜寺汲深清日暮酣歌舞相看别有情 【 西园对江舜寺泉极清洌取而烹茗】 
　　未得酒中趣难言我独醒小儒初问道达士岂狥名南郭昼多雨西郊阴复晴行厨频供客何处异乡情 
　　旧识将军面曾同八座来末寮今白首陈迹半苍苔舞榭风生幔莲池锦作堆容知北台使重接此时杯 【 余判韶时厚山尚书尝挟游吕园去今十有七载能无慨然】 
　　避暑出城惯乔林芳意多种瓜人已远拥盖客重过风土安殊俗乾坤合太和清朝启良宴不乐复如何 【 种瓜指老吕千兵当年谢事今作古人】 

　　○重建拱极亭诗（并序） 

　　芙蓉山古有石室玊井泉相传为汉道土康容炼丹之所泉出山顶石罅极清冽予判郡时尝游兹山窃恠韶山皆趋南独此山北向戏谓前守唐公曰何不作拱极亭以寓魏阙之思公笑曰属之子矣未几公以他事觧官去余摄篆数月遂于旧庵之左构小亭题曰拱极引泉水环亭下漉漉有声景颇佳绝巳而有太常之命又十二载为嘉靖戊戍乃由太仆复领兹郡寻访前亭巳为风雨所塌耆民龚德成数辈累请修复且曰匪公之遗爱抑亦韶民之具瞻也不日告成北旧加壮丽焉至是偕帻峯骝山二道长象筜二守同往观之谛视泉脉不似曩昔守者曰是泉堙塞数载故岁始复因与诸公笑曰拱极亭之重建与吾党今日之观良亦不偶然哉骝山道长遂贻隹什谨步原押共得四首聊纪岁月云耳 
　　反涸欣重沸亭隳乃荐开四隅烟霭凈双照法星来揽辔威存豸匡时渴望梅南游倚隹观目极紫霄回 
　　石室僊人馆彤帷首夏开玄蝉不住响舞鹤自何来秋晚便观稼寒深拟访梅山灵知未猒泉我来年回 
　　稍喜瀛仙集真疑洞府开断云将雨过群岛亚青来异产多瑶草灵标错野梅睠言恣幽讨遮莫醉忘回 
　　西峯河山□藏嵲掩映画图开城郭纤无隐江山尽欲来平田下高鸟细雨湿青梅日暮村烟碧鸣笳促骑回 【 嘉靖十八载夏】 

　　◆五言排律 

　　春日游西山呈诸友三十韵（正德戊辰寓京邸） 
　　代送大司成东湖周先生致仕还天台 
　　送陈通府（东广人名昊贤） 
　　代送僧官还金山 
　　送道七表叔宰英德二十韵 
　　观瑞兰应教之作 
　　大司空西峯赵先生七十寿诗 
　　送苏惟和宰贵溪 
　　送王武选子中奉使南还 
　　送游静之二尹无 
　　挽鹅湖阁老 
　　送谏议后屏卢子奉仗楚粤便道归觐三十韵 

　　○春日游西山呈诸友三十韵 【 正德戊辰寓京邸】 

　　崭岩柱西极迢遰薄青旻景仰倾素怀跻游及芳春微雨忽沾润轻风不扬尘脚跟恣穷搜眉睫托远伸桃李荫阡陌松楸达城闉蒙童二三卷墟落百千窀迭岭绣朱户倚空撑石麟直参五百众遥礼双青神逶迟永寿晚容接觉义亲煮茗歠涧流扫榻藉云茵老树回银汉虚檐桂北辰夕岚千嶂暝晓磬万山晨交相策欵□转复攀嶙峋危楼跨飞虹绝峤度翔翷古雪积不扫幽泉喷还湮援滑步欹□扪柔憩逡廵两僧云半立一犬花间狺岩扉敞兰若仙乐鸣韶钧圆光豁万象塔影标双轮蠢动欣有托荒陬浩无垠仓忙盻尘境咫尺迷通津披襟俯空鉴潄齿同玊人凡尔委蛇蜕颓然见天真返景西湖上放歌南涧滨白云回望合紫气耸瞻新王道平如底人烟辏若鳞隔花莺未老近水柳初匀时当且行乐身在宁忧贫邂逅信非偶疏狂莫见嗔还应有高兴来共结芳邻 

　　○代送大司成东湖周先生致仕还天台 

　　明时公辅望觧组意合坚僚属吁垂首门徒泣拥鞯柴舟遵海泊卉服趁鸥眠景色饶诗趣苔纹剩酒钱从知东海上不数二疏贤 

　　○送陈通府 【 东广人名昊贤】 

　　南土朝监郡郎官逼上台剑留章水别云遶帝城隈玊辇中天降金门午夜开班联瞻奉引敷奏肃喧豗周室初沾燕虞庭本爱才唯应念枯稿春色促帆回 

　　○代送僧官还金山 

　　惯到江心寺三山想不逾隔波诸佛近濒海一峯孤潮落锺声杳龙归雨气苏汲泉通水府乘月倒□壶远树浮空出危樯骇浪俱衲迎新首座人忆旧臞儒载酒时能否谈诗麈在无遥怜汉楂在此约未应渝 

　　○送道七表叔宰英德二十韵 

　　伏雨燕山北炎风庾岭南双鳬仙令远十室圣恩覃 【 英德止十里公读诗至此浩然一笑】 俗问车初下情通理渐谙奸愚胥栉媷枯槁待濡涵异石清如岱寒泉酿胜柑移来妨损执饮去少驱岚饱见韦编绝空传水歃贪文章初发誉风节雅何惭疏论留铨注台评耻谏参 【 公上疏言选法时谏院不以为然而铨曺是之】 老成终自别公道竟谁谈逾觉丹心壮应怜雪鬂鬖忠贞贤母愿禄养大儒甘回首春经别观光志夙耽暑惊秋潦凈蝉听夕阳酣客子情何极尊公意可探鹏翔同未得匏系独仍堪云构需梁栋□□□盘自梗楠飘零千古思得失寸衷惔把袂还依　阙过门想驻骖前程父老问挥手看云覃 

　　○观瑞兰应教之作 

　　兰出内家丛瞻依　礼殿东紫包凝瑞霭翠盖倚帡幪露缀中霄近盆联九畹空并花分采日异蒂合香风造化恩私渥华清雨气通炎氛亭午凈葱蒨逼春融共说休祥伙由知本实豊凤髦占玊树龙种恊斯螽岐麦歌宁羡连槐颂可同谬期神理察益筭等华嵩 

　　○大司空西峯赵先生七十寿诗 

　　国柱维天锡由看福履并明良期不偶台斗任非轻出入三朝旧弥纶百度贞休休归雅量籍籍仰鸿名拒拟投闲疏能忘眷注情麟袍昭宠渥泉石被光荣结社时分韵寻山或出 【 城堂】 因开绿野会想肃耆英弧矢呈遐筭瀛仙降紫清觥筹供里宿莺燕杂歌声厚德冥应报多贤宦夙成晚生惭世讲谣祝倚乡评□草还温相心香表道卿　圣明需至理颙望答升平 

　　○送苏惟和宰贵溪 

　　百里基元化孰惟师帅贤故人豫章宰两见动星躔农雨三春足弦歌四邑传为民甘政拙许国自心坚戎马方忧杞仙鳬适去燕五云何渤欎快覩孝廉船 

　　○送王武选子中奉使南还 

　　流颷击芳树郊气爽然新立马缘回久驱车怅望频素襟还昨日文采见兹晨锦怅爰分席星槎岂问津故园便使节归鴈数秋旻未必能留恋丹心切　紫宸 

　　○送游静之二尹无 

　　乡邑知名士寒松操愈坚晋陵看发轫赞府试烹鲜柳色沿溪涨椐阴夹道平典刑遗老在文物故家传 【 遗老指二泉予静之同出门下故云】 化及争先赋 【 静之专理赋税】 庭余示辱鞭何当对披豁重软惠山泉 

　　○挽鹅湖阁老 

　　辅德人惟旧　征书帝自裁紫霄终日待黄阁应时开讵拟中台折俄惊国柱摧大川方据楫啇鼎适调梅长逝民安仰重光业未恢位隆兼恤典名重盖伦魁圣眷应无替仙游竟不回典刑斯巳矣芳誉实悠哉旌望家乘远皇猷国史该三朝遗泽在穹碣贲泉台 

　　○送谏议后屏卢子奉仗楚粤便道归觐三十韵 

　　国家承平久边庾不复实　九重甫垂念诏使七道出故人后屏子喜气动行色所适问刖期南楚与百粤君始发危科怀忧在衮职兹行雅所如弭节照乡邑鹭袍拜家庆世德光奕奕白发笼乌纱　鸾封侈先入携盒廑父老举杯多亲戚高堂屇眉寿欢宴难具述秋风吹征袍王事不遑息晓发湓江浦夕望夏口驿翱翔冈高楼徘徊吕仙奕西登祝融峯俯瞰洞庭碧九疑云正深二妃安所适夷俗杂夏殊吏治究文一周爰宜有献再当言路辟往事多激成圣情每念及昌运际实难中兴待良弼豫养本静深才华更荒蔚天骥就康庄谁能顾俦匹嗟我朽钝资尝从礼官役情好如弟兄论事埘促膝赠言非所长况乃厌陈迹蒭荛倘见录庶以输寸赤银河泛本使悬象动宸极近侍难久违还当颛谏席功名尽麒麟富贵焉所逼伟哉廉蔺交千载不可易 

　　颖江澷稿卷之五 

　　●颖江澷稿卷之六 

　　诗（六） 

　　七言绝句 

　　◆七言绝句 

　　扇面 
　　晓发石桥问程当宿丽阳偶值故人论诗马上不觉越关从者为之绝倒 
　　戏柬刘梅国 
　　与秦节之题扇 
　　竹（宿孙宜斋沙村别业） 
　　晓发钱塘 
　　姑苏留别子公（因尝与余争为懒仙故有是谑） 
　　宿杨村访平泉大史先书一绝（辛未春） 
　　与费亨父游山因出妇翁介庵阁老扇面求和（亨父尊翁尝为礼部侍郎） 
　　扇面为谢都转赋 
　　梅坡卷 
　　双衬南归 
　　与李景咏夜话 
　　柬南厓（时内子问医数日不接） 
　　访双溪友人（乙亥春） 
　　暮春宿金城兰若（乙亥） 
　　晏生人胜人操春日从予南冈及夏而还寄此作 
　　饮钮司训初冬雪霁芭蕉亭然可掬主人因请在席各赋一绝 
　　便面送舍弟蜀游 
　　樱桃（丙子春日读书南岗精舍后同） 
　　芍药（丙子） 
　　问萱花 
　　代萱花畣 
　　静观徐先生挽卷（藩府教授乃郎因尚郡君改荆藩） 
　　送陈通府元宪擢白盐井提举 
　　杜峰（徐国宾龙游人杜峯其里中山名） 
　　朱宣政双慕卷 
　　竹轩 
　　酬龙道亨进士 
　　白水思亲卷 
　　小葵（丁丑予寓蔡氏遯乐翁者喜种葵尝云得异人之术小葵结子不剪旋枯随落剪之开花数月不巳秋深复种迨冬花实如故予笑谓翁曰造化盈亏之理何物不然但人未之察耳雨中无事偶题三绝因以自遣云小葵一名锦葵开花如钱红白数种） 
　　题红黄二菊送刘司训赴南阳 
　　舟阻真州戏柬其九诸同志 
　　端午口占戏柬育之（寓南昌） 
　　苏李别图二绝 
　　秋江罢钓图 
　　李术士玄谈 
　　张利行以医明雅重士类所居对大江有洲曰木篙予因号曰春沙西泉刘子许为制序而予为之诗得沙字三章仍以杏花发兴云 
　　泸溪周元公书院（巳卯春避地过此下同） 
　　湘东 
　　武陵即事 
　　江月二绝 
　　桃源 
　　穿石 
　　风雨述怀 
　　与僧题梅 
　　湖中绝句 
　　长沙寻访友人不见 
　　伏波庙 
　　醴陵柬施可大 
　　赠彭敬之四绝（并序） 
　　题便面赠友 
　　送省祭上京 
　　十月归南冈喜黄花尚未尽委欣然对之偶题二绝 
　　代柬东安万掌教 
　　大水遣闷绝句四首 
　　雪斋为郑太守赋二绝 
　　东峯为徐贤十作（蛟湖人） 
　　送黄彦七告假归省 
　　题双喜图赠王推府之临安号西溪泾县人 
　　又送行一绝 
　　赠蒋汝济（号湘崖永州人由大尹左迁经卫） 
　　代赠邵阳 
　　怀聂青州一绝 
　　和荅东源 
　　昭义卷（云梦陈司训汝忠祈此作盖为厥考尝督乡兵御冦而死） 
　　芜湖风阻寻访旧识无有存者是夏张工部奉命槯木亦巳还朝抚时感事不觉怅然偶书二绝与罗少府 
　　仪真分司水亭次韵敖冬官子发题壁 
　　宿迁度岁是夕风雨闻雷声 
　　荣慕卷为同年广州别驾刘羙中乃翁赋二绝句 
　　代挽陈教授夫妇九十而终 
　　秋林图次韵 
　　宿徐州李工部官署题墨竹 
　　甘泉寿卷（为分宜袁贡士乃尊号） 
　　乙酉三月泛舟梧江偶述 
　　竹亭新种佛桑每日但开一朵是日六朵并开戏呈二府诸公 
　　冬日饮陈千兵兰吐双花口号二绝 
　　奉酬铁峯再次前韵 
　　寄内及示诸子口号五首 
　　横州闻孙都阃震与宋长官下棊舟待水手不至戏柬二首 
　　戏柬竹坡挥使 
　　过恩城村土人指石龟云能预知田州兵祸历历可验因口占二绝 
　　肇庆奉荅曾先生二首 
　　三水期羙中同年已还广州 
　　拜文献公坟舟还偶述 
　　墨竹题赠秦秀才 
　　送光泽簿彭仲五 
　　涂内臣孝思卷次高梧亚卿韵二首 
　　送施居一之大浦驿丞绝句二首 
　　送杨质三冠带后往陕西省父 
　　送袁县丞 
　　送陈惟春重领庆元 
　　送李东平二守 
　　送萧二守之济宁 
　　送武鸿胪之官德清兼寄吴兴刘太守 
　　赠廖太监镇守甘肃三首 
　　送蕳别驾还宝宁 

　　○扇面 

　　月过芭蕉夜许深参同还向手中寻东溟悞把长竿弄愧尽平生此老心 

　　○晓发石桥问程当宿丽阳偶值故人论诗马上不觉越关从者为之绝倒 

　　石桥上马蹴微霜指点儿曺宿丽阳村店过来犹未觉小童应笑论诗忙 

　　○戏柬刘梅国 【 渠为兵部主事时】 

　　晚承高论载月而归感君子谑戏之善动硕人南涧之思天下一家虽接淅其未可人各有志谅脱屣以非难因成一绝聊以觧嘲狂斐之罪预知免夫 
　　只道文章可致身十年随俗走红尘如今欲返图南驾却笑真成两截人 
　　腊尽春回北上期联鞯谈笑竟忘疲两三烟柳十家市到却丽阳殊未知 

　　○与秦节之题扇 

　　蟾宫扄禁几重深故识云踪更远寻隐约看图犹似梦可应还动少年心 

　　○竹 【 宿孙宜斋沙村别业】 

　　谁家竹子满江浔排槛穿沙饶十寻我欲裁之双玊笛风生万壑尽龙吟 

　　○晓发钱塘 

　　钱粤城头彭四更棹郎依约放舟行梦回羌笛歌声小山月半牎潮欲平 

　　○姑苏留别子公 【 因尝与余争为懒仙故有是谑】 

　　欲别未别吴山前预作相思萦昼眠笑引西蒙问东海不知谁是懒中仙 【 东海子公所居】 

　　○宿杨村访平泉大史先书一绝 【 辛未春】 

　　天际轻云散午阴乳莺啼树正春深无端一夜江村雨半落孤舟客子心 

　　○与费亨父游山因出妇翁介庵阁老扇面求和 【 亨父尊翁尝为礼部侍郎】 

　　华国文章柱世才相君宗伯两还该时人谩道东床好自信风流有许来 

　　○扇面为谢都转赋 

　　远水浮烟翠蔼重秦淮山色有无中莫教林外来车马老子看山意正浓 

　　○梅坡卷 

　　抚卷看梅二月时一般清气可诗脾山居未问春深浅秪道年芳他自迟 
　　十里山亭一径回小梅无恙绕亭开廵檐猛可闻双喜疑有探花人到来 

　　○双衬南归 

　　扶臤双归锦水棺旅魂聊慰首丘安谁家门外松楸好犹暴荒原夜雨寒 

　　○与李景咏夜话 

　　东湖湖上坐清风月涌银河落镜中四海论心如此夕不知倾盖几人同 

　　○柬南厓 【 时内子问医数日不接】 

　　小颖江头归兴浓纷披秋雨乱芙蓉湖东一夜相思梦都属南厓药褁中 

　　○访双溪友人 【 乙亥春】 

　　县城南去接双溪龙墅迢迢路不迷满架图书邀客过长春花底坐莺啼 

　　○暮春宿金城兰若 【 乙亥】 

　　战垒何年柱斧歼青枫江上老耕钤我来闲访前朝寺香火重开话建炎 【 老僧云时有柱斧出犂钤间】 
　　为怕春归特地来揽衣随意坐莓苔东风似与花先约贪看猩红映日开 

　　○晏生人胜人操春日从予南冈及夏而还寄此作 

　　新松泱莽护寒塘断鴈时依病鹤藏未向空林怨萧瑟西风吹起自成行 

　　○饮钮司训初冬雪霁芭蕉亭然可掬主人因请在席各赋一绝 

　　雪晴江馆一尊开翠扫浓蕉溢户来疑是广□官独冷阳和偏许来年回 

　　○便面送舍弟蜀游 

　　去年忆我燕山北此日送君西蜀游便与□鸿带书道小塘新隐荻花秋 

　　○樱桃 【 丙子春日读书南岗精舍后同】 

　　猛可东风度小池朱樱开得两三枝好似撷□溪畔女凝妆临水照多时 

　　○芍药 【 丙子】 

　　芍药花开能可怜金丝蹙蕊粉围边几时王四堂前是惆怅岩姿又一年 【 王四即淮上友人王□之上舍两下第□过其家正此花盛开】 
　　芍药花开对小堂似□儿女学新妆丛丛相映犹堪惜况复一枝无并芳 

　　○问萱花 

　　紫萱开彻满吟窝间菊穿篱映浅莎见说穷愁君觧释还能销得鬂丝么 

　　○代萱花畣 

　　山花随意度山城何处忘忧浪得名却笑息心尘外客也凭鸡卜问阴晴 

　　○静观徐先生挽卷 【 藩府教授乃郎因尚郡君改荆藩】 

　　两傅名藩事巳非府中懿范见应稀金枝重系兰苕在风雨龙丘有□□石归 

　　○送陈通府元宪擢白盐井提举 

　　牂牁南去剑峯攒云凈秋空立马看盐铁且拚今日醉天涯回首是长安 

　　○杜峰 【 徐国宾龙游人杜峯其里中山名】 

　　杜峰别来今几秋清诗写入小堂幽但得主人常对酒不知何处是并州 

　　○朱宣政双慕卷 

　　有客频频欵我扉泪痕斑尽旧莱衣回首江云三尺土短诗谁写寸心违 

　　○竹轩 

　　隐翁幽恴何所属家傍清江仍小筑枕上春宵风雨声自启疏棂数新竹 

　　○酬龙道亨进士 

　　风光全着日边杏春意故愆江上梅气味不殊登荐异谩怀金鼎罄涓埃 

　　○白水思亲卷 

　　白水知何注思深谩劳词客费追寻千秋慈母坟前月影落寒潭照汝心 

　　○小葵 【 丁丑予寓蔡氏遯乐翁者喜种葵尝云得异人之术小葵结子不剪旋枯随落剪之开花数月不巳秋深复种迨冬花实如故予笑谓翁曰造化盈亏之理何物不然但人未之察耳雨中无事偶题三绝因以自遣云小葵一名锦葵开花如钱红白数种】 

　　小葵花老因繁实应手剪之花复然翻笑五男多实在不求花好事人怜 
　　谩说支离多逸兴小葵高槛日能来风光霁景应无限湿雨凉云他自开 
　　庭下短葵卑结子丈葵高自倚芳英高卑于汝吾何有空惹幽怀向日生 

　　○题红黄二菊送刘司训赴南阳 

　　秋天天苑牵秋思伊水豊山听讲开白酒频倾白日暮黄花遥忆黄金台 
　　金风飒飒飘众卉脂菊荧荧凌晓霜春色上林无限树也应摇落见孤芳 

　　○舟阻真州戏柬其九诸同志 

　　为问东风缘不发江涛吹雪却西来龙江咫尺无由渡病酒愁衿郍共开 
　　惨惨江云生日莫摇摇征鴈唳风前此时不饮愁千斛孤负淮东载酒船 【 时予来自淮浦故旧载酒为赆】 

　　○端午口占戏柬育之 【 寓南昌】 

　　两月江城把酒巵良朋佳节每相宜为问客愁缘不减有人灯下数归期 

　　○苏李别图二绝 

　　海上羝乳誓不归故人何处想音徽忍看执手沙场别天北天南泪满衣 
　　天北天南泪满衣虏庭同系不同归也知生死交情地慷慨柯盟事巳非 

　　○秋江罢钓图 

　　寒潭秋凈水如苔月色芦花相映开正好垂竿君却去缘知不是为鱼来 

　　○李术士玄谈 

　　偶逢玄客听玄谈亦有玄机试着参一日鹏抟九万里风云彷佛见图南 

　　○张利行以医明雅重士类所居对大江有洲曰木篙予因号曰春沙西泉刘子许为制序而予为之诗得沙字三章仍以杏花发兴云 

　　落莫清江春事賖水中红杏忽明霞柰可乘流明月夜春光潜度木篙沙 
　　二月江风吹绛花柴门曲曲荫流霞主人功果不自意笑指春涛生白沙 
　　江浦杏花开树树春光抖擞野人家恼澈樵渔无处觅误疑玄圃窅春沙 

　　○泸溪周元公书院 【 巳卯春避地过此下同】 

　　绝学千秋梦始醒藻频何处荐舂陵郍知山市潢污里别有春风一径庭 
　　濂溪何自来监税环堵遗斋尚揭名抱道热中吾浅测官资元不病先生 
　　憧憧行子青衫湿风雨濂溪又过门道化未能三百里溪桥祠屋媿空存 

　　○湘东 

　　□山江口湘东市雨雨风风几度过今日蔽裘重入楚酒帘将柰客愁何 

　　○武陵即事 

　　源上桃花逐去津客心方怯暮江春谁家思妇浓妆在正倚江楼望远人 

　　○江月二绝 

　　别我家山月盛时看看明发又轮西江天只似开明镜迢逓随人到五溪 
　　武陵三月风景暮景暮客愁难强谐殷勤却媿青霄月蓦地穿牎下客怀 

　　○桃源 

　　倦客西游何所之桃花流水武溪湄秦人欲问无踪迹争似渔郎再到时 

　　○穿石 

　　在武陵桃源之上一石如笋高数十丈横通一窍侧立江浒舟人传言昔马伏波避暑于窍中南阔而北渐隘尝缆舟观之深潭洄洑势不能上戏题二绝昨于旧集见此复改数字重录之云 
　　海风吹折巨鳌簪一孔横波贯百寻禽着蛟龙莫挥剑好施铁缆系江心 
　　千寻窦石知谁凿岑立江波何壮哉舟人渔子争传说宛见将军避暑来 

　　○风雨述怀 

　　楚山千里望辰州一月蓬牎不褁头借问客怀诗卷里几多风雨几多愁 

　　○与僧题梅 

　　道山梅树缘谁写墨妙分明夺化亚蜂蝶未知真假在回回他自领春风 

　　○湖中绝句 

　　洞庭湖西秋水平赤山又入半湖明楚天雷雨忽四际漫倚疏蓬看晚晴 
　　秋色平湖澹碧漪遶船菱荇客归迟无人话与王摩诘羸得先生画里诗 

　　○长沙寻访友人不见 

　　不挂羊裘系短蓬烟波何处觅行踪湘山湘水应无际君在白云知几重 

　　○伏波庙 

　　炎烬重嘘可自由伏波祠庙楚江秋英雄去就不早计谁与勋名万古留 

　　○醴陵柬施可大 

　　醴水西边一故人十年江海倍情亲渔舟却笑东归客不避风尘来问津 

　　○赠彭敬之四绝（并序） 

　　彭君敬之吾邑儒家子也去年从师东征懋着劳贳今将待次铨曺期予言为赠久而未应也贻书见促兼致令亲鹭沙之意重以贫乏润笔为辞可谓文而善谑者矣偶发钝思遂成四绝首以曾大父尝辱乃祖州守公寿文之祝见世交之有自也次叙敬之从戎之伐末则告以诗难之故而重为之发一笑也览者亮之恕其狂矣 
　　白梅既往东洲少大守文章旧有名百年家庆□□□遗稿前辈风流尚典刑 
　　乘时孰敢轻儒将一剑西风扫断云幕下掌书凡几辈摅忠却道不如君 
　　山中诗债愁因积索取频劳说世交安得鹭沙才思逸濡毫全不费推敲 
　　题诗为笑彭公子诗价平高也适然勘破虚名多少是近来饶得买山钱 

　　○题便面赠友 

　　罢钓湖山一语无柳根啜茗坐跏趺情知不是迯名者会覩风云毕壮图 

　　○送省祭上京 

　　山云将雨过江城万里行人望玊京欲访寒梅驰远赠短墙刚见一枝横 

　　○十月归南冈喜黄花尚未尽委欣然对之偶题二绝 

　　出门终日雨霏霏池上黄花约巳违岂谓西风摧不尽含章犹待主人归 
　　秋圃狼荒问落英背违多事可怜生也应一笑呈襟素何处人间待目成 

　　○代柬东安万掌教 

　　苦忆东安文学老得钱相觅且御杯乌衣奋事堪肠断王谢如今焉在哉 

　　○大水遣闷绝句四首 

　　蒙阳昨夜山水泛平田浩淼更无涯细观不减东溟在秪欠中流一个查 
　　楚乡千里堪为壑目断明时拯溺人今日长沮识鲁叟况来无处不通津 
　　章江南下小蓬瀛洪水频连数十城天官莫谩谭灾异海若井蛙俱眼明 
　　记得江城厄运丁青天杀气昼冥冥欣逢尧历犹洪水要与东南洗秽腥 

　　○雪斋为郑太守赋二绝 

　　海门遥望旧书堂雪满壶山趣更长奇字漫夸杨子宅芳名袭见郑公乡 
　　寒逼茅斋一径回竹书木影静徘徊藜灯入夜何人到疑有乘舟月下来 

　　○东峯为徐贤十作 【 蛟湖人】 

　　东峯湖上弄晴晖湖底蛰蛟横欲飞有才无意为霖雨四海豪游仍未归 

　　○送黄彦七告假归省 

　　青袍远适非趋隐明到南中忆帝乡江海故人多慰籍莫言衰病老逢唐 

　　○题双喜图赠王推府之临安号西溪泾县人 

　　判丈峯高宿雾清旋看秋月挂边城天书远下谁将喜衙院虚闲傍鹊声 

　　○又送行一绝 

　　节郡分明两送君梦回天北话离群重逢尊酒知何日安石榴花倚半醮 

　　○赠蒋汝济 【 号湘崖永州人由大尹左迁经卫】 

　　坦道却如临折板安流还似泛波澜好凭羊角生毛羽转笑人间行路难 

　　○代赠邵阳 

　　同学曾推究五车邵阳今去隔长沙不辞万里郎官在奏□还来补衮华 

　　○怀聂青州一绝 

　　湘江东下水如苔远道怀人日几回自是衡阳归鴈少经年不见一书来 

　　○和荅东源 

　　院菊深秋故自奇根株谁复辨妍女□□闲阶静对苂来客和得渊明止酒诗 
　　颖阳茅屋负离奇别久尘容更老女□□径菊无端频入梦故人今日有新诗 

　　○昭义卷 【 云梦陈司训汝忠祈此作盖为厥考尝督乡兵御冦而死】 

　　逆珰遗孽半乾坤楚泽扬尘白昼昏力屈武阳陈义士沉埋谁复为昭魂 

　　○芜湖风阻寻访旧识无有存者是夏张工部奉命槯木亦巳还朝抚时感事不觉怅然偶书二绝与罗少府 

　　十年不到芜湖县鹭渚鸥沙半是非只有寒山旧时色未妨桃李待春归 
　　空江杳渺孤云细天际寒潮自落晖为问青青河上柳许时鸳鹭傍谁飞 

　　○仪真分司水亭次韵敖冬官子发题壁 

　　江上宫亭临苦寒不禁幽意凭阑干莺花谩自驱人别水竹此应谁共看 
　　分司闲爱水亭凉几日抛书枕石床密雪可人犹竹色清虚何减对潇湘 

　　○宿迁度岁是夕风雨闻雷声 

　　书剑频年书远征乾坤于我未忘情恠来风雨寒更尽卧听春雷第一声 
　　何物异乡云杳杳孤舟残夜雨沉沉椒浆晓奠勤三老折尽离人一寸心 

　　○荣慕卷为同年广州别驾刘羙中乃翁赋二绝句 

　　盛世衣冠荣逸寿　天休重迓此禅林如何后会征前事椿悴徒伤寸艹心 
　　将老慕亲谁复似世承　恩诏更何云新诗古寺流传在好作乡闾劝孝文 

　　○代挽陈教授夫妇九十而终 

　　教铎□□□声岁巳多椿残萱谢欲如何后人考德征齐寿风雨空山石未磨 

　　○秋林图次韵 

　　云林秋气未全苏卧对芳斋了若无扰扰红尘谁辨此一风差许石田摸 

　　○宿徐州李工部官署题墨竹 

　　此君风节缘谁写披对飒然毛骨清梦落洪亭明月夜直疑风雨送秋声 

　　○甘泉寿卷 【 为分宜袁贡士乃尊号】 

　　的的秋花倚涧泉清尊华发共流年老人乐事无如此海屋仙桃空自传 

　　○乙酉三月泛舟梧江偶述 

　　府门烟雨漾晴沙十里长州兴未涯病客不知春早晚东风开遍木绵花 
　　岁晚部兵归幕府早春仍上梧州船时人休讶予官散捕盗新兼理税钱 

　　○竹亭新种佛桑每日但开一朵是日六朵并开戏呈二府诸公 

　　佛桑谁遣瓦盆栽此日衣冠觧劝杯恠底寻常花一朵三三今喜并头开 

　　○冬日饮陈千兵兰吐双花口号二绝 

　　谁把幽姿照玊盘清芬散入海天宽明时好结灵均佩莫作寻常瑞应看 
　　芳蕤双吐及先春促席频看更可人□是江城思无限未应摇落倍相亲 【 非原作】 

　　○奉酬铁峯再次前韵 

　　频年幽谷占芳春并蒂何期荐席珍却忆傍徨鲁中叟援琴他日为伤神 
　　老守词锋陋诘盘腹中书籍五车宽新诗启我题兰在海角名家莫浪看 

　　○寄内及示诸子口号五首 

　　传家喜有丈夫子懒读飜为累老亲好货私妻总如此撑持门户属何人 
　　一经遗尔贵沉酣父子恩深未易谈废学断机如此织独无新妇为夫惭 
　　作诗何有寄山妻甘旨高堂要及时劝子读书还劝妇莫将浅眼误吾儿 
　　向平之愿何当酬老我行藏不自由颖水春来好鱼猎几番新涨接书楼 
　　韶阳未领意先灰菓熟西园又一回堪笑枝头争觅者无人觧向本根培 

　　○横州闻孙都阃震与宋长官下棊舟待水手不至戏柬二首 

　　杖策西征事有机停舟横浦怪依违杜门更笑孙都阃酣战犹闻未觧围 
　　提兵此日驻江千西贼悬知胆已寒守备为言骁将在戎机莫作昔年看 

　　○戏柬竹坡挥使 

　　竹坡因笑苦贪闲静坐营中不下山未识老夫心事在吴门无地掩重关 

　　○过恩城村土人指石龟云能预知田州兵祸历历可验因口占二绝 

　　田州兵祸孰先知州扭灵龟要自奇二十年来逢一转静观天道更何疑 
　　王臣听与石龟期山水令灵尔有知从此天教洗兵马永跻铜柱奠南夷 

　　○肇庆奉荅曾先生二首 

　　未老江湖忧国身端州风节诵人人包公奋井今无恙过客尤堪慰渴尘 
　　一寸灵光六尺身幅员之外更何人也知伎俩由区别才隔云泥巳数尘 

　　○三水期羙中同年已还广州 

　　三年同宦海南州世路无情任白头君去我来三水口思君不见涕交流 

　　○拜文献公坟舟还偶述 

　　松阡冬暖动春姿千载清风铁相祠展拜偶因陪郡伯楼船灯火夜归迟 

　　○墨竹题赠秦秀才 

　　宜烟宜月弄晴稍间李间桃连近郊为报主人多爱惜高枝留取凤来巢 

　　○送光泽簿彭仲五 

　　湘南同宦淼重云冀北逢君又送君风动花封谈笑耳缘知主簿是参军 

　　○涂内臣孝思卷次高梧亚卿韵二首 

　　椿零萱瘁几多年寸草春晖痛彻天内付此情谁会者燕台风雨话灯前 
　　冷暖无堪记昔年生成厚地与高天独怜趋走伤心处落日西风洒泪前 

　　○送施居一之大浦驿丞绝句二首 

　　八千里路潮阳郡大浦驿前江水流时清莫讶炎荒远年少争夸馆伴优 
　　疋马远从朝海去前程何处问登楼高才盛位翻多事禄薄官微良自由 

　　○送杨质三冠带后往陕西省父 

　　冠袍新荷望长安秦塞河山驻马看游宦岂容能汗漫宁亲应暂许盘桓 

　　○送袁县丞 

　　一别韶阳九见春梅花驿路是通津尘劳忆得登临胜锦水丹山属故人 
　　适国曾因问曲江凤来云气接苍茫悬知宫满棠阴在不尽湘流滚滚长 

　　○送陈惟春重领庆元 

　　摧坚陷阵事徒劳缓辔何人夸锦袍始信封侯非力致频看鸡割试牛刀 

　　○送李东平二守 

　　漕河东去泛仙舟桂影婆娑月正秋燕誉不妨多乐事风流振前修 【 吾喻先哲仕东平作燕誉楼】 

　　○送萧二守之济宁 

　　春色平分鲁甸余绿杨红杏到官初河桥水漫楼船度北使频逢好寄书 

　　○送武鸿胪之官德清兼寄吴兴刘太守 

　　吴兴邑治孰为优少府才华不易求独柰别君成企伫王河残涨晚悠悠 
　　刘侯为政本清贞蓦地风波底自生此去好凭君问讯五湖云凈霅川平 

　　○赠廖太监镇守甘肃三首 

　　凉州西望远咸京重镇应须得老成时来满听监军使恤苦怜贫如父兄 
　　监军拥节镇边隅不惜千金买湛卢胡儿咬指偷相问近向祁连牧马无 
　　羯虏何年犯酒泉我军特满气无前应知圣主弘兼爱不重开边重守边 

　　○送蕳别驾还宝宁 

　　万邦圭组倏来同别驾高车自阆中□绩明庭又西首几回清梦禁城东 
　　宦海悠悠两鬂星相逢无复叹浮萍名家令侄中丞是于我犹能眼倍青 
　　岷峨西望欎苍苍朝客归骖兴转长满地桑麻公事简屏车星剑与翱翔 

　　颖江澷稿卷之六 

　　●颖江澷稿卷之七 

　　诗（七） 

　　五言绝句 
　　六言 
　　调 

　　◆五言绝句 

　　秋后以扇赠人代柬 
　　闺思二首 
　　扇面 
　　竹 
　　追挽谢都转令岳石厓秀才 
　　即事 
　　阻风（甲戍夏与敖东谷诸友同舟南还见北船甚疾赋此） 
　　文轩 
　　秋江罢钓图 
　　萍乡泛小舟下湘东绝句 
　　幽花 
　　鳬鹥 
　　辰江杂兴 
　　与僧题墨梅 
　　小画 
　　蜻蜓 
　　南风 
　　萱草 
　　丙戍正月部兵赴南宁道中杂韵 
　　乌蛮滩 
　　勉诸耆民闇浈阳峡路小诗十首 
　　八月十六夜宿石门驿偶忆李正郎小诗一首 
　　梅轩次晋叔韵二首 

　　○秋后以扇赠人代柬 

　　爱此清风好秋来谨笥藏谁知持赠意元不计炎凉 

　　○闺思二首 

　　寒日澹无辉边城戍不归眼穿楼外鴈抆泪向孤帏 
　　碧草照轮辉王孙何日归愿言厸双鹄头白共鸳帏 

　　○扇面 

　　空林寒日薄古道行人稀渺渺烟光外惟余倦翼归 

　　○竹 

　　千里来看竹秋风欲动时虚舟元不系何问主人知 

　　○追挽谢都转令岳石厓秀才 

　　乐公还自好何预卫郎贤隔世看□玊还应相照鲜 
　　回首蓬蒿里重吟薤露辞英雄下世久慷慨欲谁悲 

　　○即事 

　　江云吹不尽山雨莫还飞昨日停车处花枝一半稀 

　　○阻风 【 甲戍夏与敖东谷诸友同舟南还见北船甚疾赋此】 

　　去日多北风南熏归正高就边竞颿者无笑背驰劳 【 冬北去夏南归行与时违每自如此】 

　　○文轩 

　　金为□□□书掷门因远俗扄春风何处入庭草夜来青 

　　○秋江罢钓图 

　　尽日楚江濆钓竿把成趣岂不在得鱼江空且归去 

　　○萍乡泛小舟下湘东绝句 

　　昨日泸溪客今朝此问津野航吾自惯一度当寻春 【 舟甚小仅容三四人俞邑慱初不怿】 
　　湘春日日雨湘水夜来高莫道刀舟险吾尝学自操 
　　紫蕨长镵老黄茅野烧晡春风缘瑟缩桃李自华敷 
　　十里□山路茅檐五七家机舂人不见流水自飜车 
　　贪看滩上鳬回头忽相失何如贪程心飜恨滩舟疾 
　　萍江即楚江今日非昨日但见萍江流不见萍江实 

　　○幽花 

　　幽花不知姓独绣楚江隈宁为无人见春风自剪裁 

　　○鳬鹥 

　　为爱微禽好河洲尽日闲无因疑过艇双逐下前湾 

　　○辰江杂兴 

　　顽石连云起洪流触地来不知千万古谁辟此中开 
　　有路沿云断无人但鸟呼半山御落日始觉客怀孤 
　　地僻安居蒶江深隐俗浑剪茅初着土聚落渐成邨 
　　江上采桑女茅檐还是家山花随结束各自足生涯 

　　○与僧题墨梅 

　　恠道枯梅树天机不觧藏如何寒雪里独着有幽香 

　　○小画 

　　客思闲流水禅房静碧山草玄如许借乘月扫松关 

　　○蜻蜓 

　　尺寸蒲苇地蜻蜓漾日飞不愁秋涨没早晚欲何依 

　　○南风 

　　熏风滞南艇何处忆吾庐欲唤北风起无人为带书 

　　○萱草 

　　满地萱谁种金花绕北堂儿曹如觧道不遣隐忧长 

　　○丙戍正月部兵赴南宁道中杂韵 

　　蕞尔蛮夷长干天不自量泰山垂压卵辙擘可能当 
　　长洲三十里烟火接戎炉怅望蜂虿穴何年尽扫除 
　　四望千山合夹城双水流客行春渚凈不省过藤州 
　　敌忾三千士功期一箭□□□相逢鲁连子不用话封侯 
　　夜过黄丹驿朝临白马屯剑歌弥激烈挥麈共谁论 
　　蛮徼缠妖气王师蔽海濆君看旗旐举白昼起风云 

　　○乌蛮滩 

　　邕州何处在滩险说乌蛮一皷千艘上三军共觧颜 
　　天设蛮江险鸿蒙一泒通未须论禹迹疏凿仗神功 
　　西征尔多士道路莫辞艰不日平南虏熏风奏凯还 
　　扰扰横州路征夫意自闲数声秦吉了一枕乌蛮山 

　　○勉诸耆民闇浈阳峡路小诗十首 

　　浈水频封峡篙师不敢来从今开栈道拍手上鱼台 
　　江险多逢石山高少见天徭人寺湾里昨日又钩船 
　　饮辟鱼台路诸君莫道难如今浈峡险不在牯牛滩 
　　鉴衢临水便问铺入山遥子贡倘移得还因省白蕉 
　　嘉佑初开峡南山岂浪传我来寻旧迹榛塞兴茫然 【 南山石上有新开栈道记】 
　　绝险方钩栈图成落此年传通三舍近功满万人缘 
　　峡山开辟有峡路待诸贤举事谋千古垂名动万年 
　　良工固难遇拙匠非谋始胜果君勿忧自有神人启 
　　大事岂惜费小人常惮劳劳多功始茂费重业还高 
　　涵谷久寂寥龙山事辉奕借问当世人崇虚竟何益 

　　○八月十六夜宿石门驿偶忆李正郎小诗一首 

　　印马三屯去期人五日旋良宵嘉会阻塞月好谁员 

　　○梅轩次晋叔韵二首 

　　名谢梅轩好当尊梅正开攀花不尽兴倒着接日□离回 
　　羙酒倾玊壶尽日梅根坐醉问把壶人和靖何如我 

　　◆六言 

　　扇面赠南山翁其一得于梦中 

　　○扇面赠南山翁其一得于梦中 

　　春早天边雁侣日斜江上园林闲共渔樵问答就中得趣谁深 
　　绕屋一湾流水隔溪数点青山白云有意相待野老无心自闲 

　　◆调 

　　醉花阴送希召赴洛次韵 
　　西堂春（山桐花盛开壬午暮春） 
　　玊蝴蝶怀友 
　　木兰花慢奉呈介翁阁老依来韵 
　　玊楼春 
　　减字木兰花调送杨原山次桂翁韵 
　　凤栖梧一阕次韵奉畣俨山阁老 
　　原韵附录 
　　西江月一阕次韵畣前人 
　　原倡附录 
　　喜迁莺并引庆江明府先生荣膺奖擢 
　　喜迁莺并吊驾明府谢君荣膺旌奖 
　　帝台春并引为府学师生送徐太守北觐（代君家作） 

　　○醉花阴送希召赴洛次韵 

　　绿杨深处游缰并听莺啼不尽红日又西飞骊驹歌罢恼乱离人兴　叹浮生蜂衙蚁阵聚散何时定愿潘郎去也花满河阳回首长安近 

　　○西堂春 【 山桐花盛开壬午暮春】 

　　柴门过雨春融液月色桐花香藉梦断晓莺山更寂可谁寻觅　曾嫌紫陌同尘岂畏红芳避迹朝阳鸣凤无消息也应抛掷 

　　○玊蝴蝶怀友 

　　举目云遥鴈杳玊人何在不尽悲凉萧萧风雨秋期又近重阳井梧飘生憎待凤篱菊把孤负传觞黯相望山花山鸟分付谁行　思量南来北往几飜风浪几度星霜襟期皓首素衣何处惹尘黄谢醴筵先几罔测抱芳芷旧恨难忘悄更长关山月冷梦断潇湘 

　　○木兰花慢奉呈介翁阁老依来韵 

　　天留宰辅侍宸旒开史局庆重游信彩笔花生白云篇凈尘断境偏幽伫待玊人来也熙帝载喜起入赓酬○千古堪传盛节四民满听歌讴元寮黑发讵容休试抬头看海阔天高鹏抟鲲运襟度许悠悠郍须个兴风使浪皮里着阳秋藉好上林晴日载醪随处停辀 

　　○玊楼春 

　　天街密信传青鸟恍出尘寰会瑶岛错莫春霄风雨声繁枝迸落长门晓○阳台梦杳凭谁道松萝悞惹荣怀抱拟将幽限托朱弦他生何处同谐老 

　　○减字木兰花调送杨原山次桂翁韵 

　　还来蹔去海天踪迹男儿志射影难妨子夜歌残急就章○行吟吊古忠悬霄汉心同苦济险惟贞周道还看似砥平 

　　○凤栖梧一阕次韵奉畣俨山阁老 

　　黛眉暗锁针停缕半卷珠帘默听流莺语往事不堪秋梦断无情几点芭蕉雨○鱼鴈漫凭传尺素镜掩妆台枉避纤腰妬机札夜阑忙倒屦懵然回想身何处 

　　○原韵附录 

　　倦客情综纷似缕小院无人卧听秋虫语归意巳搀新鴈去晚凉更作萧萧雨○架上铢衣蝇点素冷蕋残枝尚被春花妬别有溪山容杖屦等闲不许人知处 

　　○西江月一阕次韵畣前人 

　　春去漫增闲恼病余更爱孤眠浮名浮利緫如然生只被他萦管○囱草不除夜雨盆榴半吐朝烟寻常打破鬼门关何是何非堪免 

　　○原倡附录 

　　七件开门紧事五更欹枕高眠黄金白玊揔徒然着甚来由搬管○雨后苔痕满砌帘闲花气凝烟衙门冷澹旅门关舌剑唇枪可免 

　　○喜迁莺并引庆江明府先生荣膺奖擢 

　　肆闻国之安危系于民民之休戚系于令故令效其职则百姓康宁令鳏其官则百姓愁怨古之明君所以慎择守令而或者谓令之亲民视守尤切职任尤难征赋之浩烦期会之峻急簿书之杂沓狱讼之紏纷靡不于令而责成焉故曰职作尤难也吾喻西南僻邑宿号豊穰之地素穪礼义之邦柰何迩者水旱不时奸宄潜恣揆厥所自讵可殚陈恭惟明府江大人先生鹏翮高抟牛刀小试畏天命本乎学术之正悯民穷根于恻隐之诚持身谨饬固非矫以为廉处物公平曾是强而行恕发仓廪而赈乏绝仰怀再造之仁宽征徭而广惠施胜觧倒悬之苦政以蕳而驭剧事由敏而有功匪于斯世以为难念在昔人容未易清时上瑞金传乡士之歌列宿腾辉载沐宪臣之宠頋锡无似未能脱屣于人间尚拟效颦于巴里掺觚染翰媿乏长才作戏逢场目□亚陈薄技其词曰 
　　垂帘清昼倩妆点溪山春明如绣这户弦歌郍邨花柳民物总归仁囿禾传九穗登场麦道两岐呈秀观风使问循良说甚汉家卓茂 
　　庇佑天锡廉明贤宰父富贵谦多受荐剡频闻福星高照顷见征车来召平陵谩拟留宽河内空期借冦君去也想遗爱难忘棠阴重复 
　　庇佑天锡廉明贤宰父富贵谦多受荐剡频闻福星高照顷见征车来召平陵谩拟留宽河内空期借冦君去也想遗爱难忘棠阴重复 

　　○喜迁莺并吊驾明府谢君荣膺旌奖 

　　伏以府建思恩邑开凤化武功一振沿改流废土之规文命四敷亟用夏变夷之道肆如宄潜消于边鄙宜尧仁丕冐于海隅何知鹿豸狉狉载事兵戈扰扰三年两反民莫聊生十户九虚政何由立顾疆场虽分南北念民彝罔间古今弦诵罕闻岂作新之有待耕□未劝将叛服之靡常恭惟明府谢大人执事系出安城本西江之宦族居爰湘水振大学之乔英展骥足以修途试牛刀于僻邑视官事如家事治乱民如乱丝宽猛适中恩威并济心怀忠信谌蛮貊之可行政本仁慈冀豚鱼而斯化矧兹粤土寔荷皇仁革强犷为良善将必有在兴礼乐于富庶岂曰未能司训某等教署边城义同寮寀适覩观风之使远勤旌奖之书礼弊孔嘉恊士民而胥庆名德无忝符铨擢而有阶用假芜词緫申芹贺词曰 
　　瘴雨蛮烟竚西风□□□尽月满前川水色柔蓝山光列画断崖芳树连天试问带牛佩犊何如凿井耕田争柰得老布道东西征讨频年　　堪 
　　怜赖得琴堂分黑白余喘并周全犬卧桑阴雉驯麦垄古来胜事空传且喜鸮书高荐行看骥足骧腾从今去但仙鳬迹远魏阙心悬 

　　○帝台春并引为府学师生送徐太守　北觐 【 代君家作】 

　　伏以汉水龙潜廓清斯在虞庭凤仪禅受非偶一人抚重熙之运列侯当述职之期水类朝宗埶莫容巳人方怀邓挽讵可留恭惟邦伯徐老先生江东发迹海内知名久驰誉于台郎累分符于郡牧词章士林之冠冕政化蔀屋之帡幪职此下方际斯盛世延奖学行张忠定之遗规赈贷疲民范文正之遐轨吏胥屏息寮寀恊恭喻水金川福星旁烛石龟洲凤诗藻交腾况滋郡校司训严某等济济师儒化当首善而佩服尤深者乎是宜熊轓膏牵仙艖杨舲敷奏功言天门伊迩故陟明不远人怀借冦之心乃偕计自今士切登龙之望缘知老丑谩假芜词葵诚倘鉴言赠云何其词曰 
　　亭亭物表器宇秋天杳廉明太守说向吾人古来稀少清风两袖朝天去转眼是凤池春晓好敷陈兽锦袍新御炉香袅 
　　蓬莱岛莺花绕霜月皎鸡人早竚献绩天颜渥恩重谩回首石城云杪舟楫川途莫道烦乾坤整顿还须了记取旧门墙几人归鉴藻 

　　颖江澷稿卷之七 

　　●颖江文稿卷之八 

　　文（一） 

　　记（一） 
　　序 

　　◆记（一） 

　　南冈记 
　　自牧斋记 

　　○南冈记 

　　南冈西蒙支山也蒙去郡城八十里颖江水出焉东北层峰堀起数十里为福箱峯始岐而二东支为郡南支环颖上与颖阴西来诸峯对峙江浒中衍沃数十里曰金田者符氏世居之居南一里涉颖水望西峯隐约苍翠或尖而峭或方而平或特起而直陂陀而曲有若争奇献秀徐行不百武当两山口则南冈诸陇亦次第可指肇居离上垄夹两翼埶如投凤为吾祖溧阳府君之里是曰凤冈少北折田水有峯三五腾骧东下止如踞虎为吾母张孺人 【 今加赠恭人】 之里是曰虎冈又少北折田水越一山由虎后二峯岐而北出臂左展右缩如象为吾妇廖氏 【 今赠孺人】 之里是曰象冈冈异里殊而同在颖南故统命之曰南冈冈下皆良田田东有山自南来俯若几亢若屏逓逦而过其前稍北峯突起与象对峙婉婉如郛郭一门旁启即两山口田水随来会象麓下不远入颖而象则控带颍北诸山始于凤左掖诛茅拓土建屋三楹妥灵车绥工役至是增葺之为屋八楹后以奉祠前即今读书草堂堂周关山为小圃环以杉松梧竹及菓实药卉诸所宜植其下有田污坳凿而为池池上有泉沮洳窍而为井外一臂左旋如带又二十里望福箱峯端如席帽平居堂中林木蔽亏飞鸟下上顷惟峯色隐隐出帘户间外此疑不复有尘世岁辛未锡连不偶于春官慨出处之有时悚箕裘之或坠乃从二三子笥经笈史考疑质难其暇或抱泉灌畦畚壤肥树侣僮仆课种莳与故人升高望远随意所适目□亚以自放时则大君子亦谢事东藩幅巾杖屦历南冈憩草堂撷蔬煮茗逍遥容与旬月之间或一再至至必信次而后返间命锡曰吾欲种莲池中亭其上以临之又欲辟堂东作小楼三间以贮吾书数千卷以足吾好遗尔后之人客有从游锡者黎生黄生黎生曰昔者窃闻之夫就山泽处闲旷奋世长往者之所尚也儒者之行适弗逢时犹将不忘百姓之病先生诵习孔氏岂诚旨山水者哉黄生曰恶是何言在艮之象君子所思不出其位故乐畎亩者或霖雨天下志于富贵孔子以为鄙夫吾与若何足以知之哉客有以二生之言闻于锡锡莫知所以然之也并记之南冈 

　　○自牧斋记 

　　锡尝读易至谦之初六象曰谦谦君子卑以自牧未尝不掩卷而思思巳而叹以为可以终身行之者也盖牧者养也飬之使其性驯伏也谦以柔处下谦而又谦以自养也谦以自养则其德日进而不自知犹长日加益而人不自觉也故曰尊而光卑而不可踰亨且有终矣孔子曰如有周公之才之美使骄且吝其余不足观巳曾子穪颜子亦曰以能问于不能以多问于寡夫周公大圣也颜子大贤也不能舍谦以自养而况于后之学者师心自圣未少有得焉则偃然而自高侈然而自放曾莫知谦之为谦圣贤之所以为圣贤者无外此耳里婣楼峯简公别号湖山居士尝以自牧名其斋盖有见夫谦谦之义也大君子记之矣爰及小子呜呼先民有言询于蒭荛即可以觇公之心矣翁年且八袠庞眉皓首冠服褒然谦牧之心愈勤益至信乎圣世之逸民大平之遗老吾侪所当敬礼而弗暇者尚何俟言哉昔者蘧伯玊行年五十而知四十九年之非六十而六十化富郑公年八十书坐屏守口防意之箴以自儆古之君子固未尝以老而间乎其进德之心也引而升之触类而长之则周公颜子之谦大圣大贤之地虽非后学所敢轻议要知非时俗之士矜巳而夸人耆所可得而窥其津涯也尚何俟言哉书曰谦受益亨终之谓也请以是为湖山弥邵之验正德壬申夏四月之吉颍江符锡谨记 

　　◆序 

　　书嘉禾诗后 
　　赠族弟改令东安（名合寄藉思南代大人作） 
　　东塘诗序 
　　齐寿诗序 
　　寿滕大孺人人十序 
　　送裴北囱序 
　　寿胡母七十序 
　　庆杨君恒斋六十寿序 
　　寿萧母习孺人七十诗序 
　　梦椿诗序 
　　送医士刘述文序 
　　代寿刘君行辅六十序 
　　赠邹用直驿宰上抗序 

　　○书嘉禾诗后 

　　正德十六载辛巳今　上皇帝入继大统不数月剆除弊政与天下更始是秋嘉禾产于喻北二十里张氏之田蚁臣锡及而观焉有一茎五穗七穗者其长几尺于是且惊且喜再拜不忍释手呜呼嘉禾上瑞也喻僻邑也我　国家自圣祖开基垂统百数十年大平文物之盛极矣浸于正德盗臣贼子旋扫旋作尧水汤旱岁复一岁乃嘉禾不产于丰亨豫泰而产于民不堪命之余不通都大邑而遐陬僻壤之生焉是可以见覆载不息之仁　圣化转移之机而贤有司又首能奉顺之以活吾创残之遗黎也不然其何以臻是哉经曰国家将兴必有祯祥治不生于治之谓也顷焉闻有以献于邑侯江君元辅君曰辞焉夫祥以昭德也某不德其何以辱灵贶然则盍献之　天子乎君又曰辞焉某闻之唐升归禾周公旅命说者谓唐升因禾必有献替之言况今　主上冲圣且锐于图治猥余无以禆助万分而又何敢以祥瑞辱命君子于是知江君诚良有司也能谦巳让善者也敦朴务本者也他日居台谏侍从不为导谀臣者也遂相率为歌诗纪盛而归美焉且以竢夫观民风者侍御楚蒙先生序之详矣锡贱士也续书之左方云 

　　○赠族弟改令东安 【 名合寄藉思南代大人作】 

　　吾符自宛丘徙金田世为农家八世入元季始有仕为县丞九世当我　圣祖混一之初始有以明经辟教授又百年而后有司训赵州节推邵武吾与合自始迁下四世而异异者逮吾与合之身又九世矣合曾祖闲客思南遂占籍再传为合之父源倜傥有志节辟蛮夷掌书记不屑就尝曰吾江右衣冠之放也要当教子孙读书不坠家声耳五子石冣贤遣游郡庠举滇南不第贡入冑监岁辛酉为弘治十四载吾以同知起服铨曹是秋长子锡亦领乡荐与宗弟乐同举进士礼部遂与合相萃京邸一日合诵诗曰莫道天门相识少琅琊冠盖总成行初不省为谁作合笑曰大兄顾忘之邪二十年尝辱示合者固预有斯会矣明年乐登甲科锡乙榜不受侍吾官辰州甲子合亦竣事还思南过辰为吾留信宿叩其业加习视其貌加丰察其志加锐因私识曰十年来当宰大邑振吾宗于远者其合乎正德丙子果擢知监利值岁连歉民窘且顽逋租匿役习以为常合一待之以诚俸给外毫发无所染久之民稍化服顾上之人有弗是所为者改令东安东安僻在永州之西民俗浑朴庶务简帖于是上下相安益穪其治大抵合居官务以宽爱得民不事矫饬其视世之皎皎以为名期会以为能苞苴以为礼籧蒢以为恭通傥以为达以是求合合诚有所不逮矣而不知合所行者希古循吏事而合所不逮者正不害其为贤也嗟乎吾尝谱吾宗符受姓冣单弱自琅琊历于宛丘德业问望表然千载可儇指数自宛丘历于今几五百岁其间抗宗举族则又可知矣传曰然而无有乎尔则亦无有乎尔吾是以不克振拔大惧早夜孜孜乃今耄矣寞无可述虽晚与乐叨窃科名吾忝倚藩臬乐亦秋官郎中皆谢事而归锡尚躬耕为书囚从弟玺司训上虞或者□谓吾宗今之时稍有人焉然则起自僻远即能以清白自树无忝家声如合者将非所谓人乎或问管仲孔子曰人也合虽未践华要向使得一有气力知合者居当路能振之则治中别驾之擢不足为合期但闻合在思南善居室孝悌恭俭道不谋而自恊产不植而自给兄弟衎衎以相友吾又惧其少拂则引而去也不难夫君子求在我者所谓之人固不系于爵秩之崇卑宦路之通否直无以系吾宗人之所望于合者耳族叔廷会合之再从亲也时往来视合东安行以告我因历叙吾宗与夙所期于合者寓之庶几不即引去安于其位以待公论之定显擢之及他日或取道喻水蒙峯之阳扫先茔之荒秽启后生之瞻式是在合而已矣 

　　○东塘诗序 

　　叙诗曰东塘者何所为章君朝秀作也本宋文肃公之后世居喻之东门尊甫曰洪渊翁□瓌伟出人意尝拓其居据东岭之胜表宗伯之门背山面池池方十数亩环以名木时则征贤集婣钓游其上肆尘嚣之既远忻鱼鸟之两忘予雅过之辄相与陟其高而□焉凡邑之佳山水名贤之遗迹东若王冀公之宅西若萧尚书之府南若朱谢二老讲道之亭皆恍惚若按图而视诸指掌之上翁因慨曰兴废者何常我文肃公之后也独演迤至今可无翘然而出者乎今年二月余访邑大夫则见翁之子若孙挟清才而竢高举彬彬皆名家之胤造其居则重楼石室当街之左右余颇心异其非曩所过也而轮奂一新欲言未吐朝秀遂占而进曰某兄弟视东岭渐以弗容今析而为三是区也则某之所建然去东岭皆不百步耳故尝以东塘自号东塘者即东岭之塘也以自号焉谓是塘有庐先人之所筑也有木先人之所树也有鱼先人之所钓而以为术也今某虽不得专美于斯而其志犹若可见也名胜者因为之歌诗裒以成帙用志予小子不敢坠先人之绪顾旧而亲□有文莫如先生幸为我序之因谂之曰夫作者开之欲其远述者振之欲其新是故居久或弊也木久或蠹也池久或湮也贤也志之岂不覩其弊则思葺察其蠹则思剔视其堙则思浚与凡在我所当为而力可以恢张先君子之绪而垂诸后昂使进焉可仕退焉可隐不必其在东塘也是则一举而众善之备处今居而不忘乎先人之所作孝也使田岭之旧观愈广而弥新知也得名胜者之歌诗而宝之好礼也以遗其后人示教也其在易曰干父之蛊在书曰率乃祖攸行将俾后之登东岭而兴诸贤之慨者□必曰世有令人莫如章氏殆非所谓翘然而出者邪非志东塘以自励者邪 

　　○齐寿诗序 

　　或问于颍江子曰子亦试观东山之云乎曰然尝试言之方其气之茺蔚于中也蒸合于上不崇朝而雨乎四境顾瞻东山亦□为之生色矣若是者果以为云之泽物乎果以为山之泽物乎而适所以自泽也谢上舍庭桂清江之彦士也尊甫曰云山翁母吴孺人并寿古稀之上上舍昆季于是绘图征诗既乐其乐又欲取诸人以为乐也乃造颖江子属序之颖江子曰子之居负于东山子亦试观东山之云乎则云山之所为寿与昆季之所为乐其几也今夫云山夫妇蓄德之厚亨年之永而衣□十发之昆季而有参军上舍府掾之贤或恪勤在位也或强学胥次也或敏练有济也若是者亦孰不谓昆季之贵盛而能乐乎其亲之寿恶知云山之所为自乐其乐也由是言之云山山也昆季云也昆季之显而云山之乐云之泽物而山之生色也是故以言其寿其璞之斯蕴乎以言其贵其豹之斯隐乎浑沦深厚而贞永自若彪炳辉烨而文彩毕臻向使山之积者不盛虽兴云不足为雨人之蓄者不厚虽绵嗣其足以兴世哉是宜贤士大夫发之歌咏播之声诗而又必吐辞成云杰然名世者为之首宣其美柰何子之朴位中而不饬于外也传曰不知其人视其友闻上舍所交多名士斯则□几作者之囮径云耳 

　　○寿滕大孺人人十序 

　　丁丑之秋柱史谢君至自南台以职事致命于天子既遂考绩拜恩典赠厥考如其官封其母滕氏大孺人孺人时就养南台而有归志也□以是冬屇寿八袠柱史属将还轺乃复上疏以母氏年龄衰迈江道险远乞恩许臣伴送还归情辞凯切　天子特勑吏部给牒而胥之以期亦殊典也由是乡士大夫之寓于朝者罔不穪愿荣孺人之寿而嘉柱史之能孝也申命锡曰子于柱史为外党之睦耳熟孺人之德宜加详矣子合为文因柱史而致祝焉用不敢辞窃闻人之于世难得者寿其次曰名曰富曰令续是三者宜若无系于寿而寿不于三者之系则或寂寥远乡穷欝下里何贵乎其为寿哉惟大孺人克勤有家既寿且康母以子贵封章煌煌官饩有常资用不竭振挳子孙左持右掖可谓得其寿得其名与其富与嗣续之令享有人世之福备者矣逆当屇寿之期柱史适焉北还荣捧冠帔跪进卮酒庆履无疆其乐如何既而彩艗南飞高堂昼锦则又进诸子妇偕其宗党婣娅置酒高会叙离道故于是罔不穪愿荣与人之寿而嘉柱史之能孝校诸今日顾愈远益众矣亦有沿流而□□□源者乎传曰人采其华我于其实当大孺人既失所天而能秉节不回教子以成其名柱史既荷庇休德列职台谏而能激扬风纪以不敢辱其亲夫与臣言大莫愈忠与子言大莫愈孝与亲言大莫愈慈与君言大莫愈仁向使为之母者教有未至固何以昭其节而享有今日之盛为之子者孝有未逮忠有未显亦何以来　天子之宠命荣被慈寿于数千里外有如此哉柱史行矣自兹而往其荐陟崇阶益祗厥德所以培植大孺人之寿要将与鲁敬姜者匹休并美于无穷也岂不肆光显矣哉诸君子是谓锡言虽不文要非敢为道谀也请书以为祝而竢之 

　　○送裴北囱序 

　　北囱先生之将宾于南宫也颖江子七十里往送之萧滩之浒舍于其弟子萧伯举伯举曰吾师□行矣弟子于心终不释愿夫子其少进古之人业患不能精行患不能成公与明未尝有有司之患也今以吾师落落而就于此宜若有不满于意者其言曰得是过矣得是过矣岂其周于自治而廉于取名固然与颖江子曰子亦观诸天道巳乎夫一阳气至时雨方降不能无一之不戚玄霜既零万物受变不能无一之不敷故清明之朝贤者宜向用不肖者宜弃远而未必尽向用尽弃远理也亦势也夫岂一于其业与行之谓与且言而师之辱交于余也忘少长黜形骸与其远迩疏数平居温其中而和其外言若不能出诸口及与之讲求义理商碓文字上下古今数千百年成败失得往往至于废寝食其学上自羲文下迨诸子百史以及于方家医疗之书靡不神采力讨发其藏而后已以能早岁即赫赫起声誉场屋间然卒至于今挫益久学茂益而行益不可掩间自省府一二巨公属天下望者咸知所礼焉然则抑之知非所以伸之邪昔之君子苟可以酬其志而不辱其身或举于士举于鬻贩不以为嫌而况拔之庠校达之　天子之廷而复□□□其大成之效于学须由此发觧都邑大为有司所知如渥驹荆璞一旦而得出于孙卞之门□未可量然余独不无意焉使北囱遂有合也言思尽其忠而官思守其道否则清江碧嶂筑壤室以歌咏先王之风无间然矣若夫阿谀苟容拱默尸禄以与时之登崇华耀者较贤与知则岂余与二三子之所以望于北囱北囱二三子与余之所以自树也言未既伯举避席曰弟子固不固焉得闻此言也请书以赠夫余与北囱宁复须言邪言以以伯举伯举欲之故不辞 

　　○寿胡母七十序 

　　胡子质重余始见之楚蒙侍御之馆喜其貌之恭而中度言之简而当理固知其富于文学之士也□侍御公负知人之鉴爱其子为之择师而于胡子焉是取则益信余之所见有不待入其室发其藏而后知其蓄者窃考其世厥父少府君庆尝为郡诸生游大学于家严为同时丞丹阳融县两地皆有惠政直隶广西又为同宦母周孺人出岑阳中丞公之曾孙恭勤敏惠本乎其世故其事少府也上下肃穆内外穪道先正云人生内无贤父兄外无严师友而能成其德者鲜矣于是又知胡子之贤本于少府孺人之善教为有自也少府卒于官孺人益厉岁寒之掺深舟浅游家以日振是岁鞠节后四日屇寿七袠余方游喻城馆于章子昭阳氏而袁子邦彦章子储秀皆庠士之魁垒与胡子颉颃相先后者也时为余颂孺人之德与胡子之善学卒以祝孺人之文见委余又益信余器胡子于数年者为不谬夫爱其人及其屋上之乌况友其子推其世□为通家闻其母之寿也虽无诸君子之委宜勉有所述以助其祝愿之庆而况其委之勤也哉余固不得以不文辞也□惟孺人之德之寿适逢　圣天子虽新之化隆老重贤之日有　诏明年江省开科取士加倍于昔而诸君子适丁其会余固望其子于洋洋连茹而进为时伟人寿　国脉福苍生使人穪喻之多贤不但为科目之士一乡一家之荣由是若孺人者益登遐寿进沐　褒宠而来四方多士之祝行□验余之信胡子名钧弟曰锐亦善干世居喻之曾城遂系之歌曰曾城之山兮辞险而就平曾城之□□诸兮蠲浊而流清惟硕人之居兮爰得其所萱寿而康兮艾与为伍傲松鞠兮秋霜看雏鹤兮高翔嘉宾集兮酒盈缸岁岁兮年年屇眉寿兮为乐未央 

　　○庆杨君恒斋六十寿序 

　　孰不为福寿征福之先也孰不为寿主善寿之基也善有诸躬矣尤莫大乎泽之被于物也有二道焉古之君子得其志进而仕泽之及乎物也不得其志退而医泽之及乎物也虽有大小远迩而拯民水火之中起人危迫之际其用心一而已若是而能不受益于人者乎不食报于天者乎固将永其年昌其后而有以来君子之祝之颂也然则非其幸也宜也郡士杨君德隆质美而厚幼尝学问有志于进取者矣既而大父洪吉早世厥考崇禄惧其立之或难也复俾世其仓扁之术君遂以儒为医其道益明其泽益广□以恒名其斋而大参胡公宪副彭公大尹孙公咸为序之君暇则并展其上世所宝学士大夫手泽之余者以策励其为善之心授其子邦祥以春秋邦祥颖敏嗜学翘出于邑庠弟子之列视其决科跻仕迨若发蒙而振落也迹君所为是诚恒于其善者矣谓不受益于人而食报于天有是理哉君之甲子迨是腊之朔为一周矣凡友于令似若王子好素卢子恕杨子芳连相与征予文祝之顾予尝识君之祖子孙为久远之交又适诸君子乐道之善义有弗容辞者尝惟君之贤既以扩其上世之业又以成其令子之才扩其上世之业则虽不得志于时而病者以起痼者以苏不既以医而泽人者乎成其令子之才则自当见用于世而为上为德为下为民不将以仕而泽人者乎孔子曰善人示不得而见之得见有恒者斯可矣若君者可谓恒于其善夫顺其亲则退而医固善也教其子将进而仕亦善也其所以培植其寿而增益其福由此而遂跻于期颐遂及其子之显扬厚其世泽宏其声光是皆在我者有必致之理而况其得于天者本自完固豊厚有不可涯者哉然则二三子何假于予言予何以祝君相与拭目而巳 

　　○寿萧母习孺人七十诗序 

　　吾喻僻当西南山水之胜冈峦重阻风气深厚异时大儒过者□谓当有继某而出是虽未敢遽论也然名家右族栉比其间往往出浮崇朴诗礼相高传之久而滋盛有由然矣切尝觇其一二则又皆本之内助之贤闺门之肃以致子孙之昌炽风俗之长厚如萧君元商之配习孺人者诚未易也孺人邑大老詹事公之孙贰守公之子生长高门而不溺于富贵之习甫三十而失所天即能敦俭朴守礼义综理家政日惟教养二子曰赞胤廉胤皆以卓荦奇伟丕振厥家赞胤重以才谞待选铨曹诸孙曾十数学举子而有成者立德立业为邑庠生孺人今年跻七十矣繄自幼知书常以廉耻二字为训少长肃长莫敢相喻越至今奉顺之礼饮食供养之具日且备至孺人视之一以为常不独孺人以为常也内而家人妇子外而宗党烟娅嘉乐之至习见之久而亦□以为常矣夫岂知吾邑山川风气之厚若孺人者秉特立之掺介诸福之备固皆囿于其中而有不自侈其然者哉是夏五月六日适孺人设帨之辰也其孙壻傅生训可绘图征诗因导其祝愿之敬乃以序来属余且谓余自令祖工部来为三世交而令岳赞胤昆仲之姻游之厚者是必无拒顾孺人之寿行□踰八望九而遂臻于期颐训可他日以家学与立德兄弟联翩而起为慈寿之光诸诗之祝亦既备矣余复何言哉因特推本其节行之可以表见乡邦风俗之厚以无忝于名家者俾后之考德有所征云 

　　○梦椿诗序 

　　梦椿者何辰千兵濮东林之丧其子廷器既除而思之弗置也霞山蔡先生为书梦椿二字濮子将奉以周旋干作者之门冀得所为诗发扬其义而终□之慕若与有赖焉者间属序于余余三至而三拒之以弗文也□以观濮子容每至愈蹙也气每至愈下也言每至愈若不能出诸口也而闻东林又卫之几爽者尝言忒人不能轩轾于世卆树功征苗进阶武畧将军既而参戎幕视所篆皆历历可述晚以其孙松嗣别号东林散人梦椿之作也予既贤濮子又伟东林之为人其能遂以不文辞乎且予尝待宦于辰知辰之俗稔矣其为郡四际于夷獠之区山水多陡绝少夷旷巨商大贾与凡仕非出其途皆尠至焉以故其民居山谷者资垦凿列阛阓者仰贸迁虽老死无外慕而世官戎冑则戒武选征往往取豊秩视余若无足经意比今观之不干数载物化转易固自常理独惟文运一辟其子弟之秀则搜经猎史摛章绘句于于洋洋有临敌决胜之气其里巷衣冠之族则知崇尚儒雅重文翰有邹鲁之余风是知前此或欲售其文与其诗如梦椿者殆莫之受而今也将求之有不可得为足尚巳予故并有所感焉以附见夫山川风习之若此者以非人力之所能也濮子名锜邑庠生所谓之于于洋洋者非其畴欤 

　　○送医士刘述文序 

　　刘君述文茂其医活人于吾郡二十年予未之尝识也北偶述文于司仪卢君之馆自秋末徂于仲冬予年稍长述文兄视予凡其所为医与所蓄诸其中一不予隐始卢君病牙牙愈而病腹更数医无损或荐述文述文初易之予不之然也无何有与述文异者予进主人曰病而择医贵审审贵任任贵专不审则敝敝则用匪其人不专则杂杂则扰扰则无功述文由是毕力殚知药以次投疾惟其损卢君喜顾谓予曰述文始易吾疾子弗之然或疑述文子又弗之然殆有见欤予曰嗟乎医意也譬之用兵兵其可易言哉述文之言察脉而能得其所因投剂不执古人之成方谌可与言医矣与夫读书而不知合变者有间矣然孔子论兵必也临事而惧大敌在前而末由戒慎几何而不败恤也哉虽然将在军君令有所不受苟任之不专持之不固齐城未下而燕将巳还虽有智者何所施功哉故曰医者意也医贵择择贵任卢君于是胡卢而笑作五言诗为述文赠凡友于卢君者又皆倚而和之属予为之序述文永丰人名敬月潭其别号 

　　○代寿刘君行辅六十序 

　　余既佚老林壑无所望于世比岁一赴贤守礼年之召顾城中三五旧故相见慰藉如刘君行辅昆季尤婉然情素有足尚者盖君之厥考尝别构书室于城之西隅暂假余而藏修遂相与还往为通家□余窃禄于外阔绝几三十载乃复一相萃以终有今日之雅于人情何能不惓惓邪今年二月行辅君登寿六袠君配龚之从孙进士有孚不远百里走书山中以余尝知君特征文以为君祝虽然余何以祝君哉始子之见君也君之年尚富发尚玄而其貌若臞然言若讷然恂恂笃实尚友于贤士大夫而亦皆乐与之游窃谓君真能世其业者比余方谢事而还也则君发之玄者素貌之臞者恭言之讷者磪贞信之德洽于乡里而闻于有司□预为饮射之宾矣夫善福之基也寿德之征也有德而寿其谁曰不然然予所期君于往既不爽于今今所期君于来年将日以跻德将日以劭而遂进于耄期之域俾里闬好善之士近有所劝而远可以兴岂不益可信矣乎君弟曰行某友爱交至垂白无间子曰应祖侄曰序偕游庠校为弟子员彬彬有声其将演刘氏之庆绍美城西之作以大为荣寿之光□有日矣予固不侫姑以是偿进士之请而复致夫山居怀旧之意云 

　　○赠邹用直驿宰上抗序 

　　凡受命以事上者无远近大小一于恭其职而巳不可以有所恃也有所恃于外必有所不尽于内苟以吾职卑□远不能无所恃则往往计曰某所某部使吾故人某所某监司吾乡先达是能庇我而翼我比其末也不因以取败则因以媒怨有是而能恭其职不负其上者鲜矣此以君子贵自立也容讵知吾之职卑□远邪三衢去京师走数千里当两浙之冲吏于兹土号为难称今年秋吾郡邹君用直以省干谒选得驿宰衢上抗为其剌史则乡先达刘公自大理出守政尚简要民用辑和而用直复以通敏之才周旋应务于其左右以故咸嘉用直兹有遇也虽然上抗远地驿宰卑宫用直早暮其可以忘所自效乎必仰思曰古者抱关系柝以不敢虚取于上况吾职在接济使者交道水有舟陆有马　国家威命待是以流其敢不虔恭将为之长者亦必曰用直不敢有所恃怠厥职以失吾事孰不欲一引之以励于有位是则用直所恃以事上者莫切于此殆无往不利矣必刘公乎刘公同锡大人尝举于乡锡负刘公爱□深用直行也郡之人士欲有赠焉而强以委锡因得道乡里申为仕之义他日经衢治必且敬质刘公并谂用直之能信予言也 

　　颖江文稿卷之八 

　　●颖江文稿卷之九 

　　文（二） 

　　记（二） 
　　序 

　　◆记（二） 

　　拟沂亭记 
　　西园记 

　　○拟沂亭记 

　　拟沂亭作于乳源邑西二里温泉之上志乐境也嘉靖甲申夏予始莅兹郡适奉提学欧阳公檄去六邑滛祠且厉之务祸本之斯绝听风教之可兴乃六月适英德访诸不在祀典祠寺凡百六十五区立命毁之师生请改建旧学宰刘议弗合遂去之翁源如英德去诸祠寺之当毁者七十七区李尹请曰寺有翁山僧会在焉院有耽石余襄碑刻在焉惟一二僧僚毁诸巳乎曰僧会制也宋碑额也不在毁列遂去之仁化如翁源毁诸祠寺百十三区作会贞社学乃之乐昌访诸祠之当毁与学之当建者龙令皆为之矣遂去之乳源有挟而作奸者廉得其实先置于法乃尽去所蔽祠寺八十九区师生请复社学岁久浸为民所侵据得古杉一株命典史林柯职其事事详太守唐铁峯记改崇林废观为仰止书院祀昌黎濂溪二先生泷口庙者街民为之请予诘曰何神曰邹尚书曰乡贤乎名宦乎曰不知曰滛祠也邑有义士邓可贤父子死贼有保障功盍祀焉明日率诸生诣祠火滛神奉可贤神主既语诸生此地当有佳境诸生曰去此不百武有石浮于溪面方广丈余温泉混混平涌出石窦中不识可当佳境否余欣然往观之徜徉竟日弗忍去诸生曰请以废庙之材亭之可乎曰可遂以属傍寺僧戒浚且告曰吾亭若成当名之拟沂志斯乐也明年乙酉二月亭成余适有军旅之役弗克往未几毁于夏潦又明年丁亥予始还自军门教谕王君世泽每见辄以为请偶得民壮之矌役者钱若干缗乃相亢爽乃复葺之俾邑之人士与宦游而过于是者慕斯泉而观焉憩斯亭而问焉则告之以曾点之所陈与夫子之所叹曾不越乎沂水之滨而有以适夫天常之趣诚若是耳虽然龟蒙之泉乳之泉也邹鲁之士韶之士也彼则为圣为贤而我犹未免为乡人也性岂若是霄壤悬殊哉且吾闻之上以风化下谓之风下以习应上谓之俗传曰经正则庶民兴庶民兴斯无邪慝矣若是则前所毁之若于区者殆见正道既明而滛邪日远矣否则乌头力去而病且复故毁将曷胜君子曰邪正不两立斯言近之遂并记于石时嘉靖七年戊子孟夏二十有一日颖江居士符锡记 

　　○西园记 

　　淦有隐君子其居竹城曰何君号西园其居秀峰曰张君号东园二人相与友善而张君之令钇冬官与何君之令似经府皆雅善于予且为联婣世契甚厚顷焉张君致书道何君世以赀雄然不以介意也尝治园于所居之西下者为池高者为圃而亭于其中延硕师以教其子若孙又曰君暇则逍遥杖屦或引宾客觞咏挹渠荷之清芬登蔬菓之美荐有不知日之既暮而老之寸至也愿执事为记之使可诵焉余谢曰知西园者莫如东园君所谓游于方之外者也顾予何足以知之虽然窃闻之矣园池台榭所以节劳逸而濯氛垢养性灵君子所为不废也籍若侈靡是兢拓地必数十百亩崇台广池游亭画舫真若映带湖山使观者眩贸莫究终始非乎而吴下之习是矣至乃居室足以蔽风雨饔飱足以继朝夕富者视其十金之费不啻移易肝胆孰肯靡实用而事浮藻非乎而江西之习是矣由斯二者一则过于侈一则失于俭孔子曰俗奢则示之似俭俭则示之以礼且也校之西园孰为大而侈乎孰为小而俭乎语其大不过数亩其中不过蔬菓菱莲之植朋游诗礼之训势足以为大而俭固所不屑何君于是乎贤远于人又闻君尝伐廪捐金赈饥殍建石梁有司荣以冠服而经府之子应例为典膳寿考多福善积庆衍园直寄兴焉耳谓足以槩君之美乎惜余尚奔走四方未暇拉东园伯仲相与访君西园而观所常与往来果得异人为之指授二君亦将脱蔽人间挟王乔赤松而游于埃壒之外犹未可必也姑并记以俟 

　　◆序 

　　送宗弟伯声守道州序 
　　送崖州大守章君序 
　　送谢君惟一掌教乌程序 
　　寿贤姑章孺人六十序 
　　送二守汪君入觐序 
　　送苍梧令陈君某应朝序 
　　送唐公子还蜀应试序 
　　皇冈志别叙 
　　赠邓君汝忠宰遂溪序 
　　文会诗引 
　　赠傅子之官桃源序 
　　勉邓子说 
　　赠别驾董冈黄君六载考绩序 

　　○送宗弟伯声守道州序 

　　守令奉　天子德教而下之民者也得其人必久其任夫人能知之流之弊而莫反殆未必知也何哉今之任人者惟出身当铨矣按籍而授之不问其才当调矣循资而下上之不校其治甚或富以蒙赏介以召谤任未履而议迁席未暖而报罢臧否倒置喜怒惟其情具如令也不然方数千里求一守数伯里求一令激昂之下何贤哲之难遇若此邪诚以怀利顾望众人之同情也至于死生祸福一毫不以介于中惟豪杰为然今夫道州即古舂陵永之属州也僻居楚越之交在昔沐贤守之化则元结阳城垂休千载倡绝学之绪则大儒濂溪周子实诞于其乡流风余俗不犹有存者乎诚使守得其人兴举废坠解弦而更张之一反手耳奈何清明之朝宽大之既久积习之未融寄耳目循资格未尝不进贤也而贤不加劝未尝不退不肖也而不肖不加惩持此不变而欲郡贤于守邑贤于令济济多士诚亦难矣虽然贞松不为岁寒改操豪杰之士不以世故易节吾于此固有望于宗弟伯声其人也伯声举进士不利卒偕同选五百人试吏部裒然首列　简命是州可谓之得人矣要使安于其位三年六年张弛阖辟无有讳忌即其政之蠹者剔之弊者刷之烦燠欝塞而不通者节宣之务俾四境之中风淳俗美病者苏困者起劳役而不堪者息老黧饥饿鳏孤而无告者养由是远近闻风郡邑式化魁垒豪杰之才莫不撷抗奋发险邪克薄之弃而含闳广大之归监司不得挠其政部使不得隐其贤台省卿佐之擢召问赐对之宠柄政者不得中伤计沮之而喜怒惟其情遂使数十年萎靡不振之气畅于一旦数百里循良忠厚之风浸滛于天下虽元阳可作无以易此转移之机顾不有望于道州兹行乎既而捡院张君闻之蹙告予曰执事之言大矣岂值为伯声请书以壮之予不能辞盖伯声世家新建雅志名理之学性端谨不妄与人交逆其泒实自吾临特以宗谱未正兄弟云者姑以齿为之序而有待焉耳 

　　○送崖州大守章君序 

　　吾友章君君制举于乡凡六上春官无所合往者人劝之仕不应今年春君慨曰仕贵有以及下岂必区区一第哉吾亲□老不可以久持即投牒入吏部拣复无合乃请仕远方典铨者望见君器干伟甚迎谓之曰以君何不就拣君从容曰亦尝就拣矣典铨错愕逊遣君明日谒选置君首列擢知崖州崖即古珠崖岛曰黎母据其中者曰生黎环生黎而内属者曰熟黎自汉武帝始置郡然亦数反后颇徒中国罪民错居之风俗稍变逮我　圣明声教四迄不独海壖之风土殷阜媲于上国而且异材间出虽北方学者莫之或先要之崖守之擢不可以远方例视之也说者顾谓琼海四州与诸番接境而崖又最远物产最盛由京师水陆万里出南海酌贪泉能使人黩货故士少完节以今章君家素饶裕大夫人执节秉义君奉顺惟谨举是无足以介君之念者治崖州思不过半矣乎曰几矣犹未也余尝判韶从讨田贼历广之东西太抵其俗夷夏杂揉其民急之则易与生变缓之则翫愒不赴期约前史称循吏必老成练达不矫名而抗不狥俗而污斯德足以怀而威足以来在中土□然而况于海徼以是望章君崖州之治无余事矣若夫珍货道里水土之风气是乌足以凂硕人之闳里易壮士之乔节也哉由是朝士之识君者闻之咸谓余言不诬请书以为君赠 

　　○送谢君惟一掌教乌程序 

　　弘天下之化成于才裕天下之才成于教教也者非所以作率卿士而臻于实用者乎圣明稽古建学立师诗书礼乐之训迄于四海是宜真才振拔挽唐虞三代之盛无难矣探本者犹云里选不复士习浮靡或剽窃危科而廉耻忠爱之意微或浮沉末路而移风易俗之教弛非有杰特磊落之才曷由参伍应期而出寔则　圣天子拳拳夙夜黜浮崇本慎选师儒特诏首臣三途并用以激昂天下之士有由然矣吾郡谢君惟一负魁伟远到之器抱精敏纯实之学三上礼部得乙榜即慨然以兴教为巳任二客揖而前一曰以子之才取进士如拾芥何遽而就此一曰由此举进士不格辟孝廉有阶何遽而薄此君蹙谢曰子殆未之闻乎夫荣名厚禄适然而来者数也吾岂薄而迯焉吾方有感于邹孟氏得天下英才而教育之然以吾之所得邑也校一邑于天下诚若不侔其所为甄陶所为熏育使梗柟祀梓各适于用则一而巳□惟　国家建学立师务得真才而吾党复介怀豊约计崇卑于进退之间将谁与任其责乎巳而入选得教谕乌程君益喜曰是邑也非服习安定之化经义政事科条且在而才美之素著者乎吾抑振其颓缉其弊浮藻之□而本实之崇焉耳由是乡先达之宦于朝者咸嘉君之所养非寻常之所测也相率属余言壮之顾君之季方用尝以明经主教于蜀伯兄惟时尝举进士擢行人于朝君少从父兄乔寓两浙天下事槩乎胷中久矣以兹适乌程也人将观其敦棫檏之化厉匪躬之节曰师某曰弟子某奕奕起声光于朝着里选不必兼而得才倍于他日时□庆安定之复有遭矣安知一邑之教又不广而为天下之教也哉 

　　○寿贤姑章孺人六十序 

　　夫妇人合也有君臣之道焉盖妇之承其夫犹臣之承其君以终其事故曰妻道也臣道也合之必以礼守之必以正而后为能终其事矣今夫为臣当其上下辑睦无所事事乃若一旦而有破斧缺斨之势贤哲于此方且为之驰骛不遑方□为之茹纳不暇方□不失其身而能益于其国顾惟为妇亦若此而巳矣贤姑章孺人方其于归之始也房闼禀符之秀盈成履章之盛所可见者亦惟谦冲自牧而巳固未必其才之可以当事而其节之凛不可犯也曾未十年丁其厄运姑没而舅继之伯氏夫妇又继之冣后所天者又继之孺人寰顾左右孑然而独存者唯伯氏二子长曰仲二年十三幼曰仲六甫六龄所谓破斧缺斨人情所不堪亦甚矣然卒赖之以全其家不失其身向使其才不足以济蹇之难志不足以守怕之正则履险而平转祸而福亦有不可得而知矣曾子曰可以托六尺之孤寄百里之命临大节而不可夺斯其庶几乎惜乎孺人女子也使为男子见用于时其所树立容未可量然则世所称学士大夫平居论天下事援经摭史口如悬河及其一遇事变则首鼠进退左右失所或反不逮孺人之所为者故曰为臣之道亦若此而巳矣孺人为叔祖节推之季女叔父教谕之妹武学司训公仲子奎秀之妇邑庠廪生昭阳之母也昭阳即仲六后于孺人而教谕叔复女之敏而能学兄弟卓然显扬可待而章之家以复振矣是月二十有七日孺人屇寿六十从叔颐命锡曰吾老矣不能文贤姑之寿子其序而祝之锡谢不敏至于再三□惟孺人之节行炳炳在人夫得于人必得于天无疆之寿又奚假于祝而致哉顾勉而叙其大者庶几观风之使转而闻之于上不无为颓俗之一助云 

　　○送二守汪君入觐序 

　　人情处烦剧而不堪则忧思考迹而冀迁则喜念远役而惮劳而避今夫驭烦剧而不忧当考迹而不喜临远役而不避非老成练达义利之分明而荣宠不介于中者其能然乎梧州为治远京畿万里三府所居兵戎所萃一切震撼追呼勾稽期会阳辟阴阖日改而月不同顾司郡者苟非其人□不能使其身一日安于其位而况求其治理至于三年六年之期覃惠泽于州邑杨蜚声于台省吾于是乎嘉二守汪君某之贤于人远矣锡备员东郡之佐连岁以职事调军门幸与汪君同事之久相知之深于时太守周君以考迹未还君视府篆凡总府所委属与府之征令庶务丛挫文移浩穰晓起必秉烛吏以次进判□署质明往揖于公府日几中而后退间视君语笑自若未尝有难色可不谓处烦剧而不忧者乎是夏当六载考迹□累膺抚廵之荐咸谓君宜速上以蒙显擢君益悠然若不屑于意者可不谓当考迹而不喜者乎比闻檄下君当入　觐则跃而起曰吾行矣　天威不违颜咫尺吾其敢以僻佐之吏而怠于从事可不谓临远役而不避者乎于是君同寅友李君某陈君某乃相与谋于锡征不典之辞赠焉夫以君历仕之久操履之熟义利明而荣宠轻行□献计□享功冣陟华棆要无施不可亦何假于余言哉特惟靡切之规寅恊之谊即所以孚于锡则知所以孚于二君即以锡之疏鄙不忘于处赠之间则所为二君重世讲者又可知矣是不容默而敬述君所见于行事者如此聊以复二君而为之赠云 

　　○送苍梧令陈君某应朝序 

　　环百里一令令所以宣布天子惠下之仁治之所繇基也故令得其人则百里之人喜否其人则百里之人怨予以窃禄于韶奉委于梧间尝往来两藩环视几数十百里求夫令之贤者不四三人而仓梧令陈君某其一也或异之□谓越岭之南山川风气之异故民居其间其心易懈而难持吏于兹者往往未至而辄有怀归之念以故治多苟且而上之人一惟绳之以法鲜所顾惜无恠乎其然也于是而能介然特立远近不以易其志丰约不以渝其操有若陈君殆所谓豪杰之士无文王而犹兴者非欤□以苍梧土旷而民稀势重而役繁而君之为之也亦惟视之以礼绥之以恩廨宇不葺舆服不备苞苴绝而不行会敛止而不事有挟而求者凯悌之爱辄形于色曰苍梧之民力竭矣尚可以重困之邪推此而往虽古之循吏蔑以加矣岂直四三令之比乎比兹届期将往朝于京也主簿姜君辅欲有赠焉谓余□知君言不容以辞乃告之曰国家稽古兴治三年一朝以大明黜陟之典若君之休美洽于上下行□播之铨曹而达之　天子之庭拔而为台谏为部寺其次不失治中别驾君不推所以为梧者为之孰谓信于远有不信于近能于此有不能于彼者耶姜君曰善请书以赠君□以风夫人之为令者 

　　○送唐公子还蜀应试序 

　　昔苏明允爱其子轼辙有俊才比教使为文辄不喜二子乃求父所秘文字窃观之他日复为文明允惊曰是孰使见吾孟子书方期过之然乃弗逮矣夫十室必有忠信美质固自未异也然而世教日趋父兄之所属望于其子弟者不过章寻句摘求以中乎有司之尺度侥一第占一名止矣果孰以文辞高出古人而况文辞外尚有所谓圣贤之学者出于是耶郡守铁峯先生巨人也三子葵松兰皆有异质能世其家学令器也葵甫冠而大有所畜松尤颖脱不凡观其掉鞅众艺旷视一时顾不独与韶之士校在诸生弟子为之敛袵避席虽进而与全蜀之士校又进而与天下之士校技不越乎此而巳矣夫岂有二道哉□惟先生以文章登名进士以风节发誉台省以政事利泽生物则知先生之所自树与所属望于其子者殆非明允文辞之间又何有于侥一第占一名以为一身一家之荣者所可同年而语哉孟子曰得志与民由之不得志修身见于世又曰乃所愿则学孔子也先正尝云欲观圣人之道必自孟子始然则先生之所为教与三子之所为学容讵不出于此耶三子归将就试于有司而告别于先生所尝与往来者大尹唐君千兵陈君某某相与属余言赠之余忝从事是州于先生非燕游一朝之好也乃敢以是而渎告夫三子俾苏氏父子不得专美于蜀云 

　　○皇冈志别叙 

　　岁八月之初太守唐公肃郡僚举秩祀祀虞帝皇冈之下于时诸公子葵松兰将告归其乡赴鹿鸣之选而附邑司训吴绍祖率诸生猥以赠言见属再辞弗获于是乎有感焉志曰粤若稽古帝舜南巡陟衡山望九疑弹琴于韶石而歌南风郡因以名故郡之山有曰皇冈水有曰皇潭皇冈之上有翠华之亭皇潭之下有九成之台后世遂沿以祀舜舜之迹诚不可考矣然而山水之奇崛壮丽自岭而南莫胜于韶而其锺于心也在唐为张文献在宋为余襄公其文章事业皆卓绝一时而照耀后世至于今不衰乃诸公子侍公之官于韶也三年矣于于焉洋洋焉其年虽未几其文辞日如水涌而山出使观者为之胆掉目眩固由其根本之丰培植之厚然窃谓其舒卷云霞呼吸风雨非有得于皇冈山水之助宜不若是其奇且速也昔司马子长年二十而南游上会稽探禹穴望九疑说者谓其文章之奇伟尽得于是以诸公子方将渡泷水逆沅湘越荆楚上巫峡而始达于其家揽洞庭之吞吐覩岷峨之崷崪所见益广所蓄益富则其它日着为文章发于事业锵然如韶钧作灿然如百兽舞皆有不得而涯涘之者又孰得而限量之哉□公之为韶也始诸生未知为学之方公亲为之讲授以慱其趣考校以尽其材储书以广其见闻买田以赡其不给诗曰乐只君子遐不作人公其有焉是宜诸生有所振厉奋发思与诸公子联翩撷顽而起掇巍科跻显仕于以助成至化而鸣　国家之盛斯不负于公之所望不负于皇冈山水之胜若夫叙离道别以不忘乎云树之情者亦末矣诸生曰旨哉言敢不端拜请书以赠诸公子而自朂云时嘉靖丁亥鞠节前二日韶州散吏颖江符锡书 

　　○赠邓君汝忠宰遂溪序 

　　环天下而郡以百计郡有守环天下而邑以千计邑有令郡邑之兴衰理乱故惟守令是寄而令之视守尤切也比岁宰臣议欲增置进士以补邑令之缺天子曰不然夫人才不甚相远顾所以待之岂进士独能惠民举人监生率皆庸常之才无抑宪臣旌举之或偏铨司行取之未备无以激昂之云耳若县必得进士得进士十才一二其不得者岂皆朕所弃也但今举人之贤者用为科道与进士同监生之贤者用为府佐州正与举人同卓异一如进士则人人争自濯磨郡邑皆循良之吏矣呜呼此我圣祖旁求俊彦立贤无方诚百世不刋之典而我　皇上允惟成宪是鉴一洗近时之故习焉耳故曰王言如丝其出如纶昔者仲弓为宰夫子告以举贤才其用心大小亦犹是尔□惟天生一时之才自足一世之用特未可以一途尽之也况今天下一统华夷辐辏姑以南服言之自庾岭而达之交广昔也海濒荒裔之地今也衣冠职贡之乡郡邑长吏既选贤而授之为吏者亦既怀抱才谞涉川踰岭冲风涛冐瘴疠以为　天子惠养元元于万里外自非委琐惰塌鞭策不前者孰肯甘心自弃指途径而为之限量哉吾友邓君汝忠始为学官弟子即有志于天下之事视取科目如拾芥屡试不偶卒以上舍就选铨曹擢知遂溪遂溪雷之属邑也其地滨于炎海平田广野谷一岁再熟以故其民阜于财衣食不谋而足所欠者教化之未孚礼乐之未兴然则邓君亦何为哉不过因其所利者利之所害者去之昏蒙者开导之诱掖之扶之植之与之相安于无事之天由是三年五年循良之声骎骎起南服旌奖交驰帛书远召吾知必吾邓君也君行矣乡先达之宦于朝者例有赠乃以属余余常从事于广□知君是弗容辞敬用推广立贤之说以风夫今之为政要知圣天子维新之化重守令爱惜人才以与天下更始敢谓窃以私邓君也与哉 

　　○文会诗引 

　　国学进士伍君朝礼辈相与为文会者十有六人每月期而听讲于太史南埜先生又期而课四书经义如初场之数趣舍寔同劘切交至譬之射者执弓矢而引正鹄跃如也乃复相与言曰凡吾十六人者东西南北之人也行将出矣出则不能无远近合散之殊后之视今亦将有感于斯会矣乎遂各缀一诗系之籍里姓氏以志不忘朝礼告余请昌其说于乎士有事于科目亦射有事于鹄也治经志体也不讲则不正修文镞矢也不砺则不入又曰君子之学也壁立千仞所以立其本与世低昂所以趣乎时立本趣时其致一而巳耳虽然射有似乎君子也失诸正鹄反求诸其身记曰为人君者以为君鹄为人臣者以为臣鹄故射者各射巳之鹄则夫科目设以待士独不可谓之鹄也与哉且夫天下之事成于自同败于自异盖同则无我无我则恊以济异则私巳私巳则乖张而济鲜也诸君不日出而魁多士参大政皆吾人分内盍亦推所恊济于学者恊济天下兹其为鹄不既大矣乎不侫请以是广诸君从而质之南埜先生以为何如 

　　○赠傅子之官桃源序 

　　符子尝省瞻过辰常见桃源之为邑其上为沅陵多峻绝下为武陵多夷矌而桃源介于其间民俗不相远而然二邑文风竞起科不乏人桃源率数科始发一二士岂其扶舆之会独尔殊耶抑教化偶未至有所待而发耶今年秋傅子谒选得分教兹吧濒行过符子曰居相比交戚相孚行也可无一言符子敛容谢曰文穆公以明经起家其季为工部君其胤为柱史为中舍今子又文穆之诸季也抱奇器趾前美喻之文献其在是矣不敏何加焉傅子曰虽然言勿予靳符子于是洗盏酌而进傅子祝曰愿吾子其无计崇卑无以太夫人春秋高敬乃有位天锡荣寿继而曰吾子其以淑于而家□于桃源之士岂惧其科目不媲美于二邑他日称桃源文风之盛基于傅子不于文穆公有先显哉傅子跃而起曰敬闻命遂下拜符子亦拜既别书以赠之 

　　○勉邓子说 

　　颜子匹夫也尝问治天下之道伊尹耕莘卒任以天下之重是故古之人处也出而有可行者在是矣出也处而有可乐者在是矣往余判韶士有骆子者举于乡十年不省试人曰是慕白沙之风者欤有邓子者贡入冑监辄告归数年不复人曰是慕白沙之风者欤夫二子余皆取而友焉窃病其出处或未之讲耳且　国家设科以待天下之士不能一也士亦安其分而巳矣岂必人人达可行于天下而后行之者与如必隐以为高不亦异于伊颜矣乎比岁叨禄京邸则见骆子于于焉而来试春宫不偶告曰某将卒业南雍间岁又见邓子于于焉而来就天卿学官之选遂领教筠州喜曰某将迎养吾亲也先生何以教之余曰嗟乎子行教人矣夫学学也教亦学也昔者夫子使漆雕开仕对曰吾斯之未能信是开所未信虽夫子不能知也书曰斆学半子益勉焉其可矣余何言 

　　○赠别驾董冈黄君六载考绩序 

　　颖江子锡之再莅韶也岁纪戊戌日方长至越明年巳亥秋八月别驾董冈黄君书满六载戒行有期先是君摄府篆走吏胥赍司檄速余赴任比至君喜形于色□曰吾引疾久矣亟望公来行将释我樊笼余咲曰君何言归之遽也余别韶十有二祀凡韶之风土人民政务时改月化斟酌损益方有赖于寅恊以共成一郡之冶君信言归之遽也未几英德缺长吏韶治六邑惟英德去府独远民顽俗悍余得请署君掌之不数月政平讼理一切勾稽征敛期罔敢后至于复学基建察院开浈峡移传舍区画有序诸所仰成而君且告行矣余固不得而留君矣于是崇酒张乐卜日而饯之凝清之堂于时二府袁君象筜三符王君俟亭皆奉委公出惟帻峯骝山二道长在焉酒数行道长帻峯起而曰书满荣行也凝清盛饯也嘉此寮好公可无一言以赠明日道长骝山复踵余曰黄君发科闽省三典学政及其宰龙阳倅韶郡出入三十载所至辄有声称以故民皆爱乐而卒未有指摘之者余忝乡曲知君特详君世家候官之西鄙园田之富不可殚数独有荔树百株一岁所入足以供四时之祭与凡宾客享燕之需不假外求古人云有橘千头胜封万户君不啻过之矣间尝语人曰仕宦贵适意何若归卧荔阴命儿子捧觞啜茗以养吾天和之为适乎或者疑君将假此以便归图未可知也公幸有以振之禆得翱翔书满之行而荣膺陟明之典何如余蹙然应曰有是哉古之君子未尝不欲仕也彼其蔬食饮水箪瓢陋巷乐天之诚存焉耳亦未尝不欲隐也彼其下土昏垫黎民阻饥忧世之志存焉耳若夫窃富贵以膏润计丰约于燕安乃世俗之常态非君子之所尚况惟黄君夙典庠校则棫朴之化兴晚官郡邑则循良之绩茂以兹最献　天府论定铨曹崇阶显陟有不能舍而他适者今曰将假此以便归图岂引疾之念复萌而幸梓钓游之乐君诚不能以此而易彼耶非余之所知也虽然余切有所感矣往余筮仕于韶所领之官君之官也所居之署君之署也四载縻禄身与忧并幸尔脕御喜不自胜由是知君向之处也忧余之余而今之行也喜余之喜将无不同顾余今也复假守兹郡而忧君之忧责任之重殆□倍焉君亦有以处我而别也乎哉 

　　颖江文稿卷之九 

　　●颖江漫稿卷之十 

　　文（三） 

　　书柬 

　　◆书柬 

　　奉柬黄柱史 
　　与伍冬官思谨书 
　　与袁秀才宽五书 
　　与李景瀚柬 
　　与时元书 
　　柬张南参亲家 
　　柬潘黄门（希召） 
　　柬刘梅国 
　　与江大尹论丈量状 
　　奉柬笋峯宪长 
　　奉柬南园侍郎 
　　奉柬梅国 
　　柬张柱史（文琳） 
　　答黎念斋 
　　柬杨佥宪（必进） 
　　奉柬介溪学士 
　　柬黄义城 
　　柬刘大参梅国 
　　奉疏整庵阁老 
　　奉柬成山周先生 
　　柬吴处州 
　　与希曾进士 
　　柬石山柱史 
　　奉柬少卿克斋 

　　○奉柬黄柱史 

　　某顿首子中先生有道执事下仆锡一委巷士耳间者蹔出忽枉駾从之辱童子以告辄惟其故仆始而疑中而思终而释然以庆盖始者自顾荒谫间自台省名公一二有知仆者未敢轻造其门况于执事里居虽近倾仰虽切而寔未有一日之雅奚所闻而至于斯邪既思　圣明聿兴舆图辐凑　主上高拱公卿大夫居常守易无所待于侧微之士其来尚矣抑岂有闳大宽绰不计疏远而忘分彼巳者出于其间是不可知也是用释然以庆何者不意古道之复见于今而发之自仆惜乎仆之委琐陋劣而不得夫魁伟特达之士使诚其人有足以副执事之望则其待之不知又何如也既而腆颜修剌再蒙礼接气温色和令人鄙恡顿释□复询以出处之故适有他客怀未悉展虽然出处亦诚难言也盖仆自七八岁时读大学书即知圣贤教人修巳便当治人不徒自善而巳柰何性本庸劣学无统绪又不能刻意程序之文以是虽忝乡荐而卒困踣至此往来憧憧谓能不媿于所生亦诚妄矣况今老父年跻八袠家贫无以为养而犬马怀切又度不能久违以资斗升之禄徒尔眷眷者缘以父子世荷　圣明成就之恩不敢遽为自便之计以此拟受一官迩之可以终养远之可以图报仆之初心庶几毕矣或者顾谓覆盆之私难以仰觊日月之明万一得一远方州县辞之不可就之为难子将何以处之或者又谓入仕之门畦俓巳别何若少迟岁月以竢再举是皆过于爱仆者之情缪为相亲重之道也夫岂不知刖者之不能前而冯妇之不可复也至若蚊虫□民不能历阶序骐骥之一日而千里则仆亦知之稔矣□科目之设自汉以四科取士然犹首之孝悌力田唐承隋制而后进士之科始重公卿之选一由是出侵寻于今极矣比者新进浮靡之士又相竞为奇诡绮丽之文大抵文日巧而气日漓考之经旨或无合附之时事亦巳缪此亦极重渐不可返之机以宋之欧阳子不能抑一刘挥使之不第也其如椎朴蹇懦之人又能改度易辙与之较一日之长期于必捷也哉古者论士之品三上焉者直取公相次者由荐达次者由科目以今荐达之途亦窒矣科目不可谓不重而得人不可谓不多也直谓科目之外九州岛之广必无一二贤者足以备公卿之选应缓急之求似近诬耳夫耕莘筑岩钓渭之叟诚不可望然而闭门读书明出处之道慎取与之义以圣门学者自期其视饭牛扣角朝秦暮楚之徒差亦奇矣然卒未有振而举之延颈岩穴之士激昂青云之上使天下后世知　圣明之代丰芑之泽兔置之野犹有用而不尽之贤岂不骏明矣哉比者若临川吴公南海陈公斯亦庶几一时之望猥来征辟之勤虽未究其始终至今使人生气然闻当时好事者犹尔籍籍二公亦果于不仕矣岂非盛名难副抑亦造物者之所忌邪乃今学者又欲私立门户饬言行以矫名一时吾恐其去古益远其不犯众怒而取讪骂亦难矣有识之士方□为之寒心宁敢复蹈其故辙也然而今者有人于此其势穷迫无聊又将入山之深入林之僻激众怒取讪骂而有所不敢避者可知其心非故欲为是踽踽之行也此仆之拳拳所以欲闻执事之教而终昔者顾问之意夫既知进士之不可复举而就选以有老父又恐切中或者之所料量且将犯兹不韪进退之际斯诚难矣履霜□至去留之计尚亦不可缓矣语曰识时务者在俊杰又曰士诎于不知巳信于知巳若仆今者不偶于执事为知巳不复有知巳矣复不自媿录上旧所为文数首并以为献执事倘不鄙弃而赐之观采其必有可以见教者狂斐干冐惶恐待罪嘉靖癸未仲秋十有六日颍江锡再顿首 

　　○与伍冬官思谨书 

　　锡顿首奉启　思谨年兄执事仆忆与执事别京师解后彭城迄今凡几载区区暌违固无足道至于执事所以期仆与仆所以望执事又非此所能道而亦有不必道者不必道无足道与非所能道之言也度惟执事可一相信耳然则尚何言哉张蒲圻在仆固儿女亲昵至语其孚契则远有出于此者诚以士君子托交于天下苟道术之不殊气谊之相入近之不厌而远之不疑迨犹执事于仆尚何假于亲昵为哉由是蒲圻之为人可言矣其狷介固若出乎其性而其所以为民与为上凡力之所能为与力所不能而□拳拳弗敢惮巳此皆执事所亲见赏焉而□张之于有司揭揭然惧勉于为政者之局于下而弗克以上通也诚君子与人为善之心也诚为天下爱惜士类为吾道之公也若是则有司有公天下之心者苟不欲为郡邑得人则巳苟欲为郡邑得人于荐剡之不可废若蒲圻者首宜及之以风厉郡邑之化以副天下荐举之公而□犹若有待焉仆诚不能无惑于此而觧之者且曰蒲圻之不与有三一曰俸浅二曰匪甲科三曰无有有力□知己者一挽之夫俸之浅甲科之不由诚或一道也若有力而□知巳在今日非执事将谁望哉然蒲圻既巳荷知于执事又尝张之于有司矣岂容有所弗尽抑有所弗逮欤如有所弗尽也申言之僣仆不敢逊如有弗逮也则县于蒲圻之命而为蒲圻者亦可以自安而益勉其所未至而又安知执事之不能终挽之有司之不能终听之而荐之也哉仆不量谬托古人内举不避之义幸逢知巳又能敦信古道以推挽士类为巳任敢窃为蒲圻一吐之执事其不以仆为狂其亦以仆为狂邪外此敬致长诗一首并侑以旧作诗文凡五首聊以见怀暍暑不能多致并草草然执事退食之余倘赐观采未必无可以见教者尚无曰是夫也不自为谋而□欲推士是则蜩虫之鸣耳尚奚为哉奚为于予之左右执事固当不尔云而仆□云尔亦可见所谓不能道与不必道者之情于斯为有间矣是故终始一言之执事尚惟亮□□詧再拜白 

　　○与袁秀才宽五书 

　　仆自奔走来羁穷困厄幸而不死迩还山中间从二三子开卷少益便自忻然忘贫妄谓颜巷先得我心顾近山将无谓仆有激云尔也每忆在省时龌龊忿懑疾首对近山无能出一语想近山当亦默喻其槩而无能其详何者仆虽驽劣视此狂悖者不啻狐鼠独惜时事大谬又与白头者同舟而济风波中流俛欲存此一瓠耳忍垢念污是用良苦往岁人从省来闻有好事尚恨当时一网不尽近山埘尤置喙其间似欲与之辨析窃尝闻之十指不能掩日月之明一口不能吸西江之水推原此辈常恐善类无过不尽推而纳之机阱之中然后为快此其本心也然亦岂能尽变其白而以为黑哉藉使能之夫子不曰道之将行也欤命也道之将废也欤命也孟轲氏曰臧氏之子焉能使予不遇哉□仆之心迹亦甚有可明者自昔冐赴方伯郑公之召不知逆人旧与此公有隙随被撼言罪以不朝托疾辞之卒亦未究至于辞婚李氏远迹江省十数年来行事如此匪独近山一二友当时所共见天地鬼神实所共鉴仆岂有不然者哉况于巳卯之春仆先去之辰州八月事定然后得返羁穷困踣濒于死者累矣此又近山所亲见而深悯之者仆岂有不然哉苟吾心之无媿何恤乎人之言仆虽不敢云尔而其埶亦自有不能不至于此挽之而不来推之而不去者矣然计此巳无足道而尤不能默默于近山者相知之厚诚无几人耳若非其人而徒以资口实耴讪骂戟手相向耳何言何言令弟太守公久不闻起居同年熊柱史未知起行尚未仆习懒成性简略得罪知不可谢桂香时尚拟一赴省为故人助喜然知老榜官当无所动心但得对床连席掀髯一咲凈洗胸中尘土亦一大快事也因便先此不复计覼缕尚惟为大科得名士于首郡者珍重幸甚 

　　○与李景瀚柬 

　　铋顿首启景瀚先生至孝锡自知寡劣僻处山陬少慕闻达长无所成是以间尝偕计潜越省府于文章世冑剌未尝一投足未尝一及门者诚知其心非欲固为是踽踽焉耳乃者侧闻尊公先生纲纪南台重膺上命□复引退桑梓龙让不遑海内之士莫不窃高下风仰末照而况生于其乡私□其化而企望之有素者哉此以一辱折简而即舆疾冲暑瞻拜恐后衣被容接如获重宝退而又辱觧昆仲之榻坐之春风之中视其一技一能不知为武库所弃遗反将张之如惧世之耳目有所弗及闻见者然是则君子与人为善之心泰山不让撮土之意云耳若夫顽顿之锡何足仰承禾□互自媿其龌龊倾盖之不早耳至于婚联之议下及禄囱之子虽云娶妇贵其不若而不谓家寒有非所宜□锡与昆仲所处相去四三百里非雅有席砚交游之好葭莩根底之容一旦披心腹见情素大发而至于此此岂左右误以锡为可取而昆季亦误信之欤抑或别有所见欤意者知其外不究其内见其华不采其实百年之期信非偶然何若迟之岁月俟其信向坚定所存所树果能一二有足副于昆季而不损其秋鉴之明然后从而议之亦未为晚此采择之命所以三复而未敢卒应虽负斧锧无所迯避区区之怀斯诚可白矣不然则李相高风下驱千古而明复之贱其何说之辞使旋无以为谢东望大江缱绻无巳伏惟痛自节顺务终显扬为慰锡再拜 

　　○与时元书 

　　锡再拜白　时元契兄执事间者数日缺然不面羁旅怀抱思欲一展布无由何者都城衣冠林立之地仆虽寡昧陋劣僻处委巷亦时枉轩车未尝绝交于人而何执事思之切诚以世之泛然往来固不足道或同乡同志一时相与亲昵如弟兄间亦有之必如仆与执事考德论文心孚意契自以为金石莫间者则或不可多得耳是故于漆生之行也执事往示之赠章既而索和再辞弗久而□贻之咎仆连日苦尘事假宿于西岌岌不自安良以此诺未偿愳得罪子执事滋深耳比承发轴兼示漆生欲令借一显者名第窃谓此非漆生所以处仆者仆固未尝识漆生漆生既受业于执事之门则年固未至也道固未几也仆固执事友也固长者也漆生未尝一扣仆仆之作当为执事非为漆生漆生其用使予为哉昔者昌黎韩子尝代人求荐作书代张籍与李浙柬书东坡亦尝代张方平作谏书是诗文代人有何不可今有知巳间命仆曰某欲有作偶尔未暇愿假子一日之手仆虽不敏其何说之辞特谓居弟子之列求长者之作既而曰子无官不必得子之名请书一显者之名则或未之可耳仆虽陋劣寡昩才不迨今人而志则妄意古人以是落落往无所合然执事视仆岂深以得丧介于怀者富贵诚傥来物耳苟非其人而欲强予一言一字妄自耴与为之容悦甚以衣冠坐于泥途诚有所未屑者至如苏韩二子彼固一时豪杰之士求之恳至而所以代为之者或欲振发其贫推扬其学与关涉利病于天下之故匪徒播弄文翰今虽不可一二追步推漆生之意实不过欲假此以夸耀其乡之人人既欲夸耀其乡之人人亦盍造达官贵人之门而求之而何有于仆既为不然则执事抱韩子之技推藉生之爱为之代为何所不可仆固非汲汲于作诗以干誉者而每作一诗亦必冥搜枯索未易卒成日来拙作既未脱稿随亦忘之原轴谨用还纳而复云云不能囊括者诚与执事相知之深执事□将为词林宗匠计他日亦有以处仆者处执事虽仁度优容无所较计而文字当自珍重不宜因此反取轻时人为识者戮笑况无受尔汝又大雅充义之一端也尚惟亮察无谓仆老而益狂幸甚幸甚雨晴便期相见书辞不悉锡再白 

　　○柬张南参亲家 

　　锡奉启腊前一月或二三领书及春徂夏则未奉一言要知肝膈相照疏数无足论而二家休戚之怀将不能不由此不悬情也前月为送严大史城下面孙体时出王子中书云过蒲承雅爱知官候胜嘉足慰久渴及传示令送小儿履蒲任恐非南参意或子中谩致之耳何者仆亦尝虑之及此此子读书仅可中人弓冶薄业虽未敢云绍然未忍即弃之不教南参政暇恐亦无及为延一师未免多事若其材质颇近纯厚有山家之风虽遣事左右供使令亦未为不可耳北囱夜坐相与道南参近以胤嗣多艰遂云无心宦达虽忧沉奋激要非确论亦窃以为伤于不洪也不见□时一二元老既以毕望于此□犹位极人臣功名满天下自处亦何甚优南参试政之初年力尚强盛生育种种不绝况东园远来萃处千里天叙之乐当视穷欝于深山林莽之中者万万不侔本实既固而枝叶自茂亦理势然耳南参所见岂于仆略相远邪至于蒲民之缉睦令闻之昭彰为政固难乎得此但不知君子之所以自蓄者莫或光彩大着陈玄酒于五齐之尊列大羹于庶品之上然不知山野之论酌以庙堂之见又当以为何如也山居幸老父饮食起居尚赖如常但爱日益浅愳日益深家务日益迫而心境日益穷促端居静坐有时忽忽不知所云若处梦中者疑皆积忧所致不然则老之期衰之候也身非木石诚安得与此流光者泯泯相竞逐邪向遣二僮往酉阳徒以犬燛之愿有所未偿既以流落蛮中继遣二僮追之仅身还至常德佐朝病死祥三杳无消息仆所遭者如此他尚何言有族叔寄居武昌者向与南参二造其庐素为木行近闻将载板南还然尚未果偶然兴念令此蠢伴赍书千里一致下怀□以犬马之诚上诉二兄庶几闵其穷迫而有济焉则岂徒不肖铭刻不忘虽老父固□佩德无量矣顾惟不肖不能自竭寸力乃敢以渎所亲是以经旬累日负罪怀惭扶笔不能成书者数四即欲亲往又恐张皇耳目而不蒙见察愚衷者众也谨以事理条具别楮并乞电烛万万 

　　○柬潘黄门 【 希召】 

　　锡沉欝山陬不耳诲言目光霁者六载始克一连床别来又忽忽踰岁不时能奉问者可恠耳切惟吾兄心系　朝廷望重天下贫贱之交不惟不屑抑无暇耳孰谓守雌衡茅而亦疏蕳如是谓之何哉仰惟南都节气顺佳官候清胜尊女□更忧驰可以理遣况胤嗣本根之地培植深固将来发育当不可涯天乎于善人宜亦未必若是靳也老父入春来眠食尚赖无恙四犬子三巳就传而头角未见良复尔耳独□年踰四十无所知闻有为之日大半巳去所谓道德日负虽未敢云而聦明不及则信然耳何况妻子衣食之累为学之心难道不移不知处此能恝然不一动其中海内之大良复几人往欲拜扣下风猥琐不知所如将可柰何至于衡茅之下有怀耿耿休戚或系乎生灵安危有关于宗社有不独韩子之于阳城六一之于范君幸其一言求快目前而巳闾闬之士方□笑其为狂自信不真欲言辄止执事亦信以为然否邪亦知锡之文思固不敢望二公而执事之相信视杨范二子其或过之有不俟于渎陈而常得于几之先见者邪则岂惟岩穴之光抑亦　朝廷之福天下之幸也锡尚何言 

　　○柬刘梅国 

　　锡顿首奉启仆不偶于时往事无足论惟丁丑之春决意仕禄乃蒙执事谕遣南归若有可再进者诚欲拔之泥途而濯之清风也讵意巳邜祻变自乡省仆非幸而先去之辰几何不以虚名误为凶党物色□当时诸人岂其智见尽出仆下盖由见之不早迨夫风烈火炎玊石俱泯虽有申穆之节无以见白于时而况万万不及者哉此仆之所以优游林涧得罄欢菽水歌舞圣化皆二三君子平昔开导之功讵敢忘盛赐邪然仆之颠倒困顿于兹为甚迩来髭鬓白者过半不惟再进之气皷作不前并与其仕禄者亦销食几尽矣执事将不信以为然邪往岁闻执事轺经弊郡恨无缩地为执事一倾倒既而从楚蒙侍御鹭沙太守时能对客诧其高情雅怀方今海内为第一流人物无踰某某则益增索离之怀仰渴之私耳矣□仆闻之家严天下山水惟广西冣奇征诸前辈亦有是言又想执事道履过化之余当尽收拾有足助其轩特磊落而发之辞锋笔阵之端他日披扬　圣治黼黻大猷使岩穴之士拭目而改观一尝可以少激颓惰之夫否邪外此录上巳卯旧作四章正亦欲见区区葵藿不忘之一验云耳万一余喘未即填委沟壑尚得奉陪大君子望末光仰余照□有日惟执事不靳终教之幸甚 

　　○与江大尹论丈量状 

　　锡索居既久忽承清论殆若时雨之布一物枯稿偶同沾洒喜慰之私诚未可言惜乎奉别匆草芹曝之怀未得尽展不哂杞忧敢嗣呈之丈量一事果未可巳所云欲追正统旧册只令改注格眼不惟可省心力亦□大清时弊昔人任其劳今我享其逸鄙见谓可坐收六七分功效正如此耳当下亦蒙面许其可及今余月未荷施行想复有以不便中沮之者是或未之深惟也窃计今日必行丈量以□□□全效则公私土著奉行之人必一一奉公守法如执事先生之心此诚未易可得况事多日少法立弊生所清者终不胜其所混所利丈终不胜其所害官私劳扰远近沸腾殆亦未见其为全便也倘蒙仁度重赐采览通融新旧之法斟酌浅深之宜试可乃巳不必以人废言冐昩再三仆不敢避斧钺之诛谨状 

　　○奉柬笋峯宪长 

　　锡顿首启山居忽拜岁书之辱知尊丈履任清胜风节愈厉足慰眷私夫人远来过临拟获一拜居尝致意栗斋先生暨其家僮岂舟过倒口水帆迅速莫克挽而报也闽省书刻窃尝妄意春来南舟倘能发赐一二以充寒士之室为惠甚大过此恐乔迁无暇及矣夫闻书贪得得书懒读尊丈所知量不过罪特琐及耳贫舍自老父而下叨庇麄安小弟读习视旧亦觉少进前宋人来庶母亦尝少寓书布于令嫒闺次想俱奉纳此带书人至老父巳就枕次早仍甘寝熟睡政穷居故态耳令此代问闽中风土闻稍异然本实固者外气自不能于伏惟为苍生加珍爱幸甚幸甚 

　　○奉柬南园侍郎 

　　锡顿首启南园老先生侍右锡自曩岁旅食京师缪承德教不惟不以疏远见斥且将进之弟子之列回首时事感激愚衷不觉汗洽庚午北上拟过金陵当获请益讵意仙艖扬铃适才二日千里会晤良复不偶深自懊恨而巳都下一尝邂逅公子先生自谓萃处有日又以通家情至不在凉温之末遂创卒别去既而有归志彼此不可强卒之疏简缺焉于今负罪可言老父觧组东还蔬食水饮聊足自娱可叹者衣冠之地一旦化为剧冠之区王师未班岂容高枕而卧此情可想见也仰惟先生藻鉴在天下勋名在史牒一时萋斐之议虚舟浮云往来吾前耳百世自有公论独不知迩时著述待将藏之名山以俟来者抑亦肯嘉惠后学不靳如前日凯风自南万里嘘枯锡不胜颙望谨再拜启 

　　○奉柬梅国 

　　锡也自持弗力陆沉清世所赖一二俊明不遂鄙弃而通塞殊途无由数晤聆规益以自开发振迅顾尚仆仆走衣食不辍每日自省辄汗背面发赤儳焉如不终日而巳欣惟执事纲纪文教远被西土丰芑之泽将流数世固不但全蜀之士培养□□□拾者为庆一时耳矣临风怀想斯文生色而况处年家托末契于下风者乎属下犍为郡慱江君锡故人也发迹清江清谨乐易士论多之以故擢去犹荷论荐使者驰上介书以行于兹有二喜焉一以江复得出冒鉴为不负雅望一以执事奉宣教化得人如江于万里外鱼水交欢无不满足顾锡何敢默然不一布露以自取疏斥邪前月乘闲过严大史辱视执事见访佳什潇洒清丽宛见其人追和未能良用自恧录上三诗目□亚以见怀恐涴目尘听不欲多致倘赐不鄙遂令备质近所为文庶几丽泽不以远近通塞而有间也何幸何幸仓卒奉书言不尽意万惟为天下纲常自爱重不宣 

　　○柬张柱史 【 文琳】 

　　锡顿首奉启四兄柱史执事某自索处山居隔绝都市于执事还不知唁往不知祖去岁北上又辱远加赆焉虽知仁度宏深施不望报而扪心自恧戮甚斧钺比审荣擢旧京献纳如故瞻望桑梓寔惟伊迩培植胤嗣亦既得地虽曰为天下者不内顾而此适兼得之谓司命者无意良可邪如锡颓落年踰不惑无一善状将为禄仕而□畏缩不免疑惧如何婣兄如佩领邑崇阳书疏往返亦极知地僻俗顽豪民怙埶某惟奋迅直前不知复有吾家然其所以获上信友岂诚恝然不一求助于二三知厚□有力者良亦自信之笃不待言耳迂锡则以为司风纪如执事正国是于颓波靡草卓乎不拔如执事苟得一令如崇阳不必亲□厚必思有以振扬之使幽侧之士为之生气则天下何忧不治也大平之机行□日有望矣尚惟留意焉天下其不胜幸甚 

　　○答黎念斋 

　　锡顿首启念斋柱史执事简石首便道辱惠书诲谕勤恳毫彩辉烨媿感来并实不容巳亿自执事领节润府仆两奉书而不一荷荅以为在所摈而不教固宜然耳讵意立登要津尽友群彦尚犹备数仆于姻交之末奖拔适过谦抑有加信乎君子之心非庸常可测仆虽愚其容默而巳乎书辞谓仆见高天下将若有以下问顾执事年富才俊所与同朝又极一时邻选行道救时忠鲠直谅之士固未为少不幸而容悦口语之徒虽时潜伏其中在执事慎而择之与凡执事自今或献一言论一事施一政上必有关于宗社下必有系于生灵无徒曰是可以矫名天下是可以塞吾台谏之责凡此又皆执事抱负有素发施有验未必抑塞山林猥锁章句之末者反有高出其见诗曰先民有言询于蒭荛要足以见执事之虚而能受谦而愈光益自可嘉耳执事又谓仆久侍老父得承家学将必大魁天下是则仆不能无惑耳夫自秦汉而下圣远言湮经生学士人自为说疑有所谓家传自濂洛关闽诸子辈出则六经四书疑义奥旨灿然如日星中天目者所共覩耳者所共闻仆何人斯敢窃家学之名而今之取大魁又奚必一一于此乎□仆之陋劣因循怠惰无能自振拔早虽策名乡校晚卒困挫春官奔走有年进退无据迩者幸老又还政他无所得惟有书二三千卷藏之山墅几欲尽弃进取之业谢绝人事耕猎其中聊以卒岁恐不知者又以为钓誉沽名非其初志况菽水之资将来无所仰给虽欲不仕或不可得用是踌躇未有决策若必谓其大魁天下然后意满语曰人各有志所向不同若此者固非仆之素怀非直其材之不瞻耳执事其亦亮仆之心乎仆远而同师有孙柱史近而同乡有熊柱史外此知识匪仆尽闻然皆执事朝夕所与论列天下事万一不鄙仆于千里外幸以仆言一二质之或有可以见教者则仆终荷执事之惠其可涯哉仆不侫因表叔上舍之行寒暄之外敬此布露尚惟照察不胜惶恐 

　　○柬杨佥宪 【 必进】 

　　锡顿首启锡惟不肖忝从天庆年兄之后得友执事于韦布或联舟潞水比馆燕台每获聆其论议俊爽开发窃高下风比执事登显仕官台谏论列天下事则益信豪杰之士穷之所学果达之所施有不可诬者然仆之踪迹却自是亦鲜获于执事之门岂非蹇劣慵鄙自知舞婆娑歌折扬者不足与乎洞庭万舞之观非敢疑于从者有爱慱不专之嫌而自取疏外得罪为滋深也执事其亦亮仆之心信以为然否邪适在府城则闻舍亲大理先生示知星轺将道出弊郡拟获捧袂一写十数载瞻企之私喜不自胜卒以耕事促还山中信知良晤不偶反增怅然辄敢因便布露愚悃尚辈　聪裁不拒而终教之幸甚 

　　○奉柬介溪学士 

　　某稽首介溪先生执事奉别隔岁到京时二月三日风雪载途劳苦万状意者天悯老贫庶几此举足慰捧檄乃终不录岂老僧之言亦诚旨邪都城士友辱相慰勉大约不过二说或谓老父暮齿及今不仕日见穷促或谓仆才菲气刚不任有司且以州县之官不如高尚其事然于爱仆有矣知仆未也夫爵位崇卑材能大小亦各分矣顾仆何人敢不顺受独念老父及今年跻八十将来岁月知复几何□身一作吏便受羁束张工部云进退亦在我恐势终不便耳犬马之心何能自安以是妄意得一部幕及闻莫□纟修员缺尚在选补虽非疏贱所可觊觎籍使得如大君子不忘片善而力足以振之二者将有一遇则迩焉终养远焉图报进不负草茅之心退不失朝廷之官遂以终身亦无憾矣前见毛大理云士生此世知巳实难退思管子生我父母之言未尝不抚膺三叹以为真名言也以此杜门终日痴坐一室四月之选尚未敢出切拟待至六月不可得当待至八月又不可得则仆亦终于去耳然前此尤有望于执事先生推古人荐引不忘舆皂之贱度在当途凡可引手书疏往返不惜见及仆亦当自审择进止顾惜名检以不敢负大君子知人之鉴临楮□□尼塞书不尽怀尚惟裁教以慰涸辙西江之望不胜悚荷谨白 

　　○柬黄义城 

　　苍梧奉晤匆草殊甚且复再离寒暑落落异乡瞻望谁极先生要为有天下重名月旦未爽国是犹烈光复宪豸固当不俟论荐近日邸报乃见　温旨犹若有待焉者天人之际固未轻量抑或别有说邪前在□陂与剧贼对垒偶承过芙蓉翰教羁旅怀抱不觉顿开虽古者神医伐病将不是过又知当道悯韶学失师雅欲屈致大贤岂谓使诸大夫国人皆有所矜式者非欤不肖讨贼后期重贻罪谴近奉檄解兵因还翁邑造册兼俟一二残党尽绝方得了事早间忽闻旌节重临韶治向日之喜信为不诬敬此布灵先致□恳之私奉面有期并惟裁亮季夏望前二日锡生再顿首 

　　○柬刘大参梅国 

　　仆锡顿首大参梅国年兄执事锡自丁丑奉教选不果期退而躬耕者又七年于兹凡闻执事三转功名事业半天下天下之人莫不延颈望执事盖不独世讲之末企慕爱乐之有素者虽执事自信当亦如此而知仆之非侫也顾惟不肖上之不能奋拔明时下之不能与道消息□以忘其菽水之私进退犹尔逐逐然者诚可笑也往岁亦常奉书桂林正欲为知巳一吐情素至今未知能达与否此以欝欝于怀者无期矣比者恭逢　圣明搜罗俊彦不遗隐幽而不肖锡则幸赖老父年垂八袠昔人李密所谓报刘日短正谓是矣然则虽欲勉竭驽钝效其尺寸揆之情理实所未安即使角巾终世则又非仆之所敢盖恐世人不察斯必以为矫亢不情而妄加论议以此濡滞未有决策虽以至厚如改斋太史□或有所未悉而况敢望于其它者哉此因故人辄欲投柬而伸纸濡笔连日莫措一辞诚知其心所以望于执事之教之者复不浅浅矣外此乡之厚有周润夫铣者新除属下安宁县尹因太和年兄相与还往熟知其人端谨寡过敢以奉告至于伍都转思谨汪福州希周又皆一时之英在执事藻鉴中有素矣何待琐琐特惟政务之暇绪论之余有可见及者万万无惜谅不以穷达殊致也幸甚锡再拜白 

　　○奉疏整庵阁老 

　　锡自媿荒谫暌离门下二十载无能一问候每切追惟徒有汗背而巳比者为养仕禄叨判韶府未出京时预拟得乘便拜谒少伸下私既而迫凭限问道弗果居韶三月负罪千里偶此郡学师生感太守周君子厚留意黉校创葺一新爰无纪述无以昭示永久窃仰尊师老先生盛德隆望度越一日山斗邻邦悚瞻伊迩辄乃不自鄙夷妄意雄制宠饬偏方以为张余诸老增重周君顾自退然若不敢当又以疏晚未缘奉教乃谓愚锡不才忝窃父叔之旧辱在弟子之列谨令代疏用介前驱伏乞相度矜容俯锡览察学官远来不靳□之以大慰岭表儒林之望周君不惟至愿而锡亦幸与有私荣也干冐威尊不胜悚汗 

　　○奉柬成山周先生 

　　贱铋无似暌违德范倏尔三年近日得收萧主政子明王普叔二友书皆承谕以尝接风采审知尊候兼辱奖誉比远一致欣媿无巳□忆□岁迫于差遣荣行罔克攀祖仁度优容反蒙教札既而盘诘于梧从征于田两岁居韶方才二月重失修敬以增多罪尚何以为谢正初偶得奉陪铁峯府尊南寺之游抚景感旧因知宪节客岁由奉　表笺得便道澧兰恨无缩地一写渴私切想勋猷茂着柱石内台固将不远而贱锡碌碌居此三月亦□及□赖庇老父尚无恙夏秋倘遂北行奉教于大君子自此其尚可冀乎临楮怀塞不胜惓惓谨惟台亮不具 

　　○柬吴处州 

　　某制守僻邑奄忽三载翘想高怀宛如一日去冬起复适逢介翁以少宰摄政偶得闲叙僣以潞公雅量为辞即如先生漕运一事有不世之功岂可置之远郡翁气和色温连曰是是吾正有此心未几亦南迁矣近闻时宰每当坐客宣扬德美计于高明何足介怀窃抱芹曝不自量耳春首禁严恨未由一叙辄承雅惠反增媿汗兹因同学假令属邑政务丛委宜有未闲仰惟大君子与人为善不惜教之将来少有进益彼此感德容有涯哉近作数首别录呈上拜乞裁教荣荷如何 

　　○与希曾进士 

　　某近蒙知巳见谕尝与二三名士论近时诗家之彦如何如边如刘即吾颍江彼皆邈尔未之有闻岂名有显晦亦信有时耶呜呼寡昧陋劣诚何足与此第恐诸公之论亦未免矮人之观场耳昔昌黎子云吾文小不慊则人以为小好大不慊则人以为大好由此言之世之弃取固难尽信要之传与不传又自有定分耳尝求之李社韩柳其诗与文选者非一手序者非一人良金美玊自有定价照映千古久而愈光所谓不依形而立无所待而传者非与至于欧苏王曾四君子宋有天下三百年文章大家褒然称首其诗与文之传无足恠也乃若王深父之文荆公亟赏之南丰又序之侮圣俞之诗欧公深惜之又序之不独此也至于秘滨之诗惟俨之文其人巳死其时巳久欧公独取而为之序次论列称道其贤有若世外之奇宝切惧时人之耳目有所弗及闻见者然据其赞述诚若可以匹休作者并传不朽乃今皆寂然无闻时于诸公遗集惟见其诗序文序如此类者甚多殆又不止二三子而巳也果其人之诗与文无足传远抑其人之德业问望无足重轻诗文虽可传而人不甚惜之而遂至泯没无闻也然则诸君子并包之量与人乐善之诚益可尚矣肆惟仆者才恩朴陋遭逢蹇劣无所偶于时小有制作亦惟雕虫之技聊以自娱诗与文也未能步骤作者彷佛汉魏之雄浑依稀战国先秦之瑰奇谲恠以耸时人之耳目而惶惑其论议乃辱吾子以通家之故推悦巳之容取其敝稿置之行舟许以优暇详赐删校尚冀收一二于千百之余实恐其羁穷无聊而遂至散亡失坠于时人论量之所不及采择之所不加方之欧苏王曾数君子汲汲于王梅演俨之徒其用心之厚推奖之过虽手足腹心殆未可论至其可传与否诚何暇计而亦有所不能计且惟吾梅国夫子文章政事擅场天下而得梅泉令子又能世其家学器业夙成泛观一时真所谓儒林之冠冕仕路之骐骥者也区区袜线补苴罅漏有所弗及尚何足以尘大方之几到车轮之目而卒自默然无一语也哉芜柬漫往俯赐鉴裁幸甚 

　　○柬石山柱史 

　　仆锡拜启　焚黄常典也或以闻于有司或不闻于圶司有司有闻而或赐之降或不赐之降一本于势有便不便耳昨者明昩辄以所事奉闻仁侯赵先生乃蒙委曲示以仆锡初回属将远行多事之秋不欲繁扰蔀屋纤微难迯洞察体恤至矣第不云先陇荒秽暂得展视犬马寸私莫切于此顾乃不能屈致高轩发扬潜德而独惜一饷之贵惮一日之劳以速多罪卅里乡□其谓不孝何哉然不敢再具以请从知枤杜僻左衡宇閴寥势诚有不便耳独惟我石山道长于舍弟往返不蒙见荅一字不示之可不示之不可使人顾瞻彷徨无所依据岂非初意固将勉副中闻仁侯不行而终辍耶抑亦势有不便而观山之兴卒未高耶兹固不敢再具以请倘能不爽前约重寻旧盟或能转邀慎斋进士慨然揽辔沛然□临岂不快覩乐道而喜慰感激殆非古人雉黍然诺之重所能专美于千载之上矣如何如何外此复有少渎仆锡缪承父母先生错爱日者两坠华缄俱云容另差人是犹欲遣使加礼虽曰不要谁其信之是以终夜转展愧惧不能自巳伏乞垂察果有此意即乞婉为辞谢夫君子爱人以德有不在于馈问之殷勤而使老生重贻不德之诮也真切真切何幸何幸 

　　○奉柬少卿克斋 

　　锡顿首顿首克斋先生门下昨承教札切中事情感谢在心何言可喻但今脾气甚弱将理极难食少不节便作腹痛虽汤剂得力而虚弊反增计非旬月出未可能兹惟令侄解元日者嘉会寮采末兄缘何分戏徒资怅望而巳□闻南贡还南巳为故典若夫依亲就北近例颇通不审令侄所处南北何从文会雅集尚可图否力疾奉咨仰冀批示以慰病渴云耳锡再顿首 

　　颍江漫稿卷之十 

　　●颍江文稿卷之十一 

　　文（四） 

　　杂着 

　　◆杂着 

　　代陈夕□□□□求解职疏 
　　代陈夕□□□□求解职疏 
　　代陈侍郎谢赐大红织金云鹤纻丝衣一袭疏 
　　代阮瑞求改职事疏 
　　闻丁女须死贼 
　　海屋图说 
　　郡志辨疑 
　　筠民诵引（代大人作） 
　　书石门诗后 
　　东园谩记 
　　纪妖 
　　曲江叙别 
　　书习静翁小像 
　　书黎节推手卷 
　　书颖江漫录卷后 
　　易名字跋语 
　　藁城令 
　　韶州府重新郡学请记状 
　　乐昌县学请记状（代诸生作） 
　　题张春龄行乐图 
　　策问二首 

　　○代陈夕□□□□求解职疏 

　　大常寺掌寺事礼部右侍郎臣陈　谨　奏为自陈不职乞　恩亟赐罢黜别选文臣以充委任事窃惟大常寺官职专祭祀交格神明荷蒙圣明不择葑菲臣顾一介草茅谬膺重任惟恐祭仪不肃夙夜战兢勉竭犬马微劳图报万分之一其一应收放祭品等项悉照先年旧规委实不能随时立法先事堤防以致招惹物议嘉靖十一年四月内先该礼部题奉钦依差刑科等衙门给事中等官傅学礼等到寺查盘一应钱粮物料器皿等项去后随准案验开欠菓品香蜡器皿之类参驳到寺臣等备将各项所欠并见在缘由逐一查明造册回报外仍复执称虽据各有登荅中间虚实恐难全凭似此一槩混参奏奉圣旨礼部看了来说钦此钦遵继该本部参看得该寺前项弊端俱系未经查理之前若遽绳之以法彼或各执一词所据巳往之愆合无量从　曲宥今既经查理之后当惩弊立法明设科条务俾经久遵行庶免将来无弊等因题奉圣旨该寺首领官吏并一应经该人员都着法司提了问堂上官并去任的待问明了一并来说其余依拟钦此钦遵臣缘发身本自黄冠不由科目滥居重任贻玷　清斑抑且性质愚钝年力衰耗祀事重大应办不前至如本寺经用钱粮不过千数百两□□□牲一事原委本寺堂官监同部道致有肥脊责当均任其菓品麦面之类中间亦有先后年分通融□□□支如九年正旦祭祀该用面麦预记于捌年十二月簿籍之内其锡油坛盖却互塌于空闲铜鼎之中查盘仓卒捡阅未到即此具开欠少虽无侵盗之实难免形迹之疑此皆由臣昏耄不职之罪也顾臣以堂上官误蒙宽待问明来说若不恳乞天恩先赐罢黜以谢言官以昭公论诚为嗜进无厌老不知戒久防贤路死有余罪及照本月初七日孟春特享大庙时享世庙该臣等赴　庙供祀臣窃思既经论劾兼以衰弱实难供职仰惟更化固可善治立法不如得人伏乞皇上遴选夙有风望熟谙政体文臣一员掌理寺事庶几上副　陛下享祀　郊庙之诚而下以为万民祈福不惟法制昭明衙门清肃而钱粮品物吅维惟允亦免为祠官之累矣臣不胜感戴　天恩之至为此具本亲赍谨具奏　闻伏候　勑旨　奉圣旨览所奏朝廷巳悉矣尔小心恭勤礼仪闲熟宜用心辨事言事自有明白不必辞避该部知道 

　　○代陈夕□□□□求解职疏 

　　大常寺掌寺事礼部右侍郎陈　谨　奏为乞恩休致事臣见年七十岁系直隶保定府易州涞水县人由乐舞生正德十年六月内除授本寺赞礼郎正德十四年八月内升本寺寺丞嘉靖六年三月内升本寺少夕□□□□本年六月内升本寺夕□□□□至嘉靖十年九月十三日准吏部咨为传奏事该　司礼监太监张钦传奉圣旨太常寺夕□□□□陈　职掌祀典效劳有年升礼部右侍郎照旧掌本寺事吏部知道钦此除钦遵外扣该嘉靖十二年五月二十五日止连闰实历正三品俸六年考满例应给由切念臣本草茅职专祀事惟有小心一节别无其它材能误蒙　简任自入仕一十九年五转官阶冐登三品正当勉策驽庸图报万分之一柰臣衰病日增精神日耗迩因考察奏乞休致未蒙　俞允犬马涓埃感激无巳顾今虽当考满之期实□年逾七袠滥厕京官例应致仕伏望圣慈特赐矜悯放臣还于本观黄冠草服以终余年则臣感戴　皇上再造之恩天高地厚永为不朽矣臣下情无任战栗恳切俟命之至为此具本亲赍谨具奏　闻 

　　○代陈侍郎谢赐大红织金云鹤纻丝衣一袭疏 

　　某年月日恭遇皇上册立　皇后　进封二妃礼成赐臣云鹤纻丝衣一袭切念臣本草茅谬登三品服昭云鹤僣拟六夕□□□□向也清秩屡迁巳抱负乘之耻兹焉　恩袍滥及益增梁鹈之讥由知位以显庸敢谓服之无斁仰惟　皇上允鉴百王稽古定制式遵一代嗣统维新正位中宫治阴德而佐阳道懋昭大典承先祖而启后昆谒告骏奔正犬马效劳之日纶音涣布恊臣民胥庆之欢顾宠赉荐加徒深感激虽殒身上报莫罄涓埃 

　　○代阮瑞求改职事疏 

　　楚府典仪所丁忧起复典仪正臣阮瑞谨奏为陈情恳乞天恩悯怜守缺日久查例改选以彰　圣化以图补报事臣系江西临江府新淦县人由监生嘉靖六年六月除授前职嘉靖八年四月二十九日丁母忧嘉靖十一年二月十三日起复到部只今候付缺一十七个月未蒙□□□补查得四司职掌起复官自知州以下守候一年之上无缺改除相应职事夫改除不言四品而独言五品以下岂非矜恤庶官守候艰苦抑以疏通人才无使淹滞若近日南京前府都事李庭芝起复到部不久即得改除锦衣卫经历至如臣者守候一年之上去家四五千里衣敝履穿无能更置朝饔夕飱不免称贷屡告该司未蒙怜察臣非不知　王府官属吏部重于改臣一以杜饶幸之门一以塞论议之口避事远嫌大约如此柰何举天下大小官员何莫非　朝廷臣子顾始与臣同选列名居臣前后或为京职或为府幕县佐独臣为典仪今与臣同起复到部或一二月补官或三五月补官独臣守候一十七个月夫臣资虽陋臣才虽劣以尝发身冑监叨蒙作养君臣之大义蝼蚁之微忱知之熟怀之久矣臣闻工师之门无弃材　圣明之朝无弃物以今若臣者有同鱼处辙迹羝触藩篱控告无门进退罔据臣且不敢远引漠唐姑以我国家先臣言之若杨士奇若周忱者皆尝为王府官皆一时名臣固非驽劣所敢妄拟然使当寺拘以　藩僚不欲轻为改动虽有伊传之忠贾董之才抑何以□□□后效乎况节奉题　准长史有贤能者许升知府等官即是可以觇我圣君贤相海涵春育与时通融岂谓　王府官卒不可改而为有司有司卒不可改而为　王府官耶况今各　王府自典仪而下职事多因奏保升授以此缺到甚少藉使臣官有缺该司岂不选臣臣亦何缘推避故求改除援旧例以渎　宸聦犯不测之威侥非望之福而卒莫知避忌耶实惟途穷势促守候无期倾日朝宗情弗容巳如蒙乞　勑吏部查照旧例改除一官俾臣及时勉竭驽钝以图报称燃烬灰于既冷嘘枯稿而复生臣实不胜感戴战惧之至为此具本亲赍谨具奏闻 

　　○闻丁女须死贼 

　　正德辛未乌总贼入新淦丁氏女须年十六七有姿容争欲污之辄扶服下两手自扞其衣带詈曰汝何人敢污我贼引佩刀加其颈曰不从汝头落刀下尚不见乎即忿声大詈贼奴人不杀汝天杀汝乌鸢啄汝肝肺汝安得长为贼贼畏恶其言□□□其首门橜上抵死骂愈厉仓卒不觧窜者邻妪伏壁间莫敢出气呜呼是盖有烈丈夫之所难而况出房闱之次厮养之弱者乎翳自瑾贼祸天下盗贼蜂起江西一掌地耳饶有姚原抚有东乡筠有华林南昌有越阳边广有乌总皆剧冦多者万余人少者数千人攻郡邑杀长吏自余勡掠乡里不可胜计民一时靡然死锋镝者殆数万其间烈女妇铮铮如丁氏顾岂少哉征诸有司所劝惩士人所扬励十才二三而或慨慷激烈宁为壁碎无与砾全乃返埋没蒿野寂然无闻岂所处不同抑所遇有幸不幸耶故知抱真之士不能尽白于时传闻之史不能尽槩其实从古然矣悲夫 

　　○海屋图说 

　　寿不同也有世寿有仙寿有圣人寿以百岁为期世寿也三五百岁千岁僊寿也与天地相悠久圣人寿也圣寿尚矣仙寿亦不可以力而致也然世人相祝顾辄假夫僊家之说如海屋蟠桃楚椿辽鹤往往见于图绘诗颂颇致疑于恠诞者何邪呜呼人之情也寓焉耳况子于父臣于君又其结于中而不可解者耶宜乎有以寓其情也虽然窃谓人生天地间富贵虽所愿欲然富如陶猗贵比金张皆余事也但使衣食饶足子孙顺孝逮夫垂白之年或置酒高会或翫水寻山或隐几独坐暝然不知天壤之为大斯时也虽有海屋之仙琼楼玊宇寿筭山积□当在蓬莱绝弱水三万里去亲戚离乡土达生者或不能以此而易彼也况其有不可知者哉钱塘陈惟远氏云游京师余过近山金子识之一日以海屋图丐余说以寿其亲夫惟远江湖士厥翁仁者宜登遐寿非溺于故知诞幻者也至如钱塘昔人谓其据有东南山水之胜苟能脱弃荣利神游物表时乎登吴山以舒啸揽十洲而怀之殆有得夫至人于千载不传之秘者又非余之所测他日幸谢尘踪访金子西湖之上庶几于斯人有遇焉 

　　○郡志辨疑 

　　巴丘县即今玊峡驿古隶庐陵郡后省入新淦隶临江旧志沿革辨疑二类皆载周瑜墓周将军庙而湖广志岳州亦有巴丘山两地皆瑜身所历一则曰留镇巴丘一则曰道于巴丘病卒遂使后人不能无疑者今按瑜本传建安三年瑜领居巢长还吴授建威中郎将筞欲取荆州以瑜为中护军领江夏太守从攻皖进浔阳破刘勋讨江夏还定豫章庐陵留镇巴丘又孙贲传贲尝击杨州剌史刘繇繇走豫章及与筞征庐江太守刘勋江夏太守黄祖军旋闻繇病死还定豫章上贲领太守江表传曰时丹阳僮芝自署庐陵太守策留贲弟辅兵注南昌策请贲曰兄今据豫章是扼僮芝咽喉而守其门户矣但当俟其形便因今国仪仗兵而进使公瑾为作埶援一举可定也后贲闻芝病即如策计周瑜到巴丘辅遂得进据庐陵是为建安四年冬明年夏策薨权统事瑜将兵赴丧遂留吴由是观之则瑜镇巴丘者方数月而裴松之注云孙策于时始得豫章庐陵尚未能定江夏瑜所镇应在巴丘县是也至建安十三年春权讨黄祖瑜为前部大督始擒祖于沙羡而尽有其地其年九月曹公入荆州战于赤璧曹公狼狈而还是为十三年冬曹仁留守南郡十四年瑜与吕蒙等累破之曹仁退权拜瑜偏将军领南郡太守以下隽汉昌等四月为奉邑屯据江陵十五年瑜自江陵诣京见权陈取蜀之计权然之还江陵为行装而道于巴丘病卒则所卒巴丘当在岳之巴陵而松之注亦云瑜欲取蜀还江陵应在今巴陵与前所镇巴丘名同处异是也然史称瑜卒权素服举哀丧当还吴又迎之芜湖盖瑜本舒人今舆地志庐江宿松二县皆有周瑜墓则瑜不葬巴丘亦明矣或曰周将军墓当为周彻彻瑜之次子也封都侯以罪徙庐陵郡赤乌间卒于贬所理或然也 

　　○筠民诵引 【 代大人作】 

　　正德八载秋乡三老吴大畊氏踵予活溪之上逡巡而请曰知邝侯之为吾筠乎自华林首乱重烦　王师侯与画赞巢穴底平于是益厉初政树威德又择民长老能饬子弟不与奸比者籍名善士以风示之以故山谷湫远之民咸欣欣向往相属歌侯之政以无忘于侯然不有大雅为之发扬抑何征乎活溪老人于是躩然而起喟然而应曰古之君子德而不有功而不居哗然而诵子则善矣侯得无不可于意昔龚遂治渤海带牛佩犊一时俱化而虚巳让善号称长者光武长于民间颇察吏事然建武永平亟以谣言转易守宰史非是之我　国家考课有常旌别有典使大之政治信不浮干而言虽不自居匪歌谣而日□彰彰矣哗然而诵侯得无不可于意虽然我知之矣夫治乱无形惟所尸之顾前日之华林凭险阻而拒将吏夫民也今日之筠州乐生□而兴谣诵夫民也其性岂若是顿殊哉侯于此益可兴矣将惠之有终垂鉴来者则务实效固当世之程规采民风亦圣王之盛节然则诵亦未为无助 

　　○书石门诗后 

　　此诗石门梁先生赠族祖樗散翁之作也翁讳节字彦芳其同门友吴司训蓁尝称翁自弱龄即鄙世之学者竞尚浮靡独宗正学从游石门山中受尚书义诸史群编靡不通贯先生因命之就试对曰未可躁进故美之以诗按牒翁生至正巳丑弱冠从石门适当　洪武改元搜罗贤俊有司亦累辟弗就至永乐初乃不获巳赴阙授巴陵司训即引疾谢归教授乡里学者多师宗之然其雅志丘园不慕荣利信向之真操履之笃要之石门之作所以期翁于在门者亦独至矣锡后生远裔而翁之孙曰干者锡为祖行魁硕好学早游郡庠晚开里塾尝命锡重书此篇而谨志其尾因以自励及翁之后人云耳 

　　○东园谩记 

　　余尝下第家居事大人菽水之余无以助欢有小圃时籨里中好事者乞牡丹一本归植之谛观无木疑其芍药也果发四五枝未花而委明年甲戌予再试南省不中北归巳五月大人示予曰汝前植花处春首仍发九枝未及三月六枝盛开吾亦爱之朝夕往视花头酷类牡丹但根苗不甚似谓是芍药又开非其时咸谓此花瑞其应在汝乃复徒返唯汝妇前十日诞一男不然则他无可征对曰此大人余庆也即私念予兄弟二与三犬子并初生孩为六均荷余庆萃膝下岂适符耳然尝考载记韩魏公守广陵芍药开金带围四枝其占城中有入相者公约四人同赏卒皆验　国朝内阁有芍药岁久不开一岁怱开四枝其年四公升学士又明年七人同升与前李公为八而花复开八枝夫物之瑞应固有莫知为者谫陋何敢冀此□复时异地殊或宜彼之远大而不屑此之近小或彼得其人而此匪其人之无所验皆末可知也然余每自祗惧亦惟旧业荒落德不加修为忝所生耳若夫瑞应有无与其验不验又何攻取必邪姑纪之以俟质于愽物之君子云 

　　○纪妖 

　　辰州卫向妈妈与妖魅滛遍体红毛手足畧似人好啖久之向不给埘窃而至莫知所从其子召巫治之呪享末罢而馔供巳饱其腹还取骨掷巫巫走避之于是愚民煽动往来聚观卫有梁都司者滛黩无比一日大治床幔将居之幼妾以蛊惑峝老为奇货城中岌然虞其召变时大人视府篆据总甲樊秀等具呈即檄城隍让以阴事不理俾妖滛人为风化累随发兵捕之从向匿楼上砖石雨下莫敢近继遣狱官率吏士偕往拥登获向妖不知所在越夕梦衣冠吏谢曰巳为戮之矣后月余释向竟绝不闻壬申夏余以事适南昌丰城蒋医同载为道樟树近有恠异某姓者妇与鬼通好啖善骂自称古时人与客接谈声恍恍出璧间少忤之即以瓦砾秽物投掷面目又能发巫者隐过巫不敢治其家久益患苦或道其潜愬于天师府辄自言天师其禁我何近过镇闻尚未殄因恠其与辰事大相类故备述之以风于司民牧者庶几以治辰治之要之邪终不可以胜正也 

　　○曲江叙别 

　　嘉靖丁亥冬郡守铁峯先生当三载考绩之期偶以诖误奉　旨还籍以俟后命其从事颖江符子乃谋诸同寅嵩溪姜子右泉蒋子择日饮先生于凝清之堂酒行众宾寂然莫与为欢先生作而曰余不德忝职兹土不能缉和远迩为圣天子惠养元元然而勤慎节用锄奸翼善则庶几夙夜乃今得释重负还乡里与家兄舍弟酣饮于逍遥之圃指授儿曹以学易之要属岁大比行将有奋翮高举而振吾之宗者不肇于兹乎诸君且道余言为有欺否观余色为有几微见于颜面与否而诸君何不为于怿然于是众宾相与尽欢更相旅劝不知日之西矣先生遂歌曰自是欲归归便了五湖烟景有谁争颖江子乃洗盏更酌越席而进于先生曰归则归矣了则未也先生□尽此觞 

　　○书习静翁小像 

　　此习静愈翁之小像也翁号敬谨继号习静洪武初以戌役徙吾灨之信丰遂为灨人翁之曾孙曰德洪甫循循雅度不事藻绘识者盖占其为名家之胤也岁戊辰以上舍就选京师余始倾盖即握手如平生因出所藏翁号二卷皆当时名贤手泽然岁久颇脱畧既为序次装背合为一帙又揭翁像与所居佳城二图为二轴卒乃指其像而告曰君知所以获保斯图之难者有三乎夫世之为祖父者凡有所遗孰不欲其其后之人世守之其或源之未远流之未长不一再传没沦没无类者众矣幸不即沦没无类也则或昏庸而无所肖似孱弱而不能有立视先世所藏其不以供覆瓿为衣食之资者亦鲜矣幸不以供覆□资衣食也则或所值不辰如前史所载五代及宋之末季非奸雄窃发则夷狄侵扰转徙于锋镝之余父母妻子不相保而有于图籍乎是三者或系于天或系于人其不可必得则一而巳矣今以习静翁之仁□厚君之昆季又名贤□将大有光于前世而又躬逢圣明垂百四十年海内无风鸣犬吠之警吾人有安土重迁之乐虽古人之所不可必者君并得之矣其庆为何如耶他日归试悬之中堂使凡翁之曾若玄瞻拜而前者咸相与曰此吾某世祖某翁之像也则孝敬之心于是油然而生矣既而曰凡吾与若其初皆翁一人之身也则友于之情于是又油然而生矣既而又曰凡吾与若所以克享世业以无亡斯图者是皆 
　　圣天子在上任使得人升平之遗泽也于是进而仕则思尽其职退而耕则思供其税不幸而有四方之事则不敢有其躬斯其庶几矣若夫展而观之不见其存敛而去之不见其亡邈然而无所动于其中则亦岂习静翁与君今日裕后之微意也哉君曰敬闻命遂书以归之 

　　○书黎节推手卷 

　　仆自幼学欧书学晋人书后见颜柳诸墨刻又辄学之而皆不得其门故步骤愈勤而不免贻笑邯郸南园侍郎一日令评其书胸中尽自见得但临楮时笔不逮其意耳公笑曰何其言之切中也得非身体之有验欤节推先生高爽有才识善词翰□当见此顾反令仆书何邪每见前辈名公又多取古人大制作书之如出师表归去来辞岳阳记之类不惟使人因书以考其文因文以得其心宝而玩之夫岂特辞翰之间而巳哉仆非不知直不敢为珠玊玷耳故漫忆鄙作信手录上有岁月而无次第并以请质节推与夫愽雅之君子其必有以教我 

　　○书颖江漫录卷后 

　　予家世藏晋人墨刻多善本予自幼即喜观之学而未能年三十始学诗又喜观杜子美诗汉魏人古诗皆未能窥其藩篱者也况堂粤乎然里俗之士每病余之落落无合辄归咎于嗜好之偏分心多技之故也其然乎哉寅长铁峯先生善大书遒劲庄重诗文提笔辄就初若不经意者随而求之则思致精徤顿挫慱赡虽古作者或未之远过诸公子长曰子馨仲曰子茂皆英敏不凡所谓骥子凤雏毛羽方齐而其一日千里凌驾霄汉之志器识固巳先定矣先生乃令锡书所作之遗子馨昆仲得无贻笑大方而反以增重时俗之病予者乎若夫先生之恢伟硕大并包荒秽顾惭杇腐在所容久矣尚复何言敬书以志其后云 

　　○易名字跋语 

　　选贡谭生名邦田宗师以犯家讳也姓而不名生请易之曰敷田因着说以贻生生示余为题其首简曰易名字说呜呼讳之所从来尚矣有避其君之名以彻为通者公讳也有避其亲之名以泰作太者私讳也至如五代赞者避监军家讳呼临缁令石昂为右昂宣和中常州邑宰不肯避长吏徐申名白事三奬申府竟触其怒二人者皆长揖谢去礼曰大夫之所无私讳然则易名以徇师者非与曰彼以势位迫之去之是也此以道义处之从之是也可去而去可从而从后日必有能辨之者矣予何言 

　　○藁城令 

　　符子由赵之晋道左有废寺从者请少憩焉入门四顾皆毁垣败璧唯佛殿一座前设席亭甚整余颇怪焉从者曰此藁城地也驿使往来沿皆憩此寺今废矣无所托矣州将因有是命语既适见老僧彷徨如鱼失水从父老十数辈顿首泣诉而前老僧曰童释无知激怒明府以至于斯父老曰愿得转达明府倘垂矜悯岂独老僧之幸抑亦吾民之幸也余为恻然乃谕之曰而明府英敏特达之器也顾余言何足为之权舆虽然吾恐晋赵之吏疲于席亭之设继此其将不胜矣乎何若是寺不毁民不劳财不费而所席庇者无穷耶借曰异端害道为吾徒者恒患去之不力殆又非此所论矣至如残僧野宿殡死无筭尚足以测浅深之量而权兴废之机也哉余不侫明府其图之 

　　○韶州府重新郡学请记状 

　　今　上继统之初首起先皇帝被逮之臣九溪周侯乃自永嘉擢守韶郡顾瞻黉校自大成殿门以及于明伦斋舍上两傍风梁倾栋桡颓弊不振甚矣然以郡久残于徭冦师兴粮从民不堪命于是搜奸剔蠹罢不急之役省不急之敛一切与民休息明年政节民和岁□大稔乃喟曰学校政之首务可为不为又奚待哉方议毁诸淫祠以助工役当道适下檄毁祠又得南华寺修佛殿羡银四百两即具疏都府张公廵按涂公暨诸当道请以祠价寺羡钱修学许之首建大成殿五楹葺东西二庑大成殿门三楹门左右构乡贤名宦二祠前为泮池池外旧有棂星门湫隘弗称撤而新之愬宣圣四配十哲像余用木主如故殿后建明伦堂五楹葺东西四斋由斋而东作礼义相先堂会讲堂各三楹会讲之前作号房左右各二十四楹其前作泮宫门三楹经始于嘉靖政元壬申之冬落成于三年甲申夏六月宫垣基制不改其旧而庙貌赫奕辉焯炳焕堂宇峻整高明洞达大而闳规远范条贯不遗小而一砖一木措置得所当新则新不扭于仍旧之善可葺则葺非惮夫改作之劳经费财四百余两而功施□数倍于昔所以然者盖始末巨细一由于侯所自经理而无毫发侵扰之弊仁人君子之用心夫岂众人之所测识哉及夫政少优暇辄进诸生与之讲论经旨刮磨文字每以张余二公卓然千载激厉而作新之畧不少懈是役也韶之师生累请于侯愿求名公纪之俪牲以诏来者侯曰昔鲁僖公作□宫不书如师生言无乃非春秋之意乎师生白不□韶学始于宋景德迄今几五百岁中间兴置增广变迁不常苟不赖于作者何所考见得失哉况今圣化聿兴绥来远迩首振黉校于数千里之外既完□美俾韶之学者望宫墙而兴敬仰道德以日新其敢忘盛赐哉□侯之俪泽固不止于斯也若夫景先哲则修濂溪张余诸祠育童英则建社学十数处城久而王□巳则葺之水啮城则堤之与凡救偏补弊百废具兴至如励□孽之操建忠谠之言晚生末学得之耳濡目染者亦多矣敢乞大人先生不弃蒭荛假以珠玊谨惟齐沐砻石以竢大书深刻以与兹学相为永久争光百世庶几韶人有所式赡云耳锡不侫谨括其略以为疏云 

　　○乐昌县学请记状 【 代诸生作】 

　　乐昌县学旧无所考宋淳熙十五年始迁于县东拱秀坊去城一里许自是因之正德间徭冦出没攻勡城邑教官弟子多迁避之岁丁丑宪副王公郡侯姚公驻师于乐相与谋曰城中地惟城隍庙亢爽可以居学于是发帑饷之余若干缗买民地及义官张翰亦自愿捐地若干乃命工师求木命知县李增董工迁庙于其东建学于其西百凡艹创而李亦去任辛巳知县龙章始莅兹邑毅然以前功未缉为巳任乃相视宫垣浅狭弗称礼门义路颇僻弗庄遂白于守廵暨郡侯周公叙请再徙城隍庙更易居民垣若干尺周回若干步然后规制闳敞衢道通达其大成殿明伦堂及两庑两斋　御书阁泮池棂星门皆旧所建其师生廨宇三座号舍三十楹与夫人会馔会讲有名宦乡贤有祠公门左右当街之处立春风化雨二坊焕然一新见者改观则皆由于龙令近日成之功也其用心不既懋矣哉且夙承宗主魏公校继承宗主欧阳公铎前后下檄属毁淫祠龙令又为改建濂溪书院于城西建韩文公祠于龟山建十三社学于十三都选于诸生中文行可为童生师表者掌其教于是不惟邑居黉校文化勃兴而乡都礼义之俗亦各争先向往生员某等有见于此不能自巳乃具疏以为创建黉校虽有司分内事然当财丰力裕则为之不难矧为吾邑师旅之后饥馑之余而龙令适当其际在他人不掣肘于征需期会或难矣况望其修学兴教拳拳为首务哉是则兹学之迁诸君子作之于前而龙令成之于后皆不可以无记也敬惟尊师先生学穿今古笔秉春秋愿赐雄文照垂永久学师生岂敢窃以为私荣也 

　　○题张春龄行乐图 

　　升高而望者易为明顺风而呼者易为声肆唯张君器业夙并远绍二祖名世之卿近承厥考振家之英更历久睻凉不能致其争操忍熟祸福不能使之惊故始之身□臬身□兀而未安终之底宁初之涣散而未缉卒焉大成存心寔腆与物无竞蓄以日裕施以日闳山南山北时止时行处布褐而无不足示簮弁而有余荣嗟唯张君兹敢槩乎其平生 

　　○策问二首 

　　问春王正月胡传谓春秋假夏时冠周月遂引商秦二事为证盖谓三代迭兴岁首所建虽各不同而十二月与四时顾未尝改也子朱子乃独不以为然谓周实改春为正月矣不知十一月亦可以为春否乎兹欲考之虞夏受命之殆豳风七月之诗周礼礼记载记之文于以证二家之说决千古之疑使二百四十二年行事不徒托之空言也幸诸贤相与讲明之毋隐 
　　问圣人无优劣信斯言也则何谓孔子贤于尧舜又曰尧舜性之汤武反之又曰韶尽美又尽善武尽美未尽善若是又似有优劣也窃闻论语孔子赞尧舜惟天为大惟尧则之中庸祖述尧舜宪章文武由是推圣人之心恐未尝自谓其贤于尧舜也为是说者果其足以知夫子抑或别有至当之论愿详着于篇以观诸贤尚友之学 

　　颍江文稿卷之十一 

　　●颖江澷稿卷之十二 

　　文（五） 

　　状碣 

　　◆状碣 

　　明故山东布政使司右参议进阶朝议大夫活溪符公事状 
　　先妣张孺人圹记 
　　明故奉议大夫南京刑部山西司署郎中成斋先生行状 
　　八叔郎中圹记 
　　卢处士朴斋行状 
　　竹逸何翁行实代王上舍作 

　　○明故山东布政使司右参议进阶朝议大夫活溪符公事状 

　　公讳某字某某别号活溪先生其先世出自宛丘宋太师中书令封魏王符彦卿之后彦卿生洪州剌史昭寿生内殿承制承凉生南昌尉维缉维缉卒于官子守静幼孱不能归宣和间江南盗起避乱徙新喻遂家金田世为农家十传为公之祖刚丕训父勤廵岳赠知县皆以纯实笃行教授里塾有争者多就觧之不以烦有司母罗氏早卒赠孺人继母敖氏配张氏封孺人公自幼年祖授诗经即能背诵后从族叔司训改授礼记间从从叔节推作科举义数篇弱冠出教以资家匮数岁补郡庠生即有声场屋然屡困弗偶乃假寓城北寺不踰户阈者三年弘治巳酉中乡试十一名庚戌会试五名廷试第三甲试政工曹营葬辽藩清操自守部委沓至留二年癸丑始选知溧阳县至即摈宴馈谕民重礼教敦风俗赋役讼狱罄致其力吏不得售其奸间行田野邑西南高阜田多旱东北低洼圩多涝公乃督令治陂塘筑堤埂并浚河渠以杀之自是旱涝有备公尝出外张孺人于廨后古台得瓦缶藏银五十三两还而告之公曰子有梦乎对曰有畴昔之夜梦婶邹曰汝得银胡不以祭公曰征矣夫祭济也民方乏种婶谓当以济民张欣然即俾易谷验民之无种者给之间岁歉府督征如故公不避罪径请于廵抚朱公获免羡米一万三千有几异时檄属县租完岁前者劳之公虑督责大急不忍加刑民反争先输纳及期而足吏喜具申公止之越三日始报县馆宾饩岁糜钱伍百千即裁之用不及半邻邑奉例籍机兵奸吏乘势且言当驱以备边至有缢死独郡符始下揭册密审境内帖然民妄指盗丞不察掠死一人二人诬服公自外还觉其有冤密遣人廉之果得真盗枉遂得释宜兴人饮酒市肆露白金晚出遇二盗掠而伤其目词入无所指公佯怒曰吾邑安有此命囚之随唤市中无赖者十许人察之烛下一人色动阴遣人索诸其家果得银召失主言□往曰盗不可追吾取他银偿汝及见即大哭曰此正我银也众以为神邑有巨滑王某高某横行乡里长吏莫敢问公首发其恶悉绳以法自是刁风颇息凶顽或唾其父者众谕之曰县主以严治恶父若以闻汝无生理众卒之伏使谢良久视之则死矣咸谓公之威折恶人如此初府尹不喜句容令他日其子道句容令馈以帑金而纪之籍事闻廵抚檄公勘公曰吾其往乎曲法而盖人不直扬已而招上不厚辞不往后乃委邻邑卒盖之由是尹德邻邑而憾公欲廷辱之公艴然曰县令民之父母也受辱无故难以长民请去官尹厉声曰去即岂少一令出具状来公曰状何必出请具庭下尹惭而起丞谕遣之由是人皆直公而政誉益着及夫修理学校立进士科贡题名碑建名宦乡贤祠作贞女庙移置旌善申明亭修预备仓措置米稻七万六千有几建凤凰大小桥梁二十余座四郊多遗骸买地作义阡旬月间迁葬八十余冢御史方公连公屡上荐剡戊午升高州同知民不忍去乃立碑纪遗爱焉未几丁父忧起复改除辰州清戎之暇独悯沅陵夫役之苦岁中差拨每七八次吏缘为奸民不胜困尝从容为守言之守以属公遂为审除老弱籍丁壮者二人一夫自是夫多差省民得息肩尤用心抚招流移安插有方故一岁之间复业者百五十余户愿附籍者五百六十余口府学逼近城东浅隘弗称公为增置民地改造明伦堂当道先以重费难之忽洪水漂木值百金公因劝措银五百五十两卒之落成不动府库一钱及徧历州县溆浦学迁于左黔阳学迁于旧址皆乘山川之秀辰溪学撒弊新之沅陵学门改辟旧路大倬楔而正之郡城边大江渡夫中流往往掯钱因致没溺乃措木造大船六只佥夫剌之渡者称便辰溪民争田甲具奏前官判田归之乙复奏询甲无左验及稽甲籍验田亩不当甲遂服归清浪边将跋扈事委思南守同勘守惧其威悍逡廵不至公直前誓众具得其情卒服辜溆浦焦坡徭窃掠行旅坡后有徙居十许徒令疑为贼考讯死者三人诉鞠无证七人乃得释妖虎伏驿道啖数十人樵苏者不敢出公奋卒众亲临虎穴皷噪合围虎乃人立大吼中鎗而毙或欲立碑叹曰不能使渡河记之是丑郡也寡妇为妖所滛能作人语须饮食观者日众卫有巨贪以为奇货将邀之众虞其召变公遣人擒获寡妇责狱三日妖遂绝御史翁公李公屡荐公可大用正德巳巳升广西佥事分廵左江累年滞囚旬月尽决赃官裭爵奸吏服刑平反谪戍无不称快太平州土官嬖妾谋嫡父子不相见各头目因造飞语雠杀百人奏下勘官畏却逮狱年久公即亲诣其地抚出原奏杀死农清等十人俱见在父子卒俱免刑大藤蓝贼误刼官舟守将遣千户入寨追之且勒厚赂致杀官兵十数其党惧诛连结象武诸贼称乱不已一日谍报贼众六千分攻平南桂贵三邑公方阅武教场不为动然料其必攻平南夜选精锐五百趋平南竢贼半渡击之果败贼斫其渠魁及杀数十人弱死者不计其数前此屡招屡叛自是屏息浔卫将卒讼田将撼曰验田而不骫者必杀之公闻谕之曰法不可骫骫法可杀不骫其谁能杀之卒验田浔民奏称田少税多期得减赋公曰是难以口舌争也必使田浮则欺上税浮则损下行当验实使田赋两平耳巳而田果不少众议帖服土官田州岑猛镇安岑留各督兵奉剿惠贼公当给饷具舟于横问左右曰兵数几何吏曰狼兵不可数也公唤船户晓之曰舟大小尽所载吾验人数偿若值巳而船户争载用船既省而具得其实初镇安兵不满六千支粮　万三千田州兵不满八千支粮二万公皆削之给如其数御史陶公剡荐庚午升浙江右参议旋改山东未底任以年老致仕公体貌清癯若不胜衣赋性刚直遇事侃侃略不少徇于物官居有所设施志在必行虽忤当道不以介意故所至辄有惠政而终焉落落卒以谢事处之益裕如也生平不事生业比涉仕籍俸入悉付家人即不问其盈缩几何比家居不时匮乏或以告之徐曰我何知若等自经理之可矣自还政十有八载居正一室足迹未尝履公府郡邑大夫每当礼致乡饮折简谢之而巳其廉退自守可谓松栢凌寒贞操愈厉士林以此高之雅不喜饮酒客至或清谈终日巳而闭门静坐四壁惟图书经籍子史至于天文星历地里医卜之书累数千卷罔不用心究览间有所得辄手自抄录垂老不厌里宿或戏之曰公老矣读此何为公笑曰蓄此本以送老不图与后生作课程也所作诗文有活溪存藁若干卷又尝集永乐旧谱并先世手泽诗文若干卷选唐宋元明四朝近体诗若干卷及欧苏文选医家莫□纟要地里集奇诸书皆藏于家朔望必率长幼谒祠献茶出坐堂上稽古今忠厚孝友之行交相戒饬割同祖腴田而续广之以充春秋之祀屋后北岭位置社稷而垣之凡祭必亲及定为家规条约数十事榜诸祠堂俾同居者世守之世降俗薄赭衣祸乡里无宁岁倡众保障独赖以宁提学周公尝欲请主白鹿书院既而县尹江谓公暮齿不能远涉及都宪盛公廉察退休安贫乐道者九人公与焉遣官以礼币候门公同产三人姊适邢氏弟蒙客死梧州公后仕粤求归葬弗得终以为憾二子一女长即不肖名锡女适黎生皆张孺人出仲名铣妾刘出孙男七曰省愚省柔省言省躬满仔留仔禄仔铣愚皆府学生孙女二长适干氏次幼曾孙男女五人公生于正统甲子八月十八日殁于嘉靖戊子九月三日享年八十有五张孺人先公殁二十三年葬颖江之南地名杨家寨卜日将启圹而合藏焉从治命也公殁之先也不肖锡适以韶州通判转握太常寺典簿过家省瞻公促其行未几而公卒不起抱恨终天万死无赎腐肠泣血勉而集公生平履历撮其梗槩着为事状示我后昆并丐文于内阁大史诸名公表于墓道庶吾父之不朽也谨状 

　　○先妣张孺人圹记 

　　先妣张孺人邑南大姓处士讳润身仲女也幼质端谨不妄言笑善纺绩女流推让处士无子尤钟爱之授以孝经论语即能诵服至老不遗故不肖自孩提耳熟正家之训有由始也年十九归事先公于时先祖溧阳府君雅志江湖不以生业为事祖母罗早弃父叔鞠于曾祖母简氏曾祖年老怕惧先公孱薄不克自树孺人及门即竭力经理家徒璧立不见喜愠俾先公得一意于学晚始登第孺人随宦溧阳辰州多所禆赞自处尤俭约觞酒豆肉均及臧获服饬不改其旧尝见同官家人过为侈靡私叹曰妇人如此为夫者安得不贪未几其人果以赃败溧阳廨后雨崩古台得瓦缶藏银伍拾余两即白先公俾易谷以赈贫民畧无吝色其识量有过人者类如此平居温温好施予骂詈未尝出口以故内外化服翕然称道其贤者无间远近事继祖母尤恭谨叔蒙早世友爱寡婶尤笃子女昏嫁视之无异巳出处宗党婣娅厚薄不失其伦遇祭祀宾客必躬事事虽女婢能者不以委之以谏曰如此不无大劳孺人曰我诚虑其有不尽心不若自为耳外祖临终孺人鼻先流涕三日不知所为巳而讣至及外母简卒弟亦如之先公尝举以示不肖曰汝母至性根于所赋非矫为之者生子男女七存者惟不肖与适黎氏妹余皆殇死故知天下有慈母至孺人无以加矣呜呼痛哉孺人以弘治乙五五月九日卒于辰州官舍不肖时寓冑监假使归觐及鄂而得讣遂奔赴辰明年三月以衬还十月巳未卜葬颖江之南一里土名杨家寨距其生正统乙丑六月巳巳享年六十有一二子锡次曰铣庶母刘出孙男省愚省柔省言省过省钝省曾省禄省已曾孙男女六俱幼孺人既葬先公每乐于兹丘越二十有四载为嘉靖庚寅乃合藏焉又一载不肖锡始埋石记之曾祖讳丕训妣简氏祖讳勤字廵岳赠溧阳知县妣罗氏赠孺人继敖氏先公讳某字某庚戍进士溧阳知县升高州同知守制未赴改辰州升广西按察司佥事浙江布政司参议改山东未赴致仕不肖锡辛酉举人韶州通判升太常寺典簿 

　　○明故奉议大夫南京刑部山西司署郎中成斋先生行状 

　　先生讳乐字同和别号成斋喻北符氏徙自宛丘十一世为先生之祖湛然府君讳唐里族称善人考岳州司训赠征仕郎行人司司副讳信字符会母邹氏赠孺人司副公笃学强记尤善诗有风韵饬巳勤诲乐诱后进先生幼承家学授礼经长为郡庠弟子中成化庚子乡试举礼部连不第益自奋励凡经籍子史　国朝典故诸书在所必考无不究心发为文章详胆充实同事者咸推让先登巳而司副公岳州秩满过家得疾而没后四年邹孺人又没先生连遭丧家事日累以不肖锡尝辱讲授特亲语曰进士诚有命邪吾将为禄仕矣时家严活溪先生亦丁先大父知县忧服比缺辛酉正月遂同舟北上四月底京铨例选过当压时且十月有止先生愈试者家严曰是在贤弟然以理观穷则必变变则必通待诚是也先生曰吾且占之梦越夕梦有告曰海之虽莫详所指然待试益决矣明年壬戍果登进士康海榜观政礼部癸亥奉使严州营亚卿徐公葬乙丑还朝擢授行人明年为正德丙寅奉　命慰祭　荆和王丁卯同应城伯　册封　宜春王行人职专使事以能谨礼饬躬无所缺误三年秩满　勑授修职郎巳巳擢本司左司副是冬仍擢南京刑部山西司署员外郎值郎中戴君鳌主事甘君公亮为库吏盗赃罚语藉藉先生檄差校尉四人指以方畧果得盗于芜湖二君心迹始白萍乡粮长袁乙者假都御史郭公名矫伪领支富户贝甲等钱粮千九百有余本司疑有干涉莫肯推究调先生立辩其奸王淮者倚国戚杀人有司三年莫敢何问先生曰吾为臣子知有法耳法苟不贷吾其敢顾吾私即捕之得实以请于朝辛未适有言者两京部属必谘考部堂乃得推擢尚书戈公因举其属先生在举中寻擢本司郎中先生治狱平恕不能深刻文致人罪遇纷结亦无所推避惟直任所见先是南冡宰孙公为司冦有故陶方伯妾与家人讼孙意右妾而先生根底其故欲两分之孙怒□□□其帖狱未判不得调司后十七日复委先生竟如初议乙亥春先生偶占忘疾左手足不举不能署押既而孙公寔司考察之柄遂觧印绶而归杜门者七年足迹未尝至城府先生幼处贫薄比居官未稍优裕除礼服之外服食供具一如未仕时性不喜与人闹遇稠人广坐或大宴会少不惬未尝往即往未尝发一言与人交合则倾倒肺腑不合则直以辞色拒之不少假借然人亦信其忠朴无怨尤之者嗜酒饮辄醉后颇致疾遂痛自节止事司副公邹孺人甚谨年虽巳长侍左右不敢少懈处弟顺异母弟贯皆有恩意终身无间言配萧氏清江故族先生署员外时奉恩典京官实授得赠考妣及萧氏封孺人以司副之秩二子长文奎娶本里萧次文表娶上经塘吴皆能有成立初顺子檄三岁失母亦鞠于孺人公爱之同巳子今为月记室孙男女各一男天赐女行秀聘喻城合下萧氏先生得疾于南京语謇左手足无力比归益自保啬稍复其常庚辰正月疾偶作六月廿有一日终于正寝拒其生景泰辛未三月初九日享年七十以辛巳四月一日葬本乡龙岭之原锡朴鄙騃愚贱而无文谨尝直述梗槩纳诸圹中复用采摭着为行状尚以俟于立言君子表诸墓俾先生懿迹羙行垂诸百世有所瞻式云 

　　○八叔郎中圹记 

　　公讳乐字同和号成斋符氏自宛丘徙新喻金田祖讳唐考岳州司训赠征仕郎行人司司副讳信字符会公□□刀承家学授礼记中成化庚子乡试五赴礼部登弘治壬戍甲科奉使浙省乙丑擢授行人明年丙寅正德改元公凡再使宗藩戊辰考满　勑授修职郎巳巳升本司左司副是冬阩南京刑部山西司署员外郎辛未奉　恩典京官实授得赠考司副赠妣邹孺人封妻萧孺人壬申公以断狱勤慎受知司冦扬于铨部进擢本司郎中乙亥得忘疾久乃差遂觧印绶家居杜门庚辰疾复作六月某日终距其生景泰辛未三月某日享年七十弟同顺幼弟同贯时在外公友念不置二子长昭明娶萧氏次杨明娶吴氏孙男天赐女行秀俱幼卜以辛巳四月一日葬升六地名龙岭之原族子贡士锡辱居门下椎朴无文谨用辍哀直述梗槩纳诸圹中若夫公之懿德羙行发潜阐幽尚有俟于表墓君子云 

　　○卢处士朴斋行状 

　　公卢姓讳鳌字木□欣洋号朴斋新淦金滩人其先由淄川有讳仁者通判吉州靖康道梗遂着淦土高祖讳某国初时以儒学名然雅志丘园尝着通鉴篡要十二卷有司或劝之仕耳为不闻再传为公父讳不愚早世公事母萧孺人益谨时福清尉贞固公伯兄也由邑庠归省必敬质所学讲论不倦孺人喜曰汝父不幸汝等能不坠家声吾无憾矣比长亦无仕进意遨游江淮浮沉于盐鹾间赀贿益殷布素澹然与之处者非久不知其为富人及岁时享祀未尝不豊洁孝爱发乎其衷遇宾交有礼待宗戚有恩頋其赋性淳朴不事矫饬而问学之功有不可诬者公子则裕尤豪爽不群克绍公志北舟滞淮因识君欵语竟夕为道卢氏故有祠堂公以□子不得尸尝欲别构及市田供祀庶几展其孝思后垛盐海泊一夕风潮尽没竟赍志归以衣□十踰二年引盐阻撤则裕仍以垛盐价踊获息数倍计公前志一二可偿惟庙享有数自昔礼家论议不一公父子一时所杂树虽未尽其得礼意与否要知所重贤远于人而况赈姻族重谱系礼敬儒硕君子贤则裕益足以征公之所蓄矣公配皮孺人三湖仕节女也贤而善理家务里闬取以为劝子则裕名问女二长适清汪龚敬宣次适廖某男孙二敦信早卒敦儒○信子服民服良学易经举子业儒子服训尚幼公生宣德甲寅孺人生壬子公没正德巳巳孺人殁乙亥并享遐龄有足风于俗者谨状其实竢采于立言之君子铭焉 

　　○竹逸何翁行实代王上舍作 

　　翁讳贯字斯道世家舟徒曾祖显一祖成二不仕父敏为石渠仓大使母范氏同产四人翁次居三自幼通傥读书即能瞭大义亦欲驰骋名场既自不可遂刻意树家岁计月量赀以浸裕性本俭勤而乐施与勇于赴义尝见里中有贫弗能娶者随给之钱有弗能殡者随给之棺自所居吴沙抵郡地九十里桥梁废缺山径中或十数里不可得水行旅病焉翁使视桥之废者建圯者葺道傍凿义井若干座有司委修黉校辄助以私帑至如琳宫梵宇道流释子之请随亦沾足间笑曰吾为此非若世人求福田利益者适吾意耳岁尝大侵称贷填门即不问谁何得偿与否及助有司以三百硕赈之例授章服翁亦退然若无所与发未艾举家政付其子纪遣其孙周冏从师业举子乃度隙地种竹数万本日引名士觞奕其间放意肆志人以为有竹林之风遂自号竹逸故凡称竹逸不问可知为何翁也郡有邸舍宾客周从馆谷延欵无虚日意之所适高歌剧饮神采焕发匪曰翁好客客亦乐与翁游顾我柱国杨公文僖靳公德望重一时皆喜翁纯朴雅与还往及请老归第寻幽选胜翁未尝一日不奉陪焉翁年益高持谦守约服麄茹淡有犯之者辄引避不校人以是多之乡党称高年有行谊者必归之没则远近相吊唁谓竹　逸翁长者今没矣配孙氏慈惠贞静子男一即纪善缉翁事女一适于昭孙男三周冏同周以国子生筮仕广信府经历曾孙男二翁没于正德辛巳十二月距其生正统巳未五月享年八十有三卜以嘉靖癸未四月启孙孺人之竁而合焉先是柱国杨公既为文以奠乃命纪曰知而翁者莫余若余不铭而翁其谁逊若表诸墓其有待于大冡宰白岩乔公乎又命诚曰尔诚何出也其篡尔舅之行俾冏驰上以请庶几竹逸翁不朽矣顾诚小子痛我舅氏知衋先妣所媿荒谫无攸铺张潜德以承大君子之命谨用抆泪□□犬其梗槩幸备采择之万一云 

　　颖江文稿卷之十二终 

　　●颖江澷稿卷之十三 

　　文（六） 

　　志　碣　传 

　　◆志　碣　传 

　　明故直隶桃源知县三峯于先生墓志铭 
　　明故大学生萧伯举墓志铭 
　　寿宫荷峯钱翁墓志铭 
　　明故处士邹君墓志铭 
　　荷湖萧处士墓碣（代） 
　　西轩裴处士圹记 
　　邓止徤墓志铭 
　　蒋母王孺人墓志铭 
　　封大孺人滕氏墓志铭 
　　陈母墓志铭 
　　易夫人朱氏墓志铭 
　　邹孺人墓志铭 
　　吴节妇传 

　　○明故直隶桃源知县三峯于先生墓志铭 

　　先生讳凤字宣治淦城东人也世以孝穪曾大父王润尝偕族弟汝霖举贤良及楷书汝霖为中书舍人乃独以亲老不受禄大父孚柔早世父显偲号贞白八岁即知求父像坟去家五里朔望必躬展设奠无间寒暑孝养母陈以寿终有司以上　朝廷旌其门逮先生纯孝昭晰本乎至性时号曰干孝子或穪三峯先生以尝庐墓居三峯也母李氏生先生与兄麟同游邑□相淬砺为名士弘治甲子先生以诗经领乡荐贞白时有宿恙逆□之曰女勿以我不会试女观载籍孝有大于显亲者乎先生不得巳去果不克送终哀毁逾礼苫块墓左朝号夜泣不近肥甘者三年得疾几不生正德戊辰中乙榜教谕高淳学者初执贽先生曰以义相处可矣何必贽为明旦试诸生拔本塞源论自是莫敢言利先生为教率以躬先学者始淳人居丧馈享宾客有吴下风先生力谕以礼其俗稍变至民有讼者或不之有司愿质干先生一言会丁母忧倚庐视奋毁瘠有加太守宣城吴公廉实欲上先生力辞以　国恩未报乃止服阕改合肥居官敬饬如在高淳暇则凈扫一室正襟危坐遇学者质问疑义啇畧今古虽终日不倦于是远近翕然向慕父老或穷山谷持蔬菓酒脯是拜先生门人郑杲之丧介士也即为经其葬而表之迨先生病且易篑太守徐公亲遗白金不受至令子妇脱簪珥以殓雅不喜俯仰不轻取予部使者至江北辄被奖异而卒未有论荐丙子之秋擢知直隶桃源县凭下而先生没逾月矣先生古貌癯然若不胜衣接人无贤愚表里洞彻无不敬信之者刻意六经之学至于性理近思录诸书未尝去左右辩析名理不苟为异同间有制作必关世教论为治必如明道所云设施牛措绰有条理惜乎抱而未试隐而未彰一时知先生不过嘉其孝友重其廉介至于所学之茂所养之深或未必尽知虽然知不知于先生何与也先生没肥士萃哭如丧所亲既树碑学宫列祠名宦而临守戴公亦为跻先生于乡贤之列可谓至矣頋锡无似辱与先生交谊独深先生冡子吾壻也爰知肝胆之契不在葭莩之亲尝忆髫龀侍家严读书东山钦仰前修中丞练公之节乃知先生奋同坊里大忠纯孝表见千古虽有虣悍莫不敛袵而况同其臭味者哉配王氏有淑行二子长即壻光祖谨能缉其父事次辉祖习举业娶宁波经府何器之女女一聘仁和县丞廖某之子孙男一小名经斗聘大理大守谢君立升之孙先生生成化癸巳没正德丙子享年四十有四后五年庚辰始克卜葬邑东二十里大墟之源辛巳锡始克按状追铭之呜呼人固各有所尚也彼君子之所为虽世不吾韪吾方毕力不敢少焉自沮其所自信何如邪然则彼世之所趍溺而不返又安知不见不韪于君子邪是惟先生孝光累叶学穿群儒抗节足以矫时处约不慕其荣良有以也何谓遐轨不及知命将天者无知邪人者卒不可胜邪抑谩不相涉邪爰勒斯铭昭哉令德文无媿辞允惟来者之式 

　　○明故大学生萧伯举墓志铭 

　　锡两游大学友南北之士而窃观其人外饬辞藻而内厉志操者上也其次厉志掺而畧辞藻饬辞藻而畧志掺斯下矣亡友萧伯牛为郡诸生受易于北囱裴子举于乡弗利正德戊辰遂奉例卒业北雍余适竣部事得暇与还往喜伯举志刚气锐闻人善立以为已师不善如巳仇遇事愤发遇先生长者有礼其次亦不失清浊以故人乐与之交同舍生暴病死人莫敢近伯举亲为殡敛权贵人延传其子久之畧无交涉固知伯举能饬其内而亦非畧其外者余后连下第伯举亦守选时过从其家又喜见其事亲孝与弟友家人莫敢有间言父病连月不觧衣执丧守礼时俗卜葬多牵于术者伯举曰吾择地非敢求富贵求免吾亲水蚁之患耳既葬宁落犯顺抚臣檄郡县勤　王郡守戴公子良就乡大参黄公谋曰即起兵非伯举无与共事者遂以墨□强从二公凡两越月竭精殚虑不顾其躬群小有不便者构之不为动毕事还舟不取一丝明年庚辰正月得上气疾医诊之曰幽忧劳欎厥疾心腹不可为也三月壬寅果卒先余避地辰州适还与之诀而哭之呜呼士以才名游大学者多矣皆使厉志掺如伯举天下何患无良有司独惜伯举十年间死生祸福如反手年四十竟不克一试岂天固豊其材而啬其施欤然士之抱奇器视诎信荣辱本无异幻泡者又足置于怀欤伯举名文选别号东冈大父启晟父大富母熊氏自清江之河湖徙郡城弟文运县记室文遂府记室皆知敬事伯举临终以家事属文遂而命次子栋后之娶张氏二子长林聘佥宪余公之孙栋聘在城娄氏女一出聘蛟湖杨氏辛巳腊月甲申将祔于先府君之次文遂以刻辞见委是使余言信伯举盖不朽矣铭曰吁嗟伯举曷秀而桀耶芝产不瑞世知非孽耶谓执徐不仁子贤哲耶彼歌而笑此独契契耶炉锤之无心容瞶瞥耶排帝阍而愬之又奚我迾耶刻铭以贞之宁与他山俱泐耶 

　　○寿宫荷峯钱翁墓志铭 

　　呜呼荷峯翁没矣荷峯翁吾符外党之睦也情之孚谊之厚也先公之没也逾二年而翁没頋小子犹未除丧而往哭之不容巳也葬及期矣仲子亮亟余请铭铭未及葬何也呜呼余尚忍铭翁耶往十数年先公谢事东藩间常过翁所居荷峯则见翁偕二兄山巾野服庞眉皓首相与肃先公追论往事历历如前日今也相继沦没邈乎远矣顾余尚忍铭翁耶且铭何为作也为其可传也传必其人之文真足以信今传后苟非其人往往用心虽劳取事虽核无益于传也弟亮也不少待焉而取必于予何也将不以余为固耶乃为叙曰翁讳禄字毓宾钱氏世出武肃王之系分宜令始迁喻之钱墟实太支繁郡邑称最祖曰观妄卓伟有立父曰嘉谋工吟母卢氏兄弟四人翁警敏特出幼尝业举子怀抱英气游江湖橐载而还掌区赋公私便之累年不释晚筑荷峯分命三子各以其事命荀曰汝率权也踵吾旧游以待乏命亮曰汝游郡校种学以待选命臧众勉作无愆于候以待有秋于是翁益得以余龄从事于宾亲诗酒之间然此犹未足为翁书也至如末俗浮诞侈靡尚气喜争往往是非仅如毛发萋斐承之论辩风生甚者毁伦伤化无所不至唯公则泛然虚舟见侮不鬪守之以怯闻言不辩守之以讷久之家门宁一乡里化服郡邑大夫累虚宾席以待一无所往既而冠服褒加远近称之曰德寿荷峯是宜名公显者巨笔特书庶几乡之仪观垂之无穷也亮弟其终勉焉可矣翁没于嘉靖庚寅九月九日遂以十月癸酉附于清江员寮寨曾祖仲韦之兆享年八十有三初配卢孺人生子曰荀继配邹孺人即吾姑也继祖母敖孺人之出也生子曰亮廪生曰权早世一女适邹绚孙男八曰世魁庠生曰世望曰世相曰世英曰世杰曰世臣孙女适傅尔蕃曾孙二俱幼呜呼先公有言荷峯之德如羙锦被身无弗见者于维羙锦犹或可籍积德在躬其谁可假有如之人宜尸祝于社式谷尔子孙百世何且 

　　○明故处士邹君墓志铭 

　　邹君讳廷羙字质秀筠之高安人也正德辛巳八月有六日卒于正寝卜以明年嘉靖正月某日葬本里湾宗之狮原其子庠生时具书状泣拜遣使者言时父临终命时曰符公长者幸迩吾室恨吾不及其门没也汝能为我乞铭乎余哀其志且贤时之请至于再三不忘也乃为叙曰邹之先本宋考父食邑于邹遂蔓延齐鲁其后世居江南者曰仁通为御史自抚之埮坪迁吉之骄原皇宋曰仁翁者再迁筠之桂村仁翁之后有闻人曰诚曰祉国初尝受学吾族祖樗散先生君之祖弥坚永乐中又徙□陂父融晖号兰室魁垒不仕母敖氏六子君其五也外母舅陈翁廷献见而器之授以易长游郡庠更习诗书考校常居优列为廪生累践场屋不偶有司及白首胥次以徼微名亦非君意所屑一日慨然曰顾何所不得已于兹邪士读书为文要在见诸行事之实耳于是决意引退家庭之间必躬先孝友训饬子弟和乡里睦宗亲下至童仆皆煦煦有恩意岁计恒产所入家给之外务推以赈乏□贷而免息或死无所归买棺□□□土□之或悯其病涉吺梁以济若此不一而足乡人德之君子曰是非惩扑满之戒之后者乎宜其贤若是矣侍御熊君尚弼宿与君同器业正德丙子适遇例援君为散官楚府引礼君作而咲曰故人其知我乎自尔筑室白泉榜其楣曰雪筠朂巳见志愈自韬晦暇日惟凿渠汲水灌花木引宾客歌咏放情丘壑人益不可测识呜呼迹君所为可谓超然物表亦真能践其实者向使其志不沮而果于用世推孝友以善俗广施惠以济贫引恬退以挫抑奔竞之风所树岂后于人者哉柰何里选之法不行于时使行义之士见诎于浮藻靡丽之文亦多矣独君也乎哉君凡三娶初东村卢继坂城黎后白泉卢三子时出东村照出坂城曜出白泉时娶喻庠宋鹗女照临庠传悌女曜聘黄佥宪子纯之女女三人一适黄可行其二聘沈司训赞与敖质昂之子孙男二蒙祚蒙胤蒙胤后君四十日卒君生成化丁亥十月享年五十有五铭曰处士墓狮原首我作铭君不朽寿非少德多有百千岁庇其后 

　　○荷湖萧处士墓碣 【 代】 

　　萧处士或称萧粮长清江荷湖人也既长居城中即克有立随掌其区税不克以久故一时邑里上下莫不知有萧粮长者殁则举相悼唁以为粮长不作矣厥子国子生文选善吾儿大事克襄因介其乡先达佥宪余公状来请铭且曰非先生莫铭选之父者呜呼其然哉按处士讳福字大富荷湖其别号曰某某某其曾祖祖父也幼孤孝其母杜孺人友诸兄不割其产而家以日盛视族之在荷湖有弗举其丧弗逮于婚嫁里之朝夕不自谋者处士必周之无不意满成化乙巳大水濒河之民升屋而处枵馁相望处士舟粥饲之既而水决荷湖堤穰田壤不可记即为首众捍筑有法民不岁苦正德丁未筠冦空府藏官鬻隙地以偿处士出白金若干得义井不私岁侵入粟例授散秩诸子拟冠带进麾之去曰吾散人也不胜散秩乎方为粮长时政蠹民病他粮长亦或干没顷荡惟处士一破常调颇以家力节量期会不欺公不损民以是将代民辄留于官县令贾因厉以文太守熊亦尝礼致乡蜁不赴乡士大夫即无不韪处士所为名所居堂曰崇义而云田宪副特为之记以张大之凡其好善乐施孚于人者类如此然则处士独粮长乎哉配熊氏三子长即文选次文运文遂府县记室一女适钧山刘迟孙男三林枢栋女四俱幼正德已卯正月某日处士卒于正寝四月某日葬于本乡小洋之原六月西省变作城中岌为迁避计文选独以奇崛受守臣知勤　王师下檄与偕往不得巳籨之墨□大功甫定赞翼居多然自是亦构奇疾夫以处士畜之厚宜食报其子文选发之锐宜显扬其亲而卒以弗逮谓非天邪是宜有铭铭曰　郡室渠渠有开者人寔是来居既续既昌惟德之基匪图斯臧洋水洌洌于昭来者我铭在碣 

　　○西轩裴处士圹记 

　　余友裴君北囱与余俱有山水之癖辛未秋九月始为合皁之游其从子蒙观从焉相羊累日人若有惬又明年癸酉秋七月余将试南省取檄过府治北囱亦既上舍南雍蒙观向余泣且拜曰先君处士殁四载曩先生属意九姑之峯蒙兄弟翼而跻焉是所为卜者■〈穴上乏下〉有日矣先生幸知先君不赐之志无以纳诸圹余默然无以辞谨按处士裴姓讳鸾字廷仪别号西轩曾祖仲义祖景温父锺吉皆隐居弗仕母陈孺人二子华亭少府君讳凤处士弟先十载殁上舍名彝则其从弟也处士性纯朴善理家家素豊裕逮处士益振而弗□情施与岁饥贷贫者不责其必偿虽世居城府而雅趣丘壑尝结屋阁山之阳时从知己钓游焉后患足杜门家居十五年宾友或过籨辄命觞尽醉曰君视我何如寄怀合山时邪事亲孝处昆弟友御宗党和睦喜怒不色形平居趍舍虽若无皎皎闻于人然视世之诡行盗名寡浮于实者亦既多矣哉初配堎上周孺人十四年殁从葬朱牢桥祖垄今配梧冈邹孺人以贤□穪妾孙氏子男二长蒙善干蛊娶枥江杨氏次观读书通大义应例补省掾娶阳湖金氏皆邹孺人出孙男二龄寿延寿女一恩弟俱幼处士生正纪巳已六月廿二日卒正德庚午正月廿八日以是年八月七日归■〈穴上乏下〉九姑首巳趾亥夫裴氏世有闻人处士蓄弥厚而享年仅逾六袠以是知处士其有后哉 

　　○邓止徤墓志铭 

　　人皆曰无好人三字非有德者之言然未必知好人在务本实笃伦理为人所能为而巳若夫富贵声名光前振后使谈者脍炙又岂夫人所可必致者哉去吾家二三里有邓姓兄弟者前后辟府掾不乐辄皆弃去游江湖与之言未必尽合要能以友爱相劘切颇跌宕不与俗波靡始寓襄之豊乐每夜分高谈邻叟何真窃听之知非项辈中人明日遍告诸士友多愿与定交安陆守闻之牛为客长使主劝修学众服其公巳而兄以母老归养弟则间岁一省觐而兄之子某某皆善事事以故乔寓日大赀贿日殷凡家之颓者振蔽者刷祀先有寝礼宾有堂燕息树艺有圃既廓而新在同居有弗知者尝异爨数月适弟自外还知妇之由也詈曰吾岂媿田氏者哉必逐之兄力止乃复合如初迄今内外无间言无私畜无有私作饮姇邻里取法焉夫以邓之兄弟所为若此非有惊时绝俗故人亦不甚知之知不知何害其为可尚也乃天不吊弟没而兄哭之恸及余请铭十反而请益力乃为按状君生某年某月某日卒某年某月某日享年若干娶某某二子男曰某质颖游郡庠女适某继娶某氏二子曰某其一殇君卒也在豊乐侄某以柩还权厝之某山祖曰某父曰某母曰某逆其先楚之某州人其后三迁而始居喻之水北往余读书南冈兄之子庠生以谷学于余及兹还往益密兄字止邦号松崖弟字止徤号竹泉友其兄而铭其弟人情也遂铭之铭曰人有善念天必从善善恶恶本至公不定有时非瞶眬空言予夺袭其终二难论列德善同弟止知命罹其凶兄乞我铭闷幽宫诏汝来哲宁有穷薄夫顽俗资磨砻 

　　○蒋母王孺人墓志铭 

　　正德丁丑余寓京师友人蔡德成为道淮处士蒋文质之孝庐母丧三年而不渝比丧其父如所以丧其母有加焉里之士多其行形之咏歌未几面处士叩之即哽塞不能发声徐曰彬事二亲非能尽孝然赖吾妻相之故饮食虽不豊必洁而旨衣服虽不华澣纫必出其手殁而终丧其蔬食于内者犹彬之蔬食于外其后语及辄流涕今不幸弃彬死矣彬哭之恸而莫以昭其德诏于我后人德成遂介而请铭焉时予迫南归迨过淮其子上舍炳于大学有同门之义累然哀恳益笃计处士之贤与其子足以得显者铭乃不鄙余不腆可无述乎谨按状孺人讳妙惠大河王君士奇女自幼凝重不狎其类女工姆教不习而能蒋翁讳某为处士择配甫十七来归即克谨妇仪顺夫以成其孝教子以闳其家姻族里闾长者珍其行少者取以为则焉三子焕炳烨焕娶徐氏烨娶毛氏炳即上舍娶班氏将食禄于朝光显矣女适舍人周鼎孙男二元忠早卒允正习牛子业聘大河刘挥使忠之女孙女四俱幼孺人年六十正德丙子四月某日卒越二年戊寅月日将祔于某山先茔之次呜呼世沦俗夷名为士君子读书思表仪于人而为臣尽忠为子尽孝且或不能无媿况处士夫妇卓有出乎性者岂不尤难矣乎岂有感于节孝之风而兴者乎宜为之铭铭曰邈矣节孝锡类维贤子也罕有况妇而然天□阃德胡学而诏卓行不孤爰配尔曜尔曜维何宜百斯年乃续攸注千祀孔延孰采民风遵彼淮浒考德幽珉追媲前古 

　　○封大孺人滕氏墓志铭 

　　监察御史谢君阶擢守大理之明年重念其母大孺人即牒上部使者求觧职终养不许未几讣至孺人果以其时为正德十有六年某月日卒于寝君号痛匍匐而归谋诸兄弟遂以其年十二月日祔于皇考府君赠监察御史讳禹鼎之墓卒事君手疏孺人之可传者授其友新喻符锡使铭之孺人滕氏越之建安人幼从家塾受孝经论语即终身不忘长归御史尤好观图史传记多识难字通筭法方田勾服率能见之指上其不由教而得于学者类如此尝恨不及事其尊章抚前夫人子孙无异所出至于宗党内外戚疏少长之间御之一有恩礼善济慈以严其子知学朝出就傅暮归必自程其功课可即色喜否则终日不乐至或笞之子亦用能感奋孀居既久辟绩常至夜分未尝择衣食里妇或劝令更事即痛哭斥之徐欲自经死妇惧灭口谢之族人素以赀桀名淮扬或病其子学久独窭孺人曰是非所以责子者吾岂不安于命邪比登进士为御史迎养南台里巷咸以为荣窃观孺人则犹夫其在昔也然后知孺人之节掺有虽学士大夫所不逮者而卒以成其夫之家飨其子之禄宁有巳哉今御史绵州李公尹新淦时尝廉奏孺人盛年抱节皓首弥坚宜特表之不直可为人妇者劝至而　朝廷以其子见任风宪例格頋锡騃鄙无所与知于时事虽然若孺人者其可以终泯而不书也哉孺人享年七十有四前夫人邓氏四女一子曰某孙男四曰某曰某女二曾孙男女各三人凡嫁与娶必择贤而有家法者孺人曰可矣铭曰　维璞匪璞玊蕴石粹孰是其德而终其晦介介贞媛显显令子矢死勿贰以克就此在富不矜处约无歉孩长知钦母妇思范肆不耋期式昭不瑕福尔来嗣其始萌芽 

　　○陈母墓志铭 

　　处士陈古厓朝魁之配本立之母杨氏以嘉靖七年正月壬辰卒卒之后六日丁酉启古厓之圹而祔焉先是母病命孙议曰我即不起汝归我于堑山无汝父叔待也时本立与弟柯客仪阳讣闻号踊无及乃手疏母之可传者泣拜以请曰根有母不得躬养以葬又不得贤人君子矜其志而□之铭是则罪之大丈本立雅善余友东谷敖子既铭其父今复以母铭属余是为序而铭之序曰孺人性慈惠寡言笑自嫔于古厓其大父母俱早世遗幼子女昏嫁皆孺人为之可谓妇而能孝古厓客游江湖家政得孺人日以殷盛可谓妻而能顺抚二子教之柯也庶出视柯即不异于视根可谓母而能慈与夫睦宗亲以和待仆婢以恩乡党穪愿然曰贤哉妇而妇也妻而妻也母而母也夫王化必自闺门始古者诸侯卿大夫下至庶人之妇子羙剌一见于诗为其可以风也后世则惟考诸闻人所为铭志然不遇其夫若子之显而贤者吾见亦罕矣是亦诗亡而不采备之由也铭其可已乎孺人享年八十有二子本立贤而善富亦能疏金钱遇士拆节倾吐一女适崔廷金孙男四谏议讲论谏习举子业甫冠而夭孙女二一适东谷从子缙一适庠士王生治铭曰皎皎义门遥遥虞氏得姓自封实惟其系孰是来迁黄都之里处士玊轩古厓之祖传世八叶隐居弗仕岂无良匹以昌厥嗣良匹伊何室家孔宜子曰寿母夫曰令妻福善不爽百禄是基诏汝来哲观此铭诗 

　　○易夫人朱氏墓志铭 

　　易君曰干元曰干昭之母朱夫人新淦处士朱某之女年二十归毅斋翁讳高字充仁世家新喻高祖讳君实仕元为敕司丞其后皆乐肥遯毅斋早游淮扬家事委夫人深舟浅游人或难之巳而毅斋生事太遂有家于内外二子继之浸曰闳裕人谓夫人必且志得意满乃自视泰然犹夫在昔常以绩纺励诸妇曰家无大小成于勤而败于惰者率皆然耳盖由其性秉贞静气质长厚以能事舅姑则敬而养事毅斋则顺而正教育子女则慈不掩于义尤乐施与赈孤贫恩礼周治至于疏宗远戚妾媵内外罔不钦叹毅斋既没夫人独享二子之养优游上寿而且视听不衰步履轻徤诸孙曾绕膝所谓德盛而福备者非若人欤二子皆魁伟硕太称其名家二女适黄重鼎晏相舜孙男五曰模曰朴曰楷曰柟曰桂孙女二适上舍生卢溥邑庠生张景星曾孙男二曰臣曰全寿曾孙女二俱幼楷柟臣皆国子上舍乡用有日矣夫人得年九十有六卒以嘉靖十年三月庚子卜以其年十一月某日葬于百丈峯土名湖头与毅斋枥树之原相望五里是秋余免丧北上干昭以铭见属且曰闺阃之懿远莫致也伯氏砻石于真州取必焉及返而襄事頋锡雅于昆季非一朝之好也谨括其状而为之铭铭曰洪范五福兮实惟寿先匪德而寿兮其谁曰然积累在人兮其应在天五者缺一兮不可谓全性质渊塞兮有朱之媛良奥宜归兮实大以蕃多富多寿兮子孙多贤乡里穪愿兮莫与为肩永即幽宫兮湖头之原阃范奕世兮我铭在瓀 

　　○邹孺人墓志铭 

　　孺人邹氏系出临城考曰言训母李氏年十有八嫔于萧滩崔处士讳汝励入门之日亲属交庆以谓处士得良配已而综摄家政巨细不遗燥湿得所舅姑安之曰是能事我以孝娣女□四宜之曰是能睦我以礼仆婢戴之曰是能绥我以恩处士间有阃外事随出一言处分当理其贞顺识达有如此及处士早世二亲享年终养殡葬罔所遗缺人益贤之二子有常有章教育既长慈不失义尝游吴楚还欲留侍即谕之曰汝等无以我老为念能不坠而先业吾志毕矣又曰自吾为汝家妇未四十而寡然资用未乏皆汝前人积德故耳今汝等生事日盛正宜广布福田以答眷佑有章瓌奇磊落尤笃念母言每啇游所经名山福地多施钱帛建斋醮为母祈寿与夫周恤贫困造梁济涉不惜千金要皆根于慈训演溢长厚不可诬也迨今孙曾诜诜二十有余人孙曰某某长而有立某习举子业尤颖异孙女几曾孙男几女几俱幼孺人享年八十有二没以正德戊寅腊月某日以嘉靖癸巳正月某葬本里黄都之余家堎没时二子在侍及葬则有常没久矣用泥卜阡于禁忌之说有章虽贤不得专裁至是以铭请注曰孙章不孝举事愆期窃图所为垂诸永久非曰可逭俾后人有考焉耳君从父弟有仪名凤者雅善余适以六安二守入觐亦数言之义不能辞谨括其槩而系之铭铭曰男子一善世罕不闻于惟阃德幽兰閟苾閟芬伊何莫或扬之风颓俗靡孰为强之刻石表墓有令崔母弥远弥光萧滩之浒 

　　○吴节妇传 

　　节妇新淦大廷柯妻新喻陈氏女也年十九归廷柯数岁廷柯侍父乐琴啇游相继没于南雄赀亦荡尽时节妇方茂龄子志朝在襁抱姑曾多病讣闻踣绝久之仍不食宗妇谕之莫听姑饮泣谕之节妇感悟谢曰夫舅沦亡窃不胜哀楚耳岂诚不念姑老莫谁事子幼莫谁鞠邪自是尽屏服翫谢浮靡躬勤纺绩日以养姑育子为事及归二丧葬之未几父母欲夺其志即指天矢曰所欲践二姓之庭者无入我室竟嘿塞莫敢言姑病卧床节妇亲调汤剂扶携旦夕如是逾岁姑临终抚志朝曰愿汝成立为我报节妇恩志朝稍长勉令就学既不阶仕即去游江湖家日殷盛二孙且知树学女适周早世节妇往哭殓之抱其幼孤冠卿鞠于家及□始还周人谓节妇厚德不独植吴宗且及周矣嘉靖已丑部使者穆公按县廉实遣有司致酒礼大书贞节奖异之外史氏曰世俗论节义率谓蹈刃据镬死其事之为难而不知周旋艰阻百拆不回卒赖而全安之者为尤难也盖彼或出于一时忠愤所激而此则非有铁心石肠挺松栢岁寒之操扬洪流砥柱之节鲜能中道不为贵执利害之所摇夺者矢果孰与一死之为难易哉頋若节妇者使当时闻讣即不胜痛苦委之沟渎岂独一老病之姑张口待哺无所于托虽廷柯父子之宗嗣一脉如线而乃有今日殆亦未可知也然则世所称伟丈夫平居论天下事无足当其意一旦不幸遭时变故迹其所为或及女流之不逮者其于为人何如哉 

　　颖江澷稿卷之十三 

　　●颖江澷稿卷之十四 

　　文（七） 
　　祭文 

　　◆祭文 

　　为庠友祭卢处士文 
　　祭八叔郎中文 
　　代族子祭成斋先生 
　　祭萧伯举文 
　　祭韩襄毅公文代盛总督 
　　回军南浦祭山川之神 
　　祭旗纛毒文 
　　杀贼告里社文 
　　里士杀贼祀神文 
　　祷里社文 
　　祭大司空西峯赵公文 
　　祭简封君适斋文 
　　祭验封李副郎令母夫人（代） 
　　祭柳母 
　　寮友同祭沈夫人文 
　　祭石冈公夫人文 
　　祭内史文（代） 
　　焚黄先考妣祝文 
　　二室人祝文 

　　○为庠友祭卢处士文 

　　维大块资始于众生兮爰受气之惟均曰福寿固稽于否藏兮纷长短胡不伦咨德人期引于髫齯兮绵鹤筭于楚椿岂猒世之混浊兮曾不耳顺而遽反乎其真夫富莫利于煮海兮淮杨诧盐鹾之喉襟赀莫殷于淦水兮又孰考德而为众之所钦外视漠然以混朴兮内平坦而绝崎■〈山钦〉頋前者谁为之倡导兮羙来者足为之嗣音盛兰茁于九畹兮薄羸金而不取等椿寿于八千兮岂中路而辍轨登仕版而沐宠之有待兮宜食报于令子鱼龙骇而出没于波涛兮慨旅榇返扁舟于江汜既诹远而恊此吉晨兮正首丘于岁莫号枯木而振寒乌兮凛凄风于载路亦知生之必有死兮惟昼夜之故委修短而随化兮虽彭寿其何足慕呜呼巳矣天道可鉴善曷云亡彼草木之有松栢兮亦既殄乎秋霜感伐木于窀穸兮缘瓜葛之未忘頋絮酒亦何为兮聊寄情于此觞 

　　○祭八叔郎中文 

　　门侄锡致奠于八叔郎中成斋先生之灵曰惟锡不肖早承父叔三礼之传以进取为事者四试乡省幸而获六赴春官卒无成幸而获皆我父叔作之卒无成寔惟锡之不肖比将禄仕时值多艰奔走西东困踣逾甚每中夜静思非不自知赋分蹇劣人事错误亦非不即能戢羽山陬潜精坟典而与世相忘寔恐上负父叔辛苦甾畬之训而下负于巳所以畏天悯民葵藿一念之微其敢窃膏馥以自润者邪是以日夜揆惟终期一试试而不可乃敢如志尚赖云林白首耆耋无恙将谓锡虽不肖不能步前列扬休光庶几未路无玷宗风容知大叔竟违老父奄然先逝此锡之所以抚膺长痛夙志未展厚德曷酬而进退之无据者邪自时观之又孰知锡之抱兹苦心所不在于一饱而冥冥者将不俟言而可鉴也窀穸甫临攀号何及露悃奠章敬惟来飨 

　　○代族子祭成斋先生 

　　惟应昌小子幼痴昧于否臧甫兹弱冠少知激昂讵意不造典刑遽亡孰耳提而面命畴□短而录长仰泰山而不见怀梁木其永伤吁嗟小子伥伥何言影响羔□天墙庶几勉□方□冉□窀穸之奠敢告以虔惟祖鉴之不远怅有泪之澈泉倘厥志之不坠亦岂云参前而倚衡 

　　○祭萧伯举文 

　　维年日月友生某谨以清酌庶品奠于亡友伯举之灵而告之曰吁嗟伯举数止斯邪古人有言死生有命殀寿不贰亦何悲邪惟子之学未充其志惟子之才弗竟厥施孰羙如子不跻頋期无亦司柄者之颠倒是非莫测端倪吾于子乎又将归咎于谁虽然吾子已矣施有政于一家重信义于千里见善勇为执热就水亢爽开发缓急可恃苟睢盱于众人不啻春风之越乎吾耳昔也余留京邸子来辟雍子善余取余慝子攻比余家食子亦来从时有事于郡邑媿馆谷之必豊匪形骸之云隔寔气谊之与同阅天门于万里嗟眇躬之莫容忉世路之多艰悯余心之忧忡安知吾子之在疚亦墨衰以从戎曾日月之几何而遽离于此凶杳音容于冥漠畴问讯于山中匪夫人之为恸衋吾道之侣穷呜呼已矣抑又何言子往不复有泪潺湲靡靡斯世孰与周旋呜呼哀哉兮吾不知忘子其几何时而不感乎斯年 

　　○祭韩襄毅公文代盛总督 

　　夫溟浡广矣而未涉其津嵩岱高矣而未陟其巅语人曰我知海之广山之高妄也肆惟公之声闻在四远遗爱在江右事功在两广人谁不知然非目系过化之地而徒得之耳闻终未足以知公之广且高也且以事功言之盖自大藤之冦盘结延蔓流毒广之东西公以儒生奉天子命总督番汉之兵讨之不数目攻捣五百余寨擒斩七千余功草薙禽猕威慑仁怀乃从而议开府设堡哨筭啇缗以助军饷释降附以安反侧凡所为一方经久备御之图动如成筭罔有余策方之前古若路慱德之平南越狄青之破侬智高知名勇功固将与之异世同符然彼之事业或止于一时而公之规画且垂之永久向使公非挟文武之长才抱经济之大畧千人谋之不足公一言断之有余又能虚巳下士信赏必詈宏功伟烈亦何遽若是哉宜乎生而宠锡之有加殁而庙享兹土系邦人之思于无穷也昔我先哲文正公之镇延州西贼闻之胆落至相戒曰小范老子腹中自有数万甲兵以今观之公之掀特磊落所以控驭百粤肃清两藩亦真有数万甲兵贮之胷中不可谓古今人不相及也某后生晚学幸产于多贤之乡窃有志二公之所为者文正邈矣比两叨命廵抚江西总督两广寔皆公所过化之地得以考见弛张式遵画一而惬其愿望之素者甚于火然泉柰何天路遥远简命遄还仪轨閴寥瞻望莫及洁觞致奠殆亦人情之所不能以巳乎精爽不昧尚其鉴之 

　　○回军南浦祭山川之神 

　　肆维翁源山阻而洞深土膏而物阜故民居其间衣食易足然而五教未敷肆维不张贪狼忘义而易与为乱顾其傍近尤多剧盗之区薮凡民不得志与犯于有司辄投附其党俟时而发滛凶以骋父母妻子不相顾今　上即位六载之春翁源贼民李英李凤兄弟诱致岭东巨盗千有余徒突入境内刼害村堡视民命如草菅予时以职事受府牒即躬临城邑调发各铺方且米堡属吏有贪敌而尝之者顿被其挫衂上下屋奔莫可遏止巳而督兵直抵南铺进攻小磜贼众遂退走龙南俘斩六十余徒逮于首夏则又奉檄督府选部精锐捣和平九连合江西惠潮兵数万大肆搜索遂歼厥渠魁縳其老小而还我俘掠之众由是百姓讙呼如获再生乃颂太守选兵挽饷之泽乃歌群士毕力効命之勤而不知实有阴隲而默相之者盖惟山川之神聪明正直党善锄奸得理之常眇予小子滥柄斯委其敢忘神赐乎然窃验之披发祭野晋其为戎祸首乱阶信有攸始惜乎予力不足以振之也嗣是而父母斯民者尚惟神诱其衷于以大张文化一洗故习使边鄙之民允恊于中则神亦享有万祀与　国家同休戚与天地相终始永永无穷良不休哉良不休哉 

　　○祭旗纛毒文 

　　歼彼逆贼扰我疆场民也何辜罹于斯极受蕳治兵三月初吉涉春徂暑靡遑暇食我武既扬伊谁休之逆贼既歼伊谁刘之有赫神威冥启厥猷肤奏凯还薄言奠酬 

　　○杀贼告里社文 

　　比者连岁不登民将转徙盗贼因而乌合蜂起流刼四方昌炽无巳杀戮鸡狗惊窜子弟惟我村闾素严防御凶残是慑聊获宁止尚恐人心易怠戒备或弛不申盟歃缘保终始惟此苍天闵我生齿奸人有心阴系冥沮惟此奸人逆天悖理助我罴士擒获如鼠抑或我士龙头蛇尾外示顺服内怀奸宄亦惟　降罚永无昌只凡此下情天鉴昭矣再三申戒于汝徒旅 

　　○里士杀贼祀神文 

　　正德乙亥冬夜二皷忽闻水北有警里中陈姓兄弟者往觇之遇二渠魁出逻杀之而还告祠云云 
　　维北有集奸与四招维虿维虫□民舌皷唇摇首众肆雪爰匪一朝流言日出月涉星迯维神有赫令此兄弟时适往伺歼厥魁二霜月皎洁横尸在地有赫维神匪戈则利有牲其腯有酌其芳无犯我境无越我疆矢我心一天速奸亡矧此庶姓维神是庆鼛皷不惕干戈甫戢牧畜被野妇子宁室禾□□谷豊穰报祀有秩神之听之遐不我怿 


　　○祷里社文 

　　嘉靖壬午三月二日致仕县丞萧贤知县萧峻举人符锡等谨以凈供香茗致祷于本里山川社稷颖江三保庙貌之神曰豳风三之日于耜四之日举迹礼记月令正月草木萌动王命布农事二月始雨水计今时巳三月于耜举趾之期巳过而雨泽尚不降水泉尚不动田野枯坼首种愆时农民皇皇无所控告夫祀典所载山川之神能出云为风雨社稷司一方土谷水旱疾疫之灾而颖江三保之神则血食兹土凡民之有寿者不满百年而神之血食不知其几百年矣比者连岁不登民甚饥窘盗贼满野鸡犬不宁况今农事正殷又乃亢旱土膏不泽虽有镃基无所可施虽有谷种无所可布明神尚能恝然不一动其念乎意者愚民无知礼祀有不虔明神有不飨欤奸究暴悍阳善阴恶而神降之罚欤有司之政或失节欤盗贼杀人伤和气欤然有出于民者有不出于民者不出于民者民固无如之何其出于民者许其改过自新如果过恶深重在所不原亦惟罪止其身以及其家不当肆为亢旱使良善之民滥值凶岁无故而转死于沟壑之中神之威灵必不如此然而某等焚香虔叩待罪坛下今且三日立坛之夜风云勃兴众皆延颈举踵意必沾足却乃甘霖止于五里今者节过清明天愈开霁民心愈自疑惧不知所为夫民既悔过神必鉴察如其不然则民亦何所赖于神而神亦何以依吾民而立欤尚惟大奋神力早布甘雨以觧吾民倒悬之望某等不胜瞻仰之至 

　　○祭大司空西峯赵公文 

　　呜呼砥砺士行谁不有初荐登华要殊轨辍途肆惟我公志存学古夷险一致与道为伍贤科发迹华省树声大藩出守京府作丞有忤权珰有要公赂罗织逮系介然不顾珰北伏辜公起原职假节宣府扬威西场勋猷日懋转抚东土百姓欢呼如获慈母恳辟退滩亘数百里流移安插贪竖沮止决河之役工侍寔总诚竭神相功不旋踵爰构　两宫采办骚绎奏止中贵薄言安缉迨夫皇上嗣极咨询德望正位司空公忠弥亮首饬四曺各正簿书以节冗费以杜侵渔凡有兴作公经纪之中官年例公格止之浮议不恤国用渐舒公乃引疾成功弗居　温诏褒答俯尚雅志特勑有司优礼备至公既谢归　眷注益隆愿公强食以再登庸林壑暂休征书宠贲公谢不起奄然长逝　帝不愍遗夺我典刑天子悯悼士林震惊惟公盛德善始令终云龙风虎千古攸同功在王室名在史馆绍业有人如公实罕嗟我晚生仰怀匪今旅奠陈辞庶几一临 

　　○祭简封君适斋文 

　　善积庆衍有开必先天降时雨山川出云是知云所兴者山理所从者天孰谓褒崇硕大有不基于世德斯亦感召之必然肆惟封君德履是荿笃生大理天实乃佑孝崇显扬厥家以振云蒸雾欎有如其盛左右天子纲纪四方党正伐斜为龙为光曷为苫止封君寔殂有关欣戚匪云葭莩大事甫襄感不于兹冥冥何知写此奠辞 

　　○祭验封李副郎令母夫人 【 代】 

　　肆惟厚德阃范攸存丕基福址流溢庆门俭勤能养姑舅在堂没而敬享哀毁终丧敬顺夫子罔或有怒承怒以笑僶勉从事同产四贤天卿寔长勉其闳学资以绩纺攻苦食淡匪遗之恤蹈盈履盛犹夫在昔鸾帔宠加孰是不荣谨拜藏之孰窥其情贞静纯朴禀乎其性内外化服率由以正振振孙子礼让相先善积庆衍匪降自天胡为微疾遽反其真京邸讣闻惊悼我人追念曩昔登堂拜母适惟通家兼倚令子微名所系执拂未由万里寄奠寸怀曷酬 

　　○祭柳母 

　　维内助之贤家是用昌子而克肖慈训用彰于维孺人妇德孔修作配柳翁君子好仇盆城里居早作暮息既富既康不遑暇食娣女□四姑章罔攸不敬惟薄内外罔攸不慎子方就学择傅而教家范攸存和胆是効卒业壁水策名鸿胪士类爱之无有哲愚禄养方倚　褒崇可期恶乎孺人奄忽长辞觧组而南以襄大事攀号罔及曷惟其故匪夫孺人曷有此子匪子而贤曷彰其母七十古稀加以七年椿殂萱悴复何憾焉顾惟某等寔与令子同乡同朝缄辞寄奠感格非遥人孰不死后嗣克难子贵而贤胡不觧颜呜呼尚飨 

　　○寮友同祭沈夫人文 

　　于惟夫人名德罕齐教授之子封君之妻作鉴闺阃乐且有仪姑曰能孝叔母曰宜三世同居睦睦熙熙惠而有礼小大不遗祭祀宾客必躬亲之古稝陶母截发延师教子成名宜莫如斯孰谓子贤不由母慈论列台谏表着明时累封未艾大耋是期胡踰耳顺长逝弗追日月几何赴来自西家人痛裂闻者歔欷况与令子鸳鹭同驰缄辞附奠崇酒一巵于惟夫人生荣死悲声容可即宜鉴来斯 

　　○祭石冈公夫人文 

　　夫妇人伦之始也有幽闲之女而不作配君子曷其倡耶有教国之责而不得宜家之匹曷其相耶故夫妇合而后内外理阴阳和教其有不洽而畅耶肆惟恭人得配于我石冈公也公起家进士为御史视学北畿进位太仆明法贞度绰有典则孰是恭人爰相厥德嗟唯恭人夙禀贞顺作继王氏妻以夫贵　鸾章宠被谦冲不遑孰是君子实惟其纲去岁之日也恭人之舟适自南而北爰系公怀眷属在途今岁之日也恭人之柩又自北而南爰系公怀二子待哺夫在远则忧既见则喜喜也几何化而为忧天道福善于若人何尤呜呼彩云易散实果不食将见公之位望曰隆而庆门之福泽未艾二子之年龄未即而头角巳见其成也可立而待是则恭人亦可以含笑而瞑目于九原矣尚复何憾哉顾某等忝于石冈敦僚寀之义关休戚之情兹惟恭人之灵车将驾也薄陈奠觞聊以祖行神有知乎来鉴冥冥 

　　○祭内史文 【 代】 

　　嗟维檏考夙禀岐嶷处巳能敬御事罔忒策名王庭锡此　方国承事累朝小心翼翼无有委琐必戒以饬首率庶寮恪勤厥职赐赉罔加恩眷有特孰不善始令终斯克克终伊何靡鉴匪古权不可恃恩不可怙投老归第章江之浒或钓于渚或稼于圃饥食渴饮孰仰谁俯处富不奢俭德以彰履盈不矜谨愿之光不疾不徐何否何臧守其浑朴安此故常某惟不肖夙承师训事　上匪忠事亲匪顺念此大戒斯之未信讵意匪德祻延厥亲长育之泽成就之恩维水有源维木有根呼号莫及痛悼何言乃复云何不媿在门嗟维檏考保此令终生也宠异殁也恤豊灵輀斯驾马鬣攸封爰方祖奠哀闻昊穹 

　　○焚黄先考妣祝文 

　　惟锡不肖早之不能奋达名场以显父母晚始仕禄晋典太常恭逢春宫首诞　恩溥臣寮而我先考参议府君例得进阶加赠朝议大夫我先妣封孺人张氏得加赠恭人巳而锡叨太仆之命复为职守所拘旅食京华寒暑屡迁焚黄礼旷缘未举行兹幸擢守韶郡便道梓里抚音容之既远怀顾复以难忘瞻宿草之离离寔痛裂于履霜爰卜兹晨特申祭告冥伊寞迩钦承　诰辞 

　　○二室人祝文 

　　惟汝廖氏结发事予勤俭克家终始弗渝敬事老祖孝养病姑节缩内外以及我图我官未达汝遽曷殂遗幼呱呱汝知也乎惟汝龚氏爰继我室抚前诸幼不遗余力诸幼微汝吾驾安息父老家贫莫予为养我始仕禄而弗克同往汝后生子既育既长弗克汝将适昏嫁鞅掌遂尔离居终期偕老讵遘沉疾背弃草草蕙死兰枯吾谁与道昔典太常诞生　储睈何幸　推恩躬逢其盛嘉汝室人　鸾辉并映及兹典郡假道来旋松楸相望东陇西阡沉痛伊何老泪潺湲薄陈奠告帝命惟宣少慰幽壤予复何言 

　　颖江澷稿卷之十四终 

　　●颍江漫稿续 

　　诗 

　　◆诗 

　　凤来亭登睡（郡后有峯端耸故名笔峯俗呼帽子峯前守周厚山改曰凤来古有亭随作随废余判郡时因士民之请作八角亭颇为壮丽晴日登睡则碧嶂千里两江夹流真可谓岭海一奇观也） 
　　西河方舟展试阶同寅往观漫纪一律（时闻有飞语中伤之者末故及之聊以自广） 
　　燕誉楼宴集（郡城西河即武溪古有浮桥船疏板薄不二三年辄坏余始召贑匠作方舟六十翼以两拦东西作济川二坊西河又作燕誉楼楼之西为芙蓉山山上有亭名拱极取其面北也） 
　　六月六日吕园观莲值雨戏呈同列 
　　将至端峡夏潦阻舟走诗袁滨涯咨进止 
　　晚至端州口号遣怀二首 
　　清远新开峡路南岑吴公命诗纪之 
　　游碧落洞漫题二首 
　　蔡画史蓉溪写真（索赠久之别后方寄此作南康人名日新） 
　　思萱口号书赠刘生 

　　○凤来亭登睡 【 郡后有峯端耸故名笔峯俗呼帽子峯前守周厚山改曰凤来古有亭随作随废余判郡时因士民之请作八角亭颇为壮丽晴日登睡则碧嶂千里两江夹流真可谓岭海一奇观也】 

　　笔峯抓起凤来亭蓬岛遥传浪得名碧嶂远开千里目寒江中抱万家城依稀石磴扶云步愰荡天风落鴈声蹔假嬉游浑似梦郡人错比晋山乡 

　　○西河方舟展试阶同寅往观漫纪一律 【 时闻有飞语中伤之者末故及之聊以自广】 

　　武水民艰涉方舟此奏工栉比江阔狭絙络岸西东六六扶拦出双双表柱空澄波浮彩鹢疏雨卧长虹拥盖行天上联鞯度镜中互低人簇马微曲缆牵风砥石分维壮晴雷起昼同樵苏男挟妇市易叟和童阛阓人人便村墟处处通万缘宁有我一德敢论功民病难辞责人言合反躬惼心多伎俩名德盛帡幪治行渐黄相威来耻冦公极知名过实争奈享逾丰引疾宜先避尊拳免后逢蒙阳遗业在不负汝归农 

　　○燕誉楼宴集 【 郡城西河即武溪古有浮桥船疏板薄不二三年辄坏余始召贑匠作方舟六十翼以两拦东西作济川二坊西河又作燕誉楼楼之西为芙蓉山山上有亭名拱极取其面北也】 

　　燕誉楼开武水滨危拦十二对通津桥头车马时时竞城上烟云日日新山逗岚光来几席风含芳润袭衣巾凭高几度情何极更上芙蓉望北辰 

　　○六月六日吕园观莲值雨戏呈同列 

　　去岁看花曾冐雨今年冐雨复看花旧游争似新游乐晴景何如雨景隹凉飔一天翻翠盖夕阳半沼弄明霞楼船箫皷归时晚灯火通城候水涯 

　　○将至端峡夏潦阻舟走诗袁滨涯咨进止 

　　亟来参幕府遥望隔端城杖钺阻川涨停舟待水平岛夷宁孔棘嶂雨聿孤征仃仅昩时事君当不吝情 

　　○晚至端州口号遣怀二首 

　　峡口二十里端州半日程洪流天漠接巨浸市楼平树杪行舟过檐头宿鸟惊命觞仍散帙且复寄吾情 
　　恠道梧江发牂牁万里流凭陵摧岸谷泛滥淼山丘伫望嘉祥集何知殄气浮天心与物理茫昩可能求 

　　○清远新开峡路南岑吴公命诗纪之 

　　峡山束水半岭高鲛鳄扬威风怒号舟航颠顿莽无所漂溺民命轻鸿毛呜噫嘻峡山之险兮羊肠折版莫与并开辟以来无路行大椎控石煅以火介然坦道疑天成君不见南樯北舵日相竞夜度飞来了不惊读书高台谁勒铭神功禹迹不可绝湛湛寒江流颂声 【 余开浈峡较之飞来尤险故言之亲切】 

　　○游碧落洞漫题二首 

　　千峯翔舞粤溪滨大似羣真降紫旻星汉光摇银榜凈洞门幽对玊壸均石潭雨霁龙潜稳炼室云封鹤到频试问烟霞谁是主红尘忙杀白头人 
　　帝居谁遣紫泥封涧转峯回一百重林薄带烟横素幕石幢飞盖绕长虹丹崖翠窦延缘处玊几金龙意象中却笑凡夫无道力天阶咫尺未由通 

　　○蔡画史蓉溪写真 【 索赠久之别后方寄此作南康人名日新】 

　　海内几人善写真蔡君写真独写神有如天马遇伯乐牝牡骊黄焉足陈我昔南游见刘子知君久擅丹青美曲江邂逅君谓何杖剑从征赴淄水瞥然不见逾十年岂料重逢韶石边掀髯慰藉顾未巳写我丑貌当囱前朱袍象笏礼数异阿睹雍容神气全家人一见皆绝倒始信时名非浪传王公秉节震江右器业寻常难出手军行左右必君俱太似良方不离肘迩来又见半洲公忘势无夸五人友长笺满幅写赠言珠璧辉联亚琼玖多君无钱不谋利多君无官不慕荣酒酣适意在山水龌龊翻为君所轻兴来拿舟恣远征西楚东吴不计程诗情画意每相发笔底时看逸气横韶阳逋客鬂垂□懒拙更堪多忤时浃旬不饮三杯酒终岁不吟三首诗感君旧爱故不浅乞我新诗安得辞鱼虾蚓蛭漫拾取寄君聊慰别来思 

　　○思萱口号书赠刘生 

　　出门思母竟何知到处逢人便乞诗年少此心须易得嘱君记取白头时 

　　颍江漫稿续 

