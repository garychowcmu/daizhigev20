
叠山先生文集序
文章非辞藻要皆本于徳也徳而文则可以扶世道立纲常人之徳亦资以成欤苟徒文则辞焉尔不犹空靑水绿于世何用哉此惟宋故叠山先生文节谢公之为文无一不本于徳凿凿乎如谷粟布帛世不可无也始公仕宋适丁季世即倡大义以诋权奸提孤军以保封疆及事不济妻子弟侄并死于狱亦无顾恤宋旣替命而犹拳拳以宗社为念志欲存赵氏之孤守孤竹之操故其迟回盖有待焉奈何失身之臣不谅公之心欲假以自揜百计诱公事元力拒不起至有执公就道遂不食弥旬直抵燕京而絶呜呼公之死可谓从容就义矣世但知公之忠而不知有其孝也昔公之尊考尝倅浔以事忤董使者被劾以死曁公登第而董执政公誓不与相见竟不台叅以归日以奉毋为事务得欢心虽值丧乱辄弃妻子躳负以逃此公忠孝之徳岀于天性故其形于著述者有易诗书三传诸书行于世人皆诵之无庸议矣惟杂着诗文六十四卷藏于家屡经兵燹存者无几而予友监察御史黄君溥澄济与公同乡邑慨公之文散逸恐泯泯无传乃多方采辑得若诗若文总如千篇正其讹谬各以类归厘为十六卷间以示予曰惜乎先生之文仅此岂以少而自私乎将绣梓以传子盍叙诸予读而叹曰大钧播物罔间巨细夫以一草木之微足以识造化之理公之为文一字一语悉忠孝之所发即是足以见公之徳而能感人扵千载之下如读上程雪楼书则孰不兴夫孝而世之忌亲夺情者始见为不仁读上刘忠斋书则孰不慕乎忠而世之弃君保身者始知为不义其余诸作无一不在是所谓扶世道植纲常以成人之徳者诚有赖焉此固不可无尤不必多也虽然公以孤臣特立扵北风雨雪之间断蓬残叶几何而不危乃欲屹砥柱于中流回狂澜以东注千挫万磨愈刚愈劲则公之忠诚可以贯天地薄日月其文章留扵宇宙者上而为祥麟威鳯下而为芝草琅玕有不待是而后传夫以御史君之及此者盖其风节有得于公以之而资化本也儁以斗筲辄敢僣踰者谬持区区以附泰山之毫芒也公讳枋字君直叠山其自号文节其门人私谥也信之弋阳人其岀处大节与夫行义之详具于本传与神道碑云景泰五年甲戌岁夏六月后学庐陵刘儁克彦拜书
叠山集目录
卷之一诗
七言绝句
思亲（五首） 代上杜按察（三首） 送陈楚翁远游 寄谢叔鲁（三首） 五星 元旦阻雨（二首） 戏道士阮太虚 春日闻杜宇 谢送夏衣 谢惠楮衾 赠儒医陈西岩 桃 觅茶 赠画士刘信可（二首）
抝体
竹 扇 菊 赋松 与魏梅墅 花影 绝粒偶书（二首）
卷之二
五言八句
古诗赠相士吴楚峯 赠宋相士 求纸衾 赠相士郭少仙 送张子高归延平 送刘治中之信州
七言八句
示儿（二首） 代上张经歴 赠卜者魏易斋 题东观壁（二首） 和曹东谷韵 和叶爱梅韵 叶爱梅诗 和游古意韵 游古意诗 和毛静可韵 毛静可诗 和詹苍崖 初到建宁赋诗（一首） 魏天应和韵 蔡正孙和韵 二刘兄惠寒衣
附录七言八句
送叠山先生北行 陈逹翁建安泉石（二首） 门人王济渊道可（一首） 门人张子惠（一首）
挽叠山先生：洪平斋（一首） 赵涧邉（一首）
和道士陈天隐（三首）
卷之三
五言长篇
谢刘纯父惠木棉布 谢张四居士惠纸衾 谢客惠米线 谢人冬至送鸭酒 乞酰 谢黄禅师华严会惠供食 赠道士阮太虚何存斋
七言长篇
菖蒲歌 荆棘中杏花 赠何古梅学医 赠画梅吴雪坞 谢药 谢惠椒酱等物 谢麫 崇真院绝粒
词调
寒食郓州道中（沁春园调）
卷之四
书
上程雪楼御史书 上丞相刘忠斋书 与叅政魏容斋书 与杨石溪书
卷之五
书
与李飬吾书 与建宁路毋府判荐朱山长 与刘秀岩论诗 为蔡文节公子孙免差科书 与天师张简斋书 与道士桂武仲 荐冩神黄鉴堂 与菊圃陈尚书札
卷之六
序
送史县尹朝京序 送方伯载归三山序 送黄六有归三山序 交信录序 程汉翁诗序 重刋苏文忠公诗序 赠地理杨南川序 观音经序
卷之七
记
宁庵记 东山书院记 圆峯道院祠堂记 擎天岩记 宋辛稼轩先生墓记
卷之八
墓铭
平山先生毋制机墓铭
卷之九
说
秋旦说 江仲龙字说 鹭洲书院记跋 大学解义跋 萧氷崖诗卷跋
卷之十
启
代宗臣正启 代贺丞相正启 代干丞相免追筭功赏钱粮启 代干执政荐举启 代干上司公庇启 代干丞相迁除启 代干杜按察追索书板启 谢宋亦山惠米启 谢人惠纸衾启 谢惠醋启 贺蔡芳源判鎭为道士启
卷之十一
启状
聘启 聘定启 回定启（五） 七月请期启 回启 八月请期启 回启 九月请期启 回启 十月请期启 回启 十一月请期启 回启 十二月请期启 回启 回启（未允）
卷之十二
札
通王府尹札 通黄府判札 回主簿交代札
词
荐父靑词
颂
吾友张四居士为僧敢献善颂
卷之十三
表
贺玄天上帝生辰表（三月三日） 又 许旌阳飞升日贺表
卷之十四
疏
梅野起居疏 城隍疏 鳯林新建莲堂疏 景佑真君生辰疏 福善王生辰疏 化道衣疏 曁公圣者生辰疏 重建观音寺疏 乕溪莲社道堂修诸天阁疏 洪山庙照华严第十五会 东山白莲堂修造疏 永福堂塑佛像 仁寿堂化妆塑佛像疏 东岳庙妆塑天堂地狱阎罗像疏 白莲社经堂疏
卷之十五
文
代五显庙巫祝为还愿人放罪文 代昭懿庙巫祝为妇人还愿放罪文
附录卷之十六
上叠山先生书 叠山先生行实 文节先生谢公神道碑宋史列传 读叠山北行诗跋 祭谢叠山文 褒崇忠节奏词

叠山集卷之一 里生潭石黄溥编
绝句
△思亲五首（壬午九月寄书老母）
九十萱亲天下稀十年甘旨误庭闱临行有恳慈心喜再覩衣冠儿便归
九十萱亲天下稀吾王何在子何之倚闾旦暮无他念一片好心天得知
九十萱亲天下稀人无容力荷天慈衣冠礼乐江东聚此是痴儿奉母时
九十萱亲天下稀平生敎子欲何为楚王肯立韩公子良也归韩亦有辞
九十萱亲天下稀敎儿只诵白华诗溪氷山玉人无愧百拜慈闱喜可知
△代上杜按察三首
东南官吏欠淸风五十年来世道穷须信太平在今日人间又有杜祁公
庆暦诸公开太平选贤按察救生灵当时只有一杜杞岂若先生眞福星
万物宁无吐气时平生爱诵杜陵诗如今天下知元结六百年间再见之
△送程楚翁远游
近日人传庾岭梅南枝落尽北枝开长安旧日元无此尽是江南人送来
△寄谢叔鲁三首
红叶飘揺霜露淸去年今日正同行夜来似与君相见明月一窓梅影横
一岁思君君不来君来我去欠徘徊归时只见留诗在何日相逢畅好怀
平生结客知心少乱世逢人笑口难近日老天频送喜谁来对酒共淸欢
△五星
五纬煌煌聚在秦项王称覇沛公臣谁知四百年天下巳属寛仁大度人
△元旦阻雨二首
洪钧一转岁开端草木羣生亦喜欢安得明年此时节江东重覩旧衣冠
莫道新年贺客迟晴天暖日却相期春风只被多情苦红嫩靑新总要诗
△戏道士阮太虚
阮郞正好住天台玉女多情忍放回雨散云收一天碧薫风吹夣到瑶台
△春日闻杜宇
杜鹃日日劝人归一片归心谁得知望帝有神如可问谓余何日是归期
△谢送夏衣
南州乆客困炎歊汗浥春衫上白毛细葛含风常着看此情犹胜旧祶袍
△谢惠楮衾
吴宫金蹙鳯花绫春暖熏茏换水沉那似氷桥楮夫子满床明月解微吟
△赠儒医陈西岩
猪苓桔梗最为竒药茏书囊用有时莫把眼前穷逹论要知良相即良医
△桃
寻得桃源好避秦桃红又见一年春花飞莫遣随流水怕有渔郞来问津
△觅茶
茂绿林中三五家短墙半露小桃花客行马上多春日特扣柴门觅一茶
△赠画士刘信可二首
毛颕摧锋入墨池白云窓下展乌丝乘君袖里孤山月冩尽横斜竹外枝
谱系庭筠岀管城胸中千畒尽秋清儿童不悞挥毫意闲傍虚檐听雨声
△竹
新篁姢姢如绿玉潇然出尘澹无欲淸风明月谁主张留得此君在空谷
△扇
蒲葵也解归掌握纨素未应捐箧中莫把暗尘涴明月好驱大暑来淸风
△菊
渊明岂但隐逸人渊明素怀诸葛志淸香不独占秋天菊潭一滴三千岁
△赋松
乔松磊磊多竒节冬无霜雪夏无热根头更有千岁苓知谁可语长生诀
△与魏梅墅
义熈陶令书甲子春秋仲尼尊天王孔明汉贼不两立梁公寸念臣而皇
△花影
重重迭迭上瑶台几度呼童扫不开刚被太阳收拾去又敎明月送将来
△絶粒偶书二首
丹府金童善主家百神听命静无哗从今何必餐松栢但吸日精吐月华
龟衔甘露争先到鳯吸醴泉随后来投在太淸仙酒瓮道人日饮两三杯

叠山集卷之二 里生潭石黄溥编
五言八句
△古诗赠相士吴楚峯
世乱异人岀高者为神仙方术皆救世可知愚与贤喜君风鉴别妙处不可传着眼看福人要识太平年
△赠宋相士
堕甑看无益乘轩计亦踈忍贫吾自解过论子姑徐但得耆而艾饱观诗与书时乎一杯酒此外尽从渠
△求纸衾
避世知无地危身只信天宁持龚胜扇不着挺之绵养性真同道知心有宿縁纸衾加惠絮晴日卧云邉
△赠相士郭少仙
崇兰生深林澹泊一点芳江梅倚修竹酝藉万斛香气骨抱金玉精神贮氷霜若以色见我照红还海棠
△送张子高归延平
乱世读书少前人敎子难靑灯尝合席红叶趱归鞍梅自知春近松应耐岁寒楼高新月好后夜与谁看
△送刘治中之信州
氷玉古溪山治中今士元邦人敬文简道化望曾孙朱子书堂在东莱讲席存十年儒道晦此日喜登门
七言八句
△示儿二首
门戸兴衰不自由乐天知命我无忧大儿安得孔文举生子何如孙仲谋天上麒麟元有数人间豚犬不须愁养男不敎父之过莫视诗书如寇雠
千古兴亡我尽知一家消息又何疑古来圣哲少才子世乱英雄多义儿靖节少陵能自解孔明王猛使人悲只虞错改金根字焉用城南劝学诗
△代上张经歴
中原自古多豪杰晋国尤多贤大夫学问断无虚议论功名须有大规模臂间弓矢真良将舌底诗书笑腐儒自恨两贤相识晚不妨杯酒恣歌呼
△赠卜者魏易斋
伯阳曾着易参同夺尽阴阳造化功白玉五城人可到黄金一鼎道无穷先生救世心良苦后派多才命必通魏本大各名易显子明且为筮江东
△题东观壁（二首）
观外好看船往回观中几度见桃开常瞻紫炁靑牛去又带白云黄鹤来天地无情搔短发古今多变付残杯醉中尚有醒时眼不信玉山人可推
老树犹能识道回好怀长对碧天开靑山绿水何人管明月淸风要我来少日曽闻黄石敎平生几掷左慈杯道兄惯见人间事快抱棊枰信手推
△和曹东谷韵
万古纲常担上肩脊梁铁硬对皇天人生芳秽有千载世上荣枯无百年此日识公知有道何时与我咏游仙不为苏武即龚胜万一因行拜杜鹃
△和叶爱梅韵
道逢患难正当行礼食从来孰重轻绿鬂行蔵堪检点白头去就要分明了知死别如龚胜未必生还似子卿纬地经天文不丧许君独擅大声名
*后土茫茫两屩行纲常事重此身轻大江有士一人半千载见君双眼明俯仰元无愧今古英雄何必尽公卿早知莫买成都卜省得人知大隐名 右叶爱梅诗
△和游古意韵
死易程婴岂不知十年死后未为非文辞未必改秦甥（左传瑕吕饴甥说秦穆事）敲朴徒能抱御衣无志何劳悲庙黍（此言离黍一诗忠矣然畧无兴周之志与文侯之命辞气相似曾不如秦无衣之有志也）得仁更不食山薇（余幼受敎先人武王太公周公一闻扣马之諌旣杀纣心焦然不宁君臣合谋惟有兴灭继絶以谢天下以系人心故立武庚为殷王尽有商畿内之地姑命三叔以监之其王者位号尚如故与周并立至三监挟淮夷叛始杀武庚始降王为公黜殷命而封微子于宋故周书曰用告商王孔子序书曰成王旣黜殷命杀武庚命微子启代殷后可见前此殷命未絶殷王如故伯夷虽采薇西山见周家能悔过迁善虽死无怨并薇蕨不食而死之故孔子曰求仁而得仁又何怨先君子云此说闻之韩涧泉解论语）儒冠有愧一厮养（见史记汉书武臣张耳陈余传）何忍葵心对落晖
*满腔忠孝有天知不管人间事巳非万里乾坤双草屦百年身世一麻衣行蔵自信床头易卧病惟飡陇首薇倘过宗周见离黍几多新泪向残晖 右游古意诗
△和毛静可韵
孟韩相慕乆悬悬恨不论诗早十年吾道不行知有命斯文将丧更由天此生何恨为龚胜来世谁能知少连不信无人扶宇宙是邦豪杰巳林然
*一襟书传日星悬湖海声名五十年事不求知惟此理文之未丧岂皆天人方惊怪欧阳子我独悲伤鲁仲连看镜倚楼秋巳暮风巾霜屦重依然 右毛静可诗
△和詹苍崖韵
八闽英杰盛如林安得三忠存至今旧俗风流千载事精忠大义一般心早知平陆风波恶何必巅崖云雾深此日脊梁非鐡硬小颜拳爪定相侵（谓云峯起义）
△初到建宁赋诗一首
魏参政执拘投北行有期死有日诗别妻子良友良朋
雪中松栢愈靑靑扶植纲常在此行天下乆无龚胜洁人间何独伯夷淸义高便觉生堪舍礼重方知死甚轻南八男儿终不屈皇天上帝眼分明
*迭翁老师将有行赋诗言别纲常九鼎生死一毛慷慨激烈高风凛然真可以廉顽立懦天应足患痼疾莫能往饯回视后山之送彼翁为有媿矣斐然拜和未知能彻师听否临风凄断
万迭靑山只么靑从容时止又时行斯文未丧予何畏举世随流我独淸日月精忠今古在丘山道义死生轻吾翁铁脊文翁侣无愧渊明与孔明/先生心事炳丹靑頋影何曾愧独行商岭芝能如橘隐首阳粟不似薇淸纲常正要身扶植出处端为世重轻安得寒泉来会宿参同极论到天明 右门人建安梅埜魏天应和韵
*迭翁老师因行赋诗读其辞而见其心天地鬼神昭布森列不可诬也为之感慨激烈正孙辱在师门弟子之軄敢不拜一语以激扬先生之义气用韵斐然
山色愁予渺渺靑平生心事杜鹃行霜饕雪虐天终定岁晚江空水自淸肩上纲常千古重眼前荣辱一毫轻离明坤顺文箕事此是先生素讲明 右门人蒙斋蔡正孙和韵
△辞洞斋华父二刘兄惠寒衣
离罗内阱何损麒麟反君事雠忍为狗彘凡劝吾入燕吐胸中不平而后死者皆非忠于谋人者也南八男儿死尔不可为不义屈岂敢曰将以有为乎平生学问到此时要见分明辱惠寒衣义不当受大颠果聪明识道理胸中无滞碍何必受昌黎先生衣服为别耶小诗写心谩发一笑
平生爱读龚胜传进退存亡断得明范叔绨袍虽见意大颠衣服莫留行此时要看英雄様好汉应无儿女情只愿诸贤扶世敎饿夫含笑死犹生
附录
七言八句
*送叠山先生北行
流落﨑岖十二年几回洒血杜鹃前一双芒屦乾坤窄万古丹心日月悬桉上灵龟元不食樊中孤鹤且安眠逃名不得名终在行止非人亦有天
*又陈逹翁建安泉石
孤忠不忘绣衣时跣足徉狂老乱离鹦鹉可能逃圈网麒麟能肯受鞭覊半生苦被名相误万里甘将死自期今日如公能有几此身无媿作男儿
*送叠山先生北行
希夷何意出山中心事当年汉卧龙行止但慿天作主别离初不泪沾胸定知晚菊能存节未必寒松肯受封大义昭明千载事前程尽更好从容 右门人王济渊道可
*打硬修行三十年如今证验做儒仙人皆屈膝甘为下公独高声骂向前此去好慿三寸舌再来不直一文钱到头毕竟全淸节留取芳名万古传 右门人张子惠叔仁
*挽叠山先生 洪平斋
千古精忠日月光恨无麟笔冩堂堂还家耻作梁江总辟榖谁知韩子房后死十年应有待轻生万里故非狂有儿可拾江邉骨须信人亡道不亡
*又 赵涧边
西山东海莫容身芒屦萧萧万里尘去住更无寛岁月死生惟有一君亲丹心故国红云冷白骨他乡塞草春不是回头春巳暮至今犹说似痴人
△和道士陈天隐三首
明知儒道本同流未了因縁不自由紫府寥阳随念到红尘辛苦几时休精神尝与天来往躯殻不知谁滞留穹壤岂无陆修静知君认得故吾不
岂不逍遥自采真世间何地可容身碧潭秋月元无物丽日祥风只爱春天上尽多知巳友尘中安得见心人赤虬一跃蓬莱近又恐丹丘有宿因
学道无魔道不成神人得计是无名光风自觉长潇洒明月何曾有死生早悟梅山难养性何如福地别寻盟梅花香里堪聮句莫笑人间石鼎鸣

叠山集卷之三 里生潭石黄溥编
五言长篇
△谢刘纯父惠木绵布
嘉树种木绵天何厚八闽厥土不宜桑蚕事殊艰辛木绵收千株八口不忧贫江东易此种亦可致富殷奈何来瘴厉或者畏苍旻吾知饶信间蚕月如岐邠儿童皆衣帛岂但奉老亲妇女贱罗绮卖丝买金银角齿不兼与天道斯平均所以木绵利不畀江东人避秦衣木叶矧肯羞悬鹑天下有元德孔融愿卜邻绨袍望不及共裘志自仁赠我以两端物意皆可珎洁白如雪积丽宻过绵纯羔缝不足贵狐腋难拟伦絺纩皆作贡此物不荐陈岂非神禹意隐匿遗小民诗多草木名笺疏欲谆谆国家无楚越欲识固无因剪裁为大裘穷冬胜三春拜嘉重感激触物尤酸辛吁嗟彼寒谷邹律今不神三宫坐穹庐雨雪或十旬安得遗此惠飞到君王身塞上寒堕指挟纩谁为温人各赐两端费银二万斤大军四十万谈笑却胡尘感君道义交何异骨肉亲可与知者道众人笑且嗔玉案未能报琼琚情则真春秋二百年币交几君臣季札有赠好千古尚如新
△谢张四居士惠纸衾
何年捣玉楮莹洁无滓垽淸兴厌纯绵安有尘可振夜卧白昼中氷雪心不紊夣觉梅花香炉红絶烟煴疑到玉皇前俯视日月晕人间绮罗帐何异锦覆粪吾慕忍寒人从师游鲁邻爵禄不可辞高举巳在汶独怜无褐民茅檐冻欲偾大裘正万丈徳心欠广运天下皆无寒孔孟有素藴愿与物为春衾铁吾不愠以君志趣高惠我无俗韵缟带报纻衣侨札真契分
△谢人惠米线
玉粒百谷王有功满人寰舂磨作琼屑飞雷落九关翕张化瑶线弦直又可弯汤镬海沸腾玉龙自相扳银涛衮雪浪岀没几漩澴有味胜汤饼饫歌不愁癏包里数十里莹洁无点班兴师远持糒此物正可颁千万一日饱不费金数锾长安权贵人五鼎靳笑颜玉食过九重恨无土字皈岂知有琼糜天雨到市阛愿献空峒帝马迷龙难攀
△谢人冬至送鸭酒
阳复且闭关万物畏坤含双鳬飞天外鹜食何贪婪儒道又一泰十年乱愈餤谁家读书堂庭阶无靑藫此时谈诗书莲经提鱼篮平生太玄文知者无一谭之子爱野鹜骥驹舞两骖厚颜酒食馔不猎悬鹑鹌寒威甚毒矢三杯胜七{金函}烂醉寻梅花登峯吾尚堪
△乞酰
平生忍酸寒鼻吸醋三斗先民耻乞字乞酰良可丑卖鸡买鱼烹鸡鱼谁舎取将为水晶鲙聊恱苦吟口主人曰无酰调和只宜酒一夜严霜寒池氷坚可扣谁知酒不氷流斯鱼可走旁观粲然笑易牙知此否始知五味和醎酸必相有提壷我有求君瓮肯发瓿宿诺惠未来望梅渴巳乆似闻君醸酰巧心岀杨柳杨柳属他人膓断香山叟举瓢酌酰时又忆玉纎手一顾一心酸泪珠满翠袖此亦人至情何不告朋友古人有乞浆得酒意愈厚又恐酒俱来太岁正在酉（时乙酉岁）
△谢黄禅师华严会供食
十兆九万拜求道心如惔毗卢顶上珠直欲一手探天厨送谁馔众腹岂敢贪君有维摩心作蠒怜呉蚕八万四千供只湏丈室凾昔我闻晨锺今载草堂栅流年急如梭长歌愧僊蓝勇寻赵州关何畏白髪鬖愿为护法轮金甲持长锬又恐回道人晚遇黄龙南
△赠道士阮太虚何存斋
六道四生苦何人不烦恼官人自做官道人自修道相逢不下马各自寻蓬岛前生非亲契今生如何好本来无因縁安得有果报来非人捉来到是天送到我若不呈丑道敎一齐倒春风縳不住秋月蚀愈皎莫登时贵门谈天恨欠早对面不相识开口便激恼譬如弄杂剧徒取傍人笑道我是风颠知我已明了莫愁我饥渴天厨食自饱真宰善解家未敢与人道
七言长篇
△菖蒲歌
有石竒峭天琢成有草夭夭冬夏靑人言菖蒲非一种上品九节通仙灵异根不带尘埃气孤操爱结泉石盟明窓凈几有宿契花林草砌无交情夜深不嫌淸露重晨光疑有白云生嫩如秦时童女登蓬瀛手携绿玉杖徐行瘦如天台山上圣贤僧休粮絶粒孤鹤形劲如五百义士从田横英气凛凛磨靑冥淸如三千弟子立孔庭回琴点瑟天机鸣堂前不入红粉意席上常听诗书声恠石筱簜皆充贡此物舜庙当共登神农知巳入本草灵均蔽贤遗骚经幽人躭翫发仙兴方士服饵延修龄彩鸾紫鳯琪花苑赤虬玉麟芙蓉城上界真人好淸凈见此灵苗当大惊我欲携之朝太淸瑶草不敢专芳馨玉皇一笑留香案锡与有道者长生人间千花万草尽荣艶未必敢与此草争高名
△荆棘中杏花
墙东荒蹊抱村斜荆棘狼籍盘根芽何年丹杏此留种小红濈濈争春华野人惯见谩不省独有诗客来咨嗟天真不到铅粉笔冨艶自是宫闱花曲池芳径非宿昔苍苔浊酒同天涯京师惜花如惜玉晓檐卖彻东西家杏花看红不看白十日忙杀游春车谁家园里有此树郑重巳着重帏遮阿娇新宠贮金屋明妃远嫁愁淸笳落花萦帘拂床席亦有飘泊沾泥沙天公无心物自物得意未用相陵夸黄昏人归花不语惟有落月啼栖鸦
△赠何古梅学医
永州何仙药最灵神丸能溃邕州城广西两道再淸平百万赤子荷更生笙鹤一去三百年东南忽变为腥膻为血为肉生灵苦在者疮痍何日痊上界真人有同性不学神仙学孔孟有术医国无人知要为吾民救微命察脉肥瘠韩子精论疾阴阳子产明神功端不让思邈古道依然如宋淸得钱卖药少取利无钱乞药喜舍施好客来时入酒炉无朋终日阅书市忆昔民生三皇前下寿无疾享百年神人妙用不可见本草灵素犹有传古云医不通三书世上断不服其药如君胸中有炎黄冷笑三书尽糟粕我闻上帝最好生活人功多朝玉京请看岐臾至陶葛神仙多是良医成东南干戈二十秋人无贫富眉长愁千人幸有一人在到处呻吟无歌讴遗黎若要家平康但愿良医自天降不龟手药有灵时好看良医作良相
△赠画梅吴雪坞
吴君雪坞善画梅竹胸次爽豁所交多贤人梅竹其所好雪坞其所居穹壤间如有五更风雪夜当门独立人必能知吴君之不凡矣广信谢枋得赠之诗曰
冷凝寒极雪漫漫天下无人知袁安起来门前问梅竹吾友可以话岁寒岁寒心膓似鐡石不与万木同摧残有时醉中画梅竹洪钧只在掌握间人生莫与天争巧上帝一见开笑颜八极俗物不足道千年陈人无可观谁人奈得此雪过春风去后终湏还千红万紫争烂熳梅竹携手隐空山皋陶庭坚不祀苦程婴杵臼存孤难岂无当门独立者五更风雪不相干上帝慈仁须动念醒来红日上三竿
△谢药
雪深不能镵黄精天寒不能劚茯苓瑶草共食何日长还丹独炼何时成如来怜我似鹤形指挥龙树露神灵佛无老死无生灭何用劳我以长生
△谢惠椒醤等物
堇茶易地味不甘姜桂到老性愈辣人言申椒能变化我见苾芬终不灭古来郊庙荐徳馨此物气味通神明开口一笑露眼睛望君点化佛先成
孔子爱食蔬菜羮羮中无醤必不食先生执醤馈高年此味珎羞岂易得瓶中有粟岂过望谁怜陶令分嘉饷喜君不作无发人免得东坡借擂醤
△谢麫
丰年自古说来牟四月麦熟胜秋收天厨送食不待求有麫{食不}饦吾何忧安得化身为儿童戏沙作面可报荅授记或为阿育王请铸八万四千塔
△崇真院絶粒偶书付儿熈之定之并呈张苍峰刘洞斋华甫
西汉有臣龚胜卒闭口不食十四日我今半月忍渴饥求死不死更无术精神常与天往来不知饮食为何物若非功行积未成便是业债偿未毕太淸羣仙宴会多鳯箫龙笛鸣瑶瑟岂无道兄相提携骑龙直上寥天一
△寒食郓州道中（沁春园调）
十五年来逢寒食节皆在天涯叹雨濡露润还思宰柏风柔日媚羞看飞花麦饭纸钱只鸡斗酒几误林间噪喜鸦天笑道此不由乎我也不由他
鼎中炼熟丹砂把紫府淸都作一家想前人鹤驭常游綘阙浮生蝉蜕岂恋黄沙帝命守坟王令修墓男子正当如是邪又何必待过家上塜昼锦荣华

叠山集卷之四 里生潭石黄溥编
书
△上程雪楼御史书
十月朔日丁忧人谢枋得稽颡再拜奉书于雪楼御史中丞相公执事大元制世民物一新宋室孤臣只欠一死某所以不死者以九十三岁之母在堂耳罪大恶极获谴于天天不剿厥命而夺其所恃以为命先妣以今年二月二十六日考终于正寝某自今无意人间事矣礼曰伤哉贫也生无以为养死无以为塟某幼读此书何知其苦乃今身履之而后痛楚不能禁某三十一而入仕五十一而休官平生实歴不满八月俸禄无一毫归家养亲已不可言孝矣惟黾勉送死或可以少赎前过亲丧在浅土贫不能礼塟苫块余息心死形存小儿傅到郡县公文乃知○○欲求至诚无伪以公灭私明逹治体可胜大任之才执事荐士凡三十贱姓名亦玷其中执事将隆旨督郡县以礼聘召有愿应诏者以资币厚遣乘传上京弓旌招贤轮帛迎士此礼不见于天下乆矣岂非淸明一盛事乎有志经世者孰不兴起惜乎求异才而及某非其人非其人贻笑于天下取讥于后世非夣卜求贤之初意也扬善者顺天荐贤者报国执事为君谋亦忠矣自燕京至上饶五千里当执事荐士时岂知某有毋之丧衰绖之服不可入公门草土之衘不可彻殿陛姓名不祥者不可辱古灵荐藁也稽之古礼子有父母之丧君命三年不过其门所以敎天下之孝也解官持服在大元制典尤严自伊尹傅说之后三千年间山林匹夫辞烟霞而依日月者亦多矣未闻有冒哀匿服而膺币聘者传曰求忠臣必于孝子之门为人臣不尽孝于家而能尽忠于国者亦未之有也某亲丧未克塟持服未三年若违礼背法从郡县之令顺执事之意其为不孝莫大焉○○以道徳仁义治天下取士必忠孝人有不塟其亲而急于得君者人心何在天理何在非圣君贤相所忍闻也且夫至诚无伪以公灭私明达治体可胜大任三代而下真足当此选者惟诸葛孔明一人孔明居隆中执事生古郢皆荆楚竒才也孔明未遇时立心制行必有大过人者襄阳耆旧能言之此执事所熟闻亦执事所愿学今天下果有人物髣髴孔明者乎有斯人应斯诏固世道之福亦儒道之幸光岳之气乆裂者未全六经之道乆微者未昌置八纮罗六合以求才老者怯而不可用壮者狂而不可信少者未成才而不可得姑取吉人善士以和光同尘当馈可无思拊髀可无叹野史记之曰甚哉上下之相蒙也此岂○○所乐哉此岂执事所愿哉语曰人岂不自知某自知不才乆矣亡国之大夫不可以图存李左车犹能言之况稍知诗书颇识义理者乎某之至愚极闇决不可以辱召命亦明矣当执事荐士时特不知某有毋之丧耳倘知之必不以不祥姓名渎旒冕执事岂不闻前朝之事乎淳佑甲辰丞相史嵩之父没天子诏起复嵩之虽不来大学生呌阊阖而攻之其词曰天子当为国家扶纲常为天地立人极夺情非令典起复非羙名朝臣惟徐忠公元杰上疏主正论力劝君父宜令嵩之终三年丧人心天理不可泯灭此嵩之所以寿终吉宋之所以幸存三十年也咸淳甲戌而后不复有礼法矣贾似道起复为平章文天祥起复为帅阃徐直方起复为尚书陈宜中起复为宰相刘黻起复为执政饶信斗筲穿窬之徒鑚刺起复不可胜数三纲四维一旦断絶此生灵所以为肉为血宋之所以暴亡不可救也岂非后车之明鉴乎忠臣论事必识大体君子取人先观大节执事不可称匪其人而孤○○求才之意某不可进不以礼而误执事知人之明不待智者而知之矣为人子止于孝为人臣止于忠某不能为忠臣犹愿为孝子传曰君子成人之羙不成人之恶执事能亮某之心使某幸而兔不孝之名是成我者之恩与生我者等也某家在弋阳执事侨寓旴江相望二百余里当徒跣以谢门墙惟服色凄惨不可以谒达官贵人敢以书白于侍御者语曰士屈于不知已而伸于知已执事岂不闻某为江南一愚直人乎人无所不至惟天不可欺某所以发露真情而不暇文饰其辞者亦恃执事必知已也不备某稽颡再拜
△上丞相刘忠斋书
七月吉日门生衰绖谢枋得谨斋沐裁书百拜托友人吴直夫献于内相尚书大丞相国公忠斋先生钧座惟天下之仁人能知天下之仁人惟天下之义士能知天下之义士贤者不相知多矣能灼见三俊之心者必圣人也某自壬戌以后小夫竿牍不至门墙者二十七年孰不以为简先生曰斯人也非简我也必爱我也今天下能知某之心者孰有过于先生乎事有当言而不言则非所以酬知已某敢不避诛斥而僣言之君子之所为必非众人之所识汤可就桀亦可就必道义如伊尹者能之伯夷柳下惠不能也佛肸召可往公山弗扰召可往必圣神如孔子者能之曾颜闵不能也传曰人各有能有不能先生之所能某自知某必不能矣○○本无灭宋之心郝奉使将命来南欲使南北百万亿苍生同享太平之乐至仁也只此一念自足以对越上帝贾似道执国命十六年欺君罔上误国残民其恶不可一二数拘行人负岁币满朝无一人敢言其非兵连祸结亡在旦夕满朝无一人敢声其罪善类亦可自反矣天怒于上人怨于下国灭主辱理固宜然天实为之人岂能救之哉○○之礼三宫亦可谓厚矣○○保全亡国之臣亦可谓有恩矣江南无人才未有如今日之可耻春秋以下之人物本不足道今可求一人如瑕吕饴甥程婴杵臼厮飬卒亦不可得矣先生少年为伦魁晚年作宰相功名富贵亦可以酬素志矣奔驰四千里如大都拜见○○岂为一身计哉将以问三宫起居使天下后世知君臣之义不可废也先生此心某知之天地鬼神知之十五庙祖宗之灵亦知之众人岂能尽知之乎师友之相知古今寜几人哉事有可效忠于淸朝者某不可不言先生亦不可不察近覩路县及道录司备奉尚书省指挥江淮行省叅知管公将旨来南根寻好人根寻不觑面皮正当底人此令一下人皆笑之何也江南无好人无正当人乆矣谓江南有好人有正当人者皆欺○○也何以言之纣之亡也以八百国之精兵不敢抗二子之正论武王太公凛凛无所容急以继灭兴絶谢天下殷之后遂与周并立使三监淮夷不叛则武庚必不死殷命必不黜殷之位号必不夺微子亦未必以宋代殷而降为上公也多士多方依依然不忘旧君者三十年成王周公以忠厚之心消其不平之气曰商王士曰有殷多士曰殷逋播臣未敢以我周臣民例视之太平君相待亡国臣民何如此其厚也岂非殷之旧国故都犹有好人犹有正当人乎唐人哀六国之灭者也妃嫔媵嫱王子皇孙辞楼下殿辇来干秦朝歌夜弦为秦宫人至今读者犹恻楚六国臣子无一痛心刻骨亦可谓无人矣楚怀王不过一至愚极闇之主耳播弃忠直信任奸邪送死咸阳无足哀者楚人乃怜之如悲其亲戚岂不曰楚本无罪不过弱而不能自立耳楚灭矣义陵一邑惓惓于旧君者惟一心扶老携幼肥遯桃源后六百年儿孙尚不与外人相接以秦皇帝之威灵蒙恬蒙毅之智勇岂不能尽执楚人而拘之天常民彛不可泯灭姑留此軰以劝吾忠臣义士可也岂非楚之旧国故都犹有好人犹有正当人乎女真之破汴京也刼二帝据中原土地人民皆其有矣粘罕多智人也知地广人稠未易心服一读马伸秦桧议状为之动心变色亟思一筞处之尔后南北战者六七年女真之待二帝亦惨矣宋之臣子不敢置两宫扵度外也今年遣使祈请明年又遣使祈请今年遣使问安明年又遣使问安一使死于前一使继于后王伦一市井无赖狎邪小人耳谓梓宫可还太后可归诸君子切齿怒骂终则二事皆符其言行人洪忠宣拘留燕山开门授徒室燃敬其忠信诚悫一日问之曰天下何时可太平忠宣曰息兵飬民则太平又曰何如则可以息兵飬民忠宣读孟子齐宣王问诸侯救燕一章以对和声琅诵曰天下固畏齐之强也今又倍地而不行仁政是动天下之兵也又读孟子乐天畏天一章曰小国能畏天大国能顺天室燃曰善哉善哉吾计决矣曾几何时宻授秦桧以江南称藩国纳岁币之说而息兵飬民矣女真自丁未以后安处中原享国百有八年而宋自戊午至甲午偷安江南者九十七年非秦桧之功皆洪忠宣读孟子劝室燃之力也岂非江左臣子犹有好人犹有正当人乎以某观之江南无好人无正当人乆矣求好人正当人于今日尤难某江南一愚儒耳自景定甲子以虚言贾实祸天下号为风汉先生之所知也昔岁程御史将旨招贤亦在物色中旣披肝沥胆以谢之矣朋友自大都来乃谓先生以贱姓名荐朝廷过听遂烦旌招某乃丙辰礼闱一老门生也先生误以忠实二字褒之入仕二十一年居官不满八月断不敢枉道随人以辱大君子知人之明今年六十三矣学辟谷飬气已二十载所欠惟一死耳岂复有他志自先生过举之后求得道高人者物色之求好秀才者物色之求艺术人者物色之奔走逃遁不胜其苦中书行省魏叅政之言勒令福建有官不仕人呈文慿根脚者又从而困辱之此非先生之赐而何然先生岂有心于害某哉大抵朝廷一畨求贤不过为南人贪酷吏开一畨骗局趂几锭银钞欺君误国莫大焉今则道录司备叅政管公将隆旨根寻好人不觑面皮正当人又物色及某矣某断不可应聘者其说有三一曰老母年九十三而终殡在浅土贫不能备礼则不可大塟妻子爨婢以某连累死于狱者四人寄殡丛冡十一年矣旅魂飘飘岂不怀归弟侄死国者五人体魄不可寻游魂亦不可不招也凡此数事日夜关心某有何面目见先生乎此不可应聘者一也二曰有天下英主必能容天下之介臣微介臣不能彰英主之仁微英主不能成介臣之义某在德佑时为监司为帅臣尝握重兵当一面矣蒯通对高祖曰彼时臣但知有齐王韩信不知有陛下也滕公说高祖曰臣各为其主季布为项羽将而尽力乃其职耳项氏臣可得而尽诛耶某自丙子以后一解兵权弃官逺遁即不曽降附先生岀入中书省问之故府宋朝文臣降附表即无某姓名宋朝帅臣监司寄居官员降附状即无某姓名诸道路县所申归附人戸即无某姓名如有一字降附天地神祗必殛之十五庙祖宗神灵必殛之甲申岁○○降诏赦过宥罪如有忠于所事者八年罪犯悉置不问某亦在恩赦放罪一人之数夷齐虽不仕周食西山之薇亦当知武王之恩四皓虽不仕汉茹商山之芝亦当知高帝之恩况羮藜含粝于〇○之土地乎〇〇之赦某屡矣某受○○之恩亦厚矣若效鲁仲连蹈东海而死则不可今旣为○○之游民也庄子曰呼我为马者应之以为马呼我为牛应之以为牛世之人有呼我为宋逋播臣者亦可呼我为大元游惰民者亦可呼我为宋顽民者亦可呼我为○○逸民者亦可为轮为弹与化徃来虫臂鼠肝随天付予若贪恋官爵昩于一行纵○○仁恕天涵地容哀怜孤臣不忍加戮某有何面目见○○乎此不可应聘者二也某受太毋之恩亦厚矣谏不行言不听而不去犹愿勉竭驽钝以报上也太毋轻信二三执政之谋挈祖宗三百年土地人民尽献之○○无一字与封疆之臣议可否君臣之义亦大削矣三宫北迁乃自大都寄帛书曰吾已代监司帅臣具姓名归附宗庙尚可保全生灵尚可救护三尺童子知其必无是事矣不过绐群臣以罢兵耳以宗社为可存以生灵为可救阳绐臣民以归附此太母之为人君自尽为君之仁也知宗社不可存生灵不可救不从太母以归附此某为人臣自尽为臣之义也语曰君行令臣行志又曰制命在君制行在臣大臣者以道事君不可则止孔子尝告我矣君臣以义合者也合则就不合则去某前后累奉太毋诏书并不回奏惟有缴申二王乞解兵权尽纳岀身以来文字生前致仕削籍为民遯逃山林如殷之逋播臣耳闻太毋上仙乆矣北向长号恨不即死然不能寄一功徳疏如任元受故事今日有何面目捧麦饭洒太毋之陵乎此不可应聘者三也今朝廷欲根寻好人不觑面皮正当底人某决不可当此选先生若以三十年老门生不背负师门为念特赐仁言为某陈情于江淮行省叅知管公愿移关诸道路县及道录司不得纵容南人贪酷吏多开骗局胁取银钞重伤国体大失人心俾某与太平草木同沾圣朝之雨露生称善士死表于道曰宋处士谢某之基虽死之日犹生之年感恩报恩天实临之司马子长有言人莫不有一死死或重于太山或轻于鸿毛先民广其说曰慷慨赴死易从容就义难先生亦可以察某之心矣干冒钧严不胜恐惧战栗之至
△与叅政魏容斋书
九月吉日前宋逋播臣○○游民谢某谨斋沐顿首致书于大叅政公阁下大元制世民物一新宋室逋臣只欠一死上天降才其生也有日其死也有时某愿一死全节乆矣所恨时未至耳〇○慈仁如天不妄杀一忠臣义士虽曰文天祥被奸民诬告而枉死后来冤状明白奸民亦正典刑其待亡国之逋臣可谓厚矣某虽至愚极蒙岂不知恩所以宁为民不为官者忠臣不仕二君烈女不事二夫此天地间常道也有伊尹之道有伊尹之志则何事非君何使非民若伯夷柳下惠则自知不能为伊尹决不敢学伊尹矣自丙戌程御史号雪楼将隆旨宣唤之后今苐五次蒙〇〇以礼招徕上有尭舜下有巢由上有成汤下有随光上有周武下有夷齐某所以效虞人之死而不往愿学夷齐之死而不仕者正欲使天下万世知○○之量可与为尧舜可与为汤武能使谢某不失臣节视死如归也兹蒙大叅相公拘管周先生道院日夜劳动录事司吏卒十余人及坊正屋主监守岂不忧某之逃走耶某是男儿死即死耳不可为不义屈何必逃走大叅相公忧虑亦大劳矣先民有言慷慨赴死易从容就义难某兹蒙大叅相公缧绁而到大都以缞绖见留忠齐诸公且问诸公容一谢某听其为大元闲民于大元治道何损杀一谢某成其为大宋死节于大元治道何益只恐前误大宋后误大元上帝监观必有报应诸公自无面目立于天地间某毋丧未塟据礼经不可除服只当缞绖见公卿凶服不可入君门○○有命当歴冩江南官吏贪酷生灵愁苦之状作万年书献陛下一听进退忠臣不事二君烈女不事二夫此某书中第一义也某自九月十一日离嘉禾即不食烟火今则并勺水一果不入口矣惟愿速死与周夷齐汉龚胜同垂靑史可以愧天下万世为臣不忠者兹蒙颁赐仰见礼士之盛心某闻之食人之粟者当分人之忧衣人之衣者当任人之劳乘人之车者当载人之难某旣以死自处度此生不能报荅恩遇矣义不敢拜受所有钧翰台馈事件尽交还来使回纳使帑外郎又传钧旨云欲访问某何事某初志亦愿效一得之愚今则决不敢矣鲁有公甫文伯死其毋敬姜不哭室老曰焉可有子死而不哭者夫其毋曰孔子圣人也再逐于鲁而此子不能从今其死也未闻有长者来内人皆行哭失声闺中自杀者二此子也必于妇人厚而于长者薄也吾所以不哭君子曰此言岀于毋之口不害其为贤毋也若岀于妇人之口则不兔为妬妇矣言一也所居之位异则人心变矣某义不岀仕者也今虽有忠谋竒计则人必以为妬妇矣恐徒为天下所笑惟相度容之干冒钧严不胜悚栗
△与杨石溪书（名以成字习之石溪号也白石人）
枋得云卧空山犹有雪夜思袁安者高谊今所无也执事共学宁几时问遗数至仆亦可以愧矣施者犹未厌君子固过于厚乎宋朝盛时文章家非一人欧苏起遐方僻壤以古道自任发为词华经天纬地天下学士皆知所宗隐然挈宋治于两汉之上七十年来文体卑陋极矣天运循环必有作者是不难亦为之而巳矣枋得颇有兴起斯文之意倡而无和言而莫听近来始得张伯大与习之兄弟能卓然自立不从俗浮沉岂特时文当为天下雄今之同志即后之同传枋得深有望焉惜乎相聚之日浅所愿切磋讲究者十未二三私怀如有欠执事乃以为徳何邪

叠山集卷之五 里生潭石黄溥编
书
△与李飬吾书
某惟祖宗于舎选擢伦魁视进士上三恩数尤渥赐袍笏大成殿下即日授国子录升崇化堂与两司成众学官序爵而坐不待亲民而入朝固以执政宰相望之矣后虽渝初意失旧法西涧七年给札亦未为迟执事坐炉亭时声名赫赫震京师诸老先生恨识面之晚岀场屋以程文示同志皆心降辞服推让为第一登名日果巍然冠羣英七年三优如执左契科目由人重谁不以西涧芳躅期之恬退六年仅得一学官在外为漕司掾人皆曰不才宰相必不能容天下第一流人物当以飬吾进退去就觇之陆宣公有言兴王之良佐皆是季世之弃才飬吾不屈节受穹官于陈宜中留夣炎刘黻柄国之时吾知天地祖宗之意已有所属宇宙大变一世无全人饶信持文之士勇为乱臣贼子者尤众少康逃匿有仍氏者四十年宣王逃匿召公家者十有四年夏周诸侯公卿大夫背叛者不见于史筞是何三代忠臣之多也飬吾洁身全节扵深山宻林间屹然如黄河之有砥柱先儒谓世有非常之变天必豫出非常之人以拟之吾扵是有望矣艺祖皇帝最重读书人天地折缺之余正望其整顿人极倾颠之际正望其扶持在天之灵想亦不能忘情也子房不能存韩而归汉孔明不能兴汉而保蜀君子怜之今日之事视二子尤难愚公移山精卫填海取讪笑于腐儒俗吏鄙夫庸人固宜程婴杵臼药毅申包胥果何人哉天地间大事决非天地间常人所能办使常人皆能辨大事天亦不必产英雄矣夷狄不可为诸夏之王古今未有絶正统之时使君臣上下同一豺狼蛇豕之心而可立国秦始皇隋文帝必不再世而亡矣使五帝三王自立之中国而终为戎狄所灭使君无桀纣幽厉之恶而一废不复兴少康宣王东周蜀汉之事皆不可信矣人力终有穷天道终有定壮老坚一节终始持一心吾独扵飬吾有望某尝有言人可回天地之心天地不能夺人之心大丈夫行事论是非不论利害论逆顺不论成败论万世不论一生志之所在气亦随之气之所在天地鬼神亦随之愿飬吾益自珍重儒者常谈所谓为天地立心为生民立极为去圣继絶学为万世开太平正在我軰人承当不可使天下后世谓程文之士皆大言无当也
△与建宁路毋府判荐朱山长
知公度量足以翕受一世之人物敢以士献朱文公之后能世济其羙者亦罕矣四方善类几年长太息某客闽十三年所交朋友能读四书者尽多求其明辨力行真践实履果无愧文公四书之敎者惟泳道朱公沂一人癸未年初识之逆旅中状貌与文公无异揖而问其姓字则文公曾孙也听其议论觇其志趣絶似西北人无一点江南时文气习遂为莫逆交毎岁或一相会观其论古今人物高下国家兴废善类仕止乆速之故扫尽华叶独存根株使其老为太平民正谓胡瑗嘉佑真讲官也生不逢时可为浩叹乙亥巳前侍从监司太守以遗逸荐者众矣泳道皆不应聘某问其故则曰吾家如侍郎在总领鉴畿漕秘撰（浚）非不遇贤宰相以文公之故穹官膴仕如取诸寄终为一俗吏既无补于世道徒有沗于家声此某所深愧也所以用力文字与郡国荐名必由科举奋身者愿一洒从祖从叔从兄之耻使文公之道取信于万世也天耶命耶今何言哉某闻而悲之惟诵努力加飡饭无事长相见两句以相勉今在建安书院与释菜愿梅庵枉驾访之延至门下与之谈论必有以契盛心者若信其非江南时文气习则愿以建安武夷书院山长或提督官待之亦扶持世道兴起斯文第一义也
△与刘秀岩论诗
诗于道最大与宇宙气数相关人之气成声声之精为言言巳有音律言而成文尤其精者也凡人一言皆有吉凶况诗乎诗又文之精者也某辛未年为陈月泉序诗云五帝三王自立之中国仁而巳矣中国而不仁何以异夷狄理之变气亦随之近时文章似六朝诗又在晚唐下天地西北严凝之气其盛于东南乎当时朋友皆笑之言幸而中此说有证先人受敎章泉先生赵公涧泉先生韩公皆中原文献说诗甚有道凡人学诗先将毛诗选精深者五十篇为祖次选杜工部诗五言选体七言古风五言长篇五言八句四句七言八句四句八门类编成一集只湏百首次于文选中选李陵苏武以下至建安晋宋五言古诗乐府编类成一集次选陶渊明韦苏州陈子昻柳子厚四家诗各类编成一集次选黄山谷陈后山两家诗各编类成一集此二家乃本朝诗祖次选韩文公苏东坡二家诗共编成一集如此拣选编类到二千诗诗人大家数尽在其中又于洪邃编晚唐五百家王荆公家次通选唐诗内拣七言四句唐律编类成一集则盛唐晚唐七言四句之妙者皆无遗矣人能如此用工时一吟咏不出三年诗道可以横行天下天下之言诗者无敢纵矣某旧日选毛诗陶诗韦诗后山诗为刼火所焚今欲编类无借书之地江仲龙有刘果斋火前杜诗颇存某曾为校正今为阮二道士所执矣执事若有意谩借李杜陶韦黄陈文选诗随得一种便发来当为拣择必有一得可以备风骚坛下奔走之未某今在书坊借得庵宇甚淸幽秋冬无他往尚可来听敎有怀如海当与握手精谈也
△为蔡文节公子孙免差科书
某等辄有愚虑之一得仰裨敎道之万分切惟贤者不得见得见其象者可以崇之矣古之人不得见得见其似者可以续之矣范文正公守严州求严子陵之后而兔租税奉祠事者四家黄子畊守台州求谢上蔡之后给以田宅者数人余景瞻守南剑求杨龟山之后赐以室庐飬以廪稍者十余口皆明时士大夫盛徳事也故家遗俗之昌微岂特与郡政有相关者斯文之兴丧世道之污隆君子亦相觇之伏见先贤西山先生蔡文节公学贯天人道高百世师事朱文公最乆文公敬之无以异于二程之尊康节也庆元学禁五十九人惟文节受祸最惨子孙最多贤人以为天道可信厥子节斋九峰二先生守父训明师道以徳行文学为东南师表厥孙觉轩以立言垂不杇乆轩先生文肃公精忠大节尊主庇民使文公之道愈信于天下士大夫能读文公书者多矣未有一门三世力扶道脉如蔡氏者家传淸白恒产本不多其曾孙蔡某某某自至元十三年归附后遭贪酷转运破其家又夺其田逃难江西近方还里田为横民冒佃者半荒菜无人耕垦者半路官拨入马站戸家有一物直钱则鬻以飬马今则无可鬻者矣皆为困穷民乡人之善者大夫之贤者见之莫不流涕范文正之免租黄子耕之给田宅余景瞻之赐室庐廪稍不可望于今人矣切见文公门人能扶植道脉如刘文简公黄文肃公之家皆蒙宣慰使荐举省府褒表应有田产并免差科其巳站戸而破产者并与分简岀站与儒戸一例优恤独蔡文节公一门三世尊信师道有功名敎尤在诸贤之右特以孙孤弱寒窭不为当路逹官贵人所知不得与刘文简黄文肃两家同沾淸朝仁厚之泽岂非明世一阙事乎况蔡某等巳系试中儒人必蒙优恤某等切闻师诲见义必为庸敢合辞鸣号于大夫君子之前欲望台慈俻词申呈建宁路总管府福建道行尚书府省乞赐指挥札下建宁路建阳县将蔡文节公家子孙充为站戸而产去税存者特与分简出站照文公门人子孙及儒户体例除地税商税外并免一应差科于以扶持名敎兴起人心有关于三极之道甚大岂特儒家有所劝奨知所趍向而巳哉主张纲维是在师道干冒师尊下情不胜俯伏俟命之至
△与天师张简斋书
某介怙慈仁辄有忱恳闽右武夷一派士大夫尊道传法者固多能推广教主美意者寕几人以某所见察之奉行正一敎法的有契人行道济物活人之功者惟建安周君震一君儒者也厥祖告院先生乃一世名流赵愚庵信庵吴履斋徐意一余樵隐咸罗致门下为重客建士黄魁以下习春秋者皆师之其尊文质轩先生累膺旌币逃名山林年六十四之精神丰度如三十少年杜门谢客翛然出尘望而知其为有道君子家在城府不妄友一人其逰建上一见如故交辱馆粲于迎仙道院者两旬因识其子孙八九人孝慈友悌一家之三代也持敬乃其冢子晨夕事玉虚玄帝如严君婚友疾病囏厄有祈焉如响斯荅武夷观阨于河西僧上下无敢出一手援持敬默祷之帝一夕僧感夣震惊狱遂散某遇夜朝斗忽见四人跨高马而来一人黑衣披发端坐于庭前乃玄帝也道士黄君亦熟视礼拜此持敬至诚所感召也持敬慕简斋如天人隆师尊道一念真切行五百里而瓣香叅礼傥蒙异眄而厚遇之如某受赐亦足以劝天下学道者意长纸短益重怀慕仰祈台照
△书与道士桂武仲
某于建宁城中识周质轩先生有道之士近古之逸民也其人忠厚笃敬言不妄发人不妄交行不妄动犹有赵信庵王修斋之风家在城府与时贵寓公士友无一人往来某不知何修何饰独蒙异顾馆粲两旬听其议论挹其精神翛然出尘埃之外真可谓可与神逰八极之表者其令似周兄持敬少慕道敎修真行法以济活人为心一毫无所利舍宅为道院奉事玄帝如严君玄帝助之如父诏子感应神异不可一二数建邵得道者此其第一流也持敬平生以不登祖师正一玄坛不识简斋天师真人为大欠行六百里持瓣香叅礼可谓尽心焉耳矣某旣拜书简斋不封蜡而经台覧持敬与某交通如兄弟望尊契兄留之门墙介之谒简斋倘有所祈全頼吹嘘将大与之力黄兄方外亦古君子某甚敬之并累造化惟仁贤留意焉
△荐冩神黄鉴堂
某闻诸吴履斋其父吴正肃公题门榜曰寛着胸襟行好事大开庭戸纳春风履斋强为善有大庇天下寒士心固无愧家学出正肃之门如徐意一者好贤乐善慈惠恢廓之风犹有传也恃此有祷黄鉴堂丹靑不减顾恺之阎立本达官贵人多收之其人淳朴有古意不善干谒艺愈精而愈穷十三年来中国之衣冠尽变鉴堂鬻技不售是亦宋人资章甫而适越也寒饿之不恤时时袖先朝知名士诗卷示仆蕲一辞湔濯尾鬛或可增价于唐肆嗟乎东门种瓜南山射虎涂人皆得以躙跞岂能为鉴堂先容哉士竆易为徳斗升水亦可活涸辙惟仁贤念之
△与菊圃陈尚书札
某揆时春到牡丹风明日健伏惟某官道隆徳厚天相人怀台候动止万福汉人一月不见黄叔度鄙吝满怀某问不至先生门下半年矣天下谁能有一言半辞以雪玉我哉某少日酷信书谓患难夷狄皆可行道辟世者小文夫也易居吾无才谐世吾无术苶然役役氛埃中武夷访九曲龙虎访仙岩秦人之家计犹在今而后知辟世者非小丈夫也日读道家书颇有益不敢号于人曰吾慕安期生河上公梅子真也独怪荀陈两家父兄子弟皆名贤上关天象下系人望乃能免祸于汉魏之际使生于今世必以得道高人蒙絷维矣不知当时何以能自全愿先生敎之某幼诵元公爱莲说至晋人爱菊则疑何也吕不韦以菊花为季秋之候其说根于周训又根于夏时三代圣人咸以此花为上品知味者不止一正则也晋人特好人之所好耳及观文公书而信之狄梁公孤蹇独航勋徳无可疑周内史三字文公不可为贤者讳晋处士于是不可及矣晋人非爱菊也爱花之隐逸者也濂溪斯言正为陶靖节发也忠献老圃靖节三径易地皆然先生可谓善自为谋矣万世宗师非此时乎児曺读离骚突然问某曰菊英无零落露坠矣可饮乎小子惑焉某得一说而解之曰不兰不常有得兰露之堕者亦当饮之秋菊不常有得菊英之落者亦当飡之爱之至敬之至也吾于是重有感焉贤者不得见得见其象者亦可嘉之矣古之人不得见得见其似者亦可续之矣良臣不得见得见其文行不失世守者亦可尽力张之矣某不才先文简扶世卫道之志不可泯也先生之爱我也不徒与其洁直欲与其进安知其意不在斯乎此生得列乎众芳何敢忘滋兰树蕙之大造天行有消息易道无终穷康节不云乎苟有命世之才民虽夷狄三变而帝道可举何尝曰天下不可为海濵大老闻有善飬老则归之观其所飬者必先观其自飬先生之自飬者厚矣某何敢为斯文致烦祷三山紫翠逺在烟霭无有间冠星佩霞窓云阁雾者盛徳之家也天上祥厘何所不备士而尊道役于紫炁老仙者非一人傥可使走也愿从庚桑椘之后伏乞台照

叠山集卷之六
序
△送史县尹朝京序
建阳号难治秋苗不满九千石站戸不征输者过半飬新军余五百人邮卒不与焉邑当广南江浙诸道之要会省官御史宣慰按察多行部邻郡守贰多假途驿使将宸命来往烦廪庖者无虚日令尹迎必数十里外遇霖霪积潦瞻马首倐至跪拜泥淖马粪中移时不敢兴马上人命之退则退客就馆用大牲小则刲羊刺豕折爼充庭号曰献茶饭令拱手立堂下三跪进酒上食客露顶趺坐必醉饱喜动颜色无不满上马去送必数里外而归令尹对妻子举酒相贺曰吾知兔矣子事父臣事君不如是其严甚于皁隶之奉主人翁也为令尹者劳矣哉中原将家子史尹宰邑三年以寛平和易为政不求赫赫名民安之但见其可狎不见其可畏余隐者耳不闻理乱初不知史君何如人也癸未十月政和民不靖流毒千里平民无辜而死者几万人史君得龚遂对汉宣帝遗意人以为贼盗吾以为赤子人方治乱丝而棼之吾乃治乱绳而解之不杀一人而定会大赦闽浙更生者何止百万赦未至而冤死者亦多矣史称活千人者子孙有封史君之后其昌乎旣受代僦庐托妻子于此邑亦以士民依依不忍相舍也如京师谒吏部求禄以飬毋朋友载酒崇肉而饯之者五十人前期各赋诗余闻而岀山谒之一见如旧识因道前朝四十年遗事宰相之仁鄙将帅之知愚军民之苦乐兵财之多寡士大夫人品之高下史君无问不知如响斯荅如飬叔之射叶矢必中的庖丁之解牛刀必中窽伛偻丈夫之承蜩累丸愈多而愈不失其锱铢听之者心快神畅可喜可敬可愤可泣始知东南科举士误天下苍生者百年曽不如中原将家子不习时文者可与谈天下事今人以作邑为劳宜乎史君但见其逸也余老且病矣只欠一死回思少年遇知巳如忠斋刘公敬斋谢公梅石赵公则堂家公实堂吴公泉石靑阳公皆待以国士期以远业入仕二十一年居官仅八月宰相荐拔者十一人皆议论不合絶意浮世事退而尚友安期生梅子真遂为穹壤间无用之物予之负知已多矣不知诸老先生存者几人子游中原过齐鲁燕赵当歴歴为予问之朱希真云早年京洛识前軰晚景江湖无故人难与儿童谈旧事夜攀庭树数星辰予毎诵此诗未始不临风洒泪也安得明敏卓荦之才如史君者日罄欬吾侧哉朋友谓予旧有能诗声当以诗为赠余方读礼言且不成文岂能写衢童壤老之真情乎有扬觯者曰不载酒崇肉又不赋诗者罚余乃自罚为建阳士大夫饯令尹史君诗序
△送方伯载归三山序
景定二年司暦者曰星有天尾旅于奎塡与辰从月后会四星不相能也乃季春月朔同轨其占为文运不明天下三十年无好文章儒者望淸台而诟曰何物瞽叟为此妖言司暦者闻而笑曰岂特无好文章经存而道废儒存而道残科举程文将无用矣皆疾其为妖言也后十六年而验滑稽之雄以儒为戏者曰我大元制典人有十等一官二吏先之者贵之也贵之者谓有益于国也七匠八娼九儒十丐后之者贱之也贱之者谓无益于国也嗟乎卑哉介乎娼之下丐之上者今之儒也○○哀怜之令江南路县各置敎谕二人又用辅臣议诸道各置提举儒学二人提举旣曰大有司设首领官知事令史尤繁学帑有羡钞廪有羡粟岁磨时勘月稽日察有欺弊毫髪比去之十年亦责偿无赦饥雀羸鼠馋涎吐吞不敢啄囓学官似尊贵实卑贱禄不足以救寒饿甚者面削如咽针如肌骨柴如嘈类啁啾相呼而谋曰我国朝治赃吏法最严管僧食僧管医食医管匠食匠御史按察不敢问岂不曰时使之然法使之然敎之必不改比而诛之则不忍也吾徒管儒不食儒将坐而待毙乎椎肌剜肉于儒戸不足则括肉敲髄及乡师滑稽之雄以儒为戏者又曰管儒者益众食儒者益繁岂古之所谓兽相食者欤抑亦率兽而食人者欤儒不胜其苦逃而入僧入道入医入匠者什九建安科举士余二万戸儒者六百儒贵欤贱欤荣欤辱欤可以发一慨也九仙方伯载三百年儒家一才子也幼登陈忠肃公门有远志强记而善问落笔皆英气薄科举程文不为而喜为诗某每以科举程文敎子孙见后进学文者必劝之间语伯载曰以子之才屑为程文应儒选孰不贵重子伯载哆頥而笑掉臂而去曰吾始以先生为知我者也今而后知先生非知我者也马之日千里者岂衘勒辔策所能覊哉吾人品岂在娼之下丐之上者乎吾岂不能为场屋无用之文所以胶口不肯道者愿为大元一逸民超然岀乎十等人之外也先生果知我者乎请从此辞某始而疑中而怪终而大敬之携其手坐之堂上而告之由辛酉至庚寅三十年文运大明今其时矣天下岂终无好文章乎古之所谓经天纬地曰文者必非场屋无用之文也子旣薄场屋之文而不为文而经天纬地必有所传矣安得借一席地相与讲明之乎予方挟龟筞坐卜肆岂得巳哉是亦不愿为儒者以予所不愿而愿予为之有愧于忠恕之道多矣虽然天地之大无儒道亦不能自立况国乎秦之后为汉嫚儒者莫如汉帝尊儒者亦莫如高帝子能为董公为子房为四皓帝必不敢以儒之腐者竖者待子矣安知以文章名天下者不在子乎安知使儒道可尊可贵者不自子始乎戊子四月甲子序
△送黄六有归三山序
积雪融而登徂徕可以观松烈火息而登昆冈可以观玉道行乎贫贱患难夷狄而不失其所守者可以言君子矣穷而能固者圣人所尚老而能壮者诗人所羙汉人合而言之曰穷当益坚老当益壮古之人有行之者太公是也仕而不选于侯国夫而见弃于室人佣而摈屠而市不利以八十老翁而仰食于鱼钩不亦坚乎非龟筮文王亦不知其贤岀奇筞脱其主于囚人亦未敢以王佐许之閟光采韬锋颕退然若无能者又几年相三君定天下致太平年巳百有余矣辞三公而侯伯自暇自逸谁敢议之逆旅无严卫途人罄欬亦可通夜阑闻有云客寝甚安非就国者不俟昩爽揽衣宵行何其壮也秦汉而下将相亦有斯人否乎晚唐士大夫若能以忧道捄世之心易其叹老嗟卑之心则唐之天下何至于乱亡羡光荣求一饱虽大贤亦不能兔欧阳子悲之流弊数百年其祸不至于中国皆被发左衽不止也嗟乎夷而灭五帝三王自立之中国有天地以来无此变也同人者必辨其族类之可同随时者必随其正则无咎时文俗士盛年岂肯为匪人气以穷而丧志以老而衰颠迷沉冥形生神死狺狺然曰我善同人我善随时是不亦大可悲乎汉人坚壮之言有旨哉三山黄六有坐太学以文章为诸公贵人重客逢世大乱贫不能自活稍降心屈道为路敎为山长为训导官亦可自诡曰师儒嚣嚣然不屑携二子行五百里敎学以代耕暇则歴访先贤讲习之所借书吟诵著述不休闻有好善而遗世者虽穷途巅崖邃谷必杖屦求见遇某于途立谈如莫逆交气愈豪志愈不屈夜相与席地拥炉谈太公大节六有拊髀雀跃若有契于心斯人也马文渊之徒欤万木雕残乔干耸翠砠嵬同炉虹气烛天拙工族匠睥睨于其旁不以为奇亦当以为怪况天下后世岂无卞和公输乎余惧六有不畏穷而畏老也敢以此说勉之子归君子乡见菊圃陈公芳山陈公及诸老先生与吾同志者道吾言岂不曰斯人也向来狂杀今尚狂乎丙戌建子月序
△交信录序
天下有逹道不曰朋友而曰朋友之交交者精神有契道徳有同非外相慕也不交以朋友视君臣父子夫妇昆弟则疏矣易大传曰定其交而后求定者见其心之可交也交亦岂易定哉公卿求士见其才不见其心能负人吾视魏其侯翟廷尉悲之士求公卿见其势不见其心能汗人吾视杨雄班固蔡邕笑之契之敎人曰朋友有信孔门合交与信并言信而交交而信亦可以无悔矣同富贵相忘而有九官十臣同贫贱相踈而有仲尼弟子同患难相怨而有东汉党人此谓交此谓信此朋友得以列于人伦也今人录求交曰云萍云萍皆无情之物义巳不信交何能坚请名之曰交信录交无上下无贵贱无死生吾尽吾信不敢求诸人百年之间万世之后倘能无愧天地而谓之人始可见朋友之助始可言交信矣
△程汉翁诗序
诗亡而春秋不可续宇宙间一大变也程君汉翁出云栖吟藳一编示某某诵怀古四诗涕泗交頥不能禁览尽卷乃欣喜雀跃知天下尚有英才黍离之悲无衣之志匪风下泉下思尽在是矣江北多豪杰吾有望焉因诗以见志汉翁所韫蓄所树立所成就岂易量哉吾于是重有感焉艺祖最重读书人虽超世絶俗之才不由科举程文奋身必不得行其志三百年后以学术误天下者皆科举程文之士儒亦无辞以自解矣某从先朝名将相逰泛论边事自端平甲午至景定甲子儒以时文名而捐躯报国不畏锋镝斧钺能使武夫心服为国家延数十年之命者仅得曹毅节彭文子余义夫徐有功王景宋五人焉至有功贬死吾知国不可以为国矣汉翁勉旃陆宣公有言兴王之良佐皆季代之弃才在季而愚当兴而智汉翁岂肯终为愚者乎后日天下英雄必有借汉翁为儒解嘲者人之喜谈乐诵又当过于五人者矣吾之起敬起爱汉翁者不特诗道而止也
△重刋苏文忠公诗序
世由道升降有道如苏文忠公竟为世所屈始熈宁讫靖康权炉消铄势浪摧压身后难未歇也道无损世变何忍言淳熈天子尊先猷以劝臣节海内家有眉山书矣其文如灵鳯祥麟不必圣人然后识屡以诗得祸儒者疑焉同志以诗鸣于其言毋不敬信独不与其诗异哉温凉寒暑有神气而无形迹风人之诗也宇宙不多见独不闻宣王幽厉之雅乎周人之免祸者幸公之得祸者不幸也诗固未易作识诗亦未易也帝张咸池于洞庭鸟高飞鱼深潜渝歌郢曲童儿妇女拊掌雀跃矣光岳全气震为大音泗古游今斯人几见唐人诵杜子羙诗必怜其忠公之诗独不可怜乎公大节细行如秋月脱云寒潭见底惜其道与程正公不同党祸自此起贤者不相知果不可谓之命欤抑亦可谓之命欤为川洛学者两怒交毁自陷其师我思圣贤以作汝民极相勉一念偏党人心无所归会矣民极将谁望邪小人剥君子夷狄盗中原二公亦不虞祸至此极也已公之道岂易及也哉元丰甲子自黄移汝有词别交游功名富贵之念澹然矣郡再火于秋季仲览得其碧绢书者屡流落衢途皆儒家收之果有守护撝诃者耶过江兴境上题名石壁麾笔墨淋漓竹上又不灭至今新篁叶上有墨点爪之如烟煤蕃衍五歩内移根易地则不生邦人爱之号曰东岐墨竹后有八十年余谪居富川亲见二事嗟乎公乃天地间不可无之人其文亦天地间不可无者诗岂众人所能识哉书市厄于火艺文四库百无一遗好善者先刻东坡诗王吕而下章蔡而上以国事与公为仇者众矣生平亦能诗文岂不工巧今人不借之齿牙公论果至是而定乎此谓民彝此谓天道
△赠地理杨南川序
杨君南川挟风水之术游富贵家老而不倦诵杨救贫所著三龙经极熟听者欣然想其术之精也富贵家用其术不能去其贫杨君不色怨冲炎风濡梅雨杖笻竹行数百里鸣于人曰吾术能使贫者富贱者贵忧患者逸乐及遇富贵人家又不合而去何邪合不合无益损于杨君心勤而身困艺精而道穷世变使之然邪杨君之命固当然邪嗟乎古有负超世绝伦之才怀世天入神之技不为当时所尚徒有来世之名者多矣独杨君乎哉吾闻南唐范太史游浙东三年不遇露香请命于穷旻愿救贫民积善者十家至今两浙名公卿数百年松楸欝欝有佳气者皆范公所卜也杨君亦能有范公之心乎人不知之天必知之何忧乎不遇
△观音经序
西方圣人以好善为教多矣中国人无智愚贤不肖者敬信观世音如天如父母何也人穷必呼天疾痛必呼父母天与父母未必能救之也舍天与父母则无可鸣吁者矣今人见亲戚朋友落坎窞坐困藜力可以援而不援闻其鸣号之声若不闻者皆是也观世音独以寻声救苦自任不待人之鸣号于我寻其穷苦之声而拯救之仁矣哉天与父母不能尽之仁观世音尽之矣人之敬信观世音如天如父母亦宜是心也岂特观世音有之天下有溺者由巳溺之禹之所思也天下有饥者由巳饥之稷之所思也天下匹夫匹妇有不被尭舜之泽者若巳推而内诸沟中伊尹之所思也禹稷伊尹之所思即观世音之所寻也此道岂难能哉一念恻隐广而充之仁不可胜用矣龙泉龚君某状貌奇伟视瞻有力某一见知其非庸人忽岀观世音普门品经一卷示某曰吾印此愿与天下好善者共之嗟乎仁哉龚君之志乎禹稷伊尹之所思自此一念充之而巳矣充之无穷百万亿苍生堕颠崖受辛苦者皆可拯救苦声何必寻苦海皆先登矣安知子非佛地位人乎勉之敬之吾犹有望

叠山集卷之七 里生潭石黄溥编
记
△宁庵记
张仁叔塟本生母于邵武县和平里之鹤巢原墓去故庐百歩有田四十畒岁收禾三百秤有蔬圃竹林悉施以飬莲社报徳堂佛者命周觉先主之择其徒一人守塜扁其庐曰宁庵今考妣二亲而祠春秋荐苹蘩寒食洒麦饭悉于田园收之守塜人执祀事如法请张氏子孙主祭其为宁亲谋亦远矣仁叔垂涕洟而告某曰子知宁庵之义乎予幼失怙恃本生毋义父收张氏孤敎育之使成人本生毋义父捐世予无以酬恩此庵之所以志予无涯之戚也予幼诵蓼莪诗未知其情之真恻今知之矣予之生亲之所以劬瘁也予为赤子饮乳于亲之怀者三年乳皆亲之血也乳之盈涸由饮食之丰约劳苦不可言予为孩提亲喜曰吾有儿矣拊之则察其肥瘠而欣忧畜之则候其饥饱而饮食予能行可以免其提携矣长之则惟恐其气体之不壮育之则惟恐其徳性之不敏亲行而予不随顾之如有遗吾行而亲不随复之如有失其岀也腹我而语之曰吾行矣汝在家毋登髙而临深也其入也腹我而语之曰吾归矣汝在家必无人念其饥饱寒燠也予渐长知学亲心可以少寛矣忧其壮而未有室也旣有室虑其子孙未能众多也诗以妻子好合兄弟翕和而后父母之心顺诚哉言乎予为贫衣食奔走亲忍留之膝下离家则戒之谨愼乆客则愿其速归夣想其劳逸卜占其远迩倚门闾而望听乌鹊而喜精神常役役肝胆常悬悬也自予有生以来吾亲之心无一日得宁者以予故古之人以生为劳以老为逸以死为息吾亲老而未尝佚今其息乎其心亦可以少宁乎诗曰欲报之徳昊天罔极终吾生无以报吾亲言之则痛切思之则闷絶惟孝子仁人知棺羙而椁厚土深而木宻人谓吾亲可以妥灵幽扃矣予恐不足恃所恃守塜有其人守塜者不足恃所恃莲社佛者为之主莲社佛者不足恃所恃者有田园以养其生田园不足恃所恃造物有以鉴予之心予之报亲者诚有罪予之思亲者寔可闵昊天明明岂不能使吾亲魂魄少宁乎子盍为我记之嗟乎孝矣哉仁叔思亲之苦也人与天相去至逺者形也至近者心也一念之善人莫能知而天必知之一事之善人不能助而天必助之自今巳往甘露自当应其诚迅雷何忍惊其魄燕或有増其土鹿不敢触其松虎狼亦能卫其墓况于人乎况于君家之子孙乎亲可宁子之心亦可宁矣杨坊千家市习俗以市道相尚以诗书名家者皆异邦人择乡者不居吾屡观仁叔之家晨昏一饭饮一蔬果未献祖考不敢尝田庐悉畀守塜者居茅屋聚数十学子终日嘈嘈敎句读疲神耗气以飬生事叔父母如事亲爱堂弟如爱子吾知其为孝弟忠信人也问其师友则续溪杨公玉溪黎公学间有根源岂习俗所能移矣宁亲一念天寔临之某尝执史茟当大书其事俾后来传孝友者有证天道有所托而明民极有所寄而立斯一扶世传道一助也仁叔名子惠家在苍峰下因以自号云
△东山书院记
*天子*年番阳李荣庭譔书辞托张国贤彭汝翼来告谢枋得曰笃行先生赵公及其子忠定福王严事朱文公文公过其庐忠定长子崇宪师之忠定从弟汝靓有东山书院云风堂乃笃行忠定兄弟敎子孙之所题则文公茟也天下大乱汝靓之后寒饥濵于死终不以非道去贫书院遂为北胥徒所有荣庭不忍见鬻常产倍价取之不敢曰吾庐设先圣燕居堂师友讲习藏修各有所规矩如国初四书院肄业则明体适用如湖学愿与天下英才共之俾文公之道大明于斯世笃行忠定之家学亦不絶矣子以为何如枋得曰大哉李君之志也亦知学之有功于天地乎古之大臣能以道觉其君民者自伊尹始能以学勉其君民者自傅说始于国家若无所轻重也君不幸而有受之暴臣不幸而有文王之圣流风遗俗犹系天人之心者百余年八百国之精兵不能敌二子之正论武王太公凛凛无所容急以兴灭继绝谢天下殷之后遂与周并立使三监淮夷不叛则武庚必不死殷之命必不黜殷之号位必不夺微子亦未必以宋代殷而降为上公也殷亡矣多士多方不服者三十年成王周公以忠厚之心消其不平之气曰商王士曰有殷多士曰殷逋播臣未敢以我周臣民例而观之矧敢视之如寇雠乎殷人何以得此于圣贤哉人纪不絶天地頼焉伊尹傅说之敎隐然在人心者未泯也江沱汉广之民一变为鴃舌文王召公之道化何在后九百年一夫忠怀洁操以楚人之声音而不失风雅之情性指天为正有殒无他楚亡矣义陵一邑思楚逃秦隐居桃源者六百年子孙犹不与世接召南之敎离骚之义吾于此见之我孔孟立敎齐鲁时曰吾将以扶持三极国人未必尽信也合天下精兵而不敢加一城之弦歌悬穹爵重禄而不能夺五百士之死义汉高帝雄心覇气谓一世无人闻此二事为之骇愕为之涕泗孔孟之敎与天地为无穷者固不止此此亦可以见其小验矣自有天地以来儒道之不立至今日极矣李君方将求师讲道为江左诸儒倡孰不迂之然而宇宙间无此迂士天地且不立况人乎由伊傅至孔孟穷逹虽不同其道皆有功于天地子知之矣枋得切有请焉今日师文公学孔孟者必自读四书始意之诚家国天下与吾心为一诚之至天地人物与吾性为一夫人能言之手指目视常在于人所不见戒谨恐惧常在于已所独知天下能几人哉不心旷神怡于人所不堪之忧不去欲存理于视听言动之隠语人曰舜之事吾可以有为四代礼乐吾可以自信舜与路不分于鸡鸣之善利人与禽兽不分于昼夜之存亡语人曰吾正人心即可成周孔吾知性善即可为尧舜孔孟六经之敎万世文公四书之助孔孟所望于天下英才者果如是乎嗟乎五帝三王自立之中国竟灭于诸儒道学大明之时此宇宙间大变也读四书者有愧矣虽然逹而行道者有负于孔孟学者所当戒也穷而明道者终无负于孔孟学者所当勉也荣庭祖仰高国贤祖介持皆以有道祠于学汝翼则笃行四世孙观其志当有立于天下所学必进而未止也
△圆峯道院祠堂记
非其鬼而祭圣人不许祀非族歆非类神与民同归一愚上无祭法下无祭义难与众人言矣许真君立功江湖建邵墇上民营道院于圎峯山祠祭勤而诚吾不知其故隐君魏公创祠堂一区自有道院大家小民相祠基施财产竹木瓦石黄冠经始守灵琐先后舍施有毫发勤劳于斯者必祭朔望有斋馔晨夕有香灯如士大夫之奉家庙魏公属余记其事客或讥之曰闽人祀许真君非古也以其驱龙蛇逐厉鬼有大造于民精神在天变化不可测时雨旸捄水旱民祈祥逺疾者应如响祀之可矣此祠无乃謟欤余曰不然而独不闻盘庚之书乎曰胥及逸勤尔祖其从与享之为人臣而勤干王家先王必念之不忘天子有大享必使之与享也曰古我先后旣劳乃祖乃父继之曰我先后绥乃祖乃父为人臣而劳于王事先王亦念之不忘在天之灵亦不忍相舍也人有勤劳于神之宫室者神其忘诸乎祭无小大咸曰报本猫有功禾稼则迎虎有功禾稼则迎此人情忠厚之至祭有法有义法否而义可三代圣人不能禁之矣神有功于民则祀民勤劳于神亦祀祠堂季世之古道也岂可以謟疑之哉吾因是重有感焉六蓼失国国人不自哀而臧文仲哀之曰皋陶庭坚不祀忽诸吾考其时皋陶子伯益有有后嬴为强诸侯赵为晋世卿终亦有国矣蓼虽灭皋陶祀未殄也臧文仲悲伤憯恻如疾痛之切体肤使及见秦灭赵楚灭嬴其为皋陶哀当何如也文武成康之宗庙而尽为禾黍东迁君相曾不动念心摇摇而不忍去天悠悠而不我知一行役大夫之外无人矣春秋臣子宁无豺獭之心乎以老子之学尊其师崇其敎能壮其宫室又不忘先后勤劳之人为人臣而念君父能以魏公之心为心臧孙可无哀黍离可不作天下事何至如今日乎祠堂岁月皆不书书其作事有古道俾忠臣孝子闻之纵无忿心亦有愧色
△擎天岩记
记曰予宦逰东南州郡于山则见衡岳之髙且大亦犹以为未见者西北耳自谓高大之势不两立岂意复有峩峩然峙于天半者犹自谓伟虽未获班名志载亦足见东南之峙势不孤名山巨麓惟建为最幔亭紫翠乾坤之尸绉萃焉自宾云之曲不鼓曾孙无复梦虹桥矣泛渔舟而觅桃花者谁欤闽之秦川有旷世高逸之士姓祖讳道悟深贬绮纨之习力慕金宗之竒参老瞿昙学法西干遂谋归隐盖游蜂之房不畜鸿鹄之卵涔蹄之水不泄龙伯之宫必有其山可与白毫绀相光芒高大而后以操蛇有灵导之苍莾即天池而草创焉擎天之始立首其名而不与于志载未可憾有其实而不述其实之迹为可憾也或者谓王史无微曾记于兹岁月寖乆六丁归之山之僧曁乡之士周有方复匃予记予以不敏辞之惜予身局偏方不得挹燕赵之劲气以壮吾文闳肆斯言宁不有腼面目于司马子长欤今车书一统玉帛会同向之未见者可见矣能附乎舆辙则驰穆王之骏周游而歴览之未为夸奈何驽骀之才不足以驰骋千里列鼎之味虽珍孰若采首阳之甘脆天地蜉蝣万物刍狗吾当出一言以警聋瞶又安能以皎皎之白而蒙世之温蠖乎如是则身隐矣焉用文之斯文之所以作者良有以也夫崇冈万仭过者阅者孰不敬服其高大之势一日抃鳌不戴灵鳯高翔玉沈荃化乆矣高山仰止渺然予怀览方舆者又将何以耶岳不生才山川俱舍诸否则移文山灵俾出良翰东莅昆崘之墟西极崦嵫之顶环区宇而图之奚止乎擎天一柱之可观也叠山谢枋得譔
△宋辛稼轩先生墓记
稼轩字幼安名弃疾列侍淸班乆歴中外五十年间身事四朝仅得老从官号名稼轩垂殁乃谓枢府曰侘胄岂能用稼轩以立功名者乎稼轩岂肯依侘胄以求富贵者乎自甲子至丁卯而立朝署四年官不为边阃乎不掌兵权耳不闻边议后之诬公以片言只字之文致其罪孰非天乎嘉定名臣无一人议公者非腐儒则词臣也公论不明则人极不立人极不立则天之心无所寄世道如之何枋得先伯父尝登公之门生五岁闻公之遗盛风烈而嘉焉年十六岁先人以稼轩奏请教之曰乃西汉人物也读其书知其人欣然有执节之想乃今始与同志升公之堂瞻公之像见公之曾孙多英杰不凡固知天于忠义有报矣为信陵置乎塜者慕其能其人也祭田扫墓而厥者感其进高能得士也谓武侯祠至不可忘思其有志定中原而愿不遂也有疾声大呼于祠堂者如人鸣其不平自昏莫至三更不絶声近吾寝室愈悲一寺数十人惊以为神公有英雄之才忠义之心刚大之气所学皆圣贤之事朱文公所敬爱毎以股肱王室经纶天下竒之自负欲作何如人昔公遇仙以公真祠乃靑兕也公以词名天下公初卜得离卦乃南方丙丁火以镇南也后之诬公者欺天亦甚哉二圣不归八陵不祀中原子民不行王化大雠不复大耻不雪平生志愿百无一酬公有鬼神岂能无抑欝哉六十年来世无特立异行之士为天下明公论公之疾声大呼于祠堂者其意有所托乎枋得倘见君父当披肝歴胆以雪公之冤复官还职恤典易名录后改正文传立墓道碑皆仁厚之朝所易行者然后录公言行于书史昭明万世以为忠臣义士有大节者之劝此枋得敬公本心亲国之事亦所以为天下明公论扶人极也言至此门外声寂然枋得之心必有契于公之心也以只鸡斗酒酬于祠下文曰呜呼天地间不可一日无公论公论不明则人极不立人极不立天地之心无所寄本朝以仁为国以义待士夫南渡后宰相无竒才逺略以苟且心术用架漏规模纪纲法度治兵理财无可恃所恃扶持社稷者惟士大夫一念之忠义耳以此比来忠义第一人生不得行其志没无一人明其心全躯保妻子之臣乘时抵瞒之軰乃苟富贵者资天下之疑此朝廷一大过天地间一大冤志士仁人所深悲至痛也公精忠大义不在张忠献岳武穆下一少年书生不忘本朝痛二圣之不归闵八陵之不祀哀中原子民之不行王化结豪杰志斩虏馘挈中原还君父公之志亦大矣耿京孔公家比者无位尤能擒张安国归之京师有人心天理者闻此事莫不流涕使公生于艺祖太宗时必旬日取宰相入仕五十年在朝不过老从官在外不过江南一连帅公没西北忠义始絶望大雠必不复大耻必不雪国势逺在东晋下五十年为宰相者皆不明君臣之大义无责焉耳

叠山集卷之八 里生潭石黄溥编
墓铭
△平山先生毋制机墓铭
人与天地并立为三才形气有小大人岂小于天地哉众人与圣人皆可为尧舜知觉有先后众人岂后于圣人哉古之君子学足以见天地圣人之大全意一诚天下国家与吾心为一诚一至天地人物与吾性为一可言而不可行为其事而无其功非儒道也宋朝喜用儒能谈理性书者取穹官如执左劵五帝三王自立之中国乃灭于儒术盛行之时岂不大可哀乎吾读平山先生母公行实未尝不流涕太息安得斯人与之论儒道哉公仁人也少年见蜀人死于乱离如痛入肌髄收遗髅露骼藏之丛冢者以万计流亡苦寒饥頼衣食以更生者又几万人帑不留钱廪不留粟悉倾倒施舍以活民命家以此屡空嗟乎一少年书生恻隐满胸怀真能以天地万物为一体岂非英雄人哉其尉安化也峒岷作乱单车半夜入鼪鼯篁竹间推赤心暁以祸福开其生路凶渠感恩罗拜至泣下民社以宁籴谷万余石为社仓有凶岁四境无饿民邑庠不飬士始辟斋舎丰廪庖日以六籍四书讲明士皆笃文行令有当为之事而不为者公皆为之士民爱戴如父母其摄令衡阳也善政与善敎并行百姓得欢心而歌舞之无以异于安化也部使者交荐堂除南康令公辞曰世与道交相丧乆矣人物大凋零愿作一冷官为国家育英才可乎分敎黄州兼领雪堂河南两书院事程苏二先生道不同而其趋一公为诸生明辨旣知其所以异又知其所以同敎人必明体适用文武无不能精粗皆可以为湖学再行于斯世功臣贵将子孙皆愿立讲下江淮湖右后进生经公讲画有文名者尤多沿江两帅借隆望以精神一阃卫灵公岂能知仲尼哉际可耳公养耳后帅辟为干办公事又辟主管机宜文字虽不能委心受敎公竭智殚虑葺罅袽漏犹能护一面风寒叛胆敌心有所惮不犯副阃界时宰颇知公除礼部架阁仍赞军机任改秩襄围急将相皆天夺其鉴阳援而阴弃公有筞可以解围可以弭兵可以使南北百万亿苍生全性命知时宰必不用襄必陷国必亡天下必大乱忧愤成疾竟以庚午闰十月十三日终于黄州官舎家无余财厥子无以终大事军民悲怜敛殡塟祭诸费皆阃帅给之公讳廷瑞字仁叔家世河中之龙门后唐同光丙戌高祖平章母公昭裔从孟知祥入蜀遂家焉公生于成都中进士第兴元府推官讳岩老官其曾祖登科宰南溪讳谏者其祖太学上舎生讳自诚者其父生于己卯享年五十二娶刘氏生三男遇辰逢辰应辰皆以竒才实学为逹官当方面者所知繇进士选举入仕或辞禄庐墓或贰郡或丞邑止者得伯夷柳下惠之仁仕者合伊挚吕牙之道皆豪杰士也逢辰仕建安条上四十事说逹官为生灵留一发生意人望翕然辛未正月十一日子孙奉公柩塟于兴国军大冶县乡曰永丰里曰白雉原曰黄龙山呜呼公生而英伟年十二记六经巳能通大义作赋早有声春秋程文冠一郡恢廓有大志惠义而力仁为布衣已能哀怜锋镝遗黎塟死者活生者皆以万计吾所谓古之君子学足以见天地圣人之大全意一诚而天下国家与吾心为一诚一至而天地万物与吾性为一此之谓儒道公其庶几乎乡三贡始登己未进士苐仕止一掌故佐边阃其没也年方五十二诸公贵人苟能用其材行其道岂不能转亡为存易乱为治天与人不合世与道相违惜哉吾歴览前史渡江后贤相如张公徳逺虞公仲言赵公景温游公景仁谢公徳方皆蜀人也虽不能用太平如庆暦元佑时其心真足以合天其徳真足以服人亦可以为大臣矣使公不死其才必大用用则必无愧于五君子一贤之寿夭吾道之行废与国脉世运相关岂特其一身之不遇为可恨哉王晋公范文正平生喜种阴徳子孙食其报人以为天道可必母氏之后其大乎枋得与公仲子相识晩而相知深请予铭公墓乃铭曰
才可以扶国之亡而为兴道可以挽世之降而为升天不假孔明公瑾以年人巳知汉业之必倾计公平生之阴徳非古之大丈夫则不能黄河之源不可穷则奔流万里而入海松根之茯苓不可劚则柯叶千岁而长靑匪春种而秋获信云族而雨盈志有续而道有传必长拔巅崖辛苦之苍生而见其淸平

叠山集卷之九 里生潭石黄溥编
说
△秋旦说
元佑党人之子孙能不忘其祖抗志砺行俾人知樵阳上官氏有后如君者亦罕矣君以秋旦自号此意岂易与今人言哉天地间一年之气莫淸于秋一日之气莫淸于旦人与天地相似者血气也有能反观吾所性所乐于此时者幸以藐然之躯与天地并立为三极可无愧矣冬之闭者春之发晦之息者明之见学之诚者动之神圣人合夜气旦气行启我者昭昭君固不必问予亦不必辨吾闻道家书有云太微淸都不昼不夜其气常如六月之淸旦是不是然不然吾不敢臆决也姑以理测之气之轻淸者浮而为天必有真宰主乎其中日月运转乎其下光芒辉彩岂不呈露乎其上彼且不知雷电风云雾雨霜雹为何物俯而视之九万里下浮埃之蒙蒙逰气之冥冥俗物之茫茫人心之胶胶曾不足献吾一笑斯人也斯志也不快不慕岂尚秋旦而巳哉嗟乎木兰不常有见其坠露则饮之秋菊不常有见其落荣则飡之贤者不得见而见其象古之人不得见而见其似宁能无虚空跫然之声乎元佑党人之子孙有文学有才智有行义如君者岂易得哉惜乎吾道乆与世人相违吾言不足为子赠也人间之气莫淸于秋旦儒家所能言君家所巳知也天上之气常如六月之淸旦儒家所不言君亦未可忽也
△江仲龙字说
陶靖节心与天一神逰天外俯视六合何物茫茫始渊明而终元亮君子怜之菊岂愿为隐逸哉以靖节而隐显之者亦靖节也建安江君自名应隆自号曰菊隐求字于予孔明长笑隆中时人皆以伏龙待之宜以仲龙字大丈夫生于乱世消息盈亏惟天所命穷则晋处士逹则汉丞相吾俯仰无愧怍矣孟子曰易地则皆然颜子曰有为者亦若是或曰子言善矣彼岂有此志乎噫不志者不志之必有志者志之矣
△跋
鹭洲书院记跋
庐陵郡属邑泰和有龙洲前邑宰爱其胜垒石为基创为书院大丞相文忠公周公记之或谓文忠公曰邑有学矣非赘乎文忠曰三代盛时自王畿建于六乡六遂为学者二为序者十二为庠者三百诸侯三乡三遂庠序常半之家塾犹未论泰和子男邦也略考图籍浮屠之居百区老子之宫亦十五区而额存屋废者不与焉欧阳公着本论谓三代之民不从事田畒则从事礼乐不在其家则在庠序是以王者之政明圣人之敎行虽有佛老无自而入今也昔之庠序皆转而为寺观何不疑于彼而疑于此也是邦先贤所以主张学校如此白鹭之于龙洲同一章贡水也周文忠节即世四十有八年而有书院于此书院之与郡庠相望一水设谓敎化有不切能不以赘得之虽然由文忠之说则吾邦虽复数书院犹以不为足也
△大学解义跋
大学解义一篇临川老儒徐公著述也朱文公平生精神志愿悉在四书后进剽窃绪余髙可以取卿相下亦投合有司而掇巍科天下家藏其书人尊其道与六经论语孝经孟子并行惜乎知之者尚未致行之者尚未力四书何负人人负四书亦多矣是编初意岂欲发朱文公言意所未尽者邪抑尊信文公之学诚求实践自不能已于言者邪厥子以示某某览尽卷不能赞一辞所望于徐公之子者惟于力行二字加意焉俾人知朱文公之学不徒议论要见朴实则此编亦必为世所尚矣
△萧氷厓诗卷跋
诗有江西派而文淸昌之传至章泉涧泉二先生诗与道俱隆自二先生没中原文献无足证江西气脉将间断矣幸而二先生所敬者有涧谷罗公在巍巍然穹壤间之鲁灵光也氷厓乃涧谷所知诗家因取其计二十六卷刋以示余逃虚空而闻跫音也观其诗可以知其人歳在癸未淸明日龙虎山敬题卷后

叠山集卷之十 里生潭石黄溥编
启
△代宗臣正启
恭审王春尊周人统用夏宗臣垂法一新正月之观同姓上封独载内阳之泰受天灵贶必世英贤恭惟某官仁意春生道心日丽天才俊逸合吟红药于东风佛性淸髙独爱靑莲之明月风飘飘而远引麟振振而谁知诗礼楚交加意穆生之醴英雄元徳留心康成之言知学问之无穷宜徳业之可大想见斯时之草木未忘故国之山川江曲新蒲动野老行吟之志宫前嫩柳怀上皇攀折之恩愿消西北之严凝广布东南之温厚扫淸飙雾见旧日之官仪充满乾坤贺今春之喜气某草心游子花泪逋臣袅袅秋风思公子而远望萋萋春色恨王孙之不归愧无存赵之忠空有依刘之幸诗怀云树淸樽即日而论文梦遶烟花紫禁何时而献颂后贺礼简前期心长
△代贺丞相正启
凤纪更端复对尧天之暦龙躔回次又新夏正之初维时元勲坐膺纯嘏恭惟某官勲高王室忠蕳帝心以道徳而位三公应千载明良之运理阴阳而遂万物成亿年朞定之功宜诞受于春褀用永扶于皇极某一违钧范五见岁华身在西陲阻効椒觞之祝神驰东阁輙输竹简之诚
△又
天序更端人正启旦寔四方之资始庆万物之咸亨伏惟某官道冒羣伦徳隆间世服华夷之重望建社稷之茂勲坐隆师席之仪刑益重圣朝之羽翼为国硕艾四方咸耸于具瞻享时休嘉百福同资于康寿某属临献歳服跪壶觞仰企崇墉益隆鼎饮
△代干丞相免追筭功赏钱粮启
出车还役方吟洗甲之诗计簿见疑乃有偿金之责此生此日惟公惟天切以黄石谈兵无赏岂能得士孔明治国散财斯可聚人任危事者异平时圗大功者忘小费陈平用间尽捐四万之黄釡季子合从岂止一双之白璧上不问其出入之数下得神其鼓无之权故能离敌国骨鲠之臣终于灭楚连异姓兄弟之国足以弱秦洪惟仁厚之朝善用英雄之士羣臣分镇州郡之粟可移百里皆兵府库之藏不借昔我宁考若公先王当轮台悔用兵之余以淮阃砺复雠之志捐期征伐誓还万里之封疆传檄招徕尽致两河之豪杰虽仗义而有感岂吝财而可为想盛时不计分榖之微故忠臣得为社稷之计孔明不死虽复汉以何难召虎再生此兴周之有望谁谓武皇虚耗之日颇有秦季督责之风车辚马萧惟恨捐金之晩弓弭矢箙即云上簿之欺始因一二事之可疑并与千万人而不信为父榷子宁不痛心以君使臣亦必有礼伏念某承家忠义赋性狂愚参中原文献之传颇知衣节得安定体用之学不事空谈辛苦两科栖迟几载流涕读兴元之诏血诚起雍丘之兵淸朝将以劝忠宣幕因而假宠非有祖狄千人之廪又无张巡百里之权用官劵能几何得义士以万计戍兵絶饷间逢子敬之指囷大姓假钱多籍军师之作保方狂虏入淸江之境以孤军守临汝之城悍将武夫固有坐而观者监司太守几欲委而去之乃以三州责之一士赖元勋再整乾坤之力使内地不见师旅之劳岂期全躯保妻子之臣皆譛人者不念援袍先士卒之伍将属子乎谤言来自贪夫贝锦成于迩列胡铨义旅似蒙骚动之疑宗泽精兵竟以饥羸而散犹幸坤大臣之容物有如泰君子之包荒未投光范之书已拜明纶之渥真为知已岂但感恩其奈右司无宰相之公心有负裕陵之训本朝乃胥吏之天下果如同父之言忽传拘索之甚严不曰会计之巳当千金而慕徙木将取信于市人二卯而弃干城岂可闻于邻国况子文之家巳毁颜氏之瓢屡空慈母忍贫乆阙南陔之飬室人徧责何止北门之忧可怜平地之无铜安得上天之雨玉强为师说谁资弟子以万锺亦有诰身不直将军之一醉兴言及此抚巳知危主尔忘身公尔忘私愿尽为臣之义寒不得衣饥不得食亦为贤相之羞兹盖伏遇某官忠孝通乎神明度量包乎宇宙平生学问惟韩范可以齐駈不世功名虽伊周未能远过不以春秋而绳臣下毎用皇极以受人才使稼轩之帑屡空无辞于罚若师鲁之钱公使当辨其冤万形有弊而惟理难磨一心合天则何事不济矧小人之有母尤君子之用情谁能怜措大之穷赐之十万不敢受北军之赏还以五千特在出尔反尔之间即为生我育我之造元金具在悔不如荘子之明璞玉犹存或可效卞和之献
△代干执政荐举启
辟黄扉而熈万类虽后陶甄掞华藻而被羣才敢希题品具输悃欵登彻崇严切以国家端出治之源宰辅受举能之责入则垂绅正笏日谒帝以进贤出则濡牍剡章歳限员而荐士维中外之同体共推扬之一心凡借齿牙立生羽翼曾谓驽骀之贱妄经皋乐之前如某者才謭命竒地寒族替弓治沦箕裘之绪鼎仪坠阀阅之传颠踬穷途侵寻半世原念登门之始凾蒙下榻之知时际秉钧哀深陟岵适在幽隐之地莫逢造化之功墙角残蔬自絶阿衡之鼎海隅断梗空瞻傅说之舟旣请字民庶谐将母逮甫戍期之及会新遴选之严扫轨里居已更六载易阶京秩尚阙四章在行道巳犹怜矧趋风之有旧恭惟某官爽邦硕辅命世真儒嗣洪烈于皋夔綂正传于洙泗建牙藩翰暂均剖竹之劳推毂英豪罔替拔茅之志倘矜鎻陋当辱记怜赐之顾盻之隆假以扶揺之便某谨当镂膺载徳铭已知恩是日崇墉获厕登龙之列异时大治愿为附鳯之阶
△代干上司公庇启
长榜书名误玷掌徭之选远方随牒第深怀禄之情岂不堪拜揖于上官将以受约束于下执切以难莫难乎使之为宰能不能者皆自其人野王之请试长安薛恭而仅理宋邑盘根然后别其噐朝歌有意于除奸羙稻不可为之虀袁甫惟求于治剧虽事之繁简或异亦材之大小不同某误着青袍滥纡墨绶不能操刀使之制锦未尝登车何以获禽仅若落山阳以尹鼯猱焉可治都昌而化豺虎第绸缪以结果徒奔走于抗尘河阳号一县花潘安仁岂于微官而敢陋彭泽为五斗米陶渊明或以小儿而见羞矧废置之际未免邻城之嗤而退进之间或遭官长之骂谁为之地愿出其门兹盖伏遇某官气飬之浩然道识其大者振鸳鵉之翼而骞翔路要垂虹电之光以熠耀淸朝我马之维驹维骐维骆维骃暂屈咨询之问甘棠之勿剪勿伐勿败勿拜将形听断之思赐环行补于公卿推毂未忘于官属某敢不班扬明令敬服常箴惟学道切慕于弦歌而奉法愿寛其辔策献梅花之赋敢期直指之称诵木瓜之诗当尽厚报之意其为欣抃曷旣敷陈
△代干丞相迁除启
丹衷激切夙怀知过之忧黄阁深严莫遂趋承之便弥极遡风之慕敢稽修敬之勤恭惟某官星斗垂文乾坤廓量负五百年名世之杰展九万里南溟之程经纶四海而无所不长酬酢万变而未尝或屈大节凛凛而可畏宏猷绰绰而有余怀尧舜之道以致君耻威文之事而在巳朝廷由之为轻重天下系之为安危自登槐席之尊益注枫宸之眷谋王体而断国论熈帝载而代天工坐隆兵寝刑措之勲益致俗阜民安之效羣才登用庶政修明一陶晏粲之期永辅盈成之业明良际遇载赓虞氏之歌圣贤相逢愿继王褒之颂切念某材犹樗栎景迫桑榆一官奔走于尘劳七任沈迷于簿领退有帝号之迫进无左右之容栖栖叹巳之未逢落落与世而难合高山流水觉之知音白雪阳春终乖寡和幸遇大钧之播物况开东阁以招贤旣乆托于帡幪当不忘于操履心同涸辙愿归沧海之波迹类寒荄觊沐阳春之泽
△代干杜按察追索书板启
布衣命薄忘绣梓之羣书丝辔威行还靑毡之旧物谁诰季孙之赏盗亲逢鲁国之真儒吾有二天公如十日切以万形有弊长存道义之名千古在前难泯诗书之泽微若书生之议论上关天运之文明秦火无遗不焚御府之六籍蜀冦已惨尚留石室之九经未闻孔孟之徒不胜跖蹻之熖造化必能为之主神明亦自有其人伏念某才愧雕龙学几刻鹄诸老文章之印颇有传成三代金石之碑亦尝编集奈五穷之难送慨万卷之空蟠忍寻活计于锥刀宁问生涯于梓匠简无编竹似有益于国人书旣同文愿广传之天下岂期狗鼠尤甚豺狼众怜三箧之尽亡彼得五车而自喜赎以金而不许毁于椟则可忧凡为攘窃之民恃有逋逃之主仲涂印昌黎之集自知不免于贫唐僧失兰亭之文恐抱无涯之戚不逢大造何有余生南山之判一传符泽之奸大窘汉除廉吏盗牛即日而来归鲁有素王窃玉踰时而书得两载怀亡弓之恨一朝喜去珠之还缅想西蜀之先贤起敬舍遗之有道物皆吐气恨无数十軰之使君士尽欢颜愿见千万间之广厦当日未酬于素志老天必启其后人此盖伏遇某官草堂嫡孙阙里先觉襟怀洒落光风霁月之无边志虑淸明秋水长天之相映自揽辔登车之后有遡川独航之心正观岂无谋谟孰若如晦之善断庆暦固多按察独称杜杞之长才不惟山岳之动摇自觉乾坤之轩豁蛮夷不变吴当受罚于春秋文献足征宋或可言于殷礼凡一予一夺之际皆众好众恶之公治鉴可垂之无穷儒家各传之不杇幸斯文之未丧知我其天喜吾道之将行以公为命感激辞短皈依心长
△谢宋亦山惠米启
右某启伏蒙台慈馈白米十硕者言念琼糜精洁岂无骚客之粻玉粒馨香乃拜仁人之赐五升不籴一饭知恩切以士必无求始能全于素节人言好施岂尽岀于诚心馈之傥或无辞受者不知何义万锺虽富焉能凂于孟轲九百固多不可辞于孔子故箪食恶其非道而壶飡可以得贤伏念某旅不赍粮师非学稼菊飡兰糗半生耻饫于肥甘矛淅剑炊十载俻尝于危苦亦羡粟有余之农父甘为饭不足之广文少慕沂公何敢谋于温饱晚同无巳颇能忍于饥穷岂无贷监河之书终不写鲁公之帖谁谓心肠之鐡石尚怜气味之金兰靑精欲转其好容白粲忽惊于愁眼尽堪负米动慈母之欢颜不畏絶粮见门人之愠色五斗无折腰之愧三锺可攘臂而游虽免炊沙终惭不穑吾能报徳敢忘重施之秦输人或有言何独不辞于宋馈共惟某官膏梁味义菽粟饱仁士待公秧何止闵忧于苗长民思我粒必能爕理而黍丰爰命廪人无饥客子某敢不风歌授粲雅咏裹粮豪杰襟期已见指囷之义功名志愿尚能倒廪而言辞虽有穷意则难尽
△谢人惠纸衾启
平生真实不为布被之欺雅志孤高亦有纸衾之惠寝兴知感寤寐难忘切以荃壁药房薄尘寰之帷帐蓉裳兰佩笑浊世之绮罗观骚人之淸修乃志士之法则独无竒服如此寝衣服木质之氛埃真成玉楮敷竹床而莹洁无异瑶台近而南浦之名儒逺则西州之耆俊俭于奉已铭以示人某最厌黄紬之矜夸未见靑绫之华暖雄心英气尚有侵兽皮之言义胆忠肝不听泣牛衣之语得此琪圃琼林之物称其玉壶氷壑之怀何须柳絮以铺毡恐有梅花之入梦精神愈爽思虑无邪物外独淸疑是卧袁安之雪室中生白宛然宿杜老之云共惟某人睡不抛书寝犹思学喜留诗客醒常携枕簟而逰静听锺声卧不觉衣裳之冷某共承珍贶愿广徳心因铁衾而歌千间傥遂庇寒之志得布裘而长万丈必无不暖之民
△谢惠醋启
道心苦淡自知吸酽之难德意醇醲乃有作酸之惠香浮頬舌感在衷肝切以设醴虽微庸见尊贤之意馈浆亦末可观敬老之诚物有薄而用宏礼若轻而义重我闻周典官有酰人掌五齐之调和合七菹而酝酿上则登于王所共者有严下而赐及宾筵礼之亦厚使膳羞而无此恐滋味之缺然塩必有梅前圣之望良弼鼻能吸醋后贤以取相才自非其物之可珍何有斯人之善喻伏念某言无可口事不皱眉静观世味之噞喁堪怜聚蚋独爱道真之嚅哜又笑酰鸡渴饥不足以害心饮馔何求于养体犹未安于微分爰有请于淡交遂烦小奚专致巨瓮乃烹雨韮顿添春菜之光华以渍冬萍不厌朝虀之索漠邻何待乞客亦可供尽忘东野之酸或止相如之渴共惟某官满怀藴籍落笔森严行独刚方不效微生髙之直量兼容忍真有范鲁公之能遂令寒寠之庖颇知曲直之味某咽津佩徳流歠怀仁愿子和羮当雨霖之重任为吾发覆窥天地之大全既以心藏不须言谢
△贺蔡芳源判鎭为道士启
共审洁身污世寄迹黄冠满目氛埃儒术不胜其拘贱逰神淸静道家尚可以逍遥隐然千古之逸民或是四明之狂客切以安期志大岂愿学于神仙荘子才髙何空谈于道徳聊以避秦梁之俗不忍闻楚汉之争因思前哲微言亦羡后天不老秋夜发幽人之叹欲炼形魂凯风取王子之词必存神气果知此意宁有几人共惟某官光风洒落之襟怀白日淸明之志操濂溪而下考亭而上徧参诸老之书西山之节乆轩之忠自得一家之学未展平治修齐之藴肯为淸虚恬淡之逰静观世变之推迁忍见人生之辛苦皇帝王伯之道一降如今衣冠礼乐之区大变至此惟圣贤乃能避世惟明哲可以保身不嫌茅宇之凄凉转为道观何必玉隆之严邃乃寄仙家上界喜闻蔡真人之词新宫不让山元卿之笔庐山泉石再期修静之留华岳烟霞幸有希夷之隐而恐闻十行之丹诏终将拥一朶之红云某欲访松花共寻瑶草靑牛何徃常占紫炁于凾关白鹤高飞或听玉笙于碧落

叠山集卷之十一 里生潭石黄溥编
启状
△聘启
典刑犹在愧文定之嫡孙声气相从慕安昌之爱女春生葮树风有桃梅恭惟亲家某人令爱小娘幼未及笄巳着徳音之羙某次学生童而佩韘粗知学问之方龟筮告犹鸾鳯得偶子当严于择妇我祖名言女必谨于事人君家羙意
△聘定启
亲不失其亲可隆亲谊幼及人之幼得讲幼婚幸出自天恩归有地发方覆额巳勤采藻之仪角正垂髫犹事弄梅之剧幸两小絶猜嫌之念故一言契姻好之盟鴈币肃将庸固早年之坚约鳯飞协卜庶谐晚歳之和鸣
△又
仰少府之名门曾谐旧眷袭文昌之末裔复订新盟况草木之味本同故柯斧之言易合五龄六歳幼而嫁幼而婚寸帛尺书宜尔家宜尔室岂特效恭于子婿盖将有望于父师如切磋如琢磨亦有仁义而已矣胥敎诲胥保惠母曰筐篚云乎哉
△又
百世婚姻况早得鱼嬉之队一言成事盖亦由鳯吉之占对偶信是有縁蹇修易于为力谁谓司农之侄缔好刘墙敢图法从之孙获妻冯氏旣新盟之议定宜巧样之催妆尺楮寸缣兹遗行人之问信绿衫红袖要看舞膝之娱前
△又
门阑多喜同为耕凿之民声气相求宜讲姻{女连}之好媒言允契天幸何多令女鬓未成云已婉容仪之谨某男发方总角幸寛襁褓之忧岂曰小哉姻不嫌于及早会言近止喜即遂于于归
△回定启
自蜀郡来五世托名门之好必齐姜娶一书写非偶之惭是诚因亲而缔亲所藉以幼而及幼旣无嫌于两小暂时为摘花骑竹之娱宜偕老于百年指日奉执栉传巾之事辱冰语致将忱之奠鴈欲歳寒成聚戏之队鱼可不如期以坚永好舅姑即父母幸毎推锡类之仁童稚不婚姻何敢诿先儒之说
△又
观书月下喜闻得妇于幼年折花门前幸获问郎于同里况黄龚并高于地望宜朱陈亦缔于世姻令男己学吟龙茂着竒童之誉小女喜占鸣鳯愧无少女之词虽嫁娶以长大为期然男女之婚姻贵早荷不弃长于邻友之陋愿早谐卢郎年少之期好音速报鳯楼人此正佳婿靑春早作蟾宫客当继前修
△又
乐天示勧深虞生育之迟延寿访婚欲见曾玄之早盖一生之计惟在于少而万世之嗣莫重于婚若两小了无猜嫌宜二妙合于羁角况令孙淸彻已闻驹齿之生而侄女无知方在鸠车之岁荷不遗于葑菲喜获缔于葭莩虽云鹏鷃之不齐自是马牛之相应资财不论何未忘夷虏之怀他日有行正有頼舅姑之敎
△又
谢安之侄生而敏颇关叔父之情庾公之女幼而孤喜道姻盟之好惟因亲致亲相契之乆故以幼及幼得有所归虽童心稚识之无知何劳违虑然男室女家之早定式慰先怀
△又
两小无嫌乆诵弄梅之句一言有契遽承采菲之盟俱勿失赤子之心可卜见玄孙之庆弄璋载育巳呈撃瓮之奇拆线未能欠觅穿针之巧讵意孩提之戏克承夫妇之缘兹辱鱼缄复勤鴈币报君靑玉案旣巳深张生何以之羞遗子黄金籝愿兾守韦氏不如之训
△七月请期启
男女之生幸而得耦婚姻之道贵在及时礼有请期义当修贽祖宗继体重严亲迎之辰父母有心尤重于归之日肃将嘉币庸试新妆鳯鸾伫听于祥占乌鹊欢迎于巧夕手舞至切心罄奚殚
△回启
月烛云軿行矣赴银河之约吴笺蜀锦此其为蓬荜之光然愧无百两之仪宁不泰三周之礼折蟾宫之桂母富贵之相忘采南涧之苹惟敬共之有恪
△八月请期启
始卜佳期幸尔秋期之叶再占吉月依然夜月之圎谅由淑女之促装足与素娥而为侣兹相配合可想和鸣烂即覩于盈门敬可无于纳币贫者为礼非财货愧乏多仪之子于归冝室家岂胜至愿
△回启
红笺宠贶辱厚意之鼎来丹桂香浮喜佳期之渐近旣有言归之约当严往送之辞琴瑟和鸣行应曩时之占鳯门阑多喜尚期他日之乘龙
△九月请期启
古者制礼婚姻非受币不交今也从宜男女以及时为贵况在黄华之候輙修红叶之縁占其吉于卜人巳云允叶听其成于媒氏兾必能从
△回启
瀼瀼湛露滋开黄菊之数枝拂拂好风吹送彩云之五朶因悟亲朋之迩且承迎礼之隆御轮再举于三周行李愧无于百两祗崇姻好兾略烦文宜其室宜其家自今始矣俾尔昌俾尔炽勿替引之
△十月请期启
愧非韩乐幸因蹶里之相攸夙定文祥必讲渭梁之亲迎言旣遂矣迨其吉兮预陈鸣鴈之期属届献羔之候言秣车言秣马行咏于归以采藻以采苹庶无失軄
△回启
好记橙黄正十月为良之景喜传梅信占三星在户之期旣叶佳辰敢违严命女有行而饯于祢巳敎其谨苹藻之供母命嫁而送之门当与之贽枣栗以见
△十一月请期启（纳成迎人出赘）
曩谐占鳯巳钦季诺之承今渐登龙欲效秦贫之赘况一阳来复之际正两家合好之时輙修鴈奠之仪并致鸾装之礼菲然为敬固惭无百两之将行矣升堂誓益殚半子之职
△回启
早慿月斧修成月鉴之圎今泛星槎来促星桥之驾笺牍戾止圭币辉如自顾菲然何以当此旣重厪于委贶讵敢后于拜嘉礼重御轮适十月为良之候式严施袵属一阳来复之时
△十二月请期启
天地之义旣谐卜吉之从婚姻以时敢后亲期之请预慿媒介以布腹心月取季冬日涓癸卯书先伸于一纸好永结于千春
△回启
谷旦于差已叶蔡龟之卜琼英是尚行观堂着之容弟虞装槖之空不作盈门之烂我则冰薄公其岁寒探陇首之玉梅已传春信听城头之画角行促暁妆
△回启（未允）
龟卜叶从曩荷冰人之请鱼笺下逮遽言星户之期然虽贵于及时奈偶迫于多事桃夭方春之候此固良辰苹采行潦之中尚容后歳永为好也姑少迟之陂量容智烛是幸

叠山集卷之十二 里生潭石黄溥编
札
△通王府尹札
某伏以仲冬谨时晴曦流爱共惟某官眷隆九陛望重一麾后皇赞襄台候动止多福某谨沐神雪虑蠲拔毫笺申敬于千骑行轩之次仰祈矜休
某切谓天欲惠頋于横浦为千里宅生之寄以有岂弟君子出而父母斯民矧惟二天照临之初万口歌颂为至和诸福鼎来不祷而叶某安敢赘请
某伏审某官光膺鳯检暂抚兾城成命甫攽舆情交抃共惟庆惬某承之附庸天幸栖身道徳覆照之下日在南埜与扶笻之老骑竹之童北望朱幡争先快覩卷卷赞喜踊跃万分
某共惟某官前軰盛心斯文元气忠孝名门之衣钵才猷淸庙之璠玙风度照人芒寒色正诗书泽物玉韫山晖乃知衣冠甚盛之家必有社稷非常之器天才无施不可春脚所至有声暂劳一驾于熊轓来活乆枯之鲋辙恐未止甘泉之计及巳兴宣室之思天若有意斯民何止赐金而增秩公必从兹大用即看鸣玉以趋朝凡在帡幪尤深倾傒某敢因庆幅而私布之仰祈台照
某去冬谒告言旋天阐竒机共遇某官分月临川道路之人更相告曰是间长史宰相才也子盍往致敬焉某于此时所期先生者又有岀于他人所期之外也然自跪违泰阶倐又朞岁引睇霄躔无食息敢移尊向忽得好音适属福星委照之下感念之余始叹人之幸会喜甚折屐遭际有如是耶惟是不习丝谱五枝已穷喜后之谋罔知攸济所幸仁贤二千石惠然肯来以下慰三邑颙傒之切某首当引睇牙旗躬负弩矢俯伏道左以修属吏之恭则苏天之芘又有出于意外之望某不胜拳拳
某策名贽敬之初无以见其归依之万一斐然俪语疥于申蕃芜类不工丑愧万状倘蒙一览而掷之荣佩千亿
某仰惟随轩蓬阆仙辑邈在霄汉某不敢凌节百拜申敬惟下邑先庚敎条拱俟颁暁
△通黄府判札
某伏以权舆半春锦绣万象共惟某官屏星照乘和气载涂穹垕迪简台候动止千福某雪手露香贽忱籖府仰干丙在
某切惟宣化承流守相之尊等耳地方千里位并元侯以十万戸之欢声为八千春之善颂则夫金鼎翠釜有请则谀
某尝闻玉华之秀甲于闽枣名阀倚天实锺间气庆云呈瑞孰不愿快覩争先风北枝南无阶望履讵图试邑行戴二天此造化者巧为之遇合也遥瞻丈盖此心如飞
某共审奉诏监州抗旌戒道来共一轮之明月先回四境之阳春伏深庆惬某幸正趋承倍增欣抃谨缀犹小启一书端控燕雀之悃仍蒙弘庆赐以粲观某下情慰惬
某仰以某官性资氷絜徳量天寛惟涵飬深而烛理明宜设施弘而临事果夔城制锦载赓杜工部之诗越囦依红细考王右军之帖荐分半刺殊加恩意别乗骥足之驰讵容席暖属车貂尾之从亟待诏温
某庠序诸生不习为吏剸繁治剧用重其才水毁木饥二军艰字虽抚字之心如日而焦熬之鬂巳霜末路尤艰险滩未渉尚祈矜念曲赐庇存祗佩恩私介丘莫喻矣
某不敢凌躐申寳闳仙辑之起居伏恐属邑应有先庚条目拱竢行下
△回主簿交代札
某伏以月开周正云庆鲁书共惟某官司印花城趣装榖旦后皇右绥台候动止千福某雪手露香奏记籖史仰干丙在
某闻之二气五行之运在天为寒暑在人为语默动息调元赞化儒者事也况一理身之阴阳乎虽然存我以厚苍生愿为国寳此不赀之躯乃副舆望
某佩服春藻秋兰之馨乆矣箕南斗北无由快星鳯之瞻不谓天假机縁得托云仍之好平生愿识荆州却无负此言矣中夜揽衣击节自庆
某伏审荣膺纶诰来领印曹先声一驰和气四洽谅惟欢庆切惟某官以南岩世家为西江名士峩冠司业堂则何蕃之徳行举幡帝阙下则王咸之气节朝奏暮召可谓希世之遇矣尚屈鸾鳯于枳栖何耶然张集贤起于鲁山郑相国兴于汜水万里修途胥此焉出奉紫泥而班玉笋不夙则暮
某鈆椠晚生世居昭武乌洲学优而仕代不乏人在嘉定间则伯氏果斋对策大廷擢居鼎甲独某不克亢宗少也三预贤书迨其强仕某年犹未脱场屋俛试南廊疏居次等遂得令阙趋来梅川甫书下考乃蒙大鉴章先生檄入郡幕继蒙绣使李先生俾摄信丰俱以一削收录于是羁留幕底者两年回视薄职不无旷瘝然此心惓惓无日不在朱墨间屈指岁除侥幸书满几生修结得际交承洗龟拂篆以为告新之图某之志也掩瑖匿过以为淑后之计则执事事也引领车音拜手以白某及瓜而代有日矣修尺牍以通是好礼也乃为执事所先懈怠之咎无以自文谨列件札将以俪语申控卑悰并酬荣施倘垂电光荣佩千亿
某皇恐晋躐申问契家翠水瑶池台眷伏想烟霞萃祉日月常春新治趋条敢不肃拜
词
△荐父靑词（代王菉猗女）
父今捐弃永无侍奉之期女旣有家难报劬劳之徳洁斋丹悃号吁苍旻伏念妾先考学慕醇儒老为寒士爱人利物虽莫展其素怀谨行信言不敢欺于洪造岂期一疾即反九泉妾生无飬志之能没缺送终之礼受恩罔极茹痛何穷仁君犹悲怜缇萦之词河伯亦闵念曹娥之苦父子之情至切天人之应惟诚皈命羽衣投诚金阙伏愿矜哀愚悃超度先魂觉本性之虚明赦凡情之罪悔宿愆尽洗无乆滞于冥途片善可书或再生于乐国
△吾友张四居士为僧敢献善
颂天台罗汉形模也学丹霞刬草少年大振宗风好个五山长老

叠山集卷之十三 里生潭石黄溥编
表
△贺玄天上帝生辰表三月三日
臣某言伏为今月初三日恭遇上圣降诞休辰者帝降人寰必真元之会合民怀天徳逢初度以欢愉宇宙昌期华夷同庆臣诚欢诚抃顿首顿首切以虹流瑞彩天开秋昊之神龙噀祥波佛现世尊之圣受大极两仪之正锺三光五岳之全笃生髙真孰若华旦恭惟玉虚师相玄天上帝北辰合徳春日同仁赞化玉淸道生天而至妙调元金阙功裨帝以难名契真宰于东皇对长生之南极乾坤比寿永覆载于万灵日月齐光常照临于六合臣欣逢瑞节难报鸿恩有始有初歳歳今辰之歌舞无穷无极人人洪造之生成臣无任瞻天望圣欢抃庆快之至谨奉表百拜称贺以闻臣诚欢诚抃顿首顿首谨言
△又
臣闻天生大圣实辅相于元工民受洪恩冝怀思其初度对玉虚而称庆睇金阙以敷忱臣中谢切以白帝之司三秋史纪虹流之旦素王之存诸夏转言麟绂之辰能奉若于皇穹宻纲维于人极缅想发祥之始谁无尊道之诚伏念臣一善蔑闻百殃宁免逢南方之丧乱何地逃生赖北极之明灵助天济世闻此日骑箕之瑞効众星拱斗之仪有始有初岂不知于帝力无穷无极期永庇于人寰伏愿洪造垂仁髙真锡福回乾坤之和气扫飙雾之妖氛念昔降神救万民之微命自今悔道开亿载之太平臣无任瞻天仰圣激切屏营之至
△许旌阳飞升日贺表
仙降尘寰体天心而济世帝嘉神绩乗秋气以升霄华貊欢声古今盛事臣中贺臣闻赤虬紫雾闻仙子之逺游黄鹤白云想至人之髙举孰若一门之积徳尽超八极以登天恭惟真君道极髙明诚参化育驱龙蛇于境内旣成神禹之功挈鸡犬于云中不假淮南之鼎慕真风而虽远遇华旦而难忘臣欲报恩仁敬修贺礼苾苾苹蘩之荐依依葵藿之诚日月齐光长戴神明之徳乾坤有造愿为仁寿之民臣无任激切屏营之至

叠山集卷之十四 里生潭石黄溥编
疏
△梅野起居疏
世有子产孰颁焚室之材里有少陵冝助草堂之费钱财易得道义难穷梅野先生诗书巳废于秦灰栋宇何堪于郑火参充巳为贫士忍闻称贺之言池鱼本是善人孰动救灾之念今见眼前之突兀顺恢身外之帡幪若不寄赀岂敢嗔于录事倘能买宅是亦遇于韩公见义必为当仁不让千万间大庇寒士须还天下英雄三十年始有此庐莫作诗人笑语
△城隍疏五月二十八日
日余二日即更建午之书云粲五云喜遇生申之旦欢声载路和气满城共惟城隍土主全封号乃武乃文作威作福呼吸须臾之雨露叱咤顷刻之雷霆佐汉有功四百载绵延社稷配天无极亿万年带砺山河赫赫厥灵洋洋如在某等素喜蒙恩之乆幸逢震夙之初寿永基图愿借椿龄而为寿封褒忠恵更看芝检之增封
△凤林新建莲堂疏
地胜凤林接东林而长乆天怜象敎托儒敎以扶持旣善念之有孚冝道场之壮观胡先生爱靑山之好与无用者不同谢灵运种白莲之勤想专心而不杂巳舍钟山之宅上续远公之灯或疑香火之光明岂可规模之狭小所谓鼎新日月方知特地乾坤大愿力大功縁必是大雄猛汉好布施好福徳须还好修行人一佛办心诸天助力维摩八万四千座半日化成雪峰三百八十庒一家喜舍不可蹉过直下承当陶渊明十八大贤且作庐山之隐者王文正百余名士尚歌浄社之太平
△景佑真星生辰疏（睢阳大将张抃七月二十五日）
南岳降神为生民而立命普天蒙福逢初度以怀恩合众志之精纯对九霄而吁告缅思唐世爰有忠臣助两贤以守一城提孤军而胜百万宗社资其翼戴江淮得以安全幽为神明为人节义无惭于天他生当封死当庙英灵永镇于华夷粤若是邦同归大造兹遇乗东维之旦谁无拱北极之心葵藿秉诚苹蘩昭敬设金山之净供演寳藏之秘文四生六道之超升三界万灵之来降悉遵佛敎庸神休有始有初岂不知于帝力无穷无极愿永庇于人寰伏愿上圣垂仁明神赐鉴百谷告成于秋日四民常在于春风念昔生贤救两间之厄运自今悔祸开亿载之太平
△福善王生辰疏八月初四
天将救世降崧岳之神明民欲酬恩依金山之佛法洁严恭之一念露悃欵于三灵某等猥以下愚窃闻上世良弼骑箕尾而降为万古之星辰文公应斗牛而生救一邦之水旱皆帝心之妙简与民命以相关共惟福善尊王正直而英灵慈仁而睿哲握中夏文明之运存西方贤圣之风为国选才士必功名道义代天与善民皆富寿康宁万年保佑于此邦兆姓欢呼于诞节太极两仪之正融作异人三光五岳之全锺为一佛宜修庆礼庸表微忱牲牢不见于苾芬酒醴难昭其诚敬欲报乾坤厚徳无如水陆大斋三界万灵对休辰而欢喜四生六道依大造以超升虽无补于神功示不忘于圣力恭望明灵降鍳穹厚垂仁好生仰体于天心锡福同归于皇极金风玉露巳开丰年之祥璧月珠星早见太平之象攘窃阴消于狗鼠贪残永絶于豺狼民安礼义之彝士复诗书之泽乡闾和乐固无日而不春庙貌尊严尚与天而齐寿
△化道衣疏
某人熟朝真之科敎习事帝之容仪入我观门共成道法豪家大族长者善人必有仁心共成好事
黄绢银章颁皇恩而训戒朱衣玉佩在帝所以周旋倘二者之得兼亦一生之竒遇贺知章结草宇必承君命以修真陆简寂得石坛难以朝衣而拜斗有谁施舍成我因缘岂无地位九分人或遇神仙一会客天台山之采药便逢福地以逍遥玄都观之栽桃不负恩门之培植
△曁公圣者生辰疏
天生贤圣欲普济于微氓民戴恩仁何忍忘其初度洁齐致虑吁告明灵伏念某等性本颛蒙命尤迍蹇回心向道愿为良善之人从俗随时宁兔悔尤之事全危身于离乱叹生理之艰难日虞虐吏之诛求时有过军之烦扰十室而九无温饱五年而屡告饥荒頼通觉大师之灵有覆载小民之徳雨旸从欲疾疫无忧凡苍生之感神功如赤子之依慈母思帝力者必虹流之旦怀素王者必麟绂之晨欲荐愚忱敢遵释敎演金山之妙法敷寳藏之微言福及幽冥心通上下伏愿帝垂怜悯神降吉祥一佛重来必潜消于厄运万方有幸愿早见于太平
△重建观音寺疏
寻声救苦是名观音与佛有缘乐我净境野火烧虚空而不尽法灯歴今古以长明歳星巳周天道必复宰官长者宁忘补陀现身大臣檀那还记灵山旧话诸天助力不日成功紫竹林中散光风于三界绿杨枝上洒甘露于八荒使众生识大慈悲此善果胜诸福徳寳珠璎珞岂无普门品之仁贤楼阁玲珑尽见华严经之富贵
△虎溪莲社道堂修诸天阁疏
莲社虎溪是法云地善焰慧地华严龙海化叨利天兠率天此非一蜃气吹嘘所得成湏五鳯手经营之乃可钩心閗角共看抱地之缦回佩玉鸣銮不是飞云之歌舞俯视千大千世界上有二十二天人世出世间汉来汉现希有希有西方天竺国飞来真如真如昨日妙高台夣见吾为法施汝办肯心
△洪山庙照华严第十五会
善人长者共成华严会今几年矣佛果巳成愈修愈好善根已大更种更深丙戌年第十五会供食科仪随人喜舍此为好事愿发肯心
华严经一十五会歳歳相逢维摩座八万四千人人要饱佛果不难成熟善根更好栽培天下功縁供飬之功最大人间福徳有施之福无穷慕圣僧而水府设斋闻合论而神宵送食观音璎珞效恭敬于世尊天女寳花献殷勤于长者此是菩提地位湏还广大心胸愿倾帑廪之余财共赞乡闾之好事曾记儿童戏供也能生阿育王家请看川老谈经直要到毗卢顶上
△东山白莲堂修造疏
诵弥陀经多有西方公据祝圣人寿又见东林道场天灯巳放光明鬼火岂能魔障要识白莲凈土世世无穷请看红日出山朝朝如是前此规模窄狭今当栋宇修崇五十三叅华严楼阁有几多富贵八万四千寳座殿堂非一处安排居士办心诸天着力岂无长者捐火宅之金银恐有名贤舍钟山之屋宇且颂余财余粟便歌羙奂羙轮一日圎成八方讃叹七寳布施好留我佛国因縁万代流传只道是君家福徳
△永福堂塑佛像顺昌西岩
西方极乐国福在西岩南无阿弥陀现于南剑尽道菩提无树何须净土栽莲然化身亦有色身因像法可求正法想观音之救难满面慈悲思势至之度人通身怜悯一佛远公之接引诸天圣侣之护持巧手庄严善人施舍大千七寳布福徳何如此福徳之多三十二相观如来咸有见如来之喜
△仁寿堂化妆塑佛
民皆仁寿一心愿见弥陀佛有因缘好事湏烦长者欲现如来之妙色共培居士之白莲化身不难要淸净要圎满诸相具足谁布施谁庄严此日发心诸天助力寳珠璎珞信手拈来金银砗磲随意喜舍岂特道场之光彩有关阖邑之祯祥三四五佛善根自有种善根之报千万亿刼福徳何如此福徳之多
△东岳庙妆塑天堂地狱阎罗像疏
善恶灾祥之报犹影响之应声神祗鬼魅之灵在典礼而有像敢干长者仝发好心借佛说以度人即岳祠而设敎天堂果有宜君子之先登地狱岂无必小人而后入韩柱国不须身后包阎罗只在眼前何吝余财共成善事可以劝修身立命之士可以化迁善远罪之民变镬汤而为淸凉何待问观音大士舍鱼池而作忉利毋烦念寳胜如来
△白莲社经堂疏
庐山一条瀑布流到东林华峰十丈藕舡种成净社从此枝枝叶叶处处田田何人不过虎溪桥是水尽入龙宫藏此为诸佛菩萨之所护念又待最后檀那而得圆明任他栽火里凢红看我出泥中淸白从闻修竟悟色香空

叠山集卷之十五 里生潭石黄溥编
文
△代五显庙巫祝为还愿人放罪文
社令解到罪人一名枷鎻待罪九月二十八日灵顺庙掌善恶判官具呈照得某人顷罹罪罟幸脱累囚思宿业而多惭恐后灾之难免遂投云琐自首前愆旣荷校而在庭且席藁而待钺若论旧恶当伏严诛适逢皇天诞圣之辰宜广上帝好生之徳姓某一名合与不合踈放取神旨奉五显灵官大帝神旨凶人不善自有常刑上帝好生岂容尽法况十载苦干戈之祸尔万姓在汤火之中人思解挠以除苛天必涤瑖而荡秽欲新污俗何吝寛恩姓某本是愚民自陷大谴旣束身而俟罪必涤虑而洗心情亦可怜理冝从恕经有宥过无大之训律有自首原罪之文刑人发蒙利于说梏死囚归狱纵以还家吾欲并生尔冝迁善知人身之难得毋再犯刑思天网之至踈常怀报徳姓某一名当厅踈放仍申天曹地府闗东岳城隍司应有干连绾繋去处照会
△代昭懿庙巫祝为妇人还愿放罪文
本庙据掌善恶判官具呈罪囚一名某乡里某氏供招本命某年月昨因丁丑年十月十三日北兵讨掳逃难深山自念田野愚民性资昏闇平生虚度不种善根一念妄行俱是恶业旣逢离乱恐致死亡遂发悔心仰投洪造是日对虚空启许夫人行宫私狱案愿恳祷庇覆或可保全凡今未死之年皆出再生之造今月十五日伏遇大圣降诞之辰谨斋戒沐浴荷枷扭带绳索前诣行宫门下洁身请罪听候裁断施行本司看详某氏曾逢大难遂发悔心仰赖圣恩幸逃末劫果能迁善旣获延年旣械杻以在廷同囚徒而请罪当大圣降诞之日体上帝好生之心或播寛条更全微命取自神旨裁断奉昭惠崇福善利顺懿天人神旨上帝好生初无杀意下民犯法岂是本心自从开天地以来方见大干戈之惨能逃末劫必有善根某氏愚妇何知悔心甚苦恶人斋戒犹可动于上天死囚来归自当开其生路经有宥过无大之训律有自首原罪之条一善可名诸恶不问在缧绁而非罪咸与维新脱桎梏而发蒙姑从大赦如能积徳更与延年某氏踈放仍申天曹闗岳府照会

叠山集附录卷之十六 里生潭石黄溥编
△上叠山先生书 双湖胡一桂
二月六日新安学生前乡贡进士胡一桂谨熏沐裁书百拜献于提刑殿讲叠山先生阁下某尝读周元公易通有曰天他间至尊者道至贵者徳至难得者人人而至难得者道徳有于身而巳夫所谓道徳者何也其纲有三其伦有五原于天设于地品节于圣人通行于千万世由乎此则安不由乎此则危由乎此则为诸夏为人不由乎此则为蛮貊为禽兽断断乎其不可易之论也然尝恠夫自开辟以来宇宙不知其几变而所谓道徳疑若为之而俱变者冥冥之表盖有天焉毎于其交际之间必生一二杰魁瑰伟之士以身任道徳之寄把握扶植于不坏不灭之地夫天既以道徳重寄付托于其身谓宜爱之护之俾得优游适志以顺乎其天頋乃不然或使之忧患困苦直至杀身而后仅可以成仁或拂乱其所为使之饥寒流落濒于万死而不得死栖栖焉寄只影于遐陬僻壤间而时俗富贵者洋洋得志切齿唾骂以为至愚至痴不通时变自陷于困竆所谓可怜不足恤者若是而望其把握扶植此道徳于不坏不灭之地真不啻如一发引千钧之难何哉盖不然天地间万形皆有弊惟理独不朽宇宙间事固有囿于气数之不得不然者而所谓道徳之理则实未尝一息可变苟非其人亦不能以自行是以必于人是托然人品有不一有盗名欺世者有慕名矫拂者有不能忍于饥寒而流涎于富贵者有牢关固巨于其始而卒丧其节者有自度其才而足以应世而姑守竆约者有初之无力以自奋忽乗机而遽起者若是者是皆不足以任道徳之寄往往天亦尝厌欺扵此徒是以付托一二人于斯世必使之忧患困苦杀身以成仁必拂乱其所为饥寒流落濒于万死而不得死如精金百錬曾不变其所守仁以为已仕死而后已者亦以其身不足爱而道徳之为可爱且将以愧天下之曾儋人爵食人禄者若此者是真可以任道徳之寄昌黎韩子所谓千万世一人周子所谓道徳有于身者是也逰吾目兮八荒思得大人君子道徳有于身者为之依皈舎先生之外其谁哉洪惟先生抱三光五岳之正气负三纲五常之重任渉世于强仕之年秉操扵立朝之日一时权奸如虎豹九关磨牙揺毒而浩然之气至大至刚以直飬而无害曾不为之挠屈居常抱膝林泉朗诵先生大雅之章想见人豪而云泥悬絶无阶趍拜兹者恭闻蛰神龙于九渊翔鳯凰于千仞俭徳自持而爵禄不足以移髙尚自立而王侯不足以屈集蓉裳修初服而章甫逢掖变更之未尝卧莲舟读玉书而天禄石渠宗主之有属斯文倚之为命脉衣冠赖之以纲维义夫节妇得所标表以益坚乱臣贼子有所观望以羞愧道徳之兴废闗系于先生之一身而把握扶植之责甚重而匪轻也故昔也危言危行人不得以议其讦今也危行言逊人亦莫得以议其脂韦梅福之于炎刘渊明之于司马时不同而处亦异也呜呼天地犹有憾粹乎先生之行终不能疵日月犹有蚀昭乎先生之心终不能蔽雷霆犹有伏烈哉先生之气终不能遏此真所谓道徳有于身而千万世一人之人也稍有志于道徳之士可不承下风而望余光哉某安定微宗古歙士族盖自六世两伯祖铉铨接武元丰之第而髙伯袓昻政和间由辟雍第太常与吏部朱韦斋先生有同邑同年之好髙祖溢绍兴初分路省元复收世科诗书之传道徳之脉三百年于此矣某五六岁而读父书十二三而能文十八而登名于天府年少气锐不但视功名而唾取粗亦为有志于当世者夫何天池之翼未展而洄溪之翅巳垂孟明之舟未焚而郏鄏之鼎巳易事盖有大谬不然者我之为我亦无复有志于斯世矣且比年以来天疾其躯仲车其听庸人孺子莫或肯半指屈中夜以思默然领会意者造物仁爱之深故欲使为无闻之人专心致志于学行之乎仁义之途逰之乎道徳之源无絶其源无迷其途而巳乎环视其家圗书满屋而紫阳夫子之易又平日所酷尚伏读家君易启蒙通释吾易门庭既巳获入独谓本义提纲振领而节目未详于是又取语录而附之纂集诸说间赘巳意至若卦象之异同文言之疑义自汉儒已来千有余年未有能灼知其说者某一旦豁然贯通若有阴相而默启之于是作为卦象图说又作为疑文言并而体之未有圗也而圗之十翼之未有论也而论之启蒙本义有大功于天下后世而人莫知也又表而出之凡此者岂务絺章绘句以为能记事纂言以为多哉亦以明经乃儒者之事况大之为天地幽之为鬼神明之为君臣治乱别之为贤邪进退于以立三才之道于以顺性命之理于以尽事物之情通天下之故莫不毕备于易于此乎有得焉亦庶乎身心收敛不至外驰而所谓至尊之道至贵之徳亦犹是以不失焉耳书成而乡之老师宿儒莫不为之许可某亦自度岁月之不虚度矣然左太冲三都赋固未尝不为竒伟之书使不遇皇甫谧称奨而为之序亦何以信于时而闻于后哉今海内以先生为道徳之宗主人物之权衡一经品题便作佳士某是以不逺千里往拜丈函尘滓视听求片言以为之黼黻付之书市绣梓倘徼先生之高名令誉传之无穷施之罔极某何幸吾易何幸惟先生进而敎之实惟门士之至愿干冒师严下情不胜战栗俟命之至
△叠山先生行实
谢枋得君直号叠山信州弋阳人登宋寳佑丙辰第甲子校文江东发筞十问抵时政安置兴国军乙亥除江东提刑累迁至江柬制置使土军攻饶拒战安仁败宋徳佑元年冬十一月任江西招谕使知信州又败弃家入闽丙子二年春正月元兵入信镂银榜根捕执枋得之妻李氏二子一女送江淮行省拘于扬州狱中毋夫人以老疾得免李氏不屈死于狱中惟二子熈之定之得还元至元戊子二十五年夏四月召宋故臣谢枋得力辞不至时帝访求南人有才者甚急御史程文海承旨留夣炎交章荐之寻有书上程雪楼秋九月参政魏天佑执枋得北去先是枋得由建阳唐石山转入苍山等处朝迁暮徙﨑岖山山谷间竟得脱至元甲申黄华平大赦枋得乃出得还自寓于茶坂设卜肆于建阳驿桥榜曰依斋易卦小儿贱卒亦知其为谢侍郎也至是天佑朝京将载枋得后车遣建宁总管撒的迷失佯召枋得入城卜易逼以北行以死自誓知不可免即不食有上魏容斋书己丑二十六年夏四月故宋江西招谕使知信州谢枋得至燕死之初参政魏天佑逼枋得之北行也与之言坐而不对或嫚言无礼天佑自甚容忍乆不能堪乃让曰封疆之臣当死封疆安仁之败何不死枋得曰程婴公孙杵臼二人皆忠于赵一存孤一死节一死于十五年之前一死于十五年之后万世之下皆不失为忠臣王莾篡汉十四年龚胜乃饿死亦不失为忠臣司马子长云死有重于泰山轻于鸿毛韩退之云盖棺事始定叅政岂足知此天佑曰强辞枋得曰昔张仪语苏秦舎人云当苏君时仪何敢言今日乃叅政之时枋得百口不能自辨复何言枋得不食二十余日不死乃复食将行士友饯诗盈几张子惠诗云此去好慿三寸舌再来不直一文钱枋得会其意甚称之遂卧眠轿中而去渡采石复不食自是只茹少蔬果积数月困殆四月初一日至燕京初五日死于驿子定之护骸骨归葬于州枋得平生无书不读为文章高迈竒絶汪洋演迤自成一家学者师尊之所著有诗传注疏易说十三卦取象批点陆宣公奏议并文章轨范行于世
△文节先生谢公神道碑 李源道
天讫宋命皇元一四海而统之至元二十三年行御史台侍御史程巨夫以宋遗士三十人荐于朝于是江东谢枋得在举中被征丁内艰辞亡何连诏江浙行省左丞管如徳召皆不起廿六年春正月福建行省叅政魏天佑复被旨集守令戍将迫促上道乃行夏四月至京师不食死春秋六十有四八月子定之奉柩还广信明年九月塟其乡之玉亭龚原其门人诔而题之曰文节先生谢公墓先生曾祖彦安祖一鹗考应琇浔州佥判妣桂氏封硕人先生讳枋得字君直信州弋阳人宋寳佑乙卯荐于乡丙辰试中礼部高等比对力诋时宰阉宦奋不頋前后抑置第二甲第一人初浔州君以事忤使者董槐被劾以死先生旣第董槐执政竟不堂叅以归丁巳召试敎官调建宁府敎授巳未赵葵宣抚江东西辟为属寻除礼兵部架阁令募兵援江上出楮弊十万贯得信抚义士数千人以应宣抚司罢贾似道当国会军兴岀入簿责任事者公毁家以赓不足坐废至元初长星竟天踰月我师压江上宋社日替江东漕司犹试士征校艺先生愤贾窃政柄害良忠误国毒民发筞十问擿其奸极言天心怒地气变民心离人才坏国有亡证辞甚剀切大怫贾旨台评竟上其谤讪镌両秩兴国军安置因谪所山门自命叠山守令皆及门执弟子礼丁卯以史馆召先生曰似道饵我也不赴闭戸讲道闻之者翕如若周岳熊朝余安裕杨应桂余炎谢禹莫若軰皆知名介然自将足迹不及权门里中人行事或不循于理者輙曰谢架阁闻乎有持两争必来质平遣以理无秋毫假与人意人亦高其风必自审乃进非义者未尝敢至其前也乙亥连以史馆校勘秘书省著作郎召牢辞授江东提刑摠其兵以守饶信抚与王师战輙败不能军遂易服负母走闽中隐于卜信守将悉捕公妻子弟侄送建康狱夫人李氏有容徳有廉帅者欲妻之一夕自经死弟某某侄某某及一女二婢皆死狱中惟二子熈之定之移狱广陵得释又有弟禹在九江亦不屈斩于市先生性资严厉雅负竒气风岸孤峭不能与世轩轾而以天时人事推宋必亡于二十年后抗论憸宰老竭蹷不售终不取合于时其为人盖如此及程公之荐报书乃曰弓旌招贤轮帛迎士有志经世者孰不兴起及非其人非皇帝夣卜求贤之初意也观其言非徒决于刚愤者少力学六经百氏悉淹贯为文章伟丽卓然天成不践袭陈言宿说论古今成败得失上下数千年较然如指掌尤善论乐毅申包胥张良诸葛亮事常若有千古之愤者而以植世敎立民彝为任贵富贫贱一不动其中其言曰淸明正大之心不可以利回英华果锐之气不可以威夺其自信悉类此先生之北也贫苦甚衣结屦穿行雪中人有常徳之者赒以兼金重裘不受平日所著易书诗三传行于世杂着诗文六十四卷翰林学士卢公挚为之序引深所推激夫人李氏男三义勇早卒熈之归自广陵亦卒定之贤而甚文累荐不起孙男二信孙仁孙先生死之二十有四年门人虞舜臣率其徒筑室买田祠公弋阳之东江浙行省请于朝为叠山书院又五年余任集贤待制番昜周应极状其事致定之之语求铭墓道尝谓先生天下士源道仰其文章风节盖四十年而不一识是区区者尚可辞哉铭曰
呜呼先生生也何时生也后时日薄崦嵫维南有孽龟玉毁拆我朝天明乃完其节鸡鸣风雨岁寒松栢伊其板荡古有尽忠道统既阙人文斯崇有美翔鸾载鸣载集曷迪匪庭曷课匪京万里氷天介石自贞奚卒不施閟于佳城呜呼先生
△宋史列传
谢枋得字君直信州弋阳人也为人豪爽毎观书五行俱下一览终身不忘性好直言一与人论古今治乱国家事必掀髯抵几跳跃自奋以忠义自任徐霖称其如惊鹤摩霄不可笼絷寳佑中举进士对策极攻丞相董槐与宦官董宋臣意擢髙第矣及奏名中乙科除抚州司戸叅军即弃去明年复出试敎官中兼经科除教授建宁府未上吴潜宣抚江东西辟差干办公事团结民兵以扞饶信抚科降钱米以给之枋得说邓傅二社诸大家得民兵万余人守信州曁兵退朝廷核诸军费几至不免五年彗星岀东方枋得考试建康摘似道政事为问因言兵必至国必亡漕使陆景忠衔之上藁于似道坐居乡不法起兵时冒破科降钱且讪谤追两官谪居兴国军咸淳三年赦放归徳佑元年吕文焕导大元兵东下鄂黄蕲安庆九江凡其亲友部曲皆诱下之遂屯建康枋得与吕师夔善乃应诏上书以族保师夔可信乞分沿江诸屯兵以之为镇抚使使之行成且愿身至江州见文焕与议从之使以沿江察访使行会文焕北归不及而反以江东提刑江西招谕使知信州明年正月师夔与武万户分定江东地枋得以兵逆之使前锋呼曰谢提刑来吕军驰至射之矢及马前枋得走入安仁调淮士张孝患逆战团湖坪矢尽孝忠挥双力撃杀百余人前军稍却后军绕出孝忠后众惊溃孝忠中流矢死马奔归枋得坐敌楼见之曰马归孝忠败矣遂奔信州师夔下安仁进攻信州不守枋得乃变姓名入建宁唐石山转蔡坂寓逆旅中日麻衣蹑履东向而哭人不识之以为被病也巳而去卖卜建阳市中有来卜者惟取米履而巳委以钱悉谢不取其后人稍稍识之多延至其家使为子弟论学天下旣定遂居闽至元二十三年集贤学士程文海荐宋臣二十二人以枋得为首辞不起又明年行省丞相忙几台将旨召之执手相勉劳枋得曰上有尧舜下有巢由枋得名姓不祥不敢赴诏丞相义之不强也二十五年福建行省叅政管如徳将旨如江南求人才尚书留夣炎以枋得荐枋得遗书夣炎曰江南无人才求一瑖吕饴甥程婴杵臼厮飬卒不可得也纣之亡也以八百国之精兵而不敢抗二子之正论武王太公凛凛无所容急以兴灭继絶谢天下殷之后遂兴周并立使三监淮夷不叛武庚必不死殷命必不黜夫女真之待二帝亦惨矣而我宋今年遣使祈请明年遣使问安王伦一市井无赖狎邪小人谓梓宫可还太后可归终则二事皆符其言今一王伦且无之则江南无人才可见也今吾年六十余矣所欠一死尔岂复有他志哉终不行郭少师从瀛国公入朝旣而南归与枋得道时事曰大元本无意江南屡遣使使顿兵令毋深入特还岁弊即议和无枉害生灵也张晏然上书乞敛兵从和上即可之兵交二年无一介行李之事乃挈数百年宗社而降因相与恸哭福建行省叅政魏天佑见时方以求才为急欲荐枋得为功使其友赵孟逵来言枋得骂曰天佑仕闽无毫发推广徳意反起银冶害民顾以我軰饰奸耶及见天佑又傲岸不为礼与之言坐而不对天佑怒强之而北枋得即日食菜果二十六年四月至京师问太后攅所及瀛国所在再拜恸哭巳而疾迁悯忠寺见壁间曺娥碑泣曰小女子犹尔吾岂不汝若哉留夣炎使医持药杂米饮进之枋得怒曰吾欲死汝乃欲我生耶弃之于地终不食而死伯父徽明以特奏恩为富阳尉摄县事时天基节上寿大元兵奄至徽明岀兵战死二子趍进抱父尸亦死
论曰刘应龙不附贾似道冯去非不附丁大全潘昉论皇子竑事坎壈以终洪芹讼吴潜伟哉赵景纬醇儒也而无躁竞之心徐霖进则直言于朝退则讲道于里徐宗仁国亡与亡异乎怀二心以事其君者也危昭徳经筵进对之言悉载诸故事陈恺能以意气感人杨文仲当抢攘之时犹能荐士谢枋得嵚﨑以全臣节皆宋末之卓然者也
△读叠山北行诗跋 李飬吾
此诗与西山易水之歌当并行余无段详焉尔矣顾公阖门死节皆甚伟公絶口不一言余不表而出之何以示天下与来世公季弟君泽游太学早有声诗文推本色彗星应诏书尤絶出九江溃后惠余书曰署为立礼生宋仁悲哉其为志也公内儒家女诸父甞甲科豋朝若夫慷慨就义则甲科者视之劣矣泽因伯氏过康庐与谢章谋和议落人疑忌中械系良乆明朝事将决一夕暴卒二子从母逰金陵闻汹汹有异殷勤抚二子不忍释子旣熟寐解衣带自经其长弟君烈伯侄同祸弥惨烈妇及子妇惧伤大夫人心不敢以凶服见夫人见二妇不膏沐不言不笑曰将无大故乎又曰名义至此将何逃信兴罗织之狱所亲如薛如詹捐重赀得无恙闽人居亭曰虞氏为信所踪迹竟殒深囹虞尝注易没齿无怨言独行传中人也凡称公能死者非知公公不捐一死岂惟无以谢军兴将卒九原见家人复何颜独怪江左多将相富连郡国泽及婴孺虽肝脑涂地亦不足报所天居无何观光上国廪人继粟太官掆酒饮食醉饱如平时公何阖门自苦至此公二子乱离间力学自立能词章仲旣褁父骨以归藁塟升东濠徒跣奉迎俾复其土皆人所难者因忆太史公素踈宕至所谓得其当而报汉谈何易哉何易哉公不免轻以三百口许人国危如缀旒命讨俱尽谁得执司马法而罪之或谓真宰者责公言之不酬而酬之以其言是则有未易解者余不敢没其实并附见以俟知者评焉
△祭谢叠山文 李仲栗
呜呼叠山峭崪巑{山亢}直不可挠邪不可干洋洋晁董文亚孟韩发筞危切指斥权奸运去物改忠愤裂肝十年逋播闽峤间关翕翕訿訿疾我谓顽执拘北往摧辱万端絶粒自殒憸夫厚颜黄河为之呜咽泰山为之悲酸魂黯黯兮莫返旐翩翩兮来还呜呼哀哉文山之没也千载心为之敛尸而抚棺叠山予莫逆也予不能行千载心之所难相去辽隔惟呼寃而永叹予将北逰誓当收兄骨于烟云之间归塟首阳状公之行乞铭于当世大手笔俾得与夷齐同传庶千载之下可考者班班兹遣儿稚一觞代奠西风老泪若不堪潸呜呼哀哉尚享（崒才律反巑在丸反{山亢}五丸反）
△又 周岳
自商夷齐汉龚胜至先生不食异姓之粟而死者仅四人夫有宇宙以来君臣大义亘万古而常存然畏死而贪禄者迁就附会自谓枉道而信身岂知死重于生礼重于食出于人心羞恶之真况不义之富贵特太空之浮云惟忠臣义士一点烈烈之气与日月而常新但知先生文章之浑浩学问之深醇嗟乎杨雄非无学问班蔡非无文章旣大节之一失又何他羙之足云当天地大变之始法巳斁而纲沦先生奋不顾身欲扶人道之伦力虽不能救世而心则常存乎君亲以孔明子房自期兮奈时无可托者以遂志之伸寻深山以隐子方啸咏乎落花啼鸟之春彼何为者谓麒麟之可羁使同犬羊之驯驾赤虬以北征子眇六合于一尘厌下上之腥兮呼吸月露以荡胸中之轮囷絶粒不食兮宁舎生以成仁一死得其所兮将以愧天下后世二心之臣夷齐龚胜不得专羙于前兮蔼百世之遗芬函骨归自燕台兮旅寓吴溪之濵凛然如生兮其在天之神识与不识皆为流涕而况某受罔极之恩第质弱才薄安知如房杜王魏軰异时无负于河汾之门只鸡斗酒致奠兮一以哭宗社一以哭斯文尚享
△褒崇忠节奏词
山东道监察御史（臣）李奎谨题为褒崇忠节事（臣）闻忠节乃万世之大闲褒崇实朝廷之盛典自三代以迄宋元忠臣烈士淸风伟节足以感发人心千万载昭昭如一日者皆由英君谊辟举褒崇之典或立祠致祭或定谥追封不忍使之泯没无闻于后皆所以正人心厚风俗扶植纲常激劝士类为世道计也今考得宋忠臣谢枋得字君直号叠山系（臣）原籍江西广信府弋阳县人按宋史列传及集贤李道源所撰墓碑称其学通六经淹贯百氏寳佑丙辰举进士以直言忤权奸贾似道由架阁令谪居兴国军连以史馆秘书召不赴元兵至江南宋赵葵宣抚江东西辟为属寻授江东提刑江西招谕使督义兵守饶信抚三郡屡与元兵战甚力以兵少弗支宋运旣革徃隐于闽元侍御史程巨夫荐宋遗臣三十人以枋得为首承旨留夣炎累章荐之江西行省丞相管如徳浙江行省左丞蒙古台将旨召之俱不起累致书力辞忠义之语出自肺腑后福建行省叅政魏天佑欲以荐枋得为功枋得见天佑傲慢不为礼被拘执北行至大都乃不食而死妻李氏守节自缢于建康狱中长弟禹在九江以不屈斩于市季弟君烈君泽俱死于国事伯父徽明为当阳尉与元兵战死二子趍进抱父尸死子定之贤而文累荐不起一门之内秉忠守节视死如归皆由枋得身教于家使然也为文章史称髙迈竒絶汪洋演迤动关世敎所著易诗书三传及着解四书杂着诗文六十四卷节操孤峭微见于菖蒲之歌言论激烈复形扵漕运之策尝自诵曰淸明正大之心不可以利回英华果锐之气不可以威夺其自信率类此昔胡一桂甞称之曰斯文倚之为命脉衣冠頼之以纲维义夫节妇得所矜式而益坚乱臣贼子有所观望而羞愧道徳之兴废关系于先生之一身然臣弋阳自歴代以来擅道学忠节之名耸后学之景慕者独枋得一人而巳及求诸天下稽诸往古能如谢氏夫妇伯弟死忠死节萃于一门亦不多见妻李氏永乐初已蒙朝廷登载烈女传足以垂耀不杇奈枋得祠宇未立封谥未加后人无所称仰实为缺典钦惟皇上以节义风厉天下以忠孝植立纲常凡古今忠臣烈士义夫节妇有闗扵世敎者悉蒙旌褒况枋得为近代忠臣忠肝义胆与金石同坚高名峻节与文天祥相表里著书立言皆足发明正学羽翼六经推其道足以隆治而善俗闻其风可以立懦而廉贪诚一代忠节之表表最著者如蒙准言乞勑礼部照例将巳故谢枋得定谥褒赠仍行原籍有司创立祠宇岁时致祭如是非特慰忠义之魂扵九泉原冥漠之中尤见圣朝旌忠显良之盛典超越前古使海内之士得以赡拜祠下景仰风节莫不有所激劝兴起其扵世教岂不有补哉（臣）与枋得生同郷邑毎厪景慕今幸职居言路不容缄黙干冐天威无任战憟屏营之至

△重刻叠山先生文集后叙
事可传诸不朽而歆止夫人心者维文与行而巳矣传曰大上有立徳其次有立功其次有立言虽乆不废若叠山先生谢公者非所谓不朽者邪先生节义勋庸彪炳史籍传播天下莫不趯然思奋况弋邑又公之故乡余泽遗文流布未艾其渐渍感激将不益深矣乎贤幸承乏兹土莅政之初瞻拜公祠心窃慕焉旣而阅故籍得公遗集而讽诵之又窃慕焉欲广布于人人使因公之文以兴起其徳义爰购旧刻犹获有存者盖昔之里彦潭石黄公溥雅重公谊编辑梓行而藏诸其家顾年乆板多残毁磨灭弗可记识遂会县博士涂君勋福君应璧穆君旺参伍校雠鸠工飜刻之以公其传夫存遗集而世守者乡人景徳之诚也校刻而传之咸俾因文以淑行者有司任风教之责也贤不敏不敢以风教之责自诿而尤乐夫乡人景徳之诚不衰故相与翼励表章之振起乎乡邑以用光于前休于戏苟使兴起之善非止于一乡一邑达之天下皆若而人处则孝友成俗岀则忠尽事君平居则犯颜敢諌脱遇危难则伏节而死义不徒怙势衒文殉名灭性则兹集也庶几其不朽也夫嘉靖丁酉岁秋七月旣望后学古姚黄齐贤汝思拜书
