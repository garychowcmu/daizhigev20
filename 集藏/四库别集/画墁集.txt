　钦定四库全书

　　集部三

　　画墁集八巻

　　别集类二

　　宋

　　提要

　　（臣）等谨案画墁集八巻宋张舜民撰舜民字芸叟自号浮休居士邠州人中进士第以司马光荐为监察御史徽宗时进吏部侍郎旋以龙图阁学士知定州改同州坐元佑党谪楚州团练副使商州安置复集贤殿修撰卒事迹具宋史本传舜民为人忠厚质直慷慨喜论事叶梦得岩下放言称其尚气节而不为名北宋人物中殆难多数其初从髙遵裕西征灵夏无功而不还舜民作诗有灵州城下千枝柳总被官军斫作薪及白骨似沙沙似雪将军休上望乡台之句为转运判官李蔡所奏谪监彬州酒税其后起为台官浸至通显而议论雄迈气不少衰崇宁初又以谢表讥谤坐贬晁公武称其文豪纵有理致最刻意于诗晚作乐府百余篇自序云年踰耳顺方敢言诗百世之后必有知音者其自矜重如此周紫芝太仓稊米集有书舜民集后一篇称世所歌东坡南迁词回首夕阳红尽处应是长安二语乃舜民过岳阳楼作又舜民题庾楼诗有万里秋风吹鬓髪百年人事倚阑干之句世或载之东坡集中盖由其笔意豪健与苏轼相近故后人不能辨别往往误入轼集也文献通考载舜民画墁集一百巻奏议十巻周紫芝谓政和七八年间京师鬻书者忽印是集售者至填塞衢巷事喧复禁如初而南渡后又有临川雕本浮休全集盖其著作在当日极为世重而自明以来久佚不传惟永乐大典尚间载之计其篇什虽不及什之一二然零玑断璧倍觉可珍谨搜辑排比厘为八巻用存崖畧其郴行録乃谪监酒税时纪行之书体例颇与欧阳修于役志相似于山川古迹往往足资考证今亦并附集末焉

　　乾隆四十六年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全

　　书画墁集巻一

　　（宋）张舜民 撰

　　○诗

　　紫骝马

　　紫骝马白面郎红银鞍勒青油缰左牵黄犬右擎苍朝从灞陵猎暮宿投平康使酒不满意按劔叱天狼今年明年一如此后年不觉发成霜扶肩策杖出门行抱子弄孙楼上坐忽然涕泪满衣襟为见骅骝面前过

　　闗山月

　　明月生海上裴回照边城中夜闗山静但闻流水声征人看月思乡泣夜久衣单难独立锦字佳人怨不归开帏更感飞萤入桃李花红白

　　桃李花

　　馨香满芳草开时人少年落处人已老风雨半夜来飘扬满官道行客为叹息不忍便除扫犹有两三枝香色晩更好把酒将奈何攀折恨不早
　　二
　　花如桃李人如玉终日看花看不足万年枝上转春风七丝弦上调新曲寳马嘶风车击毂东市鬬鸡西市鞠但得长留脸上红莫辞贵买尊中醁

　　来日大难

　　去日滔滔似易得来日藐藐若大难一日且作一日调百年莫作百年看晋侯竟尔见新麦楚王更要食熊蹯勿轻白发翁勿恃青杨质物壮则老矣其寿不可必嵇叔夜郭景纯今般人物如何人皇天何不留逡巡

　　君马黄

　　君马良乗乗黄仆臣御守法度乍可三驱失前禽不可一朝为诡遇假使四牡项领无害六辔如组周旋中规折旋中矩听和鸾之声遵康庄之路马不骇舆君子安处如欲登九折之险走羊肠之阻蒙犯霜露趺踢风雨虽使造父再生王良复出予亦未知其如何尔

　　大雪行

　　晓辞洛水滨暮宿河之涘四野漫漫不见人竟日止能行数里浑然天地为一色渭水南北复何似五陵鹰犬争合围十宅管弦初热耳连宵耿耿照鬓髪迎马点衣犹未已但得来年春麦熟暂困泥涂复何耻农夫南畆未厌多却入长安作泥滓

　　邯郸少年

　　邯郸全盛时人物自都雅更得幽并儿豪气阴相假生求赵王劔千金不论价力购燕国姝临髙起亭榭使酒丛台上夜猎西陵下闻说五陵儿臂鹰驰犬马

　　试院感懐

　　朱户当昼扄霜帘达夜悬沉沉造广庭皥皥接众贤疎莛叩洪钟短绠汲深渊始知学不迨内顾多歉然忆昔居上庠忝出流辈前赋就千金直诗成万口传荀扬迥接迹班马思比肩一从茍干禄永谢英俊躔折腰府县中餬口道路边世俗多见轻义士谁哀怜憔悴有今日光辉思昔年今兹覩秋闱犹欲争相先枯鱼傍江湖疲马忆蓟燕凉风拂翠幙陇月向人圆物景近中秋客意孤绵绵裴回望清光欲揽不得全永懐欢乐时把酒谢婵娟

　　鲸鱼

　　东海十日风巨浪碎山谷长鲸跨十寻宛转在平陆雷火从天来砉然刳两目肌肤煑作油骨节分为屋腥膻百里内户户至厌足我闻海上人明珠可作烛鲸鱼复何罪海若一何酷从欲谗风伯大钧问不告踌躇复叹息归咎当溟渎托形天地间独尔有含蓄大者不能容小者又何益却羡鰕鱼辈安然保家族

　　东武二首

　　小白奬周室夷吾致其君各竭当时力未免后儒言骏马日千里壮士举百钧更欲加勉策折髀与摧辕
　　景公登牛山俯阚临邑区耕耘被广野轩冕充修衢鬬鸡走狗马击筑吹笙竽鱼盐来海岱桑柘入青徐饶乐曾无敌弃背复何如公乃叹而泣顾谓诸大夫安得千万年长有此国都大夫助公泣献寿犹欷歔晏子敛袂笑笑此君臣愚世事如轮环曾不借须臾前此十数公今已成丘墟胡不长守此乃与子孙居始知富贵者喜受庸人谀岂独当时笑后世亦揶揄

　　山阳二首

　　山阳水陆冲乐饵人所赴寂寞先生门车轮不少驻贤哉彼二公绰有尚贤风恨不生羽翼啸歌尊酒中
　　古人急于仕每择分所安愿为赵魏老不作滕薛官今人不量力临老当繁难少见咏淇澳甚多歌伐檀

　　淮口阻雨【己亥吴同年要饮舟次淮口作】

　　旱久不得雨既雨不肯休沄沄汴河水初合淮河流北来何处客暂此驻扁舟中有投荒人万里趋炎洲听水夜不眠观水朝亦愁呼风卷重阴放出赤日头舍舟出平地走马复西游

　　天爵山

　　耕者志于食否则馁继之学者志于道一为好爵縻本自不营利间或与利期朝日入而处暮日仰而思浮云蔽蔀屋见前当自知

　　李侯新斋植松竹聊为杂言

　　尝闻君子居一日顾必葺李侯作新斋制度皆自给轩楹如肺腑豁达可出入取竹渭水湄移松陇山隰岁寒逺相依劲节久孤立栽培岂无法根着至今湿清风在目前独我得多挹归壤共无涯往日不可及惟忧属后人长伴边声急

　　送叶伸出使河北

　　君今使河北几日渡黄河脱身出台省杖节犯风波东南耆旧中如君能几何何人把袂留顾我饯则那燕赵多佳人善舞体婆娑不学白纻词能唱瓠子歌歌罢令翁愁井灶宅鼋鼍安得佐禹才干旄饰五紽与君并驾驱坐使民气和挥汗强援笔矢辞愧不多

　　汧阳感事

　　人谁无婚姻我则分鲜薄即今头已白不识外家乐再过汧阳县心境何寂寞当时退食地东轩俯层壑华屋变山丘九原宁可作空存遗爱树枝叶几荣落正如辽东归但见旧城郭堂堂想其仪物物皆如昨眼看北来鴈身是南飞鹊霜风扫隃麋晚翠敛吴岳临行更踟蹰洒泪遍南阁

　　思善堂

　　春风长万物棘子犹卷然及至华实稠已悲霜露先功随四时去不待三牲全所以陟屺人设身常舍旃

　　乡人言

　　郴江有竒石似牛伏岸侧乡人久相传过者有颠覆我与乡人谋凿去可勿留祗消一日力得弭千岁忧乡人顾我笑官必有闇拙大者不能图小者安用说方今民闲事颇有急于石当官贵居事能不闲采拾我家本多田今乃身无居虽有儿女辈售人为婢奴破家不足恡所恨骨肉离官今将骨肉好去将何之我虽有田里亦闻官念此念此不能为何用居官尔乃指江中石此物如有神不覆廉善士独倾贪虐人官今幸过此行李都无害将我言日思勿为贫贱懈我闻乡人言背颡俱汗流欲问破家因恐为明者羞

　　送罗正之年兄出使二浙

　　玉麈助清谈金貂饰髙位二物已杀身无剥生民利君为使者官犹作农夫事随轩载畚锸一心唯度地惟梁及齐岱潢污变滞穗玉食反无鱼黄牛如象贵凡人畏辛苦君处乃乐易富哉太伯墟吴越之委积二年苦昏垫灶臼成蛙肆一日死百人官司但熟视不获乃命君物议已为迟君其尚勉旃副彼朝廷意若为浚泾洪可得露城市诛其姑息人戢彼因循吏死者不可招存者如何置赴海与壑邻实系君之智君家本天台立身颇勤勚一生在州县晚岁称宪使南人重衣锦今尔实自致弭节拜坟墓椎牛设乡遂翁媪上篱观挥零复嗟喟咸曰罗家儿今日乃如是伊予出西北仕路每相值交代又同年莫予论事契嗜好无不同出处亦有类天台与四明一生游梦寐澹荡秋风中都门把归袂行与兴公游闲过贺老醉二客傥有言因风幸相寄

　　送薛昌朝赴太原幕府

　　去国重为客送君还复归天寒雨细光景促且就东城寺中宿寺当蒲坂望屋庐日暮无由辨乔木既已唯诺难自由虽欲一日安可留吾辈事势不大殊此际兴味复何如归来愁坐独嗟吁毕竟岂如村野老或尔富民城郭居雨旸寒■〈日奥〉都不与亲戚满眼身不孤乃知平生走薄宦正似痴牛引重车险夷缭络不知止祗得终年困道涂

　　赠奉议沈辽诗

　　鳬胫天生短鹤胫本来长一朝有客欲断续二物无地逃悲伤吾徒曾匪鳬鹤匹又取圣贤为学术解将轩冕等浮云宁免傥来并执一夫君擢秀居东南代以文词起簪绂铮铮官业素有闻更号能书居第一平生意气少防闲一跌落在江湖间几年转徙无家室唯与樵渔为往还醉吟未免写胷臆健笔依旧飞云烟逺俗僻陋多不识都城一帖沽万钱今朝我过齐山下邀我陟降游二山羡君卜筑思意尽今古气象罗目前佛留九顶千株石天赐清溪一水湾自拾薪枝给朝夕不与城郭通交闗亲友一切皆谢絶惟许子驰来问安人生涉世多忧喜不用昭昭明物理少小辛苦卜一廛如今老大无居止迁流方从五岭去敢望生还复经此万一君恩纵北归与君左右为邻里

　　还李彀士雄卷

　　河汾之会韩晋之津在昔王马今何人青衫木笏排风尘面如桃花髭如银长篇大字妙入神闗辅后辈谁等伦四方仕宦足邅迍归老阌乡玉涧滨云为友兮山为邻森森緑槊万霜筠汩汩清涟飞两轮亭上何所见荆山早暮来相亲斋中何所有新旧歌诗千百首细大搜罗万象劳放开日月东西走世上儿女徒纷纷作者须教归老手君不见古往今来富贵人灿灿金章悬紫绶金珠初入宠方深骨肉未消名已朽又不见李杜死来三百年至今仰望如星斗一聫一句挂齿牙便同金石垂长久乃知皇天造万物独于吾辈偏加厚还翁诗卷翁细思岂是生平都不偶

　　禅僧福公寄惠牧牛图答以问牛歌

　　诃诃诃栖岩老法师寄我牧牛颂我是人间百岁人今朝却作婴儿弄堪笑其间有一牛满身变白尾犹黑想君不是上上根教人费尽闲心力我昔有一牛其毛元自白如今牛已无欲求不可得蓑笠与鞭绳同时皆弃掷身心无住着冷坐溪边石却问山中人闲寻牧牛客

　　书节孝先生事实于先生诗编之后

　　古人往矣名空存尔来冠带谁其伦语言渊骞行盗跖俯仰不愧何缤缤先生道义完且洁去彼取此非今人事亲岂但彩衣戏刻木省定长悲辛抛官却扫醉经史胷中无复留纎尘履穿袍敝突不墨辞币与粟甘清贫自从秀发到白首造次于是非一晨当知有昊悯浇散先生故出拔斯民嗟余禀赋虽不敏管窥偶幸知所因讲闻先生亦已久云为輙以书诸绅朅来广陵两阅岁所得比旧又加亲此编雅什盈数百覃思成诵惊余神恍如听乐周太庙黄锺大吕皦且纯又如典瑞出圭璧璀璨溢目非玞珉伟哉固足信万一髣髴想见容彬彬吾皇图治急遗逸空谷相望推蒲轮先生髙卧焉得遂细札匪日颁严闉重惭缰锁脱无计洒扫犹阻致此身愿言师法不少懈异日有立逃湮沦

　　跋百之诗画

　　诗是无形画画是有形诗丹青不知老将至李陵苏武真吾师太平本学治礼乐犹有暇日能临池区中孰最竒龎眉皓首苟住着安得一区我安之

　　京兆安汾叟赴辟临洮幕府南舒李君自画阳闗图并诗以送行浮休居士为继其后

　　古人送行赠以言李君送人兼以画自写阳闗万里情奉送西安从辟者澄心古纸白如银笔墨轻清意潇洒短亭离筵列歌舞亭亭諠諠簇车马溪边一叟静垂纶桥畔俄逢两负薪掣臂苍鹰随猎犬耸耳駏驴扶只轮长安陌上多豪侠正值春风二三月分明朝雨挹轻尘客舍青青柳色新主人举杯苦劝客道是西征无故人殷勤一曲歌者阕歌者背泪沾罗巾酒閳童仆各辞亲结束韬縢意气振穉子牵衣老人哭道上行客皆酸辛唯有溪边钓鱼叟寂寂投竿如不闻李君此画何容易画出渔樵有深意为道世间离别人若个不因名与利红莲幕府尽奇才家近南山紫翠堆烜赫朱门当巷陌潺潺流水遶亭台当轩怪石人稀见夹道长松手自栽静锁园林莺对语密穿堂户燕惊回试问主翁在何所近向安西幕府开歌舞教成头已白功名未立老相催西山东国不我与造父王良安在哉已卜买田箕岭下更看筑室颍河隈凭君传语王摩诘画个陶潜归去来

　　打麦

　　打麦打麦彭彭魄魄声在山南应山北四月太阳出东北纔离海峤麦尚青转到天心麦已熟鹖旦催人夜不眠竹鸡呌雨云如墨大妇腰镰出小妇具筐逐上陇先捋青下陇已成束田家以苦乃为乐敢惮头枯面焦黒贵人荐庙已尝新酒醴雍容会所亲曲终厌饫劳童仆岂信田家未入唇尽将精好输公赋次把升斗求市人麦秋正急又秧禾丰岁自少凶岁多田家辛苦可奈何将此打麦词兼作挿禾歌

　　书画墁集巻一

　　●钦定四库全书

　　画墁集巻二

　　（宋）张舜民 撰

　　○诗

　　梅子

　　月破冥冥雨枝揺闪闪黄口中先水出衣上带花香肺疾须■〈扌弃〉醉牙疎不耐尝调羮无复用山谷日倾筐

　　岩花

　　托根何太逺得地亦相宜土石生为偶红香想自知风英将片片雨实渐离离戍客思攀折无何厯处危

　　矴斋独懐兄弟

　　并桥冰乍泮隔岸柳初黄河上春犹浅天涯日渐长平时好行乐往事入思量最恨三年别应添两鬓霜

　　东行别矴斋诗

　　宴坐岂不好有谁强尔行山川不改色儿女若为情岸隔霜林意斋空夜水声虚传少陵叟一室过生平

　　秋日书懐

　　凉风起天末何物动人愁一室闗河暮三年草木秋髙文谁吊屈晩节漫依刘独怪瀼西叟巴江得久留

　　秋暮书懐

　　秋日平凉客栖迟泮水间家贫思得禄性懒要长闲欹枕时闻雁登城忽见山征西旧时将大半发毛斑
　　客舍无前后分明似一舟瓶罂生计小儿女长年忧餬口身将老谋归岁聿周布衣今复敝莫问黒貂裘
　　忆昔曾游处俄经二十年重来人不识独想事依然北海知刘备荆州小仲宣如何骑骏马徼幸学开边
　　濯濯荒山麓娟娟孤女祠晓泉开寳镜秋月画蛾眉拾翠来泾汭行云过北池犹胜青冢魄埋恨九原悲
　　旅鬓茎茎白霜梨叶叶红可怜非类者同落有涯中万物齐为马劳生独转蓬此行江海外便作狎鸥翁
　　再到崆峒寺题名尚宛然存亡如昨日筋力想当年祸福归元鸐晨昏听杜鹃此间无虎豹好着养生编
　　节物推移速登临感慨多寒云飞陇首残叶下朝那代北惭归马洮西尚凯歌惟怜鏖战骨寂寞掩山阿
　　冶谷鸦仍乱空同日欲曛闗河围絶壁鼓角壮中军自纳和戎策还停草檄文征西好规矩后世见忠勤
　　爱静无由静思归不得归干时虚碌碌懐往回依依菊酒还吹帽元霜未授衣知他蘧伯玉曾悟少年非

　　登大岯

　　东郡韩延寿黎阳李魏公一时推岂弟累代想英雄草木芳菲外山河感慨中但逢川上客不见狎鸥翁

　　离山阳

　　日日东南去空劳北望魂孤帆转城角返照入船门强饭甘鱼菜随方学语言蛙声不忍听为似故山村

　　八月十四日清溪堂望月

　　客路三湘逺天风八月清云间虽掩映水底已分明且对当年影休吟万古情喜君方向满照我过江城

　　郴州送许叔献员外赴道州【许在江淮间讲学甚久】

　　岭下为迁客人中得老成传经汉丞相授讲鲁诸生五斗青衫色三湘白发茎话言犹未尽要作道州行

　　顺阳

　　已免均房险寛平喜博山园林皆掩映风俗自安闲麻麦三春暮人烟百里环吾行半天下难得此江闗
　　隠隠来山逺茫茫去路平舟车楚北户城冢汉南京小杏沾花摘春醪对雨倾士民留我住强作少陵行

　　巩州首阳铺鸟鼠同穴

　　本是巢居物那容鼠穴中既言无牝牡何用有雌雄山节曾居蔡长江网得鸿谁能穷物理目送渭波东

　　送鲍经句赴辟洮东幕府

　　平昔通家子今为幕府宾宦游知几日器业已成人陇右从戎客燕南老病身军中想多暇莫惜寄书频

　　体之推官侍亲出使聊书短篇以凂行色

　　游梁并困洛谁是故人情未尽环中说俄成劔外行路遥诗箧重雪映彩衣明预想东归日相逢指渭城

　　过同州遇雪赠毋清臣

　　左辅沙如水长春柳未匀精神迎刺史景物为行人羃■〈罒历〉梁山外飘流洛水滨十年门下客依旧困泥尘

　　花时对雪

　　急霰飘零际羣芳烂熳中半开先逐水未落已随风兵渡金陵破尘来绣岭空谁能劳樽酒暂使客颜红

　　西宫致齐贻裴著作

　　西出都门外尘埃扑马鞍人家事寒食星雨仰祠官日永莺千啭庭闲竹数竿唯怜隔斋禁不得共清欢

　　南衙寺会宿王鲍二同年

　　徧走长城塞归由舜阪头榜中千里骏天外二星流花月仍寒雨闗河逼寺楼宁知十年后此地并衾裯

　　组以时果供馈予以酒为报

　　馑歳无时果秦人餍草茶开奁惊见李对客喜浮瓜为乏琼瑶报聊称旨酒嘉中郎不忧老有女可传家

　　哀虢县令犹子箅

　　匍匐岐山下三呼已过时臧孙虽有后伯道竟无儿自是终身痛空留一县悲老人休雨泪转面即逢伊
　　送别言犹在来书墨尚温安知咫尺地便有死生分已负秋山约犹传鲁史文魂兮今有托将祔伯兄坟

　　苏子瞻哀辞

　　石与人俱贬人亡石尚存却怜坚重质不减浪花痕满酌中山酒重添丈八盆公兮不归北万里一招魂

　　佚老堂为陶敏宣徳题

　　未老刚称老言休即便休浔阳真有后彭泽善贻谋隠几悲残漏回头见急流便须移醉石偃卧北牕幽

　　杜鹃

　　飞伏终难见空抟似老乌一身随变化故国任丘墟簇簇花如血声声怨不枯春山情更好何必夜相呼

　　食杨梅茘枝思去年

　　杨梅味已酸茘枝色能丹大齐骊龙脱江绡玉露团谪居深不负沈醉亦何难今歳无人剥吁嗟任满盘

　　山果

　　煑酒堆山果新茶下粉团似梅嫌足核如蜜少加酸公子倾金弹行人漏蜡丸吾乡元不识归日画图看

　　宣赦

　　击鼓填街道传声过水滨国严三歳祀恩洗万方春舟檝随南斗衣冠拱北辰岭南并岭北多少望归人

　　秋日燕山道中

　　燕山秋更好况复值新晴一径幽花闹千岩晩瀑明寺危迂路入水漫信船行尝栗皱初破开梨頬未頳松萝扶斗上劔戟插沙平秦赵封疆宻岷峨气象清五龙丹桂尽万马蹛林横韫玉人时得埋钱事可惊画图传辋水醉倒恋増城为报南归客应须自作程

　　和赵大监雪一首

　　腊雪称为瑞初春又不同月藏灯市底云泛彩山中洒面犹堪数连宵势莫穷催花萦小槛引絮舞低空三径从谁扫千门倐自通■〈衤离〉褷消酒力料峭却东风阔壅平戎幕孤撑访戴篷岂期麟趾客并舎虎门东郢国歌难和梁园赋易工何人知帝力鼓腹颂清衷

　　画墁集巻二

　　●钦定四库全书

　　画墁集卷三

　　（宋）张舜民 撰

　　○诗

　　东湖春日

　　湖外红花间白花湖边游女驻香车秋千对起花阴乱蹴鞠孤髙柳带斜无数小鱼真得所一双新燕宿谁家故园风景还如此极目飞魂逐暮鸦

　　所寓开利寺小池有四色莲花青黄白红红者千叶皆北土所未见者也惜其遐陬有此异卉

　　深山草木自幽竒四色荷花世所稀孤独园中瞻佛眼凝祥池上捧天衣白公没后禅林在王俭归来幕府非水冷风髙人不到却怜鸥鸟日相依【东京五岳观后凝祥池有黄莲】

　　王氏松斋诗

　　人传半隠在龙门天启松斋遇逺孙水石蔽亏包废寺版图磨灭指邻村如将緑野还裴度不见潜溪付李藩壁土未干三易主洛阳城里有名园

　　题融师松斋

　　未解子荆流可枕冷笑陶令琴无弦临流有耳安用洗续弦得胶还自煎不禁巢边黄口闹不作竿上鲇鱼縁但欲移床倚西壁共师饱听松风眠

　　邻居张民师孝友斋

　　岁晩何人念孔懐北斋风景似南斋夜寒几借阳城被归兴徒穿杜子鞋乌鸟争巢时坠屋丛萱得雨乱侵阶闭门朗讽闲居赋一任红尘涨六街

　　妙莲阁

　　休论雪窦与云峯且看天台劔戟丛万水千山来阁上一花六叶现池中谁将色界填空界不离香风席祖风有底妙莲谈不尽却成赋笔与兴公

　　丛台

　　荆棘芃芃百尺堆路人云此是丛台雨中漳浦明还灭门外青山去又来歌啸且从今日乐是非谁管后人哀靓妆袨服寻为土不似昆明堑刼灰

　　送郑平叔司勋之陜二首

　　忆昔垂髫里闬间披云常覩一峯巑青衫白发经忧患珥笔含香最岁寒梦寐依稀留北省家山迤逦近长安下车已接樱桃会走马西归趁一盘
　　憧憧大道两京来千骑东方最上才岂有甘棠存故国空余河水绕行台松筠寂寂征君宅箫鼓匆匆过客杯九陌风尘归未得不知青眼为谁开

　　孙贲知衢州去疑冡以其所得双石作堂乞诗

　　芝兰虽好忌当门何况庭前恶土墩畚锸才兴双劔出狐狸尽去老松蹲百年守冡真堪笑一日开轩亦可尊安得掷从天外去成都石笋至今存【有谶刺史为吾守冡云】

　　送比部孙郎中将漕二浙

　　前朝使节拥朱轩乃是君家小状元不独官资如令祖更将学术付贤孙上供旋捣新禾米行部时惊旧水痕游徧天台便归好乔松翠竹满青门

　　送鞠十二朝散将漕二浙

　　闗塞烟尘二十秋适持使节海山头行衙到处皆如寺按部经年不离舟公举所知当勿枉上供易足更何求若论安便无加此秪恐旁求第一流
　　闻说长安苦戴星公家无补秪劳形每思肥羜心先写今见淮山眼自青岂乏寻常将漕挽好留人物为朝廷四明乆已无狂客欲问天工乞簈篂

　　送何子温提刑奉使江东

　　奉使江东知几春此行重驾赤车轮青绫故被留归我白发祠郎便乞亲老大岂堪愁桂玉秋风依旧长鲈莼宦途出处何须较且与庐山作主人

　　萤

　　江皋萤火故辉辉仍解穿帘夜点衣但取见时增意思莫嫌生处太卑微月明敢向星中乱天黑偏能雨里飞今日分明知我去何年漂泊照吾归

　　秋日陪陜守成伯阁老过魏清逸草堂诗以志之

　　何处登临散郁陶草堂依约在东郊笼中凡鸟迎新网天外冥鸿委旧巢山色茏葱辉彩斾田歌呕轧杂鸣铙青编虽有知音絶可是无人学解嘲

　　夜闻刘宫苑舟中琵琶诗

　　系舟江岸两相闻弦索嘈嘈恍未分不得长安水边见却于湓浦夜深闻穷愁似影长随我乐事如年不负君会倚檀槽求一醉世间荣辱任纷纷

　　长沙遇雪赠何待制二首

　　初过湖南正惨凄朔风边雪逺相随林欺橘柚看零落岸拆蒹葭倚倒垂可是辋川真入画须教梁苑遍题诗莫言北客都无有且与湘人当土宜
　　由来地气本无天致感中和报有年拂槛穿帘初学舞萦风带雨不成团清光并入书仙府寒色偏留逐客船老杜题诗曾有乞漂零今昔路人怜

　　和同使郑内藏见贻之作

　　仗节传呼出紫宸燕南蓟北望车尘身为五郡循良守家是三朝宿卫臣对榻梦魂思共得据鞍吟啸喜相亲驿亭处处逢花发疑是春光解送人

　　梁才甫自湖南移使广西自广西移使广东自广东复移湖外三年之间周歴四路今者北还已越郴岭道次作诗见寄渇于会遇谨用赓和

　　天际云帆百尺开广西移去广东回未成老大归朝计且喜平安出岭来竹马共迎新使节松斋暗锁旧莓苔回思托荫无多日早至潇湘欲重陪

　　同刘贡甫学士登石鼓合江亭一首【再到衡阳作】

　　乗兴俄成石鼓游可堪揺落楚江秋岩中名字今何在亭下潇湘古亦愁万里再惊金马客一家重上木兰舟却令二水知人意合势相邀向北流

　　舟行湘岸见早梅盛开

　　江上篱边见早梅天寒地暖数枝开为怜北客漂流逺偷报东君信息回香气轻于新酿熟襟懐重似故人来舟中莫问无兼有急急呼儿贳酒杯

　　再过黄州苏子瞻东坡雪堂因书即事题于武昌王叟斋扉

　　欹帆侧柂岭边归重过东坡叩竹扉床坐凝尘风自扫江山无主燕空飞门前桃李添新径井畔梧桐长旧围好在江南王钓叟为君时复晒渔衣

　　洒然堂

　　何必彷徉水石间听君言话已孱颜三湘尽处犹逢竹五岭回时却见山吏案总教如雁进灵源我且似鸥闲天边猿鹤皆相识惟欠携笻日往还

　　壬戌孙览右司同年以诗见寄用韵和酬

　　孙郎卧省正当年曾奏嘉谋玉扆边事契且论龙虎榜行藏休问孝廉船从军脱畧矜横槊御魅迁流喜执鞭莫怪子云知遇晩勒铭终欲上燕然

　　过山阳有懐山

　　阳过处苦匆匆想见平生水陆冲但有酒杯浮緑蚁却无赋笔写游龙江湖风浪三千里京国莺花一万重他日君恩容北首故人能作复从容

　　书薛绍彭诗编

　　白杨宿草几离披忽对遗编动永思棠棣先凋空浩叹图书不展已多时岂唯独负游山约何意重看送我诗今日山翁悲复喜薛家门里有孤儿

　　凌虚台

　　岐山四合与台平半露园林叶未成是处芳菲皆可惜晚来风雨太无情山川不改秦云色宫室长悬陇水声唯有故园终不见仓庚黄鸟向人鸣

　　原州赠王补之洛苑同年

　　汴上相从又几星尚淹符竹守临泾不须怪我头添白且喜逢君眼暂青旧任再游空寂寞同年屈数半凋零何当展尽平边策图使秦民得敉宁

　　送章质夫同年

　　同年事契最知名众谓朝廷得老成感慨共论平昔事蹉跎还累故人情节旄落尽髭仍黒髀肉消残宠未惊若过函闗须北望皑然依复俟河清

　　九日和检法登髙之作

　　重阳何处可登临独有条山可共寻世上几人能到此樽前万事莫相侵溪风猎猎频吹帽菊蘂纷纷易满襟莫为嘉辰须索醉也须随分惜光阴

　　和人岁暮书懐

　　星回律变数将终二十年前此邑中天令尚随新岁改人颜那得旧时红家无妻妾仍多难腹有诗书可屡空莫笑郑人欺子产到头留得惠民功

　　至瀛州小雪贻蒋颍叔

　　梁苑瑶池醉梦阑忽随北客度燕山马头点缀飞才宻日脚微明意尚悭疏布久抛南海上貂裘初袭两河间好留幕府陪樽俎刚被行人不放闲

　　十月十九日诸讲官晨趋迩英前夕初雪沾洽寻有旨权住讲一日既而同子开内翰正夫侍郎元功舍人少竚资善一饫而出诸公嘉其景而被上恩乃谓衰薄不可无作聊书长句深愧斐然

　　西风拔地夜飘霙天惠胪传讲暂停病眼昏花逋读史髙谈快论阻横经御沟容与冰初合苑柳扶疎叶未零可是太平占上瑞衰才殊不解丹青

　　部役书懐

　　近市铜章泊近郊炯无尘虑挂秋毫含宏品彚知天大照鉴容光仰日髙匝舍柔桑围幄幙弄风新麦泛波涛巷歌野哭应听取珍重吾家制锦刀

　　还卷答徐长官

　　才士生平多薄命文章自昔少知音增添行李妨为客搜搅肝肠枉用心髙阁书存终覆瓿长门赋丽偶遗金云台幸有功名望何必孜孜泥古今

　　和答还卷

　　屈宋功成道不传后来鸡犬各登仙留连光景随时俗盗窃声名至暮年陷没李陵因北伐漂流杜甫为南迁耒阳郴口今吾在谁与诛茅屋数椽

　　和陈宪章蜡梅

　　黄宫暖律暗相催腊后春前见蜡梅青帝不知无蝶至黄华先赏有蜂来风飘嫩蘂添莺羽雪驾寒香入酒杯尽道此花居第一如何更有百花开

　　秋晚三首

　　久雨秋深对晩晴近山昏黒逺山明滩头艇子排行系水底鱼儿作队行衰柳带风犹喜舞残蝉送日尚能鸣角冠藜杖何为者独向溪边忘姓名
　　官事私忧总不论每于楼上到黄昏江城日暮须吹角野寺僧归自掩门秋晩山川多草木年丰场圃足鸡■〈犭屯〉人生几有渊明乐稚子迎门酒满樽
　　谁把霜林染得红更栽緑竹与长松家家白酒连宵醉处处新禾彻夜舂半落园林悬橘柚低回门巷映芙蓉沙鸥性在终难狎秪解沙头印脚踪

　　裴纶著作见期行日延宿所居既至而裴已行因书寄此

　　都城人事日烹煎跳出都门意已仙摩诘旧闻空一室祖生何事忽先鞭尘埃马上同看月絺绤风中共听蝉我复西还君北去箕山颍水自萧然

　　送辛著作罢荣河

　　常笑三闾老大夫枉将憔悴付江鱼为儒须较身名重入仕先将喜愠除莫顾他门堪炙手且教我腹可回车此行愧乏琼瑶赠聊比诗人一束刍

　　题三水县舍左几著作

　　还乡去日正迟迟枉道相过慰所思厯国聘君良自苦敝衣懐组欲谁欺白杨叶上三更雨黄菊风前一酒巵莫道相逢是容易与君头鬓各丝丝

　　中宫致斋

　　重重绛阙隠琳房落絮飞花日正长著作未谙青琐闼祠官还伴紫微郎林藏鹎鴂随莺转风引酴釄助酒香十载京城倦游客不知身世在何乡

　　吕子固小女哀辞

　　伯道无儿可典刑中郎有女最聪明季拏却返商山塟阿软空留洛下情令祖六男皆磊落名孙一女又凋零茫茫此理终难问忍听人间哭子声

　　双松堂

　　叹息前人布政优手栽松竹助清幽当年拨土人何在今日捎云势未休直干几排雷雨怒细声常伴管弦愁若为唤起王摩诘画个浮休倚白头

　　赐资治通鉴呈范淳父学士

　　通鉴初成赐近臣不遗疎贱布恩均我投淮水五千里君滞周南二十春东观汗青身是梦西宫削藁事如新细思当日修书者祗有三人今一人

　　邓正字宅见刘明复所画麓山秋景

　　洛阳才子见长沙自识中丹鬓未华文武才全皆不试丹青笔妙更谁加老杉列在堂皇上小景将归学士家我有故山常自写免教魂梦落天涯

　　感时事戏作

　　少年辛苦校虫鱼晩岁雕虫耻壮夫自是诸生犹习气果然紫诏尽驱除酒间李贺皆投笔地下班扬亦引车唯有少陵顽钝叟静中吟捻白髭须

　　真州仪真观

　　闻说仙乡接濑乡闲游诗侣礼虚皇三潮寳派通胥浦万叶灵杉蔽蜀冈天地杳冥供写像江山回合助灵祥五云送入蓬莱岛留与人间作道场

　　离真州

　　日日北风吹上水年年客思搅新秋山长水逺连三楚物态人情又一州隔岸晚峯如见揖并船孤鹜似相留因知景畧非前达身后犹须具十牛

　　和喻明仲马上吹笛

　　越客思归黯不平闲持长笛写秦声羡君气海如斯壮博我词锋莫敢争江上梅花开又落陇头流水咽还惊岂知不寐鳏鱼眼独坐山堂对月明

　　题木居士

　　波穿火透本无竒初见潮州刺史诗当日老翁终不免后来居士欲奚为山中雷雨谁宜主水底蛟龙睡不知若使天年俱自遂如今已复长孙枝

　　画墁集卷三

　　●钦定四库全书

　　画墁集巻四

　　（宋）张舜民 撰

　　○诗

　　站台

　　明月光常满使君罇屡开何须待月上日暮便登台

　　宴桥上

　　桥上置杯盘可容十客坐游人撑小艇却从桥下过

　　呉山堂

　　楚客对吴山归心常自苦守土切须防半夜俱飞去

　　岳麓寺

　　初投旱海戈忽整潇湘枻彭蠡镜中行洞庭天外倚
　　携杖溪边听抱琴台上坐我喜见江山江山愁见我

　　卧治斋诗

　　为治固有术公卧有人立直须紧闭闗勿使龎公入

　　济川堂

　　河流便当城峻岭借为屏疑在金山寺凭栏看北泠

　　为圃

　　前人厌膏粱志欲服贱事若论区别功为圃亦不易

　　过魏文贞公旧庄

　　破屋居人少柴门春草长儿童不识字耕稼郑公庄

　　邠诗人张谷齐物先生驰名京师四方晚隠于终南山黄池谷陜右多画为醉仙因赠绘者

　　能吟解饮张夫子醉卧黄池谷口风天地至寛容不得劳君收入画图中

　　长干寺同刘宫苑浴

　　人看浴出如枯木我自无心类死灰在处秋风吹鬓发不堪更上雨花台
　　未知何处是吾庐南北悠悠意所如不爱渭川千亩竹与君江上卜新居

　　绣鹤竹

　　好客精神来万里此君风格耸双枝丹青絶笔真难得不似佳人粉锦时

　　吊太白

　　采石山头秋月明姑熟堂下秋水清可恨世人皆捉月如何偏解溺先生

　　登楼

　　繁华盖尽一时间烟雨蒙蒙气象闲今日登临何所似慈恩塔上望南山

　　起桅

　　百尺桅樯一尺乌一夫击皷百夫呼何似北人将逺适呼童秣马与膏车

　　元丰癸亥秋季赴官郴岭舣舟樊口与潘彦明范亨父以小艇过吉阳寺是日大风雨雪

　　江上秋风九日寒故人樽酒暂相欢如何塞北无穷雪却坐樊山竹万竿

　　下滩二絶句

　　下得寒滩水漫流山平水逺更清幽几何舟楫随风去唯有渔人得自由
　　江风淅淅似相催緑竹丹枫去又来任使云帆能破浪不知归客已心灰

　　望子岭梅花方开用黄道韵

　　木海亭前花似锦岭头梅蘂怯风沙正如隠者归幽谷鹤版征书未到家

　　杜城茅斋二首

　　已分长招湘水魂安知却返杜陵村陆居无屋舟无水坐看南山飞白云
　　多谢村人亮素贫墙垣虽设不闗门一杯藜粥茅亭上卧看南山飞白云

　　均州南川春日三首

　　水墨屛风逺近开人烟隠映水环回何人学得愚公术故意移将灞浐来
　　麻叶梢梢麦弄风一家花发一村红长安儿女逢寒食洒泪看花正忆翁
　　宦名生事日悠悠问道叅禅已白头自笑攀縁犹未断每逢佳处即迟留

　　薄台【台在富文县南汉文帝母薄太后所居】

　　屈曲清溪十里长浄涵天影与秋光此行却在樊川尾稻熟鱼肥柿子黄

　　仆射陂

　　陂头下马问渔者欲买鲜鳞充晩庖昨夜北风水面合不禁杨柳已成苞

　　和麟游王令雪中见忆

　　麟游小雪近家山归思连云不可攀珍重岁寒惟白桧忽飘幽韵到人间【九成宫有唐初白桧】

　　和吕与叔观耤田三絶

　　南熏门外禾千亩观稼亭前柳四垂茭芡满盘新熟酒年年妆点早秋时
　　奉常别后青衫窄刺部归来白发多眼看汤孙宜黍稌愧无才力继猗那
　　城中车马已諠諠竹下髙人尚晏眠倚道公门少还往可能时到野塘前

　　书陈副省卷

　　乃翁能继辋川吟零落传家得至今贫贱莫量陈孺子与人千古作知音

　　寄陆彦回同年

　　忍从多难生华发枉被髙谈敝黒貂策马又从闗塞去空将回首恋中条

　　燕山闻杜鹃

　　晓色千峯杳未分声声哀怨出云根举头忽见思乡岭何不他时别处闻

　　圆觉院闻杜鹃

　　秦川渺渺楚天长血色山花哭断肠谢汝殷懃苦相劝如今倦客已还乡

　　哀王荆公

　　门前无爵罢张罗玄酒生刍亦不多恸哭一声唯有弟故时宾客合如何
　　乡闾匍匐茍相哀得路青云更肯来若使风光解流转莫将桃李等闲栽
　　去来夫子本无情竒字新经志不成今日江湖从学者人人讳道是门生
　　江水悠悠去不还长悲事业典刑间浮云却是坚牢物千古依栖在蒋山

　　哀虢县令犹子箅

　　种瓜再摘觉瓜稀不为衰年骨肉离何事一哀还不哭老人相别不多时
　　艰生数寸得能孤满望亭亭百尺余霜雪未零摧折去不材何用腹心枯

　　跋范寛小景【魏泰所藏】

　　对镜传神了不殊岘山黄落数峯孤既能咫尺成千里何必吾家十幅图

　　题赵大年小景

　　生长深宫不识山骚人一见便开颜分明记得经行处青草湖边第几湾

　　题赵大年奉议小景

　　渭曲山阴到者稀浮休一见便开眉客来不必多嗟赏自古词人是画师

　　西征回途中二絶

　　灵州城下千株柳总被官军斫作薪他日玉闗归去路将何攀折赠行人
　　青铜峡里韦州路十去从军九不回白骨似沙沙似雪将军休上望乡台

　　自题画扇

　　忽忽南迁不记年二妃祠外橘洲前眼昏笔战谁能画无奈霜纨似月圆

　　题薛判官秋溪烟竹

　　深墨画竹竹明白淡墨画竹竹带烟髙堂忽尔开数幅半隠半见如自然

　　赠山人张无惑善画山水

　　西征已度故闗山秋雨零零路屈盘受尽艰辛心不足解程又展画图看

　　九日

　　一见黄花只自羞萧然短发不禁秋谁人为整乌纱帽独倚西风满眼愁

　　酴醿

　　冰肌雪豓映残春燠日熏风入四邻任是主人能爱惜也■〈扌弃〉一半与逰人

　　真珠花

　　风中的皪月中看解作人间五月寒一似汉宫梳洗了玉珑璁压翠云冠

　　○词

　　癸亥陈和叔会于赏心亭【江神子】

　　七朝文物旧江山水如天莫凭栏千古斜阳无处认长安更隔秦淮闻旧曲秋已半夜将阑　争教潘鬓不生斑敛芳颜抹么弦须记琵琶子细说因縁待得鸾胶肠已断重别日是何年

　　清遐台饯别【朝中措】

　　三湘迁客思悠哉罇俎定常开云雨未消歌伴山川忍对离杯　他年来此贤侯未去忍话先回好在江南山色恁时重上髙台

　　题岳阳楼【卖花声】

　　木叶下君山空水漫漫十分斛酒敛芳颜不是渭城西去客休唱阳闗　醉袖抚危栏天淡云闲何人此路得生还回首夕阳红尽处应是长安

　　画墁集巻四

　　●钦定四库全书

　　画墁集巻五

　　（宋）张舜民 撰

　　○赋　题跋　论

　　长城赋【并引】

　　甲戌之岁予被诏出使驰驱王路行次懐柔之北得古长城焉因感而赋之固以渉猎古今亦兼风戒之意云
　　予昔逰骊山之上得灵台之遗基今过燕山之下见长城之故址自非逹观安能齐万物而一指予本儒者未免非非而是是窃尝闻长城之役不独在秦而已燕赵启其前始皇缮其后西首临洮东被于海实万有余里我今所见如东海之一波泰山之一篑西望之而不极东循之而无际停骤缓辔独立而喟徒观其隠若壊塜屹若长堤荒烟蔓草日落风凄丰狐之窟屡昜狡兔之径多迷下有朽骨旁有断杵曽未知何乡之人谁氏之子非闾左之丁男则关东之狱吏当是时也蒙恬章邯之方造陈胜项籍之未起尔胡不采芝于商洛山中种桃于武陵溪里飬浩飡和长生乆视胡为乎颜色枯槁形容憔悴之如此也其后百有余岁孝武皇帝闵平城之阨愤冒顿之书赫然发怒慨然下诏奋然兴师斥单于于大漠之北开亭障置烽燧出长城于千里之外此非城之功又数百年外敌扰境边马饮江毡裘被于河洛鸣镝鬬于上林此非城之罪及乎周隋至于唐晩亦我出而彼入将屡胜而屡败莫不火灭烟消土崩瓦解缾罄罍耻兔亡蹄在城若有知应为感慨方今遐方面内百蛮冠带指乾坤之阖辟以为门户尽日月之照临以为经界戴白之老不识兵革垂髫之子尽知礼节庶矣富矣震盈丰大求之古先莫与京对在昜有之萃以除戎器戒不虞既济曰君子思患而豫防之儒馆老生稽首再拜不敢多陈伏愿圣神念斯文而为戒

　　火宅赋【并引】

　　直言之不能信故借外而谕之正理之不能夺故指物而譬之孔子谓能近取譬为仁之方孟轲书大抵以譬喻入人故曰仁人之安宅义人之正路释氏书有火宅举是皆欲诱人而之于善也予窃韪之故为之赋云
　　仁宅不能入火宅不能出聚五藴之幻材依三界而建立其宅朽故土穿木蠧虽乐居处实同暴露寝食燕安不觉不悟哆大矜华夸髙逞富金玉满堂簮组成行珠栊璧房冬温夏凉地控水陆路直康庄宾客候门趦趄傍徨执侍番軰坦腹在床挡■〈扌必〉挨抌婢仆强梁腾踔■〈车兰〉轹车攻马良耳瞶丝竹鼻餍膻芗口爽滋味体倦衣裳朝醒暮酗旦取夕忘三槐九棘卵翼揄扬外姻甥舅许史金张门可炙手室如探汤春来秋去其乐未央檀槐改而不举回禄监而不禳以致寳台洒熄武库腾芒城门烟壒宣榭荧煌闵池鱼之亡及略廐马之或伤客无商丘姚光之贤术靡樊英郭宪之长不取淳于之前识宁免牧子之后殃而况名薪积而如山利膏流而如川五欲槖钥三涂炽然火自心起倐尔大作肇本中除次及堂筵邻里奔迸鸡犬攀縁郁勃赫曦芬轮转圜烟■〈土盖〉彗天煨烬沸泉千雷隠辚万电回旋风抟羊角雨洒蜗涎凌为流星散作燎原十里避热百里闻膻当是时也巢居飞扬宂居深藏或爇毛而杀羽或跳灶而乘墙各奏生路安能缓步已半生而半死犹或散而或聚头角峥嵘腹肠回互■〈齿虘〉掣睢盱睚眦嘷吠魋夔蹲踞鹰鹯拗怒吮血含腥饮膏抉乳或閧或潜一啄一顾又有狐狼野干焦头烂额成軰而出鼠窃狗盗廋形匿影投隙而入或祛箧而半焦或探囊而全湿莫不幸灾乐祸乘危利急厥有居士覩此扰攘廹迮之势闵兹愚迷颠倒之徒内外慈悲作念思惟我有膂力一身已出顾彼儿女火来廹身寂复不知贪着戏弄东走西驰亦复不知何者为火何者为宅无忧无怖孰安孰危我当作计诱而出之于是饰以三车列于门外惟羊鹿牛照耀行路儿女见之喜恱争取一时走出列于通衢露坐清凉安穏快乐得免斯难随力而受乘此三车而出三界噫嘻此乃圣贤方便善巧譬喻之说也居士三车则佛之慈力也火宅儿女则三界众生也此理非有非无非实非虚傥言其无终日嗟吁傥言其有故不出走是以火宅虽苦出之者少三车虽乐乘之者稀凢百君子勉而再思不可不知吾是以区区而赋之云尔

　　题懐素归田赋跋

　　张平子归田赋懐素草书雍熈间内出此书俾再装褫工人以绢本进入自取其纸本以售于人乆之流传士人家既归于我然笔墨自如无间淄渑尝思古之为书自二王已还厯数百年寂无知名者至唐以太宗好书故欧阳虞禇同时而几过之迨唐之末世以书名家者多矣然皆不能过贞观以欧虞为师祖独二张草书见于开元天寳间较其岁月前自张伯英以至今日千五百年莫能继者亦可谓之豪杰矣中间以文章知名含华咀英驰骋今古者不可胜数何独至于书而其吝若此哉欧阳虞禇若二张皆呉楚人天之宰物又不可得致诘也

　　题仲芮家藏四画

　　右宗室仲芮以名画数种示予且俾予为书子何足以知之姑发而观焉其一大李将军桃源图其二南唐李主雪鹊雪雀其三锺隠鹌隼其四徐熈牡丹桃花富哉一时之竒工美迹也二李见于总章咸亨之间始为山水画乃群工之祖也纎繁藴宻间以仙灵云阙羽衣烟霞缥缈龙虎花竹无物不具有长春不夜之景后世俗工非独不能为亦不知其学也张彦逺画记云每作一画必先起草按文挥洒今之画工固无是事也李主天资多艺书本锺索画法韦毕笔力遒劲若聚针铁故议者谓殆不类其为人惜乎拙于大而工于细观之使人叹息锺徐之迹度越前人得其一技足以为贵上好下甚风之使然夫是数物者其工可谓精矣二李之迹固不可及如锺徐軰纔百余年乱色虽多不复有一人相似者亦可怪也何絶弦投斧之遽耶技固如是况为道者乎斵轮之叹方信于古人学歩之尤尚希于来者

　　题姚氏家藏画

　　今日姚熈州出众画惟老子一帧最为竒古晋人笔也老子床坐从者三四皆土形木质神王如金精玉彩固神仙人也其次徐熈花今之画花者多矣茍取一花并张之形色皆夺所谓婢对夫人也又有孙知微五星近世之竒笔也为仙佛者畧使之无酒肉气已足尚矣今人画仙佛惟要红红白白乃是世间富贵之士非神仙之质也俗人执笔必为俗状以贾俗人授售之间彼此各不知或有淄渑则人举非之吁百年之后当有鉴者

　　易论

　　妙万物而为言者道也妙道而为言者元也天地之大不能加于道道之妙不能加于元仰观而俯察探徃而知来天地之藴不能逃也故曰不能加于道道有善恶大小随世污隆并游于君子小人之间故曰不能加于元元也者道之宗万物之祖引乎百世之上不能见其端反乎百世之下不能齐其末始而非始以其有终也一而非一以其堕数也非精非气非指非马天所以行四时地所以出万物人所以正性命老氏曰无名天地之始有名万物之母无名者元之谓也有名者道之谓也无名者不可名也古之圣贤拟诸形容象其物宜者多矣至于此不可以名言虽不能名而顾藏身利用在其中得之即生失之即死其为主也大矣干之彖曰大哉干元万物资始乃统天坤之彖曰至哉坤元万物资生万物可资也所谓资之以始资之以生者果何物哉故其探幽而识显察微而知彰见明则仰之以日月履润则俯之以江河见资生则知其地力也又乌观其资始之功哉始不可见况于元乎老氏之言道犹曰恍惚杳冥精物也虽圣人之言易姑曰元而已又曰乃统天兹义至大使学易者洗心而求之由是知元者圣人之赜也亨利贞百姓与能焉故彖曰大哉干元万物资始乃统天云行雨施品物流行者天之化也能统天之化者惟元乎大明终始六位时成时乘六龙以御天干道变化各正性命保合太和乃利贞首出庻物万国咸寕凢此皆亨利贞之功也先立干元之功次言三德之効终着人物之性万物皆有性性其情者惟君子能之穷理尽性以至于命者惟圣人能之如下文干元者始而亨者也利贞者性情也互为体用矣文言曰元者善之长也又曰君子体仁足以长人善之长况天道也体仁足以长人况君道也亨者嘉之会也又曰嘉会足以合礼嘉会者时也合礼者朝廷郷党之事也君明臣良化行于上而格于下天下无犯非礼三代之盛皆是也利者义之和也又曰利物足以和义凢言利者有狥焉尔狥利而忘义则争端作惟义之所以为利者先义而主和先义则利物也主和则天下莫能与之争汤武是也贞者事之干也又曰贞固足以干事自无名而至有事其渐可知已干大患济大难惟坚贞干固者能之参之以权挟之以覇危而克存颠而克扶皆可也期于济事而已复何嫌哉故孔子文言不以干加元直曰元者善之长明虽干之大不能加于元用之周不能亢于体故曰干元用九天下治也又曰干元用九乃见天则前言用九天德不可为首此言乃见天则申明用九之义也孔子于干之六爻三复重言之圣人之意深矣夫天下之势阳乘阴尊临卑贤役愚此理之常也两贵者则不能相事两贱者则不能相使彼干阳物也九阳数也以阳用阳则孰为受制以贵事贵则孰为祗役故必以干元乃可用九九既为用则天下之法较然可见也孰为天下之法则用九天德不可为首是也其功如是彼亨利贞者畴敢徃参焉然虽不若元之用九其与有功焉皆由此出矣王弼曰治众以寡制动以静又曰大衍之数五十其用四十有九其一不用者以无者为之主也无者为之主则有者为之用皆此义也卦具四德者有七乾坤屯随临旡妄革也坤之利牝马屯之利建侯至于诸卦各因其德惟干不言所利孔子曰干始能以美利利天下不言所利大矣哉以言天之道无所不利也屯者有云雷无膏泽阴阳始交而难生动乎险中难保乎全济也君子于是经纶焉随说以动而天下皆随天下皆随未明乎正邪也必大亨以正乃可也临至于八月有凶七月阴阳均八月阳衰而阴盛故曰至于八月有凶然下有刚果之臣上有知临之君阳有进长之象故曰消不乆也旡妄天体在上不与物相接在下者可以妄矣或有刚而动者内为之主物是以不敢妄故曰非正有眚物与旡妄革以象成者也已日乃孚然后元亨利贞悔亡然初无四德者安能致信于民而无悔哉徒信其成事而不见其四德之固有也革与暌同体而暌不具四德者以柔进而上行柔进而上行所以小事吉也革与天地四时同德汤武同功异乎暌矣王弼曰凢卦具四德者则専以胜者为先故曰元亨利贞也其有先贞而后亨者由于贞也容有亨利贞先于元者乎弼之此论未为确也然常究之卦具四德者必从曰大亨以正四德者本也大亨正者事业也本原其始也事要其终也圣人行法如是所期事遂而逺灾保常而免咎舍此则凶吝随之矣凶悔吝不能免亦何有易

　　画墁集巻五

　　●钦定四库全书

　　画墁集巻六

　　（宋）张舜民 撰

　　○记　表　札子　墓志

　　静胜斋记

　　天下之事非一不静则不能胜也故为斋居于堂之东隅南背通道北临永巷有车马之徃来市井之交易晨蹄夜响怒歌笑言相继而作于外而闻于其中如是茍不以静胜之则不能处也非惟所处之为然也职亦有之夫法令繁多民犯者众浅深重轻之际有所未明差若毫厘则陷平民于有罪生死见之于目惨怛形之于心俯而深思茍不以静处则不能也非惟所职之为然也忧亦有之吾君吾相游岩廊之下庙堂之上揽天下之万务纷然有不胜理者则礼乐刑政安危治乱系之于身将帅之士总师旅之众奉征伐之事壁垒疆场两军相持必有谲诈之谋间谍之士以徃来疑恐于其间则千万人之性命寓之于一人居斯二者之际茍不能静胜之则不能全也故因其所居及其所职因其所职及其所忧自一室而及天下故曰天下之事非一不静则不能胜也斋有乔林修竹冬荣夏实泝洄涟漪禽鱼萍梗之戏可以恱目经史山积圗画左右弹琴咏歌逍遥永日可以乐心居虽不寛裕如也然所谓静者其在于地乎在于人乎在于端居黙坐终日无事而已乎由是言之不在乎地而在乎人不在乎人而在乎平心也

　　豳州亭口马氏复田业记

　　豳城之西一舍之地泾源之会同关陇之趾踵有墟曰亭口即古所谓豳亭者也有马氏者实长其聚落然其产不及中人而常于士之有文行者屈致以礼使其子弟事而学焉当是时马氏甚得誉于乡人其学者有曰锡者曰房者于予之齿比肩也一日邑令语予曰宜禄之民无良生齿之籍二万有畸兄弟同居者止马氏一家君子由是知马氏不独谓之好事而友悌之行有过人者于所居之东有梁山之胜凿山引水莳稻稉开池沼菰蒲芰荷桥彴亭馆鸥鹭之飞翔鱼之潜跃春华秋实茂林修竹回环于数里之间行者止而不去居者乐而忘归亦莫知其为江湖之大鄠杜之曲其后予游宦三十四年以事之泾源再过某处漠然无所覩惟荒草野田而已询之居人则曰劵数易矣业屡改矣罢于力役弊于凶年当时青衿子佩之徒或为兵而徙边或为农而易县独生锡者出枯槁憔悴殆不可识相与把袂叹息而已岁在戊子子再过其处流者潏然滀者渊然为苖者茁然为植者蓊然耕者歌渔者咏柴荆之徃来鸡犬之相闻前所谓飞翔潜跃之徒复集于其处恍然无异于平昔又激水为磨以纾乡人之劳伐木为桥以利徃来之渉生复见予曰锡幸而未死尽力而得之岂期垂老之年复覩先人之业予曰此亦人生之难也传曰农服先畴之甽亩为国者以复古为大为子者以克家为难亡而复得坠而复兴求之古人亦鲜有矣予复语生曰颇记与子挟书策走博簺解而泅挃喉而歌与樵夫牧子接膝而醉争席而寝予之心力貌颜方之当日何如生曰弗如也予曰子之业固已复矣予之心力貌颜讵可复得耶言之悲夫屡叹而为之记

　　房州修城碑阴记

　　蜀人大抵善词笔而少吏能眉山任师中尝与予言吾蜀前軰有吏能者惟何圣从陈公弼二人而已小子不才敢出其后然师中之言亦自负尔何公予不及识治平末年予为岐府掾是时陈公去岐未乆窃尝访其行事大畧驭吏严察人不敢欺奸吏不敢欺则良民自安堵矣小大之牍罔不经目小则幕府大则自操笔为之常属纸数幅使两人持其端提笔歴歴书之理法皆备出人意表官吏以此服之是时蘓子瞻登制举签判府事实佐公其后子瞻亦自负吏事人或诘之乃曰吾得之陈公也崇宁癸未岁予以罪责居房陵州隘陋无游适之地或乘兴登城以纵目独怪是城矗矗言言而门观隍堑一如边垒皆有法度因念房居深山中土踈匠苦又安得至此哉乆之至南门得石表曰修城记乃是皇佑中草窃王论者啸聚均房间朝廷自谪籍起陈公守房陵所为者迨今六七十年矣且诸邉城始非不工至六七十年有不圮者乎而兹城独能如此夫城犹法也法者政事之所守人亡而守不废者鲜矣故曰作事可法皆谓去乆之言也子瞻在岐与陈公不相叶至境上闻其来陈公以乡里长老自处子瞻少年气刚不少下子瞻后悔此事不喜人问之于是作陈公弼传是亦补过之言云

　　四贤堂碑阴记

　　关梁莅事之三日例见吾孔子于学中既拜堂下又引而之东西序有偏坐者四焉其礼如见孔子舜民阴恠而问之典谒者曰此所谓四贤堂也敢问贤者为谁曰司马迁王通韩愈桞宗元也前守兹土者既新吾学又取蒲人之有闻于后世者设堂侑之意使天下知蒲州人物之盛且以勉学者予叹曰河东人物自古冠天下莫尊于舜莫髙于伯夷叔齐介之推莫智于百里奚莫辩于司马迁莫贤于王通莫富于猗顿莫盛于唐莫衰于今日至于二裴之功业三薛之学行张说之通才张廵吕子臧张介然之死莭阳城之敢谏王维司空圗之髙雅桞宗元韩愈之文章至于宗楚客裴延龄之险诐扬国忠妃子之宠遇门阀之家富贵之胄以至于一介一莭之士立身于当时名闻于后世者不可胜数夫何其盛哉观其条华之所镇临河洛之所经会宜有灵气孕竒育粹之不竭如东海之渊泰山之丽其所以为珠玑金贝楩楠豫章之货者于兹出焉又何独至于今日空虚索寞寂无人哉且学校之设所以教也教之大伦忠孝是也当孔子不得中道而与之虽洁已之童子有常之人狂狷之士亦所不弃者欲以教也冉求一赋粟将鸣鼓而攻之欲以为教也教者取其材而为教者必责其成材则是四贤者皆成材也茍取其文章而略其德业则奈何其为教哉吾欲进裴度张廵阳城而退子厚以为六数合于圣人鸣鼓之义而患不能故书其碑之阴以告在学之徒若后之守土者

　　代谢衣袄表

　　氷沙更戍深轸于睿慈袍带沦恩普延于列校趋承増激拜服知荣中谢恭惟皇帝陛下衣被羣生覆露四海视天下以犹已念一夫之予辜坐均安燠之仁遐及疆埸之旅御寒风之惨劲岂曰无衣泳圣泽之汪洋皆如挟纩能使枕戈之士永肩卫社之心

　　贺受玉玺表

　　太平无象神器有归照耀大庭镇安万国中贺窃以圣人之大寳曰位王者之受命于天何物传流致之悠乆若荆山之璞史籀之文螭纽焜煌龙章飞动以世有污隆之数故物存显晦之时在昔江左之求今出咸阳之市惟圣人之在御无羽翼而致前井底土中常有神光之照夜金绳玉检行刋旧典以升中此乃伏遇皇帝陛下德及渊泉化孚比屋修明五事式叙九围岂期懐糈之余亲见受厘之盛望蓬莱之仗邈在于云中求封禅之书必居于身后

　　投进使辽録长城赋札子

　　臣近伏蒙圣慈差奉使大辽寻具辞免不获俞允勘会昨于元佑九年差充回谢大辽吊祭宣仁圣烈皇后礼信使出疆徃来经渉彼土尝取其耳目所得排日纪録因着为甲戍使辽録其始以备私居宾友燕言之助今偶尘圣选辞不免行因检括旧牍此书尚在其间所载山川井邑道路风俗至于主客之语言龙庭之礼数亦可以备清闲之览观并长城赋一篇渉猎古今兼之风戒谨缮冩成册副以缣幞随状进呈虽尘渎睿明雅无诵训之学仅得乘轺之畧亦所以见臣子区区原隰王事靡盬不遑启处之意

　　太尉张公守约墓铭

　　公为泾州守泾民有亲在而析居者公未至即毁劵合居曰无使张阁使来知有此也后有耋而跂者拜于庭问之曰孤贫无頼有弟赀富未尝通假贷今遽见收养甚温由公之政故来谢遂呼其弟诘之则曰见人言张阁使独恶不孝不弟者故尔公曰待我去后复弃兄乎曰至死不相离也因厚劳遣之

　　画墁集巻六

　　●钦定四库全书

　　画墁集巻七

　　（宋）张舜民 撰

　　○郴行録　　

　　丁丑拜双庙即张巡许逺祠也宋人谓之五王庙兼南霁云姚誾雷万春而为五也五王庙诗清汴河边五君子身遏横流同日死火炎曾是及池鱼世变安能顾妻子百尺髙城不足慿日月所照惟孤诚当其杀身际肯念身后名呜呼伯夷旣死孔子不复生身后是非谁与评

　　乙酉率建安进士叶浮游北郭刘氏园园多竒石乃符离土产有丈余者绀润诡怪非京师者所拟也

　　辛卯次洪泽口过龟山寺辛奉议继至同游久之寺临淮水负小山规制壮丽自京师以南寺观皆不及也乃真庙所建佛殿三牓石曼卿书笔力劲健老僧清悠可语出画佛一帧自云王维笔制作古妙虽非摩诘亦竒手所为也寺后山脚有石穴以砖塞其户俗云无支祈所宅也少南有长源公祠祠下临水石色绀碧出没舂激可爱龟山寺诗白塔揺揺波浪间几多舟楫望禅关天边幡影因心动堂上潮音到海还我拔一毛犹自苦师除双臂信如闲【祥符中断臂道者所居】中流莫怪频回首直到江南始见山

　　壬辰次虹县虹当为红汉书所谓红阳侯立是也讹而不改遂谓之虹城北有湖水广袤十里蒲鱼之饶周给邻境炀帝幸江都赐名万安湖比晩与辛大观以小舟游定林寺后遥絶湖心可十里至小洲有民居两三家鸡犬篱落四面渺茫过江渚旣归候都监苏育供奉问郴州土风云

　　乙未次泗州同年吴立礼承议相候

　　丙申见发运副使蒋之竒知州朝奉刘士彦通判奉议王纯中午间蒋之竒通判见候申后大圣见塔上始见香烟如雾笼闭四周少顷有物如拳许在相轮上或坐或作徃来周旋不止每至东南角少竚立至暮不灭又自塔下烟雾如甑气上腾少间雨作

　　丁酉早霁以家诣塔下寺号普照王塔在一偏大圣面西座开钥谛观久之或云所见喜愠大小各异亦有竟不覩者塔间货贝山积谒礼自远至者常如市閧　泗州刘士彦先自睦州通判替还京舣舟宿淮泗间岸次忽遇乞者年十七八目莹而唇朱光彩可掬刘怪而问之异人曰吾卖豆每粒一贯二伯文足刘曰我适无钱止有所衣绵袄聊以当之如何乞曰固可也容取豆即以纸一幅于两乳间擦摩之转有乌豆数粒出取一粒与刘其余掷汴水中刘欲吞之乞曰未也又以纸擦摩胸腋间复有菉豆数粒出又取一粒与刘其余掷汴水刘即吞二粒毕与所许物乞人笑而不取刘始病蛊不能下食即食如初而益多今刘面色如丹然一岁一发渴饮水数斗觉二豆腹中如枣大乞人曰后某年复相见于淮西不知如何也　是日登寺阁眺望淮山有如图画阁之西南隅有塔影倒垂长可尺许以扇承之影在扇上僧云有时见二塔影也

　　庚子晩霁与辛大观涉淮南登山寺会景亭乃见临淮形胜类蒲关寺后因山■〈嵌，穴代山〉为方丈天然竒制盛夏凛然南北游人刋志殆遍凡久居京师厌倦尘土乍尔登舟沿流已觉意思轩豁然汴岸荒疎无可观览未有超然清思及出汴入淮始见山水之胜厯目稍旷而适口鲜繁竟日之间遂忘迁流之怀也

　　甲辰入运河舣舟洪泽间下见比目鱼髙柳清渠寂无暑气鱼鰕蟹蛤日厌盘飡自是行运河矣辛大观先行以此走寄同下龟山时舟行篙参差夜投洪泽口访问失所之不应一日力解至淮阴祠长淮自风浪竟夕起忧疑旦日坐闸中听水朝忘饥清泠见杂咏蓊宻闻羣咿就柳喜髙荫避桥嫌窄卑凉风吹水面襟袖不假披新螯与老鲑登俎辄无遗饱食却思睡睡起复何为稍厌理文字惟思弄孙儿尚有数舟酒独酌非所宜好话不得吐两日舌如茨舟行虽云乐先后不可期争如鞍马间吟啸长追随

　　己酉至太平兴国观即唐九天采访使者庙熙宁中册封应元保运真君开元十九年兆梦明皇即此立祠规制宏敞连亘溪谷阶庑厨湢水流周环画夜淙淙有声玄宗手篆殿牓漆牌黑字金铜等身御容元丰所赐殿牓金字又为髹涂金扉以秘之常不得见又有赐泥金仙衣共三事至为华烂殿外阶下有石一株曰刘仙石扣之即开刘仙自此出入监宫刘延式朝奉齐州人断房十九年辟谷九年方六十一恬和自处裕如也言人未来事数验

　　辛亥同辛大观游杨氏园紫极宫皆山阳之胜是日见徐积先辈积山阳人为学志古养母尽力不置仆妾年四十不婚不仕食饮洗浣力役之事皆身为之不婚恐异姓不能尽心于母也不求仕恐一日去其亲也久之乡人敦迫使之就举及应贡入京师以双轮载母躬自行推葛衫草屦行道之人不能辨也治平四年许安世牓下及第未调官母亡遂不复仕穷居山阳衣食不给凡市买楚人不肯受其直积亦不取至有信宿不食者淮南学者宗之至路振通判楚州始为娶妻生子小名路儿云

　　丁巳次召伯埭召伯为扬州为民筑堰去后思之方之召公甘棠焉亦谓之棠堰祠宇存焉

　　甲子同陈舅游甘露寺寺俯大江踞崇岗金山焦山皆在指掌东眺海门北见扬州天下絶致也李卫公在浙西再加缮葺有文饶画像手植柏佛殿两牖门菩萨六躯世传张僧繇笔菩萨二神一师子一世传陆探微笔与予家所藏天王笔小异庭间有大铁镬僧堂下有小铁镬二梁天监中所作砌下有石如蹲羊即狠石也世传孙权刘备据此石以谋曹操前朝题记厯厯皆在主僧道敷颇淳固有理学题狠石诗江北江南一道兵匆匆据石各论情功成与尔游沧海此语当初是至诚　是日同陈舅游延庆寺延庆即刘裕故宅有丹井寿丘在焉形势盘固真异境也

　　乙丑晩离润州趋金山寺自南岸登小舟风雨暴作大浪如屋出没于其中比达寺下已见灯矣

　　丙寅大雨食罢登山顶江中风浪如万羊齐奔寺在江心岛上楼殿周匝可数百楹松竹疎翠望之如浮动南朝人谓之浮玉山其下即水府也大浪舂簸夜晴昼雨初若不安东望海门焦山出没皆在海中也主僧了元者颇娴外学丈室灿然图画尺牍好玩之物莫不毕具又蓄孔雀能言之鸟数种因徧索古今题咏了不可得惟于化城阁栋间揭介甫兄弟两诗而已又榜客位云官非文侍中才非李太白不请留题过者莫不大骂北人望南方宗门请方必谓人人了达方敢住院匡种旣习其为人徃徃市廛之不若也晩渡瓜洲夜泊运河旦至舟次金山贻了元诗何年灵鹫鸟飞落大江心石壁虽难转风波不易禁楼台分左右日月见浮沉便欲归休庇长嗟世累深

　　己巳徐瓘承议丘朝奉辛大观游建隆寺九曲池登大明寺塔摘星楼故基望江南山水烟雨隐显如图画酌水试茶井在茶经为第五品建隆寺即太祖濯征之地有御容香火殿九曲摘星皆前朝故迹大率今之所谓扬州者视故地东南一角无虑四分之一尔其唐室故地皆榛莾也　胥浦河在扬州扬子县一水萦回南入大江名曰胥浦河一日三潮俗曰伍子胥渡江解劔之所旁有子胥庙观记之所载使者以像置舟潮水忽至日景方午至今此水有午潮也

　　己丑立秋是夜风雨

　　辛卯羣会食于后园

　　丁酉陆彦回同年如金陵徐瓘承议至

　　戊戌同徐承议游仪真观因过法云寺伍子胥庙瞰江山尤为爽垲俗云此黥布寨地也至今耕者多得箭镞徐见松上有鹤巢乃言昔李倕学士知晋州重葺尧庙俾县尉者监督役事庙多古松上有鹤巢及宿枝乔然可爱李视事后每置酒其傍及府寮并尉公仰玩竟日一日尉独念府公之重每置酒相劳顾鹤巢危缀茍为风吹堕无乃狼籍杯盘又标枝芽蘖不茂何足取观乃命工以斧悉除之居无何李又至方衔杯仰首则无是二物怪而问尉具以情告嗟叹久之为不怿而罢　长芦崇福院乃章宪太后为真宗所营制度宏丽甲冠江淮虽京师诸寺有所不及常安五百众又僮仆数百日食千人主僧法秀秦州人语论精确持戒严整寺之内外未始见僧行徃还尽日閴然如无人者实南方尊宿所推尚也

　　庚戌发长芦始循北岸行五里许即絶江至南岸下漾口循南岸行数里入新河口王介甫时为江宁所开新河其南有卑麓正类解梁南山稍稍南趣马鞍山口有居民巡检司复出大江少南循石头城过清凉寺宛转入秦淮北晩次江宁府始将离真州人多以涉江为戒比至长芦南望渺溟诚可为惧及放舟乗风不踰食顷已达南岸介甫开新河以避栾家矶数十里风水甚为行舟之利然夹口土山屡崩岁勤补葺方可经久　石头城者天生石壁有如城隅起夹口直至清凉寺金陵之为国大畧自孙权城石头谓之建业即今之覆舟山上也晋宋以来其台城稍迁而南以就平坦尚在今之城北数里之内梁陈因之及李氏即营今之江宁跨踞淮水形势始全梦得所谓山围故国周遭在此不刋之句也兵火之迹宛然登览之间使人凄怆不已铁塔寺在城内天庆观相连庭中有二铁塔甚竒制也

　　辛亥见知府待制陈绎通判何寿昌奉议提刑髙复大夫通判杜伟奉议范公共会于清心亭

　　壬子六同年食于府园同年张琬与焉厯遍李氏后苑登髙斋望蒋山覆舟幕府诸山尽见金陵形胜大率今之衙城乃故内也府园即禁苑　蒋山遇王安上同观上方钟山志公塔在钟山之顶四面皆不相连属自为一山形如覆钟蒋山包怀在外迫近方见旧有志公刀尺箒李氏归国太宗取致宫中旣而出付启圣院塔之所奉者非本物也

　　乙卯遇刘顗宫苑遂游长干寺登雨花台髙座寺越王台周处台及升元寺保宁院长干寺在南门外东枕崇岗北瞰城邑自梁陈以来久废李氏为散从官营本朝天禧中其地数有光怪真庙后营葺之寺后皆修竹长林下上凡数百步有髙亭四望又有灵济夫人祠潭水湛然祈雨数应昔髙魁得铜像冶城张系网得金莲座于江上董城获大额珠于合浦三物并致于长干寺大小适当后有梵僧自天竺至邺都失铜像中原扰乱因渡江至长干见铜像泣涕礼谒即有光异因言此阿育王第四女所制坐下有志验之果然大业灭陈至武德中迁其像于上京光宅寺灵异极多唐末兵火不知所终髙座寺在长干之南迤逦登陟冈岭兰若甚幽大松修竹夹道而起超然出羣岗之上俯瞰都城人物可数西望江渚云水杳然乃金陵絶胜之景吴仲庶作记案髙僧传西域帛尸黎宻多罗晋永嘉中始至中国值乱渡江居金陵建初中王导庾亮咸敬信之江左人呼为髙座所居曰髙座寺至咸康中葬于石子冈升元寺即瓦官寺在城内西南隅后踞崇冈前瞰江西城最为古迹然累朝兵火畧无彷佛李氏时升元阁犹在乃梁朝故物髙二百四十尺李白有诗云日月隐檐楹者是也丙辰雨同刘宫苑游清凉寺在府城之北石头之上下临大江后附山麓规制宏敞山势回合拥抱殿阁盛暑清凉因以名之　自李氏归朝之后金陵仍大火宫室民庐焚毁皆尽唯有小厅乃当时玉烛殿也与厅后修令阁二物独存后苑养中堂即旧澄心堂故基

　　戊午率董谋父登赏心亭赏心白鹭二亭相连南北对偶以扼淮口望烟渚杳无边际白鹭蔡州皆在其下亦金陵设险之地也丁晋公登赏心亭以家藏袁安卧雪图张挂之为屛风晋公旣去未几遂亡其图继来者又以布衣邓淑所画寒芦野鸭图充之今芦鸭亦无有但纸糊粉垩而已

　　甲子府中早食晩张琬同年饮子龙兴寺所居诗云台城风物已凄凄牢落行人邂逅齐秉烛相看如梦寐片帆回首又东西依依团扇秋仍好脉脉青娥恨却低一曲琵琶无限意时时闲客思都迷

　　丙寅同刘宫苑游台城寺观辱井三品石三合遗址晚就铁塔寺具食台城寺在府城内北附城堙隳圮殆不堪处即东宫故地也辱井在佛殿前深可寻丈上加石槛红痕点染若胭脂俗云后主拉孔张二妃入井泣涕所沾也石槛上刻后主事八分小字极其精古乃大厯七年张署文颇详为近年俗人题记刋刻所掩甚可惜也又有太和四年篆书可见者数字又旧闻台城辱井石上有胭脂泪痕久未之信今见之似是淋漓涂抹之迹失笑不已因成此句平居已无奈仓卒故难任井上痕犹浅水中痕更深问鳌何至此下石尔甘心不及马嵬韈犹能致万金三品石在寺门外榛莽间即今园苑中怪石磊落竒诡各有寻丈亦为乡中人凿取之以焚灰剜缺为甚

　　辛未发江宁出秦淮西南行顺风循东南行小夹中左面卑麓势如石头比比有人烟十里过板桥店地形平旷行芦苇可三十里出夹濒大江过三山及十里至烈山祠即烈州也王浚庾亮泊舟之所五里过白土矶烈山下有响石击之声闻数里

　　壬申旦出大江南岸小山甚秀五里许入慈湖夹东望山原髙下极类京口有巡检司以西皆小山临水可三十里出夹行大江趣东岸北夹极阔无异大江过采石矶望夫山其下即中水府也采石即牛渚矶也乃温峤然犀照水怪袁宏月夜舣舟之所北对和州江岸极狭本朝下南唐樊若水假为僧徒于此卓庵凿石穴度量水面及大军临江用以为桥不差尺寸军事获济今石凿穴尚存

　　丁丑登大信口出十许里过碣石矶风逆水急舟行极力循东岸数里过矶即平行十许里斥岸皆卑麓如坏城临水可二十里过薤叶矶　过光宁姑熟堂临溪上制作宏丽江表诸郡无此亭后着李白画像并十咏诗乃李白平生游咏之地也　西梁山前汉地理志所谓梁博望山亦谓之天门山李白有铭镌于江亭宋沈庆之破臧质于此置梁山军至李建中立双庙于上南北岸各有巡检司

　　己卯发芜湖循东岸而行数里抛西岸中有羣石拱起林樾苍然曰蟂矶其上有若塔屋俗云有道人居其上过板子矶矶上红黄丝花俯照江面花繁而石怪间以翠筱正如徐熙所画者乃知艺之工者有本也诗云石上红花低照水山头翠筱细含烟天生一本徐熙画祗欠鹧鸪相对眠

　　辛巳发上口行十里许出大江循东南岸浅水五里入铜陵夹五里铜陵县隶池州沿江牵行五里许上口少转西望行过石人矶矶临江隐起石理如侧砖有石拱立逺望如人形过此上流坦然不见山阜

　　壬午发铜陵逆风可五里许出大江南岸皆大山十余里抛北岸少转而西牵行可四十里复抛南岸次梅根港江流至此稍狭西岸上下广轮数十里皆平陆良田极类北地东北望九华山见峯岭胜于池州所见也

　　癸未出大江逆风循东岸挽行可四十里入峡口又三四里入池州溪口宛转行陂泽中可十余里次池州弄水亭杜牧之所剏俯溪流望齐山景致清絶人皆采为图画亭上石刻尽载小杜诗篇诗云清溪望处思悠悠不独今人古亦愁借尔碧波明似镜照予白发莹如鸥江山自美骚人宅铙鼓常催过客舟惟有角声吹不断斜阳横起九峯楼

　　甲申观州宅有萧相楼九华楼萧相谓复也尝为池州刺史裴度窦潏皆守土各有记述州宇前临清溪规制古壮厅事颇雄近岁吴仲庶滕元发皆葺新之江上诸郡皆不及也梁昭明太子以产鱼味为可贵名可贵池在江边洲岛之上城无垣垒编竹为防井邑疎索然江山之丽下流诸郡皆不及也物产丰贱北人寄居甚多亦生理之便也

　　戊子羣会于萧相楼是夕中秋八月十五日夜清溪舟次诗云清溪水底月团圆因见中秋忆去年旱海五更霜透甲郴江万里桂随船昔看故国光常满今望天涯势似偏只恐姮娥应笑我还将只影对婵娟

　　己丑与沈辽饮于齐山观理浮桥谒余为齐山桥铭【并引】齐山有径坑附寺之背深可寻丈阔倍之有事于山者越此乃可涉木久朽腐中间经游者病焉元丰癸亥仲秋沈辽施桥张舜民为之铭曰阻不在大归于阂利不在充志于通措此以徃嘉无穷齐山在州城之南隔清溪可二里许背溪之阳不与大山相连东西可数里南北纔一里髙可百步石色绀碧棱角隐显百怪千状正似人家所畜太湖石也竹木丛生其上有如塑画寺居其阳山有二十九洞左史石燕白虎七顶观音嵓小九华紫峯其着也乃李白杜牧及唐人素所游息之地刺史齐照日居其中故以名焉左史在山东首自南麓縁山蹊可一里余越岭北下穿石罅石颇竒怪罄折入洞十步许稍低匍匐寻丈间又傥壮丈余乃出一穴忽见天日四壁削髙可二十丈浑如甑形石色如黛女萝樛葛遍其上亦名小洞天北嵓有刋志会昌六年刺史杜牧建安张佑书石石燕左史之西越岭少下北嵓如覆杯可容百人有穴西出昼日石燕飞翔然捕者莫能得也左史已为沈辽所购石燕方鬻未售辽曰不过三数十缗可得尔欲予售之白虎洞有石如虎蹲人不敢近也

　　壬辰移舟出清溪次池口有人烟税场距城四里许两边长松夹路云九里松也

　　乙未微雨无风纤行可五里出夹入大江循西岸二十里至将军堰抛东岸入鴈翅夹下口次上口是日逆风可行六十里雨至夜北有小龙王庙西对皖口即舒州路也

　　丁酉行东岸势类石头城忽然天气翳黑自北而南时顷开朗可三十里过祝家矶东流县矶极为险恶是时秋深水落在夏潦最为难上

　　己亥行山夹顺风夹合大江东岸山小而近尤为秀拔西岸淮南界极望平旷过烽火矶山势特然髙茂乃南朝于此置烽火以通上流征镇也

　　甲辰羣会于庾公之楼在衙城北庾亮镇浔阳经始其事废兴久矣近岁祖无择颇葺新之俯瞰江湓南望庐阜北穷梦泽乃江国胜絶之地前人题之继韵甚多罕见于今但比岁数篇而已

　　画墁集巻七

　　●钦定四库全书

　　画墁集巻八

　　（宋）张舜民 撰

　　○郴行録

　　丁已泊镇岸自入龙峯港趣蕲州四十里港口依山有寺丛翠可爱

　　戊午发蕲口顺风濒东岸行临岸皆小山培塿可二十里抛西岸可三十里过新野夹上口又五里过道士矶散花洲舟过矶上风势方急为山所转帆或倒掩船即回旋久之方能整行惟此与马当山有风乃山势使然也

　　辛酉晴风逆循北岸纤行可十余里过巴河口北岸无山平旷南岸培塿童秃又十里至菜园步以风止此距黄州五里南岸下江中有石如伏牛曰节度石舟人云或者重载而下此石徃徃触而覆之谓节度者戒之也壬戌早次黄州见知州大夫杨宷通判承议孟震团练副使苏轼会于子瞻所居晚食于子瞻东坡雪堂子瞻坐诗狱谪此已数年黄之士人出钱于州之城东隅地筑矶乃周瑜败曹操之所州在大江之湄北附黄岗地形髙下公府居民极于萧条知州厅事敝陋国朝王禹偁尝谪此丙寅同苏子瞻游武昌樊山山之巅有郊天台即孙权即位郊天之处食罢移舟离黄州泊对岸樊溪口苏子瞻以舟涉江同诣武昌县县在樊溪之东隔樊山五里许即吴之西都有吴王城同县令季观佐吴亮严■〈山厷〉游樊山步出西门涉寒溪迤逦上凡两寺在山中下寺有观音泉澄澈可爱

　　丁卯会食李令射于县圃苏子瞻言近获一鱼似鲇而四足能履地而行不敢杀复纵之江中或曰此鲵鱼也鄂州城即孙权所创与润州子城金陵覆舟山城武昌吴王城制作一体皆因山附险止开二门周环不过三二里乃知古人为城欲牢不欲广也

　　丙子羣会登石城最西临江即黄鹤白云最东即头陀寺寺与楼下枕大江对瞰汉阳江中即鹦鹉洲黄祖沉祢衡之所上接湖湘下临沔汉乃古今絶景也白云黄鹤楼者取费祎上升之地仙洞尚存祎始乗白云而去久之复乗黄鹤而归也自汉口少南即故汉阳军军今废为县军西附城有山浑然独起即大别山禹贡所谓过三澨至于大别也

　　戊寅阴早率檀宣义逰魏夫人阁观在庙之西南山麓少上半里许据大石作屋规模颇狭阁上为二女人像云麻姑魏夫人也夫人晋魏舒之女故尝嫁为王氏妇生息男女既而学道升仙列仙自有传阁前有二石相重上石如荷菌形可半间屋谓之乗云化石下石如棋盘为上石所压而破分为二相着处才可数寸下临溪望之如坠至为危险以椀酌水置之石上一指微按之水即动揺以两手极力推托水复不动传云魏夫人与麻姑自麻姑山乘此石飞空而至又云乃所乗之云及地而化为石也

　　己夘夜雨至旦少霁解舟顺风西南行十余里过五家洲江流两山之间势尤偪狭而水急非迅风不可上又五里过雷家步石岸有寺名兠率云韦宙所建

　　庚辰雨雪循岸牵行宛转二十余里过思塘铺有庙曰思唐相公不知为何神也

　　癸未循丁家洲北岸牵行可二十里过昭坎为正南行少间风作西北来势横揜岸吹使船侧可二十里次茅州洑居人云旧无此洑昨六月内一夕无风但水汇所成昨夕丁家洲夜半水发浪崕崩弛舟人云下有蛟蜃所作也然自鄂以南江无完岸

　　丙戌观万石船船形制圆短如三间大屋户出其背中甚华饰登降以梯级非甚大风不行钱载二千万贯米载一万二千石次岳州日方辰巳间行一百二十余里见知州大夫黄休晚登岳阳楼即岳州之西门也下湖水北望荆江自西北流东南至岳州城下与湖水合而东流始为大江凡絶湖而南西者趋鼎澧西北趋荆峡一湖之间分此四路也毎岁十月以后四月以前水落洲生四江可辨余时弥漫云涯相浃日月出没皆在其中望水中如覆斗者即君山也岳州西南山势如覆舟东连众山而孤絶山之南即石桥港舟行缓急避风之地

　　辛卯登岳阳楼楼有牌极大乃前知州事李观所记吕洞宾事迹李先知贺州日有道士相访自言遇吕先生诵过岳州诗云惟有城南老树精分明知道神仙过始亦不知其由其后李为岳州有白鹤寺僧见过道吕先生题老松诗与道士之言相符吕憩于寺前松下有老人自松梢冉冉而下致恭于吕吕问之为何乃曰某松之精也今见先生过礼当候见因书二絶句于寺前壁间独自行兮独自坐无限世人不识我惟有城南老树精分明知道神仙过又云朝游百越暮三吴袖里青蛇胆气麄三入岳阳人不识醉吟飞过洞庭湖郡人于松下构亭名曰吕僊亭云据图志岳阳楼经始于张燕公终唐之世屡圮皆完葺庆厯中滕宗谅谪守始大加增饰规制宏敞甲冠上流取宋梁以来所题诗记刻石于夹楼

　　壬辰羣食于岳阳楼坐客有杨维承议者乃鼎州人能言武陵桃源之事桃源前后上升者凡六人一洞天二福地桃源观有二乌自晋太康以来见之驯扰山林中中间改换不可知也然二乌如故其余乌雀服之每有游人贵客未及数十里乌已先报之近岁为人猎去其一实时复有一乌充之　天庆观木柱上有谢仙火三字体兼篆隶皆倒书入木至寸笔画雄劲非人力所能为然莫究其端或云永州何仙姑能道幽隐事因走人具事致问旣还报云此雷部中火神也兄弟三人形质如墨然其长各不过三尺此用铁笔倒书也旣再使人就书验之一如所报天庆观西庑有石刻二诗辞致清婉其道人云至道中有卖墨人仪状雄伟尝此游息一日于扉上题诗二絶句而去或云吕洞宾所书也郡人争刳之以治病今字字刳痕深寸余而墨迹不灭

　　癸巳次晩洲洲上平广土壤如北方居人止一两家自朱洲之西水中处处有三石形如壊冢土人谓之黄牛石出没水中颇为舟船行人之患过者避之行次晩洲有诗云臈月遭霖雨孤舟舣暮滩数声归雁断半岭野梅残无复论偕老何时展急难江湖卧周歳此夕最难安

　　甲午早发岳州自东山又五里许过阁子湖口即■〈氵邕〉湖也尔雅所谓春夏有水冬无水曰■〈氵邕〉也张燕公及幕府题■〈氵邕〉诗甚多在岳阳楼上顺风放湖是时冬深水落港浦可辨近东岸向西南行十里许过灵妃庙在东山下水次极望甚逺过扁担山势如覆舟东连众山而孤絶上有小塔望之岿然曰哑女塔昔有士人女生数岁而不能言一日渉湖女见塔即语其父母故名曰哑女塔巴陵以南渔者皆用连网罩水中延袤可一二百歩有如城郭谓之栏滩网过巴溪十里许次鹅洲以风急止鹅洲下

　　丙申阴晦欲雪岸洪宛转尚未全出湖中午际风微雨作可十五余里东岸始有人烟曰龙渥水色极深乃湘水也有水自东出曰归义江口入口十许里余即汨罗也一水中分南曰汨北曰罗洲上有忠洁侯庙即三闾大夫也东望培塿迤■〈辶里〉林薄曰鹿角廵检司又十余里西岸有沙洲堆阜隆起即青草庙下有一湖湖之中有此洲南名青草北名洞庭所谓重湖也申后次庙下舟人展贺大率南行至此北行者至庐舟人皆致贺以其万里江湖至此方保平善也乗舟人当有酒肉之赐庙居洲上南向门内一排三殿中曰劝善大师乃一僧像西曰安流大王东曰昭灵大王中曰劝善即泗州大圣也昭灵马援也安流者莫知其为谁小碣一乃梁开平中马殷所建然堂庑颓圮湫隘为甚西殿有一鐡锅可容五斗许下有木刻龙头之锅上有字云准宣铸利州黑龙船上铁锅祝云此二物自川峡流下自湖中泝流至庙也庙外有巡检司居民十数家以渔钓为业樟木数百株径数围遍覆洲上冬青可爱是夜船上不敢打更提举舟人云庙中自打更报牌也夜深倾听亦有所闻青草湖旁有朱陵洞亦谓之朱陵仙府有唐人题刻散满岩上岁久荒凉至庆厯中因其地建为石鼓书院虽畧为规制然僻在江郊又三冬寒露学者未尝逰焉唯守将之好事者岁时一为登覧燕逰之地黄陵庙即舜二妃牓曰懿节庙庭宇湫隘竹木蓊郁二妃并坐傍设舜像马殷尝加营葺退之记沈传师书碑石讹剥更以石模刻之字体多失诗云青草仍残照黄陵一望中壁书迁客泪帘巻过湖风斑竹痕犹浅苍梧恨莫穷年年秋水上瑶瑟伴惊鸿

　　癸夘逆风循西岸牵行可五里有江自东南出其大江与湘江等曰浏阳江西岸有庙曰三沙牓曰武威王石刻乃天佑二年马殷为马援建而逺祖之也

　　甲子晴无风发潭州循西岸牵行舣舟王公亭奠南岳行祠逰岳麓升中洞真观谒汉文帝庙岳麓书院塔院大抵诸寺相邻惟升中寺最髙宛转登陟可百余步门外小溪激射竹木其声泠然稍稍露石角寺后有法华台髙絶山顶晋僧法崇者笺法华经于此有杉槱数本其大如菌云陶士衡手植也王公亭湖民为王宰少卿所立洞真观记云邓固真人上升之所潭州岳麓书院有孔子堂御书阁堂庑尚完清泉经流堂下景意极于潇湘升中寺法华台下有白鹤泉涓涓有声味极甘冷橘洲湘江中南北与城等有巡检司僧寺两三所居民业渔者数百家景物最为佳处秦少逰死藤州其子护丧藁殡潭州黄鲁直有诗云长眠橘洲风雨寒

　　丁卯晴无风抛东岸牵行五里许过车子矶西岸有小山回又行十里过昭潭其水澄湛如墨俗云傍通江南壬申自夜大雨顺风行五里许水中多乱石三十里至昭灵滩有昭灵庙凡四滩皆行乱石中而复湍急自三门船上执色倡道皆土人谓之滩子舟人束手一不与焉官舟过者击鼓呼之实时来集舟上至昭灵出滩方各舍去在湘中最为险处

　　癸酉十月朔抛西岸十里许江转自西来北望武口又三十里过青山矶临岸培塿

　　丙子如岳下出衡山县西门长松髙下夹道三十余里或云三十里松乃马希蕚所植马长而无髭遂祷于岳神种松而髭生

　　丁丑阴朝谒岳祠退季真君观谒北门侍郎神位食后率檀宣义登山自岳西渡小涧以转轴轿子迤逦挽行路皆直上略无盘曲一轿至十余夫方可举而前可里许至石桥亦谓之石梯凿成阶级长可二十余歩必履而登之其石每在山之面蔽路凿乃能通也其端有小寺可数楹谓之石桥寺乃游人憇足之所主僧必具茶食又登陟可五里左之福岩右之南台在福岩之下峰侧架空为之制作竒巧殿堂皆板瓦宛转下上始能及粤梁天监中惠海法师始开而居之其后六祖之徒惠迁卓庵于石上人谓之石头和尚死谥无际大师塔号见裴休书牓尚在庭中有石如案乃无际落髪之所龎居士亦曽居之西隅有寿星殿内有木根如龟形有水泉涓涓寺众仰给其源曰洗钵池亦石头故物也主僧维圣嘉州人居此十余年质重可嘉

　　戊子雨晚徃花药山寺浴其山则在州城之南培塿竹木可周数百步其寺则居懐抱之中寺后有廽鴈峯髙可数百步俯见城邑其上有面岳亭北望衡山之阳有如屏扆　过陷池五里许至汤泉在涧底大如车轮热不可插手稍稍下流始可盥濯浸溉田亩流数里左右山径偪侧略无兴葺之地瘴岭蛮溪亦有此泉渇饮猿鸟污濯侬猺物同而其致异亦可叹也过陷池岭少南下有清池隠出山腹泓澄可二十亩即是也传云昔有万氏居此一日雷雨全家沦陷遂为此池故当时有謡言当陷万家万氏一家当之今岁旱则以牛数十淘搅其中或能致雨　郴之通惠禅师院有唐杨惠之手塑九子母一堂每躯自地坐立不以床具至于装绘采饰皆以纯色不甚华彩开戸愯然观者皆以为生动也嘉佑中大卿解程守郴率僚属同观程朴野士也见其生态俾其工以彩饰之又欲以俸钱作床坐而荐之以命主僧僧不从解怒欲加之罪僧曰吃棒不辞可惜坏了四百年手迹而损大卿好事之名解竟不能夺而止　马黙单州人气干老而不衰言广西事甚详熈宁中邕州未陷覆常有怪异大蛇见若瓮麄重八十斤食猪几尽州衙厅前井中白气干霄蝴蝶无数飞集林木上不久陷覆今复完葺然寺中泥佛手足常动城下郁江旧潭浊土人云清则有兵今已清有二龟伏其下鳞甲皆可数　曹谷能星厯数术言事如神为王钦若作知命书云七十年中一一加弄珠滩上贵堪夸碧油幢下闻啼鸟千日征还上汉槎钦若七十二建节知襄州正得一千日召还又云周匝将临壬戌岁定鼎门前春色异一千日止少三还再入和羮宜尽瘁其后钦若判西京得七百日再入卒于政府尽瘁病卒乃壬戌岁也又云临去尚犹闻禁漏异姓嘉名在史书王死在京是时夜漏将尽无子女婿张瓌主后事又与冯拯作书云太常乐阕都门遇雪拯葬在刘太后丧中不给卤簿是日大雪　鬼门闗在山岭上凿石通路崖壁如削虽盛夏亦凛然寒凉　拟金山在水中岭岫崛起有类金山自余亭榭基址甚多竹木侵云游者竟日乃可尽也

　　附郴学大成一则

　　宋王沂公父虽不学问而酷好儒士每遇故纸必掇拾涤以香水尝发愿曰愿我子孙以文学显一夕梦宣圣抚其背曰汝敬吾教何其勤欤恨汝已老无可成就当遣曽参来汝家晩年果得一子乃沂公也因以曽字名之竟以状元及第官至中书侍郎门下平章事封沂公

　　画墁集巻八
