白云集 明 唐桂芳 


  

  

钦定四库全书  集部六  白云集  别集类五  明 
  

提要 
  

臣等谨案白云集七卷明唐桂芳撰桂芳一名仲字仲实号白云又号三峯歙县人教授元之第五子少从洪焱祖学弱冠为明道书院司训元至正中用荐授建宁路崇安县教谕再任南雄路学正以忧归明太祖定徽州召对称旨命之仕以瞽废辞寻摄紫阳书院山长卒年七十有三此集在程敏政所编唐氏三先生集中庐陵锺晦撰桂芳行状称其文一以气为主今观集中有与陈浩书称尝慕苏老泉闭户探赜古今上下融液胸臆故下笔源源而无艰险窘迫态辄谓文不可学而能气可以养而致此苏老泉传法也盖其平生宗旨如此故所作容与逶迤絶无聱牙晦涩之习诗亦清谐婉丽颇合雅音尝自称酒狂先生门人吕旭为作传黄季伦为作歌集中重修兴安府孔子庙记称龙凤元年大丞相统军下太平克应天六年冬佥事黄公行郡兴安重建府学又赠汪徳元序称大丞相吴国公又黄宪佥唱酬诗序称大丞相位冢宰之明年案龙凤乃韩林儿年号大丞相即明太祖盖明兴时实假伪宋号令故用其纪年徽州改兴安府在丁酉年见地理志其为冢宰事则明史不载盖必林儿所加官而其后讳之此亦可以证史也 
  

乾隆四十三年五月恭校上 
  

总纂官 （臣）纪昀 （臣）陆锡熊 （臣）孙士毅 
  

总校官 （臣）陆费墀 
  

●白云集原序 
  

夫六经皆文也独进学解曰春秋谨严易竒而法谨严尚能知之竒而法非知道者孰能言之易曰日中见斗有其象而无其理也载鬼一车无其象而有其理也易虽竒而贵于有法所以为经三代而降庄骚非不竒也而昧于有法荀扬非不谨也而失于有严唐推韩退之竒而且法栁子厚谨而且严宋欧阳永叔正则正矣而近于竒曽子固谨则谨矣而近于严陈腐则不竒诡怪则不法放恣则不谨龌龊则不严戛戛乎其难矣所以诐辞淫辞邪辞遁辞而知其所蔽所陷所离所穷岂特言哉言之精者为文文之精者为诗初无异理也予幼承过庭之训其未出乡里师授洪杏庭先生陈定宇先生胡云峯先生既游江湖请业钱水村先生龚子敬先生方攻举子声律之学而未暇慕于古文也寓金陵而任闽南教官垂二十年重罹兵燹曰诗曰文旧藁放失譬犹镂冰刻楮畧无爱惜壬辰以后次儿文凤编録庚子以来诸生吴汇裒辑甲寅予不幸盲废王公贵人与贤士大夫日过其门诿以文字潜驱黙运如绎蠒绪笔悬万言谁其念之第四男文奎拜而请曰庚戌徙居城闉明年长兄文虎以茂才荐铨江安县丞西蜀﨑岖万余里契阔四五载忧愁憔悴每形颜面然于文字虽寝食颠沛未尝弃于怀所谓穷而后专专而后工也文奎收而拾之一一缮写非敢传于他人庶子孙谨藏箧笥耳予笑曰文章公器不为子孙贤愚而传与否也退之之子■〈日上永下〉误金根之读子厚之子周六幼甚其文盛传初不系其子也纵子孙不传而人自传之诗文不贵乎多陈无已仅有思亭记黄楼铭咸知其能文也卢仝之月蚀刘义之冰柱雪车尽知其能诗也予平生读书不多识字可数文不堪传逺姑以文营文冢风气融结待锺芝菌诗付诗瓢鱼龙咀嚼可鼓波涛明邦家之祯祥承江海之利涉后世指而告曰文冢者刘蜕也诗瓢者唐求也疵贱姓名未致泯灭而诗卷当长留天地间也辄以文章之利病诸子之得失而深告之文奎颇聪明有志于学更宜勉旃洪武九年岁次丙辰五月五日白云翁唐仲自序 
  

传曰言之不文何以行逺甚矣乎文之足以行逺也日月星辰天之文也山河草木地之文也礼乐刑政威仪文辞人之文也六经出于圣人制作又得圣人为之厘正而论列焉千载之下不敢以文目之盖理胜于文故也汉之司马迁相如扬雄唐之韩愈栁宗元宋之欧阳修王安石曾巩苏轼屹为一代宗匠未尝舍文以传茍因事以明理第人品有髙下学术有浅深岂离理据事局局然可为文哉新安文公阙里即鲁之洙泗也仲实生于其乡耳濡目染渐摩浸渍固有异于人者当时仲实之曾翁丈筠轩先生以文章行义为士轨式微辞奥义过庭之训甚富甫弱冠游吴师授钱公水村龚公子敬而郑君明德陈君子贞蒋君子中皆折辈行与之交二十八侨金陵李公晋仲李公五峰丁公仲容一见器重其诗五七言歌行杂体聨成巨帙动荡挥霍光芒音韵已沾沾锵人齿颊三十有七任闽南教官寻聘乌克逊平章家塾枯坐閴寥度无可努力翻阅经典史籍适有遗翰林侍讲虞公道园集一编仲实伏而攻之日夜不寐从容法度心领神会虽不获造堂哜胾殆私淑艾者自是研精务极其旨趣理融事核洗濯锻炼卓然自成一家之文山镵石刻学士大夫抄写不停手无何干戈扰动文字散失所存十百于一二题曰白云集畧仲实嗣子文虎诒书江上请予序之呜呼学之难成而时之不偶如此使仲实抱负不凡遭时承平而不罹于浊乱则典谟雅颂施诸朝廷荐之郊庙必可嫓美于道园集矣顾乃邅回困踬与俗浮沈岐山之凤不咏于诗西狩之麟仅纪于春秋呜呼悲夫壬寅夏行郡新安幸与仲实接精神坚悍雄谈娓娓其文气逼人不敢迫视今以疵贱姓名得挂于集畧岂非畴昔之愿也哉仲实名桂芳姓唐氏其行次仕宦言行之详不系于文者兹不着癸夘秋七月三洲陈浩养吾叙 
  

●钦定四库全书 
  

白云集卷一 
  

（明）唐桂芳 撰 
  

○五言古诗 
  

和郑士恒所寄佳什 
  

穷居寡尘鞅遇物殊欣欣偶然坐石上得见回溪云春风一披拂落花急纷纷茅檐仅容膝父老三四人闲谈杂笑傲庶以忘忧勤 
  

答仁和 
  

卜邻本乡里相见即欢欣人生散与聚有如川上云向来枉驰骛尘事多纭纷晚节颇闻道尚友千载人叹息复叹息别离负殷勤今朝好风日出门随所欣南山拭晴翠矫首天无云山深寡人事可以遗世纷乃知紫芝曲俱是逃秦人荷锄筋力倦未敢辞其勤 
  

近辟一室扁曰琴书所或者病其湫隘不称隐者之居也率二儿各和陶诗 
  

伊予拙生理颇觉人事踈驱驰干戈际始构此室庐时雨趂东作既耕仍读书投老不愿仕何烦聘安车 
  

又 
  

儿童喜相报翠色饶园蔬虽无八珍味美酒相与俱百年戒知足踰分非良图所以谢荣辱俛仰常晏如 
  

畣仁表贤友 
  

我学二之中寸寸不得上十年慕道心望洋空惆怅刻楮不胜劳射工輙抱恙至今衰迟姿白髪成老状早交槐堂仙家世出忠壮相传好诗章未读已倾仰犹思西湖逰千金购朱舫荷盘擎露珠风侧泻银浪惜无杜陵狂顾欲铲羣嶂欲问当时踪奈少大父行青楼插酒旗处处贷新酿一曲一疋绫吴歈发髙唱可怜干戈区将军坐武帐滔滔日夜流谁为百川障莫怪痴儿痴恁使放翁放如何唐儒宗呶呶作辩谤 
  

病中谢陆和夫馈药 
  

微暑不知夏好风生层波如何草径塞返闗养沉痾故人倐相遇感激良已多手持千金剂荡涤气未和须臾奏神效勃勃衰颜酡小儿强扶出一鸟鸣岩阿平生精进念功名敛一蓑未虞即溘死瘦骨髙嵳峩明朝入城市白日尘满鞾松根茯苓熟早晚重来过 
  

赠陈养吾（进士名浩河南人） 
  

吾观古人诗瑰怪无不有譬如尝糓粟餍饫满腹口千载锦袍仙陈言付敝帚自嫌隘九州岛英气荡牛斗往往说神仙更嗜杯中酒至今语铿锵端的传不朽每笑昧学徒效颦益増丑偶然识陈君泰华吞八九直写胸臆竒五色谢丹黝岂徒锻炼工未许造楼手所以雄世夫每向洪荒剖顷刻数百篇烂熳烟云走谁能扣灵扃定有神物守嗟予晚闻道与俗常不偶昨题墨竹图疾赏播僚友呜呼视梦梦讵敢辨稂莠自归万山中三日卧至酉深惭下笔迟营吻欲悲吼君佩双蠙珠光彩照穹厚我穷不自振蹭蹬成白叟明朝别河梁新水浸枯栁 
  

又 
  

文章固小技作者无数人寥寥宇宙内古道日以湮世祖树鸿业冠盖何诜诜鲁斋明正学识见真儒醇静修起岩穴名誉服荐绅呜呼大江南虞老一角麟而今未百年中原生棘榛不有大手笔何由救沈沦向来运甓翁多士烦作新犹思二羽门一笑经几春欲往抱贫病骨瘦两脚皴夜夜望文星磊落光如银 
  

昨归自城府闻仁和彦克二君席上以诗争雄长故区区僭和一章以和其天倪以全其交道云 
  

洛阳称贾谊倜傥真英才奈遭绛灌短荐剡非无媒程吴偶相会一笑金樽开骂座似狂客痛饮各百杯始焉喉吻渇碧海扬尘埃终焉肝胆露岂受旁人猜彷佛糟丘筑依稀玉山颓主翁兴未尽欲去仍徘徊小冠二子夏齐名两东莱何须较胜负笔力如拉摧伊予阙清赏蹭蹬惭庸材肯同侯喜辈悲吟声益哀流年青春老浮世白髪催前修俱已逝后生胡不来堂堂宇宙内吾道尊玫瑰 
  

赠潘卿用太白送韦八之西京韵 
  

别君春蠺生见君秋鴈去几回拾海月照见珊瑚树平生经济心投老不得遇冉冉道途间两鬓袭尘雾 
  

送赵按察使 
  

光芒使星动客赋金陵行老马解离别迎风忽悲鸣刀笔擅髙识霜台着芳名昔来阳鸟集今归春蚕生折此河上栁因之感多情 
  

送程嘉贞宪佥 
  

单居雨成滞我方倦跻攀胡为有逺别送客溪南湾云水暗易夕野花澹长闲岂不乐樽酒重此忧世难迢迢客路逺轧轧轺车还山禽若无赖向人且绵蛮 
  

赠李炼师古体一首 
  

英英山上云决决涧中水云水无定踪浮生安足恃所以古逹徒束髪弃妻子洞门扫松华丹灶炼石髓功成骑日月道大等天地宛陵识李君文华烂如绮抱琴坐晚凉清音锵玉指画虎拂轻绡悲风生逺树古道嗟何如薄俗良已矣下乘淹骅骝太仓饱鼯鼠宁自守黄冠切勿羡青紫愧予蓬藿姿失身在泥滓何当受真诀莫夜三叩齿松根生茯苓一杯荐芳芷 
  

答友 
  

言两敌雄铦鋭适锋镝嗟嗟世运非英才委沙砾伊予槐塘濒绕屋树蒿荻安得共讲明大道在瓦甓平生企酒徒陶潜与王绩支离三醉翁不假飞空锡相望百里间邂逅遂良觌自非絶俗资何由拯焚溺耿耿夜未眠银缸媚枯寂 
  

谢刘仲修同知埀顾槐隐 
  

寒风搅树梢索索如裂帛忽闻骄骢嘶知有逺来客是时丧乱余荒村断人迹先生笃世交不惮逺行役唯余二三公光彩照圭璧奚啻冠盖流乃是文章伯肯垂眼长青慰我头髪白苐惭家计贫一身百忧集盘飰杂果蔬杀鸡瘦露脊惜无槖中金饮酒尽数石因思先君存当代尊矩矱久知伯仁翁论道最密勿危露感遗孤老泪不堪滴而今相国贤慕士勤征辟宜赞紫微垣声名动咺赫斗大畨君城羣奸（阙）端坐黄堂中帘卷芝山碧机谋惊鬼神号令（阙）平湖水茫茫髙挂帆百尺蟹螯斫雪肥枫叶经霜赤努力企前修归鸿附消息 
  

和权都事相期未至韵 
  

生平厌萍逢老来味姜桂何如鸡黍期好客千里至微风断且吹缺月吐复翳有儿幸守家力学废一篑誓当归田园尘鞅蹔息税抱琴知音稀感慨不尽意 
  

送魏君祥 
  

日日出东城折尽春风栁栁条青如蓝我髪秃于帚重念龚黄流相看岁已久美玉耻雕镌灵犀谢尘垢听彼闾阎民吃吃说贤守官清印封苔童瘦衣露肘退食何迟迟吏胥缚卯酉情知无鱼悬空盘杂虀韭世人宠辱惊骇汗恁奔走寸心难动揺处事輙可否紫阳华构成功业岂云朽幸頼金石文光芒荡牛斗惭非客坡门舟送大江口江深吼巨涛掣鲸以献酒回首万山中甘作逃名叟 
  

客有题问政丹房云长松露鹤巢古树穴苍鼠喜而作为五言 
  

距城可数里着此突兀冈中有学仙子能制不老方尸解白日化宾云无何乡至今荒冢上秋草眠石羊门前松百尺偃蹇如人长我老不可待稍稍须眉苍 
  

又 
  

髙人晓骑驴踏此日影舂徘徊憇芳草潇洒哦长松道士惯迎客美酒能潮容如何雪色壁不画双飞龙仅留五字句石磵鸣寒潨举头起暮霭城邑何憧憧 
  

又 
  

问政苦不逺祗在东南郊当年贤太守询俗留衡茅土融迸穉笋露冷县危梢凡禽不敢宿徃徃双鹤巢我翁勒雄文每读泗涕交何时坐琳馆清响闻琅璈 
  

又 
  

山川铲削痕开辟自太古孤笻逐春风翩翩燕方乳楼台付刼灰池馆尽荒莽得非羣仙居下令六丁取老生夙昔游岁运机发弩相将把紫箫月明教鹤舞 
  

又 
  

呼龙种灵苗和露饮琼屑却笑汉武皇求仙太痴絶王母宴瑶池桃实露红颊方朔真小儿咀囓已三窃岂识拳夫人清香散余魄修短等百年梦觉南柯穴 
  

四月九日辱伯文都事过紫阳精舎次韵 
  

伊予迟暮姿有志未闻道阴阳无停机须鬓日以皓精庐将落成四顾山水抱贤侯如鲁僖在頖民皥皥当今萃英才邦国喜再造为觇爵禄崇吉语已三报 
  

题云山楼诗（并引） 
  

郑天骇以万户侯出殿于陔口陔口则歙睦之冲要津也逆流而上悬滩很石九十余里而为歙顺流以下滩舒石妥水益渊洄二百七十里来势欲飞动扁曰云山诸公题品寖以聨轴遭时暌离沉郁武官方谨守疆场讥察服言不得引去第歌云山苍苍以希阔自期殆神交千载之上而招羊裘翁者欤君与中丞伯庸为世戚诗书沾被故其山水瑰奇之观有自来也已诗曰 
  

将军构髙楼赑屃向溪口好山千万重浩浩白云走朝云护檐阿暮云宿窻牖云去山独存颜色青而黝老校插弓刀危立缚夘酉过客肃容仪目逆为之久岂无书生狂弃繻竟不取紫髯真将军武帐映踈栁时时上楼头文气荡南斗平生陈三洲翰墨不停手为君记云山声价等欧九而我强题诗两鬓秃于箒何时许相从邻家夜赊酒鲤鱼活欲飞前滩収敝笱 
  

用韵谢仲几 
  

北征杜子美南山韩退之二老不可作宇宙无此诗我生三代后但感风俗醨遭时仍蹇蹇去国何迟迟吾道重九鼎人情轻一丝朅来闽山中春雨长漓漓譬如耕石田荒秽了弗治诸生列鱼贯问道多狐疑岂知大化心鸢鱼咸恬熈自嗟为斗米折腰不能辞孰若赵氏贤斋居坐无为胸中絶障碍遇物薄相嬉浊酒养身本黄金媚盗资二郎志科目如摘颔下髭晚节扶鸠杖出处靡不宜步屧寻幽圃维舟向深池五月桑树影椹红醉黄鹂安得孟东野云龙常相随 
  

幽居 
  

幽居谢尘鞍爱此芳菲时山将暮色敛树与烟光宜乐矣不知老嗒然遂忘疲寄语城市客纷纷亦何为 
  

又 
  

形神颇自适澹然无所营开门望逺山日夕云气生古井人尚汲荒原牛罢耕一觞何足贵聊以陶素情 
  

赋秋胡子 
  

依依陌上桑婉婉桑间妇嫣然红罗襦采桑湿香雾相逢马上郎停鞭偶回顾重遗买一笑脉脉此情露谁知妇人身托生胶漆固本期骨肉亲反被颜色悞忆当送郎初徙倚门前树箧笥满征裳一一裁缯素绣为双鸳鸯犹惧观者妬愿郎早归来恨不与俱去尘埃扑床帷蟏蛸网窻户惟有白髪姑未忍衷情诉可怜不相识春心挑中路苍皇下马时忽忽意未悟洞房扫春蚕一见应愧负汝妾固可弃汝亲宁弗慕黄金无亏盈白璧有点污嫁夫恩义乖何如江水赴贞姿擅古今朽骨忘朝暮悠悠惩怆心于焉发长喟 
  

送汤生执中 
  

薄暮云已収微寒雨还作居人念暌离戚戚意不乐何时竹屋眠共看灯华落 
  

哭秋江黄处士 
  

古道重死生交情念别离当年李相国好贤忘渇饥处士坐东阁供帐出等夷开口论利害如斫生蛟螭铓锷中肯綮一一随所之或者劝筮仕掉头从此辞裴回万山中慈母登期颐忆初母抱病医药弗克治神明托梦寐指点令人为秋天割崖蜜暮夜还家迟猛虎卧当道磨牙白差差须臾虎驯去熟视无猜疑母啖味益永母疗疾如期后増风木感常懐蓼莪诗岁在己巳秋我寓吴松湄处士乘单舸短袖风披披殷勤出画轴墨汁犹淋漓怒石迸欲落晴江吹涟漪松根着处士漆墨长须眉俯瞰秋月渚袅袅钓竿垂可怜竟契阔消息两不知偶然识令子如公貌瓌竒问答未及了涕泗生惨悲处士已仙去白杨冢累累吾意翁不死精气常交驰化为岐山凤产作斋房芝不然丁令威重有归来时 
  

题胡子微重建紫阳书院诗卷 
  

紫阳重首建谁能识本源当时韩太守皂盖朱两轓枫宸御华札字大玻瓈盆魏侯瞠若后补葺心力烦奈何遭水厄维舟入市门尚遗文公像冠冕巍然存吾家竹山叟移置城之墩微云出暝壑层澜泛晴轩华构等贝阙星辰手可扪朝夕杂弦诵春秋荐兰荪谅惟徳不泯应有归来魂嗟哉壬辰变逆燹天地昏荒基化榛莽野牧羔与豚乌聊蟺蜿势椎凿断石根庚子冬十月部使涪翁孙兴创颛己任啧啧极口论仲也罔报効三谒候晨昏公骑青骢马从吏相骏奔东闗古郡学彼此贻后昆疆界勿楚越大家剖篱藩胡君贰岩邑奉母勤凊温堂前自茁笋堂北更树萱妻儿常冻馁憔悴未忍言竒勋着精舎两庑翼髙垣祠中师弟子向坐道益尊之侨始未信众议何喧喧而今幸竣事碑刻龟趺蹲诸生尽稽首敢忘再造恩我老功不与长揖三槐村 
  

翠屏轩 
  

吾观西南山灵山推第一抜地何太髙去天不盈尺山麓与山巅阴雨间晴日每逢樵牧归衣裹带余沥曽闻天厨声羣娥事浣涤胡麻炊饭香麒麟擘干腊至今灵草丛长茂揺嫰碧微风有异香跪乳不敢食仙翁有曽玄卜筑载巨石月升满堂明云上半窻湿潴池神鱼逰种树慈乌集俊彦肯荒嬉良师重训迪青灯寒更长黄帘秋露入如何号翠屏方整势屹屹平生刘屏山妙道已破的尔翁人中雄豪气渠未识三嗣鸿雁翔诸孙竹梧立愧我贸易徒病眼鱼珠泣安得效东坡朗然咏苍壁 
  

投李近仁太守 
  

公侯真天人读书眼如电昨朝出东门风雨得开宴气逸千仭冈文竒五色线下车未踰年众喜破忧面向来龚黄流史策一二见紫阳朱子邦前后多俊彦宸翰勒坚珉遗勋在书院共惟陇西公作新殊不倦我老堕无能时光薄秋扇 
  

人生宇宙内夙志不得酬譬如太阿剑千金未易求如何土花蚀遗弃不见收至今酆城夜光熖荡斗牛傥无张华识铅刀与等俦客有异神器磨淬滑欲流分明聚清淑争此三尺秋兹焉重再拜持赠岂暗投无由佩津水化作苍髯蚪 
  

哭黄与几先生三十五韵 
  

恸哭宇宙间竒才日沦落伊予童冠年用意臻杰作于时觌黄君层空横俊鹗明理识源流谈经耻糟粕圣贤未死心梦寐递酬酢韩栁布骨筋黄陈遵矩矱嗟彼昧学徒奚翅隔一膜青春坐精庐鞭算尽升勺会计当何嫌与教树郛郭宦海欲飞扬蹒跚病行脚仅仅如孔融诸生听鸣铎髙堂九袠亲龎眉白扵鹤馆劵具八珍怡颜享真乐幽圃极经营平池谩疏凿美石象琼瑰寒藤等璎珞举目俱不凡宛若在丘壑吾翁八旬余精神更矍铄商确文字中悠悠动清酌典型相继亡乡邦已非昨日瘦色惨凄令人几惊愕犹幸侍先生钟情忘鄙薄去冬访隐君好诗倒囊槖机锋偶相逢大呌忽踊跃譬彼两将军仆旗宁退郄俄顷出神竒屡战气肯索自叹老难持相期校书阁感激知已言未信且愧怍夫何讣音来晨星陨天末当今世乱离万死靡救药生归谁保全吞噬人为椁新阡范家村有子端可托但弃窈窕姬孤灯照帘幙荒城雪漫漫似怪东风恶慈乌号逺林饥鼠走败箨回首百千秋声名寄寥廓 
  

暇日与黄季伦郑士恒石池看雨 
  

池上数点雨俄然水纹生水纹圆又碎因之感物情游鱼千百辈么荷四五茎明当惨离别奈子东南征 
  

题张仲贤赠言卷轴 
  

彼美张令尹侨居向澄塘羣氓懐遗爱蔼然如桐乡昨朝事寻访暑退窻户凉子母立两骑蹄凿青瞳方禁酒颇刚制杂以瓜叶香探囊倒竒作似覩星月光下言筑陂阁上言建男庠麻麦既幪幪礼义尤洋洋吾观斯人志豁逹未易量念彼孰义塾峨冠讲虞唐我老时所弃采兰祗自伤缥缈黄山云云出雨八荒明堂要梁栋矫首无相忘 
  

送李巨源幕宾二十五韵 
  

仰啸天地间长才不易得吾儒坐贫病把笔耕六籍举动见迂阔安能任繁剧莲幕识李公如射已破的竒胸浸氷雪威令轰霹雳当时雁鹜儿凛凛欲夺魄世道久不古众女嫉正色咄彼妖蟇精馋蠧天上月吴刚斫老树依然取澄彻至今郡治间棠阴偏爱惜借问新安侬如何苦相忆闾阎万山底土贫力耕织苛政常呌嚣枯鱼釡中泣三年息胥徒荒村野寥閴狺狺山犬吠■〈门外卞内〉门少踪迹乐育蔼黉宫礼貌进逢掖贱子乏世姿斧斤赦樗栎鬷蔑偶一言箭锋喜相直绳床纳晚飔竹下茶烟湿公胡不少留六月行路热苍茫西江上荷花水晶域曽闻鸿雁行一一马眉白鸡酒聚比邻灯火勤趣席会逢西风便大鹏簸羽翼别离畏知音碌碌门下客 
  

赠叶璧山十八韵 
  

余生甫四龄暴下如惊湍阿翁迎医来命在生死闗少小不复识言之尚辛酸弱子复四岁如我病益艰僵卧骨欲立愦愤忘晨餐叶君为调护再补脾力完稍稍杂啼笑聪慧令人欢不虞朝雨作乃实衣裳单须臾面漆黒仓皇起忧端多君投匕剂神功使生还曽闻古扁鹊饮水见肺肝察形与切脉不俟思虑间既具医国手胡为爱微官两年坐学宫山深夜月寒临岐何以赠愧乏青琅玕 
  

送邹山长 
  

送邹山长精庐嘉树合忻忻众鸟鸣相过岂不好胡为千里行三年振文铎遗经寘满籯婉婉媚学子隔竹闻书声扫花散幽策坐石移残枰诗成似白云亭亭峯峦生昔视秋蛾飞今送春鸿征归来怜儿女欢笑彩衣迎父老三四人倾壶浊复清逍遥樵溪上于焉澹无营 
  

和谭茶运浙东行韵兼寄周运判父子 
  

妍丑施东西贫富阮南北人情剧夸毗古道寖倾侧谁能气超羣可使舌击贼平生好贤心遑遑求不得今年见谭君似慰久相忆楩楠充明堂圭帛贡大国新诗肆雄豪余论多器识曽闻殿南荒计功先卜式迩来榷茶税地髙称雄职身驰驿马尘手倦鞭笇力深秋驾胥涛飞■〈舟风〉破江色清风瀹金芽便觉生羽翼能念颠崖人辛苦愁堪织坐令雁鹜行胸中铲荆棘天髙日月明报政无苛刻籍籍判运公十年少消息亷名纠百司盛徳相民极传家白晳郎夔夔俱谨勅君饮浔阳酒我刈南山穑相逢渺难期雨作云涂墨 
  

题陆孔昭菊逸斋 
  

莽莽天地间万物争敷荣如何秋节至零落殊无情乃知古逹徒爱菊良匪轻柔条濯露洁嫰蕊含霜清渊明弃彭泽屈原着骚经得非贞淑魂依彼草木英陆子亶好古髙居澹无营培植亦已勤芳菲满前楹花下时置酒客来更共倾伊余縻斗粟触目尘土婴惭愧黄金花独以隐逸名终南有捷径勿使猿鹤鸣 
  

白云集卷一 
  

●钦定四库全书 
  

白云集卷二 
  

（明）唐桂芳 撰 
  

○七言古诗 
  

代送王鹏举之茅山 
  

茅家兄弟坐三峯三峯偃蹇犹蛇龙灵源泉香见客笑丹光夜夜如金镕分明英气妙毓物黄连苍术青重重美石凝脂白欲堕腰围虹玉才枞枞故人今赋茅山去作簿岩邑宜登庸返思宣城向戎幙我陪骢马俄相逢乱离萍梗得慰藉剪烛满泛玻瓈钟后来筮仕各异县引领迢递何由从龙鳯九年闰三月我临千里当侯封方期接手话乡曲顿洗十年尘土胸胡为趣装又惨别老兵前导雕弓彤薇垣屹立秉清裁五色威凤鸣■〈口雝〉■〈口雝〉似闻嘉惠在汤沐岂比寻常称句容君不见茅山之歌歌未已邮亭歌尽君应起江湖秋水雁南飞为我音书传数纸 
  

和李景晖上滩歌 
  

昔我返棹两浙间尽日傲兀愁长滩波悬石很各斗险骊龙梦愕探珠难雷奔太空意匈匈组贯杂佩声潺潺直疑深入水仙府肌肤乍脱氷蠒寒我家溪滨号古歙溯流之玄溪曲折每看老梢踏危桅蝼蚁排行猿过捷有时倒似饮水熊肩摩分寸争竒雄寸寸欲进退盈尺自嗟辛苦筋力穷儿伏斗心尤屈强此身■〈冘〉踔下复上蒲帆猎猎候风信风正南来转东向杀羊沽酒赛江神洗足髙歌谢惆怅君不见人鲊瓮头不忍听亭名志喜心始平是中岂无娄师徳忠信可恃仍战兢钝如水马忙若箭迟速百年随所见终期李郭坐舟中紫髯丹脸许相同 
  

题李荣卿潇湘八景图 
  

老夫酷爱山水竒十年闭户添白髭李侯何从购此本纸面拂拭含清漪乃知鬼工凿浑沌故设险阻东西陲君山突兀髙万仭青草洞庭两接之歌骚敬吊湘累者贾谊继赋情尤悲客有剧谈八景胜我言景胜端何为山市晴岚翠欲滴行人早发饭已炊泥深路滑行不得鹧鸪渺渺啼雄雌苍茫稍至渔村上日脚倒射光如筛青天无垠水作界一株乌桕当踈篱几回钟声出烟寺每被风约来迟迟焚香供佛上方事岂料梦破愁先随须臾平沙十数鴈嗸嗸祗为稻梁饥不独江南覊旅恨亦有人间兄弟思逺浦帆归就昏黒傲兀喜脱风波危滩头解缆系石角舟藏夜壑人未知尚忆潇湘听骤雨斑斑染尽修篁枝南巡不返二妃从至今云鎻认九疑最是岳阳賖月朗洞宾邀我鹤背骑葫芦细泻银汞走上下一色同琉璃有时霏霏雪花集雪花席大惨粟肌氷澌寒鳞价烂贱何用袅袅丝竿埀呜呼乱离兵燹无图本谁能下笔追郭熈汪生摸搭入神品重楼曲槛相蔽亏嗟予遐陬生局促空令想象神四驰还公此画三太息江长目断心力疲 
  

题程经厯纪异诗卷 
  

堂堂六合久一家万国幅员时所化奈何物众生萌蘖龙虬起戳纷争拏淮西军来乙未岁和州杀人乱扵麻程氏父子当患难思之咄咄良可嗟小儿肩项俱被刺大儿胁断眼缬花解衣盘礴事卤掠剪鬒漆黒埀鬖髿惟余翁媪匿舎后冷风淅淅吹蒹葭是时刁斗夜将半兄持弟抱屯似蛙兄也永诀已入井弟也匍匐归路赊可邻翁媪纵获免生儿如此忧未涯苍黄不独陈叔寳亦有视死同泥沙须臾翁媪各返舎崭然二子喜倍加哀哉媳妇耻受辱淋漓血凝明丹霞长儿长媳今奄弃设位祭酒杂果樝呜呼一门聚骨肉或生或死数岂差幕宾敬甫人注仰美誉莹洁玉不瑕仲庸劬书得竒语直拟盘诰追聱牙有时上堂称寿考后先袍笏众口夸起居夫人年六十康强端待孙扶车伊予丁酉避草莽稚雏学字方涂鸦东西暌离苦絶食五日骨瘦穷槎枒偶观叙论重感慨鼻拥双涕流横斜 
  

仁仲学正见予竹冠蓬鬓形状偻伛无异八十 
  

许人因思东坡先生烧灯照影自为传神予虽不能是读是诗者亦庶几焉 
  

春来多病患疮痏跬步须论千万里踯躅蹒跚形也偻如遇躄者妇启齿竹冠野服髪垂耳手执枯藤坐复起奈何冷眼程夫子诮予九九年差是君不见太公偶然钓渭水曰载后车命之矣霜摧雪虐百草死桧栢叅天翠如洗代间胡公百不理邻家得酒且欢喜 
  

题方起莘五马图 
  

徐君平生爱马癖徃徃画手号无敌百年物化形影存流落生绡总陈迹今看五马各异色两疋骊黄一疋白一疋翠刷云满身一疋奔虹汗流血奚官亦复可怜人笑挑青丝事羁靮就中谁解骁腾姿背立如龙俄八尺不踶不啮有余闲回视神光恍相射得非念同皂枥悲御者非人常乏食低头帖耳或内伤十二闲中推第一而今蹭蹬老可欺空伴驽骀无赏识呜呼不幸世运遭囏虞岂比唐朝太平日牵来锦绣动成羣玉鞍未卸黄金勒丹墀昼静栁阴移一点华飞堕香雪毛仲也是厮养儿厮养儿嫁女传宣出宫掖宫掖惯听鼓节声教舞衔杯増戱剧酒狂大呌问梅花化作龚黄二千石 
  

长句寄洪明善 
  

鄙夫明年五十四洪君今年五十二我已白髪君酡颜流落江湖两兄弟当时好侠来姑苏千金不惜酒满壶美人窈窕娇欲滴画舫如屋红芙蕖后来再游叹萧瑟虎丘空吊吴王石君试黄堂吏隐仙我作吴庠倦归客呜呼契阔经几秋乱离未暇为家谋杜陵亦生天寳后新诗句句干戈愁朱老相见曽垂问万侯相别更恵讯书中密密千万言剰说生儿愈神骏二弟馆劵能养亲季也侍旁孝友真一门安隐君食禄况为幕府清风宾汪公文武雅好士星斗声名宇宙气守卫乡邦十万家一一遗甿知姓字我今蹭蹬将奈何门前春草落花多凌烟阁中好彘肉分甘大醉当髙歌 
  

鲍母江旌节歌 
  

呜呼棠川风俗美当时父子争相死煌煌秉笔玉堂仙曽为殷勤着青史孝子奕叶孙又孙如何笃行传闺门阿娘二八已择对纫针补缀秋灯昏嗟嗟藁砧早不淑瘦影零丁媚幽独中郎有女续家声伯道无儿延世禄浚也眉目甚分明见客拜揖知姓名移桃接李乃犹子嚼指动念如所生盛年耿耿冬复夏东家罗绮跨鞍马霜筠纵老节不枯夜夜孤眠泪盈把昨朝有使来京都里闾旌表大字书浚也起舞献亲寿冥冥不负操心初只今乱离兵戈里朝为秦兮暮为楚代间多少烈丈夫不及孱然一妇女 
  

同里吴仲机聚石族于窻外被之以菖蒲濯之以涟漪而象诸山焉大夫士咸咏歌之珠玉盈帙里人程仁表以仲机命来征诗予养痾之日已久愧笔砚荒落且闻西席郑予明编诗甚精于品鉴不知鄙作可以铨次否一笑一笑 
  

溪南宾主皆好竒平生石癖人所知鞭笞无胫千里致一旦位别分宗枝每疑鬼工凿混沌混沌既破清浊离髙低起伏波浪势无乃此山能似之何须扳援昆仑顶何须陟降泰华陲分明六丁精猛力夜半奋击千钧锤只今蟠屈小窻外尚觉余润生鳞鬐良工未敢满髙价盆池蹔濯清涟漪谺者为岩缺为洞剡者为槊张为旗■〈王灵〉珑密伺乍掩映委曲暗想犹崄巇金刀谁剪菡蓞蕊铁网自罥珊瑚枝青青菖蒲已旖旎采采卷耳同葳蕤天开晴云走浩浩日暮暧翠收迟迟君不见栾城父子百代师木假正以文字娱乌飞兎走几朝夕英华消歇良堪悲岂若吴君处幽閴冠带济济哦书诗郑郎编诗继骚雅牛驮马载琼琚词便当乞我九节杖髙秋咽露珠累累眼明如月髪返黒黄石再有相逢期 
  

题胡仲彛冲泥访隐诗卷 
  

春来几曽见白日江氷江花渺无极跳踉蛙黾也升堂门外泥深将一尺胡公老迈志不羣要似东坡借木屐可怜阡陌有东西欲往恐迷勤指画恰如故步失邯郸足蠒蹒跚势逾迫时情平地产太行寸寸羊肠任盘辟何当舎此趋康庄万里迢迢一朝适胡公掉头意不然我向师山访隐客师山先生人中英读书闭户髪已白功名懒作出山云细数飞花点瑶席第想胡公一段竒惜无画史图其迹狂风淅淅松树间间有磊磈之怪石掀髯独立不受呼直怕苍茫堕乌帻须臾风定神始闲羽扇左持右挂笠赢得襄阳众小儿争唱铜鞮手齐拍呜呼鲍叔文章笔有神分明如画能写真相烦漉酒今夜月便有山阴乗兴人 
  

东南山水瓌竒甲天下莫若天台匡庐三茅武彛予尝游焉其以温泉名者如三山之天汤句曲之汤水又尝游焉私怪句曲人颇以牲杀污辱之三山置士卒锔鐍虽不同句曲污辱为王公贵人禁不得一澡浴者黄山予乡闬之名山也距郡城百有余里未尝一即焉以逰癸夘九月某日狂风怒号滕六大作予游焉浴于池甑蒸汤（阙）沸其气如饙馏然内池限以石甃外池濒于溪流当水涨龙必潜泳易致湮塞盖地产丹砂故也与句曲三山特异虽知羣仙饷以琼琳玉树珍禽缟鹤但恨诸峯巘崿千态万状不能悉覩主其院者永传性宗同游者谢余庆君善序而诗之者唐某也 
  

乾坤阖辟何邈绵阴阳二气相熬煎閟灵毓秀朱砂泉香柔清滑珠且圆我来欲浣尘俗縁垢腻凈尽疡痱痊是中疑有蛟龙眠九夏不竭流涓涓浮丘论道玄又玄丹成一笑山花妍御风飞度天都颠俯视下界皆云烟或为铃铎车盖悬为鸾为鹄时翾翾伍伍什什军队然兠鍪出没旗旄前或如豆兮或如笾侍者立者屹不偏星罗棊布分市廛重重金阙浮金钿■〈王灵〉珑刻画如刀镌奋迅欲举独回旋崩摧不落谁挽牵良工难写形蜿蜒解衣盘礴郁未宣几回阁笔愁笺天神闲意足功始全轩辕去矣数千年岂闻天上葬其仙空抱乌号涕泗涟道旁荒冢枯藤纒新安大好舆籍传往往异人多大贤紫阳絶学光后先城阳问政差比肩孰若三十六峯联月明秋水开金莲玄冥何事擅化权遽尔急雪当华筵审知慰藉心拳拳白鹤屡舞交蹁跹伊予短景箭括弦休官勇撤广文毡五百童儿采药船吁嗟沧海成桑田 
  

题吕徳昭鸡肋集 
  

小年学诗双髻丫每嗜险语同刘义迩来懒惰谢铲削尚觉胸次饶槎枒吕郎本是后来秀笔势老树悬秋蛇时时相过窥底里曹丕奚翅十倍加偶然逺贶鸡肋集灯前摩挲眼缬花织纺青红费机巧裁剪缜密无竒衺又如赤子控生马不使蹄啮驾鼓车我尝击节一再读谁谓诘屈犹聱牙吕郎落托颇差异举俗媱耳喧琵琶似闻谱系出左史螭头曽立书黄麻残膏剩馥九里润宜许文字专渠家明朝驱驰向翘馆山中酒热酸梨楂团团岩桂月更好点缀金粟开竒葩傥逢故人诘新作扬雄老矣传侯芭 
  

寿万松轩 
  

我尝爱读长淮謡又尝爱读庐山髙千年宇宙清淑气散作二子秋霜毫先生本是神仙侣春风三醉瑶池桃空洞可容十百辈果然眉骨非凡曹曽闻相国渡江左冯夷夜恐收波涛巍巍薇垣殿南服璀璨象纬常周遭先生朅来莅行院把笔按牍嗟形劳三军劻勷猛扵虎白昼濡沫民脂膏片言号令胜斧钺不敢喘息矧肯嘷分明次第有赏格织文亲赐金花袍公余闭门谢私谒卧听饥马翻空槽大篇短章出游戱如瓮蠒绪无停缫儒生往往尽畏缩笔削难假一字褒自惭鄙夫久瓠落吴霜乱点两鬓毛每加温温座下坐烹煎未忍厌老饕献公以丹丘之双鹤赠公以沧海之六鳌鳌以祝功名之衮衮鹤以期寿考之滔滔今年寛恩弛酒禁何妨痛饮篘香醪琵琶细细鸣娇手明珠跳涧声嘈嘈松轩纳凉晓无暑氷盘涌出秋蒲萄 
  

和吴生维新 
  

老来懒吐惊人语水落寒天露沙渚早年枉费饾饤功谩把红花嫓青蕊后山景慕双井黄平生袖有知见香而今吾道付弦絶可怜岁月空茫茫庭前叶响雨三尺枯树潇潇含冻湿忽传新句满蛮笺使我起坐三太息要知胸次空中楼八风不硋横江秋纷纷英雄起南北每为咄咄生闲愁昨夜如盘月未落街头美酒堪作乐何须苦羡返舟人如此敲门亦不恶 
  

病中寄王鹏举主簿 
  

青山从事居南谯十年勇出当氛嚣笑持六镞闗弓弴攻城夜遁来报枭大旗短槊风萧萧于焉荐剡铨县寮呜呼斯民熬然焦赖公抚治慰龀髫抜稂去莠如树苗康衢鳞次虹横桥相将偻指四载遥薇垣赏格使乗轺印绶累若金悬腰每思祖泽未易徼三槐手植重生条晋国魏国登前朝魏国既相勲业超闻望勃勃翻秋潮天人责报何寥寥至今肉食分宗祧伊予潦倒不自聊兴修本欲甘箪瓢云霾肯翳星月昭始谤终信郑之侨似闻两庑公所劭锥石妥帖功匪窑洒扫未备网蟏蛸阍人奔走藏山椒使我多病肌骨消援琴自奏闲中謡 
  

黄君季伦下顾槐塘山中濒行具述院判相公天资高明识见超絶海内人士以之权衡轻重子不可不往谒之明日入城府巧不相值归而沉痾又复踰月輙陈鄙句谨候阍人以献 
  

吾友黄君艺且颛十年不见心卷卷敝貂肯为故人怜乗骡晓度虹贯天誓言图本献山川当时首义心益坚明公磊落人中仙烧灯辛苦窥陈编棘闱文字世争传五十余幅罗纹笺毫端衮衮秋涛悬题名雁塔理则然奈何世变桑海田东南处处挥戈鋋籛铿失绪老狐禅杀侬白昼羊牛牵明公神笇出万全爱护乡里哀颠连劻勷无主谁周旋北面徐偃玉几捐觊觎僭窃日擅权沐浴请讨敢尽宣明公义激涕泗涟委质便鼓秦淮船堂堂吴国能陶甄横来爵绶不次铨金壶象筯当画筵织纴两两龙蜿蜒内廐赐马银鞍鞯迩来又拜左辖贤闻有声华彻日边河岳锺秀星斗联屡生异人宜九迁鄙夫玩岁箭括弦可怜潦倒寒无毡土锉昼永不炊烟诸生每笑边孝先窻前花落惊醉眠孰知未遇九方歅使我多病常忧煎区区际会果有縁忍教雪夜扣空舷至今目逆送飞鸢责沈因之矢长篇 
  

家藏边至愚秋江送别图重遭兵燹图已不存尚遗丁先生长句一首时时展玩犹见画也伯文相公喜而和之区区不揆鄙薄輙酬雅意云 
  

棹夫打鼓催发船我正踏歌开华筵可怜送别恰廿载梦魂尚绕秋江边擅场孰是文章手老丁拓落七十叟平生无酒不吟诗得酒諵諵肯置口画图追想昔日酣我髪安得青扵蓝海枯石烂世滋变粉墨萧瑟犹枫杉句中有眼曽饱叅而今遗恨令人衘苍茫不记分袂处扑面几点芦花雨沙头招招频唤渡大似百年割昏曙薇垣髙峻摩冈陵白登鬬格兵百层肯向松间访蓬华皎如六月悬壶氷堂堂吾道赖有此且对浊醪陶妙理忧时每恨髀肉生拊己未应马皁死十有二人常许俱臣为皋契君无虞拂拭吴松一幅绢凭谁更貌归来图 
  

题徐县丞善政后 
  

我来休阳才数日呶呶都颂徐侯徳我问侯也果何如龙凤三年已在职是时丞相恢复初生民疮痍地荆棘侯也日夜费爬梳解鞍憇马对山色公余缝掖坐髙堂满纸吟诗写胸臆汗牛充栋书五车平生正頼稽古力谁怜羣吏雁鹜行不敢面谩敢贪墨昨朝大府砦城壕意欲森罗固区域侯也布令咸争趋浮筏源源江水塞吾歙胡丞亦联勲杜门饥饿常乏食每抗上官陈是非旁观凛凛为忧尽况侯本是同淮人清白一心未易得权公文章天下竒藻鉴妍媸夸正直何由善政传无穷竹帛易糜石不泐清朝傥遇使观风显而用之众所式 
  

河朔侯公君祥知黟县之四年公怜其讼简民淳民亦乐公之徳也岁次辛丑春予入其境则耕凿无废壤蚕桑无落职歙休宁两县流离转徙且僦居以就食予未尝不慨叹人人如公用心其有不治得乎窻前置石珑刻画象天都三十有六峯为赋之以昭善治云 
  

侯公治邑如治家山深俗美静不哗公来捻指已四载满眼种就河阳花当今理民尽鱼肉稍稍椎剥多怨嗟岂比桃源是乐土三竿红日未坐衙窻前有石大扵敔■〈王灵〉珑逺迩分欹斜谺然欲张蒸紫雾突矣乍破明丹霞得非天边之五老无乃江上之九华蟺蜿磅礴锺异气融结秀丽森羣葩浮丘飞仙自芝术王母醉宴谁枣瓜老生正在黄山下朝夕与山对槎枒自从乱离走阛阓两鬓安得翻乌鸦而今黙数甚厯厯髙低次第了不差常思比来峯势断补以六六疑女娲可怜四海尚鼎沸东风浩浩吹尘沙他时公肯访真隐松根汲泉饭胡麻 
  

开岁十五日访杨鉴泉 
  

鄙夫病酒渇吞海不管流年双鬓改春来偶尔访君家山气増寒雪犹在低垂茅屋刀剪齐小竹萧踈梅蓓蕾清泉一窍环佩鸣杂以乱石多磊磊若人胸次天机深奔走江湖今几载划然举笔涨云烟物敢逃形如有待抡才端的能擅场价重千金珠百琲伊予夙昔话心期老砚不灵用饥馁何由卜筑东西头钓水有鱼薪可采未许天台谪郑虔定说燕台征郭隗手携短幅归去来夜夜斗牛发光采 
  

留别江伯仁 
  

当年三茅曽一到羣仙谓予精神好首戴三寸鹿胎冠骨耸眉棱许学道后来奔走向南台谏议相知颇同调改制冠削斑竹皮并把生绡写容貌而今汨没尘土中欲效南山隐雾豹空余两鬓点吴霜甚矣无成总昏耄今年喜登东皋楼百尺峥嵘接穷昊五更雨气足清凉十里岚光媚吟眺紫金霁雪声萧骚白石晴云势腾趠岂无洪扣钟递鸣况有练溪月可钓侧闻大父人中英凿沼梯山拟天造娇花新移剪锦竒美石舁来雕玉巧珊瑚倒影浸碧波牺象香浮出清庙嗟吾异世虽后生念子同袍果夙好讲明蹔假席坐温归去宁忘国知报屡烦设醴环翠轩折草抽茎结乌帽服之不称老奈何摧颓敢对菱花照临岐且赋长短行鸾凤孙登作清啸 
  

题烈妇吴氏 
  

吴家有女踰十五嫁得王纲作烈妇两小无嫌意态娇髪结青丝表情素劻勷淮西起战氛白日杀人任喜怒含山县小势难支信宿梅山隐秋雾婉也勤事舅与姑纲也十步一回顾如何艰险各骏奔舅姑不来夫亦去形单影只逐强梁手足胼胝困中路寸心脉脉谁得知笺愁欲向天公诉天公杳冥耳不聪骨肉暌离忍孤负舅姑岂是钟爱疏良人岂是佳期误萍蓬难保此身存恨不待年已婚娶徘徊浦溆托波神憔悴湘累同所苦馋蛟嚼啮鱼为棺誓肯坚贞遭秽污短戈接引尔何痴血浪翻河众惊謼呜呼傥明生死识重轻百岁光阴等朝露下堂避火失待符安得芳名刋典故纷纷驻马再拜徒敬吊香魂水仙墓 
  

题村田乐图 
  

人言农家苦我言农家乐春田雨如膏呼儿具钱鏄牛疲卧树根气喘啮枯箨老妻饷午炊随分饱藜藿秋髙榖登场万寳光错落回头念躬耕此计良不恶呜呼仕途岂似归田好骨肉睽离不相保半生欝欝利名愁一夜白髪惊霜草宦游安得比两翁山肴村酿肩相从手持鼗鼓声冬冬何异击壤歌尧风崇安学官性嗜酒返闗兀坐无酒友只使独醒看画图隔林幽鸟闻提壶 
  

题蒋震夫竹窻诗卷 
  

世人爱竹有何好笺诗緑竹本二草建溪捣纸女儿肤拂拭光生照晴昊孰似蒋家三径中稚子崭然脱锦褓自从尺寸长凌云修干翛翛青未了秋华结实饱凤雏等闲肯着安巢鸟先生世隐天都峯种竹窻前揺翠葆凉风起处繁声生夕阳落后清阴窈逍遥手把太玄经赋性平生厌机巧苔封空山白石床只许羣仙来问道十年奔走京国尘万事莫如归计早挂冠奚必神武门丹池无滓香且甘酿酒百壶从醉倒 
  

暑中有懐叔固时留武林 
  

暑气蒸人欲大呌四壁何曽通一窍尽日竟无故人来欲雨但闻天女笑蒲葵脱腕胡可停蝇蚋咂肌谁所召安得杭州买官氷凉卧西湖湖上棹 
  

代送贡友瞻幛诗 
  

宛陵南湖欝相扶山如走马水直趋菰蒲两岸潴万顷集有鸿雁跳有鱼闻君卜筑厯几世遂以姓显称楚吴白头学士文章伯日日待诏承明庐仰觐清光才咫尺殿头催赐春满壶谢庭玉树照耳目一一捷足功名途情知凤雏出丹穴毛质自与凡禽殊朅来司会紫阳里朝坐学舎夜读书秋征仓廪如斗大米粒爱护明月珠锱铢累积肯縻费共喜买田割膏腴三年细满返故里旧栽杨栁今扶踈上堂父母问起居下堂兄弟尽友于一门被服青与紫我诗宜绘家庆图 
  

代送汪彦文幛语 
  

新安本是神明乡黄山万仭摩天苍溪流浅碧鱼可数巨石赑屃横为梁纸光漆液砚比玉春风吹出金芽香曽闻庙食封忠烈千年英气悬秋月又闻词翰属龙溪半夜校书照青藜遥遥华胄稽谱牒知君云仍是几叶扵焉姽婳琴堂中意气凛凛多髙风愿如黄鹄奋千里不比燕雀栖蒿蓬 
  

夫君早岁逰采石醉吸玻瓈弄明月有时单舸访谪仙青山无言怒涛发蛟龙捷出如人长悲风萧萧吹短髪贤明贾侯欣识之胸中抱负如此竒金科玉律亦烂熟毫端烟雨常淋漓嗟哉廵吏虮虱小有才磊砢不一施朅来乔迁紫阳里白云古县风俗美几回封印待长官瘦马凌兢踏寒雨而翁积徳在后人诸弟俊气欝眉宇只今翁调向东阳令弟荐剡飞秋霜文也细满膺府檄声华千里相辉光共说汪家兄弟好明年荣书上上考 
  

笪本可为祖母病行祷婺源中途五鹤导舞黙有悬应歌以送之 
  

春来曽无顷刻晴十日九日常风雨鄙夫更为感时忧浙东贼势猛如虎官军道上恣抢攘居人徃徃尽闭户笪君蹑屩句容来两足蹒跚困泥土自言三岁乳下儿丁运囏难失恃怙白头重亲八袠余弗忍遗孤重摩拊陈情之表先我心似诉凄然无尽苦奈何埀老卧沈绵不及慈乌能返哺人生至孝逹神明敢以身代期疾愈五王联翩龙衮卷洋洋在上谁敢侮清香一瓣妙感通祥飙恍若神君语婺源尚隔五岭遥白鹤便向尊前舞归来喜气溢里闾鼍鼓声喧作端午茅山之石规玉杯茅山之木酿玉醑茅家兄弟把灵芝寿彼髙堂太祖母 
  

严陵钱君瑞醉中索题环秀楼诗 
  

何当携眼翫环碧十二烟螺浮几席主翁读书楼上头半卷踈帘衔晓日清光散入骨髓寒翠影长凝鬓毛湿几回挂笏度闲云一鸟不鸣春寂寂 
  

走笔戏赠张文鼎墨梅 
  

梅花不是人间白画工休污琼粉色淡墨踈踈浅着烟一枝蘸出临溪月张君好画本诗人吟魂写影俱逼直从此玉妃归不得满纸占断罗浮云 
  

题王仲寛唐马图 
  

渔阳风尘吹不起骅骝卸鞍洗秋水奚官新络青丝缰不嘶不龁意千里玉花散作遍身云铁蹄欲冻六月氷代间龙种岂易得合与八骏争骁腾君不见几年蹭蹬盐车下未售黄金满髙价相逢傥受伯乐知何用区区诧图画 
  

题王鹏举漕米诗卷 
  

君不见当年婺女米船来霞红雪白山作堆杖头三钱博一斗家家鼓腹收饥雷而今离乱与昔异新安反棹麦舟去概平斟满曝日干妻儿未许食新味我邑隘小曽不知科需百出民力疲跃冶铸残农器铁美箭伐尽柯亭枝吴蚕未吐银丝湿府帖又催夏税急桐子乍大漆液黏吏胥敲门雁行立人人都说少府贤讼庭不忍施蒲鞭今年漕麦更运米寛期集事咸归田雄村观口秋水涨江桅衘尾相次上几回买鱼祭江神愿乞顺流风力壮白头四皓勤索歌愿言甲兵洗天河东邻酒好且賖吃我歌才薄奈尔何 
  

九月十日命次儿文凤携琴谒张仲贤知县是晚宿澄塘兰若同吴徳囦文凤联句以叙阳闗别意云 
  

丈夫不作儿女泪独立荒郊望秋树今晨抱琴谒侯门一曲宫商美无度离鸾别鹤遇知音流水髙山得真趣老僧香焚螺甲烟小童茶瀹龙团味石蒲含雨漾寒波径竹迎风滴晴翠诗成稽首西方仙老去逃名秃长孺堂前桂吐月中花溪上人呼烟际渡幽亭一个剪茆茨净渚数层集鸥鹭次公无酒狂杀狂巢父掉头去复去攀辕截镫苦留连对月临风莽回互布帆百折转清江芦雁数声隔浓雾鳯凰台上帝王居虎豹闗中英杰聚紫薇露湿宫衣香红药风微省郎署张公岂独上谏章忧国终当减租赋行年六十老弟昆此日寻常愧师傅鱼书一纸报平安慰我交情发深喟 
  

题李近仁太守夷山图 
  

灵山本无山夷山石作骨嶙峋赑屃几千层太行之石髙于屋碣石入海空沈沦汉家寳鼎出河汾至今瑞气不肯散夜夜上天生白云贤侯仕宦思故里江北江南几山水直把苍松铭寸心万岁山前听秋雨四海车马将会同归来未効柴桑翁分明衣冠李太白落月屋梁见颜色要使吾侪拜画图英风絶俗人间无 
  

题赵仲简黄山送别图 
  

好山似髙人招呼不可致如何六六峯蟠屈画图里自言束书巢浮丘瘦藤老树猿啾啾悬岩瀑布飞百尺水精为帘月为钩有时乐奏钧天表羣仙小戏乘苍虬只今风尘旧梦断每懐苍壁祗自羞岂如涂抹鹅溪绢朝夕展玩消闲愁画中送行客烱烱神光浮乌纱白纻势落魄罄折莫是胡生不后来差似程叅军意气矫矫超凡流更有两士亦修整回头饱挹黄山秋恨不并写郑处士蒲韀骑牛稳如舟呜呼新安好景名天下晴岚万状山无罅赵郎休用赋骊驹醉读吾诗能当画 
  

赠番阳沈晋可 
  

江南五月梅潦流闭门吟作唤雨鸠有客短襦泥没胫破纱漏髪寒飕飕恍疑折角巾又似白接■〈罒离〉何须惊骇陈梁市便许笑倒襄阳儿君言少小走四海雷转空肠气不馁遑遑逆旅无知音每欲笺诗诉真宰两年抱琴黄鹤楼三年作赋鹦鹉洲眼光艳艳银盘月笔阵洒洒氷壶秋夜来佩剑剑花吼解后筠轩一携手狂歌自喜小天地厯谭不觉飞星斗解君头上巾漉我瓮中春牛马恁走江湖客麒麟肯画山林人 
  

近闻叔器学正迁善府掾俱有海北乔迁喜而不寐为赋长短句二十一韵 
  

姚君作诗似建水朱君饮酒如淋灰自我得二士壮气倾九垓鳯窠丹穴岂凡鸟马育月窟真龙媒叔也读书渔梁上闭门不出旁人猜阑干醉拍山月影呼我剩酌黄金罍三年校官留钱塘倐见杰阁飞崔嵬去年又调池阳逰绕屋芙蕖秋水开米圆如珠鲙如玉槐阴立马荒苍苔迁也亦复可怜人遑遑奔走于尘埃作赋直过鹦鹉洲抱琴又登凤凰台舎儒就吏营斗禄慈亲鹤髪将毰毸有时抜剑顿足舞仰天大笑何诙谐当今天网下罩士喜闻霜台重荐才官河五月鼓声集剡剡黄旗插髙桅广南雨洗息歊瘴海康云霁收狂雷政须诗书佐元帅不用矛槊殱渠魁金刀賨布岩洞俗椎髻黒齿猺蛮孩同里已盟胶漆久同道又联雁鹜来审知公余了无事槟榔茶熟椰子杯蹇予布衣谁比数长大渐茁须满顋岭头傥遇南来使一枝为寄先春梅 
  

题雪谷诗卷（雪谷二字乃雪庵为恒阳王作亷侯子有立以饷予予转贻允中姚师） 
  

鄙夫早游亷侯家亷侯诸郎兰茁芽厯谈鼻祖事圣主乾坤开辟归中华当时皇朝渐宁谧人才密栉俱宠嘉雪庵释子应明诏累累作字如画沙玉堂天上风日软研磨老砚浮墨花乘闲疾扫两大字笔势衮衮悬秋蛇苐思冀北风雪冷马毛猬缩人盘蜗得非念佛雪岭逺琼花世界争槎枒诸郎贻赠今几岁玩之敛袵重叹嗟不如寄与姚道士万山深处巢烟霞萧然一室水晶域焚香了了消俗哗只今六月若坐甑安能飞度乘仙槎清冷恍踏层氷上请师为试先春茶 
  

白云集卷二 
  

●钦定四库全书 
  

白云集卷三 
  

（明）唐桂芳 撰 
  

○五言律 
  

追赋鲍元茂南墅 
  

南州尽烽火南墅尚亭台野水随田合山云硋石开乾坤双转毂岁月一深杯俛仰浑如昨无由化鹤来 
  

又 
  

园林欣有主文字见诸孙南斗低窥座西山直入门卜邻期岁晚屏迹逺人喧安得扶藜杖看云坐石垣 
  

雨中有懐王逹善胡子嘉舒仲■〈火旬〉赵伯庸暨张观海杨玄同二髙士 
  

相逢何草草相别太匆匆世路东西异覉懐彼此同才推三语掾字学九成宫今夜钟山雨还听静打篷 
  

又 
  

客路经千里穿山势万层年华吾潦倒才俊尔鶱腾泥滑妨行李云深问老僧荒村犹未到细雨湿孤灯 
  

又 
  

二子才华俊郎君意气多相期青史传休赋紫芝歌野鹤翔云汉山猿啸薜萝物情多自得吾道转蹉跎 
  

又 
  

每忆黄冠侣相逢白下时竹床丸宿药松屿拾残棋客路从浇俗仙家悟化期今年授衣节揺荡菊花枝 
  

除夕 
  

肯为横青眼空嗟出白髭时光浑似旧世态竟如斯继述惭先志携持念小儿岭梅消息早开到向南枝 
  

偶题示虎凤二稚 
  

作客三千里明年六十翁传家无长物到老得诗穷种杏添新蕊移松长旧丛闲中叅妙理一一领春风 
  

有懐胡子微时谪和州 
  

逺谪和阳道而今两岁期病身惟有骨髠首尚留髵老母无能养娇儿不解悲平生二三友惆怅立多时 
  

黟县道中 
  

如此古黟县凄凉未易陈万山惟听雨半日不逢人虎啸偏愁客花香欲醉春明朝各分袂滩险石磷磷 
  

留别程舜卿诸公 
  

送客短长亭骊驹那忍听时光双鬓白吾道一毡青落日心还壮微风酒易醒扬雄空老去谁授太玄经 
  

送权生丙童逰金陵 
  

槐堂承相里今日汝来逰莫怪传经懒翻怜老病休潮生声入夜雁落影横秋傥有东归使音书肯寄不 
  

汝叔相知晚俄逢练水濵笔锋云作使谈麈玉为人北阙声华逺东曹事业新老生甘瓠落多病鬓如银 
  

过太湖 
  

小舟如一叶风顺亦悠哉浪撼山疑动云移树欲来荐贤容有道遗逸愧非才莫惹懐乡恨临风进一杯 
  

又 
  

向晚推篷望羣山隐约青篙工排蚁势野飰杂鱼腥水阔疑无地天低剩见星吴音相尔汝聊复慰飘零 
  

七月望日与龙翔付知命谒了即休上人因登金山絶顶见真杨瓜州镇江江阴诸山戢戢如指 
  

独立金鳌背乾坤浩荡间逺吞四海水低压五州山说法骊龙听忘机鸥鸟闲乘槎如可问吾欲欵仙闗 
  

送杨曽之浙东 
  

佳丽金陵地萧然尔独居门无私客谒座有谏官书清切登台久光华入幙初浙东劳逺役民瘼问何如 
  

又 
  

自喜江湖上相交气槩中名郎新奉檄尔父旧乘骢驿馆三秋雨官船万里风定知重见日烂醉菊花丛 
  

过杨子江和王酒仙韵 
  

平生称壮观今夜共危船海内无双士江心第一泉星离光尚湿月转晕方圆浩矣诗成癖飘然意欲仙 
  

过旌徳县 
  

路入旌川境晴光泼眼明攒峯浑欲语幽草不知名老屋僧留话荒原人独耕殷懃成晚宿野飰石泉清 
  

度新岭 
  

迢迢设险阻寸寸倦跻攀不到庐山险那知蜀道难娇花迎客笑幽鸟怪人看却忆幽栖地当年咏考盘 
  

立春和李白春日韵 
  

倚杖喜逢春莺迁可唤羣已更新国主谁识旧将军塞北山凝雪江东日拥云无才甘瓠落肯作剧秦文 
  

晓行 
  

旅泊三千里思亲十二时冲云寻路险带月出山迟鸟语频摅臆花看自美姿无人知此意小立为题诗 
  

种松凿沼见梅大兄有诗相贺次韵奉谢 
  

悟得浮生理翛然懒是真移松延宿鹤减饭及修鳞父子长相别诗书不救贫殊方喜安稳消息近来频 
  

用石门宴集韵有懐王逹善 
  

青春千里道白发百年心有约居茅屋无由会竹林艰难挂寳劔憔悴铸黄金自失相知友何烦费苦吟 
  

示文虎 
  

平生苦诗癖为捻数茎髭有客寻安道无人说项斯哺乌懐汝母氏犊爱吾儿东海珊瑚树今看第五枝 
  

送赵按察使 
  

人才产吴楚吏术见萧曹肯厌驱驰倦应夸赞画劳秋霜飞健笔夜雨湿征袍回首金陵道春光醉碧桃 
  

除夕谢鲍尚褧遣贶 
  

人事匆匆度流年亹亹増江山双蜡屐天地一书灯身老甘贫贱居闲谢爱憎犹烦故人意馈酳愧无能 
  

又 
  

鳯阙人才少鸡林道价増自怜徒刻楮谁肯为传灯白鹤无心梦青蝇有赋憎平生二三子羡尔属多能 
  

和子野妷韵 
  

老病縁吾在音书到汝边人情悲昨日吾道厄残年警露三更鹤嘶风八月蝉白头吟思减短涩不成篇 
  

又 
  

近得琶塘使新诗手自开汪洋桃叶渡摇荡菊花杯岁月兵常满乾坤老不才病来消瘦尽心死着寒灰 
  

又 
  

目断三千里心懐十二时流年空冉冉去国太迟迟白日妖星现青天泪雨埀檀公六六策到老不能施 
  

懐鲜于必仁 
  

簪缨旧卿相翰墨小神仙足迹半天下心懐太古前仲连将蹈海元亮未归田犹忆儿童岁攀华醉管弦 
  

又 
  

诗酒狂犹在情懐晚更真闻声还似旧顾影已无邻白鹤能超俗苍松不受尘五湖烟浪阔未许老鲈莼 
  

又 
  

六十摧颓甚相逢少故人死生频偻指离乱暗伤神经术几无补才华果絶伦晚来挥翰处墨染笔花春 
  

又 
  

月皎俄如昼山凉总是秋唐衢虽善哭宋玉只供愁薄俗无青眼流年已白头萧条昧生理一恁拙于鸠 
  

述懐 
  

耕凿吾逃世文章谁荐贤艰难添白髪留滞隔青天雨暖花迷蝶溪清栁贯鲜闽南米价贱满拟放江船 
  

又 
  

浙右方虞盗朝端正渇贤鼓金声震地旌节影连天战北多人醢时危乏海鲜将军闻号令警急要戈船 
  

喜雨 
  

畎亩冬将尽屯膏两月过焦心愁太甚到耳喜偏多占毕言犹在为霖事若何草堂无客到不觉自长歌 
  

送族侄李士宜归严田二解 
  

栽松结茆屋屋小客频来白髪愁边改黄花乱后开江山双破屐宇宙一深杯偶读思亭记令人泪满腮 
  

又 
  

老去思乡里何时拜墓田山深云气走水落石头圆异世惭先徳同宗觉汝贤好将苏氏谱一一向人传 
  

长儿文虎次儿文凤送士宜诗附録于此 
  

吾宗好兄弟乱后喜身存未辨亲疎义重将谱牒论猗兰虽奕叶仙李本同根富贵还乡里文章表墓门 
  

右文虎 
  

吾宗自李出今各天一方遭此乱离世艰阻道路长音问咸不及焉知存与亡今晨喜有客须黒双瞳光手持旧谱牒重上髙髙堂升堂拜吾父涕泗沾衣裳我亦互拜跪乃是鸿雁行连宵语亲族风雨还对床山深秋露早衣单怯微凉明朝别我去离亭霜叶黄相送未忍别徘徊望断膓 
  

右文鳯 
  

用陈敬所韵奉简董仲潜 
  

佯狂董隐士学道本髙流倦踏燕山月归寻练水秋金丹炉里伏箬笠画中求末俗无人识从教众口咻 
  

又 
  

求仙登上界喝佛遍丛林座上逡巡酒窝中快活吟曽传丹化米政用铁成金卜筑南山道都忘出处心 
  

送从子之江西 
  

放棹三江口辞家五岭东残年千里别何日一尊同出处心须小文章气尚雄白头慈母在行色莫匆匆 
  

又 
  

犹忆儿童日摊书尔独能翻怜双白鬓空负一青灯对酒他乡客将诗何处僧别离今老大风雨暗溪藤 
  

又 
  

汝壮身须逺吾衰意转迷一门半生死诸侄又东西孺子亭前坐滕王阁上题大江波浩荡庐阜与天齐 
  

和李太守感懐韵二首 
  

作郡一千日忧民十二时抱琴归亦好露冕出偏冝志气风云会襟懐氷雪期文章贤太守光采照南离 
  

病起南楼日云随雨到时拥裘眠未穏沽酒醉相宜采菊陶元亮焦桐锺子期相看増意气那忍暂分离 
  

○七言律诗 
  

懐先人 
  

严亲八袠鬓毛埀治世何曽识乱离身后尚存三尺墓集中空见百篇诗緑筠轩小花为褥白石阶平槿作篱欲往城南渺何许几回长费梦魂思 
  

忽忆先人涕泗垂百年骨肉半分离忍逢今日干戈起幸抱平生箧笥诗地僻云埋松下石日斜水护竹边篱痴儿未遂光扬志何以终身表孝思 
  

谢仁仲见贻佳什 
  

可怜卧病一春余何异浮云点太虚次第当虞丹鼎熟寻常错把酒杯踈阶无系马应遭骂家有笼鹅为换书斑竹近生无数笋傍人疑是子猷居 
  

和程生克有弄璋之庆 
  

念汝相从昔未婚掌珠今见浴金盆欲知江左多文献定许河南两状元泼泼鲤鱼供美馔修修鸑鷟映华轩太公七袠俱强健喜弄樽前四世孙 
  

奉仲修同知 
  

病夫怅望楚天低一个文星夜向西花自上林曽遍赏鳯经阿阁欲深栖百壶官酒心尝醉五色蛮笺手自题老大品量吾岂敢当年李杜许名齐 
  

又 
  

剔尽韩檠二尺低应知家学出闗西荒村月苦人将静老树霜寒鹤未栖文字已传千里逺姓名方自九天题维舟早晚鄱阳郡湖水初生栁叶齐 
  

白头杜老遭离乱几度移家住瀼西自喜文章称怪怪谁怜踪迹返栖栖袖长肯向筵前舞橘熟应须霜后题见说省中多暇日一帘红药雨声齐 
  

送伯刚归星源兼简吴用宾洪明善 
  

王化当今自南北人才平世恁东西飞扬士卒辕门卫号令将军虎帐栖道路传书新羽檄家乡华屋旧榱题幕中二妙如相问莫说雄谈可下齐 
  

寄题心逺楼 
  

见说杨家新缔构数重茅屋出林标情懐不是乖时世踪迹多应避俗嚣云尽天边山拥市雪残溪上水平桥折腰懒似陶彭泽酒熟松花香满瓢 
  

和程仲庸游京口留别 
  

我正无心懒似云那堪奔走污缁尘飞花岸栁偏愁客吹浪江豚忽拜人玉带暂抛烦转语楞伽曽写悟前身异时好说金山寺小小渔舟唤渡频 
  

单乐山有船到滩头翻白浪之句景晖足成唐律一解某亦僭和 
  

溪行何异入闽中卧看青山重复重船到滩头翻白浪桥横渡口架苍松乡心暗逐云千里客梦频敲雨一篷无复承平旧风景年年相忆采芙蓉 
  

和褚岭 
  

啁哳幽禽唤晓晴路人遥指跨骢行未离建业秋霜肃才到徽山瘴雨清十里豪吟猿鸟怪半天悲啸鬼神惊老夫昔忝乌台荐多病名辞一纸轻 
  

送郑士恒往江西 
  

洪都昔号殿西土画省新开列上台郑老每从工部饮乌公何待石生媒断云将雨侵书幌明月随风落酒杯山獠洞庭皆入贡海船日日候潮来 
  

闻雪中仲修诸公谒国良大尹时余有海宁之役不偕兹会明日彦冲下访始知其故再用奉仲修西字韵以发一笑 
  

雪兆丰年酒价低也应乘兴过桥西风抛乱絮迷行迹鸟择危稍认故栖扑面营营供客赏穿窻故故索人题天妃果是栽花手开遍园林顷刻齐 
  

老来合眼梦乡里百尺浮图傍水西宇宙何时无战伐江湖到处有羁栖不嫌麋鹿添深迹祗恐芭蕉失旧题皓首归欤理荒秽一畦春韭斩新齐 
  

送权伯文刘仲修二公赴金陵 
  

垂杨不管人攀折日日河边别恨倾马上云移纨扇影楼头风约玉箫声洛阳雅负经纶志番水终归雉堞城况复官聨旧青琐五更月白御街行 
  

今年未听黄梅雨水落桥头一丈深每頼诸公相慰藉忍遗一老恣沈吟神光易动丰城剑古调难追緑绮琴剩欲东门图醉别近来官酒贵如金 
  

病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 
  

谁觅家居大小溪溪头树影可齐齐清秋晒杮皴皮熟白日悬猿背面啼逺客醉归愁险路病翁懒出怯深泥夜来南斗觇竒气怪底文星独向西 
  

先生何事困山囚澼絖于今尽建侯石骨有棱宜碍路溪流无罅却通舟緑荷倾盖二三尺红槿开花千百头惭愧陈琳草檄手才踈意懒更悠悠 
  

梧桐将雨荐新凉烂烂欃枪夜放光悯晋尫羸惟有骨医秦狂暴却无方栗里可怜非隐所桃源毕竟是仙乡摩挲病眼闗山隔老滴西风泪数行 
  

先子平生笃爱真时儿聪慧每夸人孝扬未尽三牲养翰墨犹存百世珍夜梦音容偏恍惚每懐恩徳倍酸辛回头豚犬催吾老但愿无忘骨肉亲 
  

造楮山翁操国柄一时物价赴低昻渔梁水落青螺出鸟道天晴白果香悞喜病懐相唯诺空遗老笔擅文章平生周子通家契昨拜兄茔涕泗滂 
  

和程仲仁 
  

水落山溪路可通惜无佳客为谈空气吞湖海文尤壮胷满乾坤道不穷家少黄金单嗜酒愁添白髪欲成翁氷壶冻损寒梅蕊自向茅檐待日烘 
  

平生爱慕程文学一见浑如骨肉亲侨寓厌听芦叶雨故乡未老蕨芽春骚坛髙筑成勍敌佛屋相依结近邻大小溪头田百顷山鸡野鸭未为贫 
  

寄题溪山一览亭 
  

杜陵一览众山小好事元戎况有亭红树深明朝雨暗白鸥飞尽晚烟青闗河表里连城郭日月东西绕戸庭眼力欲穷千里外动人霜角酒初醒 
  

山耸牛头来北极水分鴈爪向西倾曽无障碍云填道每有光辉月满城十万貔貅归号令三千熊虎佐威声何如携取谢安妓笑拍阑干岸帻轻 
  

贺程用中弄璋 
  

丞相单传知府裔而今厚泽见闻孙清风黄阁三台贵皂盖朱旛五马尊利市乍颁聨玉果斓斑初试出金盆分明头角真英物拟待槐边恣讨论 
  

病中次韵有懐伯文 
  

聨翩接踵向金陵对酒悲歌不忍倾梅雨和烟成瞑色荷风杂水作秋声凤凰无复吹箫地龙虎空存辱井城试问长安天逺近举头但见日边行 
  

愁心却似沧溟水流遍东南日夜深好客俱登青琐闼老夫只诵白头吟龙潭雨足须乘舫鹿苑风清或抱琴光景不殊人世换几家隔岸栁揺金 
  

次韵奉畣鲍尚褧 
  

病起凌兢似鹤形可怜对酒不能倾歌残易水非燕计读尽离骚是楚声云阁林阴迷别坞雨拖野色入空城犹思康健颜如玉饱飰无忧踯躅行 
  

四用韵奉谢鲍尚褧新诗之辱 
  

病中不悟死还生起对妻儿泪眼倾竹月当窻如汞走松风落磵似洪声梦寻故友多迷路愁认乡闗只隔城何似徃来棠樾里一双文鹿驾车行 
  

七用韵奉寄程仲庸 
  

河南谱系唐昌簿一见轩然意气倾近喜诸公交荐剡每传多士让诗声相思几度长悬榻报谒终年罕出城只有郑虔最知已巷南巷北日同行 
  

八次韵奉简郑士行 
  

尚说故乡淮甸好雄谈满座建瓴倾侵晨放鹤摩霄影半夜归船逆水声和洽恍同跻寿域太平何待筑长城而今破帽秋风客懒逐雕鞍喝道行 
  

送懒云真士归龙虎山兼寄观海内史 
  

曽闻龙虎神仙宅合作江南第一山已解玄闗参奥妙更求师法砭愚顽抄方每跨青牛出卖药时随白鹿还想得故园重九近西风满把菊花斑 
  

半年不饮渇生吻几日无诗愁满胷客里都忘广信路梦中如听贵溪钟仙机有女和云织野碓无人带雨舂从此别离千里外将书何处觅行踪 
  

贺姚叔器卜筑溪南 
  

犹忆石梁最佳处夜深月影转阑干昆明已付刼灰冷茅屋不禁风雨寒剰喜携持同稚子未妨谈笑共儒官何时好办青蓑笠拟向溪南把钓竿 
  

和山行访隐 
  

秋宵苦短梦归遥应负淮南赋隐招笠泽鱼肥无缩项吴江米熟有长腰人情多幻成豺虎天运相驱转汐潮赢得山行幽兴好树阴阴下小溪桥 
  

载赓游武夷韵 
  

闽海人烟接岛夷仙家元在画桥西春风酒熟三姑市夜雨茶香九曲溪古洞设闗闲■〈釒截〉鎻悬崖凿室上云梯神呵鬼护龙蛇字他日重来觅旧题 
  

大隐屏前迭翠岑断膓忽听白猿吟读书炉畔残煨火讲易堂中旧盍簪隔水幽华红步障穿松小鸟緑衣衿王生不作谭玄想谁识先天太极心 
  

和王石门韵 
  

几度寄书长不逹忽传佳句又残年官清俸薄出无马门近溪深步有船万石钟鸣寸筳扣千钧鼎重一丝悬多君道气偏怜我老却容颜欲学仙 
  

送胡右文 
  

乾坤清气与谁分江浙今称胡右文秋色三分闽海路诗情一半越山云无钱爱把青荷叶有兴闲书白练裙若见大苏烦问讯君家兄弟摠超羣 
  

朝宗进士和韵有懐 
  

緑绮不传天上谱白云自是画中诗茍知处世二宜去何必操心六出竒杜甫无家长作客虞翻多病老如期相思■〈氵虢〉■〈氵虢〉阶前水流到西湖月上时 
  

和蒋震夫时寓灵山 
  

诸公天上送将归处士今占属少微路转山亭迷宿雾水冲村碓捣残晖青春贾谊多才逹白发冯唐与世违遥想石楠花正发避人时有竹鸡飞 
  

闻仁泽病手诗以代问 
  

天公爱子凌云气故使从旁袖手观好待持螯居泽国未妨遮日上长安始知吾道屈信易谁信时情反复难澼絖千金有良药相逢莫放酒杯干 
  

如君自负经纶手休戚从来付大观每恨有时怜契阔却教无使报平安风流莫惜鞴鹰俊强健何惭举鼎难想得画屏围宴坐一林新笋落花干 
  

国寳先生手疾未愈再用韵以赎踈慢之罪 
  

先生大笔真燕许絶学从今得重观钓掣鳌头犹矍铄杯除蛇影便轻安刘伶可作尊拳惧石勒翻思毒手难往事悠悠付千古煮茶聊沃渇喉干 
  

伏读仲安雅制不觉技痒再用韵以谢 
  

眼看棠樾只三里轧轧小车随意行緑树响时疑雨至青山缺处许云平新诗大似有声画老手何妨倒着绷拂拭菱花照颜面肯教镊白可怜生 
  

和子静先生韵畣见梅兄希贤侄 
  

纷纷作者何须数惟有先生学古心寸铁不持嗟往昔骚坛髙耸见当今忍听旧侣山阳笛宜效诸生洛下吟白髪吾翁清裁逺凄凉几向梦中寻 
  

分明李杜虽同世见面何如直见心稍稍诗存赋比兴寥寥人有去来今一身万里长为客二句三年费苦吟雨后江村沙路稳何时骑马定相寻 
  

再用韵酬叔固 
  

小窻趺坐爱春余落尽梨花夜雨初客里两斟新岁酒归来频得故人书自知黄绮无时调不是嵇康与世疎总角论交今长大清沟惭愧映污渠 
  

后山植华有感 
  

每爱幽居咏考盘何须飞梦到长安碧藤自起四五尺紫竹新添三两竿长短鹤鳬随物好方圆枘凿合时难山中道士偏怜我近寄华■〈哉，土代口〉满药阑 
  

叔固游齐云岩诗以寄之 
  

离羣索居已多日穿深度密遍几峯草长云中知是术人行涧底恐非龙夜斟白酒新开瓮晓读丹书旋启封我欲藤床试春梦莫教道士误鸣钟 
  

华于春莫偏饶意诗到休昜最好峯半夜生风谁弄笛满天吹雨客呼龙时情切莫争蜗角世事何殊梦蚁封真武祠前三昧酒齐云岩畔一声钟 
  

叔固有惟恐阇黎飰后钟之句再用韵以解之 
  

古歙旧闻丞相里海宁今拜丈人峯肯教微利蚌持鹬不使竒才蛇作龙万里星辰皆北拱九重宫阙愿东封如君合是青云器好把功名上景锺 
  

和志亨项村留题韵 
  

不惮黄尘二十里来穿緑暗两三村愁中每觉羁懐倦醉里都忘世事繁溪女漾纱春雨霁山翁晒药午蜂喧早闻此地宜归隐未信时人许细论 
  

用畿字韵谢汪处谦先生新诗之辱 
  

古今争战一秤碁试看长安摠旧畿天地无情吾辈老江湖有恨故人稀百年地僻惟耽酒五月山寒未卸衣咫尺城南亲舎在白云稍稍傍檐飞 
  

泰华山髙滴翠肥观光犹记上京畿百王制作于今盛万国来朝自古稀人品合陪青琐闼官阶已制芰荷衣侯芭惭愧登门早事业无成鹢退飞 
  

送王伯恂兼寄南院诸御史 
  

倦予已理登山屐送子今撑上濑船六月官氷偏止渇去年腊酒不论钱且从句曲寻茅固好向金陵觅谪仙二十四人骢马使岂无一纸荐章传 
  

送郭彦辰如杭归省兼寄陆菊逸 
  

白头亲老初为吏青眼谁能定荐贤浦口月明天似水湖边云起屋如船每逢李白酒必醉此去陈蕃榻又悬万一故人相问讯南山射虎过年年 
  

和石松友端阳韵 
  

风风雨雨过端阳闲看山云低度墙旧日曽为白下客诸公同进紫霞觞病身剰蓄三年艾学道宁懐一宿桑醒读离骚浑未忍忠臣虽死骨犹香 
  

和徐方舟过水西寺 
  

我爱题诗水西寺深潭白日有龙眠万山苍翠常飞下六月炎蒸不到前肯为簿书苦羁束且容杖屦恣攀縁老禅说偈如翻海一个猿啼隔竹烟 
  

和偶题 
  

百年光景只春华随处东风燕作家西寺题诗还可和南城卖酒也能賖晴天愁写弟兄鴈老圃新生母子瓜不见陈蕃能下榻髙情孤负白云茶 
  

和度芙蓉岭 
  

何年玉女采芙蓉梦入闲云十二峯僻野晓行常畏虎深潭晚浴不逢龙风回上界疑摇佩语落空林似响钟说与桃源后来者祇愁幽閴易迷踪 
  

和赋星源风景 
  

千岩万壑星源郡恰似乾坤斧凿初遶屋晚阴堪系马平桥秋水可罾鱼砚多洗墨诗痕露印每封苔官事疎第一人家灯火闹小儿都诵晦庵书 
  

送汤君济赴广西宪幕 
  

汤郎意气浩如霓白马雕鞍新凿蹄试吏早从公府荐征书亲自荐官题江天露洗星辰湿海岛风生瘴雨低闻道纪纲多暇日满庭榕叶鹧鸪啼 
  

皓月如银老桂秋明朝催动孝亷舟江山迢递三千里广海东西四十州荔子输官供酒盏槟榔留客当荼瓯清心莫饮贪泉窟霜压黄茅瘴已收 
  

送程寿卿奉差之湖南帅府 
  

几年江左长相别今日湖南又逺征裘马郎君曽试吏诗书元帅不论兵雨余衡岳朝云合帆落洞庭秋水生闻道黎民逢治世竹枝歌好月三更 
  

仆自已夘留宣城庚辰留容山辛巳留建邺壬午留槐堂凡四厯重九不预茱萸之会诗寄家兄敏仲友人定夫一笑 
  

四年不预茱萸会欲倒西江浣渇心弟劝兄酬俱契阔天髙地逈独登临忽闻紫鴈愁先破未见黄花意更深眼底故人多白髪秋风衰谢畏知音 
  

和张公子登谯楼兼呈李侯 
  

火后凄凉懒上楼满天风露属深秋山围平野东南阔水傍孤城日夜浮懐古不堪心恻恻谋生转觉事悠悠题诗頼有知音在李广如今老已侯 
  

和王运同思归韵 
  

平生节操许谁过满面霜风白髪多文体暗中知沈谢诗情灰里得阴何功名大似梦槐国身世不须营蠒窝却笑江州老司马青衫未肯换渔蓑 
  

日者留海宁叔固寄以佳什走笔奉谢兼简恵翁贤父子 
  

词源衮衮学三余雅爱应推屋上乌坦腹右军髙众子低头东野愧吾徒翻翻木落天容淡可可梅香夜气孤把剑喜逢吴季札（属亢珍）功名随意取长途 
  

送汪生彦通之广信 
  

传心已得曽参学荐口翻惭鲍叔知剰说松厅名誉早也趋莲幕簿书期凤凰台上朝携酒龙虎山中夜赋诗指日闽南应过我几家烟雨荔枝埀 
  

和汪生彦通韵 
  

犹忆相从紫阳里雨晴屋上见青山读书不似向来好应俗何曽半日闲自草太玄生白髪谁餐大药驻朱颜闻君吏隠玉溪侧只隔邻封可往还 
  

四用韵有懐诸家兄 
  

近来最苦忆乡里飞梦蘧蘧绕故山兄弟半随江雁散生涯正似海鸥闲栁条春早缄新眼枫树霜严学醉颜马上吟诗常日晏路人笑指不知还 
  

二月六日偕善先罗照磨游武夷舟中有作 
  

溪水粼粼浅见沙隔篱知是野人家心忘浊世无过酒面对青山自啜茶三尺篷窻低似屋数株桃树烂如霞武夷若许寻仙路为借西风八月槎 
  

笔势翩翩锥画沙相逢况是老诗家广文官冷常无飰使客神清只爱茶苔蚀残碑忘岁月树笼古洞隔烟霞幔亭宴罢无消息欲驾张骞海上槎 
  

梅花香月印溪沙絶胜西湖处士家仙品未餐丹鼎药官租已课碧云茶松窻不散连朝雨石屋犹栖太古霞春水断桥迷野渡一双幽鸟立枯槎 
  

送陈进善偕赵宪郎之浙西 
  

声名久属赵清献家世咸推陈太丘千里江山辞建业一帆风雨到杭州藕花白白湖边寺杨栁青青郭外楼幕府若逢相识问几年闲却钓鱼舟 
  

题刘子静藂芳堂诗卷后（乃祖宜山建石门书院） 
  

尔祖榱题旧匾存遗芳百世在贤孙心传信有芝兰种手植都无荆棘根九夏风生泉满洞三更月转石为门买舟欲觅青田县鸡犬人家第几村 
  

寄王逹善山长 
  

犹忆金陵佳丽地于今契阔已三年断云不见江东树明月曽归淛右船茅阜观中苍术煮石门洞口白猿悬输君仕宦偏萧散疑是王乔跨鹤仙 
  

寄程叔固 
  

向来曽坐丞相府天上图书世罕闻钟鼎王侯俱泯迹衣冠兄弟尚能文山深竹坞悬青雨昼静松窻留白云老子婆娑醉槐下风花几片度斜曛 
  

风餐水宿月为期百文牵舟上石矶尘世难逢丹灶术浮生易叹白头非九华天晚云堪掬五老峯髙鹤未归醉读离骚龙出听满江烟雨湿霏霏 
  

题横野楼 
  

夜凉天地疑无暑雨过溪山都是云野色每从楼上得秋光肯向市中分慿谁唤起篴三弄容我借来鹤一羣定有仙人沽酒醉海波新染白榴裙 
  

寄吴子静先生 
  

携家喜近丞相里水遶青山山遶村问字有人时载酒催租无吏夜敲门栽华带雨生新子觅竹和泥长旧根他日可名王粲宅井边曽洗墨香痕 
  

和鲍县尹心田道院设醮韵 
  

神光曽遇泰山尖后世侵寻礼法纎黄纸丹书知尚敬太羮玄酒味方甜瑞云霭霭常围座仙鹤翩翩不下檐寄语郎官名父子定将繁祉锡安恬 
  

王和夫新迁楼居乃晓山刘先生故宅也溪山好景吟所未尽必待吾和夫发之次韵奉贺 
  

笑拍阑干喜共临元龙豪气冠于今山云拥树天开画野鸟呼晴客醉吟春老花飞频点砚夜长松韵当鸣琴谁知王粲登楼赋不减依刘夙昔心 
  

送罗季端学録二首 
  

学舎如舟拥半毡每从谈笑共蝉聨床头酒熟陶元亮驴背诗成孟浩然烟抺松根山列画雨添沙觜水鸣弦归来兄弟俱无恙不用看云白日眠 
  

莫遣吴霜侵二毛官资迟见着青袍祠成徽国名垂逺诗到宣城格愈髙月转野花香寂寂雨笼溪树响骚骚扁舟明日南陵道玉尺鱼肥水半篙 
  

次韵陈敬所髙吟之辱二首 
  

墙角踈筠障碧空翛翛时动故人风几行汉隶用心苦数解唐诗厌俗同夜雨对床忘契阔西窻剪烛话穷通何如觅酒襄阳市拍手羣儿笑醉翁 
  

尚忆元龙意气雄髙楼晴卷落华风别离未觉三秋逺咫尺常懐千里同近郭晚山嘉树合孤村春水小桥通白沙溪竹浑如画我欲携家学钓翁 
  

题彭正卿竹溪吟卷 
  

何妨结屋清溪上领取琅玕万个风淇澳有诗生笔底渭川佳境在胸中月明沙凈揺踈影雨过波深长旧丛借问箨龙今几尺会逢雷震啸长空 
  

暇日登尚絅秀才楼居率成四律以贺 
  

石耳山髙眼界开寒英端自九天来重重银屋花成簇粲粲琼林蝶作堆三十六峯非地肺万八千仞即天台主人傥不厌宾客且尽尊前斗大杯 
  

仙人自古好楼居又见峥嵘百尺余十里岚光浮画栋半天云影护残书登临王粲赋初作偃卧元龙气不除岁晚相过频剥啄湘帘共听雨踈踈 
  

天上归来鬓未华多应勾漏问丹砂祖孙百里徳星会父子一门茂宰家无复山河加铁劵空遗雨露浥黄麻老生奔走闽南道曽见春风满县花 
  

师山山主文章伯有弟能诗妙活人坐拥落梅终日雪梦回芳草满池春光华海上三珠树祥瑞人间一角麟小阮近来书更好蛮笺半幅笔如神 
  

伏读髙昌佥宪公唐律十有二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦苐恐唐突西施耳 
  

宣城见说张公洞白鹿金华两度游恰似桃源居有屋浑如海市钓无钩火然犀角千年夜水滴氷壶六月秋仙子不来芝术老功名何必愿封留 
  

右和游张公洞 
  

犹忆乗槎醉眼开而今世变总蒿莱山连北固相将断雨隔西津不过来佛占祗园银作界人游蓬岛玉为台几回欲话兴亡事月落潮平未尽哀 
  

右和甘露寺 
  

人品东南第一流几回徙倚豁吟眸鴈鸿有信江淮晓草木无言天地秋萧寺僧归灯影乱秦楼人醉笛声愁当时记得传香使鼍鼓逢逢催发舟 
  

右同前 
  

九华万仭势嶙峋满路梅花冷笑春瀛海难求丹灶术尘寰易欵白头新时情恁使鲲鹏化心事偏宜鱼鸟亲雾阁云窻仙可遇吾将此地托比邻 
  

右和过九华山 
  

绣衣骢马厯长川正是江南九月天树似晓霜缬红叶山如秋水浴青莲贾生才调非今士坡老形容是古仙回首林间一茆宇听风听雨过年年 
  

右和见九华山 
  

慷慨谁能发浩歌此生此日且横戈千金寳甲来徽境万斛楼舡下信河江鴈不知秋色老天鹅偏向栁阴多绣衣使者经行地紫蟹红菱酒作波 
  

右和江行 
  

上方见说谪仙游雨挟风声悞作秋院院松篁山列障时时涧壑水鸣球屠龙未展平生技驻马聊为半月留僧病懒披云水衲折梅和雪浸茶瓯 
  

右和水西寺 
  

杜甫无家长作客次公非酒亦生狂好将天上三秋露散作人间十月霜健鹘翻云诗律俊惊蛇入草墨痕长白头才尽江淹笔安得声名擅最忙（用杨可乆韵） 
  

右和秋日分司 
  

新水纔流一尺深重来洗耳更鸣琴画存粉墨多萧瑟诗重玙璠几陆沈日出潜鱼迷雪磵夜闲羁鸟滑霜林谪仙天寳遭离乱长使英雄折寸心 
  

右和水西寺风光轩 
  

犹忆诗成夺锦袍传宣光禄赐香醪始知宦海梦初破顿觉禅林味最髙千里空蒙皆雨露万山起伏即波涛分明上界多官府未必羣仙领六曹 
  

右和夜宿灵山 
  

狂风扶掖上层巅不见寰区祇见天白石煮香如飰软苍松蜕骨似龙悬盘旋上下羊膓路经纬东西鴈爪川何许饥猿啼一个道人惊起不成眠 
  

右和复登灵山 
  

青天为幙望边开未许轩辕驾鹤来坐久溪山出图画夜深星斗挂楼台刚风不动擎天力末俗须烦砥柱才王粲登临应有赋人间万事等浮埃 
  

右和题胡伯庸皆山楼 
  

和程仲庸齐安所寄佳作二首 
  

萧萧白发遇明时老我懐人只自知禁令己孤千石酒娱情又负一枰棋风流赤壁周公瑾薄幸青楼杜牧之二子齐安遗迹在凄凉莫把笛声吹 
  

市酤无处典春衫世态年来百不堪鲁国两生曽未起翟公门客岂应惭寒催修竹悬青雨暝鎻羣峯拥翠岚何日相传戎马息老夫乘兴到河南 
  

送欧阳舎人 
  

籍籍贤侯继世勲眼看稚子更能文读书溪上一篷雨对酒山中满屋云莺语埀杨知唤友马嘶芳草怅离羣明宵竹所谈棊处敲落灯花转忆君 
  

雨中胡思立下顾知受学于安道洪公因有所感 
  

寂寂衡门久不开何嫌屐齿破苍苔谈诗未觉古风逺逢客真成今雨来帘卷飞花闲昼永窻空啼鸟诉春回絶怜放棹无安道雪满溪山近钓台 
  

载效唐律二解兼寄弘甫夏君 
  

莫笑儒官鸡肋微精庐相对水云西读书篷底春雨细别酒楼头夜月低鹦鹉醉时丹荔熟鹧鸪啼处落花迷白头故旧如相问半纸新诗亦懒题 
  

几回醉倚碧琅玕满袖清风客未还买砚忽辞朱子里抱琴又入武夷山茶收暖焙园丁喜布割寒机村女闲应想故园图画里石榴花发小柴闗 
  

白云集卷三 


白云集卷四

（明）唐桂芳 撰

○五言排律

赠程仲寜

莫究岐黄术谁研草木经厥生常夭札此理竟沈冥念汝身先逹逢人药最灵龙蟠休父刻蜃射相湖腥秀毓文公里光扬婺女星抄方曽授祖问礼已趋庭橘井泉犹洌杏林花更馨弟兄双璧白家世一毡青卧病摧颓久愁怀涕泗零秋风色憔悴晓日影娉婷解脱诸魔若能逃二竖形未妨蓄芝术政尔用参苓妙手千金贵高车驷马駉鲲鹏将变化早晚徙南溟

排律十八韵奉呈允博士先生

龙凤尊王统楩楠产异材八荒归覆载万姓忍风埃气运潜移鼎年华付刼灰西周已陵替东汉早栽培籍甚营薇省凄其改柏台欲知陆贾贵应用石生媒人品居前辈文章列上台圣朝崇赐予丞相重招徕坐穏金团褥恩承玉琢杯学优忘忌嫉志笃逺疑猜吉语天邉至奇勲海上回称籓陈版籍修贡杂琼瑰便许安车召仍须后乗催浮梁新料理古歙旧追陪竹树旌旗逺溪山图画开三军朝出塞多士夜衔枚徳政遐方服兵威众力催会言云路阔用尔作盐梅

闻吴维新写正览已毕作诗迎之

吴郎久不见怅望隔江村辛苦头将白编摩眼易昏蕉心含雨润柿叶缬霜繁智永瞠诸后羲之本一门未应梁上得偏向枕中存点磔临池黑戈波漏屋痕萦萦蛛结网袅袅蠒缫盆白练书裙好黄麻草诏尊首濡无醉魄笔谏有忠魂安得三千幅烦君恣意翻

二月二十七夜偶尝苦笋与叔固彦章志亨叔侄聮句并用述懐

晓行（阙）春圃笋纎纎势健争先出行分续后添触藩和叶破穿壁带泥粘犊角形虽瘐猫头味不兼夷齐全节操王解异贪廉玉版霏霏嫩玳簪剡剡尖清凉生肺腑淡薄胜虀盐諌菓嘉同苦思莼陋絶甜祖生鞭已试苏武节难殱便使馋涎忍休令饱腹厌常怜风入户不见雨侵檐色暎琉璃枕阴浮翡翠帘坚贞谁与友正直尔休谦好拟渭川富终奇淇澳瞻相逢心独喜得句手还拈坐久云生席更深月露奁未看巢叶鳯空叹上竿鲇薄世皆眼白吾侪徒首黔七贤人品异六逸姓名潜座上唐夫子居然有紫髯

○七言排律

孤也不天十有二年矣我先君读书号该博凡平生辛苦而得之者仅见于文辞仕又最晚而位不大显海内器赏不过大叅王公继学侍御张公梦臣数人而已呜呼痛哉其忍言诸日者辱养吾先生为题文集五首并序铭一通（某）读之再四涕泪迸落诗语俊逸序约而不遗铭丰而不剩古之作者正如此且典雅奇奥次第刻石墓上以贻不朽其长篇尤浏亮铿锵自成机轴是晚疮作傲兀枕上命次儿鹤奴随读随和遽尔成章鄙俚腐熟纵力焉而不逮也幸有以教之

太息传家耻构堂敢言夜夜徳星光纵横直辨龟呈洛徐疾曾明日在房指李未妨宗老氏移根还许绍陶唐子孙娓娓鱼成队兄弟翛翛鴈作行平世舟归非薏苡故山手植只篔筜雄谈客到常倾座问字人来各尽觞浪迹几年巢燕木深衷何日乐蚕桑遂教沦落名偏振致使揄扬用益彰地位光华称独步词垣高峻擅三长偶然擢桂知才屈甚矣穿杨见力强闷里书空寜用恠醒时非酒亦生狂便应绵蕝遵周礼政好纫针补舜裳尚说钓鳌临汴水犹思跨鹤上维扬歌儿银甲传宫谱贵客冲牙响佩璜琼蘂九秋花正发兰膏三日舌犹香朝端慷慨闻多士幙底风流着此郎月窟骞腾千里骥岐山翔集九苞凰僭贪葭玉依还倚愿逐云龙颉又颃老去懒残憎髀肉病来消渴爱天浆已觇鬂畔千茎雪肻信眉间一点黄开辟乾坤归有道弥茫南北混无央催归呌尽千峯暗布谷催成万顷苍遗老扳辕那忍别诸公祖席去相将他时相约同林下进退何嫌一弛张

长句十六韵奉寄权都事

潦倒年踰五十三树犹如此我何堪羞将出处传书简祗把须眉照石潭天上有花徒妄想床头无酒肻沈酣荷衣野制绲为带竹粉儒冠铁作簪自分病怀常琐琐忍听蛮语久諵諵异端梵典非瞠后吾道诗书是指南此日老夫谁比数向来多士饱曽叅每添亡国千行泪敢念慈亲三寸甘散朗沗同嵇绍面清狂未许阿戎谈彩云笔下朝题凤白苎歌前夜扫蚕丞相逺闻劳仄席郎官何事若停骖手麾敌垒喧翻皷威镇长江气吐镡马啮短莎风骀荡莺啼细栁雨■〈髟上监下〉鬖春生野艇新尝荻水足圩田好种蚶俊伟声名那可并清高文字未宜探白头晚节无余事只愿兴修礼晦庵

访江君祥

冲泥踏雨路何长恠底梅粘屐齿香碧水丹山武夷境黄鹂白鹭辋川庄谁怜梦笔江淹老自笑吟诗杜牧狂兄弟流年聮甲子主宾妙曲协宫商有儿莹洁颜如玉叹我催颓髪似霜莫负他年鸡黍约时将踪迹恣相羊

○五言絶句

偶坐以夜话为题

情知故旧长话觉寒宵短何如蠙珠连未许蠒丝断

○七言絶句

泊庐山下

自笑浮生类转蓬江南江北寄行踪小舟客枕眠方熟又听庐山半夜钟

庐山三百六十寺上有高僧絶世氛今日饱看真面目晓风吹散一江云

鄱阳湖阻风

杜甫夔州坡广海南行壮观亦如之江神不借秋风便要赋庐山一叚奇

气豪不受羁栖厄十日舂撞遡大江蟹熟酒香随意饮卧听风雨打篷窓

湖天即景

数株杨柳湖邉寺且系扁舟客莫催万顷波光净如练一双老鹤忽飞来

两淮岁事恐全非湖涨人家没半扉妇女捕鱼天欲黑小船载得水牛归

遣怀

十年奔走厌覊栖书剑无成恨转迷独立晚风家万里隔江烟树是淮西

繁昌县前白杨树随处柴门逐水开可是夜深风露冷流萤一个度江来

今宵壮观驾扁舟两岸芦风淡欲秋谁把琼箫惊客梦始知五月在池州

自爱山居玩化机雨余随处觉春归满庭花气薫人醉一个游蜂抱絮飞

十月二十又一日奉家君偕镏复叔留藤坑山中因憇涧石有作

雨余石髓漏云根嫩碧粼粼漾浅春不是天台石桥路胡麻飰糁避秦人

题秋日溪居图

江阁雨晴三尺水野桥人渡数家村眼前如此秋光好自笑先生懒出门

和罗善先游武夷

乗鸾逺访洞庭君瑞气凝成五色云落尽碧桃春似水紫箫声里立斜曛

题唐马图

奋迅骄騘不受覊四蹄躞蹀势如飞浴川蹙浪寻常事也待奚官汲水归

槐里偶成

春来长是病愁中花信于今第几风晓起忽闻疎雨过隔窓晴鸟话言工

程国宝有诞孙之庆留饮欢洽醉中谩成一絶以谢

老子婆娑笑脸开扫除黄叶坐莓苔美人醉后擘江蟹香雾蒙蒙扑手来

五月十六夜汲扬子江心泉煑武夷茶戏成一絶

三更无寐坐官航澹月朦胧色似霜扬子江心泉第一何妨为煮建茶香

谩兴七首

平生自许有志客到老返无家可栖多赖晓风相慰藉乱抛云气过前溪

青青荠菜和云瘦白白梅花亚雪开恠底江鸥野心性窥鱼照影去还来

山路阽危可数里野桥横度恰三家健如昨日有文卖贫到今年无酒賖

日上半阶犹有雪风生老树却无云多情不及双坑水流到桥西未肯分

杜门十日坐风雨声到松梢转竹梢却似家居方广寺一湾流水石为桥

老子行年五十余面纹百折髪萧疎黄金散尽无遗物犹有胸中半卷书

病来意态愈龙钟厯尽闗河千万重说与诸公休强起容吾饱看雪山松

题姚雪谷墨竹

道人胸次着琅玕破墨淋漓作雨寒万丈晓风吹欲暮悮疑翠佩响珊珊

每忆东坡道上归女奴执烛立多时毫端欲写无穷态得似清风一两枝

肻虑人间寒暑侵风霜饱受碧沉沉仙家描得枯梢影曾听鸾凰月下吟

江南四月见新梢嫩箨初抛粉未消却要熏风相爱护直教个个拂云霄

偶成

春来十日九风雨何事东君不放晴门外两株好桃李花开凖拟作清明

小小山家白竹扉因君旋启客来稀眼前拍塞皆生意燕唼青虫故故飞

形骸土木百无知须白葱根苦爱诗頼有小儿才四岁豪吟痛饮似吾痴

（魏太守访山中问小儿月在天何故光在地小儿答以月光随人行太守甚奇之小儿时方四龄）

题邵益斋白云诗卷二絶

十年不返青山下今日重来遶药栏依旧白云满空谷声名未许属方干

黄山我号白云翁云涨千山与画同试问云山何所似故人未老一丝风

题姚雪谷梅图

天荒地老春长在斗落参横夜未央每忆臞仙姚雪谷毫端自有返魂香

溪行简汪彦通

爱杀溪山画不真梅花雪压小桥春近闻诗思清如许煎袚尘埃字字新

游问政二首

树转云昏一径斜洞门深鎻老烟霞聂仙已乗黄鹤去春笋满山空落花

雨晴春鸟语叮咛松外青山花外亭昨夜仙瓢酒初熟道人无暇读黄庭

题程敏斋东归图

当年返棹西江上不尽东归孝子心投老凄凉空见画白云散尽故山深

凿池觅金鲫四首

浚底规圆作小池生涯何异类儿嬉春来剩种菰蒲叶卧听潇骚山雨时

得得频来照鬓顋窓前何吝破苍苔春风草长容蛙闹夜雨泥融许燕来

荒阶扫雪添新水老砚呵氷浣墨花更乞游鱼三十尾■〈月暴〉腮香暖唼芹芽

方塘十畆碧波深分减盘飱育物心闻道近来将数子日光揺碎一团金

○赋

古剑赋（幷引）

三洲陈君养吾以文学显于世予与君隔数千里外未尝有夙昔之好适来新安予卧病山中君读予文而叹曰是不为世俗之文也儒林大夫士咸知其故明日谒讲下一见欢甚其大篇短章光辉肆发真名下无虚士也濒行儗古人以物自况作古剑赋焉辞曰

我有古剑谁镕液兮挥霍宇宙揺星日兮果雄而雌尔龙匹兮乃朶尤物精华结兮其制孔良仅寻尺兮差差发硎矧敢淬兮曰剸犀兕砉弗缺兮岁万万古有遗质兮非铁非金化为石兮俾坠于渊土不蚀兮鐍以宝匣鬼夜泣兮悲风怒号洒腥血兮匪雠不报寜琐屑兮嗟嗟卫患祗自服兮幸逢徳人冠葢岌兮文章日滋昈光烈兮风尘澒洞肯潜匿兮忠贞不磷永为则兮

承露盘赋

按汉书元鼎二年春起栢梁台作承露盘高二十丈上有仙人掌以承露和玉屑饮之可以长生三辅黄图以为元封二年作甘泉通天台置承露盘当以汉书为是乃为之赋曰

羗孝武之英主兮踵文景之富庶欲励精于政兮征贤良而至止表章于六经兮兾王道之可取柰多欲而不可遏兮固外施于仁义纵搜狝于上林兮逞干戈于蛮裔灵芝产于斋房兮天马来于西土致帝心其持满兮惟惧乎一死纷九重之隆贵兮匪山林之方士餐烟霞于岑寂兮錬形容之憔悴日穹窿其室居兮导缤纷其仙侣清风肃然其先驱兮与神君而夜语厌下界之尘嚣兮构栢梁而骞举吉日献其图本兮良工审其制度连双阙之岹峣兮列累榭而宻比出平地之千寻兮隔钧天其尺五摩昆仑之日月兮望长安于烟雾谢羣臣之赓歌兮何至尊而独处候天官其来下兮驾鸾车其翠羽目渺渺其神交兮列童女其无数覩祥光若流星兮亦庶几其可遇恐神明不可亵兮就竹宫而拜舞傥飘飘其逺引兮孰察予之衷素树孤茎之特立兮布仙人之爪指擎金盘之规形兮着玉杯之奇噐势屹屹而不揺兮影亭亭而常峙象氷柱之倒悬兮讶明月之不坠澹凄清其未霜兮羗厌浥其零露冷漙漙其无声兮气瀼瀼其下注和琼浆之莹洁兮饮灵液之滋味洗热肺之溷浊兮愿轻身而遐翥骇文成之无验兮脱刀锯而急避五利蹈其覆辙兮犹宠爱而不知既离伦而絶俗兮何尚主而赐第沛蓬莱之飞■〈舟风〉兮殆巡厯于万里登泰山而东封兮闻鬼呼于万岁岂若拳夫人之殡兮尚馨香其未已类秦皇之无道兮每抚膺而长喟赖轮台之哀诏兮识平生之悔悟呜呼神仙真荒唐兮考古今其无据何椽桷其催毁兮化龙凤而飞去

别知赋

戊寅之夏四月既望予与先生买一叶之轻舟泝半篙之新涨行经水西之麓道出练溪之上惟时晴雨霏微暖风和畅草木敷阴峯峦献状客有惘然叶拱而进曰先生设教紫阳三年于兹矣手不停诸子之编吻常哦六义之诗旅居琐琐官况凄凄煑茶炉之冻雪延竹户之凉飔岚光侵于幽榻草色媚于重帷或扶孤策或对残棊或背城阳而清啸或傃浮丘而支頥酒浮沧洲之夜月琴写云壑之寒漪此先生之高致也若乃足蠒童疲汗頳马瘦困行役之弥勤垂勲庸于不朽聮星华于冕旈画云气于罍卣却牙筹于深宵剔芸编于永昼帙积如山字大如斗启灵扄之锁钥烂文章之絺绣翼翼精庐言言户牖挝逢逢之飰皷列济济之衿袖此先生之伟绩也吾徒既教既戒来游来歌熏陶善良箴规琢磨篝灯火于秋寂侍壶觞于春和撷微馨之芹藻育浮翠之菁莪而先生方归樵溪之迢递望武夷之嵯峩树翳翳而迎人风剡剡而扬波拾云根之瑶草扪石上之茑萝猿鹤延伫花卉婆娑登临乔木之堂相羊南谷之阿喜簪缨之环集乐田园以委陀思超揺而靡留晷翕忽而易过江山愁人奈此离别何予乃与客踌躇溪侧藉莎草之青茵舞杨花之白雪叠骊驹而怅饮与先生而揖别

白云山房赋（并引）

陈敬所天台人也浮游江湖十有余禩语予曰仆有老母在虽赖诸弟昆扶养而覉旅千里外弗乐也寻归白云山中买田筑室以娱朝夕新安唐某闻而壮之与之酒又从而赋之曰

客有水苍为佩芙蓉为冠纳宇宙于胸次挽河汉于笔端向于越而浮游厯东吴而盘桓拾虎丘之月魄擥天平之烟鬟吊北固之形势放长淮之弥漫遇其奔涛巨浪蛟走龙蟠吾文之悲壮可以播其波澜见其荒郊衰草神愁鬼酸吾诗之诡恠可以肆其险艰顾乃心驰丹丘之洞梦想赤城之山乍进乍退或往或还或森列如矛戟或均布如棋盘或点染如画或瘦削如剜或金炉夜光而瞩天或药灶昼暝而生寒跨老石之危桥泻悬厓之惊湍飰胡麻而疗饥煮芝草以驻颜将慕夫青山屋上流水松间对白云以无心谢红尘以自闲子为我赋之予曰噫嘻是云也鳞鳞猎猎郁郁纷纷出于肤寸际于无垠风雷助其鼔舞烟霭淡其轮囷鹏飞尽而欲回龙奋举而洗腾抱翠石以留影入明水以写文灿灿烂烂氤氤氲氲或黑如漆者或红如纁者青而■者黄而■〈黄屯〉者昻而起者骤而奔者倐而合者忽而分者如楼阁重重者如车盖亭亭者意英然纯白莹然无痕夺凝脂之洁衒粹玉之温尤天地之锺秀而山川之清氛也抑子之欲嘘祥吐瑞散色成文为治世之卿云乎卷雨覆日滋长发荣为大旱之■〈雨上竛下〉云乎客于是愀然改容曰子殆未悉吾意者父悲黄垆母喜白首羌春秋其寖高蹇睽离其易久望纎绪其孤飞极劳心其孔疚归休一室躬耕百畆琴书在堂松竹盈牖当其两忘吾亦何有故云容容然油油然泛于几格侵于俎豆浮于笔砚沿于衣袖初不知荣名之可鞭数奇之不偶也予复进之曰以子之年甚富以子之才甚茂胡不出处囊之锥援悬河之口沛驷马兮如虬佩金印兮如斗然后归乡之荣献亲之寿未晚也客笑不答乃自歌曰云之烝烝兮可以裁吾之衾兮云之栉栉兮可以藉吾之席兮云之离离兮可以缝吾之衣兮云之羃羃兮可以充吾之食兮宜曰白云之人兮而为白云之室兮遂去不复与言

别知赋（并引）

经厯端公以善醇正方实有古君子风度始会于李侯近仁席次未深相知予尝偕侯一即其门瞬目公已满代公曰唐先生虽狂誖耻为世俗之文是未尝不相知之深也乃赋以送之

伊余生此凋郡兮块资质之悫醇窃有志以乐益兮恒奔走于九垠谓脗契类程孔兮将倾盖而尚新何枘凿之不相合兮固方圆之靡论朝余晞髪于旸谷兮夕弭节于天津岁月忽其晼晚兮怀欝邑而未信惟逹人之茂行兮伟冠玉而佩玫窥遗编以浩叹兮庶古道而可遵竞时俗之尾琐兮寜沈黙以守贫岁癸夘之孟春兮指斗柄之在寅喜膴仕于黄堂兮曰入幙之宾循前修之榘矱兮湛欲波而肯沦树风声之凛凛兮思速化乎齐民始设醴于贤侯兮咸推让为席珍羌麟凤之非时兮与兰茝之后春肆临风以缄辞兮申余衷之醇醇愳浅深之莫量兮又陵躐之是嗔每掩袂以太息兮迷鱼目之混真灵氛兆余以去故兮纵慕蔺其焉陈望公门之嵯峩兮象车音之辚辚也梦恍惘以上征兮夜曼曼而未晨也夫人之会遇兮何离别之多屯怨只尺而浸疎兮致千里而愈亲奉慈母以回轩兮峙二季以儒绅山嵎嵎以烟际兮水渳渳于江滨树翳翳其若荠兮月朗朗兮如银蹇晏婴其已然兮又何衋乎今之人

○辞

耕读堂辞（并引）

古者士出于农而耕读未尝分也后世破井田不免负腹忧于是君子思古焉同里鲍伯原氏天性高朗耕而且读庶几乎两得矣既以名堂俾予为之辞

蹇予生此遐陬兮块资质其窳惰曰学道其未明兮念躬耕而不可以人情而为田兮滋雨露而润之薙稂莠以害苗兮恐荒秽而不治跂厯山以呌虞舜兮吊伊尹于莘野茍舎己以芸人兮寜长歌于牛下朝驰骛于艺圃兮夕翱翔于书林羌岁月其川逝兮孰有察予之初心嗟鲁圣与邹贤兮尚遑遑其求索矧吾侪之玩愒兮宜分阴而爱惜谓世代之既逺兮亦有覩其庶几纷美人之肥遯兮表耕读以自怡树嘉谷之穰穰兮俟丰稔吾将刈沛仁义之充足兮敢始勤而终弃非其力不食兮偭众理而肯为指古人以为则兮视今之人何其

○诗余

玉楼春（送宣差）

春风桃李河阳县讼简苔纹生印篆昼长帘卷隔溪山吟就新诗花点砚三年政满真堪羡一舸扁舟揺素练柳梢莺转报乔迁天上玉堂飞剡荐

水调歌头（送李经歴）

白头闲父老都说幕中宾杜门鹤立风雨不遣客来频果是清心苦节能障狂澜砥柱矻立势千钧吹散浮云了依旧月如轮忆公余携印绶出城闉酒船醉舞江月还似谪仙人好理木天文字便许玉堂标致笔下信通神离恨正无赖杨柳不胜春

南乡子（送李仲先迁集庆）

社雨燕交飞不解行人有别离明月鳯凰台上酒堪竒天阔昏昏海树低婉画妙年时帘卷芙蓉花影移去去霜台消息近谁知满眼江山太白诗

南乡子代（送罗季端）

诗酒谢宣城官舎槐花夜雨晴石壁烟岚青入座谈经浩浩源头活水生休用叹云萍三载同寅总弟兄借问沧州亭上月分明不为行人照别情

念奴娇

阳闗图里小邮亭掩映几株杨柳翻忆横经重席处文焰荡磨南斗几格云香砚池波暖傲兀寒毡久居然秩满紫阳山色依旧因念海水桑田前朝甲第还似名园否开遍蔷薇春事老榕树莺啼芳昼好制青衫未添华髪起舞先生寿别离千里一尊倒浣烟岫

满江红

薄宦驱驰衣尚带燕台飞雨心自喜谪仙人物襟怀如水潇洒笑谭霏玉屑铿锵文韵谐锺吕看红莲开遍透帘香熏风里揺画鹢烟波语斟緑醑莼鲈美正月明秋好抱琴归去梅菊交承敦世好江山迎送闗情绪愿绣衣霄汉立青春声名起

木兰花慢（送沈洞云）

芝山何处是呼白鹤与君骑恁富贵功名黄梁梦熟也是儿嬉休拘束且孟浪向新丰沽酒浣诗脾光彻胸中星斗气腾笔下虹霓相逢邂逅吐珠玑声价簸南箕恐素髪慈亲青灯儿子应恠归迟鄱阳半帆秋色正芦花潇瑟鲙鱼肥舒卷洞云无际长江烟雨离离

念奴娇（送治中）

急流勇退笑纷纷谁似新安别驾门掩青山无客到昼卧桃花鬃马报国丹心流年白髪洗尽功名想道旁惆怅贤哉又见疏广况有九袠慈亲琼花开处日暖扶鸠杖烨烨谢庭兰玉茁都是清朝卿相富贵归休政如饮酒不醉仍留量扬州骑鹤月明恍在天上

白云集卷四

●钦定四库全书

白云集卷五

（明）唐桂芳 撰

○序

黄季伦诗序

番阳黄君季伦往留北燕慎其言行不自表襮与余往还情谊甚笃及同事史馆以修写恩授校官南去将行始岀所为诗读之爱其风神超逸而有幽闲之趣既别五年而汝颍乱作南北阻絶不相闻又十有九年季伦以避地邻境深山始还乡郡知予抵金陵亟赋诗二章以志喜又得所制古今体诗一编乡所见者则不在是其思致深逺词语简丽蔼然古人之风旨至于或美或刺或悲或喜皆足以増伦纪之重备论录之遗用心之苦寥寥千载必有知吾季伦者闻徽宣间有髙山焉与君同姓三十六峰之胜岩壑杳邃君数往来栖息时时见诸歌咏请以是编藏于其间期与兹山相为无穷则余之志也

题江湖寓藳序

予于诗文非所能也非所好也毎狥世俗强为之虽未敢度长絜大诸公间今日劬心焦思或为适意明日读之辄悒悒不自喜窃疑于是间以语人人不我告也师山郑先生闻之曰固资质之髙学问之进识见终未定也大抵古人文章二十左右气格已定后见文公语类其说亦然予今欲求先生以较利病先生不幸死矣殆欲辞让众且妄推之矣程生出予江湖寓稿二帙犹记己卯夏郡牧邑长以茂异举明年例阁不报遂买舟下严濑泛浙湍吊虎丘摩金山宿留建业御史复荐以教官需次崈安以故醉采石遡扬子江登大小两孤山窥番阳湖又憩武夷三山直泊南海凡欢欣悲戚郁郁不平必于诗文焉发之呜呼天下承平警急不闻鸡犬万里不事糇粮若家居然壬辰以来在在烽火流离转徙出门有碍欲如曩时留连光景模写物状何可得哉诗文自己卯迄于己丑具存编录壬辰己亥七八载不复收拾予于诗文非所好亦非所能也特以白头衰老而学识之无成也并书以识其愧生名华字徳逺尝受学于予云

送万元信知江淮序

人才之在天下未尝一日无也当其世治英雄隠于草莽白昼坐睡介胄而生虮虱焉及乎溃乱勇者逞其力智者献其谋进退迟速具有成筭初非临事拟议取验于顷刻间也大丞相统兵下江南万公元信在行阵中矫矫以智勇称明年开行省公以刀笔筐箧赞襄省事丞相贤之又明年枢宻行院迁置兴安丞相以非公不可则使之与佥院邓公上下其论丞相益贤之赐织金纹一端今年江淮知府缺治状丞相秩三品俾公往践其任诹日趣装予偕龎眉父老并山泽之夫提携偻伛素不识城市者数百人拥马首执别酒予扬言于众曰若知公之为政乎军旅劻勷易于暴横公严之以律令申之以威武生擒死杀曲当其罪由是军中吐舌相戒曰不敢令公知晨门西南邻盗压境凡出入异号以杜奸细每遇亢旱斋祓谒虔用祈响应民有不平侃侃控愬必假颜色尽摅底里如夏税征丝非其土产公为转闻行省得折米为便官廨修饬重建大成殿两庑下至衣甲鲜明炮矢积蓄未容殚述也父老拜公乃下马拜呜呼丞相用人之秋文武彬彬抡才授职可谓无愧矣公先省而后院移所以治省者治院求内而不治可乎今先院而后郡移所以治院者治郡求外而不治可乎于此益叹丞相知人之明而公克膺是选也公廉洁自将尤长于诗予获登龙门有一日之雅于其去也故不得不叙其端云

赠汪徳玄序

我大丞相吴国公天纵之资恢复疆土不五年奄有东南列郡辛丑冬十月提兵声讨破九江湖湘间望风奔溃以故陈友谅瑟缩若孤■〈犭屯〉然虽然人才国家根柢内卫外捍折冲万里未尝标文武为两途我国公发诸梦寐惟恐人才求而弗获先是行省责守令例举所知一人休宁左万戸汪徳玄出殿祈门境上程知县廉知其能遂上荐剡无何符召畀以牧民之职徳玄诹日撰行丐一言为赠予曰子前日之戍乡邑栁营肃清月满弓弦不闻喘息声白日坐堂上老校数辈扪虱嗜睡不肯下村畽受私遗间有持酒浆至者揺手辞今舍矛槊而事笔砚弃军垒以莅民部钱粟委积讼牒旁午世之守令六事必以辟田野増戸口均赋役为治之端其兴学简讼屏慝为治之验昧者遭疮痍之秋下车率不加意辄于男庠公馆悉华而新之民力未苏而已就敝可胜慨哉徳玄胄出忠烈王幼从缙绅先生游类知治体鲍伯原父子儒林之良咸歌之唐仲又序之是年日南至也

紫阳读书圗序

紫阳山距城可里许其髙不踰数百仭溪水澎湃即其下又有石梁嶫焉吏部朱公尉尤溪而家建上于桑梓未尝不拳拳寄意扁曰紫阳书堂文公先生赘壻刘公屏山之门在崇安五夫里构楼用紫阳为题是山因人而重咺赫传天下殆与鲁鳬绎相埒岂偶然哉同里朱全智字士良其太祖亨叔暨其太伯祖可大太叔祖君实皆齿徳为先辈行考其谱牒放逸殆同出于吏部之源委也一日诣予请曰全智幼失所天累世业儒偃蹇万状不能读父之书长而外家姚氏活人之术■〈口父〉咀参苓之味久矣相台杨君鉴泉绘紫阳读书圗将游四方以干名文辞者子缔交祖父间颇知颠末幸勿恡一语予曰孔子道统之传未始不本于三皇后世医家者流例祀三皇儒者不与岂设教之本然哉儒者易书诗记春秋谓之经医者难经素问亦谓之经玩其词旨类先秦文章然儒医虽殊科仁慈恻怛俱欲济世难经素问士良究之详矣五经往古已验之良方士良其益求之哉文公于五经羣书靡不研精下至参同契尚托邹忻以发其秘独于医阙焉不讲何欤偶寓京见异国使购戎王子方知杜诗中万里戎王子乃药名也药未易识也如此耶士良欲游四方儒林之秀彬彬脱颕必为士良刮目行哉行哉

黄宪佥槐塘倡酬诗序

大丞相位冢宰之明年重念大江之南地广物众非一耳目之可尽也于是黄公徳芳由行省照磨擢为提刑按察司佥事扬清激浊克称厥职冬十月俾公行郡兴安兴安在万山中壬辰以来数罹溃乱呻吟者未苏疮痍者未起民之重困莫若是之为甚寨米之狼戾造作之杂沓吏胥之贪猥亦莫若是之为甚公即斥土吏禁寨米之过征罢造作之不急者有税佣役禄食之家谓之徒御又令下某某相率鸠工以纾造作之费公犹以为未也休沐自临溪门出上灵山过稠墅憇于槐塘之阴赋七言近体一解登进父老殷懃问劳民咸感泣争持酒肉以献公不受民益喜呜呼大丞相膺君眷之隆任方面之重驰驱干戈初为民也公清白自持孳孳莅政将恐有负于大丞相之属望者孰不谓之贤哉虽然槐塘稠墅为乡丞相程先生提刑汪先生之故里俱以诗书起家而显官又相先后至今遗风余韵尚不冺絶惟大丞相开天辟地未容多逊而公之严霜烈日英誉赫赫岂不可踵提刑公之芳躅者哉异时人读其诗想其风采而曰是两提刑之过化也顾不伟欤顾不伟欤予退老槐塘适覩兹事从而叙之诸君歌咏又从而和之时庚子日南至也

送程宪佥序

予家世学诗毎诵皇皇者华知君遣乎使臣之为君使者各尽其道也后世君臣未尽其道上下之情不通所以胥失之矣合淝程公以儒起家初圣上龙兴潜渊渡河以宅帝位公用荐者言遂为中书省都事謇谔有骨鲠风时国公开省南服英誉洋溢贷以自助擢为执法谏议官朝夕匡弼不肯少褫之六年特授提刑按察司佥事明年行郡兴安值干戈劻勷之秋与民更始不棘不阿不忍擿之以事暇日谒夫子庙过紫阳精舍瞻仰文公久之予方以紫阳祠吏告老从容语曰学校之兴书声不闻虚文耳呜呼刘项交战鲁犹弦歌不絶故曰曲阜圣人之教也况今紫阳即鲁之曲阜也学校废子衿作岂无倚席不讲之羞世之俗吏但欲华尔宫以规俎豆之地殆未知为教者可胜慨哉公字嘉贞瑰文杰句冔冔儒者也予序论古今遣使之道以为公渎亦欲上下之情通然后为治之善也诗凡若干首于是唐仲推其意序之

赠张子荣序予

尝披阅朱蔡二先生地理圗以昆仑为祖泰华为按黄河为带以故蟺蜿扶舆磅礴郁积之气聚于中州为帝王为圣贤为文武勲业之士遐陬僻壤阳徳炳灵不为伟人独为金珠犀象玳瑁瓌异之物栁子谓楚之南少人多石其固然欤予因推之天下奚翅是也千里之封疆百里之城郭必山川盘旋风气融结而识者营室埋葬随地而有者亦一物一太极之义也虽然至竒者易曰龙血玄黄曰日中见斗曰载鬼一车众人不以为诬君子不以为恠有其象也非其实也今挟青囊经曰如鸾如凤如狮如虎如铃如铎如矛如戟如仙如释如侍女如将军百态千状有其象无其实可乎休宁张子荣氏自幼嗜山水长専地理名家每当山动水静处必注目凝想以山本静也动然后生水本动也静然后生走江西妙得頼布衣杨救贫之术其支分脉络具在胸次归而大家舆致无虚日某吉某凶歴歴取验不爽壬寅春君过藤原拜先君墓下退而憇孝思堂读予祭先君文喜曰是不为世俗之作必吾仲实也间托程志亨以序为请予曰谈天文者测诸天论地理者稽诸地古先嚞人口授指画备载诸书非徒臆说而已也世之人但见山水辄以愚管裁宜其不能宻探阃奥速罹祸患终其身不悟也琐尾之辈又从附和牢不可破岂不重可惜哉予铨次其旨庶知子荣有在此而不在彼也是年五月五日唐仲序之

潇湘八景圗序

天下奇山水以八景称者多矣未有如潇湘盛传于世何也必其地之胜得其人之胜又必其人之胜得其诗之胜然后三者相资地与人人与诗聫辉并着其传于世也较然不诬矣吾乡先达方史君万里博学重望前无古人登岳阳楼见诗满壁史君左题子美诗曰吴楚东南坼乾坤日夜浮右署浩然诗曰气蒸云梦泽波撼岳阳城自后游者阁笔信地胜人不可不胜人胜诗不可不胜也予童丱时手录施公必达八景诗音韵铿鍧神思飒爽有超然拔俗之想寳蓄之不肯轻以示人及长江湖士夫间莫不口诵诗之胜不蕲人传而人自不容于不传也河间丁公子东蚤岁上春官为名进士歴任融显无何擢郡从事洁己莅人百务就理公退食一室重念二十年余征■〈舟风〉缥缈经过鸥沙鴈渚秋风夕照不知几矣且喜且愕如发梦寐乃命婺源胡贯道画潇湘八景装为大轴而使唐仲叙之仲考汉广之诗十三国风始于周南盖诗之祖也诗之后有骚屈原楚大夫而湘又骚之窟宅也论近体不本于周南不稽于楚骚可乎公以江汉之诗冠于羣经以绣衣之赋魁于多士安知前日之进士不为暴胜之之御史乎今日之从事不为必达之宰辅乎公其静俟之

送俞子常举教官序

古之为教皆适实用后之为教类涉虚文所以风俗人心殆不古若也论者以孔子申明教条为师万世原其始祖契教人伦夫子亦曰某殷人也然当时伯夷之典礼夔之典乐皋陶之明刑莫非教也隋唐以来词章取士寖失古法宋元设科明经而宋署题破碎经文各务己意而侮圣言尤甚元于四书五经疑义之外杂以古赋未免词章旧习圣朝武定区宇廷臣建言学校置礼乐书律两科用式诸生睿衷独断巍然超轶徃古以成一代之制匪虚文乃迩乎实用也洪武二年冬省部符下郡县各举教官以应诏旨三年冬歙县令程承事遴选多士之贤而获俞君焉君名彝字子常劬书邃理三十年前以诗魁黉序比来太守王公胡公例加荐剡子常坚卧岩壑一不屑意承事币帛将诚勇于一出予谓子常学殖之富而当年齿之壮以明良之时而际风云之会其出也孰御噫伊尹之于莘野葛亮之于南阳其出着诸勲业规求成笇于胸臆非学焉而后臣之之比也何幸圣君规摹挺立文风丕变有君在上那忍负之哉礼乐须人而行吾于子常注目以俟仲冬紫阳唐仲实序以送之

送时县丞序

金陵时君习之以歙县丞解篆百姓感泣咸推其贤或叹息以为不忍别一日太守王公召予公庭之次而曰时在金陵时雅与子善曷不以我故盛其文辞以送之予曰唐人有言歙大州刺史尊官今一州五县与夫属吏百执事皆刺史之所统理为属吏三年而刺史考其最必着之文辞以宠嘉之所以见邦侯公议之所自出又将待上之考信而显擢之非托诸空言而已也噫激昻砥砺之道孰加于是初习之来任也当劻勷淆乱之秋赋税万端虽爬搔喘息有不暇给君谦以处已和以御物不形之怒詈不施之笞挞民俱以君之心为心而不敢萌欺罔懈怠以累君政者君凡两任牧民始主南陵簿载调歙县丞南陵山水巨丽而歙以大好称君虽美官清贫确守于田园不长尺寸其志为养亲而仕退食于家抱穉孙拥膝下或杖屦出入巷陌间人望之曰县丞父也盖不荣君之美官而慕君之孝养云虽然五载一巡守羣后四朝奏言试功未尝不限以五年也后世官以三年为满然其中父子相继有之许民借留有之一言悟主超迁越转有之习之佐歙三年在南陵可六载两邑之人东南接境欣戚相闗劳问不絶异日桐乡民爱我将于此而征之乎太守前席曰子之言悉矣遂书之

伯礼雨笠圗序

事有适于当然则人以为常出于偶然则人以为怪夫衣冠所以定贵贱也衣裘而缓带公子之常也披蓑而戴笠野人之常也茍轻裘带而慕蓑笠不以为恠欤然常人以为恠者君子以为髙也至正十年夏五予僦屋三槐山中效龎徳公故事不入城府者几屡月伯礼日日语人曰唐先生闽南归明年句容杜氏厚聘先生以不获终养辞今先生不幸二亲继逝情懐于邑自弃于山中吾徒其可不往顾焉时骤雨淋漓溪流澎湃顷刻寻丈许十有一日沙壅水缩晴曦穿漏于是伯礼要吴君裕卿潘君信卿周君彦明四人与俱山中予洒扫树阴具瓜果酒三行上马去无何信卿寓书以伯礼冲雨假农家一笠以自戴市人笑曰伯礼万戸侯家公子也颜容白皙须眉如画轻裘带而反慕野人之为者何耶洪舜民貌为圗朱侯克用为引首伯礼皆不与知也予闻之曰学者稍知内外之辨则内重而外轻矣伯礼读书嗜古雍容揖让其诗思闳富典雅虽儒生素习所不逮故缓带而衣裘可也戴笠而披蓑亦可也曾何足为耻适足以为髙也世之人栀貌蜡言粉泽态度笑而恠之也固宜或者曰东坡谪儋耳遇雨蓑笠人笑犬吠坡曰笑所恠也吠所恠也伯礼放而为之欤予曰坡以大才不偶于世流离放逐殆欲托野人姓名而不可得伯礼以沙卜珠之胄遭际文明之时事有出于偶然而人笑之亦偶然耳初何容心耶朱侯名士能古文其为引首者不知与予合耶姑为说以寄之诗凡若干首

赠陈生自新序

仲素有志科举之习我先君该博声号于人学者云至故幼而为之耳熟者过庭之训先君之意惓惓也当时陈定宇先生经学鸣乡里其于文字未尝轻许可先君命仲拜之先生不以童子无知复之曰甫年十五有此作尤可嘉赏想求益不求谀也呜呼离乱死生忧愁抑郁髪之黑者化而颁白齿之牢者变而动揺精神坚悍忽而凋败事物强记就而遗忘者多矣安得不老耶呜呼生死离乱上下数十余年虽欲有绍先君而无愧先师志尚存力不逮日薄西山惸惸照影欲得先师后人相与倾写懐抱用慰畴昔岂不为之欣然者哉自新先生之孙也今春携琴剑客授郑翰林家翰林以节死而弟希贡不幸相继病死自新攻苦食淡安于岑寂操觚弄翰六尺之孤日夜相与磨砻溉灌以期有成今岁晏罢讲归且乞一言以赠予曰道在天地间人有彼我而道无彼我曩先生教我者道也今欲告于子者非分我之所有亦因子所有而进之也然则何以语子先生裒注九经具在子归而求之有余师矣犹记编修杨公何弘以诗显髙弟平章喀喇公子山得杨公之学而益显编修殁平章尽以家学传其子遵道凡经指画口讲悉有法度可观平章之力也仲委靡困踣言不能取信于世姑述其反复如此者又以叹仲之老也是为序

学易正言序

张子曰两不立则一不可见天地间对待流行所谓画前之易也上古伏羲画一奇以象阳画一偶以象阴有画无辞而至理已着文王周公孔子之书所以明是道也六经厄于秦易以卜筮独存今观分章析句错简参差汉儒之过也専门训诂守其师说汉儒之功也有识之士知取舎之所宜斯其善矣程子之传真知实践揆于易为实效朱子本义崇尚卜筮稽诸经而有征甚矣易义之不可以一例求也然说卦如干为马坤为牛之类若是其详则舍卦象明易奚可哉近世吴幼清氏编摩成书纤悉不遗易之道庶几乎无遗蕴矣婺源汪强彦中其字也沉潜是书十年义例设有未悟阖戸思之上而太极圗书下而彖繋凡例又下而有九师暨诸家注凡有闗于四圣人之易者具注成说凡三十篇名曰学易正言既成请题其书之首予曰闭戸造车出门合辙城门之轨两马之力欤贵其辙之同不贵其迹之异也夫易自竒偶而八卦成圣人各有所寓象孔子曰易者象也茍舍象言易弃卦求辞则人自为易家自为书不期于异而易自异况求其能自致哉彦中择精语详笃于自信谓之出门合辙取其同而略其异理当无二也予早受先人庭训窃尝从事是经颇观汉魏以来注疏家年逾七旬目盲益甚尚愧观象玩辞观变玩占之未工也安得闻彦中成说而致思焉

紫阳书院开讲序

我文公先生倡道东南明伊洛以绍洙泗谈者以人品不在孟子下信哉斯言也上世家歙之黄墩其父吏部韦斋公尉尤溪而先生生构楼在崇安五夫里扁曰紫阳示不忘本也况歙为桑梓之邦衣冠文物流风遗泽尚可征哉初书院据城南溪浒上紫阳之山巍然傃峙洪涛蚀啮三迁于南阜不幸壬辰夏毁而殱焉龙凤六年庚子冬佥宪黄公行部予始圗移建东门外于是知府魏公均祥县丞胡君子微以翼以辅以会于有成辛丑冬指挥王公妙龄秀发以文武才膺宠任来殿斯境壬寅四月朔舎菜文公退坐西庑下诸生拜揖讲说四书又命题赋诗已予面叹曰卫灵公问陈孔子辞以学俎豆而未及于军旅军旅与俎豆固殊涂哉公于军旅中轻裘缓带恂恂恭逊实躭吟劬书双钩作方尺字遒劲可喜出而上马示可用铠仗鲜明号令严肃虽古名将未能伯仲之盖由质之髙学之笃不拘牵常筭推赤心置人腹中所以优游文武两间如此虽然上之所慕下之所表式者也国朝所附城郭未尝不先务于学三老堂以佚老毓才于博士院公抵歙也斥奸偷用贤良平赋税惓惓以兴学为务其贤而有道是能承流宣化者欤予于设讲之初论次其事以显颂之自程和贵以下得诗若干解唐仲序

重刋溪南吴氏族谱序

古者大宗之法施于有禄之家则可无禄者异于是犹幸谱系以厘其亲疏明其长幼谱所以有功世教不为无助矣按史传泰伯周太王长子与弟仲雍俱有让徳同奔荆蛮以避季歴号曰勾吴泰伯卒而仲雍立今之谱系自仲雍始长沙王芮为番阳令号番君子孙散处饶歙歙之有子孙又自长沙王始也一日寿祖以溪南谱用干一言以弁其首谱托始于宣义公讳光九代讳翼之兄弟六人赀雄东南以乐善称讳振之后独以贵显曽孙讳遇辰其子讳夣炎在前元时任铜陵县丞婺源州同知乃老以故遇辰得赠府判孙讳万里贵池县尹致事徽州路府判而寿祖于光才十有八世云呜呼泰伯遽舎豳岐出奔荆蛮可谓弱矣夫弱者强盛之本让者天下之美徳宜其瓜瓞菶菶久而不替天之阴厚泰伯多矣韩文公于徐偃王庙碑有云秦杰以■〈真真〉徐由逊绵徐区区僣窃苗裔尚尔繁衍况泰伯之为至徳者哉其不可同年语矣谱有乡相吉国公序不翅拱璧母鲁国夫人配周国夫人皆吴氏其族贵可见寿祖骎骎好礼知以谱为重且将锲梓欲永其传安得以大宗之法与之商确也

文公生日祭礼序

大贤生于其乡殁于其乡祭于其乡所谓乡先生者也是故锺崧岳甫申生祷泰山孔子生泉趵突二程生井紫气文公生神人之生异于常人其有以夫文公本歙人八世祖讳环由黄墩迁于婺源为婺源人其考讳松字乔年号韦斋尉尤溪文公生于闽韦斋以文公托孤刘屏山而赘壻焉遂闻师友渊源遡而上之杨龟山程伊川之髙弟故曰吾道南矣仲忝教崇安穿岩凿壑土名五夫里有文公之甥馆至于武夷之易室考亭之书院雷填昼暝大贤不作未始不三致意焉乃洪武十一年九月既望恭遇齐国文公降诞之辰歙县知县陈侯则威主簿王惟义用蒇祀典先期祠宇汛扫斋戒洁蠲翌日东方未明炳烛煌煌牲殽肥腯襟佩济跄公虽闽南有感斯格恍兮惚兮精魂靡测侯也初献载拜载兴簿也次升凛凛祗承彻俎设燕讲堂不侈不黩徳将无醉香浮醽醁间歌鹿鸣琅琅厥音斯文之寿侯其克膺仲叶拱而进曰昔崇安乡贤祠其祭文公上而韦斋则考也屏山则外舅也道之所寓不越彝伦纲常之间今紫阳専祠倘原其所自缔构数楹妥灵韦斋推其父族又推其母族外祖父母祝氏之墓相望伊迩一事之举众善之集岂不伟欤况侯川渟海滀之学问称名进士秋霜烈日之政治任邑大夫他时与韩思轩魏靖斋并传于世不亦可乎予特书之乐与天下道也唐仲序

移建师山书院引

师山书院者隠士郑子美先生讲学之地也初贞白先生任太平之弦歌乡巡检而先生始生祥光满室识者以为异比长读书祥符寺南山观振拔自励期以显融年三十余壮游燕赵挈所作古文谒见翰林诸公虞公邵庵欧阳公圭斋揭公曼硕咸咨嗟奬借互相推挽未肯就竟南归晚年学者日众卜筑于师山中书省颜曰师山书院至正末大臣敷奏天子授以奉议大夫翰林待制驰使来召皇太子侑以尚尊织文先生病辞壬辰俶扰土崩瓦解丁酉徽州遂入职方氏卫国邓公命先生拜于庭出言慷慨公优容之明日以节死事具载元史一日裔孙以孝曰师山荆棘纵横樵牧蹂践不能起废郑村有令君祠隙地坦夷未若移建数椽庶几存羊之意乡人汪自铭议已克合先生以为何如予曩时闽南会乌克逊公干除平江郡守隠士杜青碧先生属曰范文正公书院未立非阙典欤后公除不果列诸学官子孙之贤如静翁寛厚长者春秋祭祀牲牢肥腯有司百官盏斚进退不啻师弟子郑氏子孙之贤岂无轻财重义以相劝者乎余虽老尚堪秉笔以记洪武十三年冬十月日里人唐仲书

兰溪渔者序

古人之生弧矢所以志四方也后世之制必待四十而始仕焉其仕者劳心服役往往有不遇之叹其老而休也有可隠之时无可隠之资有可隠之资无可隠之地如之何则可故曰吏隠者吏以集其事隠以全其髙优游乎两端可也从子伯和浮湛江湖三十余禩矣壬辰之乱复归乡里有司以名荐于吏部得铨湖官鱼味之美莫踰于丙穴大而岳阳洞庭小而兰溪鱼族之所聚也结茅溪上俎有蟹匡壶有酒浆有书可读有棋可奕氤氲郁勃兰香满室自以为居官廉慎凛凛位卑而禄薄位卑则易称禄薄则易守取于人者有限输于公者无穷商贾辐辏税额荐増恢恢然有用之才矣乃号之曰兰溪渔者其陆龟蒙之徒欤其张志和之俦欤或疑其非仕则气愉而貌充非隠则迹近而趣逺予曰蕴珍抱竒者将候其未仕而摅幽发粹者将讶其已隠处寂寞而不忘城市人之所同处纷拏而不忘山林已之所独通显晦周于四隅拘出处滞于一节谓之隠而仕可也谓之仕而隠亦可也第想伯和之为人唫诗操论豪爽英俊其视九点齐州一杯沧海则兰溪不啻几格间一砚池耳与王右军墨沼洼然泓然果有似乎临池则尽黑无恠诸从孙之善书也借曰桃花浪暖之可钓苹华雨湿之可罾秋风之可脍夜雪之可义特小试耳其名有成人民采地岂可量哉

送令狐县尹后序

梅花天下至清也浓霜虐雪不足以改其操茅檐玉堂不足以易其心谈者谓林和靖咏梅诸作不若暗香疎影之句暗香踈影涉于虚幻必托水月而后见其妙此诗家传神法也西蜀令狐公邃于儒而敏于政在尹三年民和俗孚歙号大治公翛然无事营度口吻以梅为咏者将百首其视和靖搜罗上下殆无余蕴非特梅为知己抑且为和靖之忠臣矣初公筮仕职当授郡博士而吏部缪増以年论其实公不应致事致事者困于常调也部使者不察人之贤否荐扬之举留之为民者反眷眷于攀辕卧辙之际若有不忍释者予乃扬言曰四十强仕七十致事古之制也今仕者未必待于四十而致仕必待于七十何也仕不待四十固为可悲七十而限于致事此廉耻所系保全之道也汉贾谊年少即拜中大夫未尝铨次以年如冯唐辈白首为郎终身不遇又何不致其事而去也考之丞相致事自韦贤始太傅疏广散金置酒归荣乡里则前乎此必未有贤如广受者矣设使有之史何载之勤也呜呼审于用人固非一端优于才者欲骤进之老于政者欲固留之皆不可常调拘也而韩愈氏亦曰孔戣年纔七十筋力耳目未觉衰老不宜茍顺其求留以自助此不可常调拘者益较然矣今之郡县未必少此邑也守令未必踰于公也尸位素餐十常八九部使者不能察其实为民者不能遂其请安得不重去思哉虽然公洁白自将梅为知己玉堂清致已有其兆翰林黄公晋卿尝告老矣圣主不容其去秩以文字优游之地公之往也岂无援今之例为公召耶则梅花百咏盛传于时又可贺公之遇也是为后序

送万都司赴行省序

佥院邓公恢复兴安之明年万公元信以丞相命叅谋幕下庶务丛脞日不暇给公谈笑治之若发受栉小大不紊若镜照物妍媸不遗由是人和政孚百废具举又明年丞相赐织纹一端以旌其勤今年锋车宠召将还行省百姓咨嗟怨讹咸以为不当去予曰丞相控制方面凡甲兵之利钝钱榖之多寡山川之险夷官吏之殿最岂无以鱼目之混真珷玞之乱璞者哉丞相按临于上百官效职于下惟恐纤悉之难知幽暗之易昧也公之至也必曰某也贤擢而用之某也愚屏而黜之则丞相聪明日滋而天下能事毕矣虽然如公之才剸繁治剧如公之徳廉顽立懦文兼制作武并威严亦可以无愧矣思之丞相梦寐求贤彬彬左右初为民也今而攀留眷恋如昔人借冦恂之义不欲舍去者丞相亦未容遽夺之也尔民无戚戚于是望尘而拜俟公于上东门外未晚也退而唐某推其意以为送行序

蔡齐贤桃洞遗音序

古之瑰辞绮语嵬目澒耳足以传世必得其人然后得其地得其地然后得其诗岂偶然哉南阳蔡君省字齐贤幼侍其尊人宦游江南至武陵嗜其山川竒峭卜居桃花流水间古辟秦洞也予尝以桃源之说由陶渊明始寄迹诡异较武夷籛铿之裔俱辟秦暴后遂以神仙目之渊明赋咏继有韩退之王介甫诸作率夸妍俪美以振耀腾踔未遑蹴其境如君之为者索之彷佛不若接之亲切也君之诗岂特移居桃洞法度缜宻细润可嘉其豫章八景清新秀拔其江山万里圗浩汗奔放其荡子吟白纻词采莲曲杂诗十解渊然而深幽然而光逸而不肆哀而不怨古之拟物托兴往往近是虽然古诗自圣人删后世运愈降而诗愈下吾乡朱子人品道学不在孟氏下胡邦衡早以诗人荐宋季虚谷方史君上下千百年创为格髙格卑之论而评诗之旨定其格卑者为四灵江湖之习委靡纤弱脂韦蒲苇不古而发也君足迹浸广而诗弩进尤当治择而不茍求其初得武陵山川之趣弘多所谓类有一分仙气者非耶君侨新安甚久予退老山中雅知姓名而不获一识昨入城府君又趣装方颉颃衿佩而离别嗣之安得不使人动千里之思耶噫金陵帝王州昔谪仙登凤凰台石刻犹存今兵燹之余曽无缺蚀否君之往也能诗酒量鲸吸会有金陵捉酒星幸勿曰长安市上酒家眠天子呼来不上船君笑予亦笑乃纂其言以为桃洞遗音序

洪氏宗谱序

洪为歙之着姓其先出共工氏世家河内共城战国时避仇者以上世治水有功遂加水为洪至两汉时徙炖煌裔孙仕东晋又自炖煌徙淮阳下邳经纶公仕唐自下邳迁古歙之婺源越十六世而徙洪源今为洪源人子孙蕃盛至数千指咸习诗书敦礼让登名仕版者相望至国朝有以耆徳称洪厓老人者虑支裔之涣散谱牒之残阙遂据亲疎重加厘正名之曰水木根源盖将以警族人使之咸知自勉也上古之世教化易行风俗淳厚虽由上之治隆其亦在下者各知亲其所亲敦睦之风隆维持之具存而致然也是以君子之善睦族者恒以谱牒为先务夫始焉一身之所出末焉散而为千百身始焉同居共爨而食庆吊欣戚之相闗取舎好恶之同趣末焉散而离井以耕异邑而处近数百里逺而数千里邈然若秦人视越人之肥瘠茍不清谱牒以明之其流不至于相残者不止以故欲宗族之相亲而不至于相残必先示其身之所自出使之熟观注视之顷森然孝敬之心生沛然亲睦之情笃行一不义惟恐吾宗人闻之见黜履一非道恐玷吾之宗族不足以光前人使天下之人皆若此则比屋之封岂难见哉惟其支离涣散至于疎薄鬬阋而卒无以匡维之然后民俗愈偷人情愈丧矣今洪厓老人请予发端予故为一言之非特为洪氏告且将以为天下之宗未合者告也

江东行卷序

江东为郡有六兴安风俗最醇懿其人薄于啬养而勤于耕耨竒峯秀壑往往载诸典籍公卿大夫士甚爱而游焉曩踈斋卢先生使节江东按临是邦缙绅之徒日与哦诗饮酒颇不事事不知咨诹采访百年积弊立变俄顷至今诗章刻石不翅堕泪日者雪林佥宪公以北庭贵胄南台寓公而任纲纪耳目之责骢马是来风霜凛凛无不摧折所至汛扫焚香湔祓百虑或草书奕棋画为兰木竹石又工为五七言诗率清新俊伟间示予江东行卷且曰子与我故雅宜序之予歴观古今人品时与位相称则事业文章可以并传房杜不见于文章刘柳不着于事业其故何哉位与时有遇不遇文章事业有能不能俯仰古今冥契寤叹公与疎斋先生俱任风纪而卢始以谈棋遇知圣主号为国手公之黒白较卢髙一着卢之诗公五七言不相上下公之草书类羲献卢病黄凌兢差不及画与不畵弗论也呜呼时与位相称事业与文章并传舎二公其何以耶兴安莅州县惟歙赋税倍蓰始由陶雅妄増以媚杨行宻遗毒至今未改因读公行卷以踈斋善政为公劝者寥寥数十年间仅有两绣衣为兴安山水出色也诗凡如干首

赠郑碧岩序

盈天地皆山也山之脉络水之支派皆始于昆仑故中州笃生异人闽蜀之山天地之气于是焉穷罕锺于人而物多瑰竒吴越之山天地之气于是焉薄或锺于人而俗多任务巧歙山之雄曰天都赑屃镵削三十有六如澄心堂之纸李廷珪之墨名絶当世其文章行义类不乏人近师山郑翰林以节死亦可谓钟山水之雄矣翰林从孙椿以碧岩两大字来谒予犹记至正初自金陵归大篇短章已为品题奈昆炎海变词翰放失之余欲用覃厥思以偿夙昔之愿十年来目力昏昧顾予潦倒而椿鬓颁白椿请益勤讵敢以肤说辞山之崔嵬其形也山之黝碧其色也岂颓然兀然而已其中虚所以山泽通气生毓不息人之心虚酬酢万变神明出焉椿善画肖人状貌与鬼神态度尝以鬼神处幽随意想象尚可儗似人之大小妍媸嬉笑怒詈必于画发之一遇之顷睢盱惊悸子弟不识其父兄奴隶不知其为主者有矣椿每臝衣盘礴心匠经营若人若鬼物忽涌笔下就而圗之畧加点染已逼真矣噫承蜩弄丸同于机妙解牛贯虱极于精诣唐艺文志装潢即今之裱褙也欧阳公曰唐人蔵书例作卷轴椿涤渝补敝畧无糊迹卷舒妥帖易于把玩其能大类是虽然郑虔以诗字与画谓之三絶椿家于歙曽客吴越间惜不从事于诗字仅以画名晚节慕先生长者游拳拳以斯文为请犹有翰林之遗训在

送魏君祥序

循吏不传久矣传循吏者曰所居民化所去见思初不在赫赫然惊世而骇俗也寿阳魏公君祥擢为行省管勾明年拜为兴安府知府公单舸只仆诹日之官于时兴安自焚溺中出茍论法以绳束之棰楚之则乱从而易生于是斥去一切苛峻暴虐务存大体白日坐堂上吏胥鴈鹜行以进公慎容止寡言笑有交讼者擿隠见情咸以不寃或作城壕必坚必深定赋税必均揉木筈竹镞羽范金为军需必备具输麦米干曝免虫豸患董机局纁染织纴无纰缪丝颣造府廨官庾颇壮丽为文公祠塐师弟子以翼孔道又不丰饮馔私馈送以借誉过客退而返闗翛然浑不类二千石家土著豪右未尝留一迹尝曰凡造作科征惟上命是遵是谨不妄生毫髪事以累吾民此公之政公之心也瓜及侍吏江某等愿丐文纪成迹予曰西汉循吏六人东汉十有二人考其善政多或数事少或一二事而已若公者弗棘弗阿务存大体亦庶几循吏矣予以紫阳祠吏受知最深公秩满予乃老故不辞而序録之

送程仲庸序

予家蔵书万卷壬辰淆乱斯文濵于灭虽邻里故旧无一存者思之往昔借书互读何可得也独王无功传黙记于心于是缮写屋壁程仲庸别予隠居诘之曰绩为人性简傲不喜拜揖又沉酗不任事先生何恋慕之深耶予曰自古贤达不得志未尝不餔餟糟醨以自放焉者也观所谓凤不憎山栖龙不羞泥蟠君子茍洁以罹患避秽以养精非有道而然欤予毎入城伏谒一斋幙府寛然长者政勤事理声号于士大夫口退而与仲庸揖让姿相玉雪雅称其家督仲庸非干蛊抱恙日偶客奕棋黒白一二局予性嗜酒不识棋局仲庸知其故例设杯勺予不辞谢剧谈古今豪吟上下遂以为常未几幕府秩满将调京口仲庸孝行懿美已具载爱日轩记予方资仲庸以自老今江山千里得不使人重惆怅耶仲庸刚制于予不甚类然援邴原故事临歧数斗兀兀而别

送胡子微序

予江湖散人也性懒拙不入城府时人乐软熟语辄见戒门絶戊戌春邂逅会胡君子微徒跣千里雅不好骑马方以篮舆舁母夫人任兴安府歙县丞予问曰君之才髙可以毗省府赞台幙一官局促奚县丞为君曰仕无大小顾施设何如尔昔毛义捧檄为亲屈吾去家千里遭时不竞茍无禄以养亲是徒死无益也然仕矣茍不清慎自将秽徳腥闻不特辱已又贻亲忧于是翕翕以寡特称每当聴讼吏胥环堂上下旁午甚君坐吏胥畏缩翛然无事或传清啸声必吾胡君也其班赋税辑军需造府廨皆未足为君书以贰令单出已见创紫阳书院塐文公师弟子像风化所繋尤可书也秩满升镇江府丹阳县令大夫士各赋古乐府一首俾予序之予以人之别也喜者顿足怒者囓齿情之不可已也如是今君之别也推其贤惜其往民截桥拥道留君以间乃得去盖君事亲孝则人之观感亦如君之敬其亲者而敬君也新安秦汉为黟歙二县汉末别于丹阳以为郡君之丞歙古丹阳之附庸也天下名偶符合丞属丹阳而知丹阳事机岂偶然哉郁乎其相扶焕乎其相映新安咏之于前京口继之于后吾知君之才羽仪于天朝也不逺矣大夫士倾壶歌诗退唐仲推其意为之序云

赠郭彦仁序

春秋时晋饥秦输之以粟秦饥晋遏之以籴君子于是乎以秦为有徳矣睦与歙东西州犬牙相制殆非秦晋比也有歙不得睦则无以窥婺女而下浙东有婺不得歙则无以泝番湖而上江西故包含周徧不可以彼此论也己亥夏睦以军饷乏絶行枢宻院申闻行省行省验其籍之所入割麦若干斛俾歙甿舟送于睦着为令庚子如之壬寅又如之呜呼以睦距歙为滩三百六十以数计之滩髙一丈几三百六十丈许迂回诘曲势若登天篙工挽舟稍与石遇辄破碎沦溺不可救茍侥幸无事则酾酒交贺矧漕运之重往来之殷者哉太守郭公彦仁知其然劳来掬于言辞慈祥揺于颜面输成之际校其斛平其槩不丰不啬公私两便归而歙父兄啧啧称颂不容口座有程仁仲端人也曰郭公廉介自将不特化其吏胥熬然缩手不敢毫髪病于民晨门老校数辈民有畏其谨于启闭不易度私遗之麦者老校叹曰汝歙土之民旅于是穷困如是吾焉忍受之又曰郭公为政不敢欺呜呼晨门老校强犷之气未除渔猎之志犹在万一刀锯鼎镬加于前尚不能革其恶而迁于善郭公凛凛有不可盖者则其它明礼义正纲纪而有大服于人人无愧良二千石者从可想矣予歙人虽涉邻境未获趋下风拜余光闻公善不得不备述之且以为二千石者劝也

汪母许寿旦诗序

予尝读王制八十者一子不从政宋故事民百岁男子官妇人封仕而父母九十官封如民百岁设法更张何前后不伦耶是殆不然有官弃职以养老无官须禄以奉亲莫非仁政所及也龙集壬寅五月六日汪母孺人许氏年七十有九儿齿骀背康强无恙内孙许仁杰仲杰自唐模如稠墅奔走交贺于是汪仲诚季浩遇母孺人之寿考亲戚之嘉会刲羊酾酒盛宾客以乐之予思之古人范式张劭有升堂拜母之礼今薄俗礼废婺源俞志道为诗予口占一首付仁杰持觞寓所以善颂之意已而仲诚季浩拜宾客亦拜仲诚有侄曰积庆季浩有子曰绵庆各聨和浸以成轴仲诚曰先生倘赐一言用识颠末可乎予惟百岁为上寿八十为中寿六十为下寿戈鋋扰攘之时人物乖离之际正陟岵之诗所以作也仲诚季浩为母子为兄弟怡恱一堂白髪辉映方尽乎天爵之荣似与世运阨塞若不相干者非提刑公深仁厚泽汪洋衍溢安能臻兹耶予也二亲俱登八袠获前时金衣大帛之宠因仲诚之请窃有感焉诗凡如干首

吕左史谏草序

士君子劬书赜理莫不有志于天下国家奈有其才而无其位有其位而无其时不得展其光明正大之学瓌竒俊伟之言以用时酬位使上结明主之知下布生灵之泽载于简牍蔵诸国史其事之成否非人之所能为也天也竹坡吕先生谏草一编六世孙旭装潢次第俾予序其端予乡邦末学蠡测管窥岂知先生万一旭夙受业于予义不得辞窃以嘉言粹行具列新安续志先生早掇髙科蟠折州县其两入察院特出理庙亲擢初史弥逺置人才簿书人才姓名以需用而先生政绩亦登于簿然不能超升常格绍定癸巳弥逺死嘉熙丁酉拜监察御史时郑清之任相京湖淮西俱危岌独赵葵淮东不受兵坐视淮西之围先生奏边阃角立无同舟遇风之心而史嵩之赵葵未尝不致憾于先生焉坐是出台遂守郡后七年淳佑癸卯仍监察御史嵩之虽素得弥逺人才簿心知敬爱而畏忌尝嗾王瓒先生交恶则与嵩之不合其论台谏不受短卷先生以涂塞台谏之耳目非天子所以寄耳目于台谏之意无何劾其从弟宾之贪猥无状愈不合者昭昭矣秉国者例以嵩之所用不复召而不知实非其客也悲夫才与位相称位与时相值犹邅回困踬夺于权要牵于事势有不得尽其施设而稍着于毫末者亦可槩见也谏草字画秀拔可拟苏文忠公词严义正根据经史较陆宣公奏议不相上下诗曰虽无老成人尚有典刑先生可谓老成而典刑矣虽然废兴成败自古有之有元太祖即位在宁宗开禧二年丙寅宁宗以储贰不决六年庚辰闰八月乙未变生于弥逺杨皇后之谋魏了翁入聴遗诏恸哭殒絶真徳秀寓长沙遽颁遗诏罔知所由上饶韩滂涕泣以殒其人心为何如也遂使三纲沦九法斁中国衰微而无恠也夫天命之去留不待问鼎而始知其成败废兴皆其自弃而后天弗顾之矣史弥逺杨皇后罪固滔天而理庙虽无心得天下弑君之贼不讨因而利之惜乎先生不当嗣国之初身任谏诤之责诛奸雄于既往必以臣弑君凡在官者杀无赦沐浴而朝曰史弥逺杨皇后弑君之罪请正之则理庙之天讨当何如哉或曰鲁桓无王十年书春王正月殊不知十年复书王者明弑君之贼虽身已殁而法不得赦也故并及之旭字徳昭能诗清慎视其所尚可以验其为人

黄山圗经诗集序

予尝读禹贡一编岂后世舆地圗山水经之比也观其规模次第治水曲折何必研丹吮墨然后谓之圗哉儒先以经文如化工史文如画工况大禹告成厥勋凡操觚左右是亦圣人之徒也故尊之曰经则史文谓之画工不诬矣天下之山磅礴绵亘起于昆仑伏流地中泛滥渟蓄溢而为黄河则又水之源委也江南诸山之大有天台天目天目髙一万八千丈而黄山仅一千一百七十丈反企于黄山何也以地势推之钱塘迤逦溯流而上尾蟠颈转为滩三百六十石廉利剑戟状黄山雄拔最髙处浙东西宣歙池饶江信列郡之山蜿蜒聨属殆若培塿汤泉閟灵孕秀清泚香滑支分派别东南导于歙北达于宣南潴于钱塘又南会于睦过大鳙入于衢自衢之西浮于饶至举根西北逾于贵池是其余波也识者以为小昆仑焉黄帝公孙氏都于涿鹿校黄山相距数千里许未必弃万几之繁遂髙引之举而问道广成子受胎息于容成子盖出周书异记其说不经至今丹灶棋局驾鹤之洞涔蹄之石宛然犹存但从望仙峰顶乘龙上升与鼎湖天山之事不侔矣得非世人好瑰嗜谲传之不曰黟山而曰黄山者理或然欤吴君讳华祖字子庸号庸窝劬书乐善雅志优闲集八岩十二洞二十四溪峯如源皆三十六各有名名各有实缀以为经洪君舜民绘而为圗大夫士把玩亦可概见矣益裒李太白贾岛以后人诗而曰题咏前续集一日其孙汇槖是集以邀予叙予犹忆童丱时获乡先生吴公古梅鲍公鲁斋二三公逰黄山记丧乱之秋精神衰耗其三人予失之矣当时海宇宁谧人物丰阜而诸公旷放有韩退之登华山之雅趣干糇肉脯每至悬崖峭壁必长绳牵挽而进幞被几月不肯去天都峯有云铁笛一声天未晓吹开三十六峯云矧子庸于古梅生同时又同谱系推贤嗜好彼此殆必闻风而起也欤不可得而核矣予以先公筠轩先生旧作畀汇俾加搜辑而僣为序其首用充别集汇字徳渊力学有诗声他日尚与诘山灵而共赋之

黄山采药圗序

山辉而润水流而方此珠玉之所在也采玉于山斗折而入火烛其幽迷绳识其阻险采珠于渊没人善泳蛟龙杂处螺蚌旅居厚货足以资身初不利于人也竒药必特生于悬崖蔓延于絶域灵根异种或出于蓬壶海岛人茍得其匕筯可以挽枯苏槁非惟足以资身而利于人也无笇矣吾郡黄山号为新安巨镇其峯三十六水源亦三十六溪二十四洞十有二岩有八又有汤泉阴煮冬夏不竭每遇丹发波涌腾沸荐以小罂盛之经久甘香宛然不壊黄精黄莲细辛甘草苍术茯苓尽堪咀■〈口父〉世传黄帝尝命驾与容成子浮邱公讲道于是故改黟山曰黄山厥后曹阮之属相继仙去山镵石刻俱纪其实同里汪氏子名仁字景荣殖良剂士大夫署其室曰种徳稍以宋清传况之一日袖黄山采药行卷以干当代能文辞者予惟景荣摹是圗志趣之髙可知矣将之浙东转而天台擘麒麟脯饭胡麻屑石桥吟诗当不减无本上人曰言师采药去景荣起而谢曰仁采药名山幸不落莫吾事

朱氏族圗序

天地之初惟有六姓因生以赐姓胙之土而命诸氏盖纷纷矣我文公先生注参同契托姓于邹本春秋邾子之国曹姓子爵出自陆终第五子晏安之裔武王克商封曹侠于邹今之鲁国邹县是也新安朱以姓显奉使讳弁字少章吏部讳松字乔年奉使为文公三从伯父吏部为文公父相传阙里有井吏部生而白气从井起文公生井中紫气如云呜乎芙蓉绣水储精孕秀大贤迭生即鳬绎洙泗也文公托姓于邹岂偶然也哉文公先世居歙之黄墩得非遭巢冦赖墩名以辟祸如唐徳宗诸孙曰徳鹏曰徳鸿曰徳鸾亦基始于黄墩焉尚书文简程公讳大昌尝以黄墩地势狭隘贵家侈族蕃衍盛大似不能容殆暂聚尔暇日方外交竒公瑞逺偕继荣来访袖示堨田朱氏流芳圗以征予文按圗十四世祖讳崇道闻其先番阳朱家村以万戸侯戍歙遂以赀雄十一世祖讳希声迁古溪王村九世祖讳汝霖再迁堨田五世祖讳伯凤字仪之赠廸功郎四世祖讳瓒字君玉配程氏封孺人丞相吉国程公从孙女三世祖讳斌号晓山入元授休宁歙县潜口务副使其可见者如斯而已虽然代有逺近事有得失固非臆说也经史零落而学者不见全书吾道之不幸也谱系放失而人子不见全编宗祏之不幸也韩魏公曰谨宗牒而不忘先茔者孝之大也若朱氏十有四世讳某生死月日塟某山某原备录弗遗其较魏公仅及八世庶乎其可矣诗曰夙兴夜寐毋忝尔所生则为子孙者试以是思之

白云集卷五

●钦定四库全书

白云集卷六

（明）唐桂芳 撰

○记

重修兴安府孔子庙记（兴安即徽）

制作礼乐莫隆于周公而孔子以空言配之无乃过耶周公殁无善治孟子殁无真儒未尝不以孔子之徒并称也在昔以周公为先圣孔子为先师后升孔子为先圣羣弟子为先师贞观秩祀庆厯置学几满天下噫盛哉龙凤元年大丞相统军下太平克应天首谒夫子庙行舍菜礼二年立三老堂以尊遗佚博士院以蓄英才凡讲明治道悉资匡弼郡县署知府知县员领庙学事凛弗敢坠六年冬佥事黄公行郡兴安所至学校荆榛妥灵无位牲杀不享公慨然刻意兴崇初府学大成殿前教授陆君徳原创造征材西蜀运甓姑苏髙敞雄峙为东南最意有数焉而岿然独存两庑三门灾肇工某月某日落成某月某日言言翼翼丹垩飞动观者增气饬夫子像四国公十哲以次十有四人华衮端圭俨坐相向又迁紫阳书院多士恋慕规亭曰思贤用寓不忘鲁圣人父母之邦虽当刘项干戈之世而弦诵不絶故曰曲阜阙里也今紫阳文公之专祠婺源其阙里兵兴以来将十余■〈礻冀〉大山长谷之中往往服方领习矩步躬修齐之学明进退之机曽不以死生祸患丧其守先生之流风余韵尚或见于此欤入其里巷行避路而耕让畔龎眉长者价僎俎豆雍容乡饮以咏教化之有成则思贤之心庸有既耶公名某字徳芳莅政矫矫屹不可犯是役也知府魏公均祥劝相有方宜牵聨得书云

溪山一览亭记

元帅汪公仲玉负城之东构屋数十楹扁其揖客之位曰思隠梯山而上迂回诘曲又规亭三间榜曰溪山一览日奉尊府君啸歌其上时府君八十余精神坚悍如五六十许人琴书拥前甘旨徐进一门之内恭大字小雍雍于于何其祥也俄有泉出于亭之后味腴色莹咸以为孝感好事者又名曰老人泉一日寓书槐塘上使予记之予曰新安溪山之国神明之乡也其溪山之好公一览而自得之奚待予记予之记异于是地以山显山由人重茍不因人而重则金谷园林崇山峻岭不过猿啼鹤唳荒榛委茀而已山自北来磅礴绵亘若手指而森布之可数者三十六降而舒徐平衍曰云郎昻为雄峰如人跛倚睨视谚曰大牛山或曰大人山谚龈龈不可更云西而凭陵八面曰灵山延而曰黄罗或锐或凹如卓笔如马鞍东而融结完宻曰问政南而奔走起伏曰城阳紫阳则嶞然长岿然髙以正山之脉络如此水自东来鄣山之区潴而为乳溪疏而为东港油油妥妥杀于西溪北而箬岭之下洄波急湫重洲迭渚折而纳于西溪之口西而浚为汤池汇为昌溪冲颓急险势若雷吼故与西溪会水之支派又如此公凭栏而休之隠几而思之北望黄山则轩辕氏之炼丹也云郎则越国公之陵寝也东望问政则聂师道之封剑也南望城阳则许宣平之故宅也紫阳则我文公先生之庐也一时贵富荣华轩轩磊磊俱已芜没澌尽圣如轩辕贤如文公髙风遗躅未容企及王侯如越国神仙如许聂亦可寄声名于穹壤间风清铁马月明鹤驭精神上下岂无百岁之归乎公名同聪明骁勇越国世家其运筹决胜所向无敌可谓无忝厥祖矣且不徒恃于武也闲居暇日与士大夫优游乡人不知其所以学买田卜筑曰知本堂又教四方有志之学者建商山书院蔵书数千卷割田数百畆又奉亲经营于斯亭皆可纪也孟子曰登东山而小鲁登泰山而小天下吾老矣将以竟天下之一览可不可乎公笑曰可

游钓石记

去年冬予访周彦明于灵山时余患病痏不良于行不得游方坞所谓茅三间者今年春郑希贡偕彦明陈自新郑以孝强余游茅三间又未识钓石之为胜翌晓芒屩踏雨沙径瑟瑟絶无泥滓彦明命女奴挈榼酒请饮钓石以别余始获据石上而诸君相次坐列其髙十数丈其阔如髙之二其色黝黒其制甚方如印然而不刓如台然而不陂不倚呜乎天造地设锺英于是久矣奈何郁而弗彰也荆棘草莽樵夫牧竖日相过焉而不顾一旦幸遇吾徒笑歌徙倚而托迹文字间用贶于世者则石之遇舎固有时哉画之者以孝侍而从者程氏子若渊购是石者鲍尚絅因其好可以想见其为人盖余友云

延熏轩记

己丑春予归自南闽三卜室大氐槐塘之濒最后得地心园幽阻旷夷谈者以为有隠君子之趣焉奈据坎傃兊九夏炎熇歊歊不易度于是命工构木为架以松枝杂置其上虽浓阴蓊郁清风未肯留焉窓后有两树左者不幸为大雷雨折秃右者尚依依葱蒨可喜自是南熏经断垄泊丛筱略无蔽塞直抵于树树偃蹇揺撼不自支时时散凉气分余韵以入于坐榻焉予因叹茍非雷雨折秃则树之左袒者清风专为己设几不为我有然后知造物之阴厚者顾不多欤客有从旁难曰是风也长养披拂殊异秋冬之为当舜时君臣明良民安物阜是风实来冷然着于丝桐成王之时四海无虞制礼作乐是风实来铿然形于咏什今干戈劓刖髠灼于摧伤零落之余是风之来殆虚其应或者不可乎予曰不然南薫遇其时圣贤娱于已以及于民不遇其时岂不能自娱于已欤渊明在宋武之时北窓髙卧自谓羲皇上人独非晋之季世耶客不能答遂执笔题其轩曰延熏且为记

三峰精舎记

我先君长于先兄敏仲二十有二年先兄敏仲长于仲十有九年不幸己丑夏先君弃背则为父子者四十有二年丙申秋先兄继往则为兄弟者五十年矣仲幼羸多疾先君爱之甚不忍舎去竒辞奥旨必倾心为之尽以故仲之学先君之教也尝侍先君先兄坐筠轩中先君作筠轩记有曰霜筠万枝影落上下何其壮也因自叹父子兄弟商确文字间今日未知其难遇异日即其境思其人低回有不可及之恨然后知其为难遇也仲遭乱以来毎过城南旧居炎埃瓦砾未尝不佩服遗训澘然涕泣客授槐塘十数年凡三迁晚始得心园之地前列三峯岈互起伏故榜曰三峯精舍用懐吾先父兄焉虽然世人重其外者必戕于内举天下之物不足以动之惟能孝其亲者大舜为然慕舜而不至学者也吾家先君贤者也先兄又贤者也彝伦攸叙恩义两融人视之为贤父兄我敬之为严师友今也亲终杯圈口泽存焉琴瑟书策手泽存焉兵燹之余俱以干没兄丧连案同业传服岂能有其彷佛者山巍然髙以大剜竒削巧晴烟暧翠千态万状朝而拱挹暮而仪刑千载一日如见吾父兄也眉山苏氏抱特立之资藴超卓之学假木山以文字自娱岂真泥于物哉呜呼吾祖待补公与先君先仲父侈以三峯自况彼一时也吾父子兄弟再以三峯自僣此一时也某衰白长儿文虎次儿文凤颇志于学以绍先世此又一时也不知造物者将穷其躬耶抑裕其后耶山君有灵试从而诘之

白石山房记

同里洪质夫氏以圗及书遣其子烨自家来槐塘走百余里致其父之命曰先世居歙南之叶村壬辰浊乱其屋燔焉其人殱焉乃卜筑岩下题曰白石山房先生不恡其肯记诸按图崚増崭絶者岩也云气黯淡徃徃下岩半不可目逆天晴稍稍山自云中出剜竒削巧纵手摹心识又不可竟土名通判岩意者有是公择是而潜焉最是天子墓不晓何代君地势平衍且十数畆细辛黄连茂宻丛生采药者纪其神验异他产君之筑坐通判岩下而对大塟山即天子墓也两水凑合诸峯环挹水中有无鳞鱼素不经香饵间持竿以渔一掷即得山多夜光木性锺离火冷熖夜能烛物凿池可以莲辟地可以兰可以菊规亭可以坐可以吟可以奕客至饮食可以信宿其坞犬牙峭崄石亷利不类在人境昔程万八遂穷幽邃茅茨两家曰龚曰顾男婚女嫁不减朱陈有一老方巾踉蹡出类迎客状俄而黄馘齯齿杂然上坐者祖父也意气恬熙略不知世变程留三日归告好事者追踪不复得虽所传不经然桃源辟秦其龚顾者亦桃源之徒也非欤质夫聪明洞达以才能称先是统乡兵摄镇抚寻授昌化县尉丁时劻勷明哲自保有丈夫子四人率精敏可念吾计洪氏之兴未艾也不特此白石山房而买田建覆船书院尤可书也呜呼梅福弃南昌尉而遇仙君以尉昌化厌嚣嗜寂安知不同解石仙往来于二山巅耶质夫名相今年五十有三少予三岁

稼友轩记

同里吴彦冲好学能诗卜居潭水之上潭深可数百尺渊渟清冽亘石为底以故乐之而不厌署其轩曰稼友两年客授棠樾常所往来诘旦治行敢以记为托且曰广大甫幼侍先君走东南年壮气鋭谓功名可戾契致初不自知其何如也二亲弃背干戈峥嵘生意益落度无可努力遂薙田数十畆手足皲瘃甘于困苦而不振若今虽廪粟亟馈以舒朝夕忧然念子姓遨嬉将坠于学辞之决而去之果矣子无吝一言予曰田已井授家无阻饥六经既作人无异说井田废常产失六经熄常心亏此三代之所以不可及也呜呼彦冲儒者也当以儒道告之樊迟请学稼夫子胡为非之陈相负耒耜孟子胡为辟之圣贤扶世立教士之志大农之业专惟恐其沦于卑近而昧其逺且大者吾愿以心为田仁为榖种忠信为根株树而立之礼义为枝叶沃而茂之物欲为稂莠又从而爬梳之不须耰锄以丰登不假雨露以秀实奚翅富人之稼少秕不腐而君子所以异者如是于是彦冲释犁披袯襫以谢曰稼乎稼乎吾尚友古之人

重建蔺将军祠记

时至亡隋此何时邪天下极乱之时也大则连州跨境窃取名号小则千百为伍以效鲸鲵为人上者方事盘游暌暌莫之制然春秋书天王出居于郑甚言乎分之不可一日紊也则夫守土谨节于一时若蔺将军者岂非难哉将军讳亮歙人隋开皇九年并黟歙入海宁以隶婺州遂废歙置新安镇文帝爱将军之勇命将兵守之经炀帝淫虐致大业之乱僻处一隅屹如保障鸠辑和洽恍不识干戈之苦其植徳于人人者甚厚距城十五里曰浦口嵌岩峭峙歙海宁两港合流奔驶乡人尚识之曰将军屯兵于此旧有祠宇芜秽弗治洪武己酉弥月不雨主歙簿维扬缪君仲礼沿省檄营漕浦口重念民生多艰微粒食何以给赋税支力役练日斋袚稽首曰茍甘泽随霔以兆有秋愿复神位六月辛巳乃雨丙戌丁亥又雨七月丙申又雨沟浍■〈氵虢〉■〈氵虢〉良苗奋兴迅雷闪电白昼晦冥雨必自南来咸曰将军炳灵用答于我簿考工有日紫阳方士黄持敬以记为诿仲为儿时未遭逆燹城西门有蔺将军庙金帽锦袍挽弓以射河西五鬼山阴阳家傃之不利射以厌胜则拔山盖世之气亦可概见呜呼新安灵显故国王侯一门香火鼎盛将军捍大业之乱与灵显特后先耳馁而不饲岂人情也哉声敲铁骑月明溪上意英雄不死必往来乎其间也予作迎享送神辞三章使髫白岁时歌之

有将军兮貌魁竒金花帽兮红锦衣弯弓弦兮月半规神左右兮郁祈祈曾伏兵兮敞岩扉水粼粼兮山巍巍朝而上兮玄猿啼暮而下兮白鹤与飞神彷佛兮来归路曼曼兮畴依

有将军兮蔺氏当亡隋兮季世凛英武兮捍乡里神之灵兮洒甘雨电揺帜兮击雷皷水洋洋兮悉沮洳易荒沴兮为丰稔奠桂醑兮荐禾黍神之醉饱兮我心喜

浦之口兮两水间石礌礌兮山巉巉树枝樛兮不可攀虎伏坐兮鬼撼櫰倐而来兮忽而还烟暝暝兮两班班走旗旝兮马嘶寒誓慕蔺兮心漙漙

方山楼后记

曩昔休宁陈自新客授郑翰林家塾予退老槐塘上毎见未尝不道程君姓名又未尝不以方山楼记为请丙午冬予寓溪东孙君安卿拏舟坑口羣峯攅蹙乱石峭拔侔剑戟状溪流平布有鱼浮湛意与游者相乐自新袖示朱赵二先生所为文章盛称楼居之胜计其道里仅咫尺耳因循欠一登览迄今松篁猿鹤踈烟冷翠恍堕清梦岁且尽自新诒书来速记予以鴈荡天下名山自古圗经未曾记述虽谢灵运为永嘉守着屐山水佳处不知有鴈荡由及岭而遽返也论者以自岭外遥睇之絶无恠特至谷中则巍然嵚然玲珑刻峭似沙水蚀啮触处象形呜呼岂可臆度而想象哉朱先生曰吴大帝庙于层巘曰孙王山楼之所枕得非地势融结坡回路转如桃源避世别一仙境机杼相闻轧轧有声乎赵先生曰屋前有山端重若屏得非不跛倚踞肆觚棱有截弗磷弗刓如越南山正方而崇类屏者故曰方山其以是欤虽然滕王阁之壮观固非兹楼比也而王勃铺叙殆尽以身歴其地韩吏部文扫八代委靡之习而曰江山之好尚能赋之亦以不得寄目为恨焉君名某字国英号静翁胄出忠壮苖裔雅乐山趣以静为体以寿为效其能讲明夫子所谓仁知之旨非耶况二先生与之莫逆诸公贵人孰不交誉之何时登元龙百尺幸勿以余子相视君必曰可

宜亭记

天地之大廓乎有容无所往不利其宜也人生其间时有否泰才有通塞然后谓之宜与不宜形焉考之昔贤司空图曰量才揣分耄而聩当三宜休孔戣曰年至为丞不能进退郎官负二宜去是宜也烛几决疑固出于人心之本然亦有迫于事势之不得已也宜乎宜乎岂易云乎哉建德钱德宜吴越王钱镠之苗裔几世孙讳某举义兵殱方腊反宋朝立庙谥惠济惠显两侯庙在淳安之蜀口又几世孙融堂先生讳时折节改行以儒术着徳宜重罹浊乱寓歙小沟迁乳滩自蜀口分今居柘原万山峭拔最泉石幽处规凿为池而构亭其中植蒲与莲日偕客裴回而笑歌焉且曰地偏宜隠景物宜意老去宜闲署厥颜曰宜亭间干方思诚以记为托思诚尝授学于予其言可征遂记之夫宜顺适之美名吴越王勲徳与五代相为终始其详已载史氏惠济恵显不以时之否泰而尽忠融堂先生不以才之通塞而力学无所往不利其宜也而徳宜独断断然泥其时拘其才以为不可为而不为自甘以肥遯其志必有所宜矣徳宜名深酷好写梅弟名清字徳枢能咏亭胜记曰宜兄宜弟而后可以教国人徳宜勉旃

澄潭泛舟图记

夫人妙龄气溢其视泰山邱垤沧海杯勺举不足揺诸中者由经涉少知虑浅老而思之有悔焉不悔焉何也韩退之登陟华山峻絶不易下继以恸哭常为好竒之悔苏子瞻艰难瘴烟中出元符庚辰渡海北归有兹游竒絶冠平生之句曽不少悔以遭谪官较处安之时异二先生当以气胜岂可优劣论哉予幼侍先兄敏仲获与张君定甫交或篝灯紫阳策杖南山题诗水西日以为凡乙丑夏苦雨霶■〈雨上沱下〉洪涛澎湃城不冒有咫定甫买舟载酒渔梁三人醉眼模糊而不自知明日水落岸壅沙痕始相顾失色于是金碧溪绘图先兄记之先君又跋以申履险之悔浊乱以来先君弃背先兄定甫俱以物故予逆数渔梁拏舟时忽忽四十四年欲蹈往迹父兄故旧无一人在者且追其乐不可得敢忘悔以负先君之训耶戊申七月既望偶会杨鉴泉吕徳昭于岩镇长空无云晴色烂然徳昭驾船以偿清兴予笑曰子瞻赤壁之赋尚以二客不能从况鉴泉徳昭清姿雅韵可嗣渔梁故事耶自澄潭经上下渡油油湛碧而波不惊艳艳光扬而月初吐衣袽而有备杯盘以自适使先兄定甫可以复生其乐当何如耶鉴泉妙画过碧溪逺甚第予白发摧颓才謭识薄不逮父兄为可恨耳徳昭命吾儿文奎饬纸笔以记请乃记之

重修紫阳书院记

郡县古未有书院也始于白鹿岳麓者四风俗清纯圜冠方领之士往往依山林即幽旷以宫以田以讲圣贤之絶学盖不以科目得失累其中邃道义而薄词章则书院之设凛凛乎不可尚也汉东胡侯善雄才硕徳尝贰临川典衡阳政称神明元年春朝京考功奏为东南最特拜新安守以衡阳未满代也新安股肱郡意向甚侯下车未久葺壊植仆励精致治一日伏谒徽国太师朱文公祠下顾瞻栋挠风雨欲压诘诸生兴创之由诸生罗列进曰紫阳书院三毁三复一毁再毁兹不复述三毁壬辰浊乱莽焉荆棘之区庚子部使者黄公庭桂契卜东关鸠材就工阅六月成恊谋知府魏珍歙县丞胡拱辰董役则张珽唐仲也后八年仲巳退于郊侯念之不肯置命耆老仇荣辅赍府檄就隠所委职祠吏明日躬诣黄堂辞谢不报时县丞赵普觉孳孳以重建为己任祁门县丞吴子固适来摄邑事替襄弘多初穆陵宸翰出兵燹之余沦落山麓水涘普觉率丁壮数百縻以长绳载以巨木辘轳轧轧歴险弗循如蹴平陵于是宸翰屹立大门之内士民聚观摩挲游息侯益以伦堂之楹鳷昻鳞次黝垩涂塈乍左乍右轮奂一新俎豆揭虔牲肥酒冽神其肸蠁济济从迈莫不咏侯之贤如鲁僖焉诸生请曰子稔知颠末可碑之以文仲窃谓圣贤之道与元气相为久长时有隆污元气未尝不贯其中时乎东迁彼一庚戌也时乎南渡此一庚戌也夫子不生万世纲常何以赖文公不生笺注诸经何以明哉新安阙里紫阳为山之重吏部韦斋先生寓闽南印章曰紫阳书堂文公曰紫阳书楼皆不忘桑梓也二先生尚尔宜后人尸而祝之以为讲学之地也呜呼文公之道覆帱天下若菽粟布帛岂可一日无者矧遗风余教犹未冺乎继有作者必有感于斯侯字明善构皷楼警昕夕浚陂闸虞旱暵衡阳临川屡建庙学兴石鼔书院自有记不特书是年丁未十月唐仲记

止斋记

洪武八年冬十月邦侯钦承圣命讲乡饮礼汪止斋与予坐分东西止斋踰阶而揖以予目瞽也退而请曰艮也见人之纷拏隳突胡不自安乃以止斋为号如董安于西门豹之佩韦佩弦也予老矣其肯为我记之上天下地乾坤者天地之象阳三连为干阳主动健之义也阴六断为坤阴主静顺之义也作易圣人曰始万物莫盛乎震终万物莫盛乎艮何也震之初爻则干之一阳故震为长男蛇虫惊蛰草木发生春之卦也非动无以成其机艮之初爻则坤之三阴故艮为少男蛰虫坏戸草木归根冬之卦也非静无以固其守譬犹山静也山泽通气其静中有动乎水动也静深有本其动中有静乎静为山体动则气通动为水体静则气聚有此理也世之人朝聴政动也夜安身静也日出作动也日入息静也疲其昼以待夜之所息休其夜以补昼之所劳有此理也漏尽而不知止常人也知止而不殆君子也道家者修真炼性原其始而不知其所始卒归于偷生佛家者明心见性究其终而不知其所终卒归于幻化圣人之道穷天地亘古今动静兼该本末两尽圣人之道天地之道也止斋当时隆平资产丰裕礼文繁缛壬辰以来虽遭淆乱善于隠伏效龎徳公不入城府久之后生小童日勘铅椠置周易一部几格间读艮卦曰行其庭不见其人将忘人矣艮其背不获其身又忘我矣故卦上下皆艮艮其趾其腓其限其身其辅敦艮吉自下而上其义悉备天下之物岂有一物不止其所哉虽然陶渊明不休官彭泽赋归栗里则何由作止酒之诗止者畜也非畜养也止斋倘悟此饮食取其适口何必膏粱也衣服取其蔽体何必绣縠也器物取其质朴田园取其荒顿岂有一毫过分也哉先儒云读华严经不如读一艮卦吾儒之学异端之术岂可同年语哉作止斋记

岑溪清隠圗记

夫水中可居为洲未闻水中可居为山也阳外主刚为山则艮之象也阴外主柔为水则坎之象也坎下艮上岂非山下出泉而蒙之象乎予行天下见京口之金山番易之落星洞庭之君山昌国之补陁烟波万顷汪洋浩溔而金山落星君山补陁虽大小不伦其形峭拔其势■〈臬兀〉兀若浮水面然新安山水雄江左东西山环拥束而为溪浅狭粼粼怪石森剑戟不堪输载南则渟滀深靓商贾往来舟尾相衔谚谓东西九堨溉灌不如南港之利涉潜通两浙之货殖也岑山距城可十余里山当休歙二水要冲屹乎中流不跛倚不侧弁昔浮屠缔构于其巅署曰周流屋毁不存至正中隠士郑师山钓而遨焉左丞余公庭心书曰郑公钓矶二公秉节凛凛殆与山俱髙方士良世居溪濒吾儿文虎未仕江安时讲授厥家未始不道士良之为人恂恂向善劬书不辍乡郡推择为府史予毎遇士良道旁磬折执弟子礼甚迩来盲废杜门却轨将二■〈衤冀〉矣一旦袖示杨天鉴所作岑溪清隠圗暨汪仲鲁氏叙文愿邀予言士良既从文虎游耳目荐熟吾意必来请也士良省侍朝夕在亲膝下其调饍温凊油油翼翼虽无畵可也第虑婉画乔迁或异境或邻封展而玩之使吾释故园之思者画其可少乎哉盖为他日计也汉方仙翁子孙散处歙睦间纵谱系失传皆其苗裔也倘有登钓台则望白云村而知方干所居岂无登钓矶而望洁林兹非士良之所居者乎士良勤以励已廉以养心庶几无忝清隠之号矣士良勉旃

东白轩记

天地者传舎也光阴者过客也人之志趣不同向慕亦异纷纭挥霍昼或不足夜以继之所谓闻鸡起舞有志功名者也秉烛夜游有志游衍者也东坡先生刚肠直道不容于时谪宦黄州岂不谓江山恠特波涛汹汹烟霏草木凄其萧瑟悯往古之英雄吊当今之陈迹而安在哉曹操驾楼船治水军雅以吴非我敌也周瑜年且富黄盖禆将大风助顺一炬而燎之白首书生相传口熟于是乎天下安危之日逺矣先生浩然胷次与世俱忘独壮瑜志孟秋之夕月轮似昼棹翻素影杯吸清晖客主问答铺叙成文枕籍舟中则尚梦也东方既白则已觉矣不知赤壁之山赤壁之赋环竒诡异孰为伯仲耶论者使人如罾蛟捕虎其目未旋而手已失之矣同里曹从善自幼萍梗江湖重遭淆乱乃归乡里构屋城南隅牓曰野航东西飘泊若不繋之舟何所止乎偶读是赋深契于心命之曰东白子其荐为记之夫梦者精神之所会也犹昼之有夜也觉者寤也犹夜之有昼也从善学问日积吟哦日工将辞幽侧而渐进乎髙明矣泰山之上有日观泰山者东岳也日者寅宾旸谷亦东方也泰山之髙覩日之出其焰焰盖满于六合矣迩授贯酸斋于补陀观日行观于山不若观于水其光耀数万丈其动荡数万顷与日光相发也赤壁之东白近水滨故也从善敏于爱日尤宜勉之

拱璧轩记

天台四万八千丈洞庭七十二峯何造物者独私于天台洞庭者哉吾闻南闽有山如俎豆西广有山如马肝栁州阳徳所锺少人而多石所以限要荒者与中国异不惟产诸物也歙西灵山壮丽峭拔俗称八面灵山盘踞数十里每当天阴雷声虺虺在山半人行山上岩花野草苾芬太甚故曰灵山同里程徳逺构楼爽垲面方审势位乎兊命曰腾秀哆戸傃胜位乎艮题曰拱璧徳逺告曰腾秀有记先生既述之矣可无意于拱璧乎再四恳益勤予曰易八卦震为东离为南兊为西终万物者莫盛乎艮艮为北山之象也天地间至圎者天之象至方者地之象璧体圎象乎天也圭体方象乎地也寳不能自着璧藏于山含于石山有玉而山辉川有珠而川媚至寳之所宅也今夫灵山重迭似楼台方整似棊局未有似乎璧者何居曰不然桂林一枝一枝扶踈其余皆桂也昆冈片玉片玉孚尹其余皆玉也冀北空羣岂无逸足乎阳春寡和岂无善讴乎一邱一壑尚堪娱情千林万壑果无适兴乎昔东坡以苍璧拟诸山而诗人以水旋邱如璧以拟诸水论至是其义伙矣至正初予纳交令先祖仲僖端厚简黙恂恂好善积之而愈深植之而弥固徳逺膺其世泽绳其祖武持身如拱璧保家如拱璧盖不以金玉为寳而以善人为寳也徳逺勉之

为善堂记

为善最乐者东平王四字符也为善者前石岩平章公二字符也平章尝为广信太守得郡从事之贤曰吴公万里为人侃侃好善不怠大书以宠异之至今重罹兵燹堂与字俱存其孙真悚息特来请记仲惟至正初天下极治人才项背相望大名昭焯如达兼善赵子温秦裕之兄弟乌克逊旺沁道通公仅六人石岩则道通公号也干卿与予善所以于诸公相知最深呜呼其忍言诸夫善者恶之对也善可为也恶不可为也曩从学髙邮龚子敬先生有云善本心生恶从外来善恶皆发于心盖窃疑之后读集注言性本善故顺之而无不善本无恶故反之而后为恶则先生之言岂欺我哉为善最乐夫子曰君子坦荡荡小人长戚戚与曽子心广体胖仲舒所谓安处善乐循理同涂合辙在学者引伸触长固不待章分而句析也吴氏世以衣冠显其曽祖南窓公于人乐善不翅已出歴仕以婺源州同知告老万里公自广信再任致仕徽州路府判一门父子金紫煌煌乡人不荣其富而荣其贵且寿皆为善已试之良方而未食其报者有俟于后之人也若力田乃穑有龝若药乃康厥躬若器乃利于用予悉记其人物交游之深及仲受学之由反复着明以见承平之盛况吴为世臣乎真冔冔好学克亢其宗故喜而畀之以刻堂戺

孝友堂记

夫孝友之道出于秉彝之固有岂自外至哉故人之事父与兄因其性之本然尽其职之当然为人子为人兄弟初不自知其孝友也而人见其孝友然后孝友之名立焉圣天子即位励精圗治凡有选任必尽其方虽郡邑掾史必以抵业之家贤良子弟为之蠲田二顷泛役为例于是槐川程君伯达暨其族子用中俱以故家子充府史时守侯王公御厚以政事称嘉伯达之贤凡民情事多访焉时本都暨毗都酒醋课程之弊民甚苦之王公因其言遂申除额民甚徳之未几考满赴京有南北对迁之例伯达得迁西安府用中迁同州相去二百余里而王公亦守西安又获二天之庇矣无何伯达物故王公亦终而用中亦丧覊魂之凄凉无可为主者伯达有子华字徳逺忧浮颜色痛摧肝肺即日趣装往长安将取父丧焉用中之父志亨身老而孙弱念徳逺之行贫无以为赆而心事之苦有难于言者徳逺义形于色许以取用中丧俱载焉或者难之长安居西北形胜风气寒冱曽未逾岁皮皴足裂辛苦万状不独道经潼闗﨑岖峭拔而舟泛淮河渡扬子大江蛟龙窟宅俗传蛟龙恶腥闻■〈欺〉浪鼓祸徳逺拜曰皇天后土愿鉴微忱驾滹沱之水车裹伏波之马革倐尔过险乙卯三月还乡吊者赙者填门塞巷莫不多徳逺之功而以孝友揭诸堂志亨感徳独厚请记以赠予曰死生者昼夜之道也狐狸食之蝇蚋姑嘬之以人之不能葬其丧原隰裒矣兄弟求矣以兄弟能葬丧矣徳逺不惮江湖之险以全父子之恩斯可矣又能因父子之恩并全宗族之义岂不庶几乎朱寿昌葬宗族十数丧石曼卿三丧未举范尧夫以麦五百斛助之古人之不可及者徳逺其朂之哉

重建茆田灵显庙碑记

谈者丛谓生当封侯死当庙食封侯固有幸不幸存焉若庙食非功徳丰衍根于人心者不遑尸而祝之三代以还五徳资生皆圣贤之子孙汉髙祖起于沛上蹶项灭秦自是以降天下殆纷纷矣呜呼隋失其鹿天命未有所属为豪隽者岂容坐视而不之救保乡邑抚疮痍宁谧和喣彼惽不治我仁堪依事变之来亦不得已也灵显以兵捍于歙既而礼义孚浃威武照焯宣杭睦婺饶暨歙凡六州莫不累化以推盟主一旦唐太宗辅髙祖即位长安真命有归纳欵称臣惠此六州区区邻境谁解倒悬乎绘象崇祠而曰土神筳篿鸡卜黙祷斯应奚翅庙食封侯之比也茆田距城三十里遗庙壬辰毁于兵燹丙申同里闵义善程文募檀者家寖复旧规斧斤于山其材荐滋埏埴于陶其质甚良工力必齐匠艺必精由是殿陛廊庑靡不如式栋甍峥嵘丹垩翔焕言言翼翼弗侈弗陋吉辰令节村甿妇女饲蚕而丝耨田而租乍旸乍雨不愆时度或炙或烹牛羊肥腯鼓钟镗■〈革答〉吹笙间簧紫髯扬扬红袍玉帯为子为孙为侯为将金刀寳剑夜吐光芒战血不蚀倐化为碧周还肸蠁既歌且舞锡福孔多疫疠不兴埀髫戴白惕焉稽颡愿乞神休永永无斁生而拨乱反正没而御灾恤患丕光伟烈虽祀之千百世可也予尝访茆田之址昻然而髙偃然而伏状如穹龟以负于上蜿然而长缭然而曲形如蟠蛇以护于外所谓玄武者也亘石可数十丈洼深坎圎又类马蹄土人往往以神跃马陷迹意乾坤槖钥之气未必俟人搥凿而成也蜀先主的卢彰着于檀溪兹甚相协而不可诬者是耶非欤虽然隋唐之交神既炳灵骇于见闻而融恩沦于骨髓武徳四年巳立生祠朝夕揭虔用贶不忘不待今像设庙貌而已歙十姓九汪本其谱系未央九成果安在哉故不得不备述之以谂来者

重建乳溪道院记

上古有死而无葬中古有葬而无墓祭后世尤重墓祭得非由野祭之说而启之也与邱墟莽苍荆棘从横缔构祠宇以寓其霜露之思必树木主以栖神魂营土竁以蔵体魄然后子孙之心安焉茍读后山思亭记而孝弟之情不油然而生者未之信也河南为衣冠之望俱东汉仙翁之苗裔诜诜散处歙睦间不特绩邑之有方氏也初府君庆云以田园广袤殷富起家不幸无嗣于是命胡有庆归后于我时逺事湮弗可征倘宗族有善继之者决不诵螟蛉有子蜾蠃负之也既而方氏奋蛰月増岁益埀髫龋齿携持保抱而资产勃勃呜乎方氏兴矣胡氏微矣可胜慨哉鄣山之区乳水之濒庆云埋玉曰子曰孙祔殡于兹署曰乳溪道院藩而篱焉翰而垣焉基而堂焉有桥幽幽有舟浮浮虽洛阳之牡丹西蜀之海棠徂徕之松淇园之竹莫不环竒丽巧纁红翔碧丝者奕者抃而歌者醉而渔者扬扬意都甚壬辰俶扰兵燹延烧宗文曰以祖宗视之荣枯不伦两家皆其子孙也以子孙推之盛衰攸异三世皆其祖考也储粮购材以鸠羣工以绳以刋以陶以塈不愆新圗不替旧观合二氏以烝尝之一日予邂逅东闗瞽目使童稚扶掖以进俄有使客跃马大呼曰子非唐先生乎下马揖升阼阶坐公馆从容请曰善也乳溪道院有记舒公道原已述之矣子可吝于一言乎予笑曰聋者不与于五音盲者不交于五色岂可强人之所不能乎诘旦请荐勤予曰天地之生万物形化气禅犹父母之于子孙也冬至祭始祖一阳为气复之始季秋祭祢五阴为形成之始所以圣人麻冕以定服昭穆以定祭惟恐谱系之不明也而于族氏加谨焉老聃指李以为姓范蠡变陶以为姓范文正改朱以为姓邹昕据朱以为姓氏族纷纷天下何算也善字兼善识趣不凡有器局立然诺以科律累功得补部奏差输忠服役大丈夫吐气之秋闻尊翁宗闻七袠有四与予同患子夏邱明之疾理家凛凛有矩式万一过家上塜告于父兄择子姓中笃厚者为胡氏立后遡流而穷源揣末而寻本胡氏者本也源也他日以吾文书诸素壁徘徊瞻仰其气化形化者亦道教之所尚也文岂徒然哉

蠒瓮记

雪林佥宪公自婺源抵兴安之明日诿予譔天池一息记予袖衔一通诣行轩以献公读之喜溢眉睫且曰燕处用蠒瓮题其楣外固中寛纒绵补葺其大如瓮殆类扶桑之蠒然子缀以文将朝夕览之以娱情焉予家世学诗见斯干考室如竹苞如松茂如跂翼如矢棘如鸟革如翚飞未闻以蠒瓮为喻蜀之先有蚕丛氏论者房驷储精与蚕同气其说然矣蚕衣被生灵公之政也经纬女工公之文也盆缲独绪公之诗也一纫五采公之志也今偃卧一室大江之南虽无马毛猬缩人肤起粟地炉炽肉觥筹交错酒酣歌刺刺亦可少释孤愤虽然公之心廓大有容公之才瑰竒无敌居庙堂之上何异山林服金紫之贵不翅裘褐方将以宇宙为传舍日月为枢机星辰为棋局烟云为画本荣悴两忘隠显一致陋氷蚕之蠒局酰鸡之瓮盖奚足为公发哉予卜黄山之麓瓮牖萧然吴蚕三眠老不作蠒承命以文特强颜耳考工有记兹不悉书

文会堂记

丁酉冬予辟地坑上旅琐甚郁无知己程伯祥别墅可二里外间覩颜面作长揖退未尝道文字事辛丑春聘吕徳昭家塾徳昭学于予能古今诗声号于人人以故郑子明王元昭咸来会文字之乐殆勃然矣伯祥有子名元从旁谛聴以仰讲贯之益署其堂曰文会徳昭请至一再而不懈诿予记之予曰大伦有五父子兄弟焉谓之天合君臣夫妇朋友焉谓之人合天合有不可舎之理人合有可去之义朋友相规以过相资而善友之于人大矣哉子舆氏不徒曰会友而必曰以文今为生枝举之可乎文自六经极矣庄骚髙峙可并云汉悲壮可泣鬼神论中庸者或短之下至二马扬雄班固莫不浑浑奔放可喜求一言几乎道尠矣汉之仲舒唐之昌黎确有定见又下至闗洛考亭明经载道绍千古单微之绪成一代魁礨之儒未可文章律之斯堂天都金竺黄罗诸峰森布左右清溪迤■〈辶里〉若带牙签缥帙几千卷翰墨如晋诗句如唐彪分胪列可乱抽以试不待阅市而竟也第交游之际凭言检行果益者之友与乃友之损者与君子易疏小人易亲君子内重外轻不肯贬抑其道求售于人小人反是惟恐枘凿氷炭不雷同于已日侵月轶涂塞耳目甘于委靡不自振也可哉生字士元今年卄有五岁隆师访友意向弥笃事亲之隙教其子曰乐善甫六龄聪明颇称其家儿寻知程氏之兴未艾也荀子曰蓬生麻中不扶自直生其懋勉之予重吕请于是乎书

鉴泉轩记

癸巳夏予卧病浯溪上儿曹文虎购药于市时天鉴寓天宁绘平章清和公像且曰烦起居而翁善自调啬病间吾将访焉虽未识天鉴之为人彼此懐抱悬悬癸卯冬胥会歙庠敛袵致辞曰走也癸巳迄今十有一年欲丐子一言而不果卜筑古岩之髙岭爱其地势幽峭树阴掩翳轩前有泉一泓渟深莹洁虽九夏繘之弗枯乃以晦庵先生诗揭其颜曰鉴泉子以为何居予曰天一生水论者洪荒之始混沌未判滔滔汨汨皆水也殊不知水火木金土以微着为渐一湿一燥二气五行轇轕乎其中譬如方诸取水则金为水母气类有相含者不可诬也今君舍天鉴更以鉴泉则泉为湿之流金为燥之凝妍媸必照毫髪可数未尝不周其用若专归美鉴之明泉之清则泉未尝不明鉴未尝不清也呜呼鉴自鉴泉自泉岂通论乎予畴昔泛渔浦之舟泝浙江之潮中秋届期氷轮悬空金旺潮生清光万里月又为水之精者也如是则鉴泉取义未为过矣虽然晦庵先生师罗仲素仲素所传出杨龟山龟山程门髙弟吟咏水诗如半畆方塘一鉴开以水喻道与川上观澜岂容异趣鉴非真鉴也以水喻鉴也后之学者服膺斯言痛加揩磨澄澈矧可他求曰心而已矣天鉴杨姓名光相台人父沁庵老人曽任天临儒学官天鉴游戱水墨尤精于圗形沉静寡言絶无衒耀一水一石不许促迫乃其故态及点晴润色殆如脱活人咸以天鉴静得之功如此予重念乱离契阔十有一年相知之久虽欲黙而不得黙也作鉴泉记是年冬十月唐仲书

重修紫阳书院记

凡有天下郡县莫不兴崇庙学独宋初称四大书院歴兹以往殆纷纷矣或父母之乡或讲学之地或仕宦懐其遗爱则专而祠之尸而祝之以示不忘意有攸在也齐国文公以真知实践之学绍圣贤不传之绪其性理精微着于六经四书出处大节编于年谱不复书书院颠末特加详焉淳佑间理宗赐额紫阳书院一建于城南门知府韩公思轩魏公靖斋也再迁于南阜山长张公仲文也三迁于东闗佥宪黄公徳芳知府魏公均祥也自庚子迄于己未二十■〈衤冀〉矣知县陈侯则威冔冔儒者也咨始惟勤役力有方以篿以筳以协吉日县丞邓侯循理业许以为已责陶瓦坚致伐木孔良中堂靓深尽除朽蠧斗栱四出清风栖檐两庑树之栏楯屹立三门辉映翼翼言言公具玄衮金龙蜿蜒苹藻荐馨不謟不渎一日邑教石仲玉训导俞希尹汪子实奔走来乞文仲曰文公书院有四建安考亭仕宦之邦也崇安武夷讲学之地也婺源晦庵父母之乡也殊不知其先府君吏部公讳松号韦斋尉尤溪而文公生虽转徙不常其寓南闽婺源本歙黄墩之世家也所以韦斋印章曰紫阳书堂崇安甥馆曰紫阳楼意公父子拳拳不忘山川锺秀其神必灵幽明一致其魂必归故曰曲阜夫子之阙里也紫阳文公父母之乡也则专而祠之尸而祝之其制礼之当然者也侯由胄学发身秉性刚决不屈于物廉以养心忠以报国下车以来民懐其爱吏畏其威所谓烈丈夫者非公其谁耶其可敬也已其可歌也已

忠显双庙碑记

昔唐之兴髙祖太宗削平隋乱以有天下迨乎玄宗内外乂安可谓盛矣一旦禄山构兵渔阳人心危惧拱手而莫之救张巡许逺忠臣也未会于睢阳羣丑继迹以反旷日持久于是巡先斩六大将以示威其策固已髙矣既会睢阳逺长者悉尊巡之为其捕禽鼠煮铠弩甚而杀人以相食巡非忍人也孤城备竭支缀喘息虞援师而不至天果以全节付巡逺而巡逺死焉惜哉当时血食双庙是也歙西距城可三十里土名曰潜口山自灵山而降腾踔奋迅雅称神明之居焉宋皇佑里人自北商而还遂奉神妥侑于此茅茨欹昃炉烟冷落未遇乐施之者淳佑乡相吉国程公言于朝穆陵勑赐庙额曰忠显加封号曰威烈英烈又得进士汪景文崇信益虔大阐威灵雨旸疾疫黙祷丕应前元至正壬辰俄值兵燹而庙毁潜市汪山献圗征工刻意土木祠人弗戒载煨烬焉时事劻勷未有纪律出入村僮恣撒庐伍古陈詹希玄募缘汪山捐已堂屋三间以创正殿穹檐以覆之巨柱以擎之兽脊跂焉鳞瓦次焉有詹恢助造三门■〈王灵〉珑爽垲峻峙闳壮汪氏节之肖越国附祀于庑之左而右庑未就于是希玄复裒赀以营葺之三教僧义和同协劝相寝室孔安庖传攸洁鸿钟贲鼓靡不毕具洪武九年夏四月既望希玄以节之请致辞曰砻石光滋乞予一言将镵以埀永久仲谢不获乃言曰生当封侯死当庙食其封侯时有显晦命有通塞幸不幸存焉其庙食非忠贞扶社稷光芒贯日月不可幸而致也或以为颜真卿守平原与巡之功其有优劣哉二十四郡有真卿帝尚未之识睢阳若无巡逺捍蔽则贼乗势而往江淮保障非唐之所有矣资江淮以中兴巡逺之功也岂下于平原者哉按初巡守睢阳诏拜巡河南节度使至徳二年禄山反肃宗特拜御史中丞及死天子悯之俱赠大都督以愧后之为人臣者庙之兴而复废废而复兴适遭气运之偶然而不系神之轻重也节之昆季世有令徳为越国裔孙表忠循孝两甚恊之希玄骎骎好善有谋有为释褐义和厥绩颇着非惟四方之人欲书之而仲亦乐书焉

丛桂堂后记

甲午夏予辟暑寳山一日汪君以元来访读予平章山堂公畵象记足地曰辞气古奥殆不为世俗之文某虽老愿缔友焉明日载酒于方塘之隠次戊戌春予侨坑上以元邀予过其家剧谈古今用沃孤愤犹未知丛桂之蓊茂也癸卯秋吴彦冲受以元币聘教督诸孙侄时丛桂盛放彦冲速周彦明氏与予偕往则以元华构适成署厥堂曰丛桂彦冲己为之记以元曰天香逆鼻将纾子之竒思于是拾级后山山阴早寒草木飒飒类风雨声有桂大可围五六尺髙可度百寻衢枝纵横幽花点缀少焉明月流空清风匝地攀援淹留歌招隠士以寓八公之思其上可坐可卧其宻如翠幄其峙如木天倘使石曼卿见之必巢而饮吾徒正不必慕之也因而叹曰稠墅鱼龙之裔为新安着姓按家乗提刑先生系出槐塘我乡丞相掇巍科登台辅其从子状元又上春官可谓荣矣提刑以才畧由甲科发身于丞相为从兄弟曰桂籍者乃其世袭也今丛桂建炎间手植距以元几二百余祀长养爱护愈久弥芳巧与三槐相映以符有徳信然矣走也游吴入天平山谒范文正公祠具刻窦谏议阴徳录于时美之者有灵椿丹桂之什思以元白髪康强克亢古道不作巽愞脂韦态有子而诸孙妷芝兰郁勃吾知汪氏之兴未艾也谏议那能颛美哉重念以元乱离往复之际予最故故为后记写生堂壁

晚翠轩后记

天地间四时有先后万物有荣悴亦随其先后焉且桃李开于春非桃李搀先春气使之然也松柏秀于冬非松柏殿后冬气使之然也岁事峥嵘霜雪贸贸以松柏较诸桃李零落草莽了无踪迹独松柏坚贞相持岁寒为宜晚翠之得名也曩予拏舟经番阳时先兄润甫方赞郡治篝灯夜饮从容而曰自婺源升番阳纷纭簿书二十余禩髪虽未白而心实倦矣毎思故乡乌聊山麓东邻有泉一泓傥凿渠引泉则有涓滴声手植松柏则有苍翠色构亭扁曰晚翠汝其记之不幸壬辰淆乱先兄奄弃宣城今伯和先兄第三子也有司以才谞贡于礼部除黄州兰溪泊官聪明旷达因时进退即解印归隠故乡卜筑仍扁其轩曰晚翠记曰思其所乐所嗜人子纯孝慨望不及为之徘徊俯仰不忍舎其亲焉昔吏部朱公韦斋号也其子文公先生复请记张南轩大贤桥梓则而象之不害其同也新安志以唐氏诗书之族莫盛表城门先君子徽州路儒学教授致仕年八十有一而终先叔两广宪史先兄再调宣城俱未遂故乡之愿伯和明哲善保急流勇退英誉蔼郁不特荣其身而显其祖父矣噫日之卯酉日之蚤晚也人之老幼人之早晚也以生始李八百言之予明年七十三伯和五十穉孙扶掖爱敬往来乡人尚推诗书之盛则岁寒之操盖可征矣于是乎书

绩溪戴氏谱系圗记

夫天谱之者谁而在于易圣人谱之者谁而在于书秦汉以降谱之者谁而在于史是非一家之谱天下之谱也庶人之谱一家之谱也姓之为言生也因生以命姓李耳是也因功以赐姓镏敬是也因上以得姓扬雄是也孟子鲁公族孟孙之后屈原帝髙阳之苗裔譬诸木焉本固而末茂水焉源深而流长未有舎本而逐末弃源而徂流者武王克商封微子于宋七世而曰戴公此戴姓之权舆也或缀或分或湮或振或以删经而附列正经或以讲席而坐夺重席具载传记杂出姓氏之编有足征也绩溪之谱处士玉甫辑之既而廷伟圗之今考其故先世自江西袁州徙于新安其居绩溪则自汀州通判杰公始宋髙宗南渡迄于前元剔歴中外判寿春评大理荣登科目为进士为待补掌教黉宫为教授为纠正若今仲义以喜山司佥荐于朝授乐平州判官坚以孝弟力田荐任上髙县丞仲庸举茂才任清忠书院山长簪组相传代不乏人昔贤谓以金玉遗子孙未必能尽守简册未必能尽读惟仁厚存心忠信律己孝友洽于家庭行谊孚于乡曲虽不期逺而愈逺王氏三槐窦氏五桂芬芳蓊郁岂易量哉予与舒君道原忝总角交玉甫以女妻其父彦洪则玉甫外祖也道原之学博极而精究夫岂无自来哉磨砻浸灌得于外家者深矣一日道原偕戴氏子元达访予城南携谱相示谓当有言故不辞而为之记

白云集卷六

○跋

江村诗会跋

传曰君子以文会友未闻诗会之为说也言之精者为文文之精者为诗诗文果可昈而二之乎三百篇经圣人删定有不容喙栢梁联句庶几乎赓歌之遗意下至兰亭王羲之谢安四十二人独献之等罚酒以诗不成太白叙宴桃李园曰诗不成罚依金谷酒数古人陶写性情其成也适然尔不成不害其为髙奚事营度口吻欲以相压如侯喜者益可悲焉晓清吴先生客授江村滋乆康强年逾八十诸公念之不忍休也舆致私塾至正辛卯夏建诗会凡会之日先生居上座诸公俯伏帖帖尽师生礼诗成果一笾酒三行命苍头击缶歌之且相忘次第甲乙间庶以美周睦之义息争竞之风其诗不成罚酒以佐欢呜呼古道日颓士风不振贵富之宗乗坚策良歌舞是躭孰知江氏一门搜奇抉恠嵬目澒耳父兄子姓有若程督之而不敢废者于是见先生之教过人逺矣会予访仲弘氏宅幽势阻緑阴满窓戸出示此篇读之琅然恨相知之晚也先生既为之叙予附其说以还之

黄季伦诗跋

岁在丁丑秋予坐梅口舟中夜将半月色烂然黄季伦与程一中吟诗唱出十数字初未知予之能否也予技痒亦唱出数十字恨相遇之晚由是下严瀬抵钱塘逗遛久之后三年予设教金陵季伦笑谈娓娓得故旧甚且束装上京师又数年入史馆编辽金宋三史铨长洲教予方游闽南未几君署紫阳精舍干戈扰攘而时运亦旋以变矣辛丑春君自番昜来出示一集予叹曰世道卑猥意思荒落读今人诗不逮古所为而迫近古人者惟君之诗乎三百篇经圣人删定不敢以格律之汉魏晋宋不得为商周唐宋不得为汉魏晋宋亦时使之然也君之诗典雅有似十九首者冲淡有似谢宣城者髙迈有似李翰林者雄伟有似杜工部者举笔模写动效古人盖融会多锻炼熟殆非临事草草流连光景而已也予齿冐长于君才益短涩于诗纵强焉而不近涪翁所谓自成一家始逼真则君之鼻祖尚可法也予不敏当期以共勉是岁三月晦唐仲谨跋

题八骏圗

读杜工部马诗虽工栁仪曹晋问益工韩吏部畵记八十三马不厌其多苏翰林十九马不觉其少所谓诗文照耀今古虽无画焉可也曹君时斋笃意好古家藏八骏圗骤者卧者蹄啮者水饮者草龁者必穆王西游宴王母瑶池上命造父御以归休之时耶不然何弛其劳而恣其逸又如华山之时耶噫瘦骨峥嵘嘶风欲断茍具眼者不当以羣马比也

题郑宫讲手翰

古人于翰墨率意为之未有不根于义理然后为可传也予尝观王右军诸帖凡吊丧问病以为时忌秘监不肯尽收委弃民间如青李来禽洞庭霜橘初何义理特取其字画之工耳同里郑子明袖示六世祖良佐公与七从子祖茔拜扫一帖殷懃笃厚孝友之意溢于辞表可谓善人长者矣古无墓祭人死则魂飞魄散树木主以栖神而体魄无知不过瘗埋而已唐人最重墓祭如柳仪曹曰马医夏畦犹得拜扫则贤者槩可想见而良佐公为诸父行贻书七从子翕然允从则当时风俗之美人伦素厚较近世智愚不同各有意趣者逺矣且闻良佐公绍兴间阶廸功郎为诸王宫讲手植乔松大可十围迄今兵火之余尚存一二其恤孤寡治墓穴每萦于懐子明嗣其后读书劬理蓄积名画法书不翅拱璧遡流寻源皆本于良佐公之宅心者宜其硕大蕃衍而郑氏为有后矣仲先君筠轩先生竁于藤源山中买田创祠雪林御史扁曰孝思陈养吾司佥为之记仲附书其事亦欲同宗诸阮有以兴其善端乆而弗替也子明名晦号韲斋云

五山诗文跋

吉侯守中为徽郡知事之三年百事就理六邑士庶咸歌舞之一日过婺源五岭虽巉巗险絶江左僻壤也于是想慕故乡可数千里外而五山实尧舜禹汤四圣人之所发迹韩仲廉为圗汪仲鲁为文与夫能言者例为诗或者从旁曰沁水居冀州之野四圣俱起于五山扬休着显恢恢然冠天下而无二何哉予曰冀州西北最髙处伏羲卦分三画八卦定位兊坎居乎西北兊属金坎属水金水相生即河圗天一生水之理巽离位乎东南巽属木离属火木火相生即河圗地二生火之义易曰水流湿火就燥圣人作万物覩西北极寒草木不生独生圣人何故栁宗元先生曰阳徳炳灵多生石而不生人栁州南离阳徳所锺其果然欤天既第一生水亦第一生圣人无恠也殊不知冀北尧舜闗西文武邹鲁介于东舂陵在于南纷纭轇轕循环无间未可拘于一隅也考诸山经山祖于昆仑中条磅礴而扺五山皆自西北来圣人又锺山川西北之英淑五山者尧居之则谓之尧山舜耕之则谓之歴山禹治水疏凿之则谓之禹山非聫于一时同于一处尧何由举舜而受禅舜何由举禹而治水徂征终陟帝位也哉非人之所能为天也汤子姓契之后舜命契明于人伦而为司徒都俞吁咈亲与禹接岂自外致乎祷于桑林甘泽随至天非私于汤重报于契也明矣呜呼往圣不可作吾所以极论尧舜禹汤出入于兹山者岂偏方下国之可伦哉吉侯沁水人宜圗画诗文照耀心目以为珍玩岂吮丹研墨寻常山水之为圗哉

题巫山圗

昔楚襄王梦与巫山女遇其事甚异宋玉想象而赋之良工又从而想象圗画之其失益逺矣世之人往往以淫媟借口殊不知赋极道神女之美丽考其中云懐正亮之洁清兮卒与我乎相难頩薄怒以自持兮曽不可乎犯干玉之意庶几不戾于正矣卷有乡先生方史君翰墨尤为瓌特予展卷不得不辩

题画湖州圗

浙西山水与江左异其奔放而为江其潴滀而为湖其锺英毓秀而为石族其崒嵂西如天目东如灵岩虎邱其它诚有所挟而未暇及焉州冒以湖得非濒其湖湄而名之也欤曩年浙东帅府都事牟公景阳负大才方为乌程筑万卷堂邀予以记适抱私戚愧未遑也于湖州未尝一蹴其境今春邂逅获覩缪侯所藏钱舜举画吴兴手卷予初病目类云妬月翳而复吐尚能指示人物姣丽竹木娟秀苕霅莹洁金碧翔焕最清最浮乍逺乍近水晶之乡舟行天上迩者目尽瞽殆欲神驰梦想髣髴而不果得焉吴兴介浙西诸郡号为甲乙其风俗奢侈嗜好丰缛由前宋一时王侯第宅麻列其间所以沉酣富贵翕然向慕非诸郡比也赵公子昻文章伏一世前代王孙今阁老虞先生语也而与舜举冯应科并称三絶可乎盖以字画掩其所长故也噫欢乐之极伤悼继之桑田海水华屋邱墟古今相禅不既多乎舜举之画摹写盛明之际于此卷未容轻弃不独系于吴兴之陈迹也仲礼其葆之

题先人序李氏族谱后

岁在壬寅月食之黎明有客颧髙而须黒手持族谱一编曰宗义于仲父忝骨肉亲离乱之余跋涉道路得载拜于庭下宗义之愿也桂芳曰汝祖深谷先生与先人兄弟行桂芳与汝父焕章又为兄弟焉汝祖父尚无恙否宗义曰己丑之岁不幸先祖先父相继长往桂芳详其故自叹曰生而庆不讲死而吊不知我先君薨于已丑六月十有三日汝祖仅相望畴昔尔神灵感召若相追逐得非亲于骨肉而有是耶桂芳哭宗义亦哭呜呼族谱不明乆矣尝爱太史公作世年月等十表彪分昈列犹谱系也然以土为氏以封为氏以名为氏以字为氏以物为氏未尝不本于圣人神明之胄大宗之法有天下国家则可而不施于单微故视子孙邈如涂人者势也国有史家有谱子孙执笔书曰仕不仕娶某氏享年几某日卒亦佐史之不及也君子何病焉我始祖讳京生子三人讳仲皋又生子三人讳徳鹏迁祁门之里田徳鸾迁婺源之严田徳鸿迁浮梁之界田以徳为讳唐徳宗诸孙也考其谱牒贵莫若界田富莫若里田而严田介于贵富之间先祖梅癯先生讳虞出继于唐治周礼少十二字屈一名中亚选先君长孺先生学号该博有易传义大意诗文几三千篇名重当世徽州路儒学教授乃老回盼始祖将十四世矣世之人豢奢稔恶朝不谋夕况十四世哉桂芳今年五十有五宗义四十有六未有子桂芳有子四人曰文虎文凤颇力学工于诗或者许绍祖宗之传未可知也先人弃诸孤十有四霜敬覩遗文如获拱璧故书其概以归宗义云

题杨贵妃病齿圗后

开元中贵妃病齿在华清宫明皇用玻瓈椀手调御饍以进病寻少愈梨园弟子最亲幸者请歌诗以为乐始赋硕人之二章曰齿如瓠犀螓首蛾眉巧笑倩兮美目盼兮明皇闻之起舞贵妃亦起舞佐驩再赋相鼠之二章曰相鼠有齿人而无止人而无止不死何俟贵妃泣下明日病甚大赦天下太史公曰明皇燕居清穆禄山侍侧观我朶颐贵妃非病齿也乃胎祸也或曰安得而去之曰先母而后父则忘尊卑之分宫中洗儿祸已成矣此而去之特一壮士力尔渔阳鼙皷得无噬脐之悔耶

跋邱克明诗卷

予去年设教城东返关养疴倦于应接间见邱克明幅巾藜杖翩然道左茍无述其姓名纵相遇亦未之识也一日袖舒君道原书以诗为请予虽未作殆悬悬然岁且晏克眀归始以送行诗文一轴愿徼终惠予读之卒业曰仁者赠言之义或揄扬以叙其出处或眷恋以慰其契阔非若后之人例于滨行盛其文词侈其诗句以夸大之甚而解其囊不务美恶兼收并蓄初何益于人哉克明系出萍乡宦族其困于织局枉其才而用之宜克明不乐于是官也即弃去为大夫士当壮其勇退之节髙尚之风不可复以织纴之巧而渎告之也作者慎与取者详择不然明月之珠混于鱼目连城之璧杂于珷玞倘知吾克明者不以予言为妄也

○说

陆元真字说

乙未廉使周公伯温避长鎗移宪府于新安器予文章甚欲荐之曰如乞篆画不敢私也趣宪使李谨之会于行府歙县承潘择可曰慎毋往谒是干荐也予之与公交臂而失如此后丁未陆允诚归自钱塘袖示所篆元真两大字匀整遒劲乱离之余故老沦落海内阳氷手也允诚且以字说请四书诚首发于曽子继述于子思孟子所谓诚者天之道则同诚之思诚者人之道则异孟子非好为异也未能自然几于诚必由学而进正思孟传授处寥寥千载伊川释之曰无妄朱子増以真实无妄纤毫不缪表里不杂方谓之诚论语二十篇未尝易言之主忠信章程子曰不诚无物尽得忠信则诚之义可测矣昔刘忠定公见司马温公问一言可以终身行之公曰其诚乎问行之何先曰不妄语始修省七年自此纤毫表里不缪不杂欲尽其诚当自真实无妄始允诚早从先兄敏仲游稽谱为寺丞晓山先生曽孙行寺丞奉穆陵旨诛冦情知众寡不敌叹曰既为王臣当尽忠殁而赠以朝请大夫尽其忠者忠近于诚今允诚干戈峥嵘犹幸生还尊公教授年踰六袠精神矍铄以活人之功生产饶裕纵不必散槖中金甘旨营养敦厚端确以宾其实以亢其宗倘驾浮薄而柴诸中则真也诚也相背驰矣诿曰参苓之术具有陆氏方试于真与诚之义推之

杨氏二子字说

古人命名不以国不以官不以山川我先公有姊适方史君虚谷先生从子曰忠信文忠信丈有女适杨山长初庵先生从子曰申之君申之君与予实为姻党也以刀笔起家积功劳铨山阴县典史其二子长曰文贵次曰文富俱侍之官未几文贵有子曰越童文富有子命之曰羲童识其在官获孙枝之喜也文贵间以字请予曰越其先夏少康庶子封于会稽茍命名诚不可犯是不韪文贵曰先人治命义不得弃予易之曰以越字伯兴以羲字叔懋越虽冠带之国窥兵中原以尊周室盖能用范蠡之贤蠡于家则屡千金于官则致卿相盛名不居乃还相印三徙咺赫于天下岂茍于去就而已哉故曰国无人则空虚字之曰伯兴可乎晋右将军为会稽内史王羲之其丰神危洁未容婴以官事凿石引泉翼乎流觞自谢太傅以次四十二人与俱兰亭一记用蚕茧纸鼠须笔字画遒劲沉着卓絶千古殆神授也后数写之不逮字之曰叔懋可乎人在天地间其生也桑弧蓬矢着四方之志幼而读书穷理长而致君泽民皆分内事伯而兴之叔而懋之果在二竖矣以越以羲同年生月日后于越拜越为兄其资质秀茂威仪重迟类有成者万一力学庶不负尔祖之所期待矣文贵曩学于予今以越以羲从吾儿文虎游不特姻党之亲将可觇其世学矣文贵蹙然而谢曰我见舅氏如母存焉曷书以为二竖训

○上梁文

紫阳书院上梁文

歙之紫阳鲁之鳬绎两庚戌而圣贤生下而蟠地上而际天一车书而文运合式当恢复之始已遂乐育之深窃以道闇千年学陻诸子正谊明道仲舒仅闯戸庭格物致知昌黎几迷根本每推关洛次第直穷洙泗工夫北面宜尊南归浩叹瑞腾紫气家婺源而产尤溪明照青藜隠武夷而仕庐阜沉潜六经之旨反复四书之编如绳贯珠似髪受栉分毫析缕含英咀华所谓日月之行空光芒不夜何惭雨露之润物沾溉长春岂特荣之一时直可祭之百世初构表城之内再营断陇之巅治乱相仍播迁靡定朱轓皂盖先后属魏侯之勋皓首龎眉潦倒笑唐生之卜规模革故事业鼎新恭遇佥宪相公先生圭璧粹温氷霜皎洁诗题红叶早充画省之宾辔压金环甫作皇华之使伸寃未异饥渴嫉恶不翅仇雠为丞相之腹心任朝廷之耳目郡县以兴庠序弦诵咸闻幨■〈巾俞〉而举贤良参苓悉备况今俎豆之地在昔文献之区龙衮公圭归故乡之魂魄象筵神主俨多士之仪刑杞梓储材斧斤奏技门楼髙敞堂宇翚飞尚遗剥落之碑御题大字将拜褒崇之诏涣号殊恩六伟齐歌双虹髙举

抛梁东　缥渺花屏拭目中一点文星移次舎千年灵雨集新宫

抛梁西　岹峣画栋与天齐故乡见说韦斋井紫气如云白似霓

抛梁南　紫阳在望碧如蓝后来要识先生学好把遗经仔细参

抛梁北　学子步趋佩鸣玉黄山昨夜月如轮祇许白云檐下宿

抛梁上　异世懐贤心独往有时化作鹤归来满谷松声杂笙响

抛梁下　吾道如山本无价儿时已悟庖牺心鹿迹沙中亲画卦

伏愿上梁之后春秋蒇祀朝夕瞻依道脉久存适彼人间之乐土文风大振尽庇天下之欢颜采藻増辉哦松善助

○祭文

九月望祭徽国文公祝版

大道昭焯如日行天不有贤哲孰开我先呜呼夫子力赜精研关洛其支洙泗其渊载在简牍以绍其传精庐始构栋宇髙骞况当初度溪毛洁鲜玄衮端圭卷龙蜿蜒山川故国以迟其还尚享

西山蔡公

惟公学有渊源一时师友制度精微靡不详究无媿影衾慎独是守牲肥酒香以妥以侑尚飨

勉斋黄公

惟公笃生南国早登师门文如李汉缔于姻婚讲孟有义紬绎道存巍巍侑食祇荐兰荪尚飨

知府韩思轩魏静斋

思轩兴崇出自首建宸翰龙蟠触目光眩静斋规随昕夕靡倦兹当四迁恍然如见前人之功后来是劝尚飨

山长汪定斋曹弘斋张竹山

定斋兴创弘斋克承岁月未逺相继绳绳竹山之功迁于南陵锥山舆石辛勤登登四方云集十百其朋兹谋起废厦屋层层永久弗谖监古是凭尚飨

代祭胡道美文

自嗟惸惸辛勤万状先君弃孤山颓孰仰迩又慈亲相继长徃世运乱离风波揺荡骨肉情踈谁为保障哀哀外舅气豪而壮如盘之面魁梧伟相浆酒霍肉长鲸吸浪要其胸中汪洋无量所以鸿名髙出辈行有子茂才聪明晓畅岂期妙龄遽尔早丧家务益滋身劬焉亢今年数竒展转微恙祗谓寻常未规往访如何不淑抱此怏怏呜呼天乎其有知乎使其有知颜胡为而夭跖胡为而寿以公四旬始仕之时百年积徳之厚可循青春以致白首子既灾屯公又（阙）呜呼天其果无知矣斩其嗣有妷可后哭其位（阙）尚幼北堂有母滫瀡谁候中馈有妻匍匐谁救（阙）双鸦叹命不偶女虽归宁躃踊哀吼荧荧瓦灯（阙）冷昼某姻夤门下于今几岁恩深父母义实子壻举觞一奠淅浙冻雨魂其来临悲亦无已尚飨

祭朱文公

先生之书四海共传先生之祠千古洁蠲先生之里磅礴山川区区守御祇谒益虔况我吴国同姓夤缘敢祈黙相福寿绵绵

○颂

喜雨颂（并引）

皇帝宅位励精为治以六事责守令守令愳无以塞明诏至正十年夏县尹张公来任人和政孚用以报最明年秋宿种在土壅埴作勤甘澍不下公掲虔遍祷屡有悬应愿播声诗永永无极颂曰

大江之东睠焉兹土如何七月昊天不雨穑人靡乐祈我田祖牲肥酒香坎坎击鼓神亶不聪孰尸孰主敖然若焦闵此禾稌侃侃令尹为民之忧乃捐已帑方士是求渊沉铁劵乞灵龙湫龙符水至有髯其虬阴云滃合??交流尔之泽矣我心则休悠悠昊天旱暵未巳筑尔雩坛昭格孔迩披云之颠水西之涘山路崔嵬拥掖至止公拜稽首栗栗諰諰曽不终朝雨以志喜噫嘻圣皇御有万方令尹忠荩鸣琴在堂尹之祷雨黙契穹苍穹苍有知化荒为穰天子召对宠锡有光舆人献颂厥声载扬

槐塘钓叟颂

槐塘钓叟者子立程先生自号也先生为讷斋丞相之孙倚山仓使之子其读书汪洋泛溢其文章清新竒崛于风云之舒卷禽鱼之蝡动可喜可愕一着于诗故于诗尤多其为人囦然而无迹澹然而莫测其所以先生有子曰萱曰庄亦以文学世其业好风佳日幅巾藜杖呼二子与俱坐嘉荫藉丰草倡诗评画饮酒淋漓以为常人望而知为丞相家故态今先生七十有一年矣龎眉秀髪精神坚悍如五十许人意者天将俾公康健寿考以为人瑞也不然何其年愈髙而体愈充藴葆天和如得养生之术者邪先生于世事一不挂眼方以钓自娱某通家也知敬特深故广其说以为颂曰

有方者塘泓澄于涡相国告老于焉来过手植三槐緑阴婆娑遂以名显永矢弗磨笃生闻孙藴其天和川渟海蓄所学益多年踰七袠白髪皤皤清风一竿羣鳞掷梭涓涓秋水有蒲与荷鱼我两忘其乐如何或潜于渊或跃于波直钩而钓其乐靡他猗欤先生弗棘弗阿岂羡爵禄太公钓磻后来子陵富春嵳峩胡为客星云霄荡摩孰若先生退敛一蓑金玉令徳始终不讹尔福尔寿如冈如河伊予作颂永永可哦

○辞

定庵于君哀辞

后至元四年予来金陵获与定庵于君始相识君身干修立渊黙寡言家甚裕喜交儒者故儒者皆乐为之尽越明年台察用荐者言聘为郡庠训导郡庠去君家只尺君时时过斋庐啜茶一瓯清谈径去未几予归江东则君不幸死矣呜呼不数年间未相识也则恨其交之不早既相识也则恨其交之不宻艰难契阔不得朝夕继见而遽兴九原之悲今年春复来金陵其子逵斩然衰绖泣而告曰先人之友无在者惟尔尊翁丈寔为通家又隔千里外可无一言悯恤遗胤以慰吾先人于地下乎按君姓于氏讳渊字彦澄号定庵莒川人曽大父用成徙金陵遂为金陵人祖振宗父文炳潜徳弗耀君天性淳厚不事诡恠巉絶以异于人闲居一室埀帘竟日不闻声笑恍若无人及事至虽精笇善谋犁然切当而不谬于理夷考平日事父母尽其孝待兄弟尽其友遇朋友尽其诚故识与不识咸称曰善人传曰书云孝乎惟孝友于兄弟施于有政是亦为为政以治家如治国事亲如事君待兄弟如待同僚初无二道茍使其施诸政事必有可观者其才噤不得展布而年又不遐岂不大可恨哉君娶王氏幽闲贞淑涉猎经史先七年卒子三人女二人长即逵也呜呼九原不可作矣予特书其一节可以慰夫君者逵自君殁后愈刻苦于学欲显扬其亲大夫士之贤者往往能道逵之为人近见其譔族谱一通祖讳某字某年若干葬某地悉书备录非惟欲显扬其亲又推其亲之所自出而无不欲显扬之观逵之用心良厚矣呜呼君可谓有子矣乃长言而为之辞曰

谓天无知兮固福善而祸淫谓天有知兮何盗跖寿而颜贫驽骀展足兮夔独不良于行鸺鹠夜号兮凤鸟噤而不鸣众同流而合污兮君何背而弃之我沉静而寡欲兮乃自处而不疑既堙郁而益伸兮亦暧昧而弥彰谓宜隆于人爵兮奚命运之不昌曰善人云亡兮自前世而已然欲怨谁归兮将顺受而委之于天

一斋吴公哀辞

丙戌春一斋吴公不幸死矣越明年予始还乡里二子国英朝英累然丧次相向而哭俱失声后五年辛卯予方抱私戚朝英来请曰是年某月日将以先人竁于凤凰山之原已乞铭太史虞先生子可无一言以泄吾悲予也忧患荐臻笔砚荒落何以堪之退而伏读先生序铭以一斋公得善人长者之目长者之目不显于前代独列于战国秦汉间世衰道微相与角短长险易无复忠厚气象如万石建陵张叔仅一二数公状貌魁梧美髭髯天性孝友和易近人无秋毫倨肆意居家事其母以孝谨闻母夫人年踰八袠耳聪目明朝夕滫瀡意甚乐之待其弟友传衣共案了无畦町又以严莅其子国英学春秋左氏两充乡贡两主县文学绰有令誉朝英诗亦秾粹公平生好施予颇以赀周人之急茍偿子本不屑重征或燹劵人曰公徳我矣亲姻燕会欢然笑洽未尝以事辞遇邻里丧匍匐往吊哀为之尽后生晚学稍知礼义从容揖让略不以先登自尊行实已着之铭未尽犹若是岂非真长者欤呜呼母夫人栢舟刻励朝廷方旌表其门国英由儒歴仕益光前烈固人情所喜谈乐道者公则胥失之矣岂不大可恨哉长言为之辞曰

羌宇宙之茫茫兮寒暑两其迭施彼人生之短景兮繋钟鼎于一丝众莫不有死兮于公之死奚悲葆冲素于澹然兮不琢刻以为竒宁旷逹以退处兮肯嗫嚅而趦趄纷世故之偷薄兮孰端确而慕之邈古风不可返兮抆涕泗之交颐公事母以孝兮发皤皤其秀眉朝夕致滫瀡兮尽斋栗其夔虁弟竞爽于家庭兮子研精于书诗沛大惠于一州兮由尔富之多赀或举责焚劵兮每取啬而剩辞呜呼公其真死兮祸患根于数竒意其不死兮英爽飒其在兹繄佳城之郁葱兮凤凰扬彩而下之肆哀悰其总总兮履春雨而沾濡曰予之愚惷兮雅童冠之相知慨盖棺之莫临兮犹执绋而増吁赖太史之纂述兮鸿厥声以四驰

○志铭

江季用墓志铭

婺源江君孟思敏而甚文一日访予槐塘之濒手其弟季用家传一通泣而曰不幸先君弃背佑与二弟俱小零丁孤苦惧无以树于世于是从王公孟瞻学熏陶浸灌互相授受不特淑于已且有以及其弟虽不克孝于父而得养于母今幸积无恙而材屹屹有成又不幸死矣是幼而失父老而丧弟终无以树于世子与材故必哀而铭诸按家传江以姓显自歙黄墩迁婺源丕绪可考御诊明逺公以鹳衔异草遇寳佑间赐第以荣厥里曽祖讳应得太学上舎生祖讳文锦父讳琦隠徳弗耀母汪氏彬州推官讳某之曽孙女初材生父感夣寐名曰材字之曰季用即左传楚材吾用旌其瑞也属对吟诗殊异羣儿未冠感欷奋拔乃长游淮壖纳交一时豪杰归而容止辞令彬彬老成诸父诸母咸喜曰材不惟学问大进为人亦然丁亥卜筑清华母孺人尚无恙兄弟毕娶阖门会食朝夕油油不忍去壬辰遭乱负母犯霜露伏草莽出入磵谷中虽饥馑相仍患难相守乙未冬军旅杀人佑材仓卒不能辟刃加颈者再佑以母耄乞贷死明年母亦瞑目矣得年七十有三丁酉材妻子荐已物故庚子续醮吴氏材曰婺源数罹兵燹而茗洲隶海宁士风清醇号为乐境萍蓬解后友爱惟均况妻弟景华君重然诺庶可凭焉是时佑积有盛名富家大室以币走无虚岁而材方入城闉指挥王公知府魏公一见赏识遂摄教歙庠知县张公重建庙学作新士气材朔望掖诸生升堂讲说四书经史或一章二章辞义详明音节洪畅望而知其为师弟子也甲辰三月五日以疾卒于茗洲之甥馆越二日甲子藁塟茗洲之东山春秋四十二男一人名迩呜呼季用资质超迈而不矜衒威仪重迟而不轻翾诗优柔而不迫字匀整而不率谓可媒禄富之资而且期以逺大其止于此也岂非命欤昔南丰曽先生于王氏兄弟曰回深文曰向子直曰冏容季大槩以人才之生或异国殊时未有生于一门也孟思仲有季用之为兄弟视王氏文章行义未知其孰先孰后也容季不幸早殁特着之铭岂不以人才之生志不就不翅其兄之哀则凡托交盟之好者莫不为之痛心焉铭曰

木之拱把以滋以荣其蔽原野川之冲撞以导以浚其放大江吁嗟季子木渐川増而止于是更千百年勿刓其方用襮幽阡

○表　铭

先兄敏仲训导墓表

桂芳当承平时谱谍尚可考也唐之髙祖讳大有隠徳弗耀髙祖妣用子恩封孺人曽祖讳廷隽阶登仕郎曽祖妣祝氏无子祖讳虞字常道本婺源李姓出后于唐李之髙祖讳尚礼字士敬廸功郎髙祖妣詹氏曽祖讳玘字子器以书魁与乡相程元凤聨榜曽祖妣张氏先公讳元字长孺以徽州路儒学教授请老妣徐氏初先君上承两家望族日夜磨砻灌养思所以亢厥宗教诸子舎诗书无以为业先公年二十二先兄生后十九年桂芳生犹思总角时商确周秦隋短长之际先兄曰若以为何如桂芳应声曰周为有道之长秦隋不得不短也先兄笑而颔之弱冠餬其口于四方毎归拜先兄求以教之者未尝不喜揺颜面不幸己丑哭二亲丙申又哭吾先兄天降割于我家不少延得不使人短气耶先兄讳徐卿字敏仲号见梅居士天性重迟略无轻儇俗习先祖雅器之时外父徐公无恙见先公先妣抱外孙归宁命之曰徐识其爱也甫长犹不知学先公纵而不之问识者曰是非忧其学如苏明允者年卄七八规什一之利稍稍读资治通鉴上下古今得失兴仆贯穿往反若指诸掌自是声闻郁勃姻党先軰折节下交歙庠教谕薛公南仲以诗文自负得师道甚休宁吴君骥族兄铉与先兄咸就学焉风晨月夕婆娑遨娱未始不工于诗甲寅仁宗以科目收天下士先兄沉潜四书六经勤于研赜深于体认日滋月益自觉胸中滚滚援笔为文丰润秀拔大叫曰昔何蹇涩今何来之易也浸传之乡先生县尹洪公焱祖曰唐生为文大进不特为文为人亦然月书季考第其甲乙紫阳山长孔公棣郡庠教授陆公徳原踵门币聘训导先兄申明教条与学者恳恳讲说不休前浙东宣慰副使巴尔斯布哈唐州奕总管丘察罕皆其徒也丙寅秋七月府公廉知其才亲为劝驾八月较艺棘闱有司声律待士对策少卄二字落不用归而危坐緑筠轩中絶口不挂利禄大肆力司马迁史记班固西汉书韩栁文欲以古文自鸣时先公髙年耆徳方铭述贤公卿履歴功行以故先兄侍旁噤不敢吐一语世之知先兄者盖少也先兄为人方正朴直遇人最寡谐平生数竒困踬里闬又无气力相推挽不过家塾授受饮食尠少飰一盂酒数行即隤然醉卧日长无事或焚香庋画玩周易一二卦诗尤刻苦不易就有乞之者思索涂窜而后满意诗有见梅集壬辰刳于兵燹避地长标出入磵谷冒犯霜露得蛊证载迁坑上病革噡语諵諵不获呼桂芳永诀为恨丙申六月也春秋六十有七配胡氏恭俭静一有妇道前兄四年卒得年六十有三生男二人文郁文明文郁聪明孝友无媿家儿女六人长适余克寛次适方端礼次适程子辰次适胡士佳次适杨文富次适赵士谦家贫女多嫁必以时有辅于君子胡之力也辛丑日南至文郁访桂芳泣而告曰吾父竁骨坑上手植之木已拱微仲父一言用襮幽潜则曷以取信于方来桂芳惟先公弃诸孤昆弟六人强焉苟活先兄死次兄琪次兄坚弟芹芳俱已物故今后死者独兄存真暨桂芳尔不腆之辞忍不诺诸敦土鑚石以列墓上明年壬寅三月丁未弟桂芳表并书

故唐文墓志铭

后至元五年己夘夏予被郡侯邑宰暨乡校之士阖辞举为教官明年春来金陵遽遭例阁遂馆句容之杜氏焉一夕梦亡侄文苍黄致辞曰文无似幼以嬉不能攻苦积学彰今而耀后然赖叔父哀悼夭折载其姓名他日文章或传则托以不朽焉翌日予恸哭曰怪哉斯梦也汝父千里外音问疎阔不及汝铭汝弟又不知所以乞铭文幽明悬隔言貌蹙戚若异于常时予知文不瞑目于地下也必矣文字徳华兄琪长子也生而禀资方实年十三入宫墙从伯父肄业能闇诵论语孟子之书临古帖双钩作字颇知虞楮用意法度处十五侍父歴赞乳溪休阳两邑间勃勃道里朝夕良苦其家谷粟财物悉委之掌握无毫髪遗漏而父常矜喜曰文为人机警老成不类羣儿气习甲戌夏祖母徐氏暴疾百药弗能疗文独悲咽不食歙俗事神弥谨五显在婺源城中芙蓉五岭巉絶险阻不易度愿走祷神以缓祸未越二夕竟愈戊寅夏四月斋沐囊香辞祖母徐将之婺源若酬其素焉祖母送出门望尽乃已无何中途染疾舆归面目漆黑奄然而逝矣得年十九未娶祖母怜之将命弟文焕为其后塟在城南溪浒上髙祖讳廷隽宋登仕郎昆弟三人文章秀发髙伯祖讳廷瑞上春官为桐庐县丞曽祖讳虞治周礼屡以乡荐祖讳元今授将仕郎致政吾家祖宗积徳百余年仅仅礼义自将虽家居无事长幼环侍未尝不以孝悌等语日授之文也至诚感格能救其祖母之死不能保其身也辛未春吾父患鼻衂血淋漓如雨侄女贞一露天告斗刲股投粥以进至今父母年逾七袠眉寿日増贞一已适人抱子而文则不幸死矣呜呼二事虽不经寔出一时迫切至情而天地鬼神有若黙相之者其可感也已铭曰歙山盘盘歙水漫漫汝竁于是惟汝安

雷氏复斋铭得（正字伯震子宜中）

二气摩荡曰肇鸿蒙迎不见首究之靡终贞不起元牛牿之童荠麦始茂井泉斯通其月建子律中黄锺阳布六层下层初动六日七分精针灭缝中孚巧排牵牛推送一白炯然在黒犹众如醒尔醒如觉尔梦四圣立极圗泄天根坠果之萌入有之门谓寂而无弼则栀言天地有复阴魄阳魂大圣无复万善一源繄三字符回也独存惟伯震氏以雷受姓雷寔象阳地中未奋始迎帝出轰哉号令蛰启甲抽不言而信诚通内融灵台中正我作铭诗昭埀令胤

城隍庙钟铭（并引）

城隍建庙所以重有土也徽庙特盛由神赫奕致然钟制小无以宏其声显厥灵至正辛卯龝太平兴国寺五明院僧净觉偕程胜祖聚铁四百斤有奇又用旧铁一百斤铸作之钟成浄觉来乞铭里人唐某为之欵识曰

奕奕庙金在镕钟弗衅声厥鸿髙其钮锐其铣窽其中闻益逺人有敬神则灵万万古攻尔铭

○碑

重建中和道院碑

世称黄老修真炼性以澹泊为宗汉踵秦暴虐之弊曹参用盖公言而齐大治后继何相载其清静见于画一之歌至窦太后令诸王大臣悉诵老子言其一时崇尚如此厥后曰正一曰全真源逺而末益分矣婺源居天斗之僻芙蓉对镜所谓五岭外固中寛如产诸玉焉孚尹精粹元气之所会也予尝即其境方山之幽幽绣水之浮浮文公之阙里寔锺其秀矣西溪支流其上土名环村广袤平衍宜为神仙之窟宅也按本传赵定庵先生法名道可世为辽阳人袭父荫仕元授江阴许浦奕管军总管阶昭勇大将军先生幼而根器夙植大异凡儿蚤奋武秩劳王事犯风露肺主气气轇轕不得通痰从而附和之喉中作解木声千金市药弗愈渐成羸惫麾下有老兵李青庵悟卫生之术旦暮在视一夕候安否屏去左右侍就坐却衣与先生两背相倚运气以疗其疾明日疾瘳乃礼之为师授以大道先生遂谢印绶使其弟大名世袭之于是一瓢一笠浪迹湖海于金陵建全真道院于池阳建徳鄱阳筑云隠堂俾其徒领之大徳二年秋先生爱婺源溪山之胜叹曰山因人而重人因山而显岂无好事与我同志果得江公桂坡所舍环村地者构屋崇奉上真署曰中和精舎先生武人麻衣绳鞵举止倨肆莫知其为达官也一日路人惊拜曰公胡为寓此俛首不答明年先生子具衣履邀请还家就养先生善遣之官僚知先生为逹官相从谈笑留连终日了无怠容延佑五年九月十有二日坐于丸室呼其弟子齐徳玄軰曰吾闻上界有命丁使闯门可告常所往来官属弟子入城回曰官属移晷必至先生曰吾去期告遽不遑俟矣口占有孤舟片云之句悠然逝矣少顷众官毕集未忍火俗浴用二缸合而殡之以趺坐蜕去故也树华表曰赵真人墓云二年庚申州判薛天佑下车三日瓣香揭虔公患耳瞶少复还清聴尽倾囊资创三清殿洎两庑三门又买地以广基址正一教主三十九代天师锡额曰全真中和观弟子王徳厚齐徳玄锺真孙某郑某住持焉壬辰俶扰荐罹戈鋋诸弟子俱已物故而同里胡常容王清隠尝受教于齐徳玄弃俗出家拳拳以兴修为己任今洪武三年庚戌始创精舎妥灵真圣七年甲寅募缘里人郑公志仁营燕坐亭逹正殿两庑三门并燕坐亭悉如其旧驸马王公诚齐大书牌扁八年冬常容过予城南之居拜手曰中和有观不幸厄于兵燹常容今起废复兴子以文名幸碑之以文庶来者有考焉予不获辞夫正一之教始于汉全真之教盛于唐今有产之家作室肯堂父尚不能谕其子祖尚不能传其孙况游乎方之外者哉舍亲向道若是其苦离情禁欲若是其囏必有不依权而立不倚势而存希阔相待悠久而成者也予乃长言而为之謡风清月明瑶坛香雾俾黄冠鹤氅扣灵璈而步虚之先生若可招而致也其词曰若有人兮志孔修坏云补衲兮剑横秋天形像笠兮瓢可舟蚤年好武兮沛双虬虹光肯报兮燕丹仇箭翎没石兮乃故侯肺气内吹兮如歌讴麾下老兵兮非俗流艮以其背兮神与谋翩然逺赋兮蓬岛游天厨送馔兮罗珍羞天女奏乐兮鸣琳球植坐而化兮体尚柔载封竁兮环之幽伊予学道兮成赘疣寳鼎铅汞兮黄芽抽华阳谩作兮半载留三茅亲授兮碧玉瓯白云在望兮长悠悠潇湘鼔柁兮沧波浮三神东指兮烟雾收先生先生兮如可求六鹤飞舞兮来丹邱

○文

湘阴州劝农文

古之善为政者因其俗而为之也湘阴上游之地敦诗书恱礼乐绰有洙泗之风况今干戈之余方罹水火疮痍犹有未起者区区钦承王命擢任州牧以劝农结衔敢不为尔农劝凡尔农之所有悉皆力食茍不昕昏作劳五谷何从而生百货何从而出饥寒立至譬如持空拳以集事可不可乎矧力役之繁军需之冗诚尔农之不堪也但以勤补怠以俭节费庶几支缀喘息咏歌太平之盛兹者东作甫兴雨膏土泽凡尔父兄长率其幼壮助其弱举趾在田耕耨耘莳凛不敢后种之也时获之也早公私两便则吾民上之责亦少纾矣茍其不然尔之忧无涯吾之责愈重尔农虚心聴之无忽

渊明圗赞

先生傲羲皇而髙卧慕鲁叟以返淳所谓狂澜之砥柱衰世之获麟虽当晋宋之间水火鼎革犹得栗里以全身菊黄九日栁翠三春归来乎归来乎酒漉头上之巾所以异世不可复者尚有于画圗之真

拟弘文馆学士虞世南等上治道表

臣闻尧皷纳谏舜木求箴式茂克昌之风能致升平之道窃以量才授职率多迈古之资偃武修文愿覩当今之治嗟孤隋之极乱赖大唐之聿兴六年克有殊勲四海服其威徳归牛放马列土分茅功过汉髙道谐周武恭遇皇帝陛下神采英毅天性刚明聴言转丸知人善鉴亹东宫之传位尽上皇之孝心放宫女用雠臣已见乾坤之量喜骑射好巡幸未虞社稷之思恕已易昏偏聴则闇善谋善断调和鼎鼐之才能武能文出入将相之器戴胄剸治繁剧彦博敷奏详明王珪激浊扬清魏征犯颜极谏皆正直之君子匪邪佞之小人伏愿陛下内藴神明外当玄黙少借辞色曲尽腹心尚圗谋始之勤不负克终之戒臣等委居重任承国厚恩象魏宻依常接君王之近弘文妙选愧非学士之流葵藿倾心草茅忘命直言忤旨甘受严刑下情无任屏营之至

奉陈养吾书

某虽愚不肖然自祖父以来文章为世业蚤年磨礲浸溉亦不可谓无志于斯也尝慕苏老泉闭戸探赜古今上下融液胸臆故下笔源源而无艰险窘迫态辙谓文不可学而能气可以养而致此苏老家传法也奈遭乱离旧学尽废片纸只字煨烬夷灭僻处山林百病煎熬两年患痞疾寒热交战今年疮痏弥甚间入城府旅退不以寻常人目之足矣况敢托迹文字间以求知于大儒君子之侧哉仰惟合下掇巍科跻膴仕分内事耳顾乃邅回困踣与时波流然其文愈剉而愈厉其诗愈穷而愈工文陵韩蹴栁诗鞭李驾杜自翰林诸老曰虞揭黼黻皇猷近来诗文孱弱不如脂韦绕指则生柴屈折寻无矩矱而世运亦旋以衰矣昨僣以先君善行得溷左右赐以序铭铺陈广大痛欲殒絶不忍再读又以鄙容用干题品亦以合下知我而不以罪我也序鲍氏摽幽赋议论端确铭西山钓石文韵俨雅譬诸寳库堆积秘蓄光晶璀璨不自知其贵重而世之人惊走骇汗估价百倍宜其以为贵且重也某非木偶岂不以会合为荣暌离而悲第以用吴尹莘针术去疮血太多两脚酸软又春来过服硝黄脏腑虚耗暴下狼狈不然将谓某自取踈外也惟合下于其意而不于其文则幸甚不具

上御史书

某穷居布衣坐诵经史常恠欧阳公谓天下之失得生民之利害社稷之大计惟所见闻而不系职司者独宰相可行之谏官可言之区区之见殆异于是夫言之者知其事也行之者行其所以言也惟其言之所以能行之宰相谏官岂可以优劣论哉当今圣人在上富有四海百官绳绳各尽厥职且以中台论之总而为十一省省各署宰相员金紫煌煌势相埒也而谏官不过三十人南台分而为三省又分为十道计有天下之半谏官不过二十四人西台谏官如南台之数又减四人天下之失得生民之利害善者扬之恶者惩之俱系于七十四人谏官之轻重吁可畏哉某庚辰秋来南台当时羣御史中惟复礼董御史公平李御史弘正杨御史徳昭曹御史光复王御史元用潘御史最为知己由是出入门下每见诸公慷慨议论果有澄清四海之志退而叹曰产琪园者非凡草登瀛洲者皆伟人未尝不窃服一时人才之盛越明年辱聘为明道书院训导又聘为集庆路学训导又列举为教官今年来崇安遐陬僻壤举目凄怆返思南台一时人才之盛知己之乐邈若天上何可得哉兹者伏遇御史相公阁下以刚方硕大之徳磊落俊伟之才为天子之耳目朝廷之股肱百里之师表下民之父母也自南台下车先声所闻已播十道洸洸乎恢恢乎如日光玉洁皆知其清明风飞雷厉皆知其严肃较昔之羣御史者恨相见之晚也只今俯伏道左愿瞻风采黄髪之叟有欲言而不敢者自夏亢旱禾不入土秋将成熟灾疫大行病者不能扶惫而起死者狼藉草野生意不絶如带闽南数十年以来所无也仰惟相公宠被圣眷巡歴行省盖欲问民之疾苦故敢以民之疾苦告之倘沐采择申奏朝廷减租寛徭以续民命如欧公谓天下之得失生民之利害舎相公其谁归哉冒渎尊崇不胜皇恐之至

上赵御史书

世祖龙飞设官分职上下相承内外相维可谓至详且宻矣宰相则谓之股肱谏官则谓之耳目股肱所以宣其劳耳目所以资其明书曰明四目达四聪此之谓也恭遇御史相公阁下天子之所遴选朝廷之所倚赖其任南台也固耳目之攸寄其巡歴行省也亦布尔目之不及所以百官执事视他官而加重惴惴然不敢吐气非为其尽自己之耳目广天子之耳目乎独未闻百官执事献一言以为耳目之助某草茅书生懵无学识语言朴直不知忌讳窃惟闽在东南幽絶处土风浇漓为士者不敏于礼义为民者毎薄于廉耻礼义廉耻是谓四维虽流离颠沛不可弃今何猖猖然而去之盖有说焉且如崇安十金之产虽庸常之家有之爱其子必择鹏举其师使之明人伦之序古今之道庶几移风易俗如常衮之治闽者今未闻书声为何物每当大比乡举里选仅一人或二人有司承流宣化者业以为常执教者谩不加省已有旧规不过举而行之社有社学里有义学社虽百十家岂无忠信笃厚者为之师教之一年克有成效限以十人为率升之义学义学教之一年克有成效升之县学县学升之路学千人之中岂无百人之可用百人之中岂无十人之可録如是洋洋礼义廉耻之教兴可以化闽南之俗矣风宪行郡常加勉励有司添力务要成效月书季考毋事虚文皷舞作兴不待十年之乆闽南之俗可以并肩邹鲁矣治国者以风俗为先风俗厚则措刑而易化风俗薄则严刑而难治风俗者国之命脉也昧者不知此而曰书生之常谈所以不敢言也仰惟相公不以已长曲勤小物茍其言有可采见诸施行如愚小子敢不尽心焉盖一郡者郡守之事也一县者县令之事也举天下之事无不当言者御史之事也况古者观风四方亦欲知某郡某县风俗为如何是以终始言之伏加详察

企思斋铭（并引）

癸卯春予退老槐塘胡伯庸手企思斋题咏一卷曰中得赵先生文甚贵重犹未悉中意者予曰何曰中生七岁父母弃背欲尽孝弟有不可得中为军校闻舅氏在淛东幸获往见为舅氏寿明年中戍古歙日夜思舅氏不置又将往见大叅胡公殿淛东号令严宻未有脱去者中叩辕门呼曰大参仁孝传四方中幼失父母倘掖舅氏归以养是即事吾母也帐下精鋭谁不为大参戮力者舅氏固病羸岂独少一老兵哉于是壮而释之令归语讫泣三行下予曰世有人子不得养其亲而得舅氏焉亲疎虽殊母与舅氏等尔渭阳之思果不能嫓美于康公哉铬曰

人生宇宙一心甚微千端万绪颠倒是非灵台秘宻孰启其扉一触金钥奚翅发机视遗聴寂虚游祁祁常人罔觉造次理违倬彼家食水潨合淝幼失父母饮泣歔欷兹焉渭阳式见庶几滫瀡孝养勿异慈闱烝烝企思君子之归

一坞云庵赞

白云居士重念有生之后未死以前耳目口鼻悉多沉着今欲一切痛溉离烦恼障方坐大小溪上与诸生徒讲说已竹溪瑞逺上人来访居士居士答曰何以故上人答曰我何因缘得住此世誓言敛身早退逍遥山中以道大为柱石法轮为戸牖心君为主人旦旦而事之否则如渇不得浆饥不得飰又如抱恙人入市遇善药而不能疗也今择地后山山益旋绕松竹净植盖将把茅以终老焉盍请名其所以居士名曰一坞云其意云何合掌而作是言

人生代间何异浮云云无根蔕厥气氤氲其去无终其来无始油然八荒以阴以雨上人敛退把茅为家胆瓶手炉一香一华扩而大之何拘一坞触处弥满与道无忤我作赞语愧乎言传稽首西方黄面老禅

指挥王公自京口移戍星源其民乐之且咏歌焉又自星源移戍兴安其民承公之政绥公之徳茍不形诸歌咏则闇而不彰无以延我公之思也于是程仪鲍荣等显而诵之

和阳山水旁薄郁纡晋国奕叶功业巍巍岂徒巍巍曰徳之符移戍兴安旟隼弓玈羣奸缩手熬然以吁髣闻村疃无赖其徒牵牛觳觫皷刀而屠公出号令逺窜疾驱官设二限夏麦秋租遵时输纳尚虞未敷奈何倍征将何以餔公乃恻怛遗此简书船舵抡才槐榆则殊其髙三丈二尺有余围可七尺始中所需扳援絶壑氷聨襟裾绳縻斤运天寒裂肤公乃论列免致卒瘏艨艟三十俾造异区公烛幽隠恐瘠民躯以歙附庸孰念孰摅事如毛猬孰肯爬梳乳溪凋弊蛊焉匪舒黟祈孔囏荆榛聚狐公文力请优游里闾父鞠其子妻相其夫老老幼幼襁负持扶军不下乡鸡埘野鳬池有鲦鲿水映菰蒲吏胥到门局促就隅凛不敢吓奚暇捓揄吾侪鄙人儿齿白须载拜稽首诵献勤渠吴国増秩毋遄其车

吕氏嘉贞传

壬辰之变天下承平将八十余祀矣一旦蕲黄盗作刼人财帛刘人子女焚人室庐君子甚惧小人靡然从之以故豪右之家颇以赀雄乡里者辄弃走涂塞耳目夷灭踪迹稍或相遇非惟渔猎之又葅醢之万一不死者幸也岩镇吕氏女讳嘉贞字以则幼侍父母侧恭逊柔顺未常髙声出一语于针缕刀尺之事不待学而后能父母重为择壻不易嫁媒者曰吕乃左史旧门择对非贵富不可澄塘三让之族闻其子兴祖才且赀富茍择对宜莫若吴其父讳观国儒者雅知之练日受聘嫁为吴氏妇初吴以赀盖乡里小人不安命分益疾妬之巧值时变而杀之果乙未冬羣小率其众刼其家曰金珠我有也牛羊我有也榖粟我有也其家尽弃私藏而窜黄山土名香溪源荆棘莽苍水石经纬最崖谷穷处明年春羣小购得之嘉贞夫妇俱被执其夫身投絶壑获免众欲辱之嘉贞曰吾儒家女义不受辱乞死众杀之在桃花潭水上丙申二月卄日时方十有七岁

唐先生曰新安山廉利峭拔水湍急人生其间不染他俗多行义能文章女子率正洁居使之然哉吾乡左史先生名父子文章行义为先辈成徳若嘉贞者临大难秉大节龂龂然曰义不受辱又知先生教行于家也或谓欧阳公五代史独载王凝妻李氏以讥切当世大夫士有不如此者亦可感也夫

吕君景武哀辞

辛巳春予游金陵辱南台御史聘为升庠训导诸生冠带三百人景武厕诸生中身干修立议论雄杰大人长者莫不器重而奬借之丁酉秋兄景文为兴安君实来省私其兄曰戭拜唐先生在童丱时头发纷白坎壈乡里恨无赏识之者自是信宿宾馆稍加之意明年秋复来省君病牢甚公忧形于色舆医购药金帛不吝冀其少苏不幸而客死矣予匍匐往吊而哭之恸岂可无一言泄公之哀以慰君于地下云尔君姓吕氏讳戭字景武山东即墨人其先考君世袭祖父军勲佩银符为益都翼百夫长遭时承平海宇宁谧考君教子严饬殊不以弓刀为念景文使之译蒙古国书而君肄举子业山东进士陈君子恭江西朱君景晖皆其师也子恭明易始学于我先君号为同门友而景晖先后聨为训导升庠景晖死费尽出于君父子间其亲贤急义类如此尝思景晖语君曰一治一乱反复相干理之常也昧者遇而后知智者能察微觇几不待其事之着也四海一家中外贴贴孰不曰治但官贪其财吏蠧其法譬如人未病而脉已痿不数年而干戈扰攘自两淮起星象已晓吾矣毎为之耳熟君未病时尚能记忆呜乎今果然耶自乙未渡江景文以世官移戍姑孰当城陷时公单马只仆力战尚锐众弃城走势不可支匿兰若中夜半上邻家墙屋择某氏潜焉未几坠于地明日军中哄传紫髯朱颊乃汉军百户也令下大索公以心语口曰忠孝不两立吾有老母寓金陵割妻子穷昼夜倍道以进逗遛久之家贫无以为业平章朱公用荐者言授兴安府通判母夫人处患难安淡薄终不欲舍佳丽之地就甘旨之养景武图什一之利山巅水涘隆寒酷热不辟艰苦来往两间上以奉母夫人之慈颜下以慰难兄之孝心也呜乎人生不得已而值此妻亡子逝仅留稚弟而天遽敓之速使臣子忠孝尽焉不遂其志而贤士大夫宁不为之悯悼而叹息也夫宁不为之悯悼而叹息也夫君殁于戊戌十月辛巳春秋三十有三藁塟歙东问政山麓配宣氏男一人名城曾祖讳整以布衣起家元初年征甘肃为五十夫长天下削平独江南未附同丞相伯颜攻取毗陵临安褒功升百夫长后征交趾也矢刃俱竭不肯降虏挟二虏投海死事在家状祖讳旺未仕考君讳杰字汉臣在任三十一年士卒咸徳之母夫人徐氏有子二人长名彧字景文慈祥恺弟不棘不苛为兴安得莅政之大体次即君也辞曰

嗟人生之如猬兮皆槖钥于化钧既寿夭之昈列兮又彪分于贱贫矧吾友之峻茂兮烂绀珠与苍珉弃弓矢而不务兮喜学于儒绅何世运之猖披兮道路之风尘宁韫椟以待价兮将江湖而隠沦兄迂回以倦仕兮弟跋涉而宁亲夫何皇天之酷罚兮竟短折于青春望故乡之迢逓兮霜月陨而未晨魂怳怳而不进兮隔山巅而水漘亲曰季何在兮悯行役之酸辛妻曰夫何在兮恠音问之未真子曰父何在兮被彩服而尚新噫嘻吾友兮抑命时之邅迍兰摧雾散兮痛有志之未信吾意其不殁兮黄垆难掩其精神明国家之祥瑞兮为凤而为麟醴泉岀其一勺兮羌滋味之醲醇芝草挺其五色兮亦枝叶之纷缤伊予而后死兮感夙昔之情因老泪敲戞于襟袂兮舎斯文以焉陈

白云集卷七
