袁督师诗集

　　咏独秀峰　　玉笋瑶簪里兹山独出群南天撑一柱其上有青云

    边中送别　　五载离家别路悠送君寒侵宝刀头欲知肺腑同生死何用安危任去留策杖只因图雪耻横戈原不为封侯故园亲侣如相问愧我边尘尚未收

　　落第　　遇主人多易逢时我独难八千怜客路三十尚儒冠出谷莺偏媚还枝鸟亦安故园泉石好归去把渔竿

　　秋闱赏月　　战罢文场笋阵收客徒不觉是中秋月明银汉三千里歌醉金秋十二楼竹叶喜添豪士志桂花香插少年头嫦娥必定知人意不钥蟾宫任我游

　　山海关送季弟南还　　公车犹记昔年情万里从戎塞上征牧圉此时犹捍御驰驱何日慰生平由来友爱钟吾辈肯把须眉负此生去住安危俱莫问燕然曾勒古人名弟兄于汝倍关情此日临歧感慨生磊落丈夫谁好剑牢骚男子不能兵才堪逐电三驱捷身上飞鹏一羽轻行矣乡邦重努力莫耽疏懒堕时名

　　黄河　　河水奔流去暄腾万马声源从天上落性本地中行独处真须激清来自太平济川吾有愿击楫动深情

　　过诃林口占　　四十年来过半身望中抵树满红尘如今著足空王地多悔从前学杀人

　　归庚岭步前韵　　功名劳十载心迹渐依违道说还山是惟言出塞非主恩天地重臣遇古今稀数卷封章外浑然旧日归

　　度庚岭　　客路过庚岭乡关渐已违江山原不改世事近来非瑟岂齐门惯人宁狗盗稀驱车从此去莫作旧时归

　　南还别陈翼所总戎　　慨慷同仇日间关百战时功高名主眷心苦后人知糜鹿还山便麒麟绘阁宜去留都莫讶秋草正离离

　　话别秦六郎　　海鳄波鲸夜不啾故人谈剑判溪头言深夜半犹疑昼酒冷凉生始觉秋水国芙蓉低睡月江湄杨柳软维舟自怜作赋非王粲戛玉鸣金有少游

　　偕诸将游海岛　　战守逶迤不自由偏因胜地重深愁荣华我已知庄梦忠愤人将谓杞忧边衅久开终是定室戈方操几时休片云孤月应肠断桩树凋零又一秋

　　哭熊经略之一　　记得相逢一笑迎亲承指授夜谈兵才兼文武无余子功到雄奇即罪名慷慨裂眦须欲动模糊热血面如生背人痛极为私祭洒泪深宵苦失声

　　春中潮涨　　缠绵苦雨声留滞孤舟夕卧听渔人语又添水数尺推篷试一望不见春草碧急当乘长风高帆破浪白

　　舟过平乐登筹边楼　　何人边城借箸筹功成乃以名其楼此地至今烽火静想非肉食所能谋我来凭栏试一望江山指顾心悠悠闻道三边兵未息谁解朝廷君相忧

　　哭熊经略之二　　太息弓藏狗又烹狐悲兔死最关情家贫罄尽身难赎贿赂公行杀有名脱帻愤深檀道济书冤及魏元成备遭惨毒缘何事想为登坛善将兵

　　啸台　　奇声与人殊龙吟复虎啸云飞波浪高水落鸟鹊噪孙登效甚声激发混沌窍如同百舌鸣众音会其妙人物不相同物声乃人貌偶然登兹台掩口发一笑

　　韩淮阴侯庙　　一饭君知报高风振俗耳如何解报恩祸为受恩始丈夫亦何为功成身可死陵谷有变易遑问赤松子所贵请白心背面早熟揣若听蒯通言身名已为累一死成君名不必怨吕雉

　　海山楼　　层楼高百尺形势控西东人物兴亡外川原指顾中万家江杵月一片锦帆风薄醉吹空笛登临兴无穷

　　封丘黄河边作　　神禹疏九河千秋一大智众流翕受多力大不可制怒涛日奔驰所贵杀其势九河既疏通流注去积滞浊流自滔滔其利可万世如何任壅塞故道不可记遂使圣人功一望作平地泥淤水必争地狭浪必肆补筑日增高决溃更滋弊微禹吾其鱼隐忧道易济早能为经营事半功倍易凭谁讲上策复造万世利

　　登贤书后回东莞县谒墓　　少小辞乡国飘零三十年敢云名在榜深愧祭无田邱陇棠梨在衣冠手泽传夕阳回首处林树郁苍烟

　　舟泊君山步月上点翠亭纳凉　　舟泊君山下旁有钓鱼矶秋暑酷未退坐来白羽挥林前逗且影鸟鹊绕枝飞我时兴不浅拾级登翠微啸歌将夜半凉露湿衣襟舟师起解缆引手招我归我游方适意徘徊不能违始信古人乐秉烛游未非偕弟煜夜坐等有作忆到乡关百事愁挑灯细语不能休人心此时将何恃予骨他日望尔收画里青山长入梦镜中白发已盈头但求烽火今平息得遂闲身及早抽

　　斑竹岩　　二女事圣人观型室家好修短理难齐此理识已早况当陟方岁年华计已老如何苦相思衰痛作烦恼同心表精诚酒泪染丛筱斑斑或有之万古不枯槁吾粤有此竹根蒂谁肇造流俗喜神奇谬托恐无考

　　寻禹碑衡　　岳镇南方无气自滃郁支分走别麓峋嵝乃独出山尖神禹碑兀然千古立奇字蝌蚪形后人不能识昔吾读韩诗奇语动魂魄所愧生南方恨不长两翼奋飞到山顶亲手为拂拭今日扁舟过系缆应努力晓起裹糇粮殷勤带纸笔攀援曷云疲汗喘不敢息但见白云起林深万感寂归路志东西自朝至日晨高下通幽寻此碑沓无迹岂果有神物呵护作秘惜或缘我痴蒙当前末由觌因思朱晦翁考异得其实禹碑徒传闻山上无此石始知昌黎叟好奇误著述我乃为所愚枉折游山屐振策出山中山花露欲滴

　　入狱　　北阙勤王日南冠就絷时果然尊狱吏悔不早舆尸执法人难恕招犹我自知但留清白在粉骨亦何辞

　　狱中对月　　天上月分明看来感旧情当年驰万马半夜出长城锋镝曾求死囹圄敢望生心中无限事宵柝击来惊

　　浣衣里　　忠臣血入地地厚为之裂今溅帝王衣浣痕亦不灭灵质偏成磷光焰九天彻精诚叩帝阍愿化一寸铁良土铸作剑剑锷百不折斩尽奸人头依旧化为血血污常如新抚摩触手热什袭在笥中留作裳衣设后来谁可同惟有南八舌

　　记母　　梦绕高堂最可哀牵衣曾嘱早归来母年已老家何有国法难容子不才负米当时原可乐读书今日反为灾思亲想及黄泉见泪血纷纷洒不开

　　忆弟　　竞爽曾殇弱一人何图家祸备艰辛莫怜缧绁非其罪自信累囚不辱身上将由来无善死合家从此好安贫音书欲穿言难尽嘱汝高堂有老亲

　　题壁　　狱中苦况历多时法在朝廷罪自宜心悸易招声伯梦才层次集社陵诗身中清白人菜信世上功名鬼不知得句偶然题土壁一回读罢一回悲

　　临刑口占　　一生事业总成空半世功名在梦中死后不愁无勇将忠魂依旧守辽东


　　袁崇焕列传

　　袁崇焕字元素东莞人万历四十七年进士授邵武知县为人慷慨负胆略好谈兵遇老校退卒辄与论塞上事晓其厄塞情形以边才自许

　　天启二年正月朝觐在都御史侯恂请破格用之遂擢兵部职方主事无何广宁师溃廷议扼山海关崇焕即单骑出阅关内外部中失袁主事讶之家人亦莫知所往已还朝具言关上形势曰予我军马钱谷我一人足守此廷臣益称其才遂超擢佥事监关外军发帑金二十万俾招募时关外地悉为哈剌慎诸部所据崇焕乃驻守关内未几诸部受款经略王在晋令崇焕移驻中前所监参将周守廉游击左辅军经理前屯卫事寻令赴前屯安置辽人之失业者崇焕即夜行荆棘虎豹中以四鼓入城将士莫不壮其胆在晋深倚重之题为宁前兵备佥事然崇焕薄在晋无远略不尽遵其令及在晋议筑重城八里铺崇焕以为非策争不得奏记首辅叶向高

　　十三山难民十余万久困不能出大学士孙承宗行边崇焕请将五千人驻宁远以壮十三山势别遣骁将救之宁远去山二百里便则进据锦州否则退守宁远奈何委十万人置度外承宗谋于总督王象乾象乾以关上军方丧气议发插部护关者三千人往承宗以为然告在晋在晋竟不能救众遂没脱归者仅六千人而已及承宗驳重城议集将吏谋所守阎鸣泰主觉华崇焕主宁远在晋及张应吾邢慎言持不可承宗竟主崇焕议已承宗镇关门益倚崇焕崇焕内拊军民外饬边备劳绩大著崇焕尝核虚伍立斩一校承宗怒曰监军可专杀耶崇焕顿首谢其果于用法类此

　　三年九月承宗决守宁远佥事万有孚刘诏力阻不听命满桂偕崇焕往初承宗令祖大寿筑宁远城大寿度中朝不能远守筑仅十一且疏薄不中程崇焕乃定规制高三丈二尺雉高六尺址广三丈上二丈四尺大寿与参将高见贺谦分督之明年迄工遂为关外重镇桂良将而崇焕勤职誓与城存亡又善抚将士乐为尽力由是商旅辐辏流移骈集远近望为乐士遭父忧夺情视事四年九月偕大将马世龙王世钦率水陆马步军万二千东巡广宁谒北镇祠历十三山抵右屯遂由水道泛三岔河而还寻以五防叙劳进兵备副使再进右参政

　　崇焕之东巡也请即复锦州右屯诸城承宗以为时未可乃止至五年夏承宗与崇焕计遣将分据锦州松山杏山右屯及大小凌河缮城郭居之自是宁远且为内地开疆复二百里十月承宗罢高第来代谓关外必不可守令尽撤锦右诸城守具移其将士于关内督屯通判金启倧上书崇焕曰锦右大凌三城皆前锋要地倘收兵退既安之民庶复播迁已得之封疆再沦没关内外堪几次退守耶崇焕亦力争不可言兵法有进无退三城已复安可轻撤锦右动摇则宁前震惊关门亦失保障今但择良将守之必无他虑第意坚且欲并撤宁前二城崇焕曰我宁前道也官此当死此我必不去第无以难乃撤锦州右屯大小凌河及松山杏山塔山守具尽驱屯兵入关委弃米粟十余万而死亡载途哭声震野民怨而军益不振崇焕遂乞终制不许十二月进按察使视事如故

　　我大清知经略易与六年正月举大军西渡辽河二十三日抵宁远崇焕闻即偕大将桂副将左辅硃梅参将大寿守备何可刚等集将士誓死守崇焕更刺血为书激以忠义为之下拜将士咸请效死乃尽焚城外民居携守具入城清野以待令同知程维楧诘奸通判启倧具守卒食辟道上行人檄前屯守将赵率教山海守将杨麒将士逃至者悉斩人心始定明日大军进攻载楯穴城矢石不能退崇焕令闽卒罗立发西洋巨砲伤城外军明日再攻复被却围遂解而启倧亦以然砲死

　　启倧起小吏官经历主赏功事勤敏有志介承宗重之用为通判核兵马钱粮督城工理军民词讼大得众心死赠光禄少卿世廕锦衣试百户

　　初中朝闻警兵部尚书王永光大集廷臣议战守无善策经略第总兵麒并拥兵关上不救中外谓宁远必不守及崇焕以书闻举朝大喜立擢崇焕右佥都御史玺书奖励桂等进秩有差

　　我大清初解围分兵数万略觉华岛杀参将金冠等及军民数万崇焕方完城力竭不能救也高第镇关门大反承宗政务折辱诸将诸将咸解体遇麒若偏裨麒至见侮其卒至是坐失援第麒并褫官去而以王之臣代第赵率教代麒我大清举兵所向无不摧破诸将罔敢议战守议战守自崇焕始三月复设辽东巡抚以崇焕为之魏忠贤遣其党刘应坤纪用等出镇崇焕抗疏谏不纳叙功加兵部右侍郎赉银币世廕锦衣千户

　　崇焕既解围志渐骄与桂不协请移之他镇乃召桂还崇焕以之臣奏留桂又与不协中朝虑偾事命之臣专督关内以关外属崇焕画关守崇焕虞廷臣忌己上言陛下以关内外分责二臣用辽人守辽土且守且战且筑且屯屯种所入可渐减海运大要坚壁清野以为体乘间击瑕以为用战虽不足守则有余守既有余战无不足顾勇猛图敌敌必仇奋迅立功众必忌任劳则必召怨蒙罪始可有功怨不深则劳不著罪不大则功不成谤书盈箧毁言日至从古已然惟圣明与廷臣始终之帝优旨褒答

　　其冬崇焕偕应坤用率教巡历锦州大小凌河议大兴屯田渐复第所弃旧土忠贤与应坤等并因是廕锦衣崇焕进所廕为指挥佥事崇焕遂言辽左之坏虽人心不固亦缘失有形之险无以固人心兵不利野战只有凭坚城用大砲一策今山海四城既新当更修松山诸城班军四万人缺一不可帝报从之

　　先是八月中我太祖高皇帝晏驾崇焕遣使吊且以觇虚实我太宗文皇帝遣使报之崇焕欲议和以书附使者还报我大清兵将讨朝鲜欲因此阻其兵得一意南下七年正月再遣使答之遂大兴兵渡鸭绿江南讨朝议以崇焕之臣不相能召之臣还罢经略不设以关内外尽属崇焕与镇守中官应坤用并便宜从事崇焕锐意恢复乃乘大军之出遣将缮锦州中左大凌三城而再使使持书议和会朝鲜及毛文龙同告急朝命崇焕发兵援崇焕以水师援文龙又遣左辅赵率教硃梅等九将将精卒九千先后逼三岔河为牵制之势而朝鲜已为大清所服诸将乃还崇焕初议和中朝不知及奏报优旨许之后以为非计频旨戒谕崇焕欲藉是修故疆持愈力而朝鲜及文龙被兵言官因谓和议所致四月崇焕上言关外四城虽延袤二百里北负山南阻海广四十里尔今屯兵六万商民数十万地隘人稠安所得食锦州中左大凌三城修筑必不可已业移商民广开屯种倘城不完而敌至势必撤还是弃垂成功也故乘敌有事江东姑以和之说缓之敌知则三城已完战守又在关门四百里外金汤益固矣帝优旨报闻

　　时率教驻锦州护版筑朝命尤世禄来代又以辅为前锋总兵官驻大凌河世禄未至辅未入大凌五月十一日大清兵直抵锦州四面合围率教偕中官用婴城守而遣使议和欲缓师以待救使三返不决围益急崇焕以宁远兵不可动选精骑四千令世禄大寿将绕出大军后决战别遣水师东出相牵制且请发蓟镇宣大兵东护关门朝廷已命山海满桂移前屯三屯孙祖寿移山海宣府黑云龙移一片石蓟辽总督阎鸣泰移关城又发昌平天津保定兵驰赴上关檄山西河南山东守臣整兵听调世禄等将行大清已于二十八日分兵趋宁远崇焕与中官应坤副使毕自肃督将士登陴守列营濠内用砲距击而桂世禄大寿大战城外士多死桂身被数矢大军亦旋引去益兵攻锦州以溽暑不能克士卒多损伤六月五日亦引还因毁大小凌河二城时称宁锦大捷桂率教功为多忠贤因使其党论崇焕不救锦州为暮气崇焕遂乞休中外方争颂忠贤崇焕不得已亦请建祠终不为所喜七月遂允其归而以王之臣代为督师兼辽东巡抚驻宁远及叙功文武增秩赐廕者数百人忠贤子亦封伯而崇焕止增一秩尚书霍维华不平疏乞让廕忠贤亦不许

　　未几熹宗崩庄烈帝即位忠贤伏诛削诸冒功者廷臣争请召崇焕其年十一月擢右都御史视兵部添注左侍郎事崇祯元年四月命以兵部尚书兼右副都御史督师蓟辽兼督登莱天津军务所司敦促上道七月崇焕入都先奏陈兵事帝召见平台慰劳甚至咨以方略对曰方略已具疏中臣受陛下特眷愿假以便宜计五年全辽可复帝曰复辽朕不吝封侯赏卿努力解天下倒悬卿子孙亦受其福崇焕顿首谢帝退少憩给事中许誉卿叩以五年之略崇焕言圣心焦劳聊以是相慰耳誉卿曰上英明安可漫对异日按期责效奈何崇焕怃然自失顷之帝出即奏言东事本不易竣陛下既委臣臣安敢辞难但五年内户部转军饷工部给器械吏部用人兵部调兵选将须中外事事相应方克有济帝为饬四部臣如其言

　　崇焕又言以臣之力制全辽有余调众口不足一出国门便成万里忌能妒功夫岂无人即不以权力掣臣肘亦能以意见乱臣谋帝起立倾听谕之曰卿无疑虑朕自有主持大学士刘鸿训等请收还之臣桂尚方剑以赐崇焕假之便宜帝悉从之赐崇焕酒馔而出崇焕以前此熊廷弼孙承宗皆为人排构不得竟其志上言恢复之计不外臣昔年以辽人守辽土以辽土养辽人守为正著战为奇著和为旁著之说法在渐不在骤在实不在虚此臣与诸边臣所能为至用人之人与为人用之人皆至尊司其钥何以任而勿贰信而勿疑盖驭边臣与廷臣异军中可惊可疑者殊多但当论成败之大局不必摘一言一行之微瑕事任既重为怨实多诸有利于封疆者皆不利于此身者也况图敌之急敌亦从而间之是以为边臣甚难陛下爱臣知臣臣何必过疑惧但中有所危不敢不告帝优诏答之赐蟒玉银币疏辞蟒玉不受是月川湖兵戍宁远者以缺饷四月大噪余十三营起应之缚系巡抚毕自肃总兵官硃梅通判张世荣推官苏涵淳于谯楼上自肃伤重兵备副使郭广初至躬翼自肃括抚赏及朋椿二万金以散不厌贷商民足五万乃解自肃疏引罪走中左所自经死崇焕以八月初抵关闻变驰与广密谋宥首恶张正朝张思顺令捕十五人戮之市斩知谋中军吴国琦责参将彭簪古黜都司左良玉等四人发正朝思顺前锋立功世荣涵淳以贪虐致变亦斥之独都司程大乐一营不从变特为奖励一方乃靖

　　关外大将四五人事多掣肘后定设二人以梅镇宁远大寿仍驻锦州至是梅将解任崇焕请合宁锦为一镇大寿仍驻锦州加中军副将何可刚都督佥事代梅驻宁远而移蓟镇率教于关门关内外止设二大将因极称三人之才谓臣自期五年专藉此三人当与臣相终始届期不效臣手戮三人而身归死于司败帝可之崇焕遂留镇宁远自肃既死崇焕请停巡抚及登莱巡抚孙国桢免崇焕又请罢不设帝亦报可哈剌慎三十六家向受抚赏后为插汉所迫且岁饥有叛志崇焕召至于边亲抚慰皆听命二年闰四月叙春秋两防功加太子太保赐蟒衣银币廕锦衣千户

　　崇焕始受事即欲诛毛文龙文龙者仁和人以都司援朝鲜逗留辽东辽东失自海道遁回乘虚袭杀大清镇江守将报巡抚王化贞而不及经略熊廷弼两人隙始开用事者方主化贞遂授文龙总兵累加至左都督挂将军印赐尚方剑设军镇皮岛如内地皮岛亦谓之东江在登莱大海中绵亘八十里不生草木远南岸近北岸北岸海面八十里即抵大清界其东北海则朝鲜也岛上兵本河东民自天启元年河东失民多逃岛中文龙笼络其民为兵分布哨船联接登州以为掎角计中朝是之岛事由此起

　　四年五月文龙遣将沿鸭绿江越长白山侵大清国东偏为守将击败众尽歼八月遣兵从义州城西渡江入岛中屯田大清守将觉潜师袭击斩五百余级岛中粮悉被焚五年六月遣兵袭耀州之官屯寨败归六年五月遣兵袭鞍山驿丧其卒千余越数日又遣兵袭撤尔河攻城南为大清守将所却七年正月大清兵征朝鲜并规剿文龙三月大清兵克义州分兵夜捣文龙于铁山文龙败遁归岛中时大清恶文龙蹑后故致讨朝鲜以其助文龙为兵端

　　顾文龙所居东江形势虽足牵制其人本无大略往辄败衄而岁糜饷无算且惟务广招商贾贩易禁物名济朝鲜实阑出塞无事则鬻参贩布为业有事亦罕得其用工科给事中潘士闻劾文龙糜饷杀降尚宝卿董茂忠请撤文龙治兵关宁兵部议不可而崇焕心弗善也尝疏请遣部臣理饷文龙恶文臣监制抗疏驳之崇焕不悦及文龙来谒接以宾礼文龙又不让崇焕谋益决

　　至是遂以阅兵为名泛海抵双岛文龙来会崇焕与相燕饮每至夜分文龙不觉也崇焕议更营制设监司文龙怫然崇焕以归乡动之文龙曰向有此意但惟我知东事东事毕朝鲜衰弱可袭而有也崇焕益不悦以六月五日邀文龙观将士射先设幄山上令参将谢尚政等伏甲士幄外文龙至其部卒不得入崇焕曰予诘朝行公当海外重寄受予一拜交拜毕登山崇焕问从官姓名多毛姓文龙曰此皆予孙崇焕笑因曰尔等积劳海外月米止一斛言之痛心亦受予一拜为国家尽力众皆顿首谢

　　崇焕因诘文龙违令数事文龙抗辩崇焕厉色叱之命去冠带絷缚文龙犹倔强崇焕曰尔有十二斩罪知之乎祖制大将在外必命文臣监尔专制一方军马钱粮不受核一当斩人臣之罪莫大欺君尔奏报尽欺罔杀降人难民冒功二当斩人臣无将将则必诛尔奏有牧马登州取南京如反掌语大逆不道三当斩每岁饷银数十万不以给兵月止散米三斗有半侵盗军粮四当斩擅开马市于皮岛私通外番五当斩部将数千人悉冒己姓副将以下滥给札付千走卒舆夫尽金绯六当斩自宁远还剽掠商船自为盗贼七当斩强取民间子女不知纪极部下效尤人不安室八当斩驱难民远窃人参不从则饿死岛上白骨如莽九当斩辇金京师拜魏忠贤为父塑冕旒像于岛中十当斩铁山之败丧军无算掩败为功十一当斩开镇八年不能复寸土观望养敌十二当斩数毕文龙丧魂魄不能言但叩头乞免崇焕召谕其部将曰文龙罪状当斩否皆惶怖唯唯中有称文龙数年劳苦者崇焕叱之曰文龙一布衣尔官极品满门封廕足酬劳何悖逆如是乃顿首请旨曰臣今诛文龙以肃军诸将中有若文龙者悉诛臣不能成功皇上亦以诛文龙者诛臣遂取尚方剑斩之帐前乃出谕其将士曰诛止文龙余无罪当是时文龙麾下健校悍卒数万惮崇焕威无一敢动者于是命棺敛文龙明日具牲醴拜奠曰昨斩尔朝廷大法今祭尔僚友私情为下泪乃分其卒二万八千为四协以文龙子承祚副将陈继盛参将徐敷奏游击刘兴祚主之收文龙敕印尚方剑令继盛代掌犒军士檄抚诸岛尽除文龙虐政还镇以其状上闻末言文龙大将非臣得擅诛谨席稿待罪时崇祯二年五月也帝骤闻意殊骇念既死且方倚崇焕乃优旨褒答俄传谕暴文龙罪以安崇焕心其爪牙伏京师者令所司捕崇焕上言文龙一匹夫不法至此以海外易为乱也其众合老稚四万七千妄称十万且民多兵不能二万妄设将领千今不宜更置帅即以继盛摄之于计便帝报可

　　崇焕虽诛文龙虑其部下为变增饷银至十八万然岛弁失主帅心渐携益不可用其后致有叛去者崇焕言东江一镇牵制所必资今定两协马军十营步军五岁饷银四十二万米十三万六千帝颇以兵减饷增为疑以崇焕故特如其请

　　崇焕在辽与率教大寿可刚定兵制渐及登莱天津及定东江兵制合四镇兵十五万三千有奇马八万一千有奇岁费度支四百八十余万减旧一百二十余万帝嘉奖之

　　文龙既死甫逾三月我大清兵数十万分道入龙井关大安口崇焕闻即督大寿可刚等入卫以十一月十日抵蓟州所历抚宁永平迁安丰润玉田诸城皆留兵守帝闻其至甚喜温旨褒勉发帑金犒将士令尽统诸道援军俄闻率教战殁遵化三屯营皆破巡抚王元雅总兵硃国彦自尽大请兵越蓟州而西崇焕惧急引兵入护京师营广渠门外帝立召见深加慰劳咨以战守策赐御馔及貂裘崇焕以士马疲敝请入休城中不许出与大军鏖战互有杀伤

　　时所入隘口乃蓟辽总理刘策所辖而崇焕甫闻变即千里赴救自谓有功无罪然都人骤遭兵怨谤纷起谓崇焕纵敌拥兵朝士因前通和议诬其引敌胁和将为城下之盟帝颇闻之不能无惑会我大清设间谓崇焕密有成约令所获宦官知之阴纵使去其人奔告于帝帝信之不疑十二月朔再召对遂缚下诏狱大寿在旁战栗失措出即拥兵叛归大寿尝有罪孙承宗欲杀之爱其才密令崇焕救解大寿以故德崇焕惧并诛遂叛帝取崇焕狱中手书往召大寿乃归命

　　方崇焕在朝尝与大学士钱龙锡语微及欲杀毛文龙状及崇焕欲成和议龙锡尝移书止之龙锡故主定逆案魏忠贤遗党王永光高捷袁弘勋史褷辈谋兴大狱为逆党报仇见崇焕下吏遂以擅主和议专戮大帅二事为两人罪捷首疏力攻褷弘勋继之必欲并诛龙锡法司坐崇焕谋叛龙锡亦论死三年八月遂磔崇焕于市兄弟妻子流三千里籍其家崇焕无子家亦无余赀天下冤之

　　崇焕既缚大寿溃而去武经略满桂以趣战急与大清兵战竟死去缚崇焕时甫半月初崇焕妄杀文龙至是帝误杀崇焕自崇焕死边事益无人明亡征决矣

　　袁督师诗集

　　袁崇焕列传 
