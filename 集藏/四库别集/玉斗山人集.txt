   

　　钦定四库全书

　　集部五

　　玉斗山人集

　　别集类四

　　元

　　提要

　　（臣）等谨案玉斗山人集三巻旧本题南宋王奕撰考集中奠大成至圣文宣王文称至元二十六年岁在巳丑江南儒生王奕等其玉窓如庵记则称岁癸巳前奉旨特补玉山儒学教谕癸巳为至元三十年然则奕食元禄久矣迹其出处与仇逺白珽相类题南宋者误也奕字敬伯玉山人所著有斗山文集十二巻梅嵓杂咏七巻今并不传惟此集尚存本名东行斐藁明嘉靖壬寅其乡人陈中州为刋板佚其诗四首而别附以遗文二篇始改题今名奕诗稍失之麤然磊落有气胜宋季江湖一派素与谢枋得相善枋得北行以后尚有唱和诗十首其寄周月湖絶句亦有起观疆宇皆周土只有西山尚属商句皆以宋之遗民自居则其出为学官当在巳丑之后然其祭文宣王文称天混图书气通南北九域甫一可舆可舟祖庭观丁歌称幸际天地还清宁于新朝并无所怨尤祭曽子文称某等律以忠孝实为罪人愿保发肤以遂终慕亦未敢髙自位置视首鼠两端业已偷生隳节而犹思倔强自异者固尚有间矣集中诗文杂编颇乖体例然无闗于宏旨今亦姑仍原本録之焉

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　玉斗山人集巻一

　　（元）王奕 撰

　　○东行斐稿

　　先生文章冠冕照耀六经而气节锋芒独鋭于东行一稿历年三百他作散亡仅存此稿揭之开巻续有稽集爰次而梨呜呼读先生之文诵先生之诗论先生之世知先生之心果有不倚于笔砚形骸之粗者述斐稿

　　东鲁义约

　　仆慕陶归隠结屋琊峰十载耕云吟计仅足起观宇宙之间人道之大惟君师而已天门万里力未能乘风云依日月汶阳邹鲁之邦吾夫子之宫阙在焉今九域既一关河无阻学者不能致樽酒办香之敬是不知有师也欲壮兹行敢吿吾党伏以阙里宫墙久矣关河之隔朝廷疆里适兹文轨之同欲瞻尼山师道之尊合致曲阜心香之敬况洙泗即非弱水而邹鲁正是中原今既在邦域之中何自弃门墙之外愧圣师夫子救时犹老于辙环而吾侪小人阅世甘忘于株守敢邀同志用决此行或负笈或携琴徜徉于长亭短驿可乘舟可策蹇吟咏乎名山大川览天地之六经吊圣贤于千古慕温良恭俭让之徳想仕止久速时之心出处不得罪于春秋生死亦无惭于名教观黄河登泰岱定有至人过盘谷访南山岂无隠伴聚粮以俟涓榖为期谨约

　　奠大成至圣文宣王文

　　维至元二十六年岁在己丑八月丁未朔越三日己酉江南儒生王奕等幸际天混图书气通南北不逺数千里谨袖瓣香致奠于先圣至圣文宣王曰诗书世次以鲁继周匪敢私周宁为鲁谋厥有着龟吿我来犹于以素王于鲁之陬姬今为庶孰衮孰旒此犹南面配以公侯载瞻闗洛每仆不收或翼微言盛行中州昔在建兴与马俱浮有集者鸮覆贻鲁羞元化推迁如彼传邮缅想神灵辙环归休粤昼与夜积而春秋郭公夏五缺误难诹欲往从之江汉阻修九域甫一可舆可舟今我不勇岁月其遒岂无他营载籍是忧奎光在天下烛六幽愿诱愚衷纳以大猷懐疑若剖含思获抽遂沿泗洙以讫邾邹望鲁千年今真鲁游何以荐恭秬黍满卣尚飨

　　奠先师兖国公颜子

　　三千同学惟公独好一画之复惟公独当复则无妄其圣矣乎一日而天地万物皆归吾仁四代礼乐特仁中一事耳乐莫大焉何忧之有名垂万古寿莫长焉今夕何夕获瞻井巷某某士也所希者贤请事勿之一字服膺拳拳以终余年

　　奠先师邹国公孟子

　　曰战国去春秋仅百年而人心之剥讫矣子利于父臣利于君士利于权谋学利于伪妄天下岌岌乎殆哉惟公驰仁义之车﨑岖乎齐梁宋楚之郊扩正涂而窒利罅好辨岂其志哉尽心知性知言养气天爵人爵所以发夫子之未究者居多其有功于人心世教为何如信乎其为命世之大才也此何时哉得逰圣域而瞻庙貌耳目鼻口不交于物不胥而为妾妇禽兽貊蚓之归皆至大至刚以直养而无害者得所师焉敬洁巵酒以报千古

　　奠先师郕国公曽子

　　圣门三千之徒而一字之孝独与之公不敢毁伤之学至易箦知免然后知生而学死亦学善学圣人莫公若也移孝于忠何后人之不多见耶与之于点造物报人之天者固如是夫秋菊寒泉之思鲁人之报于公者则未至焉愚生尚有志焉幸混车书获瞻仪貌某等律以忠孝寔为罪人愿保髪肤以遂终慕

　　奠先师沂国公子思

　　中庸一书性命道徳之根本孟子亲传发为仁义七篇自汉唐历五季一千年间学者不得其传至宋河南叔子表而出之建安朱子绎而明之大经大本垂世立法后之用下土者由之则兴舎之则亡建天地质鬼神俟百圣而不惑者也其至矣乎此夕何夕得逰圣域真足以补平生之大欠某士也参赞之功不得以行所学惟有谨独素位不为无忌之小人乃所以报先师也洋洋如在尚其鉴之

　　祖庭观丁歌

　　八月朔获陪拜杏坛得观周礼之所在
　　吾祖河汾文中氏受恩未报夫子灵末孙愿言无忝尔幸际天地还清宁奔波水陆数千里袖香今得拜祖庭天欲使观周礼在时哉巧值开上丁北方学者曹博士新膺上命来交承圣门不敢负所学事事必欲行六经尔时己丑八月朔大中门辟天微明左开毓粹右观徳灯球灿烂交流星奎文阁下爇柴燎栢林鸠鹊争飞鸣金丝堂前班引出笙镛隐隐金石声三氏诸孙列左右皎洁宿鹭排圎汀各崇尊长例就位深衣征及江南生礼官三请诣磬所朱扉咿■〈口轧〉开中扃太常金乐交佚奏秩秩笾豆环簮缨首从先圣吿祝后邹兖次第彛罇倾却诣齐国父母庙泗沂分配随重轻五贤推尊孔道者俎豆亦得陈其诚春秋天下祀文庙太常四丁惟鲁行青衿白髪老学校观丁未有如斯荣俨然清都听雅乐耳目变换心神惊南门礼毕饮福胙公堂交错飞兕觞饮余独立杏坛下予懐缥缈欣嘅并恭惟素王师万世道如日月行天晴几年读易坐瓮牖景仰阙里真蓬瀛谁令溟渤化清浅温凉亲得瞻仪形吁嗟麟踣鳯不至青霄栩栩飞梁楹想当削迹伐木日诺仕委曲随人情不知无可无不可与时潜跃无将迎君臣大义要不废岂应弦辙俱纷更匡围宋害走列国哀诔汉祠垂千龄谁云木壊文寖丧墓林楷理犹纵横文谟武烈悉斯烬春秋无复陈尝蒸皇王帝伯禅林休尼山泗水常朝廷孔林黄屋已八至功与泰山争峥嵘惜哉祥符天子幸生晚不得随公卿封疆万里撤私町冠佩此夕仰大成八表云昏尘眯目仲孙宣子视独瞠观周反鲁学益进蒙与瞍语闻惊霆两生此日既见圣中道未有倾盖程箪瓢道不在房杜深惭礼乐孤汾亭归与玉斗授论语愿与诸子歌菁菁庶乎可以报罔极蠢生未必终顽冥斐然成歌记祀事刋作学者座右铭
　　八月八日偕庙学教授曹彦礼及孔颜孟三氏诸孙童齐集逰达泉到沂水缅想风雩之乐余乃浴沂作咏归歌
　　浴乎沂潄乎达【达泉一沟百步透合沂水清泠可爱】晞予发兮二水之湄风飘飘兮吹衣高门出兮雩门归千八百年之下兮何时得蹑遐踪兮逶迤欣嘅交集兮眇黄唐之莫追已而已而逝者如斯兮予将何之
　　八月望日深衣抱高庙御琴奠酒首歌南风继作忆颜三氏诸孙环立以听为杏坛一时之盛千古之下令人怃然作歌云
　　秋日晖晖兮槐市成林白鸠关关兮汉柏阴阴杏坛高兮几寻奠桂酒兮孤斟苍梧不可呼兮犹得抱南风之琴哀颜夭之不永兮伤哉兮遗音契千古兮遐心归兮归兮乃今不负吾衣之深

　　孔庙既拜之后又不逺三百里过泰山过汶河壮哉斯游上日观作宾日歌少发葵恋之私

　　日月东行天左旋丸中久矣知干圜稔闻泰山有日观窃疑板墨多夷传甚言抱鸡候其上鸡鸣海水如炊煎火轮磨荡上复下崖撞石裂声填填天门钟皷报清晓尘世正尔沉元元几回掩巻信且惑安得臂羽如飞仙谁知白髪际同轨得来邹鲁拜圣贤竟游曲阜至岱岳扪参歴井登其巅濯足就宿会真殿如乘析木栖微垣是时八月二十夜明月正值奎娄躔窓明斗落惧失晓一宵卜起无宁眠偕行诸子大鼾睡笑我歴辘狂且颠深衣端坐愈不寐湔肠涤胃玉女泉少需道人谓予曰若欲观日今当前忙迷扶策抉草莽翩跹搀夺诸公前诸公拍手笑于后被公吞了丹砂元■〈盘〉跣一气涉观项隠隠红罅开东边元云荏苒幻紫色金楼寳阙蒸琼田秋深露重湿我■〈比〉扶桑望决眼欲穿须臾眉■〈代上鱼下〉抹天杪脱然寳镜开微奁上上下下复上下千辛万苦方团圎小臣不敢瞠目视九拜塌额肝胆悬起来恍惚抱影泣昔何容易沉虞渊羲和湎滛失宾饯掩覆白日为元天蚊躯螳臂负不起忍渇未死甘氓廛狨号螭泣虎豹舞单衣尚网得瓦全梦醒忽尔登泰岱稽首再拜清光还愿保初阳守黄道重离赫赫行纯干泣余收泪盻下界西北迤逶生霞烟山如鳞甲水如带八荒草木皆新鲜回视秦碑与汉篆神光灿烂生蛟涎古今圣贤几登此乍覩莫不心虔虔归来玩愒复弄影入夷出晋谁与怜苍梧不返放勲死倾恋惟有葵心坚分阴寸晷正可惜人间儿女酰鸡然登封观日世不少作如是观能几焉作歌历歴纪其实后来请验予长篇

　　金余元遗山来拜祖庭有纪行十首遂倚歌之先后殊时感慨一也

　　和元遗山一首【自南而北故先邹而后鲁孟庙在峄山之下去曲阜七十余里】
　　鲁桥缷淮舸【淮安登舟鲁桥出达】淖涂歴蓁芜翠峄倚天末髣髴东南隅薄暮曲纪城【即春秋纪王咸在峄山之下】三清敞仙居平原积磥砢灵河鸣泉珠小径斗折上行与狐兎俱循崖索斯篆【李斯碑在峄山】恍惚东封书丛巅集莲瓣【峯顶名莲花瓣】岩岩瞰青徐正途尽茅塞正尔宜羊车【秦二世登丰乘羊车而上】蚌珍不蔽美岧嶤到枌榆【孟庙孟里皆峄山之所凝结】南门肃孟庙【庙在邹县南门】冠袂先枢趋气大夙有配邾少不必都盥既觌慈靖【孟母庙在孟庙之东】择师谁复如【邹县闗王庙即子思教孟子之旧基】
　　【元遗山诗曰荒城卧鲁甸寒日澹平芜千年素王宫突兀比城隅我昔入小学首读仲尼居百读百不晓但有唾成珠少长授鲁论稍与义理俱摄齐念升堂壊壁想藏书翩翩七十子佩服见舒徐慨然望阙里日思膏吾车五原东北晋因循迫桑榆今日复何日南冠预庭趋隐隐金石声恍如梦清都伟哉神明观欣幸当何如】
　　和元遗山二首
　　高垣门十一【鲁国有十一门】云是鲁城基浮浮化荆榛孔庙存威仪奎门出浩荡【金时创奎文阁其高入云】杏坛歴逶迤【杏坛栽杏花在夫子庙前】古今帝王所形仆影即随人间此天阙可望不可跻诗书寿老壁孙子绵遗规杲杲不可尚百世当前知
　　【遗山诗曰殿屋刼火余瓦砾埋荒基入门拜坛下俨然想光仪忆当讲授初佩服何逶迤登降几何人鸾鳯相追随千年仰阶级天险不可跻文杏谁此栽世世相清规植根得此托在木将何知】
　　和元遗山三首
　　圣人与天逰择地岂必巧袤延十里林老翠镇盘绕斧斤不可寻兵刼不能燎翁仲俨冠带【孔墓前石翁仲其高丈二】麟虎峙强矫【亦墓前物】书生拜风木起立九肠搅筑室今不多驰跸古应少春秋泉壤幽日月天地晓洙桥一线流【洙水在夫子墓前小桥小涧仅三尺而已】渗注入万沼八陵见金椀公相计不早父干兮母坤白骨无寿夭衔寃絶归鹤谁复欣华表九原信可作两观事未了
　　【遗山诗曰堂堂鲁三桧培植出天巧规模皱十抱奇秀供百绕虽言甲戌乱煨烬入炎燎青烟干云上羣鹤空自矫哀哀峄阳人肠肺痛如揽鲁郊木何限名取惟一少神明信扶持厄运岂易晓雩台满荒榛达宫余曲沼纷纷闗成壊何异晏与早道存有污隆物齐与寿夭霜皮眼中见欝欝自尘表君看泰山石万古青未了】
　　和元遗山四首
　　西偏颜乐园屋角接圣境【颜园陋巷在夫子庙之西偏】想当坐忘时聪明尽黜屏上植松数株下种麻千顷【今皆荒芜】蛛网结秋丝绵密藏废井东连胜果寺元此诞荘颕象教剥床肤■〈厂外艹内〉事终不永兴亡有定在虽帝不可请缅想书云时【荘公台在孔子庙西即冬至书云地】五色垂灿炳三家浚深井【栢子井在庙西】録讫水亦冷卓卓正宪祠【周公太庙正宪之祠】蒸尝犹定省金縢宗老心复辟直要领照影吊伯禽【伯禽井在鲁城中】抱渴空望绠
　　【遗山诗曰陋巷陋复陋老屋在人境门前轩盖多闭户自幽屏近郊无百畆负郭纔半顷饘粥聊自供取足惟一井此井越千岁清节传箕颖尚想瓢饮初至味久益永徳邻与周旋圣域期造诣贫中有此乐日暮独何炳泓然窥古甃一勺试甘冷土地果能神转盼得深省尘埃竟何有索髪忽垂领共学讲我容从之抱修绠】
　　和元遗山五首
　　高门连曲沼上有泮宫台芹藻莽不复菰蒲弄风埃灵光突其右荒秽良可哀两阜瓜距地驱车俨临淮鸡虫争得失扰扰胡为哉何如袖春服行歌与时偕我来晞白髪归咏同此懐柴桑志童冠寤寐须偕来酌逵洗逸盻【逵泉在沂水之东清冷出于石罅】雅趣孰此偕步雩习风腋自觉聪明开
　　【遗山诗曰泮宫何所有舞雩但荒台泮水涸已久北风卷黄埃顾瞻鲁公宫感极令人哀献馘亦盛事规模到平淮作计万万在而今安在哉独爱鼓瑟翁不与三千偕宗周方讫録圣师犹巻懐但欲春服成风乎咏归来我亦淡荡人涉世寡所谐浴沂行有日一笑心颜开】
　　和元遗山六首
　　壮哉景陵宫龟屃极神猛洪惟大庭库制度合雄骋圣世尚封崇功拟天地并中天恠事发灵长转俄顷我登望岳台【在黄帝陵后】一慨心自领涿鹿策竒勲自谓出天幸大运旋丸棊捧首归旧鼎富贵积金台础砾揜营屏倘无六籍在讵免胥狒犷下土位人上奈何不深儆
　　【遗山诗曰大奸何所如猰■〈犭俞〉雄且猛虽然弭耳伏择肉会一骋夘也不败露名与圣贤并天刑竟莫逃不待七日顷曹瞒盗汉鼎仅得保首领与夘均小人脱网乃差幸少偷学不至适足恶鍖鼎不从市曹肆必就逺方屏两观余坡陁万古示顽犷神兵凛可怖过此宜少儆】
　　和元遗山七首
　　鸡豚邻栅翁盻盻延允谱仲尼土万世岂必志百畆谁知弗父何让徳报以鲁蚁宂几王侯林庙此其所东周礼乐心岂不在文武大器信有神予夺孰敢侮郏鄏鼎铉雄弱臂竟莫举大厦庇生民云仍合分庑诗礼世其传嘉种无莽卤庭趋揖须眉返此末代古
　　【遗山诗曰不见讲堂处指仍存世谱遗基洙泗间荒恶仅十畆圣师既已老自卫归在鲁正乐修六经卒业此其所当时季路室宄整逮建武太仆忠且壮持用方御侮如何盛唐日一废不再举中和天地位宁复俟庭庑所叹世道衰师授日莽卤空余千岁林黯黒照终古】
　　和元遗山八首【鲁国惟曽点父子无庙此欠事也故及之】
　　荒荒望鲁甸姬孔庙粼粼允祚五十代颜孟东西邻旁求侍坐翁草莽迷城闉岂应髪肤体竟此成湮沦铿尔续道韵垂此天伦亲犂锄供子职犹裕耕凿民可能百世祀不庙三省身亦必有坛壝尚稽廓荆榛五贤配西序余沥波杨荀肥马视轻服此景良清新微言苟不及往迹亦易陈安得沂水上菊泉荐斯人
　　【遗山诗曰白■〈土答〉表佛屋万瓦青粼粼何幸胜果寺西与姬公邻塔庙恣汝为岂合鲁城闉鲁人或异教吾道宜湮沦许行学神农耒耜手自亲当时子孟子直以为匪民况彼専门家粪壤待其身一朝断生化万国随荆榛孟氏匪所期安得杨与荀丹青赞神化旧染为一新坐令锺鱼地再覩笾豆陈吾谋未反道勿谓秦无人】
　　和元遗山九首
　　耕民昩帝力焉用典与谟奈何降衷后气禀分贤愚天锡孔孟氏一整绰有余廓哉邹鲁地良足容轩车皇皇七十国辙迹何区区谁知百世下流作章句儒掌股弄神器敝跿直弃如遂令桐梓地尽化荆棘涂昬林畏馋啖秉烛来趋隅巫咸倘可问为我还其初
　　【遗山诗曰天地有至人六籍贤圣谟圣师极善诱小智祇自愚文章何物伎不直咳唾余操戈竞虗名望尘拜高车所得不毫髪咎责满八区公论悬日星岂直小人儒喻彼失相者怅不知所如指南一授辔圣门有修涂阳光照薄暮尚堪补东隅悠哉发深省洒扫今其初】
　　和元遗山十首
　　人惟君与师得在天地间蜂蚁失所主生息决不蕃逐日渇未死顾影悲余年平生东鲁心皓首曕圣贤上下二千载历历观遗镌惜哉数墨子想象成虗传十章纪大畧尽和遗山篇忠肠搅葵漆喉棘不忍言持归刻■〈王那〉石何勒燕然
　　【遗山诗曰林墓连鲁城方广十里间林间百草具荆榛死不蕃楷槐作横理青青阅千年懐人成一慨何正召公贤博陵石翁媪名字无留镌两兽墓前物岁久乃讹传昨我逰鲁门规作孔林篇圣人与天大圣道难为言所见不一记来者何述焉诗成私自愧小子良斐然】

　　和杜少陵望岳一首

　　封禅七十二万古事未了两仪一开辟三观几昏晓自昔祖龙来讫今歌鳯鸟吾尝登东山鲁亦未可小

　　和李太白泰山一首

　　泰山天地极邹鲁圣贤关周匝二千里卓然位其间五文合泗水八荒无竞山扶舆清淑运日夜何曽闲尼山连峄阜岂徒翠浮鬟轩辕与羲皥孔孟垂曽颜正气尽此出高哉其可攀

　　和元遗山太山古句

　　我来拜邹鲁舟过歌鳯台登峄仰东蒙自谓高矣哉及登东山顶天级真难阶河渎走罅漏嵪陵塌埏垓已大物自小夙学得所谐圣贤分地步高下随其材于道既有觉沿崖剔碑苔七十二君者谬迷良可哀王侯閧蚁宂休王滋无涯三千六百朞治忽知几回悠哉身后史聊尔生前杯大块囿躯殻客气行风雷神功一收敛非去亦非来试出亭毒表岱峰赤微埃安得铁柄箒埽尽兀突堆上下一无极释然畅虚懐平明下山去天门挂芒鞋金童玉女夹道迎鸾铃鳯翟红云开道逢明复与守道太山已经七十二君来封禅【二公居泰山之前】拊肩携手歌崔嵬谓予如予看白日请骑黄鹄同上无色空界外苍梧帝子正与彼倐忽混沌高卧真蓬莱

　　和赵若伦旧题多景楼

　　大地山河合九州岛秋风吹起故乡愁洛山冉冉机云出汉水潇潇巡逺羞东望海连甘露寺北来诗满镇江楼金台万里天门杳且问东津汶上舟

　　和罗隐诗再题多景楼

　　老了英雄费了吟鹿儿化马不消寻死生寿夭苍生命治乱存亡上帝心墦塜西来山迭迭焦金东望海深深眼前叅透坎中画始识恒河只寸涔

　　和卢踈斋多景楼韵

　　一合乾坤气脉连蜜甜本不■〈扌东〉中边几千万刼本同此百八十年何间然北固英雄前去古中原文献后来贤老懐登此成欣感日落苍梧生紫烟

　　题北固亭

　　杜老当年识恨遗与天争汉死奚疑伏羱犹忆分三日老骥空悲混一时往事竟随东逝水新题全是北来诗如今多景楼头酒免得诸公赋黍离

　　题焦山吸江亭

　　甲子三千六百朞此山崒嵂起何时雄吞海渎金狮子霸断吴门铁犍儿水镜照空三国恨浪鼋撞破六朝悲后来尽有无穷事留与他年再赋诗

　　题焦山客位

　　鎻断长江铁户门风帆云海几朝昏能依佛教绵遗址大胜焦家裕后昆鹤骨已仙羲帖在【焦山有王右军瘗鹤铭记故云】鳌身不动米碑存【又有米元章所书铭】住山传得文殊印遮莫前身是了元

　　题金山金鳌阁

　　谁槖红炉铸寳刀辟开太极奠金鳌尾摇光岳星辰转背负乾坤日月劳潮落潮生通气息帆来帆去动毫毛不知南北车书混此际翻身第几遭

　　书赵忠靖公祠堂

　　老臣将略服先零撑拓淮江五十年不把壑舟移半夜未应杞国坠中天父奢既不惭诸葛子括胡为愧仲连节义功名父兄在摩挲豊碣重澘然

　　到扬州

　　仙去琼花不见根津桥明月共谁论百余载作江藩翰十几年来蓟户门淮海楼头诸老眼平山堂外六军魂翻愁吴楚空遗彦作史无人岁月昏

　　题维扬

　　半生书剑走闽瓯三十年前欠此游赤脚有心尊鲁国白头无力赋扬州花明靴巷新朝市草暗城隅旧敌楼桥上更无何逊迹梅花明月为谁留

　　登黄龙峯

　　黄龙峯顶接天高下视尘寰走猬毛坤野未能休血战鼎湖谁复恋乌号一杯彭蠡空浮涙万里长江漫激涛安得驾虬鞭霹雳涨翻溟渤逞雄豪

　　题陶狄二贤祠

　　丰碑大字极誉扬并杞渊明与狄梁宇宙事皆吾已分君臣义亦本天常休官彭泽当存晋取日虞渊合为唐自是后人无逺识不知遗臭与流芳

　　彭泽新县靖节祠

　　已曽采石酹诗仙又拜书岩荐菊泉京口火头纔负乘柴桑处士便归田驰驱名并诸公驾尸祝谁碑百世贤近代从容人死义后先二尹合俱传【即靖莭祠名池阳别驾赵昴发曽尹彭泽徳佑间死于池之从容亭】

　　玉斗山人集巻一

　　●钦定四库全书

　　玉斗山人集巻二

　　（元）王奕 撰

　　四絶呈周月湖

　　丸中日月妙推移纔过三千六百期霁月光风无尽藏不应便黒小圏儿
　　不画修眉不易妆箧中犹是主衣裳起观疆宇皆周土只有西山尚属商
　　君住山阳岸口矶风帆雨驿去如飞十年多少金台客曽有沿津问泗沂
　　草带粘天只辨星燧楼尽化作邮亭栁桥梅驿多来使只寄山中养鹤经

　　鹤林寺絶句

　　应是鹃花笑口开火头天子果何哉逺公蒲眼沽春酒引杀陶潜不肯来

　　题彭泽旧县狄梁公祠

　　周纪唐纲一线间旋干容易转坤难不将庙祔来雄辨焉得宗祧可再安国事固当元老定徳碑留与具臣看寄言彭泽亲民者须学好人为好官

　　题小蒜岭

　　西风策策麦花凉重把新诗自品量禽不为人音自好路因无驿里偏长百年白髪空前軰两载黄花笑异乡归去玉瑘牢闭户莫教旧隠姓名香

　　归途有感

　　少小从师读鲁书几回掩巻想风雩得游邹鲁圣贤地谁创华夷道徳涂地势虽然有离合脚跟却莫放模糊不知江右明经士曽识春秋两字无

　　题池州邮亭

　　驿堠珠连辏北燕西风落日几枝蝉唐仪汉令碑上下楚馆秦邮世后先新栁不知迎送事短藜聊信去来缘如今亭长皆民尹那复圮桥更授编

　　九月申屠伯骥【字子逵】同饮寿张蚩尤冢上

　　蚩尤一梦四千年涿鹿如今又不然栅上悬丝重放下草门朽骨尚高眠升乌沉兔人今古点鹊痴蝉事后先醉挿黄花供一笑谁知吟客是乔仙

　　题泰山仁安殿壁

　　大极何年诞帝孙中居岱岳镇乾坤三千余载昭明代七十二君来至尊鲁甸齐邱雄地势秦松汉柏护天门兵尘不动绵香火万里车书寿一元

　　新州枕上有感二首

　　尼山拜了又何求驰骛中原作壮游泰岱峯头观日出汶阳城外看河流朝吟阚县蚩尤冢暮醉新州太白楼从此不消删白髪留归江上对眠鸥
　　岱岳名山天下无老来逰玩易嗟吁帝孙池畔秦松老圣母祠前汉柏孤古篆蚀苔悲建武漫碑宿草忆祥符逄人不解从头数牢记山名画作图

　　和遗山呈太山倪布山真人【其年百二十二岁】

　　江右书生枉白头杖藜始得北山逰手摩红日登三观袖拂黄埃看九州岛及下诚明【殿名也】真气貌方知岁月老春秋更须梓就诸公什熖熖声名万古留

　　呈申屠御史忍斋二首

　　世家矫矫汉申屠博古通今命世儒豪杰雅知真北学扶摇久已作南圗扬州台近催骑鹤阚水秋深尚忆鲈好载白云同一出檐头新港即荣涂
　　壮逰久负子长才斥鷃几成困草莱千载幸逢皇极运两生端为圣门来谁知白髪余年健得共黄花笑口开明日西风归棹逺懐人空忆古罇罍

　　次韵上雪楼程侍御

　　当年雪片大如席独立楼头有此翁集霰已知漫大地行窓转觉舞回风洛阳公子衾谁共姑射仙人梦不同且倚玉栏看世界郢歌一曲月明中

　　别宣尉王中斋

　　自笑灵龟久不灵巧逢天地换清宁典型顿觉空诸老肝鬲未能忘六经朔雪渐深头转白洛山虽逺眼还青杏坛寂寂遗音在靠得汾亭有父兄

　　贽见五峯燕先生

　　康庐崒嵂撑青空五峯下有神仙翁黄金为佩白玉琐跨虹飞上燕台穹紫垣苍琐白日静薇花韵的明丹衷帝谓公回久不井为提明月江西东某邱某壑无隠耳贮见汉庾堆陈红周官六典冡宰事有功畎畆方为忠蹇予落魄不耕子半生煮字悲吟穷盖头不思恋茅屋负笈逺拜夫子宫黄河泰华幸一见于人须识欧阳公枯根纎芥尽收拾药笼未必遗芳藭品题愿借燕许笔可以报徳歌豳风

　　再和韵上石塘呉

　　髪燥闻君响泮宫玉溪旴水限西东惜哉宴罢瑶池晚乃在崇台拜下风
　　不能随调转商宫独抱瑶琴过鲁东霜满乌庭无过雀非君谁与借东风
　　人心六籍未尝焚千古师存道亦存见说汶阳官路口几年鞍马上君门
　　破笈兵韬久已焚床头仅有易书存一观周礼归来后依旧白云深闭门

　　见陈月观

　　鳌转山空海失深仙人抱月自高吟春秋两字尊王义白极一编经世心千载文声扶学校万年史笔寄山林太邱古矣元龙老天寿先生续正音
　　又
　　仲尼日月几曽昏自古君师岂必存水陆三千逰圣域风云万里望天阍燕台接武何多隗吴国孤骞未见云观上又分明月影漫漫长夜与谁论

　　五絶呈李惟学山长

　　尝笑蓝仙踏踏歌极知感慨欲如何檐头白日苍生共到了圣贤分得多
　　铸字为蠡声犹冺磨石为碑字亦漫杂杂万形归五化烬余方策更长存
　　朝飱暮饮逐尘寰清镜无情不驻颜千古菊泉香火地名贤多是靠名山
　　星气西流一掷梭起看斗柄夜如何篝灯急了床头易明发开门事又多
　　只影随阳逐稻粱故山元自富苍筤孤雄不作山梁梦晚岁收声在鳯冈

　　呈招讨李春埜【太乙翁】

　　元田种玉不传方春去春来野自香雁入燕云丹未反笑援明月醉山阳
　　袖拂徂徕涉太峯曽同太白舞西风归程鹤瘦扬州逺着访吾宗太乙翁

　　和中丞徐容斋贯户维扬

　　岳到东原掌様平南州师友树高名圣人门户三千教老子胷懐百万兵学要絶时须着继道逢夷处不消争鳯池乌府皆余事急拯苍生作九京

　　和申屠忍斋隶籍秦邮韵呈苟治书生

　　笑认鸾江旧佑环大槐梦觉已无关看花要在雪霜里品士莫于文字间乌府清风如有约鹤楼明月不教间直须存活苍生了却把丹嚢贮九还

　　登秦邮文逰亭天壁亭长歌

　　湖天澹澹湖水碧云风冉冉湖云收湖白几顷菰米地湖■〈氵乂〉几折芦花洲几千万刼走尽夜三十六镜磨春秋江南狂客归自鲁骑驴载酒游文游文逰已落钟鼓界斯文丧矣逰人羞蚌胎明月吸莘老【湖有大蚌名蚌湖】鸦背落日悲少游东坡双井化异物神光奕奕穿斗牛文章不逐岁月老精爽常与天地流赏心倘得际美景薄才自许追前修安得老米鸡距笔生绡百疋横戈矛守台旧卒年九十頥隐于脐肩过头六十年前边鄙事且言且泣气咽喉甚言秦欲帝万世据此要地置急邮海田陵谷无定在如今非项亦非刘王生感慨重抵掌惊起一片湖中鸥鸥飞没入翠烟里乾坤纳纳归双眸何当飞出天壁外春风吹散眉峰愁

　　庚寅五月十二日偕赵平甫拜采石神霄宫太白坟【旧有暮云亭】

　　孤风吹黄鹄逺客归自鲁瓣香拜公坟梁月重凄楚比曽登太山依韵踵遐武生平景仰心兹夕遂亲覩何地无青山何人无黄土艶艶谪仙翁配月照今古惜哉生死世于道竟无补世乏蹈海人此事与谁语徘徊暮云亭元蝉欣轻暑

　　登青山太白墓文

　　青山八尺之土不足以揜公万丈之光采石长江之水不足以洗一死之疑诵公大雅诸诗知公所志真有关于世教何止于风云月露之为忆仪鳯不可以粟呼祥麟不可以繋覊唐朝龌龊组绶何足为公筋骸之维必朝苍梧夕元圃飞出宇宙之外然后足以快公之襟期凡睛俗皆何能窥公仙人之姿予浴沂而归策蹇过此酹荒祠兮一巵其与公华阴倒骑之日越千载而一时安得起公髑髅还公智慧与公携手跨赤虬兮游乎天地于是为之歌曰芦笔书空兮风凄凄【祠前有手种芒四时常青】竹墨泌地兮两垂垂【墓前叶上有墨点】青枫黒塞兮梦公者谁

　　青山二章章四句

　　青山美郭李也【二公并祠于青山】郭仆而李扶李颠而郭策伐木久矣其废今乃续之
　　青青者山并祠其间郭李遐矣高义莫攀
　　山之青青策蹇来经千古一日二公之灵

　　彭泽祭陶靖节祠

　　呜呼典午去矣柴桑归矣黄花老矣征士卒矣尚飨

　　谢迭山先生己丑九月被执北行闽士以诗送之倚歌以饯

　　皇天久矣眼垂青盻盻先生此一行遗表不随诸葛死离骚长伴屈原清两生无补秦兴废一出诚关鲁重轻白骨青山如得所何消儿女哭清明
　　襄汉无人替一肩遂令杞国坠青天是谁铸此一大错此事公知三十年尽爱中都为宰相岂知上界有神仙纵饶不返南飞翼也合津桥化血鹃

　　淮安路教谢西溪巳丑二月饮迭山于敬义堂有诗后三月朴至西溪见示时迭山已行矣

　　收敛眉山草木英心潜羲孔与时行浣花桂老惊人句采石虞公贯日诚【并川人】合上燕台为上宰暂劳楚泮领诸生沉吟敬义堂中句莫赎豪狂祢正平

　　和迭山到山阳郡学四诗

　　一水西来衣带然界开北极与南天轨文龃龉二百载豪杰踈违几十年幸际干戈屯祸极挽回礼乐泰和先酒廉米贱山阳郡多少吟仙与醉仙
　　龆时蠧简剔残灰皓首谁知吻带埃负笈有机尊鲁国扣阍无力上燕台茹芝四皓还须出绵蕞两生终不来中道喜逢倾盖友相携一笑亦奇哉
　　神仙无药可医狂未死男儿未易量东海水应随血碧西山薇亦逐名香君臣分义如能尽天地鬼神终不忘自有人心香火在不消畏垒与桐乡
　　一代英雄不数人百年聚散重伤神歌阑牛角天还晓铎振鳣堂道又春泗水尼山圣贤地江云楚月去来宾淮安荡荡朝天路附骥新吟莫厌频

　　闻迭山己丑四月七日死于燕

　　声名如此付杯羹满腹琅玕不得呈诺士倘能如孔子杀身未必死盆成骨埋北壤名山重寃入南天上帝惊当日刀圭成谩尔金华仙籍再书名

　　和迭山隆兴阻风

　　休将铸错悔当年事契天心或不然殷士莫嗟留楚棹孟婆久送过河船惜哉燕谷空埋骨自是圯桥少授编毕竟火龙科目贵二山忠义贯苍天【丙辰科文山状元迭山二甲又皆死于燕】

　　和迭山送淮安士友韵

　　金台去棹倚云开和饯诸诗已罄懐行计竟为尊鲁出橹声相逐过江来定逢归斾荣桑里岂料危机伏茗杯愿梓新吟留宇宙也胜苏武得生回

　　和迭山小姑庙

　　舟如飞叶浪如雷寄与江神不用猜贞士偶因诸老出两生端为圣门来但沿沂水求雩瑟即返严滩访钓台可惜汉江风浪定矶头不见予卿回

　　和迭山小姑海门第一关诗

　　此是长江第一关孤峯矫首耸遐观人今人古兴亡事帆去帆来上下澜庙有神明司地险舟藏鬼蜮过门难吾侪出处慿天道浪自舂撞意自寛

　　和迭山舟过瀂港

　　长江几载界残棋未着何知此地危万舸军中焉用汝一声锣罢竟何之六民堕刼谁阶厉百罚鞭只悔莫追欲识开头摇手处推篷一一问篙师

　　和迭山拜李白墓

　　唐朝组绶不能羁驴背人者醉似泥自欲驾虬凭化往不因飞燕误宫题江涵采石吟天阔月落青山塜未齐雅废伦亡知己少青枫黑塞梦凄凄

　　再和前韵娥眉亭

　　天经地纬脱笼羁团拓乾坤作弹泥采石青山知己少渝川明月为谁题令公望重恩尤重杜老名齐命亦齐拟和岱吟才气短半眉蛾影暮云凄

　　和迭山拜虞雍公庙

　　滴血书笺吁帝言此功端已与之天是非成败人间事生死去来方外仙龟背豊碑昏落日鸦巢老木倚孤烟庙前万舸随风下应笑当年瀂港船

　　送泰山倪布山真人

　　赤松宗世逺岳地作神仙粲粲龟瞳碧昂昂鹤骨坚五全皇极福三受圣朝宣道徳交前軰声名在集贤作诗聊纪实归与世人传

　　和徐中丞容斋旧泰山一百五韵贽见

　　蹇予铅椠生角角鸡鹜食青衿学校身白发书传癖万巻老边笥一区守雄宅媚俗懒低眉慕古展长揖少年捈抹技志愿靡终毕几载拂高驼苍梧与西极开云上衡山景仰昌黎伯史记在山川遐踪喜驰轹望岳企少陵吟岱拟太白惜哉阻闗河逰齿朽尘屐悠悠邹鲁心坐见岁月历雩坛想风沂恨不沃焦膈文理思楷林手植槐桧柏虽难陋巷回岂不束带赤髫年诵鲁论掩巻望天级神哉六鳌转一夜混藩国驱车上金台卿相去如织逐日未化邓心血自撞激既惭西山夫尚堪东鲁客心旌久摇摇梦寐在屋壁忽逄缑山仙扶我王川腋百拜揖温良叙此宇宙隔秋丁杏坛下展膝陪丈席三圣长幼间罇俎见徐疾翌朝谒林墓稽首龙门跸【祥符驻跸亭在龙门之上】大庭与尼屮歴歴抚遗迹书肠廓鄙吝若有鬼物擘慨思今何时文轨混南北春秋一太极鸿蒙再开辟草木复苏鲜川原尽疏涤燕赵与秦陇可以劲气吸岂无中原学共此浩荡臆扶舆久欝翁一发定无敌倘不登岱宗何由俯鹏翼遂偕二三子崎岖历阡陌搴裳涉五汶揫爽薄吟锡扪参上天门四海同一碧偃然帝孙尊不放寸山出南衡走奴隶西华失名额中宵展红轮万有破元关玉女毓渊泉流作圣贤泽正气吐长林不与■〈艹録〉俱讫洛阳帝王所兴废每不测尼峄香火期未可限千百伛指登封君令人重惊栗金丸互巧惽何异雉卢掷丑哉骊坑人终然化豝貉刻心假碑篆侥幸脱经兀岂知觐岳心正在述方职登望虽殊时圣狂不可域吟人类夷誉谁复论顺逆北方豪杰地罕见吾其惑逰览下山来低眉恣搜索或采之道途或求之方册或咨新少年或质古碑刻挑包到东平得士仅六七在昔遗山翁盛美信难匹一笑洗簮腻临风倚孤饰泬寥大雅余古调寄篇什东南十年间往往家有集想今在十牛安得挹芳苾西方有许平金陵不可袭翼翼望考亭直欲跬步陟四书门户正蹊径扫曲笔阎侯上界仙尘溘聊暂谪中兴圣人居光焰出晦室亦有河汾翁杜门守贞徳深林见孤熊狐兎尽驱辟淮阳遗一皓留以镇东邑复齐上玉楼往恨抱万亿蜂蝶不作双未暇采纤悉卓有容斋翁夜光难自匿弦鸣风鴈落孰御箭锋急所谓鲁君子于斯信可必今石太山吟谁不媚封续投崖匹夫勇亦有夷介石雄文痛麾扫与岳竞碕磔一指回万军众质出孤戟古诗三百篇无邪是真识余子月在云乍明而乍蚀我来见长篇楼下卧百尺夫乃面余人又复产今日文采起具瞻岩岩师尹赫北风尽化枳独此见佳橘橘中有仙翁可望不可摘试把珊瑚钩轻拂蛟龙脊冯夷坐幽宫海若不敢斥方壶灵山高借我寸阶立从今孕仙气倘可絶尘粒兹行类南鹏九万始一息越人初适齐语笑遗大国道无倾盖程握手论畴昔畏刖不三献荆璞徒自戢举蔑置堂上更仆数一一保社多吟鸥望归心未释春风吹客衣臂羽不可絷愿勿距互乡引手肃之入招贤自隗始敢谓崇台岌人皆笑麾墙吾独喜入室他时报国士岂必在岌漆定有双白璧照我羁穷色山东出相地驿召在目即乾坤愈浩荡人才宁促廹愿言眼垂青及此头尚黒

　　石塘歌呈呉侍郎

　　谁剜太素一拳石石殻皴皱涵芳塘塘中清淑族查滓积成土块如浮航三千界分有南赡休王帝伯更皇王尧衢涨作九年潦秦火爇成百沸汤入昏出晓乌兎浴韬风蓄电蛟龙藏巫姒凿开通浩浩女娲炼熟补苍苍三山缥缈出塘外人云此是蓬莱乡谁令海干白石烂黒风吹散天风裳鼋腥蜃秽赑■〈厂外赑内〉立虾螺鳅鳝生毫光西江老子一口吸喷作万顷澄汪汪何当长啸挈斗柄与君塘上酬酢倾天浆

　　谢呉侍郎

　　屋角梅花枕鲁宫柏台借重过江东月明鸟定文书静九郡樵楼起烈风
　　谁道灵光独不焚孔堂金石至今存皇王帝伯从开辟不毁乾坤一合门

　　黄池大水歌

　　玉斗山人归自鲁迂途携酒酬谪仙丹阳滞留十日雨坐见平陆成长川不冲不激不澎湃漫高漫长漫嚣尘黄池地势低且圹筑堤种桞名圩田一圩动是数百顷畊民縳舎沿郊邗良苖懐新交翠浪一刻漭作蛟龙渊仓皇老释竞祈祷搬移儿女争牵连村庄草屋浮断梗黄流黒气蒸腥膻市民运一积堘春危如燕垒悬杗前中宵突尔駃一决尽与河伯裾相牵或云岳渎潴魍魉呴沫吹浪如吹煎昌黎谕鳄许戮蜃古今此理容或然粤从天一中入坎水徳流动随干圜彛伦攸斁五行汨君舟民水几覆颠神姒凿窟踰九载到今三千七百年三时粟麦天不雨苍生何赖无瘠捐天变不能违者水民命自以君为天当今君相即尧禹蓄积期会谁当先灵均李杜在水部呌天为我笺长编

　　回建徳寄冯和峯隐士

　　王子归邹鲁知公隠徳乡道为千载惜身抱六经藏青壁丹崖逺黄花白骨香百年交一臂悔不拜龎床

　　和李提学存畊铅山酌亷韵

　　先生在荷峯此日赋泉石及今义重午领客酌莲碧教雨落九垓随地成廉泽师友系天伦岂必同过客孔孟与曽颜日月照不息袖香拜邹鲁历历抚遗迹沂水并尼山雩坛俨如昔晞髪濯我缨埃溘尽湔涤归来见佳吟转觉肝胆易此事不得再此日良可借自怜饮食身犹受气形役何当坐百原一啸脱尘屐

　　过江絶句

　　玉勒金台逐去尘十年多少渡江民中流试扣金山老曽有深衣过鲁人梅爱

　　梅

　　坐至夜三更坐至三更意未平潜以晋来为己任亮将汉去与天争是心或可道前哲此理如何语后生莫笑书生穷到老虽穷到老也留名

　　泰山

　　扆齐机鲁镇天关左右微垣列两班大展明堂俱翕受黄河东畔少逰山

　　茂陵封禅坛

　　祥符天子旧明堂二丈丰碑宿草荒人世已非坛更是摩挲老泪湿斜阳

　　汉柏

　　肤剥心枯岁月深孙枝已解作龙吟烈风吹起孤高韵犹作峰头梁甫音

　　孙明复石守道祠堂

　　师生高掠二山名千载谁云道义轻岳府柏林风雨夜【振衣亭乃孙明复读书之所】琅然犹带读书声

　　水帘洞

　　密织多因雨线添泉绅高挂月钩纎洞仙羞见秦丞相故遣东风放下帘

　　回马岭

　　岭入青天不可梯六飞到此尽遭迟异哉犹有秦皇马回向庭前化鹿儿

　　玉斗山人集巻二

　　●钦定四库全书

　　玉斗山人集巻三

　　（元）王奕 撰

　　摸鱼儿

　　肯堂欲恵书不果借萧彦和梅花韵见意
　　问梅花几人邀咏平生见外骚楚相思一夜罗浮逺姑射仙姿何处心情未吐雄蜂雌蝶空相遇岁年孰与叹皓首相看氷霜独抱谩作广平赋　黄昏暮半点酸辛谁诉寿阳眉恨妖妩南来北使双明眼细认杏花真谱私自语道消息孤根还有春风主启明未举听画角吹残马头摇梦人已山阳路

　　水调歌头

　　舟过桃源适逢初度和欧阳楚翁词
　　吾元终不白抝出老扬雄近日青矜緑髪转盼忽成翁缩首杞天坠地极力虞渊取日直欲入冯宫迂阔有如此谁不笑王公　十年后数椽屋隠瑘峯人叹乾坤许大酰瓮老山中于是泛淮航泗于是沿邹过鲁千古慕雩风造物既生我斯道岂终穷

　　沁园春

　　和赵莲澳提举遣懐
　　耳目肺肠不由乎我更由乎谁也不必君平不消詹尹不疑何卜不卜何疑三径归来一时有见岂为与黄初与义熈天下事但行其可自合乎宜　大哉用易乘时纵鸟啄那能食子皮叹失若塞翁失为得本嬴如刘毅赢乃输基大点小痴有余不足谁必彭殇早与迟眼前物纵铜山金屋一瞑全非

　　南乡子

　　和谢潜庵蒋山
　　搔首倚熏风一幅画团尘土中鹤怨猿惊人去也潜龙谁绞香车起蛰松　岁月去熈丰世味人情自淡浓春去春来暾不竞匆匆蜀羽吴山血又红

　　霜天晓角

　　和韩南涧采石娥眉亭
　　天无四壁底用量江尺【五代樊若水为太祖量江于此】徒把乾坤分裂谁与帝扶民强　几年樊圃缺耳风腔转笛【三十年前江南笛声有哭襄阳调】此日双娥空蹙依然也暮山碧

　　贺新郎二阕

　　仆过鲁自葛水买舟至维扬又自扬州买舟至孔林登泰山复遂淮楚住复六千里共赋此词括尺山川所歴之妙真所谓兹行冠平生者也
　　有客过东鲁自葛水泛舟西下帆开三楚万里湖光磨水镜际五老落星烟渚又飞过二姑门户彭泽栁青新旧色望九华依约池阳路风雨庙乌江羽　蛾眉牛渚皆如故问缘何瀂港汀洲【徳佑败师之地】江声无语采石书生勲业在吊锦袍公子魂何处流恨下秦淮商女多景楼头吟北固笑平山堂里谁为主且烂饮琼花露
　　醉醒琼花露买扁舟卲伯津头向秦邮去流水孤村鸦万点忆少游回首斜阳树又着访山阳酒侣细剔留城碑藓看上歌台一啸江东主望鳬泽过邹鲁　孔林百拜瞻茔墓历曲阜少皥之墟大庭之库竟涉汶河登泰岱候清光夜半开元圃迤■〈辶里〉问东平归路蚩冢黄花吟笑罢下新州醉白楼头赋复淮楚寻故步

　　贺新郎

　　舟下匡庐因感巳未岁侍谢虗舟逰山江空岁晚物换星移如之何而不感遂赋此呈燕五峯
　　帆缷西湾侧望匡庐老峯面目旧曽相识岁月滔滔江浪逺回首暮云空碧今想见髪痕全白眠鹿矶头茅屋烂问草堂谁管真泉石还更有青牛迹　老峰点首如招客道十年玉斗窓间两成疎觌赢得老夫谙阅世不作少年太息看两余依旧青山色汶上归来重过我丛峯头项新长芝堪摘分半席共横笛

　　沁园春

　　过彭泽发明靖节归来之本心
　　八十日官浩然归去知心者希谓诗有招魂【山谷诗云欲招千载魂斯文或宜出此】姑言其槩注其述酒【阳乐间注述酒一篇】亦特其微不事小儿惟书甲子皆是先生杜徳机看时运与夫荣木【二篇陶诗】始识真归　黄唐邈不可追慨四十无闻昨已非故懐彼先师策夫名骥志乎童冠寤寐交挥人表何时诸生过鲁愿企高风慕浴沂兹壮行也尚庶几短葛不负公衣【仆有化陶短葛】

　　八声甘州

　　李太白大雅一赋发少陵之所未发惜豪狂诗酒一死疑之过采石赋此千载醉魂招之不醒吾不信也
　　诵公诗大雅久不闻吾衰竟谁陈自晋宋以来隋唐而下旁若无人光焰文章万丈肯媚永王璘卓有汾阳老抱文人贞　不是沉香亭上谩题飞燕蹴起靴尘安得锦袍西下明月堕江濵青山冢知几畨风雨雷霆走精神因过鲁携一樽吊古疑是前身

　　水调歌头

　　过瀂港丁家洲乃徳佑渡江之地有感
　　长江衣带水歴代鼎彛功服定衣冠礼乐聊尔就江东追忆金戈铁马保以油幢玉垒烽燧几秋风只有当头着全局倚元戎　攅万舸开一棹散无踪到了书生死节蜂蚁愧诸公上有黄天白日下有人心青史未必竟朦胧停棹抚遗迹往恨逐冥鸿

　　贺新郎

　　金陵懐古金陵流峙依约洛阳惜中与柄国者巽皆入床下遂使金瓯甑堕惜哉
　　决眦斜晖里品江山洛阳第一金陵第二休论六朝兴废梦且说南浮之始合就此衣冠故址底事轻抛形胜地把笙歌恋定西湖水百年内苟而已　纵然成败由天理叹石城潮落潮生朝昏知几可笑诸公俱铸错回首金瓯瞥徙谩涴了紫云青史老楣幽花栖断础睇故宫空拊英雄髀身世蝶侯王蚁

　　酹江月

　　和辛稼轩金陵赏心亭
　　英雄老矣对江山莫遗泪珠成斛一箑西风休掩面白浪黄尘迷目鳯去台空鹭飞洲冷几度斜阳木欲书往事南山应恨无竹　宁是商女当年后来腔调拍手铜鞮曲偃蹇老松虽抝而犹一枰残局乌巷垂杨雀桥野草今为谁家緑赏心何处浩歌归卧梅屋

　　法曲献仙音

　　和朱静翁青溪词
　　九曲青溪千年陈迹往史不堪依据老我重来海干石烂那复断碑残础应讶野王当日三弄罢乍无语　高牙大纛船如屋又少甚笙歌翠云箫鼓流恨入寒筝离合君臣良苦花落几春无此一番风雨是何人尚秦淮门馆栁桥荷浦

　　贺新郎

　　秦淮观斗舟有感追和思逺楼
　　惆怅秦淮路慨当年商女谁家几多年数死去方知亡国恨尚激起浪花如语应不为黍峰蒲缕花隔清溪燕井湿又谁省此时情绪云盖拥翠阴午　汨罗无复灵均楚到如今荃蕙椒兰尽成禾黍疑是■〈豕尨〉龙穿王气遗恨六朝作古留与浮歌载醑天外长江浑不管也无春无夏无晴雨流岁月滔滔去

　　木兰花慢

　　和赵莲澳金陵懐古
　　翠微亭上醉搔短髪舞缤纷问六朝五姓王姬帝胄今有谁存何似乌衣故垒尚年年生长儿孙今古兴亡无据好将往史俱焚　招魂何处觅东山筝泪落清罇怅石城暗浪秦淮旧月东去西奔休说清谈误国有清谈还有斯文遥睇新亭一笑漫漫天际江痕

　　南乡子

　　和辛稼轩多景楼
　　豪杰说中州及此见题多景楼曹石当年徒浪耳悠悠岁月滔滔江自流　风雪老兠鍪不混关河事不休浪舞桃花颠又蹶嬴刘莫与武陵仙客谋

　　水调歌头

　　和陆放翁多景楼
　　迢迢嶓冢水直泻到东州不拣秦淮吴楚明月一家楼何代非卿非相底事柴桑老子偏恁不吹刘半体鹿皮服千古晋貔貅　过东鲁登介邱感春秋扺掌嫣然一笑莫枉少陵愁说甚萧锅曹石古矣苏吟米画黒白满盘收对水注杯酒为我向东流

　　八声甘州

　　题维扬摘星楼
　　问苍天苍天閴无言浩歌摘星楼这茫茫禹迹南来第一是古扬州当日双龙未渡风月一家秋中分胡越后横断江流　百年间春梦笑槐柯蚁穴多少王侯谩平山堂里棋局几边筹是谁教海干仙去天地付浮沤书生老对琼花一笑白髪沧洲

　　临江仙

　　和元遗山题杨州平山堂
　　二十四桥明月好暮年方到扬州鹤飞仙去总成愁襄阳风笛急何事付悠悠　几阕平山堂上酒夕阳还照边楼不堪风景事回头淮南新枣熟应不说防秋

　　沁园春

　　题新州醉白楼
　　唐太白访贺知章浩歌此楼想斗酒百篇眼花落井一时豪杰千古风流白骨青山美人黄土醉魄吟魂安在否江南客因来游胜践稽首前修　悠悠往事俱休更莫遣兴衰狂白头也莫论髙皇莫论项羽谁为黄帝谁为蚩尤打破愁城吸干酒海袖拂安梁【二山名】舞暮秋题未了又笑骑白鹤飞下扬州

　　婆罗门引
　　忆迭山翁
　　佳人鬓髪几回涂抹共婵娟又何止三千拟侍盈盈寳鉴多少绮罗筵恨妖蟇恠事长夜中天　中河影圎清泪落罇前舞罗霓裳初服肯为人研筭惟有蘂宫天上仙缑山鹤亦欲蹁跹

　　贺新郎

　　题扬州琼花观
　　试问司花女是何年培植琼葩分来何谱禁苑岂无新雨露底事刚移不去偏恋定鹤城坏土却怕杏花生眼觑先念年和影无寻处遗草木悴风雨　看花老我成迟暮遶栏杆苦忆沉吟欲言难赋根本已非枝叶异谁把赝苗禆补但认得唐人旧句明月楼前无水部叩之梅梅又全无语询古柏过东鲁

　　沁园春

　　客山阳偕诸公游杜康庄刘伶台醉吟
　　醉面挟风携杜康酒酹刘伶台问漂母矶头韩侯安在钵山池下乔雀曽回孝说仲车【姓徐】忠传祖逖忠孝如今亦可哀清河口但潮生潮落帆去帆来　休呆且饮三杯莫枉被东乌西兎催更谁可百年脱身不化谁能五日笑口长开痛饮高歌胡涂乱抹快活斗山王秀才今天下曰利而已何以乎哉

　　唐多令

　　登淮安倚天楼
　　直上倚天楼懐哉古楚州黄河水依旧东流千古兴亡多少事分付与白头鸥　祖逖与留侯二公今在不眉尖上莫带星愁笑拍危栏歌短阕翁醉矣且归休

　　沁园春

　　见王肯堂
　　吾祖文中曽于夫子受罔极恩有宇宙以来春秋而后三纲所系万古常存列国何时东吴何地十哲之中尚有言况今也与圣贤邦域同一乾坤　卑飞难傍天阁但勅窣御香拜圣门要水看黄河山登岱岳鲁求君子学究中原虽有他人不如同姓仰止文星出禁垣又安得借蒙荘大匏酌泗水之源

　　兰陵午

　　和周美成西河金陵懐古
　　江左地兴亡旧恨谁记腥风不搅洛山云怒涛乍起泪睚歴落泫新亭碑砄犹卧江际　古今事天莫倚废兴元有时系女墙月色自荒荒尽平寸垒舞台歌榭草痕深青溪弥望烟水　马蹄杂沓锦绣市认乌衣六朝东巷西望景物已非人世但长干铁鎝岿然相对檐铃嘈■〈口赞〉薫风里

　　○附録

　　游懐玉覩玉斗山人遗稿　　李梦阳

　　三百年来见此编留藏真识子孙贤溪堂此日寻山到玉斗峯高想象前

　　游懐玉过玉斗王先山故居览东行斐稿和崆峒李公韵　　费宏

　　兵燹之余见此编我从文字识乡贤传芳尚有诗书种重整山房玉斗前

　　游懐玉王斗山书院故址　　丁玑

　　一拂尘衣到上方水回山绕是何乡老龙吐雾深潭底孤鹤横云北斗傍天下佳竒几人识古先踪迹百年荒我来无限懐贤意独对熏炉坐草堂

　　歌　　李梦阳

　　懐玉之山玉为峯四面尽削金芙蓉东风破碎瀑布落有潭十八龙为泽山头草堂开者谁斩木通道予心悲白猿啸雨岩竹裂石路上天风林吹我闻龙乃变化物羣然处此龙何为胡不滂沱恵下土一洗四海无旌旗

　　过梅嵓精舎　　李梦阳

　　南州岁暮蒙蒙雨絶顶人居沁沁寒千古草堂成栋宇百年岩穴又衣冠登高自觉诸山小逺到无歌行路难俯视尘寰云雾里大江东海正风澜

　　余尝从崆峒李公游懐玉见尊鲁集和李公韵今重过再观怆然兴感念惟乡先生得如斗山者有几不能无言并书旧作于末云　　无名氏

　　此道寥寥寄简编瓣香尊鲁史维贤秋风愧乏溪芹荐独对荒山驻不前
　　又
　　言欲侏■〈亻离〉髪欲编指迷藉圣继须贤先生留句扶风教心事当悬玉斗前

　　梅嵓初度有感　　李梦阳

　　年今四十身千里生日登临寓此中忧国未收南望泪忆家犹阻北来鸿寒冬白雾峯峦隠车马深山道路通学海久伤青鬂改振衣真愧玉嵓风

　　梅嵓吊古二律　　陈中州

　　万古雄魂尤肮脏当时此意故蹉跎迭山义恵辞何激【先生迭山故人也元人执迭山北去先生累诗为行辞甚激烈具如斐稿】塡海寃深事已讹九殿北来新燕雀六经东拜旧山河洗天风雨和阳日积愤曽君洗却无
　　又
　　桑濮延哇只掩吟偶依玉斗泻孤音荒坟铁树存青骨絶礕丹书走赤心【先生作梅嵓精舍摩崖大书一曰青天白日一曰古今一人一曰至元逸民具如嵓礕】自我先生堪作古共谁不死到如今山花海月梅嵓旧想见当时抱膝吟

　　斐稿板成吿墓文

　　维嘉靖壬寅日南至刋平山东行稿成太鹤山人陈中州溃墨为裘太羮元酒红脯緑菜携其弟子董良材毛朝佐舒沛李廷美等发玉山北走二十里吿于玉斗山人之墓曰先生至元逸民光于柴桑东行斐稿风乎黍离读先生之文论先生之世因先生之言底先生之心必无所赖于一时不无所待于万世惟其异之是以戾之呜呼遗墨在人臭我如兰枯梨斗锦汗竹流丹不作奚古不述奚今韩子曰事有旷百世而相感者予亦不知其何心尚飨

　　玉斗山人集巻三


