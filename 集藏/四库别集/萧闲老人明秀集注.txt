萧闲老人明秀集注　　（金）蔡松年 撰
石莲盦汇刻九金人集　　（清）吴重憙 编
●目录
卷一
卷二
卷三
补遗
跋
●萧闲老人明秀集注卷第一
【金椠残本】
雷溪子魏 【道明】 元道注解
广雅上 【二十首】
水调歌头 【八首】 　满江红 【三首】 　念奴娇 【七首】
雨中花　　　永遇乐
○水调歌头
其一
送陈咏之归镇阳 【镇阳汉东垣县赵地在恒山之阳唐曰镇州今为真定府河北西路兵马都总管按蔡大学墓表陈沂字咏之大学子壻天眷中官承德】
东垣步秋水几曲冷玻瓈 【庄子有秋水篇云秋水时至刘希声剡溪几曲知名处郑獬万顷玻瓈烂不收东坡二十四桥亦何有换此十顷玻瓈风又相望六十里共饮玻瓈江又归路万顷青玻瓈山谷青玻瓈盆插千岑皆以玻瓈喻水也】 沙鸥一点晴雪知我老无机 【列子海上之人有好沤鸟者每旦从之游沤鸟百住而不止也其父曰汝取来吾玩之明日之海上沤鸟舞而不下也东坡岂惟见惯沙鸥熟惠崇鹭诗栖烟一点明老杜晴雪落长松太白摇拽双白鸥忘机从尔游苏广文汀畔数鸥闲不起只应知我忘机司空图有无机诗云无机免误身】 共约经营五亩 【毛诗灵台经之营之不日成之孟子五亩之宅树之以桑五亩谓宅也东坡五亩渐成终老计】 卧看西山烟雨窗户舞涟漪 【东坡西山烟雨卷疏帘王勃珠帘暮卷西山雨毛诗河水清且涟漪刘梦得诗寒藻舞沦漪涟漪沦漪皆水纹】 雅志易华发 【谢安镇新安尽室而行欲经畧粗定自海道东迁俄遇疾自以雅志不遂深自慨失东坡多情应笑我早生华发】 岁晚羡君归 【东坡回首吾家山岁晚将焉归又羡君欲归去奈此未报恩】
月边梅湖底石入新诗 【梅横月边石出湖底皆可收拾入诗笔也】 飘然东晋奇韵此道赏音稀 【晋司马氏始都长安自元帝度江号东晋当时王谢诸人祖尚玄虚不以世故婴心其光风胜韵映照千古适丁乱世人多非之故言赏叹其风声者几希也东坡东晋风流王谢家文选采南皮之奇韵山谷寂寥吾道传万世忍向时人觅赏音】 我有一峯明秀 【明秀湖山名公家所蓄其峯甚妙故公之诗曲必言及之】 尚恋三升春酒辜负绿蓑衣 【唐王绩字无功武德初待诏门下省日给酒三升或问待诏何乐答曰良酝可恋侍中陈叔达闻之命日给酒一斗时号斗酒学士毛诗为此春酒以介眉寿张志和青蒻笠绿蓑衣斜风细雨不须归魏野江上负烟蓑史李陵云陵实孤恩汉亦负德】 为写倦游兴说与水云知 【史司马相如传长卿故倦游言倦于游宦也东坡凭君说与春风知公作词欲令镇州水云知此心也】
其二
曹侯浩然人品高秀玉立而冠其问学文章落尽贵骄之气蔼然在寒士右惜乎流离顿挫无以见于事业身闲胜日独对名酒悠然得意引满径醉醉中出豪爽语往往冰雪逼人翰墨淋漓殆与海岳并驱争先虽其平生风味可以想见然流离顿挫之助乃不为不多东坡先生云士践忧患焉知非福浩然有焉老子于此所谓兴复不浅者闻其风而悦之念方问舍于萧闲阴求老伴若加以数年得相从乎林影水光之闲信足了此一生犹恐君之嫌俗客也作水调歌曲以访之 【曹浩字浩然宋驸马曹寔之子武惠王彬之六世孙也山谷诗小序周茂叔人品高秀史陈平如冠玉唐崔玙与子澹举止秀峙时谓玉而冠者老杜赵生玉立高歌起山谷云萧元礼恂恂退让从容问学文章史贵不期骄而骄自至南史寒士不逊易发于事业卫玠遇有胜日亲友时请一言渊明遇有名酒无夕不饮汉书引满举白刘伶一石径醉桓温豪爽有风槩法帖亹亹逼人选诗粲粲翰墨场退之醉墨淋浪不整齐海岳取其高深也米元章自号海岳翁东坡醉翁此句与子美并驱争先又坐念故友之风味岂复可见孟子不为不多庾亮老子于此兴复不浅庄子闻其风而悦之魏志求田问舍言无足采公作圃于镇阳号萧闲圃又公始寓汴都其第有萧闲堂因自号萧闲老人真诰童男得道者居萧闲堂东坡阴求我辈人规作林泉伴又旧人眼看尽老伴余几个论语予曰加我数年五十以学易皇甫曾澄澄倒林影东坡水光接天毕卓拍浮酒舡中便足了一生梅圣俞且复与妇饮颇胜俗客对】
云闲贵公子 【晋史云闲陆士龙太白闻道青云贵公子】 玉骨秀横秋 【老杜秋水为神玉为骨东坡玉骨那愁瘴雾孔德璋北山移文霜气横秋】 十年流落冰雪香叆紫貂裘 【言宋京不守浩然流寓于朔漠冰雪之地而衣裘故弊也东坡念君官舍冰雪冷石敏若启顽颜钝颊有穷乡冰雪之容叆音爱云状坡词香蔼雕盘史苏子游说不遇黑貂之裘敝说文貂鼠也出丁零国魏书有貂鼷子皮毛柔软可为裘今云紫貂其色紫者尤贵又有白貂银黄貂愈艰得】 灯火春城咫尺 【言京师元宵将近也东坡马行灯火记当年又九衢灯火杂梦寐韩翃春城无处不飞花东坡欲见隔咫尺左注八寸曰咫】 晓梦梅花消息 【类说赵师雄迁罗浮遇一美人淡妆素服时已昏暮与之饮但觉风寒相袭久之东方日出起视在梅花树下许丹房纸帐梅花醉~梦闲陈去非杏花消息雨声中】 茧纸写银钩 【山谷银钩玉唾明茧纸茅亭客话王羲之书兰亭诗叙用绵茧纸鼠须笔北户录宋亳闲有一种纸长丈余就船钞之谓之茧纸或云直用蚕茧造之今人闲往往有古纸存焉法书苑索靖书绝代名曰银钩虿尾又云宛若银钩飘若惊鸿墨薮云点欲坚真如铁钩欲活而有力如银】 老矣黄尘眼如对白苹洲 【论语子曰吾老矣不能用也王介甫黄尘入眼见山愁老杜且归来黄土污衣眼易眯柳恽守湖州诗汀洲采白苹日暮江南春后人名其处曰白苹洲山谷眼青见白苹洲】
世闲物唯有酒可忘忧 【乐天应是世闲神圣物谓酒也晋顾荣曰唯酒可忘忧但无如作病何耳】 萧闲一段归计佳处着君侯 【公有萧闲圃在真定法帖羲之果此一段奇事张旭帖永嘉路远难遂归计东坡故乡归去千里佳处辄迟留葢宽饶传许伯曰君侯可不戒哉】 翠竹江村月上 【老杜白沙翠竹江村路相送柴门月色新东坡翠竹江村绕白沙欧词翠竹岭头明月上】 但要纶巾鹤氅来往亦风流 【晋谢万着白纶巾鹤氅裘见简文东坡纶巾鹤氅惊笑吴妇老杜与子成二老来往亦风流】 醉墨蔷薇露洒徧酒家楼 【山谷速直蔷薇露一斗与君洒墨三千首香后谱周显德五年昆明国献蔷薇露十五瓶云得自西域以洒衣衣弊香不灭谈苑金陵宫人采蔷薇染帛经夜露色辄鲜明又岭南以蔷薇水染衣皆黄唐张旭与贺知章相善每醉后索笔书酒楼杨大年江南堤柳拂人头李白题诗徧酒楼】
其三
闰八月望夕有作 【闰八月即九月故词中皆言月与菊】
空凉万家月摇荡菊花期 【退之客堂喜空凉永叔万家明月放灯天老杜晚来高兴尽摇荡菊花期】 飘飘六合清气欲唤紫鸾骑 【汉武览相如大人赋飘飘有凌云之气庄子疏四方上下为六合礼疏二气始分其清气为天浊气为地坡词红鸾骖乘青鸾驭介甫月中仍有女乘鸾骖鸾乘凤仙人之事】 京洛花浮酒市 【京洛洛阳葢指汴都也言菊花浮动于酒肆闲选诗京洛多风尘酒谱酒市有旗始自于宋】 初把两螯风味橙子半青时 【毕卓左手持蟹螯坡赋味霜余之两螯山谷不比二螯风味东坡朱甘绿橘半青时又正是橙黄橘绿时老杜三寸黄甘犹自青】 莫话旧年梦聊赋倦游诗 【公于东国遇秋忆昔京师花酒之事恍然如梦不欲话之但赋诗以排闷也旧词十年前事浑似梦初惊】
玉盘高金靥小笑相窥 【太白小时不识月呼作白玉盘张正见裁金作小靥介甫露金靥篱边笑金靥金钿以比菊】 市朝声利场里谁肯畧忘机 【山谷安肯声利场牵黄臂老苍太白陶然共忘机】 庾老南楼佳兴 【晋庾亮在武昌佐史殷浩之徒乘秋夜共登南楼俄而不觉亮至诸人将避之亮徐曰诸君少住老子于此兴复不浅便踞胡床谈咏竟夜】 陶令东篱高咏千古赏音稀 【晋陶潜为彭泽令九月于东篱采菊盈把忽白衣人至乃刺史王弘送酒便饮至醉其诗曰采菊东篱下悠然见南山永叔高咏且陶情言陶庾风流千载而下无知音者】 手捻冷香碎和月卷玻瓈 【贺方回笑捻粉香归洞户永叔野径冷香黄菊瘦东坡劝君且吸杯中渌又引南海之玻瓈妃子外传妃子持玻瓈七宝杯事始古有酒令名卷白波卷玻瓈言饮之爵也玻瓈盏出南海】
其四
丙辰九日从猎涿水道中 【涿州有涿水即古涿鹿黄帝与蚩尤战处】
星河淡城阙疏柳转清流 【宫天晓行柳堤闲柳拂清波也沈约城阙郁盘桓曹崧御柳垂着水东坡淡烟疏柳媚晴汉】 黄云南卷千骑晓猎冷貂裘 【黄云黄尘如云涿水在都南故云南卷冷貂裘言早寒山谷不使黄云没马头东坡锦帽貂裘千骑卷平冈又遥知千骑出清晓】 我欲幽寻节物只有西风黄菊香似故园秋 【故园指汴都言涿之与汴节候物态虽殊其菊花香色则同也山谷物物有幽寻东坡不忿东君专节物寇平仲故园应坠叶昨夜又西风】 俛仰十年事华屋几山邱 【兰亭帖俛仰之闲以为陈迹旧词十年前事浑似梦初惊曹植生存华屋处零落归山邱言倏忽十年闲贵人几许沦逝也】
倦游客一樽酒便忘忧 【韦庄马足倦游客苏武我有一樽酒】 拟穷醉眼何处还有一层楼 【老杜朝廷醉眼中王之涣鹳雀楼诗欲穷千里目更上一层楼】 不用悲凉今昔 【羲之后之视今亦犹今之视昔悲夫东坡感时怀旧一悲凉】 好在西山寒碧金屑酒光浮 【东坡故山知好在又青天落寒碧辋川有金屑泉初寮金屑烂光彩此谓屑菊如碎金投酒杯中然晋代以金屑酒赐臣下自尽恐非佳意】 老境玩清世甘作醉乡侯 【曲礼疏耋至也言至老之境山谷白发侵老境东方朔滑稽玩世公尝自称玩世酒狂故有此句皮日休他时谒帝言何事请赠刘伶作醉侯东坡不妨仍带醉乡侯】
其五
仆以戊申之秋始识吾季沾兄于燕市稠人中轩昂简贵使人神竦既而过之未尝□弥日忘归至于一邱一壑心通神解殆不容声自是朝夕与之期邻里与之游者葢十有二年己未五月复别于燕之传舍及其得官汴梁仆已去彼怅然之情日日往来乎心也 【季沾姓范文正公希文之四世孙家许昌聚图书万余卷知名当世公心友之王戎曰昨于稠人中见嵇绍昂昂若野鹤之在鸡羣永叔其志独轩昂文选情骇神竦晋明谓谢琨曰或以卿方元规何如答曰一邱一壑自谓过之庄子解心释神又云仲尼见温伯雪子而不言曰若斯人者目击而道存亦不可以容声矣易憧憧往来朋从尔思】
西山六街碧尝忆酒旗秋 【燕都迫于西山雨晴气爽光射六街公以五字道尽真名言也古制京师六街初寮窗纳千嶂碧永叔西风酒旗市酒谱韩子宋人酤酒悬帜甚高酒市有旗始见于此】 神交一笑千载冰玉洗双眸 【公与季沾神交情契欣然而笑千载一时见其冰清玉洁眼明如洗也吴志权曰孤与子瑜可谓神交晋嵇康所与神交者山涛阮籍薛宣传一笑相乐东坡神交千载是同乡晋令贺循冰清玉洁行为俗表永叔皎然在双眸】 自尔一觞一咏领畧人闲奇胜无此会心流 【羲之一觞一咏足以畅叙幽情文选领畧撰玄度注领理畧要也晋简文会心处不必在远老杜宿昔一逢无此流】 小驿高槐晚绿酒照离忧 【序所谓复别于燕之传舍也武元衡青槐驿路直白日离亭晚太白金樽绿酒生微波坡词今夜青樽对客明夜孤帆水驿依旧照离忧】
木犀开玉溪冷与谁游 【木犀小黄花有奇芬玉溪馆在汴之龙德宫】 酒前豪气千丈不减昔时不 【山谷酒阑豪气在魏志陈元龙豪气未除东坡要将百篇诗一吐千丈气东岫云凡曰千丈者皆甚言其高也下不字方鸠切无也其字则如山谷云相忆犹能把酒不是也】 谁识昂藏野鹤肯受华轩羁缚清唳白苹洲 【宋之问仙鹤昂藏真气多东坡野鹤昂藏未是仙左传卫懿公好鹤鹤有乘轩者】 会趁梅横月同典锦宫裘 【何逊梅诗枝横却月观香动陵风台老杜朝回日日典春衣每日江头尽醉归李太白与崔宗之乘月着宫锦袍坐舟中旁若无人太白五花马千金裘呼儿将出换美酒与尔能消万古愁】
其六
镇阳北潭追和老坡韵
玻瓈北潭面十丈藕花秋 【北潭在镇阳官园府之胜境永叔至今清夜梦犹遶北潭北华山记山顶有池池中有千叶莲花其大十丈服之羽化退之太华山头玉井莲花开十丈藕如船】 西楼爽气千仞山障夕阳愁 【府园又有西楼制度宏敞以览西北诸山王子猷西山朝来致有爽气顾恺之壁立千仞尔雅山西曰夕阳山谷山拥夕阳不到门】 谁谓弓刀塞北忽有冷泉高竹坐我泽南州 【卢纶大雪满弓刀东坡江南与塞北何处不堪行钱塘有冷泉亭韩子苍恍然坐我山水府小杜云梦泽南州镇阳在宋为河北塞徼屯积弓兵以备??身隅公言此虽边镇亦有水竹之胜如江南诸州故爱之以卜居焉谁谓字如毛诗云谁谓荼苦谁谓雀无角也】 准备黄尘眼管领白苹洲 【准备字如东坡剩作新诗准备君管领字如山谷百首新诗管领春】
老生涯向何处觅菟裘 【庄子吾生也有涯而知也无涯山谷谩种老生涯左传鲁隐公曰吾将营菟裘老焉菟裘邑名东坡便须到处觅菟裘】 倦游岁晚一笑端为野梅留 【东坡岁晚将焉归老杜江路野梅香宋诗莫学痴儿了官事水边辜负野梅香东坡端为和诗留此体其法】 但得白衣青眼不要问囚推按此外百无忧 【南史何孝山与二兄求点并栖遁号三高敕给白衣尚书禄又白衣送酒渊明事晋阮籍能作青白眼见俗礼之士白眼对之问囚推按吏道也东坡近亦知问囚官制府有文武推按东坡使君高会百无忧】 醉墨蔷薇露洒徧酒家楼
其七
虎茵居士梁慎修生朝 【梁兢字慎修宋中官道号虎茵宣和癸卯自中山廉访移燕山廉使明年天兵临府遂降于军前因见闲废寓居镇阳以诗书自适】
丁年跨生马玉节度流沙 【史苏武丁年出使白首方还丁壮也老杜能骑生马驹周礼掌节守邦国者用玉节守都鄙者用角节道路用旌节老杜驿道出流沙流沙西域地梁官于燕而云度流沙者意取远塞不言方所然幽蓟之北亦有沙漠之号】 春风北卷燕赵无处不桑麻 【言时尚太平春风满野燕赵诸郡处处桑麻人着业也东坡明朝卷地春风恶老杜杜陵幸有桑麻田山谷桑麻数十州】 一夜蓬莱清浅 【麻姑仙坛记麻姑云向到蓬莱水又浅于往时畧半岂将复为陵陆乎方平笑曰圣人皆言海中行复扬尘矣东坡适从海上来蓬莱又清浅此以沧海变易比人世更换谓宋氏失国也】 却守平生黄卷冰雪做生涯 【典畧古人写书用黄纸染以蘖所以辟蠹也言梁既见废守以闲寂却寻平昔文史旧学冷淡生活也】 惟有天南梦时到曲江花 【梁既废留不得去故唯有梦到乡国也天南曲江皆指汴都退之曲江水暖花千树】
瘦筇枝轻鹤背醉为家 【言梁君唯当枝筇驾鹤以醉酒为家乡也筇竹生蜀中茎瘦而节大中柱杖如枝九节又马援使西域始见筇杖东坡更助飘飘鹤背躯石杰一只鹤一枝筇石坛露冷歌南风老杜得醉即为家】 倦游笑我黄尘昏眼簿书遮 【公自以宋人而强颜仕路故谓梁云君应笑我倦游于黄埃之陌老眼昏花而困于簿书也山谷无人携酒眼昏花李希声簿书来急休遮眼】 千古东坡良史 【言东坡文史辉映千古又坡尝直史馆山谷平生四海苏太史汉书刘向称司马迁有良史之才】 一段葛洪嘉处 【图经葛洪山在定武军地镇西北十里下有葛洪村俗传稚川少所居也慎修之在定武屡游焉爱其泉石欲卜居于此故云耳晋葛洪字稚川喜神仙之学后于广州罗浮山炼丹仙去】 莫种故侯瓜 【汉萧何传邵平故秦东陵侯秦亡为布衣种瓜长安东关瓜美故世称东陵瓜亦曰青门瓜以故侯而种瓜有所激也今梁无罪而废甘于退闲但以东坡书史葛洪山水自娱夫复何恨故云莫种故侯瓜也】 赋就五噫曲 【后汉梁鸿字伯鸾同县孟氏女名光肥丑择对不嫁曰欲得贤如伯鸾者鸿闻即聘之字之曰德曜相与隐霸陵山中鸿尝东之京师作五噫之歌曰陟彼北邙兮噫顾瞻帝京兮噫宫室崔嵬兮噫人之劬劳兮噫辽辽未央兮噫肃宗闻而非之召鸿不至乃易姓名适吴居皋伯通家为人赁舂每归妻具食举桉齐眉不敢仰视通察而异之慎修自言鸿后故其小印曰伯鸾之裔】 金狄看年华 【史记秦始皇销天下兵铸铜人十二列于庭汉书蓟子训于长安东霸城与一老翁摩挲铜人曰适见铸此已近五百年矣注魏文帝黄初中徙长安金人重不可致因留霸城东也东坡笑看金狄手摩挲永叔共惊风色变年华】
其八
浩然生朝作步虚语为金石寿 【浩然姓张辽阳人少知名荐更华显为相二十余年好贤乐善为世龙门终于太师数子皆贤有接武登庸者乐府解题云步虚词道观所唱言众仙缥缈轻举之美选曹植寿同金石毕世难老】
年时海山国今日酒如川 【欲言今朝先叙去年此日为寿于辽阳海山之国有酒如川河之广乐天海山深处有楼台山谷今朝忽有酒如川】 思君领畧风味笙鹤渺三山 【古诗思君令人老列仙传王子乔好吹笙遇浮邱公得仙语桓良曰告我家七月七日待我于缑山至日果乘白鹤而至故世以鹤为仙笙东坡髣髴来笙鹤列子海中有五山曰岱舆员峤瀛州方丈蓬莱其上楼观皆金玉所居之人皆仙圣之种五山常随潮波上下帝命禺强使巨鳌十五举首戴之龙伯之大人一钓而连六鳌于是岱舆员峤二山流于北极乐天尝闻海上有三山山在虚无缥缈闲】 还喜绿阴清昼薝卜香中为寿彩翠羽衣斑 【绿阴清昼五月时此叙今年事也薝都敢切卜蒲墨切其花六出而香维摩经天女言佛以大乘法化众生如入薝卜林中唯嗅此花不及余香史注为寿上寿也画谱边鸾设色彩翠生动唐妃子能为霓裳羽衣之舞永叔偏识彩衣斑】 醉语嚼冰雪 【东坡醉语出天真又齿冷新诗嚼雪风山谷北方春蔬嚼冰雪】 樽酒玉浆寒 【殷芸小说有人堕嵩山穴中见二人围棊以白酒一杯饮之出以问张华华曰此玉浆也东坡龙根为脯玉为浆】
世闲乐断无似酒中闲 【太白人闲无此乐此乐世中稀乐天能消忙事成闲事谓酒也言人虽忙迫得酒则忘之自闲适也】 冷泉高竹幽栖佳处约淇园 【老杜褊性合幽栖汉书音义曰淇园卫之苑也地多水竹毛诗瞻彼淇澳菉竹青青东坡漪漪犹得似淇园葢尝与浩然约同隐于淇上也】 君有仙风道骨会见神游八极不假九还丹 【东坡词序太白尝见司马子微于江陵谓余有仙风道骨可与神游八极之表仙传魏伯阳有九转大丹歌曰九还七返三五七龙虎相交入魂室九还大丹可以转凡成圣者也】 玉佩碎空阔碧雾翳苍鸾 【礼记古之君子必佩玉天子佩白玉世子佩瑜玉大夫佩水苍玉张芸叟烟水浮空阔梁武帝瑶台涵碧雾老杜或骖鸾上天又或骑麒麟翳凤凰翳隐也此言缥缈轻举之事】
○满江红
其一
安乐嵓夜酌有怀恒阳家山 【安乐嵓公家奇石恒阳真定地名】
半岭云根溪光浅冰轮新浴 【老杜半岭暮云长又移石动云根云根石也裴说鹭夸寒洁浴溪光东坡便觉冰轮出海迟又夜看浮桑浴】 谁幻出故山邱壑慰予心目 【幻化也故山指江左也山谷幻出岁寒心汉班嗣栖迟于一邱渔钓于一壑东坡尘埃京洛人亦与洗心目毛诗实慰我心】 深樾不妨清吹度 【樾音越树阴也吹音去声风也淮南子武王荫暍人于樾下扇之退之守县坐深樾山谷不闻向时清吹音僧顺怡诗一从林下游颇识林下趣从渠绿阴繁不碍清风度】 野情自与游鱼熟 【庄子与惠施游于濠梁之上庄子曰鯈鱼出游乐也惠子曰子非鱼安知鱼之乐庄子曰子非我安知我不知鱼之乐晋简文入华林园曰会心处不必在远翳然林水便有濠濮闲趣不觉鱼鸟自来亲人东坡桥下龟鱼晚无数识君拄杖过桥声】 爱夜泉徽外两三声琅然曲 【夜泉以比琴声亦琴名介甫松风咽夜泉东坡更听徽外三两弦又琅然清圆谁弹响空山又琅然如玉琴】
人闲世争蛮触 【庄子有人闲世篇又则阳篇魏将伐齐戴晋人曰有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后反言所争细也】 万事付金荷醁 【东坡万事悠悠付杯酒永叔潋滟十分金卷荷晋太康元年五月荐酃渌酒于太庙或作睡醁老杜喧呼且覆杯中渌】 老生涯犹欠谢公丝竹 【晋谢安游东山多以声妓自随及贵期功不废乐安尝谓羲之曰中年以来伤于哀乐与亲友别辄作数日恶羲之答曰年在桑榆自应至此顾正赖丝竹陶写耳尝恐儿辈觉损其欢乐之趣】 好在斜川三尺玉 【好在问讯之意如坡词好在堂前细柳也许丹房置园亭于真定号小斜川以拟渊明之斜川也真定北潭有漱玉亭即雕水入苑处其水莹碧如玉之三尺也公赠萧显之诗云楼枕月溪三尺玉眼横松雪一山春葢谓此也刘原父堂下清溪碧玉深】 暮凉白鸟归乔木 【公意言洁身而退如白鸟之归林也冷斋有暮寒归见白鸟诗毛诗出自幽谷迁于乔木】 向水边明秀倚高峯平生足 【赵嘏水边归去一闲人坡诗平生万事足所欠唯一死张芸叟短蓑铜斗平生足】
其二
细君生朝 【东方朔归遗细君又何仁也细君谓妻公之夫人王氏乃履道相公之季女早卒继室□氏并封吴国夫人】
春色三分壶觞为生朝自劝 【东坡春色三分二分尘土一分流水渊明引壶觞以自酌】 清梦断岁华良是此身流转 【言往时清贵之梦于今已断岁序春华良同昔日但此身流转于朔方也秦词日边清梦断东坡山川良是昔人非又手帖此身付与造物听其流转流行坎止无不可者老杜传语风光共流转】 花底少逢如意酒 【言人多忧患花时少遇杯酒如意也岑参朝回花底常会客唐有如意年号】 人生几日春风面 【东坡人生能得几清明老杜画图省识春风面张敏叔春风曾见桃花面】 算古来谁似五噫君情高远 【五噫君梁鸿事见前诗眼其高情远韵皆未识也】
年年约常相见但无事身强健 【公祝夫人之语如此甚得体乐天再拜陈三愿一愿郎君千载二愿妾身常健三愿如同梁上燕朝朝暮暮常相见老杜只愿无事常相见东坡惟当血肉身安得常强健】
老生涯分付药炉经卷 【东坡示朝云诗经卷药炉新活计舞衫歌扇旧因缘此妾事借用】 闻道恒阳松雪好游山服要新针线 【恒阳公园亭所在贯休闻道伊阳风月好选诗山明望松雪坡词春衫犹是小蛮针线曾湿西湖雨】 但莫遣雅志困黄尘违人愿 【公言莫令素志不遂困于尘土违我愿心与夫人为寿而言此者意谓世人多为妻子之计不得早退故欲令夫人劝成之石曼卿人生与愿违】
其三
伯平舍人亲友得意西归 【伯平姓杜相台人右揆定国庄敏公充公美之子萧闲妹壻也】
老境骎骎归梦绕白云茅屋 【毛诗载骤骎骎音侵马行疾儿东坡归梦绕松杉老杜何时一茅屋送老白云边】 何处有可人襟韵慰予心目 【礼记其所与游辟也可人也费祎传君信可人必能办贼桓温传尝见王敦墓曰可人可人】 犹喜平生佳友戚一杯情话开幽独 【唐高祖曰公等皆名德旧齿平生亲友宿昔之欢何可忘也老杜平生一杯酒渊明悦亲戚之情话老杜空山无以慰幽独】 爱夜阑山月洗京尘颓山玉 【山谷月寒遥夜阑王芸夫帖缕述二室之胜以洗京尘世说嵇康其醉也如玉山之将颓】
天香近清班肃 【东坡跪奉再拜闻天香山谷主人有班绍衣拂御炉烟石懋侍立玉皇之香桉】 公衮裔千锺禄 【毛诗玄衮赤舄又衮衣绣裳注衮上公之服千锺万锺见孟子左氏釜十则锺言禄厚】 笑年来游戏寄身糟曲 【东坡游戏暂人闲刘伶颂枕曲藉糟东坡胡然枕糟曲】 富贵寻人知不免 【杨素但恐富贵来逼人臣无心于富贵也谢安妻刘氏见家门富贵而安独静退曰大丈夫不如此安掩鼻曰恐不免耳贯休上钱王诗富贵寻人不自由】 家园清夏聊休沐 【唐诗槐夏午阴清汉万石君每五日洗沐归谒亲张安世休沐未尝出山谷骚骚家治具夫子且归沐言伯平谒告汤沐得休暇也】 向暮凉风簟炯茶烟眠修竹 【山谷小簟横风六尺床杜牧之今日鬓丝禅榻畔茶烟轻扬落花风老杜日暮倚修竹】
○念奴娇
其一
仆来京洛三年未尝饱见春物今岁江梅始开复事远行虎茵丹房东岫诸亲友折花酌酒于明秀峯下仍借东坡先生赤壁词韵出妙语以惜别辄亦继作致言叹不足之意 【选诗京洛多风尘永叔今年来镇阳留滞见春物老杜深秋复远行虎茵梁慎修丹房许师圣东岫田唐卿赤壁词大江东去之曲东坡寄声求妙语山谷行矣勿惜别毛诗序言之不足故嗟叹之嗟叹之不足故永歌之永歌之不足不知手之舞之足之蹈之】
倦游老眼负梅花京洛三年春物 【东坡书生老眼省见稀春物春时风物也】 明秀高峯人去后冷落清辉绝壁 【选诗山水涵清辉老杜江上青山横绝壁言将别明秀峯也】 花底年光山前爽气别语挥冰雪 【夏竦年光过眼如转烛汪彦章别语记丁宁】 摩挲庭桧耐寒好在霜杰 【释氏要览玄奘以武德初游西域于长安灵感寺手摩庭松曰吾西去汝可西长吾归即东回奘去年年西长至数丈一年忽东引弟子曰教主归矣西迎之果逢师于葱岭时号摩顶松退之谁复着手为摩挲论语岁寒然后知松柏之后雕也永叔松柏难雕耐雪霜老杜胜里金花巧耐寒渊明卓为霜中杰】
人世长短亭中此身流转几花残花发 【古法五里一短亭十里一长亭亭各有长叶少蕴花开花谢都来几日言人生长苦道途中流转不已几经花落花开时景速也】 只有平生生处乐一念犹难磨灭 【公本杭人长于汴都言其思乡也汉志纥千山头冻死雀何不飞去生处乐妃子云申此一念复坠下界东坡俗缘千劫磨不尽尚书序其余错乱磨灭】 放眼南枝忘怀樽酒及此青青发 【六帖大庾岭头梅南枝落北枝开古诗胡马嘶北风越鸟巢南枝东坡忘怀樽酒逢人共南史青青不能久星星行复出】 从今归梦暗香千里横月 【林逋梅诗暗香浮动月黄昏谢庄隔千里兮共明月言从今别后归来之梦不远千里而至此暗香横月之地】
其二
还都后诸公见追和赤壁词用韵者凡六人亦复重赋
离骚痛饮笑人生佳处能消何物 【屈原作离骚离别也骚愁也忧忠贤之不容于时也世说王孝伯但痛饮酒读离骚便足称名士东坡自笑平生消底物此言人生佳处但有读骚饮酒不消余物也】 夷甫当年成底事空想嵓嵓玉壁 【晋王衍字夷甫妙善玄言名动当世每捉玉尘与手同色累居显职后进景慕矜高浮诞遂成风俗官军为石勒所破勒与之语自言少无宦情且复劝进勒曰吾行天下多矣讵常见如此人夜使人排墙填杀之顾恺之为作画赞云嵓嵓清峙壁立千仞坡词不独笑书生成底事介甫当时诸葛成何事只合终身作卧龙】 五亩苍烟一邱寒碧岁晚忧风雪 【苍烟草树也一邱小山寒碧山色风雪以比忧患是时公方自忧恐不为时之所容故有此句常建一村桑柘一村烟东坡古木昏苍烟永叔寒碧更孱颜东坡胡为狂风雪晚岁行未已又岁晚风霜侵又边城岁暮忧风雪】
西州扶病至今悲感前杰 【谢安虽受朝寄然东山之志始末不渝及镇新城尽室而行造泛海之装欲经畧粗定自海道东还俄遇疾还都闻当入西州门自以雅志不就深自慨失因怅然谓所亲曰吾病殆不起乎寻薨年六十六安甥羊昙因兹弥年行不由西州门尝因大醉扶路唱乐不觉至门左右曰此西州门也昙因悲感不已以马策扣扉诵曹子建诗曰生存华屋处零落归山邱恸哭而去】 我梦卜筑萧闲觉来嵓桂十里幽香发 【我梦与觉来字如东坡我梦扁舟浮震泽觉来满眼是庐山此体其句法坡诗卜筑萧闲计已成萧闲圃公家园在真定按公木犀诗自注云木犀湖湘之闲谓之九里香江东乃号嵓桂唯钱塘人最重之直呼桂花小山招隐诗桂丛生兮嵓之幽东坡十里南风草木香又风烟袅袅十里香】 嵬隗胷中冰与炭一酌春风都灭 【世说嵇康胷中嵬磊故须酒浇之山谷安用茗浇嵬磊胷退之无使冰炭置我肠淮南子天下莫相爱于冰炭言其相息也老杜白醪谁造汝一酌散千忧东坡万户春风为子寿春风谓酒】 胜日神交悠然得意遗恨无毫发 【公意欲忘怀忧患一寓之酒而与晋贤神交庶得意而无愁恨也老杜毫发无遗恨】 古今同致永和徒记年月 【羲之叙永和九年岁在癸丑暮春之初会于会稽山阴之兰亭修禊事也又云后之视今亦犹今之视昔又云虽世殊事异所以兴怀其致一也永和晋穆帝年号东坡书版记岁月】
公后序云王夷甫神姿高秀宅心物外为天下称首复自言少无宦情使其雅咏虚玄不论世事超然遂终其身何必减嵇阮辈而当衰世颓俗力不可为不能远引辞世黾俛高位颠危之祸卒与晋俱为千古名士之恨又尝读山阴诗叙考其论古今感慨事物之变既言修短随化终期于尽而世殊事异兴怀一致则死生终始物理之常正当乘化以归尽何足深叹而区区列叙一时之述作刊纪岁月岂逸少之清真简裁亦未尽能忘情于此耶故因此词并及之 【颜延之宅心道秘东坡放情事物之外晋书言风流者以王粲为称首左太冲所讲在玄虚文中子虚玄长而晋室亡非老子之罪毛诗黾俛从事羲之修短随化终期于尽又虽世殊事异所以兴怀其致一也又曰死生亦大矣岂不痛哉渊明聊乘化以归尽永叔记录细碎何区区羲之列叙时人录其所述太白裴子含清真玉台叙真置简裁不殆古人王衍上圣忘情下愚不及情然则情之所锺正在我辈】
其三
吴杰者无为人辛酉之冬惠然相过颇能道退居之乐临行乞言 【杰淮南无为军人宣和癸卯岁宦游河东天会兵火闲弃官而隐唯以诗酒自适葢高士也毛诗惠然肯来傅子玄云子瞻子由尝相约早退为闲居之乐礼记养老乞言此借用】
倦游老眼看黄尘堆里风波千尺 【黄尘成堆言其多风波千尺言深险也永叔世路风波险坡词人闲欲避风波险一日风波十二时】 雕浦归心唯自许明秀高峯相识 【雕水在恒阳老杜老去多归心旧词千里有个好相识望青山一色】 谁谓峯前岁寒时节忽遇知音客 【吕氏春秋伯牙鼓琴而志在太山子期曰巍巍乎若太山也已而志在流水子期曰囦乎哉汤汤乎若流水也子期死伯牙破琴绝弦以为世无知音无足为鼓琴矣】 紫芝仙骨笑谈犹带山色 【唐元德秀字紫芝房管曰见紫芝眉宇使人名利之心都尽老杜自是君身有仙骨坡词笑时犹带岭梅香又诗我昔曾为径山客至今诗笔余山色】
君有河水洋洋野梅高竹 【孔子将西之赵临河而叹曰美哉水洋洋乎丘之不济此命也葢吴君于河上有梅竹之墅】 我住涟漪宅 【涟漪水纹公之宅馆亦近雕水言乐水之心相似】 镜里流年春梦过只有闲身难得 【言流年迅驶如镜中之影春睡之梦只早退为难也山谷镜里朱颜改东坡流年苒苒入霜髭又枕中春梦不多时崔橹算来争得此身闲晁以道此身何处得吾闲】 挥埽龙虵招呼风月且尽杯中物 【山谷不复龙虵看挥埽陆希声笔下龙虵若有神东坡招呼明月到芳樽南史入吾室者但有清风对吾饮者唯当明月渊明天命苟如此且尽杯中物老杜忍断杯中物坡指南吴衎尝以酒误权近遂止饮阮宣命饮衎难之宣以手驱其背曰咄痴汉看看老逼忍断此杯中物耶抑而饮之】 他年林下会须千里相觅 【灵澈相逢尽道休官去林下何曾见一人嵇康传吕安服康高义每一相思辄千里命驾老杜得钱即相觅酤酒不须疑】
其四
送范季沾还云门 【云门山在韶州今季沾家许昌则许昌别有此山】
范侯别久爱孤松老节癯而实茂 【世说嵇康之为人嵓嵓若孤松之独秀晋传三十二契寒松而立节东坡渊明之诗质而实绮癯而实腴言季沾节操如松虽清癯而实茂美也】 碧玉莲峯三岁主添得无边鲜秀 【华山有莲花峯乃是绝顶其山如碧玉也永叔谁得三年作主人介甫三岁相逢薄主人又好与青山作主人季沾葢尝守官华下】 月魄澄秋花光炯夜还共西风酒 【尚书哉生魄注十六日明消而魄生梁武圆魄当虚闼山谷把断花光水不通介甫积李兮缟夜崇桃兮炫昼东坡秋风摇酒杯言以清秋花月之夜临西风而共樽酒也】 酒前豪气切云千丈依旧 【屈原冠切云之崔嵬】
客舍老眼纔明 【曾子宣洗眼相看眼暂明】 凝神八表不肯留风褏 【言客舍纔见又告别也庄子用志不分乃凝于神也司马子微谓太白可与神游八极之表拾遗记瀛洲有香风泠然而起张褏受之则其香厯纪不歇钱翊客亭风褏半披垂】 留得惊人三昧语珠璧腾辉宇宙 【老杜为人性僻耽佳句语不惊人死不休释氏要览梵语三昧此言正定中有所受用谓入妙也太白咳唾落九天随风生珠玉释言天地四方曰宇古往今来曰宙退之刚耿陵宇宙】 茅屋云门苍官青士岁晚风烟瘦 【以茅为屋以云为门松封大夫故曰苍官竹号此君故曰青士风烟瘦言无拥肿之态老杜何时一茅屋送老白云边樊宗师园记柏曰苍官竹曰青士权列与槐朋友山谷十年种木长风烟永叔劲节晓愈瘦】 软红尘里为予千里回首 【言君应千里回首望我于红尘中东坡软红犹恋属车尘自注云前辈有西湖风月不如东华软红香尘之语老杜千里首重回】
其五
九日作
倦游老眼放闲身管领黄花三日 【旧制重九假三日故有闲身三日之】 客子秋多茅舍外满眼秋岚欲滴 【老杜客子中夜发雍陶池塘秋意多僧黁满院秋光浓欲滴东坡雾绕征衣滴翠岚画谱郭熙夏山苍翠而如滴】 泽国清霜澄江爽气染出千林赤 【罗邺故里东归泽国遥老杜八月清霜重谢玄晖澄江静如练王子猷西山朝来致有爽气老杜山谷落叶赤东坡暮宿淮南村已度千山赤又蔚如千林春】 感时怀古酒前一笑都释 【感今时而怀古昔其不平之气得酒自消也坡词感时怀旧一悲凉永叔人生浪自苦得酒且开释】
千古栗里高情 【栗里柴桑渊明所居在庐山侧渊明尝九日东篱采菊盈把忽白衣人至乃刺史王弘送酒便饮至醉】 雄豪割据戏马空陈迹 【史刘项割鸿沟为汉楚之界在今河阴县老杜英雄割据非天意项王于徐州筑戏马台宋武帝初为宋公镇彭城九日出宴戏马台至今相承为故事羲之俛仰之闲以为陈迹】 醉里谁能知许事俯仰人闲今昔 【南史谢融诣王僧祜遇沈昭畧昭畧问是何年少融曰仆出扶桑入于旸谷谁云不知而卿此问昭畧曰不知许事且食蛤■〈虫黎〉东坡酒阑不必看茱萸俯仰人闲今古陆机俯仰媿今古卢谌瞻彼日月迅过俯仰感今惟昔目存心想】 三弄胡床九层飞观唤取穿云笛 【王徽之赴召泊舟青溪侧桓伊过岸上客曰此桓野王也徽之素不相识即遣报曰闻君善吹笛试为一奏时伊已贵素闻徽之名便下车踞胡床为作三调弄毕即上车去宾主不交一谈江总月冷相思九层观子建飞观百余尺东坡湛然先生善吹铁笛有穿云裂石之声唤取字如东坡唤取阿香推雷车】 凉蟾有意为人点破空碧 【蟾月神空碧天界也淮南子日中有蹲乌月中有蟾蜍太白玉蟾离海上古今诗话细看月轮还有意信知丹桂近嫦娥东坡孤月挂空碧点破字如东坡孤月如凫鹥点破千顷碧】
其六
田唐卿九江人人品高胜落笔不凡且妙于琴事久在江湖云水闲襟韵飘爽无复市朝气味然甚穷难忍时无料理之者比罢熙和酒官复为药局与余有林下相从之约作念奴娇以寄之 【唐卿名秀实浔阳人侨寓汴梁尝监■〈木巳〉县酒又佐南台惠民局构书斋牓曰小眠蓄湖石名雪嵓自号雪嵓老人又号东岫种玉翁善鼓琴音节抑扬为当时第一手喜作梅诗积数百篇有集行于世以其喜琴梅又称双清道人东坡困穷谁要卿料理东坡作水调歌别子由意以不早退为戒退而相从之乐为慰】
九江秀色看飘萧神气长身玉立 【水经江水出岷山至浔阳分为九道名九江一乌白二蜯三鸟土四嘉靡五畎六浮七禀八提九菌是也小杜飘萧半秋时文选导养神气东坡惟有长身六君子又俯仰苍苍玉立身】 放浪江南山水窟笔下云岚堆积 【羲之放浪形骸之外东坡我从山水窟中来尚爱此山看不足又我昔曾为径山客至今诗笔余山色言词笔得江山之秀堆积字如坡词寸肠千恨堆积】 药笼功名酒垆身世不得文章力 【序言唐卿尝为酒政及药局官故言药笼酒垆以门资入仕故言不得文章力唐元澹字行冲尝谓狄仁杰曰下之事上譬富家储积以自资也脯腊蹊胰以供滋膳参朮芝桂以防疾疢门下充旨味者多愿以小人备一药石可乎仁杰笑曰君正吾药笼中上物不可一日无也王戎尝经黄公酒垆下过顾谓后车客曰吾昔与嵇阮辈酣饮于此竹林之游亦与其末自二贤云亡吾便为时之所羁缚今日视之虽近邈若山河渊明身世两相遗刘梦得一生不得文章力百口空为饱暖家】 人闲俗气对君一笑都释 【山谷人闲俗气一点无】
畴昔得意忘形野梅溪月有酒还相觅 【礼记孔子曰予宿昔之夜梦奠两楹易得意忘象老杜忘形到尔汝痛饮真吾师又得钱即相觅酤酒不须疑东坡欢饮径相觅】 痛饮酣歌悲壮处老骥谁能伏枥 【老杜痛饮真吾师又安得酣歌眠又塞曲三更欻悲壮魏武老骥伏枥志在千里烈士暮年壮心不已】 争席樵渔对床风雨伴我为闲客 【列子南之沛见老子其往也舍者将迎其返也舍者与之争席矣山谷野老争席渔争隈韦应物那知风雨夜复此对床眠小杜我为闲客此闲行】 朱弦疏越兴来一埽筝笛 【乐记清庙之瑟朱弦疏越一唱而三叹有遗音矣注越瑟底孔书大传曰大琴朱弦东坡听琴诗归家急觅千斛水静洗从前筝笛耳】
其七
乙卯岁江上为高德辉寿 【德辉名凤庭东营安化人天会六年蔚榜中进士第豪俊有时誉厯帅府及都省掾转郎官皇统中以钩党死非其罪也人哀悼之】
洞宫碧海化神山玉立东方仙窟 【老杜深求洞宫脚道书人闲有三十六洞天皆仙圣所居十洲记扶桑东有碧海水色深碧神山言三神山也米元章玉立刻坤乘东坡东方云海空复空羣仙出没空明中老杜翻动神仙窟】 海色山光千万顷都作巉巉玉骨 【山谷小峯重迭山光黄宪汪汪如万顷波退之倚天更觉青巉巉】 黄卷精神黑头心力虎帐多闲日 【温峤谓钱凤精神满腹桓温谓王峋当作黑头公晁错为人臣者尽心力而不敢矜左传卫侯为虎幄幄帐也】 一杯为寿酒肠先醉江橘 【张祜酒肠俱逐洞庭宽坡赋序安定郡王以黄甘酿酒东坡名之曰洞庭春色云吾闻橘中之乐不减商山汉志江陵千树橘】
南下禹穴涛江要收奇秀老去供诗笔 【山谷次萧元礼怀春诗序云元礼尝下三峡窥九嶷探禹穴观涛江故其诗清壮崛奇一挥毫数千字澡雪尘翳动摇人心永叔古健写奇秀东坡至今诗笔余山色】 忧喜相寻皆外物今古闲身难得 【坡词忧喜相寻风雨过一江春渌庄子外物不可必东坡衣冠矧外物】 邱壑风流稻粱卑辱莫爱高官职 【山谷云李伯时一邱一壑风流不减古人老杜君看随阳鴈亦有稻粱谋又稻粱求未足稻粱喻禄食也坡词文君壻知不笑君卑辱又诗君知此意不可忘慎勿苦爱高官职】 他年风雨对床却话今夕 【韦诗何时风雨夜复此对床眠李义山何当共翦西窗烛却话巴山夜雨时】
○雨中花
仆自幼刻意林壑不耐俗事懒慢之僻殆与性成每加责励而不能自克志复疏怯嗜酒好睡遇乘高履危动辄有畏道逢达官稠人则便欲退缩其与人交无贤不肖往往率情任实不留机心自惟至熟使之久与世接所谓不有外难当有内病故谋为早退闲居之乐长大以来遭时多故一行作吏从事于簿书鞍马闲违己交病不堪其忧求田问舍遑遑于四方殊未见会心处闻山阳闲魏晋诸贤故居风气清和水竹葱蒨方今天壤闲葢第一胜绝之境有意卜筑于斯雅咏玄虚不谈世事起其流风遗躅故自丙辰丁巳以来三求官河内经营三径遂将终焉事与愿违俯仰一纪劳生愈甚吊影自怜然而触于事物感今怀昔考其见于赋咏者实未始一日而忘李君不愚作掾天台出佐是郡因其行也赋乐府长短句以叙鄙怀行春胜日物彩照人为予择稚秀者以雨中花歌之使清泉白石闻我心曲庶几他日不为生客耳 【庄子刻意尚行此山谷之士所好永叔清烟耿林壑宋诗有时俗事不称意无限好山都上心嵇康书懒与慢相成又不有外难当有内病又一行作吏此事便废蜀志稠人广坐侍立终日庄子有机械者必有机心文选王室多故渊明违己交病论语人不堪其忧魏志求田问舍言无足采山阳太行之阳今怀卫之地汉蒋诩开三径以待其友求仲羊仲列女传子犯知文公安齐有终焉之心一纪十二岁庄子大块载我以形劳我以生介甫仍亦愁吊影李彧字不愚尝为都省掾旧词五马游春彩佩照人光生南陌稚秀言幼而丽也乐天清泉白石实闻斯言子由作栖贤堂记坡云我当书石刻之堂上与庐山结缘他日入山不为生客也】
嗜酒偏怜风竹晋客神清多寄虚玄 【渊明性嗜酒家贫不能恒得王子猷爱竹造门不问主人又寄居空宅便令种竹曰安可一日无此君也王夷甫妙善玄言皆晋人也老杜嗜酒爱风竹道经澄其心而神自清】 有山阳遗迹水石高寒 【介甫耳目熟遗迹退之即此南坡下久闻有水石山谷众邱让高寒】 曾为幽栖起本几求方外微官 【左传杜注有张本起本之语言开端也谢奕为桓温安西司马在温坐犹推布衣好岸巾笑咏温曰我方外司马也庄子曰彼游方之外者也丘游方之内者也内外不相及】 谩蹉跎十载还羡君侯左驾朱轓 【岑参蹉跎今白首汉景诏长吏二千石皁葢朱两轓千石六百石朱左轓轓音幡车大箱】
山村霰雪竹外花明瘦梅半树斓斑 【尔雅雪与雨杂下曰霰郑淮逢春多霰雪东坡竹外一枝斜更好上官仪花明栖凤阁永叔野花红紫多斓斑斓斑半开时】 溪路转青帘佳处便是萧闲 【永叔路转参差碧老杜青帘认酒家萧闲公家园】 寄谢五君精爽 【晋嵇康阮籍山涛向秀刘伶阮咸王戎为竹林之游号七贤颜延之以涛戎尝贵显乃削去作五君咏尚书精爽在天】 摩挲森碧琅玕 【琅玕种玉以比竹森众多皃永叔君家种玉产琅玕东坡汝归莳松菊环以青琅玕山谷何事吹折青琅玕】 个中着我储风养月先报平安 【公欲于此卜居以贮藏风月故先令李君寄声报我平安也丛话此老个中兴复不浅东坡三休堂上工延月九折嵓前巧贮风元微之马上相逢无纸笔凭君传语报平安】
○永遇乐
建安施明望与余同僚三年心期最为相得其政术文章皆余之所畏仰不复更言独记异时共论流俗鄙吝之态令人短气且谋早退为闲居之乐斯言未寒又复再见秋物念之惘然辄用其语为永遇乐长短句寄之并以自警 【明望名宜生建安浦城人宣政闲以文章知名试颍学教授与宗室赵德麟友善后仕废齐天会末归朝厯南台郎官刺隰深二州召为礼侍累迁侍讲道号三住老人毛诗及尔同僚左氏同官为僚南史柳向吾与士逊心期久矣永叔慎勿随流俗魏泰数日不见黄叔度鄙吝心生法帖令人短气左氏盟可寻也亦可寒也论语学而不思则罔注罔罔然也毛诗亦以自警】
正始风流气吞余子此道如线 【正始魏邵陵王年号时何晏丁谧王弼等好庄老言天下效之晋怀帝永嘉中王敦镇豫章尝谓卫玠曰昔辅嗣吐金声于中朝今子复玉振于江表微言之绪绝而复续岂意永嘉之末复闻正始之音东坡正始风流起颓俗又风流岂落正始后魏志陈矫谓陈登曰远近谓明公自矜登曰吾敬陈元方华子鱼孔文举刘玄德所敬如此余子琐琐亦焉足录哉又祢衡云大儿孔文举小儿杨德祖余子碌碌未足数也东坡气吞余子无全目荀子平王东迁王道不绝如线音线细丝也】 朝市心情云翻雨覆千丈堆冰炭 【老杜翻手作云覆手雨纷纷轻薄何须数冰炭千丈言高险之甚】 高人一笑春风卷地只有大江如练 【坡词一阵春风来卷地吹回落照江天一半开山谷出门一笑大江横谢玄晖澄江静如练】 忆当时西山爽气共君对持手版 【王徽之为桓冲车骑司马冲问卿何署答曰似是马曹问官有几马曰既不问马如何知数又问岁死多少曰未知生焉知死曰卿在府日久比当相料理徽之不答直高视以手版拄颐曰西山朝来致有爽气耳】
山公鉴裁水曹诗兴功业行飞霄汉 【山涛为吏部侍郎有人伦风鉴多所荐举时称山公启事何逊天监中为水部郎尝在扬州赋梅诗故老杜云东阁官梅动诗兴还如何逊在扬州又唐张籍为水部员外郎有诗名故东坡云诗人例作水曹郎老杜爱酒晋山简能诗何水曹尚书功崇惟志业广惟勤老杜北拱戴霄汉此言致身云汉之上】 华屋含秋寒沙去梦千里横青眼 【言身处华屋而无柔媚之态常含秋思仍有寒沙归去之梦横青眼于千里之外言放适也阮籍能作青白眼见礼俗之士白眼对之山谷青眼聊因病酒横】 古今都道休官归去但要此言能践 【遁斋闲览诗人类以弃官归隐为高谓轩裳为外物然鲜有能践其言者故灵澈答韦舟诗云年老心闲无一事麻衣草坐亦容身相逢尽道休官去林下何尝见一人葢讥之也】 把人闲风烟好处便分中半 【坡词暮山好处空翠烟霏又自从添个风月平分破又诗占得胶西一半山陈图南谓张乖崖曰公能退休分华山一半与公】
●萧闲老人明秀集注卷第二
雷溪子魏 【道明】 元道注解
广雅下 【三十四首】
水龙吟　　　石州慢　　　满庭芳　　汉宫春　　　望月婆罗门　洞仙歌 【二首】
蓦山溪 【二首】 　渔家傲　　　怕春归　　临江仙 【二首】 　一翦梅　　　小重山　　减字木兰花 【二首】 朝中措 【三首】 　南乡子　　瑞鹧鸪 【二首】 　千秋岁　　　浣溪沙 【四首】
人月圆　　　西江月　　　菩萨蛮　　点绛唇　　　相见欢　　　乌夜啼
○水龙吟
余始年二十余岁在丁未与故人东山吴季高父论求田问舍事数为余言怀卫闲风气清淑物产奇丽相约他年为终焉之计尔后事与愿违遑遑未暇故其晚年诗曰梦想淇园上春林布谷声又曰故交半在青云上乞取淇园作醉乡葢志此也东山高情远韵参之魏晋诸贤而无媿天下共知之不幸年踰五十遂下世今墓木将拱矣雅志莫遂令人短气余既沈迷簿领颜鬓苍然倦游之心弥切悠悠风尘少遇会心者道此真乐然中年以来宦游南北闻客谈个中风物益详熟顷因公事亦一过之葢其地居太行之麓土温且沃而无南州卑溽之患际山多瘦梅修竹石根沙缝出泉无数清莹秀澈若冰玉稻塍莲荡香气蒙蒙连亘数十里又有幽兰瑞香其它珍木奇卉举目皆崇山峻岭烟霏空翠吞吐飞射阴晴朝暮变态百出真所谓行山阴道中癸酉岁遂买田于苏门之下孙公和邵尧夫之遗迹在焉将营草堂以寄余龄巾车短艇偶有清兴往来不过三数百里而前之佳境悉为己有岂不适哉但空疏之迹晚被宠荣叨陪国论上恩未报未敢遽言乞骸若僶勉驽力加以数年庶几早遂麋鹿之性双清道人田唐卿清真简秀有林壑癖与余作苍烟寂寞之友而友人杨德懋博学冲素游心绘事暇日商畧新意广远公莲社图作卧披短轴感念退休之意作越调水龙吟以报之 【吴激字彦高建安人宋宰臣拭顾道之子米元章子壻也妙于词翰道号东山散人少厯清华为宋使于本朝见留累迁翰林直学士出守深州到官三日卒人皆惜之　诗眼其高情远韵皆未识也山谷张公下世久左僖三十二年墓木拱矣谢安中年以来伤于哀乐列子注太行山在河内野王县东坡又闻缑山好泉眼旁石穿林泻水张南都赋漫彼稻田堤塍相??君林和靖有麦塘莲荡诗荡犹沼也永叔水声聒聒兮花气蒙蒙文选真木奇草羲之又有崇山峻岭茂林修竹坡词正暮山好处空翠烟霏永叔晦明变化者山闲之朝暮也山谷阴晴朝暮变炎凉世说王子敬云从山阴道上行山川自相映发使人应接不暇及秋冬之际尤难为怀苏门山名在河中孙公和邵尧夫百泉之名贤能诗者东坡余老矣寄余龄老杜上疏乞骸骨渊明或命巾车或棹孤舟东坡奈此未报恩又聊为山水行遂此麋鹿性林闲录百丈以前学者相求于寂寞之滨　德懋名邦基汴人遭时绎骚侨寓易水天眷中第进士乙科厯官台郡大定初除秘书监以门亲张氏委托之累谪后西留同顷之改益都漕台移雄节致仕道号息轩老人工画人物山水窠石无不尽妙其笔力为方今士流之冠论语绘事后素世说孙兴公许玄度共商畧往古名达　晋远法师居庐山招缁素十有八人作白莲社延华李公麟伯时为其友人李元冲作莲社图妙绝一时元冲为之作记伯时号龙眠居士】
太行之麓清辉地和气秀名天下 【谷梁子林属于山曰麓谢灵运山水含清辉地和者叙谓土温且深也气秀者叙谓烟霏空翠也以此得名于天下也本事曲序汝阴西湖胜绝名天下】 共山沐涧济源盘谷端如倒蔗 【共沐济盘皆山阳胜境顾恺之倒食甘蔗人问之答曰此渐入佳境】 风物宜人绿橙霜晓紫兰清夏 【风物宜人叙谓无南州卑溽之患也秋橙夏兰香色可爱者土产也】 望青帘尽是长腰玉粒君莫问香醪价 【长腰玉粒糯米中酒秫曹元宠玉粒长腰沈水温温注玉堂闲话真宗问唐酒价几何丁晋公答曰每斗三百问何以知答曰杜甫诗云速须相就饮一斗恰有三百青铜钱】 我已山前问舍种溪梅千株缟夜 【山前问舍叙谓买田苏门之下山谷野梅千树月明村介甫积李兮缟夜】 风琴月笛松窗竹径须君命驾 【琴宜风笛宜月窗宜松径宜竹以类言之吕安思康千里命驾】 住世还丹坐禅方丈草堂莲社 【东坡忧时虽早白住世有还丹顿显庆中王玄荣使西域至毗邪城维摩示疾之室遗址迭石为之玄荣以笏量之纵广各得十笏故寺之正寝号方丈见释氏要览此言神仙则有还丹学佛则有方丈草堂隐居之所言学仙者也莲社西方之会言学佛者也】 拣云泉巧与余心会处托龙眠画 【米诗平生会心处都在静名中龙眠以比德懋】
○石州慢
毛泽民尝九日以微疾不饮酒唯煎小团荐以菊叶作侑茶乐府卒章有一杯菊叶小云团满眼萧萧松竹晚之语仆顷在汴梁三年每约会心二三客登故苑之友云亭或寓居之西嵓置酒高会以酬佳节酣觞赋诗道早退闲居之乐岁在庚子有五字十章其一云去年哦新诗小山黄菊中年年说归思远目惊高鸿逮今已复三经是日奔走尘泥劳生愈甚今岁先入都门意谓得与平生故人共一笑之乐且辱子文兄有同醉佳招而前此二日左目忽病昏翳不复敢近酒盏痴坐亡聊感念身世无以自遣乃用泽民故事拟菊烹茶仍作长短句以石州之音歌之 【小团龙凤茶名又谓之密云龙史齐威王置酒后宫嵇康手挥五弦目送归鸿东坡平生故人几半天下又诗忽逢驿使有佳招】
京洛三年花满酒家浮动金碧 【京洛本洛阳借言汴都也金碧谓菊林逋暗香浮动月黄昏老杜润聚金碧气】 友云缥缈清游春笋新橙初擘 【友云亭名在汴之龙德宫橐駞冈东坡上有行人高缥缈周美成玉指验新橙】 天东今日枕书两眼昏花 【天东言上京乐天白头老监枕书眠东坡主人枕书卧梦我平生友又怪得昏花悬两目又病眼昏花困簿书】 壶觞不果酬佳节 【渊明引壶觞以自酌东坡佳节若为酬但把芳樽断送秋小杜但将酩酊酬佳节】 独咏竹萧萧者云团风叶 【见叙注云团言茶风叶言菊】 愁绝此身蒲柳先秋往事梦魂无迹 【老杜放歌颇愁绝顾况之与简文同年而发先白帝问其故对曰松柏之姿凌冬犹茂蒲柳常质望秋先零张祜往事微茫梦一般东坡事如春梦了无痕】 一寸归心可忍年年形役 【庾信谁知一寸心乃容万斛愁渊明既自以心为形役奚惆怅而独悲】 邱园亲友岁时陶写欢情 【易贲于邱园邱园隐遁之处史岁时伏腊东坡陶写有余欢】 糟床晓溜东篱侧 【老杜已觉糟床注东坡溜溜糟床声】 手把一枝香作萧闲闲客 【介甫菊诗千花百卉影零后始见闲人把一枝山谷故来归我一枝香小杜我为闲客此闲行萧闲公家圃名】
○满庭芳
李虞卿见示乐府长短句极言共山百泉水竹奇胜且为卜邻之招欣然次韵 【虞卿名舜臣共城人以文翰着声当时介甫人言西山顶自古流百泉东坡他日卜邻先有约】
森玉筠林涌金泉眼际山千丈寒辉 【竹林森然如玉源泉涌出如金寒辉山闲风光霁色也炙毂子亭竹森森三百寒丛话顾渚有涌金泉】 世闲清境冰鉴月来时 【东坡世闲好句世闲共明月自满千家墀又水殿开冰鉴】 我久纷华战胜求五亩鹤骨应肥 【谢灵运战胜臞者肥注子夏曰吾见夫子之义则荣之出见富贵又荣之二者交战于胷中故臞已而夫子之义胜故今肥也东坡年来战纷华渐觉夫子胜欲求五亩宅洒埽乐清静又道人绝粒对寒碧为问鹤骨缘何肥】 青篷底垂竿照影都洗向来非 【篷船上屋小杜何如钓船雨篷底睡秋江太白何惭七里濑使我欲垂竿山谷照影写闲情东坡一洗人闲万事非渊明觉今是而昨非向来犹往时也】 千畦收玉粒糟邱刘阮风味依稀 【玉粒稻米宜酿酒言晋刘伶阮籍嗜酒如在糟邱酒池闲公欲希慕其风味也南史陈瑄谓弟曰速营糟邱吾将老焉王绩醉乡赋其外糟邱阶级千仞】 卷万珠甘滑一吸玻瓈 【万珠甘滑谓酒玻瓈酒杯少游香糟旋滴珠千颗】 作个江村篱落野梅炯沙路无泥 【乐天篱落似江村老杜江路野梅香乐天柳桥晴有絮沙路静无泥东坡江边沙路静无泥】 金銮客悬流勇退开径待君归 【翰林续志德宗移学士院于金銮坡上东坡故人飞上金銮殿人伦风鉴白闲道者谓钱若水无仙骨但急流中能勇退耳山谷倚锄待君归】
○汉宫春
次高子文韵 【子文名士谈一字季默父宋韩武昭王琼之曾孙宣仁太后之堂侄作文染翰皆宗师坡仙号蒙城居士宣和末任忻州曹官归朝为绛倅召除待制迁直学士皇统中偶以事冒累与宇文公俱死士流痛惜之】
雪与幽人正一年佳处清晓开门 【言雪天正佳而幽人来款门也易幽人贞吉东坡一年正好君须记又佳处正在兹贺方回东风先为我开门】 萧然半华鬓发相与销魂 【法帖遂良须鬓萧然选赋黯然销魂者唯别而已】 披衣倚柱向轻寒酃渌微温 【东坡披衣起视夜小杜倚柱闲情日渐曛类说酒有醽醁绿涛】 端好在垂鞭信马小桥南畔烟村 【好在问讯之意老杜垂鞭亸褏凌紫陌退之只知闲信马东坡莫忘小桥流水又淡淡烟村远】 呵手冻吟未了 【宋诗旋呵冻手捻吟须坡词孤坐冻吟谁伴我】 烂银钩呼我玉粒晨饙 【银钩书法也老杜玉粒定晨炊饙音纷一蒸饭】 六花做成蟹眼凤咮香翻 【六花雪也蟹眼汤小沸也凤咮茶名言煎雪水泼茶也韩诗外传草木花多五出雪花唯独六出山谷可怜蟹眼汤已化鹅管玉北苑有山曰凤凰产茶名凤咮茶】 小梅疏竹际壁闲横出江天 【言雪中宜对梅竹又近江天也或云指壁闲图画也老杜恣意买江天】 那更有青松怪石一声鹤唳前轩 【雪中对梅竹松石仍闻鸣鹤尤可喜也东坡丑石寒松未易亲】
○望月婆罗门
送陈咏之自辽阳还汴水
妙龄秀发韵清冰玉洗罗纨 【东坡妙龄秀发秉笔入仕又眉闲冰玉照淮明又冰雪落罗纨】 文章桂窟高寒 【桂窟犹月窟也世以得第为折桂枝山谷丈人玉立气高寒】 晤语平生风味如对好江山 【毛诗可以晤语选注晤对也徐师川江山明秀发诗情】 向雪云辽海笑里春还 【违辽壤之风雪趁汴梁之花月又逢春色故可喜也老杜云帆转辽海】 宦情久阑道勇退岂吾难 【晋王衍少无宦情乐天宦情薄似纸勇退见前】 老境哦君好句张我萧闲 【左氏张吾三军言张大其势】 一峯明秀为传语浮月碧琅玕 【传语字如老杜传语故园春东坡为向东坡传语是也】 归意满水际林闲 【诗话山色不如归意浓水边林下嘉遁之所】
○洞仙歌
其一
甲寅岁从师江壖戏作竹庐 【壖如沿切江河边地】
竹篱茅舍本是山家景 【曹词茅舍竹篱边雀啅晚寒时节雅词问玉堂何似茅舍疏篱唐诗晓访山家歇复涉】 唤起兵前倦游兴 【兵前军前也唤起字如老杜唤起搔头急退之唤起窗前曙是也】 地床深稳坐春入蒲团 【地床土榻也又矮床也春温也东坡此身分付一蒲团】 天怜我教养疏慵野性 【钱起野性乐天和又自审鄙吏多野性】 雪坡孤月上冰谷悲鸣 【雪坡雪岭冰谷谷水带冰而流述异记龙肝瓜生于冰谷东坡稍闻决决流冰谷地理新书朱雀悲鸣】 松竹萧萧夜初静 【毛泽民满眼萧萧松竹晚坡词漏断人初静】 梦醒来误喜收得闲身 【东坡醉梦昏昏晚来醒宋诗乞得胶胶扰扰身误喜字如坡诗误喜对床寻旧约】 不信有俗物沈迷襟韵 【老杜眼前无俗物多病也身轻选诗沈迷簿领书襟韵犹言风度也】 待临水依山得生涯要传取新规再营幽胜 【言他日得山水佳处欲取此法而营建之】
其二
戊辰岁王无竞生朝 【无竞名竞相台人皇统中为河内令召授应奉迁修撰学士礼书同修史终于承旨善词翰尤工大字中都宫殿门亭榜额咸出其手雄深稳健近世更无其子和甫能世其学然不及远矣】
六峯翠气不减天台秀 【六峯天平山也在相州天台山在台州甘泉赋扬翠气之蜿蜒】 满腹岚光杂山溜 【言胷中有山水之秀温峤云钱世仪精神满腹】 埽雄文驱巨笔多艺多才 【乐天岂惟不得雄文力王珣梦人以巨笔如椽与之曰当有大手笔事尚书旦多才多艺】 稽古力方见青云步骤 【桓荣为太子太傅明帝赐以衣服车马荣陈之庭曰此吾稽古力也史记须贾谓范睢曰不为自致青云之上王元之青云随步登华闼庄子颜回曰夫子步亦步也骤亦骤也】 奉常新礼乐玉署金銮 【汉奉常掌礼乐典故后改为太常寺金坡遗事宋太宗飞白玉堂之署四字赐学士李昉以下以光禁林金銮坡学士院所在时无竞为太常兼学士之职】 绿发青春印如斗 【东坡绿发苍颜同一笑山谷沈郎眉宇正青春周顗云今年杀贼奴取金印如斗系肘后】 正悬流勇退收取闲身归去好林壑颐神养寿 【退之恶饮食乎陋巷亦足以颐神而保年嵇康永啸长吟颐性养寿余并见前注】 待它日相寻寿樽开看野服黄冠水前山后 【寿樽祝寿之樽东坡黄冠野服山家客意欲置我嵓石中礼记野夫黄冠注黄冠野服也又草笠而至尊注野人之服介甫水南水北重重柳山后山前处处花】
○蓦山溪
其一
和子文韵
人生寄耳几许寒仍暑 【魏文帝人生如寄多忧何为古诗人生忽如寄高僧传谢安与支遁书人生如寄耳易寒往则暑来暑往则寒来寒暑相推而岁成焉】 东晋旧风流叹此道虽存如缕 【东晋风流见前如缕字如坡赋余音袅袅不绝如缕言其微】 黄尘堆里玉树照光风 【黄尘成堆言其多老杜皎如玉树临风前楚词光风转蕙】 闲命驾小开樽林下歌奇语 【老杜开樽独酌迟坡词坐忘遗照八篇奇语】 萧闲老计只有梅千树 【萧闲公家园在恒阳东坡五亩渐成终老计山谷野梅千树月明村】 明秀一峯寒醉时眠冷云幽处 【杜诗迭迭山腰系冷云介甫鴈贴冷云飞老杜胡云冷万家又幽处欲生云或云冷云亭名亦石名】 君如早退端可张吾军 【左氏张吾三军言张大其势退之阿买不识字颇知书八分诗成使之写亦足张吾军】 唯莫遣俗儿知减却欢中趣 【羲之语见满江红注】
其二
中秋后三日夜风大作林声如怒涛已而雨至空阶滴沥夜分不绝客怀展转不能寐因借浩然韵作此 【唐人松诗涛声寒在空山谷窘束缩怒涛东坡点滴空阶独自闻又留向空阶滴夜阑吴词洒空阶夜阑未休毛诗展转反侧又耿耿不寐】
霜林万籁秋满人闲世 【庄子地籁者吹万不同谓风也说文风吹万物有声曰籁庄子有人闲世篇】 客子旧山心误西风悲号涧水 【老杜客子中夜发又松风涧水声又涧水空山道山谷风鸣涧谷泉葬书朱雀悲鸣】 茅檐夜久仍送雨疏疏 【老杜山雨潇潇带茅屋东坡松江烟雨晚疏疏】 焚香坐对床眠多少闲滋味 【丛话韦苏州所居焚香而坐韦诗那知风雨夜复此对床眠苏信道气味闲中好老杜清谈兄滋味】 钓船篷底闲杀烟蓑辈 【小杜何如钓船雨篷底睡秋江东坡烟蓑雨笠长林下闲杀字如张咏独幸太平无一事淮南闲杀老尚书】 老眼倦纷华宦情与秋光似纸 【山谷与王云书想以道义敌纷华之兵战胜久矣诗话张咏镇蜀有参军不任事公不礼之参军上诗请去云秋光都似宦情薄山色不如归意浓公喜留之乐天宦情薄似纸】 幽栖归去梧影小楼寒 【老杜褊性合幽栖李王小楼吹彻玉笙寒】 看山眼打窗声莫放颓然醉 【老杜看山仰白头小杜可惜和风夜来雨醉中虚度打窗声永叔苍颜华发颓然乎其闲者太守醉也嵇康其醉也如玉山之将颓】
○渔家傲
和子文韵
浩浩春波朝复暮悠悠倦客伤歧路 【以春波朝暮比行客道路之劳太白浩荡若春波永叔忽忽朝复暮坡词倦客尘劳何处浣】 浑似故溪烟又雨潇洒处 【郑谷故溪归未得仲殊尽在蒙蒙烟雨中】 一樽溪友关心素 【吴词故山何在梦寐草堂溪友介甫心迹非无素】 忘却闲身须急度 【急度言勇退之意】 夕阳惯听渔歌举 【云斋诗夕阳幸无事酤酒听渔歌王随渔歌唱夕阳】 只欠浦花三四树闲中趣 【浦花江浦之花唐诗江树两三栽坡词归来分得闲中趣】 春风何待鲈鱼去 【晋张翰在洛见秋风起思吴中鲈鱼莼菜曰人生贵适意乃解官去太白此行不为鲈鱼脍自爱名山入剡中】
○怕春归
秋山道中中夜闻落叶声有作
老去心情乐在故园生处 【乐天人老何所乐乐在归故国我归故园来九度逢寒食老杜渐使生处熟】 客愁如隋堤乱絮 【隋炀帝开御河两岸植柳絮即柳花也贺词试问离愁都几许一川烟草满城飞絮梅子黄时雨言愁多也】 秋岚照水度黄衣微雨 【岚山气黄衣油衣雨具也或云黄衣指御衣也】 记篷窗旧年吴楚 【篷船上屋也因思往时在吴楚闲泛舟之乐】 飘萧鬓绿日日西风吹去 【风摧鬓绿言渐老】 梦频频萧闲风土 【公有萧闲圃在镇阳频梦见之言思归】 橙黄蟹紫醉琴书容与 【小杜越浦黄甘熟吴溪紫蟹肥醉琴书言心醉于琴书中以自适也子虚赋翱翔容与】 向他年尚堪接武 【曲礼堂上接武武迹也公欲继古贤归退之迹也】
○临江仙
其一
故人自三韩回作此寄之 【三韩即辰韩弁韩马韩今高丽之地也高丽产美橙公作词索之】
梦里秋江当眼碧绿丛摘破晴澜 【此言梦想摘橙于秋江晴霁时也山谷安得江湖忽当眼又梅??妫破颜冰雪绿丛不见黄甘】 捣香鲈蟹劝加飧 【鲈鲭蟹葅得橙尤佳东坡金齑新捣橙香又金橙正复少人知不见鲈鱼价自低须是松江烟雨里小舟烧蟹捣香齑又两螯斫雪劝加餐古诗上言加餐食下言常相忆】 木奴空妩媚未许鬬甘酸 【木奴橘也橘性甘酸入酒不及于橙襄阳记李卫谓其子曰龙阳洲有千头木奴岁上一疋绢亦足用及甘橘成岁得绢千疋东坡此物独妩媚又赋如甘酸之易坏笑凉州之蒲萄】 闻道鸡林珍贡至侯门玉指金盘 【鸡林高丽地名高丽常岁以橙为贡贡余即入公卿之第山谷江橙解苞贡东坡甘诗金盘玉指破芳辛周美成玉指破香橙此词不言擘尝等字而其意自足可谓工矣】 六年冰雪眼常寒 【江东冰雪之地眼冷不见珍物东坡杜陵饥客眼常寒】 酒樽风味在借我醉时看 【山谷蟹诗奈此樽前风味何逸史曲生风味不可忘也橙尤宜酒故以言之公此篇绝不言橙而橙之意味风韵皆尽尤见妙绝】
其二
雪晴过邢嵓夫用旧韵 【嵓夫名具瞻利州龙山人天会二年平州榜及进士第有俊才工诗文累官待制将命江南题诗金山寺脍炙人口皇统中以党议死时人哀悼之】
谁信玉堂金马客也随林下家风 【永叔金马玉堂三学士清风明月两闲人金马门名子云解嘲厯金门上玉堂谢道蕴有林下风气东坡萧然自有林下风】 三杯大道果能通 【太白三杯通大道一斗合自然】 相逢开老眼着我圣贤中 【魏武禁酿徐邈私饮至醉赵达问之曰中圣人达白之帝怒鲜于辅进曰醉客平日谓清酒为圣人浊酒为贤人邈竟坐免官】 会意清言穷理窟 【会意犹会心也晋传张凭勃窣为理窟】 人闲万事冥蒙 【山谷人闲万事醉如泥东坡闭目而视目之所见冥冥蒙蒙冥蒙不省记也】 暮寒松雪照羣峯 【选诗山明望松雪】 衰颜无处避只可屡潮红 【老杜秋气动衰容坡词玉颜醉里红潮又赋候潮红于玉颊言人之醉上红潮于面也】
○一翦梅
送珪登第后还镇阳 【珪字正夫公之长嫡王履道之外孙也幼有逸才读书号五行俱下过目辄诵天德三年中进士第调潞簿召入馆厯应奉修撰户外太原副运待制吏中大定十五年出补淄刺未赴以疾解寻卒士流痛惜之为文有家法凡一时贵族寺观金石文字咸出其笔施明望尝称之云学高才妙斗南一人其为时贤所许如此】
白璧雄文冠玉京 【公父大学讳靖字安世以雄文茂德为世主所重白璧雄文宋制语政和中知燕山府天兵临境帅臣郭药师战不利而退乃率公以下官同出降遂归本朝矣此句美大学也】 桂月名香能继家声 【世以登第为折桂枝岑参甲科动地闻香名永叔几人今复振家声公之先世多登科今正夫亦擢第是能继其家声也】 年年社燕与秋鸿 【东坡有如社燕与秋鸿相逢未稳还相送又春鸿社燕巧相违】 明日燕南又远行 【镇阳赵地在燕之南老杜忽如远行客】 老子初无游宦情三径苍烟归未成 【陶侃老子婆娑正坐诸君辈王夷甫少无宦清东坡归来计未成】 幅巾扶我醉谈玄 【符融对李膺幅巾奋褏谈词如云坡词醉倒君须扶我唯酒可忘忧杨子童乌九龄而与我玄文注乌杨子子九岁与杨子谈玄】 竹瘦溪寒深寄余龄 【退之吾其寄余龄】
○小重山
东晋风流雪样寒 【毛泽民月样婵娟雪样清】 市朝冰炭里起波澜 【老杜处处生波澜】 得君如对好江山幽栖约湖海玉孱颜 【言见君如见山川之秀孱颜明洁皃东坡万峯苍玉刻孱颜】 梅月半斓斑云根孤鹤唳浅云滩 【斓斑半开时或云梅月之影也僧可归思欲迷云一滩】 摩挲明秀酒中闲浮香底相对把渔竿 【骆宾王浮香隔岸通老杜白水渔竿客此云浮香谓梅也或云浮香酒名】
○减字木兰花
其一
和丹房老人韵
山蟠酒绿天上玉盘窥醉玉 【言山围饮酒之地月又照我醉态敧侧也嵇康其醉也如玉山之将颓老杜酒绿正相亲】 倦客秋多秋气还如酒盏何 【客舍秋多唯酒可以消遣故云其如酒盏何其句法则如晋史云其如苍生何老杜云还如月色何也】 松风度曲风水飘飘承我足 【言松风清彻自成音曲因欲驭风水之气而飞行也山谷松风自度曲丛话山谷梦与一道士游蓬莱云涛际天唯闻足底声如松风猎猎东坡北山非自高千仞付我足太白摄身凌紫霄松风吹我足】 蕲竹龙哦落月徘徊待我歌 【蕲川之竹尤宜笛材山谷蕲竹能吟水底龙玉人应在月明中太白我歌月徘徊此言醉中吹笛浩歌月为我徘徊迟下也】
其二
中秋前一日从赵子坚索酒 【子坚名松石白霫长兴人皇统中两为辽阳幕僚天德初擢邠副改平阳漕同秩满不复仕寓家博野自号无忧道人】
春前雪夜醉玉峥嵘花上下 【将言中秋先叙残腊霰雪时尝醉饮也花上下言雪花也云斋诗庭花高下飞峥嵘高皃】 几许悲欢明夜秋河转玉盘 【言悲欢忽忽又是中秋也任彦升悲欢不自持山谷明月耿耿照秋河】 高楼远笛光到东峯横眼碧 【老杜高楼夜吹笛赵嘏长笛一声人倚楼此言月夜登楼宜横笛光月光也月上东山碧色满眼也】 招我吟魂教卷澄江入酒樽 【楚辞有招魂章秦少章更教风月助吟魂江流樽中言酒多】
○朝中措
其一
玉屏松雪冷龙鳞闲阅倦游人 【言山如玉屏松雪如龙鳞也或云石屏中有松雪龙鳞之状阅见我宦游不已也东坡松雪看苍鳞又细细龙鳞生乱石老杜天阴对图画最觉润龙鳞王维种松皆作老龙鳞】 耐久谁如溪水破冰犹漱云根 【唐魏玄同与裴炎缔交能保终始时号耐久朋丛话王定国云往还中无耐久者贺铸破冰泉脉漱篱根此言云根石也】 三年俗驾千锺厚禄心负天真 【言禄位虽重违我真性也北山移文请回俗士驾为君谢逋客东坡俗驾今随水不回千锺犹言千石仲舒家温而食厚禄坡词且陶陶乐取天真】
其二
癸丑岁无竞生朝
十年鳌禁谪仙人冰骨冷无尘 【列子海中有三山巨鳌戴之葢仙山也以喻禁林东坡人言洞府是鳌宫贺知章见李白乌栖曲曰子天上谪仙人也永叔惊我瘦骨清如冰山谷云东坡笔下无一点尘俗气】 紫诏十行宽大 【晋志以紫泥封诏书班下郡国太白天书降紫泥光武以诏书赐方国皆一札十行细书成文又每春下宽大之诏东坡数行宽大诏】 白麻三代温湻 【翰林志凡制用白麻纸诏用白藤纸军旅用黄麻纸青词用青藤纸乐天恩随紫泥降名向白麻披汉武赞文章号令有三代之风元帝赞号令温雅有古之风烈三代夏商周】 天开寿域人逢寿日小小阳春 【王吉殴一世之民跻之仁寿之域注以仁殴民纳之寿域无竞生于十月小春十月时也太白何时见阳春】 要见神姿难老六峯多少松筠 【毛诗永锡难老六峯天平山在相州无竞家山山多松竹以比寿远老杜幸各对松筠】
其三
玉霄琁牓陋凌云龙跳九天门 【真诰玉晨君晨登玉霄琳房老杜曲江翠幕排银牓汉武览大人赋飘飘有凌云之气梁武评书王羲之书如龙跳天门虎卧凤阙离骚叙天圜而九重孙子善攻者动于九天之上此言玉霄琁牓谓天上牓额也无竞善书中都宫殿门亭牓额皆出其手雄深稳健近世更无凌霄观名也魏明作凌霄观工人误先钉额去地二十五丈令韦诞就书之比下须鬓皓然因戒子孙勿复学书言无竞从容书额故陋凌霄见逼之事或云凌霄赋也无竞以文章书翰见用不因词赋科第是陋凌霄也龙跳天门以羲之比无竞也】 不负平生稽古仙卿躐拜恩纶 【仙卿天官躐奇猎超等也坡书超次躐等召而问讯表记王言如丝其出如纶王言如纶其出如綍故制词谓之丝纶】 星明南极天开太室收拾殊勋 【前志狼北地火星曰南极老人星老人见治安又室宿主文章或云辟馆曰太室魏野敕卷答殊勋】 贺客晨香如雾他年压倒平津 【旧曲炉香如雾斗帐深摭言杨汝士赋诗归谓其子弟曰今日压倒元白压倒言甚胜之汉公孙弘为丞相封平津侯开东阁以延士】
○南乡子
庚申仲秋陪虎茵居士置酒小斜川 【许丹房置园亭于恒阳号小斜川以拟渊明之斜川也】
霜籁入枯桐山压江城秀蔼浓 【风入霜林而成声曰霜籁枯桐琴也言霜风入琴声也东坡枯桐得云和永叔山翠入层城】 谁着夜光松竹里玲珑 【淮南子月一名夜光其御曰望舒一曰纤阿退之临窗映竹见玲珑】 十丈冰花射好风 【退之太华山头玉井莲花开十丈藕如船东坡为散冰花除热恼莱公幽香深谢好风吹】
物外蘂珠宫几缕明霞玉镜中 【蘂珠宫月宫也言月射斜川如玉镜又有微云点缀之也黄庭经闲居蘂宫作七言齐建元中盗发楚王冢得玉镜玉屐】 银浪三江都一吸春融 【银浪言酒三江付之一吸言豪饮坡赋尽三江于一吸汉志岷江为大江至九江为中江徐陵为北江乃三江也韩渥春融艳艳大醉陶陶】 晓病眉尖翠埽空 【言人醉则忧病都失而眉尖展也翠埽空山色也东坡便觉蛾眉翠埽空眉以比山故同此字】
○瑞鹧鸪
其一
邢嵓夫招游故宫之玉溪馆壬戌人日 【岁时记正月七日为人日】
东风岁月似斜川萧散心情媿昔贤 【月令孟春之月东风解冻渊明以正月五日游斜川临波班坐作斜川诗今以人日会饮故云岁月似斜川但萧散无累之心媿渊明也东坡居官不任事萧散媿辰卿】 人向道山羣玉去 【汉窦章时称东观为老氏藏室道家蓬莱山穆入子传王循风水至于羣玉之山先王之所谓策府也】 哏横春水瘦梅边 【山谷青眼聊因病酒横宋诗莫学痴儿子官事水边孤负野梅香】 但知有酒能无事 【山谷何人有酒身无事谁家多竹门可款史陈轸谓犀首曰公何好饮也曰无事也】 便是新年胜故年 【山谷但使新年胜故年只如常在郎罢前邱迟唯见君行久新年非故年】 明日相寻有佳处野云堆外淡江天 【东坡非君谁复肯相寻又佳处正在兹又江天雪意云缭乱】
其二
是日以事不克往复用韵
酬春当得酒如川日典春衣也自贤 【山谷美酒百船酬一春老杜朝回日日典春衣每日江头尽醉归山谷今朝忽有酒如川东坡直为鲈鱼也自贤】 孤负风光忙有底 【退之曲江水暖花千树有底忙时不肯来老杜终朝有底忙】 婆娑邱壑兴无边 【潘尼婆娑翰林容与邱坟章碣鸱夷高兴固无边】 书生大抵少成事 【史儒家者流劳而少功又刘季固多大言少成事】 老境尚堪加数年 【论语子曰加我数年五十以学易可以无大过矣】 重作梅花上元约 【人日之会既往故又约上元也上元即正望灯夕也是时梅花正开又多鬻雪梅者】 醉归星斗聚壶天 【神仙传壶公尝悬一壶夜即入壶中宿费长房异之公引入壶中见有天地日月太白寥落壶中天东坡破壁见星斗】
○千秋岁
起晋对菊小酌有怀溪山酒隐 【起晋斋名孟郊隐士多隐酒】
碧轩清胜俗物无由到 【窗之可开阖者曰轩碧轩以青碧画窗为琐文也老杜眼前无俗物多病也身轻王逐客断莫乱教人到】 沧江半壁山传照 【言西山落日其影半红也戎昱落日半江阴唐僧诗半江无夕阳】 几窗黄菊媚天北重阳早 【东坡倒射窗几清而温天北上京也重阳早言早寒或云九日之早朝也】 金靥小秋光秀色明霜晓 【金靥金钿以比菊花秋光秋日秀色菊色也介甫洗刷放秋光东坡秀色纷满眼】
手捻清香笑今古闲身少 【清香亦言菊也贺词笑捻粉香归洞户崔橹算来争得此身闲也】 放醉眼看云表 【老杜朝廷醉眼中又举觞白眼望青天】 渊明千载意松偃斜川道 【渊明归去来词三径就荒松菊犹存斜川渊明所居李洞松偃旧房前东坡已偃手种松葢松老而多偃也】 谁会得一樽唤取溪山老 【老杜共少及溪老】
○浣溪沙
其一
季沾寿日
天上仙人亦读书 【续仙传侯道华尝看子史手不释卷或问之答曰天上无愚朦神仙东坡天上岂有痴仙人】 凤麟形相不枯臞 【左氏序麟凤五灵王者之嘉瑞相如以列仙之儒在山泽闲形皃甚臞非天子之仙意乃奏大人赋屈原行吟泽畔形容枯槁】 十年傲雪气凌虚 【东坡傲霜雪之凌厉介甫乃欲凌虚空】 谁道邺侯功业晚 【唐李泌事肃宗又相代宗德宗皆见亲任封邺侯尚书功崇惟志业广惟勤】 莫教文举酒樽疏 【后汉孔融字文举为北海太守每曰坐上客常满樽中酒不空吾无忧矣王元之诗病起茶亲酒盏疏】 他年玉颊秀芙蕖 【芙蕖莲花也东坡候潮红于玉颊又皎皎如芙蕖】
其二
寿骨云门白玉山 【云门山在许昌季沾家山也东坡不祷自安缘寿骨】 山光千丈落毫端 【山落笔端言词翰清丽也东坡云山出毫端】 姓名先挂烂银盘 【先贤传闫泽年十三梦姓名洒然在月中世人以得第为折桂枝】
编简馨香三万卷 【退之简编可卷舒又邺侯家多书插架三万轴北史牛弘正云阮季绪为七畧其书三万余卷】 未应造物放君闲 【庄子造物者又将以子奚适林审言云吾甚为造物小儿所苦乐天世若未忘我虽退身难藏】 功成却恐退身难 【史四时之序功成者退老子功成名遂身退天之道】
其三
范季沾一夕小醉乘月羽衣见过仆时已被酒顾窗闲棃花清影相视无言乃携一枝径归明日作浣溪沙见意戏次其韵 【史被酒注为酒所加】
月下仙衣立玉山 【少游仙衣染得天边碧世说人见裴叔则如近玉山照映人】 雾云窗户未曾关 【退之云窗雾阁事恍惚山谷玉堂云雾窗雍陶门深夜不关】 沈香诗思夜犹寒 【遗史上与妃子赏木芍药于沈香亭命李白作新词白半醉进清平调三篇卒章云解释人闲无限恨沈香亭北倚阑干此以太白比季沾也】
闲却春风千丈秀 【花月闲春风秀气千丈高也永叔秀色摇春风】 只携玉蘂一枝还 【玉蘂指棃花也唐昌观有玉蘂花忽有女子年可十七八容色婉丽从数女冠以白角扇障面直造花所香闻数十步良久折数枝而去此借用其意】 夜香初到锦班残 【夜香亦言棃花也锦斑谓花与叶青白如锦文】
其四
春津道中和子文韵 【春津春水　　大驾飞放之所】
溪雨空蒙洒面凉 【小杜雨诗空蒙看柳多东坡归路春风洒面凉】 暮春初见柳梢黄绿阴空忆送春忙 【言暮春三月中州已送春而天东地寒柳色纔黄也晏同叔春风先看柳梢黄坡词绿阴青子送春忙】
芍药弄香红扑暖 【红扑犹红蕾也东坡但知扑扑晴香暖】 酴醾趁雪翠绡长 【酴醾花白而香字从酒葢色如酒故以酒为名趁雪言花白翠绡比枝叶也老杜水荇牵风翠带长】 梦为蝴蝶亦还乡 【庄子昔者庄周梦为蝴蝶栩栩然自谕适志欤太白不如早还乡言梦寐中不忘乡里也】
○人月圆
丙辰晚春即事
棃雪东城又回春 【太白棃花白雪香又白雪绕东城又回春言春将还也】 风物属闲身 【贾文元却将清景付闲人】 不堪禁酒百重堆按满马京尘 【卢仝何时得出禁酒国满船酿酒曝背眠东坡百重堆按掣身闲乐天马入九衢尘】 眼青独拄西山笏本是个中人 【拄版望西山子猷事东坡拄笏看度南山云又举头看山笏拄颊旧诗唯有南山与君眼相逢不改旧时青东坡我非个中人何以默识子】 一犂春雨一篙春水自乐天真 【坡词归去归去江上一犂春雨又诗春风雪消后池中半篙水又词且陶陶乐取天真】
○西江月
己酉四月暇日冒暑游太平寺古松阴闲闻破茶声意颇欣惬晚归对月小酌赋西江月记之 【太平万寿寺在中都北城本华严寺天眷中青州辩老施得之易教为禅敕赐今名山谷赑屃古松阴东坡欣然惬平生】
古殿苍松偃蹇 【偃蹇字如东坡诗万象各偃蹇偃蹇不屈皃】 孤云丈室清深 【孤云取其高洁丈室方丈禅老所居老杜孤云去独闲又在野兴清深】 茶声破陲午风阴 【谢无逸茶瓯破睡午风凉】 不用凉泉石枕 【东坡暂借藤床与石枕莫教孤负竹风凉此用其意但改风为泉也】 枯木人忘独坐 【传灯录枯木倚寒嵓三冬无暖气又诗枯木休心客故洞下坐禅之室名枯木室司马子微言有坐忘遗照篇】 白莲意可相寻 【白莲社远公事香谱有宜爱香山谷以其有脂粉气改名意可】 归时团月印天心 【月印天心月午时也曹词月到天心满印字则如东坡指月向人人不会清霄印在碧潭心】 更作逃禅小饮 【老杜苏晋常斋绣佛前醉中往往爱逃禅言虽在醉中亦往往逃入于禅而谈说之乐天替招小饮徒】
○菩萨蛮
携酒过分定张子华 【子华汴之日者以术游士大夫闲道号分定居士凡为发占仕禄状无不悬验】
披云拨雪鹅儿酒 【东坡真一酒诗拨雪披云得乳泓老杜鹅儿黄似酒对酒爱新鹅乐天酒色注鹅黄】 浇公枯燥谈天口 【史齐人诵谈天衍雕龙奭炙輠过髡注谓邹衍邹奭湻于髡也东坡借君滟海杯浇我谈天口】 秋梦浪翻江雨窗深炷香 【山谷马啮枯箕喧午枕梦惊风雨浪翻江僧句且可竹窗深炷香】 风烟公耐久宜结神明友 【易神而明之存乎其人言宜与子华结为神明之友或云子华深于术数宜结神明为交友也】 醉里好微言君平莫下帘 【桓温谓卫玠微言之绪绝而复续汉严君平卖卜成都亦日阅数人得百钱则闭肆下帘而授老子】
○点绛唇
同浩然赏崔白梅竹图
半幅生绡便教风韵平生足 【绡绢也传奇风韵出尘】 枕溪湖玉数点梅横竹 【湖玉湖石梅横竹闲尤相宜】 花露天香香透金荷醁 【花露天香皆状梅也东坡花露轻羃羃李正封天香夜染衣金荷酒杯醽醁乃酒名】 明高烛醉魂清淑吸尽江山绿 【东坡只恐夜深花睡去故烧高烛照红妆山谷醉魂招髣髴东坡呼吸湖光饮山绿】
○相见欢
九日种菊西嵓云根石缝金葩玉蘂徧之夜置酒前轩花闲列蜜炬风泉悲鸣炉香蓊于嵓穴故人陈公辅坐石横琴萧然有尘外趣要余作数语使清音者度之 【公辅名唐佐汝南人仕宋为省句归朝后放浪山水不复出官工篆隶以琴书香茗自娱葢贤大夫也】
云闲晚溜琅琅泛炉香 【晚溜琅琅序言风泉悲鸣也或云琴声】 一段斜川松菊瘦而芳 【斜川渊明所居词云三径就荒松菊犹存】
人如鹄琴如玉月如霜 【东坡两翁相对清如鹄又琅然如玉琴又明月如霜好风如水】 一曲清商人物两相忘 【清商侧商皆琴调东坡一曲清商近犹好江文通物我共忘怀乐天身世两相忘】
○乌夜啼
乌夜啼
留别赵粹文 【粹文初名伯璘后更名伯玉宋太祖七世孙居汴之睦亲宅筑堂曰隐春号隐春道人天会中北徙上京以终】
一段江山秀气风流故国王孙 【坡云读灵运诗知其览尽江山秀气老杜梁曰帝王孙】 三年不惯冰天雪白璧借春温 【冰天言寒地白璧喻文词言文章可以回春色江文通声教属冰天东坡时于冰雪中笑语作春温】
宦路常难聚首 【永叔仕路风波险黄庶聚首各有赖】 别期先已销魂 【东坡别期渐近不堪闻风雨萧萧已断魂选赋黯然销魂者唯别而已】 与君两鬓犹青在梅竹老夷门 【东坡坐失两鬓青夷门汴之地名欲未及老俱隐汴梁适意梅竹闲也】
●萧闲老人明秀集注卷第三
雷溪子魏 【道明】 元道注解
宵雅上 【一十八首】
水调歌头 【二首】 满江红 【四首】 　念奴娇 【五首】
雨中花 【二首】 　水龙吟 【五首】
○水调歌头
其一
高德辉生朝
年时海山路寒□乱清淮 【欲言今日先叙去年德辉奉命南聘泛舟淮甸曾逢寿日东坡滟滟吐寒碧又乱清淮而俯鉴说文截流而渡曰乱】 客中寿酒醉眼不见一枝梅 【当时客次忽忽有酒无人故云不见一枝梅越使诸稽郢持一枝梅遗梁王】 何似今年心事千丈好云新雨飞下玉妆台 【德辉今年新婚故言心事云雨玉妆台也云雨千丈言快意宋玉神女赋旦为朝云暮为行雨世说温峤聘从姑刘氏下玉镜台一枚】 晴雪洗佳气河汉酒肠开 【老杜晴雪落长松东坡郁葱佳气夜充闾张祜酒肠俱逐洞庭宽】
九秋雕千里马出风埃 【雕况其神骏马况其超越出风埃言无尘俗之态老杜雕鹗在秋天汉武谓刘德吾家千里驹】 蓝桥得道鹤骨端自见云来 【传奇裴航游鄂渚同舟樊夫人与之诗云一饮琼浆百感生玄霜杵尽见云英蓝桥便是神仙窟何必区区上玉京航经蓝桥驿请浆于老妪见其女孙云英愿娶之求得玉杵臼为定遂成姻好俱登上仙东坡蓝桥近得道尔雅四世孙为来孙七世孙为云孙词意言德辉因仙配而得道可见远孙】 我有云山后约不得夜灯亲酌倾倒好情怀 【公言我有后日云山退居之约而高方壮仕未应勇退故不得与之灯窗把酒倾尽情素也老杜清夜沉沉动春酌灯前细雨檐花落】 为写芳鲜句扶起玉山颓 【东坡醉语嚼芳鲜小杜醉头扶不起三丈日还高玉山颓嵇康事】
其二
其二
乙卯高阳寒食次嵓夫韵
寒食少天色花柳各春风 【世俗以清明前一日为寒食节又谓之一百五日葢自冬至后数至此日也石曼卿寒食少天色春风多花柳老杜步屟随春风村村自花柳鲍昭春风太多情村村花柳好】 身闲胜日都在花影酒垆中 【山谷官闲得胜日韦庄醉倒不知新月上满身花影倩人扶酒垆王戎事】 秀野碧城西畔独有斗南温软雪阵暖轻红 【春时野色秀润故曰秀野树影在城故曰碧城又云城以黛泥涂之也雪阵棃絮之类轻红桃杏花也斗南谓自斗而南也温软雪阵轻红皆指妇人也旧词香野锦林谁是主李义山碧城十二曲阑干狄仁杰北斗之南一人而已坡词江湖雪阵平幽明录曹惠见二木偶名轻红轻素自言流落数家】 欲办酬春句谁唤好情悰 【惟佳句可以酬赏春物但无起予者故云谁唤好情悰山谷美酒百船酬一春坡帖情悰惘然】 世闲物无一点似情浓 【郭震世闲无物比情浓李诗心有灵犀一点通】 心期偶得一念千劫莫形容 【黄词心期得处本自不由人东坡从渠一念三千龄又俗绿千劫磨不尽诗序颂者美盛德之形容】 好在轻烟暮雨只有西厢红树曾见月朦胧 【轻烟暮雨寒食时也传奇崔莺莺与张生诗待月西厢下迎风户半开拂墙花影动疑是玉人来】 醉眼尽空碧风褏障归鸿 【空碧天界也言醉中欲张风褏而追归鸿也陆士衡思驾归鸿翼】
○满江红
其一
虎茵老人去汴二十年重醉蜡梅于明秀峯下谓侑觞稚秀者有宣和玉宇闲风制俾仆发扬其事 【蜡梅小黄花色如滴蜡而有奇香宣和宋道君年号玉宇言宫禁闲也】
端正楼空琵琶冷月高弦索 【妃子外传端正楼太真梳洗之所元微之连昌宫词寝殿相连端正楼太真梳洗楼上头夜半月高弦索鸣贺老琵琶定场屋今云楼空弦冷者言宋之宫媛零落弦索冷静不鸣也】 人换世世闲春在几番花落 【言旧国变换人世更易世闲春色何尝不在但花开花落几番荣替矣山谷眼看人世换小说人闲春色都三月】 缥缈余情无处托一枝梅绿横冰萼 【言缥缈高情何所寄托耶当付之于绿梢冰萼以梅比侑觞者小杜神仙高缥缈东坡依然有余情】 对淡云新月炯疏星都如昨 【淡云衣也新月眉也疏星目也覩其衣装眉宇浑如旧宫媛风调也东坡炯如微云淡疏星谢无逸疏星淡月媚横塘东坡清梦了如昨】
萧闲老平生乐借秀色明杯杓 【公平生喜于杯酒必借稚秀之人以发明之陆机秀色若可餐史张良曰汉王不禁杯杓】 吐凌云好句张吾邱壑 【凌云相如事以此张大我邱壑退居之趣】 此乐莫教儿辈觉 【羲之答谢安尝恐儿辈觉损其欢乐之趣】 微官束置高高阁 【晋庾翼每谓杜乂殷浩此辈当束之高阁俟天下太平徐议其任耳退之春秋五传束高阁高高字如谢诗高高入云霓】 便归来招我雪霜魂春边着 【文选招魂云魂兮归来北方不可以止些曾冰峩峩飞雪千里些僧栖白冰魂雪魄已难招春谓侑觞稚秀者】
其二
和高子文春津道中
梁苑当时春如水花明酒冽 【梁苑汴都春如水言春色多也花以开荣为明衰谢为暗宋诗时有幽花一树明永叔酿泉为酒泉香而酒冽冽寒洁也】 寒食夜翠屏人照海棠红雪 【刘贡父人在翠屏中东坡卧闻海棠花泥污胭脂雪言其人之颜色如海棠花之灿红雪也】 底事年来常马上不堪齿发行衰缺 【言往年花酒如意之事不可复得年来唯在鞍马行役闲况齿发衰脱年已老也东坡马上续残梦退之头童齿豁竟死何为】 解见人幽独转寒江樽前月 【老杜衰年去幽独】
平生友中年别恨无际那容发 【谢安中年以来伤于哀乐与亲友别辄作数日恶枚乘书闲不容发此言愁恨之来无毫发许闲断也】 萧闲便归去此图清绝 【萧闲公家园在恒阳图计也】 花径酒垆身自在都凭细解丁香结 【老杜花径不曾缘客埽东坡无系着自由身又游戏得自在小杜丁香闲结春梢李王丁香空结雨中愁此以丁香结为愁也】 尽世闲臧否事如云何须说 【阮籍口不臧否人物言不道是非也如云言其多】
其三
舅氏丹房先生方外伟人轻财如粪土常有轻举八表之志故世莫能用之时时出烟霞九天上语醉墨淋漓摆落人闲俗学自谓得三代鼎钟妙意今年以书抵仆言行年七十精力愈强贫愈甚知大丹之旨愈明意使早成明秀归计以供其薪水之费也作满江红长短句以发千里一笑云 【许采字师圣公之舅也喜方外丹鼎之学自号丹房老人梁武言当使黄金与粪土同价三代鼎钟有款识笔法简古可尚】
玉斧云孙自然有仙风道骨 【真诰云林夫人曰玉醴金浆交棃火枣我以与山中许道士不与人闲许长史道士名玉斧长史子也尔雅七世孙曰云孙言师圣仙裔仙风道骨太白事】 眉宇带九秋清气半山晴月 【房管曰见紫芝眉宇使人名利之心都尽九秋秋九十日也山谷周茂叔胷中洒落如光风霁月】 入手黄金还散尽 【太白天生我才必有用千金散尽还复来东坡黄金散尽为收书】 短蓑醉舞青冥窄 【孟郊独速舞短蓑东坡渔父醉蓑衣舞汉武命诸王舞长沙王小举褏曰臣国小不足回旋东坡飞絮搅青冥青冥天界也言醉中狂舞天宇犹窄】 向大梁城里觅丹砂聊为客 【汉景封子武为梁王都大梁谚语大梁城里帝王家东坡龙邱新洞府铅鼎养丹砂葢言房术也史司马相如尝客游梁】 惊人字蛟虵活借造物驱春色问别来挥洒几多珠璧 【东坡醉笔蛟虵走又尽驱春色入毫端太白咳唾落九天随风生珠玉言其笔势如龙虵借造化之力以驱逐春色而挥埽珠玉也】 合眼梦魂寻故里摩挲明秀峯头碧 【乐天春来何所梦合眼到东川东坡故国依然一梦闲此公自言梦想乡里闲对明秀峯也】 看归来都卷五湖光杯中吸 【山谷吞五湖三江东坡呼吸湖光饮山绿五湖太湖之别名一名宫亭一名彭蠡一名震泽一名洞庭一名青草周行五百里故云五湖】
其四
辛亥三月春事婉娩土风熙然东城杂花闲棃为最去家六年对花无好情悰然得流坎有命无不可者古人谓人生安乐孰知其它屡诵此语良用慨叹插花把酒偶记去年今日事赋十数长短句遣意非知心人亦殆难明此意以仙吕调满江红歌之是月十五日玩世酒狂 【陆机土风清且佳贾谊乘流则逝遇坎则止列女传齐姜曰人生安乐孰知其它东方朔滑稽玩世玩世酒狂公少年时自号也】
翠埽山光春江梦蒲萄绿徧 【东坡便觉峨嵋翠埽空山谷小峯重迭山光太白遥看汉水鸭头绿怡似蒲萄新拨醅】 人换世岁华良是此身流转 【人换世亦谓旧邦变换也岁时与旧则同但此身转徙他州也】 云破春阴花玉立 【阴云微破春花弄影如玉立然以比佳人也】 又逢故国春风面 【石曼卿先得东风一面妆老杜画图省识春风面】 记去年晓月挂星河香凌乱 【观此意公于去年曾偶故邦佳丽也太白我舞影凌乱】 年年约常相见但无事身强健 【句同前篇此亦与所偶相约之词】 赖孙垆独有酒乡温粲 【燕市多名酒小孙家为绝品故云孙垆犹古人谓黄公垆也温粲言柔丽也】 老骥天山非我事 【魏武老骥伏枥志在千里烈士暮年壮心不已薛仁贵将军三箭定天山壮士长歌入汉关渊明富贵非吾事】 一蓑烟雨违人愿 【王元之一蓑烟雨属闲人坡词一蓑烟雨任平生唐诗人生与愿违】 识醉歌悲壮一生心狂嵇阮 【老杜谁怜醉后歌又塞曲三更欻悲壮晋嵇康阮籍酣饮自适世以为狂】
○念奴娇
其一
念奴玉立记连昌宫里春风相识 【元微之歌连昌宫中满宫竹岁晚无人森似束又有墙头千叶桃风动落花红簌簌又曰初过寒食一百六店舍无烟庭树绿夜半月高弦索呜贺老琵琶定场屋力士传呼觅念奴念奴潜伴诸郎宿须臾觅得又重催特敕当街许然烛春娇满眼睡红销掠削云鬟旋装束飞上九天歌一声二十五郎吹管逐逡巡大徧梁州彻色色龟兹轰录续李謩擫笛傍宫墙偷得新翻数般曲念奴宫妓有才色善歌宫中第一帝曰此女眼色媚人顾况佳人玉立生北方虽居邯郸不是娼老杜画图省识春风面】 云海茫茫人换世几度棃花寒食 【长恨传云海茫茫洞天日晚山谷眼看人换世东坡共藉棃花作寒食仲殊萧萧暮雨棃花寒食】 花萼霓裳沈香水调一串骊珠湿 【杂录明皇作花萼相辉之楼奏霓裳羽衣之曲又上与妃子赏木芍药于沈香亭命李白作清平调三篇使李龟年歌之清平调即水调也东坡谁家水调唱歌头又累累一串珠乐记累累乎端如贯珠串音贯穿也庄子有人没水得千金骊龙之珠】 九天飞上叫云遏断筝笛 【九天飞上见上注崔橹横玉叫云清似水列子秦青悲歌声遏行云东坡归来急觅十斛水静洗从来筝笛耳】
老子陶写平生清音裂耳觉庾愁都释 【老子陶写皆晋人语裂耳聒耳欲裂也庾信作愁赋故云庾愁】 淡淡长空今古梦只有此声难得 【古今兴废如空中之梦但酒前新声为难遇也小杜长空淡淡孤鸟没万古销沈向此中坡词古今如梦何曾梦觉但有旧欢新怨坡帖此曲此声何时复闻】 湓浦心情落花时节还对天涯客 【乐天谪江州秋夜送客湓浦闻商妇琵琶为作琵琶行云同是天涯沦落人相逢何必曾相识老杜赠李龟年诗岐王宅里寻常见崔九堂前几度闻正是江南好风景落花时节又逢君】 春温玉盌一声洗尽冰雪 【东坡时于冰雪中笑语作春温又怅无玉盌捧蛾眉庾氏酒诫椎金罍碎玉盌】
其二
辛亥新正五日天气晴暖偶出道逢卖灯者晚至一人家饮橙酒以滴蜡黄梅侑樽醉归感叹节物顾念身世殆无以为怀作此自解 【东坡新诗侑清樽】
小红破雪又一灯香动春城节物 【小红破雪谓红灯破除腊雪之寒气一灯一番灯火也或云小红小桃也老杜点注桃花舒小红余恐非是葢公序唯言鬻灯及橙酒蜡梅事殊不及小桃不应首句言小桃也元秀川昨来节物殊】 春事新年独梦绕江浦南枝横月 【山谷南枝北枝春事休又梦绕南枝与北枝何逊梅诗枝横却月观香动凌风台】 万户糟邱西山爽气差慰人岑寂 【东坡万户春风为子寿注岭南万户有酒此云万户有酒西山逼城葢燕都中山谷无为守岑寂】 六年今古只应花鸟相识 【汴都以丙午城陷至辛亥六年矣故云六年今古公来北方无会心友故唯花鸟相识也退之所以孤屿鸟与君尽相识东坡二年鱼鸟浑相识三月莺花付与公】
老去嚼蜡心情偶然流坎岂悲欢人力 【楞严经于横陈时味如嚼蜡言于欲无味也贾赋乘流则逝遇坎则止任彦升悲欢不自持永叔云兹事岂人力公言老去忘情得行勿喜遇止勿悲葢知其非人力】 莫望家山桑海变唯有孤云落日 【言陆海变换南国已改岂得更到家山西南望之但有孤云落日也戎昱眼看桑田变成海东坡孤云落日西南望又孤云落日是长安】 玉色橙香宫黄花露一醉无南北 【玉色橙香言酒宫黄花露言人意谓遇酒花而一醉则南北同也东坡今年洞庭春玉色疑非酒山谷拂杀宫黄香有思介甫人生适意无南北山谷人生无南北行乐时易失或云人已大醉则不知南北如秦词醉卧古藤阴下了不知南北】 终焉此世正尔犹是良策 【老杜吾道卜终焉易受之以未济终焉山谷正尔良独难策计也】
其三
浩然胜友生朝 【胜友名胜之友或云胜已之友论语云无友不如己者】
紫兰玉树自琅霄分秀悬知英物 【芝兰玉树谢玄语琅霄天界分秀犹分瑞也言其如兰如玉自天分得秀气早知其为英异也兰茎紫故曰紫兰桓温生温峤见之使之嗁曰此英物也】 万壑清冰抟爽气老鹤凭虚仙骨 【清冰爽气言其清洁浩然辽阳人世言土人皆鹤仙丁令威之裔故云老鹤仙骨老杜炯如一段清冰出万壑】 醉帖蛟腾豪篇玉振不受春埋没 【春以喻富贵华美也东坡敲门求醉帖又醉笔蛟蛇走孟子金声而玉振之山谷见诗畏埋没】 蓬莱清浅便安黄卷寒寂 【蓬莱清浅言换世事东都故属辽后乃归朝故亦用此事浩然始仕未见赏拔故且安于文史而守以闲冷也】
冰簟寿酒光风 【唐彦谦冰簟宜眠金缕枕坡词冰簟堆云髻毛诗为此春酒以介眉寿楚词光风转蕙】 宫衣缥缈犹带婴香湿 【宫衣缥缈贵近妇人之饰老杜宫衣着更香真诰婴香香名烧之香婴婴也又仙传老君妹名婴香】 老去浮沈唯是酒同作萧闲闲客 【山谷与世浮沈唯酒可陈遵浮沈俗闲山谷我为闲客此闲行公欲与浩然同隐于酒而为萧闲之客】 耐久风烟期君端似明秀高峯碧 【此祝浩然长久似湖山也】 冷云幽处月波无际都吸 【冷云亭名亦石名也老杜幽处欲生云汉志月穆穆以金波东坡劝君且吸杯中月】
其四
别仲亨 【仲亨姓杨第进士时为帅府掾】
大江澄练对一尊离合春风江北 【谢灵运澄江静如练言于春时江北对酒纔会合而又离缺也坡词人有悲欢离合】 燕代三年谈笑闲初识芝兰白璧 【燕代二郡名谢玄芝兰玉树欲生庭阶东坡明珠白璧惊市人】 桂窟高寒铁衣英壮早得文章力 【世以登第为折桂枝铁衣甲也时在帅府故云】 峥嵘富贵异时方见相逼 【杨素曰但恐富贵来逼臣臣无心于富贵也山谷富贵峥嵘金鼎来】
明日相背关河 【易艮卦行其庭不见其人无咎注相背行也相背言离关河言远吕居仁去住隔关河】 魏家宫阙西望千山赤 【魏都于邺属今相台老杜山行落日下绝壁西望千山万山赤东坡故乡在何许西望千山赤】 我亦疏慵归计久欲乞幽闾松雪 【公始欲卜居闾阳故有此句东坡君恩系疏慵张旭帖永嘉路远难遂归计医巫闾幽州之镇山也在辽西】 千里相思欣然命驾醉倒张园月 【千里命驾吕安事张园以姓得名在灵璧县】 酒乡堪老紫云莫笑狂客 【古今诗话杜牧分司东都赴李司空宴问妓有紫云孰是李指视之牧曰名不虚得宜以见惠妓皆笑之牧连自变量杯忽朗吟曰华堂今日绮筵开谁唤分司御史来忽发狂言惊满坐两行红粉一时回】
其五
次许丹房韵时将赴镇阳闻北潭杂花已尽独木芍药方开
飞云没马转沙场迭鼓三年寒食 【山谷岂使黄云没马头郑谷沙场会息兵谢玄晖迭鼓送华辀介甫迭鼓遥翻瀚海波】 闻道西州春漫漫晓玉天香敧侧 【时帅府在祁故指真定为西州春漫漫言春色多晓玉天香言牡丹也晓玉言其色天香取其芳气也李正封天香夜染衣】 华屋金盘哀弦清瑟一曲春风坼 【东坡自然富贵出天姿不待金盘荐华屋乐记清庙之瑟朱弦疏越刘梦得春风一曲杜韦娘羯鼓录明皇常因春雨始晴取羯鼓临轩击春光好一曲曲终顾桃杏皆坼乃曰此一事不唤我作天公可乎】 酒乡堪老紫云莫笑狂客 【句同前篇】
我本方外闲身西山爽气未信兵尘逼 【桓温谓谢奕我方外司马也西山爽气子猷语】 拄杖敲门寻水竹不问禅坊幽宅 【王子猷爱竹造门不问主人东坡不问人家与僧舍拄杖敲门看修竹常建竹径通幽处禅房花木深东坡水东有幽宅】 醉墨乌丝新声翠褏不可无吾一 【山谷醉围红褏写乌丝退之醉墨淋漓不整齐国史补宋亳闲有织纨成乌界道者名乌丝阑传奇霍小玉出乌丝阑绫一段求李益为文东坡此夜新声闻北里又翠褏卷纱红映肉张天觉吾一亦不阙又吾虽不阙一言上数事皆吾所喜不可无一事也或云上数事须我管领不可无我也齐高素爱张融尝曰此人不可无一不可有二】 殷懃红扑好留姚魏颜色 【诗话指环致殷勤东坡但知扑扑晴香暖红扑犹红蕾也花谱姚黄魏紫以姓得名皆千叶花牡丹中最贵者】
○雨中花
其一
仆将以穷腊去汴平生亲友零落殆尽复作天东之别数日来蜡梅风味颇已动感念节物无以为怀于是招二三会心者载酒小集于禅坊而乐府有清音人雅善歌雨中花坐客请赋此曲以侑一觞情之所锺故不能已以卒章记重游退闲之乐庶以自宽云 【山谷亲友多零落杨子云好事者载酒从之问奇字王夷甫情之所锺正在我辈坡书怀不能已】
忆昔东山王谢感槩离情多在中年正赖哀弦清唱陶写余欢 【谢安王羲之语见前满江红注东坡诗谢公情所锺感槩萃中年正赖丝与竹陶写有余欢常恐儿辈觉坐令高趣阑太白拊剑增感槩退之高柱送清唱】 两晋名流谁有半生老眼常寒 【两晋东西晋也名流指王谢辈东坡杜陵饥客腹常寒】 梦回故国酒前风味一笑都还 【公在故都樽酒闲偶一笑乐其晋人闲远风味顿退还之如梦回也逸史曲生风味不可忘也】
湖光玉骨水秀山明唤人妙思无边 【湖光即水玉骨即山既明且秀唤起人高妙之思无有畔岸也以山水比佳人也黄词尽湖南山明水秀东坡往意浩无边】 吾老矣不堪冰雪换此萧闲 【论语公曰吾老矣不能用也公将有天东之行其地酷寒故云我已老矣不堪朔漠冰雪之地换此雅集闲散之趣】 传语明年晓月梅梢莫转银盘 【此记重游之意故云寄语明年梅月令相待也老杜传语故园春东坡明月明年何处看乐府有梅梢月曲卢仝烂银盘从海底出谓月也】 后期好在黄甘紫蟹劝我休官 【牧之越浦黄甘嫩吴溪紫蟹肥】
其二
送赵子坚再赴辽阳幕
化鹤城高山蟠辽海参天古木苍烟 【神仙传有白鹤集辽东华表柱上言曰有鸟丁令威去家千年今复归城郭如故人民非何不学仙冢累累今东京即其地辽水在京之西南其宫城即古襄平城城多古木阴影苍然如烟也东坡古木昏苍烟】 有贤王豪爽不减梁园 【贤王指当时守东都者梁园汴都乃汉梁孝王魏太子游宴之地杂记梁孝王筑兔园与宾客弋钓其中】 高会端思白雪 【史阳春白雪曲弥高而和弥寡】 清澜远泛红莲 【南史王俭以庾杲之为卫尉长史萧缅曰杲之泛绿水依芙蓉何其丽也时人以入俭府为莲花池宋子京泛莲王俭府】 况男儿方壮好为知音重鼓冰弦 【老杜十五男儿志曲礼人生三十曰壮伯牙鼓琴子期善听之及子期死伯牙破琴绝弦以为世无知音无足为鼓琴矣拾遗记员峤山有冰蚕作蠒一尺葢用此丝为弦也或云冰弦即今水晶弦也此以弹琴喻为政以再赴辽幕故云重鼓】
香凝翠幕月压溪楼暮寒有酒如川 【韦应物燕寝凝清香溪楼言临漪亭亭在城东下浸渠水甚壮丽也老杜曲江翠幕排银牓山谷今朝忽有酒如川】 人半醉竹西歌吹催度新篇 【坡词坐中人半醉小杜谁知竹西路歌吹是扬州永叔江山余思入新篇】 顾我心情老矣爱君风谊依然 【介甫心情何似十年前云斋诗吾家风谊亦当知介甫当时风月故依然】 倦游归去羽衣相过会约明年 【公欲于明年解官而去过君于东都也】
○水龙吟
其一
仆三年为郎外台故人扬子能作广文博士暇日每相寻为文字饮其词章敏妙临觞得纸下笔不能自休去岁收灯后过扬于郑氏山亭酣觞赋诗最为快适自此仆遂东来比得其诗颇道当时风味戏作越调水龙吟以寄之 【退之不解文字饮唯能醉红裙何武仲下笔不能自休诗话楼台冷落收灯后】
乱山空翠寻人短松路转风亭小 【王维山路元无雨空翠湿人衣刘斧山蟠路转桃花闲介甫风亭犯酒酬孤艳】 论文把酒灯残月淡春风最早 【老杜何时一樽酒重与细论文灯残收灯后也】 星斗撑肠雾云翻纸词源倾倒 【小杜星斗焕文章玉川撑肠拄肚嵬隗如山邱东坡不用撑肠拄肚文字五千卷老杜挥毫落纸如云烟又词源倒流三峡水】 自骑鲸人去流年四百知此乐人闲少 【老杜路逢李白骑鲸鱼骑鲸指李白也坡百步洪诗序王定国访予于彭城一日棹小舟与颜长道携盼英卿三子游泗水北上神女峯南下百步洪吹笛饮酒乘月而归余时以事不得往身着羽衣竚立黄楼上相视而笑以为自太白死人闲无此乐三百余年矣萧闲望坡又百许年故云流年四百太白人闲无此乐此乐世中稀】
别梦春江涨雪记雨花一声云杪 【宋诗春雪暗吴江小杜正是千山雪涨溪坡词泛宫流羽一声云杪雨花雨中花曲】 新诗寄我垂天才气凌波词调 【庄子鹏怒而飞翼若垂天之云太白有大鹏赋坡词待垂天赋就骑鲸路稳谓太白也曹子建有洛神赋云凌波微步罗袜生尘言扬之才调与曹李敌也】 传酒传歌后来双秀也应俱好 【言当时会中有传酒者传歌者双双皆后来之秀俱应好在也黄词拖远岫压横波何时传酒更传歌晋范宁谓王忱固是后来之秀】 待明年却向黄公垆下觅萧闲老 【公欲以来年退休寻黄公酒垆而先嘱杨君相访觅也】
其二
乙丑八月得告上都行李滞留寄食于江壖村舍晚雨新晴江月炯然秋涛有声如万松哀鸣涧壑时去中秋不数日方遑遑于道路宦游飘泊节物如驰此生余几春秋而所谓乐以酬身者乃如此谋生之拙可不哀耶幸终焉之有图坐归欤之不早慨焉兴感无以为怀因作长短句诗极道萧闲退居之乐歌以自宽亦以自警葢越调水龙吟也与我同志幸各赋一首为他日林下故事 【得告得假也左传不使一介行李告于寡人史太史公留滞周南东坡秋涛喧午枕太白万壑度尽松风声魏文但惜岁月如驰老杜计拙谋衣食庄子可不为大哀耶列女传文公安齐有终焉之志论语子曰归欤归欤吾党之小子狂简老杜老去愁来强自宽毛诗亦以自警】
水村秋入江声梦惊万壑松风冷 【山谷梦惊风雨浪翻江又万壑松声如在耳老杜松风涧水声】 中秋几日银盘今夜八分端正 【黄词望中秋纔有几日十分圆范仲淹巳知千里共犹较一分亏此云八分端正少许未圆也】 身似惊乌半生飘荡一枝难稳 【魏武月明星稀乌鹊南飞绕树三匝何枝可依乐天此身飘荡何时定庄子鹪鹩巢于深林不过一枝】 夜漫漫只有澄江霁月应知我倦游兴 【史宁戚长夜漫漫何时旦】
好在萧闲桂影射五湖高峯玉润 【公在江村思恒阳月照湖山如玉之润好在问讯之意】 木犀宜月生香浮动玻瓈吸尽 【木犀小黄花有奇芬亦想象恒阳花月闲醉饮也林诗暗香浮动月黄昏】 准拟余年个中心赏追随名胜 【老杜春来准拟开怀久文选良辰美景赏心乐事四者难并东坡云所与游者皆一时名胜之流】 看年年玉笛新传秀句约嫦娥听 【张祜闲把宁王玉笛吹老杜诗家秀句传淮南子羿请不死之药于西王母嫦娥窃之以奔月嫦娥葢月之神】
其三
九秋白玉盘高夜来冷射银河水 【秋九十日故云九秋玉盘谓月银河天河也】 好风清露碧梧高竹骎骎凉气 【介甫青冥风露非凡世旧月词一庭影浸梧竹骎骎马行疾皃李百药凉气水前生】 女手香纤一山黄菊半青橙子 【毛诗纤纤女手张祜骰子巡巡裹手拈无因得见手纤纤东坡一山黄菊平生事老杜三寸黄柑犹自青半青将熟时】 趁鹅儿新酒篘云漉雪一年好君须记 【老杜鹅儿黄似酒东坡拨雪披云得乳泓又一年最好君须记正是橙黄橘绿时】
我走天东万里笑归来山川良是 【天东指上京东坡山川良是昔人非】 沙鸥远浦野麇丰草唯便适意 【黄词野麇丰草江鸥远水老大唯便疏放此用其语山谷江南春水碧于天中有沙鸥闲似我嵇康此犹禽鹿鹿虽饰以金镀豢以嘉肴愈思长林而志在丰草也张翰人生贵在适意】 但愿当歌月光常共金樽摇曳 【太白但愿当歌对酒时月光常满金樽里永叔荫白云而摇曳】 听穿云声里惊人秀句卷澄江醉 【穿云清音也又湛然先生善吹铁笛有穿云裂石之声】
其四
甲寅岁从师南还赠赵肃之 【肃之名愿恭白霫惠和人辽相孝严之孙德兴中第进士天会闲任定同帅府辟置机幕从师经畧两河稍迁史中改右中统三年除辽西漕使改刺深州卒官】
软红尘里西山乱云晓马清相向 【东坡软红犹恋属车尘燕都迫于西山故云软红尘里西山也燕中早行山云与马清彻相对】 新年有喜洗兵和气春风千丈 【武王伐纣大风雨作王曰此洗兵也老杜安得壮士挽天河静洗甲兵常不用抱朴子兵出雨作沾衣曰润兵又曰洗兵风雨千丈言快意】 青鬓何人凤池墨客虎头飞将 【青鬓黑头也荀勖久在中书及移尚书甚惘怅或贺之答曰夺我凤凰池诸君何贺耶杨子云长杨赋藉翰林以为主人子墨为客卿以相问答班超燕颔虎头飞而食肉万里侯相也又匈奴目李广为飞将军】 听前驱一夜鸣珂碎月催笳鼓作清壮 【毛诗伯也执殳为王前驱李颀鸣珂朝建章柳词鸣珂碎撼都门晓南史归来笳鼓竞老杜五更鼓角声悲壮又气象时清壮】
红褏横斜醉眼酒肠倾九江银浪 【小杜谁家红褏凭江楼东坡恨无翠褏点横斜唐诗醉眼斜回小样刀张祜酒肠俱逐洞庭宽九江银浪言酒多】 小桃仙馆霜筠萧寺风光荡漾 【刘宾客玄都观里桃千树小桃仙馆也介甫霜筠雪桧钟山寺国史补梁武造寺令萧子云飞白大书萧字因号萧寺退之惊波忽荡漾】 我欲寻春郡中谁有国香宫样 【小杜自是寻春去较迟不须惆怅怨芳时左传兰有国香人服媚之韦诗■〈髟上昏下〉髾云鬟宫样妆东坡独把铅黄记宫样】 待酒酣妙续珠帘句法作穿云唱 【小说烟中怨杨氏女有才色尝作诗珠帘半床月青竹满林风人或继之皆不如意有谢生续之曰何是今宵蚤无人解与同女曰天生吾夫也遂偶之穿云清音也】
其五
梁虎茵家以绛绡作荔枝戏作
一山星月长生殿里端正人微笑 【王建一山星月霓裳动好字先从殿里来杨妃外传妃嗜荔枝欲生置之以驿骑传送数千里色味未变而至京师乐天七月七日长生殿夜半无人私语时元微之寝殿相连端正楼太真梳洗楼上头杜牧长安西望绣成堆峯顶千门次第开一骑红尘妃子笑无人知道荔枝来端正人谓妃子】 风枝玉骨冰丸红雾长安初到 【风枝言其干玉骨言其核冰丸言其肉红雾言其壳永叔词五岭麦秋残荔子初丹绛纱囊裹水精丸何是天教生处远不近长安往事忆开元妃子偏怜一从魂断马嵬关空有红尘飞驿使满目骊山】 小部清新上尊甘冷风流天宝 【外传妃子生日上命小部音声于长生殿奏曲未有名会南海进新荔枝遂名荔支香小部者棃园法部所置汉赐丞相上尊酒注糯米一斗为上尊稷为中粟为下明皇开元三十一年改元天宝时妃子方宠幸】 自蓬山仙去人闲月晓遗芳满汉宫草 【别传妃子死上令方士杨通幽访之符使东跨蓬莱有洞户曰太真院碧衣女延使者入见妃子出金钗钿合以寻旧好因自悲曰由此一念复堕下界且结后缘也王子年拾遗记汉武思李夫人息延凉室梦见夫人扰以芜蘅之香因改延凉室为遗芳室汉宫谓汉地之宫此曲首言一山星月继言人闲月晓不但述当日之事亦自别有深意古人以昼比治半夜比昏乱故其诗曰昼短苦夜长谓治时少乱时多也方明皇惑于妃子骄奢无度委政杨国忠卒致禄山渔阳之变当是之时昏昏常如宵夜故首言一山星月也及国忠诛妃子缢肃宗破贼收复两京明皇自蜀还京是亦小康故云人闲月晓其寓意深远如此】
闻道云窗玉指化奇苞天容纤妙 【山谷玉堂云雾窗项斯弹筝玉指劳奇苞天容皆状其工巧】 香通鼻观春浮手藉教人梦好 【鼻观出圆觉经坡词老夫鼻观先通苏子美作爱爱传余至楚舍云爱已死出其故绣手藉香囊缬履数物香皆郁然如新欧词绣被五更春梦好此谓覩物思人或成好梦也】 青琐窥韩紫囊赌谢属狂年少 【韩寿为贾充掾充女辅于青琐中窥见悦之呼寿夕入时西域贡奇香帝以赐充其女盗香遗寿充闻香讯知其事以女妻寿谢玄少好佩紫罗香囊安患之不欲伤其意因戏赌取即焚之于此遂绝公言窃香佩囊皆少年狂宕之事我无是也乐天疏狂属年少】 但闲窗酒病东风晓枕个中时要 【言病酒攲枕闲或须此物以蠲除忧思耳】
●明秀集补遗
月华清
江神子慢
声声慢
石州慢
尉迟杯
蓦山溪
鹧鸪天
江城子
好事近
佚句
○月华清
楼倚明河山蟠乔木故国秋光如水常记别时月冷半山环佩到而今桂影寻人端好在竹西歌吹如醉望白苹风里关山无际　可惜琼瑶千里有年少玉人吟啸天外脂粉清辉冷射藕花冰蕊念老去镜里流年空解道人生适意谁会更微云疏雨空庭鹤唳
○江神子慢 【赋瑞香】
紫云点枫叶生树小婆娑岁寒节占高洁纤苞暖酿出梅魂兰魄照浓碧茗盌添春花气重芸窗晚蒙蒙浮霁月小眠鼻观先通庐山梦旧清绝　萧闲平生澹泊独芳温一念犹未衰歇种种陈迹而今老但觅茶烟禅榻寄闲寂风外天花无梦也鸳鸯债从渠千万劫夜寒回施幽香与愁客
○声声慢
青芜平野小雨千峯还成暮陉寒色裁翦芸窗忆得伴人良夕遥怜几重眉黛恨相逢少于行役梨花泪正宫衣春瘦晓红无力　应怪浮云夫壻不解趁新醅醉眠凉月怨入关河西去又传音息谁知倦游心事向年来苦思泉石人未老约闾峯多占秀碧
○石州慢 【高丽使还日作】
云海蓬莱风雾鬓鬟不假梳掠仙衣卷尽云霓方见宫腰纤弱心期得处世闲言语非真海犀一点通寥廓无物比情浓觅无情相博　离索晓来一枕余香酒病赖花医却滟滟金尊收拾新愁重酌片帆云影载将无际关山梦魂应被杨花觉梅子雨丝丝满江南楼阁
○尉迟杯
紫云暖恨翠雏珠树双栖晚小花静院相逢的的风流心眼红潮照玉盌午香重草绿宫罗澹喜银屏小语私分麝月春心一点　华年共有好愿何时定妆鬟暮雨零乱梦似花飞人归月冷一夜小山新怨刘郎兴寻常不浅况不似桃花春溪远觉情随晓马东风病酒余香相半
○蓦山溪
清明绿野玉色明春酒燕地雪如沙为唤起斗南温秀鬓丝禅榻梦觉古扬州瑶台路返魂香好在啼妆瘦　春前入眼似是章台柳欲典鹔鹴裘误金车香迎马首绿阴青子后日便东风秋千散暮寒生月到西厢后
○鹧鸪天
解语宫花出画檐酒尊风味为花甜谁怜梦好春如水可奈香余月入帘　春漫漫酒厌厌曲终新恨到眉尖此生愿化双琼柱得近春风暖玉纤
又 【乐善堂赏荷花词　据滹南老人集补】
秀樾横塘十里香水花晚色静年芳胭脂肤瘦熏沈水翡翠盘高走夜光　山黛远月波长暮云秋影蘸潇湘醉魂应逐凌波梦分付西风此夜凉
○江城子
半年无梦到春温可怜人几黄昏想见玉徽风度更清新翠射娉婷云八尺谁为写五湖真　好风归路软红尘暖冰魂缕金裙唤起一天星月入金尊留取水樨花上露挥醉墨洒行云
公有诗八尺五湖明秀峯又云十丈琅玕倒冰玉明年为写五湖真正用此词意魏道明作注义有不通故表出之
○好事近
天上赐金奁不减壑源三月午盌春风纤手看一时如雪　幽人只惯茂林前松风听清绝无奈十年黄卷向枯肠搜彻 【中州乐府】
○佚句
送高子文
归兴高于滟滪堆
自镇阳还兵府赠离筵乞言者
待人闲觅过无情心绪着多情换 【滹南遗老集】
●萧闲老人明秀集注跋
跋一（张蓉镜）
跋二（孙原湘）
跋三（荛翁）
跋四（王鹏运）
跋五（吴重熹）
○跋一（张蓉镜）
金有天下百十年所传惟赵秉文王若虚李俊民元好问等别集数种绛云楼书目载有律耶履集徧觅未覩其书词曲惟毛刻中州乐府一卷所采如恒河中一沙耳明秀集者萧闲老人蔡松年撰松年字伯坚少负奇才名满天下仕金由行台尚书省令史至尚书右丞相加仪同三司封卫国公谥文简因镇阳别业有萧闲堂自号萧闲老人当时乐府推伯坚与吴彦高号吴蔡体读其念奴娇一阕激昂慷慨宜乎遗山称为集中压卷之作注出魏道明手征引博洽集中酬赠诸君俱为详注始末俾一代人文得所考核未可以滹南逸山微有不满而忽视之也原集六卷著录直斋书录解题元明以来久无传本此三卷陈君子准得之郡城周氏金源旧椠古色盎然一时诧为奇秘月霄以巨资倩名手影钞行闲小楷毫发不差余更从爱日精庐假归摹写精益求精不觉青过于蓝惟其中尧恭等字俱系金讳刊板并缺末笔今闲为钞者添补稍失本来面目耳甲申七月付装漫记于卷尾后之藏弆者其尚知所宝爱焉道光甲申七月下浣芙川张蓉镜识于小嫏嬛阁
○跋二（孙原湘）
蔡松年字伯坚本杭人长于汴都从父靖除真定府判官遂籍真定累官吏部尚书参知政事进右丞相卒封吴国公谥文简明秀峯在汴梁公与梁慎修许师圣田唐卿辈觞咏处集以是名萧闲老人其退居后自号也原集六卷魏道明注今存一至三三卷金人专集传世者自元遗山外惟滹南滏水数家兹集久不著录陈子准得之吴门周氏月霄芙川辗转传录出以见示松年词与吴彦高齐名称吴蔡体朱竹垞词综仅录尉迟杯一阕万红友词律祇存月华清一阕按全集目录月华清在第四卷尉迟杯在第五卷俱在此三卷之外后三卷尚有百余阕今所存者七十二阕耳零玑剩璧弥足珍爱即雷溪之注虽失之繁宂而于当时酬赠诸君俱一一详其仕履亦足以补中州集之未备也道光四年岁在甲申闰七月昭文孙原湘跋
○跋三（荛翁）
题影钞金椠蔡松年词残本后　　琉璃厂里两书淫荛友荛翁是素心我羡小嫏嬛福地子孙世守到于今　　作宦游仙事渺茫故交零落感沧桑传家祖印分明在添得新书媲旧藏　　卅年前见两奇书觌面相逢付子虚小读书堆藏弆久云烟化去已无余 【宋椠续颜氏家训金椠蔡松年词皆郡城故家物先携示余时因次儿病危无心绪及此后归顾明经抱冲及今散出余未之知故不及收】
琴川好古有专家秘笈储藏富五车一取蔡词一颜训两人就敌互相夸 【颜训归张月霄蔡词归陈子准】
颜训曾经借我钞蔡词相示又谁教收书不惜黄金尽珍重相期属世交 【余向收书不惜多金今芙川亦颇类此】
词山曲海费搜罗宋刻元雕几许多只有金源明秀集错教当日眼前过 【李中麓家词山曲海余藏词曲甚伙名其所曰学山海居】
集虽剩半目犹全宵雅时风次第编好事词仙数朱万祇将两阕世闲传　　中州文献问遗山乐府诸家见一斑　四库但登天籁集萧闲兀自在人闲 【金人词专集登诸四库者止白朴】
道光四年岁在甲申九月大尽日荛翁为芙川世谱书于百宋一廛聊以记事而已
○跋四（王鹏运）
右金蔡松年萧闲老人明秀集魏道明注三卷按目共六卷今仅存前半矣是书向惟见于直斋书录解题干嘉闲藏书家得金椠残本递相影写始显于世元遗山中州乐府王从之滹南遗老集皆于此注有微词从之指摘尤伙想当时固盛行也金人撰述流传最罕此注虽穿凿宂复皆在所不免然于萧闲同时赓和诸人如陈沂范季沾梁兢曹治杜伯平吴杰田秀实高廷凤李彧李舜臣赵松石陈唐佐赵伯玉许采杨仲亨赵愿恭张子华辈中州集俱未载道明一一详其仕履始末又遗闻轶事零章断句往往而有足与刘祁归潜志并为金源文献之征且萧闲词与吴激并称时号吴蔡体尤为风尚所宗因校付手民以永其传葢至金源至今越五百余年始再登梨枣也独是屡经影写字多形近之讹与万萸生水部再三校雠始可卒读其引用诗文字句与今本闲有异同与可疑而无从校正者皆仍之至引礼记畴昔之夜作宿昔文选南都赋堤塍相輑之輑作??君此类不乏恐所本如是亦仍其旧焉光绪二十一年乙未上灯日临桂王鹏运跋
○跋五（吴重熹）
金蔡丞相杭人生于汴以乐府擅长与吴彦高齐名号吴蔡体家有奇石名曰明秀峯公与友人觞咏处镇阳别业有萧闲堂自号萧闲老人故集以为名又号玩世酒狂原集六卷雷溪子魏道明原道为之注今存首三卷影钞金本吾友王给谏佑遐假自聊城杨氏刊入四印斋丛书因重刊之归入金源著述中后三卷阙不知海内尚有完本否孙跋以词综录尉迟杯一阕在第五卷词律录月华清一阕在第四卷丁氏书目遂疑朱万得见全词考中州乐府收十三首前三卷仅有三首尉迟杯月华清均在乐府中非朱万得见全词也原道之注遗山诋其不通滹南订误至八段然搜采宏富同时诸贤藉以传播其功实属不小未得以同时人诋諆贬其书也今钞乐府十首并逸句为补遗附后惟辗转传钞讹脱不免如人照海棠红雪人误入此正文之讹也永锡难老作锡尔难老雍陶诗倒作陶雍传镫录落传字诸稽郢作诸侯此注之讹也至边作??身龙作竜关作閞伯作柏宋元刻如此省笔甚多然亦不得不更正以归一律光绪甲辰海丰 【吴重憙】 跋
满江红注引连昌宫词寝殿相连端正楼太真梳洗楼上头夜半月高弦索鸣贺老琵琶定场屋四语今本首二语作长恨歌后二语作连昌宫词真诰作真语吕氏春秋子期曰囦乎哉囦作因杜诗步屟随春风屟作屉均讹 【重憙】 再跋

