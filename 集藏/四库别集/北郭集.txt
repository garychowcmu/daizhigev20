北郭集 明 徐贲

　　
　　徐贲［公元？年至一三七九年］字幼文，号北郭生，其先为蜀人，徙常州，再徙平江。
　　徐贲
　　
　　［公元？年至一三七九年］字幼文，号北郭生，其先为蜀人，徙常州，再徙平江。生年不详，卒于明太祖洪武十二年。工诗，为十才子之一,与高启、杨基、张羽齐名，称“吴中四杰”， 。张士诚开阃，辟为属官。后与张羽俱避居湖州这蜀山。洪武七年（公元一三七四年）被荐至京。尝奉使晋、冀，及还，柘中惟纪行诗数首。太祖重之，授给事中。历官河南左布政使，会征洮岷兵过其境，坐犒劳不时，下狱死。贲着有北郭集六卷，《四库总目》行于世。传世作品有《秋林草亭图》、《蜀山图》等。
　　
　　徐贲 （１３３５－１３９３）， 蜀（四川）人，自昆陵（今江苏常州）徒吴为长洲（今江苏苏州）人。洪武七年（一三七四）征起，累官河南布政。后以官军过境，犒劳失时，下狱死。工诗，善画，时称十才子之一。山水法董源，图染有山泽间意，林石尤濯濯可爱。小楷法钟兼虞，秀整端慎，不为沓拖自恣。其草书雄紧跌宕，出入旭、秦，无不淋漓快健。 ［明史本传、明画录、无声诗史、丹青志、画史会要、珊瑚纲、眉公秘籍、名山藏、詹氏小辨、甫田集、六研斋笔记、列朝诗集小传］
　　
　　徐贲：（1335－1393）明初画家。字幼文，祖籍四川，居毗陵（今江苏常州），后迁平江（今江苏苏州）城北，号北郭生。张士诚抗元，招为僚属，贲避居湖州蜀山（在今浙江吴兴）。洪武中，被荐入朝，官至河南左布政使，以军队过境、犒劳失时，下狱死。能诗，与高启、杨基、张羽齐名，称“吴中四杰”。擅画山水，取法董源、巨然，笔墨清润。亦精墨竹。存世画迹有《蜀山图》等，诗有《北郭集》。
　　
　　北郭集
　　
　　六卷（安徽巡抚采进本）
　　
　　明徐贲撰。贲字幼文，其先蜀人，徙常州，再徙平江。张士诚开阃，辟为属官。贲与张羽俱避居湖州之蜀山。洪武七年，被荐至京。尝奉使晋、冀，有所廉访。及还，检其橐惟纪行诗数首。太祖悦，授给事中，历官河南左布政使。会征洮岷兵过其境，坐犒劳不时，下狱死。《明史·文苑传》附载《高启传》中。贲善画，亦工于书。李日华《六研斋笔记》称其楷笔秀整端慎，不为沓拖自恣。詹景凤《小辨》亦称其小楷，法锺兼虞，然皆拘拘法内。盖其天性端谨，不逾规矩。故其诗才气不及高、杨、张，而法律谨严，字句熨贴，长篇短什，并首尾温丽，于三家别为一格。其客吴时，尝居城北之齐门，故名集曰“北郭”。旧本为吴人张习编次。今是集前后无序跋，题曰“陈邦瞻校”。盖万历间重刻之本，又非习所编之旧矣。
　　
　　---出《四库总目提要》
　　
　　钦定四库全书
　　
　　集部六
　　
　　北郭集
　　
　　别集类五
　　
　　明
　　
　　提要
　　
　　臣等谨案北郭集六巻明徐贲撰贲字幼文其先蜀人徙常州再徙平江张士诚开阃辟为属官贲与张羽俱避居湖州之蜀山洪武七年被荐至京尝奉使晋冀有所亷访及还检其槖惟纪行诗数首太祖悦授给事中歴官河南左布政使会征洮岷兵过其境坐犒劳不时下狱死明史文苑传附载髙启传中贲善画亦工于书李日华六研斋笔记称其楷笔秀整端慎不为沓拖自恣詹景凤小辨亦称其小楷法锺兼虞然皆拘拘法内盖其天性端谨不踰规矩故其诗才气不及髙杨张而法律谨严字句熨贴长篇短什并首尾温丽于三家别为一格其客呉时尝居城北之齐门故名集曰北郭旧本为呉人张习编次今是集前后无序跋题曰陈邦瞻校盖万歴间重刻之本又非习所编之旧矣
　　
　　乾隆四十六年十月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　北郭集巻一
　　
　　（明）徐贲 撰
　　
　　○乐府（词吟）
　　
　　古别离
　　
　　淸晨戒严装送别河之干北风塞上起黄沙浩漫漫氷雪日以繁徒旅日以寒不悲道路远所愁衣裳单从行义不可徒使摧心肝流光信奔驰君归有时待但惜少年去坐令颜色改
　　
　　上留田
　　
　　羽翼偏不能飞上留田车轮单安可驰上留田有弟有弟寒且饥上留田为其兄者知不知上留田父母既没鞠者为谁上留田
　　
　　五杂组
　　
　　五杂组机上丝往复还盘中棊不获已人别离
　　
　　五杂组园中花往复还陌上车不获已人无家
　　
　　行路难
　　
　　桃李不冬发宁识霜雪威丈夫不出门安知道路危渡河恐倾覆登山苦崄巘假问何乃尔言有名利覊名利孰不志命系造化为请君勿躁进藏器且待时
　　
　　巫山高
　　
　　巫山峯十二一一向阳台闻说君王梦曾逢神女来树色凄离恨猿响抱余哀至今云雨里徒使后人猜
　　
　　邯郸才人嫁为厮养
　　
　　卒妇妾夲邯郸富家女学得诗书絶歌舞小时恩例选入宫天颜一顾生春风崇台往来十五载玉容无复桃花红君王宠新盛开宴还同贱妾初时见君边银烛照华筵妾处秋萤闭湥院当时自喜才名人如今始信诗书贫辞君去嫁厮养卒不怨君王怨妾身
　　
　　折杨栁
　　
　　人言折栁愁我言折栁好倘向栁边行织君去时道
　　
　　名都一何绮
　　
　　名都夸绮丽千门争向开射熊旧辟馆迎鳯新筑台畵毂金吾过骏马玉珰来纵横九衢里日日逐尘埃
　　
　　神弦曲
　　
　　灵风飐旗日光黑灯影半明斜照壁湘筠飒飒泣惨凄翠裙香带兰叶齐跳梁綘鼠舞碧鸡神鸦飞出寒烟啼纸钱啸火高悬树千轮万骑登天去
　　
　　神弦别曲
　　
　　桂叶吹香楚花雨十二离鸾梦中语緑蛾绀发团作云高軿夜降巫山女金炉蕙气烈火浓畵帘罗幙春重重翠樽进酒乐未终众巫笑起鼓冬冬烛光倒射椒花红
　　
　　从军行
　　
　　装刀不用金立身不在文昨日破邯郸归来论功勲君王更部位官属冯将军
　　
　　别离曲
　　
　　山风吹霜榆叶老城鸦传声天欲晓征徒出门驾行装斗杓倒悬月无光我停露车客停马荒烟萧萧暗平野一杯浊酒且须须九月埀杨不堪把歌声感激弦声繁坐上醉人争笑喧相逢相别皆草草心事如丝向谁道
　　
　　新嫁娘
　　
　　效王建邻里争来贺三朝礼数频只是羞抬眼识郎犹未眞
　　
　　五索效韩偓
　　
　　为性好梳裹料鬂更均腮手把百神镜千回自照来可怜手无力从郎索镜台
　　
　　昨日下河桥多被行人见花稀无处藏见我新妆面一向不禁羞从郎索罗扇
　　
　　几回畏春寒不向庭中走杏花都落尽雨长春苔厚我欲扫落花从郎索鸾帚
　　
　　琵琶性里好曲调手中便一朝弦断尽欲接却无縁待弹不可得从郎索新弦
　　
　　闲将红色丝结取承露囊一面芙蓉花一面双鸳鸯不藏针与线从郎索麝香
　　
　　新曲效温庭筠
　　
　　深宫漏永闭靑春象床玉枕绣为裀虹梁日出照明锦流苏风动堕香尘鸳鸯帐里承恩重睡起鬟斜緑云拥艳舞浓歌女伴夸芳容娇态君王宠好风美景绮窓前佳节良辰信可怜点腮试拭花梢粉畵眉还用麝脐烟寳钗压鬓犀梳映几度调妆看不定双鳯雕成白玉台四龙蟠作黄金镜妆成只是自焚香绛唇红靥间明珰敛笑藏羞向窻坐时理银筝更炙簧内家花栁春风早桃园杏圃闻黄鸟花鸟撩人可解禁多欢多乐年年好一从少小擅风流日来欢御鳯凰楼侍奉君王无所愿上祝万岁又千秋
　　
　　切切重切切赠普仲渊
　　
　　切切重切切相逢复相别君行车有轮我车去无因千里更万里宛转车轮里闗山路崄巇行速宁行迟
　　
　　塞上曲
　　
　　十五见天子十八领边兵曾将一羽箭赢得射鵰名
　　
　　新弦曲
　　
　　弦头响淸人爱怜曲多弹杂难为弦一寛一紧调复乱却把新弦一齐换新弦换上等要听旧弦换下谁来看旧弦旧弦莫谩悲新弦还当有旧时
　　
　　采莲曲
　　
　　采莲莫采多采多茎伤手手伤有时好伤我池中藕
　　
　　蚕妇词
　　
　　采桑复采桑采桑未盈筐今年小姑嫁蚕多独自忙
　　
　　三妇词
　　
　　大妇能刺绣中妇解藏钩小妇知音乐纎手弹箜篌上客且安坐风光无日休
　　
　　幽兰曲
　　
　　幽兰不是寻常草长叶丛丛紫花小几见东风梦里来緑艳烟浓红日晓琐窻护春春意暖宛转淸香吹不断美人昨夜度瑶琴白雪新消楚江满
　　
　　湘妃曲
　　
　　蛮娘唱怨鲛房黒氷瑟嘈嘈机罢织寒浓翠薄妬蝉衫烟梧风竹斓斒色鳯声天逺有谁闻双蛾黛影愁不分楚山九点秋未老泪花染尽潇湘云
　　
　　靑楼曲
　　
　　绮绣列中堂罗扇映秾妆钿花新様制钗梁出意长藏香诒荀令笑指调周郎不应妙歌舞旧得事平阳
　　
　　洛阳陌
　　
　　君家天津南我家孟津北都因看花来相逢不相识
　　
　　靑靑水中蒲
　　
　　靑靑水中蒲织作团团扇不肯赠傍人自掩春风面
　　
　　道逢镏武威
　　
　　昨夜看灯归道逢镏武威将灯调人笑连手挽罗衣引上东城路邀入他家去都无女伴随娇羞不成怒郎心莫乱想想着直须媒兰衾胡敢御一夜坐堆堆
　　
　　龙门有孤桐
　　
　　龙门有孤桐斵为三尺琴良材不易得轸玉而徽金泠泠七弦间一弹淸我心要知在自适奚必求知音
　　
　　将军行
　　
　　朝出飞狐塞暮返云中营提携燕代卒意气恣纵横屡奉天子诏万里得专征霜风寳刀利晓日炫朱明弯弧白象斵重铠文犀成敌骑不敢向三边尽知名裨校拥纛前都护随镳行首功不足计当为夸擒生
　　
　　猛虎行
　　
　　尔虎从何来据住三义口昨日啖东家猪今日噬西家狗山中百兽不敢鸣白杨黄竹阴风生邻家少年凭意气弯弓挂箭寻山行夜深月黑候虎出明朝荒草余白骨
　　
　　击筑行和髙季廸韵同张记室宪赋
　　
　　和君击筑吟请君侧耳听不是更容貎谁能知姓名主人莫称善坐客何须惊酒酣欲罢奏壮心难自平
　　
　　短歌行赠杜君寅
　　
　　白日虽苦短万里落复生人生自有限难极欢爱情愚者谋在食知者志在名愚知各有求谁能免经营秋花容易老秋叶难再荣对酒心已醉酌酒泪先倾我非不能遣柰此愁相萦君亦失意人请吟短歌行歌短意自长展转歌莫停
　　
　　游仙词
　　
　　浮游虚空界潇洒飞云台灵光照八景眞气凌三台日出东皇降月生西母来绛玉装书笈文螺制酒杯长歌忽俛首溟渤扬黄埃
　　
　　贾客行
　　
　　贾客船中货如积朝在江南暮江北平生产业寄风波姓名不入州司籍船头赛神巫唱歌举酒再拜酹江波纸钱百垜不知数黄金但愿如其多须臾神去风亦息全家散福欢无极相期尽说莫种田种田歳歳多徭役
　　
　　靑丝白马歌
　　
　　银鞍白马靑丝缰容颜花艳少年郎有时系马埀杨树逐翠寻香入花去
　　
　　对镜词
　　
　　莲壶漏转铜龙泣露压香尘玉阶湿欲理残妆唤镜来恰在石榴花下立犀梳未整寳钗偏緑鬟娇■〈髟上堕下〉芙蓉烟孤鸾飞入月中去离愁脉脉空婵娟
　　
　　宫中夏夜词
　　
　　凉露下莲池云廊夜歩时小鬟痴欲睡频说斗杓移
　　
　　扶南曲辞歌
　　
　　红日映髙树晴光入绮疏钿屏开八字银钥启双鱼美人晓妆罢流莺春语初中使帘前立直待上金舆
　　
　　长歌复短歌四章
　　
　　长歌长短歌短百歳人生那得满昔不乐今何如少年焉用多读书桑枢瓮牖为穷儒
　　
　　短歌短长歌长男儿有足行四方鞍在马轮在车请君莫言道路赊安能局束长在家
　　
　　长歌停短歌起春风吹入行人耳壮年少老日多人生有志莫蹉跎致君尧舜当如何
　　
　　短歌歇长歌续百年碌碌复碌碌交者多知者少取次论心皆草草志士栖迟眼中老
　　
　　田家行
　　
　　溪南种田溪北住屋东栽桑屋西树阿翁八十不出户长男踏车妇织布大女送饭小络纱幼男放牛未还家年年纳得官家足箧有余布甑有粟田家古来多苦辛饱暖各自全一身我愿子孙亲■〈亩犬〉亩终身不识离乡苦
　　
　　农父謡送顾明府由呉邑升常熟
　　
　　我家茆屋临官道前种桑麻后梨枣年年力作不违时人有余粮牛有草官长下车今五年老身不到州县前乡无吏胥门户静家家尽称官长贤大男入郭买田具始知官长移官去来时忆向官道迎今日去时须送行攀辕欲留留不止我民怆惶彼民喜殷勤再拜官道傍愿饮三江一杯水
　　
　　渔父篇赠瞿敬夫
　　
　　身夲烟波一钓徒载得全家入五湖耽诗每笑唐髙士致产能轻越大夫往来不向州城住朝泊西岩夜东渚笔床茶灶何用将篷底惟留钓鱼具第四桥头春水多朝朝暮暮自经过緑蓑常带桃花雨白桨频翻荇叶波春风秋月年年好铜斗歌中鬂华老闲愁总在醉中消乐事从教行处少但取鱼来不论迟黄梁緑竹手亲炊饱时把钓醒时唱世事于君定不知
　　
　　栁短短送陈舜道
　　
　　栁短短春江满兰渚雪融香东风酿春暖山长水更遥浩荡木兰桡兰桡向何处送君行南昌去离愁落日烟中树
　　
　　白苹花送王汝器
　　
　　白苹花緑蘼草南风吹碧波五月湘江道行人劝酒离绪多棹女棹郎歌棹歌黄鹂啼时风景好大堤日落奈君何君今去不可留山迭迭水悠悠
　　
　　明月篇赠章子向
　　
　　商飙拂绛河圆月溢金波澄阴斜映桐池近爽气遥连桂渚多穿栊窥帐虗尘净鉴帷照牖芳香冷翫赏何人倚畵栏瑶华翠羽流空影含情抱琴为调弦弦中新曲重堪怜不见嫦娥空歳歳漫思湘女自年年天上人间秋浩浩此时此景谁家好陈王园内咏初成庾令楼中醉欲倒松醪椒醑满金杯嘉客良朋逐夜来当筵光彩聊供览不须催驾上瑶台
　　
　　听乌词为陈惟允赋
　　
　　乌乌乌鸣相呼朝饲雏暮饲雏昨日饲雏雏尚小今日雏飞乌已老老乌长日不出飞众雏反饲衔食归飞飞不离君家屋夜后还来屋头宿屋中主人千万情见乌得饲不敢惊愿归见亲学乌饲轩不名乌人不媿
　　
　　爱日吟为孙希范赋
　　
　　读书从教寸晷移照镜不怕朱颜衰阿翁埀白年有限只恐乌飞去难返人生在世谁无亲乱来各自逃一身十家父子九离散似君团圞能几人白日可买金可得使翁寿长应不惜
　　
　　望云词为贝公逺赋
　　
　　朝望云悠悠暮望云漠漠望云云不尽思亲双泪落迢迢亲舍东海濵但见白云不见亲得亲身安年不老还家虽迟心亦好
　　
　　蓼莪吟为朱公路作
　　
　　昨日春雨好莪叶靑靑小今日秋霜飞靑靑尽枯槁秋霜春雨各有时两丸东西宁少迟儿今得官亲不在满地寒蒿不堪采
　　
　　歳晚行赠习尚镛驾部
　　
　　苦哉歳晚西风悲美人不来寒鴈啼十年裘马走南北秃发已白归无期悠悠世事春前草浅碧娇浓岂终好长路峥嵘驽马劳坐觉今晨色枯槁海内英雄今几人逢时吐气干靑云当前劝酒君莫逆但■〈石页〉四海生阳春君不见昨夜天边孤鳯鸣老夫伏枕双涕零
　　
　　梅花淸梦辞与贝廷琚博士同赋
　　
　　愁云淡淡揺碧空琐窻虗掩闲微风芳魂欲迷踈影乱满庭细月香溟蒙夜景沉沉春漠漠翠禽啼春春不觉水涩铜龙漏转迟霜华暗妬靑绫薄恼情横玉泣小鸾畵屏残照围素寒起来重觅旧游处晓烟十二空栏干
　　
　　海雪词与唐处敬题
　　
　　搏桑亭亭尘帖帖三山曲连屏様迭冯夷窃得鲛人绡巧裁六花不用刀琼芳搅空夜迷影神挟刚风去俄顷马御骨战泣贝宫咸池冻合乌愁冷回首烟生九点青氷车飞轮天上行下看荒月斜照城鼓角未醒鸡无声
　　
　　雷雨护婴词
　　
　　少妇抱儿行且迟雷雨路中忽遇之儿惊欲啼手护儿道傍逆旅固可依君不见王凝妻
　　
　　○五言古体
　　
　　杂诗六首
　　
　　雄京据咸阳百二连山河丹楼与翠馆宫阙高峩峩天中王气集物象正熈和淸晨会轩葢劔佩鸣相磨侍中复道上相国九逵过侯王各建邸甍栋如星罗千金交赵客双璧聘秦娥荣贵伦许史功业崇叅何勉彼蓬草士壮志无蹉跎
　　
　　其二
　　
　　崔嵬南国山上有百尺松挺然为良材枝叶郁茏葱附根一何高雨露濯以蒙岩峦互叅错危石当其冲匠者徒觊觎欲取无繇从所以千载间得免斧凿攻孰云樗散木天年独能终
　　
　　其三
　　
　　吉士笃古道狡人饰虚情撝谦信寡过当任戒持盈叔世俗多变结交谅匪轻圣主建广业尚须多士成矧兹下愚质安可捐交盟竒计固云昧前筹愧无能立身三十年岂不志功名屡闻走韩魏亦欲接羣英反侧吾所虑守已叹孤惸谁能断金义相与济危倾
　　
　　其四
　　
　　木橘何累累列生湘水湄年多逾茂盛土地之所宜美人渡江去分种淮山陲一旦变为枳遂令木性移勉旃君子操无为他人隳
　　
　　其五
　　
　　飞鸿渡衡湘游戏寒江浔携羣复挈侣浩荡同浮沉一鸿忽失意矰缴乃见侵众鸿不忍去徘徊发哀音悲风何所恶积水而又深欲渡那不得徒存恤鸿心
　　
　　其六
　　
　　扶桑靡由登六龙信难挽我何不量力欲使白日返短景苦相廹歳节忽成晚虫蛰念在春木落命归本循环理固然天道岂云远
　　
　　读史
　　
　　周衰麒麟出汉末黄河淸见之非其时徒有嘉瑞名古道既缅邈企慕惟空情茫茫千祀上此义圣所明
　　
　　其二
　　
　　堂坳不容杯渤澥纳百川大小何乃殊其量使之然鄙人器易盈徳士心广渊美哉黄叔度千古称其贤
　　
　　其三
　　
　　鲁连天下士气凌七国雄能令一箭书坐收聊城功秦军茍不却高名亦成空当时受黄金遂与常人同所以有志士千古钦遗风
　　
　　芟草
　　
　　草生何离离没我园中路每行又复止念我荷锄去对此空叹息无由展幽歩芟夷匪力殚沾裳畏晨露沾裳既不可此意向谁语弃置独归来且当息吾虑
　　
　　次韵高士敏
　　
　　鲁连天下士倜傥好壮游价直千里驹自非驽骀俦豫让称国士杀身本无求人生岂不惜义在恩与雠吾也慕前贤所愧失进修黄金散还至白日去莫留持心谅难许知已不易投讵无三寸舌空有一弊裘耻随乡里儿纷纷兢伊优去从李轻车托身欲终谋高名动羣雄壮气横九秋寳刀昼夜鸣逢人敢轻抽日高出蒲垒日入还莎丘边风万里来霜寒草飕飕归悬白鹊旗斩得名王头洗兵崤闗雪饮马黄河流天子不得见蹉跎反成忧日同博徒醉聊解平生愁一掷百万钱一饮连千筹丈夫志不遂有若疾未瘳时往如覆水在地谁能收何当谢尘鞅终焉事巢由
　　
　　妙莲禅院与王守敬燕
　　
　　适从郡斋暇遂就中林约闲房夏景淸冲怀付琴酌众树緑已稠时见余花落池容泛斜影禽响喧幽薄佳朋自难并况值良辰乐
　　
　　题两伍张氏墓表后
　　
　　古道逺难复浇风俗易便庸人但碌碌志士独不然荆楚尚事武宁论儒为妍企彼良伯仲委心惟简编行义弗少亏埙箎日相宣仕途并荣践艺圃从周旋光华灼邦■〈樊，心代大〉裔嗣承家贤斯人竟缅邈仪容隔重泉芳兰閟永夜宰木俱遗阡孰云天无知福善兹可镌
　　
　　舟行昆山怀陈惟寅山人
　　
　　粼粼渡斜渚宛宛漾晴川日入风逾驶举棹屡洄沿荇花拆还敛漪文断更聨畔人归负耒渔郎行扣舷烟峦各閟态霞嶂独逞妍睇近固流迅瞩逺乃迟延覊怀欣暂息离思怆仍縁安得偕吟侣覩尔瑶华篇
　　
　　卧佛宣讲师经院赠李道人得处字
　　
　　来寻讲院僧遂到看经处踈云翳凉霄竹色映逾暮入深鸟惊喧廽飙落高树喜逢方外友遂适林中趣瞻咏更徘徊偶然忘去住
　　
　　题虞山人家南轩
　　
　　荣名众所慕隐趣良寡知君子茍明此意美神自怡伊人习嘉■〈辶肥〉远与尘世离崇轩结新构深静抱林池高荷既丰缛密竹更逶迤灵禽夕下渚凉飙晨泛漪肴觞置前席谈燕无休时祛喧信成美为乐讵非宜来惟动情欵寄爽恒在斯
　　
　　陪潘右丞燕集
　　
　　轻飔变新燠踈云酿微晴幸接芳时燕欢承嘉会情筵花始开杏谷鸟未闻莺不尽杯中意更复驻前楹
　　
　　八月十五夜饮王扩相川别业得动字
　　
　　风高海云收月出天字空今夕寒暑均适与诸君共欢胜伯深坐忘永契合饮易痛露萤寒不飞水鸟夜停咔山精各濳匿银蟾忽飞动亭亭广寒桂不知何年种我欲问嫦娥素鸾无由控佳节屡变更壮心久悾恫人生非仙骨有乐当自纵惜无桓伊笛为尔作三弄
　　
　　喜方张二山人见过
　　
　　伊余积渊抱鬰鬰寡欢心披巻即追故抚景又悲今頼兹二三友携挈遥相寻阅畊渉南亩属望踰前林草木发佳色禽鸟相和音虽乏珍肴具淸酤聊可斟岂惟事言笑亦得弄书琴冷然郢中曲婉乎洛下吟微此良宴会离索信难任
　　
　　怀阳山射渎徐隐君行正
　　
　　繁星丽遥汉薄露下秋旻仰瞻南飞鸟局束叹此身鬰鬰耿中情恻恻抱长贫流念故旧间矧是同宗亲理欢竟无繇恨离还有因托栖北山表絶迹东江津靑琴徒屡奏白雪亦寡闻空持兰与贝谁为致殷勤
　　
　　哀故枢宻西夏迈公
　　
　　迈公西夏英价重双白珙早年气骨爽已覩毛髪耸读书敏前哲下笔脱荒茸鳌头报奇捷书上天赐宠初为録事长政治不惮冗德孚岛民服势屈苖獠恐奸邪循轨辙肯使驾马覂粤洞蛮失调盗起猬毛氄时公守团练士来若泉涌储材无大小寜论梁与栱馈饷籍民给车辆再三軵非闗威力加雅望素承奉大旗建高义所指无不竦行安牧溪变坐息暨阳讻余民地旋复降敌道争拥东州冠百越倚公丘山重世乏大将才今见儒者勇两府鹗交飞升转檄屡捧孰知孽臣谋阴党三从臾仓皇朱亥椎祸及不旋种天将昌羣丑坏此长城巩一军失光彩众庶尽躃踊独幸子获存拭目茂先种姓名空竹帛勲业付丘陇嵯峨会稽山碑石立孤塜英风朝夕兴落落松栢拱我来吊遗烈涙下不可壅
　　
　　喜潘牧胡布见过
　　
　　麦候野气和莺时緑阴静余红坠仍罥飞翠鸣还并欢承竹林贤情畅兰亭咏湘云帘上看郢雪琴中听逺地偶来居尘事因兹屏
　　
　　过荷叶浦
　　
　　粼粼水溶春淡淡烟销午不见唱歌人空来荷叶浦无处寄相思停舟采芳杜
　　
　　题铜坞后山石
　　
　　山行兴未穷复登白云峤石上识曾游墨花破孤峭邻僧尚未见知有幽人到
　　
　　燕余左司宅
　　
　　初晴丽前楹轻寒冱幽院酒气菊边闻炉霏竹间见礼秩俱澹忘情交自深眷嘉会在永期闲欢足淸宴
　　
　　题陈允中山居图
　　
　　昔年为客处看图怀故山今日还山住俨然图畵间泉来绕兰径月出对花闗应知农事毕高坐有余闲
　　
　　池上晚立
　　
　　芳草湛微涟高栁驻余景喧喧林鸟繁蔼蔼虚烟逈幽情卒难惬因兹立俄顷
　　
　　衍上人萧然斋
　　
　　高林洒繁露闲斋自翛然俄闻一叶坠应我琴中弦野水寒欲浅遥岑秋更妍淸晨理棾罢窻扉霭余烟
　　
　　七夕有雨
　　
　　锦机织初罢鹊桥驾始成每是经年别寜辞冒雨行云帔从教湿月殿不须明但尽相逢意无语别来情
　　
　　松路山岩图
　　
　　淸溪入花源流水春溶溶趣深屡回转溪上森羣峰参差楼观间缥缈神仙踪门陪羽客行时与樵人逢
　　
　　踈萝映崖瀑薄云荫岩松孤鹤偶徘徊众树恒芳浓践兹非徒游要当尽从容固乏丹泉术终期此相从
　　
　　狮子林竹下偶咏
　　
　　客来竹林下时闻涧中琴经房在幽竹庭户皆春阴孤吟遂忘返烟景生愈深
　　
　　巨峯林馆图
　　
　　林峯散芳气泉木揺空蒙云房三十六窈渺烟霞中羽人晞髪罢日出千花红长吟招碧鳯小舞令靑童融心醉玄液逍遥凌八风
　　
　　题斋前蕉石吕志学尝题此故落句及之
　　
　　芭蕉倚孤石粲然共幽姿南风一披拂緑叶相参差新苞晓初解凉阴午正宜无由写闲思对此咏君诗
　　
　　惜婴图
　　
　　佳儿逢吉日内人开庆筵兰献庭前瑞桂降月中仙长眉春与秀重瞳秋向妍客闻啼亦喜每看浴更怜掷玉礲为果贻金铸作钱武揽华弓小文持湘管圆旧知熊入梦还征鳯集肩积世宁无德传家今有贤
　　
　　何较理阁上观梅
　　
　　新构奂崇阁宿值发高梅的的循阑起矫矫逐檐来孤枝偶斜转繁花俄骤开向日光浮袂凌风香绕杯平看信璚圃俯玩讶瑶台法曹自能咏留题愧菲才
　　
　　钱彦周轩前梧竹
　　
　　种分峄山表本移沅水阴风枝和奏钥霜叶应鸣琴池承色愈净窻当荫更深缃花委夏井文实助春林何曾务直干秪欲抱虚心君念记淸隐余将期逺寻
　　
　　悼胡氏妹
　　
　　丝萝既难附蕙兰宁易亲每稽通淑问那忘结素姻泪余巾上粉魂栖帐底尘窻花始愁旦墓鸟亦悲春欲邀千古月照此九原人
　　
　　题竹亭
　　
　　斩伐来渭水结构比黄冈雨气森遥席藓色翳空梁焚香碧云合扫尘苍雪香虚心絶外有抱节此中藏
　　
　　剑池（在虎丘）
　　
　　阖闾试剑处灵泉湛澄静苔花渍余血石色带古矿空山秋气寒幽林夜光冷月明树交壁人静霜折绠古怀且当置淸景庶足领
　　
　　箭泾（灵岩山前）
　　
　　清溪无萦回西望渺何极岸直形如剡波迅势如射飞鸥讶流羽乱雨疑鸣镝天狼不敢渡泽兕应当匿我志弧矢间一览如中的
　　
　　题南窻
　　
　　南窻对高树中夏緑以枝偶然倚窻坐值此凉风时我非傲世者寄身聊在兹有酒但尽醉余事非所知
　　
　　中秋广福院对月贻戴尚文主簿
　　
　　秋色静香台氷轮云汉开粲粲瑶华堕皎皎夜光来桂露浓栖席莲香满灔杯自欣陪笑咏更与驻徘徊
　　
　　月潭泉上偶咏
　　
　　长林行未竟羣峰俄耸靑高石栖霞气圆影抱月形莺声当听转萝花逐援零更欲采灵藴终将测窈冥
　　
　　寄方山人借道书
　　
　　神文越幽爽夙心允见傅未沐启玄秘至使昧瑶编微痾固期愈颓龄或可延妙理脱深悟灵渊曵五烟
　　
　　沈校书宅燕集
　　
　　初夏未知暑凉风觉微淸殒池俄骇箨啭枝屡闻莺新蒲緑渐匝余花韵犹呈有此玉樽酒可使景伤情
　　
　　张文学席上咏灯镜尘尾（各一首）
　　
　　曲屏启云母华灯绘洛神带新看剪绮花明识镂银光淡楹间月烟融阁里春红荧照多处怜有按歌人
　　
　　其二
　　
　　质镕藉金冶托影待珠铅藏将绣囊护临向玉台悬全明物自照半掩体仍圆应当频摩拂谁得避媸妍
　　
　　其三
　　
　　山■〈鹿外加内〉谁■〈广刂〉尾缤纷缦长缨微拂尘应却频挥风屡生野性知慕洁素手喜便轻相将恒在握逢人幸资评
　　
　　咏屏送周伯阳
　　
　　巧饰辞云母图畵此晴天宻防宜便坐连张须广筵月临皎乃隐风当驶亦旋望处频移障只恐见离船
　　
　　题桂烛芳上人古香台
　　
　　花擅秋时盛根自月中分浥露何须折因风不待闻茗瀹承芳气兰爇让幽芬心淸归妙悟今古奚足云
　　
　　狮子林池上观鱼
　　
　　微微林景凉悄悄池鱼出欲去戏仍恋乍深惊遂逸行寻曲岛幽聚傍新荷密不有濠梁兴谁能坐终日
　　
　　松江道中
　　
　　计程行苦迟望堠到知渐桃寒红待拆■〈艹縻〉暖緑成染潮中蟹栅鸣烟际渔扉掩在路即多愁毋劳问夷险
　　
　　尉杜二寅
　　
　　天地一大环日月行其间人生禀造化在世间得闲走者无鳍鬛泳者无羽翰万物各任性运动合自然君子贵闻道何必多苦颜蜀道虽峥嵘不度何险艰世事虽欹倾处顺何忧患请君听我言君且收潺湲
　　
　　眠云轩
　　
　　飘飘度丹槛冉冉栖瑶席拂衣迭轻素映帷变微碧氤氲昼多阴浩荡春无迹偃体恒自便寓情谅还适
　　
　　晚歩
　　
　　雨余夏气淸烟聚园斋暮红萱宿困蝶緑橘埀新螙艳情杯里融幽意琴中度萧散且未寝遂适前度趣
　　
　　宁眞道馆
　　
　　林馆高极爽微风送夏凉长席敷花艶空坛飘蕙香檐蛛忽坠网园蜂尚栖房临尊复延咏因兹消日长
　　
　　咏窻前梅
　　
　　名园无杂卉幽窻对高梅晴艶微流席寒香暗绕杯的皪花间雪参差枝上苔歳歳春风首瞻咏此徘徊
　　
　　尹明府呉越两山亭
　　
　　长江接海门一水限呉越両山鬰相对峯峦各罗列劲势争吐吞蒸岚互出没尹君好游观结亭山水窟阑干出层巓细路萦百折崩石络埀萝老树着栖鹘平生登临兴尽为山水发不知尝瞻人此地几征伐至今両山云来往似奔突嗟余客江海所歴多奇絶何当上斯亭长歌吊遗烈
　　
　　寄高士敏
　　
　　霜杨渐摧緑汀霞犹驻红寒节鬰易感惆怅此时中团沙止栖鹄惊飙迅冥鸿启扉见殒叶循涧惜幽丛怀人积瞻思咫尺何由同宁知登覧处结盟愈无穷
　　
　　北郭集巻一
　　
　　●钦定四库全书
　　
　　北郭集巻二
　　
　　（明）徐贲 撰
　　
　　○五言古体
　　
　　晓过震泽
　　
　　遥天散晓华踈星敛微采鸟声出林繁木叶过霜改荒村几家成平湖众星汇鸱夷邈无踪空烦舣舟待
　　
　　赠毛炼师环隠
　　
　　造化固无尽周流行不息无端亦无倪万古一太极道在隐见间动静各有适人心秉至灵神用妙无测不知毛有道环中竟何得
　　
　　西园看花燕集
　　
　　暂辍南斋倦因就西园酌日临花气暄桞绊晴丝弱芳樽浥桂芬华筵蔼兰焯烦襟鬰易舒秩礼欢仍畧以兹恊素怀庶可践嘉约
　　
　　篬筤轩
　　
　　小轩閟幽寂回阑碧筠护寒色晴袅池埀稍晓萦露阴凝讶烟积籁起知飙度瑟瑟含夕清萧萧淡秋素不有虗心人何由同歳暮
　　
　　怀李三庄
　　
　　篱寒菊未折墙阴草易衰栖禽深避雨游鱼暗分漪幽居自多感况此阻良期虽非间川岳同晨怅离思
　　
　　咏风
　　
　　微微来绮陌悄悄通靑琐泛池蹴鳞文翻露陨珠颗游丝飘宛转舞神吹婀娜拂弦淸响流度林残蕚堕闻铃屡不眠候旌因久座
　　
　　悼亡
　　
　　月亏还再盈花残有时芳之人逝不返胡宁不悲伤音容去未逺惚恍如在傍居外意在室还家始惊亡儿生纔乃月抚字凭谁将夜寒饥欲啼起坐但彷徨服御存旧制箧笥栖余香欲览复弃置涕下沾衣裳
　　
　　菜薖为永嘉余唐卿右司赋
　　
　　逺辞华盖居来卜山阴宅乍到俗未谙久住地旋辟屋庐尚朴纯楹桷谢雕饰高营踞山跗深甃逗泉脉檐将狼尾苫门用鼠筦织缺垣唯补萝圮砌总蒙虉编篱限迩邻树枿表殊埸本来是野性岂是耽地僻学圃欲拟樊为功敢侔稷宁惜劳外形自甘食余力耕锄限儿课灌漑当仆役破块何畇畇陈器亦畟畟驾许俗士回屐向邻翁借筐筥织湘材锹锸铸棠液卓镢鹰觜利负蓑猬毛磔俯仰疲桔槔沾洒渍袯襫循畦行策镵偃林卧欹石■〈釒亷〉披欲芟丘刈削竟驱砾值埠即为坡遇凹就成洫堤崩防密葭窦隙拒乱棘地同农畒计区学井田画长畛纵复横曲渠广还窄接流引余淸踈沼汇深碧架桁秋实埀篱落夏蔓幕雨露加膏腴粪土发硗瘠识种题裹藏辨类分行植莳法常按谱候时即看歴蕨芽拳握紫姜■〈艹挚〉拇骈赤两合怜蘮蒘丛生爱铫芅初■〈艹矜〉迸蛰雷新薹长春■〈艹〈氵束〉〉雀弁萒叶峩马帚荓茎直蔩繁微瓞绵瓠老枯瓣拆芍苖巻龙须药干拥牛膝黄独雪晴收紫藄露晞摘阴阶茂菧苨下田丰菲蒠卷轮木耳埀攅刺菱角射秋茄采更稀夜韭剪仍殖芝芳凝海琼茭鬰点池墨枸杞香可醪竹■〈姑〉熟堪腊石皮被柔藫土酥脍肥菂细莼入馔鲈鲜蒌杂羹鲫荼苦蘖与俦薄脆氷为敌菌栌西蜀致苜蓿大宛得长萦荇带流乱簇蔯丝绎芹效野人献瓜为天子副（音偪判也）决明纔一方莴苣连数席璚縻慰渇心玉延起羸疾蕈毒笑非喜芥心泣讵戚盘根芽埋壤脱颖笋穿壁撷香怜鸡蘓折甘嗜燕麦粟腐切方圭乳饼斵圆璧孕子椶受刳赘聃石被馘兎目淘夏槐鹿角芼腊炙菁托诸葛呼巢以元修斥（诸葛元修二菜名）苋褒蔡守淸薇怨周节逆邪蒿义所攘秽荽理堪哑薄利嘉拔葵省谤恶遗薏穷餐虀酸黄俭啖薤留白闲情付田园生意仰膏泽荚齐翠疑剪甲拆緑讶擘掩冉烟际姿葱蒨雨余色始掇惜滓染载涤畏虫螫新荐或在笾薄湘亦须鬲求久渐投醝致爽遽沃醷不烦僚友送敬向先圣释对屠夸大嚼燕客忻小摘柈羞不过三瓮菹当饫百未能着蔬经安敢踰食籍旨蓄足山厨素供过香积用兹卒歳年庶得勤朝夕宾魏徐见厌厄陈颜自怿洁畚士耻污造桥盗怀恤抱瓮忿设机授书诮求益（用侯君房征严光事）纵马因致忧合蛭遂亡谪万钱柳复乞片金华还掷仕知吕侄妄居味郑人识枕肱仲尼乐伤指范宣阨鼎臑固云嘉食箪亦足适敷淡分所安堪味欲易极毋因口体累遂使愆民德
　　
　　蜀山（在呉兴弁山南十里）
　　
　　喧嚣厌已久闲居喜兹遂茆茨起高明涧道入深邃凿牖通震方开扉面离位藩编槿杂篁壁补萝牵荔井榈旋觧苞田植齐吐穂溪山固可娯风雨亦足庇到日始八九良友得三二客情卒难惬人性颇烦记时具茶果招或携酒肴馈感激壮歳心慰籍平生意兹欲寻幽期弗暇理尘事诸方未遍游近处聊一至指引頼苾刍随行有童稚陟怯危磴欹瞰讶頺冈陂褰蔓悟险途披丛见倾隧缓流似矜情旧藏欲呈瑞变緑乱蓛蔫发頳老叶醉深村羁旅絶荒山古祠閟厓攅紫阁阴松映绮疏致圣像委蒙尘灵幡飒惊吹靑史失记名朱榜但题谥庭空众草罗地僻百虫蚑鸣禽语供弦飘云影翻帜萤停暗帷灯蜗篆仆碑字栢廮蟠轮囷瓠子悬重膇乔林神鸦号卑薄鬼蝶戏甃虗泉脉通级夷石发被怒蛙恒瞋睛痴螳忽掉臂鼠行黠无声蚁旋驯有次坏柱腐耳埀败几蒸眼渍丝扬罥蟏蛸磷飞见魑魅螟蚀供后花猿窥祭余器浮烟不熏炉溜雨常停觯崩垣窜惊麕崇檐巢恶鵋野蒿食复生园枣啄将坠牧笛秋霜淸樵歌晚风迟岚光疑积愁谷气如发喟对景独感怀览物各求类癯祝劳逺陪慵仆倦久侍归时羣动息日脚在平地
　　
　　歩至西余山有咏
　　
　　翫游寡闲侣独歩思弥淸迤■〈辶里〉适兹山于时莅新晴云容启朝丽林采焕春荣暖崖芳卉集阳坂纎芽萌鸟逝何杳眇泉注每纵横意会乃成坐兴尽还复行此身在贫贱庶少俗务萦缅怀嬴台子仰羡安期生非徒遯猥迹永缔烟霞盟
　　
　　张静居寓菁山以淸宴名堂要余题先以诗见美因赋此酬之并似周伯阳
　　
　　山阿久寂寞堂虗歳亦陈自君此安处焕焉复崇新令德贲泉石流风播松筠列岩易常态诸涧澣来尘猿鸟若释愧云霞如返淳乃知景与物所据实在人栖隐雅足称况彼有良邻念余本同趣琴酌恒许亲盻兹信淸晏题名谅为眞谬书忽见取来章诚可珍何以报淑贶笃好行载申
　　
　　山居答北郭诸公见寄
　　
　　葺茅古林隩辟蹊崇石根筱间伏惊犬桂里过鸣猿秾春花荫席凉秋月灔尊多君同逺好华札枉丘园
　　
　　乌程危明府挽词
　　
　　制锦才堪仰埋玉恨难任银章存宠泽朱琴失惠音贤知交士重爱说治民深未申为子飬终辜迎母心
　　
　　次韵答呉宗禹
　　
　　佳景属朱明凉阴被池园坐看寸晷侧归禽清响繁饮兹樽中酒无烦问柈餐辱君枉华翰展觌散纡烦所欣洽朋旧徜徉自晨昏形闲久息役心澄始宁魂微飙轩中来悠然对琴言
　　
　　别吕山人独还山中有怀
　　
　　晨舻既同载夕馆今独归林飙敞萝幔池月净苔衣幽痾伤久抱良娱怅重违欲弭兹宵恨惟赖此音徽
　　
　　已酉歳冬苦寒
　　
　　仲冬朔吹严雪零应寒候枯条竞鸣宵顽阴互昏昼淤深途絶车氷闭城失漏穷谷噤孤■〈犭员〉丛泽匿羣兽梁园秪自夸袁门有谁扣宁忘啮毡塞每思射鸿囿鹤语固可征鸥盟岂宜复更须挟重裘且当饮温酎
　　
　　游西余山寺分韵得緑字
　　
　　寳林被溪阴眞境开山曲僧居慧日深佛处慈云馥座莲呈古靑阑桂敷新緑水定育灵鱼花奇致驯鹿胜因托同游淸景行相续一从离喧嚣终怀老岩谷
　　
　　春日游净慈寺
　　
　　看山候初晴连骑西湖道遥遥烟际墟冉冉风中筱谷寒听莺迟路逺逢花少林蹊几登顿僧房更窅窈重来感昔时翻令失幽抱
　　
　　游南山燕集（俱在西湖）
　　
　　居隘局遐心骋望得崇险岩峦丽参差烟云纷掩冉薫林识兰气缛岸炫桃焰鸟歌欲求和春波不加染延赏合良俦摛辞愧余黍
　　
　　和张文学怀呉兴旧游
　　
　　双溪汇中郭羣山帯高闉洲芳白苹晓堂净碧澜春王孙各建第贵族自为怜醉邀射鸭尉门访换鹅人回头眷游女连手狎嘉宾畵舫埀杨雨组骑落花尘乐境倐以变赏事竟难循君怀兹念昔予愁方感新
　　
　　蜀山馆中
　　
　　秋风吹练衣独惊游子心空山应金气十日五日阴始欣草木蕃复见霜露侵客馆固萧条岂无酒可斟临觞反不乐所感亲故深飞云引长望鸣螀续孤吟家乡远莫见斜阳罢登临
　　
　　入谷不闻莺
　　
　　幽谷物候迟黄鸟未弄音坐久听逾寂众木澄淸阴辜此芳菲日何能慰吾心
　　
　　夏至日北涧自留坐怀一二知已
　　
　　日午歩屧去行循北涧浔觧衣因坐久对此嘉树林虽无熏风至微凉满芳阴况兹涧中水汪然澄我心白鸥自荡漾黄鸟有好音我有一樽酒欲酌还停斟安得携朋俦于焉共清吟
　　
　　张山人别后怀
　　
　　碧山既偕赏靑溪倐伤别游丝行处坠云光望中灭流思记幽踪轸情眷芳莭无由展良觌从兹委娯恱
　　
　　登戴山（在湖州临湖门外二十里）
　　
　　平田渺空旷孤岗忽高峙新松荫其巓白石缭其趾初登若崭絶稍上乃如砥严风荡高寒微月中霄起亭亭日晷侧肃肃征鸿驶南招天目云北览具区水比来局覊绊游遨喜兹始同心良可重欢言得佳士非惟外累遗沉忧亦成委薄暮聊旋归余兴会留此
　　
　　题崔生南轩
　　
　　轩居旷宜夏嘉树覆前荣南风蔼繁緑幽禽时一鸣理栉阳光启奏琴凉月生逍遥自旦暮于以畅闲情
　　
　　石帆山图
　　
　　石壁如飞帆天风吹不去千古障层空隐隐拂天柱远映江上舟高出林中树相望値春暮怀归谩延伫
　　
　　种菊
　　
　　萧条斋舍前隙地颇高爽兹焉倦耘锄而乃成废壤迩来学种菊始为驱草莽掩冉篱落间枝叶纷以长虽烦灌漑勤亦藉雨露飬秋香固所说晚节亦可仰匪曰表隐名聊以备幽赏
　　
　　采兰
　　
　　采兰江之濆兰叶何靡靡采之欲遗谁将以赠君子幽兰气惟馨君子德惟美愿言结同心终古咏无已
　　
　　答张来仪嘉予见过之作
　　
　　会合自昔有兹遇谅非常孰知谪余者而复登君堂承颜惬素仰聆论慰离伤矧乃二月中物景届春阳歴歴嘉禽咔靡靡众树芳淸芬已云好重有酒盈觞询候举旧札摅情藉新章荣贵岂衷慕所蕲乐时康
　　
　　复寓蜀山
　　
　　肃舲自东来兹复寓衡宇虽非吾所居暂寓亦云主丰麰覆前田嘉蔬盈后圃力勤不自出食焉愧无补幸免异患干讵敢谢贫窭俛仰穹壤间微躬获多祜
　　
　　闲居
　　
　　谢事返丘壑退耕理田园兹心获遂初稍得洒中悁振策升崇巘扬舲遡长川惊湍信汨汨淸溜自涓涓新兰艶迟日宻竹曵丛烟东馆朝燕坐西林暮独还朋旧固云旷山水聊夤縁居諠暂云遣习静久乃便已幸驻灵药复能讽瑶编旣无羡鱼志外物非所迁
　　
　　病中示游生兄弟
　　
　　炎暑负微恙开轩来远风空山何所有草木菀以丰终朝起复卧俯仰将焉从固乏宾友集诸生赖相同时令诵古诗听之意无穷纵无饭疏食乐亦在其中
　　
　　赠陆七处士
　　
　　花源入逶迤萝房隐蒙羃鸣禽护药阑流云拂琴席扣门僧共访赌墅客同奕欲作山中期从君借游屐
　　
　　望云
　　
　　浮云无定踪游子有所思所思在何方迢迢东海涯云来倐浩渺云去还逶迤道路固云阻可望不可之托云以思亲朝夕如有依安得附冥鸿东归奉庭闱孝感终当至彼苍谅无违
　　
　　伤往
　　
　　忆昔始结发相期终暮年寜知当壮时中路忽弃捐春芳每増恨秋月复姢姢嗟我客异乡尔魂落夜泉儿生缺抚育赖有兄嫂怜今夕已及期一念一涕涟展转不能寐起坐余灯前
　　
　　残灯
　　
　　闲房澹余秋低灯耿寒夕孤明惨渐微斜照愁俞寂谁念残光里相看有覊客
　　
　　赋得雪山送陈庭学
　　
　　蜀岭镇金位岩壑皆古雪春风吹不消积厚冻愈结寒色照锦城皎若冰壶彻势与太白抗崇险自天设君今此宦游一览尽奇絶人系山重轻相望并高洁
　　
　　赋得狮子山送何本道
　　
　　众山何蔚盘到海势愈壮一峯独昻然踞若狻猊状亷石骇凿齿参差列其上乃知天设险气欲压羣嶂百兽遁邻薮畏慑不敢向我皇发奇观层楼此将剏淮海逈相属览尽心目旷子今告我还于马骋长望别离固足惜藉兹释惆怅
　　
　　赋得桃叶渡送宋仲珩在南京
　　
　　单舻饯行客晓济桃叶渡粼粼起横波苒苒明芳树汀霞待日散风鸳向沙聚艶质悲已往秾景空延伫昔人既怆情兹离愈伤绪兰觞饮为停桂檝理还住临流怅莫追清歌眇何处
　　
　　题王彦举听雨轩
　　
　　高竹覆南荣寒蕉满前渚萧闲此中意适对清秋雨踈当帘外飘密向窓前聚声闻俱両忘悠然坐无语
　　
　　赠朱道士黙斋
　　
　　遥遥紫霞境皓皓白玉京仰瞻上帝居飞观森太清鳯采焕丹扆豹尾罗霓旌琅珰风中璈要眇云间笙缤纷寳花堕窈窕仙姝迎璚函降金箓宿契符端诚眞人跽已受一悟超长生黙然守元静贞如保黄宁元气融太和神光蔼阳精九灵体至妙八景澄虗明以兹性命理遂藉丹台名回念属下土埀悯诸苦情能以刀圭药济度埃下氓稽首大道尊永践昆仑庭
　　
　　宿济渎斋房
　　
　　暂息郡中事因就斋房宿灵风池上来花露洒余馥遥峯对闲坐微凉惬新沭邻有道言人往来践幽躅
　　
　　龙河寺夜听份上人诵经
　　
　　禅帷偶暂辍经筵时复登香风韵幽磬寳幢绚华灯音宣心所契闻洽虑俱澄愧余沦中品知师超上乘
　　
　　赋得刘伶台送丁掾之淮安
　　
　　刘伶沛国人独以好饮名每乘苍鹿车出入携瓶罂结交嵇阮徒陶然过平生妻言不足听自谓能忘情常使荷锸随已觉累尔形如何饮酒台却在淮阴城千年土花白尚疑垒曲成至今台下草春风吹不醒君行戒晨装淮泗千里程登台勿酹酒当诵周觞铭
　　
　　送程校书昱分得栁字
　　
　　离愁乱春鸿客心醉江桞送君官亭路忍把官亭酒逺别自足悲况是平生友行期似可缓何即遽分手鸥鹭鸣上下云帆逓先后望望不尽头落日三江口
　　
　　赋得释迦钵赠慧古明上人
　　
　　圣凢同有身饮食必藉器如来制石钵匪特传法嗣偶因受余光相承成旧事遂令后代争纷纷起嗔戾我愿过量人要识拈花意
　　
　　赋得露湿寒塘草送张来仪文学
　　
　　寒■〈艹縻〉泫幽露清漪湛虚塘月时润芳气风处偃微光初溥丛缀白将晞叶翻黄欲采赠逺别沾衣徒感伤
　　
　　晋冀纪行十四首
　　
　　荆山掲高厓涂山耸横崿长淮出两间中断见斧凿洪流受束缚浪起石鬬角谁能为此功在昔大禹作至今遗庙存香火乃寂寞我来问邑人往事竟缅邈于时春正深草木尚荒落登临欲开豁覩兹反不乐更伤卞和泣三献空抱璞
　　
　　右荆山
　　
　　舟行夜达曙路入硖石口平山带孤城一塔起高阜问知古寿春地经百战后羣孽当倡乱受祸此为首彼时土产民十无一二有田野满蒿莱无复识畎畆去程不可稽欲望敢迟久
　　
　　右寿州
　　
　　秋日何凄其严风变阳卉嘉节叶重干时菊芬且蘼临高一眺望俯见城郭里三闗为襟带双溪流弥弥浮云起天末鸣鸿在中沚虽非吾故土但悦山川美独游意尚适况兹値多士珍殽出丰厨呉茰泛芳醴人生虽长寿良时亦有几对此不为欢忧思何由弭鉴此登山悲飘飖然已矣
　　
　　右河口
　　
　　山登高昔闻阳台名今上阳台路我因兴古怀驱车暂停驻余基尚突兀云雨自朝暮哀猿失故声野色剩孤树当时襄王梦曾与神女遇幽冥事莫测万载谁能悟平原亘千里巫山渺何处凄凉宋公子深情见遗赋
　　
　　右阳台
　　
　　客程不论逺所愁在阴晦恶风满川来雨势晚逾倍船争急流上寸进还尺退枯葭夹崩沙路转百数汇飒飒孤篷外琅琅万珠碎篙师左右呼坐客黙与对去心虽云廹前途苦茫昧德星无复覩洗耳亦何在有怀仰高风令人发深慨
　　
　　右颕川
　　
　　前登盌子城山隘势欲逼路回土峭絶傍夹千仭壁石状如矩斵巨细总方直无泉土脉死草木尽改色高巓有保障重门闭重棘阴惨行人险恶意叵易测信知狐鼠辈得在此中匿我生好壮观努力更攀陟立久日将晡浮云渺乡国
　　
　　右盌子
　　
　　城峯回抱深壑下视天凿井昔人建重闗扼险备边警键钥久已絶垣石尚森整峩峩尼父祠门掩众山静曾闻此回辙无复过斯境询知乡老言此事古未省余氓数家在破屋暮烟冷我行力稍疲景物不暇领且为投宿来惊风夜愁永
　　
　　右天井闗
　　
　　盘盘羊肠坂路如羊肠曲盘曲不足论峻陡苦踯躅上无树可援下有石乱蹙一歩一嗟吁何以措手足途人互相顾屡见车折轴少时徒耳闻今日亲在目不经太行险那识安居福
　　
　　右羊肠
　　
　　坂陆行渇怀抱今渡沁河水奔腾走百滩声逺闻数里我来坐其涯肩担欣蹔弛不意山坞间偶得见清泚连朝尘沙目豁尔净如洗虽云倦行力对此亦足喜南风吹青蒲白鸥忽飞起
　　
　　右沁渡
　　
　　一水随山根宛转流出逈滩声绕县门孤城数家静风土殊可怪十人五生瘿土屋响牛铎壁满残日影行迟欲问宿连户皆莫肯亭长独见留半榻亦多幸呼童此晚炊粝饭榖带颖野蓛不可得敢望肉与饼途行乃至此俭素当自省
　　
　　右沁水县
　　
　　巍巍太阴山厓壁拔崭峭积水嵌层墟凛若太古造冻深草木坚僵立势难挠髙寒横障空阳景未尝到邻有羲和墓欲问莫可吊如何于此地独不被临照至今山中乌无性识晴昊聊为志其事因之发长啸
　　
　　右太阴山
　　
　　土谷既深入髙山复■〈山赞〉岏微径纔百尺下转十八盘俯临涧壑险势陡不可看乱石鬬磊砢置足恐不安长镵那可托藤蔓无由攀寸歩每千虑举动如蹒跚心胆掉欲碎毛发亦为寒战兢尚未足何暇发慨叹平生行路心此日方知难
　　
　　右十八盘
　　
　　空山两髙冢娲皇此中塟焦土积层巘势助殿阁壮大哉补天手功出千古上至今炼余石火气夜犹放轰雷常祓护烈风日掀荡阴林惨可畏怪木髙数丈百鸟飞绕枝欲止不敢向地灵气所锺祭祷土人仰经过谒祠下幸获拜神像
　　
　　右女娲墓
　　
　　霍山古北镇势尊出羣麓山深异风景春尽树未緑居人苦多寒凿土为住屋屋顶土元厚亦种麻与菽乃知此方民犹有上古俗我欲拜其庙日斜去程促窑烟敛暝色牛羊半归牧征途多崄巇村馆早寻宿
　　
　　右霍山
　　
　　右纪行十四首贲于洪武九年往山西与顾厪同受上命问俗于晋民自京师下长江歴淮蔡入大梁渡黄河登太行览唐虞故都周旋于吉绛汾沁间过鴈门代郡回观上党长平之旧迹跋陟五千余里其间山河形势佳景殊俗未暇尽述姑赋其万一聊以扩吾之见闻云尔二月廿三日识
　　
　　北郭集巻二
　　
　　●钦定四库全书
　　
　　北郭集巻三
　　
　　（明）徐贲 撰
　　
　　○七言古体
　　
　　丙午中秋与余左司王山人髙记室同过张文学宅看月
　　
　　商飙吹秋天如蓝出戸圆月生东南众星次第敛芒角独有桂影埀毵毵澄光无私照应徧不间污泽兼清潭冰轮轧轧上银汉玉龙左右驾两骖须臾当天蟾魄正八表洞视明相涵自怜下界苦廹塞未得变化同书蟫遥思海上看更好水气颢颢云无昙鲛人机室仰虗照绡丝薄袖抽冰蚕孕珠老蚌跃波出吸纳华采争谺谽山河大地影倒入嗟此尺壁何由含曾闻月乃七寳合坳处修补须斤錾又闻嫦娥窃灵药直欲不死眞贪婪如此怪事各有说理或有之幽莫探化桥掷杖夲幻戏兹事何故推难谙分明以术诳人主不即加罪诚痴憨今宵贵家盛开宴奔走席上罗女男清弦脆筦乐正作金尊玉斚情方酣羁愁谁复念居者家无隙地惟书龛南邻庭院未为广较之我处殊差堪便携浊酒扣门去肴核琐细无烦担移床露坐共邀月更呼故友来清谈诸君豪迈总名士长材落落皆楩柟词锋出硎赌快利钝斧寜敢膺长镡胸奇每能斡造化语峭似可欺岩嵌我今结托岂偶尔内切自喜忘其惭当歌且用脱边幅买酒奚问堕珥簮为君起舞明月下两袖拂鬂风■〈髟上监下〉鬖佳节于人旣不恶畅怀痛饮心所甘縁知乐景不易遇匪曰嗜好成滛耽此月一去又一载坐看直待鸡号三
　　
　　夜坐次髙季廸
　　
　　夜灯耿耿风帷低雨叶似秋寒更凄城逺击柝惨难齐抱中幼子悄悲啼不知情思向谁是独坐空房忆故妻
　　
　　连理木为何垧赋
　　
　　松阳之山如游龙粤罗浮原独巃嵸有坟峩峩树且封谁其塟者楚国公楚公系同正献宗煌煌炎宋祠业鸿若子洎孙俱登庸德泽绵衍何其隆至垌七世庆未穷垧也孝义被厥躬秪卒党序相睦雍上以承祀弗坠躬下以奉亲能婉容昊天不慭降鞠讻羣丑戏兵侪蚁蜂民居悉毁郊甸空母也奄忽时适逢塟地罔差吉与凶仓皇原傍凿幽宫礼弗克备诚怱怱明年又复殂乃翁五内摧裂号彼穹相原石塘气鬰葱佥曰合选母也从垧以体魄安其中而更发露寔所恫岁丙午春时雨丰连理木生元气锺巨干开合敷枝葼廿又四尺为其崇望如车葢俨童童山灵撝诃护芳秾祯竒孰云非化工于戏孝感天地通暴祥表瑞无以充乃于兹木照孝衷眉山记语具始终乡人颂奬万口同我闻其事愧愚蒙作诗聊以备采风
　　
　　题镏生柳庄
　　
　　碧山緑水转逶迤君家住处宛相宜春风绕屋杨栁树为君争发艶阳时艶阳时节风光早万叶千丝向人好何如遗恨武昌门难同送别长安道拂烟照水更多情枝间百啭有啼莺娇倾赵女筵前舞思入燕姬笛里声白花撩乱波揺荡密影芳阴自来往坐邀钓侣把长竿行倩菱童棹孤榜记取前时亲手栽丝丝叶叶费春裁愿得傍人莫轻折岁岁年年春自来
　　
　　赠巾工李澹斋
　　
　　十年奔走风尘里短发翛翛被双耳百回栉沐向朝阳千度爬搔照秋水岁华冉冉逼我来相对虽悲亦还喜翻思离乱眼中人如此头颅能有几乃知鬂丝増老丑逢人自觉吾形滓吾闻李翁觧作巾百钱买裹聊复尔旧藏白氎不易得古制平头差可拟临风见影颇自整只有覊人脱蓬累李翁李翁遗世者萧然一屋呉兴市全家但食卖巾钱能以此技代耘耔我因作诗贻李翁愿翁子孙守翁技我今亦是织屦人同与徜徉没余齿
　　
　　题葛仙翁移家图
　　
　　典午中衰乱人纪诸藩构隙兵戈里江左名贤各有图先生抱朴征不起先生好学得异书九丹妙得玄中理紫髯緑发丰姿秀萧然自是烟霞士当时入洛不论功荣利弃之如敝屣求丹愿作勾漏令便挈全家度交趾南行适逢邓广州一留罗浮遂终此坛上时看药灶光井中犹是丹砂水暂将劲翮戢鹪鷃蹑景追风岂能已先生丹成骨已仙独见文章在靑史龙眠居士眞好奇貌作新图宛相似先生自骑黄鹿行僮仆提携子侄倚药瓢茶磨家具足前驱牛骡后厖豕乃知粉墨幻人化干淡点缀无不美今日玉堂雪初霁展巻令我心神喜特为题诗继后尘再拜高风仰千祀
　　
　　赠崔孝子
　　
　　洪洞山前振鼙鼓东家被杀西家虏崔郎逃兵山更深手引诸儿背駄母须臾兵急行恐迟月昬霜滑山崄巇大儿牵衣小儿哭心在护母宁恋儿仓皇弃儿巓岩里永割慈情知必死明朝邻里忽抱还全家相看尽惊喜我知此事由衷情不有神护安能生儿今拜父孙拜母一家团栾居乐土
　　
　　晚归
　　
　　樵风渡溪波荡影水叶圆圆緑浮荇白沙路逺云花静小艇争先野鹤归竹外依微众山暝
　　
　　揺芳楼
　　
　　高楼春多风日妍琐窓璚阑萦素烟水晶帘卷香散席瑶芳吹入琴中弦美人手度阳春曲水意山情断还续三山鸾鹤夜飞来佩环揺曵玲珑玉琴声宛转响春空满楼白月梨花风
　　
　　次韵王止仲见寄并东郡诸友
　　
　　少年不用悲秋蓬致身岂但儒冠中壮心非干要夸世平生直欲图成功枉将空言恣幽讨徒采众说相芟砻全功独取辽城箭大言谁信扶桑弓亦当杀敌白登道宁复献赋甘泉宫英雄不作等闲事神仙自托浮游踪求名未解吐辨舌养寿莫必生方瞳微生自有造化系皇舆已喜车书通按图孰能索神骏抱璞未易逢良工散材遭焚固无用蟠根为器须先容以兹叹息委钝质匪云隐逸矜髙风安时从此甘苹藿傲世讵敢厌韭葱衰荣来往培草木得失互有怜鸡虫龎公到老终食力栾布贱时曾卖佣狂歌每増慷慨意浊酒一洗芥蔕胸学书未必醉乃圣赋诗何待工为穷屡当求益怀故友独恨作客来新丰明珠羞与鱼目混美玉亦藉山石攻仁山道学丽白日少陵文采明秋虹又知席师学淸净可贵衍衲修眞空药师老成饱兵学安石俊徤夸文雄王家笔法到幼子高君奇句欺三红相思宁问异逺近结交尚頼全始终将来大器君辈是嗟此乱世吾难逢明朝束书过湖去放船鼓舵松陵东
　　
　　次韵杨孟载观芍药作
　　
　　轻阴酿緑寒犹薄龟甲疏帘映朱阁美人偏有惜花心新水银瓶送红药当阶惟恐流尘污纎手笼春为花护一捻芳容饱弄娇胭脂细结玲珑露彩贴单屏衬碧绡微风纔动见花揺香凝腻粉肌全湿影艶方诸脸半潮高枝开满低枝卷翠槛移来随鳯辇浓染如分织女机巧裁佀出宫娥剪花情最重是何人应有鸳鸯帐里身不用传心题绮字踏歌当为唤眞眞
　　
　　题明皇夜游图
　　
　　花蕚楼前烟漠漠君王睡重无人觉别宫漏点恋寒宵闲却梨园太平乐云龙十二秋扶揺靑藜化作黄金桥翡翠门屏桂枝影素娥羽带香风飘优童共记霓裳舞归来换尽人间谱梧桐击碎教妖环蜀山梦战渔阳鼓
　　
　　月轩
　　
　　蟾蜍飞去老不死淸光夜涌沧波起桂花露湿泣古香广寒一色铺秋水洞房深开云母屏梦骑白鳯游靑冥冰轮碾碎山河影姮娥含羞舞不整窃得灵丹玉兎愁归卧芙蓉碧烟冷
　　
　　翠竹黄花二仕女图
　　
　　萝屋绵烟敛微夕锦瑟罢弹机罢织寒浓翠薄妬蝉衫竹色揺风竞疎碧鳯声天逺谁能闻緑蛾黛影愁不分楚山九点昨宵梦泪花染尽潇湘云
　　
　　其二
　　
　　翠衫轻薄裁新蝉琅玕献碧争秋妍愁萦翠黛向谁是望中九点芙蓉烟泪簇霜痕紫云浅晓色初凝寒意软卖珠小婢未还家倚风独看黄菊花
　　
　　西山爽气楼
　　
　　钱塘西湖吾旧游每游只为湖山留欲将胜槩入登览泉石琐琐何烦求古来英雄逺莫见往事寂寞谁复收知君平生好奇观结楼郄在西湖头山南山北竞萧爽四时佳气常如秋平波直与天上下众峰不共云沉浮此邦富庻甲西浙湖山宴赏无时休纷纷尽日逐歌舞安知中有万古愁丈夫不作少年事与君买醉登兹楼
　　
　　十二月廿一日寻梅到西坞留题山家
　　
　　昨日看泉到山北石路巉岩苦攀陟寻源未穷力已疲百歩无多几停息今朝寻梅到西坞野旷霜晴好风日两株郄傍山家开柴门蓊菀连丛棘老樵出迎颇解事扫石坐我吟其侧踈花冷蕊自逞妍不放寒香洗胸臆何郎久没杜陵老好句独有林逋得花虽无情弗与较嗟我怀抱花寜识明当携酒此问春东风应念重来客
　　
　　吕山人将来游蜀山因赋诗以要之
　　
　　草堂窈窕乱山空流云啼鸟路西东薜萝烟杳靑林入芰荷雨满碧溪通秾花芳月时时有花月金樽长泛酒蜀山苕水近相连南风荡漾木兰船闲陪钩侣芦洲外屡觅樵童松障前樵童钓侣行相识呉语蛮歌自朝夕梦魂不解齐门竿怀抱都随谢家屐山中风景独君知结邻谁肯作幽期淮南桂树秋揺落更为重吟招隐诗
　　
　　鹊轩为王孝子作
　　
　　金华山人王孝子自来生长金华里阿母初生孝子时鸣鹊飞来树头止子生日长母日徤每听鹊声心辄喜鹊声在树母在堂孝子晨昏具甘旨愿言阿母享遐龄鹊声喳喳长在耳阿母生子愿子贤今子作官东海涘一朝母逝鹊不来回首家乡隔山水鹊不来兮其奈何母子恩情那得已天高地深恨无托作轩名鹊良有以我亦飘零未归客父母早殁失怙恃十年空守骨肉函有泪不入黄泉底故山非无一抔土长路风尘阻戎垒闻君孝行未识君为记诗章持
　　
　　送似送主簿王仪中之华亭
　　
　　山风吹霜溪叶老鼓笳欲断天未晓行人出门鸡乱啼北斗倒悬月在西我停露车客驻马荒烟潇潇暗平野一杯浊酒且须倾九月埀杨不堪把歌声感激弦声繁座上醉人争笑喧相逢相别皆草草心事纷纷向谁道
　　
　　送许监事北游
　　
　　杨叶差差花簇簇离筵小宴春江曲金壶酒气暖融香莺簧初起鹍弦续弦声未停君欲行晴烟蒙羃揺双旌平原细草尘不动马蹄声软朱轮轻回飙吹断东西陌蝶骇蜂愁日含夕归来醉卧玉堂春梦里云飞苎山碧
　　
　　中秋夜淮河舟中看月怀张羽
　　
　　长淮浪平风暂息万里云消楚天碧东方月出海门寛浩浩淸河黯无色楼船伐鼓顺下流今夕何夕当中秋金绳转影素华满卸帆且作须臾留夜深人家市声静我独髙吟众船听思夺梁园席上才气压南楼座中兴百年此夜不多好人世浮云何足道虽有乡心自感伤能无樽酒相倾倒人间淸景不可并杯当暂辍歌亦停翻思年年看月伴如今落落如晨星此怀此念谁能识苕水东头静居客为渠写作看月诗西方拟附南飞翼
　　
　　皆山楼
　　
　　昔闻仙人好楼居君来偶作楼居主轩窻虚明不受尘独有靑山作环堵五湖风景供朝夕万壑烟云自晴雨残冈断陇走百折凭高一望无遗覩嗟余零落当壮年每到登临即怀土眼中何处是神州落日秋风暗榛莽
　　
　　春阴应秦王令（时在山西）
　　
　　云花鳞鳞山漠漠重城平障芳阴薄腻雨轻吹飞复停勾引东风到帘幙草滋微湿沾芳尘陇头不见寻花人桃英梅蕚同懊恼水纹满涨金河春桞丝暝蒙烟不醒辘轳暂辍银瓶绠新莺未换谷中声游蜂竟失阑前影丁香百结蕉有心绡屏六曲春沉沉香抽翠缕火长续余寒扑锦笼朱琴江南春好多芳树林园半是看花处明朝重整小红车风光满路行春去
　　
　　杨孟载畵竹
　　
　　江南看竹不为罕水郭山村常种满东里千竿绕佛亭西邻万本连书馆宻叶分阴小阁深斜枝度影虚帘短萧踈夜月翠羽凉揺曵南风鸟声暖嗟余好竹处处游径造岂减王猷诞湘江淇水无不到嶰谷柯亭亦尝欵人间音律性所好收作鸾笙与鳯管或裁文箨制小冠时寻新笋供淸馔朝行竹下暮仍往自谓竹缘终不断朅来并州苦寒地沙土扑面心烦懑寜无寒草共山花惟觉麄疎俗吾眼胸中尘气久已积对此汾河讵能澣君心饱有渭川思挥洒风烟意闲散封图远送邀我题措语苦涩颜何赧
　　
　　秋江送别图为顾员外赋
　　
　　大江落日秋浩浩沙桞全消荇花老鴈声先送客情飞酒力仍将别情扫一程一水一烟波前程方长后程杳
　　
　　二乔观书图
　　
　　孙郎武畧周郎智相逢便结君臣义丰姿聫璧照江东都与乔公作佳壻乔公虽在流离中门阑喜色双（阙）大乔娉婷小乔媚秋波并蔕开芙蓉身嫁英雄知大（阙）日把诗书自怡悦不学分香歌舞儿铜台夜泣西陵月
　　
　　北郭集巻三
　　
　　●钦定四库全书
　　
　　北郭集巻四
　　
　　（明）徐贲 撰
　　
　　○五言律
　　
　　雨后过桃花坞
　　
　　林晚带城阴斜光里巷深过时思燕赏感物废行吟暂岀畦间蝶将栖桞外禽乱离虽有恨能到亦娯心
　　
　　咏邻家桃花
　　
　　绮树隔园邻墙阴得见春艶香还可挹芳质未容亲頼有情勾蝶羞无语向人灵源纔咫尺不用觅通津
　　
　　谑桞
　　
　　袅袅复埀埀千丝更万丝枝残离别处花落艶阳时泣雨愁多眼萦烟误学眉龙池看更好洛水种偏宜
　　
　　经废永定寺寄谢元功
　　
　　路转废垣边依依市井连院荒晴见蝶僧出午无烟古佛存唐像残碑记宋年自悲人境异此地更萧然
　　
　　与高季廸宿丁志刚宅次韵
　　
　　贬逺归方喜交深见愈亲恋诗留两日醉酒记三人竹密梢禁雨梅高蕊应春论心元有素不用再相陈
　　
　　夜投白莲寺（在甫里）
　　
　　饮别东家叟行投西寺僧无风收阁幔有月罢廊灯竹夜声偏集池寒色似凝无端値诗景淸兴觉逾增
　　
　　黄山人家次韵荅陈秀才
　　
　　相逢坐上客俱是此乡人重见兵前面能全窜后身月迟疑夜短风乍觉寒新为诉穷途事都忘语意频
　　
　　题张来仪畵次韵高季廸
　　
　　万水更千岑朝晴又暮阴猨声风出树虎迹雪团林酒具游曾遍诗材思更深相看画中客不异共行吟
　　
　　和陶文学月夜泛湖之作
　　
　　水色浩无涯乘舟学泛槎澄河天合影逺浪月浮花夜暗丹枫浦秋明白鹭沙欢情犹未已还复过邻家
　　
　　送宋天章归南康塟亲
　　
　　道路经千里风尘过十年遗阡寒草外故墅夕阳边去买临江艇归求负郭田遥知塟亲处双鹤吊秋烟
　　
　　题王嘉主簿母夫人李氏墓铭后
　　
　　蚤岁传贞节名家出令仪萱堂宜享寿蒿里忽成悲子哭雷鸣夜人看露降时西亭墓前树争为护新枝
　　
　　过东园有感
　　
　　闲歩林中屧来敲月下门云阴平乱堞烟景聚荒园近晚虫逾切当秋菊自繁谁能忘感慨到此不销魂
　　
　　与金文中朱仲义宋仲温过李士明炼师雨阻留宿探韵得孤字师有酒瓢如鹤形因扁居曰鹤瓢山房
　　
　　斋房留坐久寒雨洒庭隅筵促兰香近池空桂影孤酒瓢怜似鹤蜡屐恨非鳬虽阻还家兴淸言亦可娱
　　
　　寄衍书记
　　
　　闻道归来日空山独寄禅施经村口市澣衲石根泉竹色林扉掩云深草阁连秋风苦相忆空托下方缘
　　
　　对镜
　　
　　把镜忽成悲裒颜独对时风尘空老我勲业竟烦谁乍见如曾识频看却又疑黄冠初欲试短发可相宜
　　
　　雨中过陈秀才宅
　　
　　一径来东崦茅堂竹映扉莺声寒尚少樵响午犹稀苔雨漫棋局萝风入桁衣爱君能赏静纔到便忘归
　　
　　兵后过睪亭山
　　
　　睪亭西去逺一过一凄然鴈宿芦中月人归草际烟渔家多近水戎垒半侵田尚喜余民在停舟问昔年
　　
　　题闗氏废园
　　
　　园景正萧然那当雨后天花台曾置酒莲港却通船水涸桥仍构畦荒路渐连如何游赏日不在未兵年
　　
　　晏起
　　
　　高卧斋房静悠悠鸡唱残空明窻易晓日出帐仍寒谢事容身懒甘贫任路难不妨教宴起幸得此时安
　　
　　中秋
　　
　　圆月秋方皎凉天夜逾澄杯怜娼女劝楼看美人登皓气浮金界遥光转玉绳彩鸾招不下箫管竟无凭
　　
　　同衍师访席有道分韵得寻字又得无字
　　
　　邂逅空门友仙家得共寻石苔经屐破冰溜落溪深云过松分影林寒鹤避阴何烦谢人世心静只山林
　　
　　其二
　　
　　村深一径逺幽鸟喜相呼心与天光静身兼鹤影孤雨苔随地有木叶过霜无为问蓬壶客何年种白榆
　　
　　过妙智院临西涧望海虞诸山得尘字
　　
　　来问东林社行吟西涧濵水痕秋更浅山色雨如新落木无栖鸟扁舟有去人欲因寻石室深愧客衣尘
　　
　　喜王介休过次韵
　　
　　喜尔频来往敲门每夕曛回风偏入幙高树徧留云激石滩声转投沙鴈字分自惭踈懒性不是厌尘氛
　　
　　同黄本中山人衍畧二释子会宿桐里寳师房
　　
　　小艇泊江浔同来宿梵林雨香茶榻起烟影竹垣深幸得芳时见寜辞醉后吟欢娱当此夕亦足慰离心
　　
　　题全山幽居
　　
　　君家住横塘绕屋尽埀杨遥山多雨意平野足风光蛰后童寻笋蚕时妇采桑闲中无别事应只类医方
　　
　　虞文学村居
　　
　　行尽沙村路林塘得隐居竹光琴席上莲气酒杯余露重时闻鹤风平或见鱼会当明月夜相与歩前除
　　
　　药圃
　　
　　高树草堂阴林蹊绕涧浔三棱收夏草五叶认春参畦上风香杂泉头土脉深应知扣门者多是病家寻
　　
　　蝶
　　
　　化从微蠧出生与众蜂忙冒雨仍调舞因风得恣狂独怜花下影遥识酒边香失意惊罗扇含情恋绣床
　　
　　赋得洗药赠张性之提举
　　
　　携将一药筐浣濯向回塘根涩泥难净苗新爪易伤曝时犹带湿浸处尚流香闻尔勤修制多应按古方
　　
　　游灵鹫寺（在呉城）
　　
　　香林竹树踈灵鹫古僧居净几陈斋器名函贮棾书澄观诸相外幽咏六时余每到成淸坐尘根亦自除
　　
　　约李伯章宿浩师房不赴明日因寄
　　
　　旧有通家好都来老大时喜当萧寺见恨阻夜窻期城陡星河逼陂干草树衰无因慰怀抱聊尔为题诗
　　
　　姚生家菊窻
　　
　　黄花近间白迭迭献秋妍佳色虚棂映寒香小牖传交芳同结绮并巧鬬连钱来往无烦问相看自可怜
　　
　　喜许孝亷见过赋此以谢
　　
　　每负寻君约翻令载酒过靑山闲对客白发醉宜歌棹响芦间乱禽声桂里多无端趣归去今暝奈愁何
　　
　　次韵如律侍者
　　
　　蚤悟空门学迷津得济涯逢人谈净业邀伴结长斋瓶古泉滋莹杯香茗味佳定知趺坐外别自有吟怀
　　
　　次韵頥浩知客
　　
　　禅闗临九市喧寂此中分寳石栖岚影珠林带夕曛花间时礼塔鹤上每招云空界多诗景幽吟尽属君
　　
　　寄赠李道士
　　
　　学仙不离世逺地构斋房檐蔓为衣桁山瓢当酒觞饭甘麻有味浆熟桂多香一自相违后云墟望更长
　　
　　李逸人同川药隐
　　
　　小墅离村逺门当水竹开芷蒲皆药草云鸟尽诗材春雨躬耕去斜阳访病回花藏溪上路只许酒船来
　　
　　宴王允同雅会堂用外舅韵
　　
　　东风奏弦筦开宴锦堂深酒气酣春色桐香落午阴花残惟驻蕚莺老尚调音感此频怀旧因伤乆别心
　　
　　题春江云舍
　　
　　含逺深藏树沙虚暗宿云春江孤艇渡村径几家分出涧泉皆雨当门草是芸花时重作约载酒此逢君
　　
　　题逸人陋居
　　
　　小径入幽林斋房住更深废垣花蔓葛荒圃草迷参藏帖存家业修方寓道心几回舟过处桞下记相寻
　　
　　夜坐池上有咏
　　
　　新凉满緑波窻户雨纔过岸响闻蒲苇池香识芰荷隔云星现少承月露凝多夜静谁能到诗成只自哦
　　
　　问谋佺二上人病
　　
　　出世归来早萧然一古僧色身因病恼道念与年增花塔留孤锡松房置七灯遥知幽咏处野色望中凝
　　
　　其二
　　
　　已断游方念天寒独闭房禅期多疾废经诵老年忘几上惟香具龛前有药囊乡人皆敬爱无不馈新方
　　
　　泛碧浪湖（在湖州南门外）
　　
　　邀客泛流槎开樽对覩沙苎袍沾杏雨兰棹拨苹花积水添湖满遥山抱郭斜闲情遂幽赏聊用答年华
　　
　　游浮玉山（在碧浪湖中次韵）
　　
　　浮玉山前路楼船泊渚沙苹香风际草杏色雨前花闲鸟兼湖净游丝趂岸斜不因求此处那得赏春华
　　
　　晚过西崦费氏别业赠明天目长老
　　
　　烟光暗墟落涧道入层层不访中林士那逢西崦僧山厨将具黍邻屋为分灯自觉行来倦清谈遽弗胜
　　
　　一身
　　
　　一身经丧乱此地获偷安羽檄今朝急征鼙几夜寒逺峰明或近新月淡如残虽有樽中酒离怀不自寛
　　
　　宿彭阁
　　
　　溪流处处通舟出野桥东小阁云停雨闲门竹掩风僧迎先问候客至只谈空不道经离乱淸溪得此同
　　
　　晚行南■〈山宅〉怀陈文度
　　
　　离思满荒烟行行只自怜吟成流水次望断逺鸥边叶恋经寒树星摧欲夜天懐君无数里浑似隔山川
　　
　　夜行东湖
　　
　　葭菼连湖道新寒夜更清波揺星失影风过鴈流声估舶依村宿畸人傍水行棹歌何处起杳渺不胜情
　　
　　山馆喜黄校理莫先軰见过
　　
　　为客荒斋夜相过喜见君酒杯令仆进厨火向邻分归计贫难定愁言醉可闻无由免流落归卧故山云
　　
　　蜀山书舍图
　　
　　山水幽深处闲居此地曽傍花春宴客看竹午逢僧云树寻新咏岩峦忆旧登兵尘今间阻对畵思难胜
　　
　　己酉八月十七日夜泛碧浪湖泊浮玉山对月呈席上诸公
　　
　　水月共秋妍山椒夜泊船人来黄叶浦渔宿白鸥天闻唱风澜外持杯露影前自从经丧乱谁得此留连
　　
　　期万佥宪杜进士徐校理游张林山
　　
　　东风半寥落游赏已蹉跎春色邀人醉欢情待妓歌花愁经雨少莺语在山多预作明朝约宁辞载酒过
　　
　　赠山中隐者
　　
　　居乆辞簮绂萧然世外心壶成师授药囊积自烧金长啸千峰表闲行百涧浔犹嫌樵牧到更欲住云深
　　
　　寄道场长老渭淸逺
　　
　　逍遥佛境居性相自如如说法神龙卫传经寳象舆乳花香积供贝叶棾天书一自游方后春来出寺踈
　　
　　莲花泾庄
　　
　　洲渚緑萦回菱荷面面开路从花外过山向桞间来鸣鹭惊回舫游鱼仰酹杯同为城郭里此地絶尘埃
　　
　　闲居
　　
　　逺近兼山水闲居得野情踰垣惊窜鹿出树见啼莺药圃泉边辟瓜田雨里耕喜无冠冕志因得少逢迎
　　
　　题周伯阳所居
　　
　　山深独置家地带竹林斜花尽纔收蜜烟生正焙茶客来门放屦樵出路鸣车不但成高隐营生亦有涯
　　
　　题赵道士山居
　　
　　闲心与世忘逺住白云乡种玉旋开地藏丹别置房禽鱼各有乐椒桂本同芳已谢来辕久从教径路荒
　　
　　山中琴兴
　　
　　岩上露初霁旭日照高林古涧云萝窈孤亭松桂深鸣琴始成调流水复同音为问山中客谁知静者心
　　
　　黄山梓里
　　
　　山中多豫章门巷緑成行晴日花明夏南风叶泛凉密阴同岸杞逺色并畦桑望望林泉处君家有草堂
　　
　　登东林塔
　　
　　孤峯元絶汉层塔更凌空轮相超三界铃音韵八风烟萝登已尽云水望何穷自喜身强徤来居杳霭中
　　
　　冯山人湖上别业
　　
　　宅近南湖口靑山尽在门田卑尝冒水邻少不成村住久谙农事躭闲悟道言如君避地者今有几家存
　　
　　答胡勉秀才
　　
　　采兰不可度怅望暮江皋湖势归还疾鸢声飞尚高曲怜琴上怨人忆酒中豪莫谓天涯逺题诗岂惮劳
　　
　　思亲亭
　　
　　孤亭碧涧浔长日此登临每到看云处都成忆母心寿萱春自緑慈竹夏多阴不为闲瞻咏惟歌游子吟
　　
　　送汤伯贞之京
　　
　　晓日转城鸦驱驰陌上车身虽居道路心已恋京华陇树萧萧叶河流混混沙到时春烂漫开遍上林花
　　
　　送思上人
　　
　　一瓶与一锡游越复游吴到寺长逢旧看山每过湖饭縁随处有法意本来无南地多猿鸟还惊梵语殊
　　
　　咏鸥得苖字
　　
　　下上及流潮寻盟不待招羣飞分屿色独宿隐蒲苖晴影沉江小春声泛渚遥自嗟江海客短髪共萧萧
　　
　　送张文学
　　
　　芳筵趣新饯商管黙秋声淡淡川星没遥遥海鴈征维舟延客景看路计归程以此迟留意聊将畅别情
　　
　　咏妓
　　
　　出阁初含笑临筵复理妆兰膏分鬂緑蕋粉间眉黄掩扇羞嗔小褰衣舞恨长不知坐中客若个是卢郎
　　
　　赠虚中上人
　　
　　归去东林寺行寻曲涧流余灯因佛在宿饭为猿留竹屋烟迎夕菱池雨送秋还叅众师旧一一话曽游
　　
　　送江教谕
　　
　　湖海相知少风尘送客初归愁江雨积别意桞条踈枫落迎船叶鲈香出水鱼吴兴尚文物吾道近何如
　　
　　送乌程冯明府
　　
　　夙负亲人术初当出宰年靑山依县郭春雨傍湖田鸟下鸣琴后花飞判笔前民风非复古重作谕蒙篇
　　
　　濯淸轩
　　
　　春草緑芳洲淸江绕舎流芹香低渚燕波影媚沙鸥风带初闻笛花藏罢钓舟沧浪千古意何处问巢由
　　
　　霅上逢董庄（董吴城北郭故邻）
　　
　　五月苕溪道南风暑气新偶当为客日翻比在乡亲醉酒桥边市驱车陌上尘行藏不须问同是布衣人
　　
　　赋得广文舍赠李文学
　　
　　地与齐宫接门临泮水开广文骑马到司业送钱来芹向春时采槐多乱后栽无毡不须叹相遇且衔杯
　　
　　悼陆廷臣
　　
　　溪馆相逢日荒山独吊时文章传旧业泉石负幽期反陨慈亲泪空遗幼女悲交游今满眼题墓欲烦谁
　　
　　杨进士载酒亭巻
　　
　　亭基乆芜没湖上几斜曛旧梦通鱼鸟余情付水云客过曾问字诗罢忆书裙待得重归隐春风此访君
　　
　　秋晚次髙推官韵
　　
　　溪楼成晚眺沙浦粲孤霞値节长为客逢人即话家荒山惟去鸟落木见栖鸦莫谩嗟零落吾生岂系瓜
　　
　　送客
　　
　　津亭鸣鼓罢行色桞先知酒到听歌歇诗因恋别迟乱山投驿晚疋马扣门时草檄军中事多应载笔随
　　
　　立秋夜同社书记李逸人寓宿分韵得霜字
　　
　　今夕秋风至相逢酒一觞身虽俱在客情得是同乡密竹先惊雨轻梧不待霜那知千里外复此话连床
　　
　　秦淮客舍除夕呈大兄
　　
　　兄弟喜连床灯前话故乡年随窻雪尽夜入酒杯长暂得欢情合都将客况忘何如共归去烂醉北城傍
　　
　　戊申正月试笔
　　
　　佳气丽层城龙河溢晓淸市桥缇骑集巷陌寳车行桞上春多思兰心雪有情风光看更好底事客愁生
　　
　　次韵杨孟载感故园池阁（四首）
　　
　　草阁开淸晓钩帘爽气通緑蒲藏药裹文荇縳诗筒盥手纔临涧梳头得面风此时应得暇行绕碧梧桐
　　
　　其二
　　
　　草阁开淸昼官闲过客多枕材便磵石酒具给池荷蕉长宜听雨萍交不见波此时晴烂熳歌咏复如何
　　
　　其三
　　
　　草阁开淸晚凉生自有期菊因风始护竹待雨方移妓进调成瑟童收奕罢棋此时杯酒里明月是相知
　　
　　其四
　　
　　草阁开淸夜埀埀星斗零水蒲藏白小露草宿蜻蜓文梓裁凭几生绡画卧屏此时凉似水看子拾流萤
　　
　　茅堂
　　
　　茅堂近曲冈门巷草莱长病力晨春怯诗情午睡妨相过皆故友忘却在他乡炎夏愁卑湿时时理药囊
　　
　　独坐怀乡中友人
　　
　　独坐荒山暮相亲是酒杯人从乡里别秋在客中来倦鸟须臾去幽花次第开离心自多感不为歳时催
　　
　　挽郭秉心都事
　　
　　谪居欣与识死别忽成悲客馆存虗位行囊只旧诗乡人收骨塟馆仆报家知惆怅平生涙因君更复埀
　　
　　赵曹莫三助教留宿南斋
　　
　　南斋凉意足夜景满柴闗邻友将茶送山人酌酒还星埀云影外萤出桂阴间相値艰难日诸君岂易闲
　　
　　次韵别方员外
　　
　　暂来因复去不得久相同身在匆匆里年过衮衮中吟斜寒寺日望断暮天鸿料我还山日相思只向东
　　
　　送潘士谦归庐州省亲
　　
　　微名虽不偶且得奉慈亲为客逢多难还乡有几人鳬鹥江郭雨桑枣楚郊春此去寻闾里俱非旧识邻
　　
　　赋荷送陈进士启
　　
　　团团初贴水苒苒渐盈塘微动知鱼戏斜披见鹭藏幅裁巾学制筒泛酒移香折得同靑葢贻君障夕阳
　　
　　赋陌上车送穆德敬
　　
　　徒旅候鸡鸣驱车陌上行葢当寒树影铎应晓风淸轧轧趍前坂遥遥计后程双轮日千转未足比离情
　　
　　送王员外归太原省墓
　　
　　圣主颁恩宠郎官赐诰还人瞻新骑从马识旧家山古墓原花里髙坟陇树间遥知心恋阙夜夜梦朝班
　　
　　送曾伯滋赴西河将幕
　　
　　上将初分阃儒官解习兵风旗春猎野雪帐夜归营洮水从岷下祈山入垄平知公能载笔草檄报边声
　　
　　送澄上人南游
　　
　　云水三千里江湖二十年春风投海国落日上呉船木钵家家饭蒲团处处禅石桥元有路只在暮钟边
　　
　　送朱知事
　　
　　惆怅官亭酒如何送客频水烟鱼市晚花气野桥春小骑行沙健轻衫映桞新尊前莫催别明日异乡人
　　
　　送王越
　　
　　客乡还送客况是暮春时雨湿花飞重川长鸟度迟酒尊歌后歇帆影望中移怅怅东风絮飘零不受吹
　　
　　别杨三兄弟
　　
　　怜君好兄弟留宿喜相亲邻寺钟闻早风窻烛剪频共倾今夜酒同是异乡人莫谓相知少交情久见眞
　　
　　荅山西杨孟载宪副
　　
　　小雨晚晴天新凉欲早眠缘悭杯酒里愁入鬂丝边北地先闻鴈西林已罢蝉悬知相忆处千里共婵娟
　　
　　歳晚
　　
　　客途逢歳晚落日倦登临阻絶山川恨艰难父子心江呑呉地尽天入楚云深近报王师捷悲欢不自禁
　　
　　题得飞云送刘提司胜
　　
　　天阔浮云逺因风卷白衣流阴兼水净寒影度江微不受歌声遏先将别思飞飘扬随去马今夕定何依
　　
　　逢侠客
　　
　　由来燕赵士意气负平生买妓千金醉平戎一劔行君王曾锡宠宾客尽知名今日狭邪道相逢重结盟
　　
　　题田家
　　
　　田家无别业朝夕理东菑敢说农功苦惟忧稼穑迟牧归牛饱后祭散犬迎时更得轻徭役丰年乐有期
　　
　　宿王判簿宅送徐孟岳
　　
　　来往频吴越扁舟只载书言从交后浃情恐别时踈凉意莲塘静宵光竹牖虚悬知待明发析尽是愁初
　　
　　寄金子肃
　　
　　春色边城暮君如客况何伤心离母久失意傍人多慰泛花时酒悲因月夜歌有家归未得非是隔闗河
　　
　　题杏林图赠陈子京
　　
　　茅山无四邻红杏万株春收榖还凭虎栽花剩有人学仙离世久访病出山频我独怀芳躅君能继后尘
　　
　　东城道中与王守敬张思亷同赋
　　
　　水郭秋风后寻诗客共过晚鸿将集渚风叶尽随波野客便诗思潭鱼识棹歌前山靑数点不似乱云多
　　
　　同髙记室访虎丘蟾苞二上人
　　
　　林下曾相见重来记往年笑谈俱是法去住本无缘山溜泉通脉帘阴竹护烟暂忘人世事得此共栖禅
　　
　　送唐处敬赴嘉兴
　　
　　莫谩唱阳闗愁多湖上山春风催去艇酒色解离颜路出三江外程淹一日间官亭车马散俱是送君还
　　
　　次韵答杨孟载池阁晚坐（四首）
　　
　　独坐面萍池微凉泛碧漪意缘多病懒诗是苦吟迟孤桞风难定丛篁雨不欹萧闲此中趣未信鬂如丝
　　
　　其二
　　
　　晚凉池阁静蔼蔼緑阴交野燕将新子墙桑发旧苞药房因雨闭茶臼待晴敲谁念孤吟客绳床坐岸坳
　　
　　其三
　　
　　阁晚飙初歇池萍水不漪众禽鸣未定独鹤宿常迟无闷杯仍酌多眠枕屡欹黄梅时节里常是雨丝丝
　　
　　其四
　　
　　习静消微恙惊时念故交花残红剩蕚蕉长緑成苞茶器晚犹设歌壶醒不敲遥知凉思足行乐到林坳
　　
　　荅宋仲温见过不遇之作
　　
　　樵踪空枉问値此掩重扉余雪寒犹在初阳晓尚微邻遥鸡独唱厨静雀羣飞愧乏应门者留君待我归
　　
　　次韵髙季廸期游云岩雨阻之作
　　
　　身势两无妨闲情独未忘相期移酒艇同宿过僧房节物寜长好园花已罢芳乱山烟雨外欲望失苍苍
　　
　　秀野轩
　　
　　何处问幽寻轩居湖上林竹阴看坐钓苔迹想行吟嶂日斜明牖渚风凉到琴相过有邻叟应只闲话心
　　
　　和髙二启闻邻家琵琶之作
　　
　　花暗短垣春琵琶度隔邻促弦知改调停拨似要人得见情应眷遥听思已亲摧藏曲中怨何事话能眞
　　
　　喜髙记室了上人见过
　　
　　晨起扫闲斋凉风叶满阶吟邀邻友和坐喜野僧偕雨意宜深竹庭阴得古槐淸樽常自满能不写幽怀
　　
　　送易架阁
　　
　　何处唱离歌前湖一棹过日斜山似近水落渚偏多寒意归沙桞秋风到浦荷不知今夜梦还隔几烟波
　　
　　送王团练赴边
　　
　　逺塞频经扰重烦团练行堠兵传敌信闗吏说边情月黑深防檄风髙屡按营羽书闻近息喜复见秋成
　　
　　丁未年人日
　　
　　人日转寒深春城澹澹阴残梅仍故色啼鸟换新音歴喜逢时看诗多感物吟愁来浑是醉谁道酒能禁
　　
　　饮樱桃花下次韵饶参政
　　
　　西园风雨过今日始知春对酒皆闲客逢花即故人悲欢情各异醒醉量难均忽洒樽前泪愁多易满巾
　　
　　赋得收榖虎赠葛太医
　　
　　红杏子初熟黄班性久驯卧看收榖器行识问医人逐少非营利藏多得赡贫近闻勾漏县花似董林春
　　
　　赠古心上人
　　
　　已断乡山念聊随云水缘时时惟礼佛处处即安禅半偈心曾契三衣体自便遥知明月夜趺坐降诸天
　　
　　闻髙季廸病眼因寄
　　
　　芳时闻病目几日卧斋房有女能修药多人为送方昼吟还不废夜诵定相妨每到看花处思君讵可忘
　　
　　待杜二寅不至
　　
　　春水路西东思君怅望中花花湖上雨归鸟桞间风云影疑飞葢歌声认短篷萧条一杯酒此夕向谁同
　　
　　送李山人还越
　　
　　旧宅鉴湖阴东归慰逺心风帆沙树杳驿路水云深袖有题诗巻囊多卖卜金翩然自来往应不负山林
　　
　　吕山人客圆明精舍有赠
　　
　　逺与家山别来依佛殿居寄斋频施米作供剩藏蔬禅处容分榻经余许看书暂随僧结夏出市也应踈
　　
　　答余左司
　　
　　南城怅违别北里念周旋赌墅春同奕听江雨对眠诗情空日日花事自年年何处思君切牙营鼓角边
　　
　　緑水园燕集
　　
　　客集金闺彦筵张緑水园池阴夏荷满日正午葵繁和曲均欢喜摛词渉道言欲还惜余兴更为坐前轩
　　
　　同唐文学肃王校书行访衍畧二上人留宿眞庆精舍得闻字
　　
　　僧院城南僻禅林夜见分观心方有悟演法佀无闻灯影欺微月帘阴护宿云偶因来问竹况得此逢君
　　
　　○五言排律
　　
　　题王材东里草堂
　　
　　移家遂成隐结屋涧东隈野客分茶送邻舟载鹤来云埋琴荐冷风卷壁衣开晚饷矶头饭秋吟竹下杯余生慕幽赏到此每迟回
　　
　　送人之呉江
　　
　　埀虹桥下路此地隔江湖沙树应多橘寒鱼半是鲈风将菱唱逺舟带夕阳孤离别琴三迭悲欢酒一壶不堪忆君处烟雨满秋芜
　　
　　送赵克常归楚
　　
　　避地吴门久还乡楚郡遥开田仍负耒卖药每携瓢梦逐归云度心同去斾迢到依鱼市住饮赴里人招海色霞生岛江声雨送潮不堪先陇上松栢半萧条
　　
　　赋得石井赠虎丘蟾书记
　　
　　来欵生公室因寻陆羽泉虚泓云液静阴甃土花圆竹引归香积瓶分供法筵虎跑晴见迹龙伏暖浮涎锡影孤亭日茶香小灶烟师心如定水应悟赵州禅
　　
　　赋钵送僧道衍
　　
　　旧日天王献初因佛祖传藏龙元有法乞米但随縁不受萧郎击宁求魏后怜托归村口寺洗傍石根泉此去留香积当参饱饭禅
　　
　　访衍上人不値次壁间韵
　　
　　僧院深无地淸幽慰客心众山同晚色孤墅肃秋阴托兴诗频赋论情酒罢斟开帘知树杪过竹是溪浔云静明遥望猿哀续短吟秋风空返棹偶此记登临
　　
　　送张明府
　　
　　每喜论文久那堪又送行壶深淹别酒歌短促离程水驿孤临渡寒山半隐城潮生知海近木落见秋淸明旦车尘下应看父老迎
　　
　　送王主簿
　　
　　路从苕水去万壑更千岩孤驿愁将别离杯惜重衔莺声赓妓曲桞色学朝衫烟淡缘汀草风将向浦帆明朝忆君处江上雨■〈雨上彡下〉■〈雨上彡下〉
　　
　　赋橡斗林韵得车字送朱别驾
　　
　　栩林前代植第宅昔人居高荫犹临野幽丛独芘墟花开当夏宻子熟过林踈深处惟来鸟收时得赋沮云霄千尺近雨露百年余偶为登临到因怀别驾车
　　
　　陪牛进士冯明府宿遂初庵得心字
　　
　　山中因访古方外遂幽寻曲径缘廽涧高标出乱岑舍舟留北渚借屐过东林野色兼寒色云阴助夕阴烟波皆客意猿鸟共闲心风引虚林磬泉流别院琴褰帷萝蔓入扫壁土苔侵花韵空禅性松声学梵音翻经仍用贝布地不须金小舞阶前鹤微鸣桞外禽鸦昏争乱集蛩冷罢孤吟树影分僯屋秋声急暮砧平芜供眺望密雨値登临景胜驱尘想形忘浃素襟几筵寒阁静灯烛夜窻深旨蓄僧开供芳醪客自斟黄柑来野市紫蟹出溪浔契合元非旧情亲已独钦知师甘寂静愧我叹浮沉明日天涯去何时重盍簮
　　
　　北郭集巻四
　　
　　●钦定四库全书
　　
　　北郭集巻五
　　
　　（明）徐贲 撰
　　
　　○七言律
　　
　　寄周记室履道
　　
　　湖波遥带夕阳低想得君家住更西隔岸众山晴稍出当门幽鸟晚犹啼酒缘客里偏能饮诗到愁边只谩题欲倩归云寄离思如何却向望中迷
　　
　　次髙二季廸留别韵（娄江东馆）
　　
　　柴门村径带溪桥来往因君岂惮遥浅水不波仍漾漾踈林无雨自潇潇樯留夕照人将别江作新寒酒易消明日秋风重惆怅还将离思托归潮
　　
　　送张山人还天平
　　
　　几欲求田负旧盟羡君西崦草堂成每缘种橘多开地独为修琴始到城黄叶已先霜降落白云长在雨余生龙门林屋无多逺此去寻幽莫计程
　　
　　晚过广福精舍访传上人
　　
　　水阴山色晚依微松映禅房竹映扉幽鸟不缘留客语闲僧方自施经归移来片石安茶器分得孤云补衲衣杖屦不嫌频过共道心久与世相违
　　
　　赠医士吕彦伦和王原吉韵
　　
　　橘花开处杏阴靑百草吹香觉地灵贫士愿留賖药劵故人思读卫生经玄霜玉臼晴犹湿华月丹房夜不扃张绪苦吟仍病肺乞和熊胆护修龄
　　
　　送马敬常县丞（得南字）
　　
　　楼倚层城拥翠岚登高送别思那堪双溪到郡同流北千嶂连闗尽向南澹澹水阴云度渚萧萧荷响雨鸣潭寻常不醉临岐酒今日因君饮易酣
　　
　　待董彦正文学次王守敬主簿韵
　　
　　旅馆江湖苦往来那堪时节并相催雪当腊尽寒纔见梅在春前冻未开野客过期空具黍山童不语讶停杯相思独坐寒斋晚禁得边城鼓角哀
　　
　　许将军墓
　　
　　乡人传有汉将军南郭桥边是故坟印出土中存旧字碑残火后失全文旗卷虎牙空落木劔埋龙气只寒云当时秘器多荣赐功业于今恨不闻
　　
　　病中寄北郭诸友
　　
　　病中长日惟思睡家僻因怜寝舍幽山暗园林多夏蝶树荒城郭少晴鸠药囊卧具聊重整酒债诗缘得暂休却忆故人居咫尺可能相过慰深愁
　　
　　送金子肃
　　
　　客中相见客中怜江海知名记十年归路正当归鴈后送君郄在送春前迢迢烟水分行棹浩浩莺花共别筵自信平生足游赏看山重约岂无縁
　　
　　夜坐次张士行太常韵
　　
　　练衣入夜更萧骚草暗闲阶露渐凋靑鸟音书云外至素娥环佩月中揺醉来犹记题罗扇梦去曾教听玉箫独坐无端思往事秋风客馆正寥寥
　　
　　答高季廸期游云岩
　　
　　山中风景緑阴时但得闲行莫恨迟啼鸟犹能知劝酒余花应是待题诗且将尽日酬登覧况値频年在乱离晴雨明朝那可定故人何用预相期
　　
　　丁未六月廿八夜作
　　
　　西风作雨又仍休卧起园斋夜更幽天黑露华凉不下云踈河影淡还流阴虫齐响浑忘夏落叶频飘预报秋乱后俄惊时节异却将何计为消忧
　　
　　琼姬墓
　　
　　馆娃宫里已堪愁况是泉台閟小丘月冷寳奁无复晓地空玉鴈不知秋萝间旧屋僧来往竹下新亭客过游不有佳名留郡志谁能识此为停舟
　　
　　同高季廸过东丘兰若访吕志学
　　
　　路入斜塘始泊舟喜同故友访东丘知君暂寓当幽寺念我纔归自逺州水外高帆沙浦月烟中余稲墓田秋临尊何用多悲感今日相看尚黑头
　　
　　送袁伯贞之湖广
　　
　　寻常送别自堪怜君去那能不怅然客路有兰知楚地驿亭多雨忆吴天离鸿一一风樯外寒水程程雪嶂前后夜相思千里隔江乡梅桞是新年
　　
　　过俞幻闇故居
　　
　　水南别业逺无邻我独重来是故人经榻香灯非旧火禅房花木自新春传心曾嗣高僧法畵影空留居士身寂灭不知何可乐凡情未免为沾巾
　　
　　过姚大临寓所
　　
　　客居龙井古庄前兵后人家几变迁乱世昔来求避地故乡今想赋归田曾邀霁月看花夜忆别春风禁酒年此日重过谁候我寒烟衰草却留连
　　
　　南园废宅
　　
　　桂堂倾圮藕池枯旧径新移路转迂射圃春风谁走马歌台夜月自啼乌看花尚有闲人到索酒今无醉客呼多少侯家尽消废如何来此独踟蹰
　　
　　张叔芳南涧草堂
　　
　　浴鹄湾头旧隐居五峰秀色在庭除山田曾种仙家玉石室犹藏外史书雨足涧声春沥沥风平桞影月踈踈百年文物惟君在结构重来是乱余
　　
　　郑静思少监山庄
　　
　　秘书解绶还山日移得全家住白云闲里樵渔教子习老来药茗頼僧分双岩树合千层緑百嶂霞明五色文此去石桥原不逺钟声只在座中闻
　　
　　寄衍斯道上人
　　
　　已知出世万缘空谁谓诗穷道亦穷双履徧行黄叶雨三衣独坐碧萝风荒山泉石皆兵后古室香烟自定中愧我逺归千里客投闲未得与师同
　　
　　次韵答陈文度
　　
　　乱余得返故乡居正谓光生腐草余闵已欲慿谁作赋絶交宁许我为书行看残菊知身老坐对寒鸦愧鬂踈凖拟求田成隐计天于此意可教如
　　
　　病中寄高季廸
　　
　　一榻高眠薜荔间闭门瘦减镜中颜乱来难免心多虑病久畨令梦得闲踈雨林花春落竞斜风巢燕晚飞还药炉应候呼儿煮此外升沉总不闗
　　
　　钱氏池园燕集得春字
　　
　　幸存万死一吟身燕赏良时岂厌频开到栋花风乍暖啼残桑扈雨辞春清樽偏解欹愁客短髪空惭对故人经此乱离今得见论情便觉转相亲
　　
　　陈允中乱后归故陇营居见寄奉答
　　
　　万事由来信有天癯儒只合住林泉藏书自构山中屋束带仍耕墓下田但对老农谈亦好何须漂母识为贤壮年未断人间世且尽平生嫁娶缘
　　
　　访冯信卿县令
　　
　　来觅幽踪野水边荒村树里起新烟梨花萧寺哦诗处春水平湖把酒前念我身经迁逐在喜君家値乱离全当时怅望天涯外今日翻思始惘然
　　
　　次韵金子肃卜居
　　
　　君家茅屋去村西地接河渠水上畦黄菊遍生风掩户緑萱新长雪消泥酒香门客船中送诗好邻僧院里题谁道乱离无乐土此乡还自有安栖
　　
　　次韵答冯信卿见寄
　　
　　自愧才踈老涧濵此身非是避风尘长贫为读蔬经熟多病应同药裹亲僧惠竹枝轻作杖客分荷叶小裁巾故人眼底惟君在深喜书来问我频
　　
　　寄郦尚德王汝器
　　
　　尘世闲身遂两违扁舟应是入城稀看花雨里宜髙屐获稲霜余或短衣玄鸟年年依屋住白鸥日日绕门飞寻君不用重相问梅子林西竹下扉
　　
　　哭韩景华教谕
　　
　　命终万事亦徒然辛苦儌名五十年头白尚嗟弹有铗家贫信是坐无毡梨花寒食新坟上杨叶秋风旧宅前两处经过皆草草一杯未得酹重泉
　　
　　送王守敬归淮南
　　
　　大江北望渺烟波君及归时奈别何诗巻自添新赋咏客程还歴旧经过芰荷浦里人家少渔米乡中估舶多谩有一樽相对饮秋风又起棹郎歌
　　
　　次韵高季廸喜予北归相访江渚之作
　　
　　客里频思大树村归来还喜旧情存十年梦寐慿诗寄千里风霜藉酒论江上衣裳冬倍冷竹间窻户昼犹昏从今会别非遐逺不学梅花易断魂
　　
　　游张林山（在甫里）
　　
　　偶为寻花到竹西两山云气接高低午烟僧舎林塘窅春野人家草树齐水鹤晴时行麦垄园蜂暖处识兰畦自怜逺地归来后纔是登临便感凄
　　
　　双头菊为周孟瞻昆仲赋
　　
　　篱落花开并蒂黄相依不是竞秋光情亲共冐重阳雨志傲同凌十月霜莫道寒英为独秀须知晚节有聫芳谱中异品谁能及只合题名作棣棠
　　
　　寄渭僧淸逺
　　
　　自喜幽居接上方风烟野墅共相望禅边梅老知僧腊经里莲芳悟性香石为弹琴曾作荐屋缘藏茗别开房日长何处堪消暑欲借山中竹下凉
　　
　　山阁夜坐
　　
　　山阁岩岩俯下方望来暝色向苍茫冈峦暗失髙低势星斗平埀逺近光栖鸟鸣鸡经火乱踈松修竹引流长相期白日重登此要及春时览众芳
　　
　　乐善庵访张山人不遇
　　
　　欲使余生得逺闲重来林下扣禅闗惟闻涧鸟时鸣涧却讶山人复出山雨草渐荒幽径里风泉仍响古松间自将吟咏酬终日■〈扌弃〉取扁舟载月还
　　
　　浩师房别李伯章
　　
　　君今初到我将还离合都从一夕间草草欢情灯下酒悠悠去梦月中山秋堂钟静催禅定寒榻香来伴客闲莫怪相逢论行乐壮年无几鬂成斑
　　
　　送珣楚山还广济
　　
　　一来说法众皈依云水无心又复归处处逢僧留半偈时时礼佛备三衣斋筵赴徧人缘喜净业修多世态违鸡罩山前明月夜家徒相候启禅扉
　　
　　寄蒋道士
　　
　　云鹤飘然去莫亲还家犹似异乡贫已知静乐轩中梦无复玄都观里春緑简尽编吟后稿朱符长佩病余身近闻劔迹投岩壑终作人间避世人
　　
　　送重衲住武康杨庵
　　
　　和王功业太常书额赐禅宫表墓墟香炷四时同佛供松风百嶂有僧居鼓钟声隐高秋外楼阁名存刼火余此去封禺山色逺伫看一锡度空虚
　　
　　昆山道中
　　
　　鸿鴈天寒俦侣稀秋风逺客独思归碧山尽处湘云续白水明边鹭自飞漠漠芦花迷望眼萧萧荷叶惨征衣此行頼共知心语一棹夷犹竟落晖
　　
　　登昆山次易九成诸友韵
　　
　　故旧相违西复东登临偶得此时同钟声响落松阴外帆影来从海气中山鬼洞寒销刼火石僧龛古闭香风可怜节届重阳近斜日秋明万叶红
　　
　　次韵高翰林启喜予见过之作
　　
　　相逢已似恨来迟况是秋风欲尽时念我身便林下服喜君家富箧中诗淸江杳杳曾行路黄桞萧萧旧折枝无限樽前云共鸟应知此处感离思
　　
　　和杨仪曹基舟次邵白怀寄
　　
　　了无得失叹鸡虫南北驱驰数载中奉使子谙天逺近居闲我识壤西东畵船河渚高邮驿茅屋江乡短褐风何日归来让王里云山谈笑一尊同
　　
　　道场山寺
　　
　　景物凄凉异昔年佛宫草树暗荒烟千盘日色峯头转百道泉声石上悬觉鸟有时酬客语慈云何处伴僧禅莫言楼阁成空想地胜山灵亦变迁
　　
　　重游道场
　　
　　路入千峰石磴危经台香阁但余基僧从离乱居山少客为登临出寺迟伏虎已无岩下锡放鱼空有竹边池曾闻至治承平日箫鼓春风过六时
　　
　　送彭伯忻佥宪赴河南（题画）
　　
　　载笔同趋侍从班曾将翰墨动龙颜绣衣又向河南去玉节新从海上还千里舟航通洛水中原文物入夷山当时不得相追饯谩寄离情画轴间
　　
　　赠隐者次毛伯让韵
　　
　　归隐柴桑计已成行歌曵履作商声朝廷有诏征遗逸刺史无人识姓名山鸟下阶窥饮器野猿移石置棋枰西风茅屋年年卷惟有黄花不世情
　　
　　赠赵安道
　　
　　偶为行春此访君山围野墅宿晴云药田鹤守耕相候邻屋茶香饮见分林下看花多是杏溪浔拾草始知芸每闻■〈扌弃〉醉消长日谁复来题白练裙
　　
　　春宫词
　　
　　沉沉别院语流莺惊断春风梦里情坐试舞衣因力倦起临妆镜觉愁生余香细拂芙蓉帐小燕频窥翡翠旌不意中官传唤急侍朝得与殿头行
　　
　　藏春轩
　　
　　溪上幽居小径斜桞垣长日护春华时时淸燕无非酒处处闲行总是花自有轩窻留景物肯教蜂蝶过邻家桃情杏思浑忘却回首东风不用嗟
　　
　　题胡玄素畵山居图
　　
　　几度寻幽到涧阿荒溪峻岭入烟萝白云九曲人家少黄叶千林虎迹多试茗就当泉上饮看花须向酒边歌相逢重忆山中客独对新图奈别何
　　
　　九月十六日陈逸人旭访余蜀山中明日将还武塘因赋此送别（仲升）
　　
　　门掩荒山万木空独怜逺客此相同黄花兴减重阳后白发愁多暮雨中双劔不縁悲异国一杯未易醉西风明朝离思知何处秋水遥天有去鸿
　　
　　寄王校书止仲
　　
　　他乡每忆故乡云此日还山又忆君菊老岂堪秋后采猿啼犹似客中闻风帆渔艇行无次野水寒烟去莫分不是题诗不相寄孤鸿也自念离羣
　　
　　园隐图送方以常
　　
　　曾闻学圃成髙隐今日携书是宦游隔屋尚通分溜笕傍溪空觅看花舟菘葵尽作邻僧供芋栗还慿野老收后夜月明江上梦应随归鹤到林丘
　　
　　题宋参政记事状后
　　
　　江湖闲老七朝臣圣主临轩属问频殿陛屡曽听曵履都门谁复继埋轮拜官南省推功旧被宠东宫赐翰新岂料贤郎归第日上尊空酹九原尘
　　
　　送王架阁南归（惟贤）
　　
　　兰桡暂驻酒停斟隔浦谁歌送别吟归鴈不随南去客飞云犹载北来心野梅官桞愁相映暮雨春江思共深想得慈亲倚门久逢山逢水莫登临
　　
　　白塔怀古
　　
　　荒山欲逐鳯飞鶱谁构浮图压寝园土厚尚封南渡骨月明不照北归魂海门有路双龙去沙碛无潮万马屯莫向风尘重怅望棾王宫殿易黄昏
　　
　　江西途中寄呉城北郭王李诸友
　　
　　雨晴沙渚片帆开葭菼飞花鴈叫哀千里有情思北郭半年无梦落南台山遮故国层层出云押长江片片来可是宦途吟思恶强慿尺牍凂淸才
　　
　　题彭江
　　
　　逺水残阳落钓舟逺村渐见野烟收菱歌归浦家家夕扬叶惊风树树秋昨日梦非今日梦他乡愁是故乡愁自怜乆负山中桂每向江湖忆旧丘
　　
　　登广州城楼
　　
　　五岭南来瘴海深秋风榕叶尚阴阴安期一去家遗舄陆贾重来槖有金门限虎头潮上下城开鴈翅客登临淸时不用频兴感万里惟存向阙心
　　
　　送日本僧
　　
　　万里扶桑晓色微海天空阔去人稀木杯不用随潮渡金策惟应向日飞去路犹餐中土饭到家重着故乡衣国人应问如来法带取西天贝叶归
　　
　　答故人杨宪副孟载
　　
　　忆在并州喜合并别来两见岁华更自知诗里闲情少顿觉尊前老态生桑枣谁家非乐土云沙何处是边城怀君几度频登覧寒日千山雪正晴
　　
　　北郭集巻五
　　
　　　　●钦定四库全书
　　
　　北郭集巻六
　　
　　（明）徐贲 撰
　　
　　○五言絶句
　　
　　题坦率子画
　　
　　林屋閟烟萝归樵已罢歌独吟斜日里谁复此相过
　　
　　送吕庸南
　　
　　雪色上征衣云沙鴈自飞去家千万里只解送人归
　　
　　萱草
　　
　　翠叶春初解香苞晓尚含东风生百草何尔独宜男
　　
　　次衍师韵
　　
　　偶因故人留不遂林下期遥知看月处为我立多时
　　
　　送王七隅入郭
　　
　　江云载客愁江色未分曙君若回首时莫忘别离处
　　
　　怀王介休
　　
　　花落又花开思君酒一杯故山千万点长向夕阳来
　　
　　题画别董仲德
　　
　　鸟啼溪上雨风碎竹间云明日东湖上看山又忆君
　　
　　客夜
　　
　　客舍卧常早茶余人各归独有榻前烛犹能照解衣
　　
　　其二
　　
　　新月出易没残叶坠还鸣客中自无寐元不为秋声
　　
　　庚戌歳元日立春
　　
　　首祚欣兹践新年喜并回簇丝分细菜剪胜学蟠梅
　　
　　其二
　　
　　宜春新燕帖正旦颂椒花乐遇重熈日东风改歳华
　　
　　元宵遇雨
　　
　　万灯明不夜鼓吹匝鳌山一雨妬城郭人回尽赧颜
　　
　　题画
　　
　　屿鸟鸣孤影汀苹淡素香晓来江上树叶叶是新霜
　　
　　其二
　　
　　隔浦秋鸿小当江夕照空扁舟不觉重却载荻花风
　　
　　其三
　　
　　路入桃源近门藏竹戸深孤云同隐迹老鹤识闲心
　　
　　○六言絶句
　　
　　徐山人耕渔轩
　　
　　荷锸陇头春雨鸣榔浦口黄昏谁道南阳渭水不似桐江鹿门
　　
　　题画
　　
　　樵林夜鸣枫叶僧扉寒掩烟萝梦里秋山十二不知何处云多
　　
　　其二
　　
　　竹外闲扉半掩沙边小径斜通流水连朝春雨飞花昨夜东风
　　
　　其三
　　
　　偶过邻家看竹因来僧寺弹琴寒日山川易晚归时门掩松阴
　　
　　其四
　　
　　雨后山靑云白林深路转溪回野客舣舟相待家僮沽酒方来
　　
　　春江送别图送松江王尹
　　
　　行李一琴一鹤扁舟千水千山空醉驿亭官酒春风不解离颜
　　
　　其二
　　
　　草色东西客路江声早晚春潮别后思君何处鸣禽疎雨兰苕
　　
　　写意
　　
　　看山看水独坐听风听雨髙眠客去客来日日花开花落年年
　　
　　咏情
　　
　　燕子楼头初月桃花门外春风肠断琵琶弦里愁多懊恼歌中
　　
　　记梦
　　
　　梦里緑阴幽草画中春水人家昨夜纱窻细雨银灯独照梨花
　　
　　送别沈德虔
　　
　　江声千里万里客路长亭短亭后夜相思何处芦花明月沙汀
　　
　　墨梅
　　
　　月落山空人静梦断碧窻烟冷暗香何处消沉留得一梢寒影
　　
　　其二
　　
　　素质却嫌脂粉蛾眉淡扫玄霜翰墨玉堂曾侍砚池犹染余香
　　
　　○七言絶句
　　
　　江边秋桞
　　
　　画船忆得渡江滨桞色风光烂熳春今日霜条看渐短也知不是为行人
　　
　　陆云
　　
　　入洛徒闻擅美谈诸王正尔恨相衔独怜蔡克频埀泪难洗当时孟玖谗
　　
　　婕妤怨
　　
　　释罪犹能得赐金弃捐诚不是君心重来莫负秋风扇若在昭阳怨更深
　　
　　春怀次韵杨署令
　　
　　长把新诗花下吟看花谁念少年心今朝独到西园里杏色桃花懊恼深
　　
　　其二
　　
　　桞条处处线毵毵只在离亭便不堪几度看花并送客暖风晴雨到江南
　　
　　有约看杏花答高季廸
　　
　　雨阻花期可便休明朝也合为春游闲行若待天晴去只恐花飞人又愁
　　
　　九月八日菊同高季廸赋
　　
　　黄菊移来雨后新含香敛色待芳晨今朝相对谁怜我明日来看剩有人
　　
　　瓶中挿黄白红菊花
　　
　　浅白深红间淡黄重阳已过尚聨芳莫因颜色分花品同是秋风一様香
　　
　　咏芙蓉送朱仲垣归越
　　
　　雨晴送客桞塘西野水芙蓉满大堤一路看花何处好楼船直到若耶溪
　　
　　次韵答王七隅
　　
　　处处斜阳木叶飞秋风偏在路人衣相逢莫问离家日燕子初来今又归
　　
　　舟中闻歌呈张文学
　　
　　水郭春寒雨渺茫歌声何短意何长邻舟多少南行客若个听来不断肠
　　
　　闲行（一作题张静居画）
　　
　　草香樵径多晴蝶桑老人家有夏蚕信道緑阴时节好闲从山北过山南
　　
　　其二
　　
　　緑树黄鹂处处山偶从溪上看云还人生未许全无事纔得登临便是闲
　　
　　夜坐
　　
　　夜静讴声隔浦听西岩孤絶障秋冥扁舟独坐湖天阔疉疉风漪淡淡星
　　
　　咏三虫
　　
　　萤
　　
　　龙舟一去汴河东空吐余光表寸衷此夜不堪秋寂寞景阳宫阙又西风
　　
　　蝶
　　
　　花开心事已蹉跎每怨春多恨转多頼有黄花相慰籍不知风雨又如何
　　
　　蝉
　　
　　愁断齐奴一寸心谁知靑女怨犹深长吟莫恋宫前桞黄叶秋风自不禁
　　
　　野亭读书图
　　
　　书声流水共泠泠落木寒山路隔汀不是秋来易伤感夕阳风景似新亭
　　
　　水仙梅花
　　
　　每忆松林月下人却随游女汉江濵陈王若作罗浮梦不独当时赋洛神
　　
　　菊竹梅竹
　　
　　緑竹黄花共一丛楚江日照自西风屈原放逐娥皇杳千古离愁此日同
　　
　　其二
　　
　　梅花澹澹自开残水国春迟雪未干不有竹枝相倚并如何禁得许多寒
　　
　　画马
　　
　　拳毛零落暗尘埃何似春风立仗回当日外畨初进奉不知传勑赐谁来
　　
　　其二
　　
　　亲曾调马动天颜看遍东风十二闲今日写眞图画里一双龙骏在人间
　　
　　其三
　　
　　立仗归来出御堤圉官为解锦障泥春流芳草无人渡得向东风自在嘶
　　
　　雨后慰池上芙蓉
　　
　　池上新晴偶得过芙蓉寂寞照寒波相看莫厌秋情薄若在春风怨更多
　　
　　雨馆有述
　　
　　满矶秋叶草堂闲窅窅飞鸿淡淡山风雨不堪空对酒家僮偏喜得鱼还
　　
　　赠陈相士电岩
　　
　　驴背西风两鬂寒老怀频藉酒杯寛道傍亦有新丰客醉里逢人莫易看
　　
　　送客至东迁精舍次董著作韵
　　
　　竹边僧舍桞边池谁道秋风此别离今夕扁舟闻鴈处一灯应读巻中诗
　　
　　题亡友叶梓素所作山水（楚材）
　　
　　任昉台前记别离阖闾城外哭君时今朝孤馆看图画万水千山不尽思
　　
　　石屏
　　
　　白鹤山中采石归绮云翠雨满春衣补天千古无遗法我欲因君问女希
　　
　　烟桞
　　
　　烟中桞色重还轻髣髴时闻百转莺看处不须重怅恨若教含雨更伤情
　　
　　壶中绯碧桃花碧谢以梨花补之赋以慰绯桃
　　
　　准拟春深相并开如何先自委苍苔凭君不用多愁怨又有梨花作伴来
　　
　　晚寻王隅隐居
　　
　　君住湖南水竹深夕阳孤棹此相寻子规啼散门前桞漠漠春光淡淡阴
　　
　　雨中
　　
　　看花长是恼离心欲看无花思更深惆怅西园桃杏树花开多半在春阴
　　
　　午日西庵雨中对榴花
　　
　　麦寒已过又梅寒此日端阳独倚栏谁道榴花能照眼斜风小雨不禁看
　　
　　折花背立二美人图
　　
　　女伴今朝出较迟独来园里候多时对花可是无言说懊恨春风许自知
　　
　　其二
　　
　　绣罢春衫出阁迟辛夷花下立多时内园且是无人到不省含羞怕见谁
　　
　　和杨署令杂诗
　　
　　寝斋萤火
　　
　　微焰还凭腐草生拂帏透隙似含情竹风池上虽多见不及房中照独明
　　
　　蜘蛛补网
　　
　　圆网纔亏补又完几廽费力绕檐端只愁明日风和雨未信当空住得安
　　
　　答杨署令送菜
　　
　　隙地知君手自栽绀芽红甲雨中开闲居我亦淸斋久肯折新葵为送来
　　
　　回文次孟载韵
　　
　　秋风晚静木花红叶落闲阶满院空楼映月低人寂寂愁多怕见独飞鸿
　　
　　兵妇归七日夫卒乃抱骨赴水逸其姓名因为之赋
　　
　　托身未稳忽成空恩爱都来七日中不遣此身随骨去人间水底更谁同
　　
　　题张来仪怀友诗后
　　
　　乱前草草别相知乱后风光不尽思惟我与君今日见不堪来读巻中诗
　　
　　其二
　　
　　重读浔阳怀友诗众中多是我相知秋风落木乡园外可有人能为我思
　　
　　答髙季廸酒醒闻雨
　　
　　髙城月黑罢鸣笳寝舍风多烛易斜醉里归来忘夜半雨中惊不似山家
　　
　　其二
　　
　　江郭多阴暑到迟夜凉孤枕怯疎帷听风听雨寻常惯不似今朝醉醒时
　　
　　答张来仪见慰丧子顺哥（至正丁未八月廿二）
　　
　　每忆当年梦臼炊如今又赋杏伤诗众中独有君相念知得君曽有此悲
　　
　　访柱上人
　　
　　经院深深久护烟雨中药草午凉天古香室里人重到恰似秋风五日前
　　
　　次韵偶感（三首）
　　
　　新浴兰汤重理妆佩声隐约碧罗裳寻常不为春风妬谁信相逢也断肠
　　
　　其二
　　
　　意中已解眼中怜谁道从前不有缘可惜花时正风雨相逢只为在楼前
　　
　　其三
　　
　　翠袖寒禁梦里秋玉容不解旧风流谁知独客深无意珍重萧娘莫浪愁
　　
　　六月见榴花
　　
　　绛英緑叶鬬炎光艶色无多出女墙欲借一枝来照眼看时恨不在端阳
　　
　　折莲子呈孟载
　　
　　落尽红衣见緑房折来犹带水云香柔丝零落芳心苦未及秋风已断肠
　　
　　弃瓢卧雪（二图）
　　
　　曾谢人间轩冕荣一瓢何足累高情已知喧寂相忘久弃掷元非为有声
　　
　　其二
　　
　　空林有雪人犹卧破屋无烟门未开多少洛阳城里客如何县令独能来
　　
　　慰呉允坚丧妾
　　
　　肠断琵琶曲里声緑云天逺不胜情归家玉板休轻触鹦鹉能呼旧日名
　　
　　登东皋亭答季廸
　　
　　夕阳亭上共题诗却忆西行独咏时不但寒云与寒水楚天无物不成思
　　
　　东丘兰若枇杷花
　　
　　梅未含英菊罢花眼中无物属诗家忽来僧舎闻香住郄见花开是枇杷
　　
　　登白莲寺阁和彦正季廸见怀
　　
　　逺烦二子念离深江阁斜阳每对吟岂料诗中千里客也能来此共登临
　　
　　赠杜彦正儿端端
　　
　　新诗诵得客听欢体弱尊前学拜难眉目淸妍宛如画佳名只合呌端端
　　
　　见端端有感因呈彦正
　　
　　贫贱怜君总不知膝前且得弄佳儿我来一见偏伤感千里还家看有谁
　　
　　江上偶见
　　
　　潮满江沙起鹭鸶雪花淡淡乍寒时红衣女子摇船去唱得新声似竹枝
　　
　　赠高季迪幼女定儿
　　
　　红衣穿小与身宜对镜娇痴学画眉怜爱莫教看作女慰人犹胜似无儿
　　
　　夜卧闻邻家酒声呈季迪
　　
　　雨响槽床滴夜长重门虽闭四邻香近来不是忘醒酒也学东家吏部郎
　　
　　同季迪宿丁至刚南轩
　　
　　踈树寒蕉緑绕池夜凉雨到便先知我家路逺君家近能不开怀在此时
　　
　　黄德让病后苦吟因赋诗以释之
　　
　　不废诗篇病后身思花怀月亦劳神凭君暂歇行吟兴药具方书正可亲
　　
　　过宁眞道观
　　
　　处处园亭闭不开残筠荒树总堪哀闲时好作谁家坐只向宁眞观里来
　　
　　听歌
　　
　　纔得听歌便泪埀眼前不似旧听时靑春多半遭离乱白发能消几度悲
　　
　　西岩渔翁图
　　
　　云水平生一钓纶扁舟来往楚江濵自烧緑竹炊新饭谁道烟消不见人
　　
　　寒食前三日适桐里见梨花
　　
　　淸江行尽有人家汨汨春流涨暖沙已自深忘寒食节无因此地见梨花
　　
　　闻鸠
　　
　　看花几日喜春晴布谷无端唤雨鸣何处听来最伤感荒村树里两三声
　　
　　东轩芍药盛开两日雨阻未得观及往零落因惋惜赋之
　　
　　看栽红药向东阑及到开时未暇观今日雨晴重过此浅红深紫已凋残
　　
　　春暮见山茶有感
　　
　　宫粉凝脂竹外栽繁华曾见雪中开一枝自有相怜意留向春深待我来
　　
　　次韵看花四首
　　
　　数点飞花覆短莎风光初暖已胜罗连朝不向东园去红渐稀踈緑渐多
　　
　　其二
　　
　　一枝香雪倚东阑开过淸明半已残若到东风无几日凋零也作盛时看
　　
　　其三
　　
　　桞叶齐舒荻笋长陌头无复踏春阳强将花瓣都收拾赢得罗衣几日香
　　
　　其四
　　
　　花随风信应时开珍重东君巧剪裁今日看花人剩有緑阴惟我独能来
　　
　　口号
　　
　　年丰今已见秋成到处时闻打稻声怪底田家秋社里赛神犹自卜升平
　　
　　圆明寺会宿次韵别呉校书
　　
　　经榻多余为我分闲身且得伴孤云此来已觉心无事淸夜论诗况有君
　　
　　寄方山人彛
　　
　　南圃灌园看晓汲东湖开地课春耕一从投刺归来后赢得身闲处处行
　　
　　题谪仙像
　　
　　鼙鼓声来已乱离锦袍脱却恨归迟秋风江上长吟里不唱淸平古调词
　　
　　采药
　　
　　香术新参叶长齐雨时来斸破春畦归来闲向泉头坐洗净山中两足泥
　　
　　题吕山人所藏马孝常周履道荆南唱和集后
　　
　　故友空悲生死异名州曾托乱离频因君重读荆南集已忆溪山又忆人（是时履道没于兵）
　　
　　送王守敬还淮南
　　
　　长淮路逺思君久得见还归更不堪未尽平生山水兴到家应是忆江南
　　
　　月明听胡琴
　　
　　檀板朱弦出砑声停杯齐听月当楹分明自是凉州曲不解何人最有情
　　
　　中秋夜对月有咏（四首）
　　
　　拟将诗酒赏良时久不吟诗思苦迟无酒已辜今夜月如何容得更无诗
　　
　　其二
　　
　　吟诗无伴自无情满院凉风月正明毕境无诗空懊恼只将身绕桂花行
　　
　　其三
　　
　　几欲高眠畏夜寒又思月色起来看及来看月翻多感不似眠时意少安
　　
　　其四
　　
　　云汉微明夕雨余行吟独自绕阶除今宵若与常年比月色人心总不如
　　
　　过王伯时宅
　　
　　里巷新翻乱后移喜君住处有轩池重来已是三年后竹树依然似旧时
　　
　　寄高偶仲
　　
　　见说海虞峰畔住禅房钟磬隔林闻遥知潭影山光里能解题诗独有君
　　
　　九日过宁眞道观
　　
　　数丛黄菊遍亭皋不见南山首重搔日暮忽来眞观坐郄从画里寄登高
　　
　　为开元道士题倪云林畵
　　
　　闻说仙人去采眞山中草木几回春开元堂上重来客犹是当年问道人
　　
　　十一月一日始见菊花
　　
　　草草重阳去不知今朝始见菊花枝莫言篱落秋风老但得来看未是迟
　　
　　题杨补之十梅
　　
　　缥缈仙姝粉黛妍静临寒碧照婵娟氷肌亦是鲛房种不独凌波有洛仙　右水
　　
　　瘦木成阴颤晚风几随寒月上帘栊横斜何处看偏好只在淸溪浅水中　右影
　　
　　新花的皪更玲珑学弄芳妍小磵中冻蝶寒蜂谩相妬今年纔得试春风　右嫩
　　
　　六出争如五出嘉天孙姑射鬬矜夸总然玉质都相似若论生香合让花　右雪
　　
　　酒熟山家梦里逢美人别去月明中醉遗緑带无人拾吹上花梢扬晓风　右烟
　　
　　小店荒篱任意开乱依丛棘半苍苔春时料有何人折多是匆匆驿使来　右野
　　
　　分得湘江数叶秋偶因翠羽寄罗浮相看莫说当年梦二女多情自解愁　右竹
　　
　　或随流水或随风一片西飞一片东何似得沾香额上艶妆犹说寿阳宫　右落
　　
　　靑丸颗颗叶间藏雨绽微酸刺齿香爱护莫教风摆落墙头留取掷裴郎　右实
　　
　　（阙）
　　
　　右十梅欠一候补之题
　　
　　倪云林竹（六首）
　　
　　忆君我有泪淋漓正似湘江雨后枝记得秋声夜同听消闲馆里对床时
　　
　　其二
　　
　　江乡处处忆陪游见写湘云数叶秋今日仙魂乘鹤去犹存遗墨动人愁
　　
　　其三
　　
　　春江谁唱竹枝歌春雨潇潇傍竹多欲借淇园一竿玉桃花矶下钓寒波
　　
　　其四
　　
　　出海琅玕翠色新娟娟春雨洗芳尘梦回影落虚窻月却怪毫端写未眞
　　
　　其五
　　
　　倚窻昼寂自焚香十日春阴不下堂几度吟成微醉后兴来拈笔写修篁
　　
　　其六
　　
　　不见高人倪幼霞流传遗墨尚淸华鳯毛零落湘江水春雨新稍整复斜
　　
　　云林畵
　　
　　久约樵翁共结邻靑山如待早归人屋西有个茅亭子饱听松风起涧濵
　　
　　霅翁海棠
　　
　　一枝写出玉容娇桃李漫山恨未消惆怅东阑明月夜半酣西子貌难描
　　
　　将往呉兴徐行正以诗见送奉酬
　　
　　自喜吟身得自由长寻酒伴与诗俦闲云流水平生意何处山中不可留
　　
　　其二
　　
　　春前便作访君期春后纔来信是迟又复别君湖上去重来应是緑阴时
　　
　　谢吕山人殊长老送别江南
　　
　　我自东行君自回淸江小艇逐风开今宵雪屋悬灯坐还复临樽待我来
　　
　　次韵别王止仲（二首）
　　
　　一度看花一度春东风又过楚江津如何緑水桥头酒不醉阳闗曲里人
　　
　　其二
　　
　　风风雨雨暗消春杨桞官桥夜掩津不是子规啼欲倦扁舟知有未归人
　　
　　次蜀山别韩文学同杜校书记李逸人庄
　　
　　夕阳野渡人归后山馆南风客到初可恨同来不同去烦君为寄故乡书
　　
　　次韵张文学见招
　　
　　落叶柴扉昼不开小笺相寄手亲裁遥知着屐空山里萝径孤琴候我来
　　
　　送吕山人
　　
　　湖天浩浩白云秋鸥鹭飞边有去舟行到湖东回首处春山记取是同游
　　
　　送张甘白还呉北郭
　　
　　桃花飞尽桞花飞三月江南尚腊衣为问东湖云共宿春风此度送人归
　　
　　送吕管勾
　　
　　客情沙桞共依依隔浦遥山向夕微送别偶当花落后伤心元不为春归
　　
　　山斋图
　　
　　秋水柴门竹外开阶前片石是琴台山中几夜风连雨明日还应借屐来
　　
　　西爽楼图赠王主簿
　　
　　几度登临托逺思楼中山色意中诗西风又复来看畵却忆扁舟送别时
　　
　　双溪僧舍闻莺
　　
　　緑阴到处有黄鹂僧院山深客听迟独恨春风容易老听时不及在花时
　　
　　紫菊
　　
　　一枝开向小篱东浅白深红尽敛容只有魏家颜色似春风秋露不相从
　　
　　过南垞赴黄德让招
　　
　　风暗沙村晚渐平相邀应得遂闲情南塘水满人来少疎雨寒波一舸行
　　
　　春日报呉城诸友
　　
　　小屋林深曲磵幽鸟情花思两悠悠风光满眼春如许那得君来此地游
　　
　　始闻新蝉
　　
　　芳草斜阳歩遶池孤蝉忽叫发高枝去年忆在南山驿千树南风乱噪时
　　
　　四月一日梦孟载自荥阳归觉后因寄
　　
　　昨宵两度梦君归相见匆匆语亦稀闻说归来秣陵住未知此信是还非
　　
　　端午日折榴花与允升幼女鸾鸾
　　
　　猩血丛丛簇绛裙一枝雨里手亲分自知老眼无烦照乞与鸾鸾挿鬓云
　　
　　病后行乐至池上
　　
　　连朝卧病少闲情乍到池边任意行未信空山人寂寞緑阴何处不闻莺
　　
　　过南山
　　
　　乱峰幽石遶周回竹阁萧然对涧开不与靑山有缘者谁能着屐此中来
　　
　　允中留宿山斋已而复往令弟允升宅明日赋诗谢之
　　
　　别来怀抱事多因草草尊前未易陈既拟相留又还去也终不似弟兄亲
　　
　　题会仙图
　　
　　春风十二燕瑶台曾与羣仙一见来别后空山流水里不知几度碧桃开
　　
　　泛南湖有咏
　　
　　沙树汀蒲緑雨新湖波揺荡白鸥春不须更觅桃源去已是人间避世人
　　
　　自南坞还蜀山途中有作
　　
　　行尽千山更有山此身几日在山间桃花野水溶溶去鸥鸟汀云冉冉还
　　
　　空木
　　
　　老树依依涧水隈荒岩春少只苍苔不知过往山中客谁为伤心吊赋来
　　
　　过呉氏宅观梅
　　
　　荒园火后遍蒿莱頼有梅花一树开祗恐明朝零落尽春风无复此中来
　　
　　赠惠上人
　　
　　高树空林日下迟归云冉冉鸟差差知师看尽闲风景瑶席山中独坐时
　　
　　题山果幽禽
　　
　　秋果埀埀压树低一枝斜出覆荒溪幸无童竖来樵摘容得山中野鸟栖
　　
　　暮春
　　
　　楝花零落晓溪津节物无情不恋人二十四风看已尽等闲觞酒过靑春
　　
　　题林下烧笋
　　
　　石火初敲竹下来长镵手自斲荒苔为收残箨烧新笋更荐春泉茗一杯
　　
　　雨中闻黄鹂
　　
　　高树重重复酒台黄鹂飞遶不惊猜暖风晴日寻常到谁为多情雨亦来
　　
　　宿水西客馆呈二陈助教
　　
　　野性从前与世违那堪习懒又多时忽来郭里闻钟鼓始信山中卧起迟
　　
　　赠明月因长老
　　
　　少留髭发伴苍颜烂熳高情诗酒间自是诸天欢喜像世縁不尽未还山
　　
　　上菁山寻王张二山人不值
　　
　　此日寻君竟不逢闲行直到最高峰归时已是斜阳后惆怅荒山寺里钟
　　
　　寄佺讲师
　　
　　荒村古寺无人到独爱轩窻水次开池上风光看不尽莲香纔过桂香来
　　
　　陈允中以病不赴约独还因赠
　　
　　逺路知君抱病还高才虽屈喜身闲相寻正値重阳日烂醉秋风九里山
　　
　　山中留别张静居
　　
　　访水寻云几日闲君仍留此我先还到家已是斜阳后身在东湖却望山
　　
　　山行
　　
　　千嶂松风百嶂云春山行遍此寻君林园花尽逢人少赖有莺声到处闻
　　
　　过山中废寺
　　
　　一榻高悬緑嶂前窻扉掩映碧萝烟登临未免伤怀抱闲与山僧说世缘
　　
　　送赵乡之杭州
　　
　　何处歌声怨别离夕阳亭上送君时南风似为行人惜欲使扁舟逆上迟
　　
　　送张景则归天台
　　
　　淛江东去有名山路遶天台鴈宕间我未得游空惆望是君乡里喜君还
　　
　　闻鴈寄郡城诸公
　　
　　风余残烛伴离思几度怀归谩作期寂寞鴈声山馆夜故人谁念独听时
　　
　　三月廿三日重到蜀山
　　
　　屋已荒芜花自妍重寻邻旧说兵前此山多少人曾住泉石应同我有缘
　　
　　舟中闻笛与张文学同赋
　　
　　何处渔汀晚棹回笛声似为水云哀相逢莫怪频埀泪曾向梁园听曲来
　　
　　晓发秀州
　　
　　路出双湖烟树东舟行长是雨兼风梦回重有离家恨惆怅春寒此夜中
　　
　　无锡道中
　　
　　深林晴叶下风迟山色迎人似有期十四年前曾住此湛公宅里钓泉时
　　
　　与丘克庄晚立瓜洲望京口诸山
　　
　　津头船发暮潮酣楚水呉山思不堪歴问靑山是何处郄从江北望江南
　　
　　闰七月十五夜作
　　
　　河带踈星淡不流露华蛩响逼新秋柝声纔罢砧声起总是忘情也自愁
　　
　　堤边桞
　　
　　天寒忆得渡江濒此日重来客意新惆怅霜余一株桞萧踈元不为行人
　　
　　泊杨子桥
　　
　　秋风杨子桥头路秋水官船泊未开此处定知乡里近江南山色望中来
　　
　　扬州
　　
　　竹西亭下路迢迢骑鹤仙人不可招秋草秋烟满城郭月明何处梦吹箫
　　
　　扬州僧舍见花有感
　　
　　风逓浓香到水涯几株桃李映门斜侯家园圃多荒废不是僧房不见花
　　
　　新亭送宣别驾
　　
　　淸尊别酒此相同歌断新亭桞下风惆怅归愁与离思因君并得过江东
　　
　　居龙河寺怀高季迪（二首）
　　
　　与君常办酒家钱共结山盟与水缘今夜重思旧游处一龛闲坐佛灯前
　　
　　其二
　　
　　竹下幽泉细细流寺间人去暮烟愁独怜千里来京客肠断龙河寺里秋
　　
　　九月十七日闻鴈寄董庄
　　
　　晚意秋阴两不分渚芦沙竹护寒云鴈声客里谁先听愁絶惟应我共君
　　
　　冬至
　　
　　尽知阳复闘迎新我独无家叹此身儿女一从埋没后眼中骨肉是何人
　　
　　除夜
　　
　　客舍无人更寂寥声传爆竹隔林遥几多时节何堪恨送却流年是此宵
　　
　　次韵杨孟载梦归
　　
　　梦归纔喜觉还悲长说归期未有期莫怪灯前重埀泪一千里外对眠时
　　
　　听笛
　　
　　雨映凉天晚更新笛声隐约在东邻眼中多少飘零客谁是梁园曲里人
　　
　　其二
　　
　　笛里新翻曲谱新余声掩抑散遥邻听来我最思乡切不独山阳作赋人
　　
　　送顾谨中还呉
　　
　　埜店风花傍客飞尊前长是泪沾衣相逢相别俱零落君向江南我未归
　　
　　送陈知县赴宁逺
　　
　　七十人中曽擢桂四千里外独之官已知游宦非常别不用匆匆惜去难
　　
　　送方给事中
　　
　　南风花满荔枝林路出湖山百嶂深惟有白云长在眼三千里逺寄归心
　　
　　送山西谢员外题杨宪副诗后
　　
　　故人来诵故人诗千里秋风致逺思回首太行何处是乱山红叶鴈来时
　　
　　送叶知县
　　
　　黄苇丹枫叶落时水云漠漠鴈来迟秋风长是身为客已自伤心况别离
　　
　　题蒋习之春归得意图
　　
　　簮笔亲当白玉墀天颜有喜独能知归来匹马花盈路正是春风得意时
　　
　　赠客
　　
　　君歌掩抑有余情我欲酬君唱未成不向江湖谙寂寞如何知有断肠声
　　
　　题画有感（上有高扬张王诸友诗）
　　
　　幽禽相对弄芳春嫩竹分梢露叶新偶看画图怀故旧眼前无几白头人
　　
　　滁州西涧
　　
　　渡连西涧草还生六月黄鹂几个鸣为忆风流韦刺史也曾来此涧边行
　　
　　题羊士观家山水
　　
　　闗武坊中旧草堂鸳鸯湖上好风光四千里路来相觅谩说扬州是故乡
　　
　　题冬靑十二红图（上有高杨诸友作）
　　
　　秋风吹老万年枝山鸟飞来啄子时却忆题诗画中客一成没后一分离
　　
　　广州杂咏和刘主事子高
　　
　　■〈鱼仂〉鱼潮退余溪卤牡砺墙高结海沙红豆桂花供酿酒槟榔蒌叶当呼茶（有云此非夲诗）
　　
　　其二
　　
　　遶门龙眼树森然香蜡时来海外船木屧蒲葵已成俗红蕉丹荔不论钱
　　
　　过庾岭
　　
　　盘纡危磴费攀跻烟嶂连云去渐迷可是行人行不得靑山到处鹧鸪啼
　　
　　寓舍燕
　　
　　燕子飞来日几遭又从窻外立花梢分明探得人心意方敢衔泥补旧巢
　　
　　渡彭蠡至星子湾
　　
　　水天空阔片帆征风稳波平也自惊镇日取程纔近岸庐山五老又来迎
　　
　　沅湘道中
　　
　　落日荒烟野水滨鹧鸪啼处有行人东风记取沅湘道兰叶兰花一路春
　　
　　宿五溪闻舟中客歌
　　
　　枫叶林边有泊舟夜深风雨总成秋年来自是频为客一度听歌一度愁
　　
　　徐沟道中与叔谦相失明日因寄
　　
　　齐得庭中假寐时马蹄南北遂参差信知会合原非偶有意相寻竟失期
　　
北郭集巻六 

