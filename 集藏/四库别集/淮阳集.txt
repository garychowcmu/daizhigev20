淮阳集 元 张宏范

提要
原序
淮阳集
淮阳集诗余
后序
 
 
提要

　　《淮阳集》一巻；附録《诗余》一巻。元张宏范撰。宏范，字仲畴，易州定兴人，汝南忠武王柔之第九子也。官至镇国上将军、蒙古汉军都元帅。将兵入闽广，灭宋于厓山。师还而卒。累赠太师、淮阳王，谥宪武。事迹具《元史》本传。其遗诗一百二十篇，词三十余篇。燕山王氏尝刻之敬义堂，故宋礼部侍郎庐陵邓光荐为之序。光荐，即宏范南征时被获不屈，因命其子珪，事以为师者也。后其曽孙监察御史旭重刋。明正徳中公安知县周钺又重刋之。此本即从钺刻传録，盖犹旧帙。

　　宏范尝从事于郝经，颇留心儒术。其诗皆五七言近体，虽沿南宋末派，然大抵爽朗可诵，如“中酒未醒过似病，搜诗不得胜如愁”，置之江湖集中不辨也。亦无愧曹景宗之赋竞病矣。  
原序

　　曩者，天兵克季宋于崖山时，则淮阳献武王实以元帅统师，爰振其武用，熸赵烬，勲劳之大，载在史册，藏之金匮，天下后世知其功髙。

　　乃若词章之盛，人或不能尽知也。王之里人金台王氏尝以王之诗歌、乐府刻于其家敬义堂。虽特其仅存之稿，然，于是足以知王之词章为优为耳。葢王以事业之余，适其性情而聊以见之吟咏，往往托物感兴为多，而在于射猎击球之事者无几。况夫，雅韵清辞，雍容谐协，固非服介胄者之所能及。至其读韩信、李广传诸作，英气伟论，卓荦发扬，又岂拘拘律度之士所能道哉。

　　惟王世在名门，天资超迈，幼尝学于郝公伯常，而友邓公光荐，恒与巨儒学士大夫交，故属意文字为甚。王之子恒阳忠献王歴事累朝，弼成文治，为世文臣。平生立朝，大节若汉之丙魏、唐之房杜，皆王所素教焉。今其曾孙旭为江南诸道行御史台监察御史访求先世遗文，得敬义堂所刻。顾其集，犹王之旧谥“武烈”题其首，欲重梓之，从宣因僭为之叙，以着王之好儒尚文，辞章祇其余事，且使天下后世之人知王之世家不独髙于武功也。

　　至正十年庚寅九月吉日 中宪大夫江南诸道行御史台治书侍御史 许从宣 谨叙 

　　故都元帅赠平章谥武烈张公，讳宏范，字仲畴，河内人，蔡国武康公第九子也。天分英特。少从郝经学士，虽观书大略率意，吐辞往往踔厉竒伟，据鞍纵横，横槊酾酒，叱咤风生，豪快天纵。其诗类楚汉间烈士语。余尝谓气，文章之主，诗笔特功名余。豪曹氏父子，气雄建安。刘越石悲愤之作，犹度越晋人逺甚，斛律金《勅勒》、六朝文士所无，唐刘幽求、严武、张建封辈，一聨半句音节豪宕，自别是。固难以常人捡押翰墨，径畦论也。中原，文献荒芜，士少有，得辄自有余。惟武烈公所作，未尝属稿，篇什随手散落，后亲友网罗遗失，得其仅有者，为诗词若干。将传于后，属余序。惟立功立言，自古难并勲业，葢世往往掩其它长。矧公文章，赫赫照映，非出偏长以与文士角逐者，然英英在纸，略见其人决非营度出吻，笔下辄止者所能学，亦非凌烟阁上进贤冠、大羽箭所能尽存之穹壤。要是：古今一竒。

　　庐陵邓光荐序  
　 
淮阳集

　　○五言律 

　　【泛舟继韵】

　　风软扁舟稳，行依绿柳堤。孤尊秋露滑，短棹晩烟迷。夜静月初上，江空天更低。飘飘信流去，误过子猷溪。

　　【雨霁登楼】

　　楼外雨初霁，乾坤望眼明。岸髙秋涨满，帘卷暮霞生。燕入泥香润，龙归海气清。阑干残照底，一片古今情。

　　【月夜独酌】

　　白酒谁同饮，青尊秪自开。山风吹雨去，海月上天来。雅兴髙千古，狂歌复一杯。何当呼李白，同醉凤凰台。

　　【柳塘避暑】

　　避暑溪塘上，悠然世虑踈。挂冠疑过鸟，濯足碍行鱼。雨过波纹细，风来树影虚。消磨长日事，棋罢数行书。

　　【莲湖泛舟】

　　载酒扁舟稳，平湖绮绣乡。半竿残月暮，十里晩风香。桂楫分云锦，荷杯吸露浆。浩歌明月底，惊起宿鸳鸯。

　　【携妓泛舟遇雨】

　　醉漾扁舟去，欢生尽棹迟。舞回风过处，歌罢雨来时。凤斚传琼液，鸾刀脍玉丝。池塘烟树外，一一画中诗。

　　【夏日道中】

　　六月长安道，功名两字催。云头烘赤日，马首渗黄埃。汗额挥淫雨，饥肠转殷雷。输他河朔客，氷酒泻荷杯。

　　【逺烟】

　　惨淡微风外，氤氲老树头。乍惊香雾薄，遥认断云浮。日落山腰暮，雨晴天际秋。清明藏不得，一片晋家羞。

　　【宿】

　　马疲盘道峻，投宿入招提。雨急山溪涨，云迷岭树低。凉风来殿角，赤日下天西。偃腹虚帘外，林空鸟恣啼。

　　【枕上】

　　客懐苦长夜，欹枕冷掀髯。半壁荒灯暗，穷途老泪淹。惊乌疑月树，窃鼠怯风帘。百虑秋中集，无由到黑甜。

　　○五言絶句

　　【醉中遣兴（六首）】

　　把酒莫辞频，呼童更疾温。清明三月节，庭院又黄昏。

　　把酒莫辞霎，休教尊酒空。光阴不复得，流水只流东。

　　酒兴唯诗赖，诗懐实酒因。髙吟到佳处，满酌岸清巾。

　　满酌莫宜侧，髙歌不论声。醉时狂起舞，何必待鸡鸣。

　　酒尽兴不尽，心竒诗亦竒。更沽一斗酒，须到百篇诗。

　　饮酒莫妨事，吟诗休费心。酒从闲里饮，诗向兴来吟。

　　【缾中桃竹】

　　竹同君子操，花胜丽人糚。洞里神仙客，谁教嫁阮郎。

　　【花影】

　　明月招春魄，移痕上小牕。暗香浮枕簟，乘兴灭银釭。

　　【寄刘仲泽】

　　已负中秋约，休愆九日期。东篱把菊坐，共赋南山诗。

　　【述怀】

　　太古一轮月，浮云几度漫。阴晴从万态，桂影自髙寒。

　　○七言律诗 

　　【述怀】

　　巳着戎衣十载过，江南未了鬓先皤。前生应欠路途债，今世故教离别多。功业千年须好在，荣华一笑待如何。几时得遂归欤志，髙咏渊明岁暮歌。

　　【赴大名路任】

　　诏引春风下帝庭，恩教迁镇大名城。天寒日短催行色，雾重霜浓接去程。鹏翼垂天今日志，马头洒泪故乡情。深承父老殷勤送，何日儿童竹马迎。

　　【晩凉楼饮】

　　携壶信步曳长笻，来趁楼头满面风。龙驾金乌啼海北，鲸吹璧月上天东。愁空浊酒襟懐豁，气入新诗句法雄。此意谁人能会得，古今好个谪仙翁。

　　【初夏】

　　醉窗睡足碧纱凉，帘巻熏风燕子忙。满地落花惊晩吹，一溪流水带斜阳。等闲岁月过难再，牢落功名拙自伤。青镜秪愁霜鬓改，光阴空老郭汾阳。

　　【新蝉】

　　齐宫怨女梦初惊，犹对熏风诉别情。一自返魂遗旧殻，便将秋恨入新声。断桥髙柳天将暮，落日空山雨乍晴。铁石肝肠人听得，也应白发为君生。

　　【雏燕】

　　羽为香润态含痴，睡足云兜力尚微。唤母但能啾唧语，恋巢犹倦往来飞。熏风庭院帘初卷，落日池台人乍归。白凤赤龙浑异事，争如随分着乌衣。

　　【和郑云表初夏】

　　一年好处艶阳天，风絮苔红意惨然。寂寂妍春空造化，炎炎畏日乍威权。香盈脾蜜蜂衙歇，泥足梁巢燕寝便。旋坼酒香浇郁气，园林青杏落诗笺。

　　【射柳】

　　年少将军耀武威，人如轻燕马如飞。黄金箭落星三点，白玉弓■〈门外井内〉月一围。箫鼓声中惊霹雳，绮罗筵上动光辉。回头笑煞无功子，羞对薫风脱锦衣。

　　【打球】

　　锦绣衣分上下朋，画门双柱耸亭亭。半空彩仗翻残月，一点绯球迸落星。翠栁小厅喧鼓吹，玉鞭骄马蹙雷霆。少年得意风流事，可胜书生对夜萤。

　　【假山】

　　性癖佳山未得亲，旋移逺石象天真。峰峦草树安排好，岩壑风烟领略新。路转栁遮青隠约，雨余苔渍碧嶙峋。尽教做尽千竒怪，时下窗前爱主人。

　　【述懐】

　　春风满鬓緑鬅松，落落胸懐气吐虹。节操自知坚雪竹，行藏未必属秋蓬。歌中牛角两行泪，舞彻鸡声一剑雄。肯似少年场上客，笙箫日醉软香中。

　　【过双墖】

　　千丈黄尘倦客途，林梢遥认两浮图。数家荒店留行李，一带遥山入酒壶。勲业壮年劳梦寐，等闲老境寄江湖。前途黯黯深沧海，惆怅西楼日向晡。

　　【宿龙门】

　　落日苍崕列翠屏，翠屏围宿暮云横。溪声清入诗人耳，山势斜盘客子程。青草路凉羸马饱，碧林月冷倦乌惊。明朝飞过龙门去，直挽春风下赤城。

　　【遇雨未发】

　　寒侵诗梦晓初回，风雨长松撼半崕。絶岫黑云笼古殿，虚檐玉柱碎空阶。纱窗正熟佳人睡，石磴应伤客子懐。鞍马待晴行未得，木鱼声里过晨斋。

　　【述懐（三首）】

　　飘零孤影寄天涯，梦断春风二鼓挝。闷上心来须赖酒，愁驱睡去胜如茶。龙潜北海收雷迹，豹隠南山养雾花。天产我材应有意，不成空使二毛华。

　　梅时又过牡丹期，昼掩重门坐似痴。为擘愁眉须赖酒，欲言雅志岂无诗。浮云暖日阴晴里，残梦春风富贵时。一片肝肠坚玉石，肯随风絮入狂吹。

　　思量闲里百优游，只得寻常两事忧。中酒未醒过似病，搜诗不得胜如愁。便教酒病慿诗解，纵有诗愁着酒酬。此外谁无名利念，红尘千丈尽悠悠。

　　【襄阳答王仲思】

　　昼夜干戈备不虞，等闲诗酒兴全踈。承君西属三词至，愧我东回一字无。麾下雄兵山有虎，目中穷寇釜奔鱼。秋风咫尺襄樊了，好约扁舟泛五湖。

　　【初夏】

　　好在熏风入舜弦，杨花飞去了三眠。迎眸新绿初长日，回首残红又来年。香满蜜脾蜂翅懒，泥干画栋燕巢全。多情无奈春归去，赖是园林煮酒天。

　　【梅雨】

　　犀浦光风四月新，一天细雨弄寒温。丝丝檐外难成滴，湛湛江心不见痕。煮酒园林妨饮兴，暮云楼阁入吟魂。尽教燕子衔春去，半湿纱窗睡正昏。

　　【春阴】

　　轻云薄薄鎻峰峦，微暗书窗觉嫩寒。寂寞梨花浑欲湿，颠狂栁絮尚犹干。争泥燕子情应喜，抱蘂游蜂意欲阑。说与宻云休吝雨，一犁早足老农欢。

　　【风栁】

　　澹澹池塘近楚宫，绿腰袅娜学盘中。乱摇荒草飞轻白，细搭朱阑拂落红。枝上娇莺啼恰恰，树邉舞蝶意悤悤。东君应着吹嘘力，要把春愁一埽空。

　　【题保定抱阳山寺】

　　山僧掣脱利名缰，特去幽岩构一堂。兀坐忘机禅榻静，髙吟纵意竹窗凉。奔驰世外心千里，参透人间梦一场。终日杜门稀万事，此中滋味少人尝。

　　【题池州九华山（二首）】

　　萍浦波平两岸风，羣山争妬九华雄。城头秋日掀髯里，槛外诗成极目中。霞日晩时山更翠，江鸥潜处蓼偏红。楼间多少前贤句，惆怅烟岚自古同。

　　客逢佳节若为酬，地主相邀上北楼。满目竒观风日晩，一襟清兴不胜秋。笑倾琥珀欢无极，醉指芙蓉看未休。莫怪羣山竟遮映，数峰髙处愈风流。

　　【南征（二首）】

　　百战归来气未松，紫泥又起作元戎。楼船万艓三山外，塞马千羣百粤中。举目山川浑各异，伤心风景不相同。明年事了朝天去，铜柱东邉第一功。

　　离多会少古皆然，惟我平生苦太偏。已是十年驱战马，又还万里驾征船。相思回首南天角，独许倾心北阙邉。寄语古人知道否，戮鲸沈海在来年。

　　【送张孝先】

　　乘驿归来气未停，江头还又送君行。少年鞍马峥嵘路，暮岁笙歌富贵程。半纸荒诗千里赆，一杯别酒十分情。故乡为向诸公道，功业悠悠白髪生。

　　【读韩信传】

　　一怒燕齐楚赵收，将军今古果谁俦。后来肯为陈豨计，先日何辞蒯彻谋。自是多年惭哙等，何能轻举学留侯。可怜一片肝肠铁，却使终遗万古羞。

　　【共赋行田】

　　不屑人间事业忙，日迷歌舞少年场。楼台夜月延佳客，花竹春风拥谢娘。笑倩钗金挑烛影，醉嫌杯玉擘橙香。谁知原上农家子，鞭袅残星晓露凉。

　　【春雪】

　　余寒料峭黄昏暮，惊见东风吹栁絮。杜陵野老独归来，却入灞陵桥上路。黄莺愁立花深处，恨湿金衣寒两羽。园林浑似晩春时，一片琼花飞玉树。

　　【寄枢宻院郭良弼】

　　三百年基数战休，君臣束手愿归囚。上天有命圣皇福，下国无谋贤相筹。笑我青蝇随骥尾，看人沧海据鳌头。此行幸见太平了，收拾琴书觅旧游。

　　○七言絶句 

　　【槐井】

　　翠浮石甃雨苔青，影落寒泉堕月明。酒醒渴懐无处着，绿阴风送辘轳声。

　　【即席赠别】

　　离筵不必奏笙簧，说剑论诗醉一场。别后有期期不定，水萍风絮雨茫茫。

　　【游春】

　　闲逐东风信马啼，一鞭诗思曲江堤。行行贪咏梨花雪，却被桃花约帽低。

　　【读李广传】

　　弧矢威盈塞北屯，汉家飞将气如神。伹教千古英名在，不得封侯也快人。

　　【老子送西游图】

　　玄教渊源自广成，五千文字总忘情。先生本是无为者，何苦青牛万里行。

　　【醉中（二首）】

　　玉液流春畅白鸥，醉时不觉有离愁。轩昂两袖乾坤窄，疑是阴阳之外游。

　　金杯潋灔涨蒲萄，玉颊潮红意气豪。一撮乾坤是何物，古今只解戏儿曹。

　　【墨竹】

　　麝墨云香小木丛，淡烟横月翠玲珑。小屏春鎻绿窗梦，也胜江湖烟雨中。

　　【射虎】

　　黑风髙骑巻空山，怒吼岩林出锦斑。得意将军飞铁镞，忽惊一点草梢殷。

　　【出猎】

　　臂鹰携犬袴腰弓，四野长围马疾风。恨煞棘林狐兔走，肯教容易出围中。

　　【新燕】

　　海棠开后月黄昏，王谢楼台寂寂春。栁外东风花外雨，香泥髙垒画堂深。

　　【燕语】

　　入户穿帘语画梁，几惊春睡恼人膓。争如慿此呢喃舌，说与东君莫去忙。

　　【青杏】

　　落尽残红緑满枝，青青如豆酿酸时。佳人摘得新尝怯，一点春愁鎻画眉。

　　【栁絮】

　　东风殢煞栁梢头，吹去香绵得自由。不到池塘成翠靥，颠狂飞入酒家楼。

　　【柳绵】

　　暗织千丝了不忙，不须蚕茧不须桑。请君试看春风外，杨柳枝头喷雪香。

　　【诗魂】

　　渺渺幽懐与月髙，花前醉里兴增豪。也曾天外搜佳句，又逐东风到酒槽。

　　【闻角】

　　戍楼一曲老龙嘶，霜满秋空月影西。客里梦回聴不得，残灯明灭伴人啼。

　　【寒食后】

　　家家钻火露新烟，花褪残红柳吐绵。底是游人膓断处，杏桃影里拆秋千。

　　【自遣】

　　独对西风酒一尊，可怜庭院正黄昏。何当钓出沧浪月，豁我诗魂伴醉魂。

　　【碧桃花】

　　应是玄都观里仙，为嫌白淡厌红蔫。故栽一种新颜色，疑是飞仙坠翠钿。

　　【烛泪】

　　惜别终宵话不休，煌煌灯烛照离愁。蜡花本是无情物，特向人前也泪流。

　　【未开牡丹】

　　包藏国色与天香，尽使游蜂自在狂。直待百花零落后，旋夸魏紫共姚黄。

　　【红梨花】

　　嫣然带雨湿胭脂，却似去年霜叶时。说与谪仙浑不识，向人谁咏雪香诗。

　　【梅雨】

　　轻云薄薄暗江干，几阵纱窗送嫩寒。浓醉呼童新摘得，未黄梅子已微酸。

　　【送春】

　　东君回驭欲何之，把酒江头话别离。流水泛红留不住，尽教沈醉不须思。

　　【垂丝海棠】

　　环儿宴罢沈香下，困竒东风绿树阴。可是醉头扶不起，低垂芳脸谩沈吟。

　　【拆秋千】

　　画柱青苔卧寂寥，彩绳无计恋春娇。可怜明月梨花院，闲煞春风第一宵。

　　【花落】

　　流水无情来洞口，狂风何意恋枝头。惜花人在东风外，更比莺儿燕子愁。

　　【红叶】

　　怪来清晓霜如雪，一夜千林染猩血。豪气如虹酒似川，直教醉脸红如叶。

　　【晩归】

　　笑谈尊俎兴何穷，鲸吸琉璃琥珀浓。沈醉戟门归去晩，月明街静一声钟。

　　【压沙懐古（二首）】

　　秦宫汉苑为功名，梵寺何由也废兴。试问雪香庭上月，向人脉脉不能譍。

　　桃花惯听玄都观，万树梨花是压沙。一夕春风俱埽地，雪香庭下尽桑麻。

　　【春寒】

　　去岁清明花簇檐，今年寒食尚凝严。往来忙煞蜂儿翅，偷采崕花酿蜜甜。

　　【晩凉】

　　绿阴庭院半昏黄，月窟风来桂子香。好挈一壶呼李白，扁舟归去醉沧浪。

　　【榴花】

　　猩血谁教染绛囊，緑云堆里润生香。游蜂错认枝头火，忙驾薫风过短墙。

　　【效吕洞宾步虚词（三首）】

　　紫微朝罢下天关，穏跨青鸾落世间。两袖春风何处去，洞庭东畔有三山。

　　踏遍尘寰天外天，兴亡万刼入幽玄。尽教鸡晓钟催夜，一点虚名日月先。

　　俯视王侯一介轻，愚聋人世可怜生。阴阳纵有难拘束，惟恨人间落姓名。

　　【晩蝉】

　　三生齐女旧精魂，哭断残阳雨后村。千古闺愁无处着，断肠声里又黄昏。

　　【落霞】

　　夕阳红影衬云衣，一段龙文锦不机。诗在滕王高阁下，半天孤鹜与齐飞。

　　【骤雨（二首）】

　　沧海龙飞霹雳惊，云间电影万蛇明。六丁怒挽天河水，特为人间洗甲兵。

　　风拥黄云龙驾海，雷驱紫电雨翻盆。长虹千丈忽截断，一片风波起市门。

　　【雪谷早行图（二首）】

　　短衣匹马五更寒，老雪荒山去路难。为问此行成底事，要携春色下长安。

　　马駞残梦过前溪，云鎻空山雪四垂。勲业本从辛苦得，可怜歌酒富家儿。

　　【问梅】

　　东风桃李竞春光，何苦前村雪里芳。孤洁不教尘眼涴，野桥斜月自昏黄。

　　【忆梅】

　　记得年时雪后村，月明诗酒共黄昏。自从别后无消息，一片相思入梦魂。

　　【春信】

　　庾岭梅花喷雪香，灞桥烟栁弄鹅黄。故乡望断无消息，独倚东风雁数行。

　　【读书灯】

　　半窗寒雨夜深深，烧断兰膏一寸金。莫笑十年尘壁上，也曽明破圣贤心。

　　【跋张伯宁义士图】

　　刺襄豫让不日死，立武程婴冠青史。燕山义士张伯宁，千古英名高二子。

　　【述懐】

　　气吐长虹志未摅，剑华生涩土模糊。收藏好在甘无用，夜半荒鸡待一呼。

　　【泛舟】

　　半岸澄波雨后平，一篙软绿信流行。满船明月双瓶酒，歌入荷花深处横。

　　【水鸥】

　　万里长江两白鸥，溶溶泄泄恣沈浮。一般都在春风里，反不如他得自由。

　　【落花】

　　莫为春归怨子规，百花开尽是飞时。算来只是东君罪，不合当时着力吹。

　　【题采莲图】

　　小娃采得白莲还，此个工夫有底难。多少桑间辛苦妇，谁人移向画图看。

　　【投宿】

　　荒村投宿马悤悤，暂歇离鞍古院中。酒尽一杯春日暮，吟鞭轻袅兴无穷。

　　【题曹娥庙】

　　一夕为亲犹尽孝，若为男子事君何。江淮多少英雄将，厚禄肥家学倒戈。

　　【霜月早行】

　　霜满溪桥月满山，哦诗驴背怯清寒。那知年少青楼客，醉拥芙蓉梦木兰。

　　【压沙懐古】

　　巳闻春日雪生香，更着秋来叶醉霜。到此春秋无一物，不堪回首吊兴亡。

　　【过江】

　　磨剑剑石石痕裂，饮马长江江水竭。我军百万战袍红，尽是江南儿女血。

　　【春月】

　　分破黄昏绿栁烟，娟娟落影卧秋千。休夸八月中秋夜，桃杏香中更苦怜。

　　【栁眉（二首）】

　　似敛还舒嫩觉羞，隋堤如为古今忧。翠尖管取传春意，莫向长亭管别愁。

　　睡起纱窗对晓奁，暂时初识逺山尖。多情笑煞张京兆，应恐香螺涴玉纎。

　　【海棠】

　　风巻晴霞空树头，东皇西去太真愁。可怜零落胭脂色，绿叶争如枝上稠。

　　【白莲】

　　洒泪湘妃不喜妆，和烟迷月涨秋塘。翠盘影里呈妍白，恨煞诗人玉有香。

　　【佳人昼寝图】

　　午枕风微雾縠凉，日长睡损玉霓裳。此生幸免春蚕苦，何事无心到绣床。

　　【守一巻头】

　　世事翻腾尽万般，一心长拟泰山安。酒壶书巻林泉意，更要诗人仔细看。  
　 
淮阳集诗余

　　乐府 

　　【木兰花慢（题亳州武津闗）】

　　忆谯都风物，飞一梦，过千年。羡百里溪程，两行堤栁，数万人烟。伤心旧家遗迹，谩斜阳栁，水接长天。冷落故祠香火，白云涙眼澘然。　行蔵，好向故人传，椽笔舞蛮笺。总纠纠貔貅，秋风江上，髙卧南边。功名笑谈尊俎，问锦江何必上楼船。他日武津闗下，春风骄马金鞭。

　　【又（征南三首）】

　　混鱼龙人海，快一夕，起鹍鹏。驾万里长风，髙掀北海，直入南溟。生平许身报国，等人间生死一毫轻。落日旌旗万马，秋风鼓角连营。　炎方，灰冷已如氷，余烬淡孤星。爱铜柱新功，玉闗奇节，特请髙缨。胸中泠然氷雪任，蛮烟瘴雾不须惊。整顿乾坤事了，归来虎拜龙庭。

　　【又】

　　功名归堕甑，便拂袖，不须惊。且书剑蹉跎，林泉笑傲，诗酒飘零。人间事良可笑，似长空云影弄阴晴。莫泣穷途老泪，休怜儿女新亭。　浩歌，一曲饭牛声。天际暮烟冥，正百二河山。一时冠带，老却升平。英雄亦应无用，拟风尘万里奋鹏程。谁忆青春富贵，为怜四海苍生。

　　【又】

　　乾坤秋更老，聴鼔角，壮边声。纵马蹙重山，舟横沧海，戮虎诛鲸。笑入蛮烟瘴雾，看旌麾一举要澄清。仰报九重圣徳，俯怜四海苍生。　一尊，别后短长亭。寒日促行程，甚翠袖停杯。红裙住舞，有雨君聴。鹏翼岂徒髙举，巻天南地北日升平。记取归来时候，海棠风里相迎。

　　【满江红（襄阳寄顺天友人）】

　　奔驿南来，拥貔貅，且趋江右。良自愧，劣才微渺，圣恩洪厚。万里长江今我有，百年坚壁非他守。看虎牙，飞上万山头，诛羣丑。　风雨梦，乡闗友。南北事，君知否。寄一缄梅信，小春时候。夜静戟门严鼔角，月明莲幕闲诗酒。怕故人，相忆问归期，平蛮后。

　　【临江山】

　　千古武陵溪上路，桃花流水潺潺。可怜仙侣剰浓欢，黄鹂惊梦破，青鸟唤春还。　回首旧游浑不见，苍烟一片荒山。玉人何处倚阑干，紫箫明月底，翠袖暮云寒。

　　【又】

　　爱煞林泉风物好，羡他归去来兮。世缘相挽又还思，功名当壮岁，疎懒记当时。　肝胆自知尘辈异，鳯池麟阁须期。风云满目任时宜，东山髙卧处，丝竹醉呉姬。

　　【点綘唇（咏海棠）】

　　醉脸匀红，向人无语夸颜色。一枝春雪，犹染嵬坡血。　庭院黄昏，燕子来时节。芳心折，露垂香颊，羞对开元月。

　　【又】

　　庭院黄昏，子规啼破开元梦。晩风吹动，似舞霓裳弄。　有色无香，好着诗人讽。和谁共，月廊烟重，烧彻兰膏鳯。

　　【又】

　　星斗文章，词源落落倾胸臆。十年南北，几度空相忆。　把酒留君，后会知何夕。愁如织，一鞭行色，春雪梅花驿。

　　【又】

　　春日前村，一枝香彻江头路。月明风度，清煞西湖句。　昨夜幽欢，梦里谁呼去。愁如许，觉来无语，青鸟啼芳树。

　　【又】

　　独上髙楼，恨随长草连天去。乱山无数，隔断巫阳路。　信断梅花，惆怅人何处。愁无语，野鸦烟树，一点斜阳暮。

　　南乡子深院日初长，万巻诗书一炷香。竹掩茅斋人不到，清凉茶罢，西轩读老庄。　世事莫论量，今古都输梦一场。笑煞利名途上客，干忙。千丈红尘两鬓霜。

　　【又（送刘仲泽寿）】

　　天地萃英灵，秀出人龙问世生。不只文章为第一，峥嵘，气吐虹霓万丈横。　白褐黒头卿，埋灭黄尘气未平。昨夜长庚髙似月，分明，光照乾坤彻五更。

　　【又（赠歌妓）】

　　浅淡汉宫糚，扇底春风玉有香。特地向人歌一曲，非常，纵使无情也断肠。　宝髻绣霓裳，云雨巫山窈窕娘。好着千金携得去，何妨，丝竹东山醉玉觞。

　　【又（送友人刘仲泽北归）】

　　烟草入重城，马首闗山接去程。几度留君留不住，伤情，一片秋蝉雨后声。　无语泪纵横，别酒和愁且强倾。后会有期须记取，叮咛，莫负中秋夜月明。

　　【又（寄刘仲泽）】

　　音信怪来稀，世态时情固自宜。莫比红尘儿女辈，须知，义士交情死不移。　应是占花期，箫鼓东城醉玉姬。谁念书生寒屋底，伤悲，忍涙窻前聴子规。

　　【太常引】

　　晚凉庭院锁黄昏，鼓角静谯门，酒兴恋诗魂。清遶断，梅梢月痕。　胸中豪气，壶中春色，醉眼小乾坤，今古不须论。且更尽，花前几尊。

　　【浣溪沙】

　　山掩人家水绕坡，野狼岩鸟太平歌，黄鸡白酒兴偏多。　幸自琴书消日月，尽教名利走风波，钓台麟阁竟如何。

　　【其二】

　　一片西山画不成，无人来此结茅亭，野猿山鸟乐升平。　名利着人浓似酒，肝肠熟醉不能醒，黄尘奔走过浮生。

　　【其三】

　　新卜西山崦下庄，疎篱编竹草苫堂，门前流水栁成行。　满目烟岚诗酒地，十年鞍马是非场，虚名半纸几多忙。

　　【青玉案（寄刘仲泽）】

　　西风天际征鸿去，问曽过，燕山路，叶落虚亭空緑树。一川秋意，满怀愁绪，楼外萧萧雨。　天涯望断行云暮，好着蛮笺寄情句，底是相思断肠处。吟风赋月，论文说剑，无个知音侣。

　　【清平乐（四首）】

　　闗河南北，有雁无消息，落日楼头人正忆，啼乌一声山碧。　莺莺燕燕争春，红尘马足车轮，惟有新丰豪客，东风老泪沾巾。

　　髙眠窗北，偃卧喧雷息，依约闗山归路忆，梦绕池塘春碧。　功名负我青春，悤悤日月奔轮，且把琴书归去，山林道髪儒巾。

　　天南地北，何日兵尘息，四海升平归老忆，鳯逺岐山空碧。　衣冠滚滚争春，谁能卧辙攀轮，一剑风云未遂，几回怒髪冲巾。

　　穷冬冷落，客思添萧索，浊酒沽来须强酌，要把闲愁推却。　时间荣辱何惊，胸中气象休更，且匣风云长剑，天容两鬓青青。

　　【青春来】

　　金装宝剑蔵龙口，玉带红绒挂虎头。旌旗影里骤骅骝，得志秋，喧满鳯凰楼。

　　【殿前欢（襄阳战）】

　　鬼门闗，朝中宰相五更寒。锦衣绣袄兵十万，拔剑揺环，定输嬴，此阵间。无辞惮舍性命，争功汗，将军战敌，宰相清闲

　　【鹧鸪天（围襄阳）】

　　铁甲珊珊渡汉江，南蛮犹自不归降。东西势列千层厚，南北军屯百万长。　弓扣月，剑磨霜，征鞍遥日下襄阳。玉门今日功劳了，好去临江醉一场。

　　【天凈纱（梅梢月）】

　　黄昏低映梅枝，照人两处相思，那的是愁肠断时，弯弯何似，浑如弓样眉儿。

　　【又】

　　西风落叶长安，夕阳老雁闗山，今古别离最难。故人何处，玉箫明月空闲。  
　 
后序

　　胜国淮阳张献武王，初以中州着姓，臣事蒙古，为之奔走効力，逼宋海隅，遂灭其国，功业虽盛，君子弗取，独其诗集之仅存者。尝取读之，据鞍撗槊，意气豪放。由军中雅歌而下，少见其比况。时，方驰逐金戈铁马间，自非有志于投戈讲艺，息马论道，奚暇及此，是则为可取焉者也。诗集首题【淮阳张献武王】，元人盖侈其爵谥云尔。乃今僭易之曰《张淮阳诗集》。若唐之韦苏州以诗鸣、宋之秦淮海以乐府鸣之类是已。乐府仍附于其后。顾旧本，触首随落，且传之者复甚钞。于是拾遗补阙，重加校正，命工翻刻，庶备元诗之一家。张讳宏范，字仲畴，中州河内人，履歴之详，具载《元史本传》云。

　　时正徳辛未岁孟冬之吉知公安县事宿人 周钺 书  
　
