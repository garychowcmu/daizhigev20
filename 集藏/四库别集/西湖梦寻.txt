《西湖梦寻》 张岱 著 

自序
西湖总记——明圣二湖
卷一 ——西湖北路
玉莲亭  昭庆寺  哇哇宕  大佛头  保俶塔 玛瑙寺  智果寺  六贤祠  西泠桥  岳王坟  紫云洞
卷二 ——西湖西路
玉泉寺 集庆寺  飞来峰  冷泉亭  灵隐寺  北高峰  韬光庵  岣嵝山房  青莲山房  呼猿洞  三生石  上天竺
卷三 ——西湖中路
秦楼  片石居  十锦塘  孤山  关王庙  苏小小墓  陆宣公祠  六一泉  葛岭  苏公堤  湖心亭  放生池  醉白楼  小青佛舍
卷四 ——西湖南路
柳洲亭  灵芝寺  钱王祠  净慈寺  小蓬莱  雷峰塔  包衙庄  南高峰  烟霞石屋  高丽寺  法相寺  于坟  风篁岭  龙井  一片云  九溪十八涧
卷五 ——西湖外景
西溪  虎跑泉  凤凰山  宋大内梵天寺   胜果寺  五云山  云牺  六和塔  镇海楼  伍公祠  城隍庙  火德庙  芙蓉石  云居庵  施公庙三茅观  紫阳庵
　　自　序
　　余生不辰，阔别西湖二十八载，然西湖无日不入吾梦中，而梦中之西湖，未尝一日别余也。前甲午、丁酉，两至西湖，如涌金门商氏之楼外楼，祁氏之偶居，钱氏、余氏之别墅，及余家之寄园，一带湖庄，仅存瓦砾。则是余梦中所有者，反为西湖所无。及至断桥一望，凡昔日之弱柳夭桃、歌楼舞榭，如洪水淹没，百不存一矣。余乃急急走避，谓余为西湖而来，今所见若此，反不若保我梦中之西湖，尚得完全无恙也。因想余梦与李供奉异。供奉之梦天姥也，如神女名姝，梦所未见，其梦也幻。余之梦西湖也，如家园眷属，梦所故有，其梦也真。今余僦居他氏已二十三载，梦中犹在故居。旧役小傒，今已白头，梦中仍是总角。夙习未除，故态难脱。而今而后，余但向蝶庵岑寂，蘧榻于徐，惟吾旧梦是保，一派西湖景色，犹端然未动也。儿曹诘问，偶为言之，总是梦中说梦，非魇即呓也。因作《梦寻》七十二则，留之后世，以作西湖之影。余犹山中人，归自海上，盛称海错之美，乡人竞来共舐其眼。嗟嗟！金齑瑶柱，过舌即空，则舐眼亦何救其馋哉！
　　岁辛亥七月既望，古剑蝶庵老人张岱题。
　　西湖总记——明圣二湖
　　自马臻开鉴湖，而由汉及唐，得名最早。后至北宋，西湖起而夺之，人皆奔走西湖，而鉴湖之淡远，自不及西湖之冶艳矣。至于湘湖则僻处萧然，舟车罕至，故韵士高人无有齿及之者。余弟毅孺常比西湖为美人，湘湖为隐士，鉴湖为神仙。余不谓然。余以湘湖为处子，目氐娗羞涩，犹及见其未嫁之时；而鉴湖为名门闺淑，可钦而不可狎；若西湖则为曲中名妓，声色俱丽，然倚门献笑，人人得而媟亵之矣。人人得而媟亵，故人人得而艳羡；人人得而艳羡，故人人得而轻慢。
　　在春夏则热闹之至，秋冬则冷落矣；在花朝则喧哄之至，月夕则星散矣；在晴明则萍聚之至，雨雪则寂寥矣。故余尝谓：
　　“善读书，无过董遇三余，而善游湖者，亦无过董遇三余。董遇曰：‘冬者，岁之余也；夜者，日之余也；雨者，月之余也。’雪巘古梅，何逊烟堤高柳；夜月空明，何逊朝花绰约；雨色涳濛，何逊晴光滟潋。深情领略，是在解人。”即湖上四贤，余亦谓：“乐天之旷达，固不若和靖之静深；邺侯之荒诞，自不若东坡之灵敏也。”其余如贾似道之豪奢，孙东瀛之华赡，虽在西湖数十年，用钱数十万，其于西湖之性情、西湖之风味，实有未曾梦见者在也。世间措大，何得易言游湖。
　　苏轼《夜泛西湖》诗：
　　菰蒲无边水茫茫，荷花夜开风露香。
　　渐见灯明出远寺，更待月黑看湖光。
　　又《湖上夜归》诗：
　　我饮不尽器，半酣尤味长。篮舆湖上归，春风吹面凉。
　　行到孤山西，夜色已苍苍。清吟杂梦寐，得句旋已忘。
　　尚记梨花村，依依闻暗香。
　　又《怀西湖寄晁美叔》诗：
　　西湖天下景，游者无愚贤。深浅随所得，谁能识其全。
　　嗟我本狂直，早为世所捐。独专山水乐，付与宁非天。
　　三百六十寺，幽寻遂穷年。所至得其妙，心知口难传。
　　至今清夜梦，耳目余芳鲜。君持使者节，风采烁云烟。
　　清流与碧巘，安肯为君妍。胡不屏骑从，暂借僧榻眠。
　　读我壁间诗，清凉洗烦煎。策杖无道路，直造意所使。
　　应逢古渔父，苇间自夤缘。问道若有得，买鱼弗论钱。
　　李奎《西湖》诗：
　　锦帐开桃岸，兰桡系柳津。鸟歌如劝酒，花笑欲留人。
　　钟磬千山夕，楼台十里春。回看香雾里，罗绮六桥新。
　　苏轼《开西湖》诗：
　　伟人谋议不求多，事定纷纭自唯阿。
　　尽放龟鱼还绿净，肯容萧苇障前坡。
　　一朝美事谁能继，百尺苍崖尚可磨。
　　天上列星当亦喜，月明时下浴金波。
　　周立勋《西湖》诗：
　　平湖初涨绿如天，荒草无情不记年。
　　犹有当时歌舞地，西泠烟雨丽人船。
　　夏炜《西湖竹枝词》：
　　四面空波卷笑声，湖光今日最分明。
　　舟人莫定游何外，但望鸳鸯睡处行。
　　平湖竟日只溟濛，不信韶光只此中。
　　笑拾杨花装半臂，恐郎到晚怯春风。
　　行觞次第到湖湾，不许莺花半刻闲。
　　眼看谁家金络马，日驼春色向孤山。
　　春波四合没晴沙，昼在湖船夜在家。
　　怪杀春风归不断，担头原自插梅花。
　　欧阳修《西湖》诗：
　　菡萏香消画舸浮，使君宁复忆扬州。
　　都将二十四桥月，换得西湖十顷秋。
　　赵子昂《西湖》诗：
　　春阴柳絮不能飞，两足蒲芽绿更肥。
　　只恐前呵惊白鹭，独骑款段绕湖归。
　　袁宏道《西湖总评》诗：
　　龙井饶甘泉，飞来富石骨。苏桥十里风，胜果一天月。
　　钱祠无佳处，一片好石码。孤山旧亭子，凉荫满林樾。
　　一年一桃花，一岁一白发。南高看云生，北高见月没。
　　楚人无羽毛，能得凡游越。
　　范景文《西湖》诗：
　　湖边多少游观者，半在断桥烟雨间。
　　尽逐春风看歌舞，凡人着眼看青山。
　　张岱《西湖》诗：
　　追想西湖始，何缘得此名。恍逢西子面，大服古人评。
　　冶艳山川合，风姿烟雨生。奈何呼不已，一往有深情。
　　一望烟光里，苍茫不可寻。吾乡争道上，此地说湖心。
　　泼墨米颠画，移情伯子琴。南华秋水意，千古有人钦。
　　到岸人心去，月来不看湖渔灯隔水见，堤树带烟熇。
　　真意言词尽，淡妆脂粉无。问谁能领略，此际有髯苏。
　　又《西湖十景》诗：
　　一峰一高人，两人相与语。此地有西湖，勾留不肯去。
　　（两峰插云）
　　湖气冷如冰，月光淡于雪。肯弃与三潭，杭人不看月。
　　（三潭印月）
　　高柳荫长堤，疏疏漏残月。蹩躠步松沙，恍疑是踏雪。
　　（断桥残雪）
　　夜气滃南屏，轻岚薄如纸。钟声出上方，夜渡空江水。
　　（南屏晚钟）
　　烟柳幕桃花，红玉沉秋水。文弱不胜夜，西施刚睡起。
　　（苏堤春晓）
　　颊上带微酡，解颐开笑口。何物醉荷花，暖风原似酒。
　　（曲院风荷）
　　深柳叫黄鹂，清音入空翠。若果有诗肠，不应比鼓吹。
　　（柳浪闻莺）
　　残塔临湖岸，颓然一醉翁。奇情在瓦砾，何必藉人工。
　　（雷峰夕照）
　　秋空见皓月，冷气入林皋。静听孤飞雁，声轻天正高。
　　（平湖秋月）
　　深恨放生池，无端造鱼狱。今来花港中，肯受人拘束？
　　（花港观鱼）
　　柳耆卿《望海潮》词：
　　东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙。怒涛卷霜雪，天堑无涯。
　　市列珠玑，户盈罗绮，竞豪奢。　重湖叠巘清佳，有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。（金主阅此词，慕西湖胜景，遂起投鞭渡江之思。）
　　于国宝《风入松》词：
　　一春常费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。
　　暖风十里丽人天，花压鬓云偏。画船载得春归去，余情付、湖水湖烟。明日重扶残醉，来寻陌上花钿。
　　西湖梦寻(卷一)玉　莲　亭
　　白乐天守杭州，政平讼简。贫民有犯法者，于西湖种树几株；富民有赎罪者，令于西湖开葑田数亩。历任多年，湖葑尽拓，树木成荫。乐天每于此地，载妓看山，寻花问柳。居民设像祀之。亭临湖岸，多种青莲，以象公之洁白。右折而北，为缆舟亭，楼船鳞集，高柳长堤。游人至此买舫入湖者，喧阗如市。东去为玉凫园，湖水一角，僻处城阿，舟楫罕到。
　　寓西湖者，欲避嚣杂，莫于此地为宜。园中有楼，倚窗南望，沙际水明，常见浴凫数百出没波心，此景幽绝。
　　白居易《玉莲亭》诗：
　　湖上春来似画图，乱峰围绕水平铺。
　　松排山面千层翠，月照波心一点珠。
　　碧毯绿头抽早麦，青罗裙带展新蒲。
　　未能抛得杭州去，一半勾留是此湖。
　　孤山寺北贾亭西，水面初平云脚低。
　　几处早莺争暖谷，谁家新燕啄春泥。
　　乱花渐欲迷人眼，浅草才能没马蹄。
　　最爱湖东行不足，绿杨阴里白沙堤。
　　西湖梦寻(卷一)昭　庆　寺
　　昭庆寺，自狮子峰、屯霞石发脉，堪舆家谓之火龙。石晋元年始创，毁于钱氏乾德五年。宋太平兴国元年重建，立戒坛。天禧初，改名昭庆。是岁又火。迨明洪武至成化，凡修而火者再。四年奉敕再建，廉访杨继宗监修。有湖州富民应募，挚万金来。殿宇室庐，颇极壮丽。嘉靖三十四年以倭乱，恐贼据为巢，遽火之。事平再造，遂用堪舆家说，辟除民舍，使寺门见水，以厌火灾。隆庆三年复毁。万历十七年，司礼监太监孙隆以织造助建，悬幢列鼎，绝盛一时。而两庑栉比，皆市廛精肆，奇货可居。春时有香市，与南海、天竺、山东香客及乡村妇女儿童，往来交易，人声嘈杂，舌敝耳聋，抵夏方止。崇祯十三年又火，烟焰障天，湖水为赤。及至清初，踵事增华，戒坛整肃，较之前代，尤更庄严。
　　一说建寺时，为钱武肃王八十大寿，寺僧圆净订缁流古朴、天香、胜莲、胜林、慈受、慈云等，结莲社，诵经放生，为王祝寿。每月朔，登坛设戒，居民行香礼佛，以昭王之功德，因名昭庆。今以古德诸号，即为房名。
　　袁宏道《昭庆寺小记》：
　　从武林门而西，望保俶塔，突兀层崖中，则已心飞湖上也。午刻入昭庆，茶毕，即掉小舟入湖。山色如娥，花光如颊，温风如酒，波纹如绫，才一举头，已不觉目酣神醉。此时欲下一语描写不得，大约如东阿王梦中初遇洛神时也。余游西湖始此，时万历丁酉二月十四日也。晚同子公渡净寺，觅小修旧住僧房。取道由六桥、岳坟归。草草领略，未极遍赏。
　　阅数日，陶周望兄弟至。
　　张岱《西湖香市记》：
　　西湖香市，起于花朝，尽于端午。山东进香普陀者日至，嘉湖进香天竺者日至，至则与湖之人市焉，故曰香市。然进香之人市于三天竺，市于岳王坟，市于湖心亭，市于陆宣公祠，无不市，而独凑集于昭庆寺。昭庆寺两廊故无日不市者，三代八朝之古董，蛮夷闽貊之珍异，皆集焉。至香市，则殿中边甬道上下、池左右、山门内外，有屋则摊，无屋则厂，厂外又棚，棚外又摊，节节寸寸。凡胭脂簪珥、牙尺剪刀，以至经典木鱼、伢儿嬉具之类，无不集。此时春暖，桃柳明媚，鼓吹清和，岸无留船，寓无留容，肆无留酿。袁石公所谓“山色如娥，花光如颊，温风如酒，波纹如绫”，已画出西湖三月。而此以香客杂来，光景又别。士女闲都，不胜其村妆野妇之乔画；芳兰芗泽，不胜其合香芫荽之薰蒸；丝竹管弦，不胜其摇鼓欱笙之聒帐；鼎彝光怪，不胜其泥人竹马之行情；
　　宋元名画，不胜其湖景佛图之纸贵。如逃如逐，如奔如追，撩扑不开，牵挽不住。数百十万男男女女、老老少少，日簇拥于寺之前后左右者，凡四阅月方罢。恐大江以东，断无此二地矣。崇祯庚辰三月，昭庆寺火。是岁及辛已、壬午洊饥，民强半饿死。壬午虏鲠山东，香客断绝，无有至者，市遂废。辛已夏，余在西湖，但见城中饿殍舁出，扛挽相属。时杭州刘太守梦谦，汴梁人，乡里抽丰者多寓西湖，日以民词馈送。有轻薄子改古诗诮之曰：“山不青山楼不楼，西湖歌舞一时休。
　　暖风吹得死人臭，还把杭州送汴州。”可作西湖实录。
　　西湖梦寻(卷一)哇哇宕
　　哇哇石在棋盘山上。昭庆寺后，有石池深不可测，峭壁横空，方圆可三四亩，空谷相传，声唤声应，如小儿啼焉。上有棋盘石，耸立山顶。其下烈士祠，为朱跸、金胜、祝威诸人，皆宋时死金人难者，以其生前有护卫百姓功，故至今祀之。
　　屠隆《哇哇宕》诗：
　　昭庆庄严尽佛图，如何空谷有呱呱。
　　千儿乳坠成贤劫，五觉声闻报给孤。
　　流出桃花缘古宕，飞来怪石入冰壶。
　　隐身岩下传消息，任尔临崖动地呼。
　　西湖梦寻(卷一)大佛头
　　大石佛寺，考旧史，秦始皇东游入海，缆舟于此石上。后因贾平章住里湖葛岭，宋大内在凤凰山，相去二十余里，平章闻朝钟响，即下湖船，不用篙楫，用大锦缆绞动盘车，则舟去如驶，大佛头，其系缆石桩也。平章败，后人镌为半身佛像，饰以黄金，构殿覆之，名大石佛院。至元末毁。明永乐间，僧志琳重建，敕赐大佛禅寺。贾秋壑为误国奸人，其于山水书画古董，凡经其鉴赏，无不精妙。所制锦缆，亦自可人。一日临安失火，贾方在半闲堂斗蟋蟀，报者络绎，贾殊不顾，但曰：“至太庙则报。”俄而，报者曰：“火直至太庙矣！”贾从小肩舆，四力士以椎剑护，舁舆人里许即易，倏忽至火所，下令肃然，不过曰：“焚太庙者，斩殿帅。”于是帅率勇士数十人，飞身上屋，一时扑灭。贾虽奸雄，威令必行，亦有快人处。
　　张岱《大石佛院》诗：
　　余少爱嬉游，名山恣探讨。泰岳既峗峨，补陀复杳渺。
　　天竺放光明，齐云集百鸟。活佛与灵神，金身皆藐小。
　　自到南明山，石佛出云表。食指及拇指，七尺犹未了。
　　宝石更特殊，当年石工巧。岩石数丈高，止塑一头脑。
　　量其半截腰，丈六犹嫌少。问佛凡许长，人天不能晓。
　　但见往来人，盘旋如虱蚤。而我独不然，参禅已到老。
　　入地而摩天，何在非佛道。色相求如来，巨细皆心造。
　　我视大佛头，仍然一茎草。
　　甄龙友《西湖大佛头赞》：
　　色如黄金，面如满月。尽大地人，只见一橛。
　　西湖梦寻(卷一)保俶塔
　　宝石山高六十三丈，周一十三里。钱武肃王封寿星宝石山，罗隐为之记。其绝顶为宝峰，有保俶塔，一名宝所塔，盖保俶塔也。宋太平兴国元年，吴越王濬，闻唐亡而惧，乃与妻孙氏、子惟濬、孙承祐入朝，恐其被留，许造塔以保之。称名，尊天子也。至都，赐礼贤宅以居，赏赉甚厚。留两月遣还，赐一黄袱，封识甚固，戒曰：“途中宜密观。”及启之，则皆群臣乞留俶章疏也，俶甚感惧。既归，造塔以报佛恩。保俶之名，遂误为保叔。不知者遂有“保叔缘何不保夫”之句。
　　俶为人敬慎，放归后，每视事，徙坐东偏，谓左右曰：“西北者，神京在焉，天威不违颜咫尺，俶敢宁居乎！”每修省入贡，焚香而后遣之。未几，以地归宋，封俶为淮海国王。其塔，元至正末毁，僧慧炬重建。明成化间又毁，正德九年僧文镛再建。嘉靖元年又毁，二十二年僧永固再建。隆庆三年大风折其顶，塔亦渐圮，万历二十二年重修。其地有寿星石、屯霞石。去寺百步，有看松台，俯临巨壑，凌驾松抄，看者惊悸。
　　塔下石壁孤峭，缘壁有精庐四五间，为天然图画图。
　　黄久文《冬日登保俶塔》诗：
　　当峰一塔微，落木净烟浦。日寒山影瘦，霜泐石棱苦。
　　山云自悠然，来者适为主。与子欲谈心，松风代吾语。
　　夏公谨《保俶塔》诗：
　　客到西湖上，春游尚及时。石门深历险，山阁静凭危。
　　午寺鸣钟乱，风潮去舫迟。清樽欢不极，醉笔更题诗。
　　钱思复《保俶塔》诗：
　　金刹天开画，铁檐风语铃。野云秋共白，江树晚逾青。
　　凿屋岩藏雨，粘崖石坠星。下看湖上客，歌吹正沉冥。
　　西湖梦寻(卷一)玛　瑙　寺
　　玛瑙坡在保俶塔西，碎石文莹，质若玛瑙，土人采之，以镌图篆。晋时遂建玛瑙宝胜院，元末毁，明永乐间重建。有僧芳洲仆夫艺竹得泉，遂名仆夫泉。山巅有阁，凌空特起，凭眺最胜，俗称玛瑙山居。寺中有大钟，侈弇齐适，舒而远闻，上铸《莲经》七卷，《金刚经》三十二分。昼夜十二时，保六僧撞之。每撞一声，则《法华》七卷、《金刚》三十二分，字字皆声。吾想法夜闻钟，起人道念，一至旦昼，无不牿亡。今于平明白昼时听钟声，猛为提醒，大地山河，都为震动，则铿鍧一响，是竟《法华》一转、《般若》一转矣。内典云：人间钟鸣未歇际，地狱众生刑具暂脱此间也。鼎革以后，恐寺僧惰慢，不克如前。
　　张岱《玛瑙寺长鸣钟》诗：
　　女娲炼石如炼铜，铸出梵王千斛钟。
　　仆夫泉清洗刷早，半是顽铜半玛瑙。
　　锤金琢玉昆吾刀，盘旋钟纽走蒲牢。
　　十万八千《法华》字，《金刚般若》居其次。
　　贝叶灵文满背腹，一声撞破莲花狱。
　　万鬼桁杨暂脱离，不愁漏尽啼荒鸡。
　　昼夜百刻三千杵，菩萨慈悲泪如雨。
　　森罗殿前免刑戮，恶鬼狰狞齐退役。
　　一击渊渊大地惊，青莲字字有潮音。
　　特为众生解冤结，共听毗庐广长舌。
　　敢言佛说尽荒唐，劳我阇黎日夜忙。
　　安得成汤开一面，吉网罗钳都不见。
　　西湖梦寻(卷一)智果寺
　　智果寺，旧在孤山，钱武肃王建。宋绍兴间，造四圣观，徙于大佛寺西。先是东坡守黄州，于潜僧道潜，号参寥子，自吴来访，东坡梦与赋诗，有“寒食清明都过了，石泉槐火一时新”之句。后七年，东坡守杭，参寥卜居智果，有泉出石罅间。寒食之明日，东坡来访，参寥汲泉煮茗，适符所梦。东坡四顾坛壝，谓参寥曰：“某生平未尝至此，而眼界所视，皆若素所经历者。自此上忏堂，当有九十三级。”数之，果如其言，即谓参寥子曰：“某前身寺中僧也，今日寺僧皆吾法属耳，吾死后，当舍身为寺中伽蓝。”参寥遂塑东坡像，供之伽蓝之列，留偈壁间，有：“金刚开口笑钟楼，楼笑金刚雨打头，直待有邻通一线，两重公案一时修。”后寺破败。崇祯壬申，有扬州茂才鲍同德字有邻者，来寓寺中。东坡两次入梦，属以修寺，鲍辞以“贫士安办此？”公曰：“子第为之，自有助子者。”次日，见壁间偈有“有邻”二字，遂心动立愿，作《西泠记梦》，见人辄出示之。一日至邸，遇维扬姚永言，备言其梦。座中有粤东谒选进士宋公兆禴者，甚为骇异。次日，宋公筮仕，遂得仁和。永言怂恿之，宋公力任其艰，寺得再葺。
　　时有泉适出寺后，好事者仍名之参寥泉焉。
　　西湖梦寻(卷一)六贤祠
　　宋时西湖有三贤祠两：其一在孤山竹阁。三贤者，白乐天、林和靖、苏东坡也。其一在龙井资圣院。三贤者，赵阅道、僧辨才、苏东坡也。宝庆间，袁樵移竹阁三贤祠于苏公堤，建亭馆以沾官酒。或题诗云：“和靖、东坡、白乐天，三人秋菊荐寒泉，而今满面生尘土，欲与袁樵趁酒钱。”又据陈眉公笔记，钱塘有水仙王庙，林和靖祠堂近之。东坡先生以和靖清节映世，遂移神像配食水仙王。黄山谷有《水仙花》诗用此事：“钱塘昔闻水仙庙，荆州今见水仙花，暗香靓色撩诗句，宜在孤山处士家。”则宋时所祀，止和靖一人。明正德三年，郡守杨孟瑛重浚西湖，立四贤祠，以祀李邺侯、白、苏、林四人，杭人益以杨公，称五贤。而后乃祧杨公，增祀周公维新、王公弇州，称六贤祠。张公亮曰：“湖上之祠，宜以久居其地，与风流标令为山水深契者，乃列之。周公冷面，且为神明，有别祠矣。弇州文人，与湖非久要，今并四公而坐，恐难熟热也。”人服其确论。
　　张明弼《六贤祠》诗：
　　山川亦自有声气，西湖不易与人热。
　　五日京兆王弇州，冷面臬司号寒铁。
　　原与湖山非久要，心胸不复留风月。
　　犹议当时李邺侯，西泠尚未通舟楫。
　　惟有林苏白乐天，真与烟霞相接纳。
　　风流俎豆自千秋，松风菊露梅花雪。
　　西湖梦寻(卷一)西泠桥
　　西泠桥一名西陵，或曰：即苏小小结同心处也。及见方子公诗有云：“‘数声渔笛知何处，疑在西泠第一桥。’陵作泠，苏小恐误。”余曰：“管不得，只西陵便好。且白公断桥诗‘柳色青藏苏小家’，断桥去此不远，岂不可借作西泠故实耶！”昔赵王孙孟坚子固常客武林，值菖蒲节，周公谨同好事者邀子固游西湖。酒酣，子固脱帽，以酒晞发，箕踞歌《离骚》，旁若无人。薄暮入西泠桥，掠孤山，舣舟茂树间，指林麓最幽处，瞪目叫曰：“此真洪谷子、董北苑得意笔也。”邻舟数十，皆惊骇绝叹，以为真谪仙人。得山水之趣味者，东坡之后，复见此人。
　　袁宏道《西泠桥》诗：
　　西泠桥，水长在。松叶细如针，不肯结罗带。
　　莺如衫，燕如钗，油壁车，砍为柴，青骢马，自西来。
　　昨日树头花，今日陌上土。恨血与啼魂，一半逐风雨。
　　又《桃花雨》诗：
　　浅碧深红大半残，恶风催雨剪刀寒。
　　桃花不比杭州女，洗却胭脂不耐看。
　　李流芳《西泠桥题画》：
　　余尝为孟旸题扇：“多宝峰头石欲摧，西泠桥边树不开。
　　轻烟薄雾斜阳下，曾泛扁舟小筑来。”西泠桥树色，真使人可念，桥亦自有古色。近闻且改筑，当无复旧观矣。对此怅然。
　　西湖梦寻(卷一)岳王坟
　　岳鄂王死，狱卒隗顺负其尸，逾城至北山以葬。后朝廷购求葬处，顺之子以告。及启棺如生，乃以礼服殓焉。隗顺，史失载。今之得以崇封祀享，肸蚃千秋，皆顺力也。倪太史元璐曰：“岳王祠，泥范忠武，铁铸桧、卨，人之欲不朽桧、卨也，甚于忠武。”按公之改谥忠武，自隆庆四年。墓前之有秦桧、王氏、万俟卨三像，始于正德八年，指挥李隆以铜铸之，旋为游人挞碎。后增张俊一像。四人反接，跪于丹墀。自万历二十六年，按察司副使范涞易之以铁，游人椎击益狠，四首齐落，而下体为乱石所掷，止露肩背。旁墓为银瓶小姐。王被害，其女抱银瓶坠井中死。杨铁崖乐府曰：“岳家父，国之城；秦家奴，城之倾。皇天不灵，杀我父与兄。嗟我银瓶为我父，缇萦生不赎父死，不如无生。千尺井，一尺瓶，瓶中之水精卫鸣。”墓前有分尸桧。天顺八年，杭州同知马伟锯而植之，首尾分处，以示磔桧状。隆庆五年，大雷击折之。朱太史之俊曰：“一秦桧耳，铁首木心，俱不能保至此。”天启丁卯，浙抚造祠媚珰，穷工极巧，徙苏堤第一桥于百步之外，数日立成，骇其神速。崇祯改元，魏珰败，毁其祠，议以木石修王庙。卜之王，王弗许。
　　岳云，王之养子，年十二从张宪战，得其力，大捷，号曰“赢官人”，军中皆呼焉。手握两铁锤，重八十斤。王征伐，未尝不与，每立奇功，王辄隐之。官至左武大夫、忠州防御使。死年二十二，赠安远军承宣使。所用铁锤犹存。
　　张宪为王部将，屡立战功。绍兴十年，兀术屯兵临颖，宪破其兵，追奔十五里，中原大振。秦桧主和，班师。桧与张俊谋杀岳飞，诱飞部曲能告飞事者，卒无人应。张俊锻炼宪，被掠无完肤，强辩不伏，卒以冤死。景定二年，追封烈文侯。
　　正德十二年，布衣王大祐发地得碣石，乃崇封焉。郡守梁材建庙，修撰唐皋记之。
　　牛皋墓在栖霞岭上。皋字伯远，汝州人，岳鄂王部将，素立战功。秦桧惧其怨己，一日大会众军士，置毒害之。皋将死，叹曰：“吾年近六十，官至侍从郎，一死何恨，但恨和议一成，国家日削。大丈夫不能以马革裹尸报君父，是为叹耳！”
　　张景元《岳坟小记》：
　　岳少保坟祠，祠南向，旧在阛阓。孙中贵为买民居，开道临湖，殊惬大观。祠右衣冠葬焉。石门华表，形制不巨，雅有古色。
　　周诗《岳王坟》诗：
　　将军埋骨处，过客式英风。北伐生前烈，南枝死后忠。
　　干戈戎马异，涕泪古今同。目断封丘上，苍苍夕照中。
　　高启《岳王坟》诗：
　　大树无枝向北风，千年遗恨泣英雄。
　　班师诏已成三殿，射虏书犹说两宫。
　　每忆上方谁请剑，空嗟高庙自藏弓。
　　栖霞岭上今回首，不见诸陵白雾中。
　　唐顺之《岳王坟》诗：
　　国耻犹未雪，身危亦自甘。九原人不返，万壑气长寒。
　　岂恨藏弓早，终知借剑难。吾生非壮士，于此发冲冠。
　　蔡汝南《岳王墓》诗：
　　谁将三字狱，堕此一长城。北望真堪泪，南枝空自荣。
　　国随身共尽，君恃相为生。落日松风起，犹闻剑戟鸣。
　　王世贞《岳坟》诗：
　　落日松杉覆古碑，英风飒飒动灵祠。
　　空传赤帝中兴诏，自折黄龙大将旗。
　　三殿有人朝北极，六陵无树对南枝。
　　莫将乌喙论勾践，鸟尽弓藏也不悲。
　　徐渭《岳坟》诗：
　　墓门惨淡碧湖中，丹雘朱扉射水红。
　　四海龙蛇寒食后，六陵风雨大江东。
　　英雄几夜乾坤博，忠孝传家俎豆同。
　　肠断两宫终朔雪，年年麦饭隔春风。
　　张岱《岳王坟》诗：
　　西泠烟雨岳王宫，鬼气阴森碧树丛。
　　函谷金人长堕泪，昭陵石马自嘶风。
　　半天雷电金牌冷，一族风波夜壑红。
　　泥塑岳侯铁铸桧，只令千载骂奸雄。
　　董其昌《岳坟柱对》：
　　南人归南，北人归北，小朝廷岂求活耶。
　　孝子死孝，忠臣死忠，大丈夫当如是矣。
　　张岱《岳坟柱铭》：
　　呼天悲铁像，此冤未雪，常闻石马哭昭陵。
　　拓地饮黄龙，厥志当酬，尚见泥兵湿蒋庙。
　　西湖梦寻(卷一)紫　云　洞
　　紫云洞在烟霞岭右。其地怪石苍翠，劈空开裂，山顶层层，如厦屋天构。贾似道命工疏剔建庵，刻大士像于其上。双石相倚为门，清风时来，谽谺透出，久坐使人寒栗。又有一坎突出洞中，蓄水澄洁，莫测其底。洞下有懒云窝，四山围合，竹木掩映，结庵其中。名贤游览至此，每有遗世之思。洞旁一壑幽深，昔人凿石，闻金鼓声而止，遂名“金鼓洞”。洞下有泉，曰“白沙”。好事者取以瀹茗，与虎跑齐名。
　　王思任诗：
　　笋舆幽讨遍，大壑气沉沉。山叶逢秋醉，溪声入午喑。
　　是泉从竹护，无石不云深。沁骨凉风至，僧寮絮碧阴。
　　西湖梦寻(卷二)玉　泉　寺
　　玉泉寺为故净空院。南齐建元中，僧昙起说法于此，龙王来听，为之抚掌出泉，遂建龙王祠。晋天福三年，始建净空院于泉左。宋理宗书“玉泉净空院”额。祠前有池亩许，泉白如玉，水望澄明，渊无潜甲。中有五色鱼百余尾，投以饼饵，则奋鬐鼓鬣，攫夺盘旋，大有情致。泉底有孔，出气如橐籥，是即神龙泉穴。又有细雨泉，晴天水面如雨点，不解其故。泉出可溉田四千亩。近者曰鲍家田，吴越王相鲍庆臣采地也。万历二十八年，司礼孙东瀛于池畔改建大士楼居。春时，游人甚众，各携果饵到寺观鱼，喂饲之多，鱼皆餍饫，较之放生池，则侏儒饱欲死矣。
　　道隐《玉泉寺》诗：
　　在昔南齐时，说法有昙起。天花堕碧空，神龙听法语。
　　抚掌一赞叹，出泉成白乳。澄洁更空明，寒凉却酷暑。
　　石破起冬雷，天惊逗秋雨。如何烈日中，水纹如碎羽。
　　言有橐籥声，气孔在泉底。内多海大鱼，狰狞数百尾。
　　饼饵骤然投，要遮全振旅。见食即忘生，无怪盗贼聚。
　　西湖梦寻(卷二)集　庆　寺
　　九里松，唐刺史袁仁敬植。松以达天竺，凡九里，左右各三行，每行相去八九尺。苍翠夹道，藤萝冒塗，走其下者，人面皆绿。行里许，有集庆寺，乃宋理宗所爱阎妃功德院也。
　　淳祐十一年建造。阎妃，鄞县人，以妖艳专宠后宫。寺额皆御书，巧丽冠于诸刹。经始时，望青采斫，勋旧不保，鞭笞追逮，扰及鸡豚。时有人书法堂鼓云：“净慈灵隐三天竺，不及阎妃好面皮。”理宗深恨之，大索不得。此寺至今有理宗御容两轴。六陵既掘，冬青不生，而帝之遗像竟托阎妃之面皮以存，何可轻诮也。元季毁，明洪武二十七年重建。
　　张京元《九里松小记》：
　　九里松者，仅见一株两株，如飞龙劈空，雄古奇伟。想当年万绿参天，松风声壮于钱塘潮，今已化为乌有。更千百岁，桑田沧海，恐北高峰头有螺蚌壳矣，安问树有无哉！
　　陈玄晖《集庆寺》诗：
　　玉钩斜内一阎妃，姓氏犹传真足奇。
　　宫嫔若非能佞佛，御容焉得在招提。
　　布地黄金出紫薇，官家不若一阎妃。
　　江南赋税凭谁用，日纵平章恣水嬉。
　　开荒筑土建坛塠，功德巍峨在石碑。
　　集庆犹存宫殿毁，面皮真个属阎妃。
　　昔日曾传九里松，后闻建寺一朝空。
　　放生自出罗禽鸟，听信阇黎说有功。
　　西湖梦寻(卷二)飞　来　峰
　　飞来峰，棱层剔透，嵌空玲珑，是米颠袖中一块奇石。使有石癖者见之，必具袍笏下拜，不敢以称谓简亵，只以石丈呼之也。深恨杨髡，遍体俱凿佛像，罗汉世尊，栉比皆是，如西子以花艳之肤，莹白之体，刺作台池鸟兽，乃以黔墨涂之也。奇格天成，妄遭锥凿，思之骨痛。翻恨其不匿影西方，轻出灵鹫，受人戮辱；亦犹士君子生不逢时，不束身隐遁，以才华杰出，反受摧残，郭璞、祢衡并受此惨矣。慧理一叹，谓其何事飞来，盖痛之也，亦惜之也。且杨髡沿溪所刻罗汉，皆貌己像，骑狮骑象，侍女皆裸体献花，不一而足。田公汝成锥碎其一；余少年读书岣嵝，亦碎其一。闻杨髡当日住德藏寺，专发古冢，喜与僵尸淫媾。知寺后有来提举夫人与陆左丞化女，皆以色夭，用水银灌殓。杨命发其冢。有僧真谛者，性呆戆，为寺中樵汲，闻之大怒，嘄呼诟谇。主僧惧祸，锁禁之。及五鼓，杨髡起，趣众发掘，真谛逾垣而出，抽韦驮木杵，奋击杨髡，裂其脑盖。从人救护，无不被伤。但见真谛于众中跳跃，每逾寻丈，若隼撇虎腾，飞捷非人力可到。一时灯炬皆灭，耰锄畚插都被毁坏。杨髡大惧，谓是韦驮显圣，不敢往发，率众遽去，亦不敢问。此僧也，洵为山灵吐气。
　　袁宏道《飞来峰小记》：
　　湖上诸峰，当以飞来为第一。峰石逾数十丈，而苍翠玉立。渴虎奔猊，不足为其怒也；神呼鬼立，不足为其怪也；秋水暮烟，不足为其色也；颠书吴画，不足为其变幻诘曲也。石上多异木，不假土壤，根生石外。前后大小洞四五，窈窕通明，溜乳作花，若刻若镂。壁间佛像，皆杨秃所为，如美人面上瘢痕，奇丑可厌。余前后登飞来者五：初次与黄道元、方子公同登，单衫短后，直穷莲花峰顶。每遇一石，无不发狂大叫。次与王闻溪同登；次为陶石篑、周海宁；次为王静虚、陶石篑兄弟；次为鲁休宁。每游一次，辄思作一诗，卒不可得。
　　又《戏题飞来峰》诗：
　　试问飞来峰，未飞在何处。人世多少尘，何事飞不去。
　　高古而鲜妍，杨、班不能赋。
　　白玉簇其颠，青莲借其色。惟有虚空心，一片描不得。
　　平生梅道人，丹青如不识。
　　张岱《飞来峰》诗：
　　石原无此理，变幻自成形。天巧疑经凿，神功不受型。
　　搜空或洚水，开辟必雷霆。应悔轻飞至，无端遭巨灵。
　　石意犹思动，躨跜势若撑。鬼工穿曲折，儿戏斫珑玲。
　　深入营三窟，蛮开倩五丁。飞来或飞去，防尔为身轻。
　　西湖梦寻(卷二)冷　泉　亭
　　冷泉亭在灵隐寺山门之左。丹垣绿树，翳映阴森。亭对峭壁，一泓泠然，凄清入耳。亭后西栗十余株，大皆合抱，冷　暗樾，遍体清凉。秋初栗熟，大若樱桃，破苞食之，色如蜜珀，香若莲房。天启甲子，余读书绚嵝山房，寺僧取作清供。余谓鸡头实无其松脆，鲜胡桃逊其甘芳也。夏月乘凉，移枕簟就亭中卧月，涧流淙淙，丝竹并作。张公亮听此水声，吟林丹山诗：“流向西湖载歌舞，回头不似在山时。”言此水声带金石，已先作歌舞矣，不入西湖安入乎！余尝谓住西湖之人，无人不带歌舞，无山不带歌舞，无水不带歌舞，脂粉纨绮，即村妇山僧，亦所不免。因忆眉公之言曰：“西湖有名山，无处士；有古刹，无高僧；有红粉，无佳人；有花朝，无月夕。”曹娥雪亦有诗嘲之曰：“烧鹅羊肉石灰汤，先到湖心次岳王。斜日未曛客未醉，齐抛明月进钱塘。”余在西湖，多在湖船作寓，夜夜见湖上之月，而今又避嚣灵隐，夜坐冷泉亭，又夜夜对山间之月，何福消受。余故谓西湖幽赏，无过东坡，亦未免遇夜入城。而深山清寂，皓月空明，枕石漱流，卧醒花影，除林和靖、李岣嵝之外，亦不见有多人矣。即慧理、宾王，亦不许其同在卧次。
　　袁宏道《冷泉亭小记》：
　　灵隐寺在北高峰下，寺最奇胜，门景尤好。由飞来峰至冷泉亭一带，涧水溜玉，画壁流青，是山之极胜处。亭在山门外，尝读乐天记有云：“亭在山下水中，寺西南隅，高不倍寻，广不累丈，撮奇搜胜，物无遁形。春之日，草薰木欣，可以导和纳粹；夏之日，风泠泉渟，可以蠲烦析醒。山树为盖，岩石为屏，云从栋生，水与阶平。坐而玩之，可濯足于床下；
　　卧而狎之，可垂钓于枕上。潺湲洁澈，甘粹柔滑，眼目之嚣，心舌之垢，不待盥涤，见辄除去。”观此记，亭当在水中，今依涧而立。涧阔不丈余，无可置亭者。然则冷泉之景，比旧盖减十分之七矣。
　　西湖梦寻(卷二)灵　隐　寺
　　明季昭庆寺火，未几而灵隐寺火，未几而上天竺又火，三大寺相继而毁。是时唯具德和尚为灵隐住持，不数年而灵隐早成。盖灵隐自晋咸和元年，僧慧理建，山门匾曰“景胜觉场”，相传葛洪所书。寺有石塔四，钱武肃王所建。宋景德四年，改景德灵隐禅寺，元至正三年毁。明洪武初再建，改灵隐寺。宣德七年，僧昙赞建山门，良玠建大殿。殿中有拜石，长丈余，有花卉鳞甲之文，工巧如画。正统十一年，玹理建直指堂，堂文额为张即之所书，隆庆三年毁。万历十二年，僧如通重建；二十八年司礼监孙隆重修，至崇祯十三年又毁。具和尚查如通旧籍，所费八万，今计工料当倍之。具和尚惨淡经营，咄嗟立办。其因缘之大，恐莲池金粟所不能逮也。具和尚为余族弟，丁酉岁，余往候之，则大殿、方丈尚未起工，然东边一带，朗阁精蓝凡九进，客房僧舍百什余间，棐几藤床，铺陈器皿，皆不移而具。香积厨中，初铸三大铜锅，锅中煮米三担，可食千人。具和尚指锅示余曰：“此弟十余年来所挣家计也。”饭僧之众，亦诸刹所无。午间方陪余斋，见有沙弥持赫蹄送看，不知何事，第对沙弥曰：“命库头开仓。”沙弥去。及余饭后出寺门，见有千余人蜂拥而来，肩上担米，顷刻上禀，斗斛无声，忽然竞去。余问和尚，和尚曰：“此丹阳施主某，岁致米五百担，水脚挑钱，纤悉自备，不许饮常住勺水，七年于此矣。”余为嗟叹。因问大殿何时可成，和尚对以：“明年六月，为弟六十，法子万人，人馈十金，可得十万，则吾事济矣。”逾三年而大殿、方丈俱落成焉。余作诗以记其盛。
　　张岱《寿具和尚并贺大殿落成》诗：
　　飞来石上白猿立，石自呼猿猿应石。
　　具德和尚行脚来，山鬼啾啾寺前泣。
　　生公叱石同叱羊，沙飞石走山奔忙。
　　驱使万灵皆辟易，火龙为之开洪荒。
　　正德初年有簿对，八万今当增一倍。
　　谈笑之间事已成，和尚功德可思议。
　　黄金大地破悭贪，聚米成丘粟若山。
　　万人团族如蜂蚁，和尚植杖意自闲。
　　余见催科只数贯，县官敲扑加锻炼。
　　白粮升合尚怒呼，如坻如京不盈半。
　　忆昔访师坐法堂，赫蹄数寸来丹阳。
　　和尚声色不易动，第令侍者开仓场。
　　去不移时阶戺乱，白粲驮来五百担。
　　上仓斗斛寂无声，千百人夫顷刻散。
　　米不追呼人不系，送到座前犹屏气。
　　公侯福德将相才，罗汉神通菩萨慧。
　　如此工程非戏谑，向师颂之师不诺。
　　但言佛自有因缘，老僧只怕因果错。
　　余自闻言请受记，阿难本是如来弟。
　　与师同住五百年，挟取飞来复飞去。
　　张祜《灵隐寺》诗：
　　峰峦开一掌，朱槛几环延。佛地花分界，僧房竹引泉。
　　五更楼下月，十里郭中烟。后塔耸亭后，前山横阁前。
　　溪沙涵水静，洞石点苔鲜。好是呼猿父，西岩深响连。
　　贾岛《灵隐寺》诗：
　　峰前峰后寺新秋，绝顶高窗见沃洲。
　　人在定中闻蟋蟀，鹤于栖处挂猕猴。
　　山钟夜度空江水，汀月寒生古石楼。
　　心欲悬帆身未逸，谢公此地昔曾游。
　　周诗《灵隐寺》诗：
　　灵隐何年寺，青山向此开。涧流原不断，峰石自飞来。
　　树覆空王苑，花藏大士台。探冥有玄度，莫遣夕阳催。
　　西湖梦寻(卷二)北　高　峰
　　北高峰在灵隐寺后，石磴数百级，曲折三十六湾。上有华光庙，以祀五圣。山半有马明王庙，春日祈蚕者咸往焉。峰顶浮屠七级，唐天宝中建，会昌中毁；钱武肃王修复之，宋咸淳七年复毁。此地群山屏绕，湖水镜涵，由上视下，歌舫渔舟，若鸥凫出没烟波，远而益微，仅规其影。西望罗刹江，若匹练新濯，遥接海色，茫茫无际。张公亮有句：“江气白分海气合，吴山青尽越山来。”诗中有画。郡城正值江湖之间，委蛇曲折，左右映带，屋宇鳞次，竹木云蓊，郁郁葱葱，凤舞龙盘，真有王气蓬勃。山麓有无着禅师塔。师名文喜，唐肃宗时人也，瘗骨于此。韩侂胄取为葬地，启其塔，有陶龛焉。容色如生，发垂至肩，指爪盘屈绕身，舍利数百粒，三日不坏，竟荼毗之。
　　苏轼《游灵隐高峰塔》诗：
　　言游高峰塔，蓐食始野装。火云秋未衰，及此初旦凉。
　　雾霏岩谷暗，日出草木香。嘉我同来人，又便云水乡。
　　相劝小举足，前路高且长。古松攀龙蛇，怪石坐牛羊。
　　渐闻钟馨音，飞鸟皆下翔。入门空无有，云海浩茫茫。
　　惟见聋道人，老病时绝粮。问年笑不答，但指穴梨床。
　　心知不复来，欲归更彷徨。赠别留匹布，今岁天早霜。
　　西湖梦寻(卷二)韬　光　庵
　　韬光庵在灵隐寺右之半山，韬光禅师建。师，蜀人，唐太宗时，辞其师出游，师嘱之曰：“遇天可留，逢巢即止。”师游灵隐山巢沟坞，值白乐天守郡，悟曰：“吾师命之矣。”遂卓锡焉。乐天闻之，遂与为友，题其堂曰“法安”。内有金莲池、烹茗井，壁间有赵阅道、苏子瞻题名。庵之右为吕纯阳殿，万历十二年建，参政郭子章为之记。骆宾王亡命为僧，匿迹寺中。宋之问自谪所还至江南，偶宿于此。夜月极明，之问在长廊索句，吟曰：“鹫岭郁岧峣，龙宫锁寂寥。”后句未属，思索良苦。有老僧点长明灯，同曰：“少年夜不寐，而吟讽甚苦，何耶？”之问曰：“适欲题此寺，得上联而下句不属。”
　　僧请吟上句，宋诵之。老僧曰：“何不云‘楼观沧海日，门对浙江潮’？”之问愕然，讶其遒丽，遂续终篇。迟明访之，老僧不复见矣。有知者曰：此骆宾王也。
　　袁宏道《韬光庵小记》：
　　韬光在山之腰，出灵隐后一二里，路径甚可爱。古木婆娑，草香泉渍，淙淙之声，四分五络，达于山厨。庵内望钱塘江，浪纹可数。余始入灵隐，疑宋之问诗不似，意古人取景，或亦如近代词客捃拾帮凑。及登韬光，始知“沧海”、“浙江”、“扪萝”、“刳木”数语，字字入画，古人真不可及矣。
　　宿韬光之次日，余与石篑、子公同登北高峰，绝顶而下。
　　张京元《韬光庵小记》：
　　韬光庵在灵鹫后，鸟道蛇盘，一步一喘。至庵，入坐一小室，峭壁如削，泉出石罅，汇为池，蓄金鱼数头。低窗曲槛，相向啜茗，真有武陵世外之想。
　　萧士玮《韬光庵小记》：
　　初二，雨中上韬光庵。雾树相引，风烟披薄，木末飞流，江悬海挂。倦时踞石而坐，倚竹而息。大都山之姿态，得树而妍；山之骨格，得石而苍；山之营卫，得水而活；惟韬光道中能全有之。初至灵隐，求所谓“楼观沧海日，门对浙江潮”，竟无所有。至韬光，了了在吾目中矣。白太傅碑可读，雨中泉可听，恨僧少可语耳。枕上沸波，竟夜不息，视听幽独，喧极反寂。益信声无哀乐也。
　　受肇和《自韬光登北高峰》诗：
　　高峰千仞玉嶙峋，石磴攀跻翠蔼分。
　　一路松风长带雨，半空岚气自成云。
　　上方楼阁参差见，下界笙歌远近闻。
　　谁似当年苏内翰，登临处处有遗文。
　　白居易《招韬光禅师》诗：
　　白屋炊香饭，荤膻不入家。滤泉澄葛粉，洗手摘藤花。
　　青菜除黄叶，红姜带紫芽。命师相伴食，斋罢一瓯茶。
　　韬光禅师《答白太守》诗：
　　山僧野性爱林泉，每向岩阿倚石眠。
　　不解栽松陪玉勒，惟能引水种青莲。
　　白云乍可来青嶂，明月难教下碧天。
　　城市不能飞锡至，恐妨莺啭翠楼前。
　　杨蟠《韬光庵》诗：
　　寂寂阶前草，春深鹿自耕。老僧垂白发，山下不知名。
　　王思任《韬光庵》诗：
　　云老天穷结数楹，涛呼万壑尽松声。
　　鸟来佛座施花去，泉入僧厨漉菜行。
　　一捺断山流海气，半株残塔插湖明。
　　灵峰占绝杭州妙，与韬光得隐名。
　　又《韬光涧道》诗：
　　灵隐入孤峰，庵庵叠翠重。僧泉交竹驿，仙屋破云封。
　　绿暗天俱贵，幽寒月不浓。涧桥秋倚处，忽一响山钟。
　　西湖梦寻(卷二)岣嵝山房
　　李茇号岣嵝，武林人，住灵隐韬光山下。造山房数楹，尽驾回溪绝壑之上。溪声淙淙出阁下，高厓插天，古木蓊蔚，人有幽致。山人居此，孑然一身。好诗，与天池徐渭友善。客至，则呼僮驾小肪，荡桨于西泠断桥之间，笑咏竟日。以山石自磥生圹，死即埋之。所著有《岣嵝山人诗集》四卷。天启甲子，余与赵介臣、陈章侯、颜叙伯、卓珂月、余弟平子读书其中。主僧自超，园蔬山蔌，淡薄凄清。但恨名利之心未净，未免唐突山灵，至今犹有愧色。
　　张岱《岣嵝山房小记》：
　　岣嵝山房，逼山、逼溪、逼韬光路，故无径不梁，无屋不阁。门外苍松傲睨，蓊以杂木，冷绿万顷，人面俱失。
　　石桥低磴，可坐十人。寺僧刳竹引泉，桥下交交牙牙，皆为竹节。天启甲子，余键户其中者七阅月，耳饱溪声，目饱清樾。山上下多西栗、边笋，甘芳无比。邻人以山房为市，蓏果、羽族日致之，而独无鱼。乃潴溪为壑，系巨鱼数十头。有客至，辄取鱼给鲜。日晡，必步冷泉亭、包园、飞来峰。一日，缘溪走看佛像，口口骂杨髡。见一波斯坐龙象，蛮女四五献花果，皆裸形，勒石志之，乃真伽像也。余椎落其首，并碎诸蛮女，置溺溲处以报之。寺僧以余为椎佛也，咄咄作怪事，及知为杨髡，皆欢喜赞叹。
　　徐渭《访李岣嵝山人》诗：
　　岣嵝诗客学全真，半日深山说鬼神。
　　送到涧声无响处，归来明月满前津。
　　七年火宅三车客，十里荷花两桨人。
　　两岸鸥凫仍似昨，就中应有旧相亲。
　　王思任《岣嵝僧舍》诗：
　　乱苔膏古荫，惨绿蔽新芊。鸟语皆番异，泉心即佛禅。
　　买山应较尺，赊月敢辞钱。多少清凉界，幽僧抱竹眠。
　　西湖梦寻(卷二)青莲山房
　　青莲山房，为涵所包公之别墅也。山房多修竹古梅，倚莲花峰，跨曲涧，深岩峭壁，掩映林峦间。公有泉石之癖，日涉成趣。台榭之美，冠绝一时。外以石屑砌坛，柴根编户，富贵之中，又着草野。正如小李将军作丹青界画，楼台细画，虽竹篱茅舍，无非金碧辉煌也。曲房密室，皆储偫美人，行其中者，至今犹有香艳。当时皆珠翠团簇，锦绣堆成。一室之中，宛转曲折，环绕盘旋，不能即出。主人于此精思巧构，大类迷楼。而后人欲如包公之声伎满前，则亦两浙荐绅先生所绝无者也。今虽数易其主，而过其门者必曰“包氏北庄”。
　　陈继儒《青莲山房》诗：
　　造园华丽极，反欲学村庄。编户留柴叶，，磊坛带石霜。
　　梅根常塞路，溪水直穿房。觅主无从入，装回走曲廊。
　　主人无俗态，筑圃见文心。竹暗常疑雨，松梵自带琴。
　　牢骚寄声伎，经济储山林。久已无常主，包庄说到今。
　　西湖梦寻(卷二)呼　猿　洞
　　呼猿洞在武林山。晋慧理禅师，常畜黑白二猿，每于灵隐寺月明长啸，二猿隔岫应之，其声清皦。后六朝宋时，有僧智一仿旧迹而畜数猿于山，临涧长啸，则群猿毕集，谓之猿父。好事者施食以斋之，因建饭猿堂。今黑白二猿尚在。有高僧住持，则或见黑猿，或见白猿。具德和尚到山间，则黑白皆见。余于方丈作一对送之：“生公说法，雨堕天花，莫论飞去飞来，顽皮石也会点头。慧理参禅，月明长啸，不问是黑是白，野心猿都能答应。”具和尚在灵隐，声名大著。后以径山佛地谓历代祖师多出于此，徙往径山。事多格迕，为时无几，遂致涅槃。方知盛名难居，虽在缁流，亦不可多取。
　　陈洪绶《呼猿洞》诗：
　　慧理是同乡，白猿供使令。以此后来人，十呼十不应。
　　明月在空山，长啸是何意。呼山山自来，麾猿猿不去。
　　痛恨遇真伽，斧斤残怪石。山亦悔飞来，与猿相对泣。
　　洞黑复幽深，恨无巨灵力。余欲锤碎之，白猿当自出。
　　张岱《呼猿洞》对：
　　洞里白猿呼不出，崖前残石悔飞来。
　　西湖梦寻(卷二)三　生　石
　　三生石在下天竺寺后。东坡《圆泽传》曰：洛师惠林寺，故光禄卿李憕居第。禄山陷东都，憕以居守死之。子源，少时以贵游子豪侈善歌闻于时。及憕死，悲愤自誓，不仕，不娶，不食肉，居寺中五十余年。寺有僧圆泽，富而知音。源与之游甚密，促膝交语竟日，人莫能测。一日相约游蜀青城峨嵋山，源欲自荆州溯峡，泽欲取长安斜谷路。源不可，曰：
　　“吾以绝世事，岂可复到京师哉！”泽默然久之，曰：“行止固不由人。”遂自荆州路。舟次南浦，见妇人锦裆负罂而汲者，泽望而叹曰：“吾不欲由此者，为是也。”源惊问之。泽曰：
　　“妇人姓王氏，吾当为之子。孕三岁矣，吾不来，故不得乳。
　　今既见，无可逃之。公当以符咒助吾速生。三日浴儿时，愿公临我，以笑为信。后十三年中秋月夜，杭州天竺寺外，当与公相见。”源悲悔，而为具沐浴易服。至暮，泽亡而妇乳。
　　三日，往观之，儿见源果笑。具以语王氏，出家财葬泽山下。
　　源遂不果行。返寺中，问其徒，则既有治命矣。后十三年，自洛还吴，赴其约。至所约，闻葛洪川畔有牧童扣角而歌之曰：
　　“三生石上旧精魂，赏月吟风不要论。惭愧情人远相访，此身虽异性长存。”呼问：“泽公健否？”答曰：“李公真信士，然俗缘未尽，慎弗相近，惟勤修不堕，乃复相见。”又歌曰：
　　“身前身后事茫茫，欲话因缘恐断肠。吴越山川寻已遍，却回烟棹上瞿唐。”遂去不知所之。后二年，李德裕奏源忠臣子，笃孝，拜谏议大夫。不就，竟死寺中，年八十一。
　　王元章《送僧归中竺》诗：
　　天香阁上风如水，千岁岩前云似苔。
　　明月不期穿树出，老夫曾此听猿来。
　　相逢五载无书寄，却忆三生有梦回。
　　乡曲故人凭问讯，孤山梅树几番开。
　　苏轼《赠下天竺惠净师》诗：
　　予去杭十六年而复来，留二年而去。平生自觉出处老少，粗似乐天，虽才名相远，而安分寡求亦庶几焉。三月六日，来别南北山诸道人，而下天竺惠净师以丑石赠，作三绝句：
　　当年衫鬓两青青，强说重来慰别情。
　　衰鬓只今无可白，故应相对说来生。
　　出处依稀似乐天，敢将衰朽较前贤。
　　便从洛社休官去，犹有闲居二十年。
　　在郡依前六百日，山中不记几回来。
　　还将天竺一峰去，欲把云根到处栽。
　　西湖梦寻(卷二)上　天　竺
　　上天竺，晋天福间，僧道翊结茅庵于此。一夕，见毫光发于前涧，晚视之，得一奇木，刻画观音大士像。后汉乾祐间，有僧从勋自洛阳持古佛舍利来，置顶上，妙相庄严，端正殊好，昼放白光，士民崇信。钱武肃王常梦白衣人求葺其居，寤而有感，遂建天竺观音看经院。宋咸平中，浙西久旱，郡守张去华率僚属具幡幢华盖迎请下山，而澍雨沾足。自是有祷辄应，而雨每滂薄不休，世传烂稻龙王焉。南渡时，施舍珍宝，有日月珠、鬼谷珠、猫睛等，虽大内亦所罕见。嘉祐中，沈文通治郡，谓观音以声闻宣佛力，非禅那所居，乃以教易禅，令僧元净号辨才者主之。凿山筑室，几至万础。治平中，郡守蔡襄奏赐“灵感观音”殿额。辨才乃益凿前山，辟地二十有五寻，殿加重檐。建咸四年，兀术入临安，高宗航海。兀术至天竺，见观音像喜之，乃载后车，与《大藏经》并徙而北。时有比丘知完者，率其徒以从。至燕，舍于都城之西南五里，曰玉河乡，建寺奉之。天竺僧乃重以他木刻肖前像，诡曰：“藏之井中，今方出现”，其实并非前像也。乾道三年，建十六观堂，七年，改院为寺，门匾皆御书。庆元三年，改天台教寺。元至元三年毁。五年，僧庆思重建，仍改天竺教寺。元末毁。明洪武初重建，万历二十七年重修。崇祯末年又毁，清初又建。时普陀路绝，天下进香者皆近就天竺，香火之盛，当甲东南。二月十九日，男女宿山之多，殿内外无下足处，与南海潮音寺正等。
　　张京元《上天竺小记》：
　　天竺两山相夹，回合若迷。山石俱骨立，石间更绕松篁。
　　过下竺，诸僧鸣钟肃客，寺荒落不堪入。中竺如之。至上竺，山峦环抱，风气甚固，望之亦幽致。
　　萧士玮《上天竺小记》：
　　上天竺，叠嶂四周，中忽平旷，巡览迎眺，惊无归路。余知身之入而不知其所由入也。从天竺抵龙井，曲涧茂林，处处有之。一片云、神运石，风气遒逸，神明刻露。选石得此，亦娶妻得姜矣。泉色绀碧，味淡远，与他泉迥矣。
　　苏轼《记天竺诗引》：
　　轼年十二，先君自虔州归，谓予言：“近城山中天竺寺，有乐天亲书诗云：‘一山门作两山门，两寺原从一寺分。东涧水流西涧水，南山云起北山云。前台花发后台见，上界钟鸣下界闻。遥想吾师行道处，天香桂子落纷纷。’笔势奇逸，墨迹如新。”今四十七年，予来访之，则诗已亡，有刻石在耳。
　　感涕不已，而作是诗。
　　又《赠上天竺辨才禅师》诗：
　　南北一山门，上下两天竺。中有老法师，瘦长如鹳鹄。
　　不知修何行，碧眼照山谷。见之自清凉，洗尽烦恼毒。
　　坐令一都会，方丈礼白足。我有长头儿，角颊峙犀玉。
　　四岁不知行，抱负烦背腹。师来为摩顶，起走趁奔鹿。
　　乃知戒律中，妙用谢羁束。何必言法华，佯狂啖鱼肉。
　　张岱《天竺柱对》：
　　佛亦爱临安，法像自北朝留住。
　　山皆学灵鹫，洛伽从南海飞来。
　　西湖梦寻(卷三)秦　楼
　　秦楼初名水明楼，东坡建，常携朝云至此游览。壁上有三诗，为坡公手迹。过楼数百武，为镜湖楼，白乐天建。宋时宦杭者，行春则集柳洲亭，竞渡则集玉莲亭，登高则集天然图画阁，看雪则集孤山寺，寻常宴客则集镜湖楼。兵燹之后，其楼已废，变为民居。
　　苏轼《水明楼》诗：
　　黑云翻墨未遮山，白雨跳珠乱入船。
　　卷地风来忽吹散，望湖楼下水连天。
　　放生鱼鸟逐人来，无主荷花到处开。
　　水浪能令山俯仰，风帆似与月装回。
　　未成大隐成中隐，可得长闲胜暂闲。
　　我本无家更焉往，故乡无此好湖山。
　　西湖梦寻(卷三)片　石　居
　　由昭庆缘湖而西，为餐香阁，今名片石居。閟阁精庐，皆韵人别墅。其临湖一带，则酒楼茶馆，轩爽面湖，非惟心胸开涤，亦觉日月清朗。张谓“昼行不厌湖上山，夜坐不厌湖上月”，则尽之矣。再去则桃花港，其上为石函桥，唐刺史李邺侯所建，有水闸泄湖水以入古荡。沿东西马塍、羊角埂，至归锦桥，凡四派焉。白乐天记云：“北有石函，南有笕，决湖水一寸，可溉田五十余顷。”闸下皆石骨磷磷，出水甚急。
　　徐渭《八月十六片石居夜泛》词：
　　月倍此宵多，杨柳芙蓉夜色蹉。鸥鹫不眠如昼里，舟过，向前惊换几汀莎。筒酒觅稀荷，唱尽塘栖《白苎歌》。天为红妆重展镜，如磨，渐照胭脂奈褪何。
　　西湖梦寻(卷三)十　锦　塘
　　十锦塘，一名孙堤，在断桥下。司礼太监孙隆于万历十七年修筑。堤阔二丈，遍植桃柳，一如苏堤。岁月既多，树皆合抱。行其下者，枝叶扶苏，漏下月光，碎如残雪。意向言断桥残雪，或言月影也。苏堤离城远，为清波孔道，行旅甚稀。孙堤直达西泠，车马游人，往来如织。兼以西湖光艳，十里荷香，如入山阴道上，使人应接不暇。湖船小者，可入里湖，大者缘堤倚徙，由锦带桥循至望湖亭，亭在十锦塘之尽。渐近孤山，湖面宽厂。孙东瀛修葺华丽，增筑露台，可风可月，兼可肆筵设席。笙歌剧戏，无日无之。今改作龙王堂，旁缀数楹，咽塞离披，旧景尽失。再去，则孙太监生祠，背山面湖，颇极壮丽。近为卢太监舍以供佛，改名卢舍庵，而以孙东瀛像置之佛龛之后。孙太监以数十万金钱装塑西湖，其功不在苏学士之下，乃使其遗像不得一见湖光山色，幽囚面壁，见之大为鲠闷。
　　袁宏道《断桥望湖亭小记》：
　　湖上由断桥至苏公堤一带，绿烟红雾，弥漫二十余里。歌吹为风，粉汗为雨，罗绔之盛，多于堤畔之柳，艳冶极矣。然杭人游湖，止午、未、申三时，其实湖光染翠之工，山岚设色之妙，全在朝日始出、夕舂未下，始极其浓媚。月景尤为清艳，花态柳情，山容水意，别是一种趣味。此乐留与山僧游客受用，安可为俗士道哉！望湖亭即断桥一带，堤甚工致，比苏公堤犹美。夹道种绯桃、垂柳、芙蓉、山茶之属二十余种。堤边白石砌如玉，布地皆软沙如茵。杭人曰：“此内使孙公所修饰也。”此公大是西湖功德主。自昭庆、天竺、净慈、龙井及山中庵院之属，所施不下数十万。余谓白、苏二公，西湖开山古佛，此公异日伽蓝也。“腐儒，几败乃公事！”可厌！
　　可厌！
　　张京元《断桥小记》：
　　西湖之胜，在近；湖之易穷，亦在近。朝车暮舫，徒行缓步，人人可游，时时可游。而酒多于水，肉高于山，春时肩摩趾错，男女杂沓，以挨簇为乐。无论意不在山水，即桃容柳眼，自与东风相倚，游者何曾一着眸子也。
　　李流芳《断桥春望图题词》：
　　往时至湖上，从断桥一望，便魂消欲死。还谓所知，湖之潋滟熹微，大约如晨光之着树，明月之入庐。盖山水映发，他处即有澄波巨浸，不及也。壬子正月，以访旧重至湖上，辄独往断桥，裴回终日，翌日为杨谶西题扇云：“十里西湖意，都来到断桥。寒生梅萼小，春入柳丝娇。乍见应疑梦，重来不待招。故人知我否，吟望正萧条。”又明日作此图。小春四月，同孟旸、子与夜话，题此。
　　谭元春《湖霜草序》：
　　予以己未九月五日至西湖，不寓楼阁，不舍庵刹，而以琴尊书札，托一小舟。而舟居之妙，在五善焉。舟人无酬答，一善也。昏晓不爽其候，二善也。访客登山，恣意所如，三善也。入断桥，出西泠，午眠夕兴，四善也。残客可避，时时移棹，五善也。挟此五善，以长于湖。僧上凫下，觞止茗生，篙楫因风，渔筊聚火。盖以朝山夕水，临涧对松，岸柳池莲，藏身接友，早放孤山，晚依宝石，足了吾生，足济吾事矣。
　　王叔杲《十锦塘》诗：
　　横截平湖十里天，锦桥春接六桥烟。
　　芳林花发霞千树，断岸光分月两川。
　　几度觞飞堤外景，一清棹发镜中船。
　　奇观妆点知谁力，应有歌声被管弦。
　　白居易《望湖楼》诗：
　　尽日湖亭卧，心闲事亦稀。起因残醉醒，坐待晚凉归。
　　松雨飘苏帽，江风透葛衣。柳堤行不厌，沙软絮霏霏。
　　徐渭《望湖亭》诗：
　　亭上望湖水，晶光淡不流。镜宽万影落，玉湛一矶浮。
　　寒入沙芦断，烟生野鹜投。若从湖上望，翻羡此亭幽。
　　张岱《西湖七月半记》：
　　西湖七月半，一无可看，止可看看七月半之人。看七月半之人，以五类看之。其一，楼船箫鼓，峨冠盛筵，灯火优傒，声光相乱，名为看月而实不见月者，看之。其一，亦船亦楼，名娃闺秀，携及童娈，笑啼杂之，环坐露台，左右盼望，身在月下而实不看月者，看之。其一，亦船亦声歌，名妓闲僧，浅酌低唱，弱管轻丝，竹肉相发，亦在月下，亦看月，而欲人看其看月者，看之。其一，不舟不车，不衫不帻，酒醉饭饱，呼群三五，挤入人丛，昭庆、断桥，嘄呼嘈杂，装假醉，唱无腔曲，月亦看，看月者亦看，不看月者亦看，而实无一看者，看之。其一，小船轻幌，净几暖炉，茶铛旋煮，素瓷静递，好友佳人，邀月同坐，或匿影树下，或逃嚣里湖，看月而人不见其看月之态，亦不作意看月者，看之。杭人游湖，巳出酉归，避月如仇，是夕好名，逐队争出，多犒门军酒钱，轿夫擎燎，列俟岸上。一入舟，速舟子急放断桥，赶入胜会。以故二鼓以前，人声鼓吹，如沸如撼，如魇如呓，如聋如哑，大船小船一齐凑岸，一无所见，止见篙击篙，舟触舟，肩摩肩，面看面而已。少刻兴尽，官府席散，皂隶喝道去，轿夫叫船上人，怖以关门，灯笼火把如列星，一一簇拥而去。岸上人亦逐队赶门，渐稀渐薄，顷刻散尽矣。吾辈始舣舟近岸，断桥石磴始凉，席其上，呼客纵饮。此时，月如镜新磨，山复整妆，湖复颒面。向之浅斟低唱者出，匿影树下者亦出，吾辈往通声气，拉与同坐。韵友来，名妓至，杯箸安，竹肉发。月色苍凉，东方将白，客方散去。吾辈纵舟，酣睡于十里荷花之中，香气拍人，清梦甚惬。
　　西湖梦寻(卷三)孤　山
　　《水经注》曰：水黑曰卢，不流曰奴；山不连陵曰孤。梅花屿介于两湖之间，四面岩峦，一无所丽，故曰孤也。是地水望澄明，皦焉冲照，亭观绣峙，两湖反景，若三山之倒水下。山麓多梅，为林和靖放鹤之地。林逋隐居孤山，宋真宗征之不就，赐号和靖处士。常畜双鹤，豢之樊中。逋每泛小艇，游湖中诸寺，有客来，童子开樊放鹤，纵入云霄，盘旋良久，逋必棹艇遄归，盖以鹤起为客至之验也。临终留绝句曰：“湖外青山对结庐，坟前修竹亦萧疏。茂陵他日求遗稿，犹喜曾无封禅书。”绍兴十六年建四圣延祥观，尽徙诸院刹及士民之墓，独逋墓诏留之，弗徙。至元，杨连真伽发其墓，唯端砚一、玉簪一。明成化十年，郡守李瑞修复之。天启间，有王道士欲于此地种梅千树。云间张侗初太史补《孤山种梅序》。
　　袁宏道《孤山小记》：
　　孤山处士，妻梅子鹤，是世间第一种便宜人。我辈只为有了妻子，便惹许多闲事，撇之不得，傍之可厌，如衣败絮行荆棘中，步步牵挂。近日雷峰下有虞僧儒，亦无妻室，殆是孤山后身。所著《溪上落花诗》，虽不知于和靖如何，然一夜得百五十首，可谓迅捷之极。至于食淡参禅，则又加孤山一等矣，何代无奇人哉！
　　张京元《孤山小记》：
　　孤山东麓，有亭翼然。和靖故址，今悉编篱插棘。诸巨家规种桑养鱼之利，然亦赖其稍葺亭榭，点缀山容。楚人之弓，何问官与民也。
　　又《萧照画壁》：
　　西湖凉堂，绍兴间所构。高宗将临观之。有素壁四堵，高二丈，中贵人促萧照往绘山水。照受命，即乞尚方酒四斗，夜出孤山，每一鼓即饮一斗，尽一斗则一堵已成，而照亦沉醉。
　　上至，览之叹赏，宣赐金帛。
　　沈守正《孤山种梅疏》：
　　西湖之上，葱蒨亲人，亦爽朗易尽。独孤山盘郁重湖之间，水石草木皆有幽色。唐时楼阁参差，诗歌点缀，冠于两湖。读“不雨山常润，无云水自阴”之句，犹可想见当时。道孤山者，不径西泠，必沿湖水，不似今从望湖折阛阓而入也。
　　此地尚有古梅偃蹇，云是和靖故居。
　　李流芳《题孤山夜月图》：
　　曾与印持诸兄弟醉后泛小艇，从孤山而归。时月初上新堤，柳枝皆倒影湖中，空明摩荡，如镜中，复如画中。久怀此胸臆，壬子在小筑，忽为孟旸写出，真画中矣。
　　苏轼《书林逋诗后》：
　　吴侬生长湖山曲，呼吸湖光饮山渌。
　　不论世外隐君子，佣儿贩妇皆冰玉。
　　先生可是绝俗人，神清骨冷无由俗。
　　我不识见曾梦见，瞳子瞭然光可烛。
　　遗篇妙字处处有，步绕西湖看不足。
　　诗如东野不言寒，书似西台差少肉。
　　平生高节已难继，将死微言犹可录。
　　自言不作封禅书，更肯悲吟白头曲。
　　我笑吴人不好事，好作祠堂傍修竹。
　　不然配食水仙王，一盏寒泉荐秋菊。
　　张祜《孤山》诗：
　　楼台耸碧岑，一径入湖心。不雨山常润，无云水自阴。
　　断桥荒藓合，空院落花深。犹忆西窗月，钟声出北林。
　　徐渭《孤山玩月》诗：
　　湖水淡秋空，练色澄初静。倚棹激中流，幽然适吾性。
　　举酒忽见月，光与波相映。西子拂淡妆，遥岚挂孤镜。
　　座客本玉姿，照耀几筵莹。暇时吐高怀，四座尽倾听。
　　却言处士疏，徒抱梅花咏。如以径寸鱼，蹄涔即成泳。
　　论久兴弥洽，返棹堤逾迥。自顾纵清谈，何嫌麾塵柄。
　　卓敬《孤山种梅》诗：
　　风流东阁题诗客，潇洒西湖处士家。
　　雪冷江深无梦到，自锄明月种梅花。
　　王稚登《赠林纯卿卜居孤山》诗：
　　藏书湖上屋三间，松映轩窗竹映关。
　　引鹤过桥看雪去，送僧归寺带云还。
　　轻红荔子家千里，疏影梅花水一湾。
　　和靖高风今已远，后人犹得住孤山。
　　陈鹤《题孤山林隐君祠》诗：
　　孤山春欲半，犹及见梅花。笑踏王孙草，闲寻处士家。
　　尘心莹水镜，野服映山霞。岩壑长如此，荣名岂足夸。
　　王思任《孤山》诗：
　　淡水浓山画里开，无船不署好楼台。
　　春当花月人如戏，烟入湖灯声乱催。
　　万事贤愚同一醉，百年修短未须哀。
　　只怜逋老栖孤鹤，寂寞寒篱几树梅。
　　张岱《补孤山种梅叙》：
　　盖闻地有高人，品格与山川并重；亭遗古迹，梅花与姓氏俱香。名流虽以代迁，胜事自须人补。在昔西泠逸老，高洁韵同秋水，孤清操比寒梅。疏影横斜，远映西湖清浅；暗香浮动，长陪夜月黄昏。今乃人去山空，依然水流花放。瑶葩洒雪，乱飘冢上苔痕；玉树迷烟，恍堕林间鹤羽。兹来韵友，欲步前贤，补种千梅，重修孤屿。凌寒三友，早连九里松篁；破腊一枝，远谢六桥桃柳。伫想水边半树，点缀冰花；
　　待将雪后横枝，低昂铁干。美人来自林下，高士卧于山中。白石苍崖，拟筑草亭招放鹤；浓山淡水，闲锄明月种梅花。有志竟成，无约不践。将与罗浮争艳，还期庾岭分香。实为林处士之功臣，亦是苏长公之胜友。吾辈常劳梦想，应有宿缘。
　　哦曲江诗（曲江张九龄有《庭梅吟》），便见孤芳风韵；读广平赋，尚思铁石心肠。共策灞水之驴，且向断桥踏雪；遥瞻漆园之蝶，群来林墓寻梅。莫负佳期，用追芳躅。
　　张岱《林和靖墓柱铭》：
　　云出无心，谁放林间双鹤。
　　月明有意，即思冢上孤梅。
　　西湖梦寻(卷三)关　王　庙
　　北山两关王庙。其近岳坟者，万历十五年为杭民施如忠所建。如忠客燕，涉潞河，飓风作，舟将覆，恍惚见王率诸河神拯救获免，归即造庙祝之，并祀诸河神。冢宰张瀚记之。
　　其近孤山者，旧祠卑隘。万历四十二年，金中丞为导首鼎新之。太史董其昌手书碑石记之，其词曰：“西湖列刹相望，梵宫之外，其合于祭法者，岳鄂王、于少保与关神而三尔。甲寅秋，神宗皇帝梦感圣母中夜传诏，封神为伏魔帝君，易兜鍪而衮冕，易大纛而九斿。五帝同尊，万灵受职。视操、懿、莽、温偶奸大物，生称贼臣，死堕下鬼，何啻天渊。顾旧祠湫隘，不称诏书播告之意。金中丞父子爰议鼎新，时维导首，得孤山寺旧址，度材垒土，勒墙墉，庄像设，先后三载而落成。中丞以余实倡议，属余记之。余考孤山寺，且名永福寺。
　　唐长庆四年，有僧刻《法华》于石壁。会元微之以守越州，道出杭，而杭守白乐天为作记。有九诸侯率钱助工，其盛如此。
　　成毁有数，金石可磨，越数百年而祠帝君。以释典言之，则旧寺非所谓现天大将军身，而今祠非所谓现帝释身者耶。至人舍其生而生在，杀其身而身存。孔曰成仁，孟曰取义，与《法华》一大事之旨何异也。彼谓忠臣义士犹待坐蒲团、修观行而后了生死者，妄矣。然则石壁岿然，而石经初未泐也。顷者四川歼叛，神为助力，事达宸聪，非同语怪。惟辽西黠卤尚缓天诛，帝君能报曹而有不报神宗者乎？左挟鄂王，右挟少保，驱雷部，掷火铃，昭陵之铁马嘶风，蒋庙之塑兵濡露，谅荡魔皆如蜀道矣。先是金中丞抚闽，藉神之告，屡歼倭夷，上功盟府，故建祠之费，视众差巨，盖有夙意云。”寺中规制精雅，庙貌庄严，兼之碑碣清华，柱联工确，一以文理为之，较之施庙，其雅俗真隔霄壤。
　　董其昌《孤山关王庙柱铭》：
　　忠能择主，鼎足分汉室君臣。
　　德必有邻，把臂呼岳家父子。
　　宋兆禴《关帝庙柱联》：
　　从真英雄起家，直参圣贤之位。
　　以大将军得度，再现帝王之身。
　　张岱《关帝庙柱对》：
　　统系让偏安，当代天王归汉室。
　　春秋明大义，后来夫子属关公。
　　西湖梦寻(卷三)苏小小墓
　　苏小小者，南齐时钱塘名妓也。貌绝青楼，才空士类，当时莫不艳称。以年少早卒，葬于西泠之坞。芳魂不殁，往往花间出现。宋时有司马槱者，字才仲，在洛下梦一美人搴帷而歌，问其名，曰：西陵苏小小也。问歌何曲？曰：《黄金缕》。后五年，才仲以东坡荐举，为秦少章幕下官，因道其事。
　　少章异之，曰：“苏小之墓，今在西泠，何不酹酒吊之。”才仲往寻其墓拜之。是夜，梦与同寝，曰：妾愿酬矣。自是幽昏三载，才仲亦卒于杭，葬小小墓侧。
　　西陵苏小小诗：
　　妾乘油壁车，郎跨青骢马。何处结同心，西陵松柏下。
　　又词：
　　妾本钱塘江上住，花落花开，不管流年度。燕于衔将春色去，纱窗几阵黄梅雨。　斜插玉梳云半吐，檀板轻敲，唱彻《黄金缕》。梦断彩云无觅处，夜凉明月生南浦。
　　李贺《苏小小》诗：
　　幽兰露，如啼眼。无物结同心，烟花不堪剪。草如茵，松如盖。风为裳，水为珮。油壁车，久相待。冷翠烛，劳光彩。
　　西陵下，风吹雨。
　　沈原理《苏小小歌》：
　　歌声引回波，舞衣散秋影。梦断别青楼，千秋香骨冷。青铜镜里双飞鸾，饥乌吊月啼勾栏。风吹野火火不灭，山妖笑入狐狸穴。西陵墓下钱塘潮，潮来潮去夕复朝。墓前杨柳不堪折，春风自绾同心结。
　　元遗山《题苏小像》：
　　槐荫庭院宜清昼，帘卷香风透。美人图画阿谁留，都是宣和名笔内家收。　莺莺燕燕分飞后，粉浅梨花瘦。只除苏小不风流，斜插一枝萱草凤钗头。
　　徐渭《苏小小墓》诗：
　　一抔苏小是耶非，绣口花腮烂舞衣。
　　自古佳人难再得，从今比翼罢双飞。
　　薤边露眼啼痕浅，松下同心结带稀。
　　恨不颠狂如大阮，欠将一曲恸兵闺。
　　西湖梦寻(卷三)陆宣公祠
　　孤山何以祠陆宣公也？盖自陆少保炳为世宗乳母之子，揽权怙宠，自谓系出宣公，创祠祀之。规制宏厂，吞吐湖山。台榭之盛，概湖无比。炳以势焰，孰有美产，即思攫夺。旁有故锦衣王佐别墅壮丽，其孽子不肖，炳乃罗织其罪，勒以献产。捕及其母，故佐妾也。对簿时，子强辩。母膝行前，道其子罪甚详。子泣，谓母忍陷其死也。母叱之曰：“死即死，尚何说！”指炳座顾曰：“而父坐此非一日，作此等事亦非一日，而生汝不肖子，天道也，汝死犹晚！”炳颊发赤，趣遣之出，弗终夺。炳物故，祠没入官，以名贤得不废。隆庆间，御史谢廷杰以其祠后增祀两浙名贤，益以严光、林逋、赵忭、王十朋、吕祖谦、张九成、杨简、宋濂、王琦、章懋、陈选。会稽进士陶允宜以其父陶大临自制牌版，令人匿之怀中，窃置其旁。时人笑其痴孝。
　　祁彪佳《陆宣公祠》诗：
　　东坡佩服宣公疏，俎豆西冷蘋藻香。
　　泉石苍凉存意气，山川开涤见文章。
　　画工界画增金碧，庙貌巍峨见矞皇。
　　陆炳湖头夸势焰，崇韬乃敢认汾阳。
　　西湖梦寻(卷三)六　一　泉
　　六一泉在孤山之南，一名竹阁，一名勤公讲堂。宋元祐六年，东坡先生与惠勤上人同哭欧阳公处也。勤上人讲堂初构，掘地得泉，东坡为作泉铭。以两人皆列欧公门下，此泉方出，适哭公讣，名以六一，犹见公也。其徒作石屋覆泉，且刻铭其上。南渡高宗为康王时，常使金，夜行，见四巨人执殳前驱。登位后，问方士，乃言紫薇垣有四大将，曰：天蓬、天猷、翊圣、真武。帝思报之，遂废竹阁，改延祥观，以祀四巨人。至元初，世祖又废观为帝师祠。泉没于二氏之居二百余年。元季兵火，泉眼复见，但石屋已圮，而泉铭亦为邻僧舁去。洪武初，有僧名行升者，锄荒涤垢，图复旧观。仍树石屋，且求泉铭，复于故处。乃欲建祠堂，以奉祀东坡、勤上人，以参寥故事，力有未逮。教授徐一夔为作疏曰：“睠兹胜地，实在名邦。勤上人于此幽栖，苏长公因之数至。迹分缁素，同登欧子之门；谊重死生，会哭孤山之下。惟精诚有感通之理，故山岳出迎劳之泉。名聿表于怀贤，忱式昭于荐菊。虽存古迹，必肇新祠。此举非为福田，实欲共成胜事。儒冠僧衲，请恢雅量以相成；山色湖光，行与高峰而共远。愿言乐助，毋诮滥竽。”
　　苏轼《六一泉铭》：
　　欧阳文忠公将老，自谓六一居士。予昔通守钱塘，别公于汝阴而南。公曰：“西湖僧惠勤甚文而长于诗。吾昔为《山中乐》三章以赠之。子闲于民事，求人于湖山间而不可得，则往从勤乎？”予到官三日，访勤于孤山之下，抵掌而论人物，曰：“六一公，天人也。人见其暂寓人间，而不知其乘云驭风，历五岳而跨沧海也。此邦之人，以公不一来为恨。公麾斥八极，何所不至。虽江山之胜，莫适为主，而奇丽秀绝之气，常为能文者用。故吾以为西湖盖公几案间一物耳。”勤语虽怪幻，而理有实然者。明年公薨，予哭于勤舍。又十八年，予为钱塘守，则勤亦化去久矣。访其旧居，则弟子二仲在焉。画公与勤像，事之如生。舍下旧无泉，予未至数月，泉出讲堂之后，孤山之趾，汪然溢流，甚白而甘。即其地凿岩架石为室。
　　二仲谓：“师闻公来，出泉以相劳苦，公可无言乎？”乃取勤旧语，推本其意，名之曰“六一泉”。且铭之曰：“泉之出也，去公数千里，后公之没十八年，而名之曰‘六一’，不几于诞乎？曰：君子之泽，岂独五世而已，盖得其人，则可至于百传。常试与子登孤山而望吴越，歌山中之乐而饮此水，则公之遗风余烈，亦或见于此泉也。”
　　白居易《竹阁》诗：
　　晚坐松檐下，宵眠竹阁间。清虚当服药，幽独抵归山。
　　巧未能胜拙，忙应不及闲。无劳事修炼，只此是玄关。
　　西湖梦寻(卷三)葛　岭
　　葛岭者，葛仙翁稚川修仙地也。仙翁名洪，号抱朴子，句容人也。从祖葛玄，学道得仙术，传其弟子郑隐。洪从隐学，尽得其秘。上党鲍玄妻以女。咸和初，司徒导招补主簿，干宝荐为大著作，皆同辞。闻交趾出丹砂，独求为勾漏令。行至广州，刺史郑岳留之，乃炼丹于罗浮山中。如是者积年。一日，遗书岳曰：“当远游京师，克期便发。”岳得书，狼狈往别，而洪坐至日中，兀然若睡，卒年八十一。举尸入棺，轻如蝉蜕，世以为尸解仙去。智果寺西南为初阳台，在锦坞上，仙翁修炼于此。台下有投丹井，今在马氏园。宣德间大旱，马氏甃井得石匣一，石瓶四。匣固不可启。瓶中有丸药若芡实者，啖之，绝无气味，乃弃之。施渔翁独啖一枚，后年百有六岁。浚井后，水遂淤恶不可食，以石匣投之，清洌如故。
　　祁豸佳《葛岭》诗：
　　抱朴游仙去有年，如何姓氏至今传。
　　钓台千古高风在，汉鼎虽迁尚姓严。
　　勾漏灵砂世所稀，携来烹炼作刀圭。
　　若非渔子年登百，几使还丹变井泥。
　　平章甲第半湖边，日日笙歌入画船。
　　循州一去如烟散，葛岭依然还稚川。
　　葛岭孤山隔一丘，昔年放鹤此山头。
　　高飞莫出西山缺，岭外无人勿久留。 
西湖梦寻(卷三)苏　公　堤
　　杭州有西湖，颍上亦有西湖，皆为名胜，而东坡连守二郡。其初得颍，颍人曰：“内翰只消游湖中，便可以了公事。”
　　秦太虚因作一绝云：“十里荷花菡萏初，我公身至有西湖。欲将公事湖中了，见说官闲事亦无。”后东坡到颍，有谢执政启云：“入参两禁，每玷北扉之荣；出典二帮，迭为西湖之长。”
　　故其在杭，请浚西湖，聚葑泥，筑长堤，自南之北，横截湖中，遂名苏公堤。夹植桃柳，中为六桥。南渡之后，鼓吹楼船，颇极华丽。后以湖水漱啮，堤渐凌夷。入明，成化以前，里湖尽为民业，六桥水流如线。正德三年，郡守杨孟瑛辟之，西抵北新堤为界，增益苏堤，高二丈，阔五丈三尺，增建里湖六桥，列种万柳，顿复旧观。久之，柳败而稀，堤亦就圮。
　　嘉靖十二年，县令王釴令犯罪轻者种桃柳为赎，红紫灿烂，错杂如锦。后以兵火，砍伐殆尽。万历二年，盐运使朱炳如复植杨柳，又复灿然。迨至崇祯初年，堤上树皆合抱。太守刘梦谦与士夫陈生甫辈时至。二月，作胜会于苏堤。城中括羊角灯、纱灯几万盏，遍挂桃柳树上，下以红毡铺地，冶童名妓，纵饮高歌。夜来万蜡齐烧，光明如昼。湖中遥望堤上万蜡，湖影倍之。萧管笙歌，沉沉昧旦。传之京师，太守镌级。
　　因想东坡守杭之日，春时每遇休暇，必约客湖上，早食于山水佳处。饭毕，每客一舟，令队长一人，各领数妓，任其所之。晡后鸣锣集之，复会望湖亭或竹阁，极欢而罢。至一、二鼓，夜市犹未散，列烛以归。城中士女夹道云集而观之。此真旷古风流，熙世乐事，不可复追也已。
　　张京元《苏堤小记》：
　　苏堤度六桥，堤两旁尽种桃柳，萧萧摇落。想二三月，柳叶桃花，游人阗塞，不若此时之为清胜。
　　李流芳《题两峰罢雾图》：
　　三桥龙王堂，望西湖诸山，颇尽其胜。烟林雾障，映带层叠；淡描浓抹，顷刻百态。非董、巨妙笔，不足以发其气韵。余在小筑时，呼小舟桨至堤上，纵步看山，领略最多。然动笔便不似甚矣，气韵之难言也。予友程孟旸《湖上题画》诗云：“风堤露塔欲分明，阁雨萦阴两未成。我试画君团扇上，船窗含墨信风行。”此景此诗，此人此画，俱属可想。癸丑八月清晖阁题。
　　苏轼《筑堤》诗：
　　六桥横截天汉上，北山始与南屏通。
　　忽惊二十五万丈，老葑席卷苍烟空。
　　昔日珠楼拥翠钿，女墙犹在草芊芊。
　　东风第六桥边柳，不见黄鹂见杜鹃。
　　又诗：
　　惠勤、惠思皆居孤山。苏子倅郡，以腊日访之，作诗云：
　　天欲雪时云满湖，楼台明灭山有无。
　　水清石出鱼可数，林深无人鸟相呼。
　　腊月不归对妻孥，名寻道人实自娱。
　　道人之居在何许，宝云山前路盘纡。
　　孤山孤绝谁肯庐，道人有道山不孤。
　　纸窗竹屋深自暖，拥褐坐睡依团蒲。
　　天寒路远愁仆夫，整驾催归及未晡。
　　出山回望云水合，但见野鹤盘浮屠。
　　兹游淡泊欢有余，到家恍如梦蘧蘧。
　　作诗火急追亡逋，清景一失后难摹。
　　王世贞《泛湖度六桥堤》诗：
　　拂幰莺啼出谷频，长堤夭矫跨苍旻。
　　六桥天阔争虹影，五马飆开散曲尘。
　　碧水乍摇如转盼，青山初沐竞舒颦。
　　莫轻杨柳无情思，谁是风流白舍人？
　　李鉴龙《西湖》诗：
　　花柳曾闻暗六桥，近来游舫甚萧条。
　　折残画阁堤边失，倒入山光波上摇。
　　秋水湖心眸一点，夜潭塔影黛双描。
　　兰亭感慨今移此，痴对雷峰话寂寥。
　　西湖梦寻(卷三)湖　心　亭
　　湖心亭旧为湖心寺，湖中三塔，此其一也。明弘治间，按察司佥事阴子淑秉宪甚厉。寺僧怙镇守中官，杜门不纳官长。
　　阴廉其奸事，毁之，并去其塔。嘉靖三十一年，太守孙孟寻遗迹，建亭其上。露台亩许，周以石栏，湖山胜概，一览无遗。数年寻圮。万历四年，佥事徐廷祼重建。二十八年，司礼监孙东瀛改为清喜阁，金碧辉煌，规模壮丽，游人望之如海市蜃楼。烟云吞吐，恐滕王阁、岳阳楼俱无甚伟观也。春时，山景、睺罗、书画、古董，盈砌盈阶，喧阗扰嚷，声息不辨。夜月登此，阒寂凄凉，如入鲛宫海藏。月光晶沁，水气滃之，人稀地僻，不可久留。
　　张京元《湖心亭小记》：
　　湖心亭雄丽空阔。时晚照在山，倒射水面，新月挂东，所不满者半规，金盘玉饼，与夕阳彩翠重轮交网，不觉狂叫欲绝。恨亭中四字匾、隔句对联，填楣盈栋，安得借咸阳一炬，了此业障。
　　张岱《湖心亭小记》：
　　崇祯五年十二月，余住西湖。大雪三日，湖中人鸟声俱绝。是日更定矣，余拿一小舟，拥毳衣炉火，独往湖心亭看雪。雾淞沆砀，天与云、与山、与水，上下一白。湖上影子，惟长堤一痕，湖心亭一点，与余舟一芥，舟中人两三粒而已。
　　到亭上，有两人铺毡对坐，一童子烧酒，炉正沸。见余大惊喜，曰：“湖中焉得更有此人！”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者。”
　　胡来朝《湖心亭柱铭》：
　　四季笙歌，尚有穷民悲夜月。
　　六桥花柳，深无隙地种桑麻。
　　郑烨《湖心亭柱铭》：
　　亭立湖心，俨西子载扁舟，雅称雨奇睛好。
　　席开水面，恍东坡游赤壁，偏宜月白风清。
　　张岱《清喜阁柱对》：
　　如月当空，偶似微云点河汉。
　　在人为目，且将秋水剪瞳神。
　　西湖梦寻(卷三)放　生　池
　　宋时有放生碑，在宝石山下。盖天禧四年，王钦若请以西湖为放生池，禁民网捕，郡守王随为之立碑也。今之放生池，在湖心亭之南。外有重堤，朱栏屈曲，桥跨如虹，草树蓊翳，尤更岑寂。古云三潭印月，即其地也。春时游舫如鹜，至其地者，百不得一。其中佛舍甚精，复阁重楼，迷禽暗日，威仪肃洁，器钵无声。但恨鱼牢幽闭，涨腻不流，刿鬐缺鳞，头大尾瘠，鱼若能言，其苦万状。以理揆之，孰若纵壑开樊，听其游泳，则物性自遂，深恨俗僧难与解释耳。昔年余到云栖，见鸡鹅豚羖，共牢饥饿，日夕挨挤，堕水死者不计其数。
　　余向莲池师再四疏说，亦谓未能免俗，聊复尔尔。后见兔鹿猢狲亦受禁锁，余曰：“鸡凫豚羖，皆藉食于人，若兔鹿猢狲，放之山林，皆能自食，何苦锁禁，待以胥縻。”莲师大笑，悉为撤禁，听其所之，见者大快。
　　陶望龄《放生池》诗：
　　介卢晓牛鸣，冶长识雀哕。吾愿天耳通，达此音声类。
　　群鱼泣妻妾，鸡鹜呼弟妹。不独死可哀，生离亦可慨。
　　闽语既嘤咿，吴听了难会。宁闻闽人肉，忍作吴人脍。
　　可怜登陆鱼，噞喁向人谇。人曰鱼口喑，鱼言人耳背。
　　何当破网罗，施之以无畏。
　　昔有二勇者，操刀相与酤。曰子我肉也，奚更求食乎。
　　互割还互啖，彼尽我亦屠。食彼同自食，举世嗤其愚。
　　还语血食人，有以异此无？
　　吴越王钱镠于西湖上税渔，名“使宅渔”。一日，罗隐入谒，壁有磻溪垂钓图，王命题之。题云：“吕望当年展庙谟，直钩钓国又何如？假令身住西湖上，也是应供使宅鱼。”王即罢渔税。
　　放生池柱对：
　　天地一网罟，欲度众生谁解脱。
　　飞潜皆性命，但存此念即菩提。
　　西湖梦寻(卷三)醉　白　楼
　　杭州刺史白乐天啸傲湖山时，有野客赵羽者，湖楼最畅，乐天常过其家，痛饮竟日，绝不分官民体。羽得与乐天通往来，索其题楼。乐天即颜之曰“醉白”。在茅家埠，今改吴庄。
　　一松苍翠，飞带如虬，大有古色，真数百年物。当日白公，想定盘礴其下。
　　倪元璐《醉白楼》诗：
　　金沙深处白公堤，太守行春信马蹄。
　　冶艳桃花供祗应，迷离烟柳藉提携。
　　闲时风月为常主，到处鸥凫是小傒。
　　野老偶然同一醉，山楼何必更留题。
　　西湖梦寻(卷三)小青佛舍
　　小青，广陵人。十岁时遇老尼，口授《心经》，一过成诵。
　　尼曰：“是儿早慧福薄，乞付我作弟子。”母不许。长好读书，解音律，善奕棋。误落武林富人，为其小妇。大妇奇妒，凌逼万状。一日携小青往天竺，大妇曰：“西方佛无量，乃世独礼大士，何耶？”小青曰：“以慈悲故耳。”大妇笑曰：“我亦慈悲若。”乃匿之孤山佛舍，令一尼与俱。小青无事，辄临池自照，好与影语，絮絮如问答，人见辄止。故其诗有“瘦影自临春水照，卿须怜我我怜卿”之句。后病瘵，绝粒，日饮梨汁少许，奄奄待尽。乃呼画师写照，更换再三，都不谓似。
　　后画师注视良久，匠意妖纤。乃曰：“是矣。”以梨酒供之榻前，连呼：“小青！小青！”一恸而绝，年仅十八。遗诗一帙。
　　大妇闻其死，立至佛舍，索其图并诗焚之，遽去。
　　小青《拜慈云阁》诗：
　　稽首慈云大士前，莫生西土莫生天。
　　愿将一滴杨枝水，洒作人间并蒂莲。
　　又《拜苏小小墓》诗：
　　西冷芳草绮粼粼，内信传来唤踏青。
　　杯酒自浇苏小墓，可知妾是意中人。
　　西湖梦寻(卷四)柳洲亭
　　柳洲亭，宋初为丰乐楼。高宗移汴民居杭地嘉、湖诸郡，时岁丰稔，建此楼以与民同乐，故名。门以左，孙东瀛建问水亭。高柳长堤，楼船画舫会合亭前，雁次相缀。朝则解维，暮则收缆。车马喧阗，驺从嘈杂，一派人声，扰嚷不已。堤之东尽为三义庙。过小桥折而北，则吾大父之寄园、铨部戴斐君之别墅。折而南，则钱麟武阁学、商等轩冢宰、祁世培柱史、余武贞殿撰、陈襄范掌科各家园亭，鳞集于此。过此，则孝廉黄元辰之池上轩、富春周中翰之芙蓉园，比闾皆是。今当兵燹之后，半椽不剩，瓦砾齐肩，蓬蒿满目。李文叔作《洛阳名园记》，谓以名园之兴废，卜洛阳之盛衰；以洛阳之盛衰，卜天下之治乱。诚哉言也！余于甲午年，偶涉于此，故宫离黍，荆棘铜驼，感慨悲伤，几效桑苎翁之游苕溪，夜必恸哭而返。
　　张杰《柳洲亭》诗：
　　谁为鸿濛凿此陂，涌金门外即瑶池。
　　平沙水月三千顷，画舫笙歌十二时。
　　今古有诗难绝唱，乾坤无地可争奇。
　　溶溶漾漾年年绿，销尽黄金总不知。
　　王思任《问水亭》诗：
　　我来一清步，犹未拾寒烟。灯外兼星外，沙边更槛边。
　　孤山供好月，高雁语空天。辛苦西湖水，人还即熟眠。
　　赵汝愚《丰乐楼柳梢青》词：
　　水月光中，烟霞影里，涌出楼台。空外笙箫，云间笑语，人在蓬莱。　天香暗逐风回，正十里荷花盛开。买个小舟，山南游遍，山北归来。
　　西湖梦寻(卷四)灵　芝　寺
　　灵芝寺，钱武肃王之故苑也。地产灵芝，舍以为寺。至宋而规制濅宏，高、孝两朝四临幸焉。内有浮碧轩、依光堂，为新进士题名之所。元末毁，明永乐初僧竺源再造，万历二十二年重修。余幼时至其中看牡丹，干高丈余，而花蕊烂熳，开至数千余朵，湖中夸为盛事。寺畔有显应观，高宗以祀崔府君也。崔名子玉，唐贞观间?磁州鉴阳令，有异政，民生祠之，既卒，为神。高宗为康王时，避金兵，走钜鹿，马毙，冒雨独行，路值三岐，莫知所往。忽有白马在道，鞚驭乘之，驰至崔祠，马忽不见。但见祠马赭汗如雨，遂避宿祠中。梦神以杖击地，促其行。趋出门，马复在户，乘至斜桥，会耿仲南来迎，策马过涧，见水即化。视之，乃崔府君祠中泥马也。及即位，立祠报德，累朝崇奉异常。六月六日是其生辰，游人阗塞。
　　张岱《灵芝寺》诗：
　　项羽曾悲骓不逝，活马犹然如泥塑。
　　焉有泥马去如飞，等闲直至黄河渡。
　　一堆龙骨蜕厓前，迢递芒砀迷云路。
　　茕茕一介走亡人，身陷柏人脱然过。
　　建炎尚是小朝廷，百灵亦复加呵护。
　　西湖梦寻(卷四)钱　王　祠
　　钱镠，临安石鉴乡人，骁勇有谋略。壮而微，贩盐自活。
　　唐僖宗时，平浙寇王仙芝，拒黄巢，灭董昌，积功自显。梁开平元年，封镠为吴越王。有讽镠拒梁命者，镠笑曰：“吾岂失一孙仲谋耶！”遂受之。改其乡为临安县，军为锦衣军。是年，省茔垄，延故老，旌钺鼓吹，振耀山谷。自昔游钓之所，尽蒙以锦绣，或树石至有封官爵者，旧贸盐担，亦裁锦韬之。
　　一邻媪九十余，携壶泉迎于道左，镠下车亟拜。媪抚其背，以小字呼之曰：“钱婆留，喜汝长成。”盖初生时，光怪满室，父惧，将沉于了溪，此媪苦留之，遂字焉。为牛酒大陈，以饮乡人；别张蜀锦为广幄，以饮乡妇。年上八十者饮金爵，百岁者饮玉爵。镠起劝酒，自唱还乡歌以娱宾，曰：“玉节还乡兮挂锦衣，父老远近来相随。斗牛光起天无欺，吴越一王驷马归。”时将筑宫殿，望气者言：“因故府大之，不过百年；填西湖之半，可得千年。”武肃笑曰：“焉有千年而其中不出真主者乎？奈何困吾民为！”遂弗改造。宋熙宁间，苏子瞻守郡，请以龙山废祠妙音院者，改为表忠观以祀之。今废。明嘉靖三十九年，督抚胡宗宪建祠于灵芝寺址，塑三世五王像，春秋致祭，令其十九世孙德洪者守之。郡守陈柯重镌表忠观碑记于祠。
　　苏轼《表忠观碑记》：
　　熙宁十年十月戊子，资政殿大学士、右谏议大夫、知杭州军事臣言：“故越国王钱氏坟庙，及其父、祖、妃、夫人、子孙之坟，在钱塘者二十有六，在临安者十有一，皆芜秽不治，父老过之，有流涕者。谨按：故武肃王镠，始以乡兵破走黄巢，名闻江淮。复以八都兵讨刘汉宏，并越州以奉董昌，而自居于杭。及昌以越叛，则诛昌而并越，尽有浙东西之地，传其子文穆王元瓘。至其孙忠献王仁佐，遂破李景兵而取福州。而仁佐之弟忠懿王俶又大出兵攻景，以迎周世宗之师，其后，卒以国入觐。三世四王，与五代相为终始。天下大乱，豪杰蜂起，方是时，以数州之地盗名字者不可胜数，既覆其族，延及于无辜之民，罔有孑遗。而吴越地方千里，带甲十万，铸山煮海，象犀珠玉之富甲于天下，然终不失臣节，贡献相望于道。是以其民至于老死不识兵革，四时嬉游，歌舞之声相闻，至于今不废。其有德于斯民甚厚。皇帝受命，四方僭乱，以次削平。西蜀江南，负其险远，兵至城下，力屈势穷，然后束手。而河东刘氏百战守死，以抗王师，积骸为城，洒血为池，竭天下之力，仅乃克之。独吴越不待告命，封府库，籍郡县，请吏于朝，视去国如传舍，其有功于朝廷甚大。昔窦融以河西归汉，光武诏右扶风修其父祖坟茔，祀以太牢。今钱氏功德殆过于融，而未及百年，坟庙不治，行道伤嗟，甚非所以劝奖忠臣、慰答民心之义也。臣愿以龙山废佛寺曰妙音院者为观，使钱氏之孙为道士曰自然者居之。凡坟庙之在钱塘者，以付自然。其在临安者，以付其县之净土寺僧曰道微。岁各度其徒一人，使世掌之。籍其地之所入，以时修其祠宇，封植其草木。有不治者，县令亟察之，甚者，易其人，庶几永终不堕，以称朝廷待钱氏之意。臣昧死以闻。”制曰：
　　可。其妙音院赐改名表忠观。
　　铭曰：天目之山，苕水出焉。龙飞凤舞，萃于临安。笃生异人，绝类离群。奋挺大呼，从者如云。仰天誓江，月星晦蒙。强弩射潮，江海为东。杀宏诛昌，奄在吴越。金券玉册，虎符龙节。大城其居，包络山川。左江右湖，控引岛蛮。
　　岁时归休，以燕父老。晔如神人，玉带球马。四十一年，寅畏小心。厥篚相望，大贝南金。五胡昏乱，罔堪托国。三王相承，以符有德。既获所归，弗谋弗咨。先王之志，我维行之。天祚忠孝，世有爵邑。允文允武，子孙千亿。帝谓守臣，治其祠坟。毋俾樵牧，愧其后昆。龙山之阳，岿焉斯宫。匪私于钱，惟以劝忠。非忠无君，非孝无亲。凡百有位，视此刻文。
　　张岱《钱王祠》诗：
　　扼定东南十四州，五王并不事兜鍪。
　　英雄球马朝天子，带砺山河拥冕旒。
　　大树千株被锦绂，钱塘万弩射潮头。
　　五胡纷扰中华地，歌舞西湖近百秋。
　　又《钱王祠柱铭》：
　　力能分土，提乡兵杀宏诛昌；一十四州，鸡犬桑麻，撑住东南半壁。
　　志在顺天，求真主迎周归宋；九十八年，象犀筐篚，混同吴越一家。
　　西湖梦寻(卷四)净　慈　寺
　　净慈寺，周显德元年钱王俶建，号慧日永明院，迎衢州道潜禅师居之。潜尝欲向王求金铸十八阿罗汉，未白也。王忽夜梦十八巨人随行。翌日，道潜以请，王异而许之，始作罗汉堂。宋建隆初，禅师延寿以佛祖大意，经纶正宗，撰《宗镜录》一百卷，遂作宗镜堂。熙宁中，郡守陈襄延僧宗本居之。岁旱，湖水尽涸。寺西隅甘泉出，有金色鳗鱼游焉，因凿井，寺僧千余人饮之不竭，名曰圆照井。南渡时，毁而复建，僧道容鸠工五岁始成。塑五百阿罗汉，以田字殿贮之。绍兴九年，改赐净慈报恩光化寺额。复毁。孝宗时，一僧募缘修殿，日餍酒肉而返，寺僧问其所募钱几何，曰：“尽饱腹中矣。”募化三年，簿上布施金钱，一一开载明白。一日，大喊街头曰：“吾造殿矣。”复置酒肴，大醉市中，揠喉大呕，撒地皆成黄金，众缘自是毕集，而寺遂落成。僧名济颠。识者曰：“是即永明后身也。”嘉泰间，复毁，再建于嘉定三年。寺故闳大，甲于湖山。翰林程珌记之，有“湿红映地，飞翠侵霄，檐转鸾翎，阶排雁齿。星垂珠网，宝殿洞乎琉璃；日耀璇题，金椽耸乎玳瑁”之语。时宰官建议，以京辅佛寺推次甲乙，尊表五山，为诸刹纲领，而净慈与焉。先是，寺僧艰汲，担水湖滨。绍定四年，僧法薰以锡杖扣殿前地，出泉二派，鍫为双井，水得无缺。淳祐十年，建千佛阁，理宗书“华严法界正偏知阁”八字赐之。元季，湖寺尽毁，而兹寺独存。明洪武间毁，僧法净重建。正统间复毁，僧宗妙复建。万历二十年，司礼监孙隆重修，铸铁鼎，葺钟楼，构井亭，架掉楔。永乐间，建文帝隐遁于此，寺中有其遗像，状貌魁伟，迥异常人。
　　袁宏道《莲花洞小记》：
　　莲花洞之前为居然亭。亭轩豁可望，每一登览，则湖光献碧，须眉形影，如落镜中。六桥杨柳一络，牵风引浪，萧疏可爱。晴雨烟月，风景互异，净慈之绝胜处也。洞石玲珑若生，巧逾雕镂。余常谓吴山南屏一派皆石骨土肤，中空四达，愈搜愈出。近若宋氏园享，皆搜得者。又紫阳宫石，为孙内使搜出者甚多。噫，安得五丁神将，挽钱塘江水，将尘泥洗尽，出其奇奥，当何如哉！
　　王思任《净慈寺》诗：
　　净寺何年出，西湖长翠微。佛雄香较细，云饱绿交肥。
　　岩竹支僧阁，泉花蹴客衣。酒家莲叶上，鸥鹭往来飞。
　　西湖梦寻(卷四)小　蓬　莱
　　小蓬莱在雷峰塔右，宋内侍甘升园也。奇峰如云，古木蓊蔚，理宗常临幸。有御爱松，盖数百年物也。自古称为小蓬莱。石上有宋刻“青云岩”、“鳌峰”等字。今为黄贞父先生读书之地，改名“寓林”，题其石为“奔云”。余谓“奔云”得其情，未得其理。石如滇茶一朵，风雨落之，半入泥土，花瓣棱棱，三四层折。人走其中，如蝶入花心，无须不缀。色黝黑如英石，而苔藓之古，如商彝周鼎入土千年，青绿彻骨也。贞父先生为文章宗匠，门人数百人。一时知名士，无不出其门下者。余幼时从大父访先生。先生面黧黑，多髭须，毛颊，河目海口，眉棱鼻梁，张口多笑。交际酬酢，八面应之。耳聆客言，目睹来牍，手书回札，口嘱傒奴，杂沓于前，未尝少错。客至，无贵贱，便肉、便饭食之，夜即与同榻。余一书记往，颇秽恶，先生寝食之无异也。天启丙寅，余至寓林，亭榭倾圮，堂中窀先生遗蜕，不胜人琴之感。今当丁西，再至其地，墙围俱倒，竟成瓦砾之场。余欲筑室于此，以为东坡先生专祠，往鬻其地，而主人不肯。但林木俱无，苔藓尽剥。“奔云”一石，亦残缺失次，十去其五。数年之后，必鞠为茂草，荡为冷烟矣。菊水桃源，付之一想。
　　张岱《小蓬莱奔云石》诗：
　　滇茶初着花，忽为风雨落。簇簇起波棱，层层界轮廓。
　　如蝶缀花心，步步堪咀嚼。薜萝杂松楸，阴翳罩轻幕。
　　色同黑漆古，苔斑解竹箨。土绣鼎彝文，翡翠兼丹雘。
　　雕琢真鬼工，仍然归浑朴。须得十年许，解衣恣盘礴。
　　况遇主人贤，胸中有丘壑。此石是寒山，吾语尔能诺。
　　西湖梦寻(卷四)雷　峰　塔
　　雷峰者，南屏山之支麓也。穹窿回映，旧名中峰，亦名回峰。宋有雷就者居之，故名雷峰。吴越王于此建塔，始以十三级为准，拟高千尺。后财力不敷，止建七级。古称王妃塔。元末失火，仅存塔心。雷峰夕照，遂为西湖十景之一。曾见李长蘅题画有云：“吾友闻子将尝言：‘湖上两浮屠，保俶如美人，雷峰如老衲。’予极赏之。辛亥在小筑，与沈方回池上看荷花，辄作一诗，中有句云：‘雷峰倚天如醉翁’。严印持见之，跃然曰：‘子将老衲不如子醉翁，尤得其情态也。’盖余在湖上山楼，朝夕与雷峰相对，而暮山紫气，此翁颓然其间，尤为醉心。然予诗落句云：‘此翁情淡如烟水。’则未尝不以子将老衲之言为宗耳。癸丑十月醉后题。”
　　林逋《雷峰》诗：
　　中峰一径分，盘折上幽云。夕照前林见，秋涛隔岸闻。
　　长松标古翠，疏竹动微薰。自爱苏门啸，怀贤事不群。
　　张岱《雷峰塔》诗：
　　闻子状雷峰，老僧挂偏裻。日日看西湖，一生看不足。
　　时有薰风至，西湖是酒床。醉翁潦倒立，一口吸西江。
　　惨淡一雷峰，如何擅夕照。遍体是烟霞，掀髯复长啸。
　　怪石集南屏，寓林为其窟。岂是米襄阳，端严具袍笏。
　　西湖梦寻(卷四)包　衙　庄
　　西湖之船有楼，实包副使涵所创为之。大小三号：头号置歌筵，储歌童；次载书画；再次偫美人。涵老以声伎非侍妾比，仿石季伦、宋子京家法，都令见客。常靓妆走马，媻姗勃窣，穿柳过之，以为笑乐。明槛绮疏，曼讴其下，擫籥弹筝，声如莺试。客至，则歌童演剧，队舞鼓吹，无不绝伦。
　　乘兴一出，住必浃旬，观者相逐，问其所止。南园在雷峰塔下，北园在飞来峰下。两地皆石薮，积牒磊砢，无非奇峭。但亦借作溪涧桥梁，不于山上叠山，大有文理。大厅以拱斗抬梁，偷其中间四柱，队舞狮子甚畅。北园作八卦房，园亭如规，分作八格，形如扇面。当其狭处，横亘一床，帐前后开合，下里帐则床向外，下外帐则床向内。涵老居其中，扃上开明窗，焚香倚枕，则八床面面皆出。穷奢极欲，老于西湖者二十年。金谷、郿坞，着一毫寒俭不得，索性繁华到底，亦杭州人所谓“左右是左右”也。西湖大家何所不有，西子有时亦贮金屋。咄咄书空，则穷措大耳。
　　陈函辉《南屏包庄》诗：
　　独创楼船水上行，一天夜气识金银。
　　歌喉裂石惊鱼鸟，灯火分光入藻蘋。
　　潇洒西园出声伎，豪华金谷集文人。
　　自来寂寞皆唐突，虽是逋仙亦恨贫。
　　西湖梦寻(卷四)南　高　峰
　　南高峰在南北诸山之界，羊肠佶屈，松篁葱蒨，非芒鞋布袜，努策支筇，不可陟也。塔居峰顶，晋天福间建，崇宁、乾道两度重修。元季毁。旧七级，今存三级。塔中四望，则东瞰平芜，烟销日出，尽湖中之景。南俯大江，波涛洄洑，舟楫隐见杳霭间。西接岩窦，怪石翔舞，洞穴邃密。其侧有瑞应像，巧若鬼工。北瞩陵阜，陂陀曼延，箭枥丛出，麰麦连云。山椒巨石屹如峨冠者，名先照坛，相传道者镇魔处。峰顶有钵盂潭、颖川泉，大旱不涸，大雨不盈。潭侧有白龙洞。
　　道隐《南高峰》诗：
　　南北高峰两郁葱，朝朝滃浡海烟封。
　　极颠螺髻飞云栈，半岭峨冠怪石供。
　　三级浮屠巢老鹘，一泓清水豢痴龙。
　　倘思济胜烦携具，布袜芒鞋策短筇。
　　西湖梦寻(卷四)烟霞石屋
　　由太子湾南折而上为石屋岭。过岭为大仁禅寺，寺左为烟霞石屋。屋高厂虚明，行迤二丈六尺，状如轩榭，可布几筵。洞上周镌罗汉五百十六身。其底邃窄通幽，阴翳杏霭。侧有蝙蝠洞，蝙蝠大者如鸦，挂搭连牵，互衔其尾。粪作奇臭，古庙高梁，多受其累。会稽禹庙亦然。由山椒右旋为新庵，王子安亹、陈章侯洪绶尝读书其中。余往访之，见石如飞来峰，初经洗出，洁不去肤，隽不伤骨，一洗杨髡凿佛之惨。峭壁奇峰，忽露生面，为之大快。建炎间，里人避兵其内，数千人皆获免。岭下有水乐洞，嘉泰间为杨郡王别圃。垒石筑亭，结构精雅。年久芜秽不治，水乐绝响。贾秋壑以厚直得之，命寺僧深求水乐所以兴废者，不得其说。一日，秋壑往游，俯睨旁听，悠然有会，曰：“谷虚而后能应，水激而后能响，今水潴其中，土壅其外，欲其发响，得乎？”亟命疏壅导潴，有声从洞涧出，节奏自然。二百年胜概，一日始复。乃筑亭，以所得东坡真迹，刻置其上。
　　苏轼《水乐洞小记》：
　　钱塘东南有水乐洞，泉流岩中，皆自然宫商。又自灵隐、下天竺而上，至上天竺，溪行两山间，巨石磊磊如牛羊，其声空砻然，真若钟鼓，乃知庄生所谓天籁，盖无在不有也。
　　袁宏道《烟霞洞小记》：
　　烟霞洞，亦古亦幽，凉沁入骨，乳汁涔涔下。石屋虚明开朗，如一片云，欹侧而立，又如轩榭，可布几筵。余凡两过石屋，为佣奴所据，嘈杂若市，俱不得意而归。
　　张京元《石屋小记》：
　　石屋寺，寺卑下无可观。岩下石龛，方广十笏，遂以屋称。屋内，好事者置一石榻，可坐。四旁刻石像如傀儡，殊不雅驯。想以幽僻得名耳。出石屋西，上下山坡夹道皆丛桂，秋时着花，香闻数十里，堪称金粟世界。
　　又《烟霞寺小记》：
　　烟霞寺在山上，亦荒落，系中贵孙隆易创，颇新整。殿后开宕取土，石骨尽出，巉峭可观。由殿右稍上两三盘，经象鼻峰东折数十武，为烟霞洞。洞外小亭踞之，望钱塘如带。
　　李流芳《题烟霞春洞画》：
　　从烟霞寺山门下眺，林壑窈窕，非复人境。李花时尤奇，真琼林瑶岛也。犹记与闲孟、无际，自法相寺至烟霞洞，小憩亭子，渴甚，无从得酒。见两伧父携榼至，闲孟口流涎，遽从乞饮，伧父不顾。予辈大怪。偶见梁间恶诗书一板上，乃抉而掷之。伧父跄踉而走。念此辄喷饭不已也。
　　西湖梦寻(卷四)高　丽　寺
　　高丽寺本名慧因寺，后唐天成二年，吴越钱武肃王建也。
　　宋元丰八年，高丽国王子僧统义天入贡，因请净源法师学贤首教。元祐二年，以金书汉译《华严经》三百部入寺，施金建华严大阁藏塔以尊崇之。元祐四年，统义天以祭奠净源为名，兼进金塔二座。杭州刺史苏轼疏言：“外夷不可使屡入中国，以疏边防，金塔宜却弗受。”神宗从之。元延祐四年，高丽沈王奉诏进香幡经于此。至正末毁。洪武初重葺。俗称高丽寺。础石精工，藏轮宏丽，两山所无。万历间，僧如通重修。余少时从先宜人至寺烧香，出钱三百，命舆人推转轮藏，轮转呀呀，如鼓吹初作。后旋转熟滑，藏轮如飞，推者莫及。
　　西湖梦寻(卷四)法　相　寺
　　法相寺俗称长耳相。后唐时，有僧法真，有异相，耳长九寸，上过于顶，下可结颐，号长耳和尚。天成二年，自天台国清寒岩来游，钱武肃王待以宾礼，居法相院。至宋乾祐四年正月六日，无疾，坐方丈，集徒众，沐浴，趺跏而逝。弟子辈漆其真身，供佛龛，谓是定光佛后身。妇女祈求子嗣者，悬幡设供无虚日。以此法相名著一时。寺后有锡杖泉，水盆活石。僧厨香洁，斋供精良。寺前茭白笋，其嫩如玉，其香如兰，入口甘芳，天下无比。然须在新秋八月，余时不能也。
　　袁宏道《法相寺拜长耳和尚肉身戏题》：
　　轮相居然足，漆光与鉴新。神魂知也未，爪齿幻耶真。
　　古董休疑容，庄严不待人。饶他金与石，到此亦成尘。
　　徐渭《法相寺看活石》：
　　莲花不在水，分叶簇青山。径折虽能入，峰迷不待还。
　　取蒲量石长，问竹到溪湾。莫怪掩斜日，明朝恐未闲。
　　张京元《法相寺小记》：
　　法相寺不甚丽，而香火骈集。定光禅师长耳遗蜕，妇人谒之，以为宜男，争摩顶腹，漆光可鉴。寺右数十武，度小桥，折而上，为锡杖泉。涓涓细流，虽大旱不竭。经流处，僧置一砂缸，挹注供爨。久之，水土锈结，蒲生其上，厚几数寸，竟不见缸质，因名蒲缸。倘可铲置研池炉足，古董家不秦汉不道矣。
　　李流芳《题法相山亭画》：
　　去年在法相，有送友人诗云：“十年法相松间寺，此日淹留却共君。忽忽送君无长物，半间亭子一溪云。”时与方回、孟旸避暑竹阁，连夜风雨，泉声轰轰不绝。又有题扇头小景一诗：“夜半溪阁响，不知风雨歇。起视杳霭间，悠然见微月。”
　　一时会心，不知作何语。今日展此，亦自可思也。壬子十月大佛寺倚醉楼灯下题。
　　西湖梦寻(卷四)于　坟
　　于坟。于少保公以再造功，受冤身死，被刑之日，阴霾翳天，行路踊叹。夫人流山海关，梦公曰：“吾形殊而魂不乱，独目无光明，借汝眼光见形于皇帝。”翌日，夫人丧其明。会奉天门灾，英庙临视，公形见火光中。上悯然念其忠，乃诏贷夫人归。又梦公还眼光，目复明也。公遗骸，都督陈逵密嘱瘗藏。继子冕请葬钱塘祖茔，得旨奉葬于此。成化二年，廷议始白。上遣行人马暶谕祭。其词略曰：“当国家之多难，保社稷以无虞；惟公道以自持，为权奸之所害。先帝已知其枉，而朕心实怜其忠。”弘治七年赐谥曰“肃愍”，建祠曰“旌功”。万历十八年，改谥“忠肃”。四十二年，御使杨鹤为公增廓祠宇，庙貌巍焕，属云间陈继儒作碑记之。碑曰：“大抵忠臣为国，不惜死，亦不惜名。不惜死，然后有豪杰之敢；不惜名，然后有圣贤之闷。黄河之排山倒海，是其敢也；即能伏流地中万三千里，又能千里一曲，是其闷也。昔者土木之变，裕陵北狩，公痛哭抗疏，止南迁之议，召勤王之师。卤拥帝至大同，至宣府，至京城下，皆登城谢曰：‘赖天地宗社之灵，国有君矣。’此一见《左传》：楚人伏兵车，执宋公以伐宋。公子目夷令宋人应之曰：赖社稷之灵，国已有君矣。楚人知虽执宋公，犹不得宋国，于是释宋公。又一见《廉颇传》：秦王逼赵王会渑池。廉颇送至境曰：‘王行，度道里会遇礼毕还，不过三十日，不还，则请立太子为王，以绝秦望。’又再见《王旦传》：契丹犯边，帝幸澶州。旦曰：‘十日之内，未有捷报，当何如？’帝默然良久，曰：‘立皇太子。’三者，公读书得力处也。由前言之，公为宋之目夷；由后言之，公不为廉颇、旦，何也？呜呼！茂陵之立而复废，废而后当立，谁不知之？公之识，岂出王直、李侃、朱英下？又岂出钟同、章纶下？盖公相时度势，有不当言者，有不必言者。当裕陵在卤，茂陵在储，拒父则卫辄，迎父则高宗，战不可，和不可，无一而可。为制卤地，此不当言也。裕陵既返，见济薨，郕王病，天人攸归，非裕陵而谁？又非茂陵而谁？明率百官，朝请复辟，直以遵晦待时耳，此不必言也。若徐有贞、曹、石夺门之举，乃变局，非正局；乃劫局，非迟局；乃纵横家局，非社稷大臣局也。或曰：盍去诸？呜呼！公何可去也。公在则裕陵安，而茂陵亦安。若公诤之，而公去之，则南宫之锢，不将烛影斧声乎？东宫之废后，不将宋之德昭乎？公虽欲调郕王之兄弟，而实密护吾君之父子，乃知回銮，公功；其他日得以复辟，公功也；复储亦公功也。人能见所见，而不能见所不见。能见者，豪杰之敢；不能见者，圣贤之闷。敢于任死，而闷于暴君，公真古大臣之用心也哉！”公祠既盛，而四方之祈梦至者接踵，而答如响。
　　王思任《吊于忠肃祠》诗：
　　涕割西湖水，于坟望岳坟。孤烟埋碧血，太白黯妖氛。
　　社稷留还我，头颅掷与君。南城得意骨，何处暮杨闻。
　　一派笙歌地，千秋寒食朝。白云心浩浩，黄叶泪萧萧。
　　天柱擎鸿社，人生付鹿蕉。北邙今古讳，几突丽山椒。
　　张溥《吊于忠肃》诗：
　　栝柏风严辞月明，至今两袖识书生。
　　青山魂魄分夷夏，白日须眉见太平。
　　一死钱塘潮尚怒，孤坟岳渚水同清。
　　莫言软美人如土，夜夜天河望帝京。
　　张岱《于少保祠》诗：
　　平生有力济危川，百二山河去复旋。
　　宗泽死心援北狩，李纲痛哭止南迁。
　　渑池立子还无日，社稷呼君别有天。
　　复辟南宫岂是夺，借公一死取貂蝉。
　　社稷存亡股掌中，反因罪案见精忠。
　　以君孤注忧王旦，分我杯羹归太公。
　　但使庐陵存外邸，自知冕服返桐宫。
　　属镂赐死非君意，曾道于谦实有功。
　　杨鹤《于坟华表柱铭》：
　　赤手挽银河，君自大名垂宇宙。
　　青山埋白骨，我来何处哭英雄。
　　又《正祠柱铭》：
　　千古痛钱塘，并楚国孤臣，白马江边，怒卷千堆夜雪。
　　两朝冤少保，同岳家父子，夕阳亭里，伤心两地风波。
　　董其昌《于少保祠柱铭》：
　　赖社稷之灵，国已有君，自分一腔抛热血。
　　竭股肱之力，继之以死，独留青白在人间。
　　张岱《于少保柱铭》：
　　宋室无谋，岁输卤数万币，和议既成，安得两宫归朔漠。
　　汉家斗智，幸分我一杯羹，挟求非计，不劳三寸返新丰。
　　张岱《定香桥小记》：
　　甲戌十月，携楚生住不系园看红叶。至定香桥，客不期而至者八人：南京曾波臣，东阳赵纯卿，金坛彭天锡，诸暨陈章侯，杭州杨与民、陆九、罗三，女伶陈素芝。余留饮。章侯携缣素为纯卿画古佛，波臣为纯卿写照，杨与民弹三弦子，罗三唱曲，陆九吹箫。与民复出寸许紫檀界尺，据小梧，用北调说《金瓶梅》一剧，使人绝倒。是夜，彭天锡与罗三、与民串本腔戏，妙绝；与楚生、素芝串调腔戏，又复妙绝。章侯唱村落小歌，余取琴和之，牙牙如语。纯卿笑曰：“恨弟无一长，以侑兄辈酒。”余曰：“唐装将军旻居丧，请吴道子画天宫壁度亡母。道子曰：‘将军为我舞剑一回，庶因猛厉以通幽冥。’旻脱缞衣，缠结，上马驰骤，挥剑入云，高十数丈，若电光下射，执鞘承之，剑透室而入，观者惊栗。道子奋袂如风，画壁立就。章侯为纯卿画佛，而纯卿舞剑，正今日事也。”纯卿跳身起，取其竹节鞭，重三十斤，作胡旋舞数缠，大噱而罢。
　　西湖梦寻(卷四)风　篁　岭
　　风篁岭，多苍筤筿簜，风韵凄清。至此，林壑深沉，迥出尘表。流淙活活，自龙井而下，四时不绝。岭故丛薄荒密。
　　元丰中，僧辨才淬治洁楚，名曰“风篁岭”。苏子瞻访辨才于龙井，送至岭上，左右惊曰：“远公过虎溪矣。”辨才笑曰：
　　“杜子有云：与子成二老，来往亦风流。”遂造亭岭上，名曰“过溪”，亦曰“二老”。子瞻记之，诗云：“日月转双毂，古今同一丘。惟此鹤骨老，凛然不知秋。去住两无碍，人土争挽留。去如龙出水，雷雨卷潭秋。来如珠还浦，鱼鳖争骈头。
　　此生暂寄寓，常恐名实浮。我比陶令愧，师为远公优。送我过虎溪，溪水当逆流。聊使此山人，永记二老游。”
　　李流芳《风篁岭》诗：
　　林壑深沉处，全凭筿簜迷。片云藏屋里，二老到云栖。
　　学士留龙井，远公过虎溪。烹来石岩白，翠色映玻璃。
　　西湖梦寻(卷四)龙　井
　　南山上下有两龙井。上为老龙井，一泓寒碧，清冽异常，弃之丛薄间，无有过而问之者。其地产茶，遂为两山绝品。再上为天门，可通三竺。南为九溪，路通徐村，水出江干。其西为十八涧，路通月轮山，水出六和塔下。龙井本名延恩衍庆寺。唐乾祐二年，居民募缘改造为报国看经院。宋熙宁中，改寿圣院，东坡书额。绍兴三十一年，改广福院。淳祐六年，改龙井寺。元丰二年，辨才师自天竺归老于此，不复出，与苏子瞻、赵阅道友善。后人建三贤阁祀之，岁久寺圮。万历二十三年，司礼孙公重修，构亭轩，筑桥，锹浴龙池，创霖雨阁，焕然一新，游人骈集。
　　西湖梦寻(卷四)一　片　云
　　神运石在龙井寺中，高六尺许，奇怪突兀，特立檐下。有木香一架，穿绕窍窦，蟠若龙蛇。正统十三年，中贵李德驻龙井。天旱，令力士淘之。初得铁牌二十四、玉佛一座、金银一锭，凿大宋元丰年号。后得此石，以八十人舁起之。上有“神运”二字，旁多款识，漶漫不可读，不知何代所镌，大约皆投龙以祈雨者也。风篁岭上有一片云石，高可丈许，青润玲珑，巧若镂刻。松磴盘屈，草莽间有石洞，堆砌工致巉岩。石后有片云亭，司礼孙公所构，设石棋枰于前，上镌“兴来临水敲残月，谈罢吟风倚片云”之句。游人倚徙，不忍遽去。
　　秦观《龙井题名记》：
　　元丰二年，中秋后一日，余自吴兴来杭，东还会稽。龙井有辨才大师，以书邀余入山。比出郭，日已夕，航湖至普宁，遇道人参寥，问龙井所遣篮舆，则曰：“以不时至，去矣。”
　　是夕，天宇开霁，林间月明，可数毫发。遂弃舟，从参寥策杖并湖而行。出雷峰，度南屏，濯足于惠因涧，入灵石坞，得支径上风篁岭，憩于龙井亭，酌泉据石而饮之。自普宁凡经佛寺十五，皆寂不闻人声。道旁庐舍，灯火隐显，草木深郁，流水激激悲鸣，殆非人间之境。行二鼓，始至寿圣院，谒辨才于朝音堂，明日乃还。
　　张京元《龙井小记》：
　　过风篁岭，是为龙井，即苏端明、米海岳与辨才往来处也。寺北向，门内外修竹琅琅。并在殿左，泉出石罅，甃小园池，下复为方池承之。池中各有巨鱼，而水无腥气。池淙淙下泻，绕寺门而出。小坐，与偕亭玩一片云石。山僧汲水供茗，泉味色俱清。僧容亦枯寂，视诸山迥异。
　　王稚登《龙井诗》：
　　深谷盘回入，灵泉觱沸流。隔林先作雨，到寺不胜秋。
　　古殿龙王在，空林鹿女游。一尊斜日下，独为古人留。
　　袁宏道《龙井》诗：
　　都说今龙井，幽奇逾昔时。路迂迷旧处，树古失名儿。
　　渴仰鸡苏佛，乱参玉版师。破筒分谷水，芟草出秦碑。
　　数盘行井上，百计引泉飞。画壁屯云族，红栏蚀水衣。
　　路香茶叶长，畦小药苗肥。宏也学苏子，辨才君是非。
　　张岱《龙井柱铭》：
　　夜壑泉归，渥洼能致千岩雨。
　　晓堂龙出，崖石皆为一片云。
　　西湖梦寻(卷四)九溪十八涧
　　九溪在烟霞岭西，龙井山南。其水屈曲洄环，九折而出，故称九溪。其地径路崎岖，草木蔚秀，人烟旷绝，幽阒静悄，别有天地，自非人间。溪下为十八涧，地故深邃，即缁流非遗世绝俗者，不能久居。按志，涧内有李岩寺、宋阳和王梅园、梅花径等迹，今都湮没无存。而地复辽远，僻处江干，老于西湖者，各名胜地寻讨无遗，问及九溪十八涧，皆茫然不能置对。
　　李流芳《十八涧》诗：
　　己酉始至十八涧，与孟旸、无际同到徐村第一桥，饭于桥上。溪流淙然，山势回合，坐久不能去。予有诗云：“溪九涧十八，到处流活活。我来三月中，春山雨初歇。奔雷与飞霰，耳目两奇绝。悠然向溪坐，况对山嵯嵲。我欲参云栖，此中解脱法。善哉汪子言，闲心随水灭。”无际亦有和余诗，忘之矣。
　　西湖梦寻(卷五)西　溪
　　粟山高六十二丈，周回十八里二百步。山下有石人岭，峭拔凝立，形如人状，双髻耸然。过岭为西溪，居民数百家，聚为村市。相传宋南渡时，高宗初至武林，以其地丰厚，欲都之。后得凤凰山，乃云：“西溪且留下。”后人遂以名。地甚幽僻，多古梅，梅格短小，屈曲槎桠，大似黄山松。好事者至其地，买得极小者，列之盆池，以作小景。其地有秋雪庵，一片芦花，明月映之，白如积雪，大是奇景。余谓西湖真江南锦绣之地，入其中者，目厌绮丽，耳厌笙歌，欲寻深溪盘谷，可以避世如桃源、菊水者，当以西溪为最。余友江道闇有精舍在西溪，招余同隐。余以鹿鹿风尘，未能赴之，至今犹有遗恨。
　　王稚登《西溪寄彭钦之书》：
　　留武林十日许，未尝一至湖上，然遂穷西溪之胜。舟车程并十八里，皆行山云竹霭中，衣袂尽绿。桂树大者，两人围之不尽。树下花覆地如黄金，山中人缚帚扫花售市上，每担仅当脱粟之半耳。往岁行山阴道上，大叹其佳，此行似胜。
　　李流芳《题西溪画》：
　　壬子正月晦日，同仲锡、子与自云栖翻白沙岭至西溪。夹路修篁，行两山间，凡十里，至永兴寺。永兴山下夷旷，平畴远村，幽泉老树，点缀各各成致。自永兴至岳庙又十里，梅花绵亘村落，弥望如雪，一似余家西碛山中。是日，饭永兴，登楼啸咏。夜还湖上小筑，同孟旸、印持、子将痛饮。翼日出册子画此。癸丑十月乌镇舟中题。
　　杨蟠《西溪》诗：
　　为爱西溪好，长忧溪水穷。山源春更落，散入野田中。
　　王思任《西溪》诗：
　　一岭透天目，千溪叫雨头。石云开绣壁，山骨洗寒流。
　　鸟道苔衣滑，人家竹语幽。此行不作路，半武百年游。
　　张岱《秋雪庵诗》：
　　古宕西溪天下闻，辋川诗是记游文。
　　庵前老荻飞秋雪，林外奇峰耸夏云。
　　怪石棱层皆露骨，古梅结屈止留筋。
　　溪山步步堪盘礴，植杖听泉到夕曛。
　　西湖梦寻(卷五)虎　跑　泉
　　虎跑寺本名定慧寺，唐元和十四年性空师所建。宪宗赐号曰广福院。大中八年改大慈寺，僖宗乾符三年加“定慧”二字。宋末毁。元大德七年重建。又毁。明正德十四年，宝掌禅师重建。嘉靖十九年又毁。二十四年，山西僧永果再造。今人皆以泉名其寺云。先是，性空师为蒲坂卢氏子，得法于百丈海，来游此山，乐其灵气郁盘，栖禅其中。苦于无水，意欲他徙。梦神人语曰：“师毋患水，南岳有童子泉，当遣二虎驱来。”翼日，果见二虎跑地出泉，清香甘冽。大师遂留。明洪武十一年，学士宋濂朝京，道山下。主僧邀濂观泉，寺僧披衣同举梵咒，泉觱沸而出，空中雪舞。濂心异之，为作铭以记。城中好事者取以烹茶，日去千担。寺中有调水符，取以为验。
　　苏轼《虎跑泉》诗：
　　亭亭石榻东峰上，此老初来百神仰。
　　虎移泉眼趋行脚，龙作浪花供抚掌。
　　至今游人灌濯罢，卧听空阶环玞响。
　　故知此老如此泉，莫作人间去来想。
　　袁宏道《虎跑泉》诗：
　　竹林松涧净无尘，僧老当知寺亦贫。
　　饥鸟共分香积米，枯枝常足道人薪。
　　碑头字识开山偈，炉里灰寒护法神。
　　汲取清泉三四盏，芽茶烹得与尝新。
　　西湖梦寻(卷五)凤　凰　山
　　唐宋以来，州治皆在凤凰山麓。南渡驻辇，遂为行宫。东坡云：“龙飞凤舞入钱塘”，兹盖其右翅也。自吴越以逮南宋，俱于此建都，佳气扶舆，萃于一脉。元时惑于杨髡之说，即故宫建立五寺，筑镇南塔以厌之，而兹山到今落寞。今之州治，即宋之开元故宫，乃凤凰之左翅也。明朝因之，而官司藩臬皆列左方，为东南雄会。岂非王气移易，发泄有时也。故山川坛、八卦田、御教场、万松书院、天真书院，皆在凤凰山之左右焉。
　　苏轼《题万松岭惠明院壁》：
　　余去此十七年，复与彭城张圣途、丹阳陈辅之同来。院僧梵英，葺治堂宇，比旧加严洁。茗饮芳烈，问：“此新茶耶？”
　　英曰：“茶性，新旧交则香味复。”余尝见知琴者，言琴不百年，则桐之生意不尽，缓急清浊，常与雨旸寒暑相应。此理与茶相近，故并记之。
　　徐渭《八仙台》诗：
　　南山佳处有仙台，台畔风光绝素埃。
　　嬴女只教迎凤入，桃花莫去引人来。
　　能令大药飞鸡犬，欲傍中央剪草莱。
　　旧伴自应寻不见，湖中无此最深隈。
　　袁宏道《天真书院》诗：
　　百尺颓墙在，三千旧事闻。野花粘壁粉，山鸟煽炉温。
　　江亦学之字，田犹画卦文。儿孙空满眼，谁与荐荒芹。
　　西湖梦寻(卷五)宋　大　内
　　《宋元拾遗记》：高宗好耽山水，于大内中更造别院，曰小西湖。自逊位后，退居是地，奇花异卉，金碧辉煌，妇寺宫娥充斥其内，享年八十有一。按钱武肃王年亦八十一，而高宗与之同寿，或曰高宗即武肃后身也。《南渡史》又云：徽宗在汴时，梦钱王索还其地，是日即生高宗，后果南渡，钱王所辖之地，尽属版图。畴昔之梦，盖不爽矣。元兴，杨琏真伽坏大内以建五寺，曰报国，曰兴元，曰般若，曰仙林，曰尊胜，皆元时所建。按志，报国寺即垂拱殿，兴元即芙蓉殿，般若即和宁门，仙林即延和殿，尊胜即福宁殿。雕梁画栋，尚有存者。白塔计高二百丈，内藏佛经数十万卷，佛像数千，整饰华靡。取宋南渡诸宗骨殖，杂以牛马之骼，压于塔下，名以镇南。未几，为雷所击，张士诚寻毁之。
　　谢皋羽《吊宋内》诗：
　　复道垂杨草乱交，武林无树是前朝。
　　野猿引子移来宿，搅尽花间翡翠巢。
　　隔江风雨动诸陵，无主园林草自春。
　　闻说光尧皆堕泪，女官犹是旧宫人。
　　紫宫楼阁逼流霞，今日凄凉佛子家。
　　寒照下山花雾散，万年枝上挂袈裟。
　　禾黍何人为守阍，落花台殿暗销魂。
　　朝元阁下归来燕，不见当时鹦鹉言。
　　黄晋卿《吊宋内》诗：
　　沧海桑田事渺茫，行逢遗老叹荒凉。
　　为言故国游麋鹿，漫指空山号凤凰。
　　春尽绿莎迷辇道，雨多苍翠上宫墙。
　　遥知汴水东流畔，更有平芜与夕阳。
　　赵孟《宋内》诗：
　　东南都会帝王州，三月莺花非旧游。
　　故国金人愁别汉，当年玉马去朝周。
　　湖山靡靡今犹在，江水茫茫只自流。
　　千古兴亡尽如此，春风麦秀使人愁。
　　刘基《宋大内》诗：
　　泽国繁华地，前朝此建都。青山弥百粤，白水入三吴。
　　艮岳销王气，坤灵肇帝图。两宫千里恨，九子一身孤。
　　设险凭天堑，偷安负海隅。云霞行殿起，荆棘寝园芜。
　　币帛敦和议，弓刀抑武夫。但闻当伫奏，不见立廷呼。
　　鬼蜮昭华衮，忠良赐属镂。何劳问社稷，且自作欢娱。
　　秔稻来吴会，龟鼋出巨区。至尊巍北阙，多士乐西湖。
　　鹢首驰文舫，龙鳞舞绣襦。暖波摇襞积，凉月浸氍毹。
　　紫桂秋风老，红莲晓露濡。巨螯擎拥剑，香饭漉雕胡。
　　蜗角乾坤大，鳌头气势殊。秦庭迷指鹿，周室叹瞻乌。
　　玉马违京辇，铜驼掷路衢。含容天地广，养育羽毛俱。
　　橘柚驰包贡，涂泥赋上腴。断犀埋越棘，照乘走隋珠。
　　吊古江山在，怀今岁月逾。鲸鲵空渤澥，歌咏已唐虞。
　　鸱革愁何极，羊裘钓不迂。征鸿暮南去，回首忆莼鲈。
　　西湖梦寻(卷五)梵　天　寺
　　梵天寺在山川坛后，宋乾德四年钱吴越王建，名南塔。治平十年，改梵天寺。元元统中毁，明永乐十五年重建。有石塔二、灵鳗井、金井。先是，四明阿育王寺有灵鳗井。武肃王迎阿育王舍利归梵天寺奉之，凿井南廊，灵鳗忽见，僧赞有记。东坡倅杭时，寺僧守诠住此。东坡过访，见其壁间诗有：“落日寒蝉鸣，独归林下寺。柴扉夜未掩，片月随行履。
　　惟闻犬吠声，又入青萝去。”东坡援笔和之曰：“但闻烟外钟，不见烟中寺。幽人行未已，草露湿芒履。惟应山头月，夜夜照来去。”清远幽深，其气味自合。
　　苏轼《梵天寺题名》：
　　余十五年前，杖藜芒履，往来南北山。此间鱼鸟皆相识，况诸道人乎！再至惘然，皆晚生相对，但有怆恨。子瞻书。
　　元祐四年十月十七日，与曹晦之、晁子庄、徐得之、王元直、秦少章同来，时主僧皆出，庭户寂然，徙倚久之。东坡书。
　　西湖梦寻(卷五)胜　果　寺
　　胜果寺，唐乾宁间，无着禅师建。其地松径盘纡，涧淙潺灂。罗刹石在其前，凤凰山列其后，江景之胜无过此。出南塔而上，即其地也。宋熙宁间，在寺僧清顺住此。顺约介寡交，无大故不入城市。士夫有以米粟馈者，受不过数斗，盎贮几上，日取二三合啖之，蔬笋之供，恒缺乏也。一日，东坡至胜果，见壁间有小诗云：“竹暗不通日，泉声落如雨。春风自有期，桃李乱深坞。”问谁所作，或以清顺对。东坡即与接谈，声名顿起。
　　僧圆净《胜果寺》诗：
　　深林容鸟道，古洞隐春萝。天迥闻潮早，江空得月多。
　　冰霜丛草木，舟楫玩风波。岩下幽栖处，时闻白石歌。
　　僧处默《胜果寺》诗：
　　路自中峰上，盘回出薜萝。到江吴地尽，隔岸越山多。古木丛青蔼，遥天浸白波。下方城郭近，钟磬杂笙歌。
　　西湖梦寻(卷五)五　云　山
　　五云山去城南二十里，冈阜深秀，林峦蔚起，高千丈，周回十五里。沿江自徐村进路，绕山盘曲而上，凡六里，有七十二湾，石磴千级。山中有伏虎亭，梯以石墄，以便往来。至顶半，冈名月轮山，上有天井，大旱不竭。东为大湾，北为马鞍，西为云坞，南为高丽，又东为排山。五峰森列，驾轶云霞，俯视南北两峰，若锥朋立。长江带绕，西湖镜开，江上帆樯，小若鸥凫，出没烟波，真奇观也。宋时每岁腊前，僧必捧雪表进，黎明入城中，霰犹未集，盖其地高寒，见雪独早也。山顶有真际寺，供五福神，贸易者必到神前借本，持其所挂楮镪去，获利则加倍还之。借乞甚多，楮镪恒缺。即尊神放债，亦未免穷愁。为之掀髯一笑。
　　袁宏道《御教场小记》：
　　余始慕五云之胜，刻期欲登，将以次登南高峰。及一观御教场，游心顿尽。石篑尝以余不登保俶塔为笑。余谓西湖之景，愈下愈冶，高则树薄山瘦，草髡石秃，千顷湖光，缩为杯子。北高峰、御教场是其例也。虽眼界稍阔，然此躯长不逾六尺，穷目不见十里，安用许大地方为哉！石篑无以难。
　　西湖梦寻(卷五)云　牺
　　云栖，宋熙宁间有僧志逢者居此，能伏虎，世称伏虎禅师。天僖中，赐真济院额。明弘治间为洪水所圮。隆庆五年，莲池大师名袾宏，字佛慧，仁和沈氏子，为博士弟子，试必高等，性好清净，出入二氏。子殇妇殁。一日阅《慧灯集》，失手碎茶瓯，有省，乃视妻子为鹘臭布衫，于世相一笔尽勾。
　　作歌寄意，弃而专事佛，虽学使者屠公力挽之，不回也。从蜀师剃度受具，游方至伏牛，坐炼呓语，忽现旧习，而所谓一笔勾者，更隐隐现。去经东昌府谢居士家，乃更释然，作偈曰：“二十年前事可疑，三千里外遇何奇。焚香执戟浑如梦，魔佛空争是与非。”当是时，似已惑破心空，然终不自以为悟。
　　归得古云栖寺旧址，结茅默坐，悬铛煮糜，日仅一食。胸挂铁牌，题曰：“铁若开花，方与人说。”久之，檀越争为构室，渐成丛林，弟子日进。其说主南山戒律，东林净土，先行《戒疏发隐》，后行《弥陀疏钞》。一时江左诸儒皆来就正。王侍郎宗沐问：“夜来老鼠唧唧，说尽一部《华严经》？”师云：
　　“猫儿突出时如何？”自代云：“走却法师，留下讲案。”又书颂云：“老鼠唧唧，《华严》历历。奇哉王侍郎，却被畜生惑。
　　猫儿突出画堂前，床头说法无消息。大方广佛《华严经》，世主妙严品第一。”其持论严正，诂解精微。监司守相下车就语，侃侃略无屈。海内名贤，望而心折。孝定皇太后绘像宫中礼焉，赐蟒袈裟，不敢服，被衲敝帏，终身无改。斋惟蓏菜。有至寺者，高官舆从，一概平等，几无加豆。仁和樊令问：“心杂乱，何时得静？”师曰：“置之一处，无事不办。”坐中一士人曰：“专格一物，是置之一处，办得何事？”师曰：“论格物，只当依朱子豁然贯通去，何事不办得？”或问：“何不贵前知？”
　　师曰：“譬如两人观《琵琶记》，一人不曾见，一人见而预道之，毕竟同看终场，能增减一出否耶？”甬东屠隆于净慈寺迎师观所著《昙花传奇》，虞淳熙以师梵行素严阻之。师竟偕诸绅衿临场谛观讫，无所忤。寺必设戒，绝钗钏声，而时抚琴弄箫，以乐其脾神。晚著《禅关策进》。其所述，峭似高峰、冷似冰者，庶几似之矣。喜乐天之达，选行其诗。平居笑谈谐谑，洒脱委蛇，有永公清散之风。未尝一味槁木死灰，若宋旭所议担板汉，真不可思议人也。出家五十年，种种具嘱语中。万历乙卯六月晦日，书辞诸友，还山设斋，分表施衬，若将远行者。七月三日，卒仆不语，次日复醒。弟子辈问后事，举嘱语对。四日之午，命移面西向，循首开目，同无疾时，哆哪念佛，趺坐而逝。往吴有神李昙降毗山，谓师是古佛。而杨靖安万春尝见师现佛身，施食吴中。一信士窥空室，四鬼持灯至，忽列三莲座，师坐其一，佛像也。乩仙之灵者云，张果听师说《心赋》于永明。李屯部妇素不信佛，偏受师戒，逾年屈三指化，云身是梵僧阿那吉多。而僧俗将坐脱时，多请说戒、说法。然师自名凡夫，诸事恐呵责，不敢以闻。化前一日，漏语见一大莲华盖，不复能秘其往生之奇云。
　　袁宏道《云栖小记》：
　　云栖在五云山下，篮舆行竹树中，七八里始到，奥僻非常，莲池和尚栖止处也。莲池戒律精严，于道虽不大彻，然不为无所见者。至于单提念佛一门，则尤为直捷简要，六个字中，旋天转地，何劳捏目更趋狂解，然则虽谓莲池一无所悟可也。一无所悟，是真阿弥，请急着眼。
　　李流芳《云栖春雪图跋》：
　　余春夏秋常在西湖，但未见寒山而归。甲辰，同二王参云栖。时已二月，大雪盈尺。出赤山步，一路琼枝玉干，披拂照曜。望江南?山，皑皑云端，尤可爱也。庚戌秋，与白民看雪两堤。余既归，白民独留，迟雪至腊尽。是岁竟无雪，怏怏而返。世间事各有缘，固不可以意求也。癸丑阳月题。
　　又《题雪山图》：
　　甲子嘉平月九日大雪，泊舟阊门，作此图。忆往岁在西湖遇雪，雪后两山出云，上下一白，不辩其为云为雪也。余画时目中有雪，而意中有云，观者指为云山图，不知乃画雪山耳。放笔一笑。
　　张岱《赠莲池大师柱对》：
　　说法平台，生公一语石一语。
　　栖真斗室，老僧半间云半间。
　　西湖梦寻(卷五)六　和　塔
　　月轮峰在龙山之南。月轮者，肖其形也。宋张君房为钱塘令，宿月轮山，夜见桂子下塔，雾旋穗散坠如牵牛子。峰旁有六和塔，宋开宝三年，智觉禅师筑之以镇江潮。塔九级，高五十余丈，撑空突兀，跨陆府川。海船方泛者，以塔灯为之向导。宣和中，毁于方腊之乱。绍兴二十三年，僧智昙改造七级。明嘉靖十二年毁。中有汤思退等汇写佛说四十二章、李伯时石刻观音大士像。塔下为渡鱼山，隔岸剡中诸山，历历可数也。
　　李流芳《题六和塔晓骑图》：
　　燕子矶上台，龙潭驿口路。昔时并马行，梦中亦同趣。
　　后来五云山，遥对西兴渡。绝壁瞰江立，恍与此境遇。
　　人生能几何，江山幸如故。重来复相携，此乐不可喻。
　　置身画图中，那复言归去。行当寻云栖，云栖渺何处。
　　此予甲辰与王淑士平仲参云栖舟中为题画诗，今日展予所画《六和塔晓骑图》，此境恍然，重为题此。壬子十月六日，定香桥舟中。
　　吴琚《六和塔应制》词：
　　玉虹遥挂，望青山、隐隐如一抹。忽觉天风吹海立，好似春雷初发。白马凌空，琼鳌驾水，日夜朝天阙。飞龙舞凤，郁葱环拱吴越。　此景天下应无，东南形胜，伟观真奇绝。好似吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。（右调《酹江月》）
　　杨维桢《观潮》诗：
　　八月十八睡龙死，海龟夜食罗刹水。
　　须臾海辟龛赭门，地卷银龙薄于纸。
　　艮山移来天子宫，宫前一箭随西风。
　　劫灰欲洗蛇鬼穴，婆留折铁犹争雄。
　　望海楼头夸景好，断鳌已走金银岛。
　　天吴一夜海水移，马蹀沙田食沙草。
　　厓山楼船归不归，七岁呱呱啼轵道。
　　徐渭《映江楼看潮》诗：
　　鱼鳞金甲屯牙帐，翻身却指潮头上。
　　秋风吹雪下江门，万里琼花卷层浪。
　　传道吴王渡越时，三千强弩射潮低。
　　今朝筵上看传令，暂放胥涛掣水犀。
　　西湖梦寻(卷五)镇　海　楼
　　镇海楼旧名朝天门，吴越王钱氏建。规石为门，上架危楼。楼基垒石高四丈四尺，东西五十六步，南北半之。左右石级登楼，楼连基高十有一丈。元至正中，改拱北楼。明洪武八年，更名来远楼，后以字画不祥，乃更名镇海。火于成化十年，再造于嘉靖三十五年，是年九月又火，总制胡宗宪重建。楼成，进幕士徐渭曰：“是当记，子为我草。”草就以进，公赏之，曰：“闻子久侨矣。”趋召掌计，廪银之两百二十为秀才庐。渭谢侈不敢。公曰：“我愧晋公，子于是文，乃遂能愧湜，倘用福先寺事数字以责我酬，我其薄矣，何侈为！”
　　渭感公语，乃拜赐持归。尽橐中卖文物如公数，买城东南地十亩，有屋二十有二间，小池二，以鱼以荷；木之类，果木材三种，凡数十株；长篱亘亩，护以枸杞，外有竹数十个，笋迸云。客至，网鱼烧笋，佐以落果，醉而咏歌。始屋陈而无次，稍序新之，遂领其堂曰“酬字”。
　　徐渭《镇海楼记》：
　　镇海楼相传为吴越钱氏所建，用以朝望汴京，表臣服之意。其基址、楼台、门户、栏楯，极高广壮丽，具载别志中。
　　楼在钱氏时，名朝天门。元至正中，更名拱北楼。皇明洪武八年，更名来远。时有术者病其名之书画不祥，后果验，乃更今名。火于成化十年，再建于嘉靖三十五年，九月又火。予奉命总督直浙闽军务，开府于杭，而方移师治寇，驻嘉兴，比归，始与某官某等谋复之。人有以不急病者。予曰：“镇海楼建当府城之中，跨通衢，截吴山麓，其四面有名山大海、江湖潮汐之胜，一望苍茫，可数百里。民庐舍百万户，其间村市官私之景，不可亿计，而可以指顾得者，惟此楼为杰特之观。至于岛屿浩渺，亦宛在吾掌股间。高翥长骞，有俯压百蛮气。而东夷之以贡献过此者，亦往往瞻拜低回而始去。故四方来者，无不趋仰以为观游的。如此者累数百年，而一旦废之，使民若失所归，非所以昭太平、悦远迩。非特如此已也，其所贮钟鼓刻漏之具，四时气候之榜，令民知昏晓，时作息，寒暑启闭，桑麻种植渔佃，诸如此类，是居者之指南也。而一旦废之，使民懵然迷所往，非所以示节序，全利用。
　　且人传钱氏以臣服宋而建，此事昭著已久。至方国珍时，求缓死于我高皇，犹知借镠事以请。诚使今海上群丑而亦得知钱氏事，其祈款如珍之初词，则有补于臣道不细，顾可使其迹湮没而不章耶？予职清海徼，视今日务，莫有急于此者。公等第营之，毋浚征于民，而务先以己。”于是予与某官某等，捐于公者计银凡若干，募于民者若干。遂集工材，始事于某年月日。计所构，甃石为门，上架楼，楼基垒石，高若干丈尺。东西若干步，南北半之。左右级曲而达于楼，楼之高又若干丈。凡七楹，础百。巨钟一，鼓大小九，时序榜各有差，贮其中，悉如成化时制。盖历几年月而成。始楼未成时，剧寇满海上，予移师往讨，日不暇至。于今五年，寇剧者禽，来者遁，居者慑不敢来，海始晏然，而楼适成，故从其旧名“镇海”。
　　张岱《镇海楼》诗：
　　钱氏称臣历数传，危楼突兀署朝天。
　　越山吴地方隅尽，大海长江指顾连。
　　使到百蛮皆礼拜，潮来九折自盘旋。
　　成嘉到此经三火，皆值王师靖海年。
　　都护当年筑废楼，文长作记此中游。
　　适逢困鳄来投辖，正值饥鹰自下鞲。
　　严武题诗属杜甫，曹瞒拆字忌杨修。
　　而今纵有青藤笔，更讨何人数字酬！
　　西湖梦寻(卷五)伍　公　祠
　　吴王既赐子胥死，乃取其尸盛以鸱夷之革，浮之江中。子胥因流扬波，依潮来往，荡激堤岸，势不可御。或有见其银铠雪狮，素车白马，立在潮头者，遂为之立庙。每岁仲秋既望，潮水极大，杭人以旗鼓迎之。弄潮之戏，盖始于此。宋大中祥符间，赐额曰“忠靖”，封英烈王。嘉、熙间，海潮大溢。京兆赵与权祷于神，水患顿息，乃奏建英卫阁于庙中。元末毁，明初重建。有唐卢元辅《胥山铭序》、宋王安石《庙碑铭》。
　　高启《伍公祠》诗：
　　地大天荒霸业空，曾于青史叹遗功。
　　鞭尸楚墓生前孝，抉眼吴门死后忠。
　　魂压怒涛翻白浪，剑埋冤血起腥风。
　　我来无限伤心事，尽在吴山烟雨中。
　　徐渭《伍公庙》诗：
　　吴山东畔伍公祠，野史评多无定词。
　　举族何辜同刈草，后人却苦论鞭尸。
　　退耕始觉投吴早，雪恨终嫌入郢迟。
　　事到此公真不幸，镯镂依旧遇夫差。
　　张岱《伍相国祠》诗：
　　突兀吴山云雾迷，潮来潮去大江西。
　　两山吞吐成婚嫁，万马奔腾应鼓鼙。
　　清浊溷淆天覆地，玄黄错杂血连泥。
　　旌幢幡盖威灵远，檄到娥江取候齐。
　　从来潮汐有神威，鬼气阴森白日微。
　　隔岸越山遗恨在，到江吴地故都非。
　　钱塘一臂鞭雷走，龛赭双颐噀雪飞。
　　灯火满江风雨急，素车白马相君归。
　　西湖梦寻(卷五)城　隍　庙
　　吴山城隍庙，宋以前在皇山，旧名永固，绍兴九年徙建于此。宋初，封其神，姓孙名本。永乐时，封其神，为周新。
　　新，南海人，初名日新。文帝常呼“新”，遂为名。以举人为大理寺评事，有疑狱，辄一语决白之。永乐初，拜监察御史，弹劾敢言，人目为“冷面寒铁”。长安中以其名止儿啼。转云南按察使，改浙江。至界，见群蚋飞马首，尾之蓁中，得一暴尸，身余一钥、一小铁识。新曰：“布贾也。”收取之。既至，使人入市市中布，一一验其端，与识同者皆留之。鞠得盗，召尸家人与布，而置盗法，家人大惊。新坐堂，有旋风吹叶至，异之。左右曰：“此木城中所无，一寺去城差远，独有之。”新曰：“其寺僧杀人乎？而冤也。”往树下，发得一妇人尸。他日，有商人自远方夜归，将抵舍，潜置金丛祠石罅中，旦取无有。商白新。新曰：“有同行者乎？”曰：“无有。”
　　“语人乎？”曰：“不也，仅语小人妻。”新立命械其妻，考之，得其盗，则其私也。则客暴至，私者在伏匿听取之者也。凡新为政，多类此。新行部，微服视属县，县官触之，收系狱，遂尽知其县中疾苦。明日，县人闻按察使来，共迓不得。新出狱曰：“我是。”县官大惊。当是时，周廉使名闻天下。锦衣卫指挥纪纲者最用事，使千户探事浙中，千户作威福受赇。
　　会新入京，遇诸涿，即捕千户系涿狱。千户逸出，诉纲，纲更诬奏新。上怒，逮之，即至，抗严陛前曰：“按察使擒治奸恶，与在内都察院同，陛下所命也，臣奉诏书死，死不憾矣。”
　　上愈怒，命戮之。临刑大呼曰：“生作直臣，死作直鬼！”是夕，太史奏文星坠，上不怿，问左右周新何许人。对曰：“南海。”上曰：“岭外乃有此人。”一日，上见绯而立者，叱之，问为谁。对曰：“臣新也。上帝谓臣刚直，使臣城隍浙江，为陛下治奸贪吏。”言已不见。遂封新为浙江都城隍，立庙吴山。
　　张岱《吴山城隍庙》诗：
　　宣室殷勤问贾生，鬼神情状不能名。
　　见形白日天颜动，浴血黄泉御座惊。
　　革伴鸱夷犹有气，身殉豺虎岂无灵。
　　只愁地下龙逢笑，笑尔奇冤遇圣明。
　　尚方特地出枫宸，反向西郊斩直臣。
　　思以鬼言回圣主，还将尸谏退佥人。
　　血诚无藉丹为色，寒铁应教金铸身。
　　坐对江潮多冷面，至今冤气未曾伸。
　　又《城隍庙柱铭》：
　　厉鬼张巡，敢以血身污白日。
　　阎罗包老，原将铁面比黄河。
　　西湖梦寻(卷五)火　德　庙
　　火德祠在城隍庙右，内为道士精庐。北眺西冷，湖中胜概，尽作盆池小景。南北两峰如研山在案，明圣二湖如水盂在几。窗棂门槔凡见湖者，皆为一幅图画。小则斗方，长则单条，阔则横披，纵则手卷，移步换影。若遇韵人，自当解衣盘礴。画家所谓水墨丹青，淡描浓抹，无所不有。昔人言“一粒粟中藏世界，半升铛里煮山川”，盖谓此也。火居道士能为阳羡书生，则六桥三竺，皆是其鹅笼中物矣。
　　张岱《火德祠》诗：
　　中郎评看湖，登高不如下。千顷一湖光，缩为杯子大。
　　余爱眼界宽，大地收隙罅。瓮牖与窗棂，到眼皆图画。
　　渐入亦渐佳，长康食甘蔗。数笔倪云林，居然胜荆、夏。
　　刻画非不工，淡远长声价。余爱道士庐，宁受中郎骂。
　　西湖梦寻(卷五)芙　蓉　石
　　芙蓉石今为新安吴氏书屋。山多怪石危峦，缀以松柏，大皆合抱。阶前一石，状若芙蓉，为风雨所坠，半入泥沙。较之寓林奔云，尤为茁壮。但恨主人深爱此石，置之怀抱，半步不离，楼榭逼之，反多陒塞。若得础柱相让，脱离丈许，松石间意，以淡远取之，则妙不可言矣。吴氏世居上山，主人年十八，身无寸缕，人轻之，呼为吴正官。一日早起，拾得银簪一枝，重二铢，即买牛血煮之以食破落户。自此经营五十余年，由徽抵燕，为吴氏之典铺八十有三。东坡曰：“一簪之资，可以致富。”观之吴氏，信有然矣。盖此地为某氏花园，先大夫以三百金折其华屋，徙造寄园，而吴氏以厚值售其弃地，在当时以为得计。而今至吴园，见此怪石奇峰，古松茂柏，在怀之璧，得而复失，真一回相见，一回懊悔也。
　　张岱《芙蓉石》诗：
　　吴山为石窟，是石必玲珑。此石但浑朴，不复起奇峰。
　　花瓣几层折，堕地一芙蓉。痴然在草际，上覆以长松。
　　濯磨如结铁，苍翠有苔封。主人过珍惜，周护以墙墉。
　　恨无舒展地，支鹤闭韬笼。仅堪留几席，聊为怪石供。
　　西湖梦寻(卷五)云　居　庵
　　云居庵在吴山，居鄙。宋元祐间，为佛印禅师所建。圣水寺，元元贞间，为中峰禅师所建。中峰又号幻住，祝发时，有故宋宫人杨妙锡者，以香盒贮发，而舍利丛生，遂建塔寺中，元末毁。明洪武二十四年，并圣水于云居，赐额曰云居圣水禅寺。岁久殿圮，成化间僧文绅修复之。寺中有中峰自写小像，上有赞云：“幻人无此相，此相非幻人。若唤作中峰，镜面添埃尘。”向言六桥有千树桃柳，其红绿为春事浅深，云居有千树枫桕，其红黄为秋事浅深，今且以薪以槱，不可复问矣。曾见李长蘅题画曰：“武林城中招提之胜，当以云居为最。山门前后皆长松，参天蔽日，相传以为中峰手植，岁久，浸淫为寺僧剪伐，什不存一，见之辄有老成凋谢之感。去年五月，自小筑至清波访友寺中，落日坐长廊，沽酒小饮已，裴回城上，望凤凰南屏诸山，沿月踏影而归。翌日，遂为孟旸画此，殊可思也。”
　　李流芳《云居山红叶记》：
　　余中秋看月于湖上者三，皆不及待红叶而归。前日舟过塘栖，见数树丹黄可爱，跃然思灵隐、莲峰之约，今日始得一践。及至湖上，霜气未遍，云居山头，千树枫桕尚未有酣意，岂余与红叶缘尚悭与？因忆往岁忍公有代红叶招余诗，余亦率尔有答，聊记于此：“二十日西湖，领略犹未了。一朝别尔归，此游殊草草。当我欲别时，千山秋已老。更得少日留，霜酣变林杪。子常为我言，灵隐枫叶好。千红与万紫，乱插向晴昊。烂然列锦锈，森然建旂旐。一生未得见，何异说食饱。”
　　高启《宿幻住栖霞台》诗：
　　窗白鸟声晓，残钟渡溪水。此生幽梦回，独在空山里。
　　松岩留佛灯，叶地响僧履。予心方湛寂，闲卧白云起。
　　夏原吉《云居庵》诗：
　　谁辟云居境，峨峨瞰古城。两湖晴送碧，三竺晓分青。
　　经锁千函妙，钟鸣万户惊。此中真可乐，何必访蓬瀛。
　　徐渭《云居庵松下眺城南》诗：
　　夕照不曾残，城头月正团。霞光翻鸟堕，江色上松寒。
　　市客屠俱集，高空醉屡看。何妨高渐离，抱却筑来弹。
　　（城下有瞽目者善弹词。）
　　西湖梦寻
　　西湖梦寻(卷五)施　公　庙
　　施公庙在石乌龟巷，其神为施全，宋殿前小校也。绍兴二十年二月朔，秦桧入朝，乘肩舆过望仙桥，全挟长刃遮道刺之，透革不中，桧斩之于市，观者如堵墙，中有一人大言曰：“此不了汉，不斩何为！”此语甚快。秦桧奸恶，天下万世人皆欲杀之，施全刺之，亦天下万世中一人也。其心其事，原不为岳鄂王起见，今传奇以全为鄂王部将，而岳坟以全入之翊忠祠，则施全此举，反不公不大矣。后人祀公于此，而不配享岳坟，深得施公之心矣。
　　张岱《施公庙》诗：
　　施殿司，不了汉，刺虎不伤蛇不断。受其反噬齿利剑，杀人媚人报可汗。厉鬼街头白昼现，老奸至此揜其面。邀呼簇拥遮车幔，弃尸漂泊钱塘岸。怒卷胥涛走雷电，雪巘移来天地变。
　　西湖梦寻(卷五)三　茅　观
　　三茅观在吴山西南。三茅者，兄弟三人，长曰盈，次曰固，季曰衷，秦初咸阳人也。得道成仙，自汉以来，即崇祀之。第观中三像，一立、一坐、一卧，不知何说。以意度之，或以行立坐卧，皆是修炼功夫，教人不可蹉过耳。宋绍兴二十年，因东京旧名，赐额曰宁寿观。元至元间毁，明洪武初重建。成化十年建昊天阁。嘉靖三十五年，总制胡宗宪以平岛夷功，奏建真武殿。万历二十一年，司礼孙隆重修，并建钟翠亭、三义阁。相传观中有褚遂良小楷《阴符经》墨迹。景定庚申，宋理宗以贾似道有江汉功，赐金帛巨万，不受，诏就本观取《阴符经》，以酬其功。此事殊韵，第不应于贾似道当之耳。余尝谓曹操、贾似道千古奸雄，乃诗文中之有曹孟德，书画中之有贾秋壑，觉其罪业滔天，减却一半。方晓诗文书画，乃能忏悔恶人如此。凡人一窍尚通，可不加意诗文，留心书画哉？
　　徐渭《三茅观观潮》诗：
　　黄幡绣字金铃重，仙人夜语骑青凤。
　　宝树攒攒摇绿波，海门数点潮头动。
　　海神罢舞回腰窄，天地有身存不得。
　　谁将练带括秋空？谁将古概量春雪？
　　黑鳌载地几万年，昼夜一身神血干。
　　升沉不守瞬息事，人间白浪今如此。
　　白日高高惨不光，冷虹随身萦城隍。
　　城中那得知城外，却疑寒色来何方。
　　鹿苑草长文殊死，狮子随人吼祗树。
　　吴山石头坐秋风，带着高冠拂云雾。
　　又《三茅观眺雪》诗：
　　高会集黄冠，琳宫夜坐阑。梅芳成蕊易，雪谢作花难。
　　檐月沉怀暖，江峰入坐寒。暮鸦惊炬火，飞去破烟岚。
　　西湖梦寻(卷五)紫　阳　庵
　　紫阳庵在瑞石山。其山秀石玲珑，岩窦窈窕。宋嘉定间，邑人胡杰居此。元至元间，道士徐洞阳得之，改为紫阳庵。其徒丁野鹤修炼于此。一日，召其妻王守素入山，付偈云：“懒散六十年，妙用无人识。顺逆俱两忘，虚空镇长寂。”遂抱膝而逝。守素乃奉尸而漆之，端坐如生。妻亦束发为女冠，不下山者二十年。今野鹤真身在殿亭之右。亭中名贤留题甚众。
　　其庵久废，明正统甲子，道士范应虚重建，聂大年为记。万历三十一年，布政史继辰范涞构空翠亭，撰《紫阳仙迹记》，绘其图景并名公诗，并勒石亭中。
　　李流芳《题紫阳庵画》：
　　南山自南高峰逦迤而至城中之吴山，石皆奇秀一色，如龙井、烟霞、南屏、万松、慈云、胜果、紫阳，一岩一壁，皆可累日盘桓。而紫阳精巧，俯仰位置，一一如人意中，尤奇也。余己亥岁与淑士同游，后数至湖上，以畏入城市，多放浪两山间，独与紫阳隔阔。辛亥偕方回访友云居，乃复一至，盖不见十余年，所往来于胸中者，竟失之矣。山水绝胜处，每恍惚不自持，强欲捉之，纵之旋去。此味不可与不知痛痒者９６２　西湖外景?紫阳庵道也。余画紫阳时，又失紫阳矣。岂独紫阳哉，凡山水皆不可画，然不可不画也，存其恍惚而已矣。书之以发孟旸一笑。
　　袁宏道《紫阳宫小记》：
　　余最怕入城。吴山在城内，以是不得遍观，仅匆匆一过紫阳宫耳。紫阳宫石，玲珑窈窕，变态横出，湖石不足方比，梅花道人一幅活水墨也。奈何辱之郡郭之内，使山林懒僻之人亲近不得，可叹哉。
　　王稚登《紫阳庵丁真人祠》诗：
　　丹壑断人行，琪花洞里生。乱崖兼地破，群象逐峰成。
　　一石一云气，无松无水声。丁生化鹤处，蜕骨不胜情。
　　董其昌《题紫阳庵》诗：
　　初邻尘市点灵峰，径转幽深绀殿重。
　　古洞经春犹闷雪，危厓百尺有欹松。
　　清猿静叫空坛月，归鹤愁闻故国钟。
　　石髓年来成汗漫，登临须愧羽人踪。
　　                                                      
