张鹏翮诗选



　　五言律诗

　　旅夜书怀
　　亲恩思罔极，血泪几时干？
　　歧路无知己，天涯畏影单。
　　黄牛千嶂夕，白马一江寒。
　　不历风尘苦，安知行路难？
　　晚次彭市河
　　沧江春水阔，日暮起清风。
　　银汉当窗见，渔歌一棹通。
　　鸡啼山色里，犬吠水声中。
　　晚气催残漏，晴云倚碧空。
　　夜泊漳脊有怀三弟
　　薄暮沧江上，孤霞带日红。
　　渔灯明远近，树色隐菁葱。
　　月向昆仑转，春生碧海空。
　　永怀愁不寐，云外度哀鸿。
　　涪江夜雨
　　多雨涪江夜，衔哀旅泊时。
　　老莱犹有彩，温峤已无裾。
　　水气侵床冷，乡心入梦迟。
　　凄凄悲岁晚，忍读蓼莪诗。
　　兵书峡
　　郁郁兵书峡，雄图作楚关。
　　溪声流夜月，云气暗青山。
　　猿啸青林外，鸡啼绿屿间。
　　片帆明日远，漫问大刀环。
　　西塞山闻雁
　　西塞山前景，烟霞画里成。
　　一声秋雁度，万里故园情。
　　去去征途远，悠悠江水清。
　　商风吹落日，离思此中生。
　　池州道中作
　　扶杖南归日，思乡益旅愁。
　　如何辞蜀道，又复问吴舟。
　　楚水人千里，秋山月一钩。
　　浮生长作客，到处起离忧。
　　古佛寺双松
　　结茅幽静处，止有道人游。
　　月带双松老，潮听一夜秋。
　　海云当槛入，河水向东流。
　　谁识此中趣？挹泉洗欲愁。
　　鲍营夜雨追思张梦臣
　　故人去几年？风物尚凄然。
　　芦雁鸣秋水，渔灯动夜船。
　　龙沟一夕雨，苇荡半溪烟。
　　寂寞孤舟里，愁怀自不眠。
　　过黄天荡顺风安澜而渡竟不知其险赋此
　　雨洗三山翠，波澄万里流。
　　云边双过雁，天际一孤舟。
　　风止帆飞速，潭空月影留。
　　为怜黄阁老，安渡不知愁。
　　追思六飞兄安岳人
　　越署衔杯处，追思尚宛然。
　　普州犹有柏，胶水已无莲。
　　系出麻城派，情怆夜雨天。
　　何年归故里？絮酒表新阡。
　　河 间
　　往来经此地，辛苦遍荒村。
　　风卷黄沙起，尘沦白昼昏。
　　马疲留古驿，人困卧柴门。
　　无以消羁旅，新诗漫讨论。
　　梦大人
　　亲老时萦念，身安不厌贫。
　　青云长作客，白发未归人。
　　夜雨和愁落，家山入梦频。
　　故园归未得，西望正伤神。
　　赤崖山读书处口占
　　殷勤学孔颜，寂寞在深山。
　　明月临窗静，清风拂户闲。
　　青灯照四壁，光气彻云间。
　　风雨连床夜，谈经数往还。
　　报国丹忱尽，残年致政还。
　　秋风思故里，晴里爱家山。
　　知止心能静，无机意自闲。
　　归来相聚首，免老别离难。
　　南 园
　　结屋环池起，孤亭渌水回。
　　天清鸿雁度，浪静白鸥来。
　　碧爱双桐绕，红看千日开。
　　谁能脱簪绂？从此避尘埃。
　　海棠花有感
　　花开总不知，相对却成悲。
　　痕极泪如雨，愁添发似丝。
　　昔陪杖履处，今值落英时。
　　莫怪杜工部，海棠无小诗。
　　东明道中
　　水落树萧萧，荒村半寂寥。
　　鸟啼天欲曙，月落路空遥。
　　旷野人逾冷，饥民语更嚣。
　　嗷嗷求赈济，难免寸心怊。
　　顺风渡江
　　风正扬舲发，天门入望遥。
　　云开朝霁雨，水净晚归潮。
　　野色千村尽，江声万里涛。
　　平生忠信在，稳渡木兰桡。
　　燕湖关晚眺
　　锦绣重经处，峥嵘胜昔年。
　　山高偏吐月，江远欲浮天。
　　雨润千村秀，风催万里船。
　　此时归兴急，夜静亦忘眠。
　　赤崖旧宅
　　不见田园路，茫然六十春。
　　长为台阁客，每忆故乡人。
　　谁谓公孤贵？依然寒士身。
　　草庐何处在？回首但悲辛。
　　尚忆读书处，青毡坐寂寥。
　　窗留山吐月，桂冷露含条。
　　抱膝吟良苦，旷怀思更超。
　　圣贤相晤对，云路不知遥。
　　韩忠臣祠
　　遗庙临江岸，清风送客船。
　　名留青史在，魂逐怨涛还。
　　雨暗沧波夜，烟笼远浦天。
　　悲凉嗟逝水，落日听潺湲。
　　落 霞
　　落霞依远岫，倦鸟已还林。
　　漏数寒更尽，潭澄印月深。
　　偶然清意味，即是息机心。
　　寂寂衡门下，永怀观古今。
　　仪征渡江
　　如意銮坡出，恩辉驿路归。
　　白乌迎棹去，南雁向人飞。
　　江水家乡近，晴云昼漏稀。
　　应怜春梦入，明月点朝衣。
　　抵巫山
　　始遂平生愿，还乡第一程。
　　云从翔鹤白，月向静坛明。
　　夜入思亲梦，朝悬望阙情。
　　独怜衰日暮，尚未脱簪缨。

　　七言律诗 

　　恭和圣制淮黄告成韵
　　东南大势在淮黄，绩奏平成出尚方。
　　河定不烦劳再计，民安犹自视如伤。
　　舳舻衔尾连千里，江汉朝宗尽八荒。
　　国计苍生均永赖，乾坤万古壮金汤。
　　恭和圣制挽大学士张玉书
　　老成黄阁赞经纶，鹤发丹心恋紫宸。
　　一代文章诗礼旧，千秋事业鼎彝新。
　　生前令望真难掩，殁世贤名自不湮。
　　更有恩光昭异数，天章褒美念元臣。
　　丁酉诞辰
　　岁月蹉跎七十秋，衰残犹滞凤池头。
　　乾坤容易催人老，进退何时得自由？
　　雪岭日融翻浪急，松舟夜雨听猿愁。
　　魂销万里还家梦，风树皋鱼泪未休。
　　寄二弟时在润州
　　两行血泪洒江流，直到东川涪水头。
　　不见飞鸿来北固，只闻唳鹤在南州。
　　峰悬栈道残云断，霜落剑门老树秋。
　　一夕烟尘风扫尽，月明更有斗城楼。
　　留别舍弟
　　春江晴日草芊芊，万里扬帆接楚天。
　　去雁犹思江汉水，离人独上木兰船。
　　棣花暖送青丝转，碧树光摇锦浪悬。
　　莫怪临歧倍惆怅，共君携手在何年？
　　过重庆寄弟
　　画船东下雨初晴，日暖风恬客棹轻。
　　大佛寺前看月色，黄萝帐外听琴声。
　　邮亭又送行旌发，驿馆重经候吏迎。
　　迢递千峰随路转，夕阳回首望渝城。
　　寄夫人
　　任城避暑平安否？旅舍凄凉住得无？
　　两地关心看皓月，长年回首忆吾庐。
　　还将天上泥金扇，写作仙家献寿图。
　　直待潞河秋水发，乘风鼓棹好还都。
　　苏坟夜雨次韵
　　共识峨眉紫气多，文章千古重东坡。
　　神归天上为霖雨，碧化长空作汝河。
　　马鬣当年埋宋璧，夕阳此日听樵歌。
　　春流不尽忠魂恨，万壑涛声涨绿波。
　　吊二苏坟用原韵
　　双璧佳城在此中，九原并蒂作芙蓉。
　　峨眉月冷鹃声断，南国香销马鬣封。
　　绝代勋名伤往事，千章古木乱疏钟。
　　光芒万丈知难掩，一夜风雷起卧龙。
　　汉口感怀
　　汉口凄然望落晖，伤心万里泪沾衣。
　　终天有恨归思切，异地浮家愿转违。
　　况是涪江风浪急，还疑鄂渚彩云飞。
　　天涯此际难分手，珍重加餐待我归。
　　愁 怀
　　风烟万里路漫漫，泪滴征尘湿未干。
　　杜宇有魂啼夜月，王孙无梦到长滩。
　　端居自信清修好，涉历方知行路难。
　　愁对长江春水阔，石尤起处暮光寒。
　　荆州清明
　　人传此日是清明，细雨连天倍怆情。
　　乱后江山无霁色，愁来风树尽悲声。
　　伤心跋涉长为客，极目萧条何处行？
　　独在高楼频洒泪，瞿塘水退已称平。
　　题太晖观
　　帝子当年此胜游，洞萧吹破古今愁。
　　崔巍楼阁丹霞起，潋滟池塘碧练流。
　　谡谡松风长入画，瀼瀼葭露已惊秋。
　　百年兴废寻常事，却惹伤心易白头！
　　黄陵大士阁
　　江行惟见白鸥飞，葭已苍苍露未稀。
　　秋水连天千里去，暮帆载月一人归。
　　波光皛皛迷沙岸，石碛重重过钓矶。
　　不待猿啼三峡夜，伤心自有泪沾衣。
　　旅次书怀
　　客路萧条倍黯然，双垂别泪楚江边。
　　家园归去三千里，京国曾游十二年。
　　狮子岩前山似画，美人峰下水如烟。
　　欲知两地相思处，长在秋风明月前。
　　香 溪
　　昭君溪入汉江流，香气团成绿水洲。
　　国色倾城怜薄命，寒光积雪起离忧。
　　夕阳晚映妆台柳，旭日晴蒸塞上楼。
　　深夜月明环佩动，魂归青草弄珠游。
　　黄陵怀古
　　苍苔一径白云封，三愿深恩起卧龙。
　　道出黄牛筹战守，祀修白马报勋庸。
　　秋风不老隆中树，汉月常悬剑外峰。
　　大业未成名万古，思君到处有遗踪。
　　桓侯庙
　　君侯正气足千秋，江上祠堂剑珮留。
　　武定荆梁推虎将，文成刁斗羡名流。
　　云安故垒烽烟静，天目孤城甲马游。
　　扶汉精灵犹未了，英风凛凛在神州。
　　黄州怀古
　　烟峦半出白云层，览古依稀感慨增。
　　赤壁曾传迁客赋，雪堂应许后贤登。
　　童山野寺三更磬，隔浦人家半夜灯。
　　民到于今思往事，文章气节许谁能？
　　九 日
　　停桡信宿楚江边，叹息重阳景候迁。
　　半绽黄花犹待雨，连天秋水竟如烟。
　　悲风落日愁歧路，醴酒红萸忆辋川。
　　回首去年今日事，西陵峡里亦潸然。
　　下钟寺
　　层岩精舍踞崔巍，闻道苏公载酒来。
　　湖口合流彭泽尽，石门中断楚江开。
　　月明深夜千峰静，风卷寒涛万壑哀。
　　我欲登临秋色晚，萧萧落叶满荒台。
　　感 怀
　　浮家万里傍江干，两袖清风去住难。
　　恋阙相如频作赋，思乡张翰独凭栏。
　　关河岁暮风尘苦，鸿雁秋深雨雪寒。
　　待盼春明催北上，又将仆仆走长安。
　　题观音山阁
　　清风江上暮云平，晴阁登临眼倍明。
　　山拥绀宫迷晓径，风传娑树动秋声。
　　千峰翠色浮空起，万里帆樯逐浪行。
　　莫向六朝悲往事，东流不尽古今情。
　　张王庙
　　狄公门下识贤良，七十才登政事堂。
　　一代勋名关社稷，千年俎豆肃江乡。
　　荒城日落悲风起，古殿云深鸟迹藏。
　　寄语题诗江上客，休将轶事说荒唐。
　　飞云楼
　　蓬莱峰接碧云天，缥缈飞楼百尺连。
　　万壑泉声流涧底，千山景色落阶前。
　　荒城日暮愁狼虎，荜户晨炊见野烟。
　　自是萧条春寂寞，落花风雨听啼鹃。
　　海船口夜泊
　　灏渺东风折柳条，涛声天半别魂销。
　　苍茫野色迷泽岸，明灭鱼灯趁晚潮。
　　半枕易惊三峡梦，孤舟谁念一身遥？
　　思乡滴尽千行泪，愁听哀猿倍寂寥。
　　黄鹂峡阻风雨
　　荆河终日雨沉沉，点缀重山黛色深。
　　芳草绿迷羁旅梦，浓云碧锁望乡心。
　　江豚吹浪千峰暗，石燕旋风万壑阴。
　　回首南楼春已暮，又添摇落泪沾襟。
　　江上雨霁
　　江光掩映碧云空，万里遥天一望通。
　　近看远山青的的，又惊夕照影曈曈。
　　流莺不爱黄梅雨，戏蝶能招绿柳风。
　　勘破世情无限恨，王孙芳草暮烟中。
　　登岱岳
　　青帝居崇五岳先，谁将轶事问当年？
　　峦舍列障光堪挹，雾卷群峰翠欲连。
　　五色峦云崖际宿，一帘新月镜中悬。
　　凭虚已造登封顶，万里晴空对碧天。
　　过风后故里
　　风后于今尚有村，行人系马踏云根。
　　鸣条峭拔中天近，首相神功万世尊。
　　碧涧风生松有韵，苍岩雨过藓添痕。
　　更看双树千年柏，长共青青古庙存。
　　题虞帝琴堂
　　尚忆弹琴迹未遐，长悬舜日照晴沙。
　　光摇玉岭千层雪，影落瑶池一夜花。
　　利国曾闻称晋宝，和羹又得共天家。
　　凭栏忽见薰风起，银汉横波映浅霞。
　　忧 旱
　　五月神州旱未消，云霓入望碧天遥。
　　徒劳圭璧登清庙，未见风雷动紫霄。
　　功令只今蠲聚敛，闾阎何事尚萧条？
　　谁家忽有清商曲？永夜朱弦空自调。
　　奉命出使俄罗斯口占
　　阊阖銮云捧玉皇，同文盛治肃冠裳。
　　一人有道来荒服，两曜无私照万方。
　　威播楼兰能顺命，化行西域自尊王。
　　皇华不暇歌将父，报国丹心日正长。
　　早发居庸关
　　谁道边城景物凄？三更斜月早闻鸡。
　　光连古戍摇河影，寒逐清霜入马蹄。
　　龙虎台高秋色迥，军都山晓曙云齐。
　　天公有意怜行役，雨洗征尘路不迷。
　　弹琴峡
　　月傍层峦望欲迷，诸天缥缈暮云齐。
　　丹峰四面云藏屋，翠壁千重石作梯。
　　涧水涌花泉带雨，疏林斜日鸟归栖。
　　行人不尽登临兴，漫拂苍苔续旧题。
　　鸡鸣山怀古
　　闻说当年帝子过，清秋匹马渡浑河。
　　天连大漠黄云合，地接平沙白草多。
　　谏猎空留丞相草，从龙漫羡侍臣珂。
　　于今大化风行远，万里鸣驺奏凯歌。
　　归化城谒关夫子庙
　　龙沙绝塞建公祠，正气森然仰令仪。
　　直节可兴天下士，纯臣不愧古人师。
　　平生心事同天日，百代明禋荐岁时。
　　闻道遐荒能报德，千秋大义重追思。
　　登归化城楼口占
　　万里风云动壮猷，斗边剑气映南楼。
　　龙门客醉燕山月，鹿塞寒生漠北秋。
　　秣马不堪宵露下，司军应念挈壶愁。
　　孤臣自有长缨愿，忠信还期赋远游。
　　归化城郊原蒙古持献清茶炒麋伏迎道左喜而赋之
　　使星遥指古丰城，此日壶浆道路迎。
　　边塞天低横剑气，祁连秋早动笳声。
　　只修文德远人化，无俟勤兵绝域平。
　　自是圣朝威德大，蚤图王会献承明。
　　昭君青冢
　　独留青冢古城隅，愧杀当年汉大夫。
　　万里长城凭粉黛，千秋国士老樵渔。
　　溪边流影魂飞动，塞上吹箫凤有无？
　　延寿写真君莫恨，长门空锁月明孤。
　　驻军拉拉克泰有作
　　龙沙漠漠转多艰，憔悴风烟未解颜。
　　帐下青羌凄夜月，军中白马向边关。
　　天横沙卤分疆界，地尽穷荒接万山。
　　长路何人问行役？铙歌高唱雪中还。
　　中秋前一日同陈掌科使还
　　驰驱万里气雄哉！归马云屯夕照催。
　　天上新秋明月满，人间负羽使星来。
　　风烟揽辔输君壮，潦倒清樽共我开。
　　圣主贤臣今日事，燕然复有勒铭才。
　　杨林矶
　　几年设险壮江关，吞吐风云自往还。
　　雨过寒涛惊石浪，帆飞百丈触溪湾。
　　波回衣带三江水，浪叠鱼鳞四面山。
　　莫向黄陵问巫峡，青春憔悴易苍颜！
　　登南高峰
　　南山日霁晓烟开，蹑屩攀萝览胜来。
　　城郭参差云影度，江湖映带暮潮回。
　　林香远接翁家桂，峰翠遥连照胆台。
　　极目吴中村落满，作霖谁是出群才？
　　邳州道中口占
　　五更茅店听鸡啼，已有人行过小溪。
　　世远难寻黄石迹，月明空照板桥西。
　　轻烟野灶参差见，薄日黄沙咫尺迷。
　　转盼春风催淑气，绿杨深处转黄鹂。
　　泾川道中
　　叠嶂层峦爽气浮，回环曲折带溪流。
　　峰高万仞云霞满，树荫千村烟火稠。
　　隔岸花香春未莫，远山岚起雨初收。
　　我来揽胜思人杰？造极还登最上头。
　　游茅山
　　偶上瑶台第一重，晴光翠色点芙蓉。
　　尘埋秦政千年璧，月照茅君九老峰。
　　汉室当时栖隐士，华阳何处觅仙踪？
　　我来不尽登临兴，独对苍岩万古松。
　　吴门访李光禄故宅遂宁李子静
　　光禄当年此卜居，今来门径已萧疏。
　　伶仃嗣子无归计，寂寞孤孙解读书。
　　只有青山埋白骨，谁将絮酒奠荒墟？
　　升沉世事终难定，漫说穷乡好结庐。
　　皂河化险为平
　　高挂蒲帆巨浪中，青山如画水溶溶。
　　势翻云汉飞霖雨，影息蛟龙靖北风。
　　两岸桑麻随棹碧，一天皓月印潭空。
　　欲寻当日封堆处，极目田禾翠色浓。
　　鸡头关怀古
　　留侯祠在碧云岑，览古怀贤尚可寻。
　　黄石授书原有意，赤松辟谷岂无心？
　　勋名事业存天壤，忠孝神仙自古今。
　　转惜淮阴城下水，终风卷浪动哀吟。
　　潼 关
　　潼关天险带河流，锁钥秦川扼九州。
　　三晋清光临古渡，二华晴翠满城楼。
　　风腥铁马华阴戍，波涌娲陵绿水洲。
　　多少英雄眼底事，麒麟台上角声愁！
　　登明远楼
　　悠然遐想太虚宽，拄杖登高未觉难。
　　云罩钟山松影暗，月临淮水夜光寒。
　　九霄雨露阶前落，万叠楼台槛下观。
　　最喜老人偏适意，清风几度拂栏干！
　　自 叹
　　谬忝铨衡愧此官，白头归老息肩难。
　　思亲惟有衰年苦，独寝无如旅夜寒。
　　鬓为忧民催作雪，心思补过炼成丹。
　　天恩若许陈情去，菽水承欢也自安。
　　思 家
　　一春远梦动悲笳，不尽长空雾霭遮。
　　隔渚始波漂落絮，空山初霁咽残霞。
　　百年风木三江泪，万里星河八月槎。
　　谁在遂州高处望？碧天无际月痕斜。
　　星驰过泰安
　　仆仆风尘日又斜，星言夙驾路偏赊。
　　苍茫十里烟中柳，寂寞千村月下花。
　　山到孟林青未了，汶流汾水浩无涯。
　　凭虚乞取甘霖雨，洒向畿南百万家。
　　陆漫堤春雨
　　入望青青柳满堤，风帆高挂与云齐。
　　遥看绿野花千树，徐听农歌雨一犁。
　　茅屋鸡声惊客梦，孤舟渔火散湖西。
　　白头天使宵征急，极目烟波夜色迷。
　　奉使诣上海
　　太史占天动使星，行旌两度及郊坰。
　　楼台得月重重好，花木逢春处处馨。
　　海澨由来无骇浪，洋船已见集邮亭。
　　欣逢清晏蒙庥日，记取丹青入画屏。
　　紫薇花
　　谁将海底珊瑚树，移向江南处处栽？
　　花气晨飘香入座，霞光夜映月盈台。
　　鸡鸣风雨思贤俊，秋水蒹葭叹溯洄。
　　记得唐人传轶事，紫薇堂下紫薇开。
　　镇江秋夜感怀
　　青灯独夜倚江城，愁听樵楼报五更。
　　去日渐多怜白发，知音谅少叹晨星。
　　梵云山色孤鸿度，秋水天光一棹横。
　　遥想故园兄弟乐，新醅佳酿待同倾。
　　中途遇雨
　　零雨濛濛远近同，断桥明灭有无中。
　　沿隄柳叶舒新绿，隔岸桃花落浅红。
　　麦陇浪翻千嶂碧，鸠声啼断暮云封。
　　行人漫指来时路，愿得长风破碧空。
　　渡黄河
　　漫说乘槎犯斗牛，几人击楫向中流？
　　鱼龙秋夜沧波冷，风雨中原王气收。
　　一自汉皇沉璧马，几回明月照沙头？
　　安澜谁使淮黄合？去入沧溟到十洲。
　　中山晓望
　　中峰晓望白云间，已报征车出汉关。
　　潦倒一官违子职，殷勤万里恋亲颜。
　　楚山尽处鱼书杳，蜀水流余雁影闲。
　　回首可怜戎马地，夜深明月满关山。
　　登 楼
　　叶脱梧桐报早秋，旷怀岁月一登楼。
　　眼前山色依然碧，槛外江声空自流。
　　西望岷山思故国，北怀渤海忆神州。
　　重来欲问金陵事，举目凋零少旧游。
　　思 乡
　　久宦思乡岁月深，几回归梦抵千金。
　　门前江色依然绿，槛外莺声尚满林。
　　漫说申家新使者，更夸乔令旧知音。
　　曙钟乍动惊魂觉，谁识愁人一片心？
　　己亥十月朔观堂中黄花有感
　　朝回独坐叹伶俜，馆阁同年曙后星。
　　览镜偏惊添白发，挑灯且喜读心经。
　　力衰翻觉衣裳重，身老难邀耳目灵。
　　晚节清香谁得似？堂中黄菊在花瓶。
　　题大佛寺
　　涪江东渡古城头，缥缈云飞百尺楼。
　　问月亭中人已去，南禅寺下水空流！
　　山连来鹤千峰暮，树集鸣禽万壑幽。
　　回首可怜戎马地，夕阳衰草古今愁。
　　瞿 唐
　　瞿唐碧锁蜀门庭，万里山河入眼青。
　　寒影倒吞凌汉树，水光高浴缀天星。
　　秋深白帝枫林晚，雨过东屯夜色冥。
　　战守几人堪恃险？萧萧故垒傍沙汀。
　　丹 河
　　寒夜青灯满径霜，鸡声为报晓行忙。
　　九渠风镂波文细，初日隄眠树影长。
　　野老课农须灌溉，王孙系马赁壶浆。
　　北京村外丹河水，更助居人种地黄。
　　铜雀台
　　极目荒台寂寞时，浮云不散古今悲。
　　当年枉使分香计，后世空传横槊诗。
　　漳水无情金凤去，残碑倒影夕阳迟。
　　凭高慷慨情无限，终识如龙百世师。
　　闻河南水灾
　　来宾鸿雁叫天涯，一片轻霜菊未花。
　　满地凄凉谁乐土，百年欢会几人家？
　　高秋木落青山瘦，野水舟横落日斜。
　　不敢登高凭北望，太行云尽易兴嗟！
　　雪夜斋居
　　一片清光在玉壶，声传宵漏出神都。
　　休夸杜甫凤池客，且览袁安雪夜图。
　　志小何能匡造化？年衰只合老江湖！
　　阳春未会鸿钓意，误逐西风入座隅。
　　乞 还
　　思亲无日不关情，何幸今朝出凤城。
　　风正扬帆知浪静，月明鼓棹觉潮生。
　　年高我喜还乡国，宦久人都识姓名。
　　莫讶元臣无第宅，莱公先已树芳声。
　　大樟祖居
　　柏沟樟树荫茅庐，始祖由来卜此居。
　　三派辛勤躬稼穑，百年清白事诗书。
　　宅心忠厚贻谋在，传世淳良积庆余。
　　佑启后人培福德，莫忘高大耀门闾。
　　如意而归
　　临水登山兴未休，闲身乐世更何忧？
　　联裾萧寺探幽径，方驾扁舟泛碧流。
　　尊俎每开长寿酒，寻芳频向浣花游。
　　怡情云外皆无累，弄月吟风得自由！
　　元日在重庆
　　晴川一望曙烟收，静坐蓬窗得自由。
　　爆竹千门催腊去，明灯万盏映江流。
　　和风习习占年稔，春日迟迟揽胜游。
　　遥忆京华多盛事，五云佳气满龙楼！
　　连枝会
　　分手天涯但可怜，相逢白发转凄然。
　　几年苦忆连枝会，此际欣遭不夜天。
　　堂上同看银树合，尊前喜咏白云篇。
　　乾坤岁岁浮春色，明月今宵却更圆。
　　哀 鸿
　　一望汪洋剧可怜，更从何处问桑田？
　　鸡鸣犬吠无消息，木落霜空绝野烟。
　　半线东隄强挽曳，孤篷渔火傍流泉。
　　嗷嗷待哺民情切，引领恩膏下九天。
　　黑柏沟祖茔被楚民侵占蒙制军清还读罢檄语感而泣下
　　故园西望恨长吞，月近顽云势易昏。
　　旋马久悲无夏屋，圭田何处问荒原？
　　幸归百世岗峦地，得妥当年泉壤魂。
　　日暮秋风生万壑，几回衫袖掩啼痕！
　　万里桥
　　芙蓉城外汉津梁，费氏曾乘万里航。
　　玉垒祥云开蜀道，锦江春色满华阳。
　　贤豪遗迹千秋在，儒雅流芳百世香。
　　试问题桥云路客，何如衣锦早还乡？
　　月 山
　　过庭犹记闻诗礼，回首白云双鬓丝。
　　明发有怀恩网极，养亲不逮悔何追！
　　龙章凤诰焚黄日，春露秋霜结梦思。
　　万里归来风木恨，四更吐月旧山时。
　　题鹤鸣山
　　紫气连云是鹤山，洞天鸡犬隔人间。
　　希真已得长生诀，揽胜空余古篆斑。
　　夜月几闻龙虎啸，白云常伴凤鸾还。
　　神仙不在彝伦外，打破泥丸第一关。
　　黉宫古柏
　　古柏宫墙俯碧阴，参天虬干气萧森。
　　千年不老冰霜操，五夜能成风雨吟。
　　魁阁阶前新岁月，九宗亭畔旧园林。
　　由来神物称难得，造化全凭雨露深。
　　遂宁城
　　十年重到德阳城，人事田畴几变更。
　　仙井晴霞朝气散，鹤鸣夜月野烟轻。
　　郊原几度余烽火，父老频经厌甲兵。
　　所愿残邦沾化雨，桑麻从此乐深耕。
　　题灵泉寺
　　千载灵泉古道场，唐朝名胜冠诸方。
　　云笼野树藏山寺，风送霜钟到德阳。
　　石佛阶前秋月冷，残碑亭下稻花香。
　　梯霞直上高峰顶，万里晴空望帝乡。
　　书台应瑞
　　擎天柱石拂清霄，余韵流风未觉遥。
　　敢谓科名高井络，愿将忠荩答清朝。
　　蓬莱云近朝霞满，阆苑春深宿雾消。
　　指日山灵重应瑞，三台光映大江潮。
　　龙山晓钟
　　响彻云霄不厌听，扶摇九万起南溟。
　　每因紫气窥龙剑，却向金门识岁星。
　　画戟威名光典策，朱轮勋业炳丹青。
　　归来更有山林乐，五柳三槐绿满庭。
　　仙井晴霞
　　精灵长傍落星池，散作霞光映日时。
　　节与英名垂国史，魂应绝地享崇祠。
　　松风夜静闻金马，仙井年深见古碑。
　　若使当年身怕死，世间何处有男儿？
　　涪江晚渡
　　春风澹荡古东川，楝子花开绿满田。
　　百福暝钟空象外，九莲明月印溪前。
　　天清鹤语山头树，日暮人喧渡口船。
　　铁马嘶风烟水阔，衡门归去似神仙！
　　鹤鸣夜月
　　闲上高峰望德阳，旗山涪水尽苍苍。
　　丹炉人远苔生径，野寺僧稀叶满廊。
　　云散渔村留月影，星回东壁映台光。
　　鹤鸣石洞何须问，独自吹箫下凤凰。
　　梵云春晓
　　浪暖桃花照紫袍，春风两两送轻舠。
　　酒醒画栋珠帘卷，月满清溪夜笛高。
　　树尚栖鸾思往事，文余吐凤忆鸣皋。
　　雨香云淡无寻处，林下琴书雅自操。
　　云灵仙迹
　　定水闲心能爱静，由来无欲是仙家。
　　深山日丽催啼鸟，古洞风回聚落花。
　　岭上白云随鹤驾，人间弦管送年华。
　　题诗真宰归何处？绕石清泉映晚霞。
　　旗山钟秀
　　万古乾坤正气留，钟贤毓秀许谁俦？
　　群山积翠当窗见，二水中分绕径流。
　　遂有祯祥开蕊榜，始知紫绶满皇州。
　　复忆大罗天上事，霓裳同咏凤池头。
　　灵泉圣境
　　川中名胜古今传，清静无声一洞天。
　　杳霭烟霞空法相，凄迷风雨息尘缘。
　　莺巢绿树喧流水，风动飞花落讲筵。
　　多少词人题不尽，高峰更有醒心泉。

　　五七言绝句

　　辋川桂花
　　旧移月里树，郁郁傍层城。
　　池上秋风发，清香满座生。
　　己亥除夕梦中得句
　　报国心思切，年衰不自由。
　　欲知万里路，天际一归舟。
　　清明雨
　　清明雨应时，大地报春知。
　　陌头杨柳绿，却待晓风吹。
　　水仙花
　　一片芳心异，含香向早春。
　　与梅能傲雪，先伴岁华新。
　　巫 山
　　地有天然美，巫山十二峰。
　　谁能游览遍？月引度深松。
　　岳武穆祠
　　精忠报国一身亡，为振纲常有烈光。
　　青史百年公论在，牟山羡水并流芳。
　　范县看卫河
　　魏流至此入清河，随地更名漾碧波。
　　子路堤傍黄水落，孤帆一片听渔歌。
　　太行堤
　　蜿蜒千里接东西，保障洪流金作堤。
　　风雨岁深波浪激，茭青芦白共凄迷。
　　凉夜中元望雨
　　澹澹秋容媚晓山，垂垂珠露满田间。
　　最宜虚室清凉夜，知是云龙带雨还。
　　秋后百日红花盛开
　　伏尽炎蒸尚未消，思离畏景上兰桡。
　　红花独自娇秋色，翻笑西风拂柳条。
　　使节驻江宁闻长孙女没于含山
　　坠叶凄风助旅愁，白头衔命到升州。
　　含山咫尺伤心泪，一片云遮落木秋。
　　南旺寄富主事
　　指日扬帆过碧滩，南湖分水更回看。
　　却怜昨夜深秋雨，添得人间几度寒？
　　梁真定祠
　　门外三槐荫夕阴，祠堂深锁夜沉沉。
　　典型先正今何在？劲竹高梧月满林。
　　夏日经通州驿
　　皇华驿里逢初夏，仆仆风尘度一春。
　　回首可怜经过处，花开花落几番新！
　　五龙口
　　山头凝雪山腰雨，日霁蒲帆挂顺风。
　　不用棹歌催急鼓，轻舟早已过巴东。
　　新 滩
　　登舟一望日平西，倒削芙蓉两岸齐。
　　乱石横江飞白浪，涛声日夜冷凄凄。
　　巴 东
　　三峡隆冬树不凋，忽逢山带雨潇潇。
　　一湾风顺一湾利，指点奇踪慰寂寥。
　　巫 山
　　十二峰前江水深，天风引籁入松吟。
　　千潭印月清无底，洗尽云华不染心。
　　虾蟆泉
　　翠壁千寻百丈溪，山回路转野人迷。
　　虾蟆洞口清泉水，流出岩前未足奇。
　　自 叹
　　皤皤白发一元臣，日日瞻云念老亲。
　　及到归来泉壤隔，空将血泪洒黄尘！
　　吊德吾庞氏
　　一生心事少人知，魂傍空门觉后迟。
　　惟有灵泉山上月，年年常照碧琉璃！
　　寄懋文
　　青灯黄卷旧生涯，清白曾传文献家。
　　水绕旗山应有兆，蟾宫看取一枝花。
　　白 云
　　白云深处是乡关，酒熟花香任往还。
　　为报晓钟莫惊起，且容归梦到旗山。
　　咏 柳
　　春风吹破万条青，一气陶钧未杳冥。
　　独喜垆前饶翠色，不因秋露怕飘零。
　　初夏藤花始开
　　白头留滞在天涯，愁见枯藤又吐花。
　　今岁迟开原有意，晴云一片拥朝霞。
　　偶 题
　　共说年年白发新，天涯犹是未归人！
　　盈觞寿酒称重庆，游子应怜衣点尘。
　　忆涪水端阳
　　盈樽蒲酒人皆醉，野老村翁杖策迟。
　　双雁云边无信息，谁言浣水胜当时？
　　人到清闲寄薜萝，扁舟一叶剪江波。
　　笠蓑烟雨随时泊，鱼跃鸢飞入眼多。
　　天空海阔思何穷？人在黄粱一梦中。
　　回首青山人不老，莼鲈依旧满江东。
　　千年文献德阳城，瑞应旗山喜气生。
　　一片书台顶上月，照人心地独分明。
　　今年海棠未开
　　去岁看花三月里，一春开遍满枝红。
　　今来不见东风暖，寂寞空庭夕照中。
　　天署新槐
　　墀下新槐手自栽，绿阴丛里见花开。
　　暗香浮动无人识，留取清光点露苔。
　　早 梅
　　大地春回发早梅，一枝先向百花开。
　　清香自足留天壤，岂为和羹结子来？
　　署中藤花
　　铁骨芳心老岁华，东皇雨露润无涯。
　　恍疑天上紫云色，散作阶前双树花。
　　阅历年华久更香，天生劲质倾群芳。
　　羞将浓艳随时好，爱伴清高在玉堂。
　　七 夕
　　鹊桥仙珮夜珊珊，月挂高楼烛影残。
　　牛女渡时风浪静，无情银汉水空寒。
　　乞巧楼前奏管弦，离思别怨动秋天。
　　世间多少伤心事，莫笑牛郎会隔年。
　　春 柳
　　丽日和风宿雾消，清池玉露滴花朝。
　　新传淑气催黄鸟，杨柳青青荫御桥。
　　桃花寺
　　木落山空境更幽，寺门斜日照林丘。
　　洪钧一气青阳转，又傍桃花作胜游。
　　雪鬓庞眉迈古稀，御寒犹是去年衣。
　　敝车羸马行人识，笑问高年胡不归？
　　楝 树
　　见说蛟龙畏楝花，移栽何不向江涯？
　　更闻彩凤来求实，人羡朝阳第一家。
　　万寿菊
　　风雨崇朝滑路斜，老人愁坐在天涯。
　　夜来却有还家梦，喜见庭前万寿花。
　　古北口遇雨
　　斜风细雨日相催，黍穗荍花眼暂开。
　　万里秋声天外意，断桥流水石边苔。
　　尧亭古柏
　　孤干亭亭塞上稀，高枝密叶影相依。
　　霜风众木凋零尽，依旧长青荫夕晖。
　　石 匣
　　石匣城边月正明，一年两度数归程。
　　昔人藏剑知何处？碧落秋空露气清。
　　仙 鹤
　　认人眼睫有灵毛，独立瑶池意自高。
　　万里摩天珠树宿，一声清唳彻云霄。
　　柳
　　含烟带雨映前峰，袅袅游丝落照中。
　　刘尹当年厅事树，每因清德想高风。
　　庚子七月二十五日出塞偶作
　　白花绿叶未经寒，风动微香零露团。
　　点缀清秋新气象，天然一幅画图看。
　　万里骏
　　昔年出使俄罗斯，万里驰驱一骏奇。
　　步影追风堪足比，功成应不数青狮。
　　逸足超群骥子齐，草枯井竭向风嘶。
　　归时行尽流沙路，猛气骁腾在碧蹄。
　　奏凯新从紫塞来，关门惊喜得龙媒。
　　谁知韩干丹青妙？画入麒麟生面开。
　　大地风轻入四蹄，超腾曾向玉关嘶。
　　可怜淮上催花雨，一夜飞英踏作泥。
　　庚子九日
　　彻夜西风声势狂，晓来人说是重阳。
　　如何气候迟时令？菊满篱边不放香。
　　秋风杨柳叶梳黄，冷露无心菊正芳。
　　造化一般荣悴异，谁将消息问穹苍？
　　戴村坝
　　汶流不许归东海，引入南湖运口粮。
　　千里帆樯明月夜，薰风吹送枣花香。
　　雨 夜
　　甘雨及时催稻花，随风入夜点平沙。
　　东陂南陌通村路，割尽黄云万亿家。
　　清 贫
　　清贫一念永无差，自在安身即是家。
　　斗室不惭酣睡稳，焉知人世有荣华？
　　送 人
　　天涯相送难为别，况复情深忆故乡。
　　珍重前程俱万里，还期鸣凤在朝阳。
　　柳
　　灵和殿下护春烟，想像风流二月天。
　　移向离亭分手处，依依青影落尊前。
　　即 景
　　双飞燕子舞林塘，漫卷湘帘入画堂。
　　剩有看花春兴在，海棠吐艳欲生香。
　　莫愁湖
　　龙盘虎踞号神都，厌气埋金枉自愚。
　　何似鱼矶垂钓叟，一蓑烟雨莫愁湖。
　　清 闲
　　鹤发苍颜一老臣，炎天未暇息红尘。
　　何时高卧幽窗北？得作清闲自在身。
　　贡院百日红
　　托根不作柳藏鸦，独秀嫣然映晚霞。
　　赤日晴曛颜色好，误疑春醉海棠花。
　　夜 雨
　　一枕清凉减百忧，不知日影上帘钩。
　　钟声惊破黄粱梦，空羡人间有莫愁。
　　残红宿雨带轻风，点缀东篱花气浓。
　　春意中含秋意在，何须零落始知空！
　　辛丑季夏三日
　　七十三龄岁月长，思归未遂鬓如霜。
　　一生淡泊无忧惧，乐得清贫晚更香。
　　红 梅
　　一枝浓艳向春芳，醉入东风映晓妆。
　　不作桃花贪结子，托根到处有清香。
　　斋宿容台归梦
　　斋宫独夜正思乡，月色胧胧照玉堂。
　　魂梦不知归路远，临风直到遂州阳。
　　思 乡
　　郁郁无聊为忆乡，夜深归梦到华阳。
　　相怜唯有川前月，不厌清贫照北堂。
　　再过荆州
　　楚水悠悠荡月明，轻舠两度暗伤情。
　　垂杨不解含哀意，依旧飞花点客程。
　　秋日感怀
　　潦倒乡心此倍生，秋怀无处不伤情。
　　那堪薄暮孤舟里，更听萧萧夜雨声！
　　下弦月
　　嫦娥昨夜罢红妆，淡扫蛾眉朝玉皇。
　　掷却玉梳寻不见，西风吹罢碧天长。
　　桓侯庙
　　铜罗古渡蜀江东，多谢君侯赐顺风。
　　愧我轻舟无一物，扬帆载石镇空舟同。
　　峡行苦雨
　　东川一路宿沙头，晓夕江干雨未休。
　　莫道天公晴日少，恐将孤月照人愁。
　　筒 酒
　　水月松风相与清，江城浊酒复同倾。
　　醉眠好作还家梦，遮莫邻鸡报五更。
　　旅夜书感
　　分水驿连古万州，烽烟无际暮云愁。
　　三军不作刀环梦，一夜边声绕戍楼。
　　泊凤凰滩
　　江光皛皛水云轻，百丈滩头月正明。
　　回首荆南人已远，秋声处处唤愁生。
　　石宝矶
　　平明别泪洒行舟，山自无情水自流。
　　薄暮乡关何处是？满天风月上江楼。
　　平都山
　　山光漠漠夜云轻，仙井三更月正明。
　　一自方平乘鹤去，时人艳说有长生。
　　访何羽圣不遇
　　涪江秋水碧云空，霜叶枫林也自红。
　　惆怅故人何处去？钩深堂在月明中。
　　大渠夜泊口号
　　无边落木送残秋，愁听寒涛急水流。
　　今夜不知何处宿？长江万里一孤舟。
　　怀两弟
　　潇潇风雨泊江干，吹落桃花满地丹。
　　雁影悠悠云外尽，思君何处倚栏干？
　　水国风生棣萼香，夜深微雨入船凉。
　　忆君遥在孤舟里，愁听渝州清漏长。
　　云安道中
　　乌啼芳树促飞花，麦陇青青曲径斜。
　　夹岸松篁迷去路，炊烟起处有人家。
　　韩忠臣祠
　　秋夜澄江月正明，沙场磷火傍风生。
　　东流不尽忠魂恨，万古潺潺皖水声。
　　纪 梦
　　昔年曾向帝城游，孤负青山十二楼。
　　莫问桃源题咏处，风光依旧水东流。
　　宿舌口
　　青山面面欲相留，惭愧春风月下楼。
　　十里莺花啼不住，片帆早已过沙头。
　　旅店口占
　　晴光影落半荒台，杨柳春深傍酒杯。
　　春色不知离别恨，山花依旧向人开。
　　题田家
　　一生受用是田家，弄月吟风傍水涯。
　　海燕双飞看未足，绿杨深处有桃花。
　　白 云
　　白云遥望北风寒，咏罢黄花泪不干。
　　长路关山千万里，只凭雁足报平安。
　　金 山
　　屹然砥柱在中流，为障狂澜不自由。
　　从此朝宗归大海，清江皓月照行舟。
　　皋亭道中
　　青青阳柳弄轻柔，风惹莺声宿雨收。
　　三月皋亭山下路，桃花如锦满汀洲。
　　云 楼
　　流水高山夏日舒，莲池曾此乐幽居。
　　断桥碧涧清风岭，天畀烟霞好结庐。
　　湖 上
　　六桥风雨透红霞，一片笙箫傍水涯。
　　春到西湖偏可爱，绿阴深处有桃花。
　　晓行曲
　　匹马翩翩趁晓行，关城曙色动高旌。
　　书生一纸安边檄，能扫黄尘万里清。
　　轻裘绶带出边城，万里平沙按辔行。
　　胡骑千里齐下马，争看汉使是天人。
　　宿重兴集
　　孤帆一片月轮高，又入中河泛暮涛。
　　今夜重兴集下泊，凤城银汉首频搔。
　　观河图
　　五十余年一老翁，不辞风雨在河工。
　　思亲五夜心徒切，回首家园梦想中。
　　兴福院乘凉
　　凭高四望豆花香，风送深林夏日凉。
　　静坐片时消暑气，人间此地即天堂。
　　徐州道中
　　万户晨炊见晓烟，农人共庆食为天。
　　淮徐一路秋成好，燕子楼头听管弦。
　　奉圣寺古树
　　古树难为大厦支，横秋老气亦神奇。
　　几经风雨存贞干，留与山门作护持。
　　高邮道中
　　九载劳心为治河，栉风沐雨靖洪波。
　　平成奏绩民安乐，感戴尧天祝寿歌。
　　津亭不忍听骊歌，去住关情奈尔何。
　　回首淮南辛苦地，怆怀风雨泪痕多。
　　澄城道中
　　归云拥树满村阴，零雨濛濛马迹深。
　　触目黍苗将实颖，观风莫负爱人心。
　　潼 关
　　信马垂鞭意自闲，远青惟见少华山。
　　芃芃禾黍千村秀，始识黎氓处处安。
　　太白骑驴处
　　把酒临风忆李公，诗豪才气贯长虹。
　　荐贤为国谁堪比？万古风流感慨中！
　　寇莱公故里
　　太华闲气产莱公，青史曾传社稷功。
　　我亦高山思仰止，楼台无地与君同。
　　郭汾阳祠
　　唐室中兴第一功，纯忠千古数英雄。
　　当年不遇青莲荐，空老华山草泽中。
　　赵城娲皇陵
　　尚有残碑志女皇，补天遗石说荒唐。
　　亭亭古柏千年物，老干凌云傲雪霜。
　　水帘洞
　　飞波千尺泻天风，点点珠玑洒碧空。
　　日午洞头寻醉石，不知身在水晶宫。
　　思 亲
　　思亲到老更情深，偶读邱诗得我心。
　　万里路行经半载，一封书到值千金。
　　浣花溪
　　梵安随世作低昂，月白风清花自香。
　　锦里至今推杜甫，谁知任氏旧山庄？
　　盆 梅
　　玉兔园中梅早发，天风吹送到京华。
　　枝头几点香生座，漏泄春光是此花。
　　署前藤花盛开口占
　　紫蕊繁枝绕玉堂，春风乍拂动幽香。
　　挺然不变凌霜节，剩有清阴映夏凉。
　　雨后芍药鲜妍可爱
　　夜雨溶溶点嫩黄，朝来淑气媚红妆。
　　薰风尽扫狂蜂蝶，独倚朱栏一片香。
　　崓山古柏
　　远山沿岭自成林，历历严霜岁月深。
　　那解移情怜翠柳，春来不致岁寒心。
　　新春见梅花
　　亭亭吐艳作年芳，不畏青霜裛裛香。
　　陆凯不来谁赠远？义山空自断离肠。
　　人日过泰安
　　泰山福地逢人日，得意春风动彩毫。
　　莫讶岩岩多气象，中台望重本来高。
　　枫 桥
　　阊门阛圚接枫桥，几度经过水月遥。
　　今日重来忆张继，暮烟疏雨草萧萧。
　　元 宵
　　元宵灯火九衢开，薰动阳和淑气回。
　　今夜驿亭高处望，一桥明月照行台。
　　晴日梅花
　　寻芳无处醉流霞，独夜空庭一树花。
　　正忆游春光福路，画船箫鼓绕村斜。
　　驻节苏台梦见大人
　　仗节南行已仲春，天涯犹是未归身。
　　姑苏台上清宵月，万里西风梦老亲。
　　惜紫薇花
　　白露秋深雁影单，紫薇花剩两枝残。
　　多情未许风吹尽，留待来朝仔细看。
　　枇 杷
　　林香不畏荔枝欺，名品由来备四时。
　　茂苑城边称硕果，梵云回首叹归迟。
　　苏台五日楝花香，东洞庭边枇杷黄。
　　为忆赤崖山下树，空垂叶露在穷乡。
　　羊叔子故里
　　清德悬鱼食报丰，志传折臂出三公。
　　芙蓉列障依然在，冷落荒烟蔓草中。
　　饶阳道中思六飞
　　路出饶阳忆髯公，花封名在鹤琴空。
　　春风回首峨眉月，影落平羌江水中。
　　黄鹤楼
　　辛氏楼前旧酒家，橘皮画鹤足生涯。
　　子安一日乘云去，槛外空余白浪花。
　　紫薇花
　　绿阴深处夕阳斜，烂漫还开两树花。
　　晴日午风偏觉媚，红霞一片落谁家？
　　大 文
　　蹇蹇王臣昔著闻，立朝正色欲超群。
　　平生心事何能了？留得西湖一片云。
　　翠 鸟
　　一片空明水月光，碧梧红树映池塘。
　　衔鱼翠鸟栏干立，也爱南园草阁凉。
　　田 家
　　禾黍芃芃愿不违，衔泥燕子绕梁飞。
　　闺中少妇条桑去，携得盈筐趁早归。
　　怀柔道中
　　环山云雾锁崔嵬，雨涨寒泉浸绿苔。
　　远望平畴葱蒨色，新凉爽气袭人来。
　　夫人七十寿
　　江南别去十经春，老态年年白发新。
　　回望故乡归不得，相思俱是梦中人。
　　宦情早已叹飘蓬，那及江边一钓翁。
　　五亩未营林下宅，不知何地傍云松？
　　新开岭白云
　　深山雨后气犹寒，拄杖登临未觉难。
　　今日凭高无限意，白云看罢倚栏干。
　　重经山店有感
　　曾忆黄花过水滨，儿童惯见往来频。
　　青山绕舍依然在，迎客门前少一人。
　　读孙冕七十诗有感
　　七十风光叹转蓬，应谋泉石作愚公。
　　莫将天下清闲福，一棹烟波让钓翁。
　　碧 桃
　　呼嵩祝寿万人家，群坐经棚到日斜。
　　回忆十年人事改，空余庭下碧桃花。
　　喜 雨
　　灵雨濛濛润物深，三农早见遂欢心。
　　悬知南亩分秧处，陌上垂杨笼翠阴。
　　阿喜塞口
　　巴塘云影日悠悠，黑水金沙绕塞流。
　　一夜悲风摇草树，千山明月照江楼。
　　对藤花怀富太宰
　　白发朝回入署中，藤花相映绿槐浓。
　　清香满座同谁赏？人在云山第几峰？
　　通州道中大风
　　鸡鸣戴月踏冰河，风起边隅冷更多。
　　谁似山中高士卧？每从枕上听樵歌。
　　凯 歌
　　先取巴塘向北行，军威直到藏王城。
　　雪山回首低如屋，喜见荒原春草生。
　　合州冷泉
　　碧山绿树隐云端，两派泉分旱不干。
　　寂寞金鱼游泳处，无人知道此寒泉。
　　怀刘了庵先生
　　空见巴山渝水长，舟人指点是公乡。
　　更看万仞烟霞外，绿树红花照夕阳。
　　又题温泉
　　独寻春色上高台，鸟语花香淑气回。
　　洗尽人间无垢体，满天风雨一时来。
　　官溅溪
　　碧山重叠暗青云，风送禽声入耳闻。
　　溪上杨花飞似雪，扁舟一叶趁斜曛。
　　修竹深林绕径迷，马迟路滑怯春泥。
　　行人憔悴无宁处，却恐寒山日向西。
　　绿树红花伴紫萝，白云无奈别离何。
　　可怜衣带盈盈水，从此含愁日更多。
　　庆元山
　　他日归来第四台，独寻春色几徘徊。
　　五文锦上分明见，好向观音瓶内开。
　　暮春归赤崖旧居
　　白首还乡故旧稀，桃花落尽李花飞。
　　玉屏山下森森柏，不改清阴待我归。
　　渔 矶
　　茅屋鸡鸣莫厌听，篱边风静落花轻。
　　一竿烟雨苍苔湿，好向渔矶稳处行。
　　交河莲窝偶题
　　高阁清凉堪避暑，风吹香气袭人衣。
　　荫庥坐爱深林好，倦鸟依人不欲飞。
　　牛栏山
　　岚光倒影落清浔，流出双峰直至今。
　　漫说金牛遗古迹，空教人向洞中寻。
　　人 日
　　人日晴和泰运逢，白头官舍又春风。
　　梅花雪里香常在，一气浑然造化中。
　　春日重游灵泉寺
　　杏花时雨浥轻尘，马踏春泥不厌贫。
　　如意归来如意去，暂于林下作闲人。
　　悼故光禄卿李子静
　　凤凰池上著朝衫，文彩风流侧帽檐。
　　化鹤空归华表夜，无人识得旧官衔。
　　榜眼科名一旦空，独留翰墨想余风。
　　何时更上方山去？独向荒原悼李公。
　　不闻楚客咏江漓，廿载长安隔梦思。
　　桂酒椒浆浇宿草，平生风仪忆当时。
　　成都青羊宫青羊
　　京师市上得铜羊，移往成都古道场。
　　出关尹喜似相识，寻到华阳乐未央。
　　题昭君青冢
　　丰郡城南一故丘，千年青冢尚含羞。
　　琵琶马上和戎策，应在麒麟最上头。
　　喀尔喀曲
　　水竭草枯叹俗穷，腰悬竹箭臂悬弓。
　　轻躯上马飞如鸟，只畏中原火器攻。
　　塞下曲
　　匹马萧萧塞草黄，淡云孤月影微茫。
　　繁华曾说苏杭好，不信人间有大荒。
　　蜂聚穹庐一室春，开窗满目尽风尘。
　　谁家饱啖酪酥饼，即是龙堆富贵人。
　　惨淡黄云日色低，红毛碧眼向人啼。
　　并驱马上扬鞭去，莫向桃花洞口迷。
　　夜半孤灯涸井傍，童山竭泽世茫茫。
　　马声嘶彻炎风起，不是征人亦断肠！
　　牧马荒原夜不休，朝来移帐到沙头。
　　流泉每遣山灵护，恐惹征人照月愁。


