钦定四库全书

　　集部五

　　弁山小隐吟録

　　别集类四

　　元

　　提要

　　（臣）等谨案弁山小隐吟録二卷元黄玠撰玠字伯成慈溪人流寓弁山故以名集其诗不为近体高者有元结遗意次者近乎白居易但不及二人之宏阔深厚耳中多劝戒之辞盖亦刚方嫉俗者前有自序称蔑有令徳不敢谓隐独以所得于天者薄故将退藏以终其身又言文中之言称愿上之人正身修徳使时和岁丰已受其赐尤粹然有徳之言胜矫语髙蹈者逺矣

　　乾隆四十二年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●弁山小隐吟录原序

　　黄氏之先宋祥符中自温之乐清徙明之慈溪□□先生以来世笃儒业曽大父临川府君建节乡部始来城居宦成而家益贫三子先大父最长至元丙子家毁于兵厥后子孙挈而西来叔氏依妇家于越其在乡里守坟墓唯仲氏而已自余之西四十有余载教授诸生以资共养发种种且白来日其几余哉又如是不止行将焉归蔑有令德不敢谓隐独以所得于天者薄不能显故将退藏以终其身霅水之阳弁山之下有丘岑蔚思构数楹以寄朝夕浮游江海间不能自还或靳之曰桑蚕作茧犹知纒褁其身子漫不为计空言何禆应之曰余游者也某水某丘游之寓也苟寓矣又何营之有秦望东南逺欲无依稀禹穴向姚虞几时把酒鄞江上却对乡山看此圗是余所题江山归兴圗诗也尝求之则隐之意可见矣昔文中子志不愿仕唯愿上之人正身修德使时和岁丰已受其赐余虽不及古人苟获所志泉后林壑之娱风云月露之赏不必弁山也夫归必有资既不能自资资于人而归又余之所不能情发于中而形于言目之曰弁山小隐吟录录以畀吾儿私藏之于以纪吾游之寓而乡土亲戚之思亦可见也至正乙酉冬十二月甲子弁山隐民黄玠序

　　●钦定四库全书

　　弁山小隠吟録卷一

　　（元）黄玠 撰

　　○古体五言

　　拟古

　　龙马负灵图八卦开人文天运当寅中民时方大昕制字乃未多所言为典坟一往数千载懐哉圣神君
　　翳林无阳土暗谷多下泉登山履众险险尽见杪颠人居物物中物物能蔽天将身出物表万象始昭然
　　一气成岁功孰为四分之遂使春木荣不知秋叶萎天道自有初物命亦有司任运得吾性无为无不为
　　天髙九万里疾若弩矢驰白日犹在下况尔众物为翾羽刷俊彩强欲凌空飞去人苦不逺但使见者疑

　　感懐

　　积阴不可扫积懑不可道君子所可道小人以为嬲世事终渺茫物情慢衰老归来日未昳自去庭中草
　　仙人大还丹可用更凡胎举世不谓然逝矣谁能哀万事唯有醉奴子抱琴来十倍李供奉一饮三千杯
　　矩步恒彳亍捷走能千回感彼元髪化聊复少衔杯阴草夏即苑阳花冬亦开天序自有定不是偶然来
　　有酒可用醑无酒我当酤天运岁益差人事日不如羽虫何多言木叶已无数凄其众草晚乐与佳菊遇
　　物蠧岂有极造物难为工我将剔除之刺芒铦若锋小枝食已尽大枝旋复空虫多饱即死花落为枯丛
　　盆中梅树子为尔可怜生寒泥不五斗勿与大块争移置池水头照影池上冫和冫嚼花蘃天地无余清
　　娼鸟不可驯娼女不可亲野性自难定岂知爱其身千金买少妾属托在他人譬如道旁花竟是为谁春
　　驽马少良驹淑媛多令子大易重咸恒关雎明谨始橘树生南州渡江即为枳地气使之然如何论天理
　　江左言风流王谢为称首谧既坐奸回澹亦亏节守清谈本废事何物非刍狗不忍书义熈侃独有佳后
　　子云投阁生緑珠坠楼死事主心弗移不若一婢子哀哀莽大夫千古秽青史草元数万言焉用识竒字
　　燔肉既不至孔子辄去鲁醴酒复不设穆生亦辞楚古人道义交政在慎出处寥哉圣贤心夫岂餔啜故
　　花开君勿折花谢君勿扫扫花伤花心折花畏花嫐但令尊有酒中懐得倾倒从花自开谢开好谢复好
　　上客有冯驩故吏有任安二子久已死益见交道难软语相媚恱颠倒若转丸孰云是可忍怒髪为冲冠
　　南州辫髪儿相从事觚椠陈遵好尺牍暇日聊口占悠悠歴岁年寒暑若病痁道德负初心谁独受针砭
　　客有千金儿过我十尺舍狭隘不可留飞丸出弹射腰下雕玉螭粹好絶衅罅信美非所珍聊足以相诧
　　朱弦有遗音琅然动清泛自喜若弗胜入耳何沨沨君子道吾常哤俗多杂儳但念赏人稀不知听者厌
　　白日何瞢瞢人中有枭獍酖毒不可懐犹将恣酣醟司命主督察雷公布天令慎尔恐自戕微我相诟病
　　儒有席上珍把玩足无厌梅花虽苦寒其中自清赡冨贵如燎毛炙手方炎炎贪恋之谓何仰天一长欠
　　昻然三尺松种之五斗盎俯身就嵌石毛髪如鬼状虽蒙华屋居故性终木强谁当宣其郁使彼得疎畅
　　久客念还家还家复如客行李未及安期日相促迫勿匆问衣襟草草箧书册终岁恒若斯几何头不白

　　题吴季良东明轩

　　朝日出旸谷照我轩东荣煌煌天光发湛湛旦气清定志息喧杂澄心养虚灵八窻启扄钥万象生光明

　　赋顾梅西煑雪

　　摇竹取残雪松声动寒吹金懐少余欢石鼎作雅事极清超水品至淡出天味行过梅花西唤起幽人睡

　　采莲女

　　川日出已髙江霏散如雾但闻采莲曲不知采莲处双双相思鸟飞上相思树幽人空尔懐欲往畏多露

　　寄胡伯衡兼呈叔父元理元美

　　忆昔少年日慷慨赋逺游晨起揽白须始知天地秋寒云去鴈断落木穷猿愁亲故各异方谁当慰淹留此邦非吾土怅望登兹楼长歌动幽愤汗漫不可收
　　阳鸟尚谋食候虫犹念衣口体见驱迫使我逺别离厯厯路半千迢迢江两涯悠悠去乡邑往往见絷縻年衰酒况恶引饮不满巵形影相嘅惜恐为时所悲弁山非故山怆然寄幽期余生苟木陨犹及尔东归

　　题章德■〈棥上心下〉兰

　　竹树何蘙荟蕙兰自竒芬水墨冩清影犹疑见湘原欲持一巵酒酹此千岁魂但恐醉中意难与醒者言

　　赋傅伯玉来青轩

　　两山送青来与人终日闲爽气逼眉宇不似在尘间仰观天中云扰扰去不还始知静者佳取琴当戸弹

　　南堂偶成似卫畊间先生

　　倚阑看池水池水清若空烟沉树色底日行云影中翾羽晞薄雾游丝泛光风跃鱼自幽潜岂望能为龙才劣不任官力弱不任农清世有华民我辰非不逄

　　赋陆子敬旧时月色亭

　　古月即已旧今月乃更新解后见颜色梅花如故人挽彼檐下枝挂我头上巾摘花不挿髪踏月走千巡横笛且勿吹良夜亦易晨恒恐明日至使我迹复陈愿因白免公托根冫雪轮结子近琼楼永与桂树亲

　　月下独酌似谢季初叔久兄弟

　　风休露欲下云过月如走一尊良夜初万事中年后大白真仙人俗客匪其偶孤斟不成欢引影作三友我今笑问影颇亦解事否既能随我身胡不开尔口倾杯月入懐停杯月在手此月岂真月不饮复何有

　　寄衍上人索画兰

　　薄言采兰蘤兰叶□□□□□□人逺僻处荒山原崇炫非素心澹泊性所存亦同桃李春不同桃李繁
　　众芳非不佳蕙茝尤楚楚亦荷雨露私如何在榛莽庶将展微劳揽置羣玉府时我方未遑临风独延伫
　　渔子荡两桨来从湘水濵手抱青兰枝言报山中春问我日日醉恐贻楚叟嗔独醒不在酒举手谢野人
　　日出跻北林日入下西澨幽芳隔逺水水寒不可厉归来看畵图潇洒美风制万事何必真聊与尔同世

　　游幻住庵留赠月千江上人

　　出郭动柔橹春花始班班俯舷照清流正见衰病颜形影自相笑浮沉人两间胡能即有定波荡不得闲
　　村雨农事殷溪晴客衣暖佳人同彩舟沿洄绕芳甸呉蚕近三眠鲁桑连百畹相将采白苹日与春俱晚
　　既雨天复佳鸣鸟声故故前溪春已深劝我脱布袴刺篙乱清涟艇子入浦溆我袴不用脱汝自顾汝妇
　　维时桃始华野眺欣有睹沿洄度桑隰迤逦见榖土山虚龙出云谷暖鸟鸣雨来耨良足勤力薄奈何汝

　　谢长源为余言燕子事有感

　　旧雌有众雏新雌来杀之蒺藜刺中膓并死无一遗持筸逐娼鸟恶土污人衣彼雄诚不才怨心当语谁祥览令我惧伋寿令我思物态尚如是世情良足悲

　　慎勿买良田

　　慎勿买良田良田有豺虎豺虎不汝食官司推剥汝公廪多急输里正遭棰楚肉尽即见骨家破无死所茹蔊何必辛茹荼何必苦伤哉浙水民困此一犁土

　　与戴彦季张和伦游南山玲珑洞

　　放舟出清苕鸣■〈木虏〉声了牙厯厯览胜絶行行入幽遐玲珑洞穴古疑有仙人家清风石上起吹老良姜花

　　与韩介石闻人梅磵游黄龙洞

　　龙君所幽潜嵌空若眢井投石风转雷股栗怯深逈僮奴夸捷走啸呼已絶顶升髙只自危聊复罢吾兴

　　次韵孙尤实言诗

　　佳诗如饮泉一寒乃清真妙趣欲无我宁复有袭因学之三十年同光犹隙尘扰扰共髙下未足轻众人多忤言可忘薄奉气乃醇羲黄复何心适当天地春

　　与梁邦彦对雪饮酒禁体

　　五精阐嘉瑞一白徧林薮飘洒集众妙点缀出羣有覆蔵失垢污摧压见节守岁华乃尔清夜色不得黝僮奴掖醉归迹足没已厚人生几两屐素髪一搔首

　　移舟

　　移舟发江夕逺浦入双树烓灶动烟火野宿在中露波月光鳞鳞川霏杂轻雾濯手乱繁星水禽忽飞去

　　素庵旅次

　　积雨敛溽氛光风开日华先生澹懐士结屋如兰阇庭下昌歜根门前射千花□□□□□□香闻煑茶

　　似海云使君

　　佳云满蓬莱常具五彩色溟涬一气浮空蒙万川积合散自有时变化忽无迹念彼霖雨功宜使蛟龙得

　　示男曾

　　昔别甬上居薄游吴中郡耻从俗子言恐失名家韵生儿似阿堆颇亦存轨训常疑习气迁思与学宫近

　　当湖早行

　　离离海气分皛皛晨光发舟楫逺相呼川途正纡折翕目聊假寐凉飙动毛髪客路绕天涯人家在林樾

　　题画山水似盛子昭

　　冉冉山上云累累水中石梢梢林莽髙黯黯崖谷黒东冈特秀絶拔地起千尺突兀众峯间犹是太古色
　　连山根挿江江碧石齿齿层颠髙出云老树下压水岩扉俯深逈磴道陟纡委欲持一壶酒慰彼幽栖子
　　前山如立矟后山如倚较逺近千万山斗絶入牛角矾头积磊砢石面斗硗确是中无征徭民俗犹愿悫
　　回峯危欲堕峭径深可入萦纡度壁坞杳窕去井邑泉悬浄练明崖拥积铁涩缅懐贞白君相从负云笈

　　题商山图

　　美宦少宁居良田多赋率曼肤白如瓠仍防污鈇锧所以商山翁深逃入堂宻蔽芾皆美枞不覩长安日扬扬大逄衣翦翦小第室门巷既荒寒器具犹古质渴即引井泉饥或餐木实微我异枭鸾从人自鳬乙平生紫芝曲久不屈此膝须眉各皓然一为天下出

　　自赞并赠冩真陈伯玉

　　有形本皆幻聊与影相从于兹未能忘更欲求其同我神夫岂逺故在阿堵中灵景合内外逍遥方未终

　　张伯寿煑石窝清坐

　　客主心两忘清坐对荒寂吹火出青藜拾薪煑白石倚阑荷气凉移床竹阴夕素髪共飘萧风期似畴昔

　　黄一峯莫莫斋

　　莫莫重莫莫车轮生四角岐路满天涯归人已林壑若华能照夜蓂草知合朔物有秀而灵唯吾贵淳朴

　　寒夜

　　寥寥遥夜清霍霍流景急余生若断绪棼糺不可缉屋髙寒影孤窻虚雨声集僮奴懒欲休独背残灯立

　　称大人寿

　　大人心坦坦大人貎雍雍凡此故宜寿始是八十翁左雄多后福卓茂本寛中遂当享耄期妙颜若芙蓉

　　曹继善安雅斋

　　山行常蹇蹇水行夷且宛轻舟逐流水晨色犹漫漶雅道乐安恬幽人有园馆竹素纷委积轩楹飒闲逺微官厌卑渫余日甘冗散衣食岂余饶菅麻与蒲■〈弓雚〉生儿似江革辞气尤愿欵清吟楷法书作字特遒婉嘅彼云海禽毛羽何丰满去去迷所休恒忧百年短

　　听刘希孟琴

　　公子青藜客寄懐在兹琴歌吟杂操弄将老嗜益深愔愔古大雅如玉复如金下指舒以徐三叹有遗音虚堂初夜凉相为洗烦心小瓮酒可得与君留月斟

　　答韩廷玉问诗

　　学诗自有律才流必经通咏歌成文章譬若水与风茫茫沃云日衮衮吹鱼龙触激从所遇万变何可同恬淡有余韵竒崛难为工恒存言外意趣味斯无穷

　　竹亭用本韵

　　绕溜竹万挺昼日起暝色允矣幽人贞懐哉君子德淡食度清朝微吟答佳夕遗我青琅玕报之双水碧

　　题韩介石所藏盛子昭画

　　隆隆大谷深挺挺嘉木秀崇冈拆阴壑悬水落长溜槎牙松颠回侧塞石角斗来者岂阮生尚尔冠服旧清啸满空山髙人在危构胡不从之居分瓢饮云窦

　　章俊甫水心亭

　　羽客恶涂■〈走匋〉鲛人乐水居亭子在中沚清漪涵四除隔花闻好鸟俯阑见游鱼悠悠川上意雅咏时相娱

　　与琏市巡检杨德新

　　觟■〈角虒〉徒有角用鸷不如鹗麒麟岂无趾走险不如猎看君好眉宇兰台莹而博子云识竒字安能効巡捉盗律如牛毛民风日偷薄弯弓欲谁拟聊复动鸣■〈木槖〉烟踈榆柳村水深萑蒲泽代者久不来淹留竟何乐

　　重来吴兴有懐松雪斋

　　采芳须得兰斩坚须得檀懐哉古君子感此岁欲单青山如韎韐逶■〈辶里〉起林峦文立早有正气一何郁盘盘云来松雪春云去松雪寒藻翰虽不絶门樾今稀残尚思灯火夕舛讹见砭弹厚意何以报抱志空长叹

　　赠医士叶古斋

　　昔者帝轩辕驾言师赤松相教服水玉问道崆峒宫文字尽科斗故是开天功顾谓鬼臾区妙契将无同灵枢发奥旨元气春融融山川入揽挹草木臭味通悬壶隠东市愧尔卖药翁上下数千载犹在一日中

　　听周子固琴

　　周郎妙音解矑子光射人山水有雅曲徽音得其真神闲应接暇气和节调匀鱼鸟亦飞跃云风忽轮囷令我不能去永懐愿相亲

　　拟送张子长赴史馆

　　陈志称秽史汉绪遂中絶不如诵杜诗忠槩何惯切我将操玉斧腾飞入明月斮彼白兔毫制为董狐笔送子万里行聊用资作述大义或有乖慎尔宁勿勿

　　邵复孺映雪斋

　　邵子书有癖一寒四窻静举手倒执经夜映雪色冷侧睨生墨光天地无遗景希功厚积余思与古人并

　　俞子昭山月轩

　　山月出未髙烂如大银盘及其当天中小于冰一丸我将问郁仪青冥风露寒逺近且莫解况尔阙与抟兹轩特可喜倚阑终日看常疑猛虎啸惊起女乘鸾

　　大雪有懐北中亲友

　　南州三日雪堕地为坚氷念我骨肉亲束书向幽并马寒车折轴岁晚不得宁仰观浮云驰缅焉寄深情

　　雪壑海云使君所自号也

　　云来雪壑阴云去雪壑明未见雪壑面已闻雪壑名岂谓众皆浊常使我独清
　　云去雪壑明云来雪壑阴不从雪壑游不知雪壑心家世本钟鼎志愿在山林

　　农舍

　　农舍如鸡栖稚子煦檐隙陂田不作垄野水深及壁树老夕照黄草枯寒烟白鱼罛设处处民有食菜色

　　题郭天锡云山图

　　翘翘山有木翳翳林有谷雨气作深云新阴如膏沐夫岂无居人诛茅结溪屋幽栖不出户野塘春水緑

　　张子英闲止斋

　　筑室依甘泉兰若满中沚采掇子为谁杂佩玉橤橤拟步即市门行行行且已西山有爽气朝来眉睫里尘土一振衣城郭清风起余习久未忘篇帙故纷委方床十尺舍亦有乌皮儿弹琴碧云合饮酒白日靡时时盍朋簪森然会羣理领悟不必多凡百苟今是潜也何人斯良犹慕之耳既醉旋复醒逍遥尔闲止

　　闻人梅磵垩室

　　垩室生白光方广逾一丈真元不受采太素宁有象端居静众念纳气入晃朗翛翛尘尾拂济济鹤羽氅髙灯石月悬浓熏暖云上深雪拥梅花思致足写仿

　　琏市有双桂庙里父老云嵇司徒女堕井死树有灵怪人家喜庆歌乐之事必祭之如喜神云

　　庙前双桂树柯叶恒蓊蓊不知何王世司徒嵇氏塜女郎井中死灵恠相唝恐自谓得水仙谁当觉羣懵

　　题李紫篔墨本竹枝

　　郑谷爱吟诗夜闻岩竹折至今石上影犹带山中雪刻雕妙入神余情寄乀丿永怀贞白君终身惟素节

　　月食

　　彼月有食之死魄无遗光至阴自肃肃岂曰敢亢阳天中有闇虚无乃俄相当奄忽就灭没见者为怜伤几欲张威弧举矢射天狼恐非圣人意伫立但徊徨

　　赠祷旱彭生黄仲珍家僮也

　　旱魃忍为虐祠龙拜灵星踉蹡作禹步符摄有依凭神官与鬼吏霍霍见使令雷从儿上起云逐剑口生一雨滂若注多稼勃已兴自彼元气神惠答如响应

　　题吕德常所蔵云西雪山小景

　　前冈崭如削后巘旋若顾溪寒■〈山虖〉嵊晚雪没剡中路将无乘兴人过彼幽栖处应待月华生却棹扁舟去

　　水枕

　　水枕欹独眠凉波荡柔■〈木虏〉仰观天宇髙黙黙心自语清云不蔽日浊云乃多雨造物本无为一气异消聚

　　华亭教谕张伯元归钱塘

　　恻恻重恻恻舟舵动行色岁晚念尊亲华亭有归客琴清孤月白酒尽众山碧楼阁倚髙寒江空帆影侧

　　次韵曹教谕见寄

　　凉风发秋夕落木振疎阴相思在咫尺两契同一心徽弦不下指宁我有遗音梧桐生下泽几时成鳯林
　　蹀■〈燮〉双逺游独绕庭中树与世欲并臧行行迷所遇有客吹洞箫如泣亦如诉花月满良宵如何此虚度

　　僮奴山中归

　　僮奴山中归为言山上松昔日摇鼠尾于今如穉龙结根依崇阿秀色排霜风可待生茯苓持以寿吾翁

　　石塘观鱼似谢伯昭伯礼

　　嘈嘈冰戞川濊濊鱼在罧潜逃欲无所渔罟来闯闯鳞鬐见蹙迫首尾相藉枕猨穷不择木鹿死不择音尔鱼自有神胡不游广深

　　五仄体思卫立礼作

　　我友卫伯子履道坦若砥瞪目视薄俗足不涉市里客至设雅饮屡屡不可已重尔意爱笃使我独仰止梦寐若有觌寤叹隔逺水落月照屋梠睟面玉色起

　　次韵章俊甫训子

　　前朝名宦孙承家以清白五缫玉有光百炼金出色升堂奉慈亲甘芳极娱适推欢及司气兄弟仍翕翕平生子孙念况肯勤戒饬叔郎烱双矑器量牛可食伯郎作大字日费三斗墨怒骂静不闻举步埀轨则穊种必厚收譬彼农力穑通才识细务至理明大率洪垆万石钟重自铢两积众口所称叹天心为忻怿每怜机巧徒何殊沐猴棘较智三十里百失希一得晤言篱下英留芳待秋夕晚节将益佳于公有阴德

　　王官谷听泉

　　援琴俯寒泉琅然动幽听写彼石上流寄此山中兴耵聍喧杂空潺湲清响应翻将羽衣曲更作龟兹咏

　　与赵都事初心

　　白日照素商朱草合秋朔参旗久未起举头见晨角南中有佳士风度甚髙邈愿生双羽翰旦莫徃数数

　　与衍上人道原

　　树本连百围萝蔓丝成结回川缭崇构栾栌隠深樾湍驶泉响急径险石色滑可容许询辈清心共禅悦

　　陈益之壶中

　　仙翁不知年一壶悬太空晨朝出卖药日夕入其中虽与市人处不与市人同时有采芝客来自蓬山宫

　　琴士王彦辅

　　八音各殊器可贵在丝属弦歌皆雅调清庙特于穆斯人久已逝唱咏不可续似闻汉中叶犹传鹿鸣曲旧谱今尽非虚声以相逐琵琶马上啼箜篌水中哭弛张异所宜弦髙哀响促庶子一洗之髙弹继遗躅

　　吴中汤孟实余闻之衍师道原同居七世矣能率正其家人庭无间言室无私藏诸舍少有不律輙晨起盛服至其寝门引咎自责必改而后止天子赐复以表孝义之门馆阁名臣皆为诗歌美之余虽未见君子中心藏之矣遂为之诗所谓不必寄元也

　　麋鹿尚羣聚鸾鳯自孤鶱请书汤氏事愿使薄俗敦其人字君实其貌肃且温推孝达本始同居及诸孙聚食近千指何曾异一门弟兄尽亷士娣姒多淑媛室中无私藏堂上絶忤言卖药隠东市共知齿德尊佳气日充闾五云郁屯屯九天降雨露自叶将流根赐复以终世举家蒙厚恩

　　陈允斋楼居扁曰可以

　　大楼髙百尺青红半空起小楼二丈余适事亦可以时节会亲婣伏腊供祭祀左方治杼柚前列考图史览观云水寛玩悦风日美玲珑豁四窻吾心正如此

　　陶与权南园别业

　　琼田无恶土玉树多好枝鼎角匿犀者自是名家儿应门有暇日颇作佳园池朝临二王书暮吟三谢诗花边迎小车竹下理残碁宾至可命觞亲在志无违

　　陶氏子竹居

　　幽居少邻并野竹遶舍生秀色染篇帙疎阴洒檐楹物亦有竒节人将埀令名须裁十二律吹作鳯凰鸣

　　与韩仲实九日登涵山有懐韩伯清

　　凉气薄莫商时菊委多露兹辰足相娱舟楫旋且具往日岂复来新人已如故百年几两屐更踏涵山去穿空上危级身髙鸟飞处江天入遐眺暝色起烟树始昏见横参岁与秋俱暮君子殊未来役车在中路

　　无云而雪时在谢氏

　　白日天无云雪花明昒昕僮子走相诧个个瑶花文饥人尚糠核寒士方缊黂丰年望先兆无乃为妖氛欲持一书札问彼玄精君中情自激切神听逺不闻

　　闻旧馆人髙斯和之丧吊其子德渊

　　川谷掩灵气门戸有丧氛栖神托微息变灭归无垠时过不再春日昃不再晨诸生尚华髪何况我与君昔者搴芳芷研席遗清芬输心结分好无乃太悁勤嗷嗷霜下鸿犹知念同羣几日吊遗孤哭酹青山坟

　　浙江观潮似介石兼呈陈守中

　　朝看潮水生暮看潮水落大江日东流自绕青山郭长澜驾归风秋气正萧索万雷鼓腾趠百鬼凌喷薄蛟龙窟宅移蓬梗共漂泊况尔鼃黾微碕岸所栖托浩荡天地间一气同槖钥吴儿踏浪游自许平生乐

　　送黄少监晋卿还金华

　　惟我宗人兄早登南宫试当时太极赋可使纸价贵文章有余勇一鼔作士气旋收成均誉遂发兰台秘迎亲来逺游禄仕见初志悬车不及晚重是爱日意桓楹树阡表彛鼎铭祭器哀荣两无忝子道兹葢备昔往弗可追今归复何亟江皋冠葢集潮水舟楫驶能无英琼瑰持用答嘉遗回首望金华草树亦増贲

　　寄介石索寒菊

　　时菊晚逾好金彩照微霜庶尔同岁寒解后不得将寤寐忽有觌道人冠帻黄入梦还出梦顾影但空房天地生万物淹速自其常甘苦亦随化乐彼未渠央

　　介石遗余翁鞵歌以为谢

　　衰年足趺冷火缶不少离投我双青鞵针迹匀且致跫然试幽步蹈履必雅地出户复入门徘徊感嘉遗将非尚方舄飘飘有仙气岁晚动行色逺道随所至南北岐路多邅回来不易庶将黄石书报君圮上意

　　寄胡伯衡

　　阳元外家儿衡也独尔雅昔同丱角游今各为老者蹉跎江海上■〈必〉跋风尘下余生复几时短髪不盈把久思比园庐犹将弄杯斝饥鸿逺相呼积雪徧中野

　　弟玮来奔父丧写忧四首

　　弟从江东来沉痾仅能起恸哭我先人旅榇在千里丧期岂无数佣力方有俟人命终若倚吾衰复如此堕泪下承睫览镜拂铅水
　　昔者母教儿过于我严君至今清夜中梦想见劳勤深恩久未报白髪纷如耘扬名不及显痛恨思遗训
　　孝养岂有足促促岁月驶承欢顺颜色万一有不至靖言念前非良悔亦已迟更敢责后人聊使后人知
　　去年被羣偷终岁不得宁讫今觊小康大忧重相仍蒺藜不可据荼蓼不可茹兹事未易了兴哀欲谁语

　　奉呈乙十一叔父

　　肮脏复肮脏零露沾草莽亲癠当此时愤惋恒独想孤丧寄旅榇未知所归往匪人神曷依闇室有灵响诸从与父同重我心郁怏五茸阻长谷寒水白漭漭疾忧迫衰暮贫辛似畴曩夫岂无他人相依在宗党

　　过小长安

　　已行上河舟初入小长安路逄市中儿相邀买罗纨罗纨非不佳此物生饥寒山中大布衣岁晚聊独完

　　赋竹居【春夏秋冬琴碁书畵】

　　好风从东来吹我石上竹取琴竹下弹希声不成曲桃李正无言世人自相逐繁华此何时所贵君子独
　　残碁久未收竹凉成小坐樵苏冷不爨所设惟瓜蓏风吹碧云动时有苍雪堕焉知人间世赤日如焦火
　　逺过幽人居支笻立良久竹影落秋波照面緑于酒俗士不必来屐齿苍苔厚案头二王书妙不数颜柳
　　好画不厌看奈此风凄洌翠禽双飞来翻枝落残雪竹间见石友岁晚共贞节淡如君子交冷面炙不热

　　惜花

　　花开颜色好花谢颜色衰颜色不可久惜花枝尔为不如惜树木树木多好枝君看新雨余郁郁生华滋

　　赠相士薛如鉴

　　松桧角崭若瓜瓠腹果然贵者自有相畸人休怨天班超本燕颔马周亦鸢肩苟非眼若电便应面如田我昔不自知愦愦三十年头颅忽潦倒眉目徒清妍论心在择术斯言心可镌何疑子荀氏尝作非相篇

　　感兴

　　松栢非不凋其凋异常木故萚犹未黄新荑生已緑先生贫亦甚饥吟撼空屋衰谢分所甘但使来者续

　　寿张南石宣慰

　　留侯自人杰功名聊复尔既见黄石公更从赤松子神仙好楼居逍遥逺尘滓囊中餐玉法于今几刀匕碧桃三月花照影瑶池水阿母紫霞杯睟面红光起西山青鸟使书来道蕃祉宜尔寿千春朱颜常韡韡

　　题曹云西桂根图

　　何人操玉斧夜半縁青冥斫去月中树千秋伤我情无根亦云已有根当复生但笑吴刚者负此不义名

　　寄陈守中

　　刁刁霜下枝爕爕风中叶迢迢良夜深恍恍佳梦接雅懐东里君清心进玄业楼居似仙人逍遥逺嚣杂天辰不可攀海水不可涉吾独走尘间风雨书一箧手把昌阳根谁能便衰飒湘也几日来看花引杯榼

　　送礼絶学上人还下渚

　　西游五天竺东上三神山相去各几许悠悠生死关我欲往从之忘世良复难大道固无为此身要勿闲乾坤性吾德父母形我颜壮志方未酬努力更加餐
　　落叶飞清霜长颷薄林樾青山频梦归夜半孤舟发宁无金错刀呼酒与君别歘来语匆匆径去心孑孑清溪今夜寒梅花满篷雪相思曲未终冻琴弦欲折

　　赠沈梅隐

　　玉衡指幽朔山川方涸阴万木尽刁脱一德闷天心孰令得气先孤花耀阳林此意识者希谓易弹吾琴

　　哭彦实叔祖

　　恭惟曽祖君三子各才谞伯仲既蚤亡宗事叔是怗当时师道尊戸外列宾屦诸生尽显庸夫子但环堵几年充赋归风雨西陵渡捷音久不闻乃今得哀讣惊怛五内伤苦泪堕如雨偭思童丱初侍母拜膝下今兹三十年吾亦丧吾母本支百世亲不絶仅如缕恸哭复奚言哀哉绳祖武

　　感事

　　絺疵諌智伯范増说项羽岂不懐尽忠所事非其主明哲思保身见几常逺去毋为守污辱白骨怨黄土

　　送胡伯衡归庆元

　　朝看江水平暮看江水倾江水朝暮流游子东西行与子同自出相依在飘零君归逝不复我行乃睘睘上有白髪亲下有黄吻婴晨餐累百指日食几无赢风霜所匽薄忧患况靡宁旧学旋废遗岂足希世荣买田临清流筑室依近垧绕园莳果蔬亲戚有合并此乐何渠央此志终莫成勿为苦悲歌悲歌怆人情艰难望骨肉岁月如奔星悠悠南去云跂踵懐先茔

　　感事

　　堂堂美髯公神姿凛如昨多财竟何为本支遂交恶欲令弭纷争此心甚精白人其谓我何我思逃鬼责

　　大人生日

　　惟我文洁公起家二千石至今江左士犹能诵遗德及余父祖孙四世嗣宗嫡生为贫所驱束书常旅食近闻甬上州地有十亩宅庶几莳松菊晚节奉娱适大人心坦夷善行久已积眉寿定可期我辰在箕翼

　　湖上醉归似吴季良

　　湖上天已秋城中汗如雨喧寂稍不同炎凉亦何遽始知物外游拔足风尘去髙卧南山阿不踏东华路

　　吴友之得男

　　醴泉非无源芝草非无根乃翁树阴徳令子生髙门汝今为人父汝亦有父存汝能念汝父汝子复汝孙

　　顾德玉万竹轩

　　日出尘未动清坐傍疎帘帘影带深竹风漪摇四檐花时甘澹退寄懐在碁奁举手属有念食子乃久拈
　　壁间椶毛拂窻下漆棐儿一尘飞不来竹色浄于水宾退日更长清风亦时至兰亭修禊辞硬黄临蠒纸
　　白日何促促秋灯动华屋所思浩无端开轩坐幽独凉月出东楹琴声隔深竹欲问弹者谁童子睡正熟
　　江晚雪初集翠竹声珊珊晓超当南荣飞舞万玉鸾爱此不能去岂知双袂寒欲招丹渊子写作图簇看

　　赵初心坐中赠中上人一元

　　敲冰作砚水题诗亦何急山僧亟欲去童子庭下立问讯前村梅犹带雪花湿惜别空踌躇折赠不可及

　　春寒

　　长风西北来动荡不能宁尘沙乱白日草木变秋声阳德久未舒繁霜况相仍苦寒衣裘薄酒且屡屡倾

　　湖上似濮乐闲吴季良

　　湖水碧于玉湖船深似屋银罂供奉酒金缕新翻曲花浓春亦醉波浄云可漉当为故人饮但畏白日速

　　自怡斋

　　晏晏秋日晶倚阑鱼乐时云烟生逺思水木涵清晖田父肯见邀家儿可言诗如斯亦云足幽偏得自怡

　　冩愁似胡伯亮

　　阳元外家儿生世何酷似两翁幸无虞二母俱已矣青云难与期白日非可恃动止见覊束晨昬阙娱侍鸣雨清夜长野蔌剪畦翠苦语出肺肝屡饮成恶醉
　　兀兀鸡在栖惴惴狐涉水处身百不可在世一何累平生结髪妻疾势方未止芝苓笼中物倾倒已屡试无宁作鳏夫儿女欲何恃哽咽不得言残烛泫风泪

　　题松石图

　　毫端水墨影纸上松石神老节委地尽怪态与时新冩物要有似开卷知其人

　　月出

　　月出寒木杪照我轩东荣怅然下玉琴弹作离鸾声夜久强就枕孤灯如秋萤纸帐不自暖一片梅花冰

　　昔者

　　昔者瀛洲客侍宴宜春苑佳禽忽翾飞咫尺天颜近内人急传呼画师阎立本俯伏池水头研吮弄丹粉仰视虞褚侪愧死气欲尽

　　有客

　　有客过阳城亲丧极哀毁乞贷蒙厚资辛苦葬薶已他日乃复来感激泪如水愿为三年佣报君千古意尔行诚独贤吾心宁忍此可从诸生列学诗作佳士何啻百倍功朝夕相礲砥一解终不通愧负自经死乃知大化中所同唯是理初气各有殊振励徒为耳

　　至后书懐

　　月色不自暖霜气生寒芒卧内无美饰床头但菰蒋谁家合欢帐四角悬香囊芙蓉隠绣褥文绮双鸳鸯起坐独寤叹迢迢深夜长梅花自清苦乃将慕姚黄

　　梁邦彦王官谷见访

　　伯鸾不愿仕叔度亦无官葛越制隠服竹皮裁小冠所求年榖成斯人获苟安庶有一亩宫可以歌考盘
　　蚤起理素髪良朋来合并拂床正书册整襟候门衡无忌酷似舅季方难为兄朝阳双鳯凰文彩生光荣

　　石门张氏园几二百年事见语溪志南石先生既宣慰河东退而家居每与宾友觞咏其中闻之里父老公之曾祖君为郡太守而归有指而詈之者阍人执以请命公曰彼安敢詈我与之酒且有以赠之责门者曰吾岂以贵势凌人哉汝不待教令而拘系之是扬吾恶名以为子孙累也逐而易之噫斯其所以嗣世益昌而此园之所以弗废与

　　八月荠麦生四月靡草死昌荣在一朝衰谢阅千■〈衤冀〉德人慎所积力善树深棋宁不履贵盛终无忧患遗世人昧理道但爱金玉好忽焉如燎毛性命不自保我从石门游乃有张氏园阅岁已二百池馆似当年

　　大宅行

　　大宅何渠渠昔时良宴同当戸埀碧柳夹道种青桐层轩不见日髙台还避风鸳鸯啑华沼鹦鹉语雕笼伤心玉壶缺过眼金谷空蘼芜怨春緑舜华悲夕红衰草卧僵石寒雨泣故丛人生意气得惆怅难再逄

　　留石门待内弟子经不至

　　乘舟驾言迈长夜方曼曼苍凉物华老趢趗年景换顾予逺适子庶与同馆粲近行乃未来久别良足叹
　　飞鸟有遗音啁鸣念故乡长风铩羽翮回薄空翱翔顾我日衰迈乐子年富强飘零岂不逺死生贵勿忘

　　舟中奉陪南石宣慰双陆

　　达人忘势分握槊肯相娱相对两新月华星匝四隅朽骨如有神归马念逺途食子久未下罚饮当满觚

　　送训道村上人游淛东

　　芒鞋徤如马别我向江东已过云门饭还闻雪窦钟青山入幽遐碧海浮空蒙扬帆及彼岸更有梵王宫

　　镊白似胡伯亮

　　夜半不能寐晓起镊霜髭失手及无辜览镜还自悲两目遂眵昬当复何法施寄言向贤兄老于去年时思归不得徃零落将谁依悠悠浙江水忍此长乖离

　　张如■〈木虖〉东斋雨诗并似其子翔南

　　邀客坐清昼两酌遂终夕双壶交屡退倾欢入中臆捋须见诗班举手问酒白不有佳友朋何以慰孤寂

　　洪主敬扫月轩

　　明月不可扫客愁不可道亲老家益贫长饥对萱草稽首玉蟾君立身苦不早庶尔药长生使母颜色好

　　梅花

　　相见汉皋晚相思湘水春若非捐佩者定是解珠人根头春已动枝面雪浑消称是黄金屋寻常贮阿娇南枝已先暖北枝犹苦寒笛中吹不尽画里得相看故人不可见梅花如故人相思隔明月独吟逄早春

　　送妇丧归弁山

　　结髪念旧欢抚心常忽忽余生复何求白日待西没药裹三年病蓬颗千岁骨儿女逺相送悲风绕行绋空闺鎻今雨不见旧时月岂不念东归临事有仓卒

　　寄呈揭曼硕

　　古人不可见即欲见今人兰桂各异物臭味自相亲峩峩白玉堂遥遥紫宫邻风云集羣彦四海望光尘客星入牛斗剑气横秋旻能无一日雅慰我暮江濵

　　赏芍药似卫立礼

　　四月见红药若与春光遇两人可对酌群芳此孤注微风不动尘余熏散成雾谈谐遂终夕聊用慰迟暮

　　钱季山方寸地

　　大田亘阡陌厚积多忧虞治生方寸地种德自有余忠厚为畛畦学问乃菑畬书中有珍味子孙焉得愚

　　多雨

　　多雨问庚日推窻看卯云积水连巨涨沉烟翳初昕荷锄虽无力亦知农事勤髙居但坐嚼宁不愧盘飱

　　闻蛩

　　啧啧复啧啧候虫催织作少妇对秋缸泪逐灯花落向来陌上桑根株尽漂泊綀衣恐不完尚敢望纨帛

　　读唐史

　　汾阳国大臣堂堂负才器独马不衷甲气压天骄子鬼貌且蓝色顾独畏卢杞
　　刘晏工理财国用得无乏凡皆属士类吏独抱成牒政要在养民其事故可法
　　昔者冯瀛王始事沙陀君延縁入汉周常为将相臣每当革命日必有劝进文
　　元载既伏诛胡椒八百斛钱圜以函方善走固无足不闻古宥巵既盈终必覆
　　常闻阿荦山窃弄梨园部其中有驯象宁死终不舞遂与雷海青埀名照千古
　　娄公有盛德与物澹无忤狄相才独雄可用安国步我其举所知不必知我举

　　沈德中苍筠轩

　　平生我知竹竹岂不知我澹然万虑空竟日林下坐一一青珊瑚时时苍雪堕翠羽何处来清梦忽惊破

　　庄仲文梅花兠

　　昔日梅花兠今作梅花庄儒有一亩宫满屋梅花香珠树动春色玉林浮夜光悠悠岁月晚贸贸天雨霜平生无俗情结交多老苍独有林君复意思可相当

　　东斋似沈德方德中

　　日出东斋明扶桑弄朝暾皜皜曙色起湛湛夜气存倦客双逺游蹀足来清门徘徊恋光影妙契可忘言

　　邀月

　　团团丹华树香绕十二阑徘徘不能去乐此清夜闲举杯和月呑已觉非人间杯空酒更酌明月去却还

　　沈玉泉芳逺堂

　　休文有裔孙门樾千岁阴盘根踞厚地芳泽逺且深雨露所沾溉日月有照临弥久将益楙连云起森森

　　雪隠山人诗为沈伯玉作

　　朝云适如车夕云忽如马变化方未穷讵是无心者卷舒自有宜膏泽自有时幽栖在林壑或者梦见之

　　忆瑶山故人

　　瑶山一为别悠悠三十年至今清夜梦犹在瑶山边美人不可见世故来萦纒能无咫尺书慰此心悁悁

　　访南山沈彦之采金罂子

　　尘襟心不怡驾言采药去木颗摘金罂刺手不盈筥石齿滑行屐啮足畏侧步山雨秋正深落叶沉已腐

　　辛已岁将游江阴君山堕马伤腕既乃扶病而往作是诗似陈希文

　　上上黄君山瞰兹大江陲一展万里观悠然千古思正北仰岱岳稍西望淮沂计彼俯视此小于水中坻朝来扶桑暾已挂弱木枝江尽即入海山行复何之我马虽云跌我车犹可脂人世若转丸适心苟相怡

　　医士马德正此山中

　　乡里马少游神仙葛稚川结庐此山中手披白云篇药草满畦埒松枝为屋椽饥食夫容砂渴饮枸杞泉宁与尘事疎勿贻俗子怜借问此何山但笑终不言

　　送钱若虚游武当

　　北方龟与蛇列舍应天星阴中有伏阳在地为水灵祠宫嵩岳西髙露何亭亭析褫走万里香火不得宁阿师亟欲去江柳犹未青赠子诗五言持用叩神扄

　　寄呈虞伯生学士

　　今代虞夫子自是瀛洲仙抚编诵竒文西顾心如悬我昔曾大父葢尝治临川手泽幸尚存桐宫几百年前贤不自誉所望在后贤褒嘉作美语声光同烂然寸心此区区去鴈春风前白云不可寄但有白云篇

　　送医僧有空海

　　举眼空四海大地岂无人尔佛慈悯故疾患纒其身槖有千金药可回万化春稽首耆婆尊永言济斯民

　　赠顾梅轩

　　客来不问梅但问轩中人尔面冷如铁尔心独阳春冰霜太古操水月平生真亦在尘世间不染世间尘

　　惠山纪游

　　跨马北郭门寻僧南朝寺青云珠树林碧草金沙地危径縁磥砢寒泉冩苍翠星埀析木光月堕方诸泪含晖白日闲动影清风起解瓢贮冷冽临流浣尘滓
　　九龙发灵渊下作梁溪水文采多清流波澜有源委我本乘兴来岁事亦徂只汲此山中緑寄彼城居子

　　用吴寅甫韵似吴子善

　　浮云见白日照映玉色春去去重留恋行行畏参辰狼子多野心蛾眉能妬人振袂临清流谁与尔同尘

　　白云窻

　　故人庐山来寄我山中云山云岂可寄寄此意殷勤平生错料事所见异所闻开窻拆封题飞鸟白纷纷举头生惭愧稽首云中君庶以自怡恱宁当混尘氛提携岁月久挂向扶桑暾与尔从龙去化为五色文

　　语溪夜泊

　　语儿溪上柳日暮生春愁昔年侍阿母曾此系行舟孝养苦不足生理非故丘临风洒客泪付与水东流

　　冷泉亭呼猿

　　俯石瞰寒东饮之不盈升照影忽自笑相看面如冰摇摇松树枝山猿呼欲应渐老筋骨疲爱尔解飞腾

　　呈余峻山

　　先生中朝彦早逄圣明君井络降英气奎光动星文束晢诗四言蔡邕书八分多士起瞻慕诸生赖濡熏鄙也少庸劣力学终无闻意谓经品题欲超凡马羣师道吾岂敢屡染成緅纁厚德何以报寸心中沄沄

　　呉兴杂咏

　　石林精舎【在弁山之南参政叶梦得所作】
　　精舎青山曲石林云气寒夔龙方满朝谁不爱王官归人独有见聊复此盘桓
　　佑圣宫白玉蟾壁上留题
　　仙人白玉蟾题诗留素壁笔势来翩翩矆睒不可测将飞蛟龙影或是风雨迹
　　何楷读书堂【一在何山寺】
　　昔贤读书处今为梵王宫世事有翻覆人境谁能同唯应姓何氏与山相始终
　　污樽亭【唐相李适之饮于此】
　　污樽几千载长在岘山硕何必有杯勺聊为饮一杯落叶堕西风奈此天地秋
　　碧澜堂
　　碧澜堂下水浪波何沄沄逺愧六客词有感在斯文回舟唱歌去弄影前溪云
　　白苹亭【唐刺史杨汉公所建】
　　城郭俯寒碧水木摇青华双双翡翠羽低拂白苹花如何杨刺史不向此为家
　　浮玉山【在城南碧浪湖中】
　　渺渺碧浪湖中有浮玉山相期采兰若佳人殊未闲舟楫忽已晚乗风聊独还
　　颜鲁公祠
　　恭惟颜太师名节天下无身首可异处贞心终不渝客来拜祠下岂爱干禄书
　　墨妙亭【在郡庠中东坡作记】
　　古来贵书迹莫如淳化年千金购遗帖墨妙生姿妍谁其作亭子宋人蘓谪仙
　　清风楼【在郡小城上】
　　褰裳涉危楼倚槛对雄州山横太湖口溪出少城头阑干十二曲清风如凉秋
　　碧岩【在弁山顶】
　　携酒上碧岩挈壶松下饮凭髙数千尺云水白淰淰六月生夜寒山眠不成寝
　　蜚英塔
　　孤塔倚晴霄下瞰万顷陂升髙欲望逺未至足已疲怀哉尚方舄双鳬正齐飞
　　白鹤庙
　　越俗好巫鬼白鹤乃有神庙享非一朝山木已千春客行亦少憩焉知伪与真
　　黄龙洞【在弁山之北】
　　旱日赤如火黄龙呼不应摇石动云气聴松作雨声怅望但空归何以慰深情
　　顾渚茶【因呉夫槩王得名】
　　夫槩名王渚西山紫笋茶水硙生緑尘小角装金花尽从天使去供奉内人家
　　栖贤里
　　客来栖贤里愿斸栖贤地秋来多晚菘脆美敌羣饩聊将遗子孙庶能知此味

　　题髙晦叔牧松斋

　　山中拾松子种作庭中树亦有牧养恩异彼牛羊竖结构岂在多政为读书故铜炉□棐几蠒纸石砚具松影扫更合松声吹不去坐此岁月长当知茯苓处

　　章榖仲莲洲

　　结屋水上居息影洲中地诚为爱莲者当知楚莲意凉风生緑香旭日吐红媚向来无极图玩索有深味

　　次韵韩明善赠竺景渊

　　先生已髙蹈翰墨有遗香学者走四方斯文兹滥觞景渊吾所亲意思何深长纯纯不自衒余子空陆梁我行日已迈岁月堕渺茫向来丝竹音犹在孔子堂勉尔思益勤振翮髙飞翔

　　弁山小隠吟録卷一

　　●钦定四库全书

　　弁山小隐吟録卷二

　　（元）黄玠 撰

　　○七言歌行杂体

　　送仲珎弟还乡兼奉内弟陈子传

　　呉淞江边秋氷生榜人刺篙歌采菱古来贫贱别更苦置酒不饮心如酲落日长云下平楚孤鴈决起南飞翎救寒几日衣上禇原头西风吹脊令阿■〈弥上女下〉倚门瘦骨立手挥五弦多苦声流光一瞬二十载风纚露沐将焉成汝归买田嵩水曲小筑便可开柴扄他年枣下实纂纂我亦岂惮为畊甿芋魁作羹饭瓜麮充腹不在罗珎盛金石论交有销泐人生急难如弟兄

　　鸳鸯湖上曲

　　妾本鸳鸯湖上女能弹琵琶作莺语与郎相见得郎欢床头黄金用如土黄金用尽遂不归妾身憔悴将何依可怜徘徊花上月为郎沽酒典春衣春衣典却妾无怨后夜花开无可典寄谢悠悠世上儿人生虽乐有贫时

　　忠奴李善歌

　　古有富者家暴亡众奴同谋杀其孤一奴匿之负以走财实累尔儿何辜孲■〈孑牙〉虽小是奴主簿书不敢欺豪铢哺之朝夕乳湩流不忍去手声呱呱置儿床上拜床下奴以死奉甘劳劬天听不逺事竟白天子有命行赏诛一奴宠荣众奴戮却从主人归故庐双乘青騘御史马犹执旧礼谦若虚寄谢悠悠天下士未可容易轻人奴

　　风泾之东有鹳鸟作巢白莲寺其雄为人所执众鹳挟他雄偶其雌弗从破巢啄鷇而去市人怜之为求故雄使复合梁邦彦作义鹳行余和之

　　有鸟有鸟亡其俦其雌栖栖方独忧不知何处来野雄逺挟众势刚相求彼雌决决不可强巢鷇覆败无一留市人闻之共凄恻为求故雄使相收归来哀呌声欲死天地有情当泪流物有定偶性则然此鸟何必非雎鸠重为周南歌窈窕人道凋弊有是不

　　哲妇叹

　　人家生女不必能哲妇多事丑妇贞美笑已足倾人城况复恨怒生五兵阳德不竞阴始凝履霜之渐为坚氷天下男子唯刘伶彼形甚醉心独醒妇言虽善亦不听

　　儿曾举酒为余寿仌以喜之

　　我生之初日龙■〈豕尨〉我生之后在鹑咮大郎善事心弗渝为爷举酒称翁寿翁颜有喜儿亦欢花挿双髦舞斑袖六彛共是宗庙器宁我此郎非虎蜼百年门户乔木残本根正頼枝叶茂我今得尔我心安愿尔有儿昌尔后

　　结交行

　　结交不必问古今今人非无古人心古人之心淡如水今人之心甘如醴淡言如水味乃眞甘言如醴能醉人食淡不如食甘易所以醒人少于醉

　　马头者故贵人家侍儿流落钱塘谢长深有诗余和之

　　谢君马头歌老孀彼神司蚕宿在房合精月驷耀吐芒衣被天下为文章岂有所思下土方学施朱铅试新妆黄金约腕珠作珰步摇之冠云锦裳凉州蒲桃紫雪浆华堂燕坐飞琼觞人生富贵岂有常朝为名花侍侯王暮为小艹委路旁皱面如靴不复光空悬泉刀金错囊却思故步心自伤星宫之乐乐无央

　　玉泉元帅示余佩刀回回氏所作也如鴈翎而雪色文理可观

　　将军太平得宝刀爱之不殊古孟劳三尺白鹇尾雪色引缑脱室风骚骚摩挲秋水生净滑俊采犹作花门骄盘根错节知利器名世何必皆豪曹万辟千灌竒乃见龟文缦理纤如毛当时已用兎胆铁此物或取羊头销传家要是公辅器苟非其人谁得操蔵锋不试盖有待幸勿容易污腥臊

　　竹斋学士作栢图得之李好古野斋平章旧物也

　　蓟丘学士神仙人词翰挥毫有余力清风披腹尽琅玕日费尚方三斗墨昔年乘传向蛮邦修竹如云楚山夕却回官舸过湘中江雨椎篷写寒碧逺势联翩数十枚顚倒纵横凤鸾翼天机到处物变尽云影纷纷洒人黑想见走笔如飞龙山木水萝俱辟易不辞遗迹购千金此卷于今妙无敌

　　韩伯清所蔵子昻双松便面

　　并刀剪水一尺余照见亭亭两松影玉堂学士自写眞令我凄然发深省耸壑昻霄五十年徤笔如锥有锋颕苍髯磔怒知谁嗔老节犹将见竒挺直干斜分水墨痕樛枝乱结风霜顶龙鸾已化毛骨残雷雨欲来崖谷暝兎丝悬蔓待茯苓回首余光惜俄顷会稽公子多苦心收拾新诗题小景

　　淀山湖阻风

　　呉儿牵舟背如弓跬步咫尺登天同四方有路无不通我独何为来向东举杯酾酒慰柁工觧后勿谓吾道穷改方易向矢弗庸明发风止去必从终我不作阮嗣宗

　　时雨既洽园蔬并茂

　　白日有渰云萋萋篖花乱坠眼欲迷鸣鸠脱袴土作泥园蔬遶舎水出畦王瓜引蔓上落蔾瓠叶幡幡生瓠犀菘甲怒长如兰荑中厨少妇唤阿稽亟取大瓮淹为韲鱼兎不获何筌蹄晚食足慰痴儿啼

　　高伯雨苕溪渔隐歌

　　吾闻天目山中乃有千尺之悬泉下赴大谷为奔川百里清苕净如练云光鸟影濯濯涵漪涟峯峦过尽见城郭春申剑履三千客当时歌扇吹香拂舞茵此夜啼螀寒月白何如鸭觜滩头结屋三两椽苕花开时鱼满船携书一卷篷底读琼瑰玉佩声琅然

　　赠縳笔温生

　　温生之笔手自縳千金善价何凿凿百狐不如得一兎可敌人间万羊鞹剪剔霜毫取脊尻毛颖有传非苟作纵横出入腕若飞徤甚鸟骓战亰索频年万里献玉堂名与欧虞俱烜赫应从马上问葛强谁重幷刀轻鲁削

　　题赵仲穆山水图歌

　　远山如涌波近山如积石远近千万山峥嵘起寒碧赤甲白盐江影空青天芙蓉五老峯野桥村路独归客耳边彷佛东林钟沧浪老人唱歌处日暮停篙倚江树倒桃笠子渔竿头隔水高楼访谁去

　　醉歌行

　　千金一笑如花妾颜色如花命如叶千里一日竒骨马虽有竒骨无竒价明月不觧长婵姢浮云欻来能蔽天人生富贵矢脱弦放手一失三千年彼造物者予何言醉歌小海足叩舷

　　刻木吏

　　刻木吏望之如神复如鬼昔日犹多市人儿于今并及良家子刀笔之铦毒于蜂尾恶木成阴劲艹风靡谁其使之民俗隳矣众皆趋之吾道微矣

　　去马叹

　　玉花铁四蹄如踣铁青丝络头金觼舌一朝名数在有司官马人间不得骑负我惠养犹婴儿朔风萧梢催上道江北早寒无宿艹苍头庐儿双泪垂雕鞍锦韂当属谁吾闻上廐天马十二闲尔岂不得居其间日食太仓一石粟立仗不受鞭笞辱虽我徒步心亦足

　　秦府旧人歌

　　昔日秦王履帝位府中旧人亦同升一龙五虵各变化一虵失所意不平玄龄善谋晦善断勇如褒鄂卫与英鼠軰乃卖我我岂乏尔能相臣为之言天子怜悲不自胜斯人自薄命更欲争天之功为已荣赐官三品命始下死骨已冷唤不譍嗟乎哉嗟乎哉几年人间无客星胡不急去归农畊龙姿之君好事者焉汝不作严子陵无名之名千载名

　　山水小景四幅

　　江有水兮水有波龙鱼帖息兮风日美和望青山兮如睂而蛾抚佳木兮以婆娑
　　山出云兮不为霖雨江有木兮不任■〈木睂〉柱朝余东冈兮莫余南浦时乎时兮奈何汝
　　洞庭波兮山崨嶫川可济兮不可涉木兰为舟兮桂楫渺余怀兮风一叶
　　山之凹兮水之汇沙棱棱兮石礌礌有媺一人兮如彼兰茝思之不来兮使我心痗

　　题呉景良荷锸图

　　倚氷为山击石作火人生百年一何琐琐有酒辄醉不醉亦可来汝僮奴荷锸随我

　　狐虎图

　　狐假虎威虎为狐使人欲有言恐伤虎意虎实未知狐何足忌使虎知之狐其逝矣

　　送呉季良海运歌

　　神禹作贡书惟扬汉家亦言海陵仓至今岁入踰百万连艘巨海飞龙骧长腰细米云子白■〈禾罢〉稏犹作秋风香上登京庾充玉食不与黍稷同槩量延陵季子世不乏被服袴褶躬输将军符在佩金睒■〈目昜〉上有霹雳古篆书天章乾坤端倪正离坎北斗却转天中央吾知贞忠对越肝胆露蹈蹂沆■〈氵莾〉不翅如康庄平生故人走相送携手踯躅心飞扬亟呼呉娃度美曲无使别苦愁刚肠燕山之南易水上犹是陶唐帝都古兾方九河故迹无复在但见夹右碣石沦苍茫天下壮观有如此大君恩重险可忘廷臣论功上上考酾酒再拜中书堂君不闻木牛流马﨑岖出剑阁鸣声酸嘶栈道长何如云帆千里百里一瞬息卧看晓日升扶桑

　　稚子子兰歌吊番禺君也

　　月离于箕风扬沙月离于毕雨滂沲星有好风有好雨嗟尔明月可柰何抚灵均之遗曲发浩浩之长歌岂无椒浆与桂酒庭前艹生萧艾多君不闻稚子子兰方得意三闾大夫沉汨罗怀王入秦竟作幽忧死不睹郑袖双青蛾读书千载有余愤恨无匣中龙泉与太阿朝朝暮暮阳台下江水东流空逝波

　　浴兰之歌叹徃事也

　　浴兰汤兮沐芳思美人兮沅湘今日兮何日搴萧艾兮满堂云之皋兮梦之渚天沉阴兮又夜雨谓子都兮仳■〈亻佳〉曰离娄兮蒙■〈目鼓〉珠有颣兮玉有瑕心悦君兮可柰何忠不察兮志不雠终自怼兮沉汨罗遗菰兮投黍灵歌兮鬼舞驾飞軨兮龙蹻倚惆怅兮延伫

　　虵蟠石歌为濮乐闲司令作

　　吾闻万物之精上浮为列星天星之精堕地或为石异哉此石似虵蟠其故要非人所测我疑芒砀赤帝子披剑斫地白虵死老妪夜哭天不闻羣小连蜷化为此又疑愚公移山时此物欲与山俱飞苍黄不及蜕皮骨操虵之神手脱遣年多物变形质在岂有毒心犹未改睨之非蚺亦非巴雪色正类蕲州花徂徕小松叶如髪一龙五虵相纽结咫尺常疑雷雨来寻常颇耐仌霜冽醉李主人初得之举杯弹琴咏新诗便能雅拜亦不俗未可遂笑元章痴

　　王维■〈车冈〉川剑石叶石林作精舎置之弁山下今为沈玉泉所得醉后求见因赋此

　　有石有石美如铸拂拭锋棱气犹怒何人鼓槖动雷风剥削泥沙山骨露昔年曾看〈车冈〉川图此物题诗采菱渡桃花源里有人家杏树坛边见渔父开元宰相太平日爱是园池赏心具销沉紫气斗牛间流落东西几朝暮石林使君先得之万里相携若竒遇即今好事属君家翠竹疎花倚阑处呉鸿无人扈稽死纵是有灵飞不去嗟我安得力士赑屃如庚辰一看公孙大娘浑脱舞

　　与黄南窻陈直卿呉江长桥晚望

　　倚阑枫落吴江暮地坼天倾百川注飞梁千尺虹影垂人生南北多岐路古来呉越争为家句践未足轻夫差鸟喙不可同富贵范蠡亦乘浮海槎五湖水落三江口西施却入鸱夷手我有此志非此时且对长桥一杯酒始疑苍龙蜕脊骨三十六鳞次第脱渇欲饮川川不竭又似明月相离连上弦下弦空影圆行舟如梭月心穿雄藩千翼来飞泛日看水兵教水战能诗忽忆谢玄晖解道澄江净如练

　　观谢庄纳租为作此诗是岁免息者八千余石

　　穰穰大粒扬明珠舸■〈舟我〉塞川衔舳舻积囷如山■〈猒上土下〉厚地据案一呼走千奴阿戎牙筹尽相学九九之术乃有书孟冬上朔简良日府檄已报输公租持杯起为主人寿天实赏尔其如予愿平槩量损称贷勾稽不足庆有余

　　郭索行

　　轻舠刺棹渔火红夜捉明月巨蟹宫有物郭索虵鳣穴古称败榖乃介虫横行岂欲徧天下雷公在上声隆隆爬沙六跪心善躁失脚已堕篝簏中两螯微生可荐酒空筐宁论蚕绩功张翰亟上贺循舟能不为尔思江东莼菜为羮鲈作鲙风味视此将无同须寻玄眞蟹舎子更续蟹志如龟蒙

　　顾梅西东呉小隐

　　昔日东吴顾文学族大今为盘石宗林下幽居得隐者小营斋庐无十弓会稽竹箭美如玉竒才更出菰芦中卓然学道见眞性气貌穆若扬清风园有佳蔬胜食肉春初早韮秋晚菘莼菜何惭八珍味橘树亦疏千户封静观物化那有极虎可为鼠蛇可龙大痴小黠竞相逐胡不远视要其终

　　仲珍弟阻冰谢庄

　　河水夜合冻冷生行人欲徃急打冰冰坚如石不可动威棱崭露声硁硁船头黄帽且勿怒速来吹火煨余罂前川咫尺论万里念尔翾飞双脊令后庚三日日在癸水德不竞木始萌当有好风自东来一夕为我

　　诚上人道元树石

　　江风吹树叶尽脱交枝相纒乱如结筯节刻露夔一足霜雪几年冻不折昨夜沙头秋水生怒湍触石与枨争恐为浮槎逐海客不见土羊成木精

　　衍师道原双松图

　　小石如拳大如瘿石上亭亭松树并谁从山阴得茧纸幻药毫端写双影风雷太古见植立冰雪平生惯凄冷下有茯苓千歳根可为人间驻流景

　　次韵戴彦叔见寄

　　人间制锦金粟尺裁量无差较如一文章要是机轴同新巧小竒何足识多君肯说江夏黄剡中戴逵亦少双两穷相值各可笑宁尔訾相非竒龎富贵不来良己巳万事东风吹马耳赌碁别墅要自佳谁能更为苍生起无官只作常儿遇布衣不羡流黄案玉楼佳召惜芳年金谷俊游悲故主夫须小笠乌纱帽城外孤村春水遶碧岩直上八百级半空飞瀑看尤好古来隐者非怪迂每从此地逃侵渔我生百拙兔守株操觚逐食计甚踈岂有大志恢雄图家无甔石心晏如焦先雅爱蜗牛庐便欲往置烧丹炉桑君之书悬左肘已非昔日攀云手江南春色苦无多忍见行人折官柳但愿飞霜九转成与君晚歳扶衰朽

　　与大舟并行遇风感兴

　　大颿引縆去如飞小颿翳翳行苦迟谁其敢争风使之少时风休颿力软原头树高桅子短前舟却输后舟远吁嗟世事非一端咫尺行路易复难人生得意莫尽欢

　　岁晚思亲

　　寒仌凄然岁欲徂我独何为水中居双目鳏鳏如钥鱼长夜思家梦亦无大人耄矣日几余笻竹小杖不肯扶恒恐平地生忧虞愿为飞梁跨连湖来往并置捷走奴五日一送甘旨厨十日一报平安书

　　雪中过机山明日寄周彦良彦英兄弟

　　雪飘飘兮洒予风燮燮兮振衣水■〈氵虢〉■〈氵虢〉兮有声仌棱棱兮在陂鼔独枻兮兰舟日既晏兮莫知所之僮瘁■〈疒束〉兮问予尔所思兮为谁我所思兮非尔所知山中之人兮戴逵岁周行兮莫只慨星霜兮屡移终过门兮不入曰古昔兮有之

　　送松江杨知府

　　海上有马狞若獒杨侯得之刲作肴仓中有鼠大如虎杨侯得之刳作脯嗟嗟杨侯孔捷且武济寛以猛爰得我所风雨息海水宁灾害弭年榖登五事并举政有声歌谣满路劳绩成连州比邑歴歴相知名父母之心人皆有之公独能

　　寄张元明时为常州务官

　　踆乌西飞碧云夕寒蛩乱啼霜月白青山尽处是姑苏毗陵更在姑苏北故人一别音问疎两愁无语心相忆三年市租输大府能不重费微官力我方寄迹湖泖间终岁不逢骑马客昔时梅花今又开时独看花见颜色

　　新舟燕客行奉似谢德嘉伯昭叔侄

　　上巽下坎木水合大者为艑小为艓众宾良辰欢赏接琵琶枨枨雷鼓迭急管横吹指双擫红泉美酒倾银榼鸾刀缕鲙鱼藿叶波臣川后风帖帖喜色欢然动睂睫黄帽采菱相唱答重为主人歌利涉

　　玉泉万户见访

　　马上将军浑脱帽马前大旗狼尾纛自从蛮洞凯歌回重为兵人息凋耗吾与三代同斯民礼乐百年蒙乳菢久知天族最多竒不似其余心猛暴虎帐秋来日日闲散步逍遥屛呵导时听白髪老书生一鼓雅琴清角调

　　观浙省新址

　　钱唐故都犹丽雄民居百万如蚁封一夕熛怒赤熁空市舎歘忽随歊风丞相夜下哀瘝恫飞书走檄动帝聪大寛赋入振乏穷乃恢黄堂基益隆斯民子来争赴功岂弟君子汲黯同呉山蜿蜒若火龙渇欲急水鳞甲红胡不移置山南东远挹江上青数峰冈阜回合水朝宗环拱北极当天中

　　余游暨阳访道士呉清逸见大龟如车轮五尾色苍黒类古铜蹒跚而行特特有声因为之赋

　　惟尔大宝元龟集虚洞玄吐纳精气介虫之仙衡曵五尾蹒跚而前皮肌鳞鳞支节连蜷若倾耳以屡听闻足音之跫然不用世以蕲求固有觌于几先其德孔明其心善渊形质已异而神独全尔不自衒人其舎旃持以为圣人寿如其年如其年

　　樊中之鸖折其胫而死人莫之恤余独为辞瘗之

　　使尔为羊人不汝忘使尔为马人不汝舎孰使尔为鸖其骨荦确食人之食不羊马是若不安尔处将飞而翀忽焉跌伤乃今畸穷尔鸣孔哀尔心孔棘困于樊中虽死谁惕瘗鸖有冢古人之为神其上升吾与尔铭之

　　纪梦哀容斋陈君也

　　昨夜梦中逢故人华屋凉天正潇洒银罂美酒雕玉觞亦有尊前唱歌者余欢未尽忽惊寤蔌蔌寒花落灯灺忍将今梦梦昔梦梦去愁来泪盈把西园公子多雅怀死骨凄凉在中野当时苦爱椎凿声岂思此日无遗瓦古来丰家无好儿荆棘铜驼秋露下艹间翁仲不解语焉用鬼驺牵鬼马

　　余自辛亥歳馆于魏塘呉氏时义士静心先生方无恙长子彦良譍门于家次子景良输力于时皆一时伟人季子季良为赘壻于外与余尤相友善岁壬申景良卒于官所归葬胥山诸孙各求分异学遂废而余乃去矣顷者不逞之徒坏其守冢之庐季良之子璋闻于官罪人斯得众称之曰能故为是诗以勉之

　　天目诸峯来迤逦又向钱唐渡江水伏龙骩骳行地中东尽由拳还崛起想见昔日遭秦驱太古风雷入鞭棰山君据地不肯前至今乱石犹西指下有石龟形质具蹂躏良田捷于鬼伍贠挥剑迹尚存缺齾不完神乃死当时结友番禺君别墅园池此经始朝阳亭上醉春风谢安曾爱东山妓回首光阴二十年往事浑非山尚是叹息佳人曹子丹翁仲无言荆棘里摇铃鼓哨旁若无乡里小儿何敢尔脊令脊令飞且鸣能事多惭伯颙氏

　　忆昔行

　　忆昔侠家全盛日江左数州无亚匹黄金横带虎作符尽斥民居为第室长腰细米光照人自给不求归老秩舂陵石几汝州甆一席万钱犹俭率是翁九十乃未殂牙齿重生髪如漆已无余福在人间此理分明可谙悉健鹘生鶵尽攫拏骄马作驹终覂逸寄谢悠悠世上儿过眼繁华如电失

　　谢氏池上观雪

　　二月春光如水冷池上倚阑观雪影飘飘飒飒舞回风颠倒瑶花落天井鱼吹柳絮忽销沉却避寒澌依藻荇何处飞来双脊令令我凄然起遐省

　　次韵陈县尹汉卿见寄

　　九华山前江水长平生故人黄绶郎百里犹将劳抚字欲行不行心未忙与君已在杖者列岂忆他时能醉狂恨无长云数百尺一吐愤思三千行艹间雉子毛羽短不拟霄汉叅翱翔题诗采石吊李白或者一驾西飞航

　　用水精丸炷火灼丹田中

　　僊人掌上水精丸摘得金茎秋露颗亦同阳燧大蛤珠摩挲向日出眞火氷台作炷丹田宫流光直射如血红梅花一夜孤根暖却咲小还无近功

　　拟送曹世长之官柳州赌博寨

　　将军曹覇有令子躯干魁梧如北人辞亲再拜捧黄檄去作柳州游徼臣櫜鞬已乘官驿马顿置仍给公厨珍引弓之民百砦列控扼峤海安朱垠伏波故事亦久矣岂有铜柱犹嶙峋且当永念易播意持酒一酹罗池神孤云东北望新月山川迢遥来苦辛弹舌风雷语刺刺索咲万里梅花春桄榔大树粉作饵椰子酒熟甘而醇食膎每与华俗异愼勿触手腥虵鳞爱君貌似娄师德故是方口又博唇古称容容多后福唾面自干可勿嗔

　　与宇文同知张主簿游道场山

　　三月三日天气佳县官出城早休衙亦有前溪宇文氏水晶宫外看春花碧浪微风动浮玉翡翠兰苕采柔緑笑指高人读书处轻舟已到何山麓何山山头更是山路出千岩杳霭间僧居蜂房开户牖灭没紫翠飞朱丹川原忽满最高阁五湖烟云一凭阑昔年恶虎今在否但见丑石遗苍顽丽姝来往多如雨紫绫香■〈衤婴〉结金缕佛前细语人不闻倒坐蓝舆下山去

　　立春日赠仲珍弟

　　阿父八十兄六十弟亦今年五十五千里一家同得春春日春盘行菜缕汝縁久别奉晨昏我仍渐老怀乡土常时相念惜相分此日相娱喜相睹劳碌余生病后身陶写眞情醉中语共将巵酒拜亲前岁岁亲前吾与汝

　　生日戏书

　　天弧之南老星公素髪垂耳冠夫容青鸾引车双羽童翩何姗姗来御风我生甲子旬再逢顚倒扑漉随飞蓬磬折而趋跽鞠躬神人妙颜氷雪容遗我松子种作松流肪千年虎珀红尔能得之寿乃翁

　　韩季博所蔵青山白云图

　　门外马蹄三尺尘屋底青山看白云不知身世在城市但觉爽气吹冠巾鸭觜滩头沙渚露依约西陵近渔浦恼人归思满江东烟树半沉天欲雨

　　酒歌

　　酒可喜亦可嗔醒语多忌醉语眞常恐醉语撑触人天上星辰何历历人间岐路长踆踆既不能挥戈回白日且当拍手歌青春酒固非所嗔本亦非所喜作事不称情寄怀聊复尔噫吁嚱牝而黄牡而骊先生既醉不暇知苦如薏涩如杜先生既醉不暇顾颂酒之德赞酒之功伟哉斯人吾其与同熊经鸟申尽无益三杯可使颜再红归去来游醉乡醉乡天地犹鸿荒卧看轩辕摇左角手挟北斗■〈奭斗〉天浆令汝寿命百有二十岁与物无忤永相忘

　　薄薄酒奉别呉季良

　　薄薄酒可桮勺麄麄布宜澣濯丑妇耐贫勤织作我无南阳诸葛田赤手欲探蛟龙渊曲中箜篌十四弦河水东流心■〈忄冈〉然角上蜗牛且酣战鹤胫自长鳬自短井蛙海鳖相讥嘲何似鵰鷃俱逍遥八珍之味不如良友千金之富不如佳儿百年一息万世痴龎公未为无所遗南山有木木有枝根如盘石不可移
　　薄酒味薄情不薄丑妇貌丑心不丑君不见天下风流朱伯厚车如鸡栖马如狗河西蒲桃紫雪浆秦中琵琶妩媚娘黄金快意一日乐奄忽百岁如风狂天雨未休匏叶苦江湖水深不可渡豫章非■〈木尤〉众莫辨橀榽似檀人伐汝汉阴丈人抱瓮归万事反复非一机博劳东去燕西飞毋与寸艹争余晖

　　题叶仲明府判竹君右丞公第二子也家于富阳

　　虚廊静院连深竹色照窻扉如水緑题徧琅玕节下诗高兴满怀吟未足尽教梳洗出清风客来径造亦不俗出门咫尺是尘间野鸟纷纷自相逐

　　过无锡呈五十三舅

　　晓发澄江春水緑刺篙夜下梁溪宿老者今年六十三秀睂霜雪颜如玉大郎挟筞青鸟市小郎恂恂侍巾幞就中中郎絶秀殊耽书动是千过读一门传恭复传孝如此穷饿心亦足舅甥情爱久更亲竟夕寒灯共华屋唤奴呼酒出羊淹重说生涯乱心曲

　　即事

　　苍头小奚得马刍黄吻穉儿看鱼罛白髪老人教农书客来手把河洛书话到混沌开天初

　　日出柳树东哀刘先生也先生字环翁登进士第授建德録事卒于都下

　　日出柳树东日没柳树西朝朝暮暮出复没栁叶黄落半为泥鬰华仙人驾六螭急若弩矢谁能齐夸父逐之道暍死跬步万里生蒺藜千载同一朝白髪如霜荑奈何性命不自理只思骑马听朝鸡

　　送韩与玉入京求其师张仲举先生

　　君家兄弟森羣玉数兼八韩仍两之复有一人更才敏将往京域求其师其师为谁子张氏曲颏美凖秀且颀鸡栖昻昂立孤鹤羽翼已遂冲天飞昔年助教国子学横经气夺千皋比顷日还当大述作并録三史追前徽使者旁搜异书出天下学士来委虵春秋用例如用律游夏犹将赞一辞直书无愧董狐笔上与日月争光辉子今行矣快先覩涉阅定有新闻知赤华之驹不受鞭顾影独立长鸣悲经途九轨竒骨见渠忍局促盐车为祗疑慈母手中线宻缝政恐迟迟归文章有神国有造赠子脱颕双毛锥好音早寄南来雁无使淄尘污素衣梅花后夜琴曲苦满天明月照相思

　　赠制笔沈生

　　月中僊人白兔公缟衣翩然乗玉虹遗我利器五色光将使奏赋蓬莱宫江淹老去才思劣夜郎归来亦华髪愿乞瑶池不死方须得玄霜和紫雪剥啄叩门秋梦回有客眞为黄香来坐中顿见两毛颖脱帽露顶美且■〈髟上思下〉君不闻朔土贵人执笏思对事仓卒墨丸磨盾鼻何曾望见■〈鵕，兔代鸟〉与■〈需兔〉马上柳条能作字后来雪庵松雪俱善书始爱都人张生黄鼠须安知沈郎晚出笔更好犹及馆阁供欧虞拔竒取俊锋锷见双兔健似生于菟用之不啻仗手檛顚倒纵横随所如

　　种德堂诗【并序】

　　青龙章俊甫取种德二字扁其中堂他日设广席大会其族人引二子某某徧见之曰赖祖宗之遗衣食幸有余饶乃者众建义庄以给宗族吾父与仲父之素志从兄伯吉甫实继而成之区区之私所以奉尊长及卑幼者岁有常数不敢以复出而遂废俟是二儿能自植立户门伏腊之余凡在席者将他有所资遗富贵无常忽则易人我后子孙有不如今日族之充裕者其勿能有所矜畀之乎噫达哉斯言所谓种德者已推而致之以及于远譬之种木枝叶必茂虽高其门使容驷马车可也余往岁吊其叔父兰溪大夫之丧吉甫以江淮财赋副总管居忧诸兄弟求分异俊甫调停其间意望有觖每以已分所得弥缝之卒无伤大体是信能轻于财者他有善未能尽知姑録此以示吾儿而为之诗
　　树木犹为人所爱况尔宗盟盘石大条梢之末苟勿残可使亭亭似车盖枝叶能承雨露恩乃今流被及本根一门青紫什七八虽贵弗陵尊行尊保家要在全和气和气致祥乖气异云仍百体同一身恒使匀通有生意富贵浮生何敢期长长幼幼咸在斯肯道吾儿幼衰替煦妪愿如今日为昔之祖者今之祢推尔所爱达尔始如木有根种厥德尧舜之道孝弟而已矣

　　碧澜侍儿曲【并序】

　　闻之谢长源吴兴赵碧澜老而贫二妾方少艾虑不能久安遣之曰吾囊箧中物鬻且尽惧及汝也可及此时事人既去弗肯嫁数具肴酒致殷懃于其卒覆诸水曰勿复来余惟割情忍爱以去尔也尔弗我忘祇搅我心既而与其父母俱至泣而言曰我家岁请给府中所积足赡供养奁籹具在愿执事终身为尼以报主恩他日果然碧澜死有寡女又资育之吁贤矣哉吾舅陈汝泉父妾贝氏守义弗嫁事颇相类既作是诗并以寄外弟子章子经
　　感之以诚感必深应之以眞应必捷眞诚一合两弗离听我长歌碧澜妾碧澜亦是诸王孙世殊事异老且贫少陵尚爱燕玉暖况是当时眞贵人春衣典尽春寒峭二妾朱颜正姝好忍将罗带拆同心懊恨浮生头白早珠钿翠靥幸仅存此时犹及嫁夫君十二楼头燕子去挥手不用留僊裙去妾相悲两相约既去犹烦送肴酌主君讵忍覆弃之见此翻令情绪恶一心专天得知忍着主衣还事谁遂携衾幞与俱来后君死者当为尼碧澜堂下双溪水使客往来岂知此不愿新欢恋旧恩千万人中两人耳

　　刘子舆清啸轩

　　大哉扶舆动应有机律吕风云黄钟之宫发乎自然为声气君其在我人呵嘘吸呼节族以分啸乎啸乎何浊何清惟心所存力出尔手以挤则危以掖则安气出尔口以吹则寒以喣则温民各有趋狂者如籍壮者如琨嗟我怀人愤懑既舒亦已忘言冥玄洞虚不可以名以名斯轩

　　一姓三氏诗【并序】

　　传曰因生以赐姓胙之土而命之氏氏者姓之别姓一而氏二者也钱唐陈君子安本姓王氏幼蒙恩养于陈氏姑姑无子请于其父为已子既乃壻于沈氏沈之后又无子身一而已不可以再易氏也子安三子参分之使各从其氏为之后而主其祀焉姓王氏正也姓陈氏恩也姓沈氏时也虽重轻大小之差各殊而亦事之弗得已也上古圣人盖有同出而异系者尧之姓伊耆高辛氏之子也简狄为高辛氏世妃祈于郊禖见玄鸟堕卵而生契契之姓子姜嫄亦为高辛氏世妃祈于郊媒见巨人迹履之生弃弃之姓姬是也况王与陈原其所自又皆舜妫姓之别乎是为诗曰
　　彼种树者更枝易叶以彼成此实相应接载息载滋两殊一合天时既从物亦允协本本支支纷其丛沓初气永存至纯不杂

　　伯衡北上余在琏市作此诗以送之不及

　　姨氏之子平生亲忆昨书来道相别青徐大小郡邑残却走梁园向京阙五河高原车鬬风鲁缟齐纨吹欲裂读书岂是为一官倒着狐裘拥飞雪重游都市十年余须得青袍慰华髪日近蓬莱云气佳氷解滹沱水声活羊酪甘肥马酒醲土锉无烟石煤热金错披囊罄一欢槖笔縢觚待明发便令南斗避文星归插宫花醉呉月

　　龙头之西有伏龙山首枕巨海上有古寺云岚之气尝蒸蒸然如黄梅时唐会昌中诏毁天下僧寺寺僧作诗云云中有寺不容住天下无家何处归有旨得不毁癸酉歳余与族叔族弟及戴彦季同游获观先祖遗墨既暮余与族弟先归山半值大雷雨山上晴朗如故作诗以纪其事云

　　青山如龙行且伏渴欲饮海海不足轻衫短屩小笻枝独上龙头叩龙腹龙腹空洞声豅豅岂有神仓闭神粟栋花风起鯼鱼来远望渔艘似浮鹜痛思我祖伯丰氏遗墨宛然三过读无食无家走千里尚赖余休守觚牍瓜瓞子母相钩带断蔓残根仅能续徘徊瞻眺不胜情贫贱何由复邦族忽从岩半黒云生归去惊雷撼崖谷相望咫尺异阴晴众客山椒我山麓

　　某甫者章氏之庶孽子也所出微不得与众兄弟齿治田庐供衣食比分财得黄金盘杆一其从父弟俊甫方修青龙鎭学一日持以造之曰我为农无用此吾家二先生死无后愿鬻此置祠学宫之侧买田收其租入春秋二时用少牢具祀之以徼福于先圣先贤慰吾父与伯父师弟子之心冥冥之中其为我经营之余与闻斯言时至元后癸未岁也每思其人故作诗以寄之

　　章氏孽子操心危少曰已爱躬芸芓夫畊于前妇后馌饮酒安用黄金巵不向尊前赏歌咲买田独置先生祠讵忍若敖无噍类工执艺事犹有师昔闻此语心为喜至今思之不能己到处眞同说项斯遑恤他人恶闻此当时师说诒李蟠弃置床头如故纸乃今面目被生憎况肯兴怀尊死鬼

　　伯清兄弟在者三人次仲实又次季博有练溪别业连云庄弗肯分异户门应酬衣食用费宾客燕会岁一人递收其田租以掌之为计帐以相交付同堂异室内外无间言于兹有年矣是亦保家之善道也不然则力分而用广日且不给况能久而弗坠哉是宜诗伯清即韩分石

　　会稽公子谁与俦埙箎并和声相求户门多事须应酬茧丝榖粟岁递收公尔忘私无怨尤娣娣姒姒俱淑柔醪醴洁治苹藻羞岁时祭飨礼数优譬如风波同一舟戚则共戚休亦休彼哉何人此弗犹兄弟生分如死雠上健下险森戈矛黄金用尽身为囚令我感叹泪欲流人无远虑多近忧

　　冬至日

　　大哉元气何冲融周流六虚相始终为阴为阳本非二政在往来升降中去年阳生阴已极今年阴消阳复息君子有道喜可知手把梅花看三易

　　西郊醉归似陈汉卿

　　人间此客不可孤况此翕忽岁欲徂呉姬双歌送美酒半醉不醉娇相扶踏歌携手寻归路行云忽送巫山雨却上溪边■〈舟窄〉艋舟舞衣湿透黄金缕短棹轻桡不相及依约中流闻咲语归来庭院已黄昏流水落花深闭门最思一事尤可怪笠子忘却溪南邨梦回酒醒不复记清晓野夫来叩阍

　　藏钩似陈汉卿

　　世故纷集如猬毛今我不乐年将慆汉家钩弋作隐戏聊足与客娱佳宵緑酒荡漾白银瓮红烛照耀黄金幖明籹列暎左右侍大宾坐压东西曹平生刎颈托交契此日意气争分毫老拳攘袂坚莫取钩神瞪目不敢语搏兔壮士声若雷失马将军面如土忍将他日严毅颜涴墨涂鸦上睂宇

　　余姚吴季章松斋图

　　四明山中木千章上有松树生高冈不与朴樕同翳荒雨露飘洒云之阳鹅溪大绢尺度方写貌形似分毫芒非龙非螭牙角狞开卷白日风雷生之子秀骨须睂苍与松为游三十霜小结茅屋松阴凉采松之花飡松肪弹琴诵诗送流光人生有情苦参商白水满地天茫茫安得送我置尔旁脱落世故遗纷龎乐与寿命如松长

　　伤春曲

　　鸳鸯湖边花满蹊鸳鸯湖外艹萋萋春风醉人骄马嘶玉花连钱锦障泥绣罗为襦金络缇鲜卑小带镂文犀哀哉王孙归路迷红娃翠压愁空闺昔时歌莺今不啼杨花堕泪章台西

　　寄李坦之

　　神僊中人不可招薄言思之我心劳霞裾远曳风飘飘照影独立江之皋岂无囊中金错刀安得携手与游遨玉雁银筝紫□□呉娃双歌送春醪大江东流日滔滔江上春风吹碧桃花飞万点正魂销

　　寄钱竹深

　　西方美人隔秋水优昙花开白云里白云无事长悠悠美人不来我心忧金井银床露如沐玉琴夜罢相思曲麝煤鼠尾生暗香吴笺染恨春波緑织乌西飞何日还赪桐始花亦已残人生有情歌欲絶明朝览镜凋朱颜

　　辛未七月廿三日大雨

　　孟秋之月月在毕雨气斗集云深黳悬河翻空海水立万瓦千溜如奔溪向来高原变洿泽巨浪上蹴天为低三吴良田入井底菜茹岂复如畛畦室庐藩溷尽漂没存者歴落犹鸡栖男儿性命不自保徃徃中路遗嫛■〈弥上女下〉书生有情泪沾臆落日黤黯秋云西

　　梅花庵为吴仲圭作

　　函三一气初未分包括万象为阳春亦如孤根抱独暖不与桃李同光尘吁嗟此意知者少我欲往问庵中人高官不如士白贲厚富不如农赤贫结茅为椒小于笠翕翕鼻观通机神眼中见花不见我我身己与花为身

　　次韵王达之园池假山并似钱春野

　　海上诸峯皆絶竒其高无颠下无涯一峯飞来在平地小小亦足同幽期近结斋庐处其下十里平川见多稼客来政有酒盈尊我生不作悠悠者突兀眼底多伟观如虎如貔气桓桓或窈而深如洞穴或峙而立如冈峦如积钱色万钧重如鸾鹄停欲飞动人间此景不可孤风月佳时与君共偎花倚竹相鲜新寒士亦各忘其贫胷中丘壑故不俗元章石交平生亲世变纷纷参复伍岁晚相看吾与汝

　　次韵贾玄英烈女祠祠在嵊县青枫岭至元丙子天台王氏妇被掠至此啮指血题诗石上云君王无道妾当灾弃女抛男逐马来夫面不知何日见妾身当是几时回伺兵士少间投崖下而死

　　女郎号天杀气黒题诗啮指生血滴天白赤城山为低一掷万仭惊魂飞将军讵忍驱廹为夫君不见我心悲国破家亡两依依人命几何花脱枝不学明妃辞汉宠犹使胡儿拜青冢流光一去若箭弦安用马上啼婵姢语言侏离不可解妾有一身无二天节不可移头可碎口血未干身已坠余生含笑入九泉不向人间偶殊配天地阴阳有消息终始一心如铁石至今积水閟幽灵呜咽疑闻髑髅泣

　　海大船

　　太仓龙骧万斛船欲动不动艇子牵沙江水浅潮易落咫尺见海去莫前艇子勿夸尔能事士生未遇亦如此须臾水深风力强大船却将小艇行

　　采枸杞子作茶饼子

　　流水河边见碧树上有万颗珊瑚珠此疑僊人不死药黄鹄衔子来方壶露犹未晞手自采和以玉粉溲云腴卧听松风响四壁未老更读千车书

　　穿石松歌为叶秀轩摠管作

　　阖闾古城城北东昆山迤逦盘苍龙天星之精下融结其中有石皆玲珑山农穿山若鲮鲤雄椎怒击雷光起木精土性莫敢私蚁垤蜂窠差足拟三吴主人欣得之保抱护惜犹婴儿剔抉泥沙出竒骨洗濯烟雾生神姿建昌花瓷培宿土徂徕穉松沐新雨却穿月窦出云凹山鬼髑髅毛髪竖题书寄逺情可知结交岁晚心勿移一卷自有丘壑意百折不受仌霜欺终朝坐对兀若痴茯苓琥珀生有时

　　苦热行

　　十日不雨艹树焦一月不雨川源竭酷吏作威何可当大地流熺赤于血嗟我有情空自伤会擒女魃出神潢手挽悬河作甘澍坐使大地生清凉

　　邹一初提点三清阁

　　杰哉高阁开神区此地何必非玄都天上玉京十二楼飞来人间作画图栾栌交加虎兽伏甍宇轩翥龙鸾舒上方自与三境接星光歴歴种白榆晨朝焚香礼碧落仙风半空闻佩琚此生尘网如可脱愿为清歌随步虚

　　天星湖上歌似吴泰然

　　秀州孤城悬斗口中有湖水蔵天星龙飞已去迹犹在灵宫故是白玉京题诗欲寄羡门子问讯或过茅初成交梨火枣如可得与尔相见夫容城

　　郑彦昭书巢

　　郑生结屋名书巢岂欲巢居似巢父风南枝北两相忘焉用缪绸开牖户我闻在昔巢父时大道何曾立言语只从书契造文字后来作者多如雨生今所蔵竟何书吾欲沧浪濯缨去尽令无用束高阁坐使民风返淳古

　　濮乐闲得唐雷霄琴黄南窻鼓之

　　霹雳昼下乖龙升峄阳孤桐才具成大唐雷霄与斵削木精咋舌山鬼惊漆光拂拭凈如水蛇跗欲走不得行主人爱琴仍爱客层轩白月秋夜清请君为我尽意弹我亦为君倾耳听上弦洋洋和且平下弦琅然如叩仌回头始疑崩石裂泛指忽作蜚鸿轻铜盘乱泣珠琲落铁挝碎击珊瑚鸣江山清空艹木动律吕应会风云生挥杯弄影喜欲舞主客尔汝俱忘形人生交契如此酒子期知音复知声

　　似胡伯可

　　人生百年如置棋东西南北何多岐白云自是山中物风雨一出归无期我居鸳湖上子在龙江湄能无咫尺书慰此深相思长干缘河小于带积水满地天光垂沧波老树沉欲没荒郊冷落如秋时小家流逃大屋走五种不入民情悲思君不见心欲折背人白鹭双飞飞

　　送任子昭北上

　　江南二月柳如缫欲折未折风骚骚天上神京春色好兰台玉堂多俊髦龙江公子少年日乃翁携之与游遨翰墨之余及丹青譬彼鲁削非凢刀胡为歴碌风尘下与世俯仰犹桔槔未必屠龙不及豨要是钓鱼须钓鳌亟亟上书自荐达一刺民瘼针如毛

　　同深甫万户前科赏樱桃

　　将军黄金作佩符霹雳古篆雕天书上有赤赤三明珠卧护千里坚无虞重为王孙开酒壶溪鲫银丝鲙新鱼莼龟青小滑可呼樱桃结子红珊瑚吴姬能歌花不如坐拥翠袖飞琼觚人生百岁多欢娱

　　与张叔方

　　去年送君作廵官双悬雕弧夹马鞍今年廵官出迎客吠犬不闻山月白山人畏之若乳虎妖狐髑髅不敢舞■〈犭屯〉穽鸡埘一万家谁子强梁能跋扈君不见南台贵臣急如火櫜鞬磬折趋道左州司尽避供给难君独从容无不可名驹千里毛骨竒雷霆破山亦霁威人生才美有如此岂可沉埋百寮底明朝鵰鹗西风起

　　赠飞星学古僊

　　学古僊双瞳如岩下电矆睒龙光碧花眩乱摘星辰掌上飞惊动当时出奇变扁舟适从何处来湖上鸳鸯乍相见袖间小轴锦作幖欲钓珊瑚入诗卷梅花一笑领略新笔底春回仌雪面脱尔身上六铢衣试我囊中五色线昔如覉鹤在樊笼今似鞴鹰解绦旋刮目他年看阿蒙收拾黄金如土贱

　　去矣行

　　使我饮酒不如长鲸使我食肉不如猛虎昨夜雪深人未归明日仌开客当去念尔公家急急符白水无边走何所从闻海上有神仙上界于今亦官府君不见东墅老人粟万锺金钥牙筹弃如土秪有凄凉鬼绿珠怨魂相从泣寒雨

　　赠永上人

　　大休和尚少年日尽遗俗縁甘独孤人间纷纷臭如帤此身不可一日居黄金褭蹏明月珠美人如花绣裆襦收拾众有归元无不忍头颅生髪须即以宅舎为庵庐袈裟折那衣五铢麻鞋蒲龛坐结趺口中波罗天竺书高蹈万古隘九区绕屋青青种春蔬焉能食肉更食鱼优昙花开满前除空色两忘心澹如

　　江南稻　至元六年四月上海姚胜一等作閧

　　江南稻雪色白可喜去年八月天雨多戢戢禾头尽生耳里正急公租饥人若羸鬼海獠大无知毒螫肆蛇虺军府上变羽檄飞白日森然五兵起鼔钲动地火赩天性命鸿毛同一毁古者反侧加天诛殱厥渠魁固常理卖剑可牛刀可犊不忍农夫亦遭此

　　将进酒

　　君不见玉台明月镜朝朝拂拭生光辉上有双飞金鹊影识我少年红泽时山中小艹无逺志流景歘忽如猋驰向来鬒髪似鸦羽此日春蚕吐白丝所以花前月下一壶酒古人痛饮无复疑

　　泽农

　　泽农结屋如鸡栖舎中筑塍为畛畦春来无地生青艹况有菜茹供朝虀劝农使者出行水对此不忍加鞭棰田中生鱼鱼尽肥屋底瘦人扶不起先生闭门听雨声为尔惆怅伤余情君不见纥干山头冻杀雀何不飞去生处乐

　　庚辰四月廿日赴谢氏馆吴季良携酒为别

　　东里先生乌角巾薄游吴中三十春闻言不如祁孔宾见道多惭程伯淳强聒自谓愚而神胶胶肫肫不可循故交零落参与辰独有一人长若新鸒斯之党何频频愿逢新人如故人

　　鳯凰山

　　九山联延何郁苍中有一山如鳯凰鳯凰不来名独好逺势似欲高飞翔梧桐有支竹有实玉水侧出输天浆饥食渴饮无不可何独苦爱鸣朝阳

　　淀山寺

　　何年飞来湖上峯中有石穴蔵蛟龙山僧留客共清夜竹炉怒吼松涛风忽疑坐我天竺下睂间秀色浮葱茏借尔摩尼如意珠听师波罗谈苦空与开心孔见眞性随方应现无不从

　　夏日泛舟

　　江边青苹风欲秋江上白云如水流人间炎热不可处驾言出游写我忧乌匼小巾一角垫黄葛短袂凉飕飕白鸥飞来复飞去卧听横竹商声讴

　　范叔豹苕溪草堂歌

　　苕之水向东流君家草堂溪水头一室小于溪上舟清风满屋长如秋甑中生尘鱼在釡终日哦诗摇两股君不见杜陵草堂花满川将军立马驻江干天呉紫凤补短褐安用行庖洗玉盘良无广厦千万间乃欲天下寒士俱欢颜

　　赵仲穆山水图歌

　　山有麓兮水有麋石礌礌兮彼渔之矶水有麋兮山有麓树翳翳兮彼樵之谷波极目兮双颿暮飞我怀伊人兮渺不知其所之采采兰若兮充尔佩袆弁之阳苕之浒兮来吾与归

　　期戴彦季不至

　　众星荧荧不如月五金铮铮不如铁剡溪公子来何迟铁为灵金人不知君看针头小于刺摩挲生涩无光辉大哉天地共消息子北午南分坎离

　　双松图为程似道作

　　双松挺然徂徕之巓厯仌霜而不凋泽雨露而不妍尔植尔茂惟贞惟坚用以为君子寿如其年如其年

　　画鲤

　　以为鱼耶鳞甲已具以为龙耶头角未露时至则化厥施斯溥蜕骨天渊苍生霖雨

　　黄南窻小像

　　着乌匼之短帽曵碧绡之轻裾若丹丘之孤鹤骨既清而亦癯嗟尔童子抱琴焉如日月不可与留归来兮乐吾初

　　吴莹之小像

　　骨虽清而不枯貌虽丰而不腴有田与庐诵诗读书恂恂乎美且都

　　呉仲圭画松

　　以尔为楹其直不可以中绳以尔为梠其曲不可以中矩一丘一壑多厯年所白摧朽骨太阴雷雨

　　呉景良农庆堂诗

　　维扬禹疆厥壤维沃尔服尔畊贻我嘉榖翼翼冷风自南自东侯顺侯■〈囗外工内〉岁聿屡丰有稻有稌有■〈敄上麦下〉有穱我庾既崇如山斯岳先民是遗匪予是能擫钥龡诗用荐厥声厥声洋洋式歌且咏锡庆自农畴敢弗敬

　　寄吴季良

　　兰有馥兮芷有芳我怀伊人兮惟吴之良文武之道兮一弛一张力有所俟兮用有所蔵机不可以豫谋兮变不可以豫量庶君子之明亮兮感余心兮伥伥

　　故建昌州判岳德敏哀辞

　　睠碧山之幽栖兮驾吾舟以遄迈升其堂不见其人兮抚遗孤以增慨览芳岁其犹未艾兮何佳木之先瘁嗟浮生之翕忽兮若奔马之厯块舎昭晰之茂旦兮即永夕之昧昧三星奄其西没兮孤参横其谁待怀馆谷于畴曩兮辰厯兹其三亥感余情之不能忘兮悼良会之莫再吊明月于中扃兮沥觞酒以再拜杂椒兰以为粻兮又荐之以芳茝招游魂于鄂之渚兮莫蛟龙之为害狐首丘其亦已兮羗虽死而弗悔

　　别夹谷知事可与

　　我爱杨子江心百炼镜明于月冷于水揭之可以照天地我爱丰城土中三尺剑气如云质如银佩之可以服鬼神尚不如兰陵故人夹谷氏大雅愔愔古君子韬光自晦常有余蔵锋不试终为美睂间有色清而温玉佩琼琚照秋水我有朱弦白雪知者希一曲遂为相识始

　　堂堂歌

　　君不见车如流水马如龙大道长驱耳生风床头黄金借颜色快意正在一日中又不见车如鸡栖马如狗侧足旁趋面生垢投人不遇刺欲漫失意宁论百年后鳬胫自短鹤自长顚倒万事未可量西来江水东流去白日竟是为谁忙且当开尊酌美酒起舞顿足歌堂堂

　　与陈众仲提举

　　吾闻泉南山水逺更竒三苏不得专蛾睂天海云风发胷臆波涛万丈倾雄辞越从江汉下南纪却入箕尾乘东维十年依光日月角一官遂作文章师平生学问龟五总小叩大撞无不知东海书生双井客思见君子瞻光仪君不闻龙泉干将自神物铁花生涩埋尘黳宁无华山赤土为我发光彩一使变化凌空飞

　　送张叔方湘潭州税务大使

　　使君足下逺游履茇涉湘潭数千里江南柳色共依依亲老家贫须禄仕昔年袴褶作廵官矢箙弓櫜悬豹尾于今九九学算术却执牙筹筦州市炎洲蜑人卉为服西域贾胡珠作珥巴賨竒货积如山贱者翠毛兼象齿千万人中生俊杰识时所务非俗士与民尽用一分寛粗给官常斯可矣君家五世皆达官节槩两朝无比儗况尔诸孙有祖风为国理财聊小试扬子江头春雨深杯行未尽离歌起安得相从到楚乡澧有兰兮沅有芷

　　竹鸡语

　　泥滑滑江头路雨萧萧君莫去不辞路滑马行迟恐君衣裳污泥土

　　赠相士王云■〈山石〉

　　君不见秦时照胆镜光辉团团似明月明月自缺还自圆此镜一失三千年我疑神物犹在此飞入云■〈山石〉睂睫里镜不解语君能言天机到处妙不传富贵功名顾盻间可使见者挥金泉

　　题钱思复小像

　　尔气之充尔色之愉博衿长裾而拱而趋雍雍于于山泽之臞是所谓温润而栗者欤

　　壶中一字至十字

　　翁壶中无不容天地鸿蒙其乐也融融一室烧丹灶红见松下青衣羽童是何年竹枝化为龙碧桃花下无日不春风我欲访山阴旧隐与参同

　　僧溥雨■〈山石〉赞

　　充然其气之濡也凝然其形之臞也缤缤乎其雨华也矻矻乎其■〈山石〉居也遍满六虚不离一区非有而有非无而无卓卓乎西方圣人之徒欤

　　春晚书怀四声体

　　春晚翠阁朱户绣箔风起昼寂红雨乱落歌枕梦熟啼鸟唤客流景电激今岂复昨尊酒对客浮以大白余有暇日聊与共乐

　　阿剌吉

　　阿剌吉酒之英清如井泉花白于寒露浆一酌咙胡生刺芒再酌肝肾犹沃汤三酌顚倒相扶将身如瓠壶水中央天地日月为奔忙经宿不解大苍黄阿剌吉何可当

　　古尊彛歌为濮乐闲作

　　神物可使厌百祥左尊右彛相颉颃云雷古篆为文章饕餮异兽头角张丹砂空青金玉相星彩错落半赤苍摩挲犹作黄流香稽首再拜登斯堂手援北斗酌桂浆愿君饮此寿而康千古旣往万古长于胥乐兮乐无央

　　悲歌行

　　七月龙火正西流卧看玉宇悬清秋三辰旋转不得息万事反复良悠悠川原尽为虎豹穴风雨常隔凤麟洲君不见愚夫凭河去不返寡妻遗妾怨箜篌

　　海水竭

　　海水竭海人熬波泪成血卤花凝白雪不如高廪露积万有余征商不行榷法壊使者分司来趣卖农家食咸苦不多盐乎盐乎奈尔何

　　观打春

　　土牛送寒赤于火乌衣芒儿立牛左大府尊官五色鞭置酒高台打春破女魃吾知旱有神神或汝矜民尚可里正夜走急如风明日长官来劝农

　　采莲女

　　妾本鸳鸯湖上女家在鸳鸯湖上住去年湖上采莲时将身嫁作商人妇商人今年行不归荷花欲语娇为谁闲看鸳鸯抛翠菂颜色如花命如薏莲有藕兮藕有丝郎君白面谁家儿水烟霏霏日催夕解后相逢莫相忆

　　参沙神歌

　　参沙之神铁作身可以厌伏水怪降枫人去年汉盐官地坼灵海垠龙鱼凭怒不可驯潮汐奋决惊吾民南垣秉钧吏飞书报天子有命恤民瘝竒谋遂蠭起君不见临皋间剥山及骨赭以殷山气靡靡去不还山木惨惨愁无颜呉船衔尾七百里共输山石塡海水沙虚岸陨势莫支虎落长筊非乆计愚公于今无子孙操蛇之神聩不闻徒知发鸠有鸟名精卫衔寃蓄愤口欲弊叅沙神嗟尔有力赑屃如庚辰便当为我桎梏疏属安朱垠海行故道从此始民情快乐天心喜大刻穹碑纪神美亿万斯年永无圮

　　题蘧庐小像

　　彼何人兮翩翩衣白苎兮纯玄曵扶留之枯枝若将去而复旋虎挟乙以谁威龟藏六而自全合归休乎吾土寄蘧庐以天年

　　四时木犀歌

　　山有木兮木有犀其花长秋何皑皑灵芝三秀书上瑞曾不及尔常芬菲初疑师文叩弦发清商无射应律变四时又疑女夷司花窃天和使尔枝格生妩媚物生根拨眞自异天情岂得为尔私蟾宫别种万万古不与艹木同凋萎安得灵风锵然驾鸾翼与尔上结青云知

　　升平曲濮乐闲赏灯席上作

　　歌升平尔田多稼我庾盈姑苏台边灯作市拦街小儿拜参星冰蚕作蠒大如瓮火鼠摛毫白成雪鲛人试手织轻绡结束琉璃万明月月中五色花满围交光相罗寳纹□□奴然炬夜不瞑吹霞弄日摇春晖华屋煌煌耀深逈龙脑浮香留藻井云母屛开火树花水精帘泛金波影主人置酒清若渑桃花扇底来娇应朝廷有道与民乐制此一曲歌升平

　　种花吟

　　满园种花不种桑野桑不入名花谱五陵豪家纨袴儿快乐岂知蚕绩苦欢娱未足事已垂冨贵欺人年少去却携锄镢向桑间满眼看花花不语君不见金谷荒凉梓泽空春风锦障俱尘土悔不当时学种桑尽遣歌姬作蚕妇

　　赠陆松隐

　　武陵刘郎花下歌商雒黄公橘中乐隐居岂必巢云松要在披襟有丘壑肘后长悬不老方人间共爱长生药白髪万丈吾何忧可待流肪成琥珀

　　感怀

　　百年如舜华览之不盈把胡为蜗角争流血遍原野不闻楚王孙风雷生叱咤哀哉帐中歌美人双泣下吟诗故不恶饮酒亦大雅得失可忘言富贵天所假

　　彭存畊赞

　　在昔先民受田以制嗟今之人私地之利操厥左劵而相付畀亘陌连阡无有穷己惟我良朋则异于是存之以心畊有余地树德扬休谷粟尔子岂无丰年不在芸芓

　　纸扇铭

　　彼雪之皎如此心之纯如彼风之穆如此心之晏如彼

　　纸屛风铭

　　风之动屛以障之欲之纵礼以防之

　　镜铭

　　心之明或蔽之镜之昬或翳之去尔蔽发尔翳有辉光照万世

　　程祥甫南山篇

　　南中有山何巑岏崛起自是佳林峦不同躁者与物竞长得幽人推户看乌皮旧几歙石砚黄葛短衫湘竹冠此地烟霞足真赏他家图画空美观尚怜■〈必〉跋风尘下俛首局促为盐官平生胸次故悠然取琴囊中时一弹松头秀色近可挹窻宇六月生苍寒便应许我分半榻永矢弗谖歌考盘

　　弁山小隐吟録卷二

