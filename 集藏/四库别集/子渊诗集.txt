　钦定四库全书

　　集部五

　　子渊诗集六卷

　　别集类四

　　元

　　提要

　　（臣）等谨案子渊诗集六卷案子渊诗集散见永乐大典中但题曰元人文渊阁书目载之亦不着撰人名氏考集中有岁尽诗云照我乡关梦相随到鄮城鄮故城在鄞县东唐时析鄮置鄞慈奉镇四邑隶明州元为庆元路纳新金台集有懐明州张子渊七律一首又有依韵奉答子渊七律二首今唱和诗俱在集中韵亦相符则当为庆元路人又鐡釜中莲诗题下自注叙同时并赋诸人有暨仲深之语则其名当为仲深又有懐兄子益在横浦诗以其兄字推之则子渊当为其字矣集久不传兹分体缀辑得诗六卷多与纳新杨维桢张雨危素袁华周焕文韩性乌本良斯道兄弟唱和之作而纳新为尤伙古诗冲澹颇具陶韦风格律诗虽颇渉江湖末派格意未髙然五言如晓市鱼虾集秋山笋蕨多驿路随江尽湖云类海寛地通江栈阔天入海门低明月孤城柝秋风弱客心枯萑晴似雪独鸐夜如人七言如江村夜迥传金鼓池馆秋深老芰荷满面炎尘低客帽一川离思属荷花家僮觧事故携酒野鸟避人低度墙北风吹沙弓力劲落日照海旌旗寒秫荒乏酿茶为酒鱼熟难賖米当钱西江返照连虹影南镇残山入鴈行亦皆楚楚有致其见重于当时名辈亦有以也

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●原序

　　昔唐杜子美于开元大厯间以诗鸣其忠君爱国之心一形于言故后以诗史称焉余识同里张君子渊于童丱中知其明敏嗜学蚤孤事母以孝闻后十年余教授征饶间子渊亦澷逰湖海正诸有道以扩其所藴故其诗章累帙凡爱亲之诚形之于言当代清要转闻于朝而旌其门吁子渊可谓共为子职者矣然诗之为诗岂徒然哉自风雅颂而降楚汉魏晋沿于唐宋体制不同各言其志莫不有揄扬风刺之道焉今子渊之诗拳拳不忘乎亲志形于言自有不能已者子渊虽未能拾一第承一命以荣其亲独能以诗彰其母之志节亦荣矣然诗之驯驳固未暇论其爱亲之诚较子美忠君爱国之心庸有二哉观子渊之诗者各能兴起其爱亲之心则于名教信不为无补也嗟夫采诗观风其职已废他日有求忠臣于孝子之门者舍子渊其谁欤会稽王君良与锓梓以广其传余既服子渊之孝于亲又嘉良与能乐道人之善故书以弁其篇端至正丙申春三月庚寅四明安晚后人郑奕夫景尹父序

　　昔者楚王之弟鄂君泛舟于新波之中榜枻越人拥棹而歌朱文公以其自越而楚不学而得其余韵声诗古今共贯四海一家有非人之所能为者虽其义鄙亵而君子取焉他日郭啰洛君易之至京师常言张君子渊之贤出其诗若干首其古意三章托兴深逺忠贞之心盖莫可掩有诸内形于外即是诗可以窥子渊之存矣子渊越人也由其诗观之越之为越岂不异乎古昔哉鄞故越地至于近代遂为文献之邦宗公大儒前后相望子渊生于其乡一扫其鄙亵之辞所谓鲁无君子斯焉取斯宜乎易之称之不容口使朱氏见之又将何如其喜也余往至鄞子渊羣从昆弟数相往来知其嗜学之笃张氏其兴乎暇日读子渊之诗輙叙而归之易之至正十二年八月丁夘临川危素书于金台坊寓舍

　　繇百数十载已前北南并尚眉山值建学大兴诗人殆废永嘉专意肃括姚贾几中兴其失也萎江西诸贤以直致为工断续钩棘自谓无首无尾世复以率嗤之暨车书混一遡淮而上号呼纵恣啁唧之音不革于南俗文治益隆天下学士大夫始识正路然惟得其形似而已至于超然茟墨之外深契自得者盖鲜矣古今评诗蔚有定论近世未解考究輙事援笔以肆私见譬之工人规矩不熟于中欲斤斧是驭精巧是期无是理也盖诗之为诗情兴景而已二者之遇不得不形于言而非我之所能为者此真诗也苟或牵合补缀可以无作岂诗也哉予近有得于此而年益劭志益落殆不可对人语而亦莫我信也近获与张君子渊交片言之间辄悟此意出示所作百余篇其意辄深逺与雕琢相谢絶虽天禀所至亦熏熟有素者夫已有所得而不与知者共非君子用心也喜而为书于卷首至元己夘九月下澣小江艾逸单弘叙

　　唐杜甫氏为古今诗人之冠宋黄太史庭坚谓学者宜读其诗精其句法毎作必使有意为一篇之主乃能成家而或者云宜宗商周而祖汉魏晋宋而下可无学也噫岂黄太史为不知此耶商周之作圣人删之为经盖方圆之规矩也奚容言哉然曰必祖汉魏则删后无诗独汉魏何夫世道升降而文气从之汉稍近古六义未泯逮邺下诸子而流风存焉六朝南北非无人也光岳分裂偏驳萎薾其可取者希矣至唐而后陈子昂首恢雅道及杜甫出而集百氏之成虽后有作者蔑以尚兹要之本人情明物理美刺哀乐庶几三百篇之遗矣非直以其辞而已是可槩以晋宋而下为可废哉盖商周之诗至汉魏而靡汉魏之诗自杜甫而定学者溯流而求之舍是宜非所先也国朝南北混一宗工继作以中和雅正之声而革金宋之余习学者非杜诗不观也然昧者剽剟近似袭用一律而不知根本道艺其所以来或者之议岂为过哉四明张君子渊毎与余论及比而观之今其友会稽王良与编集子渊之诗为若干卷以刻诸梓子渊盖知读杜诗而精其句法者也成一家言以见黄太史之语为不诬兹余之所嘉已故为书其所尝与论者而序之至正十六年龙集丙申夏五月辛夘浙河杨彛序

　　●钦定四库全书

　　子渊诗集卷一

　　（元）张仲深 撰

　　○五言古诗

　　古意三章

　　美人撷秋华英英照秋水人好华亦好光辉两鲜美临风怅离居愿言寄君子蜚蜚天上鸿圉圉水中鲤浮湛两茫茫心懐澹无似石间见明月贞心谅如此
　　西邻有处子蛾眉妬阳春见月不敢窥见华不敢颦吉征未云卜秉心守天真永保心不渝但恐色易沦它时事君子白头宜相亲
　　蠢蠢八育蚕飒飒二叶桑桑飞蚕亦老妇女丝在箱天寒响机杼岁暮供衣裳物晚终有成逺为君子将但愿君子心迟莫毋相忘

　　云文阁

　　我家住蓬莱结屋俯翠瀛平生好楼居坐有安期生云连香炉峯宛若横江鲸老蜃喣晨气瑞霭疑县旌彷佛王子晋缑岭调鸾笙光芒贯东壁可翫不可名常恐青藜烟夜夜连西清

　　题淞江夏伯和自怡悦斋

　　髙人税尘鞅嗜此林麓居空翠眩微旭石气陵玄虚淑景秘莫测协风与之俱燕坐澹忘虑素懐亦自摅外物岂我婴内境黙有愉所以君子心廓然弥八区愿持济时术与云同卷舒起作邦家霖坐见民物苏穷固自怡悦达使俱驩虞作诗慰髙人此意将何如

　　东皋

　　踈雨夜来过晓泽澹不波南飙亦时臻我行此婆娑十日在州郭炎尘涨城阿兹晨入山去崩云压藤萝欣然酌我酒慷慨发悲歌勲业在少壮老大将如何

　　题鄞尹许具瞻仁政堂

　　郎官宰百里列宿昭穹旻自非操至公莅此常邅迍王臣殊謇謇圣语斯谆谆所以翼流化启沃需臣邻许侯秉纯粹积学夙所珍一命倅州邑载命抚字勤睠兹膺遴擢居然宰东鄞弦歌振庠序治教超等伦一堂虽云旧景象由兹新草木足生意鸟雀亦自驯向非公明懐动植焉陶钧云霓士民傒雨泽桑麻匀终年去炎凛百里皆阳春明溥钧无私细大同一仁愿持金石心明当赞经纶作诗匪夸诩巨笔行镌■〈石民〉

　　文昌春祀宴集分韵得文字

　　璇霄霁灵雨澄波荡青云玄宫集逢掖稽首宏仁君苹蘩春荐羞欝鬯沃芳芬祥光烂昭昭肸蠁来熏熏谌冯祝嘏致禧藉腥爼分欢悰互酬献谠议殊纷纭新题席上命好鸟花间闻此乐诚未央此会不可羣先逹固崇仰后觉心弥勤黾勉答神休千禩昌斯文

　　又丙申二月祀文昌分韵得忽字

　　祠宫悬宿霭藏祀肃趋谒飞盖晴云褰委佩清香发灌■〈火芮〉阐精诚神灵俨飘忽髙堂钦受均行厨富肴核藻景縁壶觞光气薄灵樾醉蹑青云梯相期上蟾窟

　　过太湖

　　漂漂适他州浩荡去无所风飘如惊鸿百里已可许天寒吴江波日落晋陵渚旅懐惨不悦怆凄恨如雨独夜维我舟三更有鸣橹

　　溪上

　　晴曦朝可负溪水渇易求值兹艰苦际幸免寒渇忧所忧楮币啬难为稻梁谋红尘冐川陆挈家往山陬蕨芽暑可斸溪毛夕可羞渇饥既无虑温凊宜常周团圞坐初夜题吟散闲愁杜门候时康终期阐皇猷
　　白云閟崇冈须臾无定期好风从南来吹渡溪之湄溪流既靡靡云影自离离而我造其间偶此相娯嬉坐日景将夕徘徊澹忘归乌鸦忽飞来足我山中诗
　　临流坐白石少憇聊盘桓隔溪两黄犊动静天机闲物我俱夷游偶地心自安山中三日留展我平昔颜明朝出江口孤舟入西山

　　蛛网落花

　　繁红陨晴风栏丝自成聚鲛绡涴红泪氷蠺贯香雨逝将流水心萦此愁几缕日暮燕支寒春深闻杜宇

　　城南分韵得山字

　　白日何杲杲浮云亦盘桓悠然百虑息爱此一日闲放舟沉幽渚击楫回清澜我性本萧散兹赏有余欢水花自妩媚烟鸟时一喧吟余不知暮夕阳度西山

　　城南分韵得底字

　　清风吹我舟摇摇河之涘我来憩林塘林塘幽且美竹踈风冷冷雨足禾靡靡寻诗陟古城醉酒弄清泚悠然乐有余浩歌白云底

　　余辟地城南友人单孟年项希周相过分韵三首各次之

　　枫字韵
　　贵游不垂堂金屋春融融饫知膏粱味鄙我田舍翁凌晨转泥坂薄暮披榛藂种秫秋可酿浇此磊磈胷但忧贷二税讵知有三公夜归藩落内晓入州县中征求苦给给奔走常忡忡风尘翳白日江汉号悲风中原戈甲满晚岁霜露浓贵游厌膏梁谁复懐宸枫
　　晚字韵
　　幽居迩城郭十往常九懒林泉有真趣声利岂吾挽挂巾松树枝履屐莎草坂嘉朋忽枉顾颇怪情意坦世途属多艰交态常赧赧过从在知巳居敬自行简青蔬嫩膏腴瓦爵踰玉瓉相看未白头且复作青眼道路终坦夷琴尊当往返欢迎在今日论交未为晚
　　林字韵
　　红尘眇川陆旌旗驻弥深讵为白石歌儗作梁父吟抱琴谢俗驾清坐懐知音良朋喜簮盍浊酒欣对斟欢言情眷眷景仰心钦钦世方贵趋势我侪自论心安得起山王酣啸坐竹林

　　西江放船

　　亭午进我舟西江烦屡渡野尽青山来日落帆影去寄身江海间俛仰岁月暮悠悠发孤咏政尔湔百虑万事已复然沧江自东注

　　秋泛分韵得影字

　　毕景进我舟褰裳渉幽境盈月耿白光长松落踈影菰蒲晚潇潇水天秋冏冏归来酒兴髙歌长夜初静

　　张徳渊饮予金樱煎酒作诗乞之

　　南州产竒卉丛生翳山泽宻叶细如钱修条乱如棘迟迟青春深粲粲素华发微芬嫓崇兰幽芳媚晴雪繁霜陨髙秋累累缀朱实道人有佳致戒童秉筐笈采撷溪之湄制炼良有法渠渠杵百过冽冽玄霜滑上引瑶池浆下爇琪树叶清芬何轮囷百沸婴执热有如连金泥芳鲜敓饧宻置之尊爼旁情亲为予出一酌坚玄髪再饮生羽翼乆之泽肌肤矧乃秘精血逺惭铜掌仙清露粲玉屑愿分刀圭余终朝蜕凡骨

　　送染上人往永嘉礼源师

　　人生始提抱孩笑物罕俦三龄蒙始达五龄气食牛弱年渐乖张役役各有谋或为工与商骋智穷轮辀或为士与农读书事田畴所以嗜名士实与嗜利侔阳轮驶隙光衮衮无停留朱颜谢韶景白髪生清秋乃知人有生百年等浮沤生前爵九命死后土一坏阮生悟兹理离俗仍长逰东嘉宅山水源师道之尤往叅一小乗智辩从兹优解此身世纷反为身后忧子今别我去同难难同流彼此尊所闻茂业期精修永翫平堤澜源头自悠悠

　　兰溪

　　晓发乡头湾十里见州治长桥卧秋虹古栢翳寒翠行行问风俗人烟稍繁丽所产皆可人颇与乡土异溪鱼帯雨肥紫药经霜腻一一供盘飱似胜鲈蕨味清醑冽且芳红妆冶而媚安得五石尊饮我干日醉回首终残年客程谁复计

　　石壁寺

　　俯首见清流仰首见石壁上有苍茫痕积此太古色雪霜摩其肩波澜濯其足自从有天地即解有此石屹尔岁月乆不逐浮世易至今肆顽矿洪涛恣呑蚀央央石上云云开绚晴日中有梵王宫翚甍烂金碧墙垣缭周遭一览慰平昔何人手种松苯■〈艹尊〉纔数尺期汝千斯龄下与苍石匹但恐陵谷变漂泊两相失

　　呈佥帅

　　明时尚右学髦俊各有造庙堂足旁罗山林极幽讨公家秉懿徳胸次五车饱精神掞空碧符采绚华藻当年觐宸旒启沃邦家兆居然宰州邑抚字弗草草棠阴护晴昼燕香散穹昊沧海一驻盖驰声被夷岛轻车驾熟路玉帐罥清晓参谋语堂堂筹划气矫矫政事刀发硎温恭圭袭缲乌台兹振佩七郡尽惊愀贤良頼登庸奸回幸深剿书生仰星鳯瞻拜苦不早髙堂抱真素白髪已垂老愿提五色笔钧陶藉吾道俾纾人子心捧撽自倾倒洪恩曽靡忘有如日皎皎需公职补衮调燮计非小他时安黎元抚掌谭笑了

　　越上九日感懐七首呈韩明善先生

　　霜横江上秋月照天外海政兹风景遇客子颜色改异乡难为情赖此清尊在央央黄金花幽姿自潇洒世无彭泽翁千载谁来采
　　耿耿岁云莫索索多悲风孰云客窓静亦有床下蛩起来独盘桓幸此良景逢油然开我颜清赏谁与同浊醪有真趣可惜儿女容行吟会稽岭坐啸蓬莱峯冉冉羣动息月在山之东
　　登髙旷玄览寓目销我愁峰峦滴朝润萧条气含秋客邉得佳莭虑静境亦幽况乃岁稔登遗禾弥道周糟床注新醸已免沽挈忧幸此足斟酌好景庻可酬岂知故园月今夕在兹楼一笑欲忘言岁月何悠悠
　　越山欝岧岧越水何涓涓爱此山水区征途滞青年兰亭访陈迹俛仰追昔贤蠒纸匪故墨千载空遗编引流泛羽觞一醉西风前雅量斟酌之浩歌陶自然
　　褰衣渉清流兴尽足未倦杖藜访林丘荒塘衰草徧客中恨寥寥及此情眷眷为采篱东花寄彼山阴彦归欤复归欤浣笔书所见
　　爱酒古所有我性亦自耽匪为酒作荒奈此风景繁旅况政索莫庻用除心烦蟹螯荐新醸霜橙压黄柑心交可酬酢岂为事盘飱三叹尊爼傍身在天东南
　　亹亹圆象运苒苒青岁阑策策西风鸣耿耿客子寒客子行路难况乃衣裳单萸盘荐重九雅歌和清弹黄华被幽径拒霜明空园所乐忘所悲慷慨有余欢不知乌帽欹邈矣追龙山

　　避暑湖上与吕元膺分韵四首

　　我行湖之陲浮游散腰脚残阳度西林啼鸟满东郭褰衣受微风此计良不恶嗟彼灸手徒于焉孰为乐长謡蹋归径流萤满丛薄
　　流水本无意归云亦无心人生苦多机扰扰懐悲辛何如命佳侣濯足湖西浔悠然忽忘言嘉木鸣珍禽起拂塘上石坐爱云满林
　　行行足力遒少憩湖上松坐拂松下石永啸生清风嗒然满幽聴万籁真笙镛欲觅不可得白月当青空挥手谢时俗去卧东山东但恐屐齿折政兹懐谢公
　　三伏苦炎热林塘自萧幽长松荫平湖六月如清秋水花静窈窕烟鸟时唱酬携朋荐桃笙戒僮汲新流盥罢吟我诗此乐复奚求安得陶元亮于兹共盘逰

　　题卫明铉溪山独歩图次韵

　　轻舟舣幽渚载酒欲问竒穹峦浥朝润老树含秋晖意行入寥閴山回转参差无琴写深情有酒一中之览图惬懐素坐翫殊忘疲世途方蹇蹇愿我常怡怡俯瞰沧溪流仰视白日驰安得陶元亮抽簮赋来归

　　倪仲权宅城北隅凿池植莲环以翠竹友人乌继善颜其斋曰花香竹影盖取慈湖杨氏之言曰花香竹影无非道妙因赋十韵

　　幽人嗜清谧结庐池南濆生意浮緑野波光荡青云竒葩既妩媚修篁亦缤纷繁红蔼晨馥翡翠护夕曛物虽一植微中有至赜存形色理固显索隠邈见闻妙契俯仰间鸢鱼亦翔奔乃知动植者至理同絪缊玄功谅谁宰物物均化醇翫此香影妙嗒然难具论

　　金华洞

　　金华古洞天丹霞冠其颠上当婺女垣下据双溪壖括峯盘其股会稽摩其肩晨霏护瑶草瑞霭縁石田灵宫嫓上界阴洞通九天黄冠秀玉飘琴心语胎仙驾言极游览扪萝重攀縁素心惬清旷探索穷幽玄长挥访松乔授诀期长年邈焉不可究澄心聴松泉

　　赤松宫

　　桃源富山水仙居欝嵯峨穹峦逼象纬绀霞护藤萝羽流戴星冠方曈照皤皤或时凌紫气环拱声相和世传平起辈飙轮振琼珂遐登陨遗迹石羱满山阿逈与尘世隔岩罅豁臼科遗兹幻化境伏物皆骈罗我方借笋舆一览愈宿疴竟欲从之游恐贻来者呵

　　钓台

　　嘉林冐晴碧穹台薄层霄央央太古云停阴被山椒炎熏驻行鹢扪萝抚岧嶤激烈増慨伤顾盼忘曛朝赤灵复干符云台纪崇劳至人澹无为寡处穷盘邀未论夷齐清寜许巢由髙举世縻声利惊宠趋市朝黄尘竞汨汨铦口纷嚣嚣有如车下坂覆折随所遭仰企台上云清风振林皋我方规出处遐瞻送长謡

　　通济桥

　　浮梁驾长虹溪流浩无极睠兹缔构功谅哉殚庶力崇栏护沧波修栋走白日巨砥累十寻瓌材逸千尺灵鳌负屃赑老蜃吸业岌念昔病渉者憧憧今有适浮屠广私恩逈踰溱洧迹期尔千斯龄永永如砥直慨彼岩廊姿骈列皆柱石顾维通济功安事作舟楫

　　宿寳华庸上人房

　　靡靡日西颓寥寥夜将入我来何所见沙尾白鸟立渚华散幽馨岩月落佳色支笻入招提修廊响吟屐林堂有余兴危坐忘形迹野鹤投暝回踈钟度萝出朝来借笋舆去踏清溪石

　　宿慈湖石上人房

　　晓钟度东壑客子酒方醒残灯耿疏窻西月澹孤影偶地成安居澄心惬幽境风松响箫韶危枕满清聴余音乆回复鸟啼山更静杲杲日东升归心又驰骋

　　过小洋

　　我行甫三日所厯不絶山隔溪见崔嵬地险心自安五里逢一洿十里輙一湾篙师欲一上若挽百弩艰有如嗜名士分寸劳跻扳常恐一失势陨此千丈湍览此已长喟所见恨心酸驿骑转山腰客舟泝危滩意兴各有适风霜共抟颜去年梗蛮獠炎尘塞闽闗羽书日夜下已见剔巨奸会将铲迭嶂免使行路难

　　送王正卿归隠东湖分题得钓石

　　苍岩鬰峩峩沧波靓涓涓水山藴灵秀人物储清妍歩寻钓石处抚迹心油然逹固登岩廊穷当处林泉未论磻溪髙尚友羊裘贤江海多风霾洪涛政滔天抱懐砥柱姿容黙思自全嗜此水山嘉盘遨送流年坐拂石上云永啸清风前

　　赠吕自牧

　　玄机运亭毒冲气萃厥躬静抽造化秘周流与天通燮调或少沴刀七毎不供所以针砭妙巧于药石功吕君吾乡彦藴奥蟠心胷冥传越人术诀授长桑翁秉此济世诚往往苏疲癃良时解医国此理谅扩充明当驰荐剡籍贯明光宫

　　送恂上人游径山用铭禅师韵

　　圆穹运亭毒大块真浮浮人生于其间有如一虚舟乾坤鬯清淑可揽亦可收恂师撷其秀南林尝献酬竟上盘陀峯时与金仙游亭亭峯上云泛泛水中沤云飞沤亦散云在沤还留览之如忘言松风奏琳球幡然动飞锡蹔卓西湖幽我欲往从之离俗真罕俦长揖别师去同调难同流

　　感懐

　　流水清泚泚停云白英英兀坐翫时物岁月如奔星芳草歇柔緑秋花发幽馨悠然上南楼迢遥暮山青凉飙起木末郁郁方含情清晨揽衣起逺林瞰朝暾严霜净天宇碧水收旧痕怆此景光徂岁暮惊心魂安得故人遇聊亦对清尊如何咫尺天令予思徒纷

　　宿广寿方丈

　　澄州涨春涛徒杠晚先登偶携寰中友值此方外僧欢迎慰平昔邂逅云吾曽杯盘杂蔬果起坐飞筹觥新诗纷绮丽妙篆焚晶荧糟床夜深注茗碗更余烹论交意自惬晤语心先倾竹林振清响梅花为余盟良会欣在兹四美今合并雅兴诚难穷共看无尽灯

　　秋夜读书西

　　郊风露夕凉风入吾庐焚膏继昼晷而还读我书简编散芸香探索味道腴翫此圣贤心油然乐有余四郊久多垒兵戈政驰驱红尘障白日积胔填沟渠安得挽天河为我一荡除且当■〈度攵〉衡门兀兀究圣谟

　　石塘

　　霜日浮晴晖溪流眩五色石髪结深翠团团异瓴甓或似丹与垩或如绀与碧素沙相荡摩沧波互吞激缅思瀫溪上五里时一折故为此经行咫尺见悬絶乃知世途险愈逺势愈亟行役且勿论尊酒聊自适霜橘大踰围溪鱼动盈尺勿辞酒味薄庻可浇胷臆酒酣诗眼放落日半天赤

　　盆荷

　　南庭荫嘉树日夕生清风幽旷惬懐素茧足三支笻戒僮斸玉华陶埴空莎藂分此太华根擢莳兹盆中竒葩既妩媚修茎亦玲珑虽隔土壤脉实假造化功太虚落景圆凉月光溶溶深夜蔼芳气晨露凄以浓鉴湖千顷秋兹意亦自同眷言向君子百世濓溪翁

　　送陈子山待制

　　戒舟沧溟阔挂席北斗回驿吏候明发夙兴具盘罍及兹阳春杪髙飙正南来蛟亹海色聚秦望霜雾开迢递启城观缥缈幻方莱玉堂席虚右羣仙乆裵徊冠盖切五云环佩振三台直起铃阁曙胪传重轰雷

　　聴姜可玉弹琴用江叔载韵

　　出门聴松泉尘心一以洗入门闻丝桐又欲洗尘耳幽人在东斋见之殊可喜悠然太古心静探玄精理一弄风泠泠再弄溪泚泚但言少知音振衣张拱起孰知伯牙心荡荡在流水岂若齐王竽仅谐东里鄙

　　芝兰室

　　沅湘翳风霾畹畆荒云烟芬芳既销歇萧艾弥郊原亦有好修者雅意趋自然结斋仅十笏度地踰九筵房栊和煦蔼几格生清妍我来承颜宇靓若挹芷荃清言复同心晤语情便便至今暮髙洁日夕懐林泉撷芳持赠逺长空渝岁年凝思澹无穷写入琴中弦

　　秋日海棠

　　露华晓厌浥草木凌凄风值兹摇落际览此翡翠丛葩葩曜秋圃灼灼腾春红嗜此明媚姿不减睡思容谁当秉银烛秾艶欺芙蓉虽怜若质娇孰御霜华浓永叹三径前盘桓抚孤松

　　灵源寺

　　萧梁崇象教祝髪布中国伟哉楼约师江左阐翻译宸旒躬授记龙衮致斋饬胡为且示现大千兹卓锡尖峰殿其后灵源径其侧精篮欝中峙金刹屹千尺皇畿会蒙尘乗舆据倾革尚想瓶中天借尔护持力我方眺遗境慷慨兴感恻秋风振祗园荒陵共萧瑟用

　　韵酬易之

　　翳翳景向夕楼台结微阴凉飙东南来好鸟鸣髙林懐人眇天末跫然想足音

　　泛舟

　　出门看青山迓此千里客东皋载我舟摇摇入州郭日暮江流长坐永天宇阔悠然増伟观变化何倐忽云度山尾青雨洒江面白神工不可测片月水中发

　　九月菊未花

　　西风落秋杪零雨冐江郭起行眄中庭支笻慰寥寞篱东菊婆娑欲采未盈握竒英藴黄中清芬含翠萼去年秫稔登佳朋足斟酌对花发长啸唫咏殊自乐今年风尘际干戈满川岳居甿尽逃亡朋知半零落对花发三叹抚景恨诗恶何当起渊明吟诗檄华发

　　窻间水影锺仲章见示

　　小室俯晴渚曲波晓晶荧阳灵濯光景空碧生虚棂谁持并州刀剪碎龟甲屏罗韈尘缥缈翠袖春伶俜夜深烟雾湿常恐埋青萍

　　子渊诗集卷一
　　●钦定四库全书

　　子渊诗集卷二

　　（元）张仲深 撰

　　○七言古诗

　　负暄行

　　野人多病卧竹床新寒中骨饥欲僵呼儿扶伛出门去穷阎爱日如探汤初疑冬烘可炙手渐若醇酎充枵肠玉山晓煦释阴冻已胜狐腋生春阳野人家有一畮宫女能缉麻妇能桑今年丝枲颇丰牣里胥横敛需官粮遂令方冬御单袷至使卒岁无衣裳世间贵游多歩障千金买裘绣鸳鸯罗帏贮娇厌纨绮尚有文绣蒙宫墙岂知穷檐有真趣不炎不凛春风长方今战士苦寒栗介胄生虱罹风霜急当持之献天子愿赐被服照恩光

　　游武当别峯次姜可玉韵

　　夜深忽梦双鹤来梦回但见山容开侵山故故入山去雪埋老树深莓苔倚花问鹤鹤无语劈琴刲鹤和花煑定知一食生羽翰飞去蓬莱听风雨

　　畴昔

　　我生爱山殊有癖日日登山访幽寂故人江陈三五辈醉卧青溪抡白石踏霜采杞琲盈把拂晓题诗云满壁文笔峯前动客吟百花嵓底留行迹故人别去动经载溪山溪水总相忆今年海口独栖迟块尔穷居自紬绎我家嵓壑明越州看山看水岂终极酒酣秪上知章船醒后还寻谢安屐我今出门但平原梦欲寻山了无觅临风时复一想象致使心脾结沉郁州县稻梁虽自足江海风尘久难息人生得意须胜逰莫使沉吟念畴昔

　　送危太朴检讨还京

　　临川先生富文学愿见久矣不可亲夜占使星动牛斗晓闻官轺薄东鄞欣然出门徃见之向者佩诵今始真才华籍籍三十载积学所至非鬼神银蜍濯海秋旦旦淑气鬯物春津津大朝士流日以盛玉堂掌故俱荐绅焕章三朝旧文物直与造化同陶甄公行采访及遗俗礼繁乐缛皆陈陈忠端奸佞等黄土尚藉竹帛昭瑜珉诏修三史求遗书至四明董狐马迁不可作呜呼千载公其人

　　我生

　　我生失怙口尚乳兄弟伶仃母孤抚母年六十子三十夜共青灯守环堵母言夫死当从子子当读书树门戸治麻贸书欲教汝织纴为衣仍衣汝至今游子身上衣尚带西窻夜深雨今年八月拜高堂因上西州歴东土却闻江南张公子自筑岑楼踰峻宇江湖徃徃见诗章州县时时有人语已知温凊足滫■〈氵髄〉雪堇氷鳞日能取白云却覆楼前萱彩衣每仆楼上庑贞心儗报三春晖素怀直与明月伍用劳讵但慕曾仲不匮还当法姚禹我观浮俗苦不然轻薄纷纷焉足数岂知孝者乃天常反以非常事夸诩我因感君悟兹理便欲移家成一聚非关族谱能相通自爱襟怀同出处我今未解构数居千里翻令倚闾苦诗成蚤晚理归舸免使庸庸等■〈石民〉碔

　　题苍龙出浪图

　　老龙吹浪苍云湿万丈银潢挂遥碧泰华倒景天柱摇电母蟠空轰霹雳道人胸次溟渤寛高堂六月生昼寒墨花溅香夜欲滴晴漦护霭秋不干晓蹴云衢留步武上际文明当九五天瓢未可私吾乡逺近苍生待霖雨

　　胡用和听雪窝

　　九冥使者令行肃怒叱刚飙逐滕六骄云压地凝不流万里寒棱逼人目一斋函丈大于斗四壁生辉莹如玉夜深危枕支诗魂衾铁棱棱似龟缩战酣冻蚁寂不闻独讶春虫暝中扑是谁碎剪银潢波乱撒珠玑三万斛初疑入幙势斜斜时复縁窓声簌簌梦魂无路觅寒梅诗思翻惊折危竹长安客舍清于氷亦有羇栖抱幽独门前自絶车马尘釡上曽无肉为粥东邻西里富熏天细酝羊羔酒初熟酒酣把翫温柔乡豪竹轻歌贮金屋但知声色乐意长岂信斋居清听足高人胷次无一尘肯附轮蹄竞驰逐政如袁安不出门自儗焦光眇庸俗囓毡朔窖耳孰聆击■〈务上鸟下〉县弧事谁续从渠简册纪勲庸我独忘荣亦忘辱起呼小姬煑春茗懒具扁舟泛溪曲更结心斋听以心击壤高歌继芳躅悬知海上来岁丰农圃无劳问鸡卜

　　为蕲县翼王万户题

　　霜落江南凌万木日夜西风到林屋壁间古劔摇芙蓉帐底青灯朶红粟将军好武复好文一段精神照人目酒酣舞劔回电光时复挑灯蔼芸馥良弓在檠不动尘风铁鏦铮战櫩曲三军号令寂无哗万灶貔貅自清肃立当要路镇雄藩不比常途闲食肉公余息宴动微吟两袖骊珠纷可掬瀛洲自此生辉光鸡林岂惜千金赎黄帘不卷秋满堂分得蟾华夜如玉

　　山之云

　　山之云白央央陵晨出山作霖雨薄暮栖向岩扄藏山之云央央白触石之势絪缊不可遏不可遏天下苍生待甘泽

　　菊东山人歌

　　黄华山下苍颜翁自云家住东篱东篱根野菊不待种年年着叶秋满藂去年花开金纂纂今年花开大如碗走傍高阳唤酒徒更向南邻觅诗伴对花把酒花欲言花言尔曹何太颠只今■〈氵顷〉洞干戈际胡为落魄风霜前何不臂鎗骤射竞奔走笑取金印累累大如斗归来狂歌痛饮花前酒山翁对花前致辞功名富贵胡足竒世间豪华炽如火德薄奉厚俱倾危殷勤劝花酒花亦为予寿忘形到花我临风但三嗅起来倾倒老瓦盆醉即长歌时一扣吁嗟乎花开花暗秋复秋人生白髪为花羞我曹相逢强作开口笑醉归共揷花满头

　　赠徐仲裕

　　混沌夜凿玄黄剖书契创录垂不朽谁将汗简编湘云渥漆濡丹示悠久苍颉余制见鸟迹孔壁遗形有蝌蚪篆籕孰启氷斯先分隶每变锺王后后来众体多纷更幻若浮云化苍狗徐君适生千载下体法潜心希八九妙知化与心神融造化无端落吾手俨如泰否通徃来解使阴阳成杂揉江南此艺虽云多探赜钩玄只君有方今四海洽文化儗作般那颂元后摩崖秦岭空峥嵘妙手须君镌岣嵝

　　赠萧君

　　佑人孰无父母萧君有父生能致其养死能枕块歠粥终朞祥人孰无兄弟萧君有弟有财弗与争有爵克譲使之垂休光世人不识萧君贤萧君孝友因心然昔年乌府躬椠牍俸钱散尽儿啼寒七闽蛮瘴遶榕树驿骑嚼衔嘶薄暮平生愿效王家劳十载曽无致身处世间亦有轻薄儿纡拖青紫安轻肥岂知孝友因心有秪使骨肉常乖离皇天不为萧君私乌台柏府岂无贤者知己知天爵修于斯自有人爵来如期嗟哉萧君慎勿伤暮迟嗟哉萧君慎勿伤暮迟

　　赠朱敬之

　　葩云缥缈连三岛古堞高悬浙东道七城斗列奠南邦吹彻梅花海门晓紫阳仙客天上来蹋蹋骄蹄春騕褭簿书鞫谳自清幽玉帐参谋笑谭了十年省署足优游一日瀛洲事幽讨团团薇露滴晴垣濯濯莲香沉秋沼遂令胷次饱清腴时复霜毫恣挥扫丹青杂揉绚天葩破墨淋漓敓华藻书生有母抱孤真素髪萧萧已垂老愿持色笔发潜辉解使深恩等钧造

　　赠钱善长

　　士也在世应时需自知忠孝非两途忠当事君罄衷赤孝当养亲服勤劬书生有母已垂白屡易星霜抱氷蘗朝廷化成多美意肯使孤真竟沦匿惟公素称长者家笔端霜气秋生花柏台腾誉七郡肃片言折狱曽无哗书生景慕已有年愿持彩笔成陶甄子能尽孝母佩徳载拜深恩即二天

　　赠茜泾张伯起

　　厥初何人凿混沌一气周流自融浑秘枢宻运阴阳根万化生成靡増损弛张忽有一毫沴峙者不堕流者紊乃知调爕在宰衡手握干纲契深恳若人戴履参为三气志在躬知黙脗和则荣卫生絪缊戻则疲癃杂忧忿政如阴阳有骄蹇必假良医一详诊欲探六脉致调和曷审三因正标本张君明医继五世究心深入岐黄阃济生自有神圣功立志岂伊庸俗混穷当卫世康斯民逹则调元思补衮自知穷逹理一致不管衣巾走尘坌我生于世竟无补从此因君当发愤致身未断出处期尚抱遗经作儒隐

　　赠鄮山汪彦通

　　忆昔少小同闾里廿年东西若流水子能掉古侯王门我得晨昏致亲喜是时世道多暌乖风尘澒洞连两淮官军对垒苦死战守令治剧愁颠崖参政旌旗控三岭子策端能复侵境不谋驷马印累累坐取一官甘独冷鄮山宛在水中央过桥琴佩春风长诸生堂下稍罗列两供俱阙同荒凉三倚秋亭弄云月坐上青毡又思彻故家只住湖西头蹋破门前三尺雪

　　海陵行为秦州袁子英赋

　　海陵孝子身姓袁弱年丧父母独存阖门老稚百十指怡愉日夕同盘飱前年盗贼掠州县通州泰州涨烟焰玉石处处俱荡焚母子家家不相见袁携妻女负母行妻流女离难为情未论妻女得相保且负老母逃余生女泣父母妇泣姑父觅妻女妻觅夫女妻子母复相见喜悲交集气始苏苍生不解皇天意泰否剥复常相继非因袁子有纯诚岂使一门全孝义嗟尔袁子孝且慈世人已识天已知他年骢马访民俗海陵为我陈此诗

　　青松枝

　　青松枝青丕丕手把青松枝为君酌别离松枝颜色年年好常恐人生鬓毛老愿君操比青松枝天寒岁晏终不移

　　次沈元晋莲花韵

　　方塘过雨新流急高栁玄蝉为谁泣故家池馆藕生花万柄参差水中立亭亭尽作妖冶容妆明不假鈆华浓碧云低拥浣纱女花房乱捣红守宫水晶宫殿开南北万顷琉璃湛秋色仙人太乙忽相逢冏冏方曈照空碧自言家住青溪濵年年种花惊水神华开茜素千万朶采之寄赠相思人殷勤为道相思苦眼底风尘暗淮楚苦心自抱清白姿素质不随泥垢污撷芳采緑当制衣为逃浊世非眩竒他年玉食许同贡只在苕溪与霅溪咏罢仙人驾莲叶手把洞箫吹不彻回头池馆起西风十里烟云华似雪

　　白龙洞

　　地尽东南沧海据龙窟蛟宫自无数客行千里见山髙却到东州地穷处人传山有白龙居拄策何辞一徒步我因好竒细询之父老无能道其故乃知沧海蛟龙多天遣行云作霖雨懒为翻身归故窟蹔戢鳞鳍此中住上连碧巘欲南奔下泄清流自东注老石暗结生云根虚谷潜通上天路风雷三月动地来洞口时闻头角露常陪白帝行清秋要与尘寰洗炎雾徧施九土商家霖昼踏天衢自回去冯夷海若遥相迎归卧瀛洲红日暮

　　羊寳【同郡黄直夫自言尝至河间武清县得一羝既而刲之获其肠中所蓄如弹而色黒者六十枚初未之省尽弃之乃留一二以视其土人曰羊寳也世罕得之得之则可以疗肠胃间疾遂藏以归因视余枚作诗纪其实焉】

　　客舟昔舣武清浦不惜嚢金得肥羜夜间秋月弄蟾华晚啮灵苗卧春雨未知秀异生膟膋已觉辉光泽毛羽自从割鲜得所见粲若骊珠纷可数寸螺点漆墨凝花一一匀圆讶如许世贪为寳嫓玑琲我媿无知等尘土苍龙有珠徒想象青兕生黄互吞吐何如此寳禆世用解疗膏肓安肺腑牛溲马勃曷足论羚角麋茸谅无补黄君自此什袭藏价儗连城越珉珷焚香展袭始一见顾我求之尝至屡贪看掌内绀珠新海上还丹皆妄语我知此物非世留尝恐雷公潜窃取自怜把翫昼生辉只合持之奉明主方今海内多疮痍愿济黔黎周瘵苦定知官帑输千金韫椟深藏勿姑与

　　舟中荷花【汪即之种荷小瓦盆中花盛开载于舟面回是夕叔载同宿舟中赋诗就次韵】

　　临平五月花连岸曽买扁舟月中看彩鸾踏空乗夕回闻有三江名一县当年眉山草木枯此日源口泉林变君家早祖笔生花至使文华后人见祗因要结青山縁致令不上黄金殿大器还期在晚成会稽终遂平生愿我家兄弟亦读书夜夜灯牕事铅椠兄年四十弟三十着鞭非敢奔而殿功名已信命使然造物由来不私眷要知得丧理一致共鑚吾道其无倦

　　题陈元昭雪篷

　　幽人久住湖南隅开门看月雪满湖团团茅斋小如舸宛若身世江湖居夜深梦入剡溪曲青帘白舫如吾庐似嫌清气生肘腋坐觉寒景横瞳矑梦回但讶夜生白恍若雪浪摇牕虚起来作诗不可纪呵氷写作山阴图

　　题张小山君子亭

　　我尝西湖谋卜居前有水竹后芙蕖羁红縻翠眩人目云锦倒映青珊瑚归来试问隐者庐嘉葩美植同纷敷彩鸾蹋空夜不啄文鸳陨粉秋生珠竹秉君子操莲如君子清我亭居其中乐以君子名道人寓物不着物岂唯物美唯德称满帘花气香馥馥一亭翠景风泠泠愿君志如莲濯淤泥而不染操如竹拍霜雪而不零我今闻之当乞盟制荷为衣竹为策逈谢浊世全吾生

　　挟弹图

　　轻罗裁衫红纂纂五明马蹋春云暖平康殢酒夜忘归晓挟琱弓明月满栗留多在髙树枝好音恰恰伤春啼弹丸落手恣枭磔肯如鸥鹭终忘机嗟尔贵游何为者岂问长安米増价不思射虎南山边自逐鹪鹩蓬藋下

　　题金华庄元善松涧图

　　南华老仙骨不朽古屋山深大如斗平生傲晲不出门屝屦无絇衣露肘长松千章手自植绕屋蛟龙蟠白日松根老涧石髄浮环佩铿锵委寒碧长风挠松松怒号涧声回合惊奔涛庄生聆之发长啸彷佛相从时数遭茅檐梦起午窓静碎搅龙香濯秋颕涧声绕指松气浮一片溪山晓无影我方覧之窥出处黄尘帽檐汗如雨期君岁晏斸茯苓共汲清泠帯云煮

　　梅边斋

　　道人心与太极会结茅直与孤根对卷帘秪在香影中开户独当霜雪际我闻老逋湖上宅老树团团春拍拍巡檐时复索一笑野月髙标鬬清白何如道人屋如斗蒲团祗荷南枝右定回但见影满牕羣咡暗闻香逼肘嗟予生平怀此癖雪后蹇驴时一策绕花哦作清苦辞毎欲及骚追楚魄道人心骨如花清岁寒我亦当同盟撷芳煮鹤作清供竦身端合归蓬瀛

　　题张子文耕隐

　　城市红尘一千丈轕利胶名骋轮鞅经纶徃徃隐屠钓自谓勲庸隔霄壌埜人只住城西隅舎南舍北皆菑畬东家袯襫许借我一犂春雨畊烟芜妇能晓馌子能读一畮桑麻生理足但愿登平乐有年肯为驰驱谋食肉歴山已逺有华杳出处当年计非小君臣各与时际会圣德于今丽穹昊张君隐志非隐身秫香醸得秋风醇儗续丰年颂元德醉歌愿作勲华民

　　张正卿芷石图

　　荪兰蕙茝元同谱零落湘累杂烟雨香聫老树氷霜姿静倚云根鬬清苦绀葩同干晴县县崭崭玄璧大比拳根通九畹自彷佛翠结五岳同连蜷四明张君好事者求得仙毫一挥冩至今清思满沅湘梦拾骊珠月中把芳声从此如芷香贞心从此如石刚愿挹髙标脱凡俗儗结金兰共徜徉

　　严景安壁上尽松次韵

　　天风吹雨来沧溟霹雳下震龙盲惊巨灵怒拔千兎秃老龙蜕此槎牙形致身自合倚絶壁底向虚堂寄灵迹龙香搅翠秋淋漓老干摩空天咫尺当年触石夸共工天柱夜折嵩髙中大材不作栋梁用秪恐斤斧终难容遂令根盘多错节安得吴刀秋斸月会须斩伐登庙堂留取君家壁如雪

　　白日行简仲几

　　白日白日复西堕山中客子楼上坐楼西青山曲如拳楼东青山翠成朶读书到晚心悠然故人别去今经年江流到东不百里夜半欲上山阴船故人故人在何许半间茆屋青枫渚秋天有鸿江有鱼胡为使我心独苦白日落尽我思君夜凉望断江东云

　　题张惟中翠微图赠严侯

　　将军间生东鲁质半生雅有爱山癖自从一登泰山上下视羣峯如虮虱迩来筑室镜水湄万壑千岩走空碧跻扳不假山行樏兴来毎着登临屐一自佩符东海上屡有此癖横胸臆四明张君好事者为写新图慰畴昔寸毫自解藏万机跬步应须论千尺将军猎归卧牕几数覧斯图兴太息翻思徃事如梦中不觉心神愈滋疾未容北牕卧渊明政拟东山起安石他时谭笑安黎元好住翠微恣盘逸方今事业当激昻愿策崇勲纪新迹

　　题灞桥风雪图

　　长安雨雪大如瓮马蹄晓蹴东华冻长安雨雪大如掌磔磔商车竞来徃先生名利两不干骑驴底事冲风寒风髯猎猎雪种种三尺蹇驴僵不动自知清骨为诗瘦不道玉山和雪耸君不见长安有客似龟缩梦魂不到山阴曲陶家风味党家奢煮茗烹羔总庸俗清标何似襄阳老一片襟怀自倾倒只因灞桥觅诗忙非是长安被花恼豪吟徃徃凌鲍谢长才靡靡压郊岛载披毫素眼生花悲咤无端动清昊

　　题陈君适凝翠楼

　　北山靓窈南山幽山中有地如麟洲道人平生好楼居看山一月不下楼素心肯簉鹓鹭侣雅志自与麋鹿俦楼头逺峰晓泼黛楼下急涧晴锵球红尘万丈飞不到坐觉眼底苍云流道人论心亦好客有爵无筭常献酬秪今江海事兵革羣县供给方旁搜何如楼头■〈度攵〉门坐免使调发穷征求

　　归鴈

　　商飙鸣秋众木脱鴈鸿来作南州客不辞云汉涂路长要识吴淞水天阔异乡虽云足稻梁江湖实恐多矰缴同来兄弟无半存强尔相呼整归翮东风杳杳吹晴沙此日一举天之涯羽毛不犯塞上雪曈昽岂识江南花洞庭一声夜漂泊潇湘倒影春横斜长安故人断音信一去十载忘还家鴈乎鴈乎尔归何太急使我临风増叹息

　　题谅上人巢云阁

　　上人身在虚空住铁杖芒鞋蹋烟雾归来尘土二十年沧海桑田几朝暮石林绀气春浮浮翘然结屋居上头鹪鹩一枝亦自足老鹤万里空相求上人阅世如幻境空翠满身凌倒景五更风雨老龙归至今尚觉袈裟冷上人是客云是家云与上人同一涯手把挥拂上天去一洗四海无尘沙

　　送云上人

　　孤城秋老万木陨夜夜秋声到危枕长游政有山中人振锡时当菊花近红尘如波渺沧海沧海红尘几更改上人阅世如浮沤头颅只有诗瘢在钱塘近可一苇航锺陵王气连鬰苍鸾翔鳯翥久销歇龙蟠虎踞今悲凉上人视身如电露自谓无来亦无去人间兴废等如之只合编茅在山住

　　送全上人

　　蜀中山水古所闻知有五岳元非尊上人足迹半天下锡端髙曵衡湘云十年挂锡东海上金峨雪窦晴相向灯分舎利塔畔光钵共旃檀林下饷上人岁晏将何如手持径寸摩尼珠剧谈似讷讷不讷外貌如愚愚不愚上人此理知黙契所以不会唯深会二严二乗妙熟探大千小干了无外南还欲鼓湘潭柂天地江山等么么自知浮世一化城愿结跏趺面墙坐

　　题姚子章野航

　　我家雪舫大踰屋君家雪屋寛踰舟四牕团团夜如水月明满载无人收道人书声夜半熟一襟清气清于秋我来叩舷歌白雪隔江老树春浮浮

　　子渊诗集卷二

　　●钦定四库全书

　　子渊诗集卷三

　　（元）张仲深 撰

　　○五言律诗

　　宿单孟年溪斋次韵

　　苏端元有约风雨亦来过晓市鱼虾集深秋笋蕨多交情今管鲍诗句逼阴何最喜华颠祖孙儿似小坡

　　题天师画送人还洞庭

　　金碧拥层峦归桡趂急湍人从天际去春在画中看驿路随江尽湖云类海寛停舟未可别风雨落花寒

　　答仲几见柬韵

　　小室俯江渚晴新惬赏心半年如许别此夕动孤吟书至灯花落春归栁叶深悬知明月下独歩在湖浔

　　江城杂咏七首

　　望逺孤城暮村虚树木稀故山元有约此日未忘归沙晚鴈声起江寒天景微平生萧散意莫遣寸心违
　　西风满天地行子夕阳前南浦人争渡清江夜有船异乡孤客泪隔竹小家烟风物今如此登临一惘然
　　十月风霜劲长空鴈正愁不辞闗塞逺故作稻梁谋影落横塘北声寒古渡头覉人耿无寐危枕在江楼
　　原头数杨栁叶尽晚依依岁晏北风劲天寒行旅稀江鲈从网得水鸟逐船飞渔子津西去黄昬得酒归
　　方冬气候变纵目意凄迷千里兼吴越南州带鼓鼙地连江栈阔天入海门低归路何愁寂寒城鸦乱啼
　　霜空澹孤月此夕十分清乌鹊寒无梦闗河夜自明入帘微影落开户素华倾万里还如许姮娥不世情
　　霜露下林薄江干岁事阑起来风力恶不放酒杯干南土旌旗满孤城鼓角寒百年如梦寐头黒好相看

　　金华杂咏六首

　　经年困行役鬰欝若为情异县青山众新秋白髪生诗魔降战垒酒阵破愁城物色今如此漂流不为名
　　百曲浮梁上沧波午景齐乱山藏四县一水汇双溪舟逐鸬鹚下沙迎草树低隔桥秋社散归客醉如泥
　　佳期天上又星约喜重寻【是岁闰七月】明月孤城柝西风独客心故乡千里外归梦一溪深应想髙堂上新刍亦自斟
　　久客经春夏风清尚坐留楼头延月滞树杪见星流东土登平岁西畴黍稌秋山妻应解事曲蘖已吾谋
　　客倚南楼上西风月又初紫箫闲度曲茅屋夜温书风物吾乡似人情异县疎既无升斗绊只合赋归欤
　　浴罢披襟坐危栏曲曲凉秋风清枕席客思入江乡乱竹疎萤度深林众鸟藏晚来闲物色风土似荆扬

　　游承天寺

　　秋色今朝尽西风落晚红人心本无隔节序不能同杖策孤村外斋居乱水中坐看驰骋者行李自忽忽

　　练川杂诗四首

　　风物皆迁次因循岁月过清池黄叶满落日暮云多蛮海横妖祲官军荷铠戈故乡音信断无路问如何
　　百年全盛日海角见风波潮势秋逾恶村舂夜有歌时丰多黍稌日暮饫驾鹅幸遇登平岁搴旗听倒戈
　　浮世如谈梦人情似聚沙一年江海上千里问音賖驿路通西市江声入下砂客怀无可遣时复嗅黄花
　　江深风物异归计每逡廵有酒愁难破吟诗兴自神枯萑晴似雪独鹤夜如人遯世当无闷行藏一任真

　　酬姜朝宗见寄韵三首

　　山色迎人近西风逐客来隔林松子落徧地菊花开补衮惭无策论诗属有才江南多蟹稻相遇且衔杯
　　霜枫围别院烟草乱苍綦久客怀三益论心儗四知浮生波上梗世事橘中棋坐叹知音少慿谁觅子期
　　未赴龙门险安知蜀道难勲名怀魏阙身世属槐安乌帽西风侧渔村夕照寒黄尘三万丈无计一弹冠

　　用韵酬余伯庸三首

　　西风吹练水凉意袭絺袍拟草张衡赋愁闻楚客骚旅怀秋更恶归舸月中操应叹浮生者巢由亦自髙
　　乌纱笼短髪浑欲不胜簪落景増诗思秋风识客心潮平江浩浩月上夜深深不道人无寐新蛩四壁吟
　　短褐勾吴客风流忆晋贤斯文今尚在故墨有谁传野寺门如市田家屋似船飞萤偏有意时照笔床前

　　酬江叔载见寄韵三首

　　射虎南山侧风吹短短衣故人浃旬别今日五云飞春动梅争放霜晴鱼正肥悬知贤伯仲醉卧月中扉
　　异县无家客惟愁卒岁衣年余三日在春入一鸢飞溪水深如浅梅花瘦不肥扁舟时有兴莫掩雪中扉
　　元日雪如泥山林玉作衣栁梢春尚浅香絮晓先飞顾我邻无蹇知君廐有肥而还许借我一策到山扉

　　寄楼仲几

　　一日一相见百年如此不已知诗有趣未放酒忘愁鸟下西邻树月明今夜楼相看须白首投老共林丘

　　访鄮山周致尧时杨彦常乌性善蒋伯威陈子参军聨句因次其韵

　　红树风霜重玄冬气候深幽人喜还往好客足期襟酒阵围诗垒词锋逼羽林江湖千古意今日友朋心

　　游越

　　抚迹悲生事因循作逺游半生山水愿满眼古今愁木叶经霜减山云遇雨稠晚来清兴动歩屧到林幽

　　茜泾庄上人以诗招饮用韵答之

　　别院围琪树风声起绎骚暝云连古寺老客拥新貂零雨妨归计幽人屡见招西山如有约何必上凌霄
　　清江三日客风色晚骚骚古寺催尝酒诗人免解貂永怀方外友时见雨中招彷佛蓬壶路何须问紫霄

　　早秋

　　六月商飙动光阴逝莫留小窓梧叶雨危枕竹床秋逺浦凉云薄孤村野水流去年为客日今夜在南州

　　晓起

　　晓起坐南牖寻诗可散愁江城三日雨天地一分秋断■〈土厈〉苹花乱空江鴈影浮西风清兴逺倚徧夕阳楼

　　严子廸南宅宴

　　浦上南阳宅人竒似小坡论交虽未久厚谊许相过江暖眠鸂■〈氵鵣〉霜威振薜萝斋居具熏茗无梦到南柯

　　梁湖

　　孤舟催晓发急水暗前滩行子羇离日玄冬树木干霜清天宇阔山尽海门寒回首通明路梅花属我看

　　即景

　　三山何所见众木集珍禽流水自朝暮青山无古今饥鸢立樯杪孤客发春深江海多诗思愁人懒独吟

　　破寺

　　破寺依山杪平湖遶四围霜风吹客鬓水气湿人衣渔舸鸣榔急吟篷载酒归晚来闲物色坐览岁华非

　　行旅

　　行旅惊秋莫征衣点越霜絶荤神气爽得句客情忘废沼枯荷满空庭碧柚香起来羞把镜维恐鬓毛苍

　　天际

　　天际残阳薄南濠水气寛生涯牢落久江汉别离难明月渔歌起孤舟客子寒梅花随地发聊以破愁端

　　北风

　　北风振枯木残叶苦禁持起览穷冬物因怀生事悲疎烟澹西舍寒雨响枯池陈酒床头有题吟饮一巵

　　岁尽

　　无家千里客此日若为情异县多风雪残年见甲兵梅花因我笑山月为谁明照我乡闗梦相随到鄮城

　　怀兄子益

　　莽莽草根白昬昬林表烟半村犹作客横浦有归船晚岁霜如雪离家日似年何如聚兄弟团坐夜深眠

　　归梦

　　归梦逐飞鸟修程柰尔何澄江饶浦溆落日乱驾鹅近市浮图小还家客艇多裁诗且消遣随意发髙歌

　　归途

　　归途纔五日晓起每心惊溪响知滩急霜严信日晴漂流几半载踪迹愧吾生先到西湖上时还访旧盟

　　行舟

　　舟行常可计风色苦相违落日酒杯阔清江芦笋肥壮懐兹浩荡毕景自稀微眼底非无见遥空一鸟飞

　　九日

　　忆昔殊方客故乡千里情何如杜员外瞻眺梓州城老圃黄花在西风白髪生床头有新酒涓滴尽余倾
　　海角孤城晚惊心岁月驰小园枫落日老圃菊花时爱酒陶彭泽能诗杜拾遗百年须强饮头白莫深悲

　　子渊诗集卷三

　　●钦定四库全书

　　子渊诗集卷四

　　（元）张仲深 撰

　　○七言律诗

　　寒山寺

　　姑苏九月荒城路一水回环客艇多万里西风吹落日五更渔火乱沧波江村夜逈传钟鼓池馆秋深老芰荷欲问兴亡吴越事道人为我发长歌

　　曹娥庙【用石上诗韵】

　　淑女贞诚贯九霄身随父榇入寒潮一江大浪名长在三尺孤坟骨未销严祀有仪崇令典素麻宣诰属熙朝当年莽操皆臣子惭愧贤娥史并标

　　次乌继善城南三首

　　中原克复近来闻鼓角连天起夕曛杜老有诗如国史贾生无策奉明君樱桃入夏千株雨牟麦先秋万顷云独有村南垂白老晓呼妇子饷初耘
　　故朝城郭尽空基今日增修又一时于越谁人追范蠡句吴有客似湘累杏林煮酒心先醉草阁看山手自支无限闲情动吟思緑杨为我一颦眉
　　栁丝槐幄荫澄波十里横塘翠飒娑荏苒风光春事晚清和天气雨声多园庐近逺连桑柘陇坂髙低杂黍禾鞾帽入城尘土暗故山回首隔烟萝

　　鐡釡中莲【暇日宴金华祥符方丈了堂悟公以鐡釡置莲方着一花关西杨伯玉征予赋诗以呈湛庵信公时与者孟志学萧君佑暨仲深也】

　　翠拥柔葩濯素商谁分玉井一茎芳根通金气秋逾盛雨裛铅华晚更香埏埴有功濳土脉凌波无歩到陂塘自知鼐鼎钧陶力不受金茎沆瀣凉

　　杨廉夫月波楼

　　饮马桥头听鸣珂饮马桥下雪始波自从道人琴佩至想得衡门车马多楼外青山横独鹤枕边柔橹响双鹅我来疑是扬雄宅夜烛藜光讽九歌

　　奉寄易之在京师

　　忆君日日共吟哦三载怀人可奈何声价相随诗价长新交应似旧交多春连宫树莺花合人在瀛洲岁月过十里有书如讯问布衣仍旧住城阿

　　怀严侯在庐州

　　九十春光强半阴蛮风日日振平林海天花栁愁无际江郭旌旗驻转深驿骑通宵催调发故人终岁絶声音吾生赖有园庐在吟尽黄昬思不禁
　　去岁风狂薄海涯今朝霪雨转如麻自縁地僻多啼鸟不管春深又落花千里荒城宵警柝一年征戍日思家丘山想有栖迟者独立衡门数瞑鸦

　　九日与吴君同舟过越

　　延陵有客上蓬莱九日相逄畅好怀赖有舟中尊酒在不知篱下菊花开利名异业同奔走山水无情任往回解得渊明千古意不谋升斗盍归来

　　建徳曹徳明存中斋

　　梅花千树雪纷纷想得衡门闭夕曛地脉阳和今夜复天根造化一中分空青暗结昆冈髓神汞连光华岳云养得丹成思蜕骨笑骑黄鹤驭氤氲

　　次勾曲外史西湖感怀韵

　　一鞭春入晓萧萧长记寻诗过叚桥花底莺声闲送客马头山影欲凌霄情懐忽尔思前载风物多应似故朝蹋尽春光生感慨当年王气逐虹销

　　送周养心检讨

　　江南六月蚕重熟此日扬舲兴倍賖满面炎尘低客帽一川离思属荷花功名衮衮人千里世路悠悠日自斜儗驾轻车寻旧约曳裾多在五侯家

　　题危太朴检讨借船图次叶敬常编修韵

　　独怀十载竹书光今日追游越水乡棹发钱湖情浩浩梦回梵宇月凉凉莼丝入豉春流滑菰米舂云晚饭香内翰新诗费题品定应风物引杯长

　　酬单孟年韵

　　买得江鱼贯栁条欲谭兴废访渔樵西斋有酒寻常醉东合需贤次第招春尽广湖孤客老月明小皎【山名】素娥娇桃源有路家应近不比天台隔石桥

　　酬郑千里见柬韵

　　碧梧秋入未全飞尚有余阴护客扉半顷风漪天澹澹一竿晴旭晓晖晖弱躯秪为吟诗瘦强项多应食肉肥海角书生心自赤伏蒲无计到官闱

　　酬族兄润父韵

　　长记西湖日日晴画船齐载管弦声青青草色裙腰緑白白梅花粉额明舞倦玉纎歌扇重醉挥银笔帕罗轻今年海上多岑寂相对篱根郭索行

　　鴈

　　翅老西风絶点瑕秋江难认宿芦花雪边字缺银钩断月下筝闲玉柱斜影乱飞鸥回逺浦阵横宿鹭落平沙声声唤起苏卿恨为带吴霜染鬓华

　　慈湖感怀

　　十年不蹋慈湖路湖水湖山总旧游老树尚能知客意白鸥元不识人愁漫需菽粟谋盘斚尽使鉏犂化戟矛筑得长城为屏蔽也应飞遁住沧州
　　慈湖三月风物好客子行吟遣日长断浦草根科斗黒隔篱櫩下来禽香家童解事故携酒野鸟辟人低度墙今夜山中有风雨何妨下榻赞公房

　　赠方榘之

　　化城尽属利名场门外三车日日忙自畏简书为府史故知文字重经王天华晓雨苍云湿贝叶翻风白昼香江海红尘一千丈静边心地自清凉

　　赠胡一泉

　　见说君家住翠瀛蓬莱只在眼中青门前弱水三千顷屋后长松九百龄别墅溪桥宜客渡断崖石濑可人听一丘一壑平生愿老我茅堂煮茯苓

　　赠吕季亨

　　华掖云开接绛霄簿书参赞见英髦姓名曽隠磻溪钓笥笈今传左相刀昭代衣冠称古昔太平礼乐属贤劳愿将真孝旌天下解使遐蕃俗尽陶

　　赠姚明斋

　　繁霜满天岁欲单马鸣萧萧百草干北风吹沙弓胶劲落日照海旗影寒将军摄符及瓜代辕门载戈如锦还太平未可忘武备不妨横槊吟江闗

　　赠张子恭

　　三载懐人岁月长吾宗神秀郁相望墙东业在名尤重【墙东老人乃江阴陆子芳别名公其门人也】冀北羣空马独骧已喜黄堂时振佩暂留乌府一褰裳后期如舣江阴曲共卷青帘泛雪香【江阴酒也】

　　答天民韵三首

　　三春风雨似梅天欲过苏端履错然阿阁不闻仪彩鳯郊闗是处有饥鸢秫荒乏酿茶为酒鱼熟难賖米当钱见说卦爻増著述研池滴露费摩编
　　春归无路入遥天怅别江云思惘然蕙帐夜闲悲独鹤栁塘水暖浴双鸢鱼供鲑菜难谋酒米比真珠不论钱海上阴晴犹未卜檐花时复落芸编
　　朱岩溪上水如天花气熏人昼欲然山意生成归草木春心飞跃见鱼鸢酒边豪句多千首客里悭囊罄一钱几欲携家谋卜筑草茅无地得诛编

　　酬杨彦常韵

　　霜风日日振平林想有幽人赋藁砧故县湖山余瓦磔异乡踪迹叹光阴酒杯拟泛盈盈玉菊蘂还看采采金丧乱未知同白首百年莫废友朋心

　　酬樊天民诗韵二首

　　龙壑清凉杳霭中溪回知有钓璜翁衣冠在昔称江左文物斯今数浙东海上家家梅子雨林深日日楝花风一春何事多惆怅琴佩无由得往从
　　半椽茆屋緑阴中古道多逢伛偻翁万迭好山春上下一犂膏雨畮南东稀微梦泽连云土隠约蓬壶隔浪风春服既成沂可浴定知童冠得陪从

　　奉酬陈子善见柬韵并上王良与

　　独上危楼百尺强白沙翠竹逈相望西江返照连虹影南镇残山入鴈行薄暮杖藜诗兴阔深秋池馆酒尊香客边清致慿谁遣赖有王家玉雪郎

　　酬蒋尚之见寄韵二首

　　世比空门幻六如我曹漫尔羡三余设罗自信能罹雉縁木何由可得鱼煮字有方踰辟糓卖文无计胜佣书神交沧海非冥漠岂论心知会数疎
　　昔年曽记汉相如洛下才名尽自余尺素毎慿南乡鴈寸波难育北溟鱼勲庸漫尔昭三史事业端知在七书想得山斋春雨后一帘花雨昼疎疎

　　游子

　　游子十月湖上路天寒水落洲渚长北风萧萧草木白沃野莽莽烟云黄去年小艇走江海此日晚岁愁家乡故园幸自好消遣茅櫩春动梅花香

　　悬根白菊

　　分得篱东白雪丛为扶秋色晓童童数丝独耐风霜力一脉濳通造化功翠拥孤笻殊絶土香溥素艳欲浮空维持自有神明在相对西风意不穷

　　城鄞【壬辰夏】

　　惕勤宵旰每临轩方面臣邻作屏藩上苑秪知花解语南州岂信石能言奸雄倔强兵难息郡县堤防政转繁顾我自惭谋用拙坐看株守保元元

　　题天师画

　　空青千仞玉嵯峨点染何曽费墨多不是分云来华岳也应洗笔到银河斜阳屋后深深巷积雪林间小小坡飞溜一枝苍涧侧令人翻忆考盘阿

　　登仁王寺江上一览亭

　　一上钱塘一惘然百年王气逐晨烟乾坤浩浩春无际人世悠悠梦未圆吟尽莺花归路逺望兼吴越海门偏明朝载拟登临日手拍危阑上九天

　　青林渡

　　青林渡头月影微舍南鸦阵归提提澄江入夜客唤渡短艇翦烛闲裁诗田园每为乐事废鼓角又起残年悲十年踪迹半江海草草杯盘慰别离

　　题伍光大春山遇雨图

　　柴门竹树春如沐村北村西半夕阳百里山光浮眼底满川华气接云长杖藜别墅谁家客理钓晴天何处郎我欲题诗思无限卷图还忆在潇湘

　　泊大洋

　　十幅蒲颿挂暮秋一汀烟霭结闲愁客怀有似青山乱归思多于落叶稠过眼功名如大梦百年身世等浮沤髙堂但愿丰甘旨肯为区区食肉谋

　　谢易之自京回遗余文物七品各赋律诗一首谢之如左

　　危太史撰张节妇传
　　操守氷霜四十年岂期恩渥出崇天森严史笔千人表典雅文章众口传母子素心今始着友朋髙谊久弥坚不惟家乘当珍重要与图经续后贤
　　赵子期参政篆光霁扁
　　古来篆籀数氷斯千载风流想见之当代典刑遗老在一庭光霁故人知屋梁落月疑颜色翰墨生云揭宇眉多谢心交题赠意小斋从此是襟期
　　李惟中谕徳书贞节字额
　　日日春宫教谕回青云翳鳯下瑶台文章有熖纒东壁翰墨生辉贯上台华表恩光同赫奕髙堂节义共昭回故人驿骑亲携送帯得天香辇下来
　　宣文阁笔
　　霜毫抜月出句吴分赠多应进贡余筵阁校经资检讨管城锡号自中书九重纶綍曽参赞三辅英雄藉荐除今日茅斋陪砚席且供铅椠沐方诸
　　九成宫法帖
　　唐家宫殿重因循铭刻坚珉自法真一代文章超述作千年翰墨愈精神龙香浸润駞油滑兎颕分明蠒色新为向晴窓每临写从今不数卫夫人
　　至正新铜钱
　　金工采得首山铜范合全慿橐钥功轮廓回环函太极圆方相亚启鸿蒙五铢榆荚非今制阴缦阳文在昔同母子权行归至正悭囊已免一钱空
　　上京纪行诗一卷
　　世祖龙飞奠两圻岁时巡跸重依违千官扈从趋黄屋三子聨镳总白衣眼底闗山生藻思马头楮颕发光辉诗成京国争传诵太史遥瞻动少微

　　题小李将军金碧山水图

　　津涂冉冉涌红尘何处深山别有春把钓未闻辞汉客过桥多是避秦人渚蒲短短船头出云树深深眼底新果使林堂如画里千金买宅也为邻

　　题齐思贤岁寒双青图

　　霜落溪山万木零画图忽尔见双青徂徕新甫元同谱马鬛龙姿每异形离立势盘三百尺后凋心傲几千龄我家蓬岛皆苍翠归去茅堂煮茯苓

　　久雨感怀

　　闭门十日黄梅雨门外黄流数尺强泥淖载涂深没马蒿莱满地乱踰墙中原义旅惊仓卒蛮海元凶转陆梁安得倚天三尺剑扫除氛祲济时康

　　客边宴友呈张孝廉

　　吴姬歌尽少年非泪满西湖旧舞衣乱后有山空树色春来无日见晴晖荒凉客馆蜗牛集狼籍棃花燕子飞赖有清樽好消遣相逢共立晚风微

　　武林韩与玉名玙雅与易之在京师交至宻至正十五年乙未归武林病亡六月闻讣余虽未获缔交以易之之故数有翰墨附余是年冬十月朔偕易之暨武林杨彦常乡中蒋伯威叶孔昭应成立祭于鄞江义塾约赋诗以挽之

　　渺渺红尘翳九区交游零落似星疎斗山未遂荆州识翰墨长瞻逸少书京国十年奔走后江城六月讣闻初知心赖有相如在我亦临风为哭诸

　　东吴钱可竹挽诗

　　隠居结屋近沧浪养得身闲八十强当代躬行周礼乐平居犹着宋冠裳竹窓入夜琴书润花径春深杖屦香一自九原魂梦逺至今遗迹满林塘

　　用蒋伯威韵贺马易之自京回

　　故人长是别离难今日论交未尽欢客里旧毡随地暖囊中古剑倚天寒反思旨酒分光禄尚忆和羹给大官文事固知天未丧太平丞相政桓桓
　　十载覉栖剑佩偕几经新火起榆槐海头诗苦情懐恶天上人归气势佳行李压肩珠玉重平芜眯眼甲兵排近闻河朔新成记【易之有河朔访古记黄政卿危太朴许可用三先生有序】快覩应知客满斋

　　宿甬东书院简汪以敬团结并上徐季言

　　东风袅袅入麾幢诗客行春度石矼斋舍日斜青佩散酒杯春泛玉瓶双沿江义旅齐名柝傍竹人家有吠尨醉里不知身是客梦回明月满西窓

　　简杨景仁

　　成真院中杨道士筑得危楼百尺强床头红酒留三月匣内玉琴时一张醉歌青天击灵璧月下歩虚鸣水苍草玄増注须当问载酒来时竹叶长

　　雪舫夜坐

　　埜人雪舫大如斗中有六尺枯藤床一牕灯火夜淡淡满园风雨春茫茫杏花已开江草短燕子未来杨叶黄湖山秀色可揽结明朝归去聊徜徉

　　月殻为陈君从先生赋【髙丽石瑠璃可炙灯】

　　姮娥吹影濯沧浪彷佛天球出断冈玉斧割云秋有晕银蜍脱骨夜生光沉沉素魄寻幽梦耿耿空规照画堂应想广寒宫殿小清虚曽贮桂花香

　　题晴川图

　　十年不鼓南游柂忽忆君山在洞庭百顷风漪春澹澹半岩花气昼冥冥神姑拾翠遗珠佩仙子吹笙振鹤翎从此披图思税驾敢慿一苇渡沧溟

　　赋池上落梅呈无文枯厓原道

　　孤标粲粲傍池台彷佛含章一镜开紫竹吹残香影瘦玉龙战罢甲鳞摧鱼惊荇带琼英缀鸥讶波纹雪片堆缥缈翠瀛星斗乱肯随流水出天台

　　龙泉寺【寺乃荆公王安石读书之地】

　　石磴盘秋上翠微山腰云气湿人衣西风黍稷多遗秉落日楼台半掩扉归舸舣潮吟佩逸寒潭贮月老龙依昔年想得行霖雨安使苍生议是非

　　故鄞尹许具瞻挽诗

　　江城岁晏露华繁霎拥西风晓戒骖两县十年沧海梦孤坟三尺夕阳魂穹碑纪迹龟趺重巨笔题名雁塔存赖有文章垂不朽五云日日护重原

　　莫春感怀

　　草树林园日夜新清和庭院静无尘一帘晴景迟迟昼满眼风烟澹澹春多病渐于诗律废看花莫惜杖藜频望中物色浑无赖漂泊泥涂任此身
　　半天星月碧云流满眼东风独倚楼灯火西邻人语夜江城二月客维舟春深草色愁如海寒澹花枝麦未秋多谢风光共料理黒头勲业镜中羞

　　慈湖阻雨

　　我来三日无日晴西风吹雨天冥冥草虫切切语床下庭树叶叶生秋声千忧尽付杯中物一醉岂容身后名澹烟薄暮慈湖路疑是山阴道上行

　　题王良与白沙翠竹图

　　半身生世秪飘零长记扁舟过洞庭隠隠龙堆连楚泽泠泠鳯吹泣湘灵地偏水落星沉草天阔风髙翠刷翎从此携家谋卜筑疎帘清簟讽骚经

　　题昌上人浮碧阁

　　萧然栏槛俯沧溟逈絶红尘眼自明江月压櫩鳌足重浦云扶栋蜃楼轻浪摇山影团空翠烟涨林光薄太清两袖髙风秋■〈氵皛〉■〈氵皛〉倚栏无语看潮生

　　竹间见月

　　琅玕暝立小斋前春老嫦娥此夕圆素魄驭风持节舞苍龙入夜抱珠眠妖蟇吐练横林薄翠袖韬光照几筵彷佛仙游云外仗霓裳羽葆下遥天

　　送僧阐仲猷

　　雨过经楼翠壁凉散花天女近禅床振衣自入藤萝去挂锡贪看水月长碧树当门玄鹤下紫芝满地白云香时还许结庐山社凖拟清尊使客尝

　　送僧褒仲美游金陵

　　见说锺陵隔几尘龙翔殿阁此时新诸天坐挹金银气一锡行看草木春贝叶何妨寅夕讽梅花不厌往来频江南江北犹兵革林下栖迟复有人

　　挽刘东隠

　　寿考闻君七十过平生事业老城阿无心种玉虹光满有子承家瑞气多华屋连楹新结构青山辟土近搜罗明朝载酒坟头过一酹沧浪发些歌

　　挽张明逺

　　三箧传家夙所承隠君问学徳逾馨才华间世天应赋人物斯今地尚灵简册在箱存手泽衣冠入坐想仪刑平生行业终难閟定有儿孙为乞铭

　　子渊诗集卷四

　　●钦定四库全书

　　子渊诗集卷五

　　（元）张仲深 撰

　　○五言排律

　　哀通山尹严子仪

　　灵岳锺神秀精英集戬祥仪光耿梧竹昭质重圭璋踵武名尤盛承家徳愈芳澄心嫓氷檗素志厌膏梁鸾凤思遐翥骅骝欲逺骧泥涂惭汨没云路极翱翔旅食京华旧覊栖岁月长籍通三府掾鬓染两都霜剑履星辰上轮蹄辇毂旁坐分光禄酒膳给大官羊扈从时覃泽叨陪辱宠光自怜为幕客每得与斋郎秩数优衷赤恩庥降敕黄绛袍从事乆紫诰转除忙未入河阳县多思召伯棠莵裘知有计彭泽自相忘井有髙人辖门无俗士缰酒尊开研席枕簟荐园堂念昔交游好论心礼意臧过从踰上客缱绻洽中肠深儗平生契云胡一夕亡百年空有约千里尚相望嗣有齐家术囊遗种徳方勲名虽已矣闻誉足揄扬镌石诗成些浇茅酒作浆佳城多瑞气吞哭向斜阳

　　哀故杨景羲

　　台州三老宿词赋独风流【台州陈刚中施省心杨景羲三先生齐名】沆瀣漙清晓锋棱铄素秋贯通青琐籍文与玉堂侔谱自关西出名惭阁上投才华唐李贺敏捷汉杨修济济衣冠旧苍苍气象优肩舆过鴈荡税驾住麟洲讲解通玄奥陪从饫胜游儗为终岁计遽作故园谋髙第才腾骏诸郎气食牛讣闻三岛隔歌断五云浮未赋黄金殿先题白玉楼词章沾后进徳业嫓前俦恸望巾山碧凄凉土一坏

　　哀故程敬叔

　　甬东百家邑人物萃精英近者翔三凤【鄞薛景春史驹甫程时叔三先生同膺乡荐时人号为江束三凤教授花桂发请札云河东之三凤重鸣洛下之二程再出】于今数二程【敬叔时叔兄弟齐名人称为后二程】读书时有法【着读书纪年工程刻行于世】讲贯旦能评自谓才名重毋令出处轻徳尊羣老列坐有五经横徃复皆耆旧藏修尽老成省台交剡荐郡国倚文衡理性程明道文章马长卿鲰生惭后进熏炙藉先声心地茅长塞牛山木自荣趋陪乡饮席侍立夜窗檠晤语传深秘渊源罄发明坐看年甲改竚览岁华倾政喜书三考俄闻梦两楹昔年坚苦操今日典刑名教授生前爵郎官死后旌礼存羣弟习乐有一夔鸣存没俱无憾修魂慰九京

　　哀故纪益朋

　　圣代征文献才名即故吾衣冠前古制仪范后人模素性惟冲淡潜心即典谟妙通皇极奥名贯玉堂儒文采袁程并【时与袁伯长程时叔齐名】交游许郑俱【与许山心郑景尹交至宻】字精当世赵诗儗近朝苏庶子趋庭下诸生列坐隅十年承诲晤合郡尽咨诹鹰隼空抟汉骅骝忆过都勲名终不累基业足良图老矣青山乐优哉白髪娱九龄今已迩一夕遽长徂塜有驯林鹿巢多反哺乌笥藏蛟室锦囊贯蚌胎珠梦寐常心陨懐思黙叹吁九原不可作空尔东生刍

　　哀故单良能先生

　　南渡衣冠旧传家具五经智圆车炙輠机敏隼扬翎训奉邹轲母趋随孔鲤庭索坟心独领诗礼耳亲聆煅炼金镕冶锋铓剑发硎行方交自寡居陋辙长停骁勇惭雄信编修慕士宁妙深杨陆奥颕脱邵程扄秘宻神尝授禅玄识自灵嗟予新造进讲贯旧曾听煦妪沾时雨钧陶藉笵型哲人宁乆世梁木仆深垧授受多贤弟传承有宁馨百年余手泽千古想仪刑马鬛封寒玉麟州陨徳星见知当世少我独寸心铭

　　挽大嵩潘子明

　　徽懿君家秉由来积徳门地饶山水富望重里闾尊礼貎今宜范仁心夙所敦浮名焉肯绊壮节自髙骞施予财无靳传承业愈蕃片言安泰华众誉越玙璠序塾贤才萃斋庐圣像存菑畬储足膳鼎爼胙余膰茂迹镌丰矿华题照旭暾不惟来逺迩且复育儿孙谊重通家好情深奕世婚朱唇歌白苎金炬倒清罇缱绻方符辙幽明忽异辕青山封马鬛玉井讶猊蹲征旐西风梦灵舆夜月魂声华虽已息嗣叶自重繁茅酒■〈奭斗〉三酹芜词些九原涕零满衰草声出不能吞

　　○七言排律

　　上淛东佥帅董公孟起

　　幕府宏开地尽头微垣星拱列元侯职颛方面雄诸镇位重名藩贯七州盛代文章凌屈宋太平礼乐属伊周六韬乆已潜深秘三策于今阐大猷袖带乌台霜气肃佩聨鸾阁晓声浮不辞万里风沙逺肯为三年吏士留劔戟夜明江徼月旌旗晴拥海门秋徳沾荒服讴歌起威詟遐蕃赞画优马系长杨春袅袅鹿眠闲草午呦呦时歌白雪多赓载满引清香足献酬贱子素心如寸草明公洪度似三洲愿持色笔濡膏泽解使孤贞达冕旒华表会湏荣里闬深恩何止戴山丘中朝柱石归元老竚听胪传锡玉鸠

　　哀乌勒哲图中奉

　　将军忠谊冠当世烈烈雄姿不可降自袭簪缨分贵胄却屯貔虎镇南邦射鲸沧海探鼍窟搏猛蛮荒拥豹幢世谓有名矜张王公云尽瘁效愚憃旌旗暮卷秋颁令徼漠春闲夜吠尨紫诰近登藩阃贰文犀添重虎符双政开玉帐民除瘼遽调南柯俗自龎想见孤贞悬日月幸留遗像卫矛鏦东风惨惨吹征旐落日翩翩照大江国士仰风咸戴岳书生有泪洒飞淙尚方曾锡衣冠袭内府空颁酒拍缸存没有荣无复憾汗青勲业笔如杠

　　赠致元长律二十二韵

　　念昔同袍甫十龄追陪日日看趋庭通家有好因邻近聨璧多才独尔馨藏器羡君思射隼读书怜我苦囊萤路岐南北随阳雁踪迹浮沉寄水萍骄马秋风驰隙电彩衣春日照屛星未承世禄踰千石最喜传家有一经晓起庖烟分别院夜深篝火耿疎棂材倾国子承天宠名动京师觉地灵虎豹伏林蒙雾露蛟龙出海挟风霆每传箭镞穿重札已见词锋切九冥粉署赞谋县月鉴乌台贾勇发霜硎雄谈亹亹如霏屑妙论时时若建瓴振佩青云看鹄举曵裾华省喜鸾停四年草檄淮夷詟一日扬麾海■〈宀禹〉宁贱子栖迟头半白故人相见眼终青自怜作赋夸鹦鹉长记哦诗感鹡鸰堂上慈闱秋寂寂门前华表晓亭亭仲连排难惭无策平子归田学闭扄盗贼猖狓终殄灭黎甿征敛重伶仃蚤扬露布传东淛行看天书出内廷茂迹拟藏金匮劵丰功应记太常铭书生抵掌期歌凯起挽天河洗耳听

　　挽松江卫立礼

　　奕世簪缨夙所嘉隠君徳义愈堪夸赤心益解当忠国素志兼承且克家搜猎书林期汗漫栖迟庐圃谢骄奢名尊二仲驰江右瑞产双珠照海涯招辖每留贤者辙脱骖曾赙故人车光阴迅速风前烛事业浮游水上苴瞑觉华亭无唳鹤窆看宰木有驯雅斧堂深瘗封侯骨笥箧珍传拜相麻遗训自能光嗣业丐铭行见发潜华淑人千古终胥忆矫首云间一叹嗟

　　子渊诗集卷五

　　●钦定四库全书

　　子渊诗集卷六

　　（元）张仲深 撰

　　○五言絶句

　　题时处恭枯木竹石扇

　　潇湘明月夜眼底见苍云众木皆零落空山秪此君

　　云山图

　　流水云中响青山树杪多客行山水外落日听吴歌

　　○七言絶句

　　次常山郑明善长至日见柬絶句

　　团团山郭甫千家地接东南有等差不道山中逢至日家人应是卜灯花
　　逺林旭日晓融融六管初阳一脉通见说衢州贤太守起观云物上华丰【衢州有华丰楼】

　　次赵文举简沙彦博二首

　　行路已知难复难客边翻忆去年欢骑马出门雨如注江南江北泛盘盘
　　渭城风雨别离难春树江云尽客欢世上红尘深似海屋头明月大于盘

　　瑞萱

　　炎风吹老凤头花碧干秋添翡翠牙移向北堂深处种自知戏彩属君家

　　稚桐

　　分得灵根自峄阳亭亭翠干及人长莫辞拱把当风露他日终经宿凤凰

　　武林感懐四絶句用马易之韵柬佑圣观王景周呈王素岩

　　湖山风物逐灰飞媿我行吟雪里归认得吴姬年十八从来不减旧腰围
　　风抟万鹤下瑶台九市无人夜拨灰可惜西湖歌舞地春深触处长蒿莱
　　红尘不到老仙家依旧疎棂幔碧纱【宗阳宫佑圣观独存】两袖髙寒吟未穏倚栏和雪看梅花
　　西湖岁晏雪如波湖上谁人载酒歌眼底甲兵犹未息可无壮士挽天河

　　雪峯

　　西蜀名山乆失尖天风吹陨见嵁岩愿君移置轩窗下要涤人间六月炎

　　眉文砚诗

　　谁斸云根出混沦一区玄璧重玙璠龙香秪解供吟笔不管春山湿黛痕

　　题王良与捕鱼图

　　迤南水陆干戈满直北关山祲雾多船尾斫鱼船首饮人生只合老渔蓑

　　隠居图

　　我来江口气如蒸今日披图眼忽青但见林皋发光怪夜深知有少微星

　　揷花挂画图

　　髙人杜门不入市只在西郊结草堂清事恼懐眠不得看花看画胜公忙

　　题宗上人画

　　江南六月露华繁凉叶纷纷晓不翻自是故宫风物异至今烟树满祗园

　　题墨画孔雀图

　　桄榔树老岭南春云外归来翠满身常恐文章婴世网肯将毛羽涴缁尘

　　壁上小景

　　半林斜日带晴霞仿佛柴桑处士家千里田园归未得只疑此地有黄花

　　浦景仁兰竹图

　　素娥孕魄陨微茫散乱寒光石上霜尚忆楚魂环佩冷至今清思满潇湘

　　松亭图

　　一椽茅屋小如舟百尺长松在上头更得秋风田二顷底须骑鹤上扬州

　　题严景祥画

　　藓纹碧荫虵蚹石山意晴函鹤背云自是苍松多野趣未应秪数老髯君【董元善画美须髯人号髯君】
　　江海十年奔走地草堂今日友朋心平生乞得清洪愿只结茅斋住緑阴

　　题天师画二幅

　　江上羣峯类九华云中楼阁是谁家幽人怕有看山者自起开门扫落花
　　雨洗枇杷奈翠何白云如海冩通波小桥分路春烟里定有人家住涧阿

　　春山游骑图

　　淑气熏人醉似霞子规声里欲飞花马蹄踏徧青山道底事春深未到家

　　冯仁夫木石图

　　老树搏风泣瘦螭石棱霜剥玉差差岁寒虽倚空山底自是岩廊柱石姿

　　紫霞几

　　女娲炼石补青天文矿无端落海壖舁入小斋供醉隠梦魂时到五云边

　　垂杞

　　花陨西风蜀锦香珊瑚蜜贯翠丝长茂陵秋冷牂牁梦肯信余芳落海乡

　　小桂

　　根分兎窟翠婆娑秋影团团数尺过自是天香落人世也将金粟鬬嫦娥

　　吊叶监城敬常次许且瞻韵

　　人情尽属庄周梦世道翻悲墨子丝一日青山瘗寒玉令人瞻望起遐思

　　溪上次岸上人五絶句

　　栁风松雨满溪漘风雨催残二分春门外泥涂深马迹江海红尘髙没人
　　杏梢红日带红酣零落东风浦水南春老王孙归未得一川烟雨思何堪
　　溪南溪北燕交飞溪上人家客未归翠壁夜间山鸟呌金炉烬冷水沉微
　　蒲芽莎草满沙堤数个山船系短篱不去西湖载歌舞却来溪上载相思
　　短短疎篱矮矮门溪头鸥鸟动成羣酒边诗句空千首世上兵戈正纠纷

　　子渊诗集卷六
