筠谷诗 明 李辕



钦定四库全书

集部六

草阁集　附筠谷诗

别集类五

明

提要

臣等谨案草阁集六巻拾遗一巻明李昱撰昱字宗表号草阁钱塘人南雍志作临安人葢钱塘左宋临安地偶署前代地名非明之临安也洪武中官国子监助教昱元季避地永康东阳间馆于胡氏故集中与胡伯宏兄弟赠答之什最多此集乃昱没后伯宏及其友徐孟玑陈公明所辑拾遗一巻则其门人唐光祖所辑拾遗之后又附杂文四篇题曰文集不知何人所续辑或亦出光祖之手欤昱诗才力雄赡古体长篇大抵清刚隽上矫矫不羣近体亦卓荦无凡语虽为髙杨张徐诸人盛名所掩实则并鹜中原未定孰居先后也末附筠谷诗一帙不著名氏案宋濓作昱诗序称其子辕字公载为诗能继其家千顷堂书目亦载有李辕筠谷集注为李昱之子为宜纶县丞殆编录者以巻帙无多附其父后观诗内有冬至前日侍文燕胡伯竒济生堂七言一首是辕作之明证矣朱彛尊曝书亭集有昱草阁集跋而不言末附筠谷诗或所见之本偶佚此巻也

乾隆四十三年六月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●钦定四库全书

筠谷诗集

永康胡元祚义士哀诗

人于天地间百岁聊寓形生当秉节义死用埀芳声余子知爱身丈夫在成名胡君花溪秀家世乃簮缨少小失其怙操持如老成胸藏白雪净气敌苍山横年强不肯仕力学还躬耕忠义素所敦信重千钧轻我虽不识公得与贤嗣并为言丁酉岁世事多搀抢括苍地险阻山势髙峥嵘青天魑魅啸白昼豺狼行流恶邑里间所至烽烟生永康属边徼相去无逺程跳踉恣威虐百里皆震惊我翁奋髙义下令募乡兵手提龙泉剑寒光射云旌淛东宪府官遣使来相迎问君计安出要使巢穴倾君言计已遂奉命寻前征麾兵与之战桓桓谁敢争遂令括苍地流血尸纵横余孽未尽除其势复喧轰我兵势已孤力竭终难平壮志不少衰竟陨占田营吾昆抱哀痛奉榇归佳城鲤溪山水佳泉香草丰荣溪水共呜咽山禽亦悲鸣义声驰四方孰不伤中情祭酒措哀辞翰林铭墓茔我诗何足征焉敢溷时英感君涕泗言聊用摅哀诚下以敦俗化上以规公卿要令千载后臣子懐忠贞

寿胡伯弘母六十

翠鬓佳人捧寿筵歌声为缓听诗篇桃花初实三千岁甲子新周六十年座上共尊陶母德机边能教孟轲贤诸郎总是青云器拟锡金花下九天

赠韩进之先生

北斗文章絶世无先生秉笔继前驱幽懐爱菊临轩种老眼看山信杖扶

圣主岂容华髪隠野翁甘与白云俱夜来遥望双溪上明月梅花有几株

访胡伯弘仲源叔敬季祥

冬来卧病厌岑寂忽忆君家鸿雁行出门晴日照巾屦曵杖野路无氷霜相逄一笑且同乐人生百年能几狂休嗔剪烛夜酣坐别后与谁拈酒觞

之官三元县寄懐胡伯弘昆仲

四望魁山路五千东轩松菊想依然尚懐伯仲开春瓮还与吾翁展寿筵白土溪梅纔旧腊黄金岸栁又新年江南地比秦川暖为写春懐寄客边

寄贺家严诞日

春色新从栁上归云开南极夜増辉遥瞻蕙帐千年鹤难近椿庭五色衣报主敢辞心力尽问安翻觉信音违三年述职天恩大定放儿还庆古稀

次胡叔敬见过诗韵

緑树柴门白屋开青鞋竹杖故人来百年髙谊如君少半日清谈别我回沽酒家贫难取醉赠诗吟拙愧无才遥知伯仲东轩下待子同斟寿母杯

扫墓有感寄东谷唐仲暹先生

去年寒食闗西过今岁清明淛左归泛梗怕逄时改火扫松哀极泪沾衣山花恨里红成阵暮草愁边翠作围自怪春光相触忤诗懐难与故人稀

至日感懐三絶

天上祥云傍日飞纷纷五色似斑衣老莱无处为儿戏陟岵哀吟泪独挥

山妻绣下旧鸳鸯今日愁随万线长一去九泉空相像梅花不作返魂香

阳气初回尚闭闗松儿何处觅羊环去年拜节嫌衣短今日无由见汝颜

题永康贰令周复初草牕诗十韵

濓溪夫子是我师霁月光风想见之杰出贤孙懐祖训官居民宰际明时雉驯虎服名堪敌鱼跃鸢飞道已推公退小牕吟处稳闲观芳草静中宜萌芽不遣牛羊牧朝夕须凭雨露滋太极成图还此意阳春生物本无私清光照眼何曽息佳趣闗心只自知官舍寒烟青冉冉乡园晴日翠离离萱情万里思莱服诗梦三更忆谢池回首江山家第逺且存斯道继前为

胡君济源家藏钱舜举所畵俾予题之按山水形胜人物草木凢图中所具者莫不曲尽微妙大率吴中佳处沉吟细玩若湖山之在目遂成长律十八韵以写懐乡之意云

曽游百粤徧三吴家住钱唐古帝都东对海门南禹穴左连江堑右西湖潮生白马声偏壮山卷苍龙势不孤渺渺舟航通絶岛重重楼阁拥云衢仙坛棾塔争髙下野店山桥隔有无逺水粘天银浩漫羣山拔地翠模糊白沙细细眠鸂鶒緑树阴阴呌鹧鸪目断松萝仍竹桂人行杨栁又菰蒲云埋剑气忠臣庙春黯梅魂处士墟内苑烟花成寂寞藓堤莺燕自欢娱牙樯锦缆开红棹翠管银筝送玉壶歌女漫调金缕曲舞姬轻拂绣罗襦繁华此地为吾里漂泊频年在旅途人事世情虽反侧水光山色岂荣枯中宵欹枕牵归梦今日凭轩按此图品藻自惭才力浅登临谁说故乡迂畵工堪比连城璧诗拙难同照乗珠珍重聴泉楼上士相看此外更何须

挽徐德裕

丈人遗世已登仙令子懐雠不共天岂但男儿能事毕益令吾党孝心专魂随故国秋云返影伴长江夜月悬此日交游歌薤露临风挥涙独凄然

挽池仁卿

皓首厖眉九十春乡中耆旧已无人玉杯献寿谁同甲丹旐伤心岁在辰商谷此时难觅绮汉廷何处更迎申家声喜有贤孙继聴我哀思泪满巾

雨晴二首

松日照人春雨收杖藜徐歩桥东头桃花夹岸似霞染云气出山如水流身髙仰羡不下鹤眼明忽见双飞鸥纡朱拖紫乃余事得及吾侬心迹幽

东畴西畴流水声南山北山日色明溪童钓鱼懒复坐田父教牛初学耕新緑全经宿露湿落红乱点春风轻吟边野兴有如此安用悠悠身外名

端阳陈公明见招

佳节知君念友生蹇驴风雨自相迎黍包金角行盘重蒲泛银丝出瓮清烂醉无愁忘是客沉吟有兴即闗情百年如此流光易头黒何时共立名

期徐孟玑不至

四月山庭过雨天日长无事只髙眠梦随池草生孤枕风送南薫动五弦流景岂容头似漆闲愁须付酒如泉连朝颇怪徐髙士相约来寻竟杳然

秋夜杂兴四首

山月明秋镜林松响夜弦遶墙偏瑟瑟当户只娟娟鸾鹤身难见蟾蜍影自悬不知吟坐久清兴益萧然

槎客何时到天河彻夜明风连箕毕动云傍斗牛生山鬼行犹泣江鸿过有声愁边聴不寐秪益异乡情

揺落深秋景飘零逺客居芙蓉依水媚杨栁对门踈为士须行学非农岂荷鉏无人上封禅却忆马相如

圣代无为治蛮方译献通布衣空白屋朱绂满金宫城郭旌旗静乾坤壁垒空时清耻无用独独叹秋风

雨中

入春风雨闭书斋青草穿泥欲上阶栁放长条遮醉眼梅留残蕋伴吟懐舞干苖格闻虞舜炼石天成忆女娲未有涓埃能报主登临容我着青鞵

题叶叔亨南溪畊隐

隠居求志随所乐不在渔樵即畊凿畊凿能忘帝力深渔樵不计生意薄古人隐名还隐身纷华盛丽如浮尘尊居万乗不可屈子陵当年畊富春今人名隐身不隐与世驱驰日矛盾遂令余子皆沾名莘野畴能继伊尹华溪忽见耕隐翁豁我磊落之吟胷韬光屏迹能谢俗但与渔父心相同日长耕罢田头坐正值香花吹雨过逺村緑树班鸠鸣近岸青莎黄犊卧大耕小耨工不亏冰青烧土呼羣儿儿来不惰翁乃喜坐见禾黍秋离离耕隐翁非徒稼穑由来种田兼种德种田必期仓廪丰种德须当子孙获伟哉公之上世叶水心文章道德光于今耳孙奕叶继前美屣脱富贵归山林我今趣装趋上国回首田园有愧色安得同耕陇畆间驷马髙车复何益

徐节妇诗

座客且勿喧听我贞节诗永康有徐氏乡党谁似之上世中山人作令留于兹子孙能振耀家世承相规伟哉仲芳氏玉树珊瑚枝自幼失其怙卓立超羣儿母氏淑且贤春年絶朱丝虽无柏舟作志与共姜追鸾镜不复对罗襦不复施芳容若难悴每恨白日迟挑灯坐寒夜顾影空嗟咨有时形梦寐长吁涕涟洏诸孤不识父笑母心如痴诸孤既成人负笈令从师戒儿继汝父无使他人嗤孀居五十年哀慕同一时子欲报母德构堂花溪湄溪水流有尽母德茫无涯堂阴树谖草花开春露滋堂前种修竹琅玕碧参差母坐堂中央彩彩斑衣随载拜献母寿緑酒黄金巵母言母力强子忧母力衰子令诸妇侍母怪人扶持一朝忽寝疾薄景驰崦嵫有孙名伯维文采何葳蕤母也亦如姑言之两凄其二十失所天终身抱余悲年将六十岁阃范人所仪泰山或可动我志终难移我家贞德堂建此将奚为后人视前烈贞德焉可亏我愿登斯堂永与姑相期煌煌绣衣使玉节临东陲徐家两节妇表奏闻丹墀竚见旌其门御墨光淋漓遂令翰墨士纷然美文辞忠孝与节义乃为人秉彛呜呼唐虞逺歴代风陵夷众羽惜鳯凰羣鳞羡蛟螭风诗三百篇开巻陈闗雎贤哉徐节妇令闻千年埀清风播寰宇岂独乡邦知

冬至前日侍父燕胡伯竒济生堂

今年客里逢长至客子题诗兴亦长天上五云开瑞色人间六管候新阳梅花欲发春前树竹叶频倾醉后觞记取斯文合簮处环溪溪上济生堂

题朱氏时敬庵

独松佳地不虚传朱氏廜■〈广外苏内〉近水边一涧东流莹玉练四山髙起挿金莲阴遮结构修篁绕影落罘罳古树圆诸子登堂趋蚁折双亲卜宅喜牛眠秋霜气冷侵衣履春露花浓挹豆笾欎鬯降神方俨若焄蒿感目倍凄然慈颜不隔黄泉下愉色常存白髪前着敬不忘时十二会同还习礼三千能将此道承先泽拟播余风及后贤况是君家敦古义濡毫何惜赋诗篇

秋兴

牢落东南老树邨萧萧木叶拥柴门秋声万里西风急云气三更北斗昏鲍叔交情贫里见张廵节义死中论欲攀蟾桂非无路犹信仙桃别有源

忆昔自京至闗中将四千里所歴古迹不能殚记因闲居无事追赋律诗凢十首目之曰忆晋以泄曩日之思云

四月南风驿路长汴梁河底树苍苍牙樯锦缆伤前代（下阙）

（前阙）金谷焉知御史才翠杓青尊捐埜馆绣衣骢马上霜台须知鸾鳯冲霄汉不异忠良位鼎台

离离禾黍接頺垣惊见咸阳古道存秦殿独怜三月火汉陵谁吊九原魂陇山北起秋云合泾水西来夜雨浑如此兴懐非一事不如投笔且开樽

筠谷诗集

