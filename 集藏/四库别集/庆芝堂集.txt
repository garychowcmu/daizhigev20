庆芝堂集　　（清）戴亨 撰 

　　●目录 

　　序 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 
　　卷十三 
　　卷十四 
　　卷十五 
　　卷十六 
　　卷十七 
　　卷十八 
　　跋一 
　　记 
　　跋二 

　　●序 

　　庆芝堂诗集叙 
　　通干戴老先生诗集序 
　　序 
　　自序 
　　重刻庆芝堂诗集序：陈序 
　　重刻庆芝堂诗集序：林序 
　　重刻庆芝堂诗集序：李序 
　　重刻庆芝堂诗集序：朱序 
　　重刻庆芝堂诗集序：邵序 

　　○庆芝堂诗集叙 

　　海上两大鸟一鸣一止三千春秋物之见异于众者大抵不孑处也虽然龙无云弗克神变化当其戢鳞鬣潜渊谷固自有其灵怪哉余邂逅遇通干目为神仙谪堕人间相视莫逆而笑通干数十年破屋冷锉力战于风雨震电之中而学乃成为人质有其文义所不可贲育夺之不能以故世皆欲杀而余独怜其才又叹其穷以老也间披其诗卷如武安交锋屋瓦皆震忽而飙静雹止空山寂历其包蕴无垠而精力直入元始噫嘻此音绝响久矣余少刻意为诗洞冥沈精举世不望一人知而对通干恒欲尊酒叩其老去诗律之细也嗟乎断鳌立极可推也云门咸池可辨也通干之诗岂无所自哉余心识其然而不欲为世俗道也通干以诗卷属余序聊识数语弁其端乾隆十四年己巳八月望后同学弟陈景元题于燕山居白书屋 

　　○通干戴老先生诗集序 

　　籍隶辽阳居依冀北族由才大慧自性生春日吟成逼谢贞之挺秀秋声咏就媲徐铉之标英自此艺苑蜚声文坛树帜九秋月朗手攀丹桂之枝十里花红躬与琼林之宴乍传胪于金殿即需次乎铨曹笔擅三长乃屈一行作吏才非百里那甘五斗折腰用是荒径言归遂初是赋袁安高卧孰踏雪以寻踪子云著书谁载酒而问字类孙登之长啸空谷传声并郢客之善歌曲高和寡所如不合岂诗人少达多穷随遇而安由君子乐天知命笼鸡梁燕讵如天际鸿冥秾李夭桃怎逮岁寒柏劲洎乎箕裘丕振堂构重新子则头角峥嵘早卜干城之选侄则文章光焰聿征黼黻之材韬略素娴不乏缓带轻裘之度簿书方展仍有敦诗说礼之风惟子侄之多贤为门庭之盛事气之同也侄固比儿本惟一兮伯原称父爰同车而就道遂冐暑以长征易水燕山回眸渐远吴头楚尾极目非遥历途次之关梁吐胸中之磈磊板桥茅店行人写羁旅之情残月晓风奇句获山川之助前此举头见日仰瞻双阙之巍峨今兹酾酒临江俯睇五湖之浩荡斯固行秘书之博洽逊厥萧巯元才子之风流让其峻整者矣 【 彦曾】 夙叨世好久钦水镜冰壶忽觏高贤近挹光风霁月快倾盖之如故臭合芝兰得接膝以谈心孚如胶漆席间肴馔俨谢家别墅之游架上琴书宛阮氏竹林之胜亲示一编之订神游千载而遥敦厚温柔宗三百篇之旨嵚崎历落裕十九首之长五字追苏李之遗七言夺柏梁之座或为唱酬之作颂不忘规或为讽谕之词变宁离正或泉流风发长歌则横扫千人或琢玉镂金短韵则推敲一字排比饶纵横之致淡远清幽豪宕兼顿挫之音抑扬宛转向使登歌朝庙敷陈续雅颂之余今既终老林泉潇洒接羲皇而上尤惜一唱三叹作者之蕴甚长寸晷分阴阅者之时偏短微云疏雨叹浩然之清吟流水高山愧子期之善听所谓望洋而叹浩乎不知其津涯向若而惊茫乎不知其畔岸者也矧夫沅兰湘芷灵均直溯高阳溪水花桥子美常怀天宝兹则言情之语皆根至性之真风云月露之词概加屏削俊逸清新之句俱受陶镕宁第携酒听鹂作诗肠之鼓吹与夫解经重席奏书圃之笙簧已乎是日也细雨初晴小春方届庭无争讼邑有弦歌雏凤新添占协熊罴之梦青箱旧付耳盈诵读之声喜宾至之如归盘桓永日恨相见之已晚怀抱顿开我情将移如遇子春于海上天工所到疑对摩诘于画中樽酒论文当前款洽暮云春树别后相思此地岂即剡溪却似泛舟而访异时来游茂苑行将倒屣而迎也夫是为序时 
　　乾隆十九年岁次甲戌九月日讲官起居注司经局洗马掌局事兼翰林院修譔加二级纪录二次年通家同学弟韩彦曾拜譔 

　　○序 

　　余伏田里闻辽东三老人声藉甚思见其人求其书读之竟不可得三老人者李铁君陈石闾戴通干也甲戌季夏余至真州见通干老人于官署老人笃于至性然诺不侵有忠孝大节先是老人诵余古文奖借推毂甚力及见则大喜揭藏稿示余瞿然洞心其富至星匝海孕总占作者之能而诸体尽得其胜浑涵万状直齐肩少陵而无媿曰伟哉世无此作久矣自风雅凌迟苏李滥觞建安七子分路扬镳至少陵遂奄有古今为继三百之宗子老人起朔陲不由师传覃思精契雄入九军趣令诸子北面而顿挫沈郁不使古人有余能嗟乎数千年来号为作家多割裂大道不合不公标诡构变涂人耳目迢迢古今起衰之功舍老人其谁与归老人登进士第令齐河以伉直不苟合投劾归乡使老人少屈节已尊显列贵人矣然所作未必不朽如是可信天之位置人才其好恶轻重非世俗所能测量也余穷于世久矣既悲铁君石闾之已没不得见独见老人卒然所以慰藉之甚厚然则草就太玄不待后世子云岂非生平之幸欤乾隆甲戌孟秋谷旦年家晚生任瑗拜题于真州之春风草堂 

　　○自序 

　　余幼病目失学年十五始就塾见王母图为七古诗　先君子见之惊喜曰汝异日当以诗名天下时攻举子业未暇也间为五七言律一日请五言古道何从　先君子曰十九首其源也手取读之茫焉研思捐眠食者三日悟曰此非一人咏一事也风格古厚固不待言其中义蕴似亦有深浅之殊　先君子以为然　先君子负经世略复于艺术无不精深以抵其极其论诗也根柢毛诗楚辞涉于汉魏李杜盛唐以上他不必效也释褐后肆力各家一以究十九首之法读之取道之艰有倍蓰于世之营度所求者不唯姿性后人抑古人之堂奥有未易窥寻也久而知诗非艺术末技盖体托于明道而语发乎性情山川雷霆风雪虫鱼花鸟可喜可愕之情状日出而不穷皆道之散见者也如但取而写目前之景岂知比兴之遗哉必治吾之性情一轨于道而发于声音者缠绵悱恻俾人读之忽而咨嗟涕洟忽而奋袂起舞人心之同然虽百世如相接焉而高古雄厚博大精醇之气骨识力又足以发其蕴而穷其变斯能尽诗道之极而无憾诗岂易言者哉余懒不自收拾仅存者若干首敢谓能知道哉抑生平之精力尝萃于此聊为子侄辈录而藏之固不欲与世之立坛坫者较工拙念得之匪易时一覆视以自赏于荒墟寂寞之滨云尔乾隆戊寅八月辽左六十九岁老人戴亨书于昭文官署 

　　○重刻庆芝堂诗集序：陈序 

　　沈阳为我国家龙兴奥区山川风气磅礴郁积人文应之故辽左之诗大抵苍莽高凉沈郁深厚称其土风其乘时得位以勋业自见者无论己百余年来诗人之雄尤推李铁君陈石闾而通干老人颉□其间凤觐虎视同时有辽东三老人之目今读庆芝堂诗集则和平淹雅才力大而根柢深古体寝馈于建安七子而波澜意度出入少陵韩苏之间近体则胎息沈宋以泛滥于大历十子揜有众妙集诗人之大成何其盛也予早读先生诗而不能见其全集旬宣吴门库尹荆君梅伯适重琹是集告蒇而请序于予歍虖国家承平垂二百年雅化渐摩无间南北先生以名进士出宰齐鲁循良之绩炳于载籍中岁致政益肆力于诗上下千古以求国风二雅三颂之渊源练奋末广贲之音底正大和平之域益有出于铁君石闾所不及者非一方之诗天下之诗也是集乾隆戊寅刻于昭文县署镌版久佚印本亦渐稀梅伯为先生外孙复梓以行世夫先生之诗腾光扬辉千态万状自足不朽而梅伯笃于外家凯风寒泉之思抑亦有得于诗者欤时道光丙申孟夏江夏陈銮譔 

　　○重刻庆芝堂诗集序：林序 

　　辽阳三老人独遂堂先生举进士由儒官为县晚从其犹子江南任所游历较广诗尤卓然旧刻漫漶其外孙荆君道复佐藩来苏购得昭文县斋初刷本重付剞劂去先生之卒数十年矣古来文章家其传之久且远者每在后人之珍重爱惜而后人非贤有文者其视先人手泽所留曾不如田宅货贝之可重子孙且然矧他姓乎近乾隆间余姚卢绍弓学士传其外祖冯山公解舂集播称蓺林今乃再见荆君矣抑荆君有言是其母夫人尝有志于此记不云乎善则归亲其斯之谓乎而先生之诗其犹子始刻之两郎君校之久则传诸其女以及其外孙视中郎柏匮之感幸不幸何如者而辽阳三老人诗独先生所传更显不可大慰于地下乎至于气格之高迈神味之渊恬则体托于明道而语发乎性情先生论诗之旨世必无以易之也荆君请序于余为言略如此道光十有六年丙申秋七月侯官林则徐书于吴门节署之小沧浪馆 

　　○重刻庆芝堂诗集序：李序 

　　余归田后出处殊途不与当仕通一剌丁酉夏遇藩佐荆梅伯于黄氏园中即心识其人然犹迟徊不通剌者半载今年春始一往见壁上悬草书一幅书自着五言诗一章 【 即集中自辽东抵京晤天峯云浦鹤亭订西山之游作也余以时考之先生由京解馆赴辽营窆百日事竣时在乾隆甲子五月下澣先生年五十有四】 写作并臻高迈决为名人手笔媿余孤陋不知为辽东三老中通干先生也越三月梅伯邀饮衙斋出其所刻外大父庆芝堂诗集十八卷贻余具言其购本重雕与所遗壁间墨迹颠末甚详余受而读之窃叹先生真天生诗人也古人诗集编年者易悉生平此集序体而兼编年一生之显晦安危穷通顺变与夫学问根柢性情植品百数十年后犹髣髴如见其人盖先生幼遘家难克自树立登贤书成进士试校官迁县令政声卓卓为时所忌假使少贬其操阿意曲从则上官能杀之亦能生之秩奚止七品遇何至终穷而先生不屑也读感遇第五章当日之上官气焰可知读留赠张稼兰第二章当日之同官迎合可知先生自此一蹶不复振矣先生诗学自此日进而无疆矣综计一千三百一十二篇中绝无只字干谒当轴亦无词组谀媚要津间有介寿称觞由此感深知已偶涉微词托讽无伤小雅怨诽先生之笃天伦怆霜露见于母病奉窆喜捷诸篇先生之重友谊寻车笠见于哭陈宪图陈石闾诸篇先生之恋军国痛民瘼见于铙歌金川苦雨行悯流亡验被水诸篇至其胎息毛韩酝酿汉魏殚精覃思瑶情琼想则先生训士吟十八首及与友人论诗已自言其得力之由导人以寻源之秘无庸赘信乎先生真天生诗人也客有从旁哂余者曰子谓不与当仕通剌藉非遇梅伯于黄园出全豹于席上何由津津乐道如此余解之曰梅伯固吏而仙者诗不云乎文章有神交有道少陵此语非虚浮从古名山留大业知音端不在当年 【 皆集中句】 客唯唯退是为序 
　　道光十有八年四月立夏日长洲李清杰书于秋心书屋 

　　○重刻庆芝堂诗集序：朱序 

　　诗与文无二道深于理者其词必醇是故江都中垒昌黎欧阳考亭之文非复寻常之文而陶靖节杜文贞之诗尤非复寻常之诗自有以唫咏为抒写性灵之具不尽关学问于是妖浮纤靡俚浅之响杂然竞作而风人之旨荡然尽矣戴通干先生为沈阳三家之一就傅时即耳其名而全集流传甚少常以不得披览为恨今年摄藩中吴筦库士荆君梅伯以所刊庆芝堂集乞序反复研诵如仰嵩华如临江海挹之弥深而望之不竭旨哉渊乎诗道之隆轨乎夫辽左为国家龙兴地山川雄厚磅礴郁积以发为人文其瑰奇雄杰固宜然而受气过厚者发现往往或过畅浮天之澜不能循畔厈绝足之骥不屑范驰驱而何以先生之诗独能优而柔之固而存之以造极于博大精纯如此及观其自叙言诗非艺术末技盖体托于明道而语发于性情始恍然先生之学固厌饫于诗之外而后流露所得于诗之中是固可媲美于董刘诸贤之文而嗣响陶杜者也斯事近少陵迟矣读兹集者就其字句以溯其所得庶不徒作风云月露之词为李谔所诃乎梅伯为先生外孙悯鑴版久佚裒集校勘使复见精好其用心勤而致力亦甚笃昔张元之之于顾和殷觊庾恒之于谢尚皆为名人然未闻诵其清芬振其遗响则梅伯固加古人一等哉道光十九年龙集己亥八月鸠兹朱襄序 

　　○重刻庆芝堂诗集序：邵序 

　　论诗乾隆年间金陵寓公以其漫衍诡伟之才披猖恣睢尽决作者之藩篱承学之士靡然从之独吴门沈文悫主持三唐划分画寸无稍踰越学者又苦貌合而神索诗之即与离均足为蔽也大抵东南富才华之彦故称诗者众西北风气朴遫人多逡巡不敢为诗雪苑有言其不为诗诗之所以存耳辽阳为本朝龙兴之地山川深厚其精气发泄靡尽人文既与中原相埒独三老人以其诗称李陈遗编不可得见庆芝堂稿独久而益着计老人作诗之年正袁沈主坛坫日也南北风气不相接而老人乃自有其诗诗心声也声人之声以为我声曰是为汉魏为三唐即汉魏三唐之声犹非我声而逞率胸臆颓然自放谓始有别乎人之声不知伶伦之制律吕也八音同器哀乐互奏不得以朱弦疏越听者易倦而可进以新声也夫诗亦犹是而已然为汉魏三唐之说者亦尊以其体若曰将以明道此宋儒之语录为诗而断为诗人所不许者今老人之自叙曰语发于性情性情灵苗也体托于明道道根柢也根柢植立餍饫古今蒸雨露以滋之阅历艰险练风霜以坚之然后挺为扶疏之干足以干霄结为甘美之实可以饱人斯其立言之盛轨乎袁主言情而靡沈主裁体而拘读老人集当求所谓自有其诗者矣惜乎铁君石闾徒闻有其姓名不知其诗与老人同格调否也 
　　道光二十一年孟春既望北平邵甲名叙 

　　●庆芝堂诗集卷一 

　　藩 【 藩：渖】 阳戴亨通干撰 

　　四言古诗 
　　骚体 

　　◆四言古诗◆ 

　　东冈二章章十句 
　　腊月四日六章二章章十句二章章八句一章章十四句一章章十二句 
　　立春闻雁 
　　高堂三章章八句 
　　李征君虚斋九十初度四章章八句 
　　山东朱中丞同年母程太君八十四寿 
　　安化寺刻竹诗八章章四句 

　　○东冈二章章十句 

　　东冈月出照我薄衾商飙凛冽蟋蟀哀吟中怀悒郁起抚鸣琴一弹再鼓悲弗成音明发不寐涕泗沾襟 
　　东冈月出照我北林关山阻修江湖迥深云鸿孤往过我檐阴持此远慕托寄好音迅飞不息伤哉我心 

　　○腊月四日六章二章章十句二章章八句一章章十四句一章章十二句 

　　岁聿其暮月届嘉平嘉平四日曰为余生元阴蔽野皓雪盈庭谡谡其风有室如冰翳忽不乐潸然涕零 
　　鱼亦有渊鸟亦有陵以游以泳载飞载鸣我来自东孑然其形岂无他人莫往莫迎 
　　父兮母兮罔极深恩嗟余行役倚闾倚门缅怀兄弟朝烟暮云妇叹于室子甫能言自我不见于今三年静言思之奋飞不前安得美酒烦襟涤蠲 
　　有客叩扉倒衣出迎左手提榼右手携罂入门再拜一举十觥十觥不辞用感君情对酒高歌君其我听 
　　人生几何鲜满百春儵如蜉蝣忽如飙尘既儵既忽终窭且贫况在天涯欢会岂频我思古人熊经鸟申其生也劳其死也均 
　　尔酒既旨我饮如鲸且饮且醉颓然欹倾不矩有死焉知有生生死两忘悲乐俱冥 

　　○立春闻雁 

　　伊兹春始余寒未融有雁哀鸣过我房栊岂避南暄眷此北风静言思之似罹罦罿惊弦既脱栖息靡踪提提鸒斯载西载东维鹊有巢亦以御冬凡鸟有托尔独孤穷我闻其声翘首长空瞻望弗及忧心有冲 

　　○高堂三章章八句 

　　建彼高堂爰求豫章干霄踞地为栋为梁为榱为楹众材斯张秩秩其臧大厦辉煌 
　　崇阶峻宇碧瓦朱甍其正其冥乃寝乃兴以延似续以燕嘉朋钟鼓既设鬼神其宁 
　　厥基既固厥貌复恢哙哙哕哕不崩不摧反是弗思或倾或颓既倾既颓追也可回 

　　○李征君虚斋九十初度四章章八句 

　　鹤鸣于天鱼跃于藻有美一人冰雪在抱缟衣茹藘于尘之表我欲觏之蒹葭缥缈 
　　南山在宇源泉在户税驾东郊遵彼畎亩课我农人欣觇禾黍非力不食安兹乐土 
　　衡门之下有书有琴爰居爰处载鼓载吟天地其庐万类其襟山高出云庶几遐心 
　　优游泉石九十其年云诡波谲变历万千唯兹高蹈德音不迁既寿且康以笃后贤 

　　○山东朱中丞同年母程太君八十四寿 

　　麟游盛世凤哕高冈造物所锺邦家之光岂无其自源远流长我公秉钺惠厥海疆遡德唯旧实由义方稽古贤媛孟母共姜伊我太君懿轨同芳秀毓名阀性秉和良兰馨蕙馥冬月秋霜嫔我太翁琴调瑟张陈椒谢絮敛藻韬光同善相勖同患相将孝严寝膳勤戒翱翔偕隐泉石追踪孟梁诞生夔契梦叶嘉祥盐梅舟楫辅我陶唐八旬有四既寿且康芝兰竞发绕膝琳琅欣兹春茂嘏祝遐昌纶诰自天恩覃华堂钦承莱舞锡福未央兴言述德歌以侑觞 

　　○安化寺刻竹诗八章章四句 

　　苔光莹莹云影皑皑高窗雨过落花飞来 

　　二 

　　雨霁云沈天光侵户趺坐观空游心太古 

　　三 

　　熏风书炎飘萧疏雨日之夕矣差池月宇 

　　四 

　　清风荡扬飒然襟开白云不去幽鸟时来 

　　五 

　　闇闇孤丛落落禅宇载阴载晴唯我与汝 

　　六 

　　浓露零兮林枯山老时兮奈何青苍独保 

　　七 

　　高节嶙峋葆汝天兮霜风凛冽吹汝寒兮 

　　八 

　　尔心虚兮德不尔孤尔节坚兮时宁尔渝 

　　◆骚体◆ 

　　人禽歌四章 
　　拟曾晳莫春唱答歌六章 
　　岁暮歌三章 

　　○人禽歌四章 

　　天地絪缊兮一气孔蒸肖厥形兮绳绳为龟麟兮为鸮鹰随大化兮生成 
　　龙飞潜兮咸知其灵人变化兮孰如其能为鸮为鸾兮此情龙之灵兮其形 
　　天局形兮心我操奴于物兮徒劳居有室兮禽有巢补葺缺兮风飘飖 
　　气备万物兮称人豪地并厚兮天争高随波流兮断苹飘少壮几时兮岁月其慆 

　　○拟曾晳莫春唱答歌六章 

　　风和煦兮水容与偕童冠兮行蘧蘧万物得所兮吾亦乐吾初 
　　春风融融兮沂水洋洋高天厚地兮供我相羊何思何虑兮与时偕行 
　　物无心而成化兮觉天地之无私纷欣欣而茂育兮身亦游于化机人害匪徒兮地害匪宜 
　　冠兮童兮浴且风兮夫何求兮与天游兮 
　　羣适其时兮余将奚待唐虞事业兮于焉斯在 
　　望衡门兮日熹微随杖履兮归来琴瑟在御兮且鼓且嬉世莫我知兮将上质乎皇羲 

　　○岁暮歌三章 

　　若有人兮在山椒衣云锦兮佩琼瑶持芳芬兮犹豫将谁赠兮心烦劳太息兮遐睇路漫漫兮山嶕峣 
　　若有人兮在山阴葛藟累兮石崎嵚阴阳摧兮岁暮风萧萧兮猿狖吟皋兰萎兮不馥谁余慕兮深林 
　　若有人兮在山麓飘风发兮陨草木陟椒邱兮不返高余冠兮被初服庸愚乐兮贤心悲不我知兮谁告 

　　庆芝堂诗集卷一 

　　●庆芝堂诗集卷二 

　　沈阳戴亨通干撰 

　　乐府 

　　◆乐府◆ 

　　圣人出 
　　君子行 
　　芳树 
　　临高台 
　　东门行 
　　远游篇 
　　战城南 
　　长城歌 
　　饮马长城窟 
　　陌上桑 
　　君马黄 
　　箜篌引 
　　古别离 
　　车遥遥 
　　野田黄雀行 
　　陇头歌 
　　陇头水 
　　钓竿 
　　行路难 
　　关山月 
　　门有车马客 
　　薤露 
　　蒿里 
　　莫打乌 
　　妾薄命 
　　爱妾换马 
　　登高邱而望远海 

　　○圣人出 

　　圣人出泰阶平麟凤来川岳灵万汇昌百谷登雨旸时四海宁朝廷肃牧守明蛮夷宾服稽首殿庭刑罚省赋役轻井里亲睦如弟兄上有政下有情庶政熙众情倾风俗美治功成 

　　○君子行 【 简同学】 

　　有玉者错有刀者砻不错不砻谁贳为功 【 一解】 田甫田莠乔乔思远人心忉忉 【 二解】 逐情欲入禽门猎道义躏圣藩 【 二解】 贿玷精乏易计境能移实自弃 【 四解】 倚孔门弹卫章衣未成转为裳 【 五解】 弗捐弗壹弗钻弗出一矢两禽左右俱失 【 六解】 弸其中彪其外能则荣否则败 【 七解】 铸金铸人孰贱孰尊宏深肃括可以褆身 【 八解】 

　　○芳树 

　　桃李不言下自成蹊中有芳树众木生疑疑尔花不当春叶不因时轮囷古干背绳尺安知尔抱中心奇芳树之芳众木之防芳树不芳芳树之常 

　　○临高台 

　　临高台豁双目心多忧悲还续云敛长空雪销谷海不扬波山升朝旭仰穹苍俯众族喙息跂行芸生并育有鹤苦饥孤飞野宿天风四吹哀鸣若哭 

　　○东门行 【 庚午年贫甚友人劝其远出作此答之】 

　　出东门慨以叹年如矢去不还壮盛已过出入无欢白日昭昭不照游子颜雪霜凄怆漫荒原鸟无翼河无船甘随草木俯首凋残嗷嗷八口号寒饥赁春作苦精力衰颓纵有所获难餔糜思远出竞刀锥天黯惨日西垂儿女罗列跪奉一巵欲饮未饮心酸悲平明就道妻子牵衣啼悯我老问我将何之山有豺虎水有蛟螭征途况瘁骨肉违安危莫测魂梦惊疑男儿结志山不移邪赢秽窦圣所非遵古道以寻路将安往而不迷停旅橐解征衣从今以后无复别离生相慰死相依 

　　○远游篇 【 为门人李怀白作】 

　　天路高不可步河水深不可渡陇首飞云变朝暮冬采薇日苦饥被败絮难为衣风雨飘飖室将颓茫无策告母将远之母谓儿懦儿去当告谁儿谓母老母当自保持莫我儿长苦思强欲无悲悲不自知愁颜憯憯清泪漓漓呼兄嫂与妻同至母前且嘱且辞欲语未及发气结声惨凄怀中黄口小儿闻父去仓皇释乳握手牵衣举家哀哀号泣刺骨煎脾知君此时难别离出郭门路多歧行迟迟中心悲道逢坎险车怠马罢山鬼夹路猛虎纵横来我肉瘦虎腹饥山鬼迷人忽笑忽啼仰天叹发浩歌拯我者少噉我者多茕茕孤客将奈何乱曰思故乡书断绝念慈帏心碎裂清漏沉沉泪成血 

　　○战城南 

　　战城南城南烽火促两锋相接鼓声死将军帐前鬼夜哭锦衣朱襮饮酒食肉生受国恩甘殉溪谷我岂不同仇我实不谷 

　　○长城歌 

　　猛虎肉人可尝壮士心不可伤猛虎虽猛犹能缚壮士心伤大难作君不见陇上夫释耰鉏斩棘矜奋臂呼嬴秦宗社成荒芜长城筑怨非良图 

　　○饮马长城窟 

　　朝饮马暮饮马朝朝暮暮长城下长城秋高月色昏哀笳吹月愁云屯阴风黯惨低不散中有万古征人魂秦皇汉武勤远略百万健儿委沙漠白骨纵横化鬼磷尸尸闪闪惊羁魄封侯之愿久已灰父母妻儿生死疑猜登高望隔黄埃但闻窟中水呜咽水流尽是当年血欲哭不成声肝肠已寸裂 

　　○陌上桑 

　　执懿筐遵微行掺掺女手爰采柔桑桑萎蚕馁心彷徨蚕成茧缫沸汤缫丝白白于霜凭君染赤染黑染青黄蚕在釜中泣唯愿天下黄耈台背安且燠无冻伤王侯贵介衮衣绣绂佩玉鸣珰威仪秩秩相辉煌纵死鼎镬职所当念之哉勿但供娈童嬖媵逞丽质鬬鲜裳吴歌楚舞断人肠 

　　○君马黄 

　　君马黄臣马苍臣马不如君马强君马强臣马良君马追风籋雷电臣马低头蹀躞身摧藏身摧藏背高价绝足能老枥下执辔如繻载驰载驱越陌度阡中有崎岖遵轨道 【 叶】 磬控在手骐骥驽骀皆善走 

　　○箜篌引 

　　不鼓雍门琴不学牛山啼当尊歌慷慨一曲箜篌词滔滔江汉水东逝无还期少壮几日儵忽衰颓人无贵贱今古同悲翘首望神仙精魂天外驰天风飘飘空中起吹我蓬莱山之涯道轻 【 轻：经】 紫泥海海水沾我衣欲往虞渊沐日莫空迟疑 

　　○古别离 

　　大义联夫妇恩情岂中移既生亦已育劳瘁妾所宜指天发明誓皓首以为期新人颜如花婉转扇微讥怜深情易入听之甘如饴昔为比翼鸟今为浊水泥水浊无时清弃捐从此辞辞郎顾郎面泪落眼中迷分明结同心胡为永分离但言妾薄命不怨郎乖违有始鲜克终谁能不如斯百年金石交各贵自保持 

　　○车遥遥 

　　车遥遥将安之遵轨度防倾危日易暮仆夫颓人但见燕羽捷于凤翼狐跃超乎麟驰岂复知舆行陆舟行溪空则疾重则迟车遥遥将安之 

　　○野田黄雀行 【 乙亥江南饥民攘粮获咎者众时犹子秉瑛宰仪征作此示之】 

　　黄雀黄雀躯命何微田中水阔无粟无干泥黄雀饥绕树啼黄雀栖霜雪摧随风飘泊忽东忽西瞥见大屋屋底囷鹿累累黄雀下来网罗高施雀飞投罗宛颈低垂哀哀乞告罗者我实苦饥苦饥奈何我命当危饥不择食我罪当治唯矜唯恤仁者当念之 

　　○陇头歌 

　　陇头水流汤汤疑是洪荒万古之血泪流向边庭流不止遂令征戍至今听此心恻伤心恻伤心欲折单于高台望明月明月台端思故乡寒声傍耳偏呜咽拔刀割断胸中悲蹲身磨洗刀头血刀头凝寒飞雪霜雌雄誓向沙场决共道封侯骨相奇水浑照面生猜疑慷慨向前去吉凶非所知君不见汉家开边三万里卫霍肤功照青史 

　　○陇头水 

　　陇水汤汤塞草茫茫登高远眺孤云南翔眷彼孤云泣下沾裳 

　　○钓竿 

　　钓竿何修修施于东海头巨鳞如山岳乘风渡洪流岛屿深阔不可以垂钩澐涛荡激不可以方舟吁嗟乎奈之何或谓夜光之珠潜于灵虵珊瑚木难照耀金沙耸身濡首珍宝盈车失身不测徒虚夸吁嗟乎奈之何若木生海东丹水发其荣 【 叶】 羣真上下骖鸾龙千年如旦夕至乐无终穷吾欲遇之将奚从吁嗟乎奈之何 

　　○行路难 

　　岂不知行路难胡为乎复远适父母妻儿欲留不住泪下渫渫声悲恻人无贤不肖出世皆有营多为饥所驱遂使身命轻经历山陂人困马饥虎豹来狰狞舑舕忿怒纷攫持此时车不得转力不得施仓皇却走道逢故识愿借尔力导我出危急言未竟掉臂疾趋欲语不相及局蹐山坳西日将颓林木深黑中不可知秣吾马膏吾车遵寻旧路返我故时庐返故庐兮发长歌人生苦行役世路多砍砢归来兮归来安义命兮守岩阿 

　　○关山月 

　　关山月苦如雪如霜照我羁人憯憯心伤 

　　○门有车马客 【 简道者】 

　　门有车马客来自万里途峥嵘百宝装昂藏双龙驹腰悬辘轳剑兜辉明月珠入门惊四座气宇凌九区问客何所能问客何所求客亦无所能客亦无所求但伤尘壒内斯人无时休一朝意气尽白骨堆荒邱蛆蜹穴枯腊妖狐窃髑髅游魂苦无依阴雨时啾啾谁解养玄关而将奇龄修东海蓬莱山五城十二楼上有飞仙居吾曾与之游授我延年术教我守中枢专气而致柔阳昌阴魄消缘督转玄机渊镜恒内留得一万事毕金水分恩雠天人互相盗灵苗结县旒虚室渐生白皓月当清秋神与太虚盟形与元化谋万感鬬其心相刃复相劘鬼伯入虚舍遂受阴阳欺生死操方寸端倪尔自知再拜受秘箓拳拳中藏之大道贵丧我吾将祛滑疑安能同混浊甘为异类摧 

　　○薤露 

　　薤上露薤露何易晞歌钟未歇儵忽悲啼骷髅作人语欢乐不可以久稽鬼伯敛魂苦难暂违汲汲将奚为 

　　○蒿里 

　　里中蒿蒿已齐啾啾唧唧鸮夜啼鸮声凄人心悲雪霜惨惨萧苇离离生不能生死复何追 

　　○莫打乌 

　　莫打乌乌生八九雏巢中唧唧饥哀呼乌遭铩羽众雏何辜莫打乌乌能反哺人不如忘勤劬私妻孥父母老病羁孤腹充粗粝体无完襦儿则衣狐白乘坚车朋从狎辟陆博樗蒱归来醉饱妻妾子女相欢娱父母求衣索食言语龃龉拂袖去气结不语展转长嘘莫打乌乌能反哺人不如 

　　○妾薄命 

　　乾坤锺灵秀绝代产殊色容光竞明月兰蕙萃为饰扎扎弄机声文锦光击射怀贞不肯字惧无萧史敌老父爨下炊母借邻灯织拮据日不遑不克谋朝夕妾心怆以摧养女不得力含羞信蹇媒情因菽水迫良人同此心一身何足惜吁嗟轻薄儿嘻游狎便辟锦衾遗巧笑好逑而摈斥膏沐为谁施幽房常局蹐展转不能寐瑶琴怨终夕琴声一何悲心伤柱促激既不成婚媾又远去亲膝身心两不遂悢悢不能抑明月照我怀挥泪长叹息 

　　○爱妾换马 

　　郎若空中云变幻在儵忽妾若阶前草去留从所欲自顾倾城姿娇贵比珠玉蓄愿配君子贮之黄金屋贞一誓死生没齿以自勖岂谓他人心视之如贱畜信誓方旦旦弃蠲一何速讵忍千金躯复受骊黄目捐生谢主人此身难再辱 

　　○登高邱而望远海 

　　登高邱望远海三神山海中峙长生大药竟何在安期生羡门子我从尔游尔应我待情已奔忧还起自顾顽劣躯得无遇君君不礼波涛荡潏陵麓施靡灵槎茫茫引颈延伫不知奚舣猿鸟啼风树凄期窅冥西日颓仙乎仙乎我心悲 

　　庆芝堂诗集卷二 

　　●庆芝堂诗集卷三 

　　沈阳戴亨通干撰 

　　五言古诗一 

　　◆五言古诗一◆ 

　　杂咏 
　　感怀 
　　拟古 
　　古意 
　　都门冬夜 
　　春望 
　　秋怀 
　　母病 
　　鸿蒙 
　　训士吟 
　　读书偶得七首 
　　赠陈进士宪图 
　　赠戴进士通干 
　　述怀六首 
　　和程侍御四首 
　　梦王贡九 
　　梦杨澍三 
　　雨后陈道机招饮环翠亭 
　　题友人行乐 

　　○杂咏 【 十一首】 

　　炎精始隆赫玄阴朕已萌圆魄丽中天隔宿分亏盈斯理判洪荒今古递相更神人握芦筦寒律吹忽暖黔羸让其能三五遂不远优游乘化机升沈自流转 
　　鸿钧旋大运至道推隆古危微凛唐虞胼胝亲神禹万类跻春和一身何太苦所以耄倦勤思以让天下许由抱幽贞虚名何所取劳逸道且分飘然问仙侣 
　　一身劳万姓万姓奉一身齐晋递争霸今古判然分憸民一堕地造物弛其权谋生计百出奔趋各不闲吁嗟缝掖子宁不苦饥寒 
　　岁月忽已徂鶗鴂相悲鸣霜霰作严寒繁华伤伶俜美人隔云端怅望驰远情光彩缅中夜惝恍朝玉京精霸召玄感鸾鹤骖羣灵灿然启玉齿含笑相逢迎钧天闻广乐环佩解瑶璚授以不死药一粒千万龄世罕衡 【 衡：冲】 霄骨焉能测渊冥宝箓示不识酣饮终余生 
　　高人无近情仙灵多变化 【 叶】 鉴别分高卑器量难强加崔生冀冲举白蜺忽委虫??亲手授丹药惊怪挥长戈昭昭望天路白日儵已暮大鸟飞不还觌面空成悞庸碌何足言深为奇士怜 
　　三月储刍粮驾言适万里资斧竭中途远道行将已熠耀散宵光鼓翼亦自雄金气一朝至零落随飘风所嗟躯命微不复历春冬神鲲图南溟谁能测始终 
　　高楼临大路上有妖冶子丽色耀朝阳新妆何斐亹巧笑启朱唇娇歌灿玉齿当筵试舞衣纤腰矜旖旎东风吹芳菲纷纷落红蕊红蕊落春前徘徊怨罗绮长夜垂空帏耿耿情缄髓讵知与士耽弃蠲从兹始 
　　贾胡利美珠深藏剖其肤怀宝未及售身命已先徂缅彼蓬藿士终岁栖绳枢富贵等浮云所乐非世图身贫遭鄙贱蔑视如泥涂谁知百年后名与天地俱 
　　椅桐百尺柯鸾凰资其实蓬藿灿枝条当秋乃萧索寒暑更相递岁月一何迫人生日不遑终焉将奚得蓬室岂无谋所宝非金璧百年会当尽荣枯唯自植 
　　螭珠晦其光贾胡目亦盲 【 叶】 青萍韬其锋薛烛鉴亦穷 【 叶】 被褐杂驵侩谁知为韩康生意汨严寒枯荄茁春阳蓄德贵玄同迷阳乃无伤光芒众所指跃冶惊不祥虽有万镒珍用之何能臧 
　　进退能自权道重身亦安鄙夫患得失灾祸乃相干神龟曳其尾泥涂甘自委迹远庙牺荣所处无悲喜蜻蛉游天地飞飞无已时胶饴一朝调遂为童子欺贪者或不察旁观尔应知 

　　○感怀 【 十首】 

　　西风夜作声游子不能寐揽衣起彷徨泪下沾衣袂黄叶坠高枝蟋蟀鸣前墀玄阴结重霭白月沈幽辉菁华喑 【 喑：暗】 销铄所苦不自知良辰忽已晚皓首含酸悲 
　　灿灿星河水皦皦天衢月纵横不断流盈亏何太疾碌碌淹恤子奄忽成白发人生非草木安能任枯茁神玥扼龙颔奇翚探凤穴持此希世珍冀邀美人悦缄袭历险艰中道伤跛蹩跂足望所思眷恋生悲凄惭彼鸾鹤侣高骞厉羽仪 
　　初日照高楼桃李争鲜妍皦皦彼妹 【 妹：姝】 女挟瑟侍春筵流睇荡人心顾盻自生怜佳人耻行觞双手裂华裳甘心被麻葈凛凛天雨霜霜寒岁云暮玉颜增芬芳妖冶离为容测 【 测：恻】 然为悲伤 
　　良冶铸吴钩爱子投红炉器成不见宝冤魂鸣呜呜精诚召神鬼谁知此器殊匣中倚天剑雌雄乏真鉴风胡去不还锋锷长惨淡 
　　金蚕食柘叶肝肠成五色吐丝制文锦光辉相击射裁为绂衮裳杂佩鸣珠璧被之可彰身献之可华国金蚋一朝来奄忽遭污蔑 
　　晨风扬北羽秋鸿思南飞微生感虫豸栖息各有归茫茫望四海此身何所依岁月不我留展转伤支离瑶琴膝上横瞧杀激哀鸣初弹行路难再弹冰雪凝移商忽变征狸首残其形飒然起风雨黯惨天地冥 
　　矫矫海东青奋翼思飞鸣出门铩羽翰??离褷非故形高骞阻云汉雌伏悲巢倾风雨时见欺众雏随飘零天地大无私岂独遗生成 
　　■〈口雝〉■〈口雝〉云中鸿唧唧窗下蛩招摇西北指乃知岁将终遐情凌嵩华客路伤飞蓬飞蓬逐旋飙飘飖何所穷睍睆鸣春禽奋翮腾高岑栖托既得所安念昔同林已矣复奚求金石皆虚浮 
　　神蛾吐冰丝缭绕七朱弦琼玖排雁柱金石激龙唇猗兰闻白雪流风中缠绵太古留逸响可以格神人阳春气不和四壁阴风寒终日不成音仰首坐长叹 
　　冉冉茑萝丝辉辉丽乔木委身答蹇修谐和拟琴瑟弦柱一朝离徽音中断绝白日不照颜膏沐为谁设蓬首却婉娈新妆工磬折芳兰杂众草朱蕤覆霜雪余香袭衣裾幽情聊自悦 

　　○拟古 

　　皦皦牛女星东西隔明河跂足不能前终岁长咨嗟金气障天路停梭怨霜露纤腰濯凉飔玉颜亦应故杂佩纫崇兰飘飖扬云端怀芳散罗绮余香落尘寰幽思结襟带长夜不能寐顾影自徘徊持情空相待 

　　○古意 

　　见郎真欲去郎去携郎手问郎几时归郎去念侬否灼灼桃李花翩翩堤上柳去去日以疏逐处留人久双泪从此枯瘦骨??弃速朽任郎归不归终当为郎守 
　　嘉树郁中庭上有双栖鸟好音相和鸣飞止狎昏晓念子不能归沈忧令人老岂乏欢娱场日令颜色好 

　　○都门冬夜 

　　惨雪失昏昼栗烈冱乾坤朔风震陵莽猎猎惊征魂朱火凝兰膏重衾夜无温羁绪结凄怆泪下声忽吞客身岂不惜深怀冈 【 冈：罔】 极恩燕市寒如此绝塞何堪论寄裘苦无资况久缺鸡豚人生七十稀宁不念晨昏 

　　○春望 

　　陌上杨柳枝几见春牂牂陟岵望白云白云缈茫茫樊笼日苦羁念之心忽伤■〈虫陈〉蜳竟何成心旌空中扬徘徊重徘徊凄然泪沾裳 


　　○秋怀 

　　少昊司清秋炎尽岁忽移清露结严霜山山红叶垂黄鹄翔万里寒鸟鸣追随四时更代谢盈虚理亦宜耿耿抱隐忧驰情茫所之 
　　壮游适燕赵绮丽相竞逐宝马灿金珠纤罗杂露縠冶容耀春华新声奋竹肉博欢竭妩媚欢情岂终一嬖男不敝舆嬖女不敝席色衰爱亦弛劳瘁终何益 
　　白石何凿凿苍松何历历吁嗟世上人崇朝不谋夕安能抱一经终岁长局蹐高踞要路津咳唾惊霹雳天威下严霜须臾不可测华亭鹤唳悲黄犬安可得膏明长自煎泉甘每先竭何如保良贵千秋谁复易 
　　豕鬣虱所安豕俎虱亦随荣华有憔悴此义终告谁茂林阴且重羣鸟相因依秋风拔其根敛翼各分驰所伤在缯弋奋翮不能飞斯时富贵子何如贫家儿 
　　寒风吹广漠白日忽西颓阴云起重阿圆景暗无辉中夜聊行役行行将何之高楼连大厦击鼓吹笙篪鸣鸠偕旅燕高栋相追飞吁嗟穷经子宁不寒与饥烈士多悲心发文每新奇恕己谅同志谁能不如斯抱瓮徒自苦桔槔心所非忘机憩蓬荜海鸥谅不疑夙慕讵不卓明发系吾思卷舒宁自必此身权所持瑾瑜唯自保积久贵不衰志士穷得已遭遇安天时 
　　天马产渥洼累世偶一出云泼五花纹权奇耸异骨驯德堪死生风蹄追落日昭王筑金台千金价空设散辔卧荒原哀鸣震林樾岂慕驽骀荣但伤知者汨 
　　神鹏高摩空背负青冥游列宿充饥肠银河饮不流千年一脱羽瞬息八垓周四海等蹄涔五岳如荒邱大物有大年将与造化俦安能狥■〈斥鸟〉鷃下与蓬蒿谋 

　　○母病 

　　伊昔生我时家室遭颠倒我父罹祸罗我母誓不保仓卒就长途亲知惨避悄余生甫二月仲兄年周小路险虑活难存婴费襁褓谋夺乘危机纷纭甜言巧曲折转柔肠欲舍心懊恼怀幼仲卧膝病弱声微渺车中严戒约动息愁惊搅憔悴抵贞番黄沙抱荒草家乡梦暂归魂断哀笳绕永夜坐长叹月苦霜天晓绝域无亲知饥寒向谁道更遇年岁凶沟壑转瘠殍力谋死中生糟糠延昏早饥困不得乳沿求向邻媪求之日以频邻媪厌烦扰儿哭母亦啼儿饥母岂饱手作口复哺百计望儿好此事幼不知长听心如捣欲报昊天恩诗书奋雠讨寒灯敌塞雪情奔忘集蓼一檄捧可干冀亲长寿考昕夕力不辍摛词渐古藻初试录黉宫再试贤书标三试擢礼闱声名振矫矫自分亦英奇立可申怀抱事竟与愿违羁愁若笼鸟三年饿病危归省贫如扫感叹复欷歔儿成母亦老四体抱病疴骨立颜枯槁省问儿心伤沈痛迫中肠含悲诘良医参苓宜服长参价贵如珠且复无私藏听之不能语涕泪满衣裳医问余何悲欲答心怆惶菽水且莫饱安冀母病臧人生能几时白日行天忙亲老不能养亲病弮空张吁嗟不肖身何以齿周行 

　　○鸿蒙 【 四首】 

　　鸿蒙辟大道万类转贞元天地与螾蚁劳劳局形神巨细虽悬殊受造亦以均寄身泱漭中藐焉杂众伦两间为我用万物备一身始知维皇意设局为斯人 
　　大道超形声天地亦渣滓幽居谢人事澄虚窥至理菁华具灵明生机梏经史湛然绝外缘天怀契无始仁义窃虚名翻为庸碌耻 
　　违时多不祥径情每弗惜造物与我雠动即遭颠阨似欲驱之返使蹈众行迹百折死不回鬼神愕无策严酷缓我攻暄燠回朝夕脂韦空辱身反若喜我逆始知司命者砺之成金石 
　　修名众所趋造物每深忌今古无幸邀终有物败弃桃李艳春花苔藓延秋砌飘飖风雪交奄忽伤憔悴所以贤哲人孳孳唯自励天命变崇朝人心求万禩 

　　○训士吟 【 十八首雍正乙巳年河间府作】 

　　北方有潜客性嗜兰蕙姿培根复诛蔓汲清灌溉之吐芳出羣卉岂曰国香衰顾兹桂与茝将随九畹滋枝叶峻以茂采撷冀及时奉为君子佩连茹以为期 
　　野鹤失云侣日暮各孤飞随风无定羽栖息意何依彩鸾振六翮高踞琼树枝璚树茂且崇众鸟忘所归归飞托深荫此荫谅不衰持此固绸缪绸缪安可迟 
　　种桑采桑叶采桑养蚕子风雨忽纵横叶尽蚕欲死抱蚕对蚕泣泪落桑园里讵缘绵绣心淹没遽尔尔所伤万人寒不织从此始不织伤人寒不修道则否所以古圣贤殷勤诲不已一语不能行万卷徒糠粃 
　　猗嗟此一生生难尽慧识幸不堕顽蠢造物岂我啬况藉古初人阐微先我力得每不践机失亦难伪饰用转欺慊机慎哉勿自贼 
　　嘉鱼乐澄渊好鸟鸣高枝德輶鲜克举安宅旷弃之物微知有托人胡不如斯生才不择地自强安可期良工得奇木丹雘亦应施委置任腐蠹深负兹淑姿 
　　置身在宇宙担当复谁诿人心能不死天地因之位广厦覆万人交疏绮筵备所赖大匠能经营使不坠草甲出勾芒芟刈从此始荆棘忽成林长镵不可治尔我固陋姿仔肩成不易日月不停徂反躬多疵累先师已有言四十不足畏 
　　探奇及牛渚穷幽入鬼隙毕世谁能知知之复何益春至花妍娟春去花落魄花开复花谢明明大道迹块然藐中处但伤彼岸隔不传者已死会心在晨夕豁然识此机应悲逝者迫 
　　羊质虎其文虽美而不彰躬行苟不逮何必徒文章笃论竦真听摛藻阐德光立言固所重饰伪弃厥常安得华与实内外无低昂 
　　原泉流不息积水成巨川为山篑不辍积土凌云烟积跬致千里积善成圣贤孰微而不着孰行而不前嗟彼器一满不复增涘涓所以英俊人虚受而德迁 
　　灼灼盆中花迎风故妖袅眄睐睫未移儵忽成枯槁根株未能深焉得长美好植彼栋梁资岂不自弱小防之偶一疏斧斤伺昏晓吁嗟眼中人故物谁能保胡不一此心孜孜至于老 
　　天运更代谢气至物不遗芳树花忽发好鸟鸣其枝流水清且闲游鱼漾绿姿欣欣物各得吾身亦化机物欣吾亦乐坐此春风时宇宙何空阔嗒然忘所私 
　　人匪道害依交匪道害臧辅仁赖将伯诡随警无良既载失善御鲜不毁辕缰俗目悦萧艾珵美或不当宁以直不回不防参与商 
　　朝见槿花开暮见槿花死非无一时荣不久长如此猎猎谷中风冷冷磵中水苍苍松柏姿亭亭水风里凝寒讵不酷贞性素所履良禽择木栖戢羽欣来止托根贵托坚永为岁寒恃 
　　步出城东门徘徊歧路旁东门何所有历历种白杨秋风自西来飒然起悲伤嗟此泉下人安知非侯王造物无妍媸有生同丧亡富贵固所欣贫贱事亦常斯人正鹿鹿金乌不停翔人非金石固谁能得久长胡不惜嘉名及时自奋强 
　　求人人则贱求我我自尊曷弗安所遇反复梏灵根缅彼空桑子崛起自邱原不物而物物抱道岂终沦苟子能自淑文锦在结鹑快捷方式而窘步福伏祸之门所重在自立贵贱无定论 
　　日出扶桑阳月落咸池阴日月不遍照安问他人心明珠忽夜投罕不按剑临琰琬持自粥虽美吝其金所以古大人潜迹甘泉林岂故却荣显枉己非所钦 
　　鹪鹩托羽翰载憩芳树枝栖托岂不稳安能薄天飞裋褐裹珍玉□晦待厥时神龟不受缚曳尾甘涂泥朝云乘天升膏泽沛无遗出处良有会蓄德贵不衰玙璠唯自宝没齿以为期 
　　人但知旦夕志士争千古神禹惜寸阴蓄念亦良苦花落不再春羲驭岂长午吾业不增修时去将焉补缠牵偶一长不能行数武敬慎尔威仪周旋有规矩勿谓隐可欺勿谓狎可侮放闲恣游逸如水趋远浦与子共勉旃臧否唯自主 
　　【 以汉魏古音发圣贤精谛缠绵悱恻一唱三叹绝无理障犯其笔端诗人以来未尝有也已逐首细评命友人龚念伦另录一本传之子孙奉为龟鉴继思非手书数语不足见余倾倒之诚也因书此而归之峩山孙勷训士吟亮节古音真得汉魏神髓至命意之瑰奇寄托之深远直如五夜钟声足醒学人聋瞶则高过魏晋远矣人人有此借以助流教化何患士风不古若欤反复吟哦令人叹绝青阳吴襄十八首温厚忳挚缠绵痛切婆心苦口和盘托出所谓以士大夫身得度者即现士大夫身而为说法此段慈悲不度尽恒河沙数斯文不止焉得人尽苏章负笈来书一通去置之座右耶昆明陈善言】 

　　○读书偶得七首 

　　元化无端倪絪缊运野马动寂辟冥机羣肖递陶冶继善分天灵贮形如传舍道近在胸臆俗务纷来假祛扩叩本真寂寞自陶写 
　　形存我有天形解天有我性量反厥初理真气不堕望月空中明逐水月碎琐天人同一原以此识担荷惜情但犹豫流光悲石火 
　　经纶起方寸所恃宁不危积微潜自引灵辉扩无涯纤云蔽朗照日月用以亏况乃汨嗜欲自戕良可悲 
　　乾坤无息运此实大道机至人握其要惧与化育违纷纶物杂投操之在几希几希争人鬼内是外则非应者不拘方受者各有归 
　　大业在宇宙大用根虚无神以敛而照智以用而疏所以古至人容貌类庸愚妍媸形自现渊镜仍其初 
　　造物吾慈母厚生讵所惜诸艰笃儆策素怀试不易安贫贞顺事昧缺动忍益怨尤显逆情神听不咫尺慎密饫道腴足以验晨夕 
　　新花被和煦娟娟发故枝好鸟应时来翩翩浴清池感候会冥搜触目物不遗大化运无心孔契颜犹非 【 谓孔子与天合撰而颜子犹未能也】 日暮赴赊程资用惧莫支敢吝耳目前而矜道在斯 

　　○赠陈进士宪图 

　　陈宪图名 【 善言】 滇之昆明人中康熙戊戌进士雍正八年三月余客京师李某邀饮席间出数纸索书近作宪图旁睨者久之及溪鸟不飞去山云欲下来句拍案叫绝曰有静力余讶其言当知非常人也叩所学则肆力于风雅者三十余年矣为余诵数篇雄迈奇伟气体遒上相与剧谈痛饮钟动犹绻绻不能去既归各拟以诗赠陈得余诗慷慨悲泣废食者终日余初不解诗之感人何以若是之深也无何余除顺天教授往来者一载遂成至契宪图性嗜酒崯崎磊落不与俗偕贫彻骨有所遗赠非其人不屑也以是人多忌之寓景忠庵病笃且死绝无一人相问视者独余有资给则欣然受无难色学署距庵几二十里虽馈问不绝终虑调摄失宜缓急难骤达八月十六日舆至署亲视药饵者月余竟不起于雍正九年九月十七日病故为治殓具厝原寓之景忠庵一时知己之感不自觉其哭之过恸始悟从前生死感古人知音难再期之为诗谶而宪图之得诗而痛哭者其机之先见者欤更有哭宪图诗九首分类载七言律中宪图赠诗附后 
　　老鹤慕云侣孤飞伤愿违翘然发厉响日暮空迟疑六合不满意所见非所思遐心宅霄汉卑栖当告谁奇翮从南来慰若平生知哀鸣相激烈各言心中悲生死感古人知音难再期 

　　○赠戴进士通干 

　　陈善言 
　　吾道怜杯酒焉辞百罚深风尘无另眼天地有同心苦侠犹存剑孤鸣欲碎琴如何忘醉里似久属知音 

　　○述怀六首 

　　家贫需禄养审处唯司铎惭无启沃功知足安素约老母年九旬性亦甘藜藿藜藿虽不饱庶免外患作妻孥愚无知似能同索寞食未惯肥甘粗粝亦踊跃文酒惜芳辰同辈相酬酢西山秀色佳秋高眺林壑时亦颇饥寒欢颜长自若自问何能尔俯仰鲜愧怍无求贱亦尊无贪贫亦乐 
　　饥寒苦岩穴驰情慕宠荣居此讵不乐称此责非轻所嗟当途子纷纷但奔营我岂耽苜蓿度德素已明谈经迪英俊足以娱我情春雨日已滋兰蕙日已生馨香满怀袖此非众所争 
　　晨兴审污秽晷影忽上屋感逝惊复伤来者去何速百年半已无途遥怵幽独故情匿不祛天倪汨深伏抉隐发灵辉爱时以自淑 
　　天地储精辉日月合其明纲常得朋友讵不贵洁清砥砺质前代万古同一情所愧无曲折迂气多径行亦知非人事枉己违素营中孚苟不窒相与无虚生 
　　大业惜居诸朝夕奋所营谋生忧覆餗出处量重轻官闲如其材薄禄免躬耕惧干圣贤训耻徒厕公卿遭逢想古人实大乃洪声畴昔不践言恶在虚其名 
　　通塞非吾力事贵与愿俱东作苦不胜禄足代耰锄暇豫丰儒官我还读我书微言竭智慧陶镕天地初时或有所得欣然盼庭除 

　　○和程侍御 【 鏕】 四首 

　　藤屋读书 
　　听曲 
　　持偈 
　　芦舫寻诗 

　　藤屋读书 

　　绝壁苍藤深虬条结精舍清籁激微飙高云宿檐瓦悠然太古心摊书北窗下 

　　听曲 

　　靡颜娇上春新声复清绝流睇逗层波纤喉递缓节花茵落叶深一曲回风阕 

　　持偈 

　　枯偈持九年心境长自照月落万川明山禽时一叫抛却破蒲团拈花忽微笑 

　　芦舫寻诗 

　　虚舟载孤月月浸芦花白天影浴澄波波回漾空碧吟魂渺何依烟霞久成癖 

　　○梦王贡九 

　　昼想夜复亲梦谈畅魂魄互惜十年余曾不如贾客志奢遂觉难情怀各千百慷慨多苦心奋激髯如戟携手不忍判相对数畴昔世友孰君良阅历思尤迫释耒起蓬蒿贤路坦不僻高蹈勿庸言乾坤此重责 

　　○梦杨澍三 

　　故人来我梦告我家垂死同生百年中半生已如此圣贤漠不援诗书徒空纸怜君愧我贫泪下不能止精诚结中夜欲别情逶迤轻肥遍市朝蹭蹬君独尔古调乏赏音庸碌多知己男儿不惊人等伦直无耳经纶起屠钓勉力愿无已 

　　○雨后陈道机招饮环翠亭 

　　天净雨初霁草木相新鲜碧水萦低槛好鸟鸣树间浮云薄太虚去去亦何闲开轩挹苍翠秀色凌盘餐疏松动凉飙萧然开我颜况有忘忧物重觞累我前放情遗滞虑良会非偶然落日散孤霞墟里明炊烟何当复相寻披襟弄清泉 

　　○题友人行乐 

　　雄鸡断其尾不罹庙牺网我虽风尘客每动出尘想此卷知为谁对之心神爽流水不肯住终古但长往浮云荡虚壁儵忽归渺茫有生畴不化达士襟怀敞散发入山深箕踞青苔上 

　　庆芝堂诗集卷三 

　　●庆芝堂诗集卷四 

　　沈阳戴亨通干撰 

　　五言古诗二 

　　◆五言古诗二◆ 

　　太极 
　　戒除草 
　　秋雨不止步海涵百龄原韵 
　　秋雨不止再步前韵 
　　题赵经历宁侯红叶小照 
　　再题红叶小照 
　　自万松岭寻仙人洞 
　　种牡丹分得长字 
　　种牡丹和戴明府遂堂韵 
　　正石 
　　题长城驿姜女祠 
　　司贞女 
　　喜年家子毛秋岑来自京师 
　　送秋岑还京师 
　　留别戴明府遂堂年伯 
　　感遇 
　　留赠原长清张明府稼兰 
　　再别稼兰 
　　悲秋 
　　留别历城王明府古岩 
　　赠原昌邑王明府二首 
　　喜晤李复堂 
　　与陈石农师徒讲学 
　　送门人杨赴乌程主簿何赴东乡县令尤赴鸡泽教谕 
　　听门人沈弹琴 
　　忆西山 
　　儿女 
　　劝农 
　　夏日偕云浦鹤亭郊外纳凉 
　　喜犹子秉瑛乡试报捷 
　　题采桑图 

　　○太极 【 并序】 

　　太极者天地之理阴阳者天地之气天地有终穷太极无终穷有终穷者气之合散无终穷者理之纯一也所以然者太极无质而阴阳有质故也人能以太极为主则阴阳自不能侵故圣人全体合道即全体太极自与太虚同其悠久至若忠臣孝子义士烈女见危授命心无回惑此一念之精诚一念即太极亦即可长留天地间也道有偏全理无二致均之不受制于阴阳也庄子薪尽火传之喻确然有不易者请以质之天下 
　　太极虚其中森然万象具道裕形器先乾坤受陶铸日月转神枢往来成寒煦坱然气机流羣动非自由旋生而旋灭灵蠢同一筹哲人识至奥洁虑笃冥修手握天帝心神与元始谋元始妙无质阴阳岂能雠薪尽而火传斯理宜潜搜 

　　○戒除草 

　　春风来几日已绿窗前草造物露机缄会心在微渺静念察始终霁情验荣槁一草不忍锄万卉从兹好真趣欲谁言枝头闻啼鸟 
　　天机运不息往往汨庸儒东风敷至教绿我窗前刍蒙茸方几日儵忽盈阶除感兹惠雨力殷勤与之俱荣枯以一息我亦念其初 
　　东风吹无私有地皆芳草新甲拆勾萌删刈恐不早恻然悯羣生生机何由保所乐因天时欣欣向我好顾兹窗下荣吾亦爱吾宝 
　　鸢亦不在天鱼亦不在渊飞跃察春草窗下呈机筌大哉造化心万类无私偏天怀畅无碍适意尽目前荆棘起方寸兰蕙色不妍此中识真趣悠然悟前贤 

　　○秋雨不止步海涵百龄原韵 

　　柴门闭深昼心境喜双寂凉气散疏襟尘虑一时涤晚笋茂新条萝筱挂颓壁远籁送微飙清心闻夜笛淅沥响古烟松窗翠雨滴 
　　羣葩苦烈日生意因之短经旬惠雨滋欣欣荣我馆顾兹庭砌幽无事遂我懒移坐就芳丛苍翠浸茗椀悠然忆岩栖岩中白云满 

　　○秋雨不止再步前韵 

　　烈暑收灵澍苍茫衡宇寂幽怀畅暇豫芳翠喜新涤薜荔抱云烟森黑下阴壁坐久竹风静隐隐闻远笛散步抚前轩西山翠欲滴 
　　苔草延阴砌蕉叶新抽短所欲非幽深会静疑山馆浮云知我心归山意亦懒开瓮渥诗肠独酌不计椀醉卧南窗下衣受落花满 

　　○题赵经历宁侯红叶小照 

　　孤坐生凉阴庭砌转萧索气候物色俱新花怅畴昔单车曲折轻窅窕入林僻科头憩云根霜姿结寒赤盈目炫朱霞过时亦陈迹西风不断吹摇落还叹息草色戴霜痕苍然秀岩石石罅溜寒音泠泠沁心膈簿领非闲曹委蛇自公隙萧洒清秋怀幽契尘埃隔顾兹炎热场愧尔幽静客 

　　○再题红叶小照 

　　幽赏索秋痕轻车远城郭连磴玩回蟠惊新非意度邨墟阒见闻踞石眺岩壑清泉越远冈崎岖绕石落红叶挂寒条参差绮云灼感此凌霜姿赏心别有托阴霞生莫崖归怀展领略追忆发奇吟吟成独斟酌 

　　○自万松岭寻仙人洞 

　　松柏碍云日■〈石荦〉确石色古峰影入溪流天水相吞吐虵径萦乖厓攀跻足莫主崱屴阅重冈幽深窥洞府悬泉暗相激穴?曾穴?弘溜石乳向背势超忽移步不可覩入林疑昼昏出林日尚午嘤嘤栗留鸣前山不数武 

　　○种牡丹分得长字 

　　积翠古名园颓废无人赏荣华有憔悴天香委榛莽我来宰兹土搜奇怅已往念此绝世姿移置瑶台上瑶台一何崇榛莽一何枉殷勤灌溉心重是百花长草木感知己酬报情岂爽倍发来春花高堂供色养 

　　○种牡丹和戴明府遂堂韵 

　　邢　鄂 
　　名卉耻自炫怀芳欣独赏长恐入豪家种植遭鲁莽比感购者心未见神先往珍惜殊异姿位置羣芳上深培灌溉之得地洵无枉况多雨露滋兰丛日同长楼阁待春风繁华定不爽即看满县花多赖神明养 

　　○正石 【 齐河县署有石背立命夫役正之顿觉改观感而赋此】 

　　苍翠辞高峰背向人间立阅历几来官相顾不相识我性耽冥搜转移施微力众情诧改观喧然叹奇辟邃穴欲生云随风升虚碧位置失本真顽蠢一拳石始知殊异材多为世所惜 

　　○题长城驿姜女祠 

　　新秋天气佳羣鸟鸣林木公事既云已策杖越山麓是时雨初收万象喜新沐高原扩奇怀远迩纷来目古祠覆茅茨修篁夹径曲云是秦时女殉夫长城窟斯言似不经史传无专录山海有高坟 【 山海关外有姜女庙墓】 余曾吊昔夙覩兹然疑生错误沿流俗应是杞梁妻夫死死于哭姑置无复道徘徊眷遐瞩 

　　○司贞女 【 并序】 



　　山东高唐庠生女也幼为禹城庠生于配公长子翰音聘妻年十八及笄翰音疾笃女白父母愿于归视疾许之过门之三日翰音卒女誓守节 
　　斲彼冬青木练兹冰蚕丝不奏合欢音翻鼓别鹄词结褵自髫齓没齿以为期不谓永决绝乃在及笄时妾心非朝露不为白日晞芙蓉负霜死不作浮苹移平生味凫藻何以执妇仪愿言觌君面为君守孤帷 
　　郎若东流水永逝无还期妾若茑萝丝松折犹逶迤三日为君妇未识君容仪含羞侍君疾但觉心酸悲哀风出繐闼夜夜啼羁雌白头自兹始九死亮不移郎有堂上亲郎有柩下儿仰事兼俯育劳瘁妾不辞遂此区区心愿赴黄泉期 

　　○喜年家子毛秋岑 【 嘉模】 来自京师 

　　昔别是何时心悲安可论归来重握手欲语复何言商飙起庭树萧萧落叶繁萤火收夜光椒樧已空园寒暄更代谢荣悴变朝昏亭亭松篁柯青葱今尚存相对成一笑相劝酒盈尊 

　　○送秋岑还京师 

　　君来慰我愁君去愁如何慷慨结交欢阅历已云多孰是际颠危而能心靡他屏营济河侧远水生寒波西风吹旅雁嘹呖云中过感兹岁将晏况复当离歌儵忽一尊酒远隔云山阿云山缈难及瞻望泪滂沱 

　　○留别戴明府遂堂年伯 

　　毛嘉模 
　　明月照庭树落叶盈阶墀絮语两无已深情满离巵人生苦行役聚散无常期君操如松柏我情如菟丝此意良不朽终当附高枝鸡鸣催晓梦明发悲天涯感君缠绵意报之以驱驰 

　　○感遇 

　　方柄而圆凿龃龉讵相适所守诚拘墟所遇宁不逆世情苦未练疏懒成离索名虽擢礼闱宦途实云隔承欢希禄养黾勉就司铎官闲职易称亦恐婴祸阨训迪匝六年声誉渐隆赫蒙恩授剧邑力辞不能却 【 亨曾以　亲老难奉远任肃折恭辞】 驽马蹶长途弱材困重责事去方觉非道穷唯自惜 
　　兰若生空谷冉冉扬其香殷勤采华姿将以遗远方不谓至中途清露结严霜枝叶怱摇落岁暮不成芳芳香自兹歇谁知我心伤所伤王者瑞将同秋草黄 
　　许由避天下馆人疑窃履颜渊万世师烟煤议诸子从古不相知颠倒有如此浮云过我前安能测起止祸福亦有天人心胡为耳 
　　天马龙之媒来自渥洼渊毛色灿云霞饰以锦绣鞯四蹄疾于鸟驯良尤足贤骖乘并騕褭随宴昆仑巅羁靮不及转中道成迍邅空有远驾能谁复信其然 
　　虎视何耽耽高负山之隅所性嗜食人安择贤与愚牙爪非不利积恶已盈辜搜苗殄异类除之不须臾虽无救所伤报复快万夫凶顽适自戕天网孰云疏 
　　妍媸苟不现无盐诋西施贪廉苟不着盗跖罪伯夷人心岂尽亡神鬼难久欺水浊不见月水清石离离吁嗟转瞬间儇诡何所施 
　　莹莹席上珍什袭藏缄縢临渊忽堕水终古悲沉冥晨鸡一失晓敛翼耻再鸣琴材收爨下焦尾有希声滕公活连敖无知荐陈平知己一朝遇功业垂千龄我无二子材敢妄希身荣不如反初服坎壈终此生 
　　佳人锺灵秀抱性淑且忱容色倾帏闼遂使众生惭羣丑妒蛾眉谣诼谓善淫偭规而改错自昔不唯今众口鼓炎飙能不乐其金曼倩蛇龙训渔父波泥吟前言讵不卓非余心所钦东海狎樵牧逍遥散疏襟 
　　灵虬潜深渊江湖任所逝常服易其初风涛多滞泥哲人覩未形愚者触机棙前途已云迷回辙岂失计变化看浮云失得塞翁谛祸福互为根荣枯亦更递荷篑诚我师深浅随揭厉 
　　埏埴随大造结沫亦已危人命如朝露人心若阳晖阳晖酷煎曝朝露宁不晞蜉蝣延刻晌蝼蚁营寸壤宁知不崇朝方作百年想人生无智愚同入梦中趋在梦无不有梦去成空虚富贵乐难久贫贱亦须臾万象不停睫荣悴何足吁所以古至人离幻保真如况我年半百秋霜满鬓须此身非我有身外何所须 

　　○留赠原长清张明府稼兰 【 并序】 

　　张名 【 若谷】 
　　亨自戊午冬至被禁长清凡九越月老母时年八十有八居齐河病笃相距四十里虽呕心泣血无计归省己未七月张自平原除调长清甫任事亲来慰问立命夫舆送回齐河母子相依四月而后终其天年俾亨得以奉药饵视含殓不致抱恨终天张之力也刻骨镂心何敢暂忘临别赋赠既摅鄙怀且志大德 
　　兰蕙同芬芳枝叶故相连杰士慕道义不在多晤言忆昔初遇君平生昧周旋世人正欲杀君情何缠绵岂为结交欢急难心炯然慈闱老病笃望子不得还中心握汤火归我解倒悬我归见母拜泪下如迸泉不谓生聚时即为死别年锡类向微君抱痛恨终天何以喻君情深同九仞渊何以致余感将与石同坚渊或有时竭石或有崩骞唯此区区心历劫永不迁 
　　濯濯新杨柳当春扬芬芳秋风一夕起枝叶尽萎黄世情一何脆君情一何长情长令我感亦令我悲伤冉冉京华道历历仕宦场到处露肝胆欢爱伏祸殃顺逆忽异势拯溺固难望慷慨甫昨日杀之何太忙意有所倚薄宁为少彷徨交途饱阅历世孰如君良昔未接杯酒今赖恤存亡始知天下士蓄念迥寻常愿定百年交千里若同堂我心已匪石君德信圭璋 
　　酌我盈觞酒赠我河梁诗对酒不能饮涔涔涕泪垂诵诗多苦言言苦令我悲宦游十余载奉母未暂违昔与母同出不见母同归长途三千里哀哀哭灵輀念想平生恩中夜魂依依我母见我拜怪我来何迟恐我复离去双手牵我衣见我颜色瘦悯我腹中饥道路阻且长虑我囊无赀凄怆床帏下眷恋如平时鸡鸣惊我梦儵忽缈难追号泣呼苍天血泪洒齐衰呜咽促严装霜笳晓寒吹边风利如刀刺我骨与饥黄沙连雪卷日暗天惨凄我马骨欲折我仆痡且危回首望中原此情君独知 
　　嘉会能几时儵忽悲路歧仆夫宛已驾势复难久迟行行更携手不忍便分离情怀千万端欲语先歔欷歔欷复何言泪下不自持仰视云中鸟历历相随飞俯察渊中鱼游泳同陂池况当甫脱难与君新相知从此一分手会面未有期人生感知己岂但惜离巵何以写中怀兴言寄新诗新诗情缱绻音节怆以悲上言长相感下言长相思 

　　○再别稼兰 

　　春云作灵雨沾洒成膏泽琰琬得善价声光日烜赫良材不隐世君实任此责枳棘暂栖鸾翀飞在晨夕况当明良会朝廷正侧席努力崇明德功业垂金石腐朽不足称臃肿背绳尺永为盛世褫时亦还自惜用舍虽殊途持身贵自择去去从此辞相期在贤哲 

　　○悲秋 

　　良辰去何速秋草绿已萎北风动地起吹我单裳衣贾用既不售曷久绁尘羁游鱼亦有渊栖鸟亦有枝我母不我恃游子寒无依食口日嗷嗷冻馁气惨凄三岁乳下孙日莫向母啼其母怒嗔喝告母腹中饥哀声刺我耳使我心酸悲人生如朝露岁月能几时亲柩不能返骨肉危天涯回身叫孙抱泪下不可支 

　　○留别历城王明府古岩 

　　旅馆闭昏昼迥与世人隔凄凄破牖风阴阴陋巷雪妇孺日号寒炊烟屡断绝时读古人书往往慕前哲高诣岂能追固穷亦素悦志士蕴苦衷沟壑非云烈顾兹母氏灵乡关远难涉中心怆以摧愁肠己寸裂自分祸患余久为人不屑讵知一遇君义气动颜色游好非平生情同麦舟切结契方自兹谁堪儵离别赋诗未终篇感君泣呜咽 

　　○赠原昌邑王明府二首 

　　苹藻无定根因风自来去人生无定遭绸缪有散聚忆我初来东识君倾盖际一见展殷勤异姓联同气东西旋就官先后遭时忌救祸各不遑有情徒相思转瞬忽三年变幻如梦寐风过花离披雨收途路泥茫茫寻旧交谁能不遐弃同病自相怜君情无改易相怜复相亲执手一歔欷君颜虽如初我已发髭异得失何足论人生且如寄慷慨付达观耻挥儿女泪君家酒正醲且尽今朝醉 
　　我醉复何言相期在终始削籍归故乡我事已如此君才世所稀蹭蹬偶然耳云来月无光云去天如洗譬剑新发硎寒芒若秋水骐骥历坦途一日可千里君达不失望我穷不失己他日若相逢无忘下车礼 

　　○喜晤李复堂 【 鳝】 

　　自命天下奇长怀天下士所遇或非期惧浮此生理抱此已多年相见但充耳菁华寓古今迂儒泥经史孰是真不惑畅谈略文字携手游太初端居悟终始豁然开襟期相顾洒然喜 

　　○与陈石农师徒讲学 

　　木以绳而直璞非凿不宝大道蕴渊深立言非草草虚衷积众奥灵府豁如扫新花发故枝嘤嘤闻啼鸟眺听感芳春当轩尽朋好妙绪触天工经纶探怀抱万世尽浮云所性贵自讨古人非无书过信见亦小飞跃露机缄迂疏但枯槁出言苦不经君应恕我老 

　　○送门人杨 【 湄】 赴乌程主簿何 【 玠】 赴东乡县令尤 【 淑孝】 赴鸡泽教谕 

　　春风吹飞云飘飖随所之交游岂长聚亦知当乖离况君行就官讵复能久羁行矣不可留念我此何时弃妇归无家览镜惜容仪出亦无所适入亦长苦饥不谓同心友各自东西驰征人慕前程宁知我心悲心悲勿复言且尽今日欢欢罢还成泣愿君少留连 

　　○听门人沈 【 周颋】 弹琴 

　　朝雨生微凉尘客绝来径枝上鸟声清阶下苔痕净独坐小窗前名花素磁莹邱壑结遥想清吟寄孤兴为我张鸣琴澄心发真听泠泠太古音天宇夜深静 【 静字道德经作去声】 

　　○忆西山 

　　春雨润苍翠逦迤遍山麓野趣情所锺泉石萦心目思将释尘劳采兰磵之澳昨夜西山云来我窗前宿 

　　○儿女 

　　大儿怜余老艰苦知自持小儿初学语喃喃索饼饴两女强解事绕膝向我啼问女一何啼哀哀前致词无衣长苦寒无食长苦饥况复当弱龄值此深秋时严风杂浩雪凛冽摧肌皮麤絺裹枵腹性命安能支听之生惭赧欲答心先悲心悲强欢笑握手双提携抚摩为拭泪甘言相戏欺缅彼蒙袂子困阨尝如斯嗟来耻不食沟壑分所宜奈何小儿女亦同罹此危 

　　○劝农 

　　喈喈仓庚鸣阴阴膏雨滋田家勤力作所惧违天时丁男事南亩妇孺饷东菑烈日曝尔体毒涝煎尔肌岂不悯劳悴生人道在斯拮据幸有秋衣食固其资时或岁不稔室家良苦肌 【 肌：饥】 孰是任鲁莽丰裕而能期欢言劝时务壶餐聊尔遗 

　　○夏日偕云浦鹤亭郊外纳凉 

　　积雨负花期雨霁兴难遏联袂出城闉迎眸森翠列重荫晦平皐茶瓜藉莎蘖莲净心亦清清谈义超越凉飙度深香烟霏互兴灭何必觅芳尊己觉炎威歇 

　　其二 

　　泽阅怀已澄念复前山结引步缘沟塍菰蒲度曲折流水淡容与高云驻修樾披襟畅遐睇西峰翠如涅羲驭顿阴厓游情眷芳洁凉飔不断吹惆怅林泉别 

　　○喜犹子秉瑛乡试报捷 

　　夜眠不能寐起视天未明少顷闻报录云有瑛侄名听言色忽变失喜心若惊欢呼旋默坐呜咽泣有声妻孥怪趋问不自得其情呼瑛执其手双泪流纵横自尔丧尔亲尔年甫弱龄万苦至今日我语尔谛听尔祖隶辽东家室久飘零年老望儿孝赤手空经营尔父真克家助我如鹡鸰我后捷南宫三载留燕京独任力不支亲重身命轻兼之教尔辈冀望兴门庭积劳成沈疴奄逝尔伶俜平生旧相识生死不渝盟况是同怀子岂不当力承伯母虽若母唯恐异所生保护常自任时与共寝兴梦中啼索父感我同悲鸣携尔至河间教育堪自凭岂意岁奇凶饿殍填沟塍 【 雍正二年任河间教授此地大饥】 旋即得凶问我父耄倦勤举室陷危地肝肠碎裂崩众口且莫保安顾膝前婴此境逾三年万死势甫平继复屡遭难延师力不能朝夕自训迪提命尔能聆为长心愈苦梦寐无时宁惧我年就衰不获见尔成尔今幸举乡天地非无情聊足谢吾责亦慰尔父灵尔其重勉旃慎勿隳厥行语罢命杯酌欢饮浊复清颓然忽大醉懵然天已瞑 【 瞑：暝】 

　　○题采桑图 

　　春日采柔桑桑叶饲蚕子饲蚕蚕不食举家愁欲死结茧酬辛勤公私庶有倚练作万缕丝织成一端绮绮罗遭僭滥狼籍若麻葈谁念养蚕家艰辛乃如此卖丝易斗升粗褐不蔽体 

　　庆芝堂诗集卷四 

　　●庆芝堂诗集卷五 

　　沈阳戴亨通干撰 

　　五言古诗三 

　　◆五言古诗三◆ 

　　赠陈石闾 
　　赠戴通干 
　　寄答李眉山 
　　寄赠戴通干 
　　送孙在原回黔南龙泉县任 
　　寿乔山人兆三八十初度 
　　送王齐岳归里 
　　送同年戈絅公赴开化令 
　　题李于野秋夜对月图 
　　寄赠朱泗山 
　　寄赠许觐光 
　　读鲍步江海门集却寄 
　　送单青侅任龙门令 
　　送杨子安任犍为令 
　　送李眉山挈眷南游 
　　送何检讨西岚出守凉州 
　　送李寿先南游 
　　送刘编修殿虎出守九江 
　　题沈尔介垂钓图 
　　送国侍卫天峰 
　　悲秋 
　　怀远 
　　寿庆祠部松乔五章章十二句 
　　送尹四孝廉柏亭下第归里 
　　孙烈妇 
　　节寿诗为邓主事锡礼伯祖母汤太孺人八秩初度 
　　国云浦来自辽东已四日矣不我肯顾郁思曷申欲往从之复愁道左聊述短章用达鄙意 
　　和云浦送春之作 
　　送国云浦之蓬溪县任 
　　连夜不寐因成苦调 
　　送王兼善之任黔南锦屏县任 

　　○赠陈石闾 【 景元奉天镶红旗布衣】 

　　古乐久沦丧抱瑟犹孤鸣宫商郁不舒中含万古情情深世莫测哀怨难为声孤鸾慕俦侣翱翔遍九宇雌雄倘颉颃高飞戢毛羽季女婉娈姿出入长苦饥容华坐消尽翻为嫫母嗤安能结同心生死不相离 
　　灼灼春前花袅袅路旁柳所遇非坚贞欲折迟攀手日月如转丸夙愿岁空守不恨契阔长但恐此情负往者不可援来者复何有宇宙渺茫茫欷歔搔白首 
　　冥鸿翔圹埌矰缴安得施神虬潜瀴溟网罟空尔为仙人握鸿宝举世谁能知缘崖拾璚蕊披云采紫芝芬芳溢襟抱郁为金玉词金玉无凡响芬芳无已时愿言蹑高躅遂此平生期 
　　騕褭鸣蓟野万马喑不嘶鸑鷟飞摩霄羣鸟失羽仪南风久不竞北里声卑迷引商杂流征音响入云悲翩翩鸾鹤下冉冉神灵驰谁能为此曲此曲知者稀君独向我弹我情为君移 
　　赫赫五都璧朗朗照乘珠光芒发蒙昧惊怪委泥涂冲霄两龙剑神物岂终疏邂逅延平津精灵相趋扶高天悬明月中有玉蟾蠩明月有盈亏蟾蠩心不渝精辉照天地万古同须臾 

　　○赠戴通干 

　　陈景元 
　　白玉不事雕美珠不假文天地授良质安用华其身阴阳为门户否泰为转轮运用在秋毫大道贵得神滔滔看逝水落落湮灰尘缊真匪外铄但恐常人闻 
　　人既不我知焉肯虚受怜十月凌澌结无衣先抱寒南走拒马河东临山海关落日照远水洪波无定澜饥鹰强六翮背天空盘旋归来何所有白发间颓颜晚值戴安道兴言行路难 
　　雷陈古所崇张陈世常耻穷达守一筹于以见君子与君虽新欢本为同乡里皓首始相知相知幸未死和璞匿璘彬光芒畏人指三献甘殒身有目乃如此 
　　妙技不示人秘密怀其宝皇天实爱才坐使趋庭燎爰携宓子琴远治祝阿道白月照高城流光惊四表龙蜕弃金鳞凤栖远凡鸟一语不相能甘心办枯槁 
　　折玉迸奇响哀琴无正音大器不受制贱工空觅寻回首望河梁天低日已沈萧萧戒行李却背双南金故乡阻关山道远力难任青鸟铩羽翮穷栖枳棘林王母秘灵驾谁能识苦心 
　　我昔走天下失业旷生平目瞩千万人难测幽隐情孰知金石交而乃同一城彼亦无所立此亦无所成执手定交谊鬓发徒星星前路既如漆况已西日倾各守贫贱躯勿使儿女轻颍阳有流水与子濯长缨 

　　○寄答李眉山 【 锴奉天正黄旗布衣举鸿博经学俱不第】 

　　大块锺名区端为旷士宅所以千古人往往在草泽世苦滞尘网百年如有迫试问终何成相顾唯太息始知巢许辈渊衷不可测磵水流空山孤云出虚壁于以陶性天兼之识化迹 
　　朝随白云去暮与清溪还有时不欲往竚看门前山山色儵隐现变幻常无端人事有得失亦在须臾间冥鸿翔高云巨鱼潜重渊岂故耽离羣百年心独闲 
　　苍苍盘山峰蔼蔼罗村坞岩谷带茅茨烟霞互宾主中有良田畴卜筑安乐土时与植杖翁欣瞻好禾黍归来掩柴荆著书穷太古皓月同琴尊孤云共寝处举世仰高风襟期谁能覩 
　　我虽在风尘性亦耽邱壑长怀陇亩民穷耕有余乐既足免饥寒且少外患作中岁婴簪组此志成瓠落孤鸟失林鸣浮云无定着晚识田盘翁高情侣鸾鹤企慕萦心神出处增媿怍 
　　未见劳我思既见思复起荏苒忽三年私心常如此结交不相知觌面仍万里所趋道既同四海如邻比望云情远驰存旧欣来止君来缺晤言君归恨莫已嗣还遗我诗开缄发狂喜三复冰雪吟故人心尚尔 

　　○寄赠戴通干 

　　李　锴 
　　委巷精庐小过从正苦寒诗吟百遍过酒借一杯宽激楚朱弦瑟凄凉百 【 百：白】 玉盘故交京洛满妻子恕艰难 
　　三老辽东旧而今各暮途寒风自萧索幽草不荒芜冰雪春心长风尘此态无市中逢皂帽曾识管宁无 

　　○送孙在原 【 谔】 回黔南龙泉县任 

　　羣鸟游芳洲同类自相呼和鸣成匹俦岁久终不渝飘风一朝发分飞万里途中心长不释眷恋栖息初重云隔天地山川邈难逾岂不思颉颃鼓翼空踟蹰 
　　琼瑶久不宝芝兰委萧荻翩翩夸毘子慷慨联胶漆胶漆旦夕解对面不相识感彼蜉蝣衣变化生悲恻古人重结交长恐非金石金石蕴坚贞历久恒如昔磨亦不能磷镕亦不改色 
　　猎猎朔风吹萧萧黄叶飞嗷嗷雁南度戚戚我心悲浮云西南来聚散无长期君身若鸿鹄我身若凫鹥鸿鹄将远翔凫鹥恋涸溪能不感离羣引颈以歔欷 
　　愁云结重阴游子将跋陟徘徊眷歧路悢悢情难抑边风吹枯苹飘飖离本根食蓼长觉苦怀冰长觉寒愁人多酸辛况当离别难唯念复来归慰我桑榆年 

　　○寿乔山人兆三八十初度 

　　美玉不受制韬奇完太璞混沌凿未施真机葆深蓄离俗清道心亦藉烟霞沐化迹留空山神悴知者孰会心岂在远灵景生坦腹充然养天和谁能量盈缩 
　　少小破尘见结宇山之麓扶杖占天时但愿桑麻足比闾释猜嫌犬猫互收育时复邀邻叟田家酒初熟鸡黍列盘餐儿童工戏局归卧衡茅下农经恒夜读 
　　翁年今八十貌古发未白朝看原上山暮看松间鹤泉石茹清贞林峦资盘礴虽有岁功营未能免力作即事多好怀兼之忘城郭汉阴有淳风于焉老栖托 
　　余久滞泥涂心契岩栖乐世务不撄衷庞眉友鸾鹤令子通殷勤探奇有夙约望云结遥想此意成离索豁见冰雪姿驻尘聊称酌终当入深林相随看邱壑 

　　○送王齐岳归里 

　　彷徨复彷徨忽忆长安好决去无迟疑老母惊持抱严冬十月交此行道路杳冰雪挈空囊性命何草草答言非浪游饥寒势难保得志早归来庶几赡昏晓想君昔时情离别心如捣 
　　长安名利都才智纷纭聚豪家势熏天嘘气成烟雾臧获被文锦驽骀饰金璐奔趋望汲援门庭日如鹜却望生惭赧失路谁相顾既悔羝触籓还伤舆脱辐行则不能前退则羸其角 
　　喔喔鸡初鸣骊驹己在门临发检行囊囊空无一钱慈帏日倚闾注望游子还游子不得意何以慰朝昏执手一歔欷泪落秋风前秋风飒然至吹尔衣裳单踟蹰不能判凄怆摧心肝 
　　君缘不得志慷慨来京门京门徒偃蹇忽复返家园进退嗟维谷方知行路难璘彬蕴奇石谁能戕其天游云弃灵岩随风成播迁古来贤达人身外非所干劝君守蓬庐绕膝终天年 

　　○送同年戈絅公 【 锦】 赴开化令 

　　丛兰馥华堂众宾集长夜酣歌曲未终游子将远驾发轸自燕京扬帆向开化慷慨临路歧耻为儿女悲人生非鹿豕聚散会有期鵰鹗厉毛羽乘风起高飞鹪鹩困六翮枳棘潜卑栖污隆道各殊努力贵自持相期在久要岂必欢聚时愿为古松柏岁寒无改移 

　　○题李于野秋夜对月图 

　　天地变气候万象澄幽光白月下野草蟋蟀鸣东厢清飙乘因来淅淅吹单裳感彼离根蓬飘飖随风扬达人涤滞虑独坐亲寒芳游目送孤云遐心与俱忘 

　　○寄赠朱泗山 【 并序】 

　　名 【 垣】 号闇斋江南句容人由廪贡举孝廉方正有四兄先后物故数十年来送往事居抚孤训侄心力俱殚 
　　驱车游太行诘屈历九阪世路多险巇履道谁坦坦人心匪澄渊乌能测深浅滤鬼潜身形飞丸不闻声他人何足道骨肉还相倾畴能笃至性生死同一情冰雪作肝肠贮之璚瓌罂皦洁映朝日寒苦心所轻 

　　○寄赠许觐光 

　　名 【 从龙】 号复斋江南句容布衣嗜学着有读书私言数卷得修齐治平之要幼失怙事母孝 
　　生民各有营得失纷忧乐至味在简编弃之如糟粕好修有嘉名多为世所托微言惧终淹阐幽祛束缚慨然慕隆古渊情世岂度天畔灿朱霞云中翔白鹤愿言觌斯人胸臆一开拓 

　　○读鲍步江 【 皋】 海门集却寄 【 丹涂布衣】 

　　神鲤甘泥淖鸾凰伏莽榛岂无变化能所惧戕其真原???有游龙灼灼耀光彩西风纵横吹零落随萧苇名山有大猷难与肉食谋男儿不矢志何以垂千秋榛苓思美人引领生离忧 

　　○送单青侅 【 烺】 任龙门令 【 山东己未进士】 

　　黄钟废己久秋兰在虚谷古音谁复考孤芳媚幽独人生不相知深情向谁告榛苓望所思道远隔川陆头白甫交欢旋伤离愁续相遇一何难相违一何促君歌游子吟我奏离鸿曲歌曲声激昂褰裳野踯躅 

　　○送杨子安 【 鸾】 任犍为令 【 陕西己未进士】 

　　霜雪凝严寒随风飘孤馆登高送远人萧条岁月晚云山相阴翳游子去日远抗怀企古先知音良独难缔交方几时离情忽相干况我当迟暮悬车照颓颜临歧欲有赠泣下不能言愿寄瑶华音慰我心缠绵 

　　○送李眉山挈眷南游 

　　云山高崔巍中有太古琴歌声出金石四顾谁知音奇响震天地硠硠开我襟绿萝附松柏缠绵遂至今杳杳潞河水阴阴田盘岑音容偶不接梦寐劳追寻况今远别离山川阻且深宛转不能留黯然伤我心 
　　我久客京师欲归苦无家今君复远出挈眷游天涯老为饥所驱不得安岩阿去留同一情相送发长嗟车舆宛在路将发复延伫携手一为别涔涔泪如注冰雪满前途君应慎朝暮 

　　○送何检讨西岚 【 德新】 出守凉州 【 贵州乙丑进士好道术】 

　　南州有奇鸟戢羽昆仑颠 【 颠：巅】 渴饮沆瀣露饥餐青琅玕翩翩唼兰沼矫矫翔云天永与尘寰隔翘首招羣仙螭珠不隐世湛卢不终沦美材收匠石作栋清华班清华简贤俊出守向函关函关腾紫气诘旦谒玄元授以青云芝服之可长年相期在万古富贵何足论 
　　煌煌华灯悬高堂罗佳宾歌筵饮正酣起视众星阑送子将远行欲赠非常言矫矫人中龙结想在青云因风生羽翰飞鸣翼紫宸盛满难久居终当保其真朝着王乔舄夕浴颖川滨携手觅烟霞逍遥侣鸿鸾隐显从变化谁能测其端冀君长识察此志勿中沦 

　　○送李寿先南游 【 并序】 

　　名 【 振椐】 山东寿光诸生博学工诗携生平所作八千余首访余燕邸单青侅杨子安皆因寿先来未几相继就官故篇内及之 
　　贫老嗜讴吟郁郁长安邸风雅岂能当愁怀聊自弭绕径塞蓬蒿终岁绝行轨杰士求知音访我数千里投赠非南金相慕在兰茝翩翩以其邻圭窦罗英伟秋风吹行云奄忽隔山海 【 青侅子安各赴县任】 已觉伤离羣君复戒行李名胜恣遨游我情徒迤逦振衣蹑高岑应悲在泥滓旅雁鸣高空春北秋复南岂独避寒暄江海有遐心今君欲远适感我一何深百花竞时荣芬芳发中林游云无滞迹高飞慕幽岑平生抱微尚五岳思追寻困顿不能前跂睇徒悲吟对君写中曲朱弦张素琴霜雪作春寒凛凛天地阴仰首羡冥鸿俯首悲陆沈 

　　○送刘编修殿虎 【 炳】 出守九江 【 直隶任邱人壬戌进士】 

　　孤云不出山连绻抱奇石随风入九霄变化成膏泽出处何容心遭逢随所适君无甔石粮结绶游远乡岂为夸荣显颐养娱高堂奉身有良璧皎皎生夜光前路夷且巇愿君慎其防 
　　茫茫瞰四野恻恻心忽凄皓雪盈天地集树成枯枝中有皥寒禽怀春声正悲悲声震聋瞶赏音来何迟遇子风尘中升沈途路歧孤松结盘石寒暑心不移今将舍我去作郡九江湄思欲远从之褰裳复犹夷悠悠望南天心与征云驰 
　　祖客饯将归游子怀往路我何长叹嗟徘徊独延伫远游背乡里逢故即色喜况是人中龙五载久知己会面虽有时仓卒情难已明月沈深渊茝兰散江涘抚躬还自伤衰年逝如矢同气而远离思心从此起 

　　○题沈尔介垂钓图 

　　江水澄清波水清石见底披襟绝俗营垂纶兼洗耳此中滋味佳不为得鱼喜渔子操轻舟截纲横江汜渔利非娱情风波有时起何如守一竿心境淡如水淮阴终此身宁悲儿女子 

　　○送国侍卫天峰 

　　情语方夜终徘徊怅歧路旭日升高冈秋风满高树忧来白发生谁解相思故茅檐鸟雀喧独坐听朝暮 

　　○悲秋 

　　惊飙振阴林残萚纷零落荣枯动鼻感酸风栗羁魄登高望所思烟霜蔽广陌岂乏平生亲眷恋五情灼羣物囿鸿钧藐焉何所托 

　　○怀远 

　　寒月照孤影戚戚生怨嗟故人被奇服远隔天之涯对此盈尊酒独酌酣且歌歌声杂悲啸感慨一何多精霸倘相召舟楫渺江河叹息永终夜天汉西南斜 
　　西南望不极天汉谁能通欲致一纸书远托云中鸿杳杳逝无凭耿耿情所锺芳草委寒谷严霜凋其华馨香时欲歇岁晚纷欹斜怅望南归云引领徒咨嗟 

　　○寿庆祠部松乔 【 柱】 五章章十二句 

　　世情尚谀佞祝嘏多浮词跨鹤蹑蓬莱挥手拂云蜺否则愿荣贵显赫耀当时发言涉荒谬无乃识者嗤尔我敦道义薄俗应所非新诗聊复吟坚贞以为期 
　　坚贞若松柏崔嵬南山岑绿萝覆高枝苍苍结浓阴古人重知己德业每相钦缔交苟莫逆和鸣如瑟琴弦柱偶不谐安能扬清音我有大药资可以成黄金 
　　黄金药可成愿君莫轻弃情殷责苦深摛语劚肝肺被之荣心神遭逢随所际彩凤摩霄盘凡鸟奚能企寓形百年中长怀千年计修短亦由人金石可自励 
　　自励祛俗情菁华浚灵腑况兹大块春俯仰供吾取枝上鸣新禽窗前过疏雨默识造化心幽室自太古妙剂饵微言嗜欲纷斤斧性静心亦清莫妄希翀举 
　　翀举希凌霄疾足争光 【 光：先】 驰岂不矜儇捷劳瘁令人悲灵源竭深蓄安覩清涟漪达非徒自荣塞贵坚所持宝此寿世资出处两不移悯彼荣竞子自戕安足知 

　　○送尹四孝廉柏亭 【 和】 下第归里 

　　世何爱桃李桃李多妖姿世何爱杨柳杨柳多柔枝妖姿易消灭柔枝易摧折遑复计岁寒相见成怿悦华言互相倾欺妄联同声赋性苟木讷噂水?臼憎无能文词贵朴老今人竞佻巧瑾瑜耻自衒谁知是奇宝归去东海头涤荡祛隐忧学品唯自信努力事姱修 
　　神鲤困泥沙身命亦何轻风雷一朝会飞腾众所惊盲俗无定见毁誉随时更昔日谗谮子身贵来佳名君当效鸾鹤奋翼起高鸣郁郁守蓬荜谁能谅其诚 

　　○孙烈妇 【 杭州人夫工车卒于京妇闻之不食死】 

　　人生如秋萚随风递飘落年命如朝霜儵忽晞骄阳人鬼互为邻今古缩朝昏朝昏日哀哭天地何不仁大义联夫妇和鸣若琴瑟男儿重功名安能免离别忍泪强相勖柔肠暗摧折疑惧正徘徊遽尔成永诀岂复贪余生展转空泣血何如觅泉台犹得死同穴 
　　郎去京华道妾望西湖滨功名旦夕成欢爱亦相因情敬方缠绵比翼忽乖分旅魂招不来惝恍空留连庶几堕天?山弓攵?山岳通精魂吁嗟年少妇矢志金石坚金石不苟完烈女不苟全携手游夜台悲啸转欢言玉颜期速朽贞性还乾坤幽足钦神鬼明亦动九阍 

　　○节寿诗为邓主事锡礼伯祖母汤太孺人八秩初度 

　　造物无缺陷人生罕奇节万类转鸿钧灵蠢递生灭秀气之所锺树立迥殊绝邓君伯王母赋性如冰雪百年笃坎坷适以成贞烈十八丧所天吊影啼孤鴂痛欲殉九京高堂念方切俛首事翁姑儿职代无缺犹子锡礼父茕茕四龄孑保抱如亲生注望隆阀阅恩勤未及立遽尔随电掣太君偕幼嫠性命相依结是时锡礼君襁褓犹未脱众雏仰重慈存孤互提挈天意酷诸孙母氏复永决 【 决：诀】 柩下绕孩啼索亲泪成血酸声剌慈耳听之心惨裂哀哀寒无衣未寒谋补缀嗷嗷饥求餐未饥筹餔啜熊丸助精修策励希英杰经史穷精微诗文悬日月教育冀有成劳肩庶可歇次第愿有家襟褵联名阀新妇灿成行云仍绵瓜瓞事事身自亲勤劬心力竭戚里称贤淑天家褒纯洁一生历崯崎坚白老磨涅皇天鉴德操昌后巍科掇铨部授分司太君年大耋乞假被新荣称觥承慈悦懿轨播京华瑶草遍贤哲锡礼真贤孙成名慰白发太君顾之笑欢极反悲怛回首忆诸艰泪下声呜咽鹤发映霞篁玄芝采盈襭松柏色不寒云鸾奋丹穴禄养正无疆食报非饕餮伊余媿不文巴词为细述岂足备风诗表微励闺闼 

　　○国云浦 【 栋】 来自辽东已四日矣不我肯顾郁思曷申欲往从之复愁道左聊述短章用达鄙意 

　　客往辽东去关山阻修越客从辽东来奚囊贮冰雪见君诵君诗兼之释饥渴胡为不我顾令我增愁结我有一尊酒足慰风尘客思欲携致之歧路愁行迹既驾情已驰徘徊复回辙 

　　○和云浦送春之作 

　　浮生若梦寐能得几时好况我年就衰蜗居怅枯槁户外春忽来欣然见庭草选胜携芳尊花间坐闻鸟结念方未申春去一何早韶华难久留百年亦易老一觞聊自吟念之伤怀抱 

　　○送国云浦 【 栋】 之蓬溪县任 

　　岩冬风雪交凛冽摧羁客念尔远行人道路逾千百衰年多暮感聚散何悤迫与子十年交欢晤几晨夕伤离情倍亲疏阔悔畴昔老泪向君弹眷恋无终极邛郲虽云险叱驭挥前策燕市有贫女余光候邻隙升沈道各殊相期勖明德 
　　男儿抱伟志富贵非所希因循竟无成日暮伤路歧赖有青云交时吐胸中奇今复去万里再见知何时高馆列绮筵纷纶进华词临觞不能饮默坐含酸悲年老别离难况是平生知束带候明发宾众出郊畿行李已戒途望望情远驰情驰结中夜髣髴见容仪愿言慎始终慰我长相思 

　　○连夜不寐因成苦调 

　　玄冥作重阴惨雪纷扬播冽冽交树风凛凛侵书舍侧闻暖寒杯欢歌动四座歌声遏行云欢呼累长夜顾影自生怜终宵不能卧万感结愁肠默默对书坐出处两无能生涯日趋下忆昨返家门妻孥令我怕悴憔非人形悬鹑仅掩胯战栗向我言口噤艰出话室内静炊烟盎底积尘堁绕膝黄口儿苦道腹饥饿哀哀哭叫娘顿足裂衣破相顾正彷徨高呼索租课 【 房租】 婉语匄迟期嗔怒杂嫚骂身贫世所欺非关性怯懦此境谁能堪听者足惊讶皇天岂不仁我独遭坎坷年衰悲道穷八口任难卸炎凉迥分途余光耻相借逼处实在兹展转增摧挫东方日不明歌钟且未罢安得酒如渑沈湎纵杯斝既令百情远又令磈礧化 

　　○送王兼善之任黔南锦屏县任 【 并序】 

　　王孝廉 【 达】 字兼善旗人住通州康熙壬寅余与通州范兰亭赋诗往来王私见之辄称善余不知也嗣后各官他省王则逢人说项且屡寄声枉讯余亦未省为何人乾隆辛未秋忽投诗见访有三十年前愿执鞭之句余仍讶其无因及见为道其故始瞿然于王之爱才若渴而余之有负知已也年老相交旋伤睽隔遥遥万里再见何时临别赠言凄然泣下 
　　人生不相知百年徒聚首声气偶一投万里如左右往昔少壮时慷慨慕良友献策来京门疏狂纵杯酒酒酣诗亦成往往在人口流传感君听谓我才八斗抚躬虽自惭思君愿携手客路每多歧未免牛马走蹉跎出雄关遂令此情负嗣复各一天宦途岂能偶知已会良难神交实已久去秋一邂逅既见还疑否相对如梦中相怜惜老丑所幸身尚存相期各不朽岂谓事多违离别随其后相送发长吁寸心诚何有 
　　世路随所遭飘忽无定依欢会如浮云聚散岂能知结思三十载一见已酸悲晤言未几日又值今乖离尔我况迟暮谁复能堪兹蛮荒万里外令我神魂飞重逢昧远识初心贵不移与君慎厥终百岁以为期 
　　壬申三月三日李眉山招同人万柳塘修禊宁王喜闻其盛亲携杯茗肴核以助雅游 
　　三月月初三品类畅以达幽人识化机真想在林樾修禊联同声尊俎待名哲晨出践佳招襟怀顿披豁念子隔层阿经时恨契阔良辰共褰裳遵渚采芳洁迟暮感人心兰英亦易歇眷兹文酒欢嘉会岂中绝三五清辉圆期君弄明月 
　　造物运无心浩然化育流胡为古昔人而能与天游真机畅胸臆触景成奇搜况兹大块春兰茝盈芳洲斯理苟不达多为形迹留贤王具旷识万物将同俦憺然忘物我情与韦布周梁苑侣邹枚陈思宴应刘惭乏数子才安能扬其休 

　　庆芝堂诗集卷五 

　　●庆芝堂诗集卷六 

　　沈阳戴亨通干撰 

　　五言古诗四 

　　◆五言古诗四◆ 

　　入安化寺诗社 
　　柬同社诸君 
　　癸酉上元后一日集安化寺续同明旧社 
　　题运使卢同年抱孙画屏十二首 
　　题亡友史即山行乐 
　　题乔氏家乘 
　　题刘至诚行乐 
　　题王郎中兰谷古槐堂 
　　题倚松观瀑图 
　　燕山古迹 
　　中途阻雨 
　　约游王园雨阻不践归而作此将希再聚也 
　　索秋吟 
　　拟挽歌词三章 
　　雨后游金鱼池因述其事用戒诸生 
　　夏夜偕许虞辑对月口吟用广其意 
　　题柳下饭牛图 
　　范家店遇雨 
　　喜雨 
　　新婚词 
　　寄怀眉山 
　　送颜孝廉维聪旋里 
　　读任东磵史论呓林等作赋此赠之并示同学 
　　题郊游听僧弹琴图 
　　答金仁趾 
　　乙亥春得读遂堂先生庆芝堂集既卒业遂成长句以志向往之诚 
　　乙亥二月望前二日观察卢同年雅雨招同牛真谷沈沃田江松泉游真州潘园 
　　雨后读吴好山诗刻 
　　赠吴好山 
　　邀张封君建宇金孝廉棕亭门人诸生施铁如国学陈竹香潘园看桂花 
　　挽词二首 
　　题棕亭秋江拥棹图 
　　咏史 
　　题陈懿章照 
　　题冯玉轩纳凉小照 
　　题陆用九行乐 
　　题行乐 
　　题友人秋郊野望图 
　　茶宗室八十初度 
　　胡母王孺人寿 
　　庆母赵恭人节寿 
　　冯玉轩六十初度 
　　尤母金孺人七十寿 

　　○入安化寺诗社 

　　夙昔抱微尚邱壑结遥思一为尘网羁此志终弗遂时每出郊垧挈杖寻初地聊博少时欢岂足酬幽憩不谓素心人相期同把臂僧寮作诗坛窅然忘尘世咫尺不见招知非我遐弃误疑精力颓而不耐劳瘁闻之即披衣既见果无异阴阴苔雨痕翛翛竹风籁流水清俗情孤云淡尘累既不废游观且联文友契遥谢沮溺翁远遁诚非计 

　　○柬同社诸君 

　　孤云久无依倦鸟亦应返胡为迟暮年而不思栖遁劳生会有营泉石情空缅俗务讵能羁人苦不自遣方外觅佳游聊作尘世隐况兹同社人襟期尽萧散相见无俗谈淹留畅清眄触目各成吟晚就斋厨饭入山何必深会心不在远形迹谁能拘越礼亦非善岂学嵇阮徒山阳恣慢诞 

　　○癸酉上元后一日集安化寺续同明旧社 【 诗成玩月故号同明】 

　　皓魄悬青霄九垓照何广奔走汨嚣尘有月谁能赏遂令太阴光高空自来往都城城东隅安化胜地敞卓哉山阴翁 【 谓史即山】 襟怀超世网雄帜树词坛应声纷肸蠁余虽老不才振策亦趋向俗虑澄冰壶新裁共抵掌鬼伯妒高明变故生俯仰朱弦转哀些阴风吹繐幌吟魂渺何追风雅沈榛莽开春月复圆流晖照人朗同辈集精庐触景情惝恍山阳笛韵悲泣下同慨慷因思续旧盟兼之慰灵爽旧契燕名流新知鲁夙养 【 新知谓林太守森麓】 嗜好薄膏粱章甫更鹤氅道机生静缘奇情逗灵壤愿言笃久要姱修懋远想天地有阴晴明月递消长同盟期不渝渣秽惭涤荡大业贵大醇磋磨望吾党 

　　○题运使卢同年抱孙 【 见曾】 画屏十二首 

　　雅集图 
　　载酒图 
　　试茶图 
　　看花图 
　　浚湖图 
　　文燕图 
　　北顾图 
　　注易图 
　　喜雨图 
　　授经图 
　　观海图 
　　乐山图 

　　雅集图 【 卢释褐后与同年赋诗枣园客寓】 

　　通籍客京华身显心仍寂耽吟聚名流溪山亦生色春秋佳日多尊酒谋良觌倚树听新声涉露采芳泽振笔发高吟奇情透金石欣赏倾众情欢饮忘形迹日落各言旋相思复相觅 

　　载酒图 【 卢令洪雅时尝作凌云载酒之乐仿效东坡】 

　　羣峰耸苍翠延赏豁心目载酒呼朋俦探奇向山麓登顿出云厓烟霄聊置足俯躬拾琼玖举手揽朝旭万象逞殊观胸臆屡超忽凭虚发长啸流声振林谷乘醉招鸾凰高情逸埃俗 

　　试茶图 【 霍山小岘岁春入贡由六安州封进卢时为州牧】 

　　政简夜心清明月照幽独春露泫杂花微风扇芳馥崖窦溜鸣泉泠泠潄疏竹掬之注精窑活火煎虾目拭盏试龙团芳香透毛骨采焙法羽刍封题贮箱簏敬慎小臣心涓滴沾殊渥 

　　看花图 【 卢为亳州牧时遍赏名花标题园榭】 

　　在昔宋广平世号铁石肠及其作花赋彩藻何芬芳万物生有情背之多不祥百花逞奇丽大块情所将此身随化转当春神明昌至道怀环玮撢掞胸中藏日莫采兰归佩之终不忘 

　　浚湖图 【 汝阴西湖为唐宋燕游胜地东坡所谓未知杭颖谁雌雄者也久淤塞卢守郡时始浚治之】 

　　昔人盛游览杭颖无低崇风雅久沦没废为葭苇丛譬彼亿兆情壅滞不得通虽有惠下心政治难为功贤牧为疏导众生欣相从天水望空阔豁然开心胸中流一洒酹怀古酬高风 

　　文燕图 【 转运维扬时会四方名士于平山堂赋诗】 

　　美玉耻自炫湮没岂初心同气不相求吾道将中沈所贵忘势分亦在真知音大名久自擅诗酒偕登临遂令枯寂士声誉驰古今此意良独厚世罕测其深至今平山上谁复能追寻 

　　北顾图 【 卢被逮后登此】 

　　北固当金焦京口为门户大江日夜流滔滔自隆古万派此中分千峰奔栋宇兴废感梁陈苍茫辨吴楚广陵谢榷鹾边庭将射虎男儿志四方敢复怨行旅北顾心神伤依依恋明主 

　　注易图 【 卢坐台时事】 

　　古人处忧患著书长不朽出身膺世务此事不暇有宽闲天付君大业期担负旷渺无杂缘神明通户牖心游法象初道阐羲文后济蹇宜反修默默验奇偶通塞何庸心艰贞以自守 

　　喜雨图 【 乾隆甲子北平久旱饥民走险起卢滦州牧以抚之】 

　　滦水不上天旱魃形狰狞小民惧无岁嚣然遂不宁抚之失其道何以销未萌奉诏起循吏精祷格皇灵化雨应时来枯禾尽回生发粟宥其愚众庶謌欢腾天人相感召斯理洵可凭 

　　授经图 【 卢守永平建敬慎书院】 

　　魏相宰茂陵文翁治巴蜀经术持化民往往易成俗使君今名儒建塾亲教育俗学每拘墟糟粕转相勖岂知导肯綮批却随心目况以身为律宁不争自淑士气顿改观英才待收录 

　　观海图 【 任天津转运时】 

　　中庭悬沧溟云涛翻栋宇据厓者为谁浩落须眉古仰看蜃市变俯视蛟螭舞隐显虚无间三山若可覩惝恍羣灵来杂沓偕风雨此际一乘槎大药应相许望望驰心魂飘然若空举 

　　乐山图 【 卢家德州古平原地无山图此者志在高山也】 

　　达人无滞情出处随所宜茫茫涉宦海倦游亦应归况兹岁云迈风波时有之缅彼山嵯峨终古无改移山椒招白鹤山麓采紫芝烟霞换身骨岁久不自知乐山诚至计勿为世所欺 

　　○题亡友史即山 【 深义】 行乐 

　　少壮游京华驰骋声誉场王侯争识面裘马趋道旁轻财重然诺挥斥千金装阴风吹盛夏呼吸变炎凉魑魅不匿山行处难周防中年易名姓归隐剡溪旁剡溪入空谷猿鸟愿同行长林任偃蹇流水清俗肠科跣挹凉飔濯缨晞朝阳岁久毛骨换因之乘鸾凰兹图俨在目混俗岂云臧人事多错悞高蹈遂不遑荏苒时已逝哀哉悲溘亡赍志不能遂魂将返故乡诗名满畿甸永为词坛伤 

　　○题乔氏家乘 

　　亭亭百尺松枝条森以茂洪柯岁月深山灵亦阴佑源远自流长斯理非虚谬四马兆高门充闾德由旧苟无忝所生亦足昌厥后锄兰莫锄根锄根兰不秀培土莫培浅培浅易倾覆生计讵不营方寸宜耕耨立身期显扬成名羞秽窦以此遗子孙绳绳尽堂构 

　　○题刘至诚行乐 

　　溪回荡云容虬松势妖矫日月摩高巅石瘦青苔老科头信芒鞋临风恣幽讨箕踞憩云根苍翠午阴悄触目与神谋精理扩怀抱得意已忘言隔磵闻幽鸟邃壑古烟深呼童觅瑶草 

　　○题王郎中兰谷 【 莲】 古槐堂 

　　好鸟偕其侣同飞复同止志士抱奇情慨然慕知己白璧委泥涂光辉非始初遇者弃不顾难言兹器殊伏枥上峻阪老骥愁日晚伯乐一下车众乃惊奇罕两物不相关契合诚良难磁石与铁俱安得不留连 
　　兰谷居兰阳高卧古槐堂堂中午梦醒蚁视侯与王种槐槐成樾培根根固结花叶荡清风吹香香不绝上有鸾凰雏栖托长自娱文彩华且丰口衔瑞国图振翮辞故巢高飞来上都上都罗俊彦君子将豹变枉驾戾蓬蒿遂此平生愿 

　　○题倚松观瀑图 

　　高松摩穹苍虬龙日吟啸飞泉激云厓终古长浩浩高士遣俗情倚松发长啸松老色不凋泉清净怀抱爱此山中泉熟兹松间道清兴嵓壑知谁与君同好 

　　○燕山古迹 

　　昭王筑金台折节延奇士乐毅感主知功业从此始骐骥不见收盐车困将死古来英俊人零落随荒枳千春感我心重士昔如此凭眺动遐思落日下颓址 
　　萧萧古易水秋风吹白杨荒台恣遐瞩日暮萦悲伤幽蓟多壮士任侠险不臧轻身噬猛烈白虹经天长报丹事不成荆高空激昂吁嗟于期头千秋谁复偿 
　　严霜凋万类鸱鸮鸣不止吁嗟文文山柴市悲风起夸父化邓林精卫填海水岂不知力微寸心终不死读君正气歌哭君作蒿里我哭君伤悲君悲何时巳 
　　夭寿多古坟秋风草离离白日蔽高树野鸟巢其枝终古窀穸下世替岂知悲云仍渺何处但见牛羊嘶吁嗟世上人为乐安可迟 

　　○中途阻雨 

　　行路难何如中途雨不止欹侧车毂胶马卧鞭弗起虎豹下崇冈鸺鹠鸣荆杞惆怅日将颓相顾颡流泚遣力觅耕牛助挽出泥滓急遽赴荒村情词彼已揣慢颜捋髭须居奇横无比出险复罹险日行不数里前路正迢遥囊橐空如洗阴云晚复浓中夜愁欲死吁嗟行路难行路难如此 

　　○约游王园雨阻不践归而作此将希再聚也 

　　人老春去忙良辰倍珍惜王园秀色佳新雨涤芳陌飞诗约同辈文酒乐晨夕相与理轻舟荷风引深碧或随细流声泠泠探泉脉不则看西峰偃仰冈峦脊山翠落我衣松风吹我帻兴酣发高吟篇章戛金石名胜括奚囊莺花收蜡屐林亭觉增辉烟霞瘳痼癖是夜鬼神惊精灵骤奔迫抗手招雨师连袂呼风伯邱壑忽被囚芝兰亦妒斥巾车毂辐胶蹇卫足颠踣吁嗟离垢场遂敛高人迹归来坐书空郁郁情莫释不分穷途子清赏亦困阨为报山灵知游兴还如昔 

　　○索秋吟 

　　秋气尔何物来亦乌能索鸿雁听无声霜花尚非夕隔水望村墟林色远烟白锦藻媚阶墀离披莲欲落哀蛩鸣草根疏萤度棂隙凉雨滴高梧衾帱夜殊昔物色感人心秋来有显迹 

　　○拟挽歌词三章 

　　我命自我立不受阴阳欺夭寿无贰理朝闻夕死宜所生诚不忝造化岂能违舜文称寿考颜冉非短期周孔终正寝龙比死亦怡鼎鼎宇宙间均之全所归生理苟不尽龟鹤亦奚为 
　　性为形之主形乃性所依二者不终聚性尽形可遗所以古志士生死唯自持敏皇若不逮蓄念人岂知修短何足介圣凡更共之肖形百年中百年能几时奄忽溘朝露此生亦虚縻 
　　四运递更代精华暗销铄形神一夕离遽尔成徂落相送出远郊幽宫闭广漠丰饥 【 饥：肌】 岂暂完虵孙饱蹊壑华堂不复居山魈款狐貉万鬼聚为邻孤魂何所托平生营此躯百计愁疏略绸缪未及终转瞬随电掠人生畴不然念之徒惊愕缅彼古英贤千秋事如昨 

　　○雨后游金鱼池因述其事用戒诸生 

　　雨歇云未开出门泥淖满贪幽意兴浓遑恤途路窘欹侧屐屡胶猿臂时相引行潦限危桥褰裳立展转懦者怯弗前黠者夸捷敏方思接后人超腾戒迟缓发言未及终儵忽自颠陨嬉游虽偶然得失理应辨行险难幸全相期共黾勉 

　　○夏夜偕许虞辑对月口吟用广其意 

　　日入炎暑消松际月初起清露滴兰芽幽香散筵几浮云淡所之天容净如洗披襟临凉飙对之洒然喜羣动渐无声草虫鸣不已岂必出郊垧已觉忘尘市荣华世所希贫贱亦应尔役役空劳生盈虚有定理即此明月光阴晴亦难恃况在天之涯相对我与子与子且徜徉勿为境所累 

　　○题柳下饭牛图 

　　垂柳烟霏霏甘霖沛昨夜乘时蓑笠翁春耕喜初罢不闻叩角歌心知望禾稼时复饭牛归偃仰绿阴下 

　　○范家店遇雨 

　　夏五岁将半旱魃诚可危甘雨一朝霈纵横泽无遗枯禾顿怀新欣欣田园滋余时在中途当之心亦怡岂不沾衣裳慰众忘所私 

　　○喜雨 

　　皇天屯其膏骄阳烈若毁爆尫与焚巫纷纷议闾里仰天望阴云中夜坐复起父老妄奔趋出入怨妻子室家不遑恤租赋将何倚此时远近农望岁心已死儵忽沛甘霖欢声动远迩万汇回春姿蔀屋纷举趾我虽无田畴深为农人喜岁事固难知已免家悬耜随风沾我衣欣然立庭戺 

　　○新婚词 

　　首夏熏风长铿然调玉琴弦柱本异体合并成佳音佳音出钧天声作鸾凰吟雌雄相颉颃听之欢同心和鸣自兹始岁久还如今丝白胶复固缠绵遂以深 

　　○寄怀眉山 

　　白日下崦嵫秋风吹广漠升高豁远眸重阴蔽林薄愿言怀故人謦欬俨如昨既来不久留虚斋增索寞何当絷白驹解此五情铄 

　　○送颜孝廉维聪 【 光谟】 旋里 

　　世久厌真率所遇宁不违相逢一握手相聚情依依日夕商微言襟期豁以披归怀迫至性别我天之涯离情结春草千里遥相随契阔非云久胡为歧路悲索处寡良俦惓惓不能辞西山有游约莫负秋风时 

　　○读任东磵 【 瑗】 史论呓林等作赋此赠之并示同学 

　　上世重立功后世重立言此间关运会穷达何足论玄圭锡大禹万古流安澜姬公洪制作能令百代遵下此虽乘时时移绩已沦况复但素餐崇高以自尊韦布潜草泽胸臆罗星辰俯仰阅今古万载如朝昏淑身为世范抱道忘贱贫当时莫能用括囊葆其真时复发所蕴出语惊天人幽隐莫能遁众象穷精魂书成世莫识自足雄千春流传如日月赫赫光乾坤造物位奇士岂与寻常伦轩冕膺旦夕安足荣其身立言诚至重吾辈宜邅迍 

　　○题郊游听僧弹琴图 

　　山净涤秋霖皐兰被清露时与山僧俱鸣琴坐幽处聪耳磵声流息虑松风度一曲听欲终精义妙超悟天际孤云生心与孤云去 

　　○答金仁趾 【 梦麟】 

　　阴阳旋大造贤愚杂其中纷纭各有营谁复念所终逝者日不息来者仍悤悤逐欲何时已转盼咸虚空哲人遗细务涤荡开心胸立言期利俗亦足昭洪功百年有时尽垂休将无穷 
　　先民摅奇抱往往托讴吟精华寓糟粕万古传其心婉转诵微言感我一何深岂非发至性喧以金石音余始学吟哦拳拳遂至今变化虽殊端轨范夙所钦非曰乏绮丽与世相浮沈 
　　咸池久不考经首遂已沈瓴甋竞新响比户方追寻岂不悦众耳听之伤我心大乐遡隆古高唱驱浮淫春雷震大地万汇出幽阴方圆岂能周所遇成商参异道而求安深非我素襟 
　　大物须大勇力用方不穷苟以径寸莛叩彼万石钟所持既微弱发响安能洪良农无水旱频年不辍耕播植或鲁莽仍复无秋成尔我慕前修收获希丰赢操狭而望奢亦防稂莠生 

　　○乙亥春得读遂堂先生庆芝堂集既卒业遂成长句以志向往之诚 

　　金梦麟 
　　风雅道既遥斯文久沦丧往者不可作来者将安向所以浮靡音啁啾转相饷苟非绝代人焉能持风尚天心觉颛蒙中原起宗匠师古得精意见者惊奇剏出入汉魏间或溯先秦上晋唐诸巨公屹立不相让众善既兼综变化穷殊相大业包隆古近代谁与抗遂令奋往心专一无他向讵曰能追随慰我平生望 

　　○乙亥二月望前二日观察卢同年雅雨招同牛真谷沈沃田江松泉游真州潘园 

　　一室閟官署偪侧忘寒温东风洒然至俄见庭草新万类欣向荣生意陶洪钧孤吟寄遥想畅观大块春驰情整巾屐欲出还逡巡观察驻旌节惠然存故人折简治丰膳邀我游潘园杂花烂邱壑修竹森琅玕登楼豁远眸遥见江南山山色带长江烟水罗青天飘忽悦高鸟胸臆超云峦主宾况名辈謌咏凌谪仙直令造化机蓊勃摅毫端兹游洵足乐俾我情屡迁还期理舟檝一泛西湖滨归来握诗卷重访平山巅 

　　○雨后读吴好山诗刻 

　　晓风散微凉阶前昨夜雨浅草新绿滋佳禽隔窗语独坐闻皐兰幽香度远渚展读好山诗萧然涤尘虑仰首见孤鸿遥向前峰去 

　　○赠吴好山 

　　庞公隐鹿门申蟠潜内黄岂乏用世才实为廉耻防灿灿繁华子奔趋日不遑一朝矜所得顾盼生辉光高人慕云鹤摩霄振六翮宇宙任逍遥时与飞仙约回首望尘寰纷纷叹销铄同声每相应山川失寥廓偶来武陵城邂逅钦述作相与一把臂足以慰离索 

　　○邀张封君建宇金孝廉棕亭门人诸生施铁如国学陈竹香潘园看桂花 

　　秋日天气佳斗酒邀近局同志四五人联袂趋名囿缘径匝修篁磵户纷纡曲海棠娇向人秋心若相属桂树隔重廊芳馨远迎扑坐久凉风生纷纷落金粟忆昨酷炎晖看荷爱清穆几日未开扃商声动林谷感兹岁月驰登楼畅襟目连峰翠障深中有高人宿长江终古流帆樯日争逐喧寂虽殊趋百年从所欲我老无奢营所愿亦易足随时惜良辰鸡黍聚文族谈笑狎樵渔登眺无拘束重阳节复临还期醉篱菊 

　　○挽词二首 【 并序】 

　　目击心伤用申劝戒直言易晓不暇涵容或有病其伤雅者余不惜也 
　　荣石 【 石：名】 众所希得失有天意奈何辱其身辛苦工献媚官骸失所司精神竭寤寐喜怒伺奴颜丧心倾所忌词色一相假欢跃矜同辈妻孥不忍闻旁观耻无地自谓巧入神崇高可立致孰与鬼谋能变更出意计转神 【 神：福】 为祸胎历历诚可畏荣竞无时休恻然悯众慧 
　　美利众所歆称心有止极天道恶盈满贪夫长戚戚金玉积邱山贫者望涓滴邻里死饥寒亲知行乞食哀声听不闻黎颜见岂识逐臭无时休昧厥死期逼馋鬼啸萧墙祸变难意测荆棘上华堂蜗涎遗断壁似续苦无依转幸他人泽烱鉴悬当前仁者为悲恻 

　　○题棕亭秋江拥棹图 

　　木落秋气深江声日东泻扁舟独往情岂为耽休暇旅雁唳霜皐孤月耿遥夜时发游子吟暂泊枫林下 

　　○咏史 

　　中山飨朝士子期忽不与忿怒构楚师国亡何悤遽壶浆悯饥人事亦偶然遇危急徂厥亡仓皇绝生路讵知饿夫儿赴难无转顾怨亦不在大恩亦不在小生死判一餐报施亦何巧 
　　始皇愚黔首焚书坑诸儒扶苏谏不纳远使西防胡鲍鱼一朝臭贤嗣遭枉诛元凶得肆志万姓怒已张英雄起草泽嬴族遂灭亡祸机之所伏天人岂渺茫 
　　宋国有义士父子目俱盲 【 叶】 天道佑良善此理疑荒唐楚人逞兵威杀戮填沟隍失明者不役遂得安其常人世有迍邅勿遽云不祥 
　　名利中人心父子且相啖乐羊伐中山食子事已惨犹曰忠其君绝恩露肝胆列鼎烹而翁分羹语何险英雄不顾家言出事幸寝敌倘不受欺大恶将奚掩 
　　汉祚至桓灵气节竞相尚处士操权衡贤愚尽倾向衿 【 衿：矜】 夸标俊厨置身千仞上谁甘处卑污侧目兴羣谤党锢祸遂成国脉因之丧岂若申屠生与世不相抗 
　　英雄抱伟略徘徊营四海卖畚向田家举世谁知己中原正陆沈怀才忍坐视杖剑诣军门献策赤须子扪虱但空谈瞻乌竟何止飘然西相秦中心岂得已人生感意气功名偶然耳千秋谅其衷初念不及此 
　　阴阳相剥蚀龙战血玄黄唐祚遘阳九四宇纷抢攘忠良死无类盗贼为侯王事理不能穷天地疑荒唐我欲咎真宰仰视但苍苍已矣勿复言纰缪自鸿荒 

　　○题陈懿章照 

　　清溪涤炎威披襟坐危石好风吹我衣荷香度深碧目送归山云冉冉越高壁聊舒离俗情淡尔出尘迹松泉伴幽栖苔径谁通屐稚子戏膝旁天机随所适瑶琴设不弹知音世难觌道书不去手冥心唯自绎归来一局棋山月挂檐隙 

　　○题冯玉轩纳凉小照 

　　朱明耀炎威局蹐诚难度临水敞华轩披襟坐晴曙万象澄氛埃方塘夜初雨莲净生昼凉轻风散高树芳气袭人衣闲情缓舟趣延乐玩鱼禽天机偶然遇 

　　○题陆用九行乐 

　　郁郁长安道心境久不清时复探邱壑翛然怡我情幽憩发遥想之人渺云层觏君倾坦率君意如渊澄身世亦尘市山林托孤鸣山中何所见历历苍松青林中何所闻寒泉声泠泠苍松多劲节寒泉非俗营乐此远人境将同鹿豕盟 

　　○题行乐 

　　雄鸡断其尾不罹庙牺网我虽风尘客每动出尘想此卷知为谁对之心神爽流水不肯住终古但长往浮云一出山儵忽归渺茫有生畴不化达士襟怀敞散发入深山箕踞青苔上 

　　○题友人秋郊野望图 

　　萧萧庭树鸣嗷嗷雁鸿度倾耳尽秋声秋容邈何处呼童携尊罍缓辔郊原路芳菲节已非凝霜结寒素红叶遍山明朱霞媚烟树西风作新凉披襟野延伫云色杂阴晴山容递回互清瑶落远椒鳞鳞杳东注空翠湿人衣林深失昏曙瞩兹秋景佳畅君泉石慕驻马索大觥雄饮不知数暝色带栖鸦归吟白雪句绘作西郊图超然出尘趣 

　　○茶宗室八十初度 【 并序】 

　　宗室裕王后父封贝勒茶屏居不仕年老起为宗学长 
　　乔松何不凋苍根结深谷老鹤何长年霜毛戢幽麓缅彼遐龄子韬机寡营逐世苦纷自戕心悴形讵淑盈缩不在天达人解真福祖烈晋王封丕承隆帝族富贵等粃糠抱道甘岩宿静寂可忘年真机畅幽独耆德表羣公教育董天属忠孝督童蒙敬慎儆夕夙圣意眷方隆虚怀忧覆餗告休缱绻衷岂为侣鸥鹿三凤声闻高风翮九霄速继述尽英奇烟霞遂贪欲轩车下蓬蒿迂儒荷青目忘分交情深坦白露真朴值君杖朝期称觥惭苜蓿何有罄交欢荒词为君祝 

　　○胡母王孺人寿 

　　亭亭老松柏苍苍抱贞坚深根盘厚地秀色磨高天阴阳不能囿蓊郁巢云烟中有鸾凰雏荫此百尺巅振翮属霄汉文彩凌星躔衔图瑞邦国因风起联翩顾瞻高堂上松柏无改颜造物之所锺谁能测偏全 

　　○庆母赵恭人节寿 

　　凝膏有余光朱火扬其辉幽兰有余馨清风播阶墀繄母裕伟节造物显其奇淑慎自生初内则娴弱笄嫔为君子配翱翔警房帏相助历官阶廉能声誉驰一旦失所天砺节如金石奉尊代良人甘脆竭心力高堂逾大耋慰若儿侍膝糜鹿衔芝草呦呦鸣其麛双双巢中雏引羽习高飞教育各成名辛勤侔断机文孙服母诫一一皆国器鸾凰奋阶前联翩纷接翅宰辅旧家声箕裘昌厥继维皇笃坚贞锡予大年岁 

　　○冯玉轩六十初度 

　　灵椿膺殊锺逍遥傲寒煦春秋以八千大物此其固盘石亦何奇幻历万烟雾坚贞者不华人罕知所务涉世难孤清蓄意轶朝暮滞虑涤歆戚休拙迥殊路冯公道合兹淡尔世情慕古貌屏腴谈丰植若寒素今当甲子周一阳萌初度须发耀漆光精神抗松簬岩鹤戢霜翎冰胎结梅树称觥敞謌筵貂锦宾姻聚巨觥共八仙 【 杯名】 还各持一具旋饮旋复添赴喉如泉注虚疑力不胜观者咸惊怖须臾尽百人周旋仍故步既发老者叹还生少年妒即事征遐龄岂局阴阳数 

　　○尤母金孺人七十寿 

　　源泉澄幽深浑浑流清白巨岩蟠洪柯亭亭茂松柏缅彼尤子母平生抱奇节生子能文章幽光讵磨灭七十寿小春寄言心素折淑质育名门懿行践贤迹妇德钦夙成于归卜尤吉浙东联北平门楣褵远结舅时副总戎桓桓列棨戟族盛家政繁坐理无纷剧先意承朝昏器使良楛别舅曰妇贤能母心愈凛栗盛衰多倚伏卓识超巾帼相夫终明经高蹈乐泉石愿偕冀缺妻韬光馌阡陌所天遽不禄素志增呜咽痛欲随九京肝肠免碎裂顾兹柩下儿大义难决绝习苦励熊丸画荻寸阴惜阀阅惧衰谢督责心转迫虀粥潜辛酸寒灯照孤孑坚此铁石心冀子成名切孟仁激母教感痛奋自策精理研纤微摛毫祛诡谲忆昨战秋闱立可彰母烈风翮碍九霄霜蹄偶一蹶造物位杰士不拘寻常格学使采笃行排众独超擢行当荐九重功业难意决有子既不羣足以慰畴昔况母寿无期甘脆陈瓜瓞积厚自流光谁曰非母泽 

　　庆芝堂诗集卷六 

　　●庆芝堂诗集卷七 

　　沈阳戴亨通干撰 

　　七言古诗一 

　　◆七言古诗一◆ 

　　进学篇寄坦居五弟 
　　题王母蟠桃图 
　　卢峰谣 
　　宝剑行 
　　题刘道官画像 
　　醉歌行赠叶圣嘉医士 
　　题谢某画像 
　　投赠任邱袁明府坼 
　　题苏武牧羝图 
　　张侍御平魏阉墓碑歌 
　　云峰歌 
　　题阎佩升为卢公亮写岁寒图 
　　长城歌题红瓦店壁 
　　赠锦府张太守樵客 
　　索竹诗简庆松乔 
　　雨中移得秋色十余株种竹侧意更欲种菊花数十本复简松乔 
　　正气歌为节妇王母单孺人作 
　　还马歌 
　　谢马歌 
　　题画竹 
　　广西义宁令倪懋公尽难诗 
　　题观海图为张同年蔚千作 
　　乙丑秋孟颖仙告予贫甚质衣助之偶检文箧见其旧字感而赋此不必寄孟也 
　　寄年家子毛秋岑兼广其意 
　　为蔚千张同年寿 
　　题乔兆三观荷小照 
　　题蔚千荷庭 

　　○进学篇寄坦居五弟 【 名高康熙乙未入学余时在京闻之寄此篇】 

　　君不见东鲁泰岱高绝凌青天磨厓日观穷跻攀扪萝披石蹑危磴耸身直上云霞巅又不见黄河穿塞决昆仑排山倒海驱蛟鼋冲波逆折不畏险扁舟直抵银河边仰止胁息坐长叹望洋惊阻空流连邱阜之堤沟浍之水亦将听其嵯峨而潺湲君不见仲尼没后圣道孤奸臣贼子无日无辟杨排墨正人心子舆生将天地扶干戈扰攘递狂秦文运否极遭屠诛董子崛起烈焰余天人义利非龃龉承先开后赖此人诚哉不愧为醇儒自汉以还千余年出玄入空纷驰驱择焉不精语不详茫茫道脉悲荒芜五星聚奎炎宋兴名儒辈出微言明人知尧舜皆可学日月丽天江河行天生大人何巍巍赋性不异我与而男儿奋兴能自立邵大周精安足齐君不见一篑为山平地中累累不绝起高峰疋缯将完丝忽断机轴空劳不成练地易崩摧天易老日月禅代无昏晓人生百年能几时朝如春花暮秋草青年乘时不早图儵忽万类同枯槁 

　　○题王母蟠桃图 【 甲午辽东作】 

　　青鸟●书过西海祥光瑞霭腾蓬莱紫电鞭龙役鬼神鸾旗绛节排天开排天开天乐发飞琼曲度流云遏纤罗雾縠焕云霞羽盖飙车驻承华承华殿上谒天子缥缈仙音清入耳云是九灵太妙龟山金妪先天地生阴阳未布转辰枢立鳌柱曾见日浴金乌月生兔纵横八极播洪钧出入九重紫微步迩乃衍乎阆苑憩昆仑瑶池翠嶂漫烟雾弱海洪涛万丈深影灭轮回安可渡明星玉女供玉浆麻姑搔背指爪长三千岁结蟠桃香钱铿小儿未及尝老二仪凋三光独有刀圭不死之神方蟠天际地任翱翔语阕玄灵忽迓空神云飘举回鸣珰武帝玄霜终不得金掌高擎空断肠 

　　○卢峰谣 

　　卢龙山上峰崔嵬卢龙山下云不开古来征戍骨已朽天阴鬼哭声悲哀 

　　○宝剑行 【 辛丑都门作】 

　　洪钧陶铸昆吾冈木厉遯辟山精藏腾雷滚电揉阴阳天神惊愕来趋跄海岳为锷日为光星辰的烁森锋芒莫邪焚身干将亡精魂幻结双龙翔大江水阔盘石厚淬砺寒光贯牛斗团金镂玉献明王旷代奇功垂不朽割下银河天上水大沛苍生无冻馁割去太虚云与霞天容日月增光华割去泰岱嵩衡千万山尽教大地成良田剸蛟截兕魑魅惊海不扬波陆路平旋取人间心与胆割去险巇留平坦那堪终岁壁间悬吴钩卞匣尘埃满空教簏簌灿流霞龙藻龟文气亦短昨夜风雷匣中吼千人辟易惊却走天高路远鸊鹈稀铜花鏥紫镡龙口叹息抽看破牖光飞跃神威脱吾手 

　　○题刘道官画像 【 雍正甲辰辽东作】 

　　冠峨带博杂金玉厚貌丰髯气蓊朴方士不受衣冠羁胡不黄冠不野服自言十五初学道脚踏天根攀月窟眼前富贵等粃糠澄怀明月秋潭浴赤松黄石指顾招轩冕偏将许由辱漆吏原不碍天倪八口饔飱享天禄城隍宫阙尘市中世守神器饮神福尘寰放逸即蓬壶何必幽深入空谷露洗春花月洗霜浇花听月呼■〈酉灵〉醁邀欢一饮动十旬不许韶华空去速掀髯鼓掌酣且歌身心直跻神仙族始知曲糵胜灵丹九转刀圭徒自毒所贵神仙在欢娱谁能此身同槁木古来熊经复鸟申劳瘁谁拘死谁促眼中如君真达观余曾跻堂接清穆对雪开樽酒政严罚杯大于市头斛三载微名羁帝乡重访崆峒驾鸿鹄凛凛遗貌留人间眉睫如生观者肃赭颜犹带旧酒痕昔日欢呼俨在目何年化鹤复归来天鸡晓唱蟠桃熟此时金樽让绿云糟邱嵲屼为君筑 

　　○醉歌行赠叶圣嘉医士 【 甲辰辽东作】 

　　辽海海厉鞭疫魔驱风鼓浪注滂沱鬼语呼人幻丽娥调笑夜月邀女萝阴风潜袂舞傞傞浃人肌髓成沈疴叶生橘种城东阿疲癃到处回春和独我痼疾奇且颇痴癖钝礧填胸窝纵使阴阳掌握搓十人九视咸吟哦力疾曾经冒雪过但言沽酒且高歌园蔬剪摘春婆娑侯鱼?砉不羡天酥酡盍簪玉树珊瑚柯分曹对数组鹳鹅争雄树鼓击灵鼍酒政恣意生烦苛酬酢杂沓挥仙螺目眩狂华朱颜酡参差众醉声喧啰避席欲逃遭主诃罚杯大呌金尀罗尀罗注酒何其多众宾魄夺惊倒戈振颈独效长鲸呵举觥倒泻倾江河二竖错愕争搬挪百窍尽为浮蚁窠安能纤悉容其它天地混沌低昂讹胸怀澒洞生洪波六腑重结鸣相摩毛髓洗伐膏盲瘥人生岁月易蹉跎少壮几时奈老何愁戕虑贼纷逶迤当之鲜不磷于磨逢场痛饮真神科刀圭玄霜尽祸囮安得与君百年三万六千日日饮中山之酒三百金卷荷糟邱曲车高筑罗列相嵯峨 

　　○题谢某画像 【 甲辰辽东作】 

　　严风吹空声凛冽摧肌砭骨须眉磔入门呼酒索大觥指直唇结喝不得主人持杯向口倾手足渐融寒渐释绣囊绮匣出真容丐余呵冻题其额展卷霜髭朴貌迎锦■〈毛俞〉云屏俨贵客我问主人今何为面颊生赪气忽噎积年旧忿一时来欲言不言旧嗗吶遥遥派系出东山襄平世职传先烈天厌旧德羣寇兴乾坤万象重胚结兴朝定鼎有驱除蛟龙争向朱门活飙回影附迹非初纵是骅骝任驽劣语罢呜咽泪沾巾满堂宾客色不悦饮酣狂呌问青天满地霜华延霜月我归出门谢主人丈夫遇合难豫决君不见卫青将相出平阳史册千秋昭壮节 【 谢系石附马媵臣】 

　　○投赠任邱袁明府坼 【 乙巳河间作】 

　　梅岩翁后虞邱长耳热长安动远想繄予寒毡来郡城霢霂蒙蒙昼莽苍泥淖酿途行人稀心衋咫尺不得往阿香碾空车忽蠹轮翻倒海雨如注雷公头触天关摧石迸娲皇补天处地轴震仄久不安渔人网触蛟龙怒扬鬐掉尾决滹沱波涛澒洞迷朝暮桑麻尽为鳞介居万倾良田叫白鹭我正兀兀愁卑栖上官羽檄纷飞驰七十二邨命查验壮者逃亡老弱啼此时披云得见君痌瘝民瘼真英奇民瘼痌瘝起凋弊有田无田均其利叹息与君一夕筹父母斯民真不愧别来荏苒数月间君名啧啧我丁艰五内崩裂死复活血泪迸洒衰麻丹老母促归归不得 【 是时奉母在任】 去留展转摧心肝万里茫茫隔烟雾生死天涯两难顾满室嗷嗷日苦饥梦魂夜夜辽河路经旬不见突中烟男啼女号命岂度男儿生不能养死不葬何惜此身沟壑丧父丧未奔母在堂迟回未可轻肮脏圣贤守身不受怜事急亦或酌其权出门四顾心茫然投诗赠君君心酸赙我百贯青铜钱此身不死报应先上有青冥之皇天下有浩渺之长川 

　　○题苏武牧羝图 【 乙卯都门作】 

　　苏卿奇节古所无丹青为写当年图手持汉节节旄落驱羝就牧阴山枯朔风如刀砭肌骨弥漫浩雪埋穹庐蚩尤愁惨作妖雾老狐叫啸羣邪趋孤臣万里将何如鸾凤罹笯龙受缚久??弃肝脑涂沙漠阴阳为炭天为炉险阻巅危笃攻错陶铸伟器撑乾坤讵比凡材任销铄终教皓首复归来千秋万禩声隆赫君不见李陵歌送褰行裾仰天泣血空欷歔 

　　○张侍御平魏阉墓碑歌 【 并序】 

　　侍御名 【 瑗】 辛未会元巡视西城故有是举乾隆丙辰令嗣 【 全熹】 任大兴令丐余赋诗 
　　自古阉竖倾朝纲前有刘汉后李唐受祸无如明代烈蒙尘土木汪刘猖列卿将相尽名士称功颂德甘奴婢党籍诛罗作爪牙一时英俊难逃死熹庙复宠魏忠贤烈火毒焰熏高天醴交势合走东厂东林善类坑炎烟磔死何足蔽毫末铜驼石马高硉矹粪壤壮丽侔桥陵名胜何辜遭污蔑我朝定鼎日华开曲江风度居兰台西山偶停骢马足秽碑镌列何崔嵬孝男孝孙尽勋戚一瞬空山飞霹雳凛然铁笔吹霜风百年凶臭俄溅涤吁嗟乎当年身首已加刑即今撮土犹夷平后来貂珰应震惧张公灵爽山林凭碧云寺前好云树去年曾踏盘纡路振藜穿翠坐高轩月照千峰俨凝素 

　　○云峰歌 【 长清作并序】 

　　长清县东南皆山岁己未余羁留数月每薄暮对山看云出没奇形怪状顷刻之间变化万端偶即所见聊述短歌 
　　自古夏云多奇峰奇峰乃在山之中披襟临风向山坐山峰云峰争插空初如羣仙戏山麓山中有石若琼玉初平叱之欲成羊崭然石上生头角鬼物狰狞杂沓来飙轮火炬空中排紫焰光腾赤虵仙灵奄忽遭焚摧目眩心摇骇奇绝淅淅凉飙起天末怪形诡状须臾间纷纷落落归澌灭我因述作云峰歌云峰变幻亦何多眼前荣悴速如此古来万事复如何 

　　○题阎佩升为卢公亮写岁寒图 【 庚申齐河作】 

　　天台雁荡绝人境沧洲渤澥无纤埃身婴俗务不能去目断神游心往来阎公逸兴挥毫素驱风走石沧溟开不绘赤城霞不绘桃与李赤城霞色多变端桃李繁华难久恃泼墨写作岁寒图凝云浩雪纷满纸炎天凛凛肌粟生眼底萧萧朔风起何处高人抱膝吟左有高山右流水数点梅花亦可怜冷艳幽香散庭戺秃顶苍松不畏寒槎枒老干巅厓里深山大泽余所思凤吟鸾啸天为低但觉高吟玉屑飞姓字不愿王侯知我今泪尽梁山操天涯僵卧复谁告微名深媿鹤氅尊东郭先生望晴曜削籍归来悲白头投闲空被山灵笑 

　　○长城歌题红瓦店壁 【 辛酉入山海关作】 

　　日出沧海洪涛里崷崪千山万山累严墙蜿蜒盘峰巅长城万里从此始东连碣石北居庸西走陕益临洮中一道生将天地割防边设险心何雄谁知皇天无私好四海穷愁戍卒叫万世不传二世休千秋史册空遗笑当年筑此胡为乎祖龙力政非良图白骨撑填饮马窟至今鬼哭声呜呜 

　　○赠锦府张太守樵客 【 名景仓辛酉锦州府作】 

　　襄平才子锦城守政治不异陈太邱间关薄宦二千里 【 谓予宰齐河也】 企慕但有神交游披云一旦昤謦欬襟怀朗月悬高秋诗情突兀轶开宝落笔耻与黄苏俦余曾读君医闾山人雪景歌大雅独奏谁能酬眼前作者徒纷稠当之不异鸣蝉蜩我亦吟哦三十载曾无一语干诸侯钦君大匠运斤斧愿将良楛从君谋洋洋千顷波涛阔不能利涉增烦忧吾闻青芝赤箭兼牛溲良医药笼罕不收茫茫宦海悲白头徘徊六合谁青眸文章有神交有道少陵此语非虚浮龙门快意针芥投旋随征雁生离愁呜呼旋随征雁生离愁 

　　○索竹诗简庆松乔 【 癸亥都门作】 

　　阳燧烧空烈炎毒倒喝亲看人代速芭蕉短尽桐叶焦使我窗前草无绿愁死不遑遑计他惊魂定后思娱目浣花老翁平生居到处先栽数竿竹子猷不教一日无坡仙宁可食无肉为爱虚中节复坚森萃凉飙戛寒玉亭亭翠干齐荣枯精神不畏霜风酷我性爱竹逾诸公尘垢兼须竹澣浴相对静夜两忘言明月高秋伴幽独苍根亲许移上林讵有成言久不复君不见眼前繁卉渐枯凋萧萧飒飒随狂飙老夫对此心烦劳安得劲节排云霄 

　　○雨中移得秋色十余株种竹侧意更欲种菊花数十本复简松乔 【 癸亥都门作】 

　　种得阶前数竿竹连朝霢霂频浇沐檀栾争效婵娟姿但恨孤丛少联属雨中荷锸过西家移来秋色如春花耐寒俗称老少年不与柔脆同欹斜菊花能仙亦能寿霜姿露质丰台有篱边拟种三百株苍翠隐映成三友人生岁月能几何君颜少壮我发皤安得终年局蹐不称意四时佳景成虚过 

　　○正气歌为节妇王母单孺人作 【 癸亥都门作】 

　　乾坤有正气絪缊磅礴无终始铸人形载人理纲常不立熙熙攘攘如此而已天地虚生亦虚死兹气之所锺不独在男子黄鹄思故雄柏舟悲天只铁骨坚刚火莫镕玉质晶莹泥不滓死者复生生者弗耻精诚可以变天地梁山一哭城崩圮絅先之妇单孺人矢心砺节无乃是结褵岁甫更良人命忽倾愿随地下袪蝼蚁不愿局蹐贪余生腹中有子难决绝大义不合鸿毛轻夫死三月儿出腹一线呱呱延似续手作口哺傍繐帏鬼语吹窗枭夜哭抚畜甘四年辛勤难备述儿成母责终贞魂含笑归幽谷事达九重苦节彰寒泉幽壤褒天章阴灵皓月同辉光君不见木槿花朝始娇娆暮泥沙君不见新杨柳濯濯春条儵枯朽陇畔有乔松亭亭翠葢无春冬磵底有盘石怒涛崩奔不改色人生百年瞬息间砥节不如此天地虚生亦虚死呜呼不及此女子 

　　○还马歌 【 甲子都门作】 

　　塞上长途走原野蹑蹻趦趄愁踵踝事促囊空唤奈何仓皇借得公侯马此马饰鞴玉雕鞍矜宠刍粮饲大厦觔挛骨弱肉空肥鞭策未施人未跨况我书生体不尊一见骄嘶两瞳赭昂首咆哮怒正凶屈身低辕岂甘下决衔裂靷恣奔腾舆人错愕惊跃冶自分寒酸非等伦迟回牵送主人者始知身贱物亦轻呜呼世路谁相假 

　　○谢马歌 【 甲子都门作】 

　　借马还走无力更向谁家干栈枥国氏昆季今仲由轻肥与共常不惜投辖留我饮深宵脱骖赠我真良匹此马若识主人心甘就寒儒受羁靮雄姿崷崪岂凡才气象深沈稳无敌间关万里往且还过都历块无欹侧主人德粹马亦驯讵比从前性猛烈始知交友有道物亦然不称其力称其德 

　　○题画竹 【 甲子辽东作】 

　　我性爱竹老成癖客寓常栽伴孤宿为君独抱岁寒心雨干霜条看不足今来塞上无此君幽梦遥情绕深谷我欲披图作卧游画师今谁能画竹与可已没仲圭死卫风淇水空三复玉翁好画古所无画师为写潇湘图展卷琅玕崒森爽株株卓立根苍梧湘娥昼泣天黯惨呜咽幽磵流清渠怪石狰狞立山鬼云涛烟海相模糊炎天挥汗一对吟凉风谡谡吹蓬庐 

　　○广西义宁令倪 【 国珍】 懋公尽难诗 【 乙丑都门作】 

　　孝廉倪公成都豪出宰义宁控有苗苗性凶顽不可抚结巢深箐如猿猱赤脚腾跳善奔走杀戮连年到鸡狗懋公建议立兵威当事逡巡畏尾首但令亲谕劝不必事征战持重谓能收众心养晦妄冀凶徒变贤宰受檄初踟蹰拔刀崛起英风徂马革裹尸臣子分但恨谋国非良图身探猛虎窟委作馁兽肉未及交一言蚁聚蜂腾恣芟戮手提墨绶血模糊振臂一呼天为哭宁甘寇盗求生全昂藏八尺蠲溪谷杀身成仁未足奇百计千磨事惨酷埋身敲齿截其舌噀血嗔目犹骂贼从者歼尽无一归沈尸潭底谁能识赫然忽动万乘威雷霆下击成灰飞忠魂披发来助战白昼袒裼为前麾寇平事达九重耳睢阳奇节差可拟叹息褒忠异数加难荫恩荣及儿子天家不识颜平原临难忠丹乃若此呜呼懋公终不死 

　　○题观海图为张同年蔚千作 【 丙寅都门作】 

　　崇明县治海中起贤宰升高望海水元气茫茫浸坤轴波涛泻入胸怀里此中有螺蚌咀噢浊泥滓此中有神鲲水激三千里此中复有三神山缥缈虚无住仙子陶铸尧舜但粃糠灵风扇物物不死天吴効顺蛟龙驯螭珠烛夜虺蜮徙洪蒙开辟留大观生物之奇乃如此秦皇汉武一何痴长生大药空劳思圣王有道不扬波遐荒重译纷来驰烟消雾净氛沴灭日轮照耀扶桑枝须知利涉要舟楫安澜亦借经纶持前代此间为要害设险翻为盗贼资余观此图心骇愕鳌掷鲸呿安可测身老飘荡畏风波每欲浮家苦无策何人为我舣灵槎孤岛羣鸥是安宅 

　　○乙丑秋孟颖仙告予贫甚质衣助之偶检文箧见其旧字感而赋此不必寄孟也 【 丙寅都门作】 

　　南海有奇香置诸崔嵬博山之金炉朱火扬其芳光彩氤氲凌上都豫章楩楠在空谷雨露之所濡造物之所育坚理直干经千春梁栋不为用樵夫牧竖摧为薪君不见欧冶子能因国君铜铁利铸作金钟大镛器而令为身谋不能自作一鼎觯园女拾宝戟但用刈秋葵肓者得宝镜不堪葢陋巵干将莫邪补破履不如市头三钱锥君不见百里奚鬻身仅直五羊皮陈平宰割天下奇奉身安能烹只鸡古来贤豪遇合有迟早其中不遇亦岂少遇则堪为帝者师不遇但为蓬蒿老君不见唐时宰相张公镐 

　　○寄年家子毛秋岑兼广其意 【 丙寅都门作】 

　　吁嗟毛生酒酣击剑慷慨悲沈沦臣之壮也不如人头白犹作诸侯宾胸中礧块吐不出长短讴吟感鬼神岂果儒冠多误身请君听我言其因人生休佑仰苍昊富贵才学兼寿考丰兹啬彼理固然清浊久暂非草草君不见长安道上轩葢纷纶驰坐享庞禠亦岂少问谁才名震世高问谁造诣真奇矫一代之中不数见千人万人可尽扫始知世所重者天所轻人所忽者神所宝君今道重身亦尊君今才大气骨老声光万古且长新讵比世俗营求但目前朝见荣华暮枯槁遭遇自应长坎坷麄粝自应常不饱假使生儿有目不识丁妄希荣贵希丰赢轻裘肥马相骄矜以其所有易所无毛生毛生甘心乎 

　　○为蔚千张同年寿 【 丙寅都门作】 

　　世人垂老心不灰谁肯蚤赋归去来世人束带走炎午谁肯脱冠挂神武钦君惠政被吴松至今蔽芾歌村农 【 张令崇明迁松江太守】 钦君贤名动黼座井田复古宣仁化 【 由太守充井田正使】 酬勋三载擢曹郎惧与胥吏同奔忙岂知大厦要梁栋抽簪啸傲风月场风清月朗出泥滓浮世升沈若流水局外闲观十五年朝荣夕悴纷难纪惭余世路遭危颠无钱难买归山田白首寒毡苦不放海鸥空负前贤篇 

　　○题乔兆三观荷小照 【 丙寅都门作】 

　　乔翁入山不入城烟霞吞纳身骨轻久占名山作山主山中但见鱼樵行长安少年夸疾走汗透衣冠貌尘垢升沈得丧岂由人坐看白衣变苍狗遁迹高踪数十年探幽选胜胸怀宽芝草菖蒲岂仙药甘与苦李安天全晚节嗜好同濂溪芳塘写作芙蓉姿芙蓉亭亭水清浅白鹭闲鸥纷近远渔子轻舟时出没身与烟霞共隐显举头天外见羣山芙蓉乱插青云端水面娇姿遥映带樵歌渔唱生宾筵披图顿觉心神开会须对饮三百杯高斋四壁无氛埃香风淅淅空中来 

　　○题蔚千荷庭 【 丁卯都门作】 

　　浦鸟呕哑杂渔语葭菼苍茫失幽处荡漾新荷透碧纱烂漫清瑶洗烟绪桃笙含风生昼凉匡床高枕游羲皇闲看浮云任舒卷棹歌欲下闻沧浪 

　　庆芝堂诗集卷七 

　　●庆芝堂诗集卷八 

　　沈阳戴亨通干撰 

　　七言古诗二 

　　◆七言古诗二◆ 

　　浩歌 
　　仲夏科东岩招饮并阅近作 
　　题教猎小照 
　　题徐文长败荷画轴 
　　题王外史昆霞小像 
　　题查承斋九石图歌 
　　苦雨行 
　　张烈女歌 
　　博浪行 
　　沙邱行 
　　陇上行 
　　黄叶歌 
　　题佟钟山先生画松 
　　题扁舟归钓图 
　　题猛虎惊羣图 
　　早春行 
　　觉罗八姑贞孝诗 
　　题聂松厓印谱 
　　赠乐秀才汇川 
　　真州九日偕署中诸友游吴园舟中燕集二首之一 
　　题沈敬轩秋江归棹图 
　　咏水仙花 
　　题金仁趾秋风出塞图 
　　题吴好山采药图 
　　拜岳王墓 
　　题金孝廉棕亭诗册 
　　题张建宇富春垂钓图 
　　题滇藩宫怡云七柏图 
　　题方竹楼画竹 

　　○浩歌 【 丁卯都门作】 

　　既不能招手立挽瀛洲来又不能骑鹤直上蓬山去百尺红尘滚滚中老弱颠连目空顾仙乎仙乎尔独远居缥缈之丹邱琼阶玉宇结为楼哀乐不闻心不忧呜呼哀乐不闻心不忧使我盼望生离愁 

　　○仲夏科东岩招饮并阅近作 【 丁卯都门作】 

　　山中玄豹深雾藏化作斑斓云锦张丹穴鸳雏戢修羽彰身瑞彩呈奇章君秉丰年良玉质但加追琢成圭璋爱才慕道及衰朽为君往往酣华堂志士立心岂凡近世间纨袴徒辉煌别来三月功力进摛词造意皆老苍骐骥旦暮可千里讵同驽钝羁辕缰况有名师廉衣子随珠卞璧腾祥光袖出数篇曾示我雷电震绕蛟螭翔燃犀照海鬼胆裂小儒色阻惊且僵轨范当前有如此亦趋亦步名飞扬千秋大业期不朽再与李杜争光芒 【 科欲学诗余劝学制艺】 余老才尽不足数但知君家酒瓮香他山之石不我弃赏奇痛饮呼大觞 

　　○题教猎小照 【 戊辰都门作】 

　　不愿学迂儒终岁朱墨涂残书不愿腰金紫蜗角浮名撄祸枢不愿长生学枯槁不愿选佛髠髭须爨下无薪盎无米妻子呻吟愁欲死身中无衣囊无钱壮士低眉无好颜首阳饿夫何足道端木货殖称高贤但能规利博温饱铸冶洒削人争传埋照韬精每相抑英风有时难自戢雕鹗横秋厉羽翰劲气抟空思攫击昔曾写作郊猎图角弓羽箭神龙驹风沙萧萧原野阔一日怒杀三封狐今复绘图坐秋野丹穴双雏随上下秋水为神玉为骨环立渥洼汗血马昂首嘶风若待驰指授射御何潇洒王济爱马谢爱山马有神骏山幽雅旷士襟期烈士胸欲将二子归陶冶莫但拘牵纸上文坐谈经济成虚假 

　　○题徐文长败荷画轴 【 戊辰都门作】 

　　徐生一生任狂率泼墨有时恣涂抹败荷残叶状秋容挺立泥污伴孤月老夫见此心感伤可怜岁晚徒芬芳荒江零落缠风霜 

　　○题王外史昆霞小像 【 庚午都门作】 

　　黄鹄飞飞薄霄起健翮徘徊营四海排风卷雾任翱翔南北东西无定在徜徉世外全其天虞罗至老无患殆长安市上繁华郎裘马照耀生辉光坎险当前昧不识欢娱往往潜悲伤兰蕙遭刈岂由人琬琰器美多自戕簪我切云冠披我芰荷裳朝看钱塘水暮游荆楚乡芒鞋竹杖遍天下遇君燕市结客场高楼沽酒说兴废阴云儵起天苍茫钱醪 【 醪：镠】 霸业今安在屈原词赋沈沅湘黄金台畔骨已朽荆高击筑空激昂人世沧桑顷刻耳吊古悲今动流涕呕吟长短括诗囊飡霞茹芝随甪绮 

　　○题查承斋九石图歌 【 庚午都门作】 

　　瀚海海涸唯沙砾地脉锺灵产奇石瑰异堪为席上珍边人顽劣目不识元戎秉钺如鹰扬匈奴遯迹宁边疆功成振旅作台辅囊橐归束巉岩装巉岩海石来远服齐州九点俨在目峰峦突兀生烟云阴森满室精灵伏令公一朝欲捐馆九石如闻鬼夜哭旧物飘荡无一存唯余此石遗儿孙刼火烧质质不坏至今光怪凌璜琨传家至宝非丰殖无用之用唯青白坚金良璧行世间祸患每为人不测君不见藏金坞燃脐炬发成焦土又不见郁林太守贤至今有石人争传 

　　○苦雨行 【 庚午都门作】 

　　四月五月风怒号骄阳肆虐田园焦放牛悬耒不得种农家奔诉声呶呶羣龙忽驾沧海起昼夜掀翻坤轴洗眼前大路成江湖河决堤崩村落徙兆姓披发随洪涛皇天疾威势方始我幸城居免此戹昏垫途穷阻行趾惊闻邻屋时崩摧中夜哀呼声震耳披衣走立不能眠屋漏淋漓遍床几妇孺饥馁难出谋沾湿欲炙无干机 【 机：机】 昏昏兀坐仰天愁掣电惊雷殊未已我欲骖神虬乘飞飂排阊阖陈闵忧天高路远无羽翰耸身奋步行复休于戏耸身奋步行复休 

　　○张烈女歌 【 庚午都门作并序】 

　　直隶天津明经张廷锜字鼎彝女也许字同邑王垺将娶垺卒女闻之溺水死 
　　古今人物之生尽仰天地慈天地亦赖人支持男儿百行不能践纲常往往锺闺帏闺帏之所锺难易亦不同琴瑟既调弦忽断捐躯殉夫事每见虽云顾义不顾身犹有恩情中系恋岂若亲迎礼将成合欢顿折孤鸾惊凶问骤至不展转泰山一掷鸿毛轻夜台不识良人面安知儿女情缱绻但奉完璧还乾坤贞魂岂冀旁人鉴同时更有烈妇殷身殒惨酷人佥闻奇节真堪作俦匹精灵携手同芳芬 【 同时殷烈妇姑有淫行迫其妇不从惨毙之】 

　　○博浪行 【 辛未都门作】 

　　沧海壮士勇无敌博浪沙中奋狙击一声霹雳从天来独夫仓皇丧魂魄海内英雄尽惊起黄石老人心不喜涵养新朝佐命才圮上从容教纳履大人举事应天人堂堂吊伐光乾坤尚父渭阳且屠钓阿衡莘野潜耕耘诸离盗贼偶然中荆高效之空杀身黄石黄石知是谁令我再拜思丰仪 

　　○沙邱行 

　　荆卿匕首失便利博浪挥椎复空计脱死游魂虐愈张茫茫莫测穹苍意惨酷身兼桀纣行求仙沧海希长生肘腋大憝昧不察书儒何罪遭焚坑惽怓不受扶苏谏天夺其聪机兆见一朝鲍臭走沙邱矫诏杀兄胡亥篡积恶盈辜祚乃终斩蛇狐啸兴羣雄族先自赤身授首 【 二世尽杀诸公子】 子婴余孽收重瞳假使当时刺击死九有神器归贤子干蛊反正迓神庥天报奇凶岂若此 

　　○陇上行 

　　沙邱载臭祖龙死二世流毒势方始谁知陇上有英雄狐啸一声鸿鹄起男儿决志四海惊水深火热援羣生指挥大权能自握诸侯听命皆虵行揭竿倡义真豪杰一夫首难强秦灭奈何成败论前贤吊伐唯称高祖烈 

　　○黄叶歌 【 壬申都门作】 

　　严霜凛冽天泬漻调调刁刁风怒号感兹黄叶歌且谣黄叶未黄重阴交脱离根株随所遭黄叶欲下风欲高旋看坠地旋青霄风叶相激声萧骚此时孤客正寂寥四海无着东西飘怀乡倍觉关山遥 

　　○题佟钟山先生画松 【 壬申都门作】 

　　吾闻黄山之松天下奇奇物自荷神扶持夭矫轮囷岂臃肿梁栋不用谁残摧深山邃谷自千古唯与猿猴鹤鹿相攀跻画师如林苦未见濡毫惨淡空迟疑佟翁健笔古莫比泼墨淋漓为我拟梦中开口羣龙趋幻作精灵出肘底阴森鳞鬣蟠樛枝半似飞腾半枯死松根抱石石倔强石势欺松松谲诡松石相争不相让雄挐怒攫来撑抵离奇迥出永嘉僧健挺空传毕庶子茆堂展挂心神开苍涛声逐清飙来惝恍如申夜义臂杈枒空际排云雷又疑老怪潜身骸遂令晴昼生阴霾昨日庭前风雨作苍茫满壁流烟雾呼童收卷复缄藏恐化神龙向空去 

　　○题扁舟归钓图 【 舟内琴剑书集美人捧酒泊默林岸系宝马癸酉都门作】 

　　丈夫及壮当封侯峥嵘气概凌九州岛所如龃龉不称意飘然一笑回扁舟扁舟垂钓锦江涘万树梅花香国里日落收纶每得鱼烹鱼开酿亲芳菲掀髯起舞仰天歌解曲娥眉弹绿绮一阕关山月渐高少年呜咽伤流水流水滔滔去不归韶华荏苒苍须眉绝足名驹志莫展纯钩黯惨无精辉何如饮醇醪嗜甘肥且歌且醉玉山颓美人如花拂枕簟绣帏香暖留春迟男儿读书万卷终无用耽酒好色谁云非我亦长安老羁魄茫茫四海身无托览兹图画动遐思羡尔浮家祛世缚 

　　○题猛虎惊羣图 【 癸酉都门作】 

　　君不见辽东东北数千里连峰迭嶂烟云紫中产苜蓿丰且肥春夏青葱冬不死夷王牧马任胡儿毛色缤纷散锦绮填沟委壑自为羣牝牡骊黄难数纪扬蹄翘尾嬉天和雪落冰飞朔风起朔风萧萧胡地寒草枯木槁徒荒原饥兽纷驰肆攫猎虓虎震吼声摇山万马詟伏缩如猬凶挐猛噬充贪残羣兽因之尽余肉岂解驽骏分憎怜九方皐徐无鬼相马真能入骨髓此中岂无超羣绝足材埋没荒原杂泥滓纵教履尾幸全生谁解惊奇献燕市吾闻道逢老骥脱盐车仰天嘶沫感知己世间伯乐不长生龙媒困顿应如此 

　　○早春行 【 二月十五日诗会癸酉都门安化寺作】 

　　謌早春謌思窈春光可怜亦可伤词兼哀乐情颠倒春过已是二月中却忆初春春日好此时君相正调元恩及孩虫答苍昊繄余野老复何知但解扶筇事幽讨寒风冰雪尚盈途柳色莺声亦杳缈几点梅花天地心生机勃勃萌芳草万类将随大化春吾辈因之畅怀抱欢乐情正酣忧心忽悄悄高谈四座罗佳宾众中未有余年老回首韶华骨暗惊旧事蹉跎岂堪道寄语吾徒少壮人修名建立应须蚤君不见新杨柳几日秋风儵枯朽 

　　○觉罗八姑贞孝诗 【 并序癸酉都门作】 

　　姑名学诚字丹奉宗室大宗伯 【 苏库】 公幼女浙江抚军 【 雅尔哈善】 公胞妹幼伤背不字事亲孝读书尚实学不以文词见长乾隆十七年十一月卒年二十九着有素言八十六则粹然儒者之言噫敦伦砥行吾辈所难而竟得之闺阁处子且敬且媿歌以纪之 
　　吾尝披卷读蒙庄天有所全角可忘至人委体若遗土菁华内运神明昌相刃相鬬万感集官骸虽具中先戕谁能外形笃至性祓濯灵府生辉光觉罗有八姑派系出天潢父为大宗伯兄秉节钺膺封疆姑生幼伤背天欲厄之人则强世人重貌不重德恶能低头宛颈希颉颃兰蕙甘心在幽谷不与凡卉同芬芳瞻依怙恃永朝夕天伦无忝乐且康研经练史发精蕴陈椒谢絮殊虚张冰作肝肠玉作骨贤媛自古谁能方安得长留此姑作轨范尽化天下闺阁咸端庄奈何维皇不佑善年未三十旋中殇慈闱白发呼孝女兄亦蹀躞悲雁行残编摭拾在人口将与日月争辉煌八十六则圣贤髓熊熊瑞焰腾篇章男儿读书万卷骋才骏几人肯构颜曾堂见此■〈目咢〉眙应阻丧抚躬翻觉形摧藏吁嗟嘻我亦具此堂堂七尺之丰仪嗜古岂屑矜文词即今因循忽衰老不觉汗下惭须眉熏沐反复还自叹纵能愤激时亦迟我朝德化如关睢公族公姓多歧嶷讵意残驱弱质一女子姱修直与名儒齐支离疏申徒嘉古人立说非吾欺天全真觉形可遗于戏天全真觉形可遗高山仰止穷攀跻 

　　○题聂松厓印谱 【 癸酉都门作】 

　　君不能身佩长剑趋明光又不能手提孟劳开八荒郁郁蓬荜不得志慨然嗜古穷轩苍一艺精专可千古何须奔走荣名场但持昆吾五寸铁直探隆古龟龙穴阴晴寒暑四十年心摹手拟精神结天不雨金鬼夜哭魂招斯籀来奔谒长安文苑多英奇挥毫洒墨咸繇□偶得邀君为篆刻便觉名姓生光辉陋我逢君苦不早晤言欢若平生好为我购石镌数方但觉鸿黄气邃窈印谱传为希世珍谱中人识辽东老文三桥何雪渔高名已并前贤驱劝君怀宝且归去烟霞啸傲栖蓬庐蓬庐之乐乐莫比琬琰休向街头市君谓绝技可赢饶千里辞家客燕邸时方重利较锱铢真赏于今竟谁是况君负郭有良田丰歉不至啼妻子劝君早赋归去来我实饥寒不得已 

　　○赠乐秀才汇川 【 癸酉都门作】 

　　伊余削籍游京华畴昔知交绝来往踽踽孤踪近十年邂逅石闾非梦想高才逸气凌九霄冰雪奇文共欣赏眉山即山相继来睥睨今古分雄长三人磊落天下奇世求一见恒难期况与交游日把臂此生此世诚一时年来知己尽凋丧诗文到处含酸悲羣鸱聚族争腐鼠安知溲渤潜蛟螭一椽索处类屈蠖谁复问字来卑栖乐生青云客慕我如饥渴月明乘兴叩荆扉疑是山阴夜中雪金尊绮馔玉作盘邀我醉饱灯元节爱我作大书不惜绢素供涂污爱我作长句频催屡促如追逋自愧才同白头豕何能扬鬣倾江湖感君意为君讴滔滔陇水去不休各自南北东西流纷纷草木无坚性几日飘荡随残秋与子共采明月珠与子共宝荆山瑜男儿立身贵不朽莫教岁月空荒芜我今愿作他山石攻金攻玉成琏瑚君不见少年慷慨酣杯酌移山倒海轻一诺口血未干盟已寒星移雨散何浇薄 

　　○真州九日偕署中诸友游吴园舟中燕集二首之一 【 甲戌仪征作】 

　　吴囿游回日将暮解缆随流认归路炮虾劈蟹聊具觞临觞缓领舟行趣须臾璧月丽中天照见长江隔江树满目秋光尽画图中流击檝为君赋魏主诗台久已颓壮观亭子空烟雾白沙江村不可寻青莲高楼在何处但见江声日夜流征鸿又向江南去江乡传舍今独存 【 江乡传舍吴园额匾】 我辈登临畅遐顾褰裳远引且未能旷怀每借江山吐况复尊中酒不空良辰恰与名园遇诸君此日须尽欢莫使林峦笑空度 

　　○题沈敬轩秋江归棹图 【 嘉兴人任仪征闸官甲戌秋上官勒令休致】 

　　宦海茫茫浩烟雾破浪乘风不能渡片帆高挂大江秋指点家山畅归路江上闲云任卷舒江上浮鸥自来去门前松菊未荒芜陇上桑麻足租赋较雨占晴学老农农家伏腊相劳苦一尊酒对鸳湖滨烟雨楼中阅朝暮 【 楼在嘉兴城西南四面皆水即鸳鸯湖也】 岁月闲消天地宽精神老受烟霞铸回首名场一笑看富贵真同草头露 

　　○咏水仙花 【 甲戌生辰仪征作】 

　　洛川川上凌波子蹁跹弄影烟波里环佩声沈几度秋幻作春花爱春水素貌亭亭冰雪姿争春耻并妖红紫空谷兰英品亦尊叶长犹恐拖泥滓尔独尘居不受尘清泉养质随乌几我将携之与俱飞褰裳飘缈空中举瑶琴海上招成连万载千秋长不死 

　　○题金仁趾秋风出塞图 【 乙亥仪征作】 

　　君不见井中鼃但解盘游乐井水安知溟渤有蛟龙洪波一击三千里大块芸生岂能齐巨细悬殊类如此金生仁趾全椒雄缥缃万轴罗心胸奇情伟抱不能遏吐气喷薄如长虹纵横艺圃慑俦辈笔峰高峻凌华嵩神驹伏枥志千里岂同驽劣局蹐辕下嘶酸风江南江北尽水国天吴海若纷出没烟霞变幻入奇怀洋洋挥洒波澜阔犹道齐梁旧习非淮扬歌管声凄迷南风久不竞不能卓绝开襟期岩疆巨镇动遐想北走荒外探雄奇秋风匹马桑干道连峰突兀烟云绕秦关西去亘长城跨海包山势窅窵关山月照陇水寒塞马骄嘶猎枯草卫霍丰功壮士歌苏卿奇节羌人表明妃青冢吊贞魂李陵台畔妖狐扰登高四望野茫茫回看反觉中原小从此襟怀顿豁开从此诗思增奇矫酒酣击节一悲歌歌声激壮风骨老慷慨编成出塞吟吟同白雪知音少 

　　○题吴好山采药图 【 丙子杭州作】 

　　胸中万卷罗经济世不我知将焉逝方袍箬笠入深山孤情冥结烟霞契松巅老鹤盘空青石上流泉濯流秽还随鹿豕历崯崎采劚灵苗调沆瀣此时已觉身骨轻无待仙真授缄秘那知名早列丹台灵风导引虚无际耳边密语世稀闻指点天根在西兑归来闭户养玄关得一堪矜万事备始知大药非外求个中自有真天地从此儴佯作散仙提筐荷锸原儿戏 

　　○拜岳王墓 【 丙子杭州作】 

　　钱塘门外岳王墓羣山重绕西湖路循湖西去展祖坟坟上归来见高树夕阳斜照向南枝枝头哑哑乌正啼对墓踉跄忙下拜老泪迸落心酸悲血战中原思雪耻天子深愁不利己十二金牌听桧谋风波亭上忠臣死据此名胜且欢娱弃捐君父如芒屣丹诚虽并日争光国雠未报忠魂伤时闻风雨万灵走戈戟夜半声玱琅石马嘶风毛鬣竖还如酣战黄龙冈繄余拜罢日将泯远近明湖目光骋南屏山下见高坟忠肃先生复堪愍吁嗟乎有才用世岂良图罗剎江东好归隐海气茫茫岛屿深海上千峰捩孤隼月出天地浸冰壶流光荡漾三山影何如此去学长生缥缈仙槎相导引 

　　○题金孝廉棕亭 【 兆燕】 诗册 【 丙子仪征作】 

　　高天明星丽东壁照临下土司文章精华陊地化才子上与朝日夕月同辉光大块不语赖宣泄灵奇窅眇咸森张冥搜造化入阃奥陶镕万象分否臧但觉毫端百灵集谁知呼吸通天阊篇终有时一吟啸 【 叶肃】 天地震惊鬼神夜哭波涛儵忽翻江湖蛟龙腾踔摇山谷诗人之笔隐显变化乃如此岂与鼃吟蝉噪争申缩何人颓其风相趋入樊笼遂令风雅大道埋没荆榛丛我欲鼓洪钧煽大冶铸万石之金镛登高一撞惊羣聋又欲高泻黄河之水昆仑峰洗伐毛髓之疲苶浩浩元气流心胸自顾才气短老马力尽日复晚吁嗟乎吁嗟万钧之任谁能挽金子逸才真出羣身骑鸾凤翔风云行将上界朝紫氛丰隆列缺纷来宾口吹昭华云璈之玉管手执金支翠羽之朱竿指点英奇导仙路担当巨任将属君呜呼担当巨任将属君慎勿降心屈节希悦乎凡耳之听闻 

　　○题张建宇 【 连山】 富春垂钓图 【 丙子仪征作】 

　　男儿居世间蓄志贵坚贞自待苟不重遂为世所轻古人立身期不朽出处去就何分明君不见严子陵万乘之尊不能屈足加帝腹星辰惊甘心垂钓终此生清风千载高崚嶒呜呼清风千载高崚嶒张君卓识慕野服扁舟遁迹临海屋售世岂乏经济才心不希荣身不辱人间得失不关心钓竿日对溪山绿闲看鸥鸟浴江天云霞过眼纷相逐江光山色变阴晴聚散升沈骇儵忽日夕收纶喜得鱼床头有酒腹有书高歌一曲声呜呜饮酣歌罢呼妻孥庄光高节今何如 

　　○题滇藩宫怡云 【 尔劝】 七柏图 【 丁丑扬州作】 

　　大璞不畏戕遂尔成奇珍男儿顺逆不中变始能涉世称完人山左孝廉宫怡云挟策万里官南滇循声屡着屡迁擢天家重赖为屏藩钧陶万姓甫三载颂声尸祝将千年那知泸水出妖蜮能使阴晴变朝夕含沙吐气生毒霪潜身射人人不测炎天呼吸成严冬当之草木凋青葱我公植身如古柏根蟠厚地枝撑空独能历险不受剥长留黛色参苍穹归来对镜须眉白荏苒行年已七十回首荣枯境屡更持身终始无改易黄生为写七柏图状君坚节生年符 【 时年七十】 丹穴鸳雏受密荫老干中有神灵扶从兹日月任流转亭亭屹立高山隅 

　　○题方竹楼画竹 【 丁丑仪征作】 

　　县署西偏地疏豁琅玕森翠千株列离立潜通江上云青苍不畏严冬雪眼中繁卉任荣枯岁晚奇姿挺孤洁我时乘兴步亭林微吟徙倚扪高节千亩何须傲列侯三径矜能款明月静对幽丛妙悟生爽聆清籁天机发自昔文人爱此君我亦钟情若饥渴方生为我作画图雨干烟梢尽奇绝黄筌与可未为工潇湘淇水悬蓬室盛夏摊书作卧游中有凉飙扫炎热 

　　庆芝堂诗集卷八 

　　●庆芝堂诗集卷九 

　　沈阳戴亨通干撰 

　　五言律诗一 

　　◆五言律诗一◆ 

　　旅怀 
　　客牛镇 
　　岁暮返里 
　　烽台秋望 
　　送车宜年复入都门 
　　送艾明德入都 
　　赠赵南村二首 
　　春望 
　　山行 
　　宿新城 
　　公交车入都留别蔡宗鲁 
　　春日过赵氏山庄 
　　春感 
　　友人简邀踏青诗以谢之 
　　读书丁家洼杂咏 
　　秋日都门感怀五首 
　　旱 
　　微雨忽晴 
　　与诸同人泛舟天桥湾得骸字磨字二首 
　　再至红桥 
　　都门喜晤方问亭旋送出关凭达家书三首 
　　三至红桥 
　　宿镇安堡 
　　春望 
　　将至房山先寄寄斋先生 
　　邃壑 
　　袒腹 
　　再过佛氏山庄 
　　查验任邱被水山庄 
　　宿里长 
　　书怀 
　　须白 
　　发白 
　　送秦妹丈之中江县令 
　　梅 
　　寄中江秦妹丈 
　　须白 
　　石琴步屈悔翁原韵 
　　仲夏过红桥阻雨次日寻幽至暮 
　　香山看红叶得黄字秋字二首 
　　宿来青轩 
　　晚至永安寺迟海涵百 
　　再游香山 
　　卧佛寺 
　　再游卧佛寺七首 
　　自洪光寺至说法亭 
　　宦竖张鲸墓 
　　过朝阳洞遂登朝阳绝顶 
　　听泉 
　　别香山二首 
　　过马氏园林 
　　自福建接富氏姊来齐河官署 
　　题画壁和同年子毛秋岑原韵 
　　历下亭怀古 
　　自雒镇放舟回县 
　　生日书怀 
　　瓶中腊梅 
　　雨后省耕过刘氏山庄 
　　书感 
　　倚槛 
　　归自长城驿经刘园小憩 
　　雨后忆西山寄海涵百边识珍赵珍兄弟 
　　和毛秋岑济上之作 
　　编篱 
　　长清县道中 
　　夜至长清县 
　　崮山望岱 
　　立秋前二日夜坐怀屈悔翁边识珍海涵百 
　　初秋过五峰山 
　　过灵岩寺 
　　过里峪泉 
　　灵岩寺夜步 
　　再过灵岩寺 
　　访余隐居久候不遇 
　　咏佛手柑 
　　咏方镜 
　　题千佛山精舍二首 

　　○旅怀 

　　孤馆萧条日严霜酷烈时乡关凭梦寐潦倒剩须眉事业愁中酒文章醉后诗百年如过隙宁不感羁迟 

　　○客牛镇 

　　月破残云出清光上几筵溪喧鱼唼藻窗暗柳垂烟花气熏深酌泉声入夜弦身安忘在客倍觉主人贤 

　　○岁暮返里 

　　经岁羁京国隆冬返塞垣严霜翻白昼饥虎猎黄昏面削风尘悴身归皮骨存老亲惊拭泪艰苦到衡门 

　　○烽台秋望 

　　惨淡黄云戍阴森白骨堆望乡无故识吊古有荒台海月三更出悲风万里来愁心当此夕鸿雁不胜哀 

　　○送车宜年复入都门 

　　纔释经年恨旋看腊月行一杯今夕酒千里故人情边塞此何地诗书岂卫生知余唯赖子相送泪纵横 

　　○送艾明德入都 

　　曾说君西去初闻不作真征车明在眼别酒暗伤神愁极今谁侣贫同独尔亲临歧重把袂琐屑问回轮 

　　○赠赵南村二首 

　　离索怀良侣逢君宿愿伸论交倾肺腑落笔幻蛇神边塞风尘际冰霜酷烈辰一尊相晤语应订百年身 
　　著述空前代经纶屈盛朝沈怀甘水石野服近渔樵龙剑秋长啸螭珠老未凋莫贪禽尚隐苍赤望甄陶 

　　○春望 

　　天涯登眺泪滴滴堕清笳雪汨峰头树春迟塞上花滞辽归雁少望越暮云赊心境同庄舄哀吟为丧家 

　　○山行 

　　险路行山坞阴风聒土囊大云帱厚地寒雨洒穹苍侧足凌■〈山艮〉崿提心畏虎狼将投何处宿翘首望茫茫 

　　○宿新城 

　　百战兴亡地千秋眺望情荒溪量白骨明月吊空城霜冷鹰秋击灯昏鬼夜鸣平生履险惯当此亦魂惊 

　　○公交车入都留别蔡宗鲁 

　　脂辖龙沙道悲风怆客神饥寒离二老冰雪去孤身绝域谁堪告倾囊尔又贫壮怀思急遂不敢畏艰辛 

　　○春日过赵氏山庄 

　　野树缘溪密欹桥一径通枝低衣坠绿花落鸟争红山忽开云出村仍隔水中主人吟望久携手步林东 
　　久厌嚣尘秽晴郊豁旅颜荡胸春水活涤虑野云闲径曲偏宜竹窗低不碍山贪吟林色暮带月返柴关 

　　○春感 

　　旅眼经春色翻生物候悲禽声呼旧侣花蕊破新枝怀土情难抑吟诗句不奇片云天际远望久意俱驰 

　　○友人简邀踏青诗以谢之 

　　迢递犹为客乾坤空复春禽声增别恨草色总伤神苦被愁中境频摧病里身谁堪还出郭携榼坐花茵 

　　○读书丁家洼杂咏 【 在房山县北巢大司寇寄斋先生别业】 

　　春隐 
　　携尊 
　　雨后偶成 
　　掬月溪 
　　邃壑 
　　整屧 
　　雨后山行 
　　午睡 
　　山晓 
　　山雨 
　　山行 

　　春隐 

　　不出繁华境焉知避世心泉清消俗虑云淡静尘襟鹭浴盘涡浅莺巢接叶深物情欣自得相对惜春阴 

　　携尊 

　　花开千树锦柳亸一林烟鹿过溪留迹云归月满川携尊乘逸兴扫石俯流泉苦被微名束空知靖节贤 

　　雨后偶成 

　　微雨新晴后高轩独坐秋众峰拔地起远水接天流诗有江山助吾来汗漫游疏狂成野性甘狎海中鸥 

　　掬月溪 

　　一带烟光合柴门隔岸开乍离尘市远顿觉利名灰溪鸟不飞去山云欲下来忘机终日坐幽意自潆洄 

　　邃壑 

　　策杖孤村北携尊邃壑前席阴云出谷溪响石流泉鱼跃开苹叶莺啼过柳烟物微知有托吾道亦从天 

　　整屧 

　　整屧缘樵径柴门日色低鸥行分水叶燕语落檐泥藉草杯常把闲吟杖每携古来恬淡者多半乐岩栖 

　　雨后山行 

　　宿雾收林薄探幽兴不违过桥通蟹舍卓杖立渔矶疏雨洒山麓野风吹葛衣看云闲出岫踽踽欲忘归 

　　午睡 

　　竹轩贪爽豁高卧与峰齐枕上梦初觉檐前日已低野花开绝壁山鸟浴晴溪识得浮生理闲云过岭西 

　　山晓 

　　花气熏残梦禽声唤宿醺冈头一瀑下村落数家分樵牧人皆出飞潜物自羣惭余行役子终觉羡耕耘 

　　山雨 

　　远峰深翠里隐隐起轻雷石气蒸云上山风挟雨来乱流争磵落栖鸟破烟回明月东冈出披襟坐钓台 

　　山行 

　　每至幽栖地长怀出世心缓随流水去渐入白云深墟里淡斜照烟萝生暮阴道逢樵牧侣闲坐话中林 

　　○秋日都门感怀五首 

　　商声摧木落生意在松柯大化已如此孤贞奈若何采芝山邃窅捧檄岁蹉跎出处悲身世秋风感慨多 
　　漠漠孤云细遥连渤海东日光吞野马山色悴秋风骨以怀亲瘦囊因绝俗空归心千里外飘转逐旋蓬 
　　世情浓极处偏喜绝无闻彻骨贫应尔谋身事岂羣苍松寒啸雪孤鹤健凌云败叶经风雨萧萧落正纷 
　　万物逢秋杀荣枯此日看回风山骨栗落叶雨声干炼炭炊长馁悬鹑衣自安敢云贫亦乐颇惜后凋难 
　　迂儒投俗尚那得好怀开野性从人议刚肠每自回归鸿冲塞入苍隼刷天来吾道唯安拙呼朋纵酒杯 

　　○旱 

　　风鼓边声劲尘埋日色悬但看阴匝地不见雨垂天割下银河水应沾万顷田自惭无羽翰惆怅意茫然 

　　○微雨忽晴 

　　正喜甘霖沛旋看螮蝀东断云携雨黑落日散江红鸟湿愁深树鱼归会晚风独饶忧国意沾溉望年丰 

　　○与诸同人泛舟天桥湾得骸字磨字二首 

　　呼艇缘城角移尊向柳涯棹回天忽破帆正浪空排野景开晴旭高云补断厓中流同啸咏真觉忘形骸 
　　雨暗昨霄月烟开此日波阴晴时不测天地意如何云色风头静天光水面磨悠然若有会山鸟忽来歌 

　　○再至红桥 

　　再至曾游处山家熟更宜迎人村犬狎入室野云随地僻孤峰秀天空独鸟迟坐深心境静忘却夜归时 

　　○都门喜晤方问亭旋送出关凭达家书三首 

　　昔别龙沙道同悲异域身长安重破涕故国未归人事业频虚岁衰强互问亲平生关切意患难觉尤真 
　　七年纔一晤一晤复分襟辛苦成何处乾坤共此心梦中乡国杳天外海云深岁月惊虚掷吞声塞上吟 
　　话旧君能主 【 问亭酤酒市脯留饮竟夜】 君行媿我贫交虽形迹外倍觉怆离神陟岵天涯子倚闾塞上亲一函凭远达心逐渡辽尘 

　　○三至红桥 

　　频来幽赏地林壑意相迎倚杖缘溪立晴云隔水生吟情随处远野性觉名轻得意忘言说松风拂面清 

　　○宿镇安堡 

　　惨雪搏风急阴云覆野宽马羸思辙卧身病怯衣单猎虎饥来惯羁人梦未安祇愁途路塞不敢夜冲寒 

　　○春望 

　　云卷千峰翠烟消万壑晴欲看春景丽翻使客心惊鸿雁抟风健鹪鹩托羽轻雄边望不尽归意若悬旌 

　　○将至房山先寄寄斋先生 

　　客舍频迁次飘零媿腐儒愁来唯仗酒囊尽不能沽翠嶂晴云细清溪浩月孤思君吟赏处早晚就菰蒲 

　　○邃壑 

　　已远孤村北还过邃壑南云峰腾峻岭天影浸空潭入世情何淡看山性颇贪几时沾薄俸归去觅烟岚 

　　○袒腹 

　　解衣挂萝薜袒腹净尘氛幽意惭高鸟烦心羡白云何时祛世务终岁出人羣结屋同泉石襟期一证君 

　　○再过佛氏山庄 

　　尘寰意不惬策杖问莓苔桥断依山曲溪流碍石回苍烟樵子径老雪故人梅坐我春风里谈深发旧醅 

　　○查验任邱被水山庄 

　　永夜不能寐晨兴信仆夫人烟衰草白秋色暮云孤野艇冲冰入残黎隔岸呼皇恩来救汝不是吏催租 

　　○宿里长 

　　里长昏投宿浮邱见水灯柴垣一破寺鸠面两枯僧御腊缝山??罽充饥晒水藤 【 生水中有节饥民取之充腹】 自夸逃窜尽生计有余能 

　　○书怀 

　　韬精超俗虑幽想洽岩栖结屋峰千仞侵篱月一溪耸身霄汉近放眼白云低此际堪逃俗相观物性齐 
　　戴笠理荒秽晨兴出露垣诛茅培屋宇移石让松根收柿工书翰分泉灌竹园百年长此役今世即羲轩 

　　○须白 

　　吾须方四十白间黑中丝精力衰何遽平生境可思学惭余未进老逼尔先知辛苦年年事殷勤怯岁迟 

　　○发白 

　　对镜惊霜雪丝丝入鬓新忽思千古事转虑百年身不老亦无术长存自有神颜彭今日看修短定谁真 

　　○送秦妹丈之中江县令 

　　十年膺一命此去自难留叱驭蚕丛道怀亲燕市楼江声流万古风叶下残秋知尔中途泪潺湲不可收 

　　○梅 

　　草木凋枯日冰霜酷烈时香深天地苦花发古今奇岁月嗟何暮风光占未迟孤芳谁独赏应与野人期 

　　○寄中江秦妹丈 

　　蜀道虽云险中江政不繁民因招募聚官赖抚循恩云栈悬丹嶂松涛撼夜猨专心思报最乡泪莫潺湲 

　　○须白 

　　须白已多日无如近转添蹉跎成底事寂寞感华年修慝频看镜扶衰不学仙数茎留警惰吾道岂从天 

　　○石琴步屈悔翁原韵 

　　一与青峰别居然绿绮横古风吹壁冷幽谷响泉清谁解临厓听空令逸韵生知音如可遇天地有新声 
　　他山蒙在御雕琢已无辞轻薄怜胶漆风尘岂磷缁霜峰寒雁落哀峡断猨迟别调成孤赏空山雨雪时 

　　再迭前韵 

　　山川藏不住劚作紫琼横身带波涛润音传岩壑清庙堂虽不御苍翠觉长生堪惜米颠拜何知听此声 
　　不知补天用聊传清庙辞柱徽殊习玩坚白涅难缁霖雨鸣崖细松风度陇迟高山今在望识曲慕当时 

　　三迭前韵 

　　兹琴非近乐不许膝前横本以重难御兼之音太清风霄玄鹤下丹穴彩鸾生应与鸣球贡熏风一奏声 
　　解鼓神人格知稀弃不辞绝无凡指弄翻少俗尘缁挂壁侵苔古游鱼出水迟昔贤成此意应不悦当时 

　　○仲夏过红桥阻雨次日寻幽至暮 

　　耽幽忘溽暑特地到君家草色分行鹿莺声老落花于陵逃俗远陶令去官赊野性偕孤鹤相随看早霞 
　　阴云留过客携雨到柴门杯酒谋邻叟园蔬乞近村深灯连曙柝幽梦绕山樊自古唯萧索方知重友伦 
　　葛衫朝觉爽宿雨夜初还溪涨来新鸟云开见远山偶凭丞相圃暂豁旅人颜回首燕城内风尘咫尺间 
　　饭后复来坐清风开我襟山云低度磵溪鸟不归林日色回峰影诗情惜柳阴春风沂水后怀古一何深 
　　欲窥羣物理非独爱村晴临水知鱼乐看山识鸟情天机真自畅幽绪亦旋生游衍闲居地荣名顿觉轻 
　　避日频移席残尊落照间农人归陇犊樵爨隐云山佳景随时得劳生贵自闲还将无尽意乘兴叩松关 

　　○香山看红叶得黄字秋字二首 【 海涵百有诗相约】 

　　山寒经宿雨树树杂丹黄名士耽幽胜新诗寄草堂偶依流水坐翻叹俗尘忙嘉会还期再秋风引兴长 
　　几载尘劳梦名山得暂留杖藜探绝壑云树状高秋野性看飞鸟寒声听夜流凭将幽僻兴携手问同游 

　　○宿来青轩 

　　已览香山胜还寻胜地眠阴崖连户竹疏磬出山烟月色缘阶上泉声到枕边夜来魂梦冷身在白云巅 

　　○晚至永安寺迟海涵百 

　　竟日历巉岩耽幽不觉艰远烟归鸟路清磬夕阳山石磴云霞引松门铁锁攀主人相失后徙倚暮崖间 

　　○再游香山 

　　一从游赏后念此意何殷伏枕梦流水开窗想白云林峦经再过烟月会平分几日浓霜下丹枫落叶纷 

　　○卧佛寺 

　　虚空天地外清冷对金仙已证真三昧应参不二禅尘劳何所得登眺忽茫然心契幽香妙筌蹄欲弃捐 

　　○再游卧佛寺七首 

　　西风吹杖履来往亦无端山色飞晴翠钟声过远滩鹤巢双树老鹿径一僧寒佛卧何时醒阶前落叶丹 
　　云起从遮簟风来任落花溪光摇户牖山色浸袈裟一入希夷境金消世俗哗忽思遂初服身卧白云赊 
　　我来寻眺听慈眼自朦胧顿觉见闻寂真教色相空虚窗通远翠高树下秋风心境浑无着悠然念始终 
　　云霞随过客泉石绕香台大块梦谁觉空王睡不回野花开欲歇溪鸟去还来静验浮生理孤亭坐藓苔 
　　大千同一梦佛卧亦何因恍接无言教旋多有累身霜蛩鸣晚砌风箨坠寒筠岂是维摩病西来大义真 
　　松窗雕槛外日日下朝暾一榻空今古深山冷梦魂云阴侵座湿鸟语入林昏众衲何多事经声响暮村 
　　望佛佛犹卧还寻旧路回野禽随上下流水亦潆洄来处云何在归途日已颓回看深翠里瞬息隔尘埃 

　　○自洪光寺至说法亭 

　　说法人何在探奇性颇贪九盘松磴石双乳石泉甘 【 九盘松双乳泉任洪光寺西北】 鸟道随云入霜林坠叶酣几时深 【 脱树字】 里添得一茅庵 

　　○宦竖张鲸墓 

　　岧峣阉竖墓松柏上云霄凿翠开山穴凌空跨石桥攀萝寻旧碣拂藓认前朝惆怅夕阳下萧萧红叶凋 

　　○过朝阳洞遂登朝阳绝顶 

　　洞口朝阳寺山坳日色曛佛天开鬼斧 【 佛室佛像皆依山凿石而成】 石窟护神云偶结林泉侣高瞻鹳鹤羣探奇聊憩息峰顶望氤氲 
　　振策猨猱径身跻翠巘崇涛声惊地轴人语落天风宇宙收双目苍茫立太空桑干东去疾舟楫海门通 

　　○听泉 

　　幽磵听泉声山中约二更野风生竹□孤月入怀明俗虑一时净闲心永夜清转愁明发去尘市若为情 

　　○别香山二首 

　　已命归途驾犹看旭日前山容增烂缦我意倍流连泉石别今日莺花想来年再游愁不遂把酒嘱林泉 
　　殷勤倾浊酒与尔结幽情已快连朝赏还申后日盟白云常在眼流水莫收声题遍岩间石君应更著名 

　　○过马氏园林 【 以下丁巳齐河县作】 

　　虽未出城市来兹意己欣小庭初过雨密竹暗通云鱼鸟咸知乐嚣喧静不闻暂偷忙里暇亦觉远尘氛 

　　○自福建接富氏姊来齐河官署 

　　昔别辽河畔今来济水滨寻常一分袂二十七年人兄弟尚谁在存亡各怆神高年思骨肉庶一慰慈亲 

　　○题画壁和同年子毛秋岑原韵 

　　沧海谁仙隐飘然去不还天容空映水云气暖蒸山老屋升沈外扁舟出没间浮家计未遂心向画图闲 
　　远水浮天地孤舟日往还到门唯白鸟举目即青山遥忆风尘际谁知住此间相期婚宦毕身入个中闲 

　　○历下亭怀古 

　　历下亭犹古昔人曾此游我来寻胜迹霜冷荻芦秋万卷藏书屋 【 边庭实】 干霄白雪楼 【 李沧溟】 徘徊风雅地山色远含愁 

　　○自雒镇放舟回县 

　　归舟耽自在晚兴觉偏浓渔火惊栖鹭柴扉闻夜春烟笼寒渚月风度远村钟柔橹菰蒲外前山隔几峰 

　　○生日书怀 【 时年四十有九】 

　　寂寞成何事蹉跎忽至今聪明过壮岁道德负初心斜日延疏竹寒花逗晚林昌黎箴自在读罢一沈吟 

　　○瓶中腊梅 

　　不随梅竞白迎腊吐芳菲于道色唯正先春气不违暗香闻静夜幽室发清机意趣忘言说寒窗对月晖 

　　○雨后省耕过刘氏山庄 

　　觇农出东郭林壑夜初晴春雨既云足田家各有营窗虚通燕语花暖聚蜂声民物欣如此相看慰我情 

　　○书感 

　　故国田园尽无谋奉老亲迂疏希用世俯仰学随人十载空劳瘁残生尚汨陈终愁经事浅有玷白华身 

　　○倚槛 

　　春风轻拂袖倚槛一开颜宿雨朝初霁孤云淡未还菱歌生极浦鸟语话青山何必沧洲去悠然意自闲 

　　○归自长城驿经刘园小憩 

　　芳径转幽僻孤亭净俗氛檐花风静落人语竹深闻滩响疑来雨松阴欲下云渊明曾试仕野性卒离羣 

　　○雨后忆西山寄海涵百边识珍赵珍兄弟 

　　独坐新晴后官清忆昔闲西峰偕旧侣采药驻衰颜红叶林中寺斜阳雨后山别来幽赏地胜事孰追攀 

　　○和毛秋岑济上之作 

　　济上春风暖临流畅我情长桥分甸服一水界齐清泰岱云来近虚空雨易成田家八万户沾洒遍深耕 

　　○编篱 

　　编芦成小圃篱落近农村野蔓萦新叶绿云垂满园渐能罗蝶翅疏不碍花魂领取幽栖意闲吟坐竹轩 

　　○长清县道中 

　　轮鞅虽云瘁溪山兴颇浓炎蒸消澍雨云壑作秋容禾黍知民力棉机校女佣百年生计足萧洒是桑农 

　　○夜至长清县 

　　雨收云尚在泥淖阻官程随役呼相应肩舆歇复行野香生夜露荒径逐虫声比至严城下谯楼报二更 

　　○崮山望岱 

　　岱宗何处是崮顶正当冲登眺豁双目苍茫隔数峰云来疑作雨心寂若闻钟何日磨崖上高寻历代踪 

　　○立秋前二日夜坐怀屈悔翁边识珍海涵百 

　　露下消烦热清言欲二更桐阴延夜月虫语作秋声触景情何远怀人句忽成兴心飞鸟上离思觉旋生 

　　○初秋过五峰山 

　　不是因公至何知此境仙奇峰争插汉秋水远浮天老衲藏深峪疏钟出曙烟到来心境寂觅胜且流连 
　　云构盘空邃仙源入境清过桥通鸟道穿竹忽泉声峰壑阶前秀山禽时一鸣林梢风叶落点点动秋情 
　　素性耽邱壑兹游畅我情野花随意发山鸟不知名圭组心俱淡烟霞念颇生携笻闲眺望缓步觉身轻 
　　坐久花时落风轻水自纹松阴寒欲雨石罅暖生云山寂樵歌起风霄静里闻忘机亲牧竖鸥鹤亦同羣 
　　斜阳催返驾无计复淹留好鸟啼将别清泉咽不流霜催红叶曙山养白云秋再至幽栖地应??弃信宿游 

　　○过灵岩寺 

　　铁缕袈裟旧 【 佛图澄铁袈裟尚存】 虬松枝干长 【 玄奘西去摩松曰汝可西长一年枝忽东向弟子知师归矣】 神僧归寂寞林壑望苍茫野鸟啼空谷虚堂闻妙香筌蹄何处觅心向静中忘 

　　○过里峪泉 

　　巉岩循僻路窅窕入林邱见水知村近看山识岁秋鸟啼幽磵竹人倚夕阳楼安得关橦手相随记胜游 

　　○灵岩寺夜步 

　　日入兴难尽看山夜若何寒潭生月小空谷受云多樵唱出萝薜禅灯下芰荷疏钟声远近隐隐隔岩阿 

　　○再过灵岩寺 

　　松窗侵翠霭经案接旃檀疏雨度高阁轻风生暮寒再来禅院净真远俗尘干莲社开何日青山不厌看 

　　○访余隐居久候不遇 

　　觅胜来幽境兼之访所思到门寒绿绕隔岸落花迟浅草归村路斜阳罢钓时徘徊原野上芳躅暮何之 

　　○咏佛手柑 

　　霜柑悬色相佛手是耶非伸屈皆禅谛骈枝亦悟机掌应摩顶现香逐散花飞静味拳拳妙西来大意微 

　　○咏方镜 

　　虚中生皎洁静里察微茫照老须眉热菱花心事凉万端无定象随应不拘方纤翳防亏鉴摩挲为发光 

　　○题千佛山精舍二首 【 在山东省城正南八里】 

　　磴道历残雪攀援陟翠峦诸天龛石穴清梵落云端妙谛闲中悟尘寰世外看万家烟雾里攘攘正冲寒晴日扩奇胸崖端卓瘦笻高城浮片水平野耸三峰云窦藏冰雪风霄响桧松卑喧寻解脱此地觉从容 

　　庆芝堂诗集卷九 

　　●庆芝堂诗集卷十 

　　沈阳戴亨通干撰 

　　五言律诗二 

　　◆五言律诗二◆ 

　　笼鸟 
　　萤火 
　　式微 
　　古书 
　　古剑 
　　古琴 
　　古鼎 
　　古镜 
　　古碑 
　　古寺 
　　古树 
　　出笼鸟 
　　小砚跌破命儿廷璋胶固诗以识之 
　　赋得轩皇鼎 
　　古书 
　　宝剑 
　　磨剑 
　　雨后见月 
　　留别卢公亮 
　　孔员外为余刻齐清集赋谢 
　　孤雁 
　　古庙二首 
　　晓寒 
　　云 
　　饥 
　　题明复庵别业 
　　春日书怀 
　　或有劝余复官者诗以答之 
　　青毡 
　　夏日书怀 
　　仲夏与诸同人游王园先至明复庵别业即与同往乘兴复至丰台分韵得诗五首 
　　自笑 
　　题庆员外松乔小室 
　　再题松乔小室 
　　养性 
　　寄赠乔山人兆三兼订游山之约三首 
　　种竹后复简松乔 
　　秋日寄兴 
　　买蛩 
　　立秋雨后访沙门无垢 
　　忆西山简乔梅庵 
　　宿僧舍 
　　秋感 
　　赏菊 
　　秋郊纵目 
　　闻雁 
　　九日简毛秋岑明复庵 
　　题明复庵别业 
　　答巢六国学世馨即用原韵 
　　再赠巢六世馨 
　　惊秋 
　　九日郊行 
　　国进士云浦斋中检得骑都尉白鹤亭旧诗数纸笔意迥异时蹊即同过访二首 
　　赠舒进士乃来 
　　盆松 
　　再咏盆松 
　　明惺斋招余偕隐沧洲 
　　哭明惺斋三首 
　　送六给谏居鲁巡察台湾 
　　新春书怀 
　　甲子正月八日重馆竹梧轩 
　　新正访舒乃来不遇 
　　雨后讲席示诸生 
　　将出南郊看桃花先简明复庵 
　　简同人 
　　题孟颖仙治平略后 
　　雨窗独咏 
　　新秋对月口占 
　　咏宝鼎 

　　○笼鸟 

　　云路飞难进樊笼亦偶然羽毛原不类罗弋自应先物小能关化机危但信天虽惭鸡断尾终弗乞人怜 
　　知机焉蹈此岂敢怨离羣飞止将安遇哀鸣亦不闻低头修翠羽侧目望青云遐想冥鸿翼高骞绝俗氛 

　　○萤火 

　　但看生尔处腐草亦何神托命长依夜窥天未及晨湿光寒自照阴火故相亲旦夕随风雨飘零若有因 

　　○式微 

　　天心开大悟海量悔深非近难何能脱名山不早归野花寒结子清露夜沾衣羁绪兼秋杀凄然赋式微 

　　○古书 

　　数行读不到岂是眼前书痛惜生民后穷搜天地初精华陶睿智糟粕饷迂疏莫以韦编敝芸窗饱蠹鱼 

　　○古剑 

　　神物虽韬敛光芒碧汉横祗因惊北斗遂使在丰城利钝何曾见恩雠总不鸣转愁脱赠后烈士意难平 

　　○古琴 

　　自绝王门后孤鸣尚有琴谅因知者少留得到而今一曲猗兰操千秋泗水心悠然尘虑寂沧海意何深 

　　○古鼎 

　　宝兹非赝质铉耳复能全餬口聊初试铭功殊不然鹧鸪班自灿饕餮象空悬折足何堪重深为覆餗怜 

　　○古镜 

　　宝镜今何古秦台照胆余积尘浑不觉秋水失真如昏浊成蠲弃虚明忆始初犹看团似月觌面一欷歔 

　　○古碑 

　　不作石头梦空留泉下哀一朝辞翠巘终古卧苍苔功业归何处文章安在哉从来称岘首姓字亦尘埃 

　　○古寺 

　　倾颓岩谷里何代梵王宫不见天花落真成色相空禅关邻虎穴山鬼啸林风莲社凋零尽凭谁问六通 

　　○古树 

　　秦皇封未及甘入不材林老干擎天直盘根拔地深风霜坚劲节日月饱清阴且未浮槎去焉知迟暮心 

　　○出笼鸟 

　　蒙君垂盼意小鸟亦何知已破樊笼出方思性命危惊魂栖未稳觅食意还疑毛羽经磨损飞鸣慎所之 
　　山林飞不去罿??辟已难辞彩翮兼殊众先鸣讵所宜自应随位置敢复恨羁縻从此垂堂远知几亦未迟 

　　○小砚跌破命儿廷璋胶固诗以识之 

　　一片端溪石相随历岁时吟哦长我共辛苦独君知此破虽关数斯文实在兹岂甘来护弃将效范馨遗 

　　○赋得轩皇鼎 

　　铸此留何意轩皇仙不还盐梅非所用草野亦徒闲无疾遭颠趾余丹可驻颜蛟龙防驳落珍重莫轻攀 

　　○古书 

　　一卷知何代咸云是古书但教余见扩何必宋人余濡墨补残字熏芸辟蠹鱼豁然糟粕外先哲若同居 

　　○宝剑 

　　匣内作龙鸣鸣应有不平千金轻价值百折重声名射斗原非妄投珠总弗惊奇功何处立神物感精诚 

　　○磨剑 

　　宝剑谁能识霜锋汨没中雌雄凭论断利钝在磨砻流水鸣秋磵寒窗走夜虹防身兼许国何处有丰功 

　　○雨后见月 

　　久雨天初豁移礅坐晚风月无亏皦洁云不碍虚空身老名犹在官休道岂穷静中观大化吾自得吾终 

　　○留别卢公亮 

　　官罢绝来客相亲独有君间关归故国杯酒惜离羣朔雪祝阿道春城玄兔云何时重把袂翦烛细论文 

　　○孔员外为余刻齐清集赋谢 

　　老雪衡门积虚窗皓月孤知音甘閴寂闲咏对荒芜得句惭圭璧多君重碔砆风流王宋后 【 谓阮亭牧仲二先生】 此意世人无 

　　○孤雁 

　　云路谁相导先羣众所推将飞行忽断欲落意还疑影只惊弦及霜寒奋翼迟阳回神自旺高举迥难追 

　　○古庙二首 

　　倾颓何代庙四壁但埃尘老树干云日虚堂聚鬼神灯龛藏野鼠风叶恐行人宿草秋坟路荒原自结邻 
　　深山藏结构高树带斜晖罗网牵珠箔莓苔绣宝衣江云来复去梁燕乳还飞望望村人远依稀隔翠微 

　　○晓寒 【 壬戌京师作】 

　　霜花侵客袂岚气障山容初日出东壁流辉含远峰征车寻古道村舍指乔松下马思微饮香醪何处醲 

　　○云 

　　来往浑无着虚空自古今卷舒如有意隐现亦何心不霈高天雨旋留邃谷阴风来时莫测敛迹尔应深 

　　○饥 

　　搜厨无所得相对耐恒饥凉雨浇蓬径金风砭葛衣世情趋尽异吾道识应稀飘泊秋深燕无家何处归 

　　○题明复庵别业 

　　官清成吏隐卜室傍林间迹与市朝远心随水石闲寻泉逢野衲启户见青山时有故人问灌园犹未还 

　　○春日书怀 

　　崇替何须论身尊道不违琴书堪送老花鸟共忘机莫以肥甘是而轻蓬虆非但知安素履随意惜春晖 

　　○或有劝余复官者诗以答之 

　　于世真无补余生合弃捐功名抛敝帚岁月在残编呆戆安时议 【 交游中有谓予呆谓余戆者故云】 颠危赋性偏谁能狥世务俯仰白头年 

　　○青毡 

　　性命研精蕴诗书发快谈闭门无接纳落笔有烟岚交态贫逾见人情老渐谙青毡吾故物垂白复焉贪 

　　○夏日书怀 

　　百年无定着踪迹老风尘樱熟时将夏花残岁不春平生成底事往古类何人自叩惭惊汗临风一怆神 

　　○仲夏与诸同人游王园先至明复庵别业即与同往乘兴复至丰台分韵得诗五首 

　　数椽栖息地万木翠阴环时策手中杖闲看门外山同人来造次野石坐斑斓知尔耽幽胜相携叩竹关 
　　前度何悤遽山桃不满园再游行径熟几日树阴繁溪爱新荷色庭怜旧雨痕拂林逢故识隔水问寒温 
　　游兴连朝剧兹辰遂热衷山光迎屐齿松径引樵风亭榭幽深入渠荷曲折通丰台遥在望觅胜意何穷 
　　游情方恋旧前路复怀新清浅溪随屐呢喃燕趁人吹来山翠雨沾我谷皮巾更喜初晴后芳郊绝点尘 
　　谈深花渐落饮罢日初低醒酒风生竹烹茶水掬溪松间云欲去枝上鸟还啼临别频回首烟光满大堤 

　　○自笑 

　　自笑平生志常思赋遂初升沈今已定踪迹竟何如岩穴怀高侣风尘寄索居几时归皂帽闭室注虫鱼 

　　○题庆员外松乔小室 

　　结室何须大能无俗务侵静虚摊卷处高洁入云心蕉叶抽窗翠盆鱼乐藻阴公余思太古雅韵寄瑶琴 

　　○再题松乔小室 

　　逼近高堂侧精营一小轩退思扃竹径防客破苔痕今古罗绳瓮行藏究本原从来经济手得力在忘言 

　　○养性 

　　养性宜蓬径幽徧绝俗埃尘情删故枿灵蕴茁新荄风起防蕉叶人过惜藓苔静中时有会小酌对花开 

　　○寄赠乔山人兆三兼订游山之约三首 

　　遁迹西峰麓生涯获遂初俗尘终岁隔灵境百年居割蜜攀岩石分泉养蛤鱼随时招近局尊酒狎樵渔 
　　沃土耕耘暇无营不散襟寻僧过寺惯拾菌入云深遐契岩栖境闲生泉壑心柿丹秋有信将拟踏霜林 
　　邈矣超尘境跫然有足音清心对流水聪耳听鸣禽适俗原非愿高栖素所钦兴言随杖履幽梦结遥岑 

　　○种竹后复简松乔 

　　莫讶余情僻偏于竹有私繁华非不媚真性独能持风动凉生牖阴过翠拂卮更看霜雪意无语若相知 

　　○秋日寄兴 

　　入世难孤立投闲可自仙山斋黄叶雨渔笱碧潭烟放迹形骸外行吟草泽前尘寰如我问鸥鸟狎江天 

　　○买蛩 【 都人用饲鬬鸡余见而怜之买纵阶下远近皆鸣】 

　　秋蛩虽细小惨毒尔何安聚族逾千命呼鸡罄一餐世情唯鲁莽吾意悯贪残买纵梧阴下天全戢羽翰 
　　乍似潜阴砌旋疑隔曲房哀鸣声远近明月夜苍凉客梦秋长醒清心听不妨东山嗤谢傅丝竹近淫荒 

　　○立秋雨后访沙门无垢 

　　披襟怜霁色仰首爱天容溽暑沈宵雨新凉散候蛩茅堂寻野衲石径度深松尘外清谈永寥寥响梵钟 

　　○忆西山简乔梅庵 

　　沧海何年去渔樵乐此生自闻高隐处每动出尘情老树经霜色悬泉落磵声秋来多胜事羡尔遂躬耕 

　　○宿僧舍 

　　访衲过精舍身轻翠蔼中云根泉吐月松顶鹤翔风欹枕浑无寐清心闻夜钟悄然思古德垂老半归空 

　　○秋感 【 癸亥年】 

　　飘泊无家客乾坤一讲堂钟魂摇梦醒槐荫泼阶凉岁月三秋逼关河万里长此身何处着搔首问穹苍 
　　世际羲轩盛身惭稷契良幽青新旱厉淮海旧怀襄沧水何年使桑林近日禳文章思报国此意竟荒唐 
　　明主巡方切贤臣补衮殷睿谟崇帝舜折槛有朱云远猎威胡虏虔禋报祖勋荒寒边徼外深念圣躬勤 
　　所学终何用空余泽畔吟徘徊千古业孤负一生心秋老黄花悴风回落叶深感时还自惜霜雪鬓毛侵 
　　孤立安时命遑知拙与工问心期不愧入世岂求同风力抟鹰翮霜威损桂丛烟霞沧海外脉脉系初衷 
　　衰谢尘心尽琴尊野兴长人情秋藻丽吾意古苔凉引杖随溪水看云度石梁足缨思徧濯清浊问沧浪 
　　瓠落竟何似浮踪浊水萍那堪孤客况不尽九秋情夜月蒹葭色寒窗蟋蟀声长公头未白归去早埋名 

　　○赏菊 

　　华堂虚位置低彩自荣鲜霜力催无恙人言服得仙乾坤锺晚节孤洁类高贤萝薜谁家圃吾将老一椽 

　　○秋郊纵目 

　　广野开晴旭襟怀扩远天轻雷山脚雨空翠寺门烟秋老茱萸节人闲草木年一尊当夕照红叶下前川 

　　○闻雁 

　　高旷平生志艰辛老不移深秋如有恨久客始能知归雁声何苦中宵泪欲垂关河无限路随尔到天涯 

　　○九日简毛秋岑明复庵 

　　志士悲年迅重阳节又临欲寻黄叶路高寄白云心惠子濠梁乐荣期带索吟芳踪谁可继怀古意何深 

　　○题明复庵别业 

　　为吏兼为圃园蔬每自耘偶来前浦雨多是近山云羡尔亲林壑惭余滞俗氛种瓜思结耦小筑傍榆枌 

　　○答巢六国学世馨即用原韵 

　　世情轻道义交际复谁真硕德思前辈论心笃后尘乾坤三大业今古百年人此意孤悬久逢君倍觉亲 
　　生涯余白发世缔得同心乍见惊余老雄谈识尔忱孤鸣琴已碎苦诣道方深何处求真赏寥寥太古音 

　　○再赠巢六世馨 

　　大块敦庞气偏于尔独锺九重陶伟器万卷扩奇胷 【 世馨读书内廷】 通塞天君泰艰虞道味醲惭余衰朽质深望后凋松 

　　○惊秋 

　　几时不出户已遍帝城秋贞脆荣枯递江河日夜流惧孤天地德深感岁时遒莫谓分阴志专为运甓谋 

　　○九日郊行 

　　登眺林皋霁萧森霜露余一从遭斥逐深喜近樵渔芦雪人家岸槐烟野衲居置身图画里随步得相于 

　　○国进士云浦斋中检得骑都尉白鹤亭旧诗数纸笔意迥异时蹊即同过访二首 

　　大雅谁能继孤吟动感伤篇章搜故纸金石振华堂年少能如此功深岂易量平生轻薄意见尔觉荒唐 
　　宦途经蹭蹬一笑拂尘襟霜重鸿飞远山空豹隐深青灯终古业白首访君心不弃他山石乾坤是赏音 

　　○赠舒进士乃来 

　　少壮成名日文章报国心奇书资锐讨精理渥灵襟邂逅惭余老风尘契汝深孤鸣人境外倾耳听希音 

　　○盆松 

　　矫矫虬龙势亭亭数寸阴讵知霜烈日独抱岁寒心老石嶙峋白苍根礧砢深无材堪大用乌几伴枯吟 

　　○再咏盆松 

　　妖矫盆中势萧森几上阴根株年久固霜雪岁寒深寂寞安贫日峥嵘未老心临风时对尔音响入鸣琴 

　　○明惺斋招余偕隐沧洲 

　　我厌尘情秽君耽遁世高青山留傲骨沧海壮诗涛禾黍占晴雨园蔬自桔槔相偕成沮溺回首笑空劳 

　　○哭明惺斋三首 【 名善蒙古人庚戌科进士任礼部祠祭司副郎住直隶沧洲卒年五十八】 

　　夜梦方疑信晨兴报溘亡穷途谁我重交谊独君长风雅坛空在烟霞愿未偿他时听玉笛何忍赋山阳 
　　十载论交地千秋此德邻升沈终不易道义老逾真久病欣方减新诗觉有神 【 数日前有招隐诗寄余】 如何违数日仓卒失斯人 
　　交道今谁重斯文世所轻艰难羁客泪生死哭君情惨雪迷归路沧波空旧盟那堪招隐句吟作断肠声 

　　○送六给谏居鲁巡察台湾 【 并序】 

　　癸亥三月既望后祠部副郎明惺斋介余授经祠部庆松乔宅给谏居鲁复以惺斋言两次访余竹梧书屋适余俱以事他出不获晤然心窃异之余被议后辛酉入都迄今已三年矣穷愁潦倒几填沟壑仕宦故人唯惺斋始终不贰外此绝无一人相往来者若居鲁素非谋面且应阳马之选居兰台不数月拾遗补缺直声振天下虽任封疆资燮理指顾间事耳乃肯留心一穷愁幽冷之儒殷勤不倦至于如此此必非常人也愿见之私正切余念越数日复来亲如夙契相与抵掌剧谈莫逆于心遂成水乳往谒则为余治杯酌命令嗣齐礼执子侄礼甚恭因想古人投契一日即可终身历盛衰而不变其节者盖相慕在道义文章相勖在身心性命而非区区势分崇卑所能间隔也先生殆其人欤缔交未久旋赴台湾知已之感离情倍切爰述近体四章并序兹订交始末忆惺斋已物故矣未识余两人者亦能如其始终不贰否耶 
　　岂有千秋望空耽数卷书谩将屈蠖地错拟卧龙居谋道亲樵牧虚怀媲古初感君骢马客三次到荒庐 
　　旧识疏贫贱新知正閴寥白头甘濩落青眼重箪瓢朔雪燕城暗云帆瘴海遥那堪情始洽离席祖星轺 
　　应运生申甫乘时荐马阳谠言谟诰协忧国鬓须苍海角敷功烈葵心注庙堂所嗟贤补阙迢递出蛮方 
　　台湾闽海外奉命代巡行旌节三年驻云山万里程乘骢臣子义别泪故人情计日徯回棹衔杯续旧盟 

　　○新春书怀 

　　不揽范滂辔从挥祖逖鞭名山留大业吾学慕前贤白发争先后新诗记岁年所伤时屡易江海意空悬 

　　○甲子正月八日重馆竹梧轩 

　　壮志销磨尽他乡老病俱还搜残卷帙重课旧生徒天地苏羣动饥寒困腐儒厚生怜八口吾道乏良图 

　　○新正访舒乃来不遇 

　　独坐理瑶琴空鸣太始音出城寻故识策马度荒林霭霭檐前日嘤嘤窗外禽相思不相见归路感何深 

　　○雨后讲席示诸生 

　　竹梧新讲席冰雪旧文坛业进心逾怯功深道觉难阳春回黍谷时雨润芳兰默默和风转青灯莫畏寒 

　　○将出南郊看桃花先简明复庵 

　　每为娱吾性南郊匹马过竹篱春圃外沙屿野鸥多已觉非尘市兼之足啸歌谁能忘此地花信近如何 

　　○简同人 

　　云豁南郊路名园拟畅游绿蓑渔舍雨青旆酒家楼俗虑澄秋水孤情托野鸥年华看旅雁又过白苹洲 

　　○题孟颖仙治平略后 

　　万姓食为天风淳赖养先均平怀往政兼并抑何年饱暖忧禽兽饥寒困圣贤古今商治理遗轨在斯篇 

　　○雨窗独咏 

　　喜听连朝雨耽吟五字诗叩门无俗物凿句有奇思鹤唳千寻岫蚕抽独茧丝襟期谁与共窗外绿梧知 

　　○新秋对月口占 

　　庭院早凉轻临风恋夜晴碧梧疏月影哀角入云声缥缈关河望推迁岁月惊诗成还自咏展转动离情 

　　○咏宝鼎 

　　三代调和器胡为却在兹金精谁解重宗庙不终遗饘粥恒于是伛偻尚有词函牛堪大受少汁莫轻施 

　　庆芝堂诗集卷十 

　　●庆芝堂诗集卷十一 

　　沈阳戴亨通干撰 

　　五言律诗三 

　　◆五言律诗三◆ 

　　卢峰口 
　　悯流亡 
　　宁远州 
　　宁远道中 
　　经牧马场 
　　胡家窝铺 
　　陈家台述事 
　　望北台早发 
　　宿大石桥 
　　述梦 
　　奉窆先二人后述哀 
　　怀都门诸友 
　　怀竹梧轩诸生并门人沈周颋 
　　留别门人何公符兼谢厚贶 
　　与友人论诗 
　　背阴铺遇雨 
　　将赴辽东约门人沈周颋摄馆事两月余归迟沈已如期去一月矣怅然有作 
　　自辽东抵京往晤天峰云浦鹤亭即订西山之游得山字 
　　前题步天峰韵 
　　秋夜读书 
　　庭前残卉为秋风所卷唯寒蛩疏竹而已反觉清耳豁目 
　　冬 
　　送年家子毛秋岑归窆祖茔余有同约至期不遂 
　　再送秋岑 
　　三题松乔小室 
　　四题小室 
　　北牖 
　　往晤云浦留饮竟日 
　　赋得岁寒松 
　　除夕 
　　元日 
　　客斋见月 
　　仲夏过明复庵别业 
　　秋 
　　赠年家子戈编修芥舟李编修廉衣 
　　雨后偶成 
　　简明复庵 
　　负游 
　　怀李廌青居 
　　送孟颖仙任东平州佐四首 
　　题赠平主事弼侯新居 
　　连日苦热因忆明复庵别业 
　　荷溪晚步偕诸同人 
　　荷溪夜步用前韵 
　　荷溪 
　　荷溪独往 
　　荷溪偕门人昭信 
　　荷溪独往 
　　立秋前荷溪 
　　荷溪偕庆祠部松乔 
　　荷溪示诸生 
　　和白鹤亭送无凡上人结茅盘山原韵 
　　秋夜怀台湾六巡察居鲁 
　　送云浦出塞觐亲 
　　闻警 
　　秋怀杂感 
　　寄答边赵珍 
　　读道书 
　　季春晦日晚步金鱼池得通字 
　　闻蛩 
　　九日郊宴 
　　古庙 

　　○卢峰口 【 以下甲子年往返辽东作】 

　　险阨卢龙塞经过一怆神悲风吹战垒白骨吊征人月落喧狐语山空耀鬼磷前途投宿处冉冉汨行尘 

　　○悯流亡 

　　龙沙风雪道资斧怯前程忍见流亡像哀闻乞命声饥寒方切己胞与复关情我欲将图绘风尘隔帝京 

　　○宁远州 

　　出关二百里州治覆寒云乱石堆墙短流泉入圃分野狼昏截径山鬼夜呼羣问俗难投止驱车背夕曛 

　　○宁远道中 

　　征轺超崱屴落叶照沙尘石险频惊马山空偶见人鸣鸿哀旷野荒草白深春此际逢歧路凭谁一问津 

　　○经牧马场 

　　龙堆千里道极目望茫茫草木穷寒麓风云惨大荒地邻箕子国居近管宁乡有客怀南土魂惊牧马场 

　　○胡家窝铺 

　　险溺胡家铺行人莫不闻地顽常带卤山蠢不生云草滑埋蛇穴风腥过虎羣往来经此处踯躅畏斜曛 

　　○陈家台述事 

　　岁俭多宵小颓垣户牖通既眠愁盗马不寐听嘶风岂是燕台骏深惭塞上翁晨兴看结蚓骧首海云东 

　　○望北台早发 

　　晓起天无色星光浸冷溪荒榛塞古道野戍听晨鸡林黑椎埋匿风生草树嘶此心长惴惴残梦逐轮蹄 

　　○宿大石桥 

　　去家三十里犹隔一宵程两岸众峰敛一钩新月明近乡思愈切久别恨旋生不寐听残夜荒鸡下五更 

　　○述梦 

　　岂是尘寰境宁无栖隐心空香生绣陌碧涧泻松阴我欲桃源去人言山径深徘徊歧路侧曙色动窗禽 

　　○奉窆先二人后述哀 

　　风木悲今日鸡豚尽此生一抔黄土泪终古北邙情云起结愁色溪流涌恨声乳鸦思返哺绕树但哀鸣 

　　○怀都门诸友 

　　芍药期将过安榴花复开遥知清赏处应念白头回片月千山里孤云万里来相思情正剧邻笛不胜哀 

　　○怀竹梧轩诸生并门人沈周颋 

　　远客情怀恶出门日已多诸生狂未减瘦沈病如何海角吹残戍边风涌白波长安斜照外翘首望岩阿 

　　○留别门人何公符兼谢厚贶 

　　失路同为客君情迥出羣搜厨谋一饭倾橐赆千文梦绕辽疆月心催汉戍云那堪今日别鱼雁莫稀闻 

　　○与友人论诗 

　　旷代斯文责肩兹若有神讴吟恒自得商榷定谁真风雅将兴日乾坤未死身立言诚大业天意属何人 

　　○背阴铺遇雨 

　　日午增烦热征途汗透冠风生来骤雨云起忽埋山深慰农家望旋愁行路难赊程看旅橐不寐听潺湲 

　　○将赴辽东约门人沈周颋摄馆事两月余归迟沈已如期去一月矣怅然有作 【 以下都门作】 

　　远行念诸子馆课尔堪招作客身多病怀亲路觉遥梦回燕塞月心折海门潮归去瓜期届予诚媿久要 

　　○自辽东抵京往晤天峰云浦鹤亭即订西山之游得山字 

　　道路三千里风尘百日还盍簪欣晤语林壑想追攀孤鹤立寒渚断云归远山披襟同啸咏俗虑净岩间 

　　○前题步天峰韵 

　　西麓饶名胜幽深别有天官闲曾过赏尘隔几经年樵子石梁路渔罾荻浦烟相期蜡双屐幽兴寄林泉 

　　○秋夜读书 

　　断绝浮尘梦支离世外居青灯堪耐久白发不违初阴砌虫鸣露寒更月照庐功深风雨后甘苦竟何如 
　　吾道残编在秋斋翠色深杜门如老衲力学尚童心霜叶鸣寒牖风枝动夜禽年来人事少稽古遂抽簪 

　　○庭前残卉为秋风所卷唯寒蛩疏竹而已反觉清耳豁目 

　　荒秽驱风力三秋贮月明未归湖海棹聊寄薜萝情翠竹独居色寒蛩夜坐声寂喧随万感心与境俱清 

　　○冬 

　　羁客伤迟暮隆冬发浩吁市居惭大隐讲席愧通儒牢落精华铄冰霜月夜孤无裘难卒岁掩卷意踟蹰 
　　身世余残梦琴书滞远天严风摧万汇衰骨凛深渊久历炎凉境今非少壮年老安夫子愿应倍悯寒毡 

　　○送年家子毛秋岑归窆祖茔余有同约至期不遂 

　　卜阡余负约夙愿尔无违洒我思乡泪沾君返国衣越江孤棹远燕塞早鸿飞有梦随荒麓相携上翠微 

　　○再送秋岑 

　　杯酒送君行秋风落叶声同悲衰老日可奈别离情孤屿扁舟夜荒江古月明遥思凄绝处噭噭听猨鸣 

　　○三题松乔小室 

　　小室藏幽邃公余足自娱纵横四五步花竹两三株长日鸦反哺晴檐燕引雏家庭饶至乐岂必羡华膴 

　　○四题小室 

　　入世仍尘迹公归即散襟移花邀月近款竹闭门深鱼亦濠梁乐云留谷口阴此中真味永得意托微吟 

　　○北牖 

　　南荣思曝背北牖苦寒侵风透成冰室云留酿雪阴客心增岁暮老貌觉愁深逸调弹隆古寥寥孰赏音 

　　○往晤云浦留饮竟日 

　　龙塞萦遥思蜗庐减壮裁寂寥残腊候冰雪故人来辽海倾诗橐燕山共酒杯更看周急意襟抱对君开 【 适闻友人贫甚慨助十金】 

　　○赋得岁寒松 

　　万物凋零日青苍见尔辰虽能甘苦节非不愿阳春岂羡知稀贵偏于岁暮亲四时无改序淹寂亦何瞋 

　　○除夕 

　　惨淡谋尊酒妻孥坐夜阑岁从明日改腊尽片时欢艰苦年来惯身心老渐安敢同颜子乐颇识送穷难 

　　○元日 

　　一从辞宦籍五载客长安湖海难酬愿风尘且驻颜繁华新物态诗酒自人间来往从纷剧衡门镇日关 

　　○客斋见月 

　　出世心如昨羁尘迹尚初深宵闻远笛孤月照荒庐诗句随年老交情隔势疏茫茫天宇下何处卜吾居 

　　○仲夏过明复庵别业 

　　仲夏苦炎热幽栖出郭寻淹君高树荫清我远尘襟山鸟偶然下谷云时作阴对兹真作乐聊可傲华簪 

　　○秋 

　　昼夜无停运乾坤自混蒙万殊陶大化一物杂昆虫甘苦缘生命荣枯各始终无端秋又至萧飒下天风 
　　索居多物感孤坐易情伤白露几时下西风昨夜狂雁归知塞苦人老觉秋忙回首思年少悤悤两鬓霜 
　　白帝司秋令当之草木棼但知成委折那复辨莸熏霜杵敲寒月边鸿叫夜云商声无远近孤客不堪闻 
　　觉后原吾任逡巡未尽迂风尘无巨识今古薄真儒作客非长计依人岂壮夫云中瞻白鹤翘翮笑樊笯 
　　浊秽方从俗幽深岂自如烟霞思海屋风雨恋蜗庐遐契何能遂尘情未易除去留难自主搔首问晴虚 
　　百龄浑易尽垂白尚浮踪老树延孤鹤阴丛集乱蛩一灯寒夜雨双鬓暮秋容惓惓终何益名山有桂松 

　　○赠年家子戈编修芥舟李编修廉衣 

　　宇宙谁同调风尘岁月惊斯文逢二子吾道不孤鸣旦夕庸人计千秋志士情问年均可畏头白感商声 

　　○雨后偶成 

　　庭前新雨歇把卷思无端明月露松隙草虫鸣夜阑诗文随我贱肝胆向人寒薄劣从浮世幽偏觅古欢 

　　○简明复庵 

　　烟海茫茫世卑栖但浊尘交游四十载寒士两三人每爱石林静兼怀襟抱真携笻频出郭沽酒莫辞贫 

　　○负游 

　　空斋增抑郁游约负前盟幽梦灵崖结孤怀俗务婴苍山悬暮雨黄叶下秋声谁识残年里殷殷世外情 

　　○怀李廌青居 

　　邂逅盘阴叟旋生栖隐情爰居惊海祀黄鹤耻轩荣已沐烟霞久悬知身骨轻高踪惭沮溺结耦事躬耕 

　　○送孟颖仙任东平州佐四首 【 并序】 

　　名智佺扬州人寄籍大兴由拔贡授兹职其尊人斯美先生与先大夫交至契予辈髫龄继好复将四十年矣 
　　两世金兰旧千秋德义新白头将共老童稚早情亲崇替经交态初终见古人别离分显晦邂逅复谁真 
　　学业谁堪并迍邅可若何济东新雨露燕市旧悲歌知己情难别期君意倍苛为贫聊试仕远抱莫蹉跎 
　　著书期寿国夙愿未全非 【 孟着有治平录变通井田学校遗意诚寿国良图也】 旧俗东平厚今春麦秀肥题舆勷牧治捧檄出皇畿学道思言偃牛刀用岂违 
　　雄飞传赵鼎佐岳起陈蕃脱颖锥初试冲霄剑欲抡济云连粉署岱色覆琴尊政暇饶佳制因风寄荜门 

　　○题赠平主事弼侯新居 

　　官授小司空君曾远戍戎野狐秋拜月塞马夜嘶风旧历边庭险新营竹石工巾车期不忘此意亦何穷 
　　何人勤在昔留此待君娱林壑气相结冈峦势不孤苔生新履迹庭敞卧游图心远齐喧寂朝昏乐故吾 
　　退食耽清课幽人乐在斯随花闲甃石就水暗通池邀客舒吟啸呼童具酒卮一从叨末座留恋意长驰 
　　遥识炎天爽幽居惬素襟藤萝经暑薄松竹受阴深就榻宜高枕登台豁远岑凭兹离俗意堪证出尘心 
　　连朝愁酷热台榭拟攀跻瓜菓消炎日诗文寄赫蹄长林麋鹿性丰草野禽栖乘兴探幽邃应教出处迷 

　　○连日苦热因忆明复庵别业 【 复庵时任八沟司马】 

　　朱明增酷烈离垢想清芬槐荫留长日山房接断云园蔬经雨摘村酒隔篱分风味宛如昨孤吟怅夕曛 
　　僻处违城市相求独往还人嫌茅屋漏我爱竹林闲草色荒行径松阴覆掩关徘徊时北望云树隔颓颜 

　　○荷溪晚步偕诸同人 

　　缓步循溪岸探荷涤暑氛风轻鸥梦觉水净月痕分佛火明僧梵箫声隔浦云冠童人五六归咏自成羣 

　　○荷溪夜步用前韵 

　　荷香邀客兴柳岸净尘氛明月照沙际披襟坐夜分身闲宽杖履头白眷烟云凫雁情何逸将随尔作羣 

　　○荷溪 

　　终年长作客何处可娱情贪看桥西水时为饭后行湖光生静绪山色召幽盟科跣无相识孤吟每月明 

　　○荷溪独往 

　　咫尺桥西路香风动芰荷罢餐长散步无伴亦相过逸兴亲鱼棹闲心羡雨蓑新诗吟欲就隐隐起菱歌 

　　○荷溪偕门人昭信 

　　湖上风光好千回不厌劳天连平水阔山接暮云高牢落从时辈逍遥付我曹尔能随杖履解此亦人豪 

　　○荷溪独往 

　　最可披襟处纷趋但市寰人情殊好尚吾道合湖山鱼鸟若为侣烟霞相与闲月明羣籁静踽踽踏沙还 

　　○立秋前荷溪 

　　书斋西数武别有远尘天芒履偶然到沧洲久自专藤萝垂暮雨桑柘起疏烟景色新秋近轻凉亦可怜 

　　○荷溪偕庆祠部松乔 

　　未遂岩栖志聊寻逆旅欢看云思郑谷临水忆湘兰尘市形骸局湖山天地宽此情君若达应不恋闲官 

　　○荷溪示诸生 

　　百年唯适意富贵欲何如直道人情远迂儒世务疏溪山留造化天地饷樵渔尔辈成名后应思早遂初 

　　○和白鹤亭送无凡上人结茅盘山原韵 

　　振锡超尘境飘然远绝羣松门衔峭壁石榻沤寒云一法心无住千江月不分遥知莲社侣携笑虎溪闻 
　　性空虽不昧尘海亦徒然撒手名山去归心古佛前岭猨清妙悟松月静安禅回首泥涂界人天隔幻烟 

　　前题再迭原韵 

　　此去成长往甘心草木羣移花秋贮月种石夜留云禅室钟鱼静斋粮鸟雀分山窗空际雨应向定中闻 
　　结茅空翠辟烛径野花然樵路侵厨过峰峦赴榻前澄潭空众象秋月照枯禅时有探奇兴携笻磵底烟 

　　前题三迭原韵 

　　田盘高莫极清冷出人羣霄汉长悬月虚空不住云钟鸣山谷应竹引石泉分红叶萧萧落秋声静里闻 
　　谁识根尘净今能得自然鸟啼山月上门掩谷云前漉酒闲中课敲诗醉后禅远公高卧处翘首但苍烟 

　　○秋夜怀台湾六巡察居鲁 

　　嘹唳雁声高秋空月丽霄孤斋亲浊酒万里隔寒宵滩雨蛮烟路星槎海国潮故人官绝域书札望迢遥 

　　○送云浦出塞觐亲 【 云浦新丁内艰】 

　　每至黄花节频伤出塞軿况当新抱恨不比旧趋庭桐杖扶边月风林惨客星乳鸦哀苦韵忍畏老亲听 
　　晓起严征橐霜花入望纷马头升旭日鸿背落寒云海气深秋肃笳声绝塞闻旅怀当此际一倍感离羣 
　　贪程悲不觉游子暮何依落日孤烟远辽天古木稀长途趋色养回首念慈帏霜露情凄怆中宵泪满衣 
　　居邻辽水岸牧野旧非田 【 云浦尊人时司马政】 骄马嘶风烧奔狼骇猎烟君经沙漠地我忆雪霜天羁旅怜同调空斋计日还 

　　○闻警 

　　九重敷德化万国凛王章致乱伊谁咎安危庙算长舆图全盛日宵小敢跳梁应瘽如伤虑哀矜慰善良 
　　晋阳边寨接仓卒报烟尘拥节虚名将宣威遣大臣饥寒趋险步盗贼本良民四境期宁谧嘉谟在抚循 

　　○秋怀杂感 

　　一身随化转万感逼秋来老骨风霜练残年日月摧寒生边地苦愁结暮笳哀岂有超尘识雄心却早灰 
　　精华疲出处岁月缚饔飧售世才无用传经道不尊云心盟海鹤风翮变神鲲近得吴山逸相期隐鹿门 
　　碌碌成何事纷纷困浊泥人情同画虎吾道类酰鸡不识青云路终当皓首迷烟霞泉石外信有好楼栖 
　　婆心堪自信苦口事全殊已历人情久方知吾道孤发蒙无厚力立雪有前儒抱瑟归蓬户齐门耻滥竽 
　　力学何终极耄年志不昏寸心争日月斗室贮乾坤春雨浓花径秋霜老树村寄情荣悴外得意向谁论 
　　久稔人情幻频增景物愁霜蛩寒叫月风萚夜鸣秋海岳思平庆云山忆点求和光宜用晦终觉此心不 
　　西峰萦叆叇翘首望连延红叶空山雨青槐古寺烟林泉谁作主登眺我无缘咫尺违佳赏遐心一倍悬 
　　乾坤操大运今古递相推庸碌欢娱日英贤恐惧时披书堪自鉴处世畏人知囊括期无咎将随木石居 
　　闻说畿东路阳侯肆虐豪三齐成巨浸万姓委洪涛调燮资华衮流离恻缊袍銮舆将远幸恩泽慰呼号 
　　岂乐羁尘世中怀愿莫酬两棺贫未举八口计难周慈孝非能尽神仙不可求敢言乘六气无待与天游 
　　诗书千载业辛苦百年身嗜古甘违俗为儒不厌贫青箱承世泽白首付何人展卷然疑作空闻有德邻 
　　百岁难辞累凄然念此生飘零亲属计 【 富氏姊诸甥乾隆二年自福建接来至今同寓】 孤寡远乡情 【 家三嫂舍侄居辽贫甚】 黄卷终何用丹沙未易成雪霜盈鬓发皎皎镜中明 
　　举世谁知己深秋倍郁陶风霜摧劲节兰蕙悴盲飙大业愁担荷名山正寂寥抗怀期尚友乐道有箪瓢 
　　才过黄花节萧条满目伤山川囚苦月天地梏严霜皐比愁空坐文章气不扬扶笻时出户风色望苍苍 
　　苹藻襄公事知谁是女宗妍媸无定态进退欲何从弃妇多贞操新妆但丽容不忘葑菲咏旨蓄御严冬 
　　才华矜敏捷裘马鬬缤纷陇水原无定初流势已分苦心乖世好老貌杂人羣自顾形骸秽身藏岂用文 
　　眠食安常性麤疏亦任人事多增旅况病易入衰辰老骥犹存骨神鹰耻受驯羁绦何自束将欲遂天真 
　　生涯虽淡薄启处觉徜徉别有荣华境非关富贵场朱弦流逸韵湘茞发寒芳相赏尘嚣外知稀亦不妨 
　　穷途安此日宦海忆当年容膝论何地抽簪遂所天藜床穿可坐锻灶暖堪眠在昔庾开府深知二子贤 

　　○寄答边赵珍 

　　荆山和氏璧流水伯牙琴岂不宜高价其如乏赏音功名陶大块学业粹分阴不受穷通囿方知玉汝心 

　　○读道书 

　　精纯堪入圣玄妙亦非狂不坏人间相兼希物外方道参天地始心契鬼神藏生死真消息羣言岂尽荒 

　　○季春晦日晚步金鱼池得通字 

　　鱼沼寻昏黑崎岖僻径通沾衣垂露草迎面落花风石髓鸣幽磵星光炯太空归途增夜寂清梵出云丛 

　　○闻蛩 

　　秋来人不觉偏尔识凉温清露下庭际哀音动草根孤踪长冷落荒径易黄昏微雨兼明月谁堪永夜喧 

　　○九日郊宴 

　　折简邀同辈登临破郁陶但知狂纵酒不敢妄题糕卷地惊沙起鸣霄旅雁高残阳欹远树天畔落云涛 

　　○古庙 

　　后起千年树先来一片山老僧勤导引颓磴苦跻攀萝薜牵秦月箴铭勒汉环诸天皆寂灭何处问无还 

　　庆芝堂诗集卷十一 

　　●庆芝堂诗集卷十二 

　　沈阳戴亨通干撰 

　　五言律诗四 

　　◆五言律诗四◆ 

　　过金鱼池 
　　雨后鱼溪 
　　对镜 
　　对镜步张生光模韵 
　　散步 
　　廷璋儿以武举効力京营千总秉瑛侄以进士试用户部主事数年资其薄俸以供饘粥今二子前后归班候选生路遂绝赋此见志且励二子固贫之志不可不坚也 
　　赠金鱼池酒肆主人 
　　过金鱼池酒肆 
　　宿卧佛寺精舍 
　　戊辰七月六日举子命名廷璧 
　　久雨忽晴 
　　秋晓 
　　秋日溪行 
　　雨后看山 
　　寄怀单青侅 
　　寄怀杨子安 
　　李廉衣来京己两月矣遍寻不晤感赋 
　　客境 
　　闻蝉 
　　壬申正月十一日纪事 
　　任东磵访余仪征县署留话三日赋赠 
　　真州距杭城仅数百里自夏徂秋己历三月不能一省祖墓雨后见月感赋 
　　题观稼图 
　　送金纫芷归全椒即用留别原韵 
　　游潘园酬沈沃田江松泉 
　　乙亥上已约署中诸友游吴园雨阻不践 
　　三月八日吴园修禊 
　　题见山楼 
　　晚斋坐雨步纫芷原韵 
　　九日游吴园步韵 
　　和金仁趾乞任东磵譔大父竹溪先生诗叙原韵 
　　乙亥生日书怀 
　　佛手柑 
　　瓶中红梅 
　　答东磵老人 
　　熊某为写小照诗以赠之 
　　丙子二月二十七日自真州赴杭省祖墓 
　　瓜州渡江 
　　晚泊 
　　三月八日桃源岭展祖墓 
　　展墓后述哀 
　　五月十六日奉窆曾祖母陈太君祖父葭湄公于杭城留下之安乐山 
　　五月二十日自杭返仪征舟中纪行 
　　京口渡江与金孝廉棕亭同作 
　　官斋 
　　维扬远眺 
　　秋日同金孝廉锺越游新城汪园五首 
　　游新城汪园步遂堂先生韵 
　　冬夜听沈江门弹琴 
　　听琴 
　　听沈江门鼓琴步棕亭韵 
　　送棕亭公交车北上 
　　丙子岁暮得王进士简泉书却寄 
　　寄答遂堂先生 
　　听弹塞上鸿曲 
　　听弹秋江夜泊 
　　听弹沧海龙吟 
　　听弹水仙操 
　　题观察卢同年雅雨平山高会图 
　　九月四日钱少司寇舟抵维扬同年卢都转雅雨放艇真州邀余往会至即同饮官斋更期九日平山堂登高二首 
　　九月四日同年卢雅雨都转喜余来赴登高之约即放艇真州邀同年戴通干来会是日同饮雅雨官舍期以九日游平 山堂通干得诗二首即次其韵 
　　送钱司寇香树 
　　余将返棹长水通干有诗言别次韵为答 

　　○过金鱼池 

　　暮春偕道侣春服试初成经雨林花色衔泥水燕情野风吹面暖岚气傍衣生浴咏思前哲遥遥结远盟 
　　违俗原无意余生自有涯谈经寻僻地沽酒就晴沙野日迟菱浦风泉落磵花但教予性适谁识世情赊 
　　野酌无专向幽寻信屐踪沼鱼晴弄影沙渚细含风虎仆抽新藻龙兹藉落红萧然濠濮上胸境一时空 
　　幽思萦新句奇情恋落晖清风时拂座空翠偶沾衣疏野真成癖嬉游未尽非归来天欲暮乘兴叩僧扉 

　　○雨后鱼溪 

　　昨苦泥途滑今来霁景分诗情随笠屐林壑绝埃氛白石蒸残雨青天补漏云往还行径熟鸥鸟久为羣 
　　兴来无早暮放步即邱林拥鼻从人笑探幽且自吟烟云工变态鱼鸟识闲心眷恋斜阳下遥山入望深 
　　万汇晴光里微躯物色俱澄怀亲水石观化会虚无绿藻鱼遗子微风燕引雏真机随处得相赏有吾徒 
　　沽酒延清赏攀荆坐绿丛溪云停宿雨沙鸟落轻风避俗身耽寂看山兴不穷疏狂成痼癖此意复谁同 
　　但有开襟处相将兴不阑路从渔父得山许野人看素尚虽难遂幽寻亦自欢乾坤容我放未肯信衰残 

　　○对镜 

　　形色根于性虚明照若神检身惭寡过觌面不惊人岁月诚难假须眉到老真遐思姑射子冰雪貌长春 

　　○对镜步张生光模韵 

　　皎洁君能守真常我不如发须将白尽愿力未酬初深虑精华铄频惊岁月虚前途难预鉴相对一长歔 

　　○散步 

　　散步开荆户支颐听鸟音断云侵榻冷小雨过山阴世事终难测交情不敢深天留闲岁月遥寄鹿门心 

　　○廷璋儿以武举効力京营千总秉瑛侄以进士试用户部主事数年资其薄俸以供饘粥今二子前后归班候选生路遂绝赋此见志且励二子固贫之志不可不坚也 

　　生机何所赖官罢废饔飱不有安贫乐焉知陋巷尊无谋宜困阨守死报乾坤应笑皋夔侣饥来叩富门 【 杜少陵诗云窃比稷与契又云朝叩富儿门暮随肥马尘】 

　　○赠金鱼池酒肆主人 

　　相逢沽酒肆混迹亦泉林阅尽尘寰态无妨栖隐心山光当户列云色傍檐阴时有观鱼乐衔杯濠上吟 
　　车马纷驰地唯余此际闲襟怀耽泌水阛阓即深山庭敞峰争入池幽鸟去还应嗤茂陵叟卖赋向人间 

　　○过金鱼池酒肆 

　　酒肆人间世 【 杜句】 幽寻不觉喧千峰奔座榻一水潄篱根茗椀亲鱼藻诗情寄鹿门呶呶沈醉客相顾两无言 

　　○宿卧佛寺精舍 

　　日入众山悄谷禽时一鸣闲房留半榻明月上初更云去天无迹风来树有声根尘何日净相对说无生 

　　○戊辰七月六日举子命名廷璧 

　　夜乏维熊兆朝闻异雀鸣果能承父业敢望大家声白首嗟余老何时见汝成几篇残著作辛苦历平生 

　　○久雨忽晴 

　　经月苦淋涝弥漫天地昏豁然开暮景相约出衡门碧水沈云色青山带雨痕高飞看野鹤去去没遥村 

　　○秋晓 

　　短杖策晨露高天过塞鸿孤云宿危石幽草生凉风秋色既如此暮怀相与同徘徊无尽意举首望长空 

　　○秋日溪行 

　　斜日明村巷商声动暮蝉一年将欲尽百岁岂徒然坐起草沙际夷犹云鸟前愁心无处着随意此留连 

　　○雨后看山 

　　望久山无色苍茫立钓矶豁然高壁露知是薄云归鹅鸭爱新雨儿童嬉落晖世情难尽遣聊且学忘机 

　　○寄怀单青侅 

　　偶然得聚首遂尔成知音浊酒冰霜别故人关塞深东风变芳草离思结春阴望久无来雁徒增岑寂心 

　　○寄怀杨子安 

　　相识未云久相知觉己深寒风吹别泪芳树霭新阴漏静发遥思月明无两心蚕丛西蜀道魂梦历危岑 

　　○李廉衣来京己两月矣遍寻不晤感赋 

　　道义偶然合绸缪遂至今早知松柏性不畏雪霜侵阔别三年久相思此日深徽音如在望跂睇缈云岑 
　　几度扶笻出寻君空复还萧斋肠若结孤榻梦相关梁苑何能到 【 时授读平邸】 青云不可攀窗禽春唤侣终日语绵蛮 

　　○客境 

　　客境从飘泊生涯若有无饥寒持岁月潦草聚妻孥敢谓人情薄深惭吾道孤谋生原不易况是老迂儒 

　　○闻蝉 

　　三伏时方半炎威势正横哀蝉声忽咽凉露意潜惊多是穷愁客易生迟暮情白头孤馆里偏听尔长鸣 

　　○壬申正月十一日纪事 

　　炊烟断蜗室惨雪洒鹅毛沟壑安吾分饥寒愧汝曹衰残难自诿奔走亦徒劳此境平生惯高吟且自豪 

　　○任东磵访余仪征县署留话三日赋赠 【 甲戌仪征作】 

　　就养真阳署深藏异隐沦薄材安腐朽同气别风尘不患无知己终愁逊古人逢君旋复去相送意逡巡 

　　○真州距杭城仅数百里自夏徂秋己历三月不能一省祖墓雨后见月感赋 

　　来此夫何事淹留起暮愁江山邻故国风雨滞行舟白发心多感他乡月易秋望云挥老泪魂梦越江游 

　　○题观稼图 

　　身膺民社寄民以食为天命棹随流水觇农遍野阡沙鸥浮远渚山雨洒平田岂博循良誉公私望有年 

　　○送金纫芷归全椒即用留别原韵 

　　契合原非易分携倍觉难尊醪残腊候风雪暮江寒白发诗文约青灯岁月宽回舟梅正发相待早春看 

　　○游潘园酬沈沃田江松泉 

　　园小依城筑楼高傍水开春晴一登眺山色渡江来廉使饶清兴诸君不易才莺花陪胜燕衰朽愧新裁 

　　○乙亥上已约署中诸友游吴园雨阻不践 

　　客斋逢禊日相约出尘氛花鸟摧淫雨林亭阻大云春光聊滞我高致岂虚君待得新晴后登临意倍欣 

　　○三月八日吴园修禊 

　　名园喜初霁修禊践幽寻石耸峰峦古烟生洞壑深和风吹老貌春水涤烦襟忽忆山阴会遥遥隔古今 

　　○题见山楼 

　　缥缈立高楼新晴豁远眸天垂荒野阔山夹大江流花鸟三春丽乾坤一望收苍茫东海外彷佛见瀛洲 

　　○晚斋坐雨步纫芷原韵 

　　时序春光晚昏埋雨气深水连高岸阔云涌大江沈岁月淹胥浦乡关动越吟松楸天际望展转莫愁侵 

　　○九日游吴园步韵 

　　晴色丽朝暾肩舆出郭门招携酬令节取次历名园邱壑高人致烟霞过客魂小山丛桂外将拟采芳荪 

　　○和金仁趾乞任东磵譔大父竹溪先生诗叙原韵 

　　大父真人瑞 【 竹溪时年九十有三】 文孙亦世贤诗歌垂隐德扬扢赖洪篇艰苦唯斯道嗟跎及暮年江淹才欲尽把卷意茫然 

　　○乙亥生日书怀 

　　残年心易足回首事多惊岁月崎岖过文章惨淡成湖山新老眼梅竹遂平生东望钱塘近扁舟独往情 

　　○佛手柑 

　　断却黄金臂高秋世外悬未参心即佛先示指头禅接引空垂相归依待有缘何人求解脱稽首问真诠 

　　○瓶中红梅 

　　青障回残腊红梅放早芳折来供几席生意见冰霜貌古非无色寒深自有香谁于萧索候相赏弗相忘 

　　○答东磵老人 

　　冰雪双蓬鬓乾坤两布衣久甘身寂寞不问世轻肥老益诗情壮狂憎酒力微百年闲事业耽此未全非 

　　○熊某为写小照诗以赠之 

　　科头非戾俗觌面岂惊人顾我才无用知君笔有神栖崖云自古采药磵长春他日酬微尚名山绘始真 

　　○丙子二月二十七日自真州赴杭省祖墓 【 并序】 

　　康熙辛未先大夫安置奉天亨生甫两月迄今六十六年始能一往 
　　辽海归无日西泠旧有坟青年频入梦白首但空闻帆挂长江月心依故国云裹粮酬夙愿春景正氤氲 

　　○瓜州渡江 

　　瓜步扁舟晓金山翠霭澄莺花三月渡风土百年心地势分南北江流自古今废兴思往迹感叹一何深 

　　○晚泊 

　　古岸维舟后清灯对酒时竹深渔唱晚江迥雁飞迟无计酬黄石空怀茹紫芝飘零归故国惭媿老天涯 

　　○三月八日桃源岭展祖墓 

　　策杖缘湖岸披荆觅墓门望空三酹酒翦纸一招魂泪洒流泉溢悲深野日昏欲回天色暮惆怅立郊原 

　　○展墓后述哀 

　　艰难依北塞生死绝南征古冢荒榛合悲风薄暮生老亲他日泪游子百年情幸不先朝露犹来献一觥 

　　○五月十六日奉窆曾祖母陈太君祖父葭湄公于杭城留下之安乐山 【 艮山坤向】 

　　开尊浇厚土卜吉妥幽魂远水潆沙岸羣山拱墓门相形宜震巽表石示儿孙敢妄希荣显相期笃本原 

　　○五月二十日自杭返仪征舟中纪行 

　　舟行真自在风顺不稽程天逐江流转帆随鸟翼轻越山青未断吴岫远相迎少泊依沙岸东冈月色明 

　　其二 

　　已解嘉禾缆兼程一叶轻雨收黄歇浦帆挂吕蒙城未觉劳行役闲生吊古情忽闻江上笛凄切作离声 

　　○京口渡江与金孝廉棕亭同作 

　　行李发江东帆轻御便风几朝同啸咏千里破空蒙天入南徐关山经北固雄君才堪利涉吾道近蓑翁 

　　○官斋 

　　官斋三载住公事一无闻就养非高隐劳生且出羣性怜娇女慧学喜幼儿勤犹子循声着清贫意颇欣 

　　○维扬远眺 

　　邗水云初散芜城目暂舒江山通楚越风俗重盐鱼董相崇祠在昭明旧阁余古来繁盛地歌舞近何如 

　　○秋日同金孝廉锺越游新城汪园五首 

　　肩舆出近郭引缆赴遥岑兴发凌虚棹心清浴水禽岸沙疏雨润村路白云深未览林园胜晴郊已散襟 
　　舍舟登彼岸策杖踏秋原苔滑欹桥路云生古寺门溪山娱老性尊斝就名园持此幽偏意应同静者论 
　　入门披竹露觅胜信芒鞋瑶草潜幽磵山花坠古厓烟霞如有待樵牧且相偕眷恋林泉好经过每畅怀 
　　飞阁凌霄起登临入望宽江声流槛外山色扑檐端时序清秋晚风霜白日寒东西连楚越乘兴一凭栏 
　　景物探幽邃风光解送迎林峦多变态登眺屡移情南北身无定欢娱感易生名山何处卜归老遂躬耕 

　　○游新城汪园步遂堂先生韵 

　　金兆燕 
　　主人缘爱客载酒访林岑逸兴同嵇吕高怀友尚禽城隅荒径僻江步晚云深暂作开笼翮随君豁素襟 
　　白沙村畔路日脚下高原山色青垂岸江流碧到门苔侵灵运屐花满辟疆园并坐盘陀石闲心试共论 
　　积水明如镜轻舟小似鞋晴天弥旷野远势接平厓宿雾千林合归云一鸟偕川原堪极目虚阁自开怀 
　　楼俯三江阔堂开十亩宽晚烟屯屋角新月出林端翠影修篁密香风老桂寒何时重到此尽日倚雕栏 
　　扁舟带暝色隔岸远相迎鱼鸟皆俦侣山林足性情荒唐过壮岁偪侧叹浮生堪羡岩居叟秋田已早耕 

　　○冬夜听沈江门弹琴 

　　满座容皆肃希声入耳清片云江上白孤月夜深明沧海神龙跃空山老鹤鸣知君弦指外怀古有余情 

　　○听琴 

　　风定寒梅发幽香小室融虚窗弹古调明月照枯桐山静泉流细天高鹤唳空曲终羣籁寂心境接洪蒙 

　　○听沈江门鼓琴步棕亭韵 

　　孤云归远岫羣鸟入寒林天宇澄秋水江门鼓素琴虚斋人尽后明月夜方深默坐心如洗听君弦上音 

　　○送棕亭公交车北上 

　　到去南宫捷君才自不难文章期大用风雨隔交欢行李残书重绨袍朔雪寒故人唯念此蚤晚报平安 

　　○丙子岁暮得王进士简泉 【 昶】 书却寄 【 兰波来书欲得余诗选入湖海诗传】 

　　淞泖声名久金阊邂逅新维舟方缱??眷分手忽逡巡湖海千秋业荣枯百岁身广摉同大厦古调愧阳春 
　　斯文欣契合时序感推迁不朽期今日论交罄百年众流趋下壑孤岳耸高天大业非知己难将此意传 

　　○寄答遂堂先生 

　　王　昶 
　　当代称耆旧如公复几人高名倾鲍谢儒行媲荀陈濩落风云气飘零海岱身扁舟曾把袂款款话前尘 
　　雁塞风沙远龙荒岁序迁生涯仍北地涕泪忆南天雪鬓他乡改萍踪客路悬武林烟水窟回首一凄然 
　　作吏来山左分符近济阴治才尊卓茂政绩数卢钦腐鼠谁能吓青蝇已见寻遂初偏得计浩荡谢朝簪 
　　才擅风骚体名传翰墨场经年空想象远道各苍茫暮雨江潮急春阴驿路长白沙官舍里计日喜升堂 

　　○听弹塞上鸿曲 

　　一鼓塞鸿音关山雨雪深凌云飞乍起倾耳韵还沈远戍中宵泪孤臣万里心听君无尽意感我欲沾襟 

　　○听弹秋江夜泊 

　　秋气森庭户江声沸几筵何人舟夜泊沈子坐操弦孤雁鸣沙岸哀猿吊岭烟归心千里外听罢泪潸然 

　　○听弹沧海龙吟 

　　空斋调雁柱沧海听龙吟弦指风雷聚波涛栋宇深扬鬐声裂石坐客昼惊心渐觉音和缓春膏沛远林 

　　○听弹水仙操 

　　希音今绝响古乐独安弦浊俗谁同调孤鸣忆水仙空江招白鹤远峤迓成连如共幽人语灵槎舣日边 

　　○题观察卢同年雅雨平山高会图 

　　欲变繁华俗将成弦诵区平山开盛会都转是名儒士萃东南秀诗标主客图流传千载后真不愧欧苏 

　　○九月四日钱少司寇舟抵维扬同年卢都转雅雨放艇真州邀余往会至即同饮官斋更期九日平山堂登高二首 

　　旌节来长水扁舟发夜分官斋同燕饮天象动星文深磵流甘乳高松养白云久邀贤地主相待共清氛 
　　忆弭嘉禾棹曾登乐顺堂 【 司寇堂名】 别来霜再白相见菊初黄诗思增奇崄交情笃老苍欲窥千顷度终愧隔微茫 

　　○九月四日同年卢雅雨都转喜余来赴登高之约即放艇真州邀同年戴通干来会是日同饮雅雨官舍期以九日游平山堂通干得诗二首即次其韵 【 时予泊舟邗江】 

　　钱陈羣 
　　独立迟秋月清光恰二分故人来旧雨逸兴发高文目极还山鸟心空出岫云登临好携手何处着尘氛 
　　力疾游仍远重寻三过堂清淮添酒绿秋露湿橙黄但得千场会宁辞两鬓苍蜀冈松外路山色辨微茫 

　　○送钱司寇香树 【 陈羣】 还长水 

　　年老怀知己相逢每恨迟可堪衰飒候又是别离时烟雨楼头月銮江渡口诗美人隔秋水无计慰相思 

　　○余将返棹长水通干有诗言别次韵为答 

　　钱陈羣 
　　海内存年辈同伤岁月迟那堪相见日又是暮秋时瓜步半轮月真州一卷诗双鱼凭问讯强饭慰相思 

　　庆芝堂诗集卷十二 

　　●庆芝堂诗集卷十三 

　　沈阳戴亨通干撰 

　　七言律诗一 

　　◆七言律诗一◆ 

　　元日书怀 
　　艾抡元招康东侯叶圣嘉魏文壁艾明德车宜年诗集余远归闻赴同用雄字 
　　送富氏姊随夫闽南 
　　送车宜年乡试 
　　接闽南富氏姊书载饥寒甚迫感赋二章 
　　都门秋 
　　西征闻捷三章 
　　生日书怀 
　　塞外战场 
　　宿北塔堡 
　　边城秋感九首 
　　入都会试途中作 
　　赴试答蔡宗鲁 
　　入山海关感赋 
　　辛丑会试题礼闱号壁 
　　徐秦二孝廉与余同客南泉寺既去简邀小酌 
　　赠田隐居 
　　七夕咏牛女 
　　哭徐五孝廉天柱 
　　九日旅情 
　　留馆京师 
　　旅情 
　　病中秋夜梦归 
　　接闽南富氏姊书 
　　酬屈北雄 
　　代门人赵玉送前师夏晴江归里 
　　秋日登通州城楼 
　　雨后复登通州城楼 
　　初秋郊望 
　　■〈虫陈〉蜳 
　　秋日与友人分得时字 
　　中秋望月 
　　蛩 
　　岁暮馆阿员外宅 
　　秋日与姜孝廉华圃赋感怀诗得鹂字 
　　都门立春 
　　留京教习 
　　春日书怀 
　　春晴郊望怀诸兄弟 
　　寄怀艾明德 
　　寄蔡宗鲁 
　　巢大司寇书斋畅观名画索题长句 
　　重访范兰亭喜晤即同泛舟得天字 
　　秋日偕诸友人舟中望月得更字 
　　秋日寄怀叶圣嘉 
　　范兰亭索赠限梅岑送潘问奇八首原韵 
　　九日饮同年何公南书斋 
　　赠无厓上人 
　　送杨澍三之粤东 
　　甲辰元日纪事 
　　送康东侯门人高宏同赴乡试 
　　秋日寄怀都门友人 
　　雨后简叶圣嘉 
　　叶圣嘉许九日倾囊沽酒届期不果诗以嘲之 
　　步马秀才原韵赠徐叶张王四子 
　　哭坦居五弟 
　　将赴河间教授任奠别五亡弟高 
　　雨后由保定县放舟抵省 
　　赠同年吴学使七云 
　　赠河南兵备道署臬司朱某 

　　○元日书怀 

　　西溪空有梅千树却向辽东久索居万里关山苏武梦一床冰雪管宁庐乡心未释庭闱望逝水空嗟岁月虚樽俎相看人尽醉龙荒风景独愁予 

　　○艾抡元招康东侯叶圣嘉魏文壁艾明德车宜年诗集余远归闻赴同用雄字 

　　闻说诗坛树帜雄征尘初拂过邻东到来执简非安道座上披襟是孔融大麓寒英飘白雪梅花古韵出焦桐相欢桦烛应嫌短遮莫天街丙夜风 

　　○送富氏姊随夫闽南 

　　风裂蓬窗雪暗吹残灯相对各含悲正当朔漠饥寒日况是冰霜离别时万里关山从此去百年骨肉会无期惊魂顷刻同杯酒又听天街夜漏移 

　　○送车宜年乡试 

　　年来辛苦共磋磨咫尺高斋早暮过贤圣心传悬日月文章气势走江河扶摇鹏翮清秋健烂缦琪花上苑多不患明时嗟不遇寒窗夙愿定如何 

　　○接闽南富氏姊书载饥寒甚迫感赋二章 

　　一缄经岁抵荒陲惊定将开喜复疑万里身孤艰苦日十年音断别离时繁言不尽思亲泪展读如闻觌面悲极目南天空浩叹角声哀咽朔风吹 
　　万里萧条别塞关十年魂梦绕烟峦雁回北地肠应断书望南天泪未干闽徼饥寒空我报边荒衣食胜君难行间斑剥啼痕满不忍临风再展看 

　　○都门秋 

　　经年迢递阻关梁节物惊心倍感伤远戍霜摧枫岭赤野塘风起雁沙黄笔佣千里音书少梦返三更道路长此日知亲忧子切白头朝夕倚闾望 

　　○西征闻捷三章 【 康熙庚子】 

　　鲁夷衅鼓寇边陲帝子分符过月支万里转输天地迥十年征伐羽书迟元戎初奏疆场绩丹陛欣瞻拜舞仪独念渠魁犹未馘将军何日议班师 
　　弹丸负固狎天威新破乌斯捷羽飞荒服舆图收圣版中原戎马耀神机乾坤且未销金鼓将士还应卧铁衣只恐九重忧正切筹边何以静边归 
　　庙堂喜溢下纶音草野偏多虑远心鬼啸沙场边月冷马嘶阵鼓塞云深乘威急绝豺狼衅捣窟还防出没阴赫怒己加应奏凯虞廷干羽舞森森 

　　○生日书怀 

　　一朝纶命出彤墀襁褓随亲徙北陲有识但悲风土异无才甘弃盛明时白头堂上思乡切彩服阶前怯岁迟惭愧贤书空蚤窃桑弧蓬矢怅虚施 

　　○塞外战场 

　　万里龙沙古战场荒台残垒望苍苍雪中衰草连天白塞上愁云匝地黄孤剑临风怀往事中原回首隔斜阳可怜多少英雄血化作丹林一夜霜 

　　○宿北塔堡 【 此地歉收】 

　　结靷冲寒落日微昔年烟火望全非空林鸟雀饥啼急荒碛牛羊晚下稀投宿问年心欲折探囊呼酒兴还违中宵展转愁难寐飒飒风声浩雪飞 

　　○边城秋感九首 

　　一夕西风起大荒萧条景物别殊方三韩戍北征鸿急五国城南塞草黄华表不归丁令鹤闾山空寄管宁床几声羌笛连云发杳杳哀音断客肠 
　　兴王将相奋雄图此处曾经裂虎符江走乌龙穿紫塞山开长白障留都遐方貂贝归朝觐盛世恩膏及朽枯大地重熙歌乐土故乡风景忆西湖 
　　心随归雁颉云翔晓日关山望帝乡忆昔凤池瞻德化正当龙塞靖妖芒襄平鸡犬新丰社渤海楼船旧战场羡尔居民安故土尽销兵甲课农桑 
　　辽海西陵道路长提封万里隔严疆百年芳草迷归梦几处寒砧动早霜云压秦关山迭迭风驱胡燕海茫茫生还有愿何时遂渖水西流昼夜忙 
　　愁绝长因蜡炬消江南塞北集寒宵庭闱头白乌难白拜扫人凋墓亦凋泉石心惭绮里季功名身媿霍嫖姚请看月落天将曙犹向酸风泣泬寥 
　　霜清水落海天空莽莽云山夕照中故国音书凭旅雁穷途踪迹类飘蓬黄龙紫塞身长客越水吴山路不通指点真番临浿郡古来征戍苦辽东 
　　风雪连宵走百灵将军猎队出郊垧呼鹰马去冲云起射虎人归带血腥刘向有才虚对策儿宽无遇但横经顿思投笔从戎伍破虏功成早勒铭 
　　戍楼冈势郁岧嶤峣暂一登临破寂寥玄兔羣峰环碧海白狼高浪蹴青霄朝鲜东走诸番近督亢西连斥堠遥身在异乡归未得故园松柏亦全凋 【 近闻故乡墓舍被人盗卖】 
　　死生契阔数何奇南北东西系所思失主精魂同落寞丧家骨肉久乖离那堪羸病羁愁客又值严风酷雪时怅望穹苍搔首问茫茫消息总难知 

　　○入都会试途中作 

　　辽海悲风接帝京公交车西指泪纵横饥寒正痛亲双老冰雪何堪子独行回望白云连塞远愁听乌鸟向人鸣为求禄养轻离膝魂梦长悬捧檄情 

　　○赴试答蔡宗鲁 

　　立身岂必定荣华计乏娱亲愿渐奢养志实无田可力望云空有梦还家公交车夜渡辽河雪细雨春开上苑花顾我与君同出处时清休种邵平瓜 

　　○入山海关感赋 

　　万里涂膏筑怨年讵知二世祚随迁界分天地华夷限计并山河日月绵堠吏千秋仍守钥戍兵此日正防边风尘寂寞驱车入望里闲愁起暮烟 

　　○辛丑会试题礼闱号壁 

　　迂儒只合掩荆扉何事频年苦棘围入世已知经历浅服官还觉性情非每伤边塞庭闱老却虑君臣遇合违早使鹿车归故里临溪数亩伴渔矶 

　　○徐秦二孝廉与余同客南泉寺既去简邀小酌 

　　塞客同来重作客客中萧索复分离须知孤馆深愁处正忆三人共话时爱我定思河朔饮为君早置建康卮莫因怯暑迟云履点检风尘更有谁 

　　○赠田隐居 

　　放眼乾坤一笑看钦君高致隐烟峦功名亲老予难已出处身轻尔自宽水浸碧天孤月皎山悬飞瀑落云寒狂吟散发无拘束不信人间行路难 

　　○七夕咏牛女 

　　经年此夕慰相思徙倚天街漏渐移欢会明看银汉接深情偏渡鹊桥迟应知顷刻相逢处便是离魂欲断时旧恨新愁和夜永人间且谩说佳期 

　　○哭徐五孝廉天柱 【 名广益戊子科孝廉】 

　　百年怀抱竟何成仓卒羁魂恨未平客里一棺凭友葬边荒八口仗谁生义当身任无他诿泪为家贫暗自倾杯酒酹君君有识九泉应鉴故人情 

　　○九日旅情 

　　秋深景物尽萧条此日登临兴岂豪风卷黄沙连野阔鹰抟紫塞振云高闭门不落儒生帽怀土愁沾客子袍独对茱萸频自酌醉横孤剑读离骚 

　　○留馆京师 

　　挟策艰难献帝阍冀邀升斗赡朝昏那堪孤客天涯境尽是双亲梦里魂刺眼寒花三次发惊心白露九秋繁望乡时倚庭前树冷雁哀笳满蓟门 

　　○旅情 

　　高原原上暮横烟辽海燕山路几千霜介树头催落叶衣寒天畔未装绵砌蛩凄语深更月风木??寒敲欲曙天展转寸心摧已折秋来终夜不成眠 

　　○病中秋夜梦归 

　　衰草离披白露凉草根蟋蟀近匡床支颐恍惚闻残木??欹枕迢遥到故乡悴貌入庐惊弟妹高堂挥泪诘行藏一声梦断南归雁月照寒窗秋夜长 

　　○接闽南富氏姊书 

　　万水千山信使稀书传艰苦到边迟谩言绝粒真难拯即便多金岂易赍目断武夷云起处魂迷沙漠月沈时两乡怅望乾坤末泪洒悲风总未知 

　　○酬屈北雄 

　　百年超识慕樵渔牢落长随万卷书震世声名归艺苑出尘踪迹寄僧庐黄沙蔽目燕山道白草连天塞上居潦倒逢君应一醉高楼呼酒雨晴初 

　　○代门人赵玉送前师夏晴江归里 

　　久钦道范甫追随旋送文旌出凤池易水沙清霜落后燕台风急雁来时暮云遥忆孤村暝晓露寒思匹马迟立雪心依归路杳前途应见别离诗 

　　○秋日登通州城楼 

　　高城吹角满江楼楼上登临动客愁陵谷参差随去鸟河山迢递任归舟凋零书剑谁青眼缥缈乡关忆白头极目那堪风景暮云峰天外写高秋 

　　○雨后复登通州城楼 

　　放眼城端万里分雨余苍翠涤尘氛霞飞峻岭晴烧石天入澄波净浴云野树远连山色暝清砧凄杂雁声闻蹉跎岁月成何事空使归心望里殷 

　　○初秋郊望 

　　西风吹雨过燕城茂草芳丛踏已平介树严霜看未落穿云归雁听无声碎琴久绝王门操归梦长牵故国情此日高堂闻画角遥知清泪为儿倾 

　　○■〈虫陈〉蜳 

　　■〈虫陈〉蜳心境日悬空臧谷亡羊事总同书带草摧连夜雨洛如花死一秋风屠龙有技虚成巧??辟絖微长亦建功翘首西溪明月下芰荷衣对绿蓑 【 蓑：衰】 翁 

　　○秋日与友人分得时字 

　　紫陌商飙扑面吹天涯王粲倚楼悲凤城景物凋零日龙塞冰霜酷烈时望子老亲情正切傍人孤客梦空驰填胸羁绪何能遣慷慨留君且赋诗 

　　○中秋望月 

　　月碾高天万象开寒光清夜逼人来金盘玉露凝仙掌沧海明珠结蚌胎顾兔养年空想像嫦娥窃药久疑猜聊凭瓜果倾■〈酉灵〉醁一任乾坤有劫灰 

　　○蛩 

　　薜萝窗下命如丝翼鼓寒音字字悲花影扶疏风静夜碪声断续月明时惊心顿觉宜归早絮语如闻说岁迟潦倒羁人愁不寐斗疑霜雪鬓边垂 

　　○岁暮馆阿员外宅 

　　纸田墨稼稔收难时序催人岁复残压塞冻云含雪暗失林孤雀堕风寒马融旧拥笙歌帐薛令长吟苜蓿盘惭愧程门曾立雪长安落魄笑儒冠 

　　○秋日与姜孝廉华圃赋感怀诗得鹂字 

　　凤城风鼓夜声悲此日鸡栖无尽思豺祭空山驱虎豹珠潜沧海抱龙螭金丸弹雀己轻用腐鼠惊鹓却太疑乡国但能归款段双柑斗酒听黄鹂 

　　○都门立春 

　　春日膏车逐塞尘淹留京国复逢春惊看凤历开新岁愁忆龙沙惜别辰树翦繁花虚焕彩盘陈杂馔总成辛和风未布冰霜满回首魂消潞水滨 

　　○留京教习 

　　敢云才识出人羣羁滞愁心空自焚春色晓瞻天路迥钟声遥隔帝城闻嗣宗谩洒穷途泪贾谊能传治世文家望扶桑归路远碧霄遮断海东云 

　　○春日书怀 

　　捧檄卢江空有愿一身京国怅闲留彩衣未遂阶前舞白发重增塞上愁碧草何心荣客径黄莺底事唤晴洲百年马首终无角出处频伤岁月流 

　　○春晴郊望怀诸兄弟 

　　碧霄云净树无烟此日相思倍黯然好鸟有情皆唤侣雄边不尽远连天排江画鹢催潮急背郭哀笳向晚偏兄弟他乡如我问生涯犹拥旧青毡 

　　○寄怀艾明德 

　　蜗角深惭拔十名长安旅食寄浮生曲成流水谁新赏诗和寒窗忆旧盟日落暮云横远塞春来朝雨暗边城何时归去重携手点检清樽对月明 

　　○寄蔡宗鲁 

　　衡门咫尺隔微波乘兴朝来暮复过花觅深春诗句富坐邀明月酒杯多别来佳会谁重续想到同心欲浩歌我已风尘增旅困故人消息近如何 

　　○巢大司寇书斋畅观名画索题长句 

　　麻姑仙驭出昆仑海上方蓬海市吞苍狗吠来天入梦素娥奔去月消魂筳篿虽设灵氛远椒醑空陈帝阙尊一自瑶池巡幸后祇今飘泊有龙孙 

　　○重访范兰亭喜晤即同泛舟得天字 【 去秋曾访不遇】 

　　片帆曾访暮秋天采药游踪去未还久步园林看竹罢犹瞻云鹤向河边迷茫归棹愁中境忽谩同舟梦里仙已判疏狂留信宿平分风月入诗篇 

　　○秋日偕诸友人舟中望月得更字 

　　天光水色两澄清孤月含秋傍艇生逐浪千寻无定影悬空中夜为谁明烟波不尽诗人意云树偏多故国情画角又吹黄叶落可堪千里咏残更 

　　○秋日寄怀叶圣嘉 

　　一夜枝头玉露浓晓看花柳作秋容自伤燕市红尘客空羡缑山白鹤峰张敏梦迷高惠路退之云附孟郊龙寸心直可同千古为忆君为岁暮松 

　　○范兰亭索赠限梅岑送潘问奇八首原韵 【 兰亭好道术】 

　　遐霄有愿畏摧颓蛮触虚名却早灰花径只容明月到松关唯见白云来误人圭组看笼鸟避地衣冠傍钓台闻得罗浮寻旧约不知亲折几枝梅 
　　林园寂历绕烟洲岸帻披襟出世求苍竹吟风栖老鹤玉箫吹月下高楼人间谁是青云侣天上空怀紫府游自我溪山乘逸兴应抛丹鼎共渔舟 
　　临流背郭结精庐十顷良田及雨锄晓簟侵云无俗梦夜杯入馔有佳鱼香风石鼎烹梅蕊明月蕉窗读道书何事闲中不可乐一邱一壑尽扶舆 
　　纳纳乾坤任尔狂搜罗今古入奚囊千峰翠涤三秋雨孤鹤长鸣万仞冈乍听霓裳歌月殿忽惊沧海走风樯纵横六合谁同调杯酒多君许细商 
　　堂堂祖烈旧知名海立分符各讨征三楚寇招宗泽骑八闽星堕武侯营 【 兰亭伯祖承勋湖广讨夏逆逆奔海众溃祖承谟总督福建耿藩叛被执三年遇害】 功垂竹帛身堪祀忠在乾坤死亦生纂述前徽凭杰士如君端不堕家声 
　　龙沙万里隔烟云地北天南望不分乌未白头悲二老魂招紫塞哭孤坟 【 予祖母灵在辽东】 哀笳背日吹荒戍野马迷空战夕曛谁可开诚倾肺腑风尘历尽喜逢君 

　　○九日饮同年何公南书斋 

　　严风驱雁尽南飞枯坐萧斋怅落晖凤阙恩沾桑落赐龙山兴与菊花违难期地缩壶公杖却忆尊开靖节扉深荷主人情缱??眷天涯欢笑亦如归 

　　○赠无厓上人 

　　不忍慈眸见世人烟霞深处寄闲身崖悬飞瀑惊风雨月落深潭聚鬼神一指臞禅来鹤听六时枯偈有云亲避入踪迹应如此飘泊深惭席上珍 

　　○送杨澍三之粤东 

　　腐烂文章仗琢磨饥驱万里逐风波长安亲见知交少南粤还愁瘴疠多家返钱塘身又去书传梅岭雁难过却伤无计留琴剑挥泪离亭一浩歌 
　　新州竻竹有荒城一夕西风吊古情旧址沙沈文献宅高标苔没马援名天涯亭上征鸿断梦觉关头夜月明回首那堪家万里思君祇此亦魂惊 

　　○甲辰元日纪事 

　　正苦寒风吹欲死忽惊阛阓祝融驰谩夸席夺谈经日却忆霖垂噀酒时谏爵谁当开白兽恩纶曾遍锡丹墀临轩彩笔如相授不献椒花灿丽词 

　　○送康东侯门人高宏同赴乡试 

　　雨后天高道路清征车西指趁新晴金台骥过风生鬣桂殿花开月有情一榜云龙标杰士双辉珠玉竞芳名南宫再捷应簪笔莫但随班听漏鸣 

　　○秋日寄怀都门友人 

　　高斋花暖夜归迟几日长安对酒时别梦尚迷芳草绿征鸿忽背晓烟驰燕山雨过金台暮辽海云深画角悲两地秋风人不见几回珍重寄来诗 

　　○雨后简叶圣嘉 

　　玄兔城头夜雨过黄龙冈下水增波离披塞草纡行径咫尺仙舆缈绛河叫露寒螀孤月白惊霜征雁北风多重阳沽酒登高处我欲题诗藉薜萝 

　　○叶圣嘉许九日倾囊沽酒届期不果诗以嘲之 

　　风卷黄云浪卷沙风晴浪息起边笳奚囊久废寻山句篱菊偏开索酒花自许携尊倾箧笥虚疑遣使报烟霞踟蹰令节终难负斟酌旗亭傍晚赊 

　　○步马秀才原韵赠徐叶张王四子 

　　四君丰格旧同俦才子瑶篇扫壁留笔挟风云腾彩凤槎回星汉忆牵牛岩间苍鼠穿松过石上寒泉带月流我暇欲追诸子胜丹峰翠巘一囊收 
　　云鸿海鹤忆同俦胜事空悲去不留久慑风涛甘守兔每思圭组鉴牺牛盍簪盛友皆名辈扛鼎雄才绝俗流欲吐胸怀谋一醉黄龙冈上雨初收 

　　○哭坦居五弟 【 名高廪膳生卒于雍正甲辰十月十七日年三十一岁】 

　　百年空有事功期和叶埙箎不竟吹鵩赋长沙终作崇 【 将病之夕曾有所见】 刀无王览更谁遗峥嵘气向丹霄尽迢递魂归故国迟书閟石函何日启 【 五弟独得先大夫武备之传】 一生怀抱独兄知 
　　穷边犹幸得团圆几载微名各一天京国人深遥别恨衡门相聚未盈年箦移仓卒疑难释医视分明病己痊冥默穹苍高莫问空挥热泪朔风前 
　　如君真是克家郎静念平生事可伤雁塞穷愁羁骨肉鸡窗健志敌冰霜市燕骐骥宜高价瑞国鸾凰竟不翔自是衰微兴尚早斯人空作一门祥 
　　双亲垂白隶真番艰苦襟怀讵可言砥砺正期成国士文章端可大寒门一朝玉树埋荒草终古黄沙吊旅魂摊卷伤心孤烛夜芸窗铁砚复谁论 
　　三十纔过命已隳天生大器竟何为谁咨孔坦临终略不媿曾参启足时野寺一棺荒荠合破篱三径夜乌悲何堪把臂论文地衰草寒花寂寞滋 
　　荆树庭前叶正森忽惊风雨折浓阴望云应堕思亲泪残卷空余教子心一室孤灯寒欲烬数声哀雁月初沈知君魂魄时来往风雨灵旗每夜深 

　　○将赴河间教授任奠别五亡弟高 

　　死后经营恨未申 【 此时尚未卜葬】 间关千里逐风尘情同毛义膺征檄事异王尊叱御轮罇酒倘知来一奠泉台应起问双亲显扬柩下孤儿望黄卷青灯代尔身 【 一子秉瑛七岁后成乙丑进士】 

　　○雨后由保定县放舟抵省 

　　雨歇风微雁阵斜扬舲击汰荡晴沙波光白卷千寻日山色红烧一片霞过眼云峰奔岸树近村烟火失渔家旗亭前路堪沽酒暂一停桡问杏花 

　　○赠同年吴学使七云 

　　文章髫齓压临城仙籍芳名震玉京潜邸儒臣周睿简飞龙天敕授文衡心倾殿陛葵同赤日辨珉矼鉴逊明荒署寒毡沾化育泰山北斗望峥嵘 
　　忆昔同攀月桂枝金山玉海识丰仪大鹏奋翮凌霄劲孤雀翔风接翅迟养志莫酬甘旨愿怀亲空诵蓼莪诗青云已作帡幪覆锡类应捐紫陌悲 

　　○赠河南兵备道署臬司朱某 

　　大梁廉宪握军机皂盖朱幢奖德辉才赡雄韬销壁垒身膺殊渥彻□帏扬威万□貔貅励恤法三章狴犴稀吏治兵储归赤腹彝尊象勺锡黄扉 

　　庆芝堂诗集卷十三 

　　●庆芝堂诗集卷十四 

　　沈阳戴亨通干撰 

　　七言律诗二 

　　◆七言律诗二◆ 

　　教授顺天府 
　　哭陈进士宪图 
　　老虎洞寻张某昼晦失路堕荆棘中野宿达旦见张治酒慰劳因述其事 
　　樱桃沟 
　　九日题来青轩 
　　灯花和同年子钱东麓因呈香树学使 
　　赠颜维聪 
　　秋蝉 
　　九日与邢卓哉毛秋岑用杜少陵宴蓝田庄韵 
　　种竹 
　　刘园看牡丹同用真字 
　　送毛秋岑去后次日作 
　　雪后简卢公亮 
　　示女尼性魁 
　　春郊 
　　酒徒 
　　月中桂 
　　寿山东巡抚朱同年母程太夫人八秩初度 
　　题懊道人临赵松雪水墨鸳鸯兼书崔珏诗 
　　伯夷叔齐庙 
　　出山海关是日宿叶家坟 
　　艾明德叶圣嘉蔡宗鲁魏文壁与余皆庚午年生交最善十年来相继物故归而哭之既痛逝者且自念也 
　　沈阳留别家人 
　　姜女祠和壁间韵 
　　红瓦店晓发 
　　腐儒 
　　孟夏雨后简毛秋岑明复庵相约再游王园 
　　再简毛秋岑 
　　咏落叶敬步御制原韵 
　　渔父 
　　九日燕台怀古 
　　答明惺斋招隐沧洲原韵 
　　招戴遂堂偕隐沧洲 
　　将赴辽东营窆先二人并大兄嫂三兄留别在京诸友 
　　三河县访赵邑宰康已迁大兴去一日矣 
　　客有问余诗者赋此答之 
　　长城吊古 
　　宿山海关 
　　夏屋屯 
　　松山 
　　望海店吊古 
　　吊古战场 
　　十里台避风遇故人话旧 
　　甲子三月五日抵沈阳 
　　春郊晓望 
　　过某隐居感赋 
　　觅茔地得 
　　别沈阳 
　　辽东离席座上尽江浙人感而留赠 
　　赠尹相国四公子卓庵 
　　送毛秋岑 
　　书怀 
　　吊岳忠武王 
　　读易 
　　送童觐王南旋 
　　大侄秉瑜来自湖广 
　　春日简孟颍仙 
　　蔚千春筵咏梅花 
　　赠李征君廌青 
　　寄答戴通干 
　　立秋前一日典衣邀同人看荷 
　　答友人道意 

　　○教授顺天府 【 雍正辛亥】 

　　谩道嵇康七不堪偶因稽古服微官宦情莫敌烟霞癖儒味聊甘苜蓿盘一代勋猷归鼎鼐千秋书策属单寒闲开讲席临轩坐已见熏风长蕙兰 
　　侯门幸不曳长裾数仞宫墙寄广居敢诩圣贤真事业免教陇亩自耰锄庭无一事曾挠性天假闲身且著书西麓烟霞春正好冠童携手乐公余 

　　○哭陈进士宪图 

　　眼底如君铁石人谁能相赏出风尘炊烟屡绝才偏富瘦骨孤撑语不贫佛火夜寒悲自咏旅情春剧苦同申琅玕赠我留君泪每一吟哦一怆神 
　　从古英雄遇合难每凭健笔发长叹遗编蒙土将谁赏洒泪开函独我看花径宛然词客杳松窗无恙酒杯寒生刍奠罢携僧别惆怅斜阳下远滩 
　　十年科甲老闲身万里艰难应诏臣深痛玉楼征记日正为乡国梦归人恩雠满匣留金剑侠烈孤魂质鬼神简练阴符终未试应教杰士泪沾巾 
　　有才无命复何言赍志重泉死亦冤旅榇暂依乡衲寺 【 景忠庵僧亦云南人】 客骸谁返故园魂箕裘有子空瞻望苫块无亲奠晓昏最是伤心凭吊客清晨乌雀夜深猨 
　　避俗荒斋寄索居傍人饥饱任粗疏佛灯光照朝磨剑梵语声淆夜读书一榻臞禅僧自在满窗明月客非初诗人死后魂难瞑定把烦冤问太虚 
　　屈指交游更几人滇南塞北独相亲荣名苦励英雄志衰病先摧逆旅身寡和焦桐音歇绝多愁诗句字酸辛文坛从此谁同调欲捡残编化作尘 
　　净地依然竹覆池老僧相见犬相随石傍细路敲诗处花外高轩对酒时鸿雁带霜归瞑漠神雅背日泣寒枝思君景物皆堪泪翘首滇南恐未知 
　　远客饥寒病复牵况当杯酒恣流连魂归燕塞霜初落书寄滇南雁始还殓具敛来朋友泪灵舆归冀子孙贤人生?山弓攵?袠终虽解珍摄浑疑未尽年 

　　○老虎洞寻张某昼晦失路堕荆棘中野宿达旦见张治酒慰劳因述其事 

　　阴云万顷大荒屯失路无从可问津月黑豺狼饥猎兽山深魑魅夜呼人朝暾隐显寻烟火古道微茫历莽榛相顾主人成一笑招魂何惜酒杯频 

　　○樱桃沟 

　　山前山后云峰立草笠芒鞋此一经怪石狰狞蹲虎豹急湍高下鬬雷霆攀藤路古缘纤末斜日烟深入杳冥携手■〈石含〉砑时一啸野鸥惊起落沙汀 

　　○九日题来青轩 

　　来青缥缈起山阿连袂跻攀恣啸歌众壑高从檐外落千峰低向槛前过渔梁樵径烟霞古翠石苍松岁月多自昔龙山传落帽不知风景竟如何 

　　○灯花和同年子钱东麓因呈香树学使 

　　螭膏凤脑结根芽色相天然吐异花烈焰腾时偏磊落丹心倾处自光华应怜破牖凋红蕊着意春风护绛纱照我夜吟辛苦后好同江管竞奇葩 

　　○赠颜维聪 【 名光谟复圣后将适楚余时教授京学留课儿辈】 

　　托迹宫墙别有天花酣月满独流连庭萦草径随云遇阶列松阴让鹤眠避俗闲情亲冷署碎琴孤韵欲安弦姱修万古薪传在欲问心斋坐忘年 
　　陋巷尼山旧德邻飘零书剑走风尘传家法物箪瓢在负郭先畴井洫沦燕市只今潜郭隗荆湘何处访春申宫墙且共谈颜乐云净高天月满轮 

　　○秋蝉 

　　秋来偏尔独知机几处寒声咽落晖云树若愁时渐晚市廛虽到迹仍稀但餐清露宁求饱偶得闲枝欲罢飞节操如君何太苦稻梁生性已全非 

　　前题 

　　清风凉露忽成啼林远烟深望欲迷黄叶空山秋色里断桥古渡夕阳西声闻已接犹难见地步宁藏不肯低听汝去年曾醉后黉宫松畔亦留题 

　　○九日与邢卓哉毛秋岑用杜少陵宴蓝田庄韵 

　　放怀天地觉增宽酒社文坛几度欢云里霜声排雁字檐前秋色上鸡冠龙山雅会人俱往蓝水空传句不寒此日登临存我辈应将今古幻中看 
　　翠竹黄花野外宽篱边溪畔各追欢苍髯得句狂呼酒 【 卓哉】 玉树临风醉不冠 【 秋岑】 霜叶满林秋灿烂丹峰横汉气高寒天空缥缈楼千尺乘兴登临一笑看 

　　○种竹 

　　邻园修竹许我移冒雨栽傍书斋宜径扫古烟秋黯淡窗横疏影宵参差凌云老干势矫矫抱节新箭枝离离何须结实待鸾凤已觉霜雪非能欺 

　　○刘园看牡丹同用真字 

　　名园选胜结芳邻取次看春及暮春拟构新诗酬国色争浇浊酒奠花神云来深竹庭逾静客到忘机鸟亦驯政暇不妨频出郭招携童叟话天真 

　　○送毛秋岑去后次日作 

　　槐荫阴阴覆索居泉声??虢??虢溜空除论心昨日尊仍在握手今朝事已虚江冷丹枫人去远月明孤馆雁来初思君驴背秋风里定为羁愁一念予 

　　○雪后简卢公亮 

　　朔风吹雪遍河干启户银花入望宽官阁吟梅惭水部洛阳卧病类袁安远峰积素明斜照饥鸟羣飞噪夕寒命棹无劳剡溪去山阴咫尺兴何阑 

　　○示女尼性魁 【 并序】 

　　性魁五岁出家尚留辫发年十八始尽祝之众檀越钦其戒律精严丐余长句以代偈言 
　　剃度离家自弱年归空犹有发堪怜数茎香髻抛残业一点芳心入静缘夜叩寒钟霜月下晓闻清梵露鸡先长将宝镜悬胸臆洗净铅华不坐禅 

　　○春郊 

　　晴郊缓步草芊绵背石临流设小筵媚耳莺声新出谷娇春柳色细垂烟已知吾道人情远且喜芳尊野兴便如意醉歌如意舞和风相送入茅檐 

　　○酒徒 

　　共笑真儒是腐儒英奇自昔困屠沽学谈洙泗薪传尠剑说丰城侠气孤险阻久经身跮踱风尘数被鬼揶揄不须进退嗟维谷兴在高阳一酒徒 

　　○月中桂 

　　不老灵根月窟蟠岂同凡卉有凋残嫦娥缬佩生仙界顾兔和丸寿广寒衰盛每随圆缺转荣枯应向晦明看偏于玉露金风后万古香飘碧落端 

　　○寿山东巡抚朱同年母程太夫人八秩初度 

　　金山玉海旧家声旌节遥临政治平东海洋洋齐大国菁莪蔼蔼鲁诸生丰功共道如公肃慈诫同木?爯轶宪英蔀屋茅檐趋十郡一时瞻拜祝长庚 

　　○题懊道人临赵松雪水墨鸳鸯兼书崔珏诗 

　　芦荻风起横塘秋双双贞鸟相匹俦恶彰文彩敛锦翼还防罗毕藏沙洲水墨吴兴号逸品诗篇崔珏称名流道人摹拟尽神妙欲辨真赝劳清眸 

　　○伯夷叔齐庙 【 在永平府北即古孤竹地】 

　　天畔巍巍吊古台征衣遥望拂尘埃荒榛合水?臼山间路颓壁阴森雨后苔悴貌入来方暂拜名心相对已潜灰前途西望寒云起牢落秋风首重回 
　　遗踪旧是墨台城景仰高风入圣清万古君臣存叩马两人心事遂逃名瘦癯亲炙当时貌顽懦应兴此日情槛外愁听秋色里雁行风断别离声 
　　天伦父命未分明又值商辛历数更才智云兴方应运黄农歌罢已捐生西山岫耸当年绿滦水波流万古清野曲至今传牧竖凄哀如听采薇声 
　　云山高峻水流长清圣名争日月光逃国衣冠同揖让采薇歌曲忆羲皇齐桓竞霸雄风尽唐帝征辽故垒荒地下应逢吴泰伯可堪携手说兴亡 

　　○出山海关是日宿叶家坟 

　　又逐西风出塞垣却将辽海作家园黄沙白草荒城曙衰柳残烟古戍昏风景空增游子恨江山不返二亲魂回看万里云天杳泪洒龙冈暮雨繁 
　　龙冈夜雨晓初收惊见霜花草际浮一剑凄凉人出塞万山■〈山截〉嵲雁鸣秋驱驰世路余空橐荏苒光阴已白头把酒自悲还自笑古来得失只荒邱 

　　○艾明德叶圣嘉蔡宗鲁魏文壁与余皆庚午年生交最善十年来相继物故归而哭之又随征雁上长安月照离筵惨不欢满眼穷愁悲骨肉空囊冰雪走饥寒炎凉作客肌肤惯天地无家去住难八口关心聊复尔松楸回首泪阑干既痛逝者且自念也 

　　一官匏系逐风尘十载归来问故人嵇阮莫酬青史愿 【 明德尝云人能饮酒赋诗如嵇阮辈亦可不朽盖自谓也】 轩岐不救白华身 【 圣嘉精医没后有母年七十余】 诗书世泽空文藻 【 宗鲁并尊翁雪成先生皆善诗字】 鸿博征名付莽榛 【 文壁应博学鸿词选未与试没】 幸我同庚未同死生刍犹奠一卮春 

　　○沈阳留别家人 

　　又随征雁上长安月照离筵惨不欢满眼穷愁悲骨肉空囊冰雪走饥寒炎凉作客肌肤惯天地无家去住难八口关心聊复尔松楸回首泪阑干 

　　○姜女祠和壁间韵 

　　嵯峨片石对秦城千古存亡动远情过客谩深姜女恨芳名翻幸祖龙成山雄绝塞当祠落海卷洪涛到岸平瞻罢出门频叹息贞魂缥缈望中生 

　　○红瓦店晓发 

　　梦回边戍月朦胧海峤嗷嗷过雁鸿满眼霜花连塞白惊心燎火彻天红侵星入谷驱羸马鹤骨鹑衣战朔风老去壮心穷未减那知羞涩一囊空 

　　○腐儒 

　　历遍诸艰返故园百年蓬荜腐儒尊炼成铁骨磨天地撞破烟楼让子孙高揭云心参大化深探月胁识真源玄猿老鹤来三径朱草琪花自一村 

　　○孟夏雨后简毛秋岑明复庵相约再游王园 

　　燕地春寒景物湮寻春春尽不逢春连朝已渥催花雨清兴还思附骑尘山翠自添前度色莺声应唤再游人过迟太早均无当斟酌良辰办酒缗 

　　○再简毛秋岑 

　　名场蝉蜕歌式微重来燕市故识稀冠裳久乏真知己侠义终归大布衣野鸟野花足寄傲醉歌醉哭咸忘机况君不趿信陵履春光谁复能羁违 

　　○咏落叶敬步御制原韵 【 并序】 

　　一片愁心不为牛山陨涕两行痛泪非关宋玉悲秋别有伤情响因寂叩兴怀落叶绪触章成至于睿藻辉煌自有词臣赓和分居草野何敢芜尘 
　　露折霜摧岂自由花残莺老债谁留无边晻暧成虚荫不断萧骚付浊流弃妇机中明月夜离人江上白云秋何须更听回风曲满眼荣枯导客愁 
　　东西飘泊散残红寥落关山夕照空岂向御沟流锦字已甘憔首逐飞蓬集无枯菀随凉雨望断青葱忆好风最是蝉鸣凄绝处萧萧声乱五更中 
　　瞥眼惊看节序殊流光那得住斯须已伤茂苑差池陨旋感深林次第无力怯云衢甘委壑巢怜风影泣栖乌枝头未尽苍黄色惨淡余荣尚守株 
　　风木无端惊客心皋鱼隐痛对伊深飘来湿处疑含泪盼去空庭失旧阴忆接芳蕤徒缱??眷情依乔影费追寻羁人不寐愁听汝中夜蛩音杂雨音 
　　田家荆树近如何泪洒枯茎感慨多纷与断霞争渡水乱披残霭下寒波虫书未就余残萚蚁梦初回尽改柯鸿雁影稀孤干在愁心摇落遍关河 
　　天高地迥感深秋无定萍踪相对愁梦逐樵蓑穿石磴魂迷渔笠上兰舟穷途有哭如狂阮随处堪埋类醉刘敢以巴言赓睿藻自伤身世等浮沤 

　　○九日燕台怀古 

　　陟身千仞览遐荒往古遗踪事缈茫燕市几曾收骏骨召南何处觅甘棠云来西北连阴岳雁过高空带晓霜我但呼朋谋醉饱黄花白酒蠏盈匡 

　　○渔父 

　　江间渔子钓初罢蓑笠背负斜阳归山鸟有时入茅屋溪云随艇停荆扉为耽泉石偶遁世遂与鹿豕相忘机烹鱼沽酒聚樵牧酣歌啸傲谁人非 

　　○答明惺斋招隐沧洲原韵 

　　名场削籍滞长安几载悲歌行路难海角一椽思野处天边孤鹤任高盘为郎颜泗虚迁尉多病文园欲挂冠潦倒风尘知已尽桂丛深处拟追攀 【 攀字原韵】 
　　石径茅茨觅旧安宦途深觉立身难天人籁发将齐物薖轴吟成继考盘养性不贪鸡肋味寻山应制鹿皮冠扁舟旧说沧洲远云鹤高踪孰可攀 
　　拂衣沧海梦魂安南亩桑麻课不难收雨懒云归峤远培风雏凤薄霄盘尊当花月烹肥羜座杂渔樵着小冠回首应怜荣竞路缁尘鸳鹭正追攀 

　　○招戴遂堂偕隐沧洲 

　　明　善 
　　匏瓜何久系长安晓起兴怀出处难画角吟风传雁唳霜林啸月动雅盘燕台芳草谁逢骏沧海清波可濯冠心侣鱼樵云水兴高轩肯过一追攀 

　　○将赴辽东营窆先二人并大兄嫂三兄留别在京诸友 

　　梦绕辽疆夜渡河仓皇东去恨如何千秋华表仙禽邈万里羁魂绝塞多难后死生无定计愁来天地尽悲歌欲知前路真消息血泪应增海上波 

　　○三河县访赵邑宰康已迁大兴去一日矣 

　　单车羸马任蹉跎连日征途阻啸歌山拥孤城当大路地排三水走长河故人昨已朝京去行李今方冒雪过我自思君倍惆怅鸡坛车笠竟如何 

　　○客有问余诗者赋此答之 

　　岂有元音重庙堂干求当世避炎凉荒山暮雨劳行役紫塞秋风过战场远道怀人生死泪陈编吊古废兴肠更多身外闲歌哭慷慨无端每醉乡 

　　○长城吊古 

　　祖龙冀立万年基鹿马盈庭祚已移蹈海仙船人远遁防胡力政计空奇榆关障岭通辽蓟碣石波涛控岛夷中外一家归圣化宁知王者大无私 

　　○宿山海关 

　　崨山??羣峰暮霭多长城蟠挂势巍峨防边夜警重关木??出塞声悲壮士歌见惯云山头已白春深瀛海雁初过凭高万里看秦塞明月苍茫隔绛河 

　　○夏屋屯 

　　陇头滚滚飞惊泉奔崖注壑声潺湲高峰叆叇暮春雪空谷纡郁寒烧烟碛里危途少人迹道傍废冢看牛眠深林穴?叫窱隔村落箴??篥凄楚吹遥天 

　　○松山 【 洪承畴归命处承畴将数十万众屯松山滨海一夜潮涌尽为波臣承畴遂降】 

　　想象先皇用武奇书生背水阵何为真人天启无疆祚沧海潮吞百万师此日河山存战垒盛时冠带奉边陲生逢累洽重熙后开国规模动远思 

　　○望海店吊古 

　　茫茫何处是蓬瀛万顷银涛混太清徐市孙卿真大猾秦皇汉武岂长生雨来岛黑看龙挂风起崖崩听虎鸣险历重冈闲吊古夷歌羌笛总边情 

　　○吊古战场 

　　落日悲风起塞垣暂停车骑眺高原黄沙荒碛征人墓野月哀笳壮士魂何代庙谟勤远略至今殇鬼哭黄昏由来德化消兵燹四海浑忘乐利恩 

　　○十里台避风遇故人话旧 

　　邂逅同酣浊酒杯谩将往事费疑猜迂儒自分难投俗圣主何曾肯弃才野日荒荒春草白黄沙滚滚塞鸿哀邮亭饮罢旋分袂泪洒龙堆十里台 

　　○甲子三月五日抵沈阳 

　　归来身世感歧途廿载飘零菀复枯蓬室栖迟惭甪绮金门饱死媿侏儒云山无恙人将老天地多情草又苏风木空余游子恨蓼莪吟罢泪模糊 

　　○春郊晓望 

　　扶桑晴日晓无烟纵目高冈极远天山势北来雄帝阙海潮东去见朝鲜豳风业就神龙跃紫塞春随旅雁还形胜先皇遗迹在郁葱佳气满辽边 

　　○过某隐居感赋 

　　衡泌何时遂息机避人踪迹任褒讥已安濩落材无用不分渔樵愿亦违过眼烟□难久住羡君鸾鹤早同归芳踪一去经千载寂寞云山旧采薇 

　　○觅茔地得 

　　折臂三公贵亦凶牛眠岂敢冀前踪但求安土归窀穸能妥幽魂不树封海角奇经搜地骨 【 海角经葬书】 云根奥窟隐山龙嵸嶐陵寝从西望朝夕氤氲紫气重 

　　○别沈阳 

　　风淳地沃丰岐并旅食频年骨暗惊未获潜身安乐土争求识面但虚名蠮螉塞下黄云路鸡鹿山前白发生几日归来席未暖又携诗卷向神京 

　　○辽东离席座上尽江浙人感而留赠 

　　江左山阴道路赊一尊邂逅聚天涯最怜满座思归客翻送愁人远去家细雨深孤新菡萏离筵惭对野榴花欲知别后相思处班马嘶风落日斜 

　　○赠尹相国四公子卓庵 

　　濡首泥涂不觉非宦途恬退世人稀谁如宰辅佳公子甘作林泉老布衣振策高峰看蜃市濯缨沧海立龙矶知君心契渔樵侣我亦风尘久息机 

　　○送毛秋岑 

　　野水经霜镜远空西峰过雨翠崇嶐正期蜡屐寻僧舍无那蒲帆返桂丛昔日烟霞诗社在扁舟蓑笠酒人同燕台应念羁愁客翘首南云望雁鸿 

　　○书怀 

　　百年深惧此生浮怀古心希第一流风雨鬼神窥陋室艰难天地策精修阰牵兰桂悲徒远芳树蓠蘅怅未收荏苒须眉空老大崦嵫西望冀淹留 

　　○吊岳忠武王 

　　岳墓朱仙镇等作篇什如林若崆峒弇州辈雄裁鼎峙俱堪不朽余独恨忠武之死由奸相秦桧二圣还朝置陛下何地一语灭其天良高宗遂委弃君父无意复仇自坏长城窃位偏安司马氏之心路人皆知之矣作吊忠武一律非敢媲美前贤庶几春秋诛意之法欤 
　　英雄血战奋蜺旌雪耻忠丹贯日明不忌犁庭回二帝忍教奸相坏长城魂骑箕尾归苍昊地涌波涛走巨鲸从此中原终莫救至今烈士恨难平 【 低二格】 经圣祖仁皇帝围场恭纪遥和明惺斋奉使查边旧作 
　　威胡狝狩出严疆万乘旌旗耀日光骁骑合围营细柳侍臣簪笔赋长杨云留峭壁呼鹰处草满平原射虎场昔日壮图劳圣主至今神武凛夷王 

　　○读易 

　　百年甘作老迂儒矻矻深愁岁月虚扫尽尘情栖陋室辟开灵腑读奇书阴阳顺逆生成后消息絪缊法象初敢谓抚躬能寡过聊搜精义遣居诸 

　　○送童觐王南旋 【 并序】 

　　童觐王名相扆杭州仁和人康熙辛丑游京师年少能诗余亦甫壮时与当代名流登通州城楼览古兴亡泛舟天桥湾觅红桥诸胜狂吟剧饮乐而忘死初不知人世复有险阨也于是者一载童南旋予亦东归音尘歇绝盖二十有五年矣岁乙丑复晤京师苍颜白发熟视愕然几莫能辨相与把酒谭当日事历历如在目前同游诸君如王贡九杨澍三江敬夫何宫南范兰亭安孟述罗宝成姜华圃图千里舍弟坦居俱物故余则潦倒宦途屡滨危殆仅以身免童虽历仕十年亦遭摈斥文士命穷亶其然乎临歧赋赠再见何时死生契阔之感怆然泣下矣 
　　二十五年悲契阔天南塞北两茫然风尘此日犹重面亲友当时半九泉后会未知文酒地清秋还是别离筵从兹我欲寻黄绮乘兴应迷雪夜船 

　　○大侄秉瑜来自湖广 【 并序】 

　　康熙三十年辛未二月先大夫被谪辽东余生甫二月大兄华西仲兄武侯俱相随出关大兄旋即回京次年生秉瑜侄京数载不能自振携眷南游流离飘泊迄无定在乾隆乙丑冬秉瑜侄自楚抵京苍颜共对漠不相识回忆遘难至今已五十五年矣至亲叔侄始能一晤且喜且悲感而赋此 
　　当时显考黜纶扉尔父飘零我北依塞上庭帏生死隔天涯兄弟信音稀迢遥乡国重云暗纂述箕裘旧业非五十余年方见汝苍颜白发对歔欷 
　　五载长安寄客身游踪知尔楚由秦乍逢不识生离貌细语犹疑梦里人忆自孩提家遘难忽相哀咽泪沾巾即今飘泊同衰老乡国茫茫那问津 

　　○春日简孟颍仙 

　　晴郊野趣耽腐儒出郭寻春亲鸥凫花柳多情久相待溪山有约焉可孤载酒扁舟故人共随笻浅草新雨濡收来苹池竹里句将绘辋川摩诘图 

　　○蔚千春筵咏梅花 

　　老干离奇历岁年花迎首祚发华筵空矜玉貌堪谁赠久抱寒香欲自仙时爱尚需桃李艳孤情不爱蜨蜂怜漫言托地非暄暖松柏精神荫后先 

　　○赠李征君廌青 

　　田盘高蹈逸风尘五载萦思不易亲道谊文章关运会烟霞泉石掩经纶向平婚嫁寻山晚攸绪荣华出世真此日泥涂逢大隐虚疑姑射有神人 

　　○寄答戴通干 

　　李　锴 
　　故人哆口说仪型歧路萧条见客星独立望乡聊自遣一酣倚酒未全醒越中踪迹潜张廌海上文章着管宁莫问盘阴老樵父断云枯木共沈冥 

　　○立秋前一日典衣邀同人看荷 

　　久客光阴感慨中花时难遣酒杯空况兼白发伤迟暮宁惜青袍作主东千迭云山环北郭一溪烟水自离宫须知雅会非长得几日秋生大块风 

　　○答友人道意 

　　茫茫尘海隔灵槎身世蜉蝣日已斜李杜文章名滥窃皋夔事业愿空奢金门偶驻王乔舄笙鹤如瞻缑岭霞借问秘函玄妙诀春风消息到梅花 
　　阴阳来往运无端电掣风驰易老残千古兴亡纷蚁垒百年辛苦转蜣丸蓬山仙路云车引辽海箫声鹤驾寒指点尘寰奔竞地可堪华表一回看 

　　庆芝堂诗集卷十四 

　　●庆芝堂诗集卷十五 

　　沈阳戴亨通干撰 

　　七言律诗三 

　　◆七言律诗三◆ 

　　友人邀饮即席赋赠 
　　简答友人 
　　简余省三 
　　寿金总戎毓昆七秩双庆 
　　五月望后热甚忆李廉衣柯东岩园居却寄 
　　寄答边选拔赵珍二首 
　　立秋日携近诗过天峰饮 
　　吊钱中和 
　　送葬 
　　辞馆 
　　贺同年张太守蔚千新居兼值诞辰 
　　题蔚千荷庭 
　　仲夏望日过蔚千饮 
　　简问蔚千花信 
　　偕同人过蔚千看荷 
　　雨后偕同人过蔚千饮 
　　蔚千索题新居 
　　过蔚千荷庭谩兴 
　　过蔚千荷庭饮 
　　偕同人过蔚千荷庭分赋 
　　过蔚千荷庭晚归二首 
　　立秋七日蔚千招同僧司业理斋陶侍讲西园荷庭燕集得卮字 
　　秋日过蔚千荷庭索饮花事已阑 
　　岁暮寄怀年家子毛秋岑 
　　送秉瑜大侄从军大金川 
　　刘编修殿虎赠余诗己三年矣赋此答之 
　　读史 
　　蔚千七十初度并贺生女 
　　夏至日蔚千招饮荷庭 
　　邯郸梦和屈北雄原韵 
　　蔚千荷庭 
　　出郊远眺 
　　简蔚千索饮 
　　饮蔚千荷庭因书己意二首 
　　饮蔚千荷溪 
　　七夕后一日饮蔚千荷庭 
　　遥同明复元奉使北夷渡黑龙江旧作 
　　送门人杨伊水赴乌程主簿 
　　题孙在原江行小照 
　　代张稼兰送怀来令吴文正 
　　代张稼兰送白水令梁善长 
　　哭陈石闾 
　　壬申冬过天津赠同年卢运使雅雨 
　　咏瓶花 
　　甲戌真州九日邀署中诸友游吴许二园林 
　　秋日偕任征君东磵集龙门桥归泛江口看山之作 
　　将至杭州便道访刘野鹤山居 
　　秋日寄怀任东磵 
　　寄答遂堂先生 
　　乙亥九日偕署中诸友登北山寺 
　　九日登北山寺怀都门诸友 
　　秋日偕富甥介伟游龙门桥归泛江口看山 
　　题汪西灏奉萱图 
　　奉窆曾祖母祖父后留别地师朱汇征 
　　送沈驭风归辽东 
　　和友人游仙杂诗 
　　和叶某留别原韵 
　　九日同年卢都转雅雨邀同钱少司寇香树平山堂登高 
　　和同年卢都转雅雨红桥修禊原韵 
　　送宫方伯怡云往嘉兴用同年卢都转雅雨韵 
　　送同年宫方伯怡云返嘉兴 

　　○友人邀饮即席赋赠 

　　弥漫冰雪岁将残失路空嗟范叔寒卖赋几时逢狗监论交何处觅鸡坛寸衷久抱千秋恨斗酒聊谋一夕欢我亦吹箎同落魄长安裘马笑儒冠 

　　○简答友人 

　　奇才孤诣企前贤百岁遭逢但信天生不同时多后憾身虽觌面亦徒然苍松岁久脂凝珀黄鹤丹成骨自仙从古名山留大业知音端不在当年 

　　○简余省三 

　　蒯缑结佩践朱门偃蹇才华讵可论吾道自应纨袴贱穷途谁识缊袍尊中宵乡梦吴山远几载羁愁塞雪昏乘此秋风未摇落扁舟归去问家园 

　　○寿金总戎毓昆七秩双庆 【 名怀玮生四子三进士一孝廉】 

　　华堂瑞霭映朝霞堂上齐龄岁月赊黍谷松虬持杖国天中榴火结丹砂蛮烟瘴雨元戎绩绣虎雕龙甲第家忠孝绵绵传世泽何须蓬岛问仙槎 

　　○五月望后热甚忆李廉衣柯东岩园居却寄 

　　人间何处觅蓬壶相国园林世所无远水千盘通沼榭秋风五月落松梧山搜奇景看晴雨诗构精思状画图应念老夫尘垢里支颐西望正踟蹰 

　　○寄答边选拔赵珍二首 【 甲子科严禁怀挟二场惊散多人赵珍亦去】 

　　邂逅相逢棘院时愁怀未罄十年思忽惊投笔仓皇去欲悔谋尊缱绻迟云树正牵羁客梦雁鸿遥寄故人诗开缄读罢真堪泪知我如君更有谁 
　　潦倒非关世路歧君才卓荦数何奇无媒拙宦时应弃落第频年事可疑海内文章声价重室中风雨鬼神知名山大业争千古吾党荣枯贵自持 

　　○立秋日携近诗过天峰饮 【 是日热甚】 

　　对酒高吟客里诗惊看梧叶坠阶墀三秋消息萌深暑一岁寒暄判此时敢道才雄摇海岳但知巨斝吸鲸螭百年多难身长在赖有奇情老未衰 

　　○吊钱中和 【 并序】 

　　中和字育庵苏州人髫龄学道遍历名山黄冠野服者四十余年矣一旦尘缘凑合娶妻数载而卒幼孀弱子累遗身后哀哉 
　　遍历名山觅返还可堪垂老释黄冠徒令吊客悲膏火岂有穹霄降玉棺薤露歌前风日惨北邙山下水云寒不须泉路通消息定悔红颜缚羽翰 

　　○送葬 

　　缟素衣冠塞路尘白杨风起正愁人恩荣分隔泉台夜金粉情抛翠幄春缥缈游魂从变幻招摇丹旐插荆榛智愚今古皆沦没谁解玄关养谷神 

　　○辞馆 

　　怀璧休言价十城生憎海鹤向人鸣平原好客遗毛遂越石宁囚谢晏婴辽水东西堪采药缑山缥缈羡吹笙冥冥踪迹孤鸿远翘首云霄去后情 

　　○贺同年张太守蔚千新居兼值诞辰 【 并序】 

　　蔚千移居官坊口东南西三面皆水荷芰鸥凫环绕其前盛暑衔杯相对凉爽如秋相约每来必饮每饮必诗不觉篇什遂多 
　　潋滟湖光绕帝州杖藜科跣任遨游欣看荷芰盈新夏知是蓬瀛第几洲待客云山今得主逢君海屋正添筹人间欲问耆英叟遥指蒹葭秋水头 

　　○题蔚千荷庭 

　　衡门荒径遂栖迟复有湖塘性更怡养鹤何须寻阆苑卜居今已近瑶池山云高覆槐阴席卮酒闲谈竹马儿牢落风尘谁得似茫茫烟水忆鸱夷 

　　○仲夏望日过蔚千饮 

　　谩夸远水与遥岑城市山林此又寻南浦雨过湘簟爽西峰云起晓窗阴忘形礼数捐虚谬坐客尊醪任浅深借问当时河朔饮可能来往有高吟 

　　○简问蔚千花信 

　　闲把幽情问硕薖别来花信近如何几番澍雨催红蕚应有明霞涨碧波瞥眼升沈同白发颓龄风景合高歌知君不厌清狂客竹杖芒鞋早暮过 

　　○偕同人过蔚千看荷 

　　照眼花光露未干拂云槐荫覆杯盘世情多为荣枯累吾辈从来礼法宽北海高风宾座满炎天六月草堂寒十洲三岛谁能到对此林塘足尽欢 

　　○雨后偕同人过蔚千饮 

　　幽栖岂必出人羣水绕柴门绝俗氛联袂来看三径雨解衣先坐一床云泖湖皂盖当年事御沼清尊此日勋卓荦满堂佳客聚应占星象动天文 
　　坐看空际雨霏微云气苍茫绕竹扉供客佳鱼随网得开筵野鸟近人飞浣花溪晚少陵醉折角巾欹郭泰归聊为盛时留太古往来宾主尽忘机 

　　○蔚千索题新居 

　　傍居咫尺即嚣氛心远偏能绝弗闻槛外时鸣幽磵鹤檐前长宿近山云长公出处原无碍仲蔚蓬蒿久不耘几次辟书征未起北山君岂媿移文 【 蔚千自井田差满屡征不起】 

　　○过蔚千荷庭谩兴 

　　萍踪浪迹滞天涯谁可开怀共酒卮每向槐阴寻旧雨几经苔径觅新诗地非巢父牵牛处人是濂溪解绶时同在风尘名利外孤云野鹤自相随 

　　○过蔚千荷庭饮 

　　子真谷口远离尘弘景白云只自亲岂有湖山同翠水不劳舟楫问迷津一尊风雨时留客近市烟霞可赠人遂使辽东老羁旅常抛书卷过西邻 

　　○偕同人过蔚千荷庭分赋 

　　碧云香雾望中迷晴雨皆堪命杖藜濠上襟期君不减辋川柴馆我频题诗篇淡老逢陶谢人物风流尽阮嵇咫尺枌榆来往易避炎深坐夕阳西 

　　○过蔚千荷庭晚归二首 

　　尘嚣何处挹清芬高咏新诗每过君真羡幽居堪寄傲敢夸健笔足凌云烟沈霞起闲中谛鸟语溪声静里分长夏淹留忘溽暑倚栏清啸日斜曛 
　　落落遐心远嚣俗洋洋泌水堪乐饥图画昔时已愈疟栖迟此处真忘机村犬吠云日欲暮荷溪照月花仍辉老夫短笻策沙岸随风香气吹我衣 

　　○立秋七日蔚千招同僧司业理斋陶侍讲西园荷庭燕集得卮字 

　　初秋凉气散庭墀高树云阴荫酒卮红涨雨溪花焕烂翠翻风壁竹参差闲吟屡接山阳燕爽籁新传太史诗忘却扁舟鲈鲙思林塘正有好襟期 

　　○秋日过蔚千荷庭索饮花事已阑 

　　盍簪几日觅佳游岁月推迁大火流出世襟期醇酎涤隔帘葭菼御河秋修篁拂露侵宾座旅雁含风过钓舟花事已阑时欲暮愁听白纻满中洲 

　　○岁暮寄怀年家子毛秋岑 

　　分携南浦泪盈裾三载愁怀望雁鱼清夜云山魂几去萧斋风雪岁将除君方松泖耽鲈鲙谁解临卭问子虚寂寞空吟梁月句不堪衰谢怅离居 

　　○送秉瑜大侄从军大金川 【 并序】 

　　前广督鄂公 【 弥达】 曾命大侄制造九节火炮进呈今苗民梗化因奉谕旨命秉瑜解送军前効用 
　　天家神器出龙堆问罪雄师走迅雷借箸书生□武备登坛大将是奇才几年巴徼兵戈梗计日蛮荒瘴疠开顾我谈经头己白免教投笔起徘徊 

　　○刘编修殿虎赠余诗己三年矣赋此答之 

　　吾辈迂疏世共闻难将知已问尘氛况当遁迹如张俭谁信谈经类子云识具古今仍嗜学交空南北始逢君芝兰赠我联同气怀袖三年吐异芬 
　　碧云苍雾讲堂阴燕市离羣听雁音倾盖一谈天下计开襟真见古初心浮沈声气交嫌晚商榷人天道且深白雪若教容易和岂烦岁久始追寻 

　　○读史 

　　独坐荒斋思渺茫千秋遗事感兴亡汉平楚霸疑韩信宋逼金人用李纲山涌风云关塞黑霜摧洲渚荻芦黄不堪摇落伤秋晚鸿雁声哀下夕阳 

　　○蔚千七十初度并贺生女 

　　云间太守仲弓才晚节襟怀傍钓台天假湖塘娱大隐人因烟水恋深杯凌霄老柏栖鸾翼明月新珠出蚌胎矍铄如君谁得似檐前榴火报初开 

　　○夏至日蔚千招饮荷庭 

　　骄阳隆赫正斯时独有林庭暑更宜苔厚阶除人迹少水侵栏槛鸟飞迟陶令归来唯嗜酒杜陵老去渐工诗高吟剧饮无拘束不觉狂遗白接??离 

　　○邯郸梦和屈北雄原韵 

　　卢生献赋去仍还歧路萧条此遇仙旅馆徒传千载梦邯郸谁续再来缘天空孤鹤鸣丹嶂风驾晴云忆彩鸾何处黄粱寻胜迹遥遥墟里见炊烟 
　　灵黍何须问大还热心顿冷即神仙羣生苦恋浮尘梦一枕谁空欲海缘久弃名场闲养药未应云路禁骖鸾追寻往事邯郸道陵壑苍茫绕夕烟 

　　○蔚千荷庭 

　　骇汗冲炎事早休朅来杯酌对芳洲凉生几簟非关雨风起松篁忽讶秋唐相冰山消烈日石家金谷衂危楼天留尔我升沈外疏放凭谁笑白头 

　　○出郊远眺 

　　万里关山烟雾重巍峩宫阙动疏钟入云春燕差池羽逐水桃花烂漫容事业久甘终卷帙性情偏喜近筠松沧洲东去无多路樵牧将随出世踪 

　　○简蔚千索饮 

　　每到炎天苦烈晖便思荷槛叩荆扉隔窗幽鸟羣呼雨绕尘□云□湿衣但许疏狂挥素壁不须弦管乱清机老来珍惜闲中会风起花溪落易稀 

　　○饮蔚千荷庭因书己意二首 

　　高树鸣蝉昼亦阴门环灵沼受凉深溪山得友方成赏风雨开尊每过寻凫雁惯来离垢境主宾相对出尘心临轩一曲横焦尾高咏成连海上音 
　　举目无非执热场特来此处就清凉买山未结高人侣对景翻生久客伤采采芙蕖难涉水青青荷芰可缝裳烟霞有约空相待矫首南天忆故乡 

　　○饮蔚千荷溪 

　　绕舍东南尽水乡冰盘雪槛映壶觞清风独厚羲皇叟野客偏宜薜荔裳龙岫已凋梁国苑锦棚不羡富家庄更从何处容疏放挥洒烟云啸咏长 
　　虽有湖塘供老眼也因心远解徜徉青槐晴下重阶荫白鹭炎飞几片霜隔岸轮蹄纷冒暑爽人庭榭且衔觞天时世事从无定水色山光总未央 

　　○七夕后一日饮蔚千荷庭 

　　何须银汉舣灵槎对此湖光意己赊树里人烟疑海屋云中鸡犬近仙家暮年醇酒为生计早岁荣名作幻花我亦从兹思远遁武林深处问桑麻 

　　○遥同明复元奉使北夷渡黑龙江旧作 

　　使臣衔命戾江濆江水澄源接紫氛蚌吐珠光争夜月龙腾潭窟起祥云星槎击汰双旌耀天语开函绝域闻才仗济川联部落共占声教奉明君 

　　○送门人杨伊水赴乌程主簿 

　　黄鸟嘤嘤求侣声春风饯别赴乌程存心利物一官好折柳离亭百感生仇览己成鸾凤质于陵终属庙堂英多年世契文章友淹恤何堪送远情 

　　○题孙在原江行小照 

　　五溪三峡出黔阳贤宰朝京道路长蜃雨蛮烟收健笔雕题卉服送行装孤帆身拔蛟龙窟 【 峡中舟沈几滨于死】 万里心依日月光 【 解官例应引见】 履险如夷看道貌乘风应不羡宗郎 

　　○代张稼兰送怀来令吴文正 【 吴梁皆广东顺德人张曾宰兹邑】 

　　书剑翩翩塞上游莺花首夏送行辀旧从珠浦瞻丰度新绾铜章喜献酬水落桑干环帝阙山连阴岳壮神州秦城代邸多遗迹歌咏无忘寄白头 

　　○代张稼兰送白水令梁善长 

　　十年宦海涉风波白发名场老复过 【 张时罢官居京有起复信】 燕市逢君重握手龙江回首一悲歌正堪花月谈当日无计河桥挽去珂愁绝秦关云路杳分携莫惜醉颜酡 

　　○哭陈石闾 

　　北宋南施次第推百年风雅久虺隤不从隆古争雄长谁信文坛有霸才紫气虚瞻函谷尹大招频上郭生台谩言三老辽东旧郢技空存质已摧 

　　○壬申冬过天津赠同年卢运使雅雨 

　　潦倒燕台已暮途耽吟知已遇全疏冰霜路绕长芦陌棨戟门瞻大海隅敢诩叔鸾称独步争传子干是鸿儒编成出塞谁能和风雅逢君道不孤 

　　○咏瓶花 

　　胆瓶斜插两三枝丰致嫣然亦可怡满室馨香春焕烂隔帘蜂蝶影参差易伤艳质纷纷落好劝熏风细细吹景物随时看不尽名园回首事多悲 

　　○甲戌真州九日邀署中诸友游吴许二园林 

　　真州吴囿城东湄扁舟九日来探奇湘芷江兰杂洞壑古柏老桂蟠蛟螭忽讶远山渡隰岸那知高阁凌厜■〈厂外义内〉乘兴邻园贾余勇短笻登历忘饥疲 

　　○秋日偕任征君东磵集龙门桥归泛江口看山之作 

　　西郭乘流出市阛龙门桥畔听潺湲修篁尊酒方延赏迟日扁舟未拟还烟树苍茫胥口渡云峰突兀润州山不缘官署身拘限长共浮鸥野外闲 

　　○将至杭州便道访刘野鹤山居 

　　萍踪无定复南游垂老天涯且未休满目波涛穷厉揭空山薜荔自春秋久??弃尘匣沦双剑应有灵槎到十洲拟向刘安问仙诀莫将鸿宝秘丹邱 

　　○秋日寄怀任东磵 【 名瑗山阳人举鸿博不第】 

　　君住山阳淮水畔余家辽左鸭江滨一朝邂逅怜同调千古文章信有神待价骅骝虚苜蓿高栖鸾鹤老松筠相思北望秋将晚鸿雁声高落叶频 

　　○寄答遂堂先生 

　　任　瑗 
　　忆坐冰斋夏日凉归来两见菊花黄怀奇敢望孔文举推毂还闻盛孝章鸥梦不知江水阔鸿音时隔岭云长可知寂寞墙东客录尽床头种树方 

　　○乙亥九日偕署中诸友登北山寺 

　　九日招携出郭游清尊野菊对闲鸥狂吟我欲题青壁落帽君无笑白头人滞江乡风月老雁横霜浦荻芦秋南朝剩有佳山色乘兴登临一放眸 

　　○九日登北山寺怀都门诸友 

　　傍城孤屿石崚嶒九日扶笻试一登东走江声趋铁瓮南来山色障金陵回看京国伤离别久客天涯眷友朋此日知君怀我处丹厓应上最高层 

　　○秋日偕富甥介伟游龙门桥归泛江口看山 

　　西门之外龙门桥森森万竹参天高扁舟欹侧入荻浦秋云黯淡横江皋连峰隔岸势奔走巨舸争渡声嗷嘈乘醉披襟一鼓棹诗成吟啸轻波涛 

　　○题汪西灏奉萱图 【 名沆杭州钱塘人举鸿博落第遂奉母不仕】 

　　偶辞鸥鸟趋征诏旋返钱塘老布衣自有闲居真事业独留至性在庭闱茅容对客烹鸡后和靖临湖放鹤归应使劳劳朝市士披图潜息利名机 

　　○奉窆曾祖母祖父后留别地师朱汇征 

　　万里艰难投绝塞百年存没隔辽天平生洒尽思乡泪垂老归来买墓田脚踏烟岚穷豹隐峦回沙水卜牛眠我曾我祖安窀穸别后宁忘括地仙 

　　○送沈驭风归辽东 

　　真州城中浩雪飞真州城外行人稀肩舆仆仆晨出饯江风飒飒寒吹衣萍蓬飘泊我犹客关山迢递君能归垂老他乡岂易别遥瞻云水心依依 

　　○和友人游仙杂诗 

　　年来踪迹但支离世味人情老渐知材与不材堪自处道非常道觅吾师鸾音鸿爪同消息老屋荒江阅岁时笑看蚍蜉尘垢里熙熙攘攘欲奚为 
　　三才相盗复相媒消息人间莫浪猜识得蟾精随月满直教龙女献珠来井轳倒绠牵泉脉犀火灵潭照蚌胎另立乾坤身再造伫看名姓列丹台 
　　先天一气叩关元窅窅冥冥大药存颠倒乾坤成泰象往来离坎立玄根狂澜海底探蛟穴逆水滩头过剑门送得真人归洞府温风桃熟武陵源 
　　闻说仙人十二楼琪花瑶草秘神州身探月窟金初现手挽天河水逆流沧海露凝珠颗润蓝田风暖玉苗秋万灵呼吸皆从令不让卢敖汗漫游 
　　遐思未遂赤松游大道虽闻不解愁荏苒光阴惊逝水飘零天地感浮鸥襄王绮梦怀神雨嬴女箫声隔凤楼羡杀瑶池陪宴饮蕊珠宫里露华秋 
　　人间天上事如何谩道黄姑别恨多自有鹊桥通碧落不教织女隔银河彩云结绮成华幄玉露凝珠坠锦梭从此星垣罗袜敛岂烦岁岁久凌波 

　　○和叶某留别原韵 【 并序】 

　　叶杭州仁和人学道多年自觉有得将谢人间世游名山为不死计辱诗留别依韵和之得十六首 
　　浊俗谁堪性命亲出尘丰格慕长春云衾石枕名山梦月径苔矶野鹤茵混沌凿开天上路大千甘溺幻中身从兹抉出樊笼外万虚纠纷一霎驯 
　　入山唯觉与山亲鸟语花香识岁春雨过紫芝生绣谷风来朱草落云茵地无名利戕真性天假烟霞铸道身莫讶形同黄鹤健已将心共白鸥驯 
　　但解繁华着意亲那知转瞬不成春貂蝉冷落麒麟冢歌舞销沈锦绣茵太上洪施延命诀百年忍作断蓬身唯期大事因缘就山鸟山花处处驯 
　　微躯天地亦何亲玄发朱颜旦暮春剌眼莺花摧大块惊心冰雪积寒茵灯残漏尽三生梦蔓草荒原百岁身不待刘家丛桂长便思叶县两凫驯 
　　飞梦遥连海外亲惧将尘网汨芳春鸣泉落磵羞歌扇幽鸟衔花薄舞茵趼足行吟名峤顶破瓢饮挂老松身龙沙符瑞今当会八百丛中鹤驭驯 
　　香园善水性天亲蟾血鸾膏养大春时与白云归洞府月随瀛海上屏茵乾坤有象泡中影今古难醒醉里身悯世婆心知不倦伫看龙杖葛陂驯 
　　和光虵虎亦须亲避世襟期别有春大地蜉蝣悲浩刼先天消息迓文茵晤言顿醒浮生梦把臂还惊顷刻身是否请君回首看新人争逐旧人驯 
　　澄怀无碍与天亲灵蠢皆成大地春老鹤玄猨尘外友落花芳草洞中茵云山此去千年计陆海重来再造身我亦心期朝五岳深惭狂象未能驯 
　　有道真能害作亲冬藏秋杀尽皆春鼎炉鲍石烹神火海峤蛟珠列翠茵银汉槎头征往事白云乡里悟前身任教轩冕罗天阙龙性从来不受驯 
　　闻说仙源梦寐亲桃花流水武林春岩端果熟分猿俸洞口云封坐藓茵捐佩久暌朝市客逢人谁识牧樵身敢云真诰从空下老觉年来性渐驯 
　　百年唯有道堪亲岁月从教秋复春剑吐龙文翔佩带座邀天乐奏花茵恩深亭毒归灵宥情款阴阳结寿身解得仙凡通咫尺云旗风马总能驯 
　　难把玄珠寄所亲崖花荣悴纪冬春灵溪此日留丹灶仙迹他年感卧茵阴谷苍藤藏日月冰壶石髓澡心身大还有药君知否慧剑成龙豢已驯 
　　鹿豕堪同眷属亲襟怀何处不阳春壶中甲子还天地袖里风雷护枕茵过去徒留千载恨悟来方识此时身定知万化从心运海澨烟霄羽驾驯 
　　山中宰相我情亲得诀君归洞里春行处药锄随杖履梦回松月照衾茵十洲潜影云霄路五岳凌空鹤背身踪迹人间如借问谷神昌后毒龙驯 
　　青城乌目一朝亲石室阴崖万古春术秘丹梯金作简药收银海月当茵挥叱云烟鸾鹄驭往来天地主宾身应嗤土窟尸乡叟但解羣鸡绕屋驯 
　　一与羣真笑语亲八千秋过八千春蓝桥结眷邀神女丹穴流珠醉锦茵蓬岛月明朝贝阙扶桑日出控鳌身若逢望气关门尹吩咐青牛且暂驯 

　　○九日同年卢都转雅雨邀同钱少司寇香树平山堂登高 

　　重阳连袂眺高台雨歇平山景物开楼阁参差排地起峰峦突兀渡江来白云端为秋卿驻 【 是日薄云不雨】 肃气还因使节回 【 连日雨寒是日暖】 落帽风流传胜事何如此日共衔杯 

　　○和同年卢都转雅雨红桥修禊原韵 

　　花光夹岸拥仙舟觞咏良辰竞逗遛一自江滨开郑驿顿令海内识荆州清尊到处金衣劝好句成时锦簟酬莫怪画桡喧柳浦风流都转作遨头 
　　裠屐才名尽少年彩毫争艳万花前纷趋巨壑沧溟外罗列羣峰太华巅晓日僧开无碍塔春风人坐总宜船炊烟一片晴光合遥指江城碧树圆 
　　交流碧玉四桥通辇路纡回翠槛东曲沼春波涵帝泽层台仙籁下天风离宫宛转窥青琐绝峤依稀认紫蒙此日太平传盛事人人身到五云中 
　　看花老眼倍添明听遍枝头百啭声愧我文章真少技知君心迹自双清笙歌队里长春国灯火光中不夜城独捻霜髭赓丽句水明楼上月三更 

　　○送宫方伯怡云往嘉兴用同年卢都转雅雨韵 

　　平山高阁忆同游倾盖论交恨白头伏处岂徒钦宿望晤言真不愧儒修銮江随养趋乌目邗水扬帆向秀州何日尊醪重把袂碧云红树已深秋 

　　前题又步原韵一首 

　　邂逅逢君雪满头怜才慕德两绸缪百年耽咏心长泰万里乘风事早休都转雷塘思握管客星严濑访披裘老来我亦无拘束愿与湖山结胜游 

　　○送同年宫方伯怡云返嘉兴 

　　卢见曾 
　　四纪离羣两白头 【 榜下一别四十八年矣】 那教小聚不绸缪花纔开处席先步月已残时吟未休堕泪有碑留汗简立锥无地着菟裘郎君佐郡西湖近 【 令嗣官嘉兴司马】 何必劳山始钓游 

　　庆芝堂诗集卷十五 

　　●庆芝堂诗集卷十六 

　　沈阳戴亨通干撰 

　　五言排律诗 

　　◆五言排律诗◆ 

　　寿河间陈太守十四韵 
　　题贞松图寿谢母苏节妇 
　　题竹石牡丹图寿谢母苏节妇 
　　赠济南梁太守十八韵 
　　留赠长清何明府淡园二十韵 
　　制艺 
　　癸亥五月二十后酷热异常死者万计六月五日恭遇皇上省躬求言是夜北风大作继以膏雨沴戾顿除仰见圣主至诚格天捷于影响赋此纪异且私幸其安全也 
　　赋得汲古得修绠 
　　赋得登云梯 
　　赋得日暖万年枝 
　　赋得熏风入禁松 
　　赋得五月五日扬子江心铸镜 
　　代寿山东中丞朱母程太夫人八秩有四初度 
　　上丁日皇上亲诣太学行释奠礼恭纪十二韵 

　　○寿河间陈太守十四韵 

　　冠冕南都丽文章北斗悬太邱光史册东武轶陶甄帜拔巍科早风移太邑传彤廷隆誉洽瀛郡德星连抚字劳丰歉恩膏匝陌阡珠光辉合浦麦颖秀旻天邵杜声华着龚黄事业肩腐儒依绛帐旧物有青毡蠹饱神仙字炊荒苜蓿田徒闻三绝誉深愧两斋贤雪酿梅花白春归柳絮妍觞称腊去后筵敞月来先覆冐承殊渥输忱尠滴涓叨陪羣属末泥首祝遐年 

　　○题贞松图寿谢母苏节妇 

　　老手状贞容离奇类古松烟萝偕婺隐臃肿却秦封节劲寒增茂心坚岁失冬栽培深得地枝干欲成龙空有盈虚数偏为造化锺仙人应驻驾试看鹤来踪 

　　○题竹石牡丹图寿谢母苏节妇 

　　竹抱凌云节根移自海东一从飞凤去甘伴古苔终箨老色逾碧年深势转崇枝高无过羽叶茂不雕风甘与巉岩寂全看富贵空但教筠箭发足以慰孤穷 

　　○赠济南梁太守十八韵 

　　赠济南梁太守十八韵 【 大学士文恪公长孙】 

　　相国家声旧孙谋奕叶光才华真挺拔建树岂寻常贤以为郎著名因出守扬恩膏被齐鲁政绩继龚黄儒术通敷治词章允擅场披云瞻器宇伟度识琳琅祖武绳经济嘉谟卜庙堂欣叨大厦覆私觊薄材彰腐慢遭时弃提携愧德凉我生同泛梗天意酷亡羊色养哀无禄亲丧复异乡恒饥从妇孺中夜独彷徨泪尽衰麻赤灵归关塞茫麦舟谁解赠愁病欲成狂宁不惜残命还应乞大方深情蒙缱绻浓荫忆松篁斗水枯鱼活鸿慈再造长吹嘘寒谷暖冥报吁穹苍 

　　○留赠长清何明府淡园二十韵 【 如漋】 

　　大邑抡才子长清擅胜形万山朝泰岱一水会沧溟 【 长清万山东向县西济河北注直接大海】 寺着图澄迹 【 灵岩寺佛图澄铁袈裟尚在】 人传石虎灵 【 石虎山祈子最验因改名石灵山】 云来常入牖鸟浴不离汀十里松前月 【 在灵岩寺西】 五峰山后屏 【 五峰山为长清胜境】 林峦挥丽藻政治发新硎操苦尘生甑风移户不扃慈祥深雨露刚断走雷霆骐骥驰周道鵰鹏振紫冥循良真父母经济待朝廷愧我遭颠覆伊谁辨渭泾乞涂怜白壁埋狱惜青萍脱难悲张俭归耕慕管宁世人皆欲杀君眼独垂青赋笔惭鹦鹉原情类鹡鸰解骖深缱绻周急免伶俜饱德心方洽分襟泪欲零间关萦梦寐望月缅仪型陋巷安初服嘉音伫远听他年功业就端不负钟铭 

　　○制艺 【 并序】 

　　辛丑释褐不作已二十四年甲子春应从子秉瑛请勉为数艺颇觉先正矩矱不甚刺谬并示从游诸生 
　　酝酿坟皇奥研抒性命余身当多难后心隔少年初勉扩尘中境聊摅腹内书风雷随煅炼冰雪荡空虚艰苦文章在支离世务疏此中堪自信诸子意何如 

　　○癸亥五月二十后酷热异常死者万计六月五日恭遇皇上省躬求言是夜北风大作继以膏雨沴戾顿除仰见圣主至诚格天捷于影响赋此纪异且私幸其安全也 

　　癸亥五月二十后酷热异常死者万计六月五日恭遇皇上省躬求言是夜北风大作继以膏雨沴戾顿除仰见圣主至诚格天捷于影响赋此纪异且私幸其安全也 【 十四韵】 

　　旱魃从来有骄阳似此无乾坤三昧火昼夜一洪炉督亢山疑灼桑干水渐枯熇蒸当五月瘴疠遍燕都烈日焦躯体炎飙中喝痡书斋团火狱天意欲焚儒声怵街邻哭心茫去住图阴阳无间隔人鬼但须臾精祷诚能格苍生谴顿除大风驱沴戾霖泽渥膏腴势定方妻子身存再发肤亲知相庆吊远迩尽欢娱羁魄惊初复香胶喜亦沽高穹呼吸接兹理信非诬 

　　○赋得汲古得修绠 【 用修字八韵】 

　　圣贤遗大业慷慨慕前修纤悉虽曾获渊深不易求譬穷江海阔须自滴涓谋岁月为长索诗书汲众流辘轳操巨手甘苦渥枯喉濡首探精蕴冲波习勇泅一朝登道岸百尺上竿头瀱汋无超识空余抱瓮羞 

　　○赋得登云梯 【 用梯字八韵】 

　　灵峦干碧落云路有丹梯振步凌■〈山艮〉崿登峰岂杖藜足音铿石齿山脑缩芒鞮渐与尘寰回还随鸾鹤跻明河流耳畔佳气满关西影出烟霞表身承雨露低攀缘无蹭蹬高下受提携不奋凌云志终当困浊泥 

　　○赋得日暖万年枝 【 用枝字八韵】 

　　曈昽升大地晻暧茂芳枝旭景融贞干苍髯耀赤墀栽培蒙厚土精彩发明时纤翳无亏曜倾阳早若葵敷荣堪献寿劲节复能持已受离光照还思夜露滋豫章欣有托梁栋自多资樗栎虽凡陋流辉幸不遗 

　　○赋得熏风入禁松 【 用风字八韵】 

　　夭矫古松树栽培禁苑中祝融宣仲侣偃盖引南风鸳瓦声初起虬枝势暗通郁葱云气下跄济佩声融灵籁森青琐苍涛动碧空虞弦欣在御民愠解何穷每羡凌霄干深蒙被物功坚贞期自励樗散薄幽丛 

　　○赋得五月五日扬子江心铸镜 【 用江字六韵】 

　　水心天宝镜灵异世无双神匠鸠重午鸿钧绕大江一轮光继日对月夜悬窗时有龙鸾翙还教心胆降涵虚长皎洁鉴物别珉矼应祀甘霖霈无劳水滴駹 

　　○代寿山东中丞朱母程太夫人八秩有四初度 

　　冠盖盘江盛家声奕叶长祖勋传博穆母德媲桓光自有充闾庆因来九鹤祥诞生公辅器襄佐圣明皇伊洛思犹切 【 曾任河南藩司】 淮扬颂不忘 【 曾任淮扬道】 经纶闻黼座节钺授封疆膏雨周齐甸仁声播鲁邦三春成寿域大耋庆高堂天语嘉贤淑恩纶锡诰章承欢开幕府祝嘏献霞觞鹤发初萌镜霜姿翠映篁孙云纷绕膝兰桂灿成行禄养今方炽松年老逾康荒词何足贵聊借祝遐昌 
　　斗极锺灵气名贤旷代生巨才堪鼎鼐雅量协枢衡学富穷三箧文成压两京巍科先获隽太守蚤蜚英乘传淮扬路维藩河洛行悬鱼标峻洁携鹤表廉平廷有征黄论天回借寇情经纶资锁钥齐鲁枉麾旌画笏为筹策藏胸富甲兵使君真福曜东土作金城款曲求民膜渊冲秉国成臣心银箭直官况玉壶清杞菊衙斋饭羔羊道路评史云遥并驾伯起实齐声属吏亲圭璧余芳缀杜蘅春阳熙浩荡夏屋荫峥嵘每欲鑴铭颂时同骖竹迎及兹逢母寿欣与祝长庚蓂荚祥初验恩纶诏屡荣瑞光凝棨戟彩服映璁珩慈貌臞于鹤佳孙秀若瑛板舆扶月稳玉佩受风轻麟髓应调馔冰桃亦助觥仙姬攀玉杖奼女奏鸾笙璇斗经天朗台精照地明无劳问铅汞真已近蓬瀛伟矣旗常业皇哉巾帼名雀环人拟献葵日我先倾叙德惭窥管抒怀悚报琼击辕聊有颂郢曲不堪赓 
　　寿母垂僖颂共姜录卫风节高成子孝心苦教臣忠虎尾灾曾履春台暖渐融郎君当运会梦卜兆罴熊彩凤凌霄起神鹏绝汉翀襟披乐广雾才发士元空淮豫传芳绩经纶简睿衷名悬三岛北身障百川东远迩周民隐恩威沛泽公千秋欣遇合一德动昭融汲引宁余力声华每发蒙清流同注壑弱翮早依丛感激缘明义追随愿始终慈帏逾大耋宠诰锡高穹懿则谁能并芳规播不穷阐幽存史笔作颂献雕虫已觉惭圭璧还知类管筒何人歌绝调冰雪在梧桐 

　　○上丁日皇上亲诣太学行释奠礼恭纪十二韵 

　　文治开天运明禋重国黉銮舆移禁籞凤冕出严城对越天颜穆趋跄士气荣百灵森羽戚九奏戛箫笙道契尼山秘心通泗水灵上丁修祀典至圣感精诚恍接无言教欣看大道行森严神驭悦震憺众情倾雷动回云日山呼诵圣明祥光余殿庑春色满神京翘首宫墙近斋心刻漏惊幸叨陪祀列踊跃发欢声 

　　庆芝堂诗集卷十六 

　　●庆芝堂诗集卷十七 

　　沈阳戴亨通干撰 

　　五言绝句诗 

　　◆五言绝句诗◆ 

　　古意 
　　子夜歌 
　　四声曲 
　　秋夜旅情 
　　都门晚眺 
　　对月口占 
　　秋夜 
　　石桥 
　　板桥真武庙 
　　谷口茶棚庵 
　　渡滦河 
　　抚宁道中 
　　磵底花 
　　榆关遇雨 
　　出关闻雁 
　　翡翠花 
　　野茶花 
　　口占赠李复堂 
　　山寺 
　　春斋 
　　白鹭 
　　读书丁家洼杂咏 
　　题画册十七首 
　　明妃 
　　孟才人 
　　题吴园二十景 
　　题采药图 
　　青陵台 
　　淮阴钓台 
　　子陵钓台 
　　对镜 
　　午睡 
　　秋宵 
　　调碪 
　　题年家子卢主事秋灯夜读图 
　　题沈学子征兰图 
　　题兴福寺 

　　○古意 

　　白云起前山遮断郎归路妾欲往从之知郎在何处 
　　明月挂前轩秋风下高树忽动别离情出门望江路 
　　虫语响空阶高梧落疏影秋夜月华明独照孤帏冷 
　　郎爱蕙草花花多恐难久妾有幽兰香愿君莫去手 
　　嘉树植中庭号为女贞木岁寒色不凋霜雪从相酷 

　　○子夜歌 

　　妾有五色丝织作同心带绾以结不开试看郎心耐 
　　采莲荡轻舟莲房含未吐但见莲花娇谁识莲心苦 
　　鸳鸯傍莲舟欲打心忽变俄见有人来佯羞整金钿 
　　瞥见双鸳鸯交颈戏珠箔惭笑隐房栊低声骂轻薄 

　　○四声曲 

　　日落山峰紫月出溪水绿时闻款乃声隐隐过岩曲 
　　深山绝行踪轮囷多古木时闻樵采声丁丁出幽谷 
　　乔木啭仓庚春雨昨夜足时闻叱牛声村村野相续 
　　羊牛相呼鸣夕阳含雨足时闻横笛声遥遥下山麓 

　　○秋夜旅情 

　　明月浸疏桐空阶虫语响伏枕梦不成凄其动远想 

　　○都门晚眺 

　　吾家在何处遥遥白云蔽伫望白云飞云飞杳无际 

　　○对月口占 

　　闲夜步苔阶一身万里客明月照我怀顾影长太息 
　　两地不相见共此明月光殷勤望明月展转心内伤 

　　○秋夜 

　　檐端露明月月苦乡心儆草虫寒夜鸣疏桐落秋影 

　　○石桥 

　　略彴石欹斜菖蒲映清水水流细有声泠泠潄石齿 

　　○板桥真武庙 

　　古寺覆寒云下马聊独往四顾无人声风蝉树间响 

　　○谷口茶棚庵 

　　谷口施茶僧击磬迎来往松棚午阴凉时有松风响 

　　○渡滦河 

　　雾气暗河干霜花浮草色行路讵不难如何远跋涉 

　　○抚宁道中 

　　上山复下山时行山磵底落日恐夕心遥遥望墟里 

　　○磵底花 

　　空谷媚幽姿寒花抱一枝秋风吹不息摇落复谁知 

　　○榆关遇雨 

　　萧萧红叶落历历雁声过一夜榆关雨愁听出塞歌 

　　○出关闻雁 

　　匹马秋风道荒山夜雨时音书如解寄为报客行迟 

　　○翡翠花 

　　山中翡翠花秀夺炎鸟色采撷充佩帏应教美人悦 

　　○野茶花 

　　塞上牧马儿采叶调酥酪空有珍珠花随风自开落 

　　○口占赠李复堂 

　　杰士多奇情往往不得吐相遇素心人一日可千古 

　　○山寺 

　　古寺翠烟深日入空山静渔火隔溪明寒松落疏磬 

　　○春斋 

　　野性逖尘情荒斋人独宿昨夜春雨过窗前发新绿 

　　○白鹭 

　　野性依沙渚??离褷净雪襟风芦栖未稳延颈忆云岑 

　　○读书丁家洼杂咏 

　　拥翠庭 
　　南陂 
　　烟霞汇 
　　琴石 
　　掬月溪 
　　龙潭 
　　独树庵 
　　山馆 
　　留云坞 
　　瀑水厓 
　　白石渡 
　　山寺 
　　山云 
　　望前山 
　　步屧 
　　送人归山 
　　芳树轩 
　　山泉 
　　寻春 
　　访隐 
　　新晴 
　　秋夜 
　　山出云 
　　整屧 
　　早行 
　　登房山 
　　看红叶 
　　秋斋 
　　宿山馆 
　　幽寻 
　　石阙 
　　老衲 
　　渔舟 
　　野寺 
　　题画 
　　题画梅 
　　山窗 
　　新霁 
　　雨后山斋 
　　步月 
　　题画 
　　赠僧 
　　独吟 
　　夜雨 
　　首夏 
　　独行 
　　晴 
　　新秋 
　　早春 
　　月夜 
　　暮 
　　晓行 
　　蔬圃 
　　隐几 
　　秋灯 
　　秋兰 
　　秋虫 
　　秋苔 
　　秋雨 
　　秋空 
　　秋坟 
　　秋田 
　　送别 
　　怀友 
　　白头吟 
　　山居 
　　冬日山行 
　　别赵南村 
　　挂剑台 
　　怀清台 

　　拥翠庭 

　　石骨垒为墙石皮盖为瓦清风送微凉高卧南窗下 

　　南陂 

　　苍翠带平冈坐见南山路白云淡无心遥遥向山去 

　　烟霞汇 

　　山势高逶迤溪流复清绝虚谷寂无人烟霞自兴灭 

　　琴石 

　　山月渐欲高泉声响岩窦石上理鸣琴松风落衣袖 

　　掬月溪 

　　美人弄明月清辉长在手欲以赠他人虚明惧难守 

　　龙潭 

　　山坳郁潭窟蜿蜒神龙藏有时欲行雨云起山苍茫 

　　独树庵 

　　苍翠掩禅关夜深人说法老僧独无言倚树看秋月 

　　山馆 

　　摊书坐南窗虚室绝尘想风过壁琴鸣铿然流细响 

　　留云坞 

　　朝作陇头阴暮作田间雨却怪此山云不乐尘中去 

　　瀑水厓 

　　冰雪悬重冈惊飞落奇响来者不可留去者悲长往 

　　白石渡 

　　饭牛山之南垂钓山之北行者莫问津前途不相识 

　　山寺 

　　古杖策秋云遥望云中寺时有林梢风吹雨落山翠 

　　山云 

　　行步望前山白云若堪把入云不见云白云在山下 

　　望前山 

　　盈眸苍翠深诘屈寻樵路转瞬岚气生忽失前峰处 

　　步屧 

　　羣鸟暮归飞夕阳在高树步屧下平冈白云横去路 

　　送人归山 

　　君归隐名山山中结茅屋应有太古云长伴幽人宿 

　　芳树轩 

　　芳树郁晴轩山禽相聚语树里白云来轻风复将去 

　　山泉 

　　灵液吐云根??聒??聒流泉注泉在此山清莫向人间去 

　　寻春 

　　寂历踏空林兼之访樵牧相见指南山山南草初绿 

　　访隐 

　　空山太古民茅茨结深处溪谷涨流云惆怅山前路 

　　新晴 

　　积雨溜阶除临轩玩新霁幽鸟不惊人飞来啄山翠 

　　秋夜 

　　空山气候清夜深人未寝流萤入座来忽觉衣裳冷 

　　山出云 

　　闲云偶出山时作山前雨流光若近人即之无觅处 

　　整屧 

　　整屧启荆扉寻源约邻舍忽听水声潺新泉迸阶下 

　　早行 

　　石磴历崯崎野花泫朝露空际但闻香欲觅不知处 

　　登房山 

　　崇冈高崔巍登顿猿鹤路指点下方云云中几家住 

　　看红叶 

　　霜叶灿朱霞溪水相映带水上多白云人家白云外 

　　秋斋 

　　野树着新霜青黄映窗左归鸟栖复惊山猿窃岩果 

　　宿山馆 

　　朝出雅初鸣暮归日已暝清梦不离山还踏苍苔径 

　　幽寻 

　　汗漫恣幽寻峰林相蔽隐隔浦见炊烟知有山家近 

　　石阙 

　　采芝石阙西放鹤石阙东此中有天地不与黄埃通 

　　老衲 

　　老衲竟何为坚坐理鹤发有时渴欲饮汲碎寒潭月 

　　渔舟 

　　仰看山色青俯看溪水绿夜泊芦荻湾白云伴孤宿 

　　野寺 

　　老树出颓垣客至雀惊起僧雏款禅扉烹茶掬溪水 

　　题画 

　　荷锸采紫芝山深迷所在应有商山翁携手云峰外 

　　题画梅 

　　冰霜结严寒生意久寥落此时天地心独有梅先觉 
　　当春不发花春去不着叶独抱岁寒心芳香吐冰雪 
　　苍根如积铁夭矫枝条劲天地浸冰霜寒香欲谁赠 

　　山窗 

　　红杏发南枝山窗鸟声集落花飞不高随风复飘入 

　　新霁 

　　新霁葛衫轻闲吟步庭砌松轩昼忽阴冉冉流云至 

　　雨后山斋 

　　山斋雨乍晴新月照茅屋万籁寂不喧残声滴疏竹 

　　步月 

　　烟消万壑净独步平林东披襟一长啸明月悬高空 

　　题画 

　　扁舟溯回溪溪穷崖石陡我欲问桃源白云横渡口 
　　山老骨磷磷水清石楚楚明月下渔舟野烟生极浦 

　　赠僧 

　　虚室闻空香窗前落溪水相对两忘言坐看山云起 
　　尘市结精庐杂花映修樾欲识妙明心寒潭贮秋月 

　　独吟 

　　枯坐耽微吟默与天机会静里闻孤鸿彷佛层霄外 

　　夜雨 

　　夜雨洒山斋幽人入虚听朝来启户看落花满苔径 

　　首夏 

　　首夏日初暖佳树新阴茂蒙蒙细雨滋阶面苍苔厚 

　　独行 

　　闲居爱邱壑独行常踽踽空谷无人声坐听山禽语 

　　晴 

　　小雨天忽晴盈眸尽空翠花落寂无声随风沾衣袂 

　　新秋 

　　露涤山径清秋气满林薄寥寥天宇空高飞唳孤鹤 

　　早春 

　　策杖缘流溪迤逦春山里隔浦望村墟山桃发红蕊 

　　月夜 

　　天高秋月明澄潭复皎洁山静无人迹此景唯自悦 

　　暮 

　　疏雨过空阶暮禽将侣去野云不归山夜宿檐前树 

　　晓行 

　　清眺入深林露气熏芳芷野寺闻山钟遥遥隔溪水 
　　牯牛下崇冈野禽浴溪水烟霞蔽茅茨犬吠深林里 

　　蔬圃 

　　野老爱佳蔬种植资膏土林中灌汲声轧轧鸣秋圃 

　　隐几 

　　幽讨日欲曛归来聊隐几魂梦不知疲仍在羣峰里 

　　秋灯 【 以下题九秋画册】 

　　秋宵万籁清天地归真静一灯对古人默默自深省 

　　秋兰 

　　涉江采芳兰正值秋风起美人期不来怀香向谁是 

　　秋虫 

　　孤月照高梧萧疏落寒影唧唧候虫鸣秋声露中冷 

　　秋苔 

　　扃户少人踪苔痕厚阶砌山鸟爱幽居衔花落苍翠 

　　秋雨 

　　峰顶扩奇怀天地收双目长啸月横空流声满岩谷 

　　秋空 

　　孤艇泊枫林梦绕江天路寒雨带归鸿飞向江南去 

　　秋坟 

　　商飙起原野悲响在杨木荒冢亦何知行人为踯躅 

　　秋田 

　　老农幸有秋殷勤望田谷牧子独无心驱牛下寒绿 

　　送别 

　　笙歌兴已阑欢笑转凄楚别语正依依残钟天欲曙 

　　怀友 

　　别酒怨征鸿携手衡门道新莺忽作声绿遍阶前草 

　　白头吟 

　　白头兼莫春非复芳菲节展转心忽伤深悲蕙草歇 
　　兰香发芳春春归香欲歇佳期久已悭独立庭前月 

　　山居 

　　茅屋下斜阳摊书卧北窗片云生栋宇化作雨苍茫 
　　危磴转寒山窅窕麏□路丁丁发木声远隔云深处 
　　邃石吐苍云参差落檐瓦时与好风俱甘霖被原野 
　　春雨润前村扶笻每孤往百谷性不分时听农人讲 

　　冬日山行 

　　石冻流泉细林枯落叶干扶笻过鸟道风磴入云寒 

　　别赵南村 

　　相逢应未远何事转凄其纔得与君遇冰霜又别离 

　　挂剑台 

　　宝剑值千金欲赠徐君死解挂墓门前千秋吴季子 

　　怀清台 

　　巴妇饮丹穴芳声动庙庭所遭非令主曾为筑怀清 

　　○题画册十七首 

　　溪流淰淰清山色鳞鳞碧空亭云气深何处幽人迹 
　　野老不入城家在云深处山径结危桥看云日来去 
　　茅屋隐山坳石磴崯崎上时复掉船归空江孤月朗 
　　树里人家屋柴荆傍水隈江空天一色帆影日边来 
　　顿僻数间屋扶疏几株树野老坐垂纶日送浮云去 
　　山绕鹿门青庞公旧隐形欲空天地眼峰顶结孤亭 
　　携杖石桥东松风起幽听白云满空山谁识幽人径 
　　浩雪盈空山天地还淳朴欲识造化心寒梅发深谷 
　　羣峰云上立乱石风前走荡胸岚气生看山背两手 
　　访衲登危巘听泉倚卧松回看山下路已有白云封 
　　厓石森精灵长松碍云日科头何处翁摊书坐蓬室 
　　鹿门空有约林虑旧山孤何处寻真隐人间见画图 
　　漠漠洞壑云萧萧芦荻岸月明天宇空孤鹤横霄汉 
　　怪石立山鬼狰狞古渡头涛声催贾客风雨急归舟 
　　云起羣峰动溪流众壑喧荒村枯木外踪迹老衡门 
　　流水绕重山茅茨隔烟雾借问捕鱼翁莫是桃源路 
　　蹊柳初垂绿平桥接水田荷锄新雨足沽酒话丰年 

　　○明妃 

　　奉命和戎主甘心朔漠来望乡时洒泪不上李陵台 

　　○孟才人 

　　妾命何堪惜恩深殉九泉一声歌未竟肠断旧君前 

　　○题吴园二十景 

　　白沙翠竹江村 
　　见山楼 
　　华黍斋 
　　千尺桃花潭 
　　站台 
　　分江 
　　仙人洞 
　　东溪白云亭 
　　虚舟 
　　三峡余波 
　　古柏 
　　芙蓉沜 
　　柳风麦浪之间 
　　复啸亭 
　　冬缸书屋 
　　江乡传舍 
　　雪窟 
　　烟霞多处 
　　因是庵 
　　小山秋 

　　白沙翠竹江村 

　　水净白沙明花满江村路策杖入修篁清谈坐深处 

　　见山楼 

　　苍苍楼前山连峰数千里上接蔚蓝天下带长江水 

　　华黍斋 

　　养高绝外营郊居爱华黍江上无心云飞来落甘雨 

　　千尺桃花潭 

　　灼灼桃花红澄澄潭水绿疑是武陵源人家匿深谷 

　　站台 

　　明月丽中天羣动一时寂独坐理鸣琴清辉照几席 

　　分江 

　　清江可濯缨分来就溪壑应有濠上人相携看鱼乐 

　　仙人洞 

　　坐久寂无闻真人潜深窟静里察玄机白云蓊欲出 

　　东溪白云亭 

　　戢茅傍东溪溪光摇屋宇白云往复来时作亭前雨 

　　虚舟 

　　结屋号虚舟闲心绝世忤一任水禽来衔花满幽处 

　　三峡余波 

　　江源不可穷余波注芳泽髣髴坐瞿塘清猿叫虚壁 

　　古柏 

　　老柏蟠虬龙夭矫鳞鬣古时有清风来吹落藤花雨 

　　芙蓉沜 

　　涉江采芙蓉江流水平远欲渡无舟航惆怅秋风晚 

　　柳风麦浪之间 

　　垂柳带平畴孤亭坐山翠野老叱牛归夕阳下平地 

　　复啸亭 

　　弹琴坐修篁长啸怀往昔明月无古今还照幽人夕 

　　冬缸书屋 

　　文史富三冬青缸照往哲欲识天地心寒梅吐冰雪 

　　江乡传舍 

　　胥口渡已沈銮江非故迹亭林几度更灯 【 灯：登】 临怅畴昔 

　　雪窟 

　　丛梅发严冬光辉映白雪一曲郢中歌寒宵对孤月 

　　烟霞多处 

　　烟霞逞殊观变幻不可测转瞬归虚无青苍见山色 

　　因是庵 

　　妙谛悟真空清净邱园里明月照檐端还照前江水 

　　小山秋 

　　小山丛桂花秋风吹不落此地近淮南余将老栖托 

　　○题采药图 

　　偶随玄鹿径已入白云乡此际逢刘阮相携渡石梁 

　　○青陵台 

　　淫雨霖霖歇江河水不深祇今台上日万古照贞心 

　　○淮阴钓台 

　　不耐王孙饿收纶去此台曾经淮水渡千古为生哀 

　　○子陵钓台 

　　人生各有志乃在去就间一钓成千古高风不可攀 
　　世代更千载高人去不回富春江上月独照子陵台 

　　○对镜 

　　冶容耀春花妆罢自矜惜顾影复徘徊低头长太息 

　　○午睡 

　　熏风清枕簟娇睡晕潮生微笑朱唇启应知梦里情 

　　○秋宵 

　　芙蓉落叶疏鸳鸯怯波冷银汉耿中宵孤帏清漏永 

　　○调碪 

　　孤妾调碪杵空闺生早寒思君沙漠外风雪走弥漫 
　　夜气侵双臂深宵睡未迟妾心难远寄辛苦月明知 

　　○题年家子卢主事 【 隆】 秋灯夜读图 

　　明月照高天青云傍庭户心静夜摊书欣然慕前古 

　　○题沈学子 【 大成】 征兰图 

　　涉露采芳兰花开被九畹将为王者香莫畏秋风晚 

　　○题兴福寺 【 即常建所咏破山寺也】 

　　破山唐代寺潭影浸禅房偶共高僧坐闲云满石床坐久山光淡禅关日色低微闻孤鹤唳声在数峰西 

　　庆芝堂诗集卷十七 

　　●庆芝堂诗集卷十八 

　　沈阳戴亨通干撰 

　　七言绝句诗 

　　◆七言绝句诗◆ 

　　长信宫 
　　春闺 
　　春怨 
　　秋碪 
　　九日登高 
　　塞上词 
　　少年行 
　　昭君 
　　咏荔枝 
　　和人经某花园墙外看花之作 
　　题牡丹图 
　　题双鹊图 
　　盆菊 
　　过某旧园林感赋 
　　过某新居感赋 
　　为尉千题牡丹图 
　　铙歌三章 
　　卢龙县 
　　卢峰谣 
　　独树庵 
　　石阙 
　　烟霞汇 
　　柳泉 
　　南陂 
　　梅花书屋 
　　倚槛看荷 
　　仙山楼阁 
　　虹桥玩月 
　　芦岸渔舟 
　　佳人倚竹 
　　栈道骑驴 
　　草坡牧羊 
　　题陈生小照 
　　戏赠友人纳妾 
　　九日 
　　瓶花 
　　渡溵溜望别山 
　　立秋后一日玉田听雨 
　　题线渠茶棚庵 
　　胡家窝铺听雨 
　　过石山站怀林大搢 
　　夜泊箫声 
　　潇湘泛棹图 
　　扁舟万里图 
　　西湖泛月图 
　　秋江泛棹图 
　　溪桥饮牛图 
　　牛背横笛图 
　　散牛啮荻图 
　　闻笛 
　　闻雁 
　　冰鉴 
　　秋夜 
　　枯树寒雅图 
　　雪竹 
　　墨蟹戏题 
　　寄答毛秋岑 
　　荷溪口号 
　　闻雁 
　　口占一绝送松乔陪祀 
　　仙缘 
　　游仙二首 
　　示从游诸生 
　　秋怀 
　　留示从学诸生 
　　胥江吊古 

　　○长信宫 

　　当春兰蕙竞芬芳金殿筵开捧御觞几日承恩欢乐地秋风花落禁宫凉 
　　九重恩断妾难忘日日焚香扫御床朝罢探君何处乐人传歌舞在昭阳 
　　西宫芳草正添愁沸耳笙歌乐未休莫羡腰肢轻似燕当年恩眷妾曾优 

　　○春闺 

　　花落庭闲睡起迟倦欹鸳枕蹙蛾眉穿窗忽见归来燕长叹一声双泪垂 

　　○春怨 

　　别语分明计日回香闺深思转徘徊伤心有约庭前树寂寞无人花又开 

　　○秋碪 

　　月照孤帏夜正长凄凄碪杵捣秋光妾身不畏西风冷只恐天山下早霜 

　　○九日登高 

　　笳声凄切雁声哀风起高原猎骑回无尽愁云吹不散望乡空上白龙堆 

　　○塞上词 

　　平沙漠漠戍楼阴一派边声动暮碪塞上秋风吹不尽营州城北古云深 
　　郊原雪后黑山枯风卷黄芦射猎初小队韬弓驰马去乱云堆里有穹庐 

　　○少年行 

　　把酒高歌出汉关少年豪气可移山宝刀脱赠还抽看指点锋头战血斑 

　　○昭君 

　　宁边庙算遣朱颜不比文姬出汉关忠节岂劳传画史巍巍青冢壮胡山 

　　○咏荔枝 

　　中原菓食备珍奇此物由来道路迟多事尉陀通献纳至今南海贡离枝 

　　○和人经某花园墙外看花之作 

　　烂缦花枝生晓寒重门深院避人看悬知百宝雕栏里风妒繁华春易阑 

　　○题牡丹图 

　　杨家姊妹鬬明妆花发天香绕玉床谱出清平新乐府沈香亭北教霓裳 

　　○题双鹊图 

　　灵鹊双双羽翼成高枝飞近日边鸣倾心侧耳唯听汝夺尽人间乌鸟情 

　　○盆菊 

　　清韵幽姿伴岁寒秋心老貌对伊宽杨家空有随春槛不待西风吹已残 

　　○过某旧园林感赋 

　　此度看春异昔春生憎亭馆石嶙峋黄莺依旧花间啭不解尊前问主人 

　　○过某新居感赋 

　　旧是谁家舞袖长又看此日鬬新妆春来秋去年年燕阅尽兴亡在画梁 

　　○为尉千题牡丹图 

　　嫩绿娇红绘鼠姑雨情风态一株株老来兴寄烟霞外闲看人间富贵图 

　　○铙歌三章 

　　西域降王款圣朝森森甲仗蔽霜皋拜爵边庭资牧圉我皇亲授虎龙韬 
　　云??干星旃帐殿齐受降台下拜雕题英豪赤腹归诚后青史无惭汉日磾 
　　天骄戎马尽腾骁带甲倾心附圣朝万里环边为保障九重端拱听箫韶 

　　○卢龙县 

　　匹马辽疆道路迟海云东指不胜悲卢龙古戍笳声起孤竹台边日暮时 

　　○卢峰谣 

　　卢龙山上峰崔嵬卢龙山下云不开古来征战骨已朽天阴鬼哭声悲哀 

　　○独树庵 

　　庵门阒寂咽流泉高树乘风拂暮烟万籁不闻花自舞一声清磬说枯禅 

　　○石阙 

　　两峰盘结望氤氲鹤唳猿啼透壁闻采药归来谁是伴一条枯竹带苍云 

　　○烟霞汇 

　　策杖■〈石含〉砑汗漫游狂歌山曲和闲鸥一溪烟水斜阳外天际云峰淡沲秋 

　　○柳泉 

　　弱柳迷烟浑欲雨柳根??虢??虢泉吞吐春来黄鸟唤春晴水面金梭织金缕 

　　○南陂 

　　南陂高下接烟洲峰顶千秋水自流十亩桑田耕夜月清光端为白云留 

　　○梅花书屋 【 以下八首题画册】 

　　生来未到梅花坞此日西溪画里看羡杀竹林携屐过一门晴雪照人寒 

　　○倚槛看荷 

　　风清水阁芰荷香卓午鸣蝉日正长何处兰桡喧笑语飞来七十二鸳鸯 

　　○仙山楼阁 

　　参差楼阁玉为梁来往仙姝蹑凤凰百尺丹梯容我上吹笙亲乞杜兰香 

　　○虹桥玩月 

　　混迹尘寰说饼师江南人物系相思柳湖松岛三更月丁卯桥头许浑诗 

　　○芦岸渔舟 

　　霜林彷佛似苕川水漾空明映碧天隔岸炊烟生一缕荻芦深处泊渔船 

　　○佳人倚竹 

　　剑铓山色割愁难风紧秋林玉臂寒闲却空庭金鸭火为谁长袖倚琅玕 

　　○栈道骑驴 

　　峻岭危峰斧劈痕崖悬古木倒生根诗人爱说蚕丛路秋雨骑驴过剑门 

　　○草坡牧羊 

　　濈濈来思亦写真平坡如簟草如茵眼中臧谷都儿戏不见山前叱石人 

　　○题陈生小照 【 僧服坐蒲图旁置酒瓮】 

　　忙中岁月静中看醉里浮生醒自寒富贵功名皆是幻一齐收拾上蒲团 

　　○戏赠友人纳妾 

　　绣帏春色夜来多啼鸟声催晓梦过倦起妆成还对镜扶郎肩臂问如何 

　　○九日 

　　几度重阳客里过一身长病奈秋何少年壮志蹉跎尽回首烟云塞上多 
　　久客难登客里台况当多病菊花开乡心已逐秋风急鸿雁偏从漠北来 

　　○瓶花 

　　花是名园树上枝折来袅袅媚春姿如何瓶水求生活不为深根忆别离 

　　○渡溵溜望别山 

　　淡沲秋光鸟去还风蒲烟柳水潺湲林梢一抹鳞鳞碧共指前山是别山 

　　○立秋后一日玉田听雨 

　　昨日高梧减片青乱山高下雨冥冥秋来已觉增愁绪况复寒声旅夜听 

　　○题线渠茶棚庵 

　　卸却征衫敞葛襟素磁僧舍浥清芬高槐风动层层影满地莓苔荡绿云 

　　○胡家窝铺听雨 

　　龙荒东指路迢遥鸿雁声高度泬??寥旅舍孤灯愁不寐坐听寒雨夜萧萧 

　　○过石山站怀林大搢 

　　石山古驿众山前沽酒邮亭握别年几日归来重驻马断蓬衰柳锁寒烟 

　　○夜泊箫声 

　　小艇银塘夜泊迟木樨风细夜衔卮箫声隐隐渔家外正是前峰月上时 

　　○潇湘泛棹图 

　　雨过潇湘近午钟芰荷风暖水溶溶帆樯曲折随流转看尽衡山九面峰 

　　○扁舟万里图 

　　草蓑箬笠一扁舟万里长江任去留直破雄风到沧海白云深处是瀛洲 

　　○西湖泛月图 

　　鸿雁声高夜露浓一湖清冷浸芙蓉碧天深处舟初泊月在孤山第一峰 

　　○秋江泛棹图 

　　科头人在木兰舟红藕香中觅胜游昨夜雨过新水涨沿江添得蓼花秋 

　　○溪桥饮牛图 

　　饮牛朝夕颍川阴真羡巢由出世心踪迹不通朝市路过桥东去海云深 

　　○牛背横笛图 

　　前山饲罢日斜曛横笛声声断续闻野老扶笻闲出望心知牧子下寒云 

　　○散牛啮荻图 

　　一犁耕老脱危缰从此逍遥下石冈野食不须愁自觅道旁秋浦荻芦黄 

　　○闻笛 

　　竹影横阶月色凉秋风淅淅洒衣裳惊心忽听南归雁回首云山万里长 

　　○闻雁 

　　竹影横阶月色凉秋风淅淅洒衣裳惊心忽听南归雁回首云山万里长 

　　○冰鉴 

　　谩夸水镜别妍媸一夕严风异昔时我自不嫌寒彻骨独留冰鉴照须眉 

　　○秋夜 

　　天涯久客厌秋频蟋蟀声悲泣露筠孤馆深宵愁不寐入帘残月静依人 

　　○枯树寒雅图 

　　阴云如墨树苍黄空谷无人雪满冈野雀集枯甘寂寞不随春燕入雕梁 

　　○雪竹 

　　惨惨寒声一夜雪千章乔木经摧折劲节排风能力持后凋不独称松柏 

　　○墨蟹戏题 

　　草泥郭索遍江干匡满玄黄菊未残把酒持螯秋正好不应空作画图看 

　　○寄答毛秋岑 

　　河梁怨别酒方酣凛凛清霜拂剑镡几日莺花春事尽空教离思满江南 

　　○荷溪口号 

　　菱塘荇渚受凉风渔唱鸥吟夕照中举目骇看天水外云峰千笏插晴空 

　　○闻雁 

　　百年踪迹感飘蓬兀坐萧斋听早鸿纸帐梅花孤客梦月明几度换秋风 

　　○口占一绝送松乔陪祀 

　　冈回水抱陟还涉紫气氤氲射眉睫悄悄无声一夜霜归途马上看红叶 

　　○仙缘 

　　海外三山接玉京谁知灵黍秘云英裴郎不遇蓝桥渡捣药空闻玉杵声 

　　○游仙二首 

　　缥缈仙姝下凤楼桃源渡口木兰舟亭桡顾我搴珠箔笑与华池露一瓯 
　　羽驾蹁跹驭紫烟霓裳仙乐奏钧天蕊珠宫里陪春宴鳞 【 鳞：麟】 凤洲前月正圆 

　　○示从游诸生 

　　换骨玄霜日夜春 【 春：舂】 问谁服食驻芳容他时我欲寻仙侣鸾鹤空怀去后踪 

　　○秋怀 

　　坐破寒毡不解愁西风猎猎又□秋丈夫别有千年业莫但争夸定远侯 

　　○留示从学诸生 

　　茫茫尘海问仙山亦解神丹遇者艰行到桃源最深处几人坚信不思还 
　　上乘高谈误众贤非关顽骨不成仙尘根涤荡灵根露剩粒残砂亦厚缘 

　　○胥江吊古 

　　两岸芦花对客愁雁行南下楚云秋临江忽洒英雄泪明月箫声古渡头 

　　庆芝堂诗集卷十八 

　　●跋一 

　　余自癸酉春自楚入燕至甲戌秋始归里旧侣相见备询游历余曰吾此行有三得泝九江得见庐山道经齐鲁得见泰山居都下得见辽东戴遂堂先生然亦有三憾过庐山而未观瀑布过泰山而未登日观见先生而未获读其全集尽闻其绪论也盖余自童时即闻北地有所谓辽东三老者一为李征君眉山一为陈布衣石闾其一则先生也私心向往每于友人之自北来者或传其零章断句必珍重省录藏之箧衍甲戌落第后客居尠欢求所谓三老人之踪迹而物色之有知之者曰眉山石闾已弃人间世惟遂堂岿然独存余亟访谒一见如平生欢互出其所作以相质不作一面谀语未几先生就养于其犹子蓝辉明府仪征官署余亦匆匆南归丙子春客杭州遇先生于吴山之麓执手大快遂相与俱归江北留馆真州共数晨夕者半载一日尽出其生平所作以示余余读之旬日而卒业跃然喜复爽然自失如河伯之见海若望洋而叹也如闻张乐洞庭之野满谷满坑而守神涂却也余夙昔爱南朱北王之作奉为圭臬厥后闻赵秋谷贪多爱好之论始稍稍厌去之将为泝流寻源之学而风尘奔走日不暇给今读先生诗乃知返虚入浑自有境地从前之纷纷耳食尽成土苴矣先生诗上自汉魏下逮初盛唐诸大家皆撷精取液如金入冶而镕铸之不肯稍降一格以狥时目而于赠离赋别感生伤死之际尤缠绵悱恻委曲动人盖其性情真挚有流露于不自知者兆燕辱先生知已之爱为忘年交故不揣梼昧敬缀数语于简末忆昔初见先生时问江南名士余以鲍海门对先生曰吾神交此人久矣因示以怀海门诗且备询其游历居处后来江南遂与成莫逆契余族叔麟洲访诗学于先生先生馆之幸舍殁而为之殡殓哭之甚哀余所交海内名流殆遍而爱才好士未见有如先生者雅材百五而谷风伐木诗人三致意焉后之读先生诗者其亦知所兴起也夫乾隆丙子孟冬全椒晚生金兆燕拜手谨跋 

　　●记 

　　乾隆甲戌春秉瑛奉伯父养于仪征官署即拟刊伯父诗囊橐萧然三年未果都转德州卢公谋选辽东三老集录稿中什二三去因检三年中居真州所作随意付剞劂庐江陈葑池侍御秉瑛同年友也读而惊之索观全集秉瑛以未有雕本对戊寅春调任昭文侍御遣信相问且致金助犁枣费伯父欲勿受秉瑛曰鑴书非不义也侍御与侄敦夙契且甚爱伯父诗姑受之以为藉可乎乃益以一岁俸钱急鸠工不三月而蒇厥事计四言古体廿五首骚体十三首乐府廿八首五言古体二百七十一首七言古体五十六首五言近体四百三首七言近体二百六十三首五言长律十六首五言绝句一百六十三首七言绝句七十四首共得诗一千三百一十二首为卷十八秉瑛少孤鞠于伯父伯父自齐河解组后萍居京师益贫困授徒以供饘粥樵苏不爨箪瓢屡空未尝一日废吟咏数年与江左人士接后进之辈耳三老名者争以得傍门墙为幸而卢公方大振风雅坛坫与诸名士觞咏无虚日司寇夫子嘉兴钱公方伯高密宫公皆闻风远来春秋佳日凡有文燕必折简招致留数旬不归秉瑛沈迷簿领朝夕靡暇不能执杖将车敬随左右然心实窃慕之昔刘宾客白太傅以其赠答之作编成两轴一付刘之子一付白之侄各令收藏至今传为佳话不知秉瑛何日得谢去尘网一侍九老六逸之侧与买宜辈共欢噱也乾隆戊寅季秋从子秉瑛谨记 

　　●跋二 

　　外王父戴遂堂先生庆芝堂诗集十八卷乾隆戊寅蓝辉舅氏初刻于昭文县署江左间有传本后舅氏移官甘肃又移贵州往来数千里板藏友人处年久散失先母戴太宜人屡命搜葺重梓问世而传钞讹脱至不可读徧访亲故亦绝少善本逡巡未果道光戊子 【 道复】 捧檄来吴专心访求历五六载始得原刻纸墨完好因亟加缮写体例卷帙悉遵其旧于道光乙未重付剞劂盖距舅氏初刻之时七十余年矣私幸不终负太宜人之命又伤太宜人不获亲见其成编也是集显而几晦晦而仍显虽若有数存乎其间而太宜人表章先人之心惓惓不释遂使七十年来遗诗仅存江左者犹得重见舅氏初刻之本一经校刊顿还旧观呜呼何可忘也外王父在当时与李铁君陈石闾齐名称辽东三老宇内久有定论故别叙鸠工岁月并重雕缘起如此云道光十五年十一月既望外孙荆道复谨跋
