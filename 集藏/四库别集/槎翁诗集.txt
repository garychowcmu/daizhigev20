《槎翁诗集》（明）刘嵩

　　钦定四库全书

　　集部六

　　槎翁诗集

　　别集类五

　　明

　　提要

　　臣等谨案槎翁诗集八巻明刘嵩撰嵩字子髙初名楚泰和人元末举于乡洪武三年以人材荐授职方郎中迁北平按察司副使坐事输作京师十三年手勅召为礼部侍郎署礼部尚书致仕十四年复召为国子司业未旬日卒嵩七歳能赋诗及长日课一篇读书天寒皲裂不少辍其在官舍孤灯讽诵夜分不休葢其一生耽嗜吟咏刻苦甚至故年愈老而诗亦愈工清江刘永之金华宋濓辈皆极称之当明之初雄才角立吴中诗派昉于髙启越中诗派昉于刘基闽中诗派昉于林鸿岭南诗派昉于孙蕡而江右诗派则昉于嵩以清和婉约之音提导后进迨杨士奇等嗣起豫章人士复变为台阁博大之体而骨力不坚久之遂浸成冗漫北地信阳乃乗其弊而力排之遂分正嘉之门户然嵩之平正典雅实不失为正声固不能以末流放失并咎剏始之人矣

　　乾隆四十五年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　槎翁诗集巻一

　　（明）刘嵩 撰

　　○四言古诗

　　言志赠友人

　　深山邃谷虎豹所凭玄雾翳云蛟龙斯升芸芸暮蜉缉缉秋蝇嘅彼下士志何由兴岁年云徂氷雪侵凌睠彼皓首含涕抚膺契予夙好嘉尔友朋亦有旨酒如溜如渑可以乐衎髙融咸登仰睇白日翩其相仍道谊罔敦忧患式増不曰尼父饮水曲肱媚货附桓圣人不能我行东原以陟崚嶒言采荣木手挽其藤素秋以风霜露乃凝黄鹄斯举天髙气澄送子于迈服子徽称理棹河湄頳霞晨蒸何以益我敦教而承友道之薄噫其春氷尔弘其居夕惕兢兢人亦有言谷増而陵圣途云遐气力曷胜朂尔踯躅暨于鶱腾

　　题唐子华江居平逺图

　　宛其长洲在彼中流上列灌木旁引髙丘彼君子居于林之右言敞东轩缅觌平岫盘石在渚丛荫在门有风夏凉维日冬温岂无方舟可以游钓言曳其杖于焉遐眺油油行云靡靡逝波岁既晏矣云如之何鸟鸣于谷鱼丽于罶君子之居君子之友

　　题宁都州学图【有序】

　　同夫郑君修郡庠之礼殿垂成而代去其友人唐旗王礼田观惧君之去此无以慰其思而系斯情也乃命绘工图其新庙并肖其环州山水之胜以赠君于是南平刘楚敬赞于图之右隅以申美之
　　出自西门至于泮宫我游伊何以观民风乃觏新殿翼翼崇崇伊谁修之维郑之功郑其戾止弁巾俅俅爰率童冠以咏以游属兹暮春言眺中州慷当以歌企彼前修何以乐此薄写我心濯缨于泉援琴于林求我良友言陟云岑苒苒云木交交鸣禽山则有石川则有波君子维教乃切乃磋翩其白驹越于涧阿逝将去此忧如之何日月于迈山川逶迤懐君之来方何为期爰绘于图亦颂以诗归言观之式慰尔思

　　题兰

　　山则有石谷则有兰我思美人兹之永叹
　　奕奕翠羽翘翘紫蕤何以求之山阿水涯
　　回风猗猗白石皜皜山中无人念此芳草
　　深林之幽式闻其香安得佩之蓉裾芰裳

　　书带轩诗为郑同夫赋

　　读书何所西山之阳崇轩朝跻其云苍苍有草有草埀带而厉匪伊埀之君子所萟濯以甘雨扬之谷风有蔚其苖则靡所同人亦有言匪韭匪薤不有君子孰曰书带在昔孔圣仰鑚庖羲或韦其编亦三絶之我乐我书爰启其纽我其藏之或系于肘相彼良苖亦绵其藨譬之树兰毋混彼艾萧我思不其【山名】逺而莫至宜尔孙子是有是似尚勿翦薙之以蕃厥世

　　七噫歌【有序】

　　昔梁鸿由灞陵山出闗过京师伤汉室之乱作五噫歌西昌予父母国也一旦倾覆于邻宼残毒甚矣是日予从水东登高丘望予弟不见因増其辞赋七噫以抒其悲愤且以窃附于昔人遗意云
　　陟彼高丘言望新城烟焰勃烈金铁锵鸣噫豺虎狉狉啖人肝脑阴风薄云僵尸横道噫彼奔曷从楫人相仇牵衣蹈河骨肉漂流噫负载槖囊牛羊交驰号哭振野俘系累累噫孰繁生息而玩厥虞城垒葺矣而无人乎噫曰予有弟孰往讯旃河不可冯泪下如泉噫白日下照幽幽其光孰诉上天尔民卒痒噫

　　尚友斋为旷伯逵赋

　　繄予之生乃后古人岂不尚友逺而莫因譬彼方夜思见出日狂走大呼秪益其疾及求吾心夫岂逺而昼读其书夜梦见之我疑其生世谓其死不曰斯今亦有君子有鸟有鸟鸣于高林彼君子兮怀之好音视彼日月滔滔其迈人而离居曷云不戒闻子今日涉江逺来何以来思赠之琼瑰穆穆其风菀菀者栁何以永日且以酌酒泛泛中流招之以舟一日不见余心则忧居则同襺出则更屧云胡拒之彼则有挟我友旷逵友道则隆维彼所尚实获我同蓬依于麻禾乱于莠嗟尔君子式尚尔友

　　观刘将军禡旗诗

　　辛卯秋孟吉维己酉藩使来筠以饬我纠曰命尔枢往御羣丑惟此羣丑善良是雠于彼南恩于此新州■〈虫夏〉出蜮没羣嚣以咻将军承命陈鞠我旅阅籍点行颁令齐伍荷戈百千来集如雨榖旦之禡庚戌令辰赤日载熻我服具陈拥旃设次坛壝则神有畟者戈牦毛蓬蓬缭以绵蕝屹其在中兵刃旁合杂沓其锋将军升坛笳鼓三奏尔士尔卒孰或敢后肥牲大樽工祝在侑指撝六丁呼召五方灵风飒然我斾载扬杀气成云荫于中央斩鸡磔牲沥酒以血将军灌彻大啖雄餟观者怆恻行者忭悦我兵我旗出于南门长刀在佩雕弓在鞬羣马振鸣尘埃昼昏将军从容衣不重甲顾盼流威匪玩匪狎我勇方张尔燕则洽于赫将军幽并之豪世镇南土服于弓刀岂恫而逸惟贤斯劳昔戍封州昔征漳境先登破围枭黠受领藐焉西寇曽足以骋何山无石何海不波山高海深我行如何蛮方既同曷其还歌北瞻淮河徭役棼泯嗟嗟海隅乃试其蠢肆而殄之天子所悯天子所悯四方底绥将军秉虔是究是思策勲有竒视此颂诗

　　题画鱼四章

　　我观于河其鱼维鲭岂有泼泼而困于笭
　　我观于河其鱼维鲌水深月寒闻其瀺泎
　　我观于河其鱼维鳜羣鲜则微孰饮尔噬
　　我观于河其鱼维鲤雷雨斯作一举万里

　　题九鸶图【有序】

　　庐陵李君庆逺示余所藏九鸶图其洁白清厉有嫓徳之义而或峙或翔有出处之道焉南平刘楚为作赞曰
　　振振者鹭在渚之薮我仪图之其丽维九顾盼和鸣八跱一飞昻首跂足觊其具依彼飞而旋亦念羣处清风载扬濯濯其羽乃■〈日卷〉渚曲维石巉■〈山票〉上延松梅下翳丛筱爰得其所游咏一方或羣而飞葢未可量嘉尔君子洁白无二可仪于朝亦簉于位嗟嗟百鸷不如一鹗式咏振振以继舞钥

　　南门司柝诗赠玉珊克温

　　鸣柝何所南门之下孰其司之肃肃有仪出日自东我柝既闲行道憧憧我辟我闗日之既夕行道涤涤我时其闭我柝载击柝声扬扬万夫之防一息弗戒予职之荒相彼高车其禄有余虑殚力劬忧患是居我司我柝是力是度贫卑之居君子之乐古之抱闗亦有晨门勿果忘哉敬尔司存

　　观澜【有序】

　　汤君尧佐尝作亭于浠水之阳而以观澜名之将以志学也以他日告其友西昌刘嵩闻而嘉之为赋四言诗俾识诸亭上
　　子曷观乎维水有澜其澜伊何厥观实难我观河江其量弗殚积石岷峨本巨力完万折千支潗湁弥漫激为大波濚为文湍其来无穷其回无端既来既回齐并汨攅如车之旋如风之抟浩乎沛而莫之或干相彼断港潢污所敦漂浮几何忽焉中干有斐汤君维学是安作亭浠厓物无遁观临渊者危望洋者叹卓彼孟轲是仰是鑚我诗于楹永以弗刋

　　墨龙赞为萧时卿赋

　　跃于墨池见其鬛鬐雷动云从而时雨之

　　比丘观音赞

　　补陀如如人天具瞻现真实相不假庄严如莲得水灌溉滋悦如水注瓶表里洞彻光弥觉海香满旃檀得大自在作如是观

　　题镜面二水图

　　此二水者实本一源或翔而潮或激而湍海阔风高云蒸雾抟混然同归庶无异观

　　题山云居图为樊都事仲郛赋

　　我居何所南山之下油油者云窈窈其阻衡门在阿翳彼嘉林上有鸣鸟怀之好音良晨载兴游睇川沚榛蹊邈绵有客戾止琴瑟在庭清罇载罗扫地布席援弦咏歌我歌我酬白云在谷聊可为娱孰云不足云之升矣风或扬之曽于是处而忘世为凄其渰矣雨亦濡只羣生烝烝泽施曷已云敛而舒山高以深彼君子兮悠悠我心

　　○古乐府

　　门有车马客

　　门有车马客光彩一何都谓从天上来意气倾万夫银鞍耀流星丹毂夹华月白马骄且驰浮云逓明灭鸣鞘赴咸阳执戟趋承明二十事征战三十成功名出护塞上军入典禁中直五侯与七贵调笑同出入相如早还蜀季子终相秦如何衡门士抱膝长苦辛

　　结客少年场

　　结客少年场少年本同调肝胆各自悬持之以相照我有百炼剑五花骢不敢自爱惜拔剑赠马期相从憧憧车马都门道花发鸟啼风日好颜朱鬓绿艳青春第一成名须在早铜盘登坛歃血时白日青天闻苦词男儿赌命报知己莫遣衰老徒伤悲手持一尊酒自唱马上歌目光棱棱发上指年少无成将奈何

　　将进酒

　　高堂帟帐围暖烟繁弦急管喧两筵主人敬客奉觞酒再拜客前百千寿玻瓈鸭绿鹅乳黄紫檀夜压松花香吴姬窈窕解歌舞眉黛娇春凝暖光古来豪杰重然诺意气相倾等山岳腰间自有双吴钩换酒醉君君莫愁

　　芳树篇

　　芳树好容华深深映狭斜二月三月时千枝万枝花夜舞留琼佩春逰碍宝车折荣贻逺者含思独咨嗟

　　少年行

　　乍出建章宫还过酒肆中听歌留宝剑数鴈试雕弓烟草一片绿风花千点红马骄嘶不住直骤渭城东

　　东方行

　　东方闪闪啼早鸦美人愁眠隔窻纱桐叶树下人来往银床辘轳梦中响

　　鳯笙曲

　　洪水荡八极丹霞标五城仙人从东来邀我吹鳯笙鳯凰双飞锦翼明三十六管排峥嵘长风巻入碧云里仙仗忽拥千霓旌六龙骋驾若木晴仙乐沓奏天中京双成起舞韩众听此曲佀是升天行天门窈窕九陛平闻有云雾雷鼓相砰鍧手招仙人驭竒气乃是山中龙虎精张公錬丹金液成洞门石室余秋声云中仙驾如可待愿逐卢敖逰太清

　　照镜曲

　　蟠螭双衔锦带红妆台刻玉秋玲珑彩云忽开紫鸾舞明月夜堕香奁中美人妆罢房栊香鹦鹉呼寒帐中晓拍簇花迎笑靥开低飞黛绿秋娥小满庭桃李各娇春顾影含羞便恼人愁来独掩云屏宿手持宝钗扣寒玉吴锦蜀粉暗消磨泪满菱花奈别何不知昨夜愁深浅但觉朝来华髪多

　　空城雀

　　空城雀鸣且飞一朝驱入罗网去云天有路何时归
　　空城雀飞且止林栖有匹巢有子分飞不知后生死
　　空城雀遭网罗塌翼垂头憔悴多不能高飞将奈何

　　古离别

　　天苍苍地靡靡东西相距几万里日月来往朝夕间逰子一去何当还罗衣血泪红斑斑芳尘掩镜愁朱颜昔时送别长安道几见春风荡芳草金鞍锦鞯不可期紫燕黄鹂坐中老知君自有心贱妾空自怜一束锦字书何能到君边海中珊瑚泥底藕不见青天终不朽

　　漂母吟

　　蛟龙失云雨或与鰕蟹俦壮士偶穷困寄食何足羞淮河之水东北流母心直为王孙忧黄金无光剑失色白日又落城西头请君置鱼竿进此盘中脯丈夫性命未可轻君独胡为在尘土咸阳王气如云驰垄上亦有呼兵儿风尘满眼慎所之但愿王孙无饥时

　　江南弄

　　江浦晴云作水流鸳鸯哺雏花满头沙堤十里寒溘溘湘娥踏浆摇春愁菖蒲叶齐宝刀绿佩鱼双翦琪花玉酸风吹雨不见人一夜啼痕绣丛竹

　　姑苏曲

　　姑苏城头乌夜啼姑苏台上风凄凄芙蓉露冷秋香死美人夜泣双蛾低铜龙咽寒更漏促手拨繁弦转红玉鸳鸯飞去屧廊空犹唱吴宫旧时曲吴山青青吴殿荒麋鹿来逰春草长阖闾门户东风起年年花落愁西子

　　鸳鸯吟【有序】

　　积雨澄霁高斋閴寥池有匹鸟于焉逍遥未赓诗客之歌遽动猎人之想羽翼双举毕罗四张载止载飞盖亦危矣使沧波万里虽驯狎不可得况得而矰缴之耶惕焉余怀援笔赋此
　　鸳鸯尔何来荡漾野塘水塘水污不流双双乃自止云霞下照青黛光弄影宛在塘中央惜尔锦翼多文章翩翩游侠儿欵欵治罗罬驱之向南飞意欲投所设成汤昔好德三面或解之尔独不用命咫尺罹艰危洞庭潇湘春风绿波芳草可哺芙蓉可窠饮啄失所吾将奈何

　　伤举郎词

　　有侄有侄兮出幼齿筋骨充紧兮目光如水重城忽隳兮风尘起掠尔家兮驱尔以徙短戈挥兮白刃指母不得将兮父不得子拦道长号兮衣载褫山路夜行兮泥没其趾汝书在床兮庭有遗履汝归何时兮而拘于彼月光明明兮在地鸿鹄之飞可以乘汝兮盍归来兮故里

　　乌鸢叹

　　乳鸭戏水中三三五五羣相聚乌鸢从东来瞥然攫向空中去我无劲箭射飞鸢仰视青天还自怜

　　白练带词

　　白练带长且美飞来青树颠宛转修竹里南园日暮无人来一双下饮寒塘水

　　秋夜词

　　林乌夜啼金井西蟋蟀在户声相齐中天无云白露下渐见梧桐青叶低幽闺此时愁独晓兰灯双照蛾眉小歌声恐逐回风高掩抑氷弦破清悄弦中语语心自伤低头却看明月光罗衣一夜惜颜色庭草明日沾秋霜甘心霜下草秪在阶庭好不作白杨花飞飞洛阳道

　　紫骝马

　　郎骑紫骝马来向门前下马尾捎赤云银鞍色相射愿郎骑马去复来珊瑚作鞭丝结■〈革雟〉纵令逺去玉闗外千里应须一日回秋夜长月出乌啼城上头闺中美人含逺愁银河迢迢当北楼褰帷弄影扬清讴月光如水地上流珠箔微茫悬两钩罗衣半卷凉飕飕起坐数尽寒更筹更筹数尽明不发明日镜中生白发

　　爱妾换马

　　请以白玉质换君青云骢岂不重颜色所悲道路穷朝驰月窟西夕憩昆仑东一去闗塞逺宁惜闺帷空美人闻马嘶含涕出房栊爱移丈夫性德称惭冶容素丝妾所理薄奉羁与笼愿因承光景流盼鞍辔中君行倘未已千里仍相从

　　长相思

　　长相思乃在青天之外碧海之湄我欲见之望不极侧身太息涕涟洏昔与君别者驱车临路岐车尘向南起回风吹灭之君行遥遥邈不可持含悲蓄愤郁其累累瞻彼出月弦望有时乃靡朝夕如渴如饥落叶飘飖宁返枝东流之水无还期重华一去万里絶湘江秋竹何离离宁为懊恼曲莫奏长相思思长意逺君不知妾心所陈多苦辞

　　荷叶黄

　　荷叶黄荷叶青四月五月风日清荷叶青荷叶黄八月九月秋风凉越湖女儿颜似玉隔船窥郎心眼熟赤尾鲤鱼花下逰白头鸳鸯露中宿欢会苦乖絶岁月同飞杨王母不西逰蛾眉刷秋霜少年之乐乐未央莫遣老大徒悲伤独不见荷叶黄

　　赋战旗

　　疾风吹大旗西出洛阳城鸢鸟并飞动熊虎歘纵横披排中军帐飘扬列骑营万人回首处太白独分明

　　乌夜啼赠友人别

　　华灯张筵促弦急隔帘霜落风吹入琴中弹得乌夜啼啼声夜寒高复低林乌何来飞拨刺夜半哑哑声不歇姑苏城上拂黄云铜雀枝边绕明月月行渐逺声渐稀扬彩各自东西飞东边日中有伴侣看汝飞鸣日边去

　　祝船词

　　岸头击鼓人聚蚁吉日挽船下江水新船龙行气势雄头抢入水尾挿空篙师跪拜祝船圣牲纸前陈启神听沿江灵庙八十四闻请齐来共欢庆五湖四海道路通蛟虵不逢无恶风大石低头小石卧吕梁滟滪轻轻过吴粳蜀麻淮海鹾大商满载黄金多年年早归谢神福酒浇船头赛羊肉

　　○五言古诗

　　春日出郊和杨公荣

　　闲居惜阳丽延睇川原平忧端不自理浊虑何由澄怡怡惠风畅杲杲旭日明长怀杕杜叹永睠伐木情顾影褰我裳沈唫抚我楹林暄好鸟和日暮浮云生蚤伤离索居矧复世患婴素心在逺道何以遗芳馨侧闻集羣彦近作南郊行摅怀属觚翰结欢逾弟兄委佩鸣双珰轻裘粲三英意气重许与片言山岳倾蹇独苦局促不得聆清评宁逐车底尘不随水中萍末途及攀援终焉策华名弃繻去吴楚驱马迈幽并所渝同心者视此白水盟

　　古诗五章奉寄徐南卿邹致和二贤良

　　凉风吹庭树摵摵鸣未已中宵起彷徨所思在君子君子昔言别二月栁始青栁今成枯枝白露泫以零合并良独难日月行当晚自非木石心谁得不怀逺
　　其二
　　携书出重门拟寄南飞翼书中有深情不道长相忆相忆不相见思攀芳桂枝人言道路逺持此将安之岂无清夜梦东渡章江水水深愁复迷一夕思千里
　　其三
　　江干秋气高木落帝子渚永怀羣彦集清景契晤语山南与山北乐子岂无所浮云日暮合羌独久延伫翩翩双黄鹄千里奋一举勿以遐我心而多惮修阻
　　其四
　　长林何逶迤下荫清溪流芳苕戴坠露黄鸟复鸣秋逺色正苍苍众木一何稠星埀水面白云落岩口幽思得良友晤可以泛方舟
　　其五
　　峦峦山阴竹结根广庭阿宻雪掩茂叶微风振纎柯秀色正周列繁阴亦旁罗君子抱幽素终然葆真和荧荧涧底花靡靡园中莎及时讵不荣晏岁当如何

　　陪郑同夫唐寅亮诸同志会饮管氏山亭分韵得出字

　　涉溪谒林祠春日戒维吉闲情既怡荡尘虑忽已失当筵揖羣彦玉雪动昭质登高属能赋临水思散帙芳亭稍登燕清醥屡浮溢幽怀契绸缪玄论入靓密碧筱连深池朱华耀初日川原何逶迤山水亦荡潏仙游匪无悰雅咏当有述泠泠风南至皎皎月东出言志适所存吾其舍鸣瑟

　　步虚拟词赠紫阳萧炼师

　　璇宫霁景澄彤墀绿云上星聮黄姑渚露下仙人掌金文乍葳蕤羽翿亦森爽翠林闪霞光丹壑流清响观羣动根大化何漭漭飞歩凌紫清玄幽契遐想

　　述怀八首奉柬白景和

　　隆暑夏方炽赤曦煽炎烟六街流景中车马驱不前引睇西北隅烦冲抱悁悁濯足沧海流散发昆仑巅岂无琼树荫思尔风泠然
　　其二
　　穆穆羽人馆肃肃君子居清风东南至层构邃且虚左陈樽与壶右列图与书燕休而翱逰其乐恒有余乃知习静者乘化本自如
　　其三
　　闻君昔逰宦四牡戒南骋凌深陟庐阜歴险薄炎岭才名时共推刚毅夙所秉竟辞金陵幕旋理潇湘艇却卧山云深清歌动吴郢
　　其四
　　美人出南国皎若琼树枝云日丽春服光彩不可持粲粲白玉齿宛宛青娥眉含情盼天末独立以遐思当歌复不发听者今为谁
　　其五
　　泛舟越江湖晤言属良友朝辞鳯台侧夕憩锦江口思采蒲与荷游咏乐且久芳华隔秋浦零悴复何有懐哉托绸缪结佩以琼玖
　　其六
　　琴瑟有正音自异淫与哇高张弦易絶低促声苦乖敢伤知者寡自愧鲜所谐泠泠涧中泉窈窈云际厓誓将千古意托在君子懐
　　其七
　　微生寡所资素食在贫贱枯如枝上蜩飘若梁间燕长缨非固违短褐岂终恋荣名难强致华采羞自衒独处衡门幽悲歌泪如霰
　　其八
　　鸿鹄乘天风摇荡日已逺声沈兰渚烟影絶浮云巘高河入夕迥列宿光烜烜岂不顾其羣前飞屡回转凄其霜露积恻怆岁年晚

　　会饮曽氏西轩

　　莲塘水濊濊凉气秋始旦西轩集朋俦游咏日已半当阶缘碧藓前垣出苍簳列席粲有华飞觞急无筭缅焉思逺人振筴方弭乱笳鼓横清江烟尘翳南岸感之念时理短曲不成按中心忽如醉沈唫睇遥汉自非桃源邃何以永乐衎穷居且终日黾勉増慨叹

　　次王子启夜坐懐旷伯逵

　　褰帷惜良夜起坐临清池窈窕月奁合逶迤云佩埀虫响初寒候乌啼欲曙时况复念良友迟回劳所思

　　寄赠余元帅

　　客从舒城来为言好舒城寇来不敢近主将专雄兵舳舻亘长江笳鼓中夜鸣流电激飞炮浮云夹长旌前冲有游骑士卒鱼丽行既战东城郛复守北郭营开闗忽纵击入阵歘纵横献捷辕门下日晏宾从盈饮至列绮食回歌调玉笙怅然登高台四顾但榛荆淮襄既荡析江汉何由清击剑抉浮云彷徨念周京至今戎服事六载忧患并皇眷有嘉赉思底东南平藩翰有如此为君诵休声我实经丧乱永懐仲宣情挥涕谢客言感激此平生安得驾云翼从之以东征

　　遐想亭诗为刘元善赋

　　登高望神州邈矣何渺绵西穷弱水涯东极扶桑巅剑阁连蜀栈幽都涉水天■〈山截〉嶫带衡岳逶迤注秦川驾车安得驰泛河苦无舩君子畅玄览构亭向林泉睠言寄遐想临眺豁以宣高深亦何穷古今浩无边岂但四海外亦在千载前抚剑怀壮游揽辔思高贤对酒不能饮丘尘正骈阗下士伤局促高人乃超然神情茍弗旷跬步先尤愆窅窅天际云悠悠海中仙茫茫安可极耿耿徒自怜

　　答次罗斗明感懐一首时道阻留滞江上并柬曽鲁卿令尹

　　川原下寒日笳鼓喧清秋异郡阻时危客心终夜浮华簮感徂年志士悲同仇羇唫本思越哀怨仍伤周道路邈以逺林泉深且幽邃馆俯中河两贤此淹留林鸟恋旧栖池鱼思故游愕梦剧飘风愁肠甚攅矛理乱自相乘勉为泛虚舟悠然任化运穷达安其由

　　与周思忠刘孟文诸君子会饮李克贞宅分韵得三字

　　秋日凄以烈华轩何潭潭众宾适燕止凉飙飒崇楠笾豆秋有光冠佩蔚交参尝闻旅也语式奏乐且湛献酬礼百千言议陈再三授简惭末至懐贤惕高谈兵戈属时危风尘蔽东南罹疚秪自伤太康宁敢贪反顾企明哲悲歌恋林岩仰睇天际云中情何由缄

　　送杨公望赴京得满字

　　君行服初命列燕当候馆宾从塞道周风烟激危管舟航既泛泛佩璲亦鞙鞙沧江东流深浮云北飞逺林含春雨润石抱苍山转朝驱歴荆吴夕秣迈齐兖凌云紫殿重栖日丹阙烜玉塞缭都城金河注林苑薇垣甚弘敞天衢实夷坦鳯毛出西掖鹭翿翳云■〈罒干〉谁论羽林直自足郎官选茂名朂树立令绪慎继纉兹辰怅言别于饯宜乐衎日丽花气薫莺啼草香暖承恩贵在早趣驾焉得缓仰懐天外翮俯愧沟中伴竚立睇遐征城闉月初满

　　拟古四章将适锺陵赠别廖子所

　　南征有孤鴈爰止河之洲一鴈西北来飞鸣以相求厥初异生族及此同泳游唼食以终日中情甚绸缪月落霜正飞繁星激中流岂不念羣处安居或多尤肃肃待明发逝此各有谋鸣声倘相及犹足慰离忧
　　其二
　　茕茕幽闺妇袅袅当窻栁盛年而离居忽忽伤老丑临流采荷花水深不见藕愁如风中丝错乱纷在手独携合欢带谁结同心纽佳期谅不违岁月浩难守
　　其三
　　东邻淘眢井拾得古时钗并头余一扇长股折两叉早辞腻粉污甘就泥沙埋至宝识夜气寒光出瑶阶炼多色不改世逺制乃乖沈唫伤老大嗤笑来姝娃淫巧夺众目谅非时所谐藏之第勿言毋以伤我懐
　　其四
　　少小同里闬不识里闬人与君南北巷何似东西邻束髪事逺游不得长相亲况复老大辈长成先十春飘飘林上风亦逐车下尘未必志气士相疏遂沈沦乃者涉中泽言采秋风苹持赠同心者庶以丽佩纫春华岂不荣憔悴易伤神高谊嫓金石终为雷与陈

　　春日述懐五首

　　蝼蝈当夜鸣禽鸟亦晨喧岂不感芳序乘时如有言鄙人昧达识沈郁寡所宣触物惧乖违噂沓焉得论高言谁为倡欲吐且复吞庶几服玄黙于道契弥敦
　　其二
　　青青道傍栁郁郁园中葵葵长有芳叶栁生无完枝所托势则殊荣悴固其宜寄言乘时者皦皦难自持春雨沛嘉树动与旬朔逾积阴滞羣品流潦溢九衢摵摵西北风冥冥混晨晡云解复旋布出日不须臾
　　其三
　　三农苦告雨苖腐麦恐无陵衍卒骞崩涔污拟瀛湖居人惧沈垫行者愁沾濡明明青皇令阳徳乃不敷至仁本滋育岂曰肆毒荼所忧后炎赫閟啬成焦枯
　　其四
　　芳序积霪雨凄其薄凉风物情感催促世故伤樊笼宛宛陵中苕■〈山疑〉■〈山疑〉江上枫新荑掩茂绿旧蘤舒轻红调音愧流莺矫翼怍冥鸿沈郁坐中庭幽赏谁与同援琴发绿水操翰萦文虹志惬本理齐处裕在德丰推移有常运深穆自玄功永言契达观毋为戚终穷
　　其五
　　盈盈东窻姝粲粲西楼姬东风二三月相向拂娥眉娥眉各宛曲玉佩光陆离鸣筝左右弹鳯管双双吹曲意承光宠惜此艳阳时南邻有少妇闭门敛容仪碧草掩行迹白日守空帷过时独不售徒为当世嗤

　　春日懐金精旧游

　　明月出东壁众星亦煌煌念我平生友邈在天一方春风起中泽百草何茫茫岁月奄以逾所悲半存亡缅懐昔合并言笑得共将朝游将军幕暮宿羽士房列骑奏鼓笳飞觞鸣佩珰金精既揽秀石华复褰芳泛渚拾翠羽憩林撷玄霜情好夙所敦啸歌乐未央浮云一朝散东西永相望事往迹空存时移心孔伤我行属绪春懐逺登崇冈跋彼重滩阻云石聿苍苍石鲸久潜伏木鹤安能翔岂无一尺书感此道路长愿因托飘风宛转吹君裳终然虑回逺竚立以彷徨

　　赠黄君宝弃吏归临川

　　我性昧章律举世嗤其迂奈何耻深刻终恋诗与书往年旅江县县小烦追胥道逢前呵人意气倾乘车有美黄司曹相视意有余高堂罢鸣琴退食当前除零露沾衣裳凄风薄髯须怅然置公牍为我立须臾苦云罢蹇姿不任策与驱清谈与佳句宁塞上官需俯视疲垫氓何能援泥涂永念鹤髪亲经年倚门闾胡为事微禄竟与定省疎矧兹春事殷锄犂当荷扶汝水东北流鳯山须结庐翩然事长揖脱身复为儒此道诚厉俗此志当不渝安得驾黄鹄乘风与之俱 刘晏的博客《观云集》http://morujin.blog.tianya.cn  

咏懐一首【有序】

　　丁亥七月闻闽寇破汀州连城宁化等县八月闻已侵石城界余兄子中主蓝田黄氏黄悉奔窜山中而子中暂止净果寺今未知出赣否也道里阨塞有懐怅然
　　惊风吹阴霾惨淡从南来羣山不可见赣水流喧豗浮梁限舟楫苍茫使人哀窃闻闽寇发跳梁驱驽骀啸呼千百辈日甚蚁垤培倒廪夺官粟揭竿事行枚汀州前月破属县如缀镅寨营少构结仓卒罹罿■〈罒每〉脱身锋刄徒潜行哭焚灰长缨陨巨弩紫绶窜草莱邻邑号虎狼具状檄所该月中羽书下邮吏疲鞍■〈革隽〉百步不回头夜呼城门开人心实危栗天意固久肧夜来大星坠血色烛九垓见者不及瞬曳尾东南隈父老行叹息儿童且嗤咍承平亦既久敢谓无遗才干戈在穷谷战马或虺隤奔腾捷猿狖何以收渠魁石城界其左剽掠易歴陔繁云接巉壤杀气侵崇峐奈何墟烬者直以封利媒我兄蓝田寓阻修困炎埃似闻饥窜日饮水不满杯独辞主翁宅寄迹莲花台消息苦不真出滩何悠哉令我引睇之泪眼如凝衃武山当我前落日红焞焞大军动地至笳鼓生风雷旌旗蔽积水参差遡云桅所幸气候时清霜折羣荄长风肃金气槁振枯亦摧鼎汤宁跃鳞沙日会曝腮终然不遑寐念此怀忧悝起瞻华葢尊紫气明三台再拜览余辉天庭正高傀中原蓄精鋭金城屹龙堆计日荆棘除道路终恢恢便当引轻缆往迎泛沿洄归来慰亲娅为兄具樽罍复此当几时愁肠日周回仰彼林表翮双飞故毰毸谁怜失羣鸟悲鸣正徘徊

　　沿邓溪登石盘岭【有序】

　　沿邓溪登石盘岭小憩复缘岭后出延禧观抵夕月上同廖子所胡思齐刘仲贞严文炳行歌而归
　　沿溪弄潺沄举首见絶壁石脚挿白沙崩崖旧时劈始登足轻慓稍瞰心怵惕圆峰覆锜釡悬涧泻瓴甋当时风雨交云气走霹雳兀立苍茫中隤然欲无敌夤缘背前路陟巘欣后觌委蛇冠彤霞■〈山截〉嶫挂赤霓梯危出深窈指道转岑寂寒葩泫零露幽翳明的皪迂回落陂陀清晨方踧踖乔林杂松槚玄宇散檐樀逝将觐天人披发调笙笛神仙岂在逺尘虑恐未涤行歌答清啸次第记所歴回风散残雨列宿光可摘羣动亦暂休啼■〈虫将〉在葭荻意行得无为念此増感激

　　美彭泽王令尹建清忠书院

　　陶令本遗世三径亦已多感慨起田园从容理弦歌一朝谢时人去官如脱疴至今门前栁清照湖上波狄公后来者屏斥留山阿维时改唐纪翕翕张网罗公也立高庙拜之涕滂沱至今林木幽夜月闻佩珂二贤去已久兹事凛不磨令尹建新亭合祀理不颇上以厉风节下以育菁莪悠悠百世下兴感当如何

　　赠别王令尹

　　闻君解印绶将有山东归山东亦何好毋使我愿违阴阴垄上桑下有雏雉飞沄沄九江水虎渡不敢威一邑几百家夕寐恒敞扉矧复饥疠余瘠者今始肥奈何去斯邑山水无光辉老翁卧行辙妇女扣马鞿马鸣秋风高载驱正騑騑歌谣有遗思因之拊弦徽不恨去者遥但伤来者稀

　　戊子六月喜雨【有序】

　　戊子六月廿日喜雨适克正李茂材客舒氏馆告归黄罗庄馆人弗许既夕因复命灯畅饮客有言湘寇事者明日因以赋别
　　溪原雨既作暝色复惨■〈雨上对下〉乱云无时兴淫浸恐奔溃居人坐当户烦暑欣涤溉冥冥飞鸟絶窈窈横冈背黄罗六七里举首一山对念子暂阻修而多发幽慨神驰碧林表思豁澄宇外舆盖强仆夫逝将汨泥秽亲情见欵曲屡起捉衿佩侧足石径微颇亦虑迷殆野航终不渡潦势方益大且复连夜床高谈慰忧痗时维秋夏交变惕蜂蚁队湘湖荡流波其色黯玄黛将军久驻马农亩应释耒簮裾恬食息豺虎越阛阓明王布德泽此理竟谁昧秋风落刁斗夕露沾甲铠岂知藜藿味优暇乃我辈勉君迟遁思过雨方可爱持杯接华烛登俎烝肴载庭芜欣濯濯凉叶交■〈艹代〉■〈艹代〉吁嗟治乱机倚伏纷万态众流终赴海羣巘必宗岱欢期且莫违天道终有在矧兹服平素陈谊炯肝肺谁能伤局促而不思奋淬会合如可常能来勿辞再

　　赠张横舟

　　至人玩斯世泛泛如虚舟横之或安止运之亦周流昔者张子房此道恒优优睠言百世下之子仍好修手携绿玉杖身着紫绮裘折花驾白鹿采药骑青牛栖迟木石居笑傲王侯州敲火烧灵砂可以戏神丘为人塟白骨可以生公侯人言死生理杳渺甚难求君乃不自矜视之良悠悠翩然思黄石去作万里游高视浊世间下士如蜉蝣玄元无穷门出入谁与俦绵绵日月运茫茫天地秋

　　八月枉希颜王孝廉自大唐别业相见靖安县中辱赠长句甚慰旅懐临别赋此

　　往与君别者乃在南平州此日复可惜送君溪上头子留未五日我客已一秋感子逺来意中情甚绸缪此邦邻新吴山水亦颇幽县中数百家青峰映朱楼其木杂杞漆其果多枣榴土沃饶桑麻阴阴夹良畴近县十余里负贩亦易求公庭草如戟其俗自不偷人言淳雅风可以齐鲁邹矧我之所主读书皆好修开轩爱敬客秩秩叙献酬亦有二三友志合而道侔共言吾子来得以奉嬉游况当八月交大火西南流山蝉夜中起黄鸟啼青楸便当蹑短屐从尔陟林丘西寻桃源溪卧云石龙湫低头饮美酒万事吾何忧此意谅所悉宣摅在朋俦翩其食场驹歘去乃不留回风卷行迹我思实悠悠脱叶鸣岛沙行云逓中州磬折长林下踯躅广道陬常时恣言论及此郁不抽盈盈目中泪望子河之舟子归大塘里偃息得所休濯足坐埀钓短衣行跨牛田翁与稚子相见何油油视我逺亲故兀如鹰在鞲沧江渔樵具何以为逺谋平生四海志不直千金裘圣贤诫谅直庶用寡悔尤感君昔赠章慷慨契所投

　　树蘐堂诗为章仲勉赋

　　莫种南山葛葛生满堂前其蔓滋以长愁心苦纒绵不如种蘐草花开自年年朱英间绿叶可以忘忧悁双飞玉蝴蝶一往不可复八月莎鸡鸣露花白如玉白露秋复春佳人在空谷日暮翠襜寒采之不盈掬

　　桃源

　　青林被重冈苍石立絶磵冥冥松风回高蔓弱可绾驱车鹤岭下沮洳湿危栈微茫烟霞集披靡杉筠间高秋灏气豁秀色纷属盼芸芸澼纩子涉水恒及骭山女行负薪结发埀两丱年丰稉稻足食狃刍与豢呼吏不及门征租少稽慢银坑重茶赋往往先月办缘山八九家火耕习薅铲土屋桑树髙鸡鸣日方晏清霜落原菽夕露沾畦苋吁嗟避秦人歴世乃多患岂知太平俗铠甲未尝擐永宜旷士懐乐此谢游宦种桃实吾事荷耒乃不惯穷源愁日暮流水方汕汕叹息行险艰南云送凉鴈

　　蚕尖

　　日出西岭赤鸣禽度髙柟稍陟衣带岭东尖屹危参侧身忽旁断拟步若幽探勃勃草木霏髙下皆浮岚巨石当横途始复一解骖崖古树根瘦谷深人语含石角利攅剑逺山突搘簮何姑骑白鹿绿髪长鬖鬖坐令妇女辈奔走祈春蚕千崖动合沓秋色晚正酣鴐鹅飞益髙刚风回东南我行蒙翳中罥刺宁所堪山水能媚人夙性所乐躭奚能恋文字局促如饥蟫旷兹登览际踯躅忘忧惔振衣复少憩歴险不敢贪片云触石起流泽思逺覃惜无晨风翼照影双溪潭

　　靖安刘节妇诗

　　春花逐飘风不复返故枝妇人守中闺死别生不离借问闺中妇守此将为谁岂但伤所天恒恐宗事隳念昔初嫁日委币充房帷母也为我笄姊妹为我褵祝我出门去事夫永相宜夫家庭前树两见春葳蕤下有紫鸳鸯双双戏清池思同郑鸡鸣忍歌秦扊扅君子不百年弃捐忽如违高堂无老姑所有乳下儿不知后生死身在义则随势弱将易摇众言生间危譬彼鸟方鷇阚窥笑羣鸱又如孤栖燕徒劳飞雀思亲戚来相看怜我青娥眉叹息劝且言悯我寒与饥含凄谢所亲抆泪洗铅脂指天唾出血誓死终不移结髦覆儿额裹衣承涕洟妾身未即死会见成人时夜绩坐达晨晨理机中丝卖丝教买书读书以为资上承祖先祀下衍嗣续期忽忽八十余子孙足娱嬉甘旨虽在口终然有余悲举案奉岁时升堂陈桊■〈匚外〈施，去方〉内〉被服岂无华终乐缟与綦明明王令尹具录上府辞母死不待旌乡里嗟惜之我识贤母孙温克而令仪能言小学训实自祖母师外有女鉴书谆谆诲贞慈遭毁乃弗传念之涕交颐嘅彼穹壤间孰不躬秉彛安静或反悖仓皇竟摧萎岂知妇女辈颠沛终自持岩岩绣谷山望之俨余姿太史倘有征视我贞节诗

　　太湖滩

　　溯舟易安流入石频顾虑盘回四山合所向欲无路层湍障流雪飞沫洒玄雾嵸嵸山木交肃肃风色暮前登大湖滩篙缆集羣助跻危苦趦缩一若乃脱兔参差石角出蚴虬松根露两崖走鸣瀑抵碛开复聚其流不可触龃龉复哀怒声腾百雷起势挟万里去舟行截其冲捩柁疾指顾观其曲折间肯綮豁玄悟我行戒前途起坐惊失措心迷已乘险事过翻积惧悲凄逺游子萧飒青枫树维纚暂栖息霰雪惊寒注俛仰宇宙间谁能获恒豫

　　雪霁舟出钓洲斜望云石诸山喜赋

　　晨出钓洲南陂陀见云石紫烟晴欲蒸白雪寒更积乔林拥玄黛流土杂坟赤溶溶色流动江水光荡射定有高世人栖神荫寒碧

　　永丰刘尊德自南雄归过宁都别予将之豫章因怀旷伯逵赋别念二韵仍以呈旷也

　　刘郎南雄来高豁动晴昊我行山水深逢子恨不早林亭春色净闭户思却扫骑马晨冲泥沾濡媿羣草长滩石齿齿舟楫得慎保呼酒破旅颜操觚见文藻只今岭南幙颂尔伯父好佐邦重赞诺华发未即老久知阶庭除重尔甚琲璪家声激前闻谁不思涤澡矧子方青年如日斯杲杲求师复逺涉下浦伤霖潦落花随飘风何以慰中抱南州有旷子友谊获深造高歌忘羁穷愁絶亦颠倒我昔从之游艰危极论讨今年始适吏颜色脱枯槁独不常见之念我心懆懆永怀川无梁式赋山有栲从迈谅匪难踯躅悲逺道浮云逓崇冈斜日下深岛会合谅有期持身以为宝

　　送孙民瞻之广西帅阃照磨

　　蔚蔚城闉栁长条当路岐行人服王命策马厉所之登高望羣山马鸣风正悲天连江广交云隐湖湘湄向西有大府冠葢何逶迤分阃控百蛮元戎总前麾简书岂不畏舒巻在所持忾彼猺獠徒椎跣恒蚩蚩丝毫茍失御雠杀相纷披闻君去参幙道路今衍夷两江动晴色八桂含春姿王爵有优劣官资无崇卑烈烈塞上笳泠泠月中吹感激丈夫气岂不在边陲圣人重文徳斯道贵抚绥慎尔录边勲勉为古人思

　　闰七月十夜独酌

　　华月出渐高飞光入危榭幽人对尊酒独酌意颇暇风林起森寂方帙散狼藉虑顾不成歌微唫答清夜庭前有隙地植木引藤架蓬蒿日萧条鸡鹜集其下旁罗三石峰培塿互骈亚蟋蟀鸣中宵悠然感时化二年厌羁旅奔走涉冬夏思营堂中养遂别江边舍不复理茅茨焉能事耕稼童孩纒愈疾老大伤徂谢天寒道路逺滩水哀激射止酒且莫斟有泪迸欲泻鸣马顿长缨谁能纵其靶

　　古诗九章赠别郑同夫【有序】

　　古诗九章者南平刘楚效古而作以饯行者而道留者之思也古之行者必有饯其归而亦饯之者尊其所往如始行焉故逺送于南卫诗兴歌侯氏燕胥周雅再咏矧同旅于外而有去留之异致者乎楚客宁都之八月豫章郑君同夫以学秩满代归屡会而遽违方洽而遄往徳音斯遐日月云迈殆不能以为怀也乃饯之日楚以客兹郡获次诸生之列而辱授赋诗之简焉始赋二章至五章六章达而至于九章盖不自知其情之至而词之永也使永其词果足以尽吾情乎哉怅白驹之空谷怀泮林之好音我诗肆成其懐孔殷薄言述之以赠同夫
　　君子如鸾鳯肃肃仪羽齐梧桐茍摧谢凡木竟不栖又如神马驹来自荥水西有足追奔风不踏沙与泥明明希世瑞自异犬与鸡所以贤达人出处终不迷
　　其二
　　明珠閟深渊沈绠或求之高人在岩谷岂以逺见遗下勤州府荐上感圣明知濯足东溪流弹冠南山陲朝从烟霞别夕与剑佩仪小大思奋功树立当及时芸苕岂无华芄兰亦有支宜尔令德士允为善人师
　　其三
　　翩翩郑博士起身自文章冠带讲洙泗忠诚百夫行昔为新昌校今作宁都庠六年系儒官两州服其良禄米月不充蔬食饮水浆弟子求执经大夫为承筐革顽见揖让草偃风益张人言兹道盛岂独齐鲁乡懐尔金玉音弹琴咏清商
　　其四
　　积雨秋始凉绿苔閟庭馆闻君起常晏巷深人事罕去年所种树两两当户短初欣花盈盈今见实纂纂感此时物迁愁思无时断美人当歌罢向夕喧急管独复步前楹城高月初满
　　其五
　　明月何皎皎流辉青天中美人褰碧幌泛若晴烟空露下白玉团乌啼金井桐永怀君子心寤寐向秋风道逺而别多烦忧郁忡忡焉知南园下昔日桃花红君看旧行迹一一生蒿蓬
　　其六
　　青林悲夕风惨惨当北户起视河汉高明星粲埀素旅游抚行辙复独伤迟暮白露零中宵柔条浩盈注百草寒不芳莎鸡振其羽悠悠思华年悄悄积中愫佳人碧云表渺漠乖良晤晏岁来无期徘徊企中路
　　其七
　　秋水忽时至百川浩漫漫蒹葭薄晨露芰荷激轻湍闻子驾方舟咏歌以盘桓思结君子佩所忧无芳兰天高碧海逺坐恐秋霜寒临流顾其徒酌酒不成欢君行我当留此别良独难踟蹰岐路侧耿耿忧恨端独无凌风术从尔乘飞鸾
　　其八
　　冥冥阳灵洞中有绿发仙世人不可见出入乘紫烟时来拾瑶草独立青山前粲然发皓齿玉井开红莲我欲往从之兹事今千年似闻九州岛外碧海回青天愿携两玉笛吹上昆仑巅
　　其九
　　昆仑九千仞浩荡不可期九州岛行无穷会有相逢时执手不忍别赠子双琼枝交道媿茍合素心谅难知油油山上云冉冉无定姿松栢生涧壑贞性终不移天寒白日暮秋风动江蓠怅然道路逺何以慰所思马鸣城北门长揖从此辞但知行者乐讵知留者悲

　　秋日同郑同夫罗孟文田仲颍游苍山访宋曽子实故居遗址今为陈氏居矣感赋一首

　　羣峰何苍然回抱得幽旷偶寻昔人居遂厯青霞嶂低连水竹交高出雨云上瑰竒本天设终亦由规创梯危与凿险嵸嵸各异状子孙久漂散兵火成雕丧回风吹禾黍烟草亦漾漾我行问其故指点迷所向呜呼前代秀诗名宗哲匠仓皇嘉熈末戎马日方张拂石事冥栖空余白云唱百年总飘忽过者一惆怅长啸豁清秋吾将骋遐望

　　醉后偶书

　　高人事饮酒饮酒亦有期一日十二时三时斟酌之曲糵糜我肠夫岂乐在兹沉沉百忧中聊以一解颐兹晨复旷饮困败乃不支床前有小女长跪陈戒词甚矣昨日醉反为醒者嗤今日可以已明日当再持百年亦良逺岂独今日宜不见刘阮徒沈冥竟奚为

　　园居述怀和王迂叟

　　园居背城闉皋衍沐时雨颇怀人事幽岂计力作苦秋麻青已黄风露薄墙堵荷锄还独往脱帻时自舞地偏闲已极暑退凉亦甫时来藉草坐静与竹石伍夕憩思尝瓜晨兴问炊黍高秋澄沤潭返照淡林莽亦欲具轻舠从君钓中浦

　　拟古赠友人别

　　上山采兰苕下山采杜蘅采之何所为将以遗逺行君行日以逺欢会日以浅乡心一千里日逐车轮转石林夏气清憩马到江干杂佩粲琼玖长祛峩弁冠驱驰道旁子頳颜触烦热永怀高世心昞昞照氷雪秋风起天末百草终摧残君子谅不违揽芳发长叹

　　苦热

　　高馆閟烦歊蹙蹙思一骋叶定风乍稀蝉鸣昼方永西偏梧桐树疎薄不布影移床坐叹息仰见绣谷岭汗滋苦流踝发短压埀领黄葛秋未成乌帽时一整遐思翠竹林下荫青苔井修绠络铜缾时来潄清冷

　　衣带岭

　　朝辞桃源溪暮宿衣带岭心同秋水净思与羣山永白云松际来日入鸡犬静苔藓依古垣薜萝罥深井天清露气肃衣袂忽已冷明晨当逺发我驾思夙整西上挹高霞蚕尖纵幽骋

　　九日胡孟浩携酒与客登官峰赋此

　　今日天气肃我心舒且闲美人携碧酒与客登青山矫首思八荒意适忘险艰双流白日下千室浮云间木叶露已黄泉声亦潺潺时序忽若流但伤游子颜鴥彼南飞翼可望不可攀绵绵山下路逝此何当还

　　入苍山下岩寻曽子实先辈故居遗迹往往有题刻存焉

　　层岩上苍翠下结赤石沙题刻不复辨莓苔见欹斜始经茶岩幽流泉注其窊复登石楼重谷吻奋以呀跻攀出众险一目纵迩遐窅窅平原中羣山如削瓜篔筜旧种竹隐隐明秋霞亦欲问青天举觞酬黄华梯危且憩息仰首闻叹嗟蹊路梗不通荆棘为我遮昔人苦好事侈以名自夸焉知百岁后寂寞犹枯苴途穷日将夕鸣鸟纷已哗暮出藤萝中还寻野人家

　　题姜炼师山房有怀赵伯友郑同夫二首

　　金精五千仞之子住石屋阴风昼夜寒猿鸟下檐曲暮归斸松苓朝出采簧竹头发乱不梳容颜美如沐
　　往者赵郑辈聮句高岩中吹灯坐深夜露冷栟榈风一别山月白再见僊桃红奈何行役者容易各西东

　　题旸谷出日图

　　东眺嵎夷谷夜陟泰山顶天角烂五色六龙驾方整手攀扶桑枝下瞰黄河流阴风忽南来烟雾半九州岛安得古仙人凌景事吞吸我欲从之游凭虚怅孤立

　　送郭韬之豫章

　　鼓瑟送行客调高难为情感君万里心为作秦中声纷纷江南弄中有鸣鳯曲静听谐古心毋为眩烦促

　　题萧氏孝思亭

　　百草在中野霜露零悴之君子怀古先怆凄以遐思筑亭墓田下负土起崇基疏敞而不华修楹带高茨岁时来祀墓聚息恒于斯目泫荆棘丛手攀松栢枝行人为驻马问此今为谁人言萧氏墓孝孙能尔为教授得俸钱不营寒与饥结庐会宗族买田供祭祠父老共嗟讶观者埀涕洟此意良已厚此事俗已亏永言锡尔类视此萧阡碑

　　槎翁诗集巻一

　　●钦定四库全书

　　槎翁诗集巻二

　　（明）刘嵩 撰

　　○五言古诗

　　登三顾山次王子启

　　闻子避地日南登三顾峯长吟白云里笑拂青芙蓉芙蓉何亭亭秀色相倚迭仙人坐中顶气与元始接俯视白下城累然若蓬丘淦水不可涉西山焉得游谁能拥长篲蜂蚁罄一扫莫遣秋风尘惊飞污瑶草瑶草萋以绿繁华谁敢争永懐东海客身隐扬令名拂衣本余事终亦恋冀阙献纳倘未酬从君卧萝月

　　南园灌隐诗

　　冦盗未殄东南骚然吾友王子启方集隐城隙灌畦以供具其志节可尚已因赋诗以道之
　　苦无千丈流沃此万里焦独寻南园隐灌畦以逍遥亢夏天势高凿地不见水凿深地骨出常恐见骨髓朝抱一瓮出暮抱一瓮归草间行道微茨蔓沾人衣良苗灌难苏恶草苦不死一日灌十畦采之不盈篚欢然对藜藿似欲忘朝饥雨露自天泽劳生须有期

　　题渊明像寄刘仲修

　　斯人管乐俦而分山泽槁岂无园中菊念此霜露早衡门卧日晏幽径时自扫芳晨有旨酒客至即倾倒兹言乐游衍春服丽轻缟古道少人行杖藜入秋草神闲韵自适意逺色逾好鼎鼎百世师遗荣以为寳

　　朝采南园栗

　　朝采南园栗暮捧贤能书贤书岂不荣食力意有余念昔事先训读书本菑畬时危乃弗殖竟与耕凿疎昨者出充赋黾勉应里胥擢秀或偶然揣分良惕如置筐忽叹息我奚以自抒风尘蔽江海戈甲满州闾再拜谢乡老返我林下居行已贵实践徇人俱虚誉恻恻念时序悠悠随巻舒

　　题练江渔钓图为郑伯威赋

　　练江白如练千丈峡中流客有槎上仙啸歌在扁舟风吹石楠树沙浪蹙微雪潭影见埀萝悬猿弄明月东望七里滩苍苍云雾间寻源不知逺时听棹歌还

　　采菱篇为林森赋

　　朝采湖上菱菱实何离离浮叶当雨乱低华映日欹清流苦难肥浊水乃易滋水面方羃■〈罒历〉泥间已委埀中含白雪质外袭頳玉皮游鱼畏芒刺不敢扬其鬐采采盈倾篚皎皎吴中儿密愁埀钓涩深怯荡舟迟忽闻歌采菱借问歌者谁褰裳往从之烟水浩两涯懐德贵自充中心谅无疵永言托嘉好及此秋风时

　　逺游篇为黄子邕赋

　　闻君有逺游请赋逺游篇上陈道里遥下感时序迁茫茫九州岛外歴歴秦汉前山行岂无车水泛亦有船豺虎忽纵横蛟龙方纠纒井邑化为灰墟里但荒烟人生非鸿鹄何以周八埏君行忽踟蹰惜此全盛年寳剑珠玉匣结驷青连钱谈辨三军帐笑歌五侯筵会合鄙毛遂功成羞鲁连落日临广陌回风激繁弦此别诚艰虞忍为离绪牵不见里巷儿封侯起关边毋为北郭叟白首事太眩

　　八月十日同王睿刘霖旷逵萧谌欧阳铭锺哲焦瑜王佑燕集王氏南园赋诗有图有序

　　南园淡将夕北渚复已秋欣言属游咏千里会良俦乘月歌窈窕临觞结绸缪高情谅无极庶用慰离忧

　　同萧谌旷逵诸君子夜集蟠溪王新书舎得竹字

　　涉溪蛩始鸣带暝度原陆及门会凉风月下照林屋夜深露华集众叶净如沐曲径罥埀萝虚檐响疎竹周回丈席间坐者四与六张灯接谐燕分韵酬翰牍居当惜盍簪行勿念脂轴亲情正欵洽夕气稍澄穆明星乍稀微羣鸟各已宿明发咏白驹怅然邈空谷

　　题罗浚诗藁

　　逺有万古调写之声诗间长吟不自已哀响连秋山问君何尔为萧瑟多苦颜抱志悲徂年颓波不东还古有大圣人制作埀定删清庙继者谁王风竟间关怅言百世下蹇独伤时艰祥鳯伏■〈氏鸟〉鹗猗兰化草菅感此坐叹息穷栖在寛闲矫矫孤飞鸿冥冥安可攀

　　题高人泛舟图为铁柱左炼师赋

　　刺篙度回渚解带会微风仰视青天高浩歌秋水中沧江渺空碧嘉树发霜红玄境有至乐伊人若鳬翁遐思青玉佩应过紫霞宫

　　悼严焕

　　旧宅已芜没城乌终夕啼新坟亦宿土秋草还萋萋谁为荓螫蜂永痛触网■〈鹿外纟内〉老母抱弱孙投迹向山溪新愁不可道往事焉得追故交半零落梦寐増惨凄对酒忆同醉检书看故题茫茫风中尘汨汨山下泥维南三顾在谁与重登跻

　　过南圳访友同王子与罗子理分韵得满字

　　连阜衍平皋深林閟虚馆扬襟畅遐思散帙延清欵溪莼花羃羃田黍实纂纂径回阡弥永水落涧初满载欣秋稼登矧惬人事罕欲往悲旷途言归理修疃

　　题刘韶书屋

　　萧萧水杨树叶脱秋涧小知是幽人居声歌出林表启窻挹风袂散帙惊山鸟即兴已复迟空伤晤时少

　　陪萧谌欧阳铭陈宜邹吉泰诸君子晚宴兴福寺泛舟夜归三德院明日分韵得口字

　　时危昧经济适兴在林薮屏居甘事农逺顾欣得友初翱珠树林暮景飒高柳复憩金塔园清宵坐行酒萧萧风露集莽莽波澜走轻舟乱寒星夜下秋江口抚时增叹息延论恣击剖披烟入林扉列烛光照牖感激欢会难闻钟坐逾久

　　送欧阳孔述归安城

　　晨出西昌门北望盐水冈冈峦互回伏寒日惨其光君行将所亲逝此返故乡故乡岂在逺昔为豺虎场田庐既芜没岁月复茫茫邻里存者谁童稚各已长念此不遑寐夜拂衣上霜驱车入寒雪永望梓与桑黾勉事生理艰危安可忘

　　贫居二首

　　种瓜苦不实闲草各已花抱锄忍朝饥对之以长嗟蓬门昼长掩游釜亦有蜗破屋乃无茆雨来安可遮聊持手中巻展玩至日斜荣枯与得丧来往宁有涯悠然达其会忧戚焉能加
　　其二
　　种麦在高丘丘长草生满秋余乃无雨秀色遂枯短朝行垄间蹊暮息林下疃荷锄待春风时至谅不逺东邻桃李花终岁实纂纂生理宁独艰如何乐疎散

　　园居杂兴八首

　　启窻面修竹下荫方池幽兹晨微雨至其气飒以秋芳时如佳人徂矣安可留草木性已定禽鱼狎其俦披襟纳良风掩巻睇崇丘所欣城郭遥归哉此优游
　　其二
　　幽居寡人事日晏门未开谁欤剥啄声谓有好客来呼儿出洒扫谢客无嫌猜蓬室陋且卑风雨生莓苔起摘园中菜自涤窻下杯清风忽南至好鸟鸣高槐幽懐谅无遽日夕方徘徊
　　其三
　　北园莳嘉蔬生长各以时入夏风雨多众草丛没之夕花岂不荣晨蔓亦自滋终然因采掇濯濯余空枝我贫本食力澹淡固其宜拔本惧有违植善非自私
　　其四
　　种桃在墙阴枝干数尺长今年始作花秋实已可尝北园岂无李西坞亦有桑勉为衣食赀畊种安可忘里胥昨相过录我桑菓场新令有严课民生固其常相送里胥去悲歌念时康
　　其五
　　种菊春树下树荫菊不荣岂无雨露滋蔽隔伤其生嘉树自芬敷蔚然谁与争上延好鸟栖下杂秋蛩鸣风霜坐飘忽摇落何纵横终然保令姿独立扬秋英
　　其六
　　荷锄出东皋我黍忽已苗苗短不自持百草势转骄良苗异本根芜秽乃独超敢辞■〈艹耨〉耘勤永媿雨露饶周雅永思古王风竟頺凋人生重所务岂独在夕朝
　　其七
　　艺麻本欲疎本疎乃繁殖小人务多种偪侧伤天瘠离离叶间花畟畟雨中实秋阳势方烈日夜蕃所息寡欲而务滋吾将食其力
　　其八
　　南邻有老翁所居止茆屋屋中两夫妇作息遂所欲朝耘夫在前夕稼妇相逐同心向白首终岁无不足如何西邻子早岁伤局促抱瑟守中房空悲艳阳曲

　　晨兴

　　晨兴理短发日晏闻儿咿老妻向我言何以具晨炊畦蔬委霜雪采摭无余遗年丰乏储粟矧此丧乱时忽闻剥啄声谓有好客来弃置出迎客兀坐方哦诗中有至乐者相视亦解頥乌能累妻子戚戚忧寒饥

　　寻云陟累榭送严子善之上犹

　　寻云陟累榭遐览以舒忧皛皛天宇清矗矗栏楹幽静赏抚危构浩歌睇崇丘君子有逺行佳期谁与俦饯言以遵路延伫更临流

　　养牛

　　养牛事春畊春去畊苦迟扶犂向牛叹我饥力已疲宿草交旧阡嘉苗蔚新菑锄荒岂不勤稼事良在兹无食乃劳生有营常后时所以驱牛行不忍鞭朴之穷达谅有定放牛安所为

　　春畊

　　春畊恒苦迟夏旱乃独早青青田中稼忽忽同秋草雨露久消歇泉源亦枯槁天高多惊风赤日行杲杲微生恒寡欲衣食宜有道劳力冀所资遘凶岂云好古人九年备捐瘠得善保孰能澹无营饮水以终老

　　悯旱

　　我贫无储粟我稼早已萎朝夕惧不充矧此岁月滋朝饮南涧泉暮采北山藜茍焉免饥渇庶无罹崄巇西里有高门连囷积如茨露溢到鸡犬烹炰穷岁时乃知凶旱年徒为志士饥

　　出门

　　出门见遥山翠色纷在眼不知所到处更隔几丘坂烟云何苍苍道途方坦坦策驾属所之怅然念时晚

　　述懐

　　我有二亩田力薄耕不胜分田籍农父所兾得斗升丰年本狼藉薄俗乃侵陵一日凶旱来颗粒遂不登我廪既莫实公租方急征叹息谢农父此岂人所能天时一何常盈歉古相乘宁为敛者嗔毋为贫者憎

　　过刘氏废圃阮生携酒共酌

　　晨兴念良友驾言向南垧良友喜我来相邀坐高亭兹亭岂无华疏井交碧青云是豪盛时昔人所营经绮罗日高回花卉扬芳馨十载事乃非蔓草萦前棂独携一尊酒言笑得暂停缅思昔人意光采如流星曷不适眞趣超然外骸形如何累土木徒使叹凋零

　　造田父

　　清晨造田父设馔当前庐呼儿出揖客汛地先扫除欢客啜糁羮年荒无旨蔬物薄礼乃丰情亲心已舒感此坐复起一饱不顾余谁云贱可鄙秖觉贵自疎不见闾里间坐食常晏如如何肉食者阔絶严追胥

　　岁暮南归留别萧翀诸友

　　旅寐不能旦披衣坐床帷屋角晓色动鸟鸣已多时起坐出庭际云物正华滋残雪未尽消羣山郁参差即此念故园焉得不懐思岂曰无尊酒足以欢相持矧属岁运周返驾固其宜理策望前路揖君从此辞穷檐有稚子但讶归来迟

　　和答萧翀春雨过林居之作

　　林居滞昏雨不知白日西窈窈穷巷阴客至鸡乱啼旧梅既粲野新柳复盈堤感此岁序迁中情忽如迷簮盍慰逺勤尊酒欢相携古交今则稀世道方涂泥立善固所欣企贤贵思齐笑咏且永夕勿辞此幽栖

　　辛丑正月廿二日述志

　　经年掩扉卧迹与城市遥谁为拔茹意乃以仕见招本昧平生素敢劳中道要公檄临我门戒命在夕朝九江今雄州迈往方迢迢有母谁与居念之中心焦起揖谢来客我何希市朝澹然一室内燕坐风寥寥

　　廿七日书懐

　　夙禀栖遁性雅懐在丘樊三十谢城市高歌返田园田园非有余衣食固其源投笔且依仁掩扉聊避喧具飡适丰俭酌酒任清浑力微愿不奢志惬情自敦所嗟茆茨下老母抱弱孙暮年餍藜藿俛仰终寒温贱贫非有余至乐谅斯存谁能腼面颜日枉豪盛门

　　春日游武山柬同游者

　　携酒陟层巘披榛趂幽途眷言宾友集乐此山水娱烟峦既合沓风磴复盘纡济济丽服偕洋洋清奏俱维时春气暄谷鸟鸣相呼丛柯自交叶花萼方承跗始登天寳坛稍瞰北岩隅丹井注紫霞云峯耀玄珠龙洞辟南巅层宫俨清都纵目领众竒游心周八区相劝各欢饮击鼔吹笙竽立监视行觞更仆佐倾壶舒懐或同笑愤志亦独吁所欣契谊齐幸免礼法拘言归已向夕落日相携扶奕奕花间灯余辉烂星湖岂曰恣沈湎庶用弥忧虞寄言城市子此乐今恐无

　　猎犬篇

　　晨起同出猎跳梁相叫嘷岁久识主情指顾能周遭山石穿我蹄荆棘罥我毛为主逐肥鲜不辞奔走劳穷深抉幽险狂狡焉得逃咂血不顾余一饱随所遭主人获隽归意气方盛豪累然妥其尾偃卧墙东蒿

　　二月八日对酒

　　对此春日酒高堂乐未央客从州城来懐牒促我装问客今何为求贤寘周行麾觞忽叹息我岂时所良少小适情眞穷栖恋闲荒譬彼蓬下鹪敢懐云中翔岐路今已多素丝乌可常念之不成欢展转中懐伤

　　登北岩眺望因投巨石宛转为戏

　　自爱北岩秀缘云穷翠微回见大江流独立一振衣崖表人迹絶烧余寒草稀绕涧聆暗泉攀萝憩危矶投石转阴壑霆击星火飞竒探恣游衍兴惬忘崄﨑日暝思更寻逍遥望月归

　　游三华山

　　龙门两峯圆一水下回绕苍峡忽中开飞桥出林杪盘盘石磴引羃羃松林窅危栏正西挂层阁复东缭树暗尽含云花明忽闻鸟悬崖旁架栈凿石潜通穾早闻三仙人栖化迹已杳常疑云月上颜色觌清皎丹井旧时深朝真乱来少荒坛翳霜叶虚馆閟丛筱凝神观众妙屏迹谢羣扰懐贤嘅重憩振翼思逺矫佳境能娱人何因致清醥

　　晚出溪上将登武山不果

　　理筴迈前路将言陟高岑中途阻且艰忽复至夕阴林木郁萧森烟雾亦何深不见好鸟翔但闻哀猿唫重明曷由际怅望此嵚崟恒恐岁年暮遂为霜雪侵恻怆不能言泪下忽沾襟

　　数日无酒饮

　　数日无酒饮闲居谁与娱岂惟情懐恶颇觉文字枯乃知古贤达饮酒恒有道陶然乘运化混混忘机巧举世桃李花松栢摧为薪泰华忽破碎枭獍称鸾麟如何今之人有酒不肯饮颦蹙终其身岂不愚亦甚

　　陪陈尹饮江上雨过夜归明日赋此

　　渡江云断桥把酒风振袂芳园遂幽寻良友适逺至谐谈且云欢酬劝忽已醉一雨洗尘襟千山拂凉翠柘林既回薄兰渚复延企月转城东门萧萧送归骑

　　别罗伦

　　日暮出九洲相送莲塘下林深归路黑虎出须可怕双塘青松山山近有茆舎今夜鹧鸪啼思君山月低

　　题竹石图

　　何以秉贞节而多抱苦心幽情旷前古高谊式如金飘摇青霓涧凌厉白云岑愿裁伶伦管逺谐鳯仪音

　　会饮泮亭柬郭存敬

　　泮阴弭轩葢游咏集高台感我平生友中懐豁以开穆穆凉颷振翳翳流景颓崇云向空起飞雨从东来即赏心不违懐古意悠哉谁怜临岐者返顾方徘徊

　　别焦瑜

　　故人异县至晨欵林下茨感此丧乱余会面非有期土锉寒无烟木榻壊不支坐起谢再三艰难方在兹逺懐若为浣宴劳礼则宜邻酒忽告罄虚觞但空持娈娈秋菊花蓬茆翳幽姿君子惕驰骛庶以善自怡天长逺山没日晏寒江迟送子出门去怅然从此辞大哉天地间委顺复奚疑

　　宿沓垄柬胡敬萧翀锺祥夜

　　宿沓垄西衡茆荫平麓起视虎鼻峯岧嶤月中緑悬岩引列宿积水带横陆山鸟时一鸣回风应虚谷庭寒翳华灯露下响丛竹朋情遂欢洽世事伤否蹙清游契寤寐往事成昔宿北岩有竒石东园饶佳木明当扣萝扄振舄骋遐瞩复恐惊尘飞幽栖未能卜夜

　　宿下郛

　　我行一山逺云逐一山近山山云相逐何处得幽静向来草木深行者自有径古称武陵津或者亦谩兴止止吾且休冥冥付天定

　　登大庄高山

　　登山望风烟四向烈焰红遑遑一身穷且如罝网中白日行青天明明照下土下土深几重不鉴生人苦生者良不易杀之独何心万古一哀痛青山应陆沈

　　兵后过故里

　　种荳向南陇秇禾满东菑不辞终岁勤食力在所期维时失总御疆土有侵移戎马无定交彼此更戕之稇载已不遗征责方在兹三农舎之去离析当告谁念昔劝垦辟里胥费言辞如何场圃间满目但蒿藜

　　晨兴

　　露气旦弥肃况在山谷里秋高草木滋羃■〈罒历〉浩如洗微茫破云雾日色上苍翠乍寒感时序向晓念行李禽栖尚敛翼客起方振袂风动池上枝时时听清坠送汤子敏王伯衢由水口暂出流江二友忽言别孤懐易成惋秋高北风急日薄众山晚迟回各抗手越歴犹在眼前旌转崇林后骑拥修坂庭间怯初散路缅惊渐逺离离云树合泯泯溪流漫斯违谅匪遐同车冀遄返

　　田家

　　田家住山曲两两结茅茨鸡豚互来往桑麻当蔽亏言笑情则均动息理无遗浑然天之真岂以物自私日入负薪还斗酒欢相持醉卧衡门下营营非所知

　　水口山居杂兴六首

　　夙好慕山水幽寻每忘疲兹晨遂栖止乃在山之陲维时属秋杪万壑敛寒姿烟峦既合沓风磴亦纷披窈窕幽谷阴秀木自成帷俯听流泉响仰看浮云驰夐与人世逺允契遯者期永言适所性庶以静自怡便当谢城市去去从此辞
　　其二
　　登楼望危岑爱此珍木林上有好鸟巢下有埀萝阴清风日披拂可以涤烦襟人言此回逺溪水汩以深阴壑多龙蛇山石自嵚崟终然未能往抚槛独沈唫
　　其三
　　山上一茆屋知是何人居时时白云中闲读古人书古人去已逺言论乃有余清风飒然至佳木周四除蒿卧以终日不知庭户虚斯人可相见此乐当何如
　　其四
　　秋气日以厉霜露日以繁草木各变色松桂何轩轩物生有本性天运恒不言自非闭塞候焉识春夏温乃知天地间盛衰同一源乘时夸毗子皦皦安足论
　　其五
　　霜降休百工将以戒寒服翩翩蜉蝣羽时至亦矜束我无一株桑又乏轻骑足衣褐何由充萧条岁年促
　　其六
　　野人省秋稼引锸决渠水秋高稉稻熟芒穗各埀委翩翩山鸟羣啄食秋田里驱去还复来嗷嗷讵能止彼饥岂无涯我稼自兹始一饱谅所同如何较人已

　　病疟述懐六百字

　　我行兵乱途逺以唁所旧遭罹窃自伤漂落惧莫偶今夏入阆川七月出南富秋中上流江深入穷水口是中何岧嶤山密林亦茂阴风常夜寒毒雾或昼瞀砭人甚刀镞袭体惊激透当途草木交压眼崖石凑怪禽啼呕■〈口轧〉蝮蛇结缪纠其风杂顽戾土物恣所取力作忘春冬忻忻自鸡狗惟我贤所主好客情则厚授衣候寒温设席墐蓬蔀岂知体素弱易与气为构起居陟秋冬焉得免疎漏昨来遘寒疾猝至纷莫救始由欠伸得更歴惊颤久夤縁膂脊升洒淅肌理奏汹汹波涛翻岌岌山岳辏初萌冱严凝挟纩欲蒙首中更翕炎赫撤被更露肘噤寒颤齿龈炽燎熏耳窦厌烦将懐氷恨薄思曝昼拳聨久僵伏呼叫忽狂走亭亭发上指屹屹骨交斗口咽失常嗜情性昧初守饱疑伤粟粒渴欲咽河溜缩如蚕赴茧噞若鱼聚笱困如虎丧乙戚若鸟缄咮气蒸床屡撼汗漉衣每透暂苏惊脱鞲久絷疑被扭时来如有期忽去若恐后窘迫犹仇雠纒绵共婚媾朋来勉加饭客至止陈酒医师剧攻剿巫祝妄称咒或教潜隙地或诱祭三牡腊蛇谩时佩画狮空日觏逢人畏询问进食忘腥臭何由究情状且复述粗茍人生天地间六气等蟊冦堤防一失所颠倒竟谁咎譬之朝廷治纲纪在明懋昏邪倘蒙锢赏罚遂纠缪周衰始幽厉商覆由受纣夭淫既内讧狂恶复外揉药言苦乖违国脉焉得寿余生三遘厉此日伤衰丑炎荒苦奔窜木石并黧瘦矧兹中年际盛气难猝复客居茍苏息故里孰侦候老妻感霜雪单薄恒在疚幼子额如玉差差髪初覆饥寒本吾事缓急欲谁扣指期伤逺涉抚事怨寒陋岂知道途者方此困驰骤看云愤重掩望月愁初彀萧萧风鸣叶掲掲天挂斗羸躯既艰植愁绪焉得剖荒村悄寒日断岸空残柳戎马又塞途归期向何首

　　乙巳正月九日大雪避抄兵由王山将入富田至洞口与家兄相失

　　惊尘飒南至妻子哭道周出门四山云欲止安得留严风裂我肌行潦冻不流入洞恠崄巇度岭伤阻修风波一相失咫尺生愁尤大哉乾坤内性命若云浮譬彼孤飞鸿冥冥安所投嗒然向西望泪下不可收

　　兵退由佛原出南富

　　晓发龙头江江险絶危径跻攀出深窈曙色破孤迥人归闻野哭雪霁见崖胫泯泯泥潦交稍稍林壑静出伤投遽逺返觉行逾近稚子识柴扉相呼入烟暝

　　视西园作

　　丛篁久刋落秾李遂摧仆芳椒既埀萎嘉橘亦含蠧凄凄杂寒烟泫泫浩零露荒哉中林迹寞矣西园路芜秽独伤新荣滋重懐故抽茨感时旷植杖勤所务岂不戒栽培睠焉念迟暮

　　忆弟作

　　永夜不能寐披衣起彷徨念我骨肉亲三年辞故乡故乡不得归越絶虎与狼婉娈抱弱子逺滞湘水傍湘水自东来不见征鸿翔念昔遘难初进退何仓皇既兴悼亡叹旋赋逺游章田园舍之去秋草俱已荒念子抱耿介敝褐凋风霜心危虑鲜舎鬓落恐易苍徒闻篇翰积矧婴贫病伤维时春泽敷羣卉各扬芳翳我手足情沦落天一方载歌常棣篇具迩固其常逝言事堂构庶以永乐康毋徒事游衍阔絶劳相望

　　伤兄子解辞

　　植木惧伤枝枝伤木易衰念我犹子逝主器当为谁鞠育二十年学植方在兹一朝陨竒疾负絶恩与私汝母骨已朽汝妹久流离而父理埋塟念尔衔深悲汝有两从弟季也方孩嬉仲也别三载客游应未知先庐故荡析旧书谁与持伤哉珠树林失此乔特姿春风倘重至见汝当何时

　　赠别严吾敬

　　客有欵我庐谓言平生亲倒屣起揖之累然翳其巾问客此何来恻怆不能陈田园久荒落道路多风尘旧家南山下存者今何人春风入我里绕屋但荆榛念子十年别丧乱长苦辛岂无一尊酒相与叙斯晨良田有丰岁盛时无弃民贱贫不可厌愿子勤书绅

　　寄题金精山凌云亭为王太守赋

　　仙女谢尘匹啸歌云雾间一朝乘云去笙鹤渺空山山山翠石盘涧涧飞泉响谁凿洞门开峰前见仙掌虚圆若剖瓜中抱玉清家秋风石岩顶吹下碧桃花桃花不到地化作云飞去紫殿十二重重重映琪树太守骑马来解鞍憩青屏冯虚斵山翠特起凌云亭亭中秋气高濯雪嗽丹井遥空明月上歘见孤鸾影露下白石床满林金橘香緑髪埀千丈秪今余几长忆同姜炼师载酒跻灵域手把女萝衣题名向东壁仙人久相待重往当何时为君扫苔石更写凌云诗

　　奉酬夏仲寅秋日枉顾见贻之作

　　早岁去城市思为山泽游茫茫宇宙间俯视若云浮飘摇风尘际敛迹此林丘古道日榛芜怅然念东周鸣鸟乃不闻禾黍飒以秋登高渺四望谁为千载忧客有从东来盛年着芳猷入林践枉顾维舟成羁留贻我丽藻篇释我心烦愁名谊良可尚荣华安足求江湖有箕颍企子承光休

　　六月自流江返林居

　　始我去家日温风临绪春兹还大火中草木浩发新念昔罹兵来庐井屡摧湮琴书委泥潦桑菓荡为薪悄无鸡犬喧焉得晤旧邻人生岂无营返故各有因譬彼南飞鸟恋巢心所亲永懐事栖止此里俗固淳言笑抚弱子息偃谢朝绅谁为物外婴而使忧患臻天道谅不逺吾行当力遵所欣檐间雀不厌今年贫

　　续悼亡篇

　　寒暑迭更代昼夜苦环循斯人赴冥漠一往不可晨依依抱恻怆耿耿衔悲辛褰帷怯孤影入室惊凝尘稚子啼不闻亲戚至莫因中庭掩徒旧虚位设已新念昔婚媾初干戈日踆踆荏苒弥一纪伤哉仍食贫昔归恒恨迟兹感忧患臻残月照我膝凄风复伤神彷徨见鸡犬感叹动比邻婉娈闺中秀今为泉下人鼎鼎百年内谁为平生亲如何西阡下一夕生丛榛

　　续止酒篇

　　吾恒赋止酒所止寓言耳今日止自公焉得不遂止古人止伊何所止非一指止戈戒残暴止水戒淫圯止言恐伤佞止得恐伤侈所止止非僻未闻止醪醴此止葢有由止之以资理止酤可蠲费止酿可余米止饮可缮性止酗可循理鬬暴与沈溺便佞而侈靡茍不遂止之祸将甚于此抑闻古崇祀燕飨备嘉旨明禋本精意德将在诚已尊卑式隆杀撙节有定纪此时百礼成止不待刑弭止此时则然尊罍未遑耻肺肠谢熏灼清醒从此始茍无忧患婴饮水亦足喜寄谢沈湎徒吾今真止矣

　　丙午二月一日同仲弟子彦道士陈允宁游金华诸峯

　　早抱林壑想而多婴垢氛闲来武山下高挹金华云层冈既龙蟠断垄复瓜分一岭忽岧嶤千岩尽缤纷维时二月初淑气澄氤氲江上日华动空中仙语闻楼台映海色泉石超人羣风含青松响雨蒸赤霞文抚我芳桂枝兼把芙蓉裙愿从广成子再拜浮丘君俯视尘浊区扰扰蚋与蛟高风激六合逝此杨清芬

　　言懐

　　处贵恒多惧居富恒苦忧富贵本在天忧惧日相仇煌煌将万金赫赫封五侯一朝将倾戮徒为鸡犬羞逝者何滔滔鉴之良悠悠所以髙鶱士超然谢机谋日食止藜糗所依止林丘闲来阅书史时至事园畴允矣聊自嬉庶无愆与尤纵心南山云濯足清江流岂曰昧闻道四十忽已遒庶几后来日复此成优游

　　移竹舎南

　　闲居罕人事植干在丘樊谁为斧斤祸伤哉林木繁旧宅已凋落蓬茅暂依存苦无蒙翳资何以周篱藩兹晨春气达荷锸出前村不惜微雨滋逺移修竹根新萌且巻曲故叶自欹翻始分一枝竒终异千干蕃植木既有托发生良不言我惭遗世好于尔情孔敦明当振苍翠荫我西南轩

　　感旧

　　我里经丧乱亲故存者稀昨来寻旧溪径路各已非石底塌枯井草间遗败扉因仍十载余荡覆兵与饥但闻相携去不见一人归寒日下荒原山水澹不辉往事焉得诘泪下忽沾衣独寻古道还时逢山鸟飞

　　寄汤子敏

　　芳序倐已判卉木荣且偕念我同年友怆然动中懐昔别冬始厉波流咽喈喈兹游春日妍顾瞻藐云崖操弦叹离索抱璞悲沈埋恻怆不成欢偃息在东斋理契聊自遣忧来安可排人生重合并时亦暂违乖勿以参商故终当金石谐

　　赠子元龙贡士别并柬刘云章

　　畸人昧达识闲居缅良时感我平生友贲然发幽思昔别怆徂冬兹来遂前期交交中林鸟濯濯埀柳枝光仪蔚以都流响一何悲运移惕年迈契合欣道夷岂曰郁冲抱写之在相知谁为缁磷尤式秉金玉资苦志谅所存高风宁独隳执手不忍别扬尘正交岐岩构足自栖食场焉可维大江抱羣山流波浩东驰旷野日载阳微阴复凝滋人生有显晦宁受外物移寄言谢同志永以慎于斯

　　题筠雪斋

　　我昔游云中爱此万筠緑萧萧锦江浒亭亭鳯山澳友有宋子者卜居俯平陆虚庭带深窈苍簳拥森肃时维玄冬厉大雪遍原谷修条与佳卉狼藉向摧蹙维筠于此时挺拔各在目气清神益旺心逺意愈足澹然一室间对此乐真独寒光射檐隙缟素被林麓凄凄岁云暮昞昞情内属闭门有高卧敝履无往躅髙洁良可希贫困聊自淑

　　题赠巢云子

　　古有巢云子构栖山木中淳贞既凋丧土木穷人工一为侈心移簪绂思华躬积宠乃倾危瑶台成蒿蓬所以避世士永希巢云翁浮云本无方我居宁有终凌厉六合间飘飘若冥鸿回视下土方埃尘方蒙蒙青山几千仭揽结甘所同安得往从之邈焉仰高风

　　风从窻隙来

　　风从窻隙来竽籁声甚扬忽起坐听之宛转谐宫商至器本自然谁能执其方天机一振触止作自成章寄谢纎纎手毋劳更鼔簧

　　秋兴四首

　　中夜畏烦促起坐爱凉风明月在东壁流辉当井桐翩翩林鸟翔喔喔邻鸡起感时不复寐短发聊自理
　　其二
　　韶华不再返春去夏亦徂玄鸟逝安之草木浩欲枯风高豺狼横日入禽鸟呼独有一尊酒空山谁与娱
　　其三
　　秋至倐十日客归定何时伤哉摇落风已复鸣高枝海水不识寒穴居乃知雨触事苦迟徊忧端共谁语
　　其四
　　少小事文翰结交尽时髦浮云一飘散寂寂沦江皋存没今则殊宠辱巧所遭谁能返初服永以善自韬

　　见树上浮查

　　浮查罥高枝仰视欲数丈乃知春时水更出乔木上奔流一赴海寂寞遥相望落日余悲风萧萧语寒浪

　　观岸上人放船下水

　　造舟向平陆欲动难为功一朝集千夫挽寘大水中漂流既无滞运转宁有终始知水力大可以载虚空

　　酬萧翀懐别见贻之作

　　久阔易成晚独居难为欢如何天壤间有此忧患端永念昔别日春花始资繁一往落秋风空闺余蕙兰芳年坐超忽故物俱摧残海水亦已氷飞霜中夜寒沈吟顾俦侣伤哉涕汍澜素丝宁独持抱璞耻相干感子问逺动志愿得少殚驰音发孤咏击节欣众叹白日照空谷玄云起崇峦茍懐合并诚道路谅匪难眷言慎初服黾勉同加飡

　　挽杨子将因乱客袁州后暂还乡复往寓所而卒

　　昔归已伤迟再往乃不返云萍忽散迹玉树犹在眼高堂念夙昔羣季轧歌筦嘉谷森特菀华星粲孤皖凄凄去干戈窅窅隔丘坂至今念行李何日候还輚寡妻负孩稚弱弟拾遗简独不见斯人谁能不悲潸

　　题春山楼观图

　　川光媚春阳岩溜含夕响林花间欲飞江草晴方长迢逓楼观阴峰回见仙掌

　　胡侯五子诗【益津县人字彦美】

　　胡侯有五子祜禧礼裕祺五子名各殊称宗以同辞暨乎所命字实自授经师谦诚让谊详申以伯冠之宗以正其系伯以重其仪长字而幼名立德端在兹吾恒登侯堂见侯鬓如丝呼儿出拜客磊落羣熈熈祺也年最幼束髪方参差见人逺相揖学语声嚅唲裕也长于幼不好弄与嬉踉蹡讲论语光彩浮修眉宗祜最居长冠裾鸣佩觹应门肃宾客进退何逶迤中子禧与礼充体而丰頥粲然玉雪质并是麒麟儿方今重贤良少壮咸登咨有子如五男奚以多惧为子也思顺亲和乐恒孔宜因名以求实循字以反思多福贵自求所修慎操持天材实国用授尔百职司胡侯有淳政子孙利其慈允为淳政告视此五子诗

　　赠田观

　　田观颇淳朴精神秋水清往居西山下师事凌先生先生授之学心眼豁开明苦攻文字间誓先诸子鸣林居涉寒暑闭户闻书声起卧斗室内超然澹无营一朝辞亲去出门人尽惊逺从郑文学司计宁都黉跋涉七百里所冀禄养荣升堂揖多士冠带何峥嵘太守见之喜重是瑶林英征租信出入考稽缓其程观也益周慎戒私甚防兵被服大布衣餟食不糁羮阅歴三星霜拮据殆无宁山田本硗确廪积乃见赢所以春秋祀明明奉粢盛宪司核其纲大府会其成议闻升县吏檄下思返征再拜谢官长逺役非所营愿求靖安近得伸孝子情苍茫十八滩滩涩水不平浑流杂哀怨何以濯子缨夜来秋雨过羣星正纵横念子独不乐起坐摇心旌兹晨别我去奋袂身欲轻岂知失羣者忧思方日盈祝子服明训望子矜疲氓万勿为酷辛庶以善自鸣

　　宴客池亭【有序】

　　秋夜陪刘守帅宴客池亭以尊禁图行令无算同其乐者同夫郑学正伯友赵教谕也
　　饮酒有至乐乐极不可湛愿奉尊禁图为君警其贪斯盘本规制文理粲梓楠阖辟恒虚中隆址而穹弇中画五十行令条杂周叅行尾各承窍运珠随所函司令迭进之盘动珠走龛怡然信所値启视纷雄眈旅酬斯欵欵大爵何潭潭杜觯且浮二汉酺乃行三问奇惧乖应别类愁误探秉烛卜昼夜飞觞徧东南交酢宾主欢对酒驺从惭揖让忽致敬吟哦遂忘餤交传意孔均自卜情乃甘饮或与其免量仍随所堪岂不重酬劝终焉戒沈酣山城淡月夕尊俎浮飞岚刘侯爱敬客持以慰盍簮常思宾筵悔童羖恐酗谈孰知尊禁严防卫甚铠■〈釒函〉祭遵昔投壶坐不拥戈锬歌咏肃边境岂在多杀戡顾我羁旅中局促伤忧惔欢然及数子契合如神镡下懐将军仁上感圣泽覃乃知太平世礼乐归濡涵

　　出贑滩读伯友赵君知非藁命同李以庄进士韵题其后

　　正冠坐方舟晨诵赵子诗风湍忽荡激感此危苦辞古人去已逺来者知为谁正音堕空阔遗响何差差桂枝岂不华天霜肃严威春风在中泽日长蒿与藜乘休不得奋吐气千丈霓徒令文字间勃郁含愤悲兹晨岁云暮矧当违逺时且复对尊酒高歌送寒曦歌竟不重陈潜心以为期

　　送孙伯起之镇江司理

　　昔在朐山尹为政声甚扬朝廷重青籍铨擢有耿光永念赤子愚罪罟罹披猖谳覆茍非人终焉阽危亡东南有大郡地广滨海洋岂不繁狱讼擢尹推丹阳维时大火中暑炽日正长上吉祖东门沥觞理行装候吏千里至得诹民俗康矧兹服先声恶伏善且彰政方实多岐所先在慈祥庶见囹圄空秋芜卧桁杨惟君伯仲间济济充周行卓彼仪真守飘飘云锦裳摇摇江上波两两发征航邦人共嗟讶符绶相辉煌汀云槐柳深夕雨菰蒲凉仕邦乃相望何异家与乡永念幽谷士抱书迈年芳送行重言赠敢以诚自将舞文戒吏胥操纵成条章无刑乃至理庶用登虞唐

　　自兴国过宁都度黄竿竹岭险甚

　　客行青塘岩却望黄竿岭陂陁縁大麓嵽嵲陟孤顶蹲身事潜行俯仰立梯井灌丛方截辕巨石忽树屛冥冥日脚昏瑟瑟风力紧但闻阴壑呼不见行云影仆夫筋力尽凄怆助悲哽荆棘罥手足跬步不得骋虎狼恐奔突魑魅或骄逞怪禽当我啼毛髪竖寒■〈疒辛〉常时山下民攘劫玩官警杀人委溪洞椎宰肆庖鼎时平向置砦恃险益顽狠反思二水上道路何昞昞坐贫昧艰危欲速烦虑省但伤游子魂日夕更忧怲安得刬高崖连山豁畦町

　　答赠王子启

　　晨得故人书握发再三读纒绵数百言肝胆豁倾覆上承起居问下感进修朂虽劳鸿燕思且慰泥涂辱去年所寄诗征我当和复謭材本迟钝往报愧不速置书懐袖间汗出颜腼恧永懐通家好先世辑婣睦呜呼我大父文雅动季叔追惟所自出实本王氏族风流齐阀阅情谊均骨肉兔丝附长松柔弱易摧蹙矧我后生辈疎略坐拘束饥寒役道路时序少攀属缅思老成会光景同转烛每过城西隅低回怆心目时寻贤者居邈在■〈帝尨〉湾曲方畦带寒蔬斜径出修竹升堂奉甘旨宴客湑醽醁委蛇伯仲间颜色何婉郁往时客南浦公馆蕃乐育学子来趋风簦笈奋逺躅襜襜讲帷侧济济森立玉敷扬六义旨骈迭雅颂录咏歌逾金石剖析见丝粟似闻厌尘鞅欲访匡庐麓重湖涉深渺把巻面飞瀑云林固深窈问学伤寡独岂必逺人羣终然起岩谷贱子罕所谐微陋等朴■〈木敕〉偶从将军幙未决詹尹卜老亲困痹疾稚子抱寒瘃内顾环堵空何以甘藿菽筠阳近留滞风土渐谙熟锦水流郡西闾阎散平陆长云亘浮梁车马竞驰逐风激仙洞凉江浮鳯山绿苏扬遗赋咏草木含清淑至今民俗淳守业不出屋反思好游子奔走何碌碌故园久芜秽荷耒思穜稑轩裳苦乖违农圃岂污渎勉意慰所亲志愿在昔夙感君同心言义重秋兰馥抽辞酬逺意焉得不醇笃扬矣合并期悲歌睇鸿鹄

　　题西山五仙图

　　西山多仙灵往往宅幽阻飘然不可招作者焉得数昔在汉晋间凌厉出梅许伟哉忘机士冺迹事纳吐千载仰高风谁能究其绪披图觌古像先后得四五苍茫越王山飒杳文绣虎陈陶终市药伊业解歌舞把巻识肩吾曳杖知藴古神情各冲逸簮褐杂襦裋观其英迈姿宇宙一仰俯超遥云中物安得系缨组佯狂或玩世精炼得无补终然委大化岂必事矫举吾恒登鹤岭览胜睇玄圃长松夹皓月阴壑振清羽药庐与丹井一一恒歴覩独不逢若人高懐竟谁语

　　奉答丁克诚拟古四首并各因其首句云

　　昨者去如箭去者焉得追今晨复不念无乃甘弃遗孳孳孔尼父老至忽不知赞易着自强昭若星日埀泉流当达海落叶宁返枝圣狂本一念所异公与私永言惜去日鉴此川上辞
　　其二
　　谁将寳瑟弹逸响故超絶得心应之手有口焉得说宫商谐律吕高下本定列至音不自发假器以舒泄徇名而求声惉懘乃乖劣懐哉葛天民为我陈一阕
　　其三
　　秋月白且凉金风豁森爽铮然髙林叶坠地不复响感君平生言慰我清夜想揽衣起彷徨秉烛増叹赏允懐江海观敢怠泰华仰古人在当日政亦企前往末予疲钝资焉得中脱鞅
　　其四
　　幽兰湛秋露逺系君子思繁华逐飘风乃以色见知春阳无悴容氷雪有令姿感物固贫贱反躬服芳菲鹿鸣咏好我永谢贻令辞愿言慰离别朂德此其时

　　题筠轩

　　修竹夏向深层轩昼逾静沉沉幽荫交洒洒众绿净微风枕簟入落日琴尊并揽枝发清啸抚节延孤咏怅望生夕霏幽期在萝径

　　题枯林墨兰

　　山中石累累百草寒不芳猗兰如高人迹隠名愈扬我欲采其英系之芙蓉裳林深路回窈竚立以彷徨

　　题兰雪斋

　　阴岩冻欲敛芳颖寒初破回风泛纎绿时见白粉堕援琴不复鼔委佩空沈吟掇此花上雪比君尘外心

　　壬辰感事六首

　　生长承平日乱离非所知垂髫读史书痛彼艰危辞儒绅谢徭役生理固云夷虽无二顷田亦不蒙寒饥岁时洽亲故聊厚相娱嬉出门不赍粮四达随所之万里若戸庭道路方伾伾牛羊被原野桑麻翳边陲四方絶争斗兵寝城亦隳积薪而厝火治道乃日亏理乱自相乗谁欤启猖披
　　其二
　　猖披者谁子昉自邪说兴香火崇幻教肇彼有髪僧其源始涓沥弗遏终沸腾宜阳一倡乱和者纷驾乘赭巾忽充道杀戮相凭陵蔑法恃妖谶江淮竟先登古来心腹地广衍昔所称乃知为厉阶不在凭丘陵
　　其三
　　汝颕始媒蘖徐沛乃蠭起浸淫及荆湘浩荡入彭蠡风摇草木动杀气薄炎纪仓皇九江守血战扼孤垒海门白日暝烈士先斗死雄波失天堑北舸竟南舣我师岂不鋭势奋易披靡叹息江之流艰危欲谁倚
　　其四
　　豫章屹孤城出战当水背退移石头渡桥絶偶奔溃红尘蔽江水白昼惊惨昧呼号振渊鱼山石忽破碎桓桓章将军勇鋭百夫倍登城一指麾奋击出前队戈船久遮列坚壁方拥对堤防蓼洲急控扼龙沙会自断忽纵燎危哉岋蓬块斯人盛经济兵略众所戴肘腋将弗支谁从振其匮
　　其五
　　冦移石头渡南掠乌山驿新吴与修水变起何络绎长驱逼筠阳守者亦坚壁连云忽倾陷烈焰半天赤猖狂府中坐惨酷肆脔磔艳媚妇女羣烂熳金帛积倒仓散游惰夺印援凶逆坐令荷耒民反戈半红帻人情苦惶惑王事方否隔摧廓谅匪难煌煌济危策
　　其六
　　庐陵古名郡繁盛何雄哉井邑十万家一炬同飞灰冦来背南岑豕突势莫摧白昼呼市中城门四边开居民望南走千步不一回官马如流星絶桥窜山隈府中方缮兵塡委粟与财我粮冦之资我兵冦之媒一罅弗自谨致此千丈颓向来阛阓区赤地生莓苔慎勿东望之茫然使心哀

　　出南门

　　送客出南门客行苦踌躇前有血流地暴尸临路衢借问守关兵云是妖贼徒往者东西乡啸聚如羣狙跳梁恃山谷根结未易锄潜行巧阚伺动与鬼蜮俱官中急召募捣穴将扫除往往禽捕之束缚来献俘械系置庭下诘问非枉诬每戮三审之仁哉贤大夫岂不愤彼逆终然恻其愚先时获游谍掲竿枭首颅州人食其肉刌剔无完肤嘉禾化稂莠红紫竟乱朱下为人所忍上干天所诛吾闻圣人教伐恶仁之符一奸伏刀踬万姓安其居官军北来近此辈沟壑余行者勿怆恻黾勉慎所趋

　　赋白马祠送曽照磨领兵防龙泉冦

　　将军骑白马朝出西门道初日射旗竿秋风动原草问君此何之鞍马甚光仪新承大夫命去逐红巾儿笳鸣武溪曲鞭指石州路手持白羽箭却射林间虎深行五十里提卒三千人定摧中军帐独清西北尘丈夫誓杀贼老剑耀如雪箫鼔城南楼归来宴明月送君白马祠因吟白马篇殷勤折杨栁赠比珊瑚鞭 刘晏的博客《观云集》http://morujin.blog.tianya.cn  
 
和全叅政别王照磨至刚

　　惨恻壮士别哽咽止复说妖尘污后土臣子愤所切扬威激骁勇振义戢顽劣差差战飞霜屹屹壁立铁崆峒兀危倚章水不可越舳舻亘缥疾旌斾森侧迭熊罴方蓄鋭蛇虺政蟠结由来国中士当作天下杰轩轩扫霾雾炳炳掲日月侧闻王师至冠盖相塡接双江波涛急浩荡壮心折往者靖四隅屡战非小捷何由濯炎酷万里洒飞雪永慰涂炭民呻吟化欣悦

　　陪王珊克温薛益伯谦王睿王佑严焕夜宴焦瑜宅看薛舞剑分韵得深字

　　高树凉风下丛兰夕露深宾客集高馆遥怜当别心起舞出古剑回歌罢瑶琴焉知夜寥閴清赏豁烦襟

　　赠州掾李复亨

　　李君青原英早辟此州掾遭时极艰虞酬酢周万变轩昻七尺躯磊砢出羣彦摅词犹转丸制胜若激电以兹悟贤侯允矣获深眷请从去年说从事实展转冦兴自淮河焚劫徧■〈宀禹〉县仓惶蹙大府闻者惊战眩我侯力区画建义急防援戈矛首奋勇城壁次修缮视民勿惊畏出入兼守战当时筹帷幄裨益总优衍慅慅西土氓啸聚郁相煽侯曰往靖之君时实在遣高冠晨簮笔轻骑夕鞬箭落日猿狖号石门路如线摧凶意已决拥槊身独先我兵偶失利蛇虺纷纠缠愤呼突重围脱兔不可罥生还趋进讨汛扫何捷便矧懐疾恶心直道昭烂炫奸攘速夷戮仇狱谢贿眩温温自盈拱凿凿眞百炼从容就三考着绩伟自见或同文子升偶遇于公荐青云一攀附腾趠超紫燕汉史征循良终言托佳传

　　承邓子益黄树之作依韵奉答

　　客愁如浮云沓至不可扫日闻冦盗急战士何草草岂无鹰扬勇未奋鼠穴捣经年数避地贵贱沦丑好嗟嗟邓孝亷尽室窜鸟道天寒拾橡栗日晏揽苹藻头额谢焦烂裳衣剧顚倒百年侍郎宅故物粲可寳烈焰白昼飞伊谁得探讨庭前花竹区漫与瓦砾槁昨投柘黄村母子慎完保低头狎樵牧徒跣接猺獠昼行岩下蹊夕宿溪上岛荒山少邻并木石藉围堡春阴蛇虺出簸荡汨行潦鹰鹯苦未击云霓蔽晴昊平生忠义槩知子是素抱惊承黄树作再诵豁忧恼东归定何日漂泊伤潦倒正士惧摧残如何问穹昊

　　答曽同升见语

　　沿崖入深谷羣木罗秋阴泉响一何幽岩栖有鸣琴已欣人迹遥恒恐尘虑侵愿持白云操一写高世心骅骝厄盐车局促上峻坂长鸣悲风生惜此白日晚时哉一纵辔造父未能挽荡荡轶浮埃天门望中逺

　　凶年民有弃子于江者诗以寄哀

　　骨肉岂不亲无食难为恩抱子弃水中哭声吐复吞母饥骨髓枯儿饥眼眶出终然两存难何以共忧恤岁月不相贷恩爱从此分我死尚可忍儿啼那复闻儿啼那复闻江水流浩浩不忍回视之衔悲入秋草

　　送孙景贤归江东

　　客有敬亭思春愁何渺然谢公楼前月已照江西船船头花乱飞酾酒发鸣鼔四顾不成欢悲歌泪如雨壮游南海上曽着从事衫騘马青连钱驰突开巉岩南归阻冦乱寄食贑江侧多谢尚书公看客好颜色高筵列绮馔宾客如流云舞剑万人却谈兵四座闻年华逐流水五见杨柳绿夜夜梦故山浮云满岩曲兹行未可住却望江东还人散井邑空鸟啼烟树间殷勤候高堂次第访邻里山栗与木瓜离离照烟紫放舟弄明月蹑屐凌紫微春风久相待吹老薜萝衣南平三月暮惆怅忽成别把臂重论心知君有奇节东游我所愿逺作秋风期却携采石酒高咏敬亭诗

　　送萧一诚赴万安教谕

　　闻君戒行装去领万安学征舸已载书离筵更行酌春还野色迥日入川光薄悠悠水上鳬矫矫天际鹤冦垒尚连戈边防正鸣柝千村少烟火百里到县郭古来重庠序乱后余殿阁绿野一榛芜青衿半荒落师承岂无待教立将有托山水舜祠深端期听韶作

　　赠医师任光显

　　我非金石资敢与寒暑俱岂不慎所爱苦以贫见驱昼行冐炎赫暮宿蒙沾濡短褐不自温藜藿兼秕稃外邪或乗间内扄焉得虞乃者春夏交伏暍卧衡庐俯仰一日间气候乃顿殊厝火愤惔烈抱氷増郁纡对案不能飡呕哕闻喑呜亲友来问疾药物审所须交辞赞其贤里有任大夫祖孙已再世诊候明机枢入门即闻望审疗穷锱铢药液制炼精再啜气已苏诘朝谢枕席体胖心孔愉怡忧古所戒惩创以嗟吁永懐药有神如以水沃枯至人岂衔报感德在我徒毒疠济不仁疮痏困夷诛安得四海间皆君起羸痡

　　赠画师刘宗海

　　冦盗余五年山林一憔悴刘君最英发笔墨有生气苍然祁郑间见此丧乱际拔足自踰尘师门本罗氏聪明破溟涬飞动入玄契总角解挥涂老成兀超异高堂敞轩豁图画入苍翠纷披烟雾舒晃朗城邑丽霜禽晚更净水木寒不坠翩翻毛翮分的皪花果碎江沙隠舟楫山雪带逺骑潇湘乍微茫衡霍忽丛萃冥冥开古色漠漠浮逺势东南半天下屏障光溢视遂令购求者尺璧不敢贵相逢苦漂泊泽国春正媚口诵名诗文磊落倾腹笥穷途偶羁客絶艺终名世岂必懐古人艰难发深喟

　　杀蛇篇【有序】

　　旷氏庭有蛇赤质黑章出丛薄间伯逵早作遇之见蛇获黑蟾方据以啮未死也亟命操挺往击之家人惊告曰此为神蛇第纵之勿击君曰是毒人戕物者神果有是乎蟾壤食而草宿无害于人而彼残之宜必杀卒击杀之蛇毙蟾得脱见蟾伤腹且溃将纳而纫之以完其生童子出弃蛇湖水中君曰未可以毒饮者盍埋之童子返蟾逸不见刘楚闻而叹曰去害不惑智也除害必勇义也全善于既危虑患于既毙仁也一举而获三善焉是可书已因赋杀蛇篇其词曰
　　蛇虺各有穴合在岩谷陬明明庭宇间岂尔之所游灵蟾无爪牙草宿甚优游尔乃攫食之吞噬不少休嗟尔毒螫性吐焰若火抽潜乘夜色暝巧伺人迹幽触草或尽死杀人甚戈矛恻恻仁者心嫉之若仇雠奋挺往击之妖言焉得留首毙文锦裂钩尾委不收观者愤稍抒蟾脱金背浮呼童出弃此转置湖水头犹恐毒流波瘗之向崇丘念昔大禹治驱蛇菹泽投叔敖患两首阴德跻公侯圣哲忽已逺草木塞道周纷纷蛇蜮交毒疠徧九州岛养虎方刲豚食狼乃刳牛彼哉独何心良善生怨尤我歌杀蛇篇歌竟泪自流为此乃旷逵古人谁与俦

　　赋青简所送邓宪史南台

　　肃肃青简所粉署若秋霜闻君将去此逺赴栢台郎驱车临广陌沈忧结离觞青云正岧嶤黄鹄方高翔还念同居者湖阴看月光

　　奉和右丞亷惠山凯牙喜雨诗

　　亢阳閟时泽赫欲槁众绿台衡忧民心惴惴甚集木一朝注甘澍允矣生百榖堂邑歌既零南山咏沾足向来击鸣鼔望祀走巫祝孰云丰年迟永念诚感速广陂润方流酷炎势已蹙省署扬清风薇花濯红玉民情洽和畅天意划清肃庶草征则同时哉念蕃育

　　题太古斋为刘政卿赋

　　士有希古者端居在衡茅鸣琴既无谱酌酒亦用匏气淳语言朴其俗自不浇誓将木石俱永谢时世交垂裳可为理游麟方在郊独往思见之怅然歌有巢

　　旷伯逵移花竹石盆【有序】

　　数日暑酷甚伯逵晨兴课家童移阶下所植杂花竹石盆盎尽置庭中秾青纎碧高下隠映洒然坐林泉而闻清吹也伯逵亟命茗瓯酬此清赏余因赋诗以寄兴则壶觞之集将不在兹乎
　　慈竹绿而贞慎草青以润披纷瑞香蟠纠屈栀子韧蓬然出众美生意各欣振虚庭荫深广烈日光不瞬泉石涵清妍盎盆陟崇峻移床坐其侧凉吹飒两鬓重门掩苔藓尘迹戒蹂蹸赏幽君子心席地频洒汛茗瓯既己陈酒醆焉得摈高情寄林壑乐此乐无竟我惭去田园畏暑剧焚烬抱瓮息林阴还思问田畯

　　赠曽沂画山水诗【有序】

　　曽沂字以文庐陵人自少攻画尤笃意于王辋川董北苑米南宫家法僦居东湖净扫一室娱弄翰墨而已故其落墨深穏敷色明润规临古作时出新意位置情态高深平逺咸臻其极故有山巅水涯之遐思有金闺琼馆之逸兴有青云白雪之雅懐观者得之乌可掩哉钱塘王君若水上元周祯伯宁皆以翰墨名品重当世生咸及门而受益焉宜其学益进趣日高而声光之日大也方束髪时尝执经从伯逵游已时时点墨作山石林木人物状好之不能禁也今所就果若此岂非天性然欤至正丁酉夏余游豫章将赴春官不果思归珠林以畊牧焉林下有求志亭生为余图之颇合余意因作诗以赠生而引其事如上
　　山水有雅趣絶艺固难名翩翩沂水生皦皦高世情观其笔墨间颕悟契天成况复师名哲挥洒欲纵横我有林壑兴回车谢遐征怅言事求志结好在柴荆恋恋返桑梓依依寻耦耕驱牛涉晚涧坐石闻春莺茅檐有浊酒思就野老倾风尘正萧瑟念此心频惊感君作图意慰我南征程巻之懐袖间离思浩方盈赠言匪谀溢愿子埀休声

　　过顺流口寻归舟不见留寄旷伯逵

　　居人惜离别行子念归路牵衣苦徘徊酬酢乃烦屡岂知风力便徒侣惜迟暮孤帆竟先发江永不可渡登高望前湾欲往复回顾令我行踯躅感君郁情愫去翼安可招苍苍但昏雾

　　题带经亭为旷伯逵赋

　　时雨度原陆我俶事耦耕晨兴荷锄出于道非所营古人邈以逺遗言粲昭明岂不念周览力穑自有程携书徂畛间巻舒契深情息偃林樾下放歌激商声皤皤东邻叟来问所读名作者安在哉所为竟何成谁能舎耒耜坐致仓廪盈掩巻谢邻叟此道久榛荆圣哲本不死我宁昧所生且复具尊酒相对得共倾陶然亦径醉春鸟方和鸣

　　赠萧自愚炼师

　　塡海衔木石移山开路衢既怜精卫苦复笑愚公愚扰扰六合间机械纷奔趋岂知大智者敛之寂若无缅彼白鹤仙昻藏一丈夫冲抱龙虎气清含山泽癯炼药入紫霞吹笙上玄都逍遥青天中湛寂以自娱我欲蹑其躅飘然安可呼永懐伯阳翁握此玄化枢毋为事辩巧取愧斯人徒

　　所闻

　　客谈所闻者我亦闻所闻翕忽片言间源委焉得分当时初闻时心绪相纷纭汹如春江涛泛若秋空云肝胆不自持反复贻戚欣岂知无闻者兀兀穷朝曛起揖谢上客慎勿云所云我心久冥漠无以置斧斤

　　避冦宿岭下田家

　　攘攘忽超岭冥冥遂投村不知来逺近但见行者奔风起草木动牛鸣人语喧妻子局道隅泪下声吐吞老翁墙头看为我启重门掬泉沃烦热坐我林竹根稍觉颜色定岂知心魂翻兹行寔仓卒感君言貌温平生亲与友此日焉足论

　　过周宜冲林居

　　幽人系遐思散策欣往即圳南秋水落行踏涧中石离离数青松逺荫林下宅落日在柴门清风满蒲席

　　送谢君寿归豫章

　　谢君芝兰秀玉立含春温昨从锺陵来过我江上轩临流一解佩坐石倒芳樽时序浩若流霜露忽已繁怅然念归路孤鴈同翩翻城西昔栖隠旧宅今不存采药度沙屿悬壶当市门隔水望西山翠屏矗云根逝此安可觌清风懐笑言

　　述懐一首别表兄严允升之兴国

　　我始束发时出居城东郛兄从濠上来青裾如短鳬父母共爱惜两两相携扶读书本不多颇好弄墨朱暮拾草上萤晨探花间雏缀文暗矜衒学字缪拟摹登床夺砚笔入室窥庖厨诟怒或暂违欢欣复同娱时来饮美酒终不事樗蒲俱为乡党怜自许如聨珠稍长各辞家东西趋道涂饥寒两契阔千里长睢盱论心怆无梦揽镜觉有须岁时骨肉聚俯仰亲情俱我父寔尔舅尔母为我姑十年逓倾逝顾影怜羁孤嗟尔前年春妻子复殒徂空庭閟白日苔藓生檐枢尔兄亦早丧有子居僧庐削发岂高士承宗寔良图去年避兵难闻窜五岭隅归来见颜色窃喜雉脱罦昨聆遘寒疾服食幸少苏所依弱妹存亦苦贫病拘如何便诀絶孑孑复逺趋山雨晴少泥林华正纷敷紫燕亦高飞春城沸笙竽我惭识字来竒蹇多忧虞所以遯幽谷逺从耕钓徒兹晨怅言别有酒得更沽感激少小懐临分重蹰踟五月蒲艾香九月有菊萸故园恐芜没归候焉得逾武姥泉石嘉逺驾尚可纡庶慰同心契慎保千金躯

　　题山水画

　　羣峰矗青屏邈在云雾中逶迤临广川杳矫凌高空太阳旭朝升霞彩烂青红草木石上生流淙挂寒虹突若泛水鳌背负蓬莱宫我欲登览之云深路难通恍然对图画思访商山翁蹑屐行紫苔舣舩并青枫凭高思无极引咏送飞鸿

　　见家鸭浴于堂■〈土幻〉感赋

　　鳬鹥浮江湖万里可适意■〈土幻〉涔濡家鸭振洒空作势人生天地间穷达同一世悠哉赋命初岂不系所値

　　夏日同欧阳仲元罗子理邓崇志会饮林屋得紫字

　　幽居带林皋烟草共墟里两日不相承鸟啼春竹紫川平雨初集日落风更起怅望城市遥青山隔流水

　　懐万德躬

　　万生江海士蚤志在经术贤网失雄竒低埀向蓬荜豪吟高李间盛世宜作述光华丰城剑洋溢清庙瑟霄汉未有期风波乃相失今年赴大庾华髪映初秩名高乃为累退伏惧谗嫉维时三月初上道戒吉日江发南云长帆开北风疾停舟一相过取别伤草率岂不念平生衷懐讵能诘维南苦凋瘵民情甚回遹治棼古有戒何以布章律秋风渺鸣鴈赞佐在轸恤妻孥隔异县岁晏悲蟋蟀微生且漂泊吾道在否塞懐哉南川隠千载竟谁匹

　　六月晦日山下观稼归

　　东日出未熹我兴事晨稼莽莽逾广阡悠悠至山下良苗各已实载获纷■〈禾罢〉稏流泉荫余亩束穧归南舎柴门日向夕鸟雀喧已罢老翁携壶至言笑相慰藉春作幸有成明当戒秋社

　　题钱氏贞节堂

　　织素伤断丝汲井伤短绠百年不偕待逝者悲耿耿空闺凝芳尘白日惊寒景独携嫁时镜坐照孤鸾影孤鸾镜中老雏鳯方和吟何以慰母勤山海匪高深苍苍千古石烂烂百炼金惟应诸源水鉴此贞节心

　　早行雾中过田家失道

　　我行烟雾中不复辨原陆幽幽闻鸡犬隠隠见松竹田家迷逺近阪路有﨑曲已觉瞻望劳谁云往来熟

　　感时和王以方

　　雾雨晦平陆穷林翳清秋众鸟各喧嚣孤鸿独懐忧矰缴方可虞稻粱焉得谋塌翼堕中流泛然若遗舟屯云蔽白日泽国生暮愁飘飘竟何适莽莽奚所求且复敛踪迹栖遁此林丘时哉周周遇可以衔羽不【疑】

　　题严氏东园

　　里有严氏族昔维孝友门大厦连高云江波下流奔我识秘书孙令质何温温行年踰六袠苍鬓雪不翻冠裾肃其仪恒以诚自存族处三百年清风望弥尊燕游有别墅近在城东园永念昔贤居乐此竹与萱兹晨天气佳风日丽崇轩秩秩叙宾友怡怡从弟昆图画既罗列醪醴亦满樽至乐恒未央世事焉足论眷惟此流庆宜尔但高言羣翁有述作来者宜勿谖

　　忆邓子益【有序】

　　冬月忆庐陵邓子益时乃兄子明携其祖侍郎中斋先生故所撰海上遗藁献之史馆因留京师未归怅然赋此
　　翔风振层冈日出林鸦散故人不可见对酒发长叹昔别惊苍茫新愁复零乱栖迟岂沦逸才美宜卓冠伤哉岁年暮之子实国干有兄承家学足以资考讃泣把海上书去年入东观秋霜肃羣木万里消息断念彼孤飞鸿凄然度云汉遥知当此夕沈吟出虚馆上堂候甘旨彩服故明烂江亭春风逺水涩氷未泮中州烟雾集羣宿起鸣鹳我懐实悁结徙倚至夜半仰视天宇高明星复东粲况兹当逺征展转遂达旦

　　送邢秀才之南海

　　骅骝蹑层云振鬛可千里岂有贤达人低头恋妻子买臣未返越季子终去秦上策干君王抚劎清风尘英英邢茂才三十沦草莽长笑别中原驱车事南往梅闗积雪白大海瘴雾深穷冬在远道念子多苦心维南峙藩城五岭树旌节得子先羣英清风濯炎热我留山县久感此霜露余遥遥不可攀羡尔南飞鱼

　　病起理髪

　　卧病七十日我髪如毡茵沈绵旷时理巻郁乃不伸徒蒙垢腻积虮虱来相亲■〈口替〉咂无遗肤搔之反纷缤兹辰风日佳隠几支羸身梳栉试翦摘洒洒开风尘蓬然满其梳易若振槁榛恒恐自兹始种种空轮菌傍有笑且言子何昧所因四序一气尔荣悴若环循凋零岂不秋萌蘖方复春不见栢与松相承为旧新矧子属壮强盛气方向晨六淫戒侵慝所养贵得均肤革茍充盈宁伤发生仁兹言颇有契我志岂遂沦被衣衡门下反视怡心神微风从南来且复正葛巾晞之跂阳阿庶以怡天真

　　赋龙沙赠友人别

　　朝出城北门遥见城下沙簌簌鸣北风萧萧入人家坡陁浩如雪漫漫不可越水落黄金澄天晴紫烟灭别君沙下亭逝此歌扬舲春来倘相忆芳草是中青

　　检故箧中得亡儿觭所服药裹赋以致悼

　　汝塟已在野汝药尚在笥当时閟神功事往一流涕神仙岂不死海上多竒方俯仰犹昨朝呜呼今则亡

　　题牧牛图

　　清晨跨牛出日暮吹笛归草野不逢人田乌相逐飞山中有风雨蓑笠莫教迟

　　赋别南涧诸友人

　　岁杪无淹晷归人滞山居兹晨复不发明日当岁除宴会良已勤愁思独不舒愿回投辖意一解送行车

　　舍弟往三■〈土幻〉岭寻觯子日夕未归坐候林下

　　西林已鸡栖北涧复虫响沉沉四山暝寥寥一星上时危剧钟情期逝劳纡想怅立此溪阴欲休未能往

　　分韵得一字饯别张彦昌赴豫章

　　君行赴豫章燕饯在兹日短劎出匣双轻舟泛江一峡深霜猿苦天阔云鴈集酒尽不成欢南瞻恍如失

　　和答萧伯玙

　　客有鹤上侣巢云松桂林秋风夜中发相思烟水深青鸟从东来恵我瑶华音援琴不成叹徒劳千里心

　　题黄氏三余斋

　　天地有明晦阴阳互始终人心藴至理妙运焉可穷端居淡无营肄业肆旁通陶以典籍富积之道义充春作肇有严夙兴在省躬日入未遑息岁周方底功良辰风日妍游咏从冠童矧当阴雨交而敢怠击蒙混混循化机渊渊湛天衷及时戒自嬉树德务永崇潜心董生业绍迹曼倩翁三余宁有期百岁将无同朂哉黄氏居庶以厉颓风

　　题吴氏宗夏所作秋林髙馆图

　　江皋秋气澄林屋带幽夐霜余羣木敛日落众山静浟浟舟泛叶湛湛水涵镜归鸟愁暝啼飞鸿淡遥映市朝从兹逺轮鞅焉得竞钓懐渭滨叟耕忆谷口郑彼美孰与期援琴发孤咏

　　吴太守将赴韶阳西昌浮屠周师以九鹭图为别邑人刘荆生复为诗以系之

　　九鹭何娟娟翔集在中沚感此秋气澄森然欲飞起差差白羽分皦皦皓翼比临深既羣簉憩浅复危跱流音振林薄顾影下清泚落日枫岸遥风回筱溪驶谁为霜雪标墨素得其似悠悠岭海迈肃肃鹓鸾止怅懐将逺违持以贶君子迹幽同九皋心逺向千里舞翿登清庭翳车列天轨眷言羽仪盛振振自兹始

　　江干草居

　　江干惬幽屏草扉亦常闗晚途断归人虚市见寒山林木变冬候繁绿忽已殷鸣鸟相因依孤云时去还唐虞既云逺慨此时独艰四体岂不勤我髪日已斑翱游千载上偃仰一室间乐咏古人诗庶几无腼颜

　　戏题访戴图

　　大雪满天地高兴何悠哉终然不相见独棹月中回人言越溪春酒熟山花开此时风日好何事不能来

　　田父邀尝酒感赋

　　客有携壶来酌我盈觞酒自云秋糯熟酝酿满盆缶莫嫌山野俗盘馔本无有园蔬杂蒸芼甘脆幸可口丧乱二十年蓬蒿徧田亩谁能厌糟糠何意问升斗我时适归田枯腹余皓首感此慰劳勤比酒觉逾厚陶然就径醉高卧北窻昼门外清风来飒然在高栁

　　题刘诚本画绿阴静钓图

　　绿渚净秋波苍林含夕景之子坐埀纶冥冥钓深冷归鸟背林梢游鳞漾文荇扁舟有余闲庶以怡日永断岸不逢人虚明见清影

　　答陈畊闲见贻之作

　　微生本田野志岂希庙堂采掇乃不遗徒为仁者伤煌煌大明宫四海皆来王圭璋映冠冕光宠安可忘而我叨其逢能无重忧惶驽骀匪逸足朴■〈木敕〉乏逺扬摈斥固其宜低回返山房幸有二三子弦歌以徜徉感君笃所贻韵语清琅琅逝言托晏岁江海侔深长

　　题渊然刘炼师崆峒访道图

　　至人若浮云会遇何有常有伟渊然子早师赵元阳西游崆峒山心迹两超越朝飡赤城霞夜弄瀛海月瀛海几清浅鲸波隔人烟楼船送童女白日迷秦天伊谁秘灵机颠倒凿玄窍相视乃无为不言亦不笑问君此何之颜色如桃花谷城访黄石勾漏求丹砂我从昆仑归秋鬓忽已雪安得骑青龙相从叩真诀

　　和鹏举赴滁阳道中述懐见寄二首

　　闻君赴滁阳前月过秋浦轻蓬去如叶列屿若浮俎思亲念方永懐友心亦苦清宵发孤咏余响应柔橹盈虚谅谁卜忠槩伤自许君心正悬旌我发已埀缕苦无太古调何以袭宫羽
　　其二
　　峨峨北岩山上轶雨与云下有蕙与兰芃芃扬秋芬君子在逺道懐思极忧勤睠言感时泽亦复伤暌分念兹恺惠性化者将同熏由来金玉姿不如萧艾羣逝将嫓贞美庶以怡朝曛

　　晚出登前冈候王征君不至

　　出门候亲知引望欣往即崇林既前登修坂亦屡陟浮云正东驰余景忽西匿漠漠烟散霏稍稍昏向极驱车来何迟逺近谁与测行非多岐累鞅岂中道息幽期宁独违冲想竟难抑欲留感凄冥更往念艰棘簮盍谅勿疑忧纷已盈臆鴪彼晨风翔何日倩飞翼

　　和答萧国录八月十一夜对月有懐之作

　　林塘澹清华庭宇豁虚朗露井波澄辉风林叶交响高言倡令徳孤吟振遐想亭亭江上月肃肃云鴈往美人浩前期令节延逺望池鱼既堪纶旨酒亦可酿永懐契天游庶以会心赏宇宙本达观如何较铢两

　　月夜舟中

　　泝舟忽淹逾日入愁将夕江流星斗回月出洲渚白飘飘风中蓬渺渺槎上客利涉吾岂贪归哉问林宅

　　题胡子敷朝阳轩

　　晨起罢盥■〈木莭〉初日光离离晃然幽轩上坐见扶桑枝揖客正几席咏歌理弦丝髙梧已结荫鸣鳯当来仪

　　题郁杰观泉图

　　我昔负疎散放为出泽游自蹑两蜡屐时操一轻舟陟险或穷日探竒遂忘秋行与云水俱坐与木石俦吐词辄吟咏得酒即献酬自谓长若斯不复懐隐忧中年遘沦荡世路伤阻修兀兀感时迈栖栖愧身谋反思膂力初岂乏十角牛谁令惰四体而不营西畴又如规什一利可等封侯胡乃忽彼贱忍贫事坟丘工而昧执艺卒也拙操矛徒以落魄资重贻亲故羞属兹际明盛草野咸登诹慢游幸免罚识字偶见收上叨命秩崇下感禄奉优补报惭尠称劻勷惧多尤鸡鸣事趋谒日晏研书筹譬彼策驽钝喘汗焉得休谁为泉石居偃息得优游冠服如古贤琴书粲琳球不图忽见此如病顿获瘳池鱼恋圉圉羁鹿懐呦呦山林岂在逺至性不可廋郁郎自超逸台阁方见求鬓髪幸未白功绩宜力裒萧萧松桂幽尔岂能淹留致此倘有道吾将诘其由

　　五月十九日夜同蒋起居注杨主事宋给事中宴刘起居千步廊之寓直

　　步廊向寥閴卫士传呼呌壶觞夜初集刀戟灯相照风回阊阖迥月上觚棱峭起坐惊向晨束衣待明诏

　　偶题

　　一室秘炎暑烦歊苦难禁安得天际云油然起层阴愿持白团扇步入青竹林却坐林下石开襟以鸣琴奈何限清禁可望不可寻且复此静息聊以清吾心

　　送娄征士叔真归金华曽侍郎邀赋

　　祖帐出都门鸦啼掖垣曙春从天上归人望山中去离亭烟栁变极浦风帆暮亦欲把萝衣空伤别琼树

　　兰雪轩诗

　　闻君好幽兰罗植层轩阴青青在人境意不殊深林光风澹容与拂披动冲襟佳时聿云迈众卉忽消沉重阴既凌厉凛冽乃见侵念尔宛自持将将式如金亮不渝芳洁芳洁良可谌愿掇花上雪比君尘外心

　　题观泉图

　　野客爱清溪翛然浄心迹仰聆松上风俯见潭底石云林兴无逺鱼鸟欢自适坐待山月髙鸣琴送遥夕

　　题米元晖山水画为郭掾吏赋

　　米侯竒崛士作画有家法墨色运华滋毫端散轻霎摊平布汀渚立险出岩峡峰转路盘纡林欹树交夹阴疑神鬼会幽与鱼鸟狎野屋架深冥溪桥跨危狭嵚崟负灊霍滉漾注苕霅花醲雨初膏草徤风可■〈建〉藤埀怯猿把藻漾信鳬唼层烟千嶂合积雪万石压钓鲜忆鬵溉采菽思衽扱斯人世己庚此笔品宜甲髙情烂初放正气浩不乏灿灿珠吐盘辉辉剑排匣兵曹坐拘束吏牍烦捡押槐云屯故幄梅雨润新袷探竒巻时启歴胜懐始洽何以谢朝绅归哉荷农锸

　　青萝山房诗为金华宋先生赋

　　我有尘外想长悬山水间昨逢金华客因问青萝山青萝几千仭翠色浄如洗江上见数峰分明紫霞里缅慕宋夫子高栖在丘樊扣舷沿桂溆翻帙上松门幽寻聆涧淙静坐看庭绿著书三径荒饮水一瓢足昔在山中住声名天下闻一朝被征起长笑下秋云官联玉堂署诏入金銮殿元史公是非雄文掞雷电今年谢山县稽礼移春官并结芙蓉绶仍飡苜蓿盘翩翩霞上鸾皎皎雪中鹤振佩朝天衢回车睇云壑自从出山逺芳草满岩扄弟子感时雨里人瞻徳星岂无京华乐秪念山房好恒恐归来迟青萝笑人老仙岩勘灵笈禹穴探古辞此意在千载世人安得知

　　赠欧阳济可主簿自金陵复归济宁府

　　兵曹限清切退食厘所务趋庭有来谒乃是长清簿揽衣闻乡语出袖惊柬素自云欧阳氏文物乃吾故家藏两诰命上代崇公祖紫锦绚春云回鸾掞玄雾每启必三盥兢兢惧沾污维时有侍讲泒别长沙住兄持往访之题赠得佳句羣公继挥发浩瀚倒词赋后来兄入海缇袭甚完具持携遂不返旅殡石龙寓苍皇凶焰起燔烈剧毛羽至今梦寐间恍惚见题署兹从山东来王事属驰骛永懐家室坠毒若心火炷偶赖记诵存手笔得缮注惟君尚友谊每恨缺告诉便当乞一言庶以偿企慕言已复怆然泪雨纷悬注我惭縻廪禄学殖成废圃先训既莫承壁藏乃漂蠧感子重彛伦矧复执义固勿伤昔贤逺勿叹来者暮骅骝茍纵辔千里起尺步古人重收族桑梓恭爱护孝忠可特立荣显非幸遇千年兖公传星日焕昭布烟尘暂纷纭得丧奚足惧似闻四泒绪凋落少联属振先近捐世南泒亦微斁颍上存者稀庐陵盛宗聚维时秋气肃圻树飒凉露别子秦淮湄明当发前路驿马向悲鸣河水恐凝冱还官觐慎保世泽常衍裕乱余丘垄荒樵牧方交愈何当望南归一省泷冈墓

　　椒园诗为台州杨子赋

　　海陬有东麓天台所遗余其下五亩园幽人之所居幽人志事亲行不出里闾升堂既问候入室还读书园中何所有椒树蔚扶疎露芳或晨采秋秽亦自锄持此酿春酒气和心孔舒东邻岂无牲北里亦有鱼所贵在力勤旨甘将乐胥苾馨重胡考蕃衍咏聊且慎旃志洁白庶以承厥初

　　陪陶尚书宋太史夜宿斋宫分韵得万字

　　鸣鸾莅阳郊陪祀服明宪旗常拥圆壝幕帟蔽修甸天髙风泠泠露白星烂烂尊罍秩斯举簴业枞以建凝神向澄肃秉徳方恪愿调笙思肄三振羽将舞万张筵盛布设陈币昭奠献听漏促晨兴严衣戒宵偃骏奔尚齐遫慎简惭硕曼感孚岂殊征恭事式同劝

　　赠萧忻

　　萧忻辞我行有泪迸若雨仓惶奉旅殡踯躅望乡宇主家隔万里生死托童竖恒焉感恩义誓不避艰苦路人为叹息来与陈酒脯古有不反虆忻能瘗其主无子未足悲有子焉足数作诗赠萧忻庶以厉忠矩

　　题黄筌百禽图

　　百禽百声音一动一情性谁欤写羽族萃此一奁镜况有水与石山桃竹相并物类巧纷薄姿态飒飞竞掩巻冥所观吾将契虚静

　　送赵可立来北平省其兄可久叅政却归处州

　　华省张离筵骊驹陈苦词北风吹旷野归鴈何参差弟也懐故乡兄以王事羁髙秋一为别霜露忽已滋驱车抗前旌执手安得辞君看并蒂菂不独连理枝眷言此持赠以慰长相思

　　送赵叅政赴召还京分韵得风字

　　凛凛岁云暮辚辚车徂东简书属严召君子懐尽忠外劳既旬宣内弼方奏功岂曰择所事简知在宸衷念昔厯曹署朝趋接珩璁北来虽异寀幸以义见同庭栢寒始青垣薇春向红欢会不终岁忽如萍与蓬俯惭辕下驹仰羡天边鸿滦水方凝澌燕山屹崇墉暌离会有时精感理则通撡持宜努力蹇直在匪躬敢希仁者言永励国士风

　　布履篇答舍弟

　　季有双布履携来自家乡见兄赤两足奉以慰踉跄此履岂有华素质而白章缝纫出新制絇綦已莫详念兹苦寒地九月露成霜上马揽敝裘入室坐匡床谁为手足念寒瘃惊劻勷一朝被温柔步履便且康足受惭黄石踵决谢卜商不忍践荒秽恐为明洁伤俯视物有类怆然感中肠冠緌既成两鳬鴈亦双翔如何弟与兄阔别遥相望

　　题陈原初掾郎所藏古涧幽人图

　　端居谢尘鞅濯足行涧湄青山既盘纡流水亦逶迤四顾何寥寥林阴亦纷披乍兴舞雩咏亦轸濠梁思仰观浮云翔俯挹祥飙吹春意属骀荡我心方怿夷永言观象妙庶以静者期

　　反哺诗

　　尝闻林间鸟反食哺其母母衰塌翼坐供养急衔取今晨观所哺匪独矜老丑方其骈立次情亦均左右有如雌伏时局促拳两肘雄亦念其饥出营含满口归飞闯巢户彼此欣接觏振翼而张頥嗷嗷类初鷇辛勤拾虫蚁甘忍不下咮岂不犹已饥分食贵先后有时通劳逸雌出雄更伏母子夫妇间出入更助守义恩重酬报此意竟谁嗾圆颅异羽族反目多阋斗腼焉不顾养荒悖事博酒一体较铢锱亲亲乃殊构我吟反哺诗庶以祛俗蔀

　　自述

　　叨禄向六载北游且三秋臬司谬所寄官服当何酬朗朗日月行滔滔江汉流孰云幸所致良以逺见收有腼吹竽滥徒劳负山忧秉志誓金矢持身期玉瓯奈何岁年迈鬓雪忽已稠勉筞疲钝资悠哉企前修

　　夜坐

　　闭门鼓初断振铎兵已逻风髙羣乌号月黑一犬卧命罇乍舒懐抽牍更娱坐稍稍空叶飞庭虚觉霜堕

　　暮归二首

　　驯犬闻我归起迎出前阶饥猫如娇儿奋跃入我懐闲居感物理岂以形自乖攘攘殊趋者孰云真我侪
　　其二
　　日暮骑马归惊踏天上雪北风吹寒沙髙树低欲折谁怜牛车行来往同一辙

　　朝抱一印出

　　朝抱一印出暮抱一印归公家有严程出入焉敢违吏曹方劻勷文牍正填委力弱惊任隆劳微愧恩私

　　十月十三日燕相府知印张观复从江西来承大兄六月八日家问捧诵之余悲喜交集因赋五言长歌一首奉报匪敢言诗姑述懐耳

　　张生江西来手持家问至剥封未及读先讯伯与季书题八月写上有平安字孟冬始获承道逺良不易首云念我病迩只复何似中陈困书社驱勒乱迁次末述儿子顽刍牧荒诵肄又云先茔木里横肆戕毁官府呼不闻樵竖剧跳戏次云今夏旱坐食困顦顇私储乏担石何以供卒岁仲兄往黄陂迎女别子壻季弟石台馆游从盛修贽阿鸾缔姻早诸侄亦勤勚抒词良激切苦语杂琐僿如聆丁宁教如获左右侍始惭终作恶扑簌纷洒泪我本疎野资遭时误登试事兄且未能从政安足齿往者被征迫欲走不得避仓皇赴京阙惨戚去田里渺如蛙望海茫若蠓发甀春官书题目冡宰叩言议拜命黄金门亲题职方氏天颜正温穆谕旨极谆致退朝感恩隆际遇荷明世从兹谬通籍出入清要地含香大明殿赐食光禄寺庙庭严奉瓉坛壝恭执币厚禄既宠叨宫衣亦沾被迟回厯初考艰险尝百事前年调北平滥擢宪府贰言议久疎儒条章昉师吏山河八府辏辽海三陲寄土风混戎俗吏治尚沈鸷贪婪乃蚕食剽掠更狼戾论当虑乖违拟步恐颠踬忧多变容发务冗废寝寐倦禽困长云羸马伤促辔离居形吊影鞅掌蒙接瞶得书暂慰莞抚已重唏喟违离路五千契阔弥六祀事生与追逺俯仰两蒙愧归休期莫竟追赠仰朝制华纷倘欢聚泉壤亦荣贲君恩未能报私愿焉得遂乾坤等籧篨今古一奔驷勿忧时事艰勿以外物累消闲且时教娱老宜日醉中情更谁谕此责当我致由来紫荆树一气共荣悴岂以连理枝同根乃殊植世机纷倚伏强悍焉足恃要当戒盈溢奚必较钝利蜉蝣常撼树蝜蝂亦排礩永念珠浦源绵延本仁义滋培藉先徳振拓属来嗣天意茍从欲此志终可觊作诗报兄前庶以见微意

　　纪梦【正月初四夕】

　　夜梦归故里见我平生亲升堂具杯酌恳欵话所因问我归何迟怜我白髪新恍忽一室内酬献相主宾东邻粲新疃南舍俨旧邻稚子笑相即老翁言谆谆似亦谢前倨敬我今缙绅我心本无滓敢劳深意陈喔喔鸡鸣曙悠悠天向晨苍茫枕席间委曲所厯真怅然不可讯恻怆徒伤神

　　槎翁诗集巻二

　　●钦定四库全书

　　槎翁诗集巻三

　　（明）刘嵩 撰

　　○七言古诗

　　题朱知事云樵图

　　使君昔隐灊川曲惯逐山樵伐云木一从去作宪幕宾长忆灊川好林谷灊川之东山挿天中有峭壁何嶃然寒光夜接九华雪秀色日射峨眉烟褚君妙笔世稀有为冩兹图传不朽山气清含五粒松江光緑浸三春栁长裾曳杖为何人从以樵斧方逡巡层峰正隔秋浦水仙境似与柯山邻山回峰转愁欲暮斸药携琴更深去林路时冲虎豹过湍崖暗激蛟龙怒此图此景何清竒疑是当年亲见之采芝南岭去已逺濯足东涧来何迟只今却上青霄立斩伐芟夷乃其职巻曲宜刋恶木枝乔修要简良材植人生穷达焉可期云中樵者非君谁会稽太守自结驷王屋山人方看棋功名时来信所遇伐木丁丁为君赋他年持斧绣衣行还忆灊川卧云处

　　秋夜南溪席上听邬和卿胡琴歌时和卿留袁城将归西昌

　　空山无云风叶静酒行髙堂烛垂烬邬郎起控二弦琴一曲新声发孤咏泠泠滴滴弦初调欲语乍吞声忽飘龙头宛曲转秋玉马尾振荡回春娇萦纡往复腾袅袅宫换商移破清悄彩鸾笑侣出花间断鴈呼羣入云杪满堂宾客惨不哗侧耳如到仙人家乃知胡中歌勅勒不独马上传琵琶我从往年客燕蓟羌笛戎歌乱人意归来华髪暎清尊坐感商音一流涕邬郎好手早得名岂可久滞宜阳城太常此去征絶艺会奏法曲升天行

　　夜宴富滩郭氏西庭和荅九洲萧征士并柬履理履祥于渊贤伯仲

　　升筵月髙花影长我当起舞君行觞丈夫志气倾海岳一笑已觉形俱忘雕盘馔香切寒玉酒波揺红荡人目

　　题山中归隐图为萧与靖赋

　　髙人霞裾青玉笻径行自挟双青童飘然独往不可挽逸气矫矫如飞鸿峰回涧折流淙怒彷佛崖阴见行路云间桃洞如可寻亦欲从君度桥去

　　镜岩歌为镜方彭及予赋

　　君不见南山山前一片石崭然壁立当流泉皎如千年青铜镜挂在万仞髙崖巅泉流日冲激烟云相荡摩鱼龙过之不敢睨如有神物严撝呵夜深月明从东来但见五色灿烂寒光开扫空婆娑黒云影照见海上金银台我从武姥来却望嵩华去道逢老籛铿盛说岩中趣东风拂涧桃花飞爱此山水含清辉放歌谁和碧玉调起舞更揽青萝衣我怜老仙极清越颜色如童髪如雪便从石上引芳尊夜夜岩前醉明月

　　题秋江待渡图为萧学士赋

　　小航冲风岸将及行人下马沙头立水阔云深野渡闲天寒日暮归心急人生行役安可休到江路尽还通舟谁能裹足山中老不识风沙一日愁

　　和子与王征君中秋短歌一首

　　玉绳差差月澄曙银汉西流天尽处晃朗惊浮玉井莲空明似见婆娑树澄曙光连宿鹭翻闗山影逐行人去谁似溪头王子猷一庭竹色耽吟趣

　　翁源行

　　大蜡岭小蜡岭东南相望两尖顶千崖无人野蕉绿一涧縁山石泉冷伊谁置县当僻源井邑人废余荒村后来分隶曲江县偏与豹狼生子孙荒山亘连二百里六寨獠兵连岁起韶州号令不知闻势力凭凌自倾傂一从洪武初设官路啔旌旗笳鼓喧莲塘镇里立廨宇父老欢呼来聚看往时养马如养牛腾踔山谷夸豪酋只今买牛还卖马弃掷弓刀事耕稼今年我从英德来攀岩歴壑何艰哉路穷蒲岭见空豁白昼阴霾浑不开阴风鬼号荒古道嗟尔遗民真再造男不事诗书女不理蚕桑草衣蕉布无冬夏蓬首垢足畏客如麏麞食储岁饱一千户余四百石输官粮自言老死不出乡官事不生衣食强三朝作社共杀牲十室纳稼同囷仓开畬烧土任耕作引水激机舂稻粱榛栗遍秋岭旨蓄足冬藏月上叱牛日入毕营求易足本天性耳目不移非外物况闻畏法如畏虎道路不遗门不拄鸡豚日出散如烟米粟年登贱于土我怜浑朴若可亲岂有毒厉兴妖神由来仁化感木石宜以礼义开真淳君不见铜场恶溪流赤水八月禾花瘴烟起秖言北客少生还宁信土人长不死我歌翁源行听者莫伤情丈夫正气易水土薄俗可敦浑可清便骑黄犊入山去闲与洞民歌太平

　　锦裹石行

　　锦裹石何苍苍我行入封川问之江上郎云昔有辩士往说南越王道傍见山石指天誓不忘谓茍得意归不独衣锦还故乡要使兹山之石同辉光一朝缓颊下南荒车马千驷金满装便令制锦百万匹尽裹山石荣铺张至今岩阿草木昭煌煌兽不得憩鸟不敢翔烂然云霞彩下照江中央我欲登其巅窥海略扶桑掇此五色文献之紫虚皇有志愿莫遂却立増慨慷吾闻陆贾去汉室乃有贾生流涕论帝傍惜此文绣被屋墙丈夫未遇焉可量衣或带索食粃糠偶然会遇亦其常奈何暴殄恣所偿胡不衣被沾四方不曰爰居徒劳铿锵匪悼尔石兮惟狂之伤

　　题堵炳所画扇面山水为李鸿渐赋

　　紫崖碧嶂连云树白石青莎并江路采樵客去洞门深出郭人归烟水暮两崖之间髙且虚有亭翼然谁所居山花当户可载酒芳草满庭宜读书

　　题山水画

　　大山隆然如釡锺小山崭然如剑锋阴崖直上见■〈犭员〉影幽径独寻麋鹿踪野人似厌门前路移家又入云深处云深更隔水千重却望桃花满山树

　　题松下丈人图

　　丹崖白石之间有松屹立当林闗伊谁盘礴坐其下矫首似看云中山白云自飞山自逺神气冲逸清而闲自非服炼不老药安得有此氷玉之芳颜石门苍苍閟烟雾东风开遍桃花树花底相寻定何处兎丝百尺空中举松根茯苓应可煮就君却向山中住

　　题魏氏见山楼陶秘书邀赋

　　秘书陶君清且贤家住越南山水边为言魏氏楼居好邀我共赋山楼篇忆我在山时长与山相见自从入城府少见青山面我虽未曽游上虞闻君诵诗心已娱龙山蜿蜒走西北下赴平陆开澄湖湖天灔灔涵秋练菱叶荷花两青茜千章霞绮动晴波百迭云屏落秋巘东南诸峰何宛然惟有夏盖亭亭髙挿天寒光交射明月见秀色飞入春风筵他年载酒湖边去却访青山起楼处楼前好鸟自啼春源上繁桃定迷路此时共酌陶秘书酣饮不下山楼居手招黄鹤凌紫虚更问伯阳符契今何如

　　题昆丘山水图为李德昌赋

　　姑苏好山名昆丘玉作芙蓉凌九秋至今珤气伏光彩白石磊磊皆琳球问君何年宅其下桂馆芳堂极潇洒篱月当窓烂不収松风扫屋声如泻山林真乐安可忘时援緑绮歌清商自来南京直大省长对新图怀故乡图中云壑更窈窕双塔参差出林杪花开何处望长洲日落遥空送飞鸟道逢两翁如松乔我欲从之安可招便当携酒上絶顶与子共看沧江潮

　　题米元晖云山万里图为倪郎中赋

　　逺山如眉近山如茨洲渚盘互林木纷披云浓浓以凝宇烟淡淡而凌陂望佳人兮极浦伤暮春其多离意怫郁以终夕心低回而独悲瞻彼长江兮浩浩其驰我无舟楫兮将安所施

　　椿萱图为会稽胡郎中赋

　　越中山水称雄秀越中胡家称孝友父母怡愉在一堂六十齐年健相守人言积善深且长早有令子登贤良今年征召入朝省白衣超拜尚书郎会稽岧嶤白云里江船南来向千里鉴湖风起藕花秋子念亲恩亲念子午门晓开东日红万国干官朝九重方惭孤蹇昧补报何幸奏对相追从吁嗟胡君我今恨如海禄虽有余亲不待愿君爱日保祯祥忠孝一心长不改人生穷达安可量事亲之乐真无央矧君妙年当盛际似此具庆非寻常愿萱忘忧椿介寿緑叶朱华照鸾绶眼看升堂棒诰书衣锦归来献春酒

　　白云书舎图为掾史褚德刚赋

　　褚君本是河南褚家在卧龙山下住一从辟椽入中书长忆龙山读书处山中白云相巻舒褚君卧云方读书清池有鱼林有笋甘旨升堂时起居在家不知事亲乐游宦还应念城郭山头日望白云飞鸿鴈离离向空落丘郎自是同乡人念子逺游情最亲为拈彩笔冩幽思物色正与秦山邻问君何年辞别墅萝月松烟淡如许山犹拥石护遗书云已从龙作甘雨人生重是君亲恩田园荒芜安足论由来荣养须食禄孝子忠臣同一门

　　宫墙树【有序】

　　宫墙树哀黄府史也壬辰之乱府史死庐陵郡庠栢树下事载刘永之所为传府史之子载以传示余而其言甚悲因作宫墙树以哀之
　　宫墙树乃是青青栢劲直由来气拂云坚刚况复心如铁枝间岂少王裒泪土中定有苌弘血事往空遗国士悲年深尚记乡人说宫墙栢何青青千古万古遗精灵宫墙若倾栢树折府君之名应不灭

　　都门栁送熊主事归丰城

　　都门栁青青一似腰间绶千叶皆含雨露恩一枝偏入行人手行人初辞丹鳯台买船龙湾明日开到家好种青青栁还念都门送别来

　　赠吴伯武并柬刘起居

　　永丰范萧之峰有坟隆然而新封问之父老坟者谁云是刘家兄死弟塟之兄行万里死毒厉家有婺妇无孤儿弟也来塟之涕泪如雨埀捧土营成坟挽棺声酸悲山头茫茫石与土谁欤卜者吴伯武酬之十金挥弗取乡人称之不容语弟从去年入南都簮笔趋朝官起居得禄不待养为我一语三嗟吁所嗟当时事急天莫呼非吴卜之谁与图昨来征文盛扬揄吴君髙谊真不诬起居衷诚不可孤我诗字字如璚珠更后千岁当不渝愿持荅刘兼报吴

　　题埀钓图

　　石礧磈兮溪则有浔山嵚崟兮岸则有林我钓我游兮曷溉之鬵彼滔滔者孰知予心

　　送潘郎中迪允谢病归山阴

　　兵曹潘郎美如玉纱帽锦袍银带束去年春秋纔廿六起家早食郎官禄才资简静推酝藉精爽开明夸敏速潘为驾部我职方聨事兵曹颇雍陆喜君妙颜方向盛觉我秋鬓已先秃人生聪慧岂外取灵秀端在两耳目云胡竒疾忽攻剽有耳如涂翻不足阗阗莫悟桴应鼓辘辘都忘车转毂传言错悞叹朋友问字惊呼骇童仆时来内讧疏啖食十日僵眠战寒燠文移相府怪沈滞奏入天墀许归复我惭迟钝百无补两耳虽闻竟何属岂如君以沈聩故退就休闲非谴逐谈经作赋未足病觧绶投簮竟何促都门官栁青欲染江驿小桃红正蹙此行先喜拜家庆次第升堂会姻族巵■〈匚外〈施，去方〉内〉恳欵视时馔巾履逍遥试春服鉴曲时歌采采莲柯亭更访青青竹古来辞荣出昏眊此日归休见清淑客怀戚戚感睽合世态茫茫嗟倚伏床阴牛闘安足省夜半鸡鸣竟奚卜不如万事俱不闻且与痛饮樽中醁

　　题嵩髙云气图为工部王子邕赋

　　颍川阳城之间乃有云气郁然而干天中峰拔地九千丈三面侧迭开青莲云是嵩髙之层巅扪栁掠井当星躔往往白日朝羣仙复有东西二石室洞穴窈窕相钩连天风吹雨不到地石髓如泥流紫烟但见瑶林琪树纷百千朱楼绮阁丹碧悬美人緑发垂两肩手持玄文驾飞軿欲往从之嗟渺绵似听流水■〈氵虢〉■〈氵虢〉鸣丝弦仙游杳漠今几年清梦忽堕新图前玉光下起崖石底松顶上出飞鸿边山中古路广以平秦车汉骑何翩翩徒闻金丹閟石检尘土世人安得传

　　赵江宁鸣玉为余写武山云气图赋此奉酬

　　赵江宁才且清烱如白露凝金茎鸣弦佐政重京邑潇洒独怀遗世情人言江宁好文彩越土王孙着前代乃翁旧图八骏马电影风行破云海江宁好画水与山意比八骏尤髙闲近追髙公逺董氏神气正在苍茫间伯兄侍郎我同事邂逅兵曹见髙致偶携雪楮问乡山便写嵳峩出云势朝怀武山景暮看武山图披林指涧忆所歴云中似有人相呼我昔游山时秋风落松子泉泻洞门青霞翻石屏紫北岩千丈髙且虚骑虎曽到仙人居菖蒲石上看残奕柿叶林中闻读书一从南京来奔走愧尘鞅钟山只在城东北日日见之未能往都门杨栁青入云黄莺乱啼终日闻秦淮楼髙花似锦安得烂醉江宁君江宁欲别当奈何乘兴更与挥云萝他年载酒鉴湖上却唱武山归隐歌

　　雉朝飞一曲题双雉图

　　雉朝飞雄飞雌随声喔咿山晴草暖风日迟绣襦锦翼何褵■〈衤从〉或登木而号或据石而栖一步一饮啄步步不相离所以贾氏女御射有获方笑嘻物生自有性配匹亦有时嗟尔牧犊子七十而娶将奚为

　　渔家乐题渔乐图为曽朝佐郎中赋

　　渔家乐船里为家无土著朝朝日日大江边长汀短汊从湾泊醉眠饱食托烟波却笑傍人事耕作月明蓬上芦花飞雨打船头枫叶落芦花飞出水鳜鱼秋正肥侵晨相唤提网去薄暮放歌收钓归夫妻白首长相聚有脚何曽踏山路教儿打网莫种田长江有水无荒年

　　鸿鴈来奉题张嗣宗鴈图

　　鸿鴈来秋风起江北江南几千里渺渺初离紫塞云潇潇忽度平湖水平湖水浅沙渚长欲落未落纷低昻蓼花过雨红更白荷叶着霜秋已黄可怜分飞毛翼冷乱入蒹葭唼蒲荇羣叫遥传空外声独宿频惊月中影江南地暖风土殊彭蠡潇湘从尔居只今塞外无菉草沙碛苦寒愁夜呼由来有序本天性饮啄飞鸣逺相应我惭飘泊未能归见尔忧伤泪如绠茫茫江河多风波柰此缯缴危机何为君巻画三叹息髙飞冥冥安可极

　　松泉撡为姜县丞作

　　松飕飕兮以风泉锵锵兮鸣石澹云生兮北林悄月上兮东壁崇构在丘鸣琴布席我歌和之式咏以绎升髙四顾逝将安适兮鸟飞冥冥不见其迹兮聊息荫以焉依诚予衷之所怿兮茍循物而多忧吾宁不以易兮

　　题畊读轩为吏部主事顾硕赋

　　我从前年改初服冒荣坐请公家粟寻章摘字勘科律压几堆床披案牍文深有害心愈惕食饱无功颜自恧常怀战栗趋府署岂有游歌到庠塾实忧慵惰饥欲死复恐荒嬉昧所属今晨览君田庐咏往日嗟余去从卜君才特达当庙堂我志依微渐朴■〈木敕〉何由放斥遂归休扶耒朝畊仍夜读

　　陶氏三节妇诗

　　往年兵入台州府劫掠州人尽荼苦陶家一妇偕二女捐命俱能保真素孟也夫亡十八年姑死未塟有柩停堂前日夜号泣相弃捐忽然被执发怒骂宁死白刃骈首地下从姑还季也嫁夫纔一月走陷淤泥信颠蹶香裾未许污妖尘腾入深池竟沦没妇本名淑身姓王心知事急有子不得将抱儿属姆还夫壻被髪狂走茫无方一朝见梦嫁时婢我在南邻井中毙井中亦有簮与珥陶君求之果如识妇人英爽乃如此丈夫腼颜胡不尔我为此诗良有以一歌陶家女再歌陶家妇一门贞节世所稀信是名家足贤姱君不见金华宋太史特笔作传藏天府要使清风激千古

　　送臧主事哲新除兵马指挥后承诏赐鞍马白金归山东寜亲

　　朝鞬长弓入兵马买船暮出龙江下问君行色何尔忙诏许东归问亲舎去年辞亲谒金銮入叅礼幕陪春官昨朝却换兠鍪服健卒马前刀剑簇奉天诏下朝班时拜舞谢恩当赤墀青年如玉衣绚锦喜气得得浮修眉赐金在案马在道千里归宁拜亲好好念君恩似海深岁暮还朝须及早

　　紫髯使君歌为本拙吕佥宪赋

　　紫髯使君颜雪色八尺长身鬓光黒前年奉诏出承明万里观风来蓟北肃政堂前喜遇君共持使节登青云君乗铁骢踏霜月燕南渤海皆澄氛忆我兵曹初释屩看君两歴中书幕已从秋贰拜天官复报司常奉祠禴殿庭奏对先六曹春花如锦映宫袍象牙牌促中使急玉笋班出璚林髙当时追趋赤墀下彩帉杂佩光相射宁知此地复相逢三见鸿飞送秋社朝随升堂坐暮逐骑马归林间日上乌鹊喜井上花落黄鹂飞花开花落春风起云去云来山色里怡然不笑亦不嗔手把芙蓉看秋水向来车马都城道甲第髙门迹如扫题诗爱赠吕仙人惟有黄州玉堂老我惭尘土得暂亲岂有风采称朝绅青山对面雨愁客白髪满头花笑人嗟君自是真仙骨廊庙才华正英发好从双阙觐红云却上三山弄明月君家旧住淮河湄投簮共载当何时春申台前沽美酒烂柯山下看残棋

　　题赤松山房歌为张思让赋

　　吾闻古有赤松子云是神农之雨师后来留侯从之游汗漫恍惚安可期金华北山秀且竒或云仙人游于斯盘云捎雾几千文奔腾直下兰江湄兰江美人晳而颀风骨不殊仙者姿时来山中攀桂枝架岩凿谷临湾碕灵湫洞黒蟠蛟螭流水下注为渊池前开层峰出渺弥丹霞浴海腾金支云中老仙方颔颐手携锦轴緑玉词导以玉女载两旗从东而来复西驰欲近忽逺不可追千岩万壑絶人迹但觉浩浩天风吹伫立却望成逶迤回身太息冥所思左引紫霞觞右弹氷玉丝山空月白秋似水老鹤夜下要人骑问兹山房谁所为留侯子孙非君谁只今从军伤逺离万里幕府随旌麾燕山马上昨见之山水秀色浮修眉仙人之徒真不疑我惭渐老才力衰何以报尔游仙诗南望武山胡不归山下亦有金华祠闻君佳致欲往随便来南游拂云衣憩青萝兮咏双溪万一赤松寻不见从君先访牧羊儿

　　楚酒苦如蘗歌

　　楚酒苦如蘗燕酒毒有灰自能螫喉吻何以寛心怀不如江南有美酒香如芙蓉色如栁小瓶浮蚁信宿成大瓮沈醅十年久饮之不鸷亦不狞温温如春和且平丹田微蒸香露溢着面已觉頳霞生当时放意事杯酌倒海回山恣行乐有时醉倒黄公垆卧看山花酒中落一从逺游楚与燕苦曲黄米无甘泉刮肠呕胃甚荼蓼使我颦蹙清樽前何时南归事林亩邻曲招寻二三友呼儿多与种秫田日日花前饮春酒

　　风蓬叹

　　野蓬团团大如斗生来轻捷随风走四傍枝叶共轮囷流转须臾遍原薮秋风平地吹来时十科百科相逐飞东家小儿夸健足十步一蹶何由追蓬生不是无根叶脆软何能坚着地霜枯雪悴少筋骨材质轻浮等沦弃无端飘入流水中犹复衮衮旋西东可怜一落坑堑里纵有春风吹不起

　　获熊【有序】

　　秋七月顺承门外教场获熊众禆以献捷于兵阃是日开宴承太傅魏国公副将军曹国公即席命题谨赋以识喜
　　山北狞熊色深黒蹂谷攀林恣趫捷一朝冐雾出郊垧不待虞网逺搜猎嗟哉尔兽真途穷白日授首辕门中谁知狂狡无余技只在将军一箭功

　　题张京尹所献嘉瓜图歌

　　南京五年夏六月京尹献瓜状殊絶骈瓞双承雕玉盘连包并进黄金阙尹言产自句容县野老田夫骇初见一叶连蜷引浑沦两壶磊砢连葱蒨是日君王御武楼征问吏牒趋公侯星聨翠影落丹扆日射神光浮冕旒勅令捧至干清殿永拟先尝须庙荐词臣上颂美真竒画史图形着蕃衍盛哉圣恩浩如天民勤物阜宜丰年小臣作诗纪嘉应愿继大雅歌绵绵

　　题溪居图为余经歴赋

　　髙人爱傍清江住草屋松林带烟雾书帙闲栖案上云钓竿静倚门前树树枝蜷曲交棠梨上有古藤萦结之屋头黄叶落如雨此老宴坐方吟诗人生幽居有如此何必驱车踏城市谁知出处自有时诸葛终然拂衣起青云腾踔方逺期江海茫茫劳梦思他年献纳成功去却借沙头一鹤骑

　　题碧潭图送王闻喜主簿之官阳榖

　　王郎作县之阳榖北望黄河氷冻蹙金陵呼酒别行装示我碧潭图一幅碧潭之水緑且深风不能扬尘不得侵嗟哉王郎子朂我湛湛之清心

　　三峯樵者歌为宗原张员外赋

　　若有樵者清且闲游栖乃在三峯山雨余濯足深涧底日髙伐木乔林间人生出处若云变买臣会稽君不见秖今怀绶作员郎却望三峯思故乡

　　题刘一清清溪图歌

　　我家昔住清溪曲五月柴门漾寒緑望仙门外石桥湾百折苍波转林麓老藤修竹翳两涯茅屋髙下连桑麻江鱼出跃青荇叶水禽啼上碧桃花悠悠三十年来往却别清溪事游荡东园有客种狸瓜北渚何人系渔榜兹晨览君图画工作者乃是清溪翁清溪自住渝水上名称偶尔能相同长汀短棹遡云水絶壁乔林澹霞绮乌鹊散漫夕阳边楼阁依微空翠里伊谁手携九节笻从以童子囊孤桐至音雅调不易识深山古木号天风我今欲归归未得时时梦绕溪南北钓槎欹石雨边青菱角沈泥雨中黒问君何从得此本强拟乡园寄幽遯避名惟恐世人闻抚景应悲岁华晚三山矶白鹭洲京国相逢俱胜游请君更棹酒百斛相与烂醉秦淮楼

　　送别石泉县丞锺尚贤以公役赴京却还成都府

　　送君西还酌君酒更出都门折杨栁怜君自是同乡人上马欲别愁回首风帆五月上瞿塘却望石泉如故乡啼猿峡里见明月万里相思应断肠

　　题山水画

　　小山削玉搏空青大山错绣开帷屏划然千文崖壁立下有流水当髙亭亭中幽人颜色好城市何年迹如扫长江日落澹浮云极浦春回满芳草深林窈窕仙路遥谷口雪明双板桥便携緑玉上絶顶闲听松风吹洞箫

　　题堵郎中画湘汉秋色图

　　兵曹簿领困填委忽见云山落尘几问君何意貌此图湘汉萧萧秋色里长峯巨壑相参差彷佛江行曽见之云中树色三百里峡里猿声十二时古人今人不相见江水依然浄如练鱼鳬窈窕接山川云雨荒荒出台殿岸回路转枫林青丹崖绀壁秋冥冥山童出扫涧上叶客意已到松间亭登髙望逺心独苦江阔霜清鴈如雨堵文明九天飞瀑下香炉万里归帆到鹦鹉我从前年来帝京偶离蔬屩峩冠缨故园畊钓归未得对此佳致空含情茅堂逺在珠林下安得从君问图写九衢尘动五更风又趂鸡鸣逐朝马

　　题都府俞溥经歴所持山水画扇

　　俞君手持一尺练水色山光坐来见烟林嘉树蔚森爽云磴寒泉飒飞溅茅亭萝径青石床松风洒衣如雪霜便从花底抱琴去闲听渔父歌沧浪

　　题许霍州如圭所画誉溪图送张秉文征士还山中

　　许侯作画如作字点缀清妍极风致此图偶为张君写雪蠒参差出空翠张君于我同乡人每对画山情更亲就中大似爵誉景遥见武姥青嶙峋我欲披云扪絶顶手招陶皮潄丹井千年石室望来深六月松风坐中冷山原草荒行者稀伊谁读书方掩扉如此林阴两茅屋安得与子长相依禾溪向东石桥路犹忆往年携酒处春风几落杜鹃花归梦微茫隔烟雾许侯今在太行西君亦南还寻故栖巻图相送一肠断烟栁满河莺乱啼

　　题雪山行旅图

　　野桥路迷雪初集行旅萧萧骑行急北风吹面须髯寒茸帽驼裘半沾湿木皮石角氷粼粼十步九却何苦辛安知道傍茅屋底不有闭门髙卧人

　　樵隐诗为北平检校书吏朱廷玉赋

　　上虞朱郎美如玉昔隐负樵今食禄抽毫晨趋北省署归梦夜绕东山麓朝廷征贤图治康岩穴搜剔无遗良云山纵有千万迭似子风格何由藏垂纶鼓刀自前古功业终须致圭组愿君长忆负薪时莫羡轻肥忘勤苦

　　题栁坡图歌

　　杨君躯干长九尺力挽长弓过三石樱桃园里旧名家杨栁坡前新列戟往从开府大将军北定燕蓟收竒勋铁衣夜度居庸雪虎旗昼掩卢沟云归来殿前拜天子宝带金符耀秋水宠承恩命五色诰分控边庭九千里今年我从南京来幕府忽逢心眼开清筵雅咏狎文士号令仓卒生风雷昨朝视我图一握云是杨绳之所作江堤窈窕出翠室亭榭参差带丘壑中有骑者从一童锦衣挟弹行春风向非自寓行乐意安得景趣超然同君今拓边方报国却望江乡归未得黄鹂啼处緑阴多时展画图看春色我歌此曲声呜呜愿君逐虏成长驱欲知此去功多少栽遍沙场栁万株

　　蓟丘墨竹歌为克隽李兵曹赋

　　蓟丘墨竹妙天下海国中州重声价事往云流五十年孙子兵曹更潇洒昨来相见浑河东身骑官马行匆匆从君早怀壮士志将命绰有前贤风当家谱竹精形类倾轶湖州出清致缣绢磊落动千古翰墨晶荧照三世自云真迹世已讹后来作者俱不多空庭月落见修影絶壁秋风闻振珂我家江南竹林里与竹同游同卧起一从北向感飞蓬却爱横梢写生纸划纸落笔生萧骚秀色娟娟真鳯毛蓟丘风节慎操励看尔腾踔青云髙

　　竹石图【有序】

　　省郎中堵君文明作石兵曹李君克隽作竹共成一图以归于大叅唐君信二美也予为之赋
　　东吴妙手不可得省郎山石兵曹竹唐侯座上偶相逢并写秋光归一幅丛篁擢玉分弯环怪石立铁支孱颜笔锋挥霍斩絶外意匠回斡苍茫间物情境态精描貌紫蔓青苔见班驳鳯雏濯濯散毛羽稚子差差露头角人生会遇安可常一时合景如干将千年崖谷注明月九夏庭馆寒飞霜唐侯特达叅朝政两君髙致谁能并嗟哉竒絶真二难此石此竹谁当看

　　慈乌叹

　　台前栢树八九株树上百千啼老乌乌能返哺本孝鸟奈何朝夕争喧呼夕眠昼坐不得息有时奋疾试一驱东枝乍起西枝落去不能逺仍旋趋岂无弓与缴尔独不我虞嗟哉慈乌尾毕逋借尔栢树生汝雏雏成报汝劳与劬便当归飞东海隅海隅有山从尔居悯尔至孝惜尔愚慎尔利口毋趦趄

　　次周所安寄短歌

　　周郎春兴醲如酒绕屋陂塘种杨栁忆曽相过赏东风手引流霞■〈奭斗〉北斗当时不省生逺愁花下起舞回髙秋长松挂月出石岭清夜醉倒东溪头别来几度秋风发却恠音书望中絶行人马上念乡闗九月居庸洒飞雪羡君一门如棣花石室旧藏书五车昨来寄我三百字字墨矫矫犹翻鸦我惭衰迈成漂泊钓水耕山负前约山林啸傲方日长慎勿白首悲冯唐

　　题春舡出峡图为刘彦祥作

　　春舡出峡声嗷嘈众工力险齐所撡两崖牙角不可触直指洄洑乘虚涛瞥然势脱千丈落万迭青山去如掠海门东望正滔滔便驾云帆纵寥廓

　　题晴峯双涧图寄故里刘存大秀才

　　一峯巉岩白云中双涧下出蟠西东湍撞石鬬雷电激白日虚谷回松风风声浩汹泉声合飞蔓樛枝青匝沓岩深路暗不逢人似有呼猿在相答此图此景真絶竒彷佛梦中曽见之手招仙人赤松子照影太乙莲花池只今怀禄未能往日日凭髙増怅怏故山更在彭蠡外武姥仙坛俨相向仙坛楼阁开岧嶤流水百折通溪桥我家草堂小河口白沙翠竹寒萧萧瓜畦桑坞带原陆五月柴门映江緑田翁稚子笑相迎醉折山花唱村曲缅思此乐安得同万里愁絶孤飞鸿巻图却寄山中客他日来寻黄绮公

　　寄题凌云亭

　　吾乡山水何处好石台溪上桃源堡兰陵公子气凌云故结新亭傍林岛亭前地势深回环落花细草晴班班埀杨尽拂烟际水好鸟啼破云中山我昔东寻雪山顶忆过溪南踏松影开轩酌我紫霞杯三日东风吹不醒就中二老难弟兄阶庭秀发皆璚瑛向非前朝进士宅安得乔木排髙闳仙坛峩峩峙亭左云气飞来交四座月明吹笛泛灵槎定有仙人夜相过人间车马尘纷纷羡君清逸能超羣题诗先寄亭中友他日相携玩白云

　　题钱舜举凌波仙子图

　　若有人兮美而鬈冠切云兮衣翩翾粲然独立青山前褰裳流盼凝娟娟乘云而行兮从风而旋态庄色正合自然矫如翔鸾凌紫烟朗如明月行青天山之石兮骈阗山之松兮连蜷下有瑶草纷交连素华緑叶何芊芊不言不笑意已宣风骨乃是凌波仙金华老人惜■〈女便〉嬛友于聨属成三妍其来无方往无边世人不见将千年谁其画者钱塘钱我歌欲继湘江篇张君好古宜宝旃此画此歌毋浪传

　　题华川樵逸图【有序】

　　前监察御史徐叔明为余道其里祝彦良者佳士也业医而寓意于樵其拯危赴急类有古道所居当山水之胜曰华川因出华川樵逸图邀赋诗以赠之予不识彦良犹识其犹子伯华于北平清修整饬是可以观家教矣故喜而为赋七言长句一首因叔明以寄樵逸异时东游浙江相寻松阴石室中当相视一笑云
　　三衢御史风霜笔髙谊飘飘张云日手把新图出华川邀我题诗寄樵逸自言樵者非真樵托隐早赴山人招烂柯不顾岩下斧采药曽度云中桥屋头青峰千万迭流水当门清可涉栁矶风起漾鱼竿松坞天寒扫霜叶当家羣从孰最竒华也英俊真佳儿两年北平旷定省指点山水怀归期浙山盘回烟雾锁静养性灵奚不可驯虎来寻卖杏林野鹤为守烧丹火川南春来花满坻黄精酒熟杯行迟醉吹铁笛花下坐是仙是逸谁能知我惭窃禄驱驰早贪看图中似蓬岛何日相携持斧翁共入华山拾瑶草

　　题摩痒散马图

　　骏马玉削蹄八尺昻藏汗血姿星流电掣见精采鞭勒不施谁许骑一朝贡入金门去五花屹立当前墀佩以白玉珂被之黄金羁欲鸣不敢嘶欲进不敢驰和鸾清道肃羽仪中官执鞚调御之君不见南山楸枥大十围节目皴作蛟鼍皮六月其下阴凄凄风鬃雾鬛相纷披还忆闲来摩痒时

　　日西落行

　　日西落月东生乌鸦绕天飞且鸣鸦飞来宿府中树府官坐衙不归去暮归独宿公房西柰尔哑哑中夜啼五更鸦鸣月未堕披衣又向衙中坐

　　赠北平都指挥胡昭勇歌

　　忆昔出使南海头将军开府当雄州楼船戈甲三千万海波不动鱼龙愁越王台前东风起我复乘潮上浈水木绵花发照天红正月莺啼榕树里将军宴客华筵开碧幢画鼓声如雷起倾荔浆酌椰斗问我此别何时来明朝驱马还东去长忆虎头相别处清梦时随海月回狂心逺逐秋鸿度君从东归省墓田阙下重逢心惘然岂知移镇出海峤握手乃在浑河边浑河十月氷如堵白日飞沙暗椿莽雪中千骑出居庸手挽雕弓射彪虎君陪上将临边防我握宪节凌清霜看君骁勇有如此安得揽辔同飞扬山后诸州数千里拓地横行正未已为君拟颂勒燕山尽扫狼居报天子

　　闻山西杨使君孟载作霁雪轩于公署之东慨想髙致兼怀旧别因风叙情有作奉寄

　　使君清严重风纪名是东吴旧才子前年持节太行西霆激霜飞二千里忆昔京阙初相逢承诏作乐调笙镛彤闱椿树集鸾鳯画省秋水开芙蓉江西征还入司马天上兵曹动声价明光晓入奏封章日射金茎露如泻是时我从燕蓟来下马重逢心眼开龙江风雨催去棹不得倾倒黄金罍驱车复渡黄河北故旧飘零悲恻恻知君十月向并州长日看云望山色陈昻作者来汾河锦轴逺传佳制多横江醉骑白鹤下爱尔黄鹤楼前歌古来富贵同湮没老去才华眼中尽当家词翰真不羣风雅孤鶱见秋隼北平九月霜草黄大风吹沙人马僵台前古栢八九树乌鸟日夕争喧翔闻君官居最清絶扫地开轩题霁雪一帘芳草凝清香四座光辉揽明月六出花开应复春何因对酒咏清新山阴夜半遥相忆愁絶扁舟乘兴人

　　题燕侍图为山东马希孟御史赋

　　竹萌车迸鱼氷跃髙堂鼎裀盛帷幙弄雏索果笑牵衣人生无如奉亲乐长成倐复成蹉跎禄养不干将奈何去家仗剑事明主始觉此志相违多泰山西北长清县马氏家风故多善一门寿考天所锡二子兴隆人共羡孟也问学真贤良往昔征入文华堂承恩屡使江海上反顾只忆庭闱傍去秋冠豸来燕蓟自说违离过三岁愁心袅袅逐飞云惊梦时时问供馈槀城李君名画师感此纯孝劳伤悲忻然拂素运丹墨为写燕侍欢娱时青峰遶屋花连院千里亲庭坐中见酡颜白发映青春一日相思一舒巻劝君勤事勿忧虞由来忠孝同一途他日捧诏归荣日更写衣冠家庆图

　　题秋色平逺图赠汪孟谦归四明

　　我家住在澄江畔村北村南去山逺春风桑柘连麦畦秋雨菰蒲隔松坂几回欲起看山楼未成忽作神京游至今梦落珠浦曲如见秀色天中浮昨来驱马趋燕北霜草风沙緫凄恻汪郎为写平逺图恍似江南带秋色横坡断岸向湾涯危石临水如蹲犀松阴二客茅屋底无乃相对方吟诗我欲呼之从此起便踏渔舟弄烟水月明吹篴下平川卧看青天千万里情不得遂将奈何忽复秋霜双鬓皤归田已知生计晚滥禄颇觉忧虞多君归四明沧海上惜别临图倍惆怅他年载酒看荷花贺监湖边定相访

　　吕性之汲井得鱼【有序】

　　寿阳吕性之孝谨人也以父母蚤丧莫报之徳每旦焚香汲井拜献于露堂之上一日出汲获三鱼于井中众咸异之以为孝感云其子继道由太常卿为北平佥宪为予道其事因赋短句以纪之
　　前人凿井后人汲一壶下井三鱼入泣竹常疑地有灵奉亲已恨时无及吕翁诚孝天所省异事流传徧淮颍至今父老寿阳城指点髙门说遗井翁今跨鹤游仙去子亦攀龙翔九衢祥开兆应良有以看取玉带悬金鱼

　　椎氷行

　　里河氷坚厚如掌扬州北去船难上船头持火照椎氷万杵千篙动清响氷开一步进一程三日不到髙邮城夜寒月黒北风急舟人独拥氷椎泣

　　乌庄曲【有序】

　　旧胶河之东有单氏所居林木蔚然乌鸦争巢其上与人甚狎若是者盖三世矣乡人呼为老鸦单氏客有以乌庄易其名者余赴莱州过之见乌之集其庭殆不可以数计有老人字显卿者年七十余盖淳厚长者也因为赋焉
　　乌庄之乌黒扑扑乌庄老人住茅屋屋前胶河后林木一树十巢十栖宿长枝踏低短枝曲乌来哺雏尾交簇童子下窥不忍触矧敢向之加劲镞老人行坐乌与随三世淳朴乌不疑啼哑哑飞提提愿翁孙子如乌慈不嗔不恶乐孔宜四海咸诵乌庄诗

　　大清河

　　大清河浑漉漉南黄河清淯淯今河不与古名同自是河流有反复君不见安山直下栗阿时一斛之水数斗泥徐州吕梁走下邳可以照见人须眉清河北河入北海黄河入淮东入海彼此争流不相待两水清浊各自流终然到海同一沤东流北流君莫愁

　　田横砦

　　田横砦乃在北海之湄蓬莱之阴波涛下潄石齿齿云雨正轶天沉沉田横古强族北海亦齐地王侯富贵本自致豢养于人岂良计田横不返北海头假王亦亡云梦游剰基沙门髙屹屹五百义魂海中泣丈夫一死百世雄至今海市神愤切褰旗跃马行空中

　　登成山

　　登成山望出日不知其下海水深几尺夜半鸡声喔喔鸣但见五色金莲花滉漾捧之向空出当年祖龙望拜时上山特立日主祠六神升天驾奕奕余辉却射山头石神人鞭石功不成至今海水流血腥岂知阳精着悬象乃欲度海观其形昔时日主祠今日祖龙庙祖龙亲构鮀鱼知海若望之向西笑颂碣摧落蔓草中李斯何述秦何功一时霾雾妖恠合千载尧日方曈曈

　　双堠曲

　　双堠迎人来单堠送人去五里十里有定程万水千山无尽处我欲登髙堠东南望故乡故乡不可见日落野茫茫野茫茫风浩浩马头一见一伤心多少征人是中老

　　题万里望云图为台州经歴谢伯敬赋

　　登天台望桂林桂林邈在千里外有母不见使我三岁袅袅悬归心山海兮冥冥桂林兮青青安得身为云从风上下兮日往来乎亲庭

　　吴江水美王贞妇为娄主事赋

　　吴江水清泚泚吴门山髙孱颜彼髙兮或骞而崩彼清兮或浑而腾不如娄家嫠妇心坚不得移洁不得涅嗟哉嫠妇兮女中之烈

　　磨劎歌

　　我行四方如飘风袖有古剑苍精龙何年尘土凝不灭苔花绣涩青芙蓉往者提携访嵩岳手抉飞泉向空落划然掣断青丝悬直恐乘流遂腾跃青天白日交风霆我方赤手试发硎阴纹差差吐寒月碧缦隐隐排疎星摇拽千仭崖动荡九泽水腥浪回天倒海流阳侯夜哭鱼龙死归来■〈罒鹿〉■〈罒敕〉青玉函紫云为束黄金缄不愿轻污佞臣血千年万年保氷雪

　　韶石歌赠锺文学赴诏州

　　古有虞帝奏韶之遗石乃在庾岭之南曲江之侧盘盘兀兀三十六秋霞流红雪凝白重华一去不复来落花流水空苍苔晴云照天紫鳯没明月绕树猿声哀送君韶阳去因作韶石歌君今南上登嵯峨诸生环佩鸣相摩振皇风兮返淳和我思虞帝感慨多安得御气游其阿南望苍梧吊湘波为君日夕攀云萝山遥水逺不可极韶石韶石奈尔何

　　题李子翀所藏罗小舟青松障子歌

　　罗君画松竒且雄两株屹立青天中已愁白昼结寒雨更觉素壁吹长风横梢屈铁苍皮健恍惚埀云青一片若非巫峡道中逢定向华山峰顶见深林无人日色昏萧瑟似有孤啼猿苍根下走岩石裂清响暝与溪流喧古来志士沦野草毎见良材叹枯槁何如此树保天真千岁髙堂奉君老

　　所思曲寄旷伯逵

　　我所思兮西山之美人爱而不见劳我心美人娟娟隔云林昔别遗我双南金东风吹行云飘忽在逺道緑髪青蛾眉念此颜色好秋风八月芙蓉开忆君寄书南浦来芙蓉寒死十月露忽复寄书重相催我行十八滩滩水流浩浩青天急雪乱回风白日惊雷撼崇岛上有袅袅之緑萝下有泛泛之回波玄猿暝啼江月出独不见之愁奈何愁奈何风潇潇山中岁晏不可以逺招鴈鸿茫茫隔烟水杨栁飒飒悲河桥愿携双绮罗赠此逺别者新愁渺如雾千里不得写早晚下南津预将书报君江空日暮不可见望望西山多白云

　　游白沙庙歌【有序】

　　庙在万安黄公滩下庙下有墓旧传江涨时有二尸漂至岸下渔者徙至他所诘旦辄复至因以梦告曰余墨姓兄弟不幸溺死幸塟我于此将庙食焉今沙墓即渔者所塟也后以捍灾御患循致王封亦山川之灵也欤至正癸未冬豫章孙伯虞与客泛舟游祠下既而扣舷放流饮酒欢甚慨歌朗吟飘飘独立殆不复知有人间世也客有邹吾浩尤善醉歌余因为之赋其事云
　　青青芙蓉峰可望不可招我本山中人因之忆归樵朝朝看山五云上划见长江落危嶂黄公滩险昔所闻白沙祠古今谁访乃有好竒卓越之孙郎吊古往往探穷荒重怜沙下白云塜为买江上秋风航洑滩奔迅万马疾凉雾吹霜石屏出跻攀瓮口未分寸倒截鱼梁已寻尺长篙戛石铿有声神潭在望难为情青天髙悬鸿鹄逺落日下照鱼龙惊童童青松枝矫矫出云峤彩鳯腾辉琐闼重寒螭竦鬛觚棱峭舣舟祠下风摇揺缆以埀蔓防惊漂撞钟挝鼓告祭酒纸灰飞雪寒飘萧玉冠双峩形貎古蛛网虫丝閟灵户精灵尚想入梦寐漂溺终能托墟墓极知孝友天所藏墨家孙子今何乡山川有时出云雨朝家自昔隆封王羣鸦飞鸣日欲暮天际微茫起烟雾枫林竹树何萧飕风佩霓旌自来去乱山四合如游龙贑水百折争朝东渔郎敲火青苇外贾客驾舶苍烟中长风送人下山址猿狖悲号灵籁起半痕明月上遥汀一片青天入流水流水不可极夜色寒更深船头酌酒船尾吟鲤鱼馔列双黄金就中宾客皆豪俊邹子神情更清夐掷帽狂歌不顾人夺杯放饮先成醉人生会合自有时此日不乐将奚为飞仙早传赤壁赋锦袍更赋郎官诗津亭边石盘路归骑翩翩失来处灯火低迷下逺楼星河璀璨飞寒露我有磊磈不尽之心怀棹船载酒须重来酒醒书合梅花冷月落江城画角哀

　　万安旅次承子彦弟自上犹归迂途问劳临别感赋

　　有弟有弟瘦且长短衣百里来相觅山城深夜絶来往怪尔行迟扣门急主人惊报汝弟来移灯出户喜复猜近闻虎豹出县郭况乃霜露沾草莱夜阑凄切更秉烛怜汝南游困穷谷瘴余面目少光泽岁暮阴阳苦凋促忆汝昔在埀髫时倚床哭母衔深悲提携实頼大母健植立早慰诸兄期祇今何能较雄长江海频年空怏怏一身有望在事育二十无成惭俯仰今年母党重可吁十日两闻哀讣书岁时飘零礼数失骨肉凋谢亲情疎天寒草短日色暮长揖辞兄从此去汝归先我勿惮逺东入荒山慎前路朔风吹衣寒冥冥过鴈哀鸣那忍听紫袍铺下一回首踯躅已觉涕泪零大兄到家凭致辞县税莫教输纳迟归来重闱奉杯酌父醉儿扶亦真乐

　　织女吟赠黄进贤

　　忆昔束髪初娇倚云锦机折花事戏剧笑诧身上衣一从十五时学向机中织丝短愁苦长梭缓心转急永夜兰灯悬洞房门前梧叶零秋霜霜寒手冻丝绪乱络纬悲啼金井床春花更迭黄金缕花底青鸾蹴烟雾东风何日天上来拟奉瑶池宴歌舞十日满匹恒苦迟一夕停梭生网丝持刀沈吟翦秋水粉泪欲落愁风吹逺怀素心人邈在千里道何因托交欢持此永相保东邻小姬昔同年至今盛饰为母怜几回月髙鸣杼轴正是他家夜弹曲

　　双桂歌为杨彦初作

　　杨郎庭前双桂树我一见之消百忧亭亭车盖立清昼瑟瑟雾雨含清秋东偏一株极偃蹇苔藓半面青相樛西偏一株亦惨淡云中倒挂珊瑚钩青蛟晓蜕腥雨湿黒蜧夜斗苍烟愁开轩宴我坐其下上有鸣鸟声和柔沈阴满地不见日石池之氷光浏浏清霄叶落玄鹤舞八月花发山翁留我惭学仙苦不早安得御子昆崘丘便当吹笛明月底坐看玉宇寒飕飕人间双桂有如此气节岂肯卑微休呜呼气节岂肯卑微休小山之隐兮毋相求

　　叹息行赠别胡思斋

　　叹息复叹息志士恒苦辛少日不得意暮年愧其身前有尊酒清且旨酌酒奉君君莫止人生最乐在相知莫徇虚名轻跅弛市中屠贩还封侯扬雄草玄空白头浮云不尽万里意白日长悬千古愁南山之阴多洞府十年不归叹修阻緑萝芳草淡风烟君独胡为在尘土五云馆前花满津紫骝蹀■〈爕〉骄青春春时禽鸟各自适燕子低徊还附人江风萧萧吹水急江寺钟残野鸟集口中吟咏眼看山细雨苍茫愁独立邓溪漉漉秋水泥见尔令我欢相携酒酣燕坐石盘岭明月正在松林西近闻烟尘起闽广官军驱驰日南上郡邑无人豺虎行道路萧条竟安往我思旧游湖水东昔者登临今不同常年九月章浦浄吴霜夜落青芙蓉芙蓉花开日欲暮美人娟娟隔烟雾一叚愁心化彩云至今飞绕河桥树今夕果何夕别君还忆君古来贤达常坎坷慎尔出处超其羣

　　读范太史诗赋长歌一首以识感慕之私

　　麒麟鳯凰不世出我思美人宁有终飘然一去不可挽徒令四海歌清风慷慨范夫子行髙身益穷读书白云下养母青山中大布之衣乌角巾于世不牾亦不同时来清江弄明月潇洒絶似商山翁中年徒步谒京国一鹗矫矫飞南东羣龙方满朝怪尔独来晚岂无五色线可补舜华衮当时作者杨与虞倡和往往谐笙竽蓝田共拟雪色玉沧海独携明月珠一朝低徊去台阁骑马南入闽中幕幕中三士总知名江海髙风动寥廓蹇予束髪弄笔时已解窃写早朝诗独怜生晚堕荒僻毎诵制作増涟洏峩峩百丈遗灵阜安得披榛荐巵豆兹晨再读海康槀玉立疎髯恍神觏嗟哉老成今不存筝笛满耳愁喧喧百年气运有屯复月落江南空断魂

　　观邓侍郎石磬歌【有序】

　　侍郎讳光荐字中甫庐陵人宋季以礼部侍郎从卫王海上事亟率妻子投海为大军钩致不死张元帅弘范异之待以宾礼过淮河渔父家见盆盎上置曲石命涤视之有铭文焉则磬也渔父云得之淮水中公以粟易之持归其文理精致声极清越寳藏之将百年矣至正丁亥春余过公故宅其孙谦出以示余为之泫然以悲因赋七言歌行一首纪其事
　　水中古磬世莫识扣之能鸣人始惊前朝文物最博雅庐陵侍郎先得名淮河东游色惆怅忍使至寳成凋丧苍茫何代出泥沙憔悴当时杂盆盎归来设虡当特悬扣击往往遗音传竒文漫灭科斗迹雨气纒结蛟龙涎是时周庙朝殷冔师襄南踰叹修阻海门风起商声哀万里孤臣泪如雨鳯鸟一去不可闻宜尔孙子多才文髙堂出此坐叹息暝色犹带崖山云便令敬之慎勿亵此物宜与天球列百年隐显自有时藴德含和竟谁泄呜呼贤哲今不存对之使我伤心魂虞庭可登兽可舞此石不毁应能言

　　武溪获大木歌

　　大材用世不可测毎自沦落升髙隆君看武溪蛰古木一朝逺致黄堂中黄堂旧梁危嶷嶷久待瑰竒更蠧蚀武溪父老不自私为言水中有巨植根节槎枒良可识太守遣吏往视之陈牲酾酒先告祠踏泥直恐龙奋跃抉石犹疑天倒埀伐之铮铮金铁鸣黒洳渍入霜皮頳千夫挽绠土窍裂迅雷走雨溪灵惊归来绳削腾髙架藻绘风生动清夏何年汨没泥滓余一日州民拜其下人生出处安可常苦心未朽终腾骧君不闻丰城地底剑苌弘土中血千年化碧安可縻亦有龙光斗牛掣

　　题马图

　　天马西来掠西极君门万里踏云入紫塞秋回玉颊明黄河夜渡拳毛湿髙冠圉人不敢骑拄策却立当前墀半埀丝缰龁青草明日银鞍趂班早

　　南山谣

　　淮西流民望南徙掠财昼入南山里裹枪负挺八十人拒敌乡民四人死流民只说江西熟得食仍嗔食无肉扶伤救死官不闻乡民还对流民哭东家击豕西家牛撤屋烧火当街头自言性命如粪土一死不异淮西州乡民不怕逢豺虎共承只怕流民怒老翁夜出烧纸钱祈神夜送流民去从今莫愿多丰年第一莫旱淮西田流民不来贫亦好鸡犬全家永相保

　　寄西山郑子纲自邵武校官归

　　五月双溪上埀杨千万枝春风碧水逺旦旦鸣黄鹂黄鹂惊飞日欲暮念家却在南平住林塘髙馆一逢君千里羁愁散烟雾闻子昔者居西山把书曰在青松间新移苓术且未斸旧种薜萝应可攀武阳校官归未久瘴疠还闻古来有红窓鹦鹉唤客名青叶槟榔劝人酒寻幽忆过东平来丹山碧霞仙掌开武夷山人住九曲柴门不出生青苔中轩松竹题诗徧宁许时流漫相见名姓先承紫鳯书褐冠不上金銮殿时来空谷行采薇石田草生秋林稀往来物色不可得使者空向江南归我惭羁穷少颜色闻此伤情岂终极芳筵置酒清夜半月出登楼动凄恻萧萧水气浮南湖繁星丽汉光有无梧桐叶髙白露下起舞为子听啼乌君家兄弟才名早幢憧冠盖闽湘道芳年苦志思奋励莫遣秋风动原草由来聚散日纷纷此别音书何处闻百丈岭前应念我象牙潭上却寻君

　　谒靖安昭灵庙赋柬袁茂才

　　昭灵古祠蔚森爽祠下流波日奔荡啼鸦枯栁当两楹落日青峯照银牓秭归西阻蜀江口云盖风舆自来往常时酾酒击鸣鼔辄有灵风动虚幌楚王宫殿久寂寞万里晴云色苍怳神龙自合晦渊潜鳯鸟胡为在罗网此邦祠宇出何代恍惚湘楚同风壤石竹丛深山鬼愁江篱花落文鱼上清秋旅怀百忧集感子追游慰遐赏明时礼乐徧寰宇肯使幽忠滞榛莽享仪每诏县官给祀典犹闻宗伯掌捍菑御患光故国愤义终能肃羣仰湘南屯戍苦未休长笑因之起悲怆

　　七月十四日夜纪梦

　　美人遗我云锦书问自何所吾故居章江千里波浪阔七月舟楫来何如书中字字光凌乱一读中肠一回转青鸟西飞不可招凉月斜风动河汉

　　奉题锺隐君东皋幽居图

　　微雨枫林青髙堂见图画幽人读书处宛在东皋下东皋窈窕緑磵阴藤萝缚门门转深是中松桧各千尺飞鸟不度寒萧森山原之居可终日莘野斯人皆俦匹清宵瓮牖出灯火白石匡床散方帙寻仙学道思不穷水边林下皆清风画师天趣亦偶尔形迹安可求其同白下城东门清溪颇回抱君家庭前景岂逊图中好年年二月梅始芳亦有杨栁当髙墙重檐修竹啼鸟静落花如雪青苔香东邻踏歌鸣急管南舎列筵愁夜短空将白髪笑寒迂岂识髙情在疎散先生布袍乌角巾泠然自是神仙人二郎早已擅场屋孙子亦能歌雅豳硗硗头角秀而雅总是髙门忠孝者他年朱紫出清朝翁但筑堂看緑野我曹失学百可怜闻公髙谊心凛然秋风江浦破茅屋悔不归垦山中田秖今东游兴未已亦欲携书寻故里便从竹底拾流萤来听先生诵秋水

　　寄赠万德躬时在清江

　　文章名世自有神诗家之秀今何人豫章特达迈先辈一出已絶江西尘乾坤悠悠入清旷叹息斯人欲谁向清秋鹰隼破陡絶白日骅骝动悲壮时携宝玦青珊瑚看花调笑当垆姝结交老苍五六辈议论已逼东西都功名不来心独苦却望美人思遥浦月中吹笛上丹丘烟际飞帆拂天姥浩然吊古登髙台谁能酌子黄金罍石桥听雨青枫合海门望日丹霞开县中许令髙闲者闻子悲歌在林野自蹑双履行相迎手攀碧萝郄鞍马秋风九月吹吴闗复忽皷棹从东还匡庐云锦九千仭片片飞落新诗间独携稚子怜逺别草堂临流故幽絶少年吐气成紫霓揽髪何堪半如雪却从帅幙坐谈兵直以精采空鲵鲸楼船东下海波浄剑光夜出清江城由来壮志在裋褐空谷亭亭老柟栝亦知扬子奈长贫岂识相如故多达长安冠盖日纷纷有诏征贤安得闻白沙翠竹自江岛隔水卧看西山云我自来西山城中迹如扫谁家杨栁鸣黄鹂忽见秋霜落园枣双溪之水东北流上有绣谷青绸缪长松遥挂海底月眼明照见樽中愁愁心复几何舒巻风中雾落日断云飞令人思玄度人生富贵须何时莫谩穷愁伤汨之君行可逐白鸥侣一棹酒船游会稽

　　赠写真孙君德

　　庐陵写真谁最良昔有昌叔今孙郎风流未觉前辈逺逺有意气能专扬家临官道青山下白日埀帘絶潇洒滩口频回使客舟绿杨惯系行人马人言精艺自有神下笔可夺形容真吾常按图究所貎神爽岂是寻常人清如春兰茁芳谷润如秋波出寒玉壮如泰华倚石桧劲如篔筜濯霜竹少年红颊桃花枝老人白髪春蚕丝心同衡鉴见机颖功与造化穷铢锱吾家祖母年八袠老父前年逾五十当时写置慈寿堂老稚来看动趋揖喜君絶艺感君情作歌赠君当逺行清朝奋志写褒鄂会且见子趋承明

　　岁暮自靖安县将归南平留别袁明诚茂才

　　昔我始客豫章城众中识君颜色清十年异县风雨隔芳草满园啼早莺宁知此别堕千里与子溪南同濯缨春华过眼叶秋脱思之可使神魂惊读书济胜恒有道辞家作客宁无营亦知云中鸿鴈急岂有地上麒麟行清秋门巷三日雨已觉满眼牵愁生髙林凉日白惨淡幽谷细雾寒峥嵘寻常抚事念乡邑见尔不殊亲弟兄岂但过从慰寂寞喜可纵谈开老成芙蓉作花露始白拟以斗酒邀同倾此时髙堂念游子举杯欲饮难为情肥牲不如东邻菽且可力养毋干荣逝兹晏岁返故里恐有寒草荒柴荆稚子啼饥亦可念几日江上先相迎便从早晚出溪口与子共赏西山晴石头买船待明发风吹北斗天中横峡江见月定相忆此意不尽东流声

　　临碧亭歌

　　谁能筑亭向青山我欲憩之开苦颜谁能筑亭面流水我欲因之洗尘耳江南万里秋冥冥往有胜处无佳亭画船神消越湖白快马目断淮云青筠州之山蔚霞绮碧落仙人洞天里罗君家住碧落西百尺修亭水边起我行叹息思见之人言此亭多胜竒鳬鹥不隔紫荷叶翡翠只在青杨枝秋来七八月月出鳯山时坐石弄清景调笙咏新诗时来凭髙一起舞剑影下射青玻瓈又如三月春有风从东来红花照緑水白雪飞苍苔酒酣四顾仰空笑但见紫翠纷崔嵬城中匝地夸豪富复合重甍閟烟雾谁能载酒日论诗学似君家筑亭住我家寄在快阁傍门前江水春云长緑萝间维艓子静蓬蒿不翦柴门荒闻君临碧亭喜赋碧落歌故园寂寞不归去奈尔临碧秋风何

　　寄赠元善张茂才

　　昔有姑苏张将军百战起家身立勲太平老死筠州戍孙子往往清而文继也芳年色白晢未试征行已无敌论兵慷慨动风雨挥笔从容谢锋镝将军战袍今尚存犹污当时腥血痕猛思祖烈意未已临风三叹消精魂髙堂峩峩树长戟堂下双槐髙百尺清阴如水动秋云密叶长枝总堪惜传家旧藏金虎符佩之可以专千夫独推余泽让诸弟自喜闲适非其迂低头却骑欵段马长日行歌在林野已惊孝友动戎行况复词华振风雅云有飞羽水有鳞思欲一见嗟无因故人罗肇风格好向我语子频殷勤海隅昨者南征急诏下还闻烽警息将门纉武必英雄似尔竒才岂终极我生长大不识兵忧时漫使心潜惊但愿相逢日无事与子把酒歌升平

　　送焦廷璋之洪

　　玄冬山谷寒崔嵬北风吹雪从天来居人屏缩不出户子有逺行良苦哉道路苍茫岁云暮甚欲留君不能住仙槎江口石潭深南望不见青枫树送行却过东城头更上桥西沽酒楼楼前无数白云阙磊落如对三神洲当歌置酒忽不乐少小无成总萧索长辕短棹日纷纭山雨江云谩如昨闻昔尔祖出牧时我家大父而翁师清尊画戟照白髪二老风流如见之旧家文物今何在霜露荒荒岁年改珠林孙子真可怜羡尔承宗振光采君家巷北我巷南古藤秋树寒交参贱贫奔走少相聚总有至乐何由堪昨者诵君新句好于我还能慰枯槁雪消南浦柂楼髙忆尔离愁满秋草

　　赠李庚自万安迎侍祖母之庐陵就养

　　忆我始来万安日逺道依人附鸣鳦我方兄礼事尔父见尔深怜好姿质束髪双垂仅及肩摄衣趋拜纔过膝芝兰玉树未足贵麒麟鳯雏差可匹慷慨常闻尔父言二十生儿寡童妷往客庐陵困县曹携持又以司仓出未能郭外荷短镵已解床头散方帙衣食艰难谩足忧门户荒凉复何恤后来遣尔至馆下庭训私闲颇周悉聪明日造开壅蔽疑惑时能就咨诘读书先后羣弟子委靡之中见飘逸今年我留邓溪上念尔逺来业当卒担簦辑屦走百里风雨泥涂忘沐栉尝从愤悱得旨趣每以雍容谢呵叱盛年粲粲衣彩裾玉雪娟娟佩刀珌早怜头角向崭絶行看英华就充实近来尔父复司掾见尔令我心内怵当家词翰追作者东南才名今第一极知暂屈在孝养岂直辛勤为家室此行此意尔未知汝往应门勿私昵滩头水落石齿齿上日放船北风疾汀云冉冉送归鴈江树离离杂柑橘白头大母柂楼底羞膳三时候安佚青原雪消日在望后夜抵城应可必天寒送子不尽意蹇独荒山愧投笔穷年古书隐蟫蠧坐榻寒毡沾虮虱好为人师古所戒于汝深情岂容失逺怀河南王亷者勤学潜心稍精密又如丰城毛德广规矩承家亦循率汝才警敏或过之早已媿汝年十七白圭三复惧玷缺欹器中藏戒倾溢由来进篑达贤哲慎勿他岐累儒术矧闻特达可预卜汝祖活人有阴隲终当鵰鹗上云霄岂有珪璋在蓬荜升堂再拜首问候为说故人总萧瑟赍粮晏岁当逺寻剩有俸钱催酿秫世情泊如氷在水友道庶以胶投漆城楼宫背草堂幽先尔持书具称述

　　孙太守伯刚许送赵吴兴墨竹图赋短歌以促之

　　孙侯髙堂竹石图笔意迥与寻常殊山城五月困炎暑坐我如对寒氷壶侯言此图不易得吴兴赵公好风格昔者亲逢落笔时蠒纸寒翻雪花色竹丛隐石石作堆海气乱拂秋云开夫人当坐共叹息松雪斋前风雨来承平馆阁日多暇承制文章此其亚往事苍茫四十年万里江南见遗画当时亦有陇西公直以健笔争相雄岂知书法自无敌况尔勲阀谁能同楚也怀贤心未已束髪临池费千纸可怜生晚堕穷荒不见中朝盛才美昨朝会宴池南亭临图慷慨思吴兴停杯怜我重真迹许以卷赠无难形吁嗟吴兴不可作孙侯髙谊犹堪托便令清晓送琼枝即扫茅屋看金错

　　醉歌行赠周仲常归九江兼柬许天启汤又新二山长

　　奉君千斛酒不尽万古情但令日日事狂醉何用身后留空名汉家当时重公卿天子亦复称圣明相如徒为茂陵槀贾谊终作长沙行听我歌奉君酒颠倒英雄古来有朝客新丰暮帝庭昨日负薪今结绶我怀磊块固不平为尔作歌翻苦声世无千金赏词赋安得三顾求躬耕君才特达吾所惜暂客风尘未为失海鴈南飞羽翮髙宛马西来汗毛赤君家自是山东人将相所萃皆竒珍著书未献明光殿移家早住浔阳滨山东迢迢隔千里不如浔阳好山水九江翠色天边来百迭云屏雾中起山有谷兮水有湫昔人旧游今人愁风湍云木石壁下■〈犭员〉猱抱月鸣啾啾登髙眺古频惆怅壮心飞扬而浩荡青山不及苍梧东碧海遥连洞庭上秋风落叶何茫然鼓棹直泛章江船黄公滩头醉明月吹笛絶似洪厓仙我留异县岁华晚客路遭逢谢青眼浮云相别好相忆白日西飞未能挽吴钩错落紫绮裘放歌醉舞云中楼向来不尽万古意寄君逺挂匡山头君不见锺陵汤茂才又不见宜春许文学十年留滞困江城一日飞腾动寥廓昔者之别今何如景星夜粲东南隅君行何以慰寂寞南帆一致湓江鱼赠

　　睡仙观魏炼师归豫章并柬黎铁峰仙者

　　我忽不乐思西山浮云孤飞道里艰睡仙之宫隔秋水缥缈半落青霞间何年流火如陨石郁攸煽天斗牛赤朱鬛苍龙天上飞金甲神人露中泣当时炼师事逺游噀酒不到西江头归来三日哭灰烬玄■〈犭员〉吊月寒啾啾复独乘云翳鸾鳯贑水南边谒林洞千章乔木閟烟雾逝此伐之作梁栋空山留滞今几年断础荒甓凄寒烟堂中老仙髪如雪吹笛日望南归船南平监州最惜别手挽琼珂弄明月誓将緑简授玄秘恨不携之觐瑶阙铁柱仙人铁峰老须眉飘萧颜色好一径清风扫落花千岩碧雾畊瑶草昔曽暂宿清隐宫石炉夜看烧丹红烦君乞与换骨药明当跨鹤长相从

　　冬日闻百舌

　　臈月二日冻雨晴百舌飞来庭树鸣鸣声不已自唱和一出飞时人尽惊我怜此鸟在林谷羽族之中能晦明常年畏寒音语滞思之不见疑化生青门云屯春正逺何得先至江南城由来气类兆微物无乃阳动潜满盈南园桃李花乱发北岸埀杨青载萌苦无坚氷与积雪厉气方此疵穷氓书生怪此坐叹息安得挟弹驱不平圣王在上律吕协爕理况有皋夔英鳯凰千仭览德下雝喈或继箫韶声肯使凡鸟漫纵横

　　题枯木图为王子启作

　　髙堂展图飒寒景古桧峩峩出苍顶坐上疑闻啄木声空中忽落蛟龙影干株偃蹇势回薄梢节盘撑气深猛寻常岩壑真有此六月炎风为之冷密叶中含雷雨垂危标上逼云霄迥悬猿清秋怯倒上饥鸢落日愁相并浦口回舟望北林原头立马瞻西岭刘郎此图昔所画物色笔势生雄骋王君得此绮绣重玉立阶墀见清挺经年烽火万山赤赭伐还闻到条梗天寒荒野霜露白萧瑟阴风助悲哽岂无千尺栋梁具摧絶泥沙竟谁省深山大泽龙虎死惨淡相看愁不醒海波万一解经天亦欲乘槎掠参井

　　题春江忆别图【有序】

　　往渝川黄子雅与豫章范实夫相别于青原后子雅归渝川追作春江忆别图以寄范而范则尚留青原未归也今年将东归临别以图示予怅然赋此题其左右
　　渝川故人黄子雅天机深沈好挥洒往与范君别螺川写图逺寄螺川下螺川东偏呀石矼呼吸万里之长江江流不返客行逺何以使我愁心降是时春风散杨栁十里啼莺劝人酒肠断逢君复送君买船夜下渝川口双鳬俱飞今独还为子一赋河梁篇向来照见惜别恨惟有明月留青天断矶侧岛秋毫杪肯信离愁是中少水生浦溆万舸集日落天涯数峰小故人别来今几秋落叶夜满城南楼至今展巻忆旧别对之如见春江流嗟君久别何能返霜雪惊心岁年晚一春尘土暗沾衣千里松楸终在眼功名富贵复几时林下闲人相见稀飞鸿逺征碧海外春至亦复思南归人生离别岂云蹔我亦临图伤梗泛便将髙谊谢陈雷从此深情见黄范

　　河之水赠草亭狄隐君归京城

　　河之水弥而黄十月北风吹大霜送子欲往愁无梁斵氷嵳峩冻地裂鸹鸧呼寒堕其翮单车匹马从南来踣铁交蹄五花白北渡河流望燕月初月剪剪如弯眉征夫道上愁别离青峰石壁猿夜啼橡粟寒落林头枝何年结亭海子隅亭成祇爱西山住闲歌白石看秋云却卧紫萝听暮雨门前十二杨栁株可以坐钓秋江鲈画船丝髪照碧水风骨自是仙人徒人言京国求官好君独辞官事幽讨西山白雪深于云期子飡之以终老

　　寄赠张隐君

　　仙人身着紫绮裘昨者来自南陵州南陵之山髙百尺中有迭嶂之危楼烟光涌翠当碧落石瀑飞嶂鸣清秋庾公谢朓招不起至今山水令人愁飘然戏笙鹤南过三湘去落日下洞庭长歌揽巫楚楚王台榭杳霭间青鸟飞去何时还三十六天朱陵洞七十二峰南岳山娟娟緑萝裳袅袅临流女倐忽如飘风白波愁日暮重华之琴不复鼓灵瑟年年泣秋雨仙人自是留侯徒口诵黄石相传书左按钧天之广乐右接竒肱之飞车鱼龙掀舞明月下坐使千古成须臾我思仙人碧云里再拜扬言惭仰视瑶草春香石洞霞白榆夜浸天河水天河水流无尽时织女秋鬓应成丝若过扶桑定相待我欲乘槎浮东海

　　胡郎夺贼马歌

　　往年宼逼西昌门冦来愈近人愈奔胡郎愤拥长戈出三人同行一人逸贼驰髙马先入城胡郎扑贼絶马缨大呼陈郎急缚贼自夺贼马归行营行营主将气如虎献马俘囚万夫舞陈郎受赏胡郎辞誓立竒功报官府时平事逺名空存主将身没功谁论猖狂扼腕诋时事有身虽贫宁畏死武山落日金钲红至今杀气蟠秋空东家得官金满带叹息胡郎打牌卖

　　寄赠曽文祥

　　十年不见故人面秋风吹云隔山县当时相遇潋江亭感子哀吟泪如霰山川莽莽生风尘道路东西长苦辛鬓毛萧索易成老肝胆轮囷空向人金精洞前偶相访一读新诗一惆怅短章孤韵破岑寂长句雄辞入悲壮杜陵布衣日烦忧闾阎小儿狐白裘文章有神足自托富贵无分吾何求平原信陵骨已朽折节好贤竟谁有苍苔茅屋双短屐落叶离亭一樽酒丈夫意气未可摧临汝田园须早回成名岂必在朝市自古云林多异才

　　詹君行

　　易君本姓詹旧是宜春人父因避祸窜本姓市药海上终其身君独怀乡心未改万里从亲衣斑彩东游曽过金精山最爱峰峦蔚神采后来父死南海头负骨返塟山之坵坟前螺石云五色下有江水相交流结庐庐墓霜露宿采山更筑城西屋娶妇生男乡井同二十年来变音俗故藏只有岐黄书种药南园时自锄刀圭白昼摄龙虎灯火深夜笺虫鱼长沙不作医絶响金匮玉函竟谁仿临川学士青城仙感子钩玄重嗟赏我闻葛洪好炼丹海内名山多往还似君心性本清逸服御元气良非艰大冠长衣玉雪质岂以寻常混踪迹清秋乘月倒芳尊却话当年泪沾臆我歌詹君行歌短难为情昔人忧患勿复道宜尔子孙歌太平

　　谭骧病目累日王以文进药愈之因诗柬谭仍以美王云

　　城西谭骧诗最工骨格瘦紧精神充■〈忄虫〉■〈忄虫〉六月暑竟夕烧烛读书双眼红迎风眵泪时簌簌隔花烟雾方蒙蒙科头颦蹙谢过客十日枯坐幽房中王君闻之惜英俊走马来问为忧忡探囊试药启羞涩惧彼白翳侵其瞳冷然沃以寒氷雪眉睫洒洒生清风朝行犹眩阶下蚁暮出已辨天边鸿只今豪吟饮大酒青白顾盼何英雄吁嗟王君习静者精艺乃尔能神通卜商张籍苦不遇枉使千载称盲翁速令沽酒市肥羜往谢昔者开明功谭骧谭骧慎尔明与聪王君之德无终穷

　　曽君育骏马歌

　　曽君好马有马癖昔买骏马千金直一从征刷上天衢每见流星想行迹今年得马胜前马八尺埀钩汗流赭落花风细草如烟时控青丝出原野官中多马劳驰驱得似此马闲且都朝行疑逐飞鸟没昼浴恐与神龙趋逝兹太平麟鳯从此马自在此林中几人相马识神骏骨骼卓荦真竒雄溪崖泥盘石角溅戒尔圉人勿轻贱清刍黒豆未渠饱锦障金羁竟谁荐君不闻幽并马羣五色俱北客长驱愁逺途南来往往凋丧尽似此骏骨一匹无似此骏骨一匹无临风为尔増嗟吁

　　同张士敬姚超白炳文南宗上人饥别张怀德千户于大愚寺之松林赋柬诸君子

　　张侯早负熊虎姿文雅羇穷人共知凌晨调笑出东郭健步不烦鞍马骑茭塘蒲港明如画风日萧萧动初夏寺门还抱碧溪流石桥正度丛林下髙原过雨不作泥晚色乃尔寒凄凄草间移席僧共至松下传杯莺正啼姚君玉立长九尺谐谑倾筵须奋赤旷怀亦有张与白总是君侯好宾客酒酣浩歌激清商却望浮云思帝乡松花落雪愁日暮拔剑起舞空彷徨知君袭武坐文癖败壁有书无寸戟犹滞泥沙未得伸在于楚也空嗟惜明朝闻买淮河舟聚散萍蓬那可由即看丹鳯楼前醉还忆沙罗门外游

　　题李遵道石林秋思图为刘元善赋

　　李侯昔牧黄岩州骑马日向黄岩游黄岩山下多水竹五月海气凌清秋李侯为政百不忧濯缨日寻南涧流兴来往往挥翰墨点染毫末成沧洲此图精妙不易得非子好怀谁见收巻舒不穷寻丈间岂止百里盘绸缪青山欲尽乱石出赤岸正隔重沙幽星芒堕地觉书立玉气穿林疑夜浮枫柟偃蹇皮半蚀丛灌苯尊枝相樛长松或拥翡翠幰曲蔓亦罥珊瑚钩深岩欲雨雷电入古路无人魑魅愁峰回坂折见修竹万箨摇动寒萧飕仙娥鼓瑟环佩合壮士临轩戈戟遒云巢隐隐出猿狖雨叶渺渺啼钩辀天台鴈荡日落外湘水苍梧天尽头风烟满眼入惨淡霜露在野行夷犹乃知托兴属幽逺苦心拂郁奋独抽当家父子风格好似此更以神情优只今海内重寸纸光价岂止琳与璆平生爱画少真迹见此令我消烦忧秘书内府那得致愿子慎藏思蓟丘乾坤浩荡文物逺呜呼李侯今罕俦

　　宴集洞山寺分韵得见字奉柬丁克诚颜中行王敬仲詹德裕枯林上人

　　洞山之阴郁葱蒨上日开筵集羣彦入门已觉禅境旷放怀且慰书佣倦石林秋风晚更急山城野色寒初变长松挺拔各千尺堕叶飞来时一片雨埀弱蔓当井角泉引青苔入阶面移床曳屣各散漫接句行杯自流转交挂卑枝白纻衣迭欹细草轻纨扇云开絶壁霞隐明风度危梢露惊溅楸梧莽苍谁氏塜【寺雷枢密所建有先塜在焉】金碧辉煌梵王殿百年荒废自足惜昔者荣华竟谁羡田园闲日思把耒淮海经时尚传箭共嗟冦盗困征发深幸羇穷及谈燕感君相与重意气使我顿欲忘贫贱天外清风似流水林端落日如红茜岂知驱车复为别愿得载酒频相见醉醒聚散安可常悲吟怅望西飞燕

　　陪刘公权登戍楼【有序】

　　秋日奉陪刘公权登戍楼观其祖伯泉将军旧藏芙蓉画时公权之兄公衡出征岭南未归
　　鳯山东偏锦水头独立缥缈之戍楼登楼览古意不极芙蓉双轴悬清秋将军国初镇吉州投戈论道皆清流藏书蓄画几千巻缥帙紫锦珊瑚钩郭熈山水韩干马生色芙蓉更潇洒霜涵雨浥姿态发往往时人未能写筠州移镇七十年遗物犹存今所寡看花把酒临秋风我思将军安得同苍茫共惜千载意磊落已见诸孙雄近者提兵入南中号令不减前人风蛟鱼出没江海暮一麾尽扫烟涛空

　　听左錬师吹箫短歌

　　左师本是吹箫客惯作浮云出洞声临川学士所最喜华盖山中曽共听昨夜宫前看月明玉箫零落难为情含宫引羽自倡和蹙口吹作呜呜声回飙划然飞雾入王母旗翻羽车集蛟龙倚柱亦潜听鸿鴈盘空更飞急古来乐府音调殊师独得之心口俱何人喧閧杂蛙黾急管狂歌増郁纡

　　题常棣鹡鸰图短歌为旷伯逵赋

　　旷郎示我鹡鸰常棣图氷石盘激花芬敷寻常林泽总惯见何以令我増嗟吁知君有弟在乡邑少小别离忧患集经年不省瘠与肥却望南云泪沾臆曽不如常棣花荣悴开落同根枝又不如鹡鸰鸟飞鸣行揺侣相随我思古之人无若周公旦安宁与急难往往寓悲叹君独奚为长道途胡不来归兄弟俱笾豆满筵酒满壶兄醉弟舞歌呜呜歌呜呜乐无央堂前花开常棣香鹡鸰来巢春日长

　　题唐子华江干幽居图为余子芳赋

　　山风不作众壑静江雨初飞入寒暝緑浦迢迢碧草交丹崖窈窈青林并金牛石前螺子冈子行何时归故乡野航把钓秋水迥江亭读书春昼长

　　颜明德自全椒避乱归安成道过瑞阳赋别

　　鳯山山头日欲暮北望风尘暗行路喜君近向全椒来别我将返青原去仓皇面目带风日颠倒衣裳杂霜露投身幸从异境脱执手且慰同乡聚比闻冲斥剧豺虎汝颍征兵急救捕繻符严诘千里道戈甲纷填九江戍主人念客苦留别立马不发空愁顾归心早逐匡山云愁思空迷锦江树驱车南出清江曲三日风帆快驰遡逺游无方古所戒菽水怡亲窃终慕我贫未归不得意感子于我今相遇未能呼酒一浇涤秖以软语相温煦空山落叶慎行李极浦苍葭但烟雾残年旧隐如可寻思君更咏闲居赋

　　送李元忠归彭田歌

　　自为筠州客喜识同乡人颜君髙迈杨子淳李也俊逸迥絶尘令我一日思再亲见之歘然愁恨深水边行吟月下坐意度往往清而真昨者相携登鳯山酒楼正对桃花湾锦江西来春波碧乃有鵁鶄鸂■〈勑鸟〉荡漾当其间此时与子初为客笑指青山归未得有约残年共泛舟要看三洲雪花白雪花未飞冬又春子行车马何辚辚姑苏公子自好客况是东南贤主宾惜君掉头不肯住送君却望城南路江雾寒深橘子林吴霜夜满丹枫树今日何日朔风吹衣子不我思翩其先归河梁携手行依依筠州故人从此稀黄尘出没乌帽逺寒鴈杳杳随人飞鴈飞南北安可期客行最忆重逢时髙梅始花已烂漫对酒不饮将奚为君不见古人抱才或未遇亦复低徊叹迟暮不乘驷马独西归岂信相如好词赋君才衮衮不可婴毋以离别伤其情匣中干莫时时顾即恐飞腾雷电惊

　　题平川雪霁图为张用可县丞赋

　　南天北风暗吹雪川上遥峰互明灭云阴欲堕晓光迷河流不动层氷结鱼龙下蛰深泽冷鸿鹄啼饥眼流血千村万落连苍莽惊沙枯树相凄切行人稍出皴手足怅望林居总愁絶我家邈在武山东屋前石岸多青枫野桥渡溪沙路逺皆与此图风景同穷年念此政欲返寒色恍入虚庭中长镵斸药崖谷滑短褐负薪环堵空闭门且尔暂投息会见日出光昽昽

　　题杨竒琛所藏山水图歌

　　我本白云人爱住青山下五岳寻幽未忆归穿岩歴壑穷秋夏曽看絶壁明髙霞秀色照耀金莲花洞前逺访丹泉井谷口时逢白鹿车鹿车东渡溪流浅瑶草春香緑如剪海门日出天鸡鸣手接飞萝上层巘是时笙鹤从天来径欲浮海观蓬莱云路微茫波浪阔使我叹息空徘徊十年汩没尘埃里却看丹青心独喜问君何处得此图彷佛林峦烟雾起虽无秀絶凌衡岷点染亦复穷其真深林修竹草亭静似是水边修禊人苍苔白石临流路亦欲相呼抱琴去晴天指点北飞鸿应识云中旧行处

　　送别杨竒琛归洞江歌

　　朝别李元忠暮别杨竒琛各言故乡久离别使我歴乱空愁心愁心忽如江上风不可凭御谁能穷南行浩荡一千里吹雪径度青原峰我生少小轻乡井独以羁穷寄形影经时负米未能归何待他年愧裀鼎闲来思种东村田青山欲买羞无钱携书强聒附童稚客中相顾谁相怜杨郎杨郎本同郡文水锺竒故才俊芳年初发春江长劲气已逼秋崖峻读书东家不下楼手写细字如蝇头长怀丹阙陈三策独抱遗经穷九丘春风二月惊初见伯劳东飞遇西燕鳯山祠下月如眉明绣楼前水如练看花把酒能几时念子还乡从此辞城头乌啼北斗曙飞霜已落青梧枝桐江东南符山岭闻子幽居好林景千年古剑合神机光射玄潭黒风冷子归何时当再逢即恐睽隔劳忧忡江外风尘眯人目我欲逺寻麋鹿踪

　　题吴教授所藏黄大痴画松江送别图

　　是何山莽莽以横云水浩浩而生风天低江迥日欲落别意乃在苍茫中问君此图作者谁浙东老人黄大痴松江先生旧知已眼明为写秋江姿重坡欹岸东南逺木末参差见层巘苍浦遥连楚泽深石林尽带吴堤转是时先生从此归把钓欲拂云中矶长风过雨蒲苇浄水色淡沲沾人衣只今又作筠州客惆怅松江渺云隔离思犹迷鴈荡烟归心已歴洪崖石我思大痴焉得从笔墨往往遣竒踪草衣骑牛髪如雪吹笛忆过天台峰平生一笔不轻许傲睨王侯笑尘土展图坐对鳯山青却想髙情动千古君不闻功名利达能几何长安离别日日多灞陵亭前春草碧灞陵亭下春风波

　　卢仙坛歌

　　我思昔人有卢仙冥栖乃在三顾巅后来乘云去不返荒坛委絶成千年坛角峩峩石色古上隔青天应尺五飙车笙鹤时下来白日松梢度飞羽云霞东南五色开当时旧宅安在哉林间驯虎去已久池底神鱼呼不来我惭学仙苦局促十日寻幽憩林麓月中缥缈见乘鸾示我玄文不成读中峰积翠凌紫冥下有流水声泠泠丹崖千仞不可陟黄叶满山秋露零

　　题纨扇画景赠易茂才

　　故人髙兴蟠云林门对三山之碧岑却忆秋风相过日溪口系船黄叶深石潭买鱼雨羃羃松冈跃马烟沉沉翠屏千尺天上落十日缥缈穷登临当时感激恋岑寂常恐冦盗相凌侵落霞遥怜烽火赤白云独拥髙崖阴复忽山城五月暑思挹风露清烦襟偶持纨素写秋树已觉幽思回萧森天清遥见寒泽鴈日落如闻秋岸砧寄君重写千里意感我惜别多愁心交交林间双鸣禽临风忽来遗好音青松白石可娱老从尔倡和山中吟

　　忆昔行美达监州

　　圣王端居总四夷黄河妥帖东南驰明明政化若流水祸乱之梗谁阶基咄哉事变异往昔簧鼓邪说非寒饥嚣然挟兵起田里诛杀长吏为妖魑绛缯烈火照山谷摧陷焚刼何纷披絶淮渡江徇荆楚千里一槩同倾危汉江宫树三月赤黄鹤低逐南飞鸱达官贵人履霜露宝玦夜堕珊瑚枝荒山日落骐骥病极浦天寒鸿鴈悲南平百里据平衍岂有险阻当城池红尘一骑传警急白日万口悲流离我侯世臣之子孙出监兹郡贞而慈愤呼歘起艰危际挥斥义勇如家儿指天出誓肝胆露飒爽风吹玄武旗内防外拒张筹策恩义结民民感之鼓声彻云战斗出往有死志无生期坐开黄堂受俘馘太守自拥将军麾风霆气震随阖辟泰华壁立无偏欹旗旄不动晚色浄刀剑错出天光埀帐前眈眈立虎兕府中矫矫趋熊罴苍茫杀气薄云汉鹰隼奋击当其时龙洲沙平万马集草中白骨髙于坻穷冬霰雪自摧厉晴日栁梅俱华滋此邦不随风景异阖郡实荷贤侯私上连崆峒倚南极下决淦水开东陲风尘岂止廿四郡平原义士真吾师褒功会蒙天子诏颂德早见邦人祠我瞻四方何蹙蹙经济允藉英雄姿时平抚事増太息再歌忆昔陈苦词意长歌短不自己太史万一观民诗

　　战敖原美周公瑾

　　冦初来战宜田烈火夜飞光照天青山跃马壮士出一鼓转战清炎烟冦复来战周岭马上秋风动旗影重围突破散如云部曲归来自雄整问之此战谁第一吉水周郎本无敌报国宁论万死功荡家笑却千金璧君不闻敖原之战尤所无最后制胜真良图草间麾呼伏兵起数万贼徒同日死

　　题曽氏所藏歴代青微法师像图

　　素阳真人仙者徒示我列仙之画图霞冠云氅玉雪肤一一神采浮双矑充如天府琳球腴清如逸世山泽癯俨如佩玉当朝趋矫如跨鹤凌天衢周流天地超有无颜色不动精神俱最后幅巾疏眉须云是真人昔者之所摹上穷元始下玄都一本万派同而殊形随粉黒穷锱铢气与风霆行八区我惭生晚堕儒迂学道不觧凌蓬壶拟从真人乞灵符髙飞愿逐云中鳬前有作者邈已踰欲往从之云何盱青城天台西南隅云日光射金芙蕖三十六管吹笙竽非君和之谁与娱

　　罗明逺杀贼歌

　　至正壬辰闰三月冦入庐陵肆猖獗城中火炎三日红街市填尸港流血罗君闻之佯负薪入城遇贼贼不嗔潜觇赤帻府中坐乌合鸟散何踆踆归来裂衣揭竿尾大呼杀贼招邻里麾前勇士忽如云尽夺红幡逐妖子满城黒雾昼不开大酋忽卷宜春来前锋出斗白旗合列阵鼓噪如春雷庙前格战势转逼援兵不来骑围急瞑目含创死不僵犹拥长戈负墙立吁嗟罗君真可怜壮节独在千人先骨枯血化功未録有子食力家无钱庐陵忠义古无匹太史他年有专笔纷纷跃马为何人罗君倡义谁当陈

　　送刘子伟入贑谒叅政

　　拔剑击流水浮云划中开长啸别亲故悲风从天来问之行路谁为此赵州太守贤孙子祖孙杀贼守泸江父独先驱阵前死几年倡义不顾身一日失援沦风尘家乡残荡骨肉散空作穷途憔悴人至今悲愤肝胆裂梦里惊呼宝刀折北风吹火乱山红却望泸江泪成血赵州故人四海同兵部卓有前贤风开筵倒履下竒士豪杰奔走如游龙崆峒十月飞霜露亦知青眼怜迟暮弓骑何时入羽林勋名自合登天府贑江东流十八滩滩石下激声潺潺忠臣孝子有苦志为报飞书投九闗

　　送颜用行归吉水并柬康隐君宗武

　　文昌进士颜夫子昔在筠阳最知已春风携酒上坊楼秋雨题诗洞山寺当时结交翰墨场共言意气倾侯王岂知风尘各惊散此地不得同翱翔君今只在泸源上我亦南还窜林莽旧交零落海云空梦里惊呼色凄怆往者山冦攻泸源义门百口今谁存况闻亲庭抱永痛妻子夜哭沙田村欲归无家出无仆两年访我城东屋长林春暝风雨交此日穷居转愁蹙柴门苦竹惟鸟啼流水绕屋生春泥苦无一钱沽酒饮坐据寂寞如枯藜鼓笳连江清夜永短烛孤帷吊形影野麦陵陂老鴈饥寒风动竹枯萤冷知君豪宕轻黄金感时亦复忧沉沉青云若负壮士志白日难照愁人心谁能短衣事骑射空遣悲歌泪盈把却望文昌从此归东行定过匡山下匡山先生髪如丝十年不出真吾师便须晏岁荷短锸共来山中寻紫芝

　　寄赠刘仲修

　　我昔东游紫瑶峰手携仙人九节笻天宁讲师好静者邀坐絶顶看云松是时君从槎溪来石室相逢心眼开题诗忽满雪色壁仙药昼下莲花台石桥流水听猿处絶似天台赤城路不见山中王子乔吹笙自入浮云去感君萍蓬无定居几回寄我云中书缄藏怀袖不忍发愁心炯炯明寒虚东南丧乱乘五载昔者交游竟谁在清江碧嶂落日外修竹啼莺久相待往闻亲庭阻归舟书来可以寛离忧官船何日出川口早晚相迎金鳯洲鳯洲萧条归未得经年寄食江边宅早春舣棹忆曽过行踏江沙雨中别君从二月来南平我复鼔枻从东征城西王郎竹林下怀我无限沧洲情如何相寻不相遇空使愁心结烟雾春风吹尽碧兰花愁满西轩緑筠树昨者临流别逺人忽忆旧游心更亲便当买船载歌舞从尔烂醉江南春

　　马将军歌

　　将军西北之英豪二十飞骑能弓刀一官推荫恩独早五载防边功最髙庐陵缑山据岩洞往者妖民歘惊閧将军出捕虎就缚坐遣犬牙归制控去年杀贼文水湾驰马猝遇深林间阴风吹沙白日暮誓不返辔图生还督兵围冦冦穷蹙逆箭飞来集其目据鞍顾盼色不动拔箭目中遗断镞含创饮痛更发矢泪眼模糊血蒙指红旗倒曵鼓声干格斗犹冲十余里归来元戎亲问疾部曲惊嗟勇无敌障塞争传烈士名辕门早进中军秩君不闻将军事武仍好文忠义持身真絶羣乌东岭外冦如雨南来只怕马将军

　　古松歌为泸江旷氏赋

　　旷君屋前古松树亭亭上出青天外百年元气结云烟十里行人望车盖君家旧物惟此松谁其植者渔樵翁精神独立万文雪枝叶犹含前古风东家主人好种栁去年郁郁今年朽种花种栁事繁华得似苍松屹孤秀我愿旷氏之子孙戒尔斩伐勤培滋朝看松树砺气节暮倚松树哦诗书泷山青青永无期还念前人初种时

　　将归南平赋别罗斗明

　　五月辞滕阁南船遇北风故人一相见乃在太湖东湖东无数垂杨栁执手殊乡惊忽聚回舸沽酒豫章楼且复维舟为君住忆我往年游潋川城南日出花如烟龙王潭上钓秋水太傅岩前听瀑泉洞门盘盘万松引更爱灵山石如笋当时题句最思君南海云涛隔飞隼何年海上却东归栖息瑶冈掩素扉春雨歌残紫芝曲秋风吹老緑萝衣南州萧瑟风尘起跃马提兵从此始野狐不敢向南号宝石峰前阵如蚁知君卓荦负竒才离乱相逢心眼开绣衣使者入闽海揽辔定觅君同来龙沙吹雪日欲落旌阳仙居久寂寞人生富贵徒尔为须把髙懐付酣酌我有古剑青芙蓉起舞莫惜千锺空明日开帆上江去思君却望水西峰

　　槎翁诗集巻三

　　●钦定四库全书

　　槎翁诗集巻四

　　（明）刘嵩 撰

　　○七言古诗

　　题龚本立所藏燕文贵云岫图歌

　　豫章龚郎好文雅锦轴牙籖满书架示我春云出岫图云是燕公之所画高堂惨淡开林丘青峰赤谷烂不收长风浩浩起天末万壑青云如水流松根石头伏羊虎松顶埀萝緑如雨伊谁濯足望青天絶似东归孔巢父匡庐巫峡相渺绵三湘七泽俱可怜冥鸿萧条洲渚断风帆杳杳归何年吁嗟燕公真絶笔好手当时称第一残缣犹带汴京愁墨色苍茫映寒日城楼六月烟尘黄我亦看云怀故乡思君如忆图中景应过水西寻姥冈

　　题边长文所画山水图歌为常伯敬赋

　　五月炎风扇长夏黄埃扑面湖堤下山水娱人未拟归撷兰轩里看图画中峰九迭开芙蓉春云盘盘上高松苔径未逢秋雨屐石楼似聴霜晨钟飞鸿指点向何处彷佛经行旧时路悬岩瑶草不知名隔水桃花自千树问君此图作者谁甬东边郎风格竒丹岩緑水照白雪高兴如在钟山时钟山岧嶤夹云起六代繁华付流水芳草长怀北固逰啼莺曾识东山妓当时二谢声价同登临到处遗高风钓鱼冲雪寒江上骑马踏云空翠中只今南逰归未得日日临图看山色鳯凰一去来何时落日荒台暮江北

　　题边长文为黄子邕画雪舫斋图

　　箫峰隠者黄子邕緑眉秀颊双青瞳雪中曾踏溪南石坐聴箫声云雾中悬崖路转愁独往结屋溪边小于舫絶似山阴王子猷夜半乗流入虚朗朝歌緑水怜芳春暮歌黄竹哀时人长风远从海上至划见六合无纎尘新城往年兵革起林杪高轩化荆杞东湖湖上遇边郎为写幽居雪山里千崖冻合凝夕光江鸟不飞沙岸长别浦维舟初罢钓深檐巻幙更传觞箫峰远在青天外玉树萧森澹相对疑有飞軿驾白虬飘摇下与羣仙会仙人一去不可呼此境欲往愁荒芜炎埃六月何由濯日倚湖阴看画图

　　题余仲扬画山水图为余自安赋

　　金华仙人余仲扬笔墨萧疎开老苍昨看新图湖上宅烟雾白日生高堂层峰上蟠石皜皜絶岛下瞰江茫茫长松并立各千尺间以灌木相低昂松下上人坐碧草秋影欲落衣巾凉囊琴未发弦未奏已觉流水声洋洋赤城霞气通雁荡巫峡雨色来潇湘谁能千里坐致此欲往久叹河无梁风尘涨天蔽吴楚六年怅望神惨伤玄猨苦啼岩北树白雁不到江南乡赭山焚林絶人迹如此山水非寻常此图本为自安写亦感同姓悲殊方幽轩素壁泉声动对此令我心为狂何由扪萝逐麋鹿振衣直上云中冈登临一写漂泊恨长啸清风生八荒

　　林森山水图歌

　　清江何人画山水西村无传稚川死林生后出更清逸笔法远师闽浙士深林大树交铁柯远峰近巘分陂陀青天层峡见栈阁落日平湖闻棹歌水边之亭絶潇洒更看平桥度羸马千崖小径雪边分百道飞泉雨中泻自言笔法由心运墨色重敷看深润碧海春云动杳冥泰华秋空入雄峻昨者相逢湖水上闻筑幽居傍渔榜为君先赋采菱篇答我新图迥幽旷图中好山千万重还似闽中似浙中祇今欲往河梁絶指点天末窥冥鸿我家茆屋珠林底武姥仙坛两相峙何时为写看云亭尽染西原雪华纸

　　梁孝子

　　梁孝子早孤而鳏惟养母有兄从军弃儿女废姊寡居养无所孝子念母情所锺迎姊就养来家中更携二侄共哺食令母弄孙嬉笑同市尝大雪薪炭絶起析舂具就炉爇不令母知母心悦乱余时果贵且珍出买菱实先献新母食甘之忘其贫梁孝子行孝义只不读书寜识字天性真醇有如此吁嗟今之人禄食往往肥其身同气乃异趋肝胆如越秦孝子诚愧之吁嗟今之人

　　题屏岫幽居图为万砯赋

　　秋屏列岫之间乃有万氏之圃幽人之居门前青栁日系马池上紫菱时钓鱼前年尘起龙沙北万氏林居总萧瑟杨君好事惜竒胜为写池亭寄秋色两松落落千尺长高云不动江风凉谁能低头事权势便思濯足歌沧浪东南连年困兵革人生安居那可得向来华屋今谁在忽忆旧逰心惨恻君不闻王维别业孟城隅亦有亭馆临欹湖当时胜迹逐云往至今传得辋川图

　　题常伯敬撷兰轩歌

　　高人好幽栖志不在华毂啸歌撷兰轩俯仰无不足湖之水兮湘之山怅余昔逰始东还澧有兰兮沅有芷言撷秋芳渡江水苍梧黯惨浮云重帝子遗庙丹青空长洲极浦落日外坐见千里生蒿蓬灵氛掩泪歌九歌夫君不来愁奈何薋菉充帱艾盈佩玉玦捐弃江之沱江沱隔絶秋风早緑叶青青紫茎好露华香扑芙蓉裳佩服从君可终老我有猗兰操尘土混浊久不闻为君弹一曲要使六合扬清芬扬清芬觐九嶷舞干羽三苗来洞庭无波春草香却棹木兰逰三湘毋使下女徒悲伤

　　题沙村江楼歌为刘方东赋

　　朝逰云亭夕憩鳯冈河水浩浩山苍苍白虹东来盘九曲日出霞明见秋緑雕甍碧瓦歘飞翻百尺层楼起林麓楼中仙人乌角巾调笑日与云山亲满筵歌舞客如雾中有万斛江南春昨来登临九月暮落雁横江隠霜树锦袍夜冷烛花残北斗欹斜挂琼戸我欲援君緑绮琴为君一鼔清愁心白沙翠竹自江路金谷铜駞非故林吁嗟昔贤困羁旅仲宣能赋终怀土何如对此日高歌手挽松萝看烟雨东南豺虎日纷纷几时书剑罢从军鹅鼻峰头望明月鸡栖潭上钓寒云

　　赋白纻词赋赠旷伯逵归豫章

　　吴姬十五鬟初结白纻新裁光照雪手折芙蓉上彩舲自唱吴歌送行客玉盘馔列鱼与鳬美酒丝络黄金壶江寒月出欢未极城上霜飞啼晓乌唱吴歌歌白纻拂袖当筵为君舞井阑络纬方悲啼还念寒机织成苦京城锦绣段名都金缕衣一时服饰岂不华岁晏漂落当何归朔风吹尘扑人面敛袂褰裳泪如霰君行莫忘当别时妾心皎皎难自持

　　题山水图赠兴国高多营将黄进贤

　　远山亭亭削苍玉近山盘盘出平麓林生作此最竒絶白日高堂坐空谷谷中出云云上天深林曲涧回清妍緑萝初挂紫岩雨碧树尽含秋浦烟北屯将军旧知己看画寻幽心独喜为巻空间一片云送君更渡蓝陂水蓝陂山前霜叶黄乱峰刺天如剑铓何当尽扫豺虎穴与子巢云歌鳯凰

　　题胡典史所藏简天碧西山南浦图

　　草堂高人好竒古手巻画图横尺五云是简君之所为歴歴西山与南浦雁原鹤岭纷孱颜春水乱入螺蛳湾章江杨栁緑如雾滕阁正在苍茫间冥冥官舫北来远风力渐纾帆渐卷天低白浪驿亭孤云捩黄牛柂楼转城中酒楼喧管弦歌女能舞花如烟菰蒲落日鳬雁晚风浪杳渺嗟何年反思往时冦围急列舰旌旗半江赤官军血战龙沙屯东北人家半荆棘为君指点寻旧踪我思简君安得同高堂酌酒岁云暮如见积雪明东峰只今风尘尚蒙翳对此酣歌一歔欷丰城龙剑今有无亦欲看云望竒气

　　赠杨抱一炼师短歌

　　道人昔在白鹤山羽服朝真居上班道人今居蛟湖口雨褐云巾事林亩东南连年飞战尘羌独远引栖其神天地清寜本于一得此以抱寜非真吁嗟世之人跨马而逐鹿衮衮驰风波僛僛触岩谷岂知静者为有余不矜不竞逰玄虚攀花行吟石上雪扫叶坐看林间书白家桥东水如练几度相寻不相见珠林月出聴箫声松尾天灯落瑶殿我有远意千万重会骑竹枝双青龙明年洞口桃花发与子踏云潭上峰

　　促促歌

　　弹刀作歌声促促深林雀子黄鹯肉红船打泊大江心口唱山前团阵曲短襦尽着妇人衣彯缨如血凌风飞自矜主将重骁勇扶醉当筵骑马归水营小军旧推奬昨日新升万夫长掠地还牵农父牛杀人更请官中赏帐前歌舞日纷纷坐看隔江羊犬羣传说山前多警报无人说着大将军

　　送别傅奏差督军储却归吴都事水寨

　　傅郎青云彦文彩粲华组身骑五色马出入将军府将军控扼水上城连舻列舰如屯营昨朝令下急征饷科帖星火来南平南平频年困供给小麦秋荒禾未实私家何以办公输流血呻吟更捐瘠兵储有程不敢稽君独悯之增惨凄舣舟浦口坐荒寂落日忍聴饥乌啼五月香醪得倾泻席上香蒲緑堪把过雨天低白浪中隔江云出青山下豪来起舞情未终为君感激歌秋风东南烽火万里赤此乐茫茫安得同我惭栖遁相逢少郁郁沉忧更昏晓别君三叹拂吴钩注目云天决飞鸟

　　巢云歌为张彦升赋

　　君从匡庐来啸歌白云乡白云千迭可揽结九江秀色何苍苍云之来兮茫洋云之去兮不可以将触石而起随风飘扬问君结巢向何许洞门遥架三石梁薜荔为藉兰为房明月为佩青霓裳飘然远在天中央手招云中君为我吹笙簧朝日射五色烂然成天章将西息乎昆仑之墟南憩乎天台之阳于以卧八极逰四方锦屏倒照秋水光雪片吹落瑶花香俯视六合中烟尘浩茫茫泰山忽破碎海水成枯桑燕鸿越鸟无定栖鳯凰麒麟安可常我欲呼谪仙拾琼芳援斗杓酌桂浆却上匡庐望三湘湘水深九嶷长云之巢安可忘

　　送张知事之庐陵

　　忽不乐兮心惨凄闻君移家当远暌手牵稚子候慈母路出龙洲莺乱啼江烟冥冥江水緑彩鹢班班照春服落花到处荡回风杨栁人家并沙麓问君此别来何时南平父老多遗思乱离欲定乃去此念昔艰危亲见之茫茫江海悲逰子抱剑何因报知己狂心欲逐北飞云夜下神冈渡江水江水深深愁人心忆君安得穷登临我家茆屋珠浦曲薜萝紫雾屯秋阴忆在竹林西回船聴江雨载酒看花醉不归十里芙蓉烂晴屿浮云飘忽东北来昔者嬉逰安在哉岂知今年复远别使我叹息青霞杯君持青霞杯聴我歌古调歌声激烈君不闻手捻琪花向天笑向天笑送飞鸿我还山南君向东出处悠悠安得同明日看君螺子浦思君却上引龙峰

　　题锺元卿东皋读书处山水新图

　　闻君筑室在东皋十年读书心目劳简编浩瀚照夜雪歌声洒浙凌秋涛嗟哉古人不可作行事心术照毫毛桓公徒闻理盐筴轮扁岂识粕与糟唐虞制作烂如日昧者何以识夔皋统传洙泗迨闗洛如绎独茧絶复缲厥今文胜道且熄武弁侧目嗤蓬蒿何如酣饮事歌舞而不车马驰轻豪胡为俛促事澹泊岂有至乐堪陶陶飘吟一字至万巻上薄文典旁风骚我时抱琴一来过春色晴满城东濠堂前彩服候甘旨座上巍冠延俊髦感君同岁复同志饫我至理如餔醪我从前年返故里投笔荷耒思遁逃昨观壁间画图好此景可致车宜膏慎毋布衣事献纳恐有使者来旌旄古云识字忧患始孰谓椎鲁非吾曹山林便可谢尘滓白云悠悠东望高

　　经武山下望虎鼻峰爱其峭拔赋诗一首过南溪柬萧鹏举

　　我行武山南向西冈峦回伏当武溪孤标上撑出虎鼻落日东射云中霓武山势高如卧几后巘前峰互盘峙浮云独抗九千丈异县相望百余里金华越台方殿奔大小尖星安足论武仙緑发挂琼树手挹太白开天门乱来寻山苦嫌浅石室何年閟苔藓明日南溪访故人定接飞萝上层巘

　　题花竹脊令图

　　石崖春阴覆花竹二鸟飞鸣以相逐人生兄弟乃类此莫君写之最精熟吁嗟人为万物灵急难相感非顽冥王风既远常棣废尺布之谣安可聴

　　题溪山春晓图寄赠萧翀

　　土山戴石石角倾偃树杂出如幢旌青天微茫晓色动雨气合沓千峰晴野桥西边有村路之子鸣鞘踏云去重岩花发似闻香隔水莺啼不知处东南连年飞战尘如此山水何清新石田到处长荆棘岂有荷耒春耕人我昨西逰登武姥手抉云霞望仙府把酒忽逢东海生醉卧溪南紫萝雨紫萝阴阴覆岩扉十日寻幽行未归云峰流泉半空落六月飞雪沾人衣拂衣归隠知何日却对画图心若失不闻流水渡溪还时见浮云向山出怀哉桃花修竹林江海秋高烟雾深岂无耕钓在田野谁识悠悠沮溺心

　　莫君写鹰图

　　莫君写鹰如写生毛翮嘴爪皆天成轩然缣素出竒骨眼光上掣层云惊狠如猛士赴敌场烱如愁胡望八荒屹如虎将坐戎阃歘如雷电驱干将皂鵰最大木鹞小老鹘两翅森开张角鹰戴角下廖廓海风飒飒天飞霜当时见画画搏击突过陡捩捎平冈山禽塌翼雉碎首仁者见之心惨伤知君才名重江海攻画苦心三十载楚公絶笔见孤骞太华峰尖见精采只今阴山谁复过鸣鹘猎骑方森罗江南万里芳草緑奈尔鹰隼飞扬何

　　寄曾郁文短歌

　　澄江水向东流流向东昌江上头我有故人在江上十年不见増烦忧白沙水声寒活活黄岩云气凝清秋岂无沙棠枻吴女讴可以载酒同遨逰狂风吹山波浪恶使我不得回轻舟翩翩云中双飞燕衔书寄我频留恋书中展转道深情但恨相思不相见春燕飞来秋复归报书不遣壮心违碧兰紫蕙何由采即恐萧条霜露稀

　　奉答彭进士晋怀祖诗【有序】

　　彭氏之先曰登仕郎自号秋雨翁当宋亡元兴间与乡人张君养直倡和诗凡十有一章今年夏其孙晋于故藏中得其遗诗读而感之乃复属和以寄于予且曰去今八十年矣而手泽如新前朝事变先翁情实凄其在目人心天理固有旷百世而符同者览者能无感乎楚以乡里晚生又才识浅蔑不敢渎和谨摭其大槩而更赋之因子所萧兄以复于君且以识余之同感也晋字起予为乙亥进士后以乙科为万安教谕云
　　故人示我怀祖诗文字郁郁含深悲昔贤遗恨骨已朽前代风流谁见之云有张彭二老者隠处乃在泸之湄当时忠义并感激岂但词翰相追随苍茫甲子义熙后寂寞朝士贞元时岂知清河已陈迹彭氏孙子多文词明经继以甲乙荐反顾已觉卑羣儿春秋岩岩距邪诐俎豆秩秩崇光仪伤哉时危事返驾道在舒巻安其宜且辞青云卧碧草更调白雪鸣朱丝壁藏似有鬼物护先庐正在南山陲遗诗十首更余一事变怳惚传于斯风惊电灭八十载君独感怆埀涕洟赓吟寄我歘满纸浅才乏报空嗟咨吾宗珠林重三杰作者已远伤頺隳故箧飘零澹庵帖荒塜剥蚀平园碑承先未能欲谁过有孙如子真吾师只今风尘哀仳离泉麓来逰嗟已迟萧郎东逰定相见为我道谢声吾私

　　题王楚皋墨梅歌

　　江西写梅谁最豪近年亦数王楚皋一枝半蕋忽落纸已觉酒兴生风涛醉来据案急挥扫欹树崩崖杂枯槁乃翁白发苦吟诗自是长沙风格老君藏此图何清竒昔所未逢今见之横梢欲挂明月佩冷蕋尽亚青琼枝是时七月苦炎热恍惚当窓濯飞雪长疑素质梦中见便拟临风向之折吁嗟王郎今已无江南万木愁凋枯忽呼斗酒酬清赏莫负当年氷玉图

　　别从兄本泉教授之南阳

　　我家兄弟犹聨琚四十年前无异居西头下市日来往扫石共读林间书长成离隔风雨过骨肉忧患何纷如老人大父忽已远后者忽昧戚与疏南城府君子所祖旧宅江上遗荒墟兄从往年住城郭早有二子应门闾往从广西起荐辟上隆职教腾清誉公侯子孙必复始喜见仕版开其初衡州太守见旌节设醴宾筵类左虚荆衡东南忽破碎间道潜归惊崄■〈山虚〉凄凉诸侯旧宾客刺口论事从欷歔蛟湖流水清绕屋灌溉可以勤菑畬寒风吹衣霜霰厉子复南上辞林庐潮阳更在万里外我欲遮道牵其裾安得乡园复聚处带经跨犊随耕锄向来总角今老大愧我寂寞如栖苴送行无酒不得醉怀抱郁郁无能摅潮水有蛟山有虎慎尔鞭策无驱车

　　夜出罗村

　　蛇矛捎云烟满溪火光照山闻马嘶暴儿夜半打平寨阳村岘头江路大梦中惊窜迷东西十步九踣伤淤泥母号女哭不相顾冥冥驱牛入山去

　　题曾郁文所藏山水小景

　　隔溪望见林间屋沙溆阴阴俯羣木溪流合处一桥孤春雨来时万山緑江南此景真可怜米家笔意谁能传却忆故庐珠浦上短篱长系钓鱼船

　　庚子行

　　庚子二月廿四日欲午日有重环大盈堵居民惊走妇女怪不敢喧传到官府一环赤黑晕日角三环侧连白光络白光贯日日色惨阳乌塌翼愁冲薄念此日是太阳精昏祲重重竟安作吾闻古有日重光明帝得之汉道昌长安非近日岂远仰视低头泪如泫

　　题春江送别图赠谢可用归寜都

　　我欲留君逰武山君不肯住从东还贡江盘回三百里南望政在飞云间飞云岧嶤蔚霞绮似向金精洞前起老翁白发动春风夜夜悲歌梦逰子君从何时辞故家江国飒沓愁风沙西里霜凋碧梧树南国雨落青桃花知君惯作公侯客五色文章振高翮南平江上一相逢十日题诗楚王宅岂无东山屐携子逰云中锦袍飘然不可挽惊雨夜逐南飞鸿江烟微茫江水緑陈帝祠南树如簇画船东下双舻鸣岸转沙回见林麓图画不可尽送君从此归石苔已迷旧行迹山色自满幽岩扉我登武山云君弄贡江月重逢何处蹑飞仙却望青天白云阙

　　赋澄江月送别

　　澄江江水清且深明月下照愁人心浮澜浅浪惊不定当空涌出千黄金此时使客宴高阁坐爱流光入帘幙牛矶风定翠旗翻蛟窟天寒宝珠落长洲菁菁杜若生送君东下歌扬舲题诗若过旧逰处月色江声无限情

　　戏为友人干鱼苗

　　闻君凿池种鱼子远注浔阳一泓水春风昨夜化灵苗中有十万横波尾我惭枯涸生事疎分致安得涔蹄余风雷倘复化龙去犹得江湖传尺书

　　夜宴王召南席上观黒厮旋舞胡缾歌

　　绮筵烛艳歌停咔春酒凝香碧霞重蕃童旋舞忽当前头戴银缾高不动银缾花烂雪色新俯仰之间如有神岂知头容自正直欹侧愁杀旁观人拳毛蒙茸衬缾底宛转低徊舒四体眼看明月下昆仑一片黒云飞不起使君好客酒漏巵传令更舞君莫辞手中匕箸犹有失头上银缾高一尺

　　赠别锺举善逰赣遂之汀州歌

　　弹哀丝喷双竹四座佳人美如玉锺郎半醉起就别杯行苦迟声转促高堂列筵当翠微惜别更舞青萝衣云开日色酒中堕风触歌尘梁上飞君行赣滩十八重临眺可以登崆峒万山如浪压城郭郁孤正瞰江流东两江盘盘石争长东行入闽西入广盐花雪白荔子丹天际船来海风响君家娟娟好弟兄况有词翰齐清名出门相送一为别感我无限幽居情山中香秫秋熟时苦竹作笋池鱼肥我在南溪小楼上调歌酦酒待君归

　　题萧鹏举所藏草虫杂图

　　鬼车团春米囊拆萱竹缃桃红迫迮牵牛花碧露初坠枸杞子红秋可摘青菘赤芥碧玉葱攒英濯本当蒿蓬羽衣凄切自络纬蜗角低昂方战攻蜻蜓头圆赤色尾亦有纎纎緑罗袂草行蜥蜴金背烂升竹盘拏更贪噬青蛙支颐目睅瞠黑甲推车车倒行螳螂怒臂乃当辙蜂蚁君臣谁敢争愁来对客看图画似向芸牕笺尔雅丹青婉娈归动植风日晴和到田野吾闻夏后徳所形昆虫草木皆清寜苕华芸黄星在溜巻画歌诗双泪零

　　题云山图歌为武山胡炼师赋

　　山中之人兮云为徒飘摇太虚中其迹安可拘朝溶溶兮山巅夕泄泄兮山隅长风吹度山海上遥见楼阁青模糊忆登武姥之高冈遇仙人兮白霓裳方瞳緑鬓颜雪色自挟鳯竽吹洞章凌空欲度三石梁中天北斗何苍苍俯视六合惊尘黄金华玉华相渺茫浮云满地飞不起但见白石磊磊如驱羊永丰刘郎称画手为写仙山传不朽高堂白昼起烟雾指点林峦辨牕牖图中如此两古松岁久乗云应化龙弱水东浮会相见长歌手把玉芙蓉

　　题幽居读书图为萧翀赋

　　吁嗟乎中谷把吾书以归来兮于焉以读谷之阳兮云之麓峯盘盘兮石如玉我居孔幽兮翳彼嘉木遐思古人兮言抽其椟载咏载歌以悦我心白云在天清风满林世昧昧以去古兮礼乐散而莫寻探禹穴之窅窅兮望龙门之高深林有鸟兮溪有鱼尔飞尔潜兮我读我书以巻兮以舒乐哉弗谖兮山中之居

　　题抱琴聴泉图为萧翀赋

　　吁嗟乎空山抱余琴以来归兮吾将以弹山之洼兮石之端我其聴之兮以写猗兰按余徽兮作复止风冷冷兮触宫征泉之流兮云中潄鸣玉兮声淙淙忽幽咽以下怆兮匪丝匪桐啼秋猿之袅袅兮下南飞之双鸿山中之人兮不可遇余徘徊兮中路九嶷蔚兮隔烟雾我思南风兮噫其迟暮

　　赠吴生九成【攸州石桥人避地庐陵】

　　吴郎去乱八载强求友读书心不忘偶临白鹭看流水却望紫鳞思故乡故乡湘南百余里明月千村照荆杞石桥山北多园田花开会见归来年

　　安成王子文宝持其祖遗书与古今名公诗文于丧乱中甚不易也文廷刘先生哀其志为之叙其事因附以诗

　　金田王郎行蹙蹙独抱遗书如宝玉往时奔窜亡一纸十日山中望天哭王郎苦心真可怜与书同食仍同眠如何浮薄心不古世业弃捐如粪土

　　题刘孟文云林图

　　泄泄野服峩峩云冠飘然而往安可呼我欲致之青云端青云忽其渺绵行深林兮望秋天抚瑶琴以叹息拾春兰之紫鲜嗟哉若人志鸿鹄伊谁写之在空谷向来腰间两龙剑至今光截蓝田玉昨朝遇我城西曲纵饮流霞动千斛醉歌李白董糟丘三日惊风撼其屋我行驾鹿车南游访名山絶顶见长松世人安可攀水东天姥青孱颜遥见洞岩烟雾间春风为报桃花发与子其中叩石闗

　　奉和王诚夫短歌一首

　　王君精神秋水清作诗锵锵鸾鳯鸣昨朝遗我长句好感我无限沧洲情我从乱来少相见阔絶朋游恍生面烟涛浩汹惊暝作风叶纵横飒交战人间富贵多烦愁海上神仙安可求不如高楼饮美酒明日万事方悠悠羡君才名三十载夕露黄花向谁采荒城满目尚荆榛落日登临一长慨愁来忽聴南山歌袅袅归心悬緑萝江上月明今夜发为君击楫舞泉阿

　　题竹石图歌奉赠周思廉思忠伯仲

　　周郎伯仲美且温乃是南渡丞相之玄孙三朝书诏烂盈箧旧物歴世能俱存伯也从容端好文仲也英气干青云芝兰晏岁在空谷风露早已扬清芬吁嗟昔人邈千载平园草木春先改衮绣坊前旧宅空恩褒寺里遗祠在极知令徳世所锺矫如双鳯骞云中为君挥翰写竹石况有风节能相同嗟哉双鳯世所竒路远昆仑谁致之何如栖琅玕食竹实乗清风翔八极烂文章兮耀云日毋使山中之人空叹息

　　筑城叹

　　君不见吉安城中十万户往年筑城极辛苦城加百尺环两濠日日程量深与高官长有号令畚锸各自操累然夫丁不敢告劳一朝楼船江上来大开城门引旌旄城之石高磝磝濠之水何滔滔今日之日为谁险牢愧尔饥雀飞鸣嗷嗷

　　有虎行

　　有虎有虎白额张穴巢养子南山阳十年饥啸望城市不食近山牛与羊乡民不知攫噬苦叩首相呼拜神虎通衢白书虎出入从此乡民少防护一朝南行挟虎羣摇尾梢梢高入云长驱百里入城郭神虎经过人不闻忽然慿怒风惨凄赤手搏人如搏麑饮血血成河啖肉肉作泥饫酣三日虎乃去犹负犬豕归其栖可怜李将军有弓不敢射却驱残卒守空城更筑新围高百尺

　　雪中对酒短歌为萧翀赋

　　南溪三日霰雪飞千岩万壑含清晖萧郎扫雪辟虚馆置酒张筵当翠微筵前翕翕香风起金盘雪狮坐横尾嶷然顾盼色不动眼光寒注清尊里清尊行酒如流虹凿氷出鱼鱼尾红主人好客客尽乐自挝大鼔声逢逢鼔声逢逢间鸣镯乱来学得军中乐双吹龙管引吴歌座上纷纷雪花落我不能拥雄剑鸣铁衣驰入边城搴取五丈之长旗又不能挟大弓乗青骊暮猎阴山赤手搏取虎与罴扁舟乗兴无所适高卧闲门徒尔为何如烂醉千锺酒更与迎春唱杨栁少年欢会能几时莫遣朱颜成皓首愿携九节青玉笻径上絶顶登云峰手招陶皮拾瑶草却望三山银阙重

　　迁坛曲

　　鼓冬冬角呜呜铜钲铮铮趋小巫小巫僛僛大巫舞陈席开坛作神所坛前指画起楼殿阴役鬼功人不见神来龙陂自有程神马只向空中行大巫短袍红抹额手携纸钱歌啧啧攅兵凿门分五方置鞭坐坛横竹鎗牲肥酒香神尽乐更聚童男捉牛角喝右即右左即左旋转如风神降坐田禾好收牲畜多官府不扰人安和主人再拜占珓卜掷得中平喜如簇尽驱疠鬼置狱床收兵回洞安此堂竹鎗衅血神送逺新岁阖门如所愿干戈早罢国无殇年年迁坛神降祥

　　醉歌行赠曾举正

　　岁云逝矣不可留空谷羣木寒飕飕此时高堂对尊酒非子何以寛离忧溪山苍茫延清望瑶树琼林俨相向残雪初消薜茘墙晴云忽拥芙蓉嶂杯行苦急歌转催鼔声浩荡如春雷乱离飘散少欢聚慎莫负此黄金罍平生结交徧江郡晚得萧翀喜清俊人生最乐在知心况尔才华更风韵当筵起舞相低昂为子一饮空千觞功名富贵等腐鼠底用龊龊空愁肠蛟龙何时起寒蛰溪南昨夜春风入春风花开岩谷红期子来逰歌笑同高霄武姥好泉石题诗却徧白云中

　　赋澄江赠友人别

　　澄江之水清如油春澜漫漫光欲流微风忽动白鸥渚明月正上金渔洲洲前美人彩舟发起唱吴歌踏江月别愁深浅君自知江流不断长相思

　　春宴曲

　　大鼔作鼍鸣美人花间相对行忽闻横吹座中起吹出双双鸾鳯声鳯声微茫作复止飞入青天彩云里当筵盛酒金屈巵酌酒劝君君莫辞不见堂前桃李树昨日花发今空枝东家作官闹车马西邻从军能骑射一生长客边塞间芳时不在乡国下何如载酒鸣云和手折山花行唱歌少年有酒不痛饮白发满头君奈何

　　啄木鸟

　　啄木鸟嘴长翼短栖木杪空山时时闻一声木皮剥落非尔情此鸟不肥莫弹射木中有蠧无人识

　　胡思齐逃酒潜归陷于淖中萧翀遣人追之不及而返赋此戏赠

　　胡君竒气不可束掉头只怕杯中醁南溪三日醉如泥昨夜潜奔似惊鹿横行冲雨踏麦畦纵有絶足何由追归来主人怒骂仆愁杀春衣泥漉漉

　　风筝曲

　　缉麻合线长百丈要系风筝待晴放有风须及清明前作得鲇鱼爱新様全身糊纸竹缚匡两旗横张埀尾长手中缓放莫教巻风力渐舒风渐远犹嫌平陇去不高走上山头如掣鳌盘空一点正摇曳欲坠更举何滔滔时人勿用旁惊睨质薄材轻等儿戏乗时容易上云霄失势终然在平地明日落花花雨寒过却清明风力阑萧条断线挂虚壁沟中破纸无人拾

　　布谷啼

　　布谷啼三月暮麦老秧深时田头不见人耕布家家丁壮起从军更有中男筑城去布谷鸟聴我语城中无田有官府莫向城市啼官中人怒汝

　　题赵子深秋山风雨图

　　赵君大醉始作画昔在清江常见之此图烂漫倒墨汁木石满眼何瑰竒高堂苍茫风雨集虎穴龙湫恍深入目断东南生远愁雁鸿塌翼行云湿

　　掘塜歌

　　富田筑城令期急创起高围防外敌南山有石采凿难尽掘坟茔取砖甓千夫万卒腾山丘大斧长镵隳墓头子孙饮泣草间望白骨纵横谁敢收高标木牌书姓字只禁文家旧坟地将军为生不顾死十日四门要城起石累累城矗矗昔锢黄泉深今见白日速城中人讙城外鬼哭哭声寄语城中人尔移我居当作邻

　　虎食鸭谣

　　虎婪馋口嗒呷夜入深山中食人鸡与鸭念此鸡鸭非野生人家经年养育成重檐月黒遽搪突抉笼咥之良可惊十鸡寜满颐百鸭不填口羸瘠无脂羽毛厚长项细肋奚足取南山多犂牛北山足麋鹿大者千斤小如毂血如流泉肉盈谷尔能攫之胡不足奈何长兽为山君而乃下夺狐狸之食以充腹鸭能自呼鸡晓啼上天诉汝魂不迷帝勅六丁拔尔牙解尔皮捣尔窟穴焚尔栖絶尔丑类为尘泥深山莫生藿与藜依然万民中咿咿喔喔鸭与鸡

　　南乡怨歌

　　我家承平住城郭自从乱来徙村落朝朝临河望烽火只怕江船向南泊今年李冦打南乡五更马蹄踏月光小船载军大船马旗头直捣珠林下乡夫卷地散如烟哨马已过前山巅尽杀丁男掳妇女手麾牛羊雨中去前军出营后军续昏夜抽刀草间宿缚人先问窖中金放火还烧陇头粟先锋最说姚府军火伴却是州城人全装尽作姚家扮面目虽驯谁敢嗔人家兵过无遗物万落千村总萧瑟室庐灰烬盆盎空只有田园将不得君不闻东邻一老叟向来家业余升斗不论贱价卖花银又向城中赎生口

　　采野菜

　　采野菜行且顾野田雨深泥没路稚男小女挈筐笼清晨各向田中去茫茫四野烟火絶去年秋旱今年雪草根冻死无寸青却揽苦荄泪流血水边蒲荇未作芽甘荠出泥先放花长条大叶瘦且老得似家园菘韮好枯肠暂满终易饥酸苦螫人还自知采野菜行且哭贫家食菜苦不足寨军掠人还食肉

　　二月十八夜辞屋叹

　　城狐暝嘷乌啄木主人惊呼夜辞屋忽闻官军破城府号令新传大都督火烧排栅照夜光饶军奔溃人马伤快船直上春水发明日军来安可当贫家无时走军马少在家居多在野断垣未补棘遮门败壁无泥雨飘瓦去年同行三十人今年一妻兼病身弟兄飘散儿女丧投杖欲往还逡巡人生辛勤理门戸暂去那能不回顾开花不得待人看愤杀墙东旧桃树

　　东家叹

　　东家盛时厌卑促拓地四邻起高屋乱来怕见门戸大还撤屋材作薪卖忆昔东家全盛时伐材作屋穷工竒上捎云霞起觚角下斵山石开垣基椎牛酾酒万夫集华馆重楼事雕饰妆成明镜动春云宴罢珠帘夜光入当阶血色射锦茵门前骏马骄嘶春强奴悍竖拥轩盖过客俛首方逡巡一朝乱离俱散走大屋空令别人守近圃偷残旧种花南池伐尽新栽栁风椽雨壁何披离绮户白日横蛛丝昔人强作金石计此日谩同蝼蚁悲全家远去无遗屧日落鼪鼯啸飞叶离离烟草门巷空时有邻儿拾檐铁

　　燕喽喽

　　燕喽喽羽褵徙飞来飞去无休时主家门戸已零落泊向门前枯树枝枯树枝落多风雨欲止还惊不能住一身投迹无所托百口衔泥竟何补燕喽喽羽扑簌朝出愁飞暮愁宿杏梁暗逐彩云空翠幙珠帘梦相逐社日欲过桃花稀百鸟争巢春食肥池南华屋余青草落日时来掠地飞

　　告天鸟

　　江南有小鸟羣飞上天入天杪黄茆岭头拾虫蚁声声告天鸣不了山前山后春雨晴啾啾千声连万声瞥然飞出不可见失势一落犹哀鸣鳯凰南飞顾之笑何不远引为娱嬉谓尔躯体陋羽毛无鲜竒径寸之茆可以营尔栖一粒之粟可以充尔饥胡为踯躅苦抱愤奋首上诉鸣声悲劝尔勿多言多言生间危吻弊吭絶徒尔为天门九重深不知

　　虎逐狼

　　野狼据山作巢穴连年呼羣食人血一朝猛虎入山来虎自慿陵狼迹絶山中久厌狼害人乍得猛虎惊良驯岂知残毒乃本性鼓吻磨牙更雄骋一鸟死百鸟哀一狼逐十虎来山藏泽薮胡为哉吾闻周公驱猛兽不用长戈并劲弩政教修徳施溥人民欣欣乐含哺麒麟来逰鳯凰舞上天甚明民甚苦更万万古莫生豺与虎

　　后掘塜歌

　　岘冈西北龛村路近郭家家葬坟墓富家尽栽松柏林葬时装敛帛与金百年太平人事好时时子孙来拜扫祭余列宴画亭深细马香车入青草墓门碑石高峥嵘界水连山谁敢争枯枝堕地无人拾牧竖驱牛山下行乱兵西来人散走青野荒荒絶鸡狗坵坟已见遭掘伐棺椁还闻被椎剖锦衾绣袂颜色新玉珥金环光照人千年幽鬼窖中物去作谁家富贵春

　　养牛叹

　　田家养牛如养子爱惜皮毛少鞭棰一冬霜雪无青草还餧盐羮龁糠粃全家性命系一牛牛肥即喜瘦即愁木阑土屋护干暖出入更防人夜偷乱来买牛如买马典尽春衣酬买价寸田尺土未得耕军来牵牛谁敢争拦街号哭送牛去青草空余旧眠处君看新来山寨军前日亦是耕锄人即今打粮不耕土身着牛皮食牛脯

　　莫逐燕

　　莫逐燕莫逐燕燕子清高不寒贱一生自在食飞虫不啄稻梁看人面常年托巢城市中文杏梁深杨栁风乱来华屋已尘土还访茆檐新主翁主翁村居事耕作种树绕庐延鸟雀朝朝驱燕出门去怕见衔泥座中落燕子驱去还复来喽喽告诉声低回巢成不碍主门戸年年去来解相顾不如林间雀与鸟养成众雏剧如鼠食汝场上禾与黍

　　剥苎词

　　江南人家多种苎烧土壅畬筑围护老苗刈尽还再生一岁收成看三度东家女儿颜貌稀爱织白苎裁春衣侵晨入园捎乱叶采剥苍皮连抱归归来临池濯苔发轻管圆刀事拢戛修蛇委蜕鳞鬛翻入手春云惊腻滑一月绩成催上机官中科布星火飞恤寒敢计皮与肉伐骨犹堪代明烛

　　寄赠陈侯短歌并柬项性高陈宗舜二进士

　　陈侯昔尹兴国时为政喜尚清而夷讼庭无人山鸟下蒲鞭日挂甘棠枝闻君佳誉喧两耳玉树亭亭照秋水至今父老称诵之满县春风散桃李锦袍羽箭乌角弓身骑官马如飞龙只今出入宰相府帐下貔虎皆骁雄羡君多才仍好武轻骑能冲阵如雨酒酣肝胆向人倾起拂吴钩坐中舞我有狂客陈村民为言昔者长相亲幕宾况有项文学安得一见清心尘潋江沙晴秋草緑却望崆峒歌伐木王郎定棹酒船过我行不归将奈何

　　题马元善所藏松庵墨菊歌

　　松庵道人写墨菊幽兴宛在山岩中轩然苍石立苔藓枝叶掩冉生秋风石傍扶疎出三本土润根肥气深穏彤霞匝地铸黄金白露漙空湿香粉马君好古天趣真昔年省郎吾故人升堂把酒对图画使我意与南山亲君家旧宅龙沙北荒圃经年归未得何当斸地种千株日倚湖亭看秋色

　　赠别彭伯圻由兴国归赣郡长歌

　　瑶草不可折良友不可别握手出东门商歌动凄切问君此别何当逢异县去留安得同锦江诸峰列烟雾云日正射晴芙蓉君才英英美于玉谁遣东逰向空谷邑中令尹旧知名折屐开筵夜停毂孟尝好客安在哉麋鹿亦上黄金台清风满庭丝竹动使我感激空愁怀唱吴歌催赵舞击筑回觞泪成雨十年下邑困风尘肝胆轮囷向谁吐世无鲁连子谁能谈笑却秦军夷门日出客如雾岂识监者非常人我惭学书晚闻道憔悴衡门落秋草片言合意山岳轻况尔多才足倾倒闻君有古剑血色斑驳青虵鳞几时出匣试锋锷手抉云翳开星辰言苦不可尽君行安得留江中横石如卧兕彩鹢下照空潭秋君归暂向崆峒住我亦南还匡岭去山中见月定相思愁杀啼猿满烟树

　　题薛克恭金陵竹西堂

　　若有人兮怀竹西乃在钟山之下秦淮之湄十年道阻风浪恶东望但恨归来迟当时种竹堂西畔新緑扶疎出窓半手招鸾鹤下风云日送蛟龙上霄汉豫章南逰消息疎却眺钟山思旧居女墙月昏潮水落万玉濯濯今何如怜君清修好风格漂落经年归未得安得相携招八公载酒来逰竹西宅上元周祯吾故人别来五见桃花春昨朝巻中诵题句使我感慨怀清真我家珠林小江口弃置频年事奔走乱余斩伐丛竹废败屋空余数株栁闻君竹堂心眼开陶令何时归去来清泉白石有贞操六代繁华安在哉

　　五月十八日挈家避兵由里良入西坑作猛虎吟

　　猛虎前啸毒虵后驱烈火被原荆榛塞途悲风摵摵日欲晡山石摧裂魑魅呼令我有足不得趋蹷竭频踣犹在罦嗟嗟我人曽不如青天之飞禽局促木石底而多畏心伤哉唐虞远干戈苦侵寻云胡有生适丁斯今口不能言泪下沾襟

　　道逢老叟行

　　道逢老叟行且泣背项罹伤血沾腋全家骨肉散风烟眼暗肠枯少筋力自言生长太平多州县不到无征科老去常促邻里会醉来还唱古时歌粤从东南兵乱起乡井流离经一纪不似今年乱较长九十日来窜荆杞赣兵自沮北军强大船如山攅白樯水南东岸十余里列开七府屯兵场七府兵来掳生口一旗入山万夫走跳溪越堑剧猿猱猎草搜林到鸡狗最后招安尤可怜中道要夺何纷然攘牵牛羊掠囊幞杀戮老丑俘少年我从出山被抄掳一室俄分两三部大男山中草缚行幼女城边马駄去孙男呼母妇哭夫风惊雨散何须臾分飞忽作异枝鸟离逝还同别水鱼男健胜犊女如玉全换新衣与装束湖南转卖得金多主人无金不能赎近闻州尹收遗民毒疠死者无晡晨独行三日迷所向不见当时乡里人茫茫荒草江南路归已无家死无所山背时时夜捉人城中又报新招戸

　　出自东门【有序】

　　乙巳正月十一日冦拔古城围始出东门渡江遇争桥者几陷于水既渡赋此
　　出自东门言越广阡飒彼惊风郁其飞烟锵金铁兮昼鸣市无人兮草芊芊后有摩牙鼔吻之虎狼前有冲波百折之奔川上茫茫兮不能附乌鸢之飞骞下渊渊兮惧蛟龙之纠纒累然踧踖不可以径度况有白刃挥霍交其前龙头兮溅溅佛原兮绵聨雨冥冥兮雷阗阗羌独后济此兮嗟苍天

　　题牛熙百猿图歌

　　石崖盘空截飞岚万木丛薄秋风酣野猿呼羣出山南什什伍伍旁交叅黒毛黄毳长■〈毛参〉■〈毛参〉白面碧眼很以躭聨拳踯躅睨且含接足照影埀虚潭去君相逐聚若谈背侧俯仰意各贪或行或据或引探抱者六七悬者三攀枝挟蔓缘松楠危不畏险乃所湛蜀门峡阴云水涵啼霜呌月客不甘三声已觉生忧惔如此三百寜能堪嗟哉牛熙笔如锬苦心貌此何精覃瑶池飘忽空八骖君子所化乃不惭

　　题汤子敏松石山房歌

　　苍苍云松磊磊白石层冈盘盘二水隔君从何年此卜宅茆茨窈窕通柴闗屋前正对宣华山苍苔满地人迹絶但见羣木紫翠交其间禾川西来抱山脚主簿潭空日光薄石面青烟薜带埀叶间晴雪松花落采山钓水皆清风胡为汨没尘埃中看君有子如玉树觉我憔悴成衰翁愁来颇亦躭幽趣安得携家就君住忆在花阴把巻时黄鹂啼满青楸树江鱼秋肥山果红有酒莫放金尊空人生适意在深隠富贵时来安所蒙

　　石火篇为萧樵葬母作

　　石火与草露人命恒若斯昨朝言笑坐高堂奄忽敛衽閟灵輀哀歌出中野浮云惨且驰邻里来引绋亲戚各衔悲念此柩中人生存孝其姑生儿九岁父不顾此母鞠之劳且劬禄养乃弗逮寿不登百年仓皇兵戈中子能负土营坟阡送者莫叹息自古运尽归黄泉惟有令徳名永传孟母岂不死世人至今诵其贤寄言后来者视此石火篇

　　题进马图

　　拳毛赤騧初来进西人自控中官引虎气深腾紫禁门龙光暗掣青丝靷玉鞭金镫调马时天子亲御和鸾宜香街十二栁如雾太液宫前花满枝神物飞腾那可测电扫风驰周四极时来顾影只长嘶太仆圉人骑不得

　　墨竹短歌为萧志行赋

　　羃羃歴歴生崇冈洒洒淅淅含秋霜平生念子抱素节感慨写此当高堂钓台仙潭忆所歴石洞云埀翠光滴夜寒月白聴龙吟瘦影离离上虚壁

　　两相惜行赠别吴仲伦归白沙并柬曽自升

　　江上霾雪阴雨积野径荒荒断行迹故人东来忽过我把臂惊呼两相惜十年东南兵甲频豪杰往往沦风尘躯干轩昂力如虎观子岂是寻常人忆曽同作匡山客醉上层峰看秋色流水空明龙子潭碧桃尽绕仙人宅中坛欲上心力摧惊风怒雹从空来却携短剑问卜筴乗槎径欲窥蓬莱时移事异髦鬓改白璧泥沙閟光彩青鸟高飞竟不回消息微茫堕云海君从何年堕白沙我亦归种珠林瓜青山闭戸宜落日一水只隔城东霞感君远来当此夕露牖风灯暗虚席一杯浊酒千斟感忽忆原尝泪沾臆由来变化纷龙鱼老我无成空学书西行定遇曽文学为问朗溪石笋今何如

　　牛虎行

　　田家牧牛野田里虎来伺牛草间起腾跃骑牛扑牛耳虎上啮牛牛下奔戴虎直过前山村牧童惊散人呌吼遂虎救牛牛更走虎惊势迫还弃牛牵牛归来血满头可怜踉蹡空四足有角峨峨不得触裂皮絶顶那可续田夫抱牛顿足哭猛虎还山食人肉

　　今日行二月十四日赋

　　今日何日天气清江干雨晴花栁明清晨手持一杯酒再拜有泪如何倾我不及庭前乌朝夕返哺鸣呜呜又不如坟上草霜露结根永相保一从南郡飞旌旗频年死徙伤流离先畴荒弃稂莠集故宅荡析风烟悲小时开口咏诗句投果倾堂动诸父岂知长大罹百凶事绪茫如堕烟雾只今四十逾八年有子孩痴方可怜霜蓬渐入明镜里菽水不到黄泉边我家一门聨桂籍四十年余声赫奕每惭末路向人低独抱遗书竟奚适姆源之山高入云锺岭亦有慈亲坟清明欲近风雨恶野鸟啼春安可闻大兄今年会昌去季也雩阳更流寓山斋此日倍相思却恨从前少欢聚东家西家燕子飞桃花乱落扑人衣明朝何处寻芳去肠断故园消息稀

　　江上对月歌

　　明月初出云间时炯如金盆光陆离驻影疑遮青桂树飞光直射碧桃枝枝间烂烂花如雪风力高寒吹欲折便持玉案紫琼杯还酹青天白银阙白银阙几千文九州岛四海遥相望一年十二度圆缺惟有春时最和朗我从抱病滞故园十夕九雨増忧烦此时朋游少欢聚谁与共倒林中尊只今翫月流江浒却忆兄行弟逰处湘水天青路口云雩山雪照罗岩树独不见兮心惨伤举头看月怜异乡华山老鹤歘起舞龙门流水横秋霜人生富贵复何有笑折花枝劝行酒未须秉烛向西园更与回尊唱杨栁

　　题杨郎所制五采匹笺歌赠自明杨征士

　　杨郎手持一匹笺邀我放笔题长篇自言新制三百幅忍贫不博黄金钱浣花濯锦何绚烂湘渌凝春起波澜晶荧色夺赤石髓腻滑光浮青玉案人言杨郎此笺真可传岂知彩笔炼墨尤精坚云窗朝拔霜兎颖石室夜扫松花烟一生攻苦事文墨长恨科名收不得穷年白发侍甘旨负米升堂更愉色杨郎杨郎莫漫沽古人岂必今人殊由来絶艺可名世况尔世叶当文儒益州十様今复见糜角松纹炯成片苍龙腾雾起勺水紫鳯衔图出深殿我惭世好百不谐学书局促空寒斋霜余柿叶不可拾但觉枯砚在尘埃感君孝养怜君苦会且蜚声羣玉府自掞玄云答远情江风飒飒鸣秋雨

　　寄答夏仲寅

　　宜春才子清时望精神峭紧才疎放野服不逰城市间扁舟秖在江湖上往年访我珠林湾草屋榛溪相往还是时八月十五夜明月东上仙槎山君船政系湾头树玉瓶双倒金陵酒满洲风露聴歌呼水面寒光碎星斗别来鸿燕邈相疎宋郎忽寄云中书碧笺丽句细作字秋水掩冉生芙蕖东南转战几千里白云在山招不起使者空寻颜阖庐神仙还入东吴市今年五月劳远寻快阁矶头江水深手持轻箑忽赠我使我披拂清烦襟如何相逢即相别回首音尘忽超越松桂早已见清贞云月何由比高洁知君惯作汗漫逰扬帆鼓枻春江流重湖烟雨葭菼緑我亦飘飖随白鸥

　　秋日承陈子相寄示送别诗并録登武山及往年武溪相忆之作比兴清远兼有思致所以爱我者深矣能无报乎辄赋长歌以答远意并柬南溪萧翀诸子

　　西登宣华东眺武山崪其孤青邈矣难攀虎鼻岋嶫戴石何班班风门宛开双翠鬟云峰上出九千仞六月飞瀑声潺潺我有故人氷玉颜欲往从之路险艰长松吹雨日色冷曾倒緑醑夜醉溪亭间别来几时秋树殷寄我好句错落明月连金环摇光发彩荡心目使我叹息开昏顽忆昔与数子乗月相往还泛舟晓出越台下吹笛夜渡青泥湾每思黄虞世礼乐日以瘝仲尼浮海去已远古诗三千谁与删曹危桧偪黍离废乃有哀怨兴荆蛮后来作者百四五鱼目蝘蜓愁嘲讪石岩夜寒不可且落叶如雨惊栖鹇感君高谊朗如月愧我緑鬓今成斑君才磊砢世所稀高价岂止千万锾由来天马絶御辔岂有芝兰低草菅秖今黄尘浩浩弥人寰长弓犀角纷驰弯金洞老仙卧烟草顾我清泪流澘澘九天崇严烟雾杳中有玉色都而闲待余服食金光草来扣清都龙门闗

　　会亭山歌为安成周孝廉赋

　　吾闻会亭之山高插天上有千章森欎之乔林下有百顷云雾之芝田伊谁筑室青山前云是周氏有子孝且贤十年乱定还乡土奉母安居仍守墓池鱼供馔冬笋白把酒升堂更欢舞时登半山亭却望山上坟手攀坟树抚驯鹿泪洒深谷不断之飞云我愿种桃绕其室瑶池花开照云日此母应能食其实由来和气兆物先水生连理山出泉会亭有石良可镌母慈子孝俱千年

　　赠泉上人弹琴

　　慈恩上人好弹琴昨者相遇龙门阴琅然为我拂苍玉写作幽涧寒泉吟奔腾千丈瀑布落忽转岩坳潄松壑流声渐远人莫闻飒飒天风起寥廓

　　题华阳彭玄明所画秋山图

　　我不识华阳彭炼师见画云山想句曲数峰暝色入遥浦六月泉声动虚谷紫霞观楼当落日似有幡幢出林木海边鳌首戴云红天际峨眉拂秋緑昔闻天台雁荡相钩连云气来往驾飞仙断桥溪涧路如棘嗟尔策蹇归何年秋风湖曲波如烟我思东泛吴江船买鱼沽酒緑荷渚吹笛夜下松门前便寻炼师觅玄鹤却访华阳窥洞天

　　奉题墨竹为西阳萧先生赋

　　西阳先生风节高蚤以文翰驰英豪兴来为之写苍玉便觉满纸生风涛长身劲气欲千丈复有孙枝俨相向曽闻鸾鳯下云霄会见蛟龙起春浪先生静掩林中居眼明秋水笺虫鱼他年东海访竒古定载小车求竹书

　　流江八景歌

　　望龙门渺飞雪皎若三山白云阙仙人踏岩石石上迹欲灭恍惚重楼珠幢夜腾结北风吹沙江水裂望西山愁暮雨青屏冥冥龙出舞真僧入定石卧虎遥见絶壁中开露祗树邅予逰兮江之南月皎皎兮浸汪涵素娥抱玉骑紫蟾冯夷缩手不敢探但见光采烂烂千丈摇虚潭招予舟兮石浦春涛浩兮不可以渡风轰铿兮雷怒忽中流以回顾闻阗阗之戍鼓宣华屹其云中天鸡鸣兮咽霜钟耿疎星之光曙见十二之青峰复忽兮将夕落景飞兮乱山赤眺长洲兮泛珠湖棹木兰兮拾明珠山有松柏兮水有芙蕖高可樵兮深可渔乐哉江南兮伊美人之所居

　　登王氏承庆楼歌

　　谁能白日骑鹤缑山头谁能赤手钓鳌沧海陬长空千里望不极爱此江上缥缈之飞楼楼成宛在河中洲排轶雾雨盘深幽后有白塘百迭之丹崖前有石浦万丈之龙湫炎霄飞雪洒栋藻清晓落月窥帘钩可以招飞仙延浮丘龙门宣华郁相缪手翻天瓢倒海水一洗万古兴亡愁昂藏溪南翁飒沓紫绮裘平生友爱无与俦倚栏思共梅川逰惊风吹雁去不返徒使猨猱吊月鸣啾啾梅川神逰不可见喜见令子如琳璆前年入山伐羣木构此径欲追前修三槐当戸青不休两江之水何浏浏晚烟近渚栖钓石春雨满皋看緑畴已闻万巻积书史况有坐客皆公侯忆我重来停小舟门前緑波飞白鸥乔林倚天万竹稠下有驯鹿声呦呦云阳老仙翰林伯十日坐此成淹留醉摇彩笔发竒思雄文巨篇凌高秋至今光怪动斗牛四壁恍怆腾蛟虬林花如锦烂不收猗兰娟娟春叶抽何不载酒相劝酬为君满酌黄金瓯起招秦娥作妙舞更换越女回清讴洞霞绚烂可以列锦屏涧水嘈杂可以鸣箜篌但期天河远抱石不记海屋曽添筹功名时来安可求过眼何异春云浮谁能东山问安石我欲剡中从子猷

　　题葛洪移家图

　　前行白羊四角羸谁骑驱者鬅鬙儿狰狞一犬嘷而驰举鞭护羊呵止之背有囊琴结墨絁妪后负画策以追少妇驰牛牛步迟两儿共载兀不欹大者坐拥斑文狸小者索乳方孩嬉母笑不嗔还咔咿复有鬅者肩童羁引手向翁如反僛蹇驴嘷地行欲疲两耳逆竖愁风吹老翁龎眉方颔颐顾瞻妻子色孔怡似语前行路向夷尔兄在前尔勿痴汝母正念尔弟饥高帻髯奚荷且持药瓢囊幞何埀埀有捄者柄相参差傍有二巻一解披趂行苦忙奚不知我观此画喜复疑问翁为谁莫可推或云葛令之官时移家勾漏乃若兹人生多累在侈靡如此行李胡不宜骨肉在眼无余资非有道者焉能为陈岩作图真画师笔迹缥缈如飞丝中有妙意世莫窥我吟将为仕者规如不见画当求诗

　　美人捻绵线歌

　　吴姬坐卷芙蓉裙玉纎参差挼白云绮窓日高花气熏摇光弄影何纷纭春蚕蠒尾雪花白澼得吴绵爱柔泽殷勤罥挂珊瑚枝一挽琼丝落千尺宝珰下镇悬飞琼宛转不闻缲络声春风吹花扑帘入倦倚象床还叹息愿因双织紫鸳鸯与郎被服生辉光郎心百年终绾结莫学柔丝中道絶

　　题桃花珍禽图

　　山桃花开红满枝珍禽啄花光陆离袅袅欲立不自持吴堤十里锦作帷忆昔半醉倒接■〈罒离〉走马挟弹归来时还见踏翻红雪飞

　　赋金精山寄赠王使君

　　金精之山高入云丹崖黒石相纠纷灵泉千尺天上落仙乐缥缈空中闻我昔南逰出其下池上莲花已堪把使君访古此寻幽洞口云萝系骢马激清流坐高林排白石鸣清琴石以拟君之壮节泉以比君之素心爱而不见心恻恻云岑歴乱烟波深题诗远向山中去木鹤西飞慿寄音

　　石潭渔者歌

　　吾慕东海生埀钓潭上石潭水扬春风桃花艳云日知君远志不在鱼濯足时时还读书秖应豹隠藏深雾肯学鹰扬载后车

　　题赋金银山送萧茂才之遂江并柬周用性

　　金银两山蔚参差我昔西逰曾见之石台照耀落日紫下映流水光离离干戈苍茫隔烟雾清秋送子山中去沦落同悲雁塔人登临更赋龙门句水北山人须鬓苍十年寄书不得将君去相寻定相得却望两山心恻恻

　　题王若水画松石高人图

　　盘松如龙石如虎傍有高人须发古千年海上忆安期一日山中见巢父龙变乗云虎可骑四海逍遥随所之桃花源里有路到莫遣时人先得知

　　题帖监县所藏唐人画马图

　　髯奚并控天闲马回鞭齐立垂杨下毛骨疑从汉苑来衣冠自是唐人画东南百战良马空安得致此真骁雄为君电扫清八极归来立仗明光宫

　　和答谢子方

　　东昌高人谢子方前日寄我新诗章文章变化合经纬律吕开阖含宫商乱来正音邈寂寞令我把诵坐仍作独不见之情惨伤云月娟娟上江阁

　　四斤桃子歌

　　四斤桃子世所珍雕盘献客夸轮囷海霞红点王母颊玉团中涵秋水色东方娇儿偷不得美人惜香笑怀核由来物性系所宜荃茆橘枳安可期种成三年苍玉枝开花结实君始知

　　东园有梅一株为野棘蒙罥有年未有竒之者暇日因命童竖刋除之赋长短句一首

　　东园有梅蜷不直茨蔓罗生错如织东风岁岁满园青不见梅花见荆棘横丛恶棘何纷然蒙密离纚将十年坐令盘窣不得展纵有花开谁与怜我昨买东园爱为此梅主忿然嫉狂横急集斤与斧先诛恶根次伐干挥拉剔攘到全树便教风疏舒彼郁要令雪袪起其俯此时老梅筋力苏手足轻旋眉目都枝如取璧相如头上直指发柯如归汉苏卿手中落旄节色如买臣弃薪怀绶上会稽气如望之入见堂堂谢挟持豁如晋公掀淖出泥涂矫如淮阴释缚当万夫兀如萧何脱械佩剑趋勃如范叔出箦载秦车异材终离魑魅宅正气似有神明扶下视茨棘无遗余斩伐割截靡完肤蹴踏狼藉泥土俱或焚爇之罪不逋遂有过者侧目惊相顾寒鸟逰蜂亦来聚清风濯濯羣萼敷晴日鲜鲜万枝露极知摧恶植善天所嘉从有此卉木分正邪野夫穷年不出家但携冻笔煮苦茶日日来看东园梅树花

　　鸬鹚曲

　　芦花断港腥风起鸬鹚船来泊沙嘴聨翩满艓黒如云载入寒江猎潭水渔家自来养鸬鹚不畜网罟兼缗丝年深驯狎识情性举手呼名相应随船头鸣榔杂喧閧黔喙玄裳歘飞咔乱石深掀锦鬛翻惊波暗掣金鳞动忽然抛掷向空中衔戴巨鱼争力雄渔郎惊救夸敏捷承络义挺无遗功小鱼倒吞森似束终然入口不到腹充胡塞吭却归飞吐向蓬窓动盈斛欢呼携负入城府委玉倾银贱于土饱同水鸟沙上眠醉共海鸥月中舞雌雄生小常相依得食后人偏得肥杨栁矶头时聚立桃花潭上却翻飞往年布种沔湖里近日船中亦生子不惜今年教养成死时却葬沙头地我怜此鸟义且驯供养渔家秋复春鸟中岂无鹈鸪与白鹭一饱贪馋便飞去形貌虽竒焉足数

　　石炭行

　　君不见庐陵周原上山兀草木无根尽童突何年下掘得石炭劫灰死凝黒龙骨十年兵兴铸錬多千包万秤严征科乡夫如鬼入地道鞭血哭泪交滂沱斸深掘远不知返土囊砑空忽崩反十人同入几人归接绠篝灯出牵挽舟输担负入公家连屋委积如泥沙霞蒸风吼入炉韛但见刀戟锋镞烈焰闪闪飞银花我愿天公悯民苦尽勅石煤化为土随穴湮填永无取便令四海歌升平烧山铸镈销甲兵民絶横死无苛征

　　石膏行

　　君不见太和锺步江水边土山■〈山上畾下〉嵔相钩连何年下凿石膏出黄壤深蟠白龙骨篝灯掘隧不计深前者方压后复寻问之此人何为尔皆云得之可牟利自从岭外南盐通糅炼和之颜色同贩夫重多不较味舟车四走如奔风晨输夜挽尽筋力官有禁刑私不息蒸溲药食能几何十有八九归馘鹾我叹天公生此亦何补掘尽终当变为土又愁地脉郁积还更生万古奸利滋不平安得神人蹴之尽崩溃民乐真淳永无害

　　铁十字歌

　　庐陵江边铁十字不知何代何岁年何人作之孰置此何名何用何宛然形模交横出四角三尺嵯牙偃锥槊雨淋日炙黒色滑土中鮀鳞见斑驳人言南唐竹木场所都铸此罥硾筏与桴一沉江中一路隅是耶非耶焉得虞或云此古厌胜法水怪奔冲赖排压雌雄相顾走光芒神物护呵谁畚锸所以往代鼔铸虔州城此物千载为英精舁铁过之铜乃成精化气感理莫明世人往往疑根植下触每愁风雨殛近时暴卒破盲惑掘地出之夸胆力终然弃置不敢匿我时见之考其式赤乌之年乃妄饰吾闻天生五行中惟金可革亦可从何不为刀为错通商工为耜为镈利九农斩犀刺虎为剑锋不然行雨极变化为蛟龙胡独汨没在泥滓断甓遗株等沦弃铜仙不来秦鐻废坐阅兴亡一流涕

　　○长短句

　　不涉风波亭歌为糜朝英赋

　　烈烈北风汤汤横波大船乗危小船覆公独不涉留山阿赤鳅鬐黒龙尾长鲸峩峩撑白齿偶一触之命如纸滟滪云深自有堆海门黒月元无底我昔见公南浦之龙沙知公作亭非不华上砻翠石凿戸牖下列琴策开烟霞客如流云酒如海枣已如瓜菊堪采醉歌白雪扬清风独立东南三十载歴观古贤达孰不恋闲居后有栗里之陶氏前有东门之二疏公乎公乎又何羡乎鼎食而禄秩驷马而高车登公亭酌公酒风波于公果何有酌公酒聴我歌风波风波奈我何

　　黄蜀葵歌

　　君不见园中黄蜀葵去年一尺长今年始作花即见倾太阳朝朝与暮暮东西逐飞光天清白露下秋气忽已凉蟏蛸篱落瓠叶黄支离委絶同秋霜荫根卫足野人语岂知物性本有常空山无人日色薄能不念子増烦伤中天北斗何苍苍千秋万岁临冀方清夜起瞻夜未央车轮确确回中肠

　　林之乌美建昌黄节妇

　　林之乌尾毕逋雌雄在树声相呼一朝雄死雌不去衔食自哺巢中雏雏成生羽翼教之慎出入出巢不似依巢安上有鹰鹯下沾湿林阴阴风颵颵东家火起焚其巢巢空叶枯霜露冷覆翼其子鸣咬咬雏今老苍自飞止慈乌端居为雏喜衔草作巢巢更高白头未遍慈乌死见者共叹息羡尔林之乌妇中贞节谁与俱独不见海昏罗田都黄氏一子之母旌门闾

　　赠袁炼师弹琴

　　袁炼师好弹琴不作江南曲解琴中古音七轸削玉徽裁金焦桐黒尾朱弦心对之如大宾宝之甚璆琳时来为予肃危襟拂拭顾盼愁不禁六月一鼓之秋风飕飕起云林十月一再抚凌厉白云开重阴老君坛高夜色迥神人下聴寒萧森口中六律祇自和头上三花谁与簪忽起抱琴去振衣度遥岑手援北斗为我斟独不乐兮忧骎骎苍梧虞舜不复返帝子佩沈湘水深不尽千古意别君清夜吟遥想相思江之浔

　　送孙伯刚之仪真

　　孙侯庙廊具特达古豪俊十年出禁闼往往事州郡苍髯玉立秋风高南浮烟海东云涛中朝更化重守令似尔简擢非贤劳淮东诸郡临淮道共说仪真风物好万家歌吹动春云十里楼船压江岛海有盐错水有鱼白露红霞春满壶候人出郭鸣马集日望使君来下车岂无穷困民所重民父母税赋出鞭笞伊谁肆苛虎长淮之水何悠悠行矣不可以久留便令南阳得召父坐见淮水回清流愿持万古心送君以千里由来贤达士感激在知己篔筜谷金精山吾独胡为淹留于其间云霄浩荡白日近飞翰冥冥倘可攀

　　己亥三月歌

　　己亥三月尾大麦小麦黄欲起风从北来雨不止野雀漫天水漫地高田雀飞可网罗低田水来将奈何

　　水啮古墓歌

　　河水啮高丘丘中墓门崩作洲可怜墓中人不见河水向南流

　　题青阳行乐图歌为黄允中赋别

　　使君临湘人旧住青阳里一从逰宦之江郡长忆青阳好山水梅池之水深弥弥晴緑酿涨青玻瓈蛟龙夜擘山石裂下注湘水衮衮而东驰羣山插天削寒碧大云嵯峨几千尺苍烟尽覆紫芝岩日光却射青萝壁图中茸帽紫绮裘使君行乐何风流长松过雨晓色净抱琴来此吟清秋琴中有声传太古振羽流商动林莽淳风已变知者寡却望苍梧叹修阻我欲起扫石上苔为君更置青螺杯手攀琼枝拂明月骑取白鹤径欲归蓬莱蓬莱微茫不可以度嗟我民昔捐瘠兮孰遗以哺民今有子兮获有稌挽之不留兮君盍予顾思使君兮不可忘泛澄江兮望临湘临湘山高兮水长允怀使君兮乐哉青阳

　　题江村秋兴图为萧性存赋

　　我昔棹船过横月醉唱吴歌夜中发鹅公岭头月东出百尺清潭写毛发买鱼溪口烧荻烟回首旧逰今惘然萧君此图自新制风物何得犹当年两松童童立江浒松下人家好楼宇雁沈极浦秋水阔僧入逰峰晚钟度伊谁闭户事书史白发满头心未巳岂知扬雄老执戟万言不如一杯水幅巾美髯行者谁潇洒似有岩壑姿便思携酒共佐酌更约入山寻紫芝

　　渔栖辞【有序】

　　刘子过螺川闻有歌于泽中者异而聴之曰此渔者也迹之不可得乃仿其音而节之为渔栖辞
　　苍林兮碧溪我渔兮我栖朝鸣榔于中泽兮夕余济于澨西波洄沿兮不可以倐迷路窈窕兮风凄凄反予遵兮故蹊云鳞鳞兮不可以隮潄白石兮藉芳荑悄空谷其无人兮见翩翩之鳬鹥志逸而嬉兮得丧以齐纶不必施兮彼笭箵又焉足赍乐哉洋洋兮吾乌知尔之为鲦鲿为鲸鲵

　　○五言律诗

　　至赣入西江

　　奉诏趋南越乗舟上赣津修程兼水石晴景际冬春海食人多诈山行马有神谁能轻陆贾吾已愧涓人

　　出蒲岭晚投锺寨

　　乱石閟岩扃苍烟拥翠屏稻田宜晚赤山木自冬青客去冲蛮雾人来覩使星秪惭过冀北犹拟泛沧溟

　　南海逢萧氏妹

　　流落怜吾妹艰难在海隅偶然余见日早已絶归途日落苍波阔天寒碧屿孤失羣兼委羽忍泪更相呼

　　包公井

　　止饮端州水犹为凿地谋在官真不负于世果何尤光抱一泓月清涵万古秋尘怀思一涤欲去复迟留

　　渡绣水取道赴高州

　　日出城乌起风高驿马鸣山从云际起人在树间行溪罟穷深捕畬刀废薄耕见人茆屋好浑欲愧平生

　　憩金鸡驿亭

　　缘云上驿亭春色正冥冥千树棠梨白满山蕉叶青碧潭开匣镜秀壁拥帷屏尚说客州远舟行未可停

　　下马

　　下马度嵚崟千溪复万林含沙疑鬼箭飞草畏蜞针火种通猺俗山歌杂獠音逢迎暂投息起坐剧愁心

　　出雷阳初渡东洋沟

　　南出雷阳郭东洋第一沟气蒸通海润味苦杂潮流蜃垩涂舟徧蒲茅覆屋稠还闻■〈风贝〉风起飘巻到城楼

　　至沓磊驿初见海水

　　南海天光白东洋水气昏汐潮通浦口涛浪潄山根浩淼涵千古虚明汇众源平生万里志临眺豁飞翻

　　琼府与广东佥宪潘牧戸部主事元伯常相见于琼台驿作此奉柬

　　元子经邦赋潘郎执法公寜知万里外相见一亭中潮退沙痕白春还海气红愿言各努力归奏大明宫

　　题陈赞府山水画赠萧伯循

　　忆在清江上开轩望远林莺啼双树緑人静一窓深远道劳行役芳期阻啸吟如何埀钓者万事不闗心

　　题钓鱼图

　　潇洒玄真子超遥好容颜放船烟树下把钓水云湾鱼没萍翻石鸟啼花满山惟应江月上遥聴棹歌还

　　题雪景山水画

　　万木皆氷树千崖尽玉山精神添去马毛羽失栖鹇客路微茫外人家烟水间忆曾登虎鼻徒步月中还

　　题毛泽民云山图

　　水国通吴会茆堂背楚皋树含春雨润云挟晚风高幽想栖文豹深疑呌緑猱谁能招小隠吾欲棹轻舠

　　题方壶寄黄郎中渭云红树图并书

　　春树重重緑江云冉冉生图传龙虎客书寄鳯凰城花底趋琼佩松阴奏玉笙何时骑两鹤方驾上蓬瀛

　　题挟弹图

　　骏马青丝络聨翩挟弹来山疑经洛浦路似出章台鸟散红花落莺啼碧树开啼时端聴汝好在莫相猜

　　题赵鸣所画林下看云图

　　何地好幽栖青林带碧溪藤埀猿共挂叶暗鸟频啼避俗还衣褐看云只杖藜几时真不负归问武山西

　　题山水画轴

　　瀑布双埀下屏风九迭张波光混彭蠡山势似浔阳松坞栖茆屋枫林带石梁扁舟如可具吾意在沧浪

　　题古木苍鹰图

　　旷野澄秋气雄姿肃武威林端方攫立云外已惊飞秉政乗金令摧奸顺杀机喜闻阿阁上鸣鳯际春晖

　　赠松江周道士

　　自得逰仙术偏多济世才檄龙行雨去呼鹤下天来功熟黄金鼎名登緑玉台还闻从此别入海访蓬莱

　　十月一日至临濠点驿将归南京赋此奉酬徳瑜萧虞部

　　淮水遶濠城东流不尽情秋光余客路云气满神京下马逢仙堠回舟问水程遥怜一尊酒持此向谁倾

　　题画扇

　　雪裂齐纨素天开楚甸图丹崖禅阁并红渚钓船孤亭晚连松桂沙明问栁蒲短琴如可抱清醑得频沽

　　十四夜对月柬子彦有怀子中兄

　　月出白杨端乌啼清夜阑絺衣初淅淅草露已溥溥共喜灯花密寜辞酒盏干有兄怀二弟应自倚楼看

　　夜坐二首

　　叶落风连树乌啼月满庭把书双鬓白呼酒一灯青霜露惊残岁闗河忆旧经职思方在圉未敢叹飘零
　　其二
　　更声引迢递海气合空蒙乌鹊枝枝月青杨叶叶风山河百战后城阙五云东往事成炊黍吾生独转蓬

　　寄酬长兴知县萧徳瑜四首

　　有美长兴宰曾为工部郎冶金精范器制锦动成章客鬓何曾白乡心故自长永怀明月夜送酒过濠梁
　　其二
　　山泽通虞部图书限职方向来嗟共事此别更殊乡羸马燕山远红船霅水长各言思奋励未可惜参商
　　其三
　　近见湖洲客因传三月书闗河千里外霜露九秋余作县能知事携家想定居几时苕霅上相见采芙蕖
　　其四
　　五十今逾四惊添白发多遭逢嗟已盛报答欲如何边月明山驿沙氷带塞河逺慿南乡雁一寄北行歌

　　观北平城陌栽树有感

　　本是山中物移来近市尘分根烦野客留荫待行人意接风烟远光承雨露新闾阎小儿女攀弄亦何频

　　退食

　　退食还西舍单居少四邻入门惊落叶振席愧流尘狞犬偏嘷客饥猫亦恋人自怜仍自慰俯仰向谁陈

　　东园秋雨野苋旅生日采供厨喜而成韵

　　旅苋无人种生来自满畦童童承晓露濯濯迸秋泥瓜蔓虫偏食茄科草共齐欣然供采摘亦足慰羮虀

　　西馆积雨

　　西馆门长掩青樗自满林土垣秋后塌泥泞雨中深案检秋巡牍囊余月俸金君亲恩未报搔首一长吟

　　雨歇感事

　　雨歇孤城晓风惊万叶秋晴窓走蝎虎阴壁上蜗牛抚事惭疎阔承恩叹谬悠若为禆海岳未敢问林丘

　　即事

　　吏牍常堆案官居不近邻阶庭归去晚鸡兎坐来亲市酒何曽醉囊诗未是贫秖惭公禄厚犹恐负儒巾

　　感俗

　　衮衮牛车急纷纷鲋瓮频井咸知苦水风恶骇奔尘土炕炊烟旧坭头送酒新总怜边俗恶牢落异乡人

　　北平十二咏

　　胡桃
　　碧露枝枝重青苞颗颗匀叶深初覆夏花弱不禁春核隠龟筒小浆凝密枳新向来谁致汝吾欲恨平津
　　榛子
　　君国充笾实闺门重贽仪物微将礼意名重着歌诗错落鸡头小晶荧鬼目竒欲尝怜病齿把玩独多时
　　马蔺子
　　蔺草何人种丛生故近兰叶长书带小根瘦彗芒干牛马何曽食樵苏自不干遥怜南郡客更作水仙看
　　香水梨
　　香水传嘉号轮囷碧玉团刀场惭误拟饤坐喜同欢崖蜜清心润壶氷溅齿寒宣城空斗大气味敢同看
　　红瓤瓜
　　皮緑何曽别瓤红故异常晶荧丹玉片滴沥紫霞浆云落盘杅冷氷余齿颊香青门夸五色见此不能忘
　　御黄子
　　本是中园李多因杏接成喜传希世味因锡御黄名圆莹含秋色甘香注露英只今玉食俭远物未曽征
　　盘松
　　最爱青松树盘盘偃势竒一擎张羽盖四面走虬枝引手探巢鹤低头触兔丝寻常三尺里赤日未曽知
　　偃槐
　　勃窣撑孤柱婆娑偃一株长条埀带厉细叶挂流苏暮鹊从争起秋蜩秪谩呼移床怜美荫何止蔽千夫
　　巴丹
　　自是山桃子蕃名故尔殊皮肤怜外腊香味爱中腴磊落珠盘石修圆碧海珠南归思种汝土性恐难迂
　　韭黄
　　都人卖韭黄腊月破春光土室芳根暖氷盘嫩叶香十金酬好价一筯惬初尝何以江南种青青雪里长
　　慈乌
　　塞北慈乌好羣飞长子孙争巢偏挟势反哺独知恩秋树霜前遶寒枝月下蹲往来随候雁此理竟谁论
　　黄鼬
　　黄鼬雄于鼠萧骚散尾毛窥檐林雀噪出穴屋鸡号攘攘縁高树踆踆伏浅蒿惟余管成子犹得利霜毫

　　防微馆

　　高馆人难到层阶草漫生野蒿深没马高树静啼莺问俗时询野防微早计程自无尘土近况有柏风清

　　七夕次吕佥宪韵

　　华月丽秋天寒光莹若泉星移银汉节花合绮楼烟鹊影浮珠贝蛛丝罥藕莲人间与天上安得两团圆

　　心清一首奉柬吕徐二佥宪

　　心清余白日地迥隔红尘马渴时窥井乌驯不畏人衣冠更异俗书律在同寅辽海通东北应知服化淳

　　独归

　　吏散独归迟西庭欲暮时猫戏风卷叶鸡坐雨横枝白雪谁能和清觞谩自持故园秋色早回首意兼悲

　　晓起

　　楼笳低塞雁邻火起庭鸦城歇征人柝门喧过客车风枝涂白露霜叶覆黄沙底事边隅梦经时不到家

　　题李居中山水画二首为孟彦忠掾史赋

　　日出清江迥云生翠壑重楼台山上下车马路西东松瀑晴崖雨茆茨古木风向来度桥处曽见抱琴翁
　　又
　　山崦朝阴薄野桥秋水深人家住不远杖策去相寻水口分危石山腰控远林苍茫何处景迢逓故园心

　　纪俗

　　古来燕赵地遗俗至今存曲和膏糜冷烟烧土炕温主宾通坐卧婿女异卑尊四海今同化移风在所敦

　　铜城驿遇雪

　　晨起驱双犊前行挟两辀偶冲寒雪去如驾玉麟逰草树千章列川原一色浮几时还入觐趋拜鳯凰楼

　　再赋

　　惨淡暗长空低回逐急风榆林珠错落蓬草玉珑松野屋无炊火川原有去鸿遥怜异乡客枯坐小车中

　　过沛县水驿

　　水驿前年到归船复此过人家住来久岸栁种成多泗水通遥海砀山隔大河千年陈迹在回首飒悲歌

　　守冻二首立春后二日

　　风雾卷惊尘河氷限去津客程方守冻天意欲争春去雁鸣犹急浮鸥近若驯香醪如可问吾欲酹江神
　　又
　　风急牵樯涩氷坚下檝难一程残雪里三日大江干近渚时登眺遥山只坐看到京犹十驿谁与送飞翰

　　夜雪

　　黄昏初淅淅深夜故翩翩野白惊连水窓明觉满船天低寒月下河断北风前旅泊成淹滞孤樯未可牵

　　舟次遇卖獐者

　　野猎卖山獐提携趂客航山林便性逸罗网堕机张价索青钱足膏凝白玉香平生藜藿味对此不能忘

　　夜梦亡兄中翁以家事相语觉而感泣因追赋二诗以寄予衷

　　老去频年别书来百感非痛心须一见皓首竟先归夜冷姜肱被天寒康伯衣只今嗟莫及惟有泪长挥
　　又
　　晚岁家居日逢人忆弟时谁知万里意竟作九原悲苦惜分符远尤嗟上冡迟惟余清梦在欵欵慰深思

　　青阳店晓泊忆往年点水驿过此

　　寂歴临流岸苍茫向暮天闗河淹远客风雪送残年宿雁时惊火饥乌欲趂船昔年来往地回首一茫然

　　遣闷

　　舟子呼不起高眠烟浪中苦云愁积雪犹欲候天风倥偬羁怀剧萧条岁事穷几时东夹道骑马聴晨钟

　　岁暮舟中有感

　　岁纪聿云暮客程殊未央大风吹旷野积雪满河梁城远难沽酒缾空欲问粮何当转晴景长啸下山阳

　　夜宿宿迁

　　城雾初明火江风只撼船春还犹有雪夜过欲无眠来往怜吾老登临记昔年桃源如可问乗月下前川

　　除夕

　　冻雪初晴夜残年欲尽时居人竞节物行客信程期酒重屠苏感诗深棠棣悲团圞儿女坐应说鬓成丝

　　夜宿枣林闸闻雁

　　迢逓来何处苍茫叫此时夜深犹去远春近独归迟江上烟波阔山前塞月低十年来往地回首意兼悲

　　题李时画山水图寄赠罗修已

　　雪拥莲花嶂霞明枫树林江侵沙屿阔泉落洞门深栁色催移棹松阴带抱琴新亭无限好何日共登临

　　过桃源县别黄仲箎

　　野市栖民舍河堤带县衙长年对流水无处问桃花旧别三年久新愁两鬓华相逢那可住风雪满星槎

　　十月朔日蒙御史台颁至洪武九年厯日十六喜而有赋

　　洪武九年春仪台宝厯新远从乌府送如见鳯图陈万国同正朔千官仰北辰彤廷先进早犹忆侍班晨

　　吕梁洪

　　飞瀑过双碛横梁亘一洲时清自失险石出更安流客棹依洄洑人家带坌丘为谁含怨怒呜咽下邳州

　　河上农家

　　河上居人少兵前草树繁牛羊还识路鸡犬自成村衣夹绵花絮盘分苜蓿飱可能无长物容易足晨昏

　　答吴生仲琰来韵

　　英英吴氏彦文采动儒绅不惮荒山晚远投佳句新云天开意气秋水莹精神励志勤修业终当继古人

　　和子与王征君中秋律诗一首

　　对月怜今夕看云忆往年秋光连武姥诗兴在禾川花底吹箫坐松根枕石眠如何继清好高咏赏团圆

　　题畊乐亭

　　园圃带城居知君乐有余韭菘连疃緑柿橘映窓虚自酿浇花酒闲观种树书如何车马客忧患日相于

　　题唐人马图

　　天马何年贡远从西北来月支回汉使风骨走龙媒白日轩墀近青云道路开高秋看图画歘使壮心哀

　　题陈敬则书室

　　一室梧桐下秋阴覆近檐古琴■〈施，虫代方〉腹断新竹鳯毛鲜酒熟从人醉诗成只自编月明溪水緑更拟泛渔船

　　过丹塘访云从罗隠君不遇

　　緑竹溪流外丹山夕照边入门双桂古绕屋数峰圆烟暖吹藜阁云寒获稻田如何不相见怅望故凄然

　　出鸡鸣岭憩白竹院将入双仙省先墓

　　晓出鸡鸣岭东望马田山喷薄流淙下回环紫翠间地幽千竹净院古一僧闲郁郁松楸暮归迟秪厚颜

　　望白竹岩

　　窈窕縁苔涧逶迤带草堂松桥通石径竹栅间山塘远树晴烟白落花春水香几时逰白竹应踏石为梁

　　清明对酒

　　榆火报清明云天霁景澄麦花愁夜雨桑叶爱春晴燕说兴亡恨蛙占水旱声可能忘世虑呼酒聴流莺

　　题山水画四首

　　隔水问樵童青山深几重岩歌闻雪瀑谷转见云松野服乗秋制山田力岁供徒令尘土客挥汗仰高踪
　　右韩昌黎送李愿序
　　驰策长林下停舟野水浔旌旄行处路罇俎别时心山晚松阴薄江晴栁色深殷勤言赠意千古重官箴
　　右栁子厚送薛存义序
　　羣木飒萧萧虚堂坐寂寥秋声方永夜月色自中宵目倦青编过眠迟绛蜡消平生江海志及此叹飘摇
　　右欧阳永叔秋声赋
　　清夜放船好长江正渺如风行流水上月出逺山初飞鹤盘空迥潜蛟隠浪虚英雄有遗恨临泛独踌躇
　　右苏子曕赤壁赋

　　和子与王先生夏日途中望武山二首

　　日高南涧午云度北岩阴坐石依行树聴泉醒渴心遥望西华观微闻钟磬音烟霞石磴晚谁与共清吟
　　又
　　野寺临溪古方桥驾石牢云车停逺盖风树隠虚涛赤日南天迥青岩北斗高却思燕地冷雪椀送氷桃

　　七月十四日同王征君萧国録逰云峰寺观壁间旧画墨龙有感

　　梵宇慿虚构僧房隠树开窓间时见虎山下或闻雷路绕岩腰上泉通石骨来凄凉余画壁风雨半莓苔

　　西华望月和竹庭韵二首

　　山远絶纷华天虚引望赊南风当戸正北斗傍岩斜路转风泉合岩分雾树遮若非闻玉磬谁信在仙家
　　又
　　秋清深谷里月照大江滨此夜同逰客当时远别人白发催年老青灯照夜频陶皮如可问逰此欲寻真

　　问胡山人坟

　　偶寻康道士因问故人坟满地生秋草何年閟白云松楼秋梦断竹浦夜吟分狂饮犹怜我■〈奭斗〉泉拟酹君

　　宿西华有怀萧鹏举并柬同逰者

　　山光上寥閴海气接鸿龎月近全当戸天埀半入江买泉苍石洞送酒白云牕却忆滁阳客东逰滞短艭

　　项烈妇唐氏挽诗

　　冦截新林渡风惊下濑船死能同母逝生或媿身全抱石云漂海沈珠月在渊义门重光烈千古照龙泉

　　赠廖山人月山

　　问讯青囊客来逰衣锦乡几年寓禾水何日过茆堂古墓沉鳬海高门散鹿场平生双短屐登览意何长

　　过小孤山

　　万丈临无地苍然不可攀九江争赴海一柱独当闗水族朝珠阙仙娥拥翠鬟平生登览兴及此慰南还

　　入湖口喜见庐山

　　鄱阳湖上路来往愿多违往事那能问今年始是归乡田新梦熟京国旧逰稀稚子能携酒应先候竹扉

　　阻风坐湖阴石上

　　江石平如砥江芜散若丝偶来临水坐浑似在山时月上涵金镜风来弄緑漪那无一樽酒来此共幽期

　　学钓

　　偶有临流兴因之驻木兰呼儿供钓饵问客觅鱼竿小立怜幽树深投爱弱湍惟应待明月长啸下前滩

　　过南昌有怀旷伯逵知事

　　生来虞乱极身后见时清每叹多才累翻怜一死轻慷慨论交契沈酣托酒名至今江草緑犹似别时情

　　过新淦樟口欲访检校谢叔宾不果赋此遥谢

　　五月辞京阙曽期共泛舟蹉跎嗟后至怅望失前逰樟口风湍急山中云木稠寄书谢猿鹤欲往惜淹留

　　忆舍弟子彦相望

　　前月辞京阙因风问桂枝秖縁书到早应怪客行迟失学怜宗武迎门想阿宜林塘新酿熟烂醉不须疑

　　过峡江

　　乡路犹三驿逢人问水程昼愁江上住凉爱月中行白发思乡里青灯忆弟兄那能即相见把酒慰深情

　　秋日燕集锺氏西楼鹏举有诗依韵奉答仍示启晦

　　望月上西楼纎纎白玉钩晚山檐外出秋水席边流还乡初握手恋阙屡回头竟夕成欢燕感激讵云休

　　往逰流江坐溪南追忆如川隠君感赋三首

　　尚忆京城别旋闻旅榇归寜知埀老际翻觉故人稀江晚沙鸥集庭春海燕飞佳儿如玉树相顾烂生辉
　　又
　　兰玉照庭除松楸掩墓墟人犹思挂剑孙已解摊书独往青山在重来白发疎平生知己恨下马更踟蹰
　　又
　　白白新梅树青青旧桂林碧云幽巷晚残雪小斋深客去犹悬榻人亡欲絶琴凄凉风雨夕灯影照华簪

　　和萧用文寒夜闻风之作

　　汹汹松涛合潺潺竹溜分已怜寒夜入况是客窗闻月黒乌号子天高雁失羣凄凉江海意对酒正思君

　　宫体四时词答和欧阳原之

　　春色满长杨花枝出建章莺啼知禁苑辇过识天香度曲调鹦■〈母鸟〉吹笙引鳯凰可怜庭草色浑欲上罗裳
　　又
　　太液清无暑承恩得泛船飞帷缘緑水团扇夹晴烟日暮犹移辇风来欲上仙池边荷叶小个个似青钿
　　又
　　金屋秋风起铜盘夕露深水花红冉冉宫树碧沉沉却望鸾旌影微闻鳯吹音月明瑶殿冷香梦杳难寻
　　又
　　晓色冻铜池寒光上玉墀天低九重阙雪满万年枝阁道埀帘密宫门放钥迟春风别殿早若个画蛾眉

　　登石华山遇雨

　　西候浮丘伯东瞻石华峰林阴初歇马云气已乗龙急雨沾崖谷长风下桧松殷勤两仙女持赠玉芙蓉

　　夏日同谢可用丁文甫黄立本丁昌祖戴伯渊宴集西园池亭

　　今日南园好超然欢笑同谁知林塘幽有此路径通脱巾芳树下行酒青草中既饮亦径醉高歌答林风

　　题周伯寜梅溪图

　　月出青溪上云生翠壁间流辉方绕涧散影已腾山闻有梅初发兼怀桂可攀怅言寻芳者曳杖不知还

　　赋水作玉虹流送子启之赣

　　赣江不可极双注碧云中出峡几千文青天埀玉虹系船沙碛雨挂席石潭风八月寻源去相思秋树红

　　再赋岚气昏晨树

　　晨光暧众壑岚气嘘重雾遥闻山下钟微辨岩前树花落空复春鸟啼不知处木末带飞帆行人望中去

　　寒夜感兴和廖子所二首

　　浦月初沈后林霜欲下时空余清夜永不尽故园思旅雁惊寒惨邻鸡戒晓迟床帷怜稚子此意未能知
　　又
　　未赋潘安兴仍怀宋玉悲溪山百里道雨雪暮年期儒术真何济农书竟不知临晨増感激一谢故人思

　　次胡琴所韵

　　旅舍生芳草书帷映古槐共怜春意入况值客愁开隔屿花如雾哄堂笑似雷杯行嫌太缓故遣短歌催

　　送人赴南安推官

　　横浦西江上君行驾短艭客程花拂帽官舍鸟窥牕远别轻千里高名重一邦辉辉东海日偏照画旗杠

　　复出东原寓舍

　　渐喜故园近况闻征旅稀草间寻旧径江上问柴扉晓霁泥沾屐春寒雪满衣东皋须种豆从此荷锄归

　　戏题钓台石

　　拳石立崔嵬何年控凿开险应非滟滪竒欲似离堆云气缠高蔓波光漾紫苔长竿吾欲试叹息棹歌回

　　秋暮候家僮不至

　　少日疎狂惯中年感慨同梦啼惊泪雨坐久怯头风把酒嗔浮蚁看书惜过鸿故园归渐近慿问菊花藂

　　达上麓访吴孟勤不遇二首

　　杳杳天河路苍苍暮色寒千峰引云树孤棹入风湍旧别嗟谁在新诗忆共看怜君好毛羽何处觅琅玕
　　又
　　忆过山中路都无半日程如何不相见从此又南征江海时舟楫边隅尚甲兵相思摇落景回首飒心惊

　　张氏溪亭杂兴四首

　　草阁经秋净柴扉近水开霜林收橘柚风磴坐莓苔钓艇寒初放樵歌晚独回城南车马地欲往更徘徊
　　又
　　水落沈菰米亭深暗女萝卷帘秋雾薄倚杖白云多点点流萤下翩翩宿鸟过秋高摇落近幽兴欲如何
　　又
　　寒雾依山敛晴沙与岸颓林塘无路入窓戸有时开野客抄书去邻翁送酒来幽期在萝薜莫遣暮钟催
　　又
　　鸟径縁沙小鱼梁迭石高细流通乱屿杂树带平皋白鹭怡心性青禽惜羽毛由来林下客偃仰愧尘劳

　　题阳灵洞二首

　　窅窅青牛峡荒荒白鹤坛石山元少树阴洞故多寒帝子非秦女将军自汉官乗云知不返叹息万人看
　　又
　　仙宇何年辟灵泉尽日闻石门通别殿木栈倚高云鸾鳯时来下猕猴近作羣春风城郭暮烟雾正纷纷

　　下苍山西麓将问道过金精是日赵伯友与客先赴山中闻已出谷口相候喜赋

　　上马愁将夕题诗念友生苍茫惊独往迢逓媿相迎崖涌青莲色溪流碧玉声登临余我辈应不负高情

　　伯友夜半酒醒戏举一首

　　对酒不能饮高人方醉眠衣裳侵石冷冠帻挂云偏地迥星聨戸风澄露满天冥冥清夜过惊起问初筵

　　题雪景画

　　山阁雪初暝石床天正寒亦愁江上聴秪益坐中看竹树低仍压茅茨湿未干谁能添小艓来把钓鱼竿

　　送夏定夫归进贤

　　从师劳远涉归兴及清秋即此催还觐相看动别愁天埀阴洞碧云入暮山稠犹忆谈经夜松亭月色幽

　　赋石龙山

　　栁氏堂前石崭岩故似龙泥沙排异质烟雾失竒踪槛竹秋阴覆阶苔夕雨封鳌溪未能往凝想最高峰

　　淮甸

　　淮甸今焚掠纷纷日异闻远侵三楚地近隔九江云邻省围边将亲王进卫军由来王国内不在策竒勲
　　又
　　始报修城障仍闻铸甲兵闗河原阻滞宇宙划经营不谓时当尔终然法再更边圉岂忘备万一向清平

　　题米元晖山水小景

　　江上见青峰亭亭三四重雨沾金翡翠云拥玉芙蓉桂屿闲秋馆枫林隠暮钟苍茫图画意欲赏惜无从

　　赋碧梧

　　庭前碧梧叶秋至总离离不记远移处忽惊初落时色分云际石影乱月中池鳯鸟几时至凄凉青玉枝

　　杏园观赤文挹射弓

　　公子杏园中邀人射角弓张弦惊满月鸣镝应长风力倚千钧重心期一中工清秋鞍马健莫谩拟飞鸿

　　晚出西闗

　　戈戟重门固风尘过客稀飞禽愁战格屯卒怪儒衣野旷北风劲天高西日微苍茫愁满眼欲往惜心违

　　江阁晚望次严焕韵

　　落日明秋燧江空生夕波阁前歌吹少城下战船多望眼悬飞檄愁心倚太阿王师犹驻马谁遣问如何

　　赋战旗得营字

　　疾风吹大旗西出洛阳城鸢鸟互飞动熊虎歘纵横披拂中军帐飘扬别骑营万人回首处太白独分明

　　奉同孔元月赤文挹王子启严焕燕集闻公房得新字

　　跨牛庵下路秋日往来频何处无芳草多应有故人座分禅榻旧门拥戟旗新且复临尊酒微吟远世尘

　　夜坐

　　江浦低云雁墀阶起露萤一灯寒炯炯乱叶夜冥冥城迥闻征柝檐虚见落星时来对尊酒亦足慰飘零

　　登易氏山后小亭

　　乱石危峰下孤亭众木间藤萝深结络阑槛极跻攀啼鸟青烟隔逰丝白日闲风尘满城市怅望不知还

　　红缨白帽

　　白帽缀红缨军容喜称情兜鍪知较古贝胄比还轻上马秋风动归营夜雪明少年趍幕府岸帻尽谈兵

　　示刘生

　　林塘子故物风景最宜诗暂去还相见闲吟亦自竒氷霜惊岁晏戎马惜时危雅道今如此古人端可师

　　快阁春望次王子启

　　使者征兵去居民避地回南风犹鼔角北岸自楼台白水晴云动青山暮雨来百年旧城郭临眺独兴哀

　　坐子启竹林

　　爱尔幽栖处门前青竹林石床三伏冷池水一春深野鸟来窥户溪鱼出聴琴无因谢羁束携酒日相寻

　　六月十六日观内省使臣传诏到州

　　闻道京华使南从海上来丁寜深激义沈痛欲兴哀远道经年达华筵尽日开灵槎万里外飘泊几时回

　　美梁太守总兵大洲

　　太守威名重中军节制专城池百战里藩屏数州先兵帐江云动戈船野雾连时危仗经济感激万人传

　　戏柬子启

　　高怀清似鹤谁遣谩多忧药裹家人问诗篇过客求江连王子宅山入仲宣楼且复临尊酒高歌慰逺逰

　　答项可成怀遂江故宅

　　亭馆西南胜清含山水姿偶因看诗处却忆旧逰时落日千峰隔孤城百战危相逢江海暮回首意兼悲

　　题山水画

　　数骑阴崖雪孤帆碧屿风行人万里意逺在杳茫中雁下雪湍急乌啼霜树空遥山青一点疑是洞庭东

　　送友人还赣

　　南国犹防冦春城尚鼓鼙乱山愁落日积水畏横霓失木猿呼子巢林燕择栖送君増感慨花发赣江西

　　感事二首

　　何地驻王师南驱定几时疲氓思一战妖冦倚羣疑江汉三年急云霄万里思孤城烟雾里惨淡望旌旗
　　又
　　野战曽无赖民生遂不支仓皇轻反侧狼藉尚倾危夕路豺狼横春山鸟雀悲时时瞻北极光耀注南陲

　　兵乱二首

　　兵乱连三载年荒余几家久闻人食草仍报盗如麻忧国愁心死伤时泪眼斜平田栖白骨千里见飞鸦
　　又
　　羣盗犹相煽官军且未来四山烟雾塞一水道途开近郭多豺虎春田半草莱时时消息异呜咽壮心哀

　　奉和梅南刘府推题萧氏隠居

　　野雉晴初雊溪鱼冻可义山中好风物洞口是仙家竹径空流水茆堂侣浣花他年记行役林下见兵衙

　　寄范实夫主廪赣先贤书院三首

　　乱后今谁在愁来想鬓华公侯能好客风土足为家翠玉春携酒廉泉夜煮茶相思一回首烽火暗天涯
　　又
　　赣水来天上江边足定居梦寻疑有路恨别竟无书坐石调琴处临池弄墨余清才与殊调空忆旧逰疎
　　又
　　杨子旧精舍全侯新学宫百年遗往躅一旦振高风日月冠裳会春秋俎豆崇游歌未能往叹息羡飞鸿

　　寄旷知事伯逵四首

　　昔别已千里新愁复四年风尘不可见江海一凄然才想羣公荐名因过客传东南藩镇重独觉省郎贤
　　又
　　抱檄诉邻饥开闗破贼围近随兵帐出远送米船归吴水波涛恶西山草树稀艰危知共济莫遣壮心违
　　又
　　闻说移居地还依孺子亭对门湖共白一路栁长青仕已沾恩露庭应聚徳星谁能远车马况不异郊垧
　　又
　　郡邑溪山在风尘冦盗余长怀管寜去未卜屈原居计拙忧虞剧闲多礼法疎柴门春草满惊捧故人书

　　即事

　　此日螺山下春深草谩多官船依近郭冦垒隔长河市缺新年酒田荒旧种禾忧危仍寂寞回首飒悲歌

　　槎翁诗集卷四

　　●钦定四库全书

　　槎翁诗集巻五

　　（明）刘嵩 撰

　　○五言律诗

　　承曾子硕自洪归贑道次太和以故人旷伯逵书问见及临别怅然诗以送之

　　阁下帆初落江干雨正踈感君千里意逺致一封书旧宅蓬蒿遍新愁瘴疠余冥冥更南上烟浪满寒虚

　　过王氏南园看竹刘以和携酒至共酌林间

　　王子时相见刘郎晚共携邀人竹林下沽酒石桥西林绚甜椔发畦深苦藚齐徘徊未能饮着意鸟频啼
　　又
　　禁得南园笋新成数百竿何年通一径长有客来看露叶沾重席烟梢拂小冠风湍听不定况复近江干
　　又
　　磊磊苍苔石娟娟翠筱林圃畦分晓色邻屋借秋阴日转游丝细天寒聚雀深独无三亩地种汝伴清吟
　　又
　　节下题诗遍林间送酒迟亦愁春雨里共爱晚晴时斩玉嗔初见移根任所为长令扫苔石来此赴幽期

　　次颜用行留别韵二首

　　昔避乌仙洞归来又六年鄊园各奔散冦盗竟缠连愁共将零叶身如不系船艰危惊再见未有买山钱
　　又
　　叹息泸源上何时宼盗平凄凉惊往事浩荡怯孤征世乱欢娱少时危出处轻送行频惜别落日最伤情

　　仲秋八日赴洪都应试夜宿盐堆头

　　花石耀寒星盐头隠暮汀风沙开漠漠烟浪入冥冥战鼓秋初急羁愁夜不醒故园西岭外渐隔两长亭

　　桐江

　　残垒带江沙荒祠集暮鸦客行桐水市人采木绵花山掩飞烟直江浮落日斜旧游那可问依约见人家

　　阑泊口

　　一岸危于削羣山隠似围豺狼前日盛市井近来非古屋蓬蒿徧荒村鸟雀稀还闻覆巢日烈火照天飞

　　新淦

　　乱山淦水上雨气白如烝古塔遗孤表荒壖散百层贾船初放桨鱼屋稍悬罾近有官军守科征恐未能

　　过峡江

　　石峡閟苍烟江流似昔年戈船犹自守草市稍相连白骨青山下黄蒿古道边石桥携酒处风雨一凄然

　　题春山烟雨图

　　崖溜下林陂春云带雨埀不知村逺近惟见树参差栁巷闻莺早桃溪放犊迟乱余宁有此愁絶辋川诗

　　送张子明归武夷

　　东去渡沙闗宁辞道里艰云连闽海郡家近武夷山腊酒鹅儿碧春衣稚子斑徘徊南浦上别恨不能攀

　　题云林别墅图为黄子邕赋

　　云薄黎川水月明萧曲峰寒沙闻落叶絶顶见长松别墅携壶兴深林蹑屐踪秋江愁不渡谁共采芙蓉

　　再赋

　　种树萧峰下结茅黎水濵疎星澹将夕众草忽已春遭乱去故里临图忆高人怅言赴归日从子理荒榛

　　送省掾刘宗弼之岭南买官马

　　烽火暗崇江官船发豫章千金求骏马万里入南荒倚剑看明月停杯问故鄊相臣忧国意注目倚腾骧

　　十五夜赋

　　素月流天外华灯出树间美人吹鳯管秋水落龙湾清露缘萝坠凉风傍竹还逺懐当此夕载酒过西山

　　沙村道中

　　隔水望东绵看云忆阆川人行秋草里鴈落夕阳边败屋犹依砦荒村少种田征徭浑未已野哭更凄然

　　九日感事三首

　　山冦能骑马官军解掠人徒然縻国赋何以浄边尘周雅歌三捷苗顽格七旬又闻寛诏下谁忍负深仁
　　又
　　锺歩时传警新安乆被围鄊山孤垒在戍卒几人归夜月喧鸣柝秋霜裂战衣艰危依主将羽檄夜频飞
　　又
　　闻道泸江破伤心却复疑六年犹力抗羣盗竟猖披壮士乘危数官军出援迟几人全骨肉夜走哭荒陂

　　虞检校奉省相命南迓王御史十月舟过珠林承寄佳作依韵奉答

　　瓜熟东湖日长懐别故人忽传舟楫近先寄墨题新逺候轻千里幽居少四邻几时持使节来赏菊花春

　　画鹰

　　自是飞腾物仍兼画作殊英姿风飒爽苍翮锦模糊云雾终当击轩楹未可呼海天秋万里回首独踌蹰

　　吕焕文挽诗

　　叹息瑶冈下斯人不可寻故床芸帙在新冢蔓丛深有弟求哀诔无人续苦吟宁知风雪夜回首独沾襟

　　题彭氏背郭茆堂图

　　日薄金华岭云深白石塘茆茨元背郭水竹自成鄊图画看逾好登临兴不忘门前双杏树叶叶是秋霜

　　送雩都吴文学

　　长忆吴文学居官近十年俗随风土变诗入瘴乡传晓郭寻山屐春江出峡船乱离愁复别况是落花天

　　暮归至江口无舟投宿洲上田家

　　野渡初维楫林居早闭门陂塍交白水灯火向黄昏问客安行李呼儿具酒樽艰难昧生理深愧老翁言

　　出郭

　　出郭念农事渡江仍涉溪城边愁落日林下趂幽栖紫椹交萝径红花间豆畦学耕心未已冲雨看锄犁

　　江口泛舟得船字

　　凉露青天下繁星白水边歌呼仍劝酒起坐忽欹船喧已非尘境清疑是水仙沙头灯火起飞鹭亦翩翩

　　过龙湾五王阁访友人不遇

　　野桥秋水落江阁冥烟微白日又欲午高人犹未归青林依石塔虚馆浄柴扉坐乆思题字翻怜柿叶稀

　　闻贑已被围而东固大坑又欲兵攻兴国有懐伯氏子中寓贑县之礼原阻乱不得归

　　叹息荆花树今年好逺游路从兵后断书是乱前收漂泊从谁问艰危信自谋时时惊梦见不解说离愁
　　又
　　江口移兵日山中散砦时一家俱念尔孤客定依谁秋早衣裳薄时危去住疑故园乆残落犹恐未全知

　　懐王子启寓贑在兵围中已兼月矣

　　南上记乘涛千峰一郡高共言坚可托讵想战频鏖危急输羣策艰虞倚二豪亦知城有窦柴也若为逃
　　又
　　行李今何在兵围飒暮秋定依故人住谁慰老亲忧逺道乖鱼素孤城抗虎头伤心对明月莫谩赋鄜州

　　再懐伯兄子中时有同客兴国者从间道先归兄以道阻后期不果

　　贫贱轻离别艰危昧死生独违同里伴仍阻异鄊程爱想深山憩愁闻间道行几时秋树下慰此泪纵横

　　送医士归豫章

　　落叶满城隅南归感岁徂海边曾种玉市上忆悬壶山近烟岚薄江寒岛屿孤惜无黄犊卖从子住东湖

　　题真上人幽居图

　　岂有人知处千峰拥翠岚背林通药径隔水见茆庵说法鱼应聴栖禅鹤共叅经秋忘出户落叶满岩龛

　　寓翁

　　问翁何所寓非寓亦非真落落林泉迹悠悠天地身弹琴忘雅俗饮酒信醨醇千载蒙荘叟相看意独亲

　　夜宿道徳坛柬胡山人袁炼师萧鹏举

　　月色下金銮鸡鸣出紫坛不眠惊地逈相语向更阑酒过怜初醒琴疎忆再弹永怀栖遁乐亦欲挂吾冠
　　又
　　解劔旌阳宅吹笙萧史台惊看龙跃出疑有鳯飞来窓曙浮青桂庭深散紫苔翛然心迹静谁更问蓬莱

　　送友人入韶口山中

　　问客买乌犍去耕韶口田地饶无恶草山近有流泉过雨聴春鸟寻墟望晓烟野人应避席莫遣识遗贤

　　赋清江送廖子谦之临江

　　清江清见底千尺下沉沉白鸟晴飞逺石龙云卧深遥知在泮乐好听濯缨吟念此登临地因之见夙心

　　春日次萧鹏举二首

　　野客愁无頼春来常晏眠有时携美酒独酌向青天种豆珠林下看花石屋前故人不可见佳句乃聨翩
　　又
　　闻说南溪上乱余春可怜花开愁落日草长记流年赋拟传金谷茶应记玉川寻常西郭路思尔隔风烟

　　玉华山

　　翠巘千峯合丹崕一径通楼台上云气草木动天风野旷行人外江平落鴈中伤心俯城郭烟雨正蒙蒙

　　题达监州草庵在金华之左

　　云气随轩盖飘飘日往来茆茨元自葺牕户有谁开棠茇歌仍在桐鄊事可哀星袍五花马犹想月中回

　　赋秋水送友人之豫章

　　秋水碧盈盈无波似镜平渚云低不渡江月照偏明色映羣鸥浄光涵一鴈横望中征棹发应过豫章城

　　送宋国宾往宁都求父丧

　　野哭求亲塜南循贡水濆招魂当落日负骨出寒云驯鹿穿崖送慈乌隠树闻残年候归楫风雪定纷纷

　　舟夜次杳口柬萧鹏举

　　扁舟沿緑屿双橹拆苍波秋气水边早月明江上多鱼龙今夜冷鸿鴈几时过去住闗幽兴欹眠聴棹歌

　　触目

　　到处草离离重城秋暮时荒园交兎径残屋带荆篱自倚城如鐡谁怜命若丝诛求方未已富庶定何期

　　南涧夜雪懐子启前东塘雪中寄诗未答

　　昨夜南溪雪故人安可期欲寻行处履长忆寄来诗龙蛰沧江水乌啼冻树枝武山千丈玉思尔共游时

　　题墨鹰

　　莫氏冩翎毛精神故自豪轩然苍隼立郁彼北林高急想追星火轻疑掣旋绦向来飞动意感激使心劳

　　忆萧翀

　　闻尔去南溪移船驻水西家人应共载书帙得同携道在隆污定时危去住齐风尘嗟两地何处觅封题

　　哭七弟

　　季也伤愚戅林间第七枝生尝劳父训死竟重兄悲缚兎工何益囊萤计已迟虎儿应迈尔教养待来兹

　　题田舎壁

　　门巷带青枫村西有路通鸟鸣高竹上水落乱藤中耕凿常时惯招游旧俗同寄言城市客未可薄田翁

　　题山水小景

　　倚石羣松秀横江五栁繁水侵陶令宅山掩谢公村浴鹭依晴桨啼莺近晚尊乱余宁复此展巻一消魂

　　寄周伯宁二首

　　交友今谁在东游最忆君清尊澄夜月彩笔动春云楚甸烽烟合秦淮树色分相思愁日暮花落正纷纷
　　又
　　江雨何时歇淮云尽日飞谁知千里别还作故园归露草侵棊局风花上钓矶徒令南浦上山水忆清辉

　　经亡友故宅

　　草没门前路葵荒井畔园乱泉通废沼败屋露頺垣已觉鸡豚散空余鸟雀喧欲行还复止寒日向黄昏

　　舟次樟镇

　　匝地闾阎盛縁江雾雨稠舟航通百粤征税出南州故里谁从问修程且自由携壶初问酒移棹已惊秋

　　闻萧尚志抱病次韵奉寄

　　山路兼泥潦其如怅望何浮云低近树细雨暗长河城晚乌鸢少沙寒鴈鹭多似闻抱微恙来问愧蹉跎

　　题竹石图

　　为爱篔筜竹苍苔节节封低枝兼雨重宻叶与烟浓丹穴终栖鳯沧溟未化龙几时裁紫玉吹上白云峰

　　奉寄孔监县

　　寳匣动龙泉纶巾拂紫烟酣歌明月下起舞落花前野雉红襦短溪鱼白锦鲜亦怜春似海安得酒盈船

　　赠别李子翀之金陵七首

　　之子金陵去秋风飒暮江西维流大火南纪奠雄邦鱼落波涛市鸟啼烟雾窓登临闻伐木未得此心降
　　又
　　南北舟车会公侯地宅多百年新雨露六代旧山河夜月铜驼陌秋风玉树歌昔人遗感嘅不必问如何
　　又
　　鳯凰去千载城曲尚崇台落日台前下长江天际来锦袍随梦逺玉笛与秋哀定有骑黄鹤凭高日往回
　　又
　　龙蟠梵王宅锺阜出南东一水天光限诸峰雾气通幡幢低晚树钟磬下晴空茆屋如堪赋能忘讯已公
　　又
　　独往堪谁语沈歌秪自怜才名三十着诗律几人传凉幕惊巢燕炎波看站鸢荆南有刘表把劔故凄然
　　又
　　往昔庐陵掾监仓出万安白鱼供日馔红腐足朝盘云暝千峯雨江喧十月滩向来栖息地三见菊花残
　　又
　　相知仍少聚即别转多懐用世悲才忌乘时贵俗谐江声通巨蜀云气尽长淮亦有南淮志何由与子偕

　　送萧同可之肇庆

　　端州萧幕府五十老能文命秩乡人羡诗名朝士闻石门明夜雪铜鼔暗春云暂尔鲲鹏运终然鹓鹭羣

　　杨待制挽诗

　　讳景行字贤可延佑乙夘初科以易登进士第授贑州路会昌府判官再调永新州丁内艰去官改江西省照磨官转宜黄县尹抚州推官湖州归安县尹年七十授翰林待制朝列大夫致仕公平居和厚自持为政刚敏摧击豪横不避权势屹然不可干以私所至畏惮及去而见思有立祠刻石者凡三为江浙湖广考官多得名士一时在清要者皆其同年公未尝以私谒之其刚正如此年七十四以病终于家
　　郡邑征循吏词林忆侍臣青云嗟濩落白首见清真论秀终禆国锄奸肯避人百年文物尽愁絶故山春

　　杨州判挽诗

　　公讳衢字升云为待制公之从侄孙蚤以材学受知江西左丞郝天挺以茂才授瑞州路儒学正明年以易登泰定甲子进士第授信州贵溪县丞始至官即以逋赋事侵辱天师府天师衔之嗾当道以赃黜公非其罪也改授陜西钞库官再调临江新喻州判官以病归卒于家公问学该博下笔为文尝衮衮千言不休然豪宕不羁卒蹭蹬以殁君子惜之
　　浩荡孤飞逈从容万敌麾仕方觇命达清已畏人知白璧泥涂近朱弦雅奏迟春风江海思萧艾故离离
　　又
　　万里秦中役前年渝上官长才沦判牍多病促归鞍山雨孤坟暝江风十月寒萧条前辈逺双泪落汍澜

　　戏呈庐陵李司曹

　　羡尔城阴屋居来颇类村竹枝斜点地松树直当门稚子青衣短慈亲白髪繁客愁仍满眼骑马雨昏昏

　　泊蓼州登岸寻旷氏馆

　　江雨冷萧萧维舟近画桥不愁春烂漫故恐浪漂摇溆口明花树城阴散栁条故人高馆近未觉旅魂销

　　赠赵録判之九江兼柬孙伯虞

　　上日之官去东门祖帐开青云明淑景朱绂称清才花乱雏莺啭江晴旅鴈回倘逢孙学谕为报寄书来

　　渡江

　　二月风涛壮渡江愁逺人舟航那可恃童仆转须亲日射黄牛渚天低石马津向来临眺地及此故伤情

　　送靖安教谕王贤卿归南安

　　千里王文学南寻庾岭归诸生供祖帐吾道有光辉野树重重合林花日日飞茆堂漳水近莫遣信音稀

　　溪上

　　溪路出南港野林依古原偶行桑树曲颇似桃花源茅屋居人徧晴滩稚子喧依依耦耕者相对已忘言

　　赠葛希亮

　　丰城龙化逺湛湛墨池深毎爱葛希亮亲承邓蔚林紫云腾瀚海香雾袭书林胶法亲前辈清贞见尔心

　　千叶黄杨

　　黄杨一尺许千叶更千枝秪益阶庭玩能忘云汉思雨荒承碧藓风定注游丝伤极偏多感南归得共移

　　斋前黄棠棣生于山茶两株之间春花夏条扶踈可爱兹始及秋而萎黄日见矧后此霜霰交积之时乎感赋一首

　　弱质不自植扶踈故满林繁英春后尽病叶雨中深斩伐非吾意匡持见夙心山茶亦何事晏岁足清阴

　　秋夕懐大兄及四舍弟时俱客兴国县山川阻修音问邈然

　　岂谓无家别三人各逺方已嗟甘旨薄翻作道涂长潋水风湍白瑶冈雾树苍书来定早晚莫遣鴈相将
　　又
　　好在程溪上月高愁掩扉也应念行客独自对清辉细草露初白高河云正稀庭前紫荆树归梦故依依

　　七月得廖子所书闻目疾复作感懐奉寄

　　辟馆延青佩升堂奉彩舆羡君能养志愧我在离居入夏愁新涨过时得逺书秋风决明发目疾定何如

　　寄李子翀

　　之子青云器频年困县曹能令官长爱未觉簿书劳委璧宁终弃鸣弦且学操何时倚长钓沧海掣鲸鳌

　　过李黄罗茅堂五首柬克正茂才

　　幽居仍近郭高隐即深山草径经年合茅堂尽日闲检书青竹映倚杖白云还逺愧南游客逢人秪厚颜
　　又
　　茅堂子故物归意定何如学道亲先辈清心逺俗书藤稍埀石乱瓠叶上檐虚日有南溪叟能来送鲤鱼
　　又
　　水碓时时急秋山岸岸阴偶来看野客浑欲托云林乌石寒松暝香田雨稻深幽栖宁避世暂去已闗心
　　又
　　何年逺城市来此寄高情客有求书札谁从隠姓名茅茨寒更湿花竹晚初成江海尊前意依依见弟兄
　　又
　　伏雨日潇潇寒风断栁条居然懐契阔何以谢招邀把酒销银烛披图出綘绡由来文物异况乃自前朝

　　蜀人师季则自临川来靖安河其姑于李氏岁暮将归辱贻铜刻赋此答赠

　　有美趋庭服来寻李氏姑终然思■〈宀禹〉县复此戒长涂篆刻铜章古精神玉树孤峨眉烟雾隔何日上成都

　　对月

　　落尽东门栁辞家又一年浮云千里外明月九秋前席近花香润楼当桂影偏思乡意未已鸿鴈已翩翩

　　赠帖有道进士自成都之官舒城

　　进士之官去真成万里游白云淮水暮红叶蓟门秋瓜戍随春入公田按月收殷勤念民隠外秩近来优

　　访周叔用不遇

　　归近意不怿独行寻故人岁年浑欲暮心迹转相亲水入苍葭乱霜侵碧树匀终然不可见但讶往来频

　　题舒君彦幽居

　　自有幽居趣人来不厌频叩门过日晏移坐见情亲涉圃从沾屐穿林屡折巾寻常混尘俗到此澹心神

　　柬舒中立

　　城僻苍山古天寒落叶稀细流通石涧斜日带林扉栁外青鳬乱松阴白鸟微看君携稚子把酒惜牵衣

　　送友人南归

　　岁晏各言别君还先赋归悠悠遵道路渺渺问庭闱江阔行舟逺天寒过鴈稀城南风雪里惆怅把征衣

　　访廉泉亭拜赵清献蘓文忠胡忠简三先贤遗像

　　古寺青芜里东风夕照余阶除流水过井甃白云虚遗迹今何似清心只自如高亭烟雾色惨淡昔人书

　　夜宿曾氏馆赋赠子元子硕昆季

　　袅袅藂兰秀娟娟双鳯雏馨香元是早毛羽固应殊夕雨沾书帙春风散酒壶承家仍好客于我惜欢娱

　　雨坐江亭候宁都船不至

　　不见南帆上凄然对水窓疾风吹大木积雨暗横江逺道何由达愁心苦未降徒闻鸣鹳起东渡正双双

　　晚次雩都县

　　寂歴春江上城门对县安人家依水竹云塔倚风湍问酒林花落维舟浦树寒欲眠愁向夕渔火下长滩

　　月出

　　月出光初发客行烟水中船头当北斗竿尾信南风蛟室侵崖黒渔灯照岛红飘飘今夕缆何处系青枫

　　雷鸣磜上对雪

　　谁能思更往暝入楚江空卷席聴春雪移船避北风依人汀树緑着意渚桃红触景成孤寂悠悠去住同

　　黄坊

　　风色愁将夕离人欲断魂云深知积水烟淡识孤村钓艇遥相并沙鸥故不喧忽思携稚子踏雪过南园

　　送罗尚徳之贑州

　　此日埀杨树维舟惜逺行水生羊角渡春尽虎头城学律宁无术飞书早有声十年趋幕府憔悴愧高情

　　五日池亭燕集

　　草阁飞雨集高人清燕同壶觞且终日襌袷已惊风客舍清林下故园芳草中榴花亦何好烂漫向人红

　　斋前青蒿特盛或请薅除之惜其生意森蔚青翠可玩也谩赋一首

　　向来谁种汝入夏总青青幸不妨禾稼犹能映户庭惊风萦乱蝶微雨下流萤自是幽栖物随时任悴零

　　复酌呈郑同夫是夕宿李舎

　　复酌临清夜幽懐故不羣高林风鹊定暗壁露蛩闻把烛嗔残炬移尊惜半醺不眠看月上松桧白纷纷

　　对月

　　海月三更白江风七月寒乆知行客惯强作故园看菜疃依壖辟茆亭傍水安萧条南戍里独自戴儒冠

　　寄旷伯逵

　　一月三寄书故人湖上居浮沈知不定报答竟何如杨栁清风弱蒹葭白露踈槎头秋水落谁钓九江鱼

　　题山水画

　　旅游常见画偏爱浙江山日上云霞动天清紫翠闲秋林时自落春鴈不知还隠者茆庐好何年此扣闗

　　十一月二十八日晚予与赵伯友登舟将归既夜舟未开忽将军送诗至舟次则刘侯惜别之作因与伯友奉和一章以答其意

　　放船惊雨过下马报诗成不拟当深夜犹能念别情梦随书帐逺寒入缊袍轻明发辞滩口乘危敢计程

　　赠陈野仙相士

　　旅懐仍病酒那有好容颜感子逺来意罢书相对闲风澄梅涧水雨过石华山惆怅昔贤逺修名谁可攀

　　宁都曽三省自京师得危应奉为作其先人埋铭一通归以示予敬题其后

　　寂寂先人宅煌煌太史铭飞霜中夜白宿草来年青未试干时策空传相地经伤心行役者万里哭苍冥

　　送别高安黄宰

　　春日宾曹盛骊歌发县闗眼看朱绂去心折画辕攀垄麦连云细江花过雨斑筠阳真大郡犹迟一年还

　　赠蓝山赵教谕

　　闻说蓝山县宫墀暗薜萝频年虞盗冦长日罢弦歌使者先驰檄诸生暂负戈终然陈俎豆失喜问如何

　　题平洲小景图

　　锦水西流逺沧洲逸兴长晚晴杨栁暗春雨杜蘅香沙渚通鳬鹤江潭集鱮鲂几时携短棹载酒问茆堂

　　近闻三首

　　近闻河上卒掘地未通流何以酬饥渴终然起怨雠干戈应满地畚锸漫成丘禹迹谁能复悠悠逺大谋
　　又
　　近闻淮海地冦盗各纵横城邑传新破舟车絶逺行朝廷初问将阃府渐移兵思见欃枪息秋来江汉清
　　又
　　近闻杨主簿翰墨上京都征责縁新令驰驱戒逺途炎蒸犹未濯冦盗若为虞即此伤多难山林未可迂

　　奉和崔州判仁卿山长克诚夏日同游开善寺

　　路转溪仍合沙平水屡侵放船思极浦下马得高林却望烟霞色微闻钟磬音虚堂白日静于此见初心

　　李知事廉辅得竒石如雪因命名雪石

　　西岭千秋白山阴六月寒终然天外逺宜尔座中看映日光相射含云气独完惟余苔藓色彷佛似青峦

　　送邹明道归吉水

　　令尹方兴学先生乃赋归清秋辞俎豆白首望庭闱云薄千峰出江深一鴈飞溶溶墨潭日偏照老莱衣

　　感赋七首

　　闪闪一星赤西林夜色高乾坤自空阔景物故萧骚庭逈栖凉也门深翳雨蒿狐狸浑不见竟夕向人嘷
　　又
　　中郡秋防冦边亭夜筑闗遥闻大军出定向几时还粟仰南船运弓从北骑弯侵寻寒落景何处问溪山
　　又
　　岛屿通羣盗风尘动六州苍茫淮海暮揺落楚荆秋城垒从堕废弓刀竟隠收向来经国意徒重腐儒忧
　　又
　　传闻南冦盛惯捷海中船兵甲今如此风涛正渺然鱼龙秋气外貔虎暮云边自倚皇威震谁为赤子怜
　　又
　　壮士今忘战愚民乃弄兵风霜工杀戮雨露惜生成未扫屯云蚁犹遗拔海鲸闾阎思倚伏回首歘心惊
　　又
　　白髪前朝叟偏伤丧乱频泣逢南上卒惊问北来人老大心情异艰危世变新眼前怜稚子萧飒向风尘
　　又
　　飞檄时时急防边事事虞度闗频阅验鸣柝递传呼干羽终来格豺狼得尽诛皇恩自逺溢何以慰民痡

　　九月九日将赴豫章夜发瑞州城下二首

　　天末云霞暝城隅烟水深维舟呼不见渔火坐相侵夜下芙蓉渚秋高橘子林不眠催解缆鸣柝正沉沉
　　又
　　未卜西昌返还寻南浦行清秋千里外永夜一舟轻风急高河动星浮积水明苍苍江雾合起坐怅心惊

　　过松湖闻熊氏往时有花圃特盛

　　寂歴松湖市人家际水烟平沙皆种树枯港不通船旧隠真堪托名园已盛传青春花竹丽载酒定何年

　　过郑氏隐居承二子之纯之纪留宿赋赠一首

　　流水西山麓层轩夏木凉昔闻书带草今过郑公乡展席传诗帙张灯列酒浆佳儿真好客倾倒意何长

　　寓鐡柱怡真堂柬左徳昭

　　自有幽栖志长嫌俗境喧喜寻高士宅得共故人论古井波围柱深檐石作垣焚香足危坐清咏五千言

　　题隠皋亭

　　晚树连虚壁秋花隠画檐林交风瑟瑟池逈雨纎纎把酒频移席翻书欲近帘由来有真趣出处若为兼

　　早泊蓼洲时征乃颜将军赴淮夜捉送途者

　　微火明高碛危樯倚近城舟人惊暝窜戎卒问晨征牢落闻鸡犬喧呼度甲兵江淮方警急行客倍含情

　　送尧举监税赴进贤

　　送尔司征去江干秋雨余由来设闗市不在筭舟车客路通城邑人烟集里墟西风揺落近回首独踟躇

　　送友人之贑州司幕

　　江合城楼逈秋高幕府清之官宁惮逺论法正须平寒濑鸣砂浅晴岚隠石横凄凉为客处浩荡送君情

　　归次杨林

　　汀树重重转江船稍稍移浅沙惊欲荡逆浪故相欺风起占鸦浴云飞信马蹄鳯山明月好应怪客归迟

　　题空翠楼为东山湛上人赋

　　碧嶂飞甍合青林画栱高晴天引苍翠凉月见纎毫木榻飘金磬春壶浄玉醪东山有支遁临眺使心劳

　　春山伐木图

　　伐木春山里千峰复万峰蛟龙回别涧麋鹿引行踪风落崇冈桂云开絶壁松懐人咏鸣鸟欲往愧无从

　　题山水画二首

　　逺树层层出高崖面面开谷深云欲动江白雨初来楚佩遗仙浦吴航近钓台故人浑不见秋暮思悠哉
　　又
　　絶壁芙蓉秀悬崖薜茘高天清闻夕籁木落见秋毫仙赏谁能继荣名自可逃时来倚图画怅尔渺烟涛

　　寄赠翠岩泰上人

　　兰若倚西冈年深松桂长似闻葛洪井还近赞公房挂衲云林浄翻经石榻凉下方一回首烟雾日苍苍

　　旅夕

　　乡梦灯初破寒窓雨渐疎已愁秋向夕况苦鴈无书异郡危新战沧江倚旧庐老亲应散疾藜杖到阶除

　　十月

　　十月惊雷动千林急雨来民情欣利泽春令恐为灾暄日犹催杏清霜不杀荄王师渡淮浦定遣几时回

　　南溪

　　溪树緑阴阴林居夏向深青山谢朓宅流水伯牙琴采药懐孤往看花惜共吟北岩如可问于此息尘心

　　题松下行吟图

　　松下行吟者翛然不可呼影临秋水逈兴与暮云孤石角栖书帙花阴散酒壶青山招隠去应是笑泥涂

　　题萧伯高西冈读书处在唐杜审言故居之右

　　萧子读书处昔年曽一过郭外西原好门前修竹多雪深犹独卧日晏亦高歌况近参军宅清明奈尔何

　　定上人屡约游山不果近承寄示送孙景贤诗未及和答因刘进士仲炯游青原山赋此奉寄

　　孙宰游山日僧房赋别时有诗还念我何处定逢师云甃虫书叶霜林鹤满枝来游知不厌空负数幽期
　　又
　　送客青原路思君白下城雨花曽聴法贝叶旧知名学道躭幽趣忧时累俗情莲峰几百丈霜月想泉声

　　宿东山下

　　夜宿东山下人家隔板桥泉声霜下起雾气月中飘芋子兼皮煮松枝帯节烧老翁年九十起坐说前朝

　　送李掾还吉水

　　霜草马蹄寒晨趋别上官吏推文牍简民忆会期寛水浅鱼梁出沙晴鴈碛干青云冠盖盛似尔惜才难

　　和答杨公平题具翕堂

　　故里荒芜地新堂燕鹊羣昔人如昨日此意向谁论樽酒欣时具歌诗惜夜分雄文兼雅韵感激愧诸昆

　　令公岩送锺庭亨归兴国

　　令公读书处归去又残冬潭冷鱼依石岩深鹤护松穿云穷望眼踏雪记行踪明日平川道相思隔万峰

　　溪上

　　渡溪日已暮回首见青峰风起岩前树霞明天际松佳人期未果幽径偶相逢语语投寒暝孤村起夕舂

　　游临溪寺和锺学正韵

　　涧束西流水门临北向山渡桥惊鸟散扫石爱僧闲雾薄林花紫春深石笋斑云峰如可问杖策未须还

　　承郭奉奎夜过溪上言北岩杜鹃花盛开手数枝相赠明日赋此为别

　　故人夜相赠手折杜鹃花掩冉带华月参差出绛霞来从仙岭路分赠野人家我有游山兴因之起叹嗟

　　廖伯容自南溪别余将栖于武山之云峰寺明日寄此

　　子爱云峰寺幽栖得自便朝吟还对石夜坐更听泉乆住应忘客无言或近禅时时采药去长啸白云边

　　夏旱

　　五月那无雨今年岂有秋伤时思乏食失路竟还忧圭璧闻周祀尫巫笑野谋亦怜生事拙不见满瓯窭

　　看雨

　　惨淡连遥岭萧条入近林随风初作势度水忽成阴垄穗占新沐池荷掩旧沈西楼濯氷雪暂尔豁烦襟

　　挽锺谨独先生

　　挥泪过东门懐哉徳义尊新阡哀榇出旧屋古书存修竹仍深巷幽花自小园儒林有知己好在立真言

　　谷云

　　冉冉复离离秋云出谷时偶然随雨散忽谩被风吹岩润龙先觉林阴鹤未知何人为招隐吟断小山诗

　　山茶

　　闻说真常观山茶兀老苍根盘千古盛干拔五枝长翠羽圑秋色丹砂注夜光神仙谁种此又见海成桑

　　仙竹

　　坛上竹珊珊秋风六七竿至今含雨色长夏拂云寒神女金丝佩仙翁锦箨冠建标应有待曽此下青鸾

　　石仙

　　仙子何年化空余石像存沈沦时已异坚朴道弥尊云舄飞难去风裾冷不翻何如致云雨从此洗乾坤

　　牡丹

　　千叶鹤翎红仙姿自不同名传李唐后根托帝坛中霞佩分王母金盘送玉童异香留不得长是逐天风

　　题溪南幽异图

　　谁写溪南景幽深隔翠微钓船沙际出杨栁雨中稀倚竹翻书坐穿花载酒归故人浑不至苔色满林扉

　　十九日至二十二日雪作不止客有言是雪十余年不见者固可喜也因赋五言一律

　　莽莽初横野涔涔忽满城低迷浑欲暗空阔固能明积水蛟鼍伏荒山鸟雀惊十年愁不见北望正含情

　　雪中会饮分韵得花字

　　洗醆注晴霞张灯散暮鸦残年今夕会逺道故人家春入山中树雪吹天上花当筵有长袖醉舞看欹斜

　　山矾

　　本自托山谷年年春暮开野人不爱惜折送满城来皓雪千枝积香风十里回故人坟上路见尔独兴哀

　　渡江

　　莽莽出轻艘纷纷竟渡江天宁残乐土人欲愤遗邦豺虎方雄斗蛟龙正怒撞南村愁岌岌何处望旌幢

　　兵破江口途趋东原挈妻子入山道次相失复聚

　　仓卒还相失艰危独后来乱山当日暮长路入风埃攘攘从谁问沉沉只自摧逢迎忽惊喜相顾歘兴哀

　　寻人家至石岭下冲雨入大村夜宿罗坑

　　石岭重攀跻罗坑及暝栖不辞冲暮雨政恐踏秋泥亲老愁多病儿痴睡更啼艰虞戒前路不敢候鸣鸡

　　午憩石鼓坑严复亨寓舍问米过灌塘寻康氏姊

　　书在余三策钱空罄一囊问人求食米随客度山庄影怯飞鸿后啼惊猛虎旁逺寻康氏姊感激意何长

　　忆故庐消息

　　故里何人到野堂今是非毁伤宁壁立焚荡恐灰飞书帙从人把囊琴只谩挥谁怜失巢者飘散欲何依

　　秋旱井涸致水为劳有浚而得泉者喜而赋诗

　　井涸仍秋旱徒劳抱瓮人偶縁淘得浄但讶汲伤频欹石盘根古寒泉积渫新渴心端頼尔回首飒风尘

　　南岳祠前古松

　　偃蹇何年种青苍暮色酣半身犹直上全势欲倾南古壁龙鳞合空巢鹤影参岁寒终见尔霜雪老能堪

　　出社下岭望九洲流陂稻田可爱

　　渡岭望平田人家隠翠烟村墟自鸡犬风物似神仙晚树依沙立秋粳带水眠几时驱两犊投迹此安廛

　　初游长兴寺

　　一路萦纡入羣峰迤■〈辶里〉开树连山路合溪带石桥回烟火依农屋云霞隐佛台如何千载下不见一人来

　　入百记望王岭诸峰

　　何许龙移宅犹传鹤驻骖山连王子洞水落圣官潭结屋蟠虚壁烧畬上翠岚十年厌奔走吾意托东南

　　山中

　　岂有人知处白云连上层入深疑遇虎爱浄欲依僧风磴鸣樵斧岩烟翳佛灯如何江浦上杀气苦凭陵

　　蒲磵奉次长兄子中韵

　　蒲磵来何处鸣声应谷虚清冝和野饭翠可织仙裾陇近秋常灌潭空夜不渔毋令洗尘耳吾意恋溪居

　　再游蒲磵与子中子彦题名于涧右之嵌壁因赋诗而归

　　自扫磵边叶闲通石上泉緑蒲向深处幽响忽琤然题字扪青壁长歌入紫烟日长山更静来此弄潺湲

　　观蜜房

　　戴主心无二趋朝度必三一衙兵卫肃万鼔战声酣事伙还分济功成始共甘伊谁失维系荡荡纵残贪

　　九月三日由长坑入南山寺将过里良暂憩合龙寺闻饶兵已逼新安二日矣

　　三宿那容恋孤征自可惊已闻虎穴斗复道乌巢倾战鼓寒初急烽烟晚更明问程投野寺日暮最含情

　　至里良之明日闻抄兵已入长兴因赋以自慰

　　谁遣飘然去真成率尔来吾宁工避地天似解怜才行李从萧瑟飘蓬任转回时时看短剑心折未全灰

　　感事五首

　　已闻新安破复道富田围力抗犹隳逐全收果是非主将婴城急居民在野稀徒劳淦水上羽檄夜频飞
　　又
　　兵老匡山北师移贑水濵一行宁助桀三户或亡秦气压长蛇阵魂消战马尘纷纷犹杀掠谁与吊遗民
　　又
　　闻说虔兵下前茅次九洲一烽深照夜羣马飒惊秋劲气方全蓄沉机岂共谋似传终左次失喜敢忘忧
　　又
　　主将何时出行人此日归退盟惊左次迎附识先机四野何烦掠孤城不再围文山青万丈回首一沾衣
　　又
　　义战今谁有完师众所安从容隳■〈山截〉嵲谈笑却凶残攘攘持牛酒纷纷跃马鞍东南余赤地万一慰饥寒

　　得舅氏消息

　　亲戚今谁在兵戈卒未休忽传消息异徒重别离忧老大原多病飘零谁见收依依梦中路泪洒石江头

　　雨坐下郛田舍阅案上道书

　　临涧一茆亭连山万竹青微风闲聴鸟细雨坐看经愤极思吴剑饥来忆楚萍野人能好客犹足慰飘零

　　晚兴次珪上人韵

　　何地可幽寻南方多翠岑水流村磵逺树拥石门深事感升沉迹愁牵去住心终然恋禅寂十日坐林阴

　　离里良别寺僧则师

　　羁旅谙空寂高秋感去留谁能弃妻子世已换王侯故里肠朝断荒山血夜流敢违桑下戒誓作海东游

　　闻江上兵退挈家稍出村至三坳岭适从弟懋和亦自蓝田陂归同门乆离喜遂复聚

　　即返非吾计相逢幸汝归山中茅屋在江上故园非泪应啼猿落心随断鴈飞十年伤骨肉飘散复相依

　　悼女侄端

　　已谓生还遂谁知死病仇畏途携共逺故室返无由弄果啼时掷遗■〈衤朋〉塟后收重泉应见母汝父正多忧

　　谢李克贞送盐

　　食淡怜吾病分盐感子情解苞惊落雪进饭惜含英逺道枫初陨闲门草屡生艰难愧滋味幽兴在藜羮

　　遭乱

　　遭乱无完物还家有病躯夜眠愁枕席晚食愧盘盂败壁狐狸入虚檐鸟雀呼犹传征敛急倚杖一长吁

　　食无菜

　　岂有膏粱想仍无食菜縁馑荒宁絶物枯旱已经年青忆氷盘送香怀雪椀传喜闻春意动荠麦满山田

　　闻贑兵已驻万安

　　自有重滩险还屯外邑兵江春舟楫便城晚斾旌明蚁聚方连势鲸吞竟败盟悠悠岐路叹万一慰民情

　　社日

　　社日那无酒时危不见春闭门防过卒烧纸赛田神已叹耕锄废终伤杀掠频鸡豚乆萧索未敢怨风尘

　　重游长兴寺

　　重到长兴寺青山四面同鸟啼花竹暗人散户庭空蒲磵千年雨松门午夜风旧游悲往日回首各西东

　　哭元卿

　　南郡连烽火连皋掩素扉犹闻避地去不见渡江归家废藏书散山深吊客稀同庚几人在空遣泪沾衣

　　哭韦纉

　　一死嗟谁托余生苦自怜已悲形吊影竟觉夜如年野哭沉山月新坟閟陇烟杳无重见日徒有泪澘然

　　刘氏西楼小集和吕仲善韵

　　清风缘幔起疎雨傍城过酒急禁愁得楼高奈暑何巻书思共隠学劔愧殊科且可捐秋佩无劳问晓珂

　　重过梁塘访郭与恭

　　一水鸣苍峡千峰引白云时危还作客歳晏却寻君事往诗仍在愁来酒易醺野桥寒日下霜雁逺初闻

　　题彭伯圻芹寓

　　采采芳芹去溶溶泮水濵长歌心不厌偶寓迹非真吾道伤羁旅乡山落战尘十年戎马际独立见斯人

　　闻鹧鸪

　　尔本越中鸟何年来此啼羽毛浑自媚言语使人迷隠隠穿松障萧萧渡竹溪断肠听不得归路日平西

　　题刘诚本为子彦弟作山水图

　　画者有逺意寓之山水间野航当晚急江阁与秋闲嘉树团丹壑幽花照緑湾何年谢尘鞅杖策此中还

　　由雀儿岭入阆川青梁尾

　　歴险非吾意临危信此生一家微命在百里畏途轻草屋怜蜂聚松崖愧蚁行喧喧豺虎急向晚慎前征
　　又
　　路折千湾水天埀四面山野人初问战过客乍投闗地僻烧畬遍溪深采葛闲时时聴鼙鼓怅望不知还

　　夜渡溪水见月忆流江诸友

　　片月出东岭野禽相应啼归人爱清景乱月渡平溪草露忽已集洞霞犹未隮流江向西逺归梦使人迷

　　对月

　　今年十五夜看月在流江谁遣遗乡邑犹疑接澒泷水光浮战舰山翠隠蓬窓倾影那能寂含凄对酒缸

　　尝山药

　　谁种山中玉修圆故自匀野人寻得惯带雨劚来新味益丹田暖香凝石髓春商芝亦何事空负白头人

　　山楼即事

　　楼出青峰上檐栖碧树端雨窓晨易白云榻夜多寒微醉时欹枕闲愁独倚栏纷纷犹战夺托迹敢求安

　　晚望

　　山气碧氤氲深林带夕曛人归孤嶂晚犬吠隔溪云杉竹何年种烟尘此地分桃源宁异此犹恐世人闻

　　寄萧翀

　　九十九顿岭归来又几时时危愁不见岁晏最相思天逺惊鸿断山空病鹤饥长懐霜月夜一笛向人吹

　　奉次吴县丞兵后见寄韵

　　长愁怜杜子多病愧相如避地风尘里还家瘴疠余春随南国鴈书滞北溟鱼故里劳相问于今未定居

　　夜晏次王伯衢

　　王氏多才彦青云玉树林金尊瑶席满银烛画堂深风雨残年梦江湖千里心感君情似海欲醉且停斟

　　宣溪饯李提举一初席中和王子让韵

　　客有东归思维舟向浦桥江声翻石面云气拥岩腰怅饮淹泥潦归程问野樵骊歌莫催发晴景在明朝

　　西岭

　　西岭往来疎茆茨散漫居月明人逐虎水暗獭偷鱼万木风霜里千村战伐余昔年桑柘地鸡犬满村墟

　　和萧汉高归省水东

　　雪意满乡山宁亲复此还腊前见梅蘂江上候柴闗入馔鲜鱼白升堂舞袖斑别君増永感飘泊愧愁颜

　　双溪

　　春风西岭下表里爱双溪江雨时时落山禽夜夜啼蔷薇花欲乱榉栁叶初齐南陌谁相问愁来路欲迷

　　四月苦雨次郭吟翁

　　羃羃云粘水厌厌雨断林千山尚寒色四月更春阴望怯舟航絶居愁井灶沉如何开霁景空有济时心

　　九月一日泛舟赴上麓拟简刘子琚

　　初日轻舟发高秋访友行云沙低石浦风露满山城物外看豪俊尊前忆老成菊花应共把还得慰高情

　　过仙女钓台石

　　仙女一片石九郎江水边何年此持钓遗迹尚依然緑髪明秋渚长竿拂紫烟仙期如可托引手接飞軿

　　郎湖

　　何年秋望逺落日晓妆新垂钓闻仙女回舟见石人青烟松嶂晚红叶柿林春独觉容华变空伤羇旅频

　　见有畜鹚■〈末鸟〉于庭者因赋一首

　　自有云霄迹那虞罗网机鸣声犹自厉羽翮未全挥槛逼回翔窄庭荒啄食稀低头羞燕雀容易往来飞

　　家犬为虎所毙诗以致悼

　　闻说于搜横羣行不畏驱公然入江市半夜取韩卢委肉怜轻敌防奸忆应呼忠良死残暴悲恨若为图

　　闻子规

　　羽族尔无竒南飞怨别离殷勤如向我漂泊定依谁絶岸云深处空林月落时到今车马客穰穰不曾知

　　酬友人见问

　　野人初识面旧友渐忘名长日惟窥圃经年不到城借书山路逺洗药石泉清近喜林间鸟相看故不惊

　　咏金鸭炉

　　铸得黄金鸭焚兰伴夕眠中心灰未得暖火自生烟独立思浮海双飞欲上天那能长拂郁吐出向君前

　　送吴太守之韶阳

　　已报新移郡犹闻不下堂买舟辞快阁度岭问韶阳晚驿江云白寒潮海日黄使君行五马南徼有辉光
　　又
　　白下东门栁当年手种成行行当别路叶叶是离情解缆惊秋雨扬镳送晚晴春风榕馆静好在聴啼莺

　　水精葱

　　芳烈齐山茗清名重水精生成推土物夸大着乡评鸣齿氷丸脆通神雪汁清茗瓯端有助疎浅愧吾生

　　忆平原

　　在昔提携惯于今学语喧未能觅邻果已解到盘飱岁弱怜吾老时危幸汝存谁从托诗礼亦欲信乾坤

　　哭胡思齐

　　野战日纷纷飘零最念君故园知不返客路竟长分道士来看病邻人为起坟百年精爽在应化武山云

　　忆萧一诚

　　万里潮阳道经年独尔思海边为客乆兵后到家迟恋阙心犹割伤时髪欲丝荆南非旧日剰赋七哀诗

　　赠黄孝子庭端

　　南陔嗟乆废素韠幸犹存风变干戈际人称孝友门云山蔵旧宅烟草翳寒原谁续黄香传当为薄俗敦

　　荅龙北池求诗

　　古剑千金得还丹九转成天宁轻至寳人苦累虚名避俗聊栽菊锄荒欲刈荆诗来问题墨展转愧髙情

　　寒日

　　寒日闭门早荒村落木齐昆虫霜后蛰豺虎草间啼碧海终难渉青云未可梯鹿门早晚去妻子定相携

　　寄青原福上人

　　闻说靖居寺莲花峰最竒几年増怅望何日是来时晓刹蟠丹壁春泉注玊墀塔前荆树好应长向南枝

　　九日雨离流江

　　何意今朝雨偏伤逺客情黄花低径湿白鸟渡江轻吾道成漂泊天机戒满盈林居有余地聊欲任浮生

　　咏早禾溪水

　　闻有王相洞龙潭决石开逺从高碛下尽绕乱山来续续筒车灌喧喧桨筏催海门如可到东赴敢迟回

　　夜宿东原同子彦弟食楂梨示侄觯

　　东原山馆夜灯下食楂梨共看团圆子因懐连理枝轩昻怜汝大辛苦愧吾痴歴歴嬉游事于今鬓欲丝

　　览镜

　　颇恨青铜镜能添白髪丝不知歳年换犹忆丱童时戎马惊尘暗风波惜世危仙山有灵药老去欲谁师

　　遇邻人道旧

　　废井生新草荒村失旧邻独行迷逺道相见益酸辛逐戍余千里还家止一身终然未可住投杖飒沾巾

　　题楚地山川图

　　落日二妃浦青天五老峯莲华深郁郁草色浄溶溶去鴈低寒树归人带暝松向来水西寺欲往似闻钟

　　南溪山上赏月

　　凉露经秋白华筵向夕开笛声山上起月色海边来花隠千峯合松排一径回直愁星汉曙莫遣醉歌催

　　至日

　　为客何时了迎长此日同江湖战伐里歳月往来中鴈断沾沙雨虫鸣落叶风书云从太史曝日且南翁

　　秋懐七首

　　百里渔樵外频年战斗余感时聊作客乘兴即安居碧涧横松几青林映竹书避人吾岂敢乐性此何如
　　其二
　　大村江忽转西岭路俱迷山木阴阴合沙橖冉冉齐鱼潜知旧穴虎迹见新泥此日荆榛里何年桃李蹊
　　其三
　　日下田田草霜余岸岸沙江喧闻激硙烟白望烧畬畊凿宁无术征科苦未涯吾宁甘食蕨子莫恋栽茶
　　其四
　　羇愁长少睡墟落自多虞里布晨输税江船夜送徒曙星寒共照野鸟暗相呼王事谁能却年华浩欲徂
　　其五
　　溪筏乘流驶山棚隐石高树交藤共络峡转浪争号夜雨洗山骨秋霜落涧毛桃源如可问蓬海径湏邀
　　其六
　　把巻临溪溜开帷俯石林浮烟通市白斜日半庭阴卉服频催裂松醪暂废斟孤懐伤断梗寒影愧栖禽
　　其七
　　石壁湖边路蒲田江口村乱余通草市愁破忆柴门屐许邻翁借书怜稚子翻因思两梅树花发满东园

　　赋壁煤

　　窓下煮茶乆烟煤半壁生君看太玄者此岂一朝成光可敌玈玉坚疑铸铁城未黔嗟孔突恋恋愧吾情

　　十二月十日晚同吟所郭光辈奉陪溪南隐君与其诸郎羣从观舍傍蔬畦仍出山后临眺江上周览林麓追念旧游抚余羇懐益深感慕因赋五言近体六诗柬同游诸君亦以识嘉会也

　　背岭溪流合穿林石路高连甍依嵽嵲百堵见周遭扫叶看畦韭搴萝出涧桃极知幽兴熟来往未云劳
　　又
　　林下戏秋千中流奏管弦看花还旧赏抚树惜流年白髪金台客青云玊署贤后来文物盛此事会俱传
　　又
　　古庙依苍麓穷林俯緑潭石台交野祭画壁拥朝叅云送千林雨烟飞隔水岚向闻灯火夕歌吹足沉酣
　　又
　　喜有连云树仍多近水村偶来随杖屦浑欲托丘樊山暝寒初落滩低水自喧终然逺城市何用觅桃源
　　又
　　日落风犹起江寒鱼正肥鸬鹚下水急舴艋出滩稀旅食劳行李归栖念采薇已惊残歳廹犹恐壮心违
　　又
　　欹树共维楫高崖可构亭沙呈桥外白山漾水中青别洞通仙境何年閟地灵时来及登眺亦足慰飘零

　　题旷子西山读书图

　　旷子耽幽僻西山住五年读书秋树下蹑屐乱峰前酒忆邻僧送诗从野客传临图懐往事丘壑故清妍

　　○五言排律

　　赠定叅政自南海抽分还省三十韵

　　天堑山河壮皇图日月开鹓鳞登汉阙玉帛上燕台民赋中邦出蛮艘海外来货源恒混混禁网自恢恢粉署参元佐金闺着彦才江湖资保障台阁挺竒瑰鳯诏优南徙鹏风得逺培节分东广会春动海南隈厉瘴驱山雾惊潮隠地雷水光浮溟涬寳气出蓬莱机杼鲛绡结楼台蜃气摧鲸鲵谢唐突鵰鹗且徘徊众水通洪汇三山据絶垓雪舻衔浩淼云舸驾崔嵬错落青鼍甲弯环紫鳄腮珊瑚红的皪孔雀翠毰毸花角裁犀定明珠割蚌胎荔浆翻翠杓蔗渖冻螺杯压轴龙香重崇箱海错该牙筹劳永夜鞭筭积微埃市价曾无贰寛征信有推夷商歌岂弟硐獠慕嬉孩河汉张骞入江淮刘晏回几时淹去佩及此送归桅寥落山城暮微茫水驿洄野人瞻衮绣中使拥鞍■〈革隽〉早应云间瑞行膺日下催赏褒増玉秩迎劳锡琼醅禹服终成赋虞廷可阜财明堂抡柱石元鼎頼盐梅

　　大官供宿膳分韵送友人中书掾

　　紫合趋朝夕彤庭直禁时内官调玊馔中使奉珍竒綘节传宣近雕盘馈食迟星河聨绣户云月上芝楣夜入华灯转春随刻漏移露晞应待旦献纳好陈诗

　　挽杨学録安吾先生

　　遭乱临川郡归来已二年清羸惊病后哀些落兵前刻表新阡出蔵书旧业传清心悬夜月直气掩寒烟谷逈松声合庭虚桂影偏修文从阁老应数仲容贤

　　题刘善初草意亭十二韵

　　庶草含生意高人秉性灵十全推药物千古重图经畦掩霜芽绀林团雾叶青苍根蟠石罅柔蔓络岩扄暖火时蒸术长镵亦斵苓香浮苏井橘甘絶楚江萍饮圣谙殊味传竒识异形逺应探北岳幽合泛南溟辽曼同三岛芳鲜自一庭悬壶花底市捣臼竹间棂瞑眩懐祛疾从容兾引龄早苏民瘵剧兼慰客愁醒

　　乙巳闰十月十五日闻永新破诸凶就戮无遗喜赋三十二韵

　　鼓乱雄诸郡凭凶跨十年荆湖延毒雾汉沔注妖躔鸟兽宁殊类龙虵自一川羽毛初景附苞蘖忽根连掠野时乗间攻城亦破坚践攘蝼蚁甚累系犬羊然里録先锋籍家亡世业田鲸吞那有间席巻欲无前割夺封疆盛依乘节制专公侯凄丧狗奴隶歘登仙白日惊雷破炎天积雪悬存亡觇货贿喜怒信刀鋋诛责穷糠粃需求到甓砖寡妻牵雨筏尫子负氷椽徭役家家急科征处处煎田庐乆焚落衣履极穷穿惨矣生民祸居然爵土煽积金明别坞陈粟閟荒烟列地朱甍壮层城画堞鲜椎牛酾玉醴跃马铸金鞭事楚终懐谲盟邾或挠权郊端兵屡挫城下檄虚传茍不罹勍敌能无感彼天假名徒虎负就縳竟蝉聨夜谍披心膂晨登夺斾旃刳肠剧狐鼠啄脑任乌鸢崛强嗟何在繁华总弃捐扫除应假手覆败已骈肩野昔畊无犊民今坐有毡飞霜收杀气清旭丽居廛禾水春前緑屛山雪后妍遗氓喜相劳早晚赋东旋

　　观涨二十四韵

　　积雨阴滛日双溪晓涨初冥冥低鼓浪灔灔细通渠触岸声齐斗盘山势渐摅微茫穿窈窕浩荡入空虚石抉漂岩鼠防崩溃沼鱼掉头堤栁曲破面渚萍疎荇泛纡残绶芦漂偃败旟二仪看动荡八表聴吹嘘蛭蚓无安穴蛟龙有定居深疑掀巨壑猛欲撼盘岨出峡喧雷鼔经天浸日车凝光浄罗縠跳沬碎珩琚涌屋初浮栋循阶忽闯除人疑歌瓠子世欲祀鶢鶋禾歩偏愁决三江未可疏皋田沦细麦场圃溷嘉蔬升屋呼号急登临盼望如云犹浮井邑烟已断林庐逺想天河落空懐黄埧潴龙门动廹迮梅演混舒徐昏霭迷行筏凄风冷客袪沉浮惊浴鸟漂转叹栖苴汇想经彭蠡朝终赴尾闾扁舟如可具吾欲理畋鱼

　　陪溪南隠君入山玩竹十二韵

　　渉溪弄芳鲜临岸得嘉荫始縁一径微稍入万壑深建戈直如刺攅幄宻方纴杀青脱工削镵笋出庖禁翠怜秋雨洗碧爱寒水浸草柔地堪席苔浄石冝枕沉沉惊瞑合洒洒觉凉沁歌风便鸟憩垂露惬蝉饮鸣笙虚可窍扶老坚足任延秋思纵揽占地欲豪赁一区聊有营千亩得无甚愿从此君咏请斥俗士闯

　　邹母萧夫人挽诗

　　白马引涂车青鸾护板舆霞明丹旐逺雾暗琐窻虚苦味思丸胆珍鲑忆馈鱼荒原移旅榇冻雨洒灵裾玉树春云表瑶华夕露初他年征显秩命服贲泉居

　　奉和孙真州伯刚南轩种竹十二韵

　　闻种南轩竹亲携劚地童覆根深宿土护叶背惊风籊籊看双干潇潇自一藂雨愁崖响挫晴爱树阴笼低映横窓北深连别坞东春林期尽植秋径得傍通散帙琅玕润移尊翠黛空商音凉瑟瑟海气夜蒙蒙习隠兼松菊摅材并梓桐清懐二子上名混七贤中自附幽栖兴能忘长养功终言拂霄汉高节倘齐同

　　赋玉笥山送杨主簿公望之清江

　　主簿才名盛之官万里遥登临当别地感慨欲行朝稍离金华界还瞻玉笥标天光浮嶻嶪云气上岧嶤紫盖麒麟府青莲翡翠翘覆箱看雪积法乐听风飘近侍丹台耸尊居綘节朝彤霞秋闪闪太白夜迢迢汉帝传金箓秦娥奏玊箫子真元自隠公逺更谁招夕雾栖寒谷春风动泬寥烟云千壑转宇宙一岑超此去期应及来游趣自饶避人骑瘦马留客解金貂山术冝秋煮炉丹足夜烧题诗黄叶嶂携手白云椒静倚迎晨旭长歌激暮飙终言睠官府未可狎渔樵野逈齐桃叶沙晴暗栁条赋题惊草率饯迈愧萍薸踈雨沾行李飞云逐去桡清江百里外东望极旻霄

　　送况吏目归西山

　　南郡城如铁西山翠作屏六年佐州幕千里望亲庭簿领仍相绊干戈苦未停晓衙冲暗曙夕骑戴明星故里烟尘隔澄江风浪宁赋归花苒苒送别栁青青断港移兰桨晴沙注玉瓶东南烽火后几处短长亭

　　题江亭春望图为刘仲章赋

　　山暖锦云香江晴翠黛光烟林交翡翠风槛舞鸳鸯路转川原逈潮通浦溆长落花沿石溜芳草限河梁离客回兰桨幽人结蕙纕年年望逺意春色满衡湘

　　陪练伯上同饮王氏南园樱桃花下得巾字

　　斜日樱桃下高亭野水濵草生遥浦暗花发近林春移席无余地停车有故人登山携谢屐漉酒问陶巾芝岭元通汉桃源自隔秦莫辞终夕醉世已浄风尘

　　题雪庵

　　浊世尘千刼高人雪一庵风烟飞不到氷柱矻相叅鹤映水光润龙腾剑气酣题诗霜拂颖载酒月浮骖宇宙澄元气溪山失瘴岚由来高洁士不独重东南

　　腊月朔日纪懐十八韵

　　衮衮闲愁集堂堂急景迁残冬惟一月旅寓向三年霜入丝莼美风掀锦树鲜义山通鸟道禾水涨蛟涎雨泣鸣蛩地云愁过鴈天川光寒不动兵气惨相纒海上霞生燧城边月应弦疮痍浑未息疾疠恐相煽陇亩迟三白山林负一廛感时何及矣抚事独凄然瞻落传新令家贫食旧编依人惭野燕恋子剧饥鸢席破门悬雨庖空井閟烟种山仍畏虎蹐地秪怜蚿出感闗途梗居愁赋调煎鹿门那可问桃水径须沿未必弦真絶虚疑笔可捐东风如解冻南客且栖玄

　　冬日同诸友访萧国録登西楼复会宿山房分韵得连字因懐往昔夜过监学访萧国録会宋学士周员外诸公赋诗旧事明日赋柬鹏南伯仲并分韵诸作者

　　昔在兵曹日长懐胄监贤退朝先解佩扣户即登筵沽酒尊频倒移灯句共聨白头推翰相彩笔会蓬仙醉夺青绫被寒分白氎毡闻鸡愁夜雨骑马爱春天改秩俄南北还家乃后先西楼初看竹南涧复听泉神剑惊重合蠙珠得再连莫辞烧烛坐且复对床眠窥户来雏鹤蹲枝啸冻鸢窓虚风淅淅檐逈雪翩翩旧赏随云散新愁共月悬清才属羣彦高咏信残年

　　八月三日晚圣驾夕月清凉山上陪祀礼成喜赋

　　丹禁天光切重城夕景饶太常陈祀秩御史肃官僚自北移天仗从西望斗杓神麾齐秉翿仙路俨扬镳风磴传宣近云林驻跸遥方垓开地埒圆帐翼山椒初月澄娟媚青天湛泬寥光浮金魄应影动玉娥飘彩斾排飞虎峩冠映珥貂异香初焫鼎雅奏已鸣韶献奠罗尊斚周旋协琫瑶礼征周典序文轶汉仪迢虎踞严更柝龙骧引夕轺望舒呈朗素玉烛度丰调

　　进甘露诗十六韵【有序】

　　洪武五年壬子十月十一日甲申甘露降于宫苑之松树乙酉时享太庙上命采之以荐是日复降于钟山上命侍臣分采之既午上御奉天殿门出所得甘露盛以金盘羃以黄帕徧示庭臣仍有旨赐百官假一日往观焉越明日大驾晨发羣臣云从跻攀林崖采览如脂如饧甘美芳润信瑞应之大者也又明日礼部尚书陶凯而下三十有五人咸进颂赋小臣兵部职方郎中崧谨顿首并拜献长律一首
　　甘露从天降由来集帝垣霏微先禁苑散漫徧郊园乳结虬枝重膏凝翠叶繁泬寥澄夜气璀璨耀晨暾味比香饴滑光疑霁雪翻侍臣分碧盌内使出金盆丹陛传天语千官肃骏奔草堂聨佩绶锺阜拥蹄辕引蔓惊初见修条喜共扪縁崖收沆瀣采玉上昆仑醲泽流芳甸嘉祥溢厚坤策书严荐庙颂献蔼临轩不待金茎得徒闻寳瓮存愿言歌蓼湑四海锡便蕃

　　楮巢诗为彝仲赋

　　豪贵金为埓高人楮作巢一区通■〈穴上呌下〉窱四壁絶■〈穴上泒下〉坳暖爱风威隔寒惊雪色交调琴延舞鹤挥笔看腾蛟径小縁松入门幽傍竹敲寄言尘土迹未可漫相淆

　　咏雪

　　飘忽来何处纷纭势不齐漫空翻上下着地遍东西冻合松林重声闻竹屋低嵚崟縁石壁烂漫布山溪曲直循绳矩方圆应璧圭寒辉偏照户素质不沾泥附垤俄惊厚填洼逈觉澌伴吟栖近阁随舞入青闺猎往踪先得樵归路欲迷谷深愁侧入桥滑怯危跻林暝蹲千鹄沙寒散万羝缀衣侪玦瑀集树混梅梨堤港增新堰田园失旧畦马驰惊逸辙兎过识奔蹄行客重装襺居人缩拥烓积檐朝未扫压轴晚犹■〈螕，扌代虫〉赏胜思图画驱寒问酒椑冻僵怜野狖光眩误邻鸡晏岁应多遇严程未可稽停鞭呵冻笔聊与寄新题

　　○七言律诗

　　大赦恩诏和李子翀二首

　　清朝祀事崇三礼絶域衣冠走百蛮卤簿晓移通紫禁箾韶春奏下彤闗炉烟欲动螭头暗旗影斜开豹尾闲自是郊坛敦汉典谁论玉检上秦山
　　又
　　紫泥朝下五云端朝野欢呼动百官养老已沾周徳厚赐租仍沐汉恩寛边庭天逺颁龙节台阁风清肃豸冠草野小臣何以报逺懐河颂愧艰难

　　题画松

　　巫峡荆门不可寻坐怜孤嶂动云林夜寒或与蛟龙斗秋暝应闻虎豹吟千歳茯苓山下老一时丝蔓雨中深野桥寂寞云根冷最忆停骖弄晚阴

　　送王石泉之金陵

　　金陵千古帝王州送尔东南万里游卖药有时来海市烧丹何处觅神丘钟山日落回龙虎淮水天清入斗牛石底黄精能驻景重来短镵定相求

　　题快阁和万徳躬

　　快阁西南引兴长高城落日晚苍凉江通牛吼疑巴峡山入龙门似太行季子敝裘终相国长卿驷马未还鄊登临日对芳樽酒莫遣秋风近緑杨

　　寄万徳躬

　　日暮山风吹女萝故人舟楫定如何吕仙祠下寒砧急帝子阁前秋水多闽海风尘鸣戍鼓江湖烟雨暗渔簔何时醉把黄花酒聴尔南征长短歌

　　送周徳刚归九江并柬其兄仲常

　　君家伯仲才名盛贱子东南道路穷往昔永懐千里别秪今谩想一尊同苍葭水驿青鳬雨落木山城白鴈风岁晏林居定相忆九江消息若为通

　　承家兄自石城南归消息述赋五首

　　书来展转见艰危南望徒令涕泗垂六县乆闻残戍长一州犹迟进王师潜依舍主惊相失寄食野僧恒苦饥正是草间愁落日石崖那更啸熊罴
　　又
　　荒村日日不逢人上砦依人愁逺身猺獠潜通南岭路官军误信北风尘糇粮给饷山车困牛酒祈安野庙神敢恨兵戈残赤子极知帷幄有忠臣
　　又
　　稍出蓝田见暮烟徐坊迤■〈辶里〉下雩川防夫夜筑縁山寨逻卒时遮下水船风急妖尘侵岭外日斜戍鼓起楼前出滩行李从萧索愧尔长年剩一钱
　　又
　　出岭喜离豺虎羣下滩惊触怒龙龈浪抛飞雪船头见石挟奔霆柂底闻心折已迷前日路神消徒望故山云舟人相吊还相贺南上征帆半是军
　　又
　　风尘面目困支离奔走归来已后期且慰家人乌鹊喜徒劳汝弟鹡鸰悲檐花深夜频沾席瓠叶清秋谩遶篱直待南征捣巢穴林皋种豆尽相宜

　　秋林图题赠旷伯逵

　　回风萧萧吹北林行云冉冉生夕阴天寒鴈去洲渚浄秋雨龙吟波浪深飘泊共怜今日兴画图因见古人心几时螺子青枫下深结茆堂更逺寻

　　次韵一首奉寄孟浩彦弘二友

　　县北诸峰秀不羣桥南二水划中分寒星夜动蛟龙窟斜日春明翡翠文照眼溪花浑烂漫呼名山鸟自殷勤长懐吊古空多感荒草离离太史坟

　　对雨有赋柬萧箎

　　栀子经年未着花飘飘风雨到山家当楼烟薄锁不断隔竹风高吹更斜村巷门深低宿草石窠盆小涨微沙下帷不出愁泥潦江上何人驻小车

　　忆廖氏池亭牡丹因寄文英友兄并约同饯范实夫

　　忆昔池亭同啸咏秪今扶病少过从石阑花好几时发林径苔深尽日封转觉春风愁见鴈可堪夜雨坐闻钟豫章归客能来别乘取东城栁色浓

　　寄范实夫

　　细雨柴门生逺愁向来诗帙若为酬林花落处频中酒海燕飞时独倚楼北郭晚晴山更逺南塘春尽水争流可能相别还相忆莫遣杨花笑白头

　　寄题黄氏竹所

　　闻说山人种竹多秋风萧飒意如何浮云不尽夏西谷落日遥连淇上波起舞蛟龙金错落飞来丹鳯锦婆娑何时白日清江路乞与渔竿理钓簔

　　寄赠马良卿归九江

　　尚忆临仙琪树秋故人经歳独淹留千峰雨色侵林屋十里滩声遶县楼王粲早应懐北返马卿未必困南游江亭杨栁青如染谁遣朝来重别愁

　　次韵奉寄孟浩彦弘二友

　　幽人共爱溪边住舍北舍南春水声开径不嫌时独往到城应许日同行乱云长共青山黒白鸟偏依緑树明无限客愁谁断送携壶长拟就君倾

　　舒君彦许送菊未至

　　故人许送南园菊可趂重阳十日开谩拟客愁能暂醒岂縁秋雨故迟来山含雾气通书幌云涌川光落酒杯寂寞西斋林下路新诗惆怅为君裁

　　寄赠周徳刚自万安归九江

　　惶恐滩声日夕哀故人令弟独能来岭南盗寇经时出江上舟■〈舟召〉几日回客路西风桑叶落故园细雨菊花开县公留别应相惜白藕黄橙照酒罍

　　赠黄近贤自宜春过青原上贑州访周録事

　　京国曾为万里游祗将书劔谒王侯天门晓气瞻龙虎银汉秋槎近斗牛贾傅才华终济世庾郎词赋独惊秋断肠异县风烟晚乱石孤帆入贑州
　　又
　　即遣北风吹上滩且令飞雪压回澜沙头走马醒午醉石里买鱼供晓餐传籖亭长迎水鹢击桨巴童歌木兰故人青眼望吾子晏歳莫辞行路难
　　又
　　东风好在郁孤台二月乘流又下来江上啼莺留客醉岭南征鴈逐人回故交天府音书絶田父邻庄农事催题徧虔州山水胜他时南土著雄才

　　题曾氏筠西小隠

　　城西亭子筠竹幽竹光草色净人愁一帘山雨当白昼五月水风吹早秋款段行穿杨栁径鹧鸪啼近木兰舟青原南望隔烟雾令我日夕懐林丘

　　五月十日雨燕集周氏亭子适溪水暴至不得归因留夜宴乐甚后数日叔用将之豫章次韵赠答以识感也

　　杨栁河桥维客舟送君此去忆重游青霄双阙连云起五月沧江带雪流岭外简书前日至湘南兵革几时收羇懐早已无聊頼凭寄新诗过石头
　　又
　　忆昨过从思洒然南溪亭子石桥边荷花解语偏冝醉蒲叶堪书渐可编歌罢彩云踈雨外坐看流水画堂前可能清夜仍留客入馔溪鱼个个鲜

　　寄旷伯逵

　　豫章市南风日清楼阴轇轕俯层城孔融意气偏多客司马文章岂近名候鴈不来天正逺鲥鱼欲上雨初晴无因夜醉湖堤酒不放芳尊卧月明
　　又
　　吴憩峰前看夕阳浮云东渡思茫茫双林春入烟霞古百谷波回雾雨黄草色经年侵客舎莺声长夏满埀杨亭西见月遥相忆五月南风早已凉

　　晚兴

　　高馆沉沉当翠微晚凉幽兴莫相违乱萤出草光不定独鸟渡溪风乍稀北港泉声喧野碓东家月色浄柴扉遥怜儿女当窓小忆我经年行未归

　　寄王希颜二首

　　故人哭母南归后闻在云居湖水西彩服凄凉悲日暮素冠欹侧任风低山中驯鹿时时见林上慈乌夜夜啼丘垄旧栽松树子秋来应得与人齐
　　其二
　　靖安县北望修江尺素无因寄鲤双对月谩劳清梦逺看云未得壮心降青春花发芙蓉嶂白日乌啼烟雾窻待取秋高沙渚浄便将艇子下晴泷

　　闻贑江泛溢冲决金鱼寺有懐敝庐感赋

　　五月水生牛口矶客子独怜行未归荡决已闻冲野寺漂流故恐失柴扉鱼虾小市舟航集鸡犬深林烟火稀且可登楼避泥潦无由缩地问庭闱

　　栖霞观

　　青湖岭下入栖霞缥缈玉清仙子家宫殿春移九芝盖云烟昼下五华车冥冥古栢含溪雨短短青蒲隠岸沙药臼丹瓢那可问高原残日散桑麻

　　寄赠旴江郡教刘公稷

　　十年不见刘文学白髪新来几许长官舍晓清槐叶暗泮林春雨杏花香聴泉定过麻姑洞看月还寻华子冈山屐酒壶从倒载昔贤高咏故难忘

　　秋夕

　　月出乌啼城上台台前梧竹浄尘埃凉风夜发星辰动白露秋埀河汉回在户莎鸡终日聴随阳鸿鴈几时来绛衣八月南邻曲拚对寒灯送酒杯

　　忆邓子益

　　城北高楼子所居百年文物此何如清秋对酒看题画细雨升堂闻读书短褐犹劳慈母线闲门偏枉故人车临风玉树何时倚怅望南天白鴈初

　　九月卄二日承锺元卿六月二十日书且有卜邻之约未知能遂否也赋答意

　　九月初承六月书过时不敢问何如故园早已黄花后南国相将白鴈初直以亲情能数问可縁贫贱转相疎卜邻预喜过从近逺媿江湖未定居

　　赠别屈悠然归豫章二首

　　云松轩馆浄林扉十日寻幽且未归坐对清秋桑落酒行褰高树薜萝衣石栏度曲凉风动竹屋吹灯夕漏微自是使君能好客故人何事苦相违
　　又
　　山堠鸡鸣出翠烟苍苍北斗县楼边一年为客歳将暮此日别君殊可怜数里枫林过驿路谁家橘柚照归船彩衣蓉褥看多喜坐想江云乱管弦

　　送脱因州判之新淦

　　陶母祠前山郭西临流官舍似幽栖平原樟树通南镇流水桃花隔故溪春入华筵承宴早日高画鼓报衙齐时清无复劳廵警随意东风散马蹄

　　承瑞州万户刘公衡移镇宁都道出南平枉顾敝庐以故人书问邀致其塾赋赠一首

　　将军出镇上虔州江合喧传驻彩舟陋巷已烦纡辔入不才敢辱致书求花边玉节明铜虎户外金鞍簇紫骝勿讶承平劳逺戍极知文雅足懐柔

　　过万安憩达观寺坐对水西芙蓉诸峯与客谈旧游乆之是日得风船先上滩因步至神潭登舟

　　达观寺前春水深维舟汀树一登临坐怜旧日经行路愁絶新年怅望心苍峡雨声寒■〈氵虢〉■〈氵虢〉白沙云气暮沉沉不縁南上风帆急犹拟凭高挹翠岑

　　大蓼滩

　　向午上滩当北风扬帆絶险似惊鸿青山乱出云日下黒石漫浸波涛中欹眠估客耳目眩捎撇棹郎心胆雄江流喷薄不自极人生艰难安可穷

　　登郁孤台

　　石面层滩似虎牢盘涡束峡见周遭背城二水合流逺隔岸五峯相对高神阙紫烟栖鹳雀浮梁白日偃鲸鳌来游最爱西洲上千树东风散碧桃

　　谒古石固祠因观宋高宗御赐遗物

　　乱山盘束五龙堆万木萧森一径开白涧滩声兼地动崆峒云气度江来柘袍鸾鳯辉寒日寳带山河拱上台古庙丹青犹赫奕百年遗物使人哀

　　将发舟承曽自道留宿舟中临别赋赠

　　一上南船独怆神感君留宿见情亲城头桃李春愁客水上星河夜近人自古文章闗气运祗今道路昧风尘从知即别频回首烟树鸡鸣已达晨

　　由会昌江口分路之宁都赋别五弟

　　湘水梅州共路分东风杳杳惜离羣扁舟逆上几时到独鴈哀鸣何处闻积雨已生三峡浪乱山仍隔万重云眼前漂泊谁能奈犹恐亲庭念逺勤
　　又
　　青山黄叶几时归南上独怜音信稀老大庭闱终在念艰难弟妹且相依荒凉野日行人泪缥缈山风逰子衣力学承家应頼汝暂时分手莫相违

　　题山水画

　　山冈盘盘多树林江水湛湛愁人心赤云楼观落日外白日溪涧长松阴啼猿虚疑近翠壁飞鸟剧恐回高岑野亭春色苦无頼忽忆故人思逺寻

　　春日奉次罗肇简郑同夫

　　不见故人心惘然也应无頼枕书眠闲寻碧草日又暮落尽桃花春可怜云隔双峰归鴈后水生三峡乱帆前客懐慰藉思倾倒冲雨能来白马韀

　　斋前隙地列三石峰因植丛竹其下小雨隠映可爱

　　南园旧竹困支离移过墙阴雨更宜落落出羣看両个萧萧交翠待千枝荒苔古石清闲地细草虚庭隠士诗即此尽堪消永日鸣驺陌上欲何为

　　自京师归至家园春欲暮矣晨兴登一乐亭喟然有感漫成一律

　　解罢朝衫及暮龄闲拈竹杖过茅亭山明隔岸腾初日雾下高林带落星萱草叶齐春冉冉紫荆花发晓冥冥向来万里京华梦犹记吹笙踏鳯翎

　　南山寺夜憩柬郑同夫罗孟文

　　南山寺前夏已凉北斗天半夜相将楼台参错临高市钟磬萧条出上方独宿屡移林鹊影双飞初散水荧光客情物态浑无那暂息尘喧亦不忘
　　又
　　南城城楼高且雄下有长壕水气通次第荷花先着露无多杨栁最宜风府中能事称罗掾马上酣吟爱郑公自是南游相见好疎狂祗觉愧飞蓬

　　感懐四首寄呈李子翀邓子益

　　异县南归忆旧年潇潇风雨楚江船相看一别成愁絶可待相逢已惘然巴蜀偶依严武去成都未报长卿还川途日有经行便何事音书不漫传
　　又
　　邓郎心性蚤聪明李子才华更老成应着彩衣奉慈母还看鸿雁忆难兄遗书独抱谁相问佳句新题人尽惊自合骞腾齐逺举敢将憔悴托高情
　　又
　　将军屯戍落秋风客子离思逐暮鸿书剑逺投烟瘴外鼔笳凄断月明中野猿引子溪藤緑山麝眠香石竹红凉气萧森盘两峡直愁华露陨高枫
　　又
　　绣谷峰前濯冷泉金精洞口望飞仙东南奔走祗自厌岁月飘零谁与怜风细栁营秋瑟瑟日高花馆露娟娟短衣荷锸应吾事欲向邻村种石田

　　寄韩希说

　　磊落旴江韩掾史十年不调滞江城登山短屐自意逺近水小楼偏眼明梧桐深巷围金井杨栁小窓调玉笙且可林泉投野逸莫持文采动公卿

　　奉和刘侯对月一首

　　深沉鼓角动重闗迢逓星河近暮山卧匣寳刀鹇尾白悬门弓■〈革长〉虎文斑石林寒落鞲鹰急原草秋肥廐马闲忽忆海天南讨日月中飞箭下黎蛮

　　至谷口亭下闻伯友乆候不至复归山中矣再赋

　　两岸参差当赤曛走马直度千溪云入门不见赵公子过峡还同郑广文桃林地涌金银气仙掌霞明锦绣文铁鏁高攀定何处玉箫疑向夜深闻

　　寄赠广昌盛县尹

　　郡邑劳劳困茧丝喜闻令尹政平夷中朝奏最宜増秩南国观风定采诗百里不知持牍吏三年祗似下车时微生敢恨循廉逺摇落秋山有所思

　　赠戴武子

　　曽骑官马下青云又驾仙鸾戏紫氛朝客总称竒道士野人犹识旧将军城门卖卜时相见石室谈玄世罕闻中夜起瞻华盖近五云何处是奎文

　　秋日燕集郑广文呈赵伯友

　　直谊清名夙所闻乱山深处一逢君寒莎蟋蟀谩相语碧梧鳯凰终不羣南浦他年书共寄西城此夜席频分相逢更有闗情甚又拟河桥别广文

　　答刘诚本寄画

　　故人昔别能相忆逺寄新城水墨图木叶尽含春雨润石根犹带晚云孤啼猿逺过盘陀岭归鴈忽沉彭蠡湖已办鹅溪玉色绢南归问子冩蓬壶

　　赠郑子素迎父东归

　　郑郎身着五彩衣千里将车迎父归不愁江浦寒枫落即恐林园秋菊稀令弟已能官邑校高才终见拔经闱到家调饍趋庭后坐想书声出翠微

　　题引翠楼简元善张兄

　　尽道楼居思不羣满楼山色翠纷纷高崖斜日含丹雾碧嶂清秋起暮云江上卷帘通雨气月中看剑动星文来游定觅张公子载酒题诗过夜分

　　张仲良燕饯郑子素于黄竹径之梵合时天气暖甚桃花盛开后四日为重九矣得携字

　　行客系船黄竹西江晴石出少沙泥背崖李子寒初落近水桃花暖欲迷何日登楼思共倚清秋载酒惜分携接■〈罒离〉倒着从人笑直过南街散马蹄

　　曾氏蕙花

　　闻说新安处士家萧萧兰蕙照晴沙翠交庭户三千本玉立风霜一万花帝子带纕承白露仙人旌斾散晴霞为君细读灵均赋安得携壶载小车

　　孙景武从赵伯友先生游宁都兹归省豫章诗以赠之并柬知己者

　　渝州进士才名盛此地相逢愿不违喜子能随青佩至思亲还望白云归长风出峡衣裳薄乱石横滩舟楫稀亦有故园秋草里旅魂空逐断鸿飞
　　又
　　豫章城头山色青深烟踈雨昼冥冥谩懐把酒当飞阁谁与题诗上翠屛云外仙人无旧宅湖边高士有新亭故交相见应相问为说漂流愧转萍

　　赠董宗文归乐安

　　董生读书赤岭西寻常闭户足幽栖云中沙鴈惊寒落江上野禽愁暝啼为养何由沾禄秩旅游终日媿涂泥老翁望子行不至日日看云携杖藜

　　赠魏伯谅归豫章

　　十月清霜逐鴈飞旅游空复叹多违野林寒色催黄落石室秋阴近翠微聚散总怜今日异登临徒感故人稀将军宴客偏愁别更换歌辞看舞衣

　　送吴徳茂归崇仁

　　黄州城西子所家春来杨栁满汀沙几时载酒出东郭到处看山行小车解拄仙人九节杖去觅安期五色瓜云中华盖可揽结迟子归来飡夕霞

　　送詹守仁归乐安

　　感子抱书还故丘丁丁伐木念相求不愁此别当炎夏即恐重逢是异州絶涧雨深埀蝃蝀乱山日落呌钩辀南归定足三冬学聴尔鸣鞭赋逺逰

　　赠慧上人

　　仙楂江口楂溪寺几度停舟访未能颇恨频年为逺客喜从异郡识高僧云霞色动禅房衲星月光涵古殿灯何日却飞真锡返故山苍木翳寒藤

　　送曾茂文归乐安并柬其兄祥文

　　秋风落叶思纷纷北固桥南一送君行李又从今日别寄书定向几时闻长亭月白鸡鸣曙絶嶂天清鴈入云最忆难兄工赋咏即看竞爽振斯文

　　送董国贤归乐安

　　董家伯仲总明经仲也萧闲似管宁暇日过从南北巷穷年送饯短长亭金精橘子霜前赤华盖芙蓉雨后青此地怆然成一别沉浮江海信流萍

　　过度门寺访隠上人

　　度门寺前溪最幽亦有羣木依崇丘时时清磬落云鴈个个轻舟并水鸥已公茆屋真堪赋季子郭田那可求眼前即恐易为别安得杖藜时一游 刘晏的博客《观云集》http://morujin.blog.tianya.cn  


题唐氏苍然亭

　　苍然之亭湖水西青松万个与云齐秋声惨淡雾雨集夜气萧森牛斗低野人问字每载酒老翁哦诗还杖藜南归感子不尽意上有慈乌终夕啼

　　送慧上人之九顿岭

　　九顿岭头愁夕曛高人南去礼寒云白牛露地秪自见玄鹤出林终不羣神锡行空风瑟瑟钵衣挂树月纷纷松崖总是经行路出定哀猿何处闻

　　送杜九皋之金华

　　公子华年思逺征浙山千里入修程筵开候馆林花落柂转官河春水生健马长风朝挟箭惊鸿凉月夜鸣筝旧游寂寞筠阳道芳草离离寄逺情

　　奉次王子启寄叙春初别时事

　　忆我城南春可怜湖山长近别愁边扣门惊见漏将夕把炬送行江满烟遽喜春深传秀句能忘歳晏接归船向来风雨河桥路肠断杨花白似绵

　　送王监生以就试归浙未获荐仍赴太学

　　东吴鄊贡昔多贤太学诸生最少年董子尚迟三策对夏侯终见一经传宫花晴覆金河水御栁春浮紫禁烟遥想桥门冠带盛时时聴讲出宫筵

　　送喻仲渊归省东吴

　　明秀楼前雨满沙石榴花发客思家水通赤岸西流浅路入青山北向斜归省可能忘夏凊传经还解惜年华寻幽若过双溪去为觅秋风旧钓槎

　　刘元善弹琴【诗元善真定人尝游临川为虞学士弹琴于天藻亭中学士为赋诗赠之故云】

　　忆尔弹琴天藻亭秋风飒飒近帷屛仙人飞佩去不逺学士杖藜来细听兰叶临池惊坠露松枝出石带流星只今遗意谁能赋犹想钧天奏洞庭

　　赠刘元善

　　故人东去维扬日学士亲题送别诗一代风流嗟已矣十年漂泊更何之乆传大府承簮笔犹滞沧江理钓丝寂寞旧游临汝曲秋风鵰鹗起遐思

　　送胡明初自西磵归省栁山

　　秋雨萧萧度翠微西南无数白云飞极知衣彩趋庭乐况是从师学道归江浦星流鸡呌早石林霜逺鴈来稀送君不尽丘园思独倚城楼看落晖

　　戍楼燕集呈熊子庄常子中岳维高并懐公衡万户

　　戍楼百尺跨崔嵬公子华筵向晚开城上秋风低鼓角江间烟浪入樽罍登临谩作懐鄊赋感慨深怜济世才自是将军勤结构海天旌节几时回

　　送何天碧归龙虎山

　　道人九月江东去二十四岩烟雾深落日横峰看鴈度清霜碧树聴猿吟山中紫术堪为酒灶底丹砂可化金淮海风尘愁复别重寻还许托云林

　　舟次樵墩忆故人郑文学同夫

　　浦口维舟日欲晡栁村桑坞带萦纡独寻古道黄埃满忽忆故人秋兴孤螺蚌尽供溪女拾鸡豚偏称野人呼西山隔水青如玉谁与题诗送酒壶

　　春同旷伯逵周叔用徐仲孺登秋屏阁是日闻淮郡有警风沙黯然赋呈万徳躬孙伯虞诸君子

　　古刹萧条隠石根荒城高下带沙墩断云南鴈日初出旷野北风天正昏羽檄屡传淮甸急龙艘犹滞海门屯湖山不尽登临兴回首鄊园独怆魂

　　罗廵检一中由袁府告籴于贑道阻留西昌乆之将归袁州诗以为别

　　快阁西偏寺最幽江风渚月浄如秋竹间乆挂将军剑栁外初回使者舟痛哭秦庭惊晏岁独持汉节望南州日斜戍鼓连山急杳杳冥鸿慎所投

　　送刘掾归贑

　　王事劳劳信有余时危经济定何如兵戈未报东南息仓廪遥怜郡邑虚荒草断城春寂寂落花归骑雨疎踈野人实少干时策犹掩衡门学著书

　　次项可臣感懐

　　玉华峰下碧溪流曽向南城赏素秋明月逺从湘右出好山如在越中游伤心丧乱云千变过眼韶华水一沤此日飘零豺虎外为君愁倚仲宣楼

　　匡山砦中奉和梅南刘府推韵呈公望杨主簿

　　万里旌旗在眼中千崖寒色待春风愁来自少登临乐乱定谁论战伐功桂岭天长云似马槎滩波浄月如弓白头幕府忧时切此日题诗感慨同

　　春日过薛益书舍小酌得春字

　　二月飞花独怆神几家归燕不逢人偶因看竹寻幽径愧尔移尊出近邻赤地蒹葭淮甸雨画船杨栁楚江春薛华歌调从来好愁絶新声泪满巾

　　云亭萧氏园池杂兴次韵四首

　　日日西园载酒来好花深映洞门开水涵香雾空青湿山拥晴云紫翠堆林径微风看燕度石桥细雨聴莺回酣歌却望双峰近落日松声万壑哀
　　其二
　　竹底雏莺尽日啼水风凉动小池西麝香眠起残花落蛱蝶飞来碧草齐二水风鸣湘佩合三山云压楚鬟低冰盘宴客晴阴里次第诗成石上题
　　其三
　　小小窓轩溪水头石门古路转斜丘野林丹碧风初起山橘青黄露未收鸟下平原飞雨夕猿啼孤嶂断云秋读书台近招提境思见当年隠者流
　　其四
　　露下庭皋锦树残霜融溪路白沙干浮云万壑天光暝流水孤村暮色寒有客求鱼朝拥棹何人载酒夜停鞍风流最好梁园赋拟向山中对雪看

　　送丁惟中弃家入五峯修道

　　五峰山上晓钟声羡子中年出世情有髪总縁诸相幻无家始悟一身轻溪边洗钵鱼初识林下传经鹿共行遥想神螺光彻夜几时来聴说无生

　　忆鼎儿

　　鼎子别来忽复春可縁多病少精神最怜得饱坐终日更鲜牵衣啼向人长大他年从涉世艰难此日莫辞贫重闱怜汝应长健白发时来引笑频

　　晚集舒氏山楼有戏予不饮者赋此寄懐

　　近郭青山故满楼登临犹及送清秋干时虚拟扬雄赋对酒真成王粲愁水国冥鸿寒歴歴林梢白鹭晚悠悠谩将强饮酬清赏已觉归心屈壮游

　　三月会宴城南花圃分赋石榴

　　城南花圃谁频到几树石榴亭子西三月未看花乱发丛柯偏爱叶初齐舞裾尚忆佳人醉使节还怜逺客迷一色深林烟雾里黄莺故意近前啼

　　寄赠瑞金曽尹

　　县城深隠乱山围令尹能官愿不违硐客输租前月至邮胥报事近时稀庭边花发幽禽下垄上桑阴野雉飞早见循良归汉记穷荒犹得借余辉

　　题古木幽篁图

　　山中古木无春冬根结怪石相盘冲烟云有时伏玄莵风雨尽日唫苍龙幽篁出涧倚寒玊细草临坡被紫茸不是画图当户见丈人巾屦乆相从

　　送陈仲寳之南雄府掾

　　山城细雨熟蒲萄公馆题诗送郡曹总喜风云培健翮谁怜法令析秋毫水生东浦临江近路入南荒庾岭高亦拟乘槎望沧海还思投笔钓神鳌

　　同可用文甫孟文昌祖过连氏池亭观网鱼复酌丁氏别墅

　　连家庭榭倚溪阴七月林塘秋意深已觉经时违眺望独将暇日费追寻尊移别墅黄花近网集寒潭翠荇沉今夜酒醒山上月可堪鸣角间清砧

　　赠天与熊炼师归阁皂山

　　阁皂高居好炼真清秋何日下嶙峋金丹夜气成龙虎寳録玄文动鬼神兰蕙深悬青组佩芙蓉斜拂紫纶巾南归定住仙岩侧自扫寒云礼玉宸

　　至正乙未秋九月宪司潘郎以廵歴来吉省掾马郎以征籴过贑于其归各赋赠一首

　　水驿苍茫道路开州人争看宪郎来简书消息通江海车马光华注草莱晏岁王程伤逺渉时危幕府见竒才绣衣坐镇东南郡日望新年报政回
　　又
　　何日南州冦盗平省臣经济最闗情年荒外郡仍移粟岁晏中原更调兵落日荒林余鸟道青山白骨少人畊风帆歴歴经行处万一谘诹慰逺氓

　　喜水退过南园问劳子与伯仲兼懐水东别业

　　城隅水落两沟浑犹见泥痕上井垣昨日岂无鱼入市今朝始有客敲门芙蓉别港船初渡篔竹深林榻谩存禾黍未收沙垄没无端愁杀水东村

　　早春寄谭若骥时寓居桐林

　　珠林南上是桐林愁絶闲居怅望心蚤岁风涛嗟独往残年雨雪忆相寻鸟啼独树荒村晚鴈度重云极浦阴石上梅花飘欲尽拟携尊酒答春吟

　　西楼晚兴

　　独上西楼看夕阳遥峰暮色正苍苍原边落叶秋风早城上归人古道荒流水只今通汉沔白云何处望荆襄丽谯依旧沧江上笳鼓凄清独断肠

　　访罗允道值出城晚归

　　已出三华离蕊宫还过栗里访陶公寻幽独恨芳春暮对酒空懐此日同蒲栁回塘新雨緑松杉横阁晚霞红可能城市归来早犹及酣吟紫翠中

　　寄旷伯逵

　　谢相园西石径斜知君习隠暂为家有时出郭行芳草长日临池看落花春去能忘诗共赋客来应是酒频賖五年不见西山色怅望浮云隠落霞
　　又
　　乱余城郭怕经过到处闲门长薜萝用世空悲闻道浅入山偏喜识僧多醉归花径云生屐樵罢松岩雪满蓑石上幽期春又暮何时载酒听高歌

　　十月二日假馆下径罗氏庄予兄弟所寓相距若东西家喜赋一首柬子中子彦

　　畏途暂喜出深山僻地初便候野闗逖矣风尘千嶂外依然兄弟一堂间共寻絶磵樵薪去相望空村负米还斜日频来看稚子满庭霜树叶斑斑

　　过清节先生故居废址遇野老谈旧事

　　云亭小径青山下清节当年故址存野老尚能收谱牒邻人还解识田园乔林鹤去枝柯改古井龙移窟穴翻千载高风知不冺拳拳经辩着王尊

　　卧病山中承如川王侯寄赠青绫被

　　劳君逺寄青绫被愧我仍烹紫术汤已幸甘香分药裹复经温暖到藜床鄊园摇落黄花雨江海飘零白鴈霜归日病躯堪料理便迎锦障送飞觞

　　赠别龙非池

　　黄岐龙氏多才俊喜见长沙旧校官鄊国十年犹客舍风尘四海只儒冠山中采药无人识石上题诗有客看西望禾峰青万丈为君长啸送飞翰

　　书所懐

　　二月欲半风日清林居幽事总闗情椒条旧翦愁先蠧竹笋新栽想乱生承溜若为防夜雨荷锄应及趂春晴谁将稚子花前戏几误闲车出户迎

　　舟中与叶尧有丘弘道同载和韵一首

　　秋入天河雨满津水光山色共清新船头杨栁参差晚木末芙蓉掩冉春又向异乡寻逺客可縁同载得高人似闻下邑喧豺虎犹拟垂纶寂寞濵

　　感兴次刘以和二首

　　烟火清明有几家楚天三日雨黄沙城南莺燕青春暮江上旌旗白日斜征马萧萧愁积雨客帆隠隠送飞霞絶怜憔悴乡园里江海经年眺望赊
　　又
　　溪上偶寻杨子宅雨中还过习家池那无胜地堪携酒喜有同宗足咏诗江草青青愁逺别林花寂寂笑归迟白鸥自是忘机物莫遣南邻野叟知

　　答王孟极过访荷山书馆不遇之作

　　王氏才华擅世传临潨文物故依然山中夜雪明书帙溪上春云压钓船深港鸟啼花似雨平原人去草如烟荷峰亭馆能来数怅望高车落照边

　　送李敬之赴广西帅府

　　帅府西开控百蛮故人捧檄上遥闗春回桂海云埀地夜入榆溪月满山客路独行青嶂外人家多在白云间南征定有诗千首凭寄秋来驿使还

　　七月十一夜宿蓼洲

　　众星撒沙烂欲堕北斗西挂独分明征帆暗落水边驿更柝静鸣江上城风低岸草露萤急月出浦林沙鸟惊羁栖复此当深夜漂泊谁能断此生

　　槎翁诗集巻五  
　　槎翁诗集巻六

　　（明）刘嵩 撰

　　○七言律诗

　　题刘道士杏林图

　　白鹤观前红杏林高人习隠契玄心悬壶通市天光近采药乱山云气深微雨独携松下屐清风时动壁间琴望中疑是旌阳宅车马萧萧费逺寻

　　题山水画

　　絶壁芙蓉四面开中天积翠郁崔嵬苍烟尽卷秋光去飞雨欲随云气来丹井緑萝通石穴紫霞碧树映琼台那无九节仙人杖直拟寻真絶顶回

　　题邓汉英所蔵山水图

　　白云杳杳冠青山翠石盘盘倚碧湾野岸亭台随地出江沙舟楫几时还鸟冲烟树愁孤往猿挂云萝学并攀最爱桃花流水处寻源亦拟扣林闗

　　寄罗明道

　　曽过溪南访草庭絶怜高隠静仪型雨沾竹色侵书帙云拥岚光落座屏松径晓开岩雪白稻田冬护水烟青何由跨犊闲来往日听先生讲道经

　　陪同年刘霖刘鹤皋欧阳铭题三徳院

　　寳地登临一惘然故家乔木寺南边铭钟犹记甘泉里题壁重看至正年【予先世登科尝题壁于此故云】万里风云通北极五湖烟浪隔南天同游况有同宗好事业应期乆逺传

　　和答万讱

　　家住云亭河水东乱来门巷往还空避时犹拟寻秦洞献赋虚懐谒汉宫松坞乍晴乌啄雪桑林欲暮鸟呼风感君晏岁能相顾尊酒谁知寂寞同

　　题沧洲书舫图送张子明归武夷

　　沧洲逺在武夷西九曲寻源路恐迷潭面晚晴花苒苒岩腰春暝草萋萋何年对月思朋好此日看云信杖藜安得从君棹书舫酒壶诗帙镇相携

　　题糜朝英园居

　　城东园居隠者家五亩十疃连桑麻老人自浴丹井药稚子重种青门瓜花边酌酒惊雨过湖上吟诗愁日斜昔贤高蹈可同调莫遣风尘侵鬓华

　　题芝草图

　　五色灵芝见者稀画图叶叶动光辉草间白雪明可掇石上紫云愁欲飞幽人已喜咏伐木归士多劳歌采薇湘南三秀思并荐汉武斋房今是非

　　题张彦辅枯木坡岸画轴

　　秋宇道人画枯木纵笔所至皆天成瘦蛟出石云气润独鹤横江霜影清荆门送客愁欲暮澧浦懐人伤逺情望中秋意入惨淡何处青枫闻鴈声

　　奉寄辛检校好礼总兵进贤之北山

　　省郎何处屯兵乆彭蠡湖西是北山飞箭定穿蹲虎石放船时过落星湾五年鱼鸟知营阵百里樵苏絶塞闗闻说啸台高百尺题诗频寄故人还

　　题定元帅清江横槊亭

　　将军亭子蔚峥嵘高压清江百尺城马上铙歌来献捷幕中尊俎坐谈兵石龙鳞甲眠秋雨金鳯云沙照晚晴南望葛峰同岘首他年遗老寄雄名

　　晚酌胡守中湖亭同旷伯逵赋二首

　　杨栁中间一草亭石桥流水带回汀日含细雾明丹阁雨逐凉风入翠棂萍底霞翻鱼漾鬛竹间雪堕鹤梳翎楼台北渚催残景烽火西山隠落星
　　其二
　　公子幽居湖水西苇篱莎径踏春泥门前车马有谁到池上犁锄还自携当槛栁枝垂叶短出畦瓜蔓引花齐几时载酒从栖隠日坐林阴听鸟啼

　　题珠林江口谢公庙与旷伯逵同赋

　　倒石源头野庙开乱余临眺独兴哀晚山隔岸云霞出秋水满江鳬鴈来王气已消陈帝垒客愁长遶越王台烽烟西北犹传警击节酣歌首独回

　　秋日同旷掾史诸友会饮文溪道院时王子启不果至分韵得深字

　　夹径苍松十丈阴落花仙馆昼沉沉林间风定晚烟白江上月明秋水深梧叶小窓怜醉卧芙蓉别院忆行吟南园王子来何晚遥想吹笙度碧岑

　　奉和李府判行华九日游三华山

　　仙居逺在三华顶使节真成九日游别洞幡幢通上界乱山烽火隔南州雕弓隠月啼猿晚玉帐连云断鴈秋闻说岩扉题句后彩霞长护殿西头

　　陪虞管勾幼悦坐王子启南园竹林同赋

　　王子宅前千个竹拂檐当户总萧萧土垣近出青相映池水下通寒不凋上客频留苍玉佩佳人时度紫鸾箫重寻载酒题诗处记取龙湾第二桥

　　题友兰堂文丞相所书为子沂赋

　　友兰堂近古槐边自昔王家表世贤晓露寒沾苍玉佩秋风香满白云篇同心有待成三益异代相看已百年相笔辉辉华匾在好勤忠孝答皇天

　　罗明道载酒出江寺与旷伯逵痛饮经夕而去因共赋诗为别得江字

　　白髪罗含偏好客冲泥载酒出林矼来寻僧子烟霞地醉卧山人云雾窓薜荔晴沙深晚径芙蓉疎雨满秋江独怜此去青峰隔城府何由更识龎

　　寄题麾羽轩

　　诸葛南征且未回城头华构立崔嵬手麾白羽当轩坐目送晴云度水来士马合围鱼贯出旌旗分队雁行开极知裘带从容地笳鼔时时送酒杯

　　送别虞管勾幼悦上贑迎候御史却还省中

　　郎官迎候绣衣归十月清霜傍马飞省署总推容礼盛边隅人报简书稀星横野戍乌啼早日落江城鴈影微千里严程当晏岁驱驰莫遣壮心违

　　题草堂

　　胡君旧宅龙江上五月清风一草堂雾隐松萝分晓荫雨翻兰杜浥秋香连峰当户明书幌流水交渠映笔床此日从公趋幕府能忘高咏向沧浪

　　送萧子所之九江谒刘太守楚竒

　　嗟子频年事逺游又携书劔谒邦侯浔阳乱后多公馆樵舎新来有客舟野树尽含山雨润江花初结渚云愁钓耕得似归来好甘竹溪南有故丘

　　别淮南帅府戴照磨因使还鄊复赴淮南

　　丞相提兵阙下来淮南幕府一时开从军王粲应能赋草檄相如独擅才万里闗河通驿骑五云楼观接蓬莱乡山寂寞兵尘里愁絶征人奉使回

　　出西郊登山望城中感赋

　　双塔金光隠夕阴孤城寒气日萧森山围迭嶂黄牛耸水落回塘白石深凉日松杉空苒苒秋风禾黍自沉沉东南千里兵尘合愁絶春时怅望心

　　答定上人将归青原

　　上人伐木东乡去城下渡江秋水深百里云山还独往几时烟寺却重寻衲衣尚想南军送贝叶应同西祖吟回首青原峰上月相随应觧照归心

　　送别陈宜归龙兴

　　豫章城阙倚晴虹公子东归道路通表里湖山烽火后东西楼观画图中谁家杨栁秋霜落何处芙蓉暮雨红锦带吴钩看腾踏临岐呼酒别青骢

　　赋通天岩送曾鲁卿归贑岩后有小岩名曽公岩

　　曽公岩在通天侧旧是曽公自凿通东望不堪遭乱后南归却忆向岩中春阴虎卧千峯雪日落猿啼万壑风城市别来应少见看云长是忆曽公

　　九日登大塔次杨公荣感事一首

　　清秋絶顶俯巑岏危磴如行百八盘北雁不来天窅窅南船初上水漫漫人亡已叹秦筝废事往空悲赵璧完落日昏鸦愁满目若为渡海逐飞翰

　　寄鐡柱观左炼师

　　紫霞楼上左仙翁还向南塘在玊隆虚阙飞鳬云影外乱山骑虎月明中铜驼荆棘秋风落鐡柱波涛海气通别后玉箫浑少听令人长忆万年宫

　　萧鹏举以生雉贶余赋诗答之

　　故人为我致山鸡十里筠笼谢逺携绣尾喜当寒草见锦毛愁向落花迷仙岩尚忆栖云石书馆应怜踏雪泥饮啄未能谙野性题诗先遣报南溪

　　送杜徳明归豫章

　　云白江寒雪未消归人初发望仙桥船头冻酒惊浮蚁剑底春衣忆解貂湖雨暗沾徐穉榻山云长隔彩鸾箫喜闻仲氏林居好旧隠何时许见招

　　奉和孙景贤游韶口永福废寺

　　韶口人家几处存鸟飞日落见孤村梵宫草满埋铜瓦虞庙苔荒合石门流水忽惊秋露冷好山长是晚烟昏故交最忆前村客不独东偏段与温

　　元日述怀和答杨公平

　　江云阁雨复纤纤急雪飞来忽近檐门掩不知花尽落樽空但讶客频添年光有待愁初破风物无凭俗漫占邻屋春盘初料理新来蓼荠故多甜

　　新年次锺彦卿

　　新年旧恨与谁论破屋荒村独掩门野雪苍茫迷井灶江云掩冉逐旗旛分来菜本烟初润落尽梅花雨更繁老鴈悲鸣方北向凭高无奈楚天昏

　　春日书懐次胡中翁

　　重帘风细雨波寒乱后逢春尽笑欢江渚有烟晴淡淡乡山无雪翠盘盘歌残白苎银屛曙舞罢青萍锦带寛西望故园归路近满林桃李待君看

　　赋白鹊台送王子敬之贑

　　翠玉楼西白鹊台当年曾见鹊飞来旧游寂寞人何在晴日苍凉花正开二水合流喧虎口五山盘伏起龙堆残碑零落层城曲想见题诗上紫苔

　　斋前山茶盛开承胡中翁王厚徳携酒赏之赋茶字

　　为惜墙阴一片霞张灯携酒出西家要令清夜酬欢赏不遣东风负叹嗟香雾暗沾千叶翠彩云低护万团花知君不尽寻芳兴赋罢宫茶赋粉茶

　　送袁炼师胡思斋过南溪并柬萧孝友

　　山路初晴故少泥喜闻二客过南溪阴岩骑虎穿云气锦树闻莺驻马蹄酒熟定从花下饮诗成应向竹间题相逢为谢萧征士何日西峰得共携

　　再赠王石泉

　　禾黍桥南君故家仙游时唤鹿将车穿云惯识金芝草扫雪频收石乳花流水闲通蒲涧冷青山低护药栏斜何时高颉飞琼佩从子春城咽海霞

　　答定上人留楮陂隆福寺寄示二首

　　城郭归来思采苓又闻飞锡过江亭水光净想禅心白山色遥瞻佛顶青令节题诗蒲截简清宵煮茗石友瓶山房幽赏何由共长恨伤时醉未醒
　　其二
　　路入东乡多翠岑陂湾犹记昔登临上人方丈水竹浄丞相祠堂烟雾深几叶玄文遗古梵百年胜地筑黄金浮云空切兴亡感分手何由论素心

　　和刘府推中孚刘学録仲美诸君游金华山兼懐旷监州二首

　　白斾横江事已非烧余林麓转稀微山中殿古仙长在云里庵成人未归武姥漫遗苍玉佩石人犹拥紫霞衣兹游不尽懐贤感鹤影萧萧月满扉
　　其二
　　一巘盘回万壑分故人曾此憩清羣鴈鸿已失孤飞影鸾鳯空余五色文诗塜乆埋江上草使车遥隔岭南云独将一掬伤时泪忍对黄庭说右军

　　快阁僧房赏瓶中牡丹赋呈王使君

　　折得新花马上归天香撩乱入春衣玉栏霜晓寒初破金谷云晴暖欲飞宴罢最冝灯下见乱余应怪草间稀洛阳池馆今何似谁与题诗送夕晖

　　游武山

　　武山千丈石为城缥缈西来紫翠横上砦云连中砦起南岩钟应北岩鸣林含雨气龙归洞风度松声鹤载笙仙客不归尘世换为君倚剑望蓬瀛

　　赠徐山人

　　乱余山水半凋残江上逢君春正阑斗自指南天杳杳星犹拱北夜漫漫汉陵帝子黄金盌晋代神仙白玉棺回首风尘千里别故园烟雨五峯寒

　　寄赠印山黄廵检进贤

　　茫茫江海暗烟涛公子临边事武韬野砦入云山似印悬岩飞雨石如刀马头猎罢秋风起劔底诗成夜月高寂寞林居最相忆尘埃凉满旧绨袍

　　题生色海棠

　　生色海棠谁画得清溪着色最清真柔条破玉枝枝润细蕊埀丝朶朶匀神女行云巫峡晓仙娥泣露锦江春金盘华屋毋烦荐日射银屛正恼人

　　挽邓子益

　　犹闻卧病柘塘村忽报冥栖敛緑原哭母仅余三日泪忆兄空断十年魂蔵书已逐家人散吟巻翻凭故友存乱定重寻迷旧迹萧萧秋草閟荒园

　　夜宿永古寺与孤峰上人谈诗

　　莲花池上月如霜金地无尘夕景凉海蔵暗浮龙影动露盘微注鹤声长云栖梵钵留僧共风隠铢衣护佛香一夜不眠听说法雨花撩乱满禅床

　　过淘金站

　　乱余无地寄登临断陇荒郊噪野禽山势只今余减飰驿名依旧记淘金仙游尚想浮篙度野战空悲折戟沉已分扁舟夜漂泊月明偏照泪沾襟

　　过永和同子永刘宪史游清都观谒苏黄二先生祠

　　金华仙人玉局翁清都台观五云东十年丧乱残碑在前代风流二老同海蔵出云龙起蛰松坛过雨鹤盘空伤心落日沧江上万迭青峰照蕊宫

　　旷维宁于舟中架屋名临清轩

　　旷子雅懐江海情船头葺屋爱临清波间明月有时堕水底白云终日行幽鸟踏波看洗盏老龙抱石听吹笙伤心华屋成尘土便拟从君觅翠瀛

　　送芳上人游兴国清凉寺并柬竹间禅伯

　　又飞云锡度林闗好去清凉第一山寳气定随楼阁见禅心长共水云闲幡幢说法千华里瓶钵看经万竹间从此岩栖相见少肯将诗句落尘寰

　　雪夜宿武溪温氏明日赋诗柬存与茂林

　　流水鸣沙雪涨溪故人家住竹园西乱余最爱诗能赋寒破偏惊酒满携石壁松杉当夜落野田荠麦望春齐何时濯足桃花渚醉踏船舷聴鸟啼

　　答胡思斋寄山花数枝

　　故人采药武婆冈折得山花逺寄将晴露微微沾野佩洞霞冉冉落书床护风爱近银屛暖分润惊浮玉井香看过青春应尚在能来莫负酒盈觞

　　胡思斋游武山寄松花一枝古诗一首赋此奉酬

　　西华絶顶逺人羣还有松花结紫氛昨日寄来犹带雨清晨把玩欲生云品题秀句惊初见服食仙方恐未闻即遣穿岩收綘雪茯苓同煮定期君

　　和答舎弟子彦自雩都寄诗并喜性举乱后归自殊鄊

　　春暮书回百感生残年送别最闗情云飞逺道千峯暗花落深林独树明苜蓿乆荒良骥病稻粱未足旅鸿惊遥怜稚子生还日不得相从咏北征

　　寄萧文学

　　故人意气眼中稀长忆相寻扣竹扉林下扫花留客坐溪边折栁贯鱼归诗题锦轴联珠润酒注山瓢泛玉肥十里秦青塘上路醉歌犹拟踏斜晖

　　奉寄周思忠其先丞相益国公于余六世从祖常徳府君为同年进士凡志铭哀挽及倡和诗文槩见于周氏所蔵遗书当时尝録以归遭乱逸去因再请于思忠必有以相慰答也思忠有弟思廉极相友爱余往来城中尝寓其书舍云

　　皎皎周郎玉雪妍由来相裔故多贤家蔵文字三千巻市隠才名四十年当户蓬蒿深过雨满庭荆树艶晴烟向来对酒题诗处尚想虚庭一榻悬
　　其二
　　益国勲名盖世贤昔人寂寂记同年死生阔絶宁多托文字牵连幸可传珠浦荒丘余草莽武陵流水隔神仙乱来旧録惭飘落烦与题封寄数篇

　　过武溪江南吊故人刘仲美墓

　　惆怅江南土一坏斯人地上不胜忧为亲奉檄嗟无及忍病吟诗死未休泽国风尘行处晚海云烟雨梦中秋故人题碣知何日即恐荒漫失故丘

　　闻莺

　　南溪乔木三千尺叶底黄鹂四五声公子多情休挟弹佳人注意漫调笙乍辞谷口低寒雨更驻花梢弄晚晴何日箫韶杂鸣鳯龙池桞色满瑶京

　　武山下夜宿同萧子所分韵得云字

　　四月十日晚逢君落花满地翠纷纷水流丹壑向千里月上青天无片云典衣沽酒惜春尽刻烛题诗愁夜分终然聚散安可极淮海冥冥孤鹤羣

　　题螺川秋望图寄周思忠

　　水东之山千万重西岸亦有云腾峯望中不尽伤秋兴尘外永懐高世踪古寺垣墙深薜荔平原台榭隠芙蓉何处还寻读书舎时闻琴奏出云松

　　汪陂馆中赠萧子仪

　　北岩虚馆少经过之子能来逸兴多满袖新诗看不厌当筵短劔醉还歌落花深巷愁春雨细栁回塘泛夕波好在读书丛竹下题诗频遣慰蹉跎

　　六月自汪陂闻警登武山宿云峰寺余弟子野有诗依韵述懐

　　西上云峰一振衣烟林风磴转稀微岩前虎出日欲落洞口龙眠云乍归秋意又催南国鴈客懐长恋北山薇凄凉不寐愁烽火洒洒飞泉近竹扉

　　游观山寺观山谷太史留题诗刻

　　白石塘西涉磵碕赤栏桥外转逶迤洞门流水千年在古殿阴风六月吹叶暗乌巢秋哺早泉流蛙坎夜鸣迟【有泉窍其鸣如蛙】金银夜气谁能识光采空遗太史诗

　　题萧氏竹所

　　故人已上青云路旧隠犹懐翠竹林碧筱团沙秋漠漠苍根抱石午阴阴论兵幕近闲看劔留客筵深静聴琴拟乞长竿钓鳌去高槎云海思沉沉

　　余弟子彦归自雩阳程尹幕中承寄墨桧画轴并题以诗其尚友高致可嘉因赋以答谢之

　　雩阳政诵蔼如泉犹觉高风早爱贤彩轴逺烦千里寄银钩惊见一诗传池边洗墨云生石花底鸣琴月照弦坐想才名嗟濩落愁心先寄峡中船

　　答刘诚本寄赠墨桧色竹二轴

　　惨惨墨株龙首蜷离离翠竹鳯毛鲜一时妙笔能兼致千古清风有永传沧海钓鳌谁是客银河载石故能仙相思无那濠梁兴却望空山忆往年

　　有感

　　棼泯丝绳不可治纵横豺虎竟相违春秋有战元非义曹桧无风不足思野庙祭余乌逐逐荒城人散狗累累风尘满地居难卜山泽何年草可蓍

　　将入富田过深溪闻康山长宗武以视亲药留义山堂不果访赋诗奉寄

　　暮入深林路欲迷还闻藜杖出山西亲庭药裹应常问仙馆松醪得共携落日横江惊虎鬬残星隠树听乌啼相看去住成愁絶犹拟追寻过别溪

　　宿下泽颜氏山斋奉柬允大昆仲

　　颜家兄弟好幽栖洲掩冈回路欲迷万叠青山云上下一溪流水屋东西夜筵樽俎银花落秋雨阶庭玉树齐惆怅相逢即相别遗书晏岁拟同携

　　过鳯冈赵宪史仲思隠居茆堂

　　鳯冈东上见茆庐知是青原隠者居溪水当门宜把钓石岩傍架好蔵书湖山毎恨论心晚城市长疑见面疎雅志澄清端有待风尘满地欲何如

　　八月十五夜玩月龙塘黄氏馆中听王伯允歌诗时值夏江上警报甚急

　　驾鹤峰头月上时瘗龙塘下客行迟十年杀气何时息万里流光有所思北去鴈鸿天似水南飞乌鹊夜多枝酒酣顾影那能寐坐听王郎说剑诗

　　田舍夜坐呈子中兄子彦弟

　　洪家塘下青枫树草屋相依谩一区物色已随时事异月明偏照旅懐孤殊乡有客歌黄鸟空谷何人叹白驹故里凋零归未得秪应随地老樵苏

　　携妻子入石龙山

　　十年奔走困风埃此日飘蓬未拟回谩说管宁浮海去真成龎徳入山来窥猿惊挽崖藤落寻鹿疑逢石壁开从此畏人问名姓短衣草具尽徘徊

　　幽事

　　城郭风尘故可伤村居幽事未能忘闲拈桐叶供题字时采茆楂当裹粮避雨偶寻松作盖卧云聊借石为床向来长物成多累始觉萧然胜故鄊

　　九日奉柬刘方东

　　高秋寂寞逢佳节尽室飘零愧苦颜那有茱茰分客舎偶随贝叶落禅闗故园细雨黄花外絶塞愁云落木间多谢高情相慰藉若为携酒上青山

　　晓起

　　墟落苍凉曙色催鸡鸣已断鸟声回千峰宿雨随云散万壑奔泉隠地来客路叶飞随处有故园菊在为谁开愁来心绪浑无頼自掩柴扉坐緑苔

　　过沙村闻思庵因记往年孙理问奉参政全公檄命驻兵山中招徕东南之负固者时余客军中留刘君方东所常从孙侯游庵中溪山不殊风尘方张懐念今昔因赋诗柬刘并识余志

　　故人孙宰忆同游跃马分麾驻上头塞外旌旗非旧日山中钟磬自清秋云松暝合侵崖径霜叶寒飞扑涧流满眼风尘愁更住为君惆怅独登楼

　　悲风

　　悲风野烧断平原竟日南天毒雾繁十日羇穷徒自苦百年生事欲谁论荒村日落虎争道败屋天寒乌啄门不待他时苦陈迹眼前兴废已销魂

　　仲冬二日由下径舆疾还珠林悼风景之顿殊幸茆庐之无恙喜赋一首

　　村桥路断日无光不似常时入故鄊野鼠穴粮依蔓草田乌啼子上枯桑偶逢遗老儿孙尽欲问西邻井灶荒惭愧竹西池上路依然风雨一茆堂

　　二瑞诗【有序】

　　歳壬寅夏旱匡山之阳有泉溢焉曰圣官潭流衍五六十里鄊人因为陂堰以灌溉歳则大熟既而石台萧氏家产异草或以为芝匡山康宗武氏为文以美萧氏因引潭水灵泉合芝草为东鄊二瑞云
　　东山二瑞总稀竒最爱萧家五色芝翠羽凌风偏叠叶紫苞团雪欲分枝题诗频忆登临地对酒还伤丧乱时更拟濯缨潭上水从君采药事游嬉

　　东园雨坐书懐

　　鸟自鸣春花自开离人去住总兴哀荒村道路兼泥潦故里田庐半草莱万姓疮痍谁复问羣雄爪角自相摧东南竟日愁昏黒消息虚传首屡回

　　哭旷伯逵

　　谁云死别且吞声四海相知一友生金石消磨心尚在雨云翻覆事难平兵前有檄求颜阖江上何人葬祢衡文字飘零家室散为君忍泪记深情

　　访张其玉山居

　　十载奔驰未息戈幽人依旧碧山阿小桥断岸穿杨栁高竹清池荫薜萝抱膝真成梁甫叹过门空感接舆歌田园坐废还漂泊辜负东皋雨满蓑

　　世乱

　　世乱还家未有期青山深处且追随闻鸡屡觉晨飡早防虎犹惊夜卧迟土屋笋高懐北牖野田禾老忆东菑珠林江口谁能到日日看云有所思

　　题竹图赠锺子与

　　午窓书困罢临池爱写篔筜石上枝高节岂容尘土混苦心惟许雪霜知光分汗简鱼虫古声合仙竽鳯鸟迟头白锺期相见晚为君惆怅一题诗

　　方丘生自号蒲衣道者由安成武功山避乱贑之兴国邑令陈文彬为筑长春道院以居之

　　曽骑黄鹤下青山又憩长春候紫闗潋水月明花窅窅武功云散草斑斑偶携竹杖寻仙去闲看蒲衣采药还翠壁丹书如可访石门铁锁定高攀

　　赠别袁性渊并寄舍弟子彦

　　故人昔别还相见异县新秋复逺违百里放船将出峡十年对酒共沾衣云生絶磵鱼龙出月落荒江鹳鹤飞有弟飘零定相觅为言憔悴几时归

　　夜宿三台东杨炼师

　　三台山祀浄明君香火新从葛井分案上道书秋后写空中仙乐夜深闻星埀天近连青野雨过山空起白云更有雷坛人不到十年珠树鹤成羣

　　谢陈尹文彬惠瓜

　　喜闻令尹瓜田熟初折还能及逺人带雨抱来青玉润含霜剖破紫琼新客懐洗涤清无暑农圃歌谣政有神待报独惭瑶玖后题诗频寄锦江春

　　会饮柬锺仲安

　　亭高碧树起秋风上日开筵胜集同燕子归时先野客鹤羣飞处有仙翁流霞注酒惊初醉急雨催诗愧未工珍重一时文物盛他年如见画图中

　　留别方丘生

　　道人手把玉芙蓉身着蒲衣瘦似松锦水市中行卖药金鸡岭下坐闻钟养来乳犬能驯虎放得神鱼解化龙尘土满懐还惜别何年笙鹤定相从

　　秋日承薛克恭马君佑舣舟相问留尊酒而别

　　江上柴门闭夕枫沙头官舸系秋风过从敢恨论交晚漂泊翻怜避地穷断鴈烟波千里緑落霞烽燧五更红逺携春酒还相别独酌空怀二妙同

　　入城

　　江水依然抱石矶独行空感旧游非晚山当户日初落秋草满城人未归田鼠引羣穿井出山鸡求食傍檐飞向来车马东门路忽忆朋游泪满衣

　　遣送茶器与欧阳仲元

　　金樽翠杓非吾事瓦缶甆罂也可怜急送直愁冲暮雨逺携应得注寒泉枯匏乆厌山瓢薄冻芋空嘲石鼎圆扑室栗香春酒醒能忘敲火事烹煎

　　和彭伯圻由武溪寄示

　　惆怅溪南寄短吟春光还共客愁深孤舟人去江浮雨二月莺啼花满林载酒已怜行处逺驾车犹拟梦中寻越王台下东流水不尽当时送别心

　　春日江上对酒柬僧惟善汤子敏萧居仁

　　溪上桃源自可寻落花流水昼沉沉云连木栅藤萝暗日转柂楼杨栁深几处鴈羣归塞北谁家燕子掠波心十年漂泊还相聚莫惜酣歌酒满斟

　　送僧惟善归省豫章

　　龙门径里雨如烟云木苍苍呌杜鹃江上客懐悲往日山中草色记流年飞花雪片沾离席垂栁春阴拂画船忽忆锺陵烽火后湖东水长浸瓜田

　　送汤子敬之宁都并柬王太守姜炼师

　　此日闻君事逺征还从瑶岭上金精百千万叠晚山出三十六湾春水生龙去石潭黄竹暗鸟啼仙洞菊花晴定陪五马题诗去凭报山人载酒行

　　忆伯兄子中仲弟子彦

　　鸿鴈哀鸣雪羽轻鳯雏飞去锦衣明常时见月怜儿女此日看云忆弟兄下径春深桐树暗湘乡云浄峡山晴何时共对珠林酒日倚东风赋紫荆

　　阆川

　　一洞深连三十里两崖高拥百千峰溪流交路频穿草日色窥林半隠松野碓舂泉秋雨急土窑炼石晚烟浓云深不记平畬路月落时闻资福钟

　　见捣竹为纸者人多货为楮币感而有赋

　　斩竹踏泥泉渍香蒸云捣雾洗成浆一帘春水琉璃滑万叠晴云玉版光蜀郡鸾笺劳拂拭秦人鱼网费评章遥怜叔世滋奸伪鬼币翻崇简牍荒

　　山楼秋兴和友人韵

　　水口何年别起楼登临亦足散羇愁泉声近报山中夜月色遥分海上秋访古长懐寻马迹探幽犹拟上牛头西岩闻有花如雪载酒还能共醉不

　　九日卧病戏柬王伯衢

　　重阳独卧高斋雨此日兼懐故里秋满眼菊花愁共把多情药物慰相求江湖又报兵戈合田野何由瘴疠收闻说西楼宾客盛昨朝携酒上牛头

　　读萨天锡诗

　　三策当年动赤墀一官南郡奏朱丝参军情性丹阳酒御史声华白下诗骐骥雪迷沙苑道鳯凰春隔上林枝江淮萧瑟风流逺独坐秋山有所思

　　病起述懐

　　弹冠振席扬轻尘晓日山头发兴新药裹于人真不负酒杯从此便须亲山田露冷花如雪石洞云香草自春十日不行林下路偶看黄菊过比邻

　　水口田家

　　水口山腰三四家枫林茆屋带苍葭野人敲火夜然竹溪女踏云朝浣沙水落寒潭鱼可捕草肥秋垄兎堪罝有时刀槊还登砦鸡犬萧萧隔暮霞

　　和答汤子敏山中寄示

　　青杉锦树连东村怪禽野狐嘷北原客居岑寂且自遣人生艰难安可论偶寻柿叶写诗句更折梅花开酒尊坐想好懐浑不寐萧萧霜月上柴门
　　其二
　　行李十年愁艰险空山忽闻惊旅颜懐贤忽恨清梦结伤乱独觉危心顽玄猿落日相呌切白鸟晴云孤去闲闻有早梅开涧曲却思乘月弄潺湲
　　其三
　　感君意气早相亲况复同庚业倍新归鴈谩嗟中泽晚啼莺遥忆上林春读书自昔轻千驷力稼宁能计百囷晏岁山中卜邻好白头还许往来频

　　有咏胡麻花者同赋一首

　　挺挺芳茎节节花轻盈有态莹无瑕金绳雪铸千铃小寳树霜悬万盖斜云影茏葱栖翠陇雨香歴乱扑晴沙苦心独抱秋房冷会压琼脂滴绛霞

　　寄谢可用

　　五年不见谢玄晖长忆澄江送客归风雨惊心佳节换江山回首旧游非荒城日落羣乌集极浦天寒一鴈飞仙女峰前金橘熟题封何日到林扉

　　送青原无尘虚室如海三禅僧往东山迎湛上人一首

　　好去东山迎湛师凌空飞锡见三枝青年海内游方遍晏岁峰前度岭迟磨衲旧蔵从世换贝多新译少人知塔前又报黄荆长万一同来慰逺期

　　寄孙子林白描芙蓉

　　孙郎作县有高情闲把芙蓉学写生玉柱静含秋露白银屛低立晓风清洞庭水落愁新浦锦里霜飞忆故城亦拟放船螺子港几时呼酒看秋晴

　　题赵子深山水画轴

　　我观画图之青山百叠巉岩那可攀长松更出危石上飞瀑政在双崖间草堂流水钩帘逈野艇横江收钓闲安得手招王子晋共乗笙鹤望遥闗

　　承旷维宁寄诗并惠茶纻依韵奉答

　　方叹残冬滞逺游忽承清贶满床头石泉煮处疑山雨野服成时称海鸥梅崦雪消云拥棹华峰天浄月窥楼明年西上花如锦载酒端期破旅愁

　　乙已正月八日雨避抄寇由南富入王山

　　东沔重围势已摧南门烽火划相催尘沙逺逐离人去风雨潜随暴客来草色渐从烧后长梅花偏向道傍开极知行路难如棘已信愁心冷似灰

　　戏答郭庆守子文

　　支离漂泊愧无闻谁遣题诗到野云春去最怜花解语年荒空拟鸟能耘因风杨栁全无頼出水芙蓉故不羣一纸未能酬濩落百壶那得致殷勤

　　双鹳巢松次萧先生韵

　　江上乔松偃旧梢春风喜见鹳来巢竦身已觉天门近振羽时惊雪片抛营构能忘尘世累择栖终托歳寒交清平气类推先兆麟鳯行看在薮郊

　　萧后峰有诗约诸君暂归流江赏花因更赋奉酬并呈同游诸作者

　　江上春晴花正开酒船况自水西来便令鸭緑分金瓮莫遣猩红上翠苔三月燕莺应乆待几时车马径须回多情逺谢萧文学冲雨题诗特地催

　　春日述懐二首答萧翀

　　乱余无地托幽栖满目风尘失故溪身拙自怜蚕缩蠒家空偏感燕巢泥草生北渚愁矰鴈花落东郊忆斗鸡抱膝独成梁甫叹故人何许重相携
　　其二
　　落日荒村断往还闲居空复叹间闗溪鳬对浴栁当户野鸟乱啼花满山夜雨懐人魂梦逺春风欺客鬓毛斑相知頼有王司直呼酒时时慰旅颜

　　雨坐柬汤子敬

　　闭门三日雨如麻想见高情逺俗哗止酒能忘杯泛蚁抄书应喜字翻鸦江通野水回春涨雪压云山隠暮霞明日好携青玉杖冲泥来赏石榴花

　　再和题故里田舎

　　岭腰种麦岭头麻土屋门深静不哗邻舎编篱防暴虎儿童分食餧慈鸦好山夹岸团青玉流水穿畦注白霞细雨荷锄归向晚满庭落尽米囊花

　　喜家僮至

　　西行几日离柴扉还说来时燕子飞日射水田禾叶暗雨浮山陇豆花肥池鱼吹水春萍薄野鸟窥巢夏果稀早晚归来酒应熟便携稚子笑牵衣

　　别王子譲

　　忆过宣华望大村欲沿流水访桃源山中云石千年在江上烟涛五月翻直拟勲名酬竹帛肯将文字徇华轩乱来知已如君少慷慨临风不尽言

　　阅王子譲所集长留天地诗

　　长留天地知何物不在寻常文字间莫信荧光生腐草须知寳气出名山乱余制作和平少删后篇章采録难曹桧有人思雅颂百年气运总相闗

　　读辛好礼闽中诗感赋一首

　　当年骑马入闽山一路题诗记客闗谁遣精魂留海上空遗咳唾落人间兵戈何计牵微禄瘴疠徒闻困旅颜风雨小窓孤烛夜为君掩巻泪澘澘

　　和欧阳仲元流江留别

　　欧阳于我同年友客里相逢奈别何浊水黄尘俱汨没丹砂朱绂两蹉跎锦塘风起花如舞仙洞云飞鸟解歌我自思归君更往愁心如月照长河

　　八月十五夜承夏仲寅停舟邀饮江上有作和韵

　　断岸荒榛一片秋驻帆感子意绸缪几家明月窥瑶席此夜清风动彩舟桂影拂云通海色角声如雨说边愁多情共对金陵酒肠断他年独倚楼

　　奉和彭伯圻过流江相寻不遇之作

　　十年江海旧相知何事重逢竟后期乱定总知为客惯别来惟恨寄书迟帆开极浦云飞处酒醒空山月上时闻有早梅花底约梦回长是咏君诗

　　和萧子所舟次流江相寻不遇题壁洲字韵

　　江流渡口春水发闻子系船林下幽题诗忽满西舍壁把酒独对南村洲可怜晏歳不相见何事青年奈薄游却忆甘溪烟雨里打鱼留客醉风流

　　花朝和王伯衢寄示

　　到处花开不待招常年客里寄今朝高林秀野含丹露暖日晴云透碧霄乐事已嗟随逝水兵尘犹恐逐惊飙秪今谁醉芜湖酒肠断东风十五桥

　　春暮承刘子礼枉顾喜聆近作赋此奉酬

　　故人逺自山中至三月风花正渺然高馆听莺怜白日画船载酒忆当年泥涂早识璠玙噐江海能传锦绣篇已觉愁懐剧倾冩裹茶犹拟试春泉

　　客情

　　清明已过寒雨稀客情物色共依微庭前幽草忽如积江上落花浑欲飞风云惨淡随长戟尘土萧条上短衣云亭江上麦田熟昨夜月明还梦归

　　初舍弟子彦将赴贑后闻留荷山曾氏馆中喜而赋诗奉寄并呈子中大兄

　　贑水经年厌旅游鄊山此日且迟留便从聴雨当悬榻即免看云恋去舟落拓田园聊自适沉酣文字复何求高懐况有曽公子说剑论诗百不忧
　　其二
　　爱尔东泉林壑幽石门深窈枕高丘鹊巢松树将雏下鱼跃莲池挟子游云屐登山时自补雨犁卧垄少曽收溪阴石溜涓涓緑最忆来过时一留
　　其三
　　舍南种竹近新锄堑北抽茨亦旧除此日云边犹独往何年江上却同居衡门拟着潜夫论石室难藏太史书乱定能忘酬唱乐归来直钓锦溪鱼

　　题曾鳯山居奉母图

　　乆闻奉母山中住惊见新图带竹扉窈窕碧溪愁独往艰危白髪喜相依草香夕雨茅容饭花绣春云莱子衣满眼风尘行役感百年终养似君稀

　　题杨懋临所画平逺图有左炼师题诗其上因赋此继之

　　花岛茅亭带寂寥松门石径转岧嶤何年流水出山口长日白云横树腰杨子池前曾洗墨左师楼上忆吹箫偶从邻屋看题画独对春天怅望遥

　　送白石上人游江东

　　东望龙山一片云飘飘径度大江喷金山楼阁中流见天界钟竽白日闻鴈下湖田秋欲暮鸟飞淮浦路遥分浮杯更过维扬去何处松岩译贝文

　　秋日承庐陵曲山萧寿春过林居来谒临别赋赠一首

　　秋露满园桑叶飞逺烦江上问柴扉青山古道独行晚白髪故人相见稀细雨高原禾黍熟斜阳踈树橘橙肥残年甚欲留君住何事骊驹只赋归

　　题罗岩云树图赠丘弘道归雩都

　　浮丘五月寻山去又见飞霜落翠岚即买舟航问雩水却看云树忆罗岩花迷谷口仙桥合石挂林腰佛阁叅歴歴旧游图画里思君长是望江南

　　和答表兄严允升留别暂归兴国寓所因促其还鄊云

　　童稚亲情我与君中年飘散忽如云故园骨肉今谁在异县山川此路分月落鴈鸿犹顾影天寒乌鹊漫呼羣白头相望珠林下夜雨茅堂忆共闻

　　富田文彦高先丞相信国公诸孙先是丞相故第及祭田类为孙冦所夺事平彦高尽复之为新祠祀丞相于故第盖盛举也余过富川拜丞相祠因与彦高相见道旧于别也写墨竹为赠复题诗以美之

　　丞相祠前竹满墀亭亭风节在孙枝讵知雪压霜披后如见龙游鳯翥时万壑秋声传瑟瑟两溪晴緑浸离离新图写赠还相别晏岁风流重尔思

　　赋金精橘和萧汉高因呈李提举

　　金精橘子旧传名仙女峰头记漫生十月铅霜凝綘色千年石乳结玄精丹房蜜渍琼脂满赤颗汤浮火齐明幸托灵泉注芳烈肯随包贡侈光荣

　　泛舟赴上麓道中赋

　　独循西岭泝沿洄遥见层云拥阜堆石激惊波漂沫下山盘断岸洑沙回杨枝齐拂船舷度水鸟斜翻棹影开便喜穿云寻上麓不愁冲雨下鱼台

　　题赵子深雪溪图

　　清江赵子酒中仙醉画雪溪今几年云垂极浦歳莫矣路入高岸风凛然茆亭对雨者谁子沙溆独归惟钓船还忆桥南听莺去春衫轻骑嫩晴天

　　过西岭下临眺和萧汉高韵

　　南村西崦路何穷草屋柴扉处处同山雉独鸣千嶂雨野鳬争扬一池风长懐石洞吹箫侣不见华峰采药童何许碧溪流不尽桃花源里若为通

　　江上即事柬云衢王征士

　　残霞夹树红于火寒水无波黑似冰溪獭衔鱼穿断港野禽啼雨上枯藤舟前风瀬余千里屋上云山出几层岁晏独悲成濩落楼高还许共栖凭

　　须归

　　腊月四日寒气骄江风飒飒雨潇潇行人苦病须归去故友多情莫见邀直愁故里泥没马兼恐禾溪雪断桥况复柴门喧稚子梅花落尽栁抽条

　　题杨补之六七十歳时所画渊明像并冩归去来辞后

　　长怜放笔冩梅真何幸披图识故人晚歳亲临欧禇法清风却扫宋齐尘杖藜独去斜川晚野服微吟五栁春尚友交情千载上为公再拜一沾巾

　　寄汤子敏伯仲

　　文采风流忆二汤春鸿秋鴈两相望闻趋禾水趋螺浦还在南塘在夏洋长倚华峰瞻过棹时寻松石认书房田园官府俱劳勚白髪新来定几长

　　岁暮南溪柬诸君子

　　檐前白日又成晚溪上青山浑欲春晏岁偏伤多感客异鄊犹有未归人数株杨栁摇落尽一双鹡鸰来徃驯最惜酒酣羌管发霜风拂拂起梁尘

　　寄题会昌陈氏近村小隐

　　颍川太丘贤子孙卜宅湘川还近村斜日数尖山入座清风几个竹当门载酒每闻佳客至巻书时共野人言若为揽袂去城郭逺访桃花流水源

　　早春登古城和罗惠卿

　　贑江清抱古城东春日登临思不穷兵后人家寒草外烧余僧寺夕阳中粤台曽驻东朝迹陈垒犹传北伐功长忆来游钟磬静独凭高阁听松风

　　春夕有懐

　　竹炉瀹茗火初残苔榭收书露未干频剪烛花知夜乆偶拈酒斚觉春寒社前有客锄瓜地乱后谁家理药栏不为闲情愁不寐爱看明月过林端

　　偶然

　　已分林居种薄田又从江馆勘遗编一春听雨怜今夕独坐看云忆去年紫燕来时花满树鹁鸠啼处水生烟极知出处闗吾道可得相逢是偶然

　　咏春草

　　春来何地不芊绵浥翠含香故可怜渭水城边寒带雨咸阳原上暖生烟楚宫舞罢飞蝴蝶蜀道愁多呌杜鹃惟有墙阴青一片闲身相对自年年

　　漫兴

　　山下碧溪浑欲平溪边春事总闗情定巢紫燕忽双过隔水雏莺时一鸣冻入秧畦愁近雪光涵风浦爱新晴南园草緑无人到应是满林春笋生

　　春暮

　　山木深深呌子规庭花冉冉送游丝正怜白髪新添后况是青春欲暮时高阁巻书看燕子小池对酒爱鹅儿青山自信乡园好归计他年尚未迟

　　春归

　　东风吹雨过横溪两岸阴阴万木齐江黒未看王鲔上山青偏听子规啼停舟逺客劳相问载酒佳人忆共携春色又归愁未醒南园花落草萋萋

　　春日登楼和溪南韵

　　碧涧青峰烂不收岧嶤百尺见飞楼风腾鹳雀云间出日射鲸鳌海上浮石浦草生迷客望龙门花落忆仙游知君剧有登临兴日日题诗倒瓮头

　　去秋承王希颜自贑归舟经白沙祠有诗相忆比会延真约以卜邻江上兹春寻往闻又复西上矣赋诗一首奉寄并答往怀

　　承闻初出贑滩时千里风波有所思卜宅重寻流水坂舣舟还访白沙祠鹿门隠去柴车在秦谷归来木镵随海内故人零落尽白头相见不胜悲

　　江上风雨骤作

　　飞鸟冥冥故不喧江涛呼泡歘飞翻浮云北去万马急落日西沉千树昏风卷虹光穿乱石山围雨气羃荒村野人欲睡还惊起收拾残书自掩门

　　林卧

　　梧桐金井是谁家芦苇荒城起暮笳宻叶不知微雨过长空又送夕阳斜谁能林卧看无始自信天游乐有涯何事桃源人不到洞门终歳锁丹霞

　　八月

　　八月风烟接渺漫千崖景气入凋残夕阳欲下蝉声急秋水忽生鳬眼寒海内兵戈今日盛天涯道路古来难祗疑蓬鬓经时短强拟愁肠对酒寛

　　将归南平发舟喜赋

　　梅演山前闻鴈来珠湖渡口放船回晚云出岭作疎雨秋水满江生緑苔故里风烟频入梦中年世事独兴哀飘摇莫恋诗千首断送深凭酒一杯

　　寄答刘仲修

　　君家自昔推名宦胜槩曾闻重此邦列骑旌麾专上郡啼莺花竹遶清江愁来吊古心情异乱定还鄊鬓影双闻说城闉浑不到碧山深锁白云窓
　　其二
　　常懐巨岭访仙期更忆东昌对酒时四海风尘余濩落十年文雅擅瑰竒著书已辨鱼虫古覧徳犹嗟鳯鸟迟喜得新诗千徧读夜寒霜管不胜吹

　　送罗楚材赴广东之辟

　　辟书几日到林间行李乘秋上庾闗已报炎荒开相府定求药物驻仙颜宾厨盐送银花白使舶香分锦鹧斑南过罗浮莫留滞满山松桂待君还

　　和郭庆守秋日相忆

　　怜君心性早相如中岁乡园喜旧居养鹤屡分瓶里粟送猫许护案头书洼泉雨溢禾苗秀石岭霜清橘柚腴幸自往来便杖屦不烦童稚候轮舆

　　奉和廖子谦先生江南舟中酒渴思茶见贻有作

　　谢公庙前江水清独雁呌羣时一鸣雨连逺树低欲暗风扬小舟欹复横长吟子夜劳相忆拟和阳春愧不成未应苦渴耽著作会见君王询长卿

　　送吴明理归贑州寓舍

　　江上芙蓉作锦红飘飘归棹趂西风乱山正在波涛外故里犹迷烟雾中四海交游春梦逺十年流落壮心雄小楼昨日登临处尊酒寒花孰与同

　　次吴明理登快阁留别韵

　　郁孤台下双江流我昔系帆曾一游蛟龙怒涌滩石夜猿狖悲啼山木秋客懐衮衮不自极人生劳劳安可休与君乍见即为别何以酾酒留轻舟

　　寄表兄严允升

　　江上西风吹白苹天南闻鴈独伤神愁来望逺悲秋草老去还鄊忆故人漫想红颜骑竹马总怜华髪戴乌巾早凭收拾游山屐归把濠梁旧钓纶

　　题蔡子敏墨梅

　　安抚诸孙子独贤闲将幽思写梅仙半生氷雪山林里十载风尘道路前东阁题诗云满树高楼吹笛月当天秪今冷蕋侵华髪图画相看一惘然

　　触事

　　眼见林樱坠赤珠愁随庭草积■〈毛瞿〉毺茶烟出户自明晦花雨拂檐时有无把笔秖应酬笑咏杜门乆已厌奔趋褵褷一点林梢雪怅怅幽禽不受呼

　　题复初师松云山房

　　禅房逺在东山下千尺青松一片云偃蹇不随龙起蛰清高还与鹤为羣窓间挂锡寻珠树石上看经识贝文中夜雨香清不寐天花如雪落缤纷

　　寄答刘子礼

　　闻君近赋悼亡诗憔悴莺花四月时流水只今余恨意故园何日定归期犹传道路兵戈塞自爱山林岁月迟忆过王郎寻不见子规啼断石楠枝

　　东舍新成偶题

　　自爱闲居带小园不堪多难似荒村年年愁雨理蓬翳日日伤春芸草根秋种渐看鸡哺子夏阴犹待竹生孙依栖倘逐禽鱼乐来往毋烦车马喧

　　山中有懐左炼师

　　东风昨夜到岩扉观物应知静不违碧嶂花开山入绣緑池草满水生衣巻书石上弹碁坐送酒林间负杖归却忆西山紫霞客仙游何许寄书稀

　　九月八日述懐

　　九月登临拂帽纱十年回首一长嗟只今城郭多秋草何处池台有菊花泽国雨垂龙影断海天风急鴈行斜清尊乆覆无烦问拟折茱萸试煮茶

　　九日和溪道中和尹秉文韵

　　出山细雨复斜阳道上茱萸也自香逺客漫嗟同泛梗故人何意共持觞芙蓉秋水才难并騕褭春云兴不忘此日林居须种菊为君高咏玉山庄

　　题刘艮山荘

　　何年结屋并沧江一径幽通絶澒哤茭白丛深垂钓舫冬青叶暗写书窓陇头种雨余三畆滩面分云自一矼亦欲移家成小隠闭门高枕聴鸣泷

　　题和溪钓叟幽居

　　清秋溪上垂纶去几日城中卖药回十载看云高兴在一时聴雨好懐开水边薜荔悬青竹庭下芙蓉照锦苔南望白泉深百迭愿从招隠赋归来

　　赠别刘如玉

　　吾宗别有神仙裔风格如君故自佳早歳别多仍逺道中年乱定更无家山中秀句传堪诵竹里斋居静不哗好是城西三径在便应锄雪种梅花

　　赠欧阳生弃家入道

　　知君结习在林泉万里经游忆壮年已解尘缨辞剑客便披云褐礼金仙清心独坐蒲团月瘦影闲栖柏子烟拄杖叩门端有约秋风来看逺公莲

　　题一镜亭

　　一镜亭前看緑池纎云不动晚风迟团光翡翠惊相避照影芙蓉欲并窥海兔浴毫凝夜白水虫书字散寒漪安得鉴湖三百里棹船高咏谪仙诗

　　观同年刘云章诗集有留题三徳院聴琴老君坛等作感念存没輙题一首于左方因以柬云章云

　　乆别故人心惘然忽看诗句忆当年蛟腾古寺云生壁鹤去仙坛月满天晚岁归栖真不负旧交零落总堪怜宻湖好种埀杨树为报春来系钓船

　　尝柑子果

　　结根僻在贑山西风味何年入品题物色早烦天语问甘鲜还共橘包携霜余鸟雀朝朝下雾里鼪鼯夜夜啼万里中原荆棘满独拈青颗为悲凄

　　雨中送萧翀还南溪

　　江云泄泄雨丝丝相送桥南独去时岁晏秖伤为别苦山寒应恨到家迟地毛乆报征输急野哭犹传战伐悲知有茆檐风雪夜若为拥叶共哦诗

　　赋秋江寄赠友人

　　东南烟雾海门深怅望秋江万里心鸿鴈欲来天漠漠鱼龙不动晚沉沉夕阳红乱荷花浦暮雨青悬枫树林白石緑莎沙路逺扣舷可许一相寻

　　赠曽如鉴山人【有跋】

　　君平岭上两松树秀色叅天五百春喜有孙枝承世泽独窥玄秘启神珍漆灯何代明金雁华表谁家拥石麟我有先茔翳烟草残年风雨倍伤神
　　昔曽文迪与弟文辿各植一松于其鄊崇贤之君平岭其大俱数十围迄今犹存人谓文廸为大曽仙文辿为小曽仙以别称之如鉴盖其裔也如鉴相地本之世传而理辨精洽余甚慕之先时尝约其过余珠林相先茔谋更卜焉既而不果至兹再遇于龙门山中相视惘然輙题此以速其来故末句复深致意云时丙午年冬十一月南斗刘荆生书

　　江上见早梅

　　歳暮云山意共悲晓寒霜树日初移遥怜江上萧条客独对春前烂熳枝雅韵可堪愁未醒幽香故与静相冝若为折寄肠空断白雪黄云渺去期

　　度梅岭

　　江广东西此路分千峰迢逓入层云山川元气有闗隔风土殊方异见闻驷马安车宜并驾六丁栈道可齐勲曲江祠古苍松在长锁烟霞五色文

　　出须阳峡二首

　　出峡入峡皆天风朝云还似楚王宫羣猿呼啸青林上八桨欹摇白浪中望海瘴烟愁更入问程蛮语苦难通向来道路饶荆棘此去车书庆混同
　　其二
　　两峡东西互犬牙一湾寒水净无沙野鹿畏人腾絶磵山猿饮水憩高槎老藤翠抱三春叶阴洞红迷十月花夤縁青壁愁无路独倚蓬窓咏日斜

　　题海角石

　　广东省治后有竒石拔起土中可三四尺尖锐如笋或题为海角构小亭覆之盖好事者为之因赋柬顾郎中光逺
　　何年海岳孕竒珍偃蹇空余数尺身贯地莫穷山脉络倚天还涌玉精神触邪定乱千年兽瑞世终为五色麟为语藩臣勤爱护勒铭应得比坚珉

　　越王台

　　广州城北越王台犹想旌旗此地来井屋帆樯连莽苍荆榛烟雨上崔嵬东南海水一杯泻西北云山万马开不尽登临当日兴空遗歌舞后人哀

　　广州水驿除夕

　　新年忽报明朝是旧俗犹传此夕同千里梦惊江驿雨五更愁怯海潮风椒花盘映椰杯緑蕉叶窓含蜡炬红不是思归浑不寐早朝还忆大明宫

　　正月十二日肇庆府观迎春

　　南访龙媒踰五岭北曕鳯阙想重楼日边奉诏辞金马海上逢春送土牛充席荔蕉怜逺物绕城桃李似中州永懐恩宴承宣早光禄筵深酒满瓯

　　将至藤州喜赋

　　孤城隠隠见中流八桨翩翩送客舟山拥瘴烟迷栁硐水穿石碛下梧州寒暄异景愁深入言语殊方强笑酬莫叹羇懐劳北望且勤王事赋南游

　　正月二十二日赴容州道中

　　二十日春饶霁景数千里路信邮亭野花有恨何劳白山水无名只解青残月哀猿啼袅袅暮烟孤鹄去冥冥南京三月归期早应及闻莺侍紫庭

　　将至高州忆佥宪潘士谦时分按雷琼

　　东上遥峰曙色催日光林影共徘徊藤花乱落溪风起木叶骤鸣山雨来涧道水深行处转石门云气望中开潘仙何许烧丹去拟共吹笙拂紫苔

　　望雷阳城

　　四原如席万山穷南望雷阳杳渺中风卷草沙鸣淅沥日衔川雾转曈昽山场云逐盐烟起野港潮随蜃雨通不尽登临懐古意喜闻遗庙有旌忠

　　二月二十九日三更渡海之琼府

　　南望琼山一点平三更津吏报舟行沙头潮汐常依候水面风涛敢计程箫鼓雄沉鱼起舞帆樯高下火争明乍眠欲坐还欹侧卧听黎歌踏桨声

　　琼山即事

　　沙港风船雪色如土屋人家星散居负瓶入村挈淡水操网下海求鲜鱼焚艛风起波浪黒黎母日高烟雾舒佛桑花下且酌酒椰子林中宜读书

　　三月十四日渡海将北归

　　天水空蒙曙色浮闻鸡冲雨下焚艛潮头舟楫同千里海上山川自一州土釡饭香分叶裹瓦瓶酒熟倩藤勾可能欲别仍回首苏李遗风尚可求

　　述懐寄萧翀

　　平生剩有闲居兴谁信中年不自由荷槖日边方北觐乘槎海上复南游诗书乆益丹心苦风雨俄惊两鬓秋踈拙自惭无补报要知只合老林丘
　　其二
　　南涧西岩在眼中可堪踪迹堕尘红午门待漏惊寒月丙舍看书忆晚风谁引小车寻故友独骑瘦马伴羸童他年投老珠林曲頼尔过从慰此翁

　　有懐山中故人萧学文因题于古木画图之左并寄

　　梁塘逺在武山西千里相思意欲迷庭下紫芝随露长楼前红树与云齐何由问讯传鱼素每忆过从信马蹄美酒输君闲百斛只今安得醉如泥

　　兵曹对月念家问不至有懐子中大兄并子彦诸弟

　　吏散西曹月自明褰衣顾影倍凄清娇痴不独怜儿女老大还多忆弟兄紫禁花明催晓觐青郊草满废秋耕故乡正隔三千里白髪新添数十茎
　　其二
　　欲问江干水竹居南来舟楫未全踈如何荏苒三秋候不寄平安一字书事主只今縻禄秩还家何日省丘墟丁宁为约南园树留取寒花伴把锄

　　送友人奉旨侍亲归山西

　　晓陪鹤驾觐龙旗忽报承恩奉母归拜命五花金作诰还乡千里锦为衣太行日上云初起汾水秋高鴈正飞禄米满车新酒熟殷勤先与寿庭闱

　　鉴湖清隠为赵圭玉赋

　　先生旧隠镜湖边栁屋荷汀引钓船聴雨有时烧烛坐看云长是挟书眠松花春醸开山瓮菱米秋收当水田此日严趋金马召他年应遣画图传

　　寄水南刘叔和罗惠卿并古城竺西上人

　　故园一别向秋风无数离愁逐断鸿镜里髪从今歳白尊前花忆去年红鹿门杳杳遗龎徳庐阜苍苍閟逺公相忆何由谢尘鞅暮云愁絶大江东

　　寄清平絶听长老并柬一如上人

　　雨花堂上老尊师我昔南游往访之出郭何曽持钵去据床长是坐禅时扣门觌面惊相笑呼酒论心更不疑白髪满头应健在他年庐阜结深期

　　予甥龙务大以侍亲南归来告别因懐儿子平原书五十六字遗之

　　丹鳯翩翩五彩衣也随计吏上京畿十年便可从师学千里还应念母归水驿行经春草緑天门朝罢雪花飞阿原乆别怜渠小此去相看愿莫违

　　题赠朴闇医士

　　朴闇道人神宇清手携緑玉上南京市中壶公自不老海上安期知有名当栏种药花露湿篝火劚苓松雨晴鄱阳山水亦故里何日放船歌濯缨

　　寄孙如心

　　长懐岭外南归日曽向晴滩舣客舟驿舍正当沙浦口草堂更在石桥头笼鹅未报将军帖骑马真成山简游此日感君多意气看云长是独登楼

　　题蜀山草堂为上人赋

　　上人草堂风物清秖言阳羡是青城谁知习隠孤峰下犹有懐鄊万里情坐石翻经延月上临流曳杖看云生几时却泛吴江棹来听松门涧瀑声

　　自东海还京得子彦弟所寄期字韵因和见意仍用其首句云

　　蚤岁艰难各自知老来道路独奔驰三年从宦曽无补千里还家未有期石浦钓鱼春雨过海门闻鴈暮云悲忽传南巷新堂好日日看云有所思

　　奉和秦佥事文刚分廵保定道中见寄韵

　　承闻揽辔歴西山风物萧条井邑间边日数峰明紫翠海霜万树散斑斓单居谩感经时别逺涉应知隔岁还无奈天寒乌鹊噪为君长夕倚松闗

　　竹友轩诗

　　省郎高节夐无尘交好宜为竹所亲风细秋声传玉佩月明寒影上纶巾瓦盆酌酒还相对拄杖敲门故不嗔亦欲从君分半席渭川何处是通津

　　题山水画为赵可乆叅政赋别

　　江流浩瀚接沧溟野色依微带草亭霜入枫林开锦绣水生兰渚漾空青菰蒲日照鵁鶄影杨栁风翻翡翠翎无限临图懐别恨可堪边雁月中听

　　送北平省都事樊仲郛赍洪武七年正旦贺表上南京二首

　　洪武六年冬闰月省郎入觐自燕台边庭拜表千官送京阙朝正万国来班引侍仪宫乐奏礼成光禄御筵开蓟门栁色还相待应带春光万里回
　　其二
　　淮海东南是帝京五云缭绕九重城光风尽解龙河冻丽日徐开鳯阙晴春宴戴花迎彩燕早朝穿栁聴宫莺前年我亦陪供奉此日偏怜送别情

　　题李铭古木竹石图

　　李铭作画性所耽笔意逺与黄岩叅山云不动光淰淰溪雨欲滴寒■〈毛参〉■〈毛参〉荆扬自古贡筱簜匠石何处求楩楠风沙满目忽见此春梦昨夜思江南

　　寄莱州太守赵圭玊往在兵部与君实同事余后乘檄出海上乃相失于交臂之顷今年秋余亦调官北平望莱州复隔千里追忆旧好诗以讯之

　　三月乘槎海上归君来我去偶相违海神庙下波涛壮莱子城边草木稀作郡新声随日起趋朝旧梦逐云飞谁知华髪燕台客歳晏愁吟雪满扉
　　其二
　　忆在兵曹三四年君留东署我西偏检书清夜燃官烛沽酒常时数俸钱借马独行缘送客闻鸡相唤去朝天论交亦有胡兼许此日天涯各惘然

　　赠李克隽主事还京

　　我去兵曹已来年喜逢佳士向幽燕简书报政无稽事翰墨名家有世贤古道风高尘扑马官河氷暖水生烟遥怜百尺津头栁总解垂丝拂画船

　　早春燕城懐古

　　金水河枯禁苑荒东风吹雨入宫墙树头槐子干未落沙际草芽青已黄北口晚阴犹有雪蓟门春早渐无霜城楼隠映山如戟笳鼔萧萧送夕阳
　　其二
　　宫楼粉暗女垣欹禁苑尘飞辇路移花外断桥支赑屃草间壊壁缀罘罳酒坊当户悬荷叶兵垒縁渠挿栁枝不见当年歌舞地空余松柏锁荒墀其
　　三
　　高城层观俯深濠土屋人家结构牢旃裘已洗边塞习弓马不数幽并豪河交冻凌作平地风卷沙堤如涌涛犹有寒威锢松柏那无春色到藜蒿
　　其四
　　秋月春花不可论闗河形势古来存燕归邃阁铜鸾坠人散高门石兽蹲牛引柴车穿栁巷马衔霜草出花园由来在徳非闗险不独阿房可断魂
　　其五
　　不见当年百万家萧条井邑暗风沙苑墙雨壊空拦马宫树烟昏自集鸦部族向来夸猛鸷野人无复记繁华谁知俭徳今王盛更化同风极四涯
　　其六
　　海内苍生困乱危宫中舞女鬬腰肢金渠水暖龙船出彩阁花香翠辇移松柏盘空皆偃盖栁条拂地更埀丝迷楼不独江都恨鸟窜龙沙更可悲

　　早春

　　早春延望怯风沙清昼行吟见物华退食广庭无一吏护巢高树有羣鸦晴光茌苒榆开荚红意相将杏作花何许归鸿方北向可怜逺客正思家

　　二月十六日将赴台留别樊都事仲郛黄理问元徽

　　本从老圃学携锄幸际明时出曳裾滥食祇惭公禄厚按行常恨吏才疎天寒羸马嘶长枥日晏慈乌下广除浅薄将何供补报萧萧华髪不胜梳

　　题前崇文直长赵居敬令子所蔵翰林诸老诗巻后

　　赵君直长崇文日奏艺曽居众宷先宫女开函收玉轴侍臣传诏赐金钱当时翰墨青云上此日山河落照边得似名家惟一技闲门青草自年年

　　和子彦凉字韵

　　马上絺衣早已凉入门惊见两悲伤五年别去今还健万里来看意未央鬓髪相将俱老大羽翰那得共飞翔清泉白饭桃花酒强自逢人说故乡

　　赠医锺本存因勉其归故里

　　先生旧宅丹砂里卖药燕城未得归制就术芝长满握种来榆栁各成围烟霞乆伏丹炉火尘土还怜白苎衣早晚风帆向南发千崖春雨茯苓肥

　　送燕相府知印张楚芳省亲还贑

　　江乡早岁识竒才万里驱驰蓟北来护印暂辞王相府宁亲还上令公台家传旧业书连屋寿介新年酒满杯二月官河冰解冻放船莫待檄相催

　　九日追和虞太史韵东徐佥宪叔明

　　莫叹飘零万里身尊前相见即相亲黄花翠竹来江外紫蠏银鱼出海濵雁度石门云气近乌啼金井露花新不辞令节成欢醉总是登高能赋人

　　闻伯兄中翁有水竹居之乐赋此奉寄

　　齐化门东送子归低头惟有泪沾衣故园已是三年别客路还看一雁飞蠏蛰官河氷渐合鸟啼宫树露全晞到家应及椒花宴莫遣春来音信稀

　　春日即事二首

　　重门高键拥层基古柏高槐荫近墀瘦马来衔庭下草乳鸦争夺树头枝边城讼牒投何简公府邮书报不迟饱食频年无补报春风消得鬓成丝
　　其二
　　春来早起散晨衙宴坐高堂又日斜土燕冲檐时坠草山禽引子自穿花雕镌文字惭儒术校理刑名重法家犹有余程消退食东园隙地课锄瓜

　　出丽正门

　　双塘南城莽苍中断垣荒草路西东万条栁暗鹅毛雨千丈城高羊角风铁键重门车碌碌金铃草带马珑珑边风不动居人少散漫牛羊落日红

　　北斋晚凉即事

　　高阁微风不动帘晚云时送雨纎纎乌求坠子窥深草燕接飞虫拂近檐碧盌行茶冰共进青盘盛菓酒频添秖惭素食承优渥已分清心破酷炎

　　晨起忆陪禁城早朝

　　禁城五鼓点声催曽趂初朝列序陪宸极中间银烛动午门西上钥鱼开近臣奏事趋丹陛内史传宣出紫台此日燕城更千里长瞻云气隔蓬莱

　　庭下

　　庭下无尘浄緑莎朱帘疎荡晚阴过雨鸣杨叶听逾近风落槐花扫更多古鼎香分云窈窕碧盘冰进玉嵯峨边城秋早文书静喜报兵屯足黍禾

　　书事

　　秋入层台引兴微溶溶霁景动清辉烟销碧树黄鹂度日上丹甍紫鸽飞地逺极知王事简昼闲更喜吏人稀秖怜闗塞寒威早九月飞霜上绣衣

　　秋日过宛平县学坐射亭观梅子荷花

　　旧日曾闻都水监明时已属泮宫祠水通窊地生荷叶门倚回堤出栁枝桥外行人看习射座隅童子解歌诗晚凉云锦偏留客不记归来马上迟

　　送赞礼郎黄囦静监北平秋祀毕还京

　　圣王秩祀周寰宇使者承宣莅北平监礼登坛严夙戒守臣将事报秋成中天雨露三时顺北极星辰五夜清自是皇心昭感格从容入奏颂佳声

　　有懐王太守子启时为崇庆府往时子启自广西赴京与予相见未几予赴官北平尝约叙别以病阻未至

　　二月金陵相见时小东门外栁丝丝登楼尚想题诗处对酒空懐送别期官市马嘶红日上宫门莺啭緑阴移遥怜风雨龙江路一棹烟波独去迟
　　其二
　　二十年来南浦客八千里外锦城仙水边送别秋风早马上懐人夜月圆载酒渡江怜往日聴猿出峡定何年只今飘泊桑干曲西望酣歌一惘然
　　其三
　　龙湾桥上秋初月珠浦亭前日暮云把酒曽从终夕醉寄书定约几时闻乌台节带氷霜操蚕国诗成锦绣文谩忆青春曾作伴谁怜白髪更离羣
　　其四
　　旷子南园清夜游忆曽放棹过中洲花间吹笛啼青鳯竹底烧灯走翠虬一月醉来浑不醒十年老去谩多忧庭前想见青青树依旧梅花满上头

　　八月二十五日夜偶阅地图至西川崇庆州因忆子启王太守感赋一首

　　我有故人在崇庆忽看图志忆当年北来已近三秋别西上宁回万里船峡口猿啼山月上闗头雁度野烟悬如今纵有千锺酒谈笑何因醉此筵

　　不寐有懐故里南涧旧游

　　东槐西杨乌乱鸣初昏嘈杂到深更羇怀自是愁无着清梦何曾睡得成戍垒月高千杵急纸风定一灯明却思武姥峰前夜卧聴萧郎弄笛声

　　闻伯中兄家居日课儿子平原读书小女信女红之暇亦时时弄笔学字偶因家问中见近冩二纸喜而赋诗寄伯中长公当发一笑耳

　　苦忆经年别二雏喜从片楮见挥濡诗书幸不遭涂抹文字何妨效搨摸通子讵怜彭泽老伏君未觉济南孤他年万一传新様莫忘临池是大苏

　　十月十三日夜于故帙中获再覩大兄伯中去年六月所寄京字韵七言律诗为之感怆不已因録而追和之以见友于之意

　　忆昔辞兄谒上京喜逢四海豁清平生成自是君恩重温饱由来世虑轻千里浮萍成浪迹百年常棣见深情伤心寒食仙槎路清泪何因到祖茔
　　附伯中诗
　　莺花三月上南京五月还司到北平忧患半生双鬓改舟车万里一身轻家书逺寄怜儿小旅邸相看见弟情何日乘骢归故里共倾芳酒酹先茔

　　北平一冬无雪风沙特甚虽土旷人稀而车运不絶良可叹也

　　边城日暮苦风沙共说残年气候差水暖已闻冰解冻地枯不见雪飞花去牛来马余千里吠犬鸣鸡有几家东望春响应不逺可能膏泽遍荒遐

　　题涂伯贞静深堂在南昌府

　　闻子筑堂依翠岑幽躭长是寄登临一尘不动夜方寂万卉无言春自深隠几看云生晚兴写书滴露见鄊心故园亦在章江上载酒何时许共寻

　　海子桥午憩

　　海子桥西是泮宫寻游偶此憩青骢一春实少催花雨二月偏多摆栁风琼岛晴薫烟溆合金河冻释水云空沙边小艇无人系愁絶沧浪旧钓翁

　　送黄叔勉自天台来北平收其先尊理问君行李却归天台

　　遗书收拾望南归风木应悲与愿违仙客五城霞作佩家人万里雪为衣日高堠馆葵花发雨过官河栁絮飞此去承宗端頼尔金华云石有光辉

　　故元侍讲学士邵庵虞公尝作送赵子章还新安叙论述考亭夫子所以为学之方甚悉于篇终复系以诗意甚惓惓焉吾友寿阳继道吕君独好而録之以日诵而自省其必有得于斯言者矣因追和一首以属其后亦将以交勉而更励也

　　问君何事好斯吟好语应知契悟深大道行车应异辙昔人求友本同心道园云变秋先落岳府天高月共临往事蹉跎成永嘅无因载酒过山阴

　　送徐佥宪子侄得全暂还三衢

　　趋庭早识仲容贤即便令人重黯然归路偶逢残暑后到家应及未霜前寒沙蓬藋迷征骑秋浦芙蓉压去船来往燕吴真万里重来为我说华川

　　夜宿南城彰义门逓铺承曽元鼎携酒叙别

　　城南下马已斜阳投宿邮亭古道傍野淀有霜风正急土床无火夜偏长旅程此夕违公馆归梦何时达故鄊不尽故人携别意鸡鸣又报趣晨装

　　过河间府遇高阳刘思道乃吾乡先生元友严公之高弟自云旧蔵公遗文若山水记等作类多遭乱散佚不存而山水记存者又以逺而不得见慨念今夕为之惘然明日赋此为别

　　高阳白髪老刘郎旧是先生弟子行文字尚传山水记佩衿犹袭蕙兰芳玊河坟古山蔵雾瀛海楼高月照霜不尽殊方懐古意因君惆怅忆江鄊【玉河鄊在宛平县乃公之葬处瀛海河间城楼名也】

　　早出献州南门望京都有懐

　　星汉微茫欲曙天郊原寂歴带平川断槎初拥沙河凌枯树犹含野烧烟徤犊惯行驯应铎蹇驴初试怯横鞭登高南望神京逺彷佛红云是日边

　　夜宿

　　下马邮亭已夕阳倦行偏讶去程长雪侵官道埋僵栁火入荒园烧宿桑枣子酒香愁易醉豆儿饭滑惬初尝藜床苇席风如水清梦何因达故鄊

　　寄柬阜城张知县宗逺

　　阜城小县荒且幽居人稀少棘林稠县公时向草间坐野雉日来庭下游椹子夏收供饭裹枣汤寒煮当茶瓯怜君宦况清如水安得哦诗尽日留

　　将至东阿喜望谷城诸山

　　一望川原苍莽间天低风定冻云闲河经南堰还归海路出东阿始见山野雪渐消沙隠隠烧烟初散草斑斑遥怜黄石遗祠在千古高名不可攀

　　至东阿已迁谷城旧县水潦之余民物萧条可感

　　日落高原起暮尘风回残烧入荒榛榆林古道余双堠草屋人家少四邻野枣有秋惟醸酒园桑无主半为薪遥怜频歳罹河患往事空余旧俗淳

　　咏河中流澌

　　腊月流澌过大河须臾平涌白嵯峨水宫战合鸣金铁洞府朝回散佩珂贝蛤吐珠腾夜月蛟鼍委甲送春波化机流转知无极喜报青阳转太和

　　北风

　　北风三日寒凛然又吹河水作琼田渔人欲下九囊网贾客愁胶万斛船霜鸿独宿时惊夜野鸭羣飞欲上天闻说楚城春意早菊沟云暖酒如泉

　　舟中对雪近邳州十余里而不到

　　维舟拥被且停栖风雪纵横势欲迷望逺亭亭余杞栁积深渐渐没蒿藜波间白鸟悠扬去沙上乌鸦自在啼南下邳州惟十里瓶中安得酒同携

　　邳州舟中对雪有懐故园梅花

　　邳州城下雪霏霏春入无端暖尚微映日忽疎还复宻随风欲堕却仍飞沙头渔艇寒收网岸上人家昼掩扉忆得故园梅尽发残年犹恐未能归

　　小年夜对酒忆吕徐二佥宪

　　陌头飞雪浥轻尘江上寒云限去津对酒逺懐同舎客维舟犹作异乡人谁家村鼓驱傩鬼何处香饧事灶神明日东风京国道满头华髪为谁新

　　维舟

　　宦情羁思共蹉跎十日维舟古岸阿弱缆引绳牵雪重轻蓬张羽挟风多天寒鸿鴈犹遵渚村近牛羊自饮河最是五更愁不寐天门趋觐正鸣珂

　　舟出龙江奉次廖教授同舟述懐之作

　　承恩觧组下蓬莱万里归舟拂曙开东日高衔潮水上北风平渡海门来鄊情浓似宫壶酒心事寒于野烧灰归到西溪寻旧隠追随还许日迟回

　　送王廵检宗道还卓口

　　都府青春白面郎边城快马紫游缰五年乘障山无盗千里通津水有航野驿晓晴芳树合石潭春雨落花香祇怜江上相逢晚不尽东风酒满觞

　　和胡思孔见贽韵

　　曽陪冠冕上三台金水桥东日往来露湿栁梢随直上日高花底散朝回当时桂苑青霞佩此日茆檐浊酒杯感子未能同寂寞莫辞高咏寄蒿莱

　　廿三日过石头江下访表兄萧则善因赋一首

　　石头冈下水潺潺随母归宁忆往还少日嬉游今白髪暮年怅望旧青山碧桃溪洞春云里修竹园林夕照间老我驱驰惭宅相多君深隠静柴闗

　　为南山张道士题黄石图

　　方壶道人画黄石曾过东阿亲见之竒花夜发星火迸神穴夏通雷雨垂玉芝下茁紫云盖琪树上列黄金枝近闻县徙谷城北好去骖鸾陈荐祠

　　夏月游殊山寺登圆通阁和子彦弟开字韵

　　窣堵嵬峩寳阁开碧莲平涌紫金台散花天女云间下飞锡真僧海上来雾卷长塘天一镜雨浮西嶂翠千堆白头幸逐闲居乐犹拟栖禅日往回

　　夏月游横冈憩于盘古石上赋柬袁从善康子建

　　盘古坛前万木阴松花满地昼沉沉石床苔藓侵书润古屋藤萝隠幔深出洞看云思解佩临流待月听鸣琴红尘十里惭来往亦拟移家近竹林

　　访易复初雍塘新居

　　幽人卜筑向林丘新辟园池引涧流屋头栽竹连两疃门外种苗方十畴云深犬吠风叶落日晏鸡鸣烟火收架上有书尊有酒不辞终歳此淹留

　　题医士刘允文松老诗

　　富川老人年六十采药云中曾见之竹房早着桐君传杏苑新传松老诗锦水寒花照心胆湘山秀色映须眉茯苓会化赤琥珀更后千年当逺期

　　和陈敬则寄赠二首

　　还家初制女萝衣入里偏伤故旧稀野鹤下迎行药径沙鸥飞让钓鱼矶烟尘十载青山在江海何人白髪归昨夜珠林林下坐依然月色满荆扉
　　其二
　　怜君壮歳好容颜肥遯高情不可攀放棹有时歌緑水持杯长日对青山芙蓉亭馆秋风早杨栁池塘夜月闲吟取新诗三百首遗音犹许继重删

　　七月七日东原席上喜赋示子彦弟

　　经年江郡横经去投檄归来又早秋老去不烦文乞巧豪来直倚酒忘忧故家谱牒懐三杰并世衣冠愧二刘珍重手中苍玊杖白头林下尽嬉游
　　其二
　　同年投老向柴荆此日持杯百感生末路更谁怜季子平居只是愧难兄青萝夜雨书连屋紫稻秋风酒满罂早晚定移湖上宅剩栽松竹报生成

　　过楮源访罗云从同舍弟子彦各赋一首

　　楮源风景似桃源水遶田园山绕门高树秋风松落子碧苔春雨竹生孙清烟影覆埀萝屋白酒香浮老瓦盆落日荒原归路晚欲寻幽兴已忘言

　　八月十五日夜宴南溪萧氏追忆旧游有懐自成唐兄时以事留滁阳未回

　　萧家塘上看明月犹记风光十载前长笛夜从山上起明河晓向座间悬重来踪迹伤槎梗老去情懐怕酒船却忆故人京国去凭高何处望婵娟

　　秋日过汶溪义塾承萧国録有诗谨用奉答

　　汶溪新制小茅堂也种山楸间水杨舍近鸡豚还共食春来鱼鸟自相忘松阴客去书连屋花底莺啼酒满床却忆东华聨辔出午门霜月漏声长

　　隠云诗

　　高人家住青山下爱入浮云事隠居窈窕深迷三径曲玲珑低护八窓虚似闻鸡犬鸣天上遥见蓬壶入海隅相望博溪同万里何由踪迹问樵苏

　　云东杏坞

　　何年种杏今成坞知是云深旧隠家朝雨洗空千树雪暖风吹起万枝霞壁间瓢贮通神药窻下炉存伏火砂北望清江三百里从君安得问灵槎

　　过双溪访敬则不遇

　　溪亭尝共赏芙蓉十载重寻恨不逢落日断桥余野水高原古路带寒松麦芒旧画游丝细柿叶新题坠露浓喜有诸郎能好客囊茰尊酒更从容

　　明日喜云从隠君自湴坑归再赋一首

　　南岸诸峯如累瓜高人幽隠在烟霞百年古桂寒无叶十月丛梅早有花断垄牛羊分客路深池鳬鸭共邻家极知好客情逾厚贳酒携琴到日斜

　　吉水曽士与访予南富山中却归梅冈赋此赠别

　　曾君竒气歘翩翩袖有新诗数百篇逺访不辞千嶂里相知已在十年前枫林赤叶秋风落茅屋青灯夜雨悬好去梅冈应暂住重来风雪定残年

　　入两小口将过东坑

　　羣峰杂沓共趋奔两水萦回相吐呑树根尽迸石上走山脚直下溪中蹲青烟僧舍高低屋黄叶人家逺近村闻有桃花垄上路仙游何必问秦源

　　入东坑

　　东坑石路入云堆东岸人家倚岸隈半沼紫萍风乍过一林黄叶雨初来涧寒野鸟还争聚山暖岩花只自开却望松楸生暮色重来怅望使心哀

　　寄答王希颜

　　承恩万里赋归田秋入华顚已飒然天上看花成昨梦江头种树记新年鼠侵败箧残书在虵伏虚房一剑悬夜雨青灯茅屋底可能相对共谈玄
　　其二
　　闻君抱艺困沉绵犹有高情似昔年绣句锦笺分野客朱颜白髪照神仙松阴漫想传冰碗花底何因泛酒船早晚看云出江口定随药裹到林泉

　　同萧九川游菰塘龙城院赋赠象初上人

　　天入龙城涌地灵横冈复岭似围屛村原过雨春泥紫山崦含烟野烧青火里莲花敷寳座云中杨树注青瓶何时煮茗长松下听讲楞伽一巻经

　　题故人郭隠君筱坑故居因吊新坟有作

　　风尘澒洞失斯人旧宅凄凉问水濵岩畔好山莺择木池南古栁燕争春书传未信中郎絶金散宁辞郭解贫寂寂孤坟三尺草萧萧落日一沾巾

　　题石塘旧隠

　　高霄岩近石塘清乱定归来喜称情架石起楼成别业引泉注圃看新畊鱼谙旧沼吹花过鹿爱深林遶树行酿取松花千斛酒抱琴来此就同倾

　　和灵隠蒲庵长寄二律

　　驻锡龙河近冶亭一池蒲草座中清真僧渡海求书偈朝客圜门听讲经即物悟空心自寂随縁出定眼长青法台曽证人天会几绾袈裟觐紫庭
　　其二
　　华髪飘萧六十年闲居鱼鸟亦僊僊开园未种千头橘入洞初寻九眼泉幸可自酬沽酒价喜无人送买山钱何时乘月过灵隠同泛秋风鉴曲船

　　寄天宁雪印文上人

　　去年抱病过清江风雨萧萧卧短艭帆影近移金鳯渚钟声遥应石龙泷极知禅悟超诸境况是诗名重一邦投老荒山未能往题诗凭寄白云窓

　　雨夕柬鹏举

　　入春已过五十日晴景都无三四朝云去云来山杳杳花开花落雨萧萧青丝送酒银瓶暗彩笔题诗綘蜡消东岭几时明月上曲阑芳树听吹箫

　　奉和长舅萧聘君绍宗馆中见寄之作

　　白泉亭下水弥弥长日看云坐不移颜采肯縁春酒变鬓毛不逐野蓬衰商山芝草长歌日鲁国蒲轮应召时愧我未能撡几杖纒绵徒重昔人思

　　南溪馆中和答汤生元哲

　　江上携书犹昨日山中对酒又今年春来花鸟伤新咏老去鱼虫忆旧笺珠浦舟回明月夜金华剑倚白云天登临不尽怀贤意指点飞鸿若个边

　　和萧子所同游韵

　　石上荆茅坐可班也知仙境胜人寰风开橡栗寒初落月款柴扉夜不闗老去渐惊容鬓变秋来长爱水云闲凭君缓饮西华酒不放联歌踏月还

　　晚下北岩过临溪和萧国録子所韵

　　清歌游徧武山岩古寺桥西晚驻骖风引泉声弦奏五云摩石角剑攅三自惭报玖空投李谁与盈襜更采蓝解带醉眠林下石看人香火事瞿昙

　　谩题子彦弟孟浪集诗稿

　　仲也才高更苦心可堪孟浪剧雄沉沧溟光采浮天阔泰华根株拔地深直道河汾徒自屈穷居东野竟悲吟只今放意云林下对饮从教雪满簮

　　闻子启太守自歴下书报来春还家又新有鳯雏之喜感念旧好为欣跃不寐輙赋二首先寄难兄竹庭征君宜载酒一庆也

　　故人旧别向西川移谪淮山苜蓿田容易繁稀花着雨寻常员缺月当天四章诗忆京城送八月书闻歴下传为报难兄竹园里好催春醸候归船
　　其二
　　北平西蜀路绵绵惊梦愁心各黯然见日清尊须共倒暮春华髪总堪怜寒云三峡啼猿外秋雨重湖落鴈边闻有鳯雏新绣羽可无高会送犀钱

　　题万安刘丞望云轩

　　层轩新构倚江城不尽升高望逺情云气逺从天外起绣衣如在日边行氷消汴渎持双鲤花发维扬聴早莺莫叹宦游疎定省平反万一继家声

　　奉和本原教授腊月二十九日过白家桥访彦弟之作

　　舎弟卜居三里遥平田亘亩水通桥草间微雨沾行屐枝上长风吹挂瓢饮兴一时空澥渤文光五夜烛云霄屠苏此会谁先醉还祝高年继子乔

　　公文偰尚书由参政山西入拜礼部而予以侍郎起于家同日拜命赴南宫今承恩致仕又适同日公文有别业在溧阳予将南还泰和于别也不能以无词焉因赋二律诗为赠

　　早春并命拜南宫日日承宣在掖东奏对总称人似玊追趋偏感鬓如翁考文虎观瑶编合赐馔龙庭绮席同共沐恩波向三月敢将衰朽附羣公
　　其二
　　诰书飞下九重天同日承恩拜御前礼乐逺稽周六典声华肯譲汉诸贤锦袍润浥宫花露骢马骄嘶御栁烟莫讶同归不同路誓坚晚节报尧年

　　送箭局大使王仲良还南昌

　　清晓承恩出帝京翩翩彩服照新晴十年干禄双亲健千里还家一棹轻夹道风花连晚驿满城烟栁带春莺蹇予亦有归田兴去住偏伤恋阙情

　　五月十五日早赴奉天殿右角门谢恩明日出通济门登舟感赋一首

　　同捧天书拜紫宸独驱羸马出京门十年滥禄惭儒术六袠归田荷主恩夹道莺啼千骑合连城虎踞万营屯白头此去怜疎逺翘望蓬莱海色暾

　　大赦后一日出京城闻崇庆王太守子启自和州屯所携其佳儿南归喜而有作

　　故人旧谪和阳戍五月初闻罢种田谁使南山歌石烂天教合浦得珠还荣华过眼青云后事业伤心白髪前我亦南归寻旧约正须美酒送流年

　　过风火矶

　　风火矶头波浪深马当峡里雨云阴转输估客无南北争战英雄自古今水潄芦根侵岸脚石悬藤蔓到潭心一时登览余风景静倚蓬窓酒满斟

　　过湖口县

　　佛子矶头遡客舲南湖高栁寄沙汀水分彭蠡溶溶緑山送匡庐冉冉青雨过人家收鸭早日高网户晒鱼腥故园此去犹千瑞安得乘风破杳冥

　　投老归田承敬则陈兄有诗见寄依韵奉答

　　京阙辞荣慨暮年解缨归濯武山泉倦鸿敛翼青霄上啼鸟伤心白髪边拟注丹经寻故检欲叅道帙校真诠看花载酒双溪曲可得重来独惘然
　　其二
　　莫怪经年相见稀闲心已逐野云归花间旧醸荼■〈艹縻〉酒松下新裁薜荔衣山树晓晴黄鸟并野塘春涨白鱼肥怜君坐病吟成癖天上何人识少微

　　毛生从龙陪予由蓝陵入小庄归赋此为贶

　　一月寻山秋兴浓毛生杖屦喜相逢入溪暂醉蓝陂酒度岭初闻荐福钟连筏载云穿榉栁断桥横雨出芙蓉最怜林下茅堂好晏岁携书慎所从

　　题丘生种杏图

　　西山苍翠接匡庐谁画丘君种杏图日上高林花散锦雨微深树子埀珠山中自注游仙録林下长悬卖药壶老我何由一相见定骑青鹿问屠苏

　　柬刘方东

　　秋落云亭水满河故人池馆许重过入门未觉青山少对酒偏伤白髪多桂树蔵烟依古岸芙蓉含雨媚新波白沙翠竹当时路明月随人奈醉何

　　和答陈孔郁

　　早岁儒林识姓名重逢今见好诗成才情自拟唐诸子礼乐还征鲁两生老去独惊华髪在愁来偏爱晚山晴栁溪春水多鸥鹭为报南归愿结盟

　　题泰和县丞陈举善所画山水图

　　少日东南事壮游凭高吊古思悠悠山中楼观神仙府江上云霞帝子洲别坞松风琴入奏平湖花雨棹闻讴只今投迹山房里坐看新图叹白头

　　冬日同锺举善诸友登萧氏一经楼留饮醉归承子所国録有诗依韵奉答

　　书楼新筑与山齐冬日登临感聚奎蜂户怯寒封冻蜜燕巢惊雨落春泥一经已见当家授万巻终期列笈栖朋好莫辞频载酒梅花正在汶溪西

　　冬日过延寿寺访玉壶上人赋柬同游诸君子

　　看山随客过枫桥下马寻僧问栁条古殿碧苔春寂寂绀园红树晚萧萧能诗茅屋应堪赋入社东林倘见招却忆旧游曽载酒知心凉月坐吹箫

　　题胡躭桥

　　云压波沉影独摇胡躭河上看新桥鹊毛隠约填星汉鼍骨参差驾海潮二水合流氷渐释四山环立雾全消十年京国懐疎放犹得行歌逐野樵

　　由紫冈坪过西冈刘氏山居忆往年同庐陵王如川避地于此今十六年矣抚念存没怆然兴懐

　　入山西度紫冈坪荒草含烟一望平云拂鹊巢村疃近雪消鱼窖野泉清故人旧别嗟存没野老相逢识姓名岁晏重来还白髪十年江海最闗情

　　腊月廿三夜会西冈刘氏书房以传奉邀竹庭征君子所国録俱以事不果至因写此述懐録示以传并柬同赋者

　　霜飞平野月光微银烛高台烂有辉盘送璚芝氷线滑杯行琥珀酒波肥早春已觉随年至佳客偏伤与愿违明日醉醒冈上路梅花须挿满头归

　　冬日登高逺楼为朱子瞻赋

　　闲来着处寻山水下马还登高逺楼西涧水声千丈落南峰云气一尖浮斜阳町疃牛羊晚细雨陂塘鳬雁秋不是梅花催晏岁为君十日更淹留

　　槎翁诗集巻六

　　●钦定四库全书

　　槎翁诗集巻七

　　（明）刘嵩 撰

　　○七言排律

　　题萧静安所藏归隐图

　　髙人归隐定何年一望青山兴杳然桂树髙岩晴雪里桃花流水白云邉桥通絶岸茆堂近路转深林草市连巢父持竿还入海留侯辟榖早归仙偏思骑鹤扪星斗亦拟呼龙种石田此境未知何处有畵图千古意空传

　　春日萧氏静安堂同诸客赏兰赋长律一首

　　根移澧浦植盆沙好在兰陵隐士家翠颖齐抽千万叶玉芽初试两三花丹房晓浥金茎露紫晕春寒石洞霞幽撡能忘尼父叹哀歌敢动楚人夸林间觧佩伤薋菉江上停舟感揭车幸过髙堂春酒熟与君烂醉答年华

　　雨中道出芗城将访新安希颜王征君不果有作奉寄

　　五老山人白锦袍十年不出卧江皋春前早喜传佳句座上何因倒浊醪落魄由来知传癖凭凌犹自想诗豪杜陵抱病犹躭飮庾信还乡且赋骚欲叩柴门看野竹直愁寒雨乱庭蒿江通值夏波澜阔山入芗城紫翠髙作客共怜双鬓改懐人谩使寸心劳凭谁寄语溪南树凖拟秋来系小舠

　　峡山寺

　　清远县东三峡长峡山好在峡山央寺门临水迭崖石殿角挂山欹栋梁幽涧鸟啼如觧语阴崖花发不知霜将军自昔开蛮洞庶子何年去帝乡门掩野祠烟寂寂船通官驿水茫茫偶便禅恱堪娱性不信猿声觧断肠

　　奉题王氏勤有书堂十四韵

　　朱雀桥邉燕子飞故家文物重京畿华堂髙敞青霄近此老风流白髪稀门引秦淮春水绿窻含勾曲晚烟微席间上客千金剑庭下佳儿五彩衣坐拥词林分旖旎行縁艺圃袭芳菲书联缃帙文韬锦轴散牙籖字刻绯阆苑花明千琬琰海门月照万珠玑芸房剔蠧风初定草合囊萤露未稀一息故应存夜气分阴还自惜春晖琢磨拟并荆人璞累积何惭乐妇机舒巻长懐吾道在研鑚莫遣壮心违极知力穑功相近转觉嬉逰事总非学习可忘飞振振趋程好在策騑騑公侯必复非难事贤圣由来此共归

　　长律十四韵送彭公权教授还永新

　　六千里外燕山客白髪还乡遂苦心杨栁堠邉风一叶胡桃园里雪千林路经齐楚氷犹壮春到湖山暖渐深龙庙读碑山窈窈神冈分棹水沉沉行寻梅洞跻危石笑指荷峰数近岑弟妹入门惊老色邻儿候马识乡音新城桃李従头看故冢松楸逐处寻竹底扫云安坐榻花间载酒濯尘襟糁塩芋粽朝供饤下豉莼羮早溉鬵定觧狐裘披白苎更従鸡黍饭黄金山游曳杖应行乐乡饮当筵亦醉吟此日衣冠还旧俗他年图畵记斯今茶园江馆曽题句松室山房昔挂琴我亦十年离旧隐烦君一一访登临

　　赠汝南韦布

　　汝南韦布不易得闭户读书无所为掉头不入将军府开口觧赋骚人词常思隐去有鹿伴只爱步行无马骑石室烟青时炼药山源水黒昼临池才华自信古难匹姓字不传人少知闻说崆峒山石上时时乘月自题诗

　　书懐廿四韵奉柬范实夫李子翀楚

　　也飘零客江县足蠒重胼髪埀面妻孥隔越异忧戚朋好过从足谈燕清眞豫章范文学爽迈筠阳李司掾跬步翻愁两地分一日何嫌十回见刻烛题诗促漏筹操弦度曲回歌扇暖酿浮膏露溢罂寒藤洒墨云栖砚有时斫地思拔剑无复临邉事传箭征途潇洒送日月裋褐凄凉杂霜霰微辞徃徃想慰藉弱质区区独贫贱季子还从鬼谷逰贾生未遇吴公荐坐怜人事袛落叶行恐年华剧飞电家寄龙州紫菊鲜田荒珠浦青粮遍异郡仍淹伯氏书髙堂未视家君饍徃岁深怜饥馑余此日何堪疫灾臶歴乱床帷夜雨萤萧条梁屋秋风燕何人鼎俎饫禄食于我箪瓢寡吞咽天地悠悠白日愁山川歴歴浮云变由来气槩重许与胡乃暌离及攀饯李也行听花县琴范今归扫松冈奠已嗟埀橐少倾倒直恐穷年失才彦云海惊心未得随泥涂回首何由援干将有神思一试璞玉无瑕羞自衒百年出处在远期一作歌行写深眷

　　题刘氏遂初堂

　　君家旧宅好林泉乱定归来値万钱燕子华堂犹故物桃花流水自当年共看帘卷清溪雨尚想书藏古壁烟毡复已闻羣盗愧笏存今见远孙贤初心早向艰危遂盛事应当久远传忽忆善和三易主柳家门地最堪怜

　　○五言絶句

　　古意

　　上马拂春衣金鞭独自挥蛾眉镜中好但恨不能飞
　　其二
　　传语通州估南船甚日还黄金知易得留取铸红颜
　　其三
　　夫壻泛淮船闺门一步前如何中夜梦却在大江邉

　　题胡思斋水禽墨戏四首

　　春水荡菰蒲双双出翠鳬那能远相逐不解自相呼
　　其二
　　谁与传符勅游时水自开江湖风浪恶不见绣衣来
　　其三
　　黄芦风袅袅相逐下晴矶却忆秋江上衔书来去飞
　　其四
　　鼓吹传朱鹭铙歌事已非秋风荷叶底憔悴白云衣

　　昭君祠

　　承诏辞金阙衔悲入塞城可怜沙上月浑似汉宫明

　　上北岩

　　凉风四山合月上西崖早古道断归樵啼螀在秋草

　　石磴

　　岩洞何人道仙凡此路分不缘苔藓滑石磴自流云

　　憩白云庵

　　觧带白云中来寻仙子宫始知山顶上容易得天风

　　坛树

　　门前古坛树树老半无枝里有百岁翁不知栽树时

　　浮萍逐流水

　　浮萍逐流水水去萍着泥尔自失所依出处安得齐

　　松下埀钓图

　　城市何年别烟霞尽日闲松潭明月上把钓不知还

　　题墨竹图

　　曽过篔筜谷青青万玉奇官中采箭尽留得小横枝
　　其二
　　寒色似潇湘娟娟翠筱长林间疎雨过石上紫苔香

　　枯木竹石图

　　谁种山中玉空闻天上槎只今尘似海便拟竹为家

　　月落

　　月落山正昏羣乌乱鸣起客子中夜行相呼渡烟水

　　小松

　　手拂青松树新抽数寸条殷勤将雨露头上是云霄

　　古意

　　昨日通州估还家已十年忽闻盐价好又驾贑州船

　　白头并立图

　　同宿复同飞茸茸浅碧衣白头秋树里相倚看斜晖

　　题春江埀钓图

　　坐把钓鱼竿虚潭翠如泻轻舟浮不动只在松阴下

　　题竹林观奕图

　　野处竹为邻衣冠似汉秦战争浑未已空老看棋人

　　独坐

　　饥雀聚檐楹庭虚冻色明松下无人迹时闻坠雪声

　　四皓对奕图

　　危坐看枰棋天寒白髪稀如何忘世者独自角危机

　　残雪

　　山中残雪在背日半稀微却意长松下闲云不觧飞

　　寄弟子彦

　　好在雩阳县能忘五月归峡中有船便莫遣报书稀

　　懊恨曲

　　懊恨饶家军常年掠江北谁遣渡江来相呼打兴国
　　其二
　　谁知兴国险阵败不容身路从南乡出却劫南乡人

　　渡江

　　褰衣涉江水相趁渡沙觜沙水白茫茫不知江路长

　　富田筑城歌二首

　　尽起东乡人筑城富田去官军有老小徙向城中住
　　其二
　　朝为山中坟暮作城下窟可怜筑城夫见石不见骨

　　题延眞陈炼师东庭四时词

　　杖倚琅玕绿杯澄琥珀红道人春睡熟门掩落花风
　　其二
　　香篆添新火丹炉养旧灰碧窻如水净坐看绿阴回
　　其三
　　风吹山栗叶夜落西园里手把南华经闲来看秋水
　　其四
　　道人神气清碧眼映绿髪晨起折寒梅和花咽飞雪

　　城下青草歌时饶府调湖南青草军守太和日与南乡有构隙之意

　　打拢渔家船更锁东门渡只从城下泊不放江南去
　　其二
　　日日起帆樯载酒送牛羊贑兵明日下相候打南乡

　　水南歌

　　团结云亭口驻兵太原洞旌旗草间仆莫遣风吹动
　　其二
　　十年频刼掠北岸人最苦贼来岸下杀切莫渡江去
　　其三
　　主将有号令团兵守地方休持一寸草杀汝弃沙场

　　子中兄子彦弟同游石龙潭余后至失山路

　　水落仍穿石峰回屡隔溪青山千万疉容易使人迷
　　其二
　　相去忽已远不知山北南祗随流水入尽处是龙潭

　　子彦弟相寻至山左复同至潭上观岩溜【有跋】

　　青壁蒙寒萼泉流一罅开谁知潭水上更自有源来
　　其二
　　岸阴一泓水中有神物宅自送石龙归至今迎不得
　　潭本猪猳龙化为石人求雨者下潭中携石以归则雨至矣乡人送龙于此潭故云

　　登西坑垄下髙岭归里良和康志行韵

　　千步更万步步入白云中独归里良寺还望紫瑶宫

　　遯迹山中日有幽事因卽涧沐云卧草栖木食为四题与子中兄子彦弟同赋以自释

　　涧沐
　　涧沐爱深冷晨光净如练日出髪未晞白云满吾面
　　云卧
　　闲依青石磴云卧此林下回风忽吹散揽之不盈把
　　草栖
　　秋草深数尺我栖在其间英英鸿鹄志乃与雉兎班
　　木食
　　山木各抱实我饥日方长何曽劳种植愧尔自甘香

　　离人

　　离人如狝猴争聚山谷里木叶不充衣秋风夜中起
　　其二
　　南上鹅公鼻东寻猪子龙时时望烽火争取最髙峰

　　懊恨曲

　　朝为江南亲暮与江南敌江水本无情人心自矶激
　　其二
　　江上多舟楫山中有路岐那能不徃来终是两相宜
　　其三
　　猛虎初入城城中尽奔走近来人狎虎割肉餧其口

　　题欧阳仲元墨梅

　　记得南园路埀埀一树春不知风雪里还有弄珠人

　　晚望

　　山背村墟近山头径路微夕阳杉树下时见一人归

　　题竹石赠汤子敏

　　为爱临江竹萧萧绿一丛几时石盘上把钓听秋风

　　笋竹图

　　闻说南园路新来笋正肥棘枝芟不去欲徃惜钩衣

　　雨竹图

　　袅袅秋风思微波起洞庭西林乔木底雨卧一枝青

　　题幽篁古木兰

　　月照苍龙角风吹翡翠衣何年沧海上乘得断槎归
　　其二
　　深林无人行幽兰方旎旎采之欲遗谁君子在万里

　　题兰

　　奕奕朱英润娟娟翠叶长虚堂秋夜永觧佩忽闻香
　　其二
　　援琴不成弹纳佩可以服江上思美人盈盈秋水绿

　　古意六首

　　临街莫种枣近水湏种柳柳长当为薪枣熟无人守
　　其二
　　君家东门里妾住东门外少小共知名终然不相会
　　其三
　　闲倚白玉床低头看深井铜瓶且莫下乱我晨妆影
　　其四
　　数日潮头小南船信不通夜来月有晕今日定回风
　　其五
　　驻马挽金鞭为君弹四弦洛阳官道直莫过酒楼前
　　其六
　　送客荷花浦放船杨柳津唱歌不归去愁杀渡头人

　　同舒伯源自双溪口度桥登髙山望幽谷诸峰赋八絶

　　濯足双溪口寻幽水竹村淙淙斗门瀑寒潄白云根
　　其二
　　坐石弄芳草渡溪行翠微西峰月未上独自看云归
　　其三
　　鸟啼山涧幽日入松林暝路转薜萝深相呼不相应
　　其四
　　采得■〈艹縻〉芜草无花认不眞持之不忍弃留问路傍人
　　其五
　　团薄者谁子捕鱼溪水中林深不见日寒杀石楠风
　　其六
　　南登龙山亭北望幽谷风云气不成雨蒙蒙散髙松
　　其七
　　絶顶太古石秋风生紫苔寻云山下客终岁不曽来
　　其八
　　引手扪石壁俯身落林端祗言上山易不道下山难

　　题墨兰

　　露下衡皋晚月明湘水流美人青羽佩零乱结春愁
　　其二
　　泠泠月上风泫泫花间露碧草多于兰美人叹迟暮
　　其三
　　杜若满中洲沧江日夜流水深愁不渡思杀木兰舟
　　其四
　　何日春风来幽兰绿如剪细雨山气凉秋香入苔藓

　　感旧

　　去年看花处不见有人行蝴蝶犹飞去满园芳草生

　　过山下见人有将稗子者

　　饥民瘦如鹄将稗野田里相视不能言悲风草间起

　　题鸳鸯

　　金殿锁闲情罗襦绣不成何年芳草绿相倚睡春晴

　　戏题墨兰

　　自有幽闲姿本无出山志谁使清风来吹香落人世

　　古意四首

　　山女不照镜愁来看深井井底那得风摇波乱人影
　　其二
　　佳人掷青梅戏打黄莺雏莺雏忽惊起花落满平湖
　　其三
　　闲随玉蝴蝶步出花前去不知春草生忘却南园路
　　其四
　　朝看箔上蚕暮络车上丝结束湏成疋纒绵自有时

　　题雪枝伯劳

　　雪外髙飞尽寒枝足自容如何风雪里燕子不相逢

　　题瘦马图

　　玉塞三千里天闲十二重惟应霜骨出识得是飞龙

　　题墨竹五首

　　娟娟青竹枝兀兀苍石顶翠袖倚深林秋髙露华冷
　　其二
　　矫矫苍龙影幡幡翠鳯毛月明秋浦上寒色动虚涛
　　其三
　　零乱黄金错参差碧玉筒何似明月下临水听秋风
　　其四
　　为爱江南竹春深叶渐交谁家三径里残雨出横梢
　　其五
　　秋浦绿层波月明愁奈何移船湘女庙曽听竹枝歌

　　柳寄生

　　秋来杨栁树叶落空池里上有寄生枝青青寒不死

　　题乘槎图

　　汉使楼船出三山隔海波灵槎不识路还觧到天河

　　豫章感事三首

　　夜月照南营羣儿学弄兵纸旗来似雪争说打围城
　　其二
　　御史青骢马经年未得回东华门外路浑似鳯凰台
　　其三
　　湖面无多阔淤塡菜疃斜年年春雨满湖水入人家

　　题弹琴图

　　拂石青山下抱琴弹白云曲中有流水尘世不曽闻

　　百花洲

　　鸣榔百花洲系船杨柳树乳鸭湖上归浮沉不知数

　　漉酒图

　　脱巾以漉酒酒熟何淋漓感君光似月照我鬓成丝

　　问月图

　　月色如金波揽之欲盈手如何不觧饮空遣星名酒

　　月夜与旷伯逵夜坐

　　月上乌柏林光射山茶叶叶底白蛾飞团团似蝴蝶

　　题莫庆善翎毛戏墨三首

　　青鸟来何晚埀杨春已深琴中无限意惆怅白头吟
　　其二
　　鸜鹆相依好日喧沙草丛晴川朝浴罢刷羽爱微风
　　其三
　　两两■〈〈今上酉下〉鸟〉鹑小秋田啄粟肥沙寒栖不定惊起向南飞

　　题莫庆善墨禽二首

　　野竹并兰花红深石角斜一双山喜鹊飞起向谁家
　　其二
　　日出露未晞埀杨青袅袅啼杀白头翁春归蓟门晓

　　上山

　　上山望大河旗帜十余里不知何处村但见青烟起
　　其二
　　一步一逡廵无言泪满巾不愁山有虎只怕草间人
　　其三
　　妻子各跻攀潜身草树间犹嫌人语近更欲问深山

　　题竹石图

　　海上琅玕石山中翡翠毛意含秋雨润思拂暮云髙

　　题墨鹰二首

　　纵猎五原中谁收燕雀功飞来还一息敛翮待秋风
　　其二
　　岂是林栖者轩然故不羣眼光星一点遥彻万重云

　　游金华二首

　　絶顶是金华先居在岩口地底大江流低头见南斗
　　其二
　　紫殿何年起亭亭一径分向来路傍石唤作两将军

　　夜半

　　野人种秋麻赤日畏炎夏夜半起呼牛扶犂月明下

　　题四时花木

　　杏花
　　春日炫髙霞宫园万树花暮归承宴罢簮得一枝斜
　　榴花
　　碧殿引薫风幽幽万绿丛内家清暑宴争看寳珠红
　　芙蓉
　　娇艶不自持西风夜中起寒香逐坠露下滴秋江水
　　山茶
　　绿剪龙鳞片红翻鹤顶砂谁家小庭院雪里见宫花

　　和郭庆守秋日相忆

　　出门复入门望君还忆君可怜飞鸟尽江上又斜曛
　　其二
　　出门望漳洲逺近一秋色但恨少相见新来发多白

　　牧童

　　牧童驱牛行水寒衣敢渉相呼枫林下吹火烧山叶

　　墨蒲萄

　　翠羽幡幡薄骊珠袅袅埀一枝风露冷初出汉宫时

　　雨过

　　独对一烛坐看书犹未眠不知踈雨过星月满凉天

　　题墨竹二首赠陈子仁

　　问讯山中竹新来长几丛一枝初入手如对满林风
　　其二
　　为爱溪南竹春深长鳯毛终然秉髙节容易出蓬蒿

　　道中偶见

　　野径行人絶陂田流水多谁家小鳬雁争浴雨中波
　　其二
　　茅苇白蓬蓬行人西复东一双青鹳鹤飞起野田中

　　咏鸟毛

　　野鸟云山去庭阴有坠毛东风吹尽力欲起不能髙

　　古意五首

　　一树小桃花生来覆山井开尽不知春可怜镜中影
　　其二
　　手圈杨柳枝出门送君去柔肠暗相结宛转无尽处
　　其三
　　银椀兰膏满分灯炷两燖终然共光彩莫认不同心
　　其四
　　觧我黄金错酬君白玉钩未明曲中意只卖一生愁
　　其五
　　春蚕吐素丝作茧来十日一意向纒绵早晚得成匹

　　别王子让

　　相送寒潭上船开更相望人语隔江遥微风自鸣浪
　　其二
　　临水望梅崦却指敖城路路直本如弦江行自回互

　　江上

　　江上青枫树秋来叶渐稀如何渡江水飘荡不能归

　　古意

　　懊恨春别时花开满大堤出门消息断那听紫骝嘶

　　武山十四境【有序】

　　昔宋绍兴中乡先生刘敏求尝赋西昌八境各为七言长句辞极雄丽若武山其一也序谓太和古白下邑山青水秀皆神仙窟宅信矣惜后来无有继之者予曩自庚子歳始与南溪萧翀锺端及端之弟祥徃游其间尝为文记之而意有未极也乃洪武十一年余罢官归自北平明年仍客萧氏且忻然有重游之意而徃时同游者独端之弟祥与翀在而翀方徃省其叔父于滁阳而端之殁已久矣时王征君子与萧国录子所俱客禾溪二君皆好古而能赋又尝游于是山者乃七月十三日戒翀之弟翚前期邀二君以次日来会至于翚之诸兄翴■〈羽朱〉翪与祥各撰杖屦具酒肴与俱而戒刘继与儿子桷载笔墨以从自己酉至辛亥三日相与极游览赋咏之乐然后归征君谓是山游者众矣今日有作宜必追古乃已于是按图考志凡山中名迹之絶者靡不探深发奇穷心目足力之所及自武姥冈至石鼓得胜境一十有四仍各疏其名状与显晦之故于下方槩录其大而畧其细焉境赋一诗为五言絶句敦尚简实从征君志也同游者如干人得诗如干首合而成巻将以授若谷涂炼师俾藏山中后或有知我者焉
　　武姥冈【在枯仙观后武山最髙处相传为武姥飞升之所】
　　一自飞仙去迢遥白云上岁岁春风来满山青草长
　　陶皮石室【卽今北岩右陶皮二仙修炼之所天将雨则岩窦有泉出焉祷者尝以为候旧名观音岩今正之】
　　北岩极谽谺三面环絶壁闻有山雨来石泉先暗滴
　　云峰寺【在虎鼻峰后两山之间旧名南岩云峰寺宋端平间建寺后有泉或传出石间视入洼池僧为亭其上晚了禅师尝驻锡而去】
　　路盘重巘上寺値两崖间泉水依然在眞僧去不还
　　佑仙观【在武姥山东南武姥冈下龙王洞之上观祀三仙外揭西华当元初剙建时有白鹤翔集而天灯尝夜见云】
　　南指鸡冠石西华此路分至今珠树上长有鹤成羣
　　龙王洞【在佑仙观下有巨石覆之其洞虽不深广而流泉冬夏不竭颇有灵异】
　　一斛岩腰水灵踪向此蟠祇言流出洞长岁不曽干
　　虎鼻峰【武山西南一向方正如屏独虎鼻峰屹出左方雄秀最一山云】
　　平巘矗崇墉中天紫翠重曽因望江水上到最髙峰
　　礼斗石【在北岩之左最髙处有片石突出岩半纔容拜跪下临不测道士尝礼斗于此云】
　　道士礼斗处独缘岩际云空中歌碧落不遣世人闻
　　望阳石【在武山正东有巨石屹立正对出日故名下有石泉尝不竭云】
　　巨石含光景东蹲直海门仙人何日下晞发候晨暾
　　眞珠泉【在南岩石下石壁间乱撒而下若真珠然】
　　乱撒髙岩下多因险势奇更逢朝日映五色烂摩尼
　　衣笼石【在武山东北古临溪寺基上片石方广如笼筐状相传名武姥衣笼石云】
　　衣笼化为石何年阁半岩多因仙帔氅不是无裙衫
　　南岩石【在眞珠泉之上巨石磅礴中虚偃立道北北岩极小而圆势若浑成按云峰旧名南岩此当名南岩石】
　　濩落欹空旧嵌岩掩半匏不愁山雨湿自有白云交
　　西岩洞【在武山正西谓之风门口上有梵云庵今废下有石虎石龟甚奇又有虎穴人迹罕至】
　　■〈山截〉嶫风门口坡陀虎穴西向来梵云寺秋草鹧鸪啼
　　丹井【在武山顶上梵云庵之左有泉出井中庵视以供厨志云井有龟出则天雨今不见邑士杨凖尝有丹井记】
　　絶顶仙人井碧泉皆雨香神龟人不见每夜有丹光
　　石鼓【在云峰寺佛殿后山上巨石轮囷髙可丈余有片石覆其上志云牧童以足摇之其声如鼍或呼为飞来石今从其旧】
　　片石上嵳峩春风覆薜萝何人踏龙尾白日撼灵鼍

　　光风转蕙泛崇兰

　　幽意本不羣芳根偶然并不知石林逺但觉生香近

　　独怜幽草涧邉生

　　绕涧绿猗猗秋风吹紫蕤如何生杜若浑欲杂江蓠

　　峭壁苍苍翠色新

　　岩石下阴阴猗兰绿如剪花发人不知秋香如苔藓

　　风寒翠筱娟娟净

　　闲闻竹上雨疑是花间露何以遗所思秋风飒迟暮

　　二蕙

　　婉娈两根依芳心自不违月明苍玉佩风巻绿罗衣

　　题沧洲钓鱼图

　　云来髙峯青日落遥峯紫却舣钓鱼船沉吟看秋水

　　题环州草亭图

　　孤屿茆亭小回汀野树分独寻临水坂还望隔江云

　　题雨竹图

　　恠石凝云气横枝浥露香故人渺何许秋意满潇湘

　　题竹石图

　　日落鹧鸪啼风惊翡翠飞系船乘洛浦曽上钓鱼矶

　　余为善举写墨竹因题二絶其上

　　深林昨夜雨新笋几时生似觉清风动微闻坠露声
　　其二
　　润爱娟娟色清怜羃羃阴何因扫苔石来此坐鸣琴

　　为黄巽成题墨竹二絶

　　过雨琅玕润凌风翡翠寒何年沧海上拾得断渔竿
　　其二
　　磊落蓝田玉葳蕤翠鳯毛飞鸣朝日近腾烛夜虹髙

　　题山亭避暑图

　　扫石坐莓苔林阴昼不开松梢风似水疑有鹤飞来

　　题墨竹

　　旧竹故偃蹇新梢复昂藏青云看直上迟尔鳯来翔

　　古意

　　平湖荷叶生田田欲无空不见水中鱼但见荷叶动

　　题牧牛图为邹季章赋

　　野性自驯扰不烦施棰鞭东皋新雨足日上种春田
　　其二
　　向晚雨来急出山牛步迟侬家隔溪住阿母望时归

　　题萧与靖所藏古潭墨竹四首

　　冉冉横枝竹低埀向楚皋秋风何处发吹起鳯凰毛
　　其二
　　压地欹枝重淋漓乱叶低深林春雨过似听竹鸡啼
　　其三
　　峭直余髙节苍寒只旧丛暮年霜雪意未可薄衰翁
　　其四
　　嫩叶云初展新梢粉未干他年沧海去留作钓鳌竿

　　萧子所国录山斋书所见

　　野水生蝌蚪沉浮自可怜误疑浑墨汁点点散尖圆

　　题李唐牧牛图四首

　　滚滚长风起飘飘一笠吹回头看寥廓失手堕羁縻
　　其二
　　风雨满轻簔骑牛逐处过春来晴景少烟草四山多
　　其三
　　日夕山气昏独归愁路远犹恋草青青迟回下前阪
　　其四
　　天寒放牛迟野旷风猎猎独来长林下吹火烧山叶

　　题熊自得山水四景【赤壁武昌洞庭东林】

　　赤壁
　　赤壁重游赋清风万古传遥怜山月古曽照火楼船
　　武昌
　　黄鹤矶头望青山落日分至今汉阳树飞度隔江云
　　洞庭
　　几日楼船发洞庭湖水东如何当别日常是鲤鱼风
　　东林
　　万木东林下萧条晏岁情何时红绿动啼杀早春莺

　　涂若谷月下携酒相饮赋此戏赠

　　多情涂道士劝客未须寝斗酒慎莫辞携来月下饮

　　题陈举善山水图小景四首为蒋志明赋

　　窈窈松林暮萧萧桂树秋清江三百里一发见归舟
　　其二
　　云连回鴈嶂潮落钓鱼矶共说江南好青山待客归
　　其三
　　日落三江水天晴五老峰潮来初过雨坐久欲闻钟
　　其四
　　山暝啼猿外江平落鴈中几时将小艇来问钓鱼翁

　　偶赋

　　何处可携酒月明江上舟无端贪看月忘却大江流

　　月夜舟行

　　夜气方泬寥天水相涵映船开桡棹鸣山远岩谷应
　　其二
　　远林烟羃羃宿草露娟娟沙渚鹭初起渔舟人未眠
　　其三
　　青山如佳人临流心不竞云生姿太奇月照影逾静

　　题马图二首

　　锦辔赤茸秋青骢间紫骝倾城惊掣电千里一回头
　　其二
　　万马如云散中原息战奔惟余一疋练光采照天门

　　题清溪图

　　青山千万迭流水三四里窅窅洞门寒天寒落松子
　　其二
　　翠岭冠丹霞清溪是我家好寻黄道士更种白桃花

　　题山水图二首

　　野渡归人急山原去骑遥白云秋窅窅红树雨萧萧
　　其二
　　瀑溜穿云白松萝盖石青一僧归野寺千树拥岩扄

　　题镏道权扇面山水

　　三峡连明月九蕐多白云伤心江上望春树绿纷纷

　　题赵子昂竹石图

　　古石神鳌骨幽篁锦鳯毛才名随世远意气与秋髙

　　题李时小景二首

　　山色遶层台山花满树开何人携酒去江上看潮来
　　其二
　　水面青蒲短船头白鹭闲江南万里意好在绿杨湾

　　东园课瓜菜十絶

　　种蔬苦培深戴甲久未出不敢重爬搔勾萌嫩方茁
　　其二
　　未尝摘瓜时先为延蔓地苟不夭阏之夤缘自无际
　　其三
　　野草何曽种纔除旋复抽可怜瓜落子长是来年收
　　其四
　　莴苣宜生啖蔓菁可熟菹从今添菜谱自合订农书
　　其五
　　柔台濯青丝嫩本抽白玉古云水可饮有此奚不足
　　其六
　　斸雨迷漫种排烟羃歴生谁能为溉釜吾意欲烹羮
　　其七
　　手中一勺子散涌忽盈亩五月青实成君看大如斗
　　其八
　　甘软黄金茹醎酸碧玉虀诗脾本虚薄莫遣着羊蹄
　　其九
　　百事皆可做一生何所求已多十八种底用五千头
　　其十
　　瓮菜抽青玉葱根结水晶此物江南有沙场种不成

　　书所见

　　虚庭风叶下一日三四扫驯鹊不惊人双行啄秋草

　　九日絶句七首依韵奉答许存札教授

　　客居偶佳节对酒暂踈散彼美无与期中懐讵云满
　　其二
　　临水结幽想看山懐逺情遥怜南向鴈一一背邉城
　　其三
　　雪横居庸北日出蓟门东煤香马通火车鸣牛驿风
　　其四
　　天末望归云迟徊憩檐宇杨叶自多风愁来更秋雨
　　其五
　　我里在东皋十年事幽隐不知山水深但觉鱼鴈近
　　其六
　　霜早难为夜风髙觉易冬谁家少年子弓马锦衣重
　　其七
　　佳菊那能采茱萸兴不忘商船向南去凭与问浔阳

　　感兴二首

　　庭前有髙树叶落余空枝儿童夜半起开户打鸦儿
　　其二
　　羸马不长臕寒来龁枯草幸不筋力劳勿畏风霜早

　　题北山上人杂畵二轴

　　流水花间过长松石上生烟霞开古色风雨送秋声
　　其二
　　修竹江南好平居有所思清怜霜后树繁爱雨中枝

　　○六言絶句

　　题唐子华小景

　　飞鸟远矣将夕幽人澹其欲秋抱瑶琴以叹息渺芳草乎中洲
　　其二
　　松落落以双峙云翩翩而独还望佳人其旣逺见隔水之青山

　　题山水畵

　　三里五里近郭千树万树长松落日无人放棹深山何处闻钟

　　题陈抟睡图

　　汴京当日归来蕐山髙卧云堆世事向来错料至今鼻息如雷

　　题墨竹四首

　　风前歴乱千叶石上参差两竿且可锵鸣玉佩莫教吹折琅玕
　　其二
　　丛深似暗不暗叶重欲埀未埀向晚鹧鸪啼处满山风雨来时
　　其三
　　渔父一竿翠玉仙人九节青笻自爱林间草净谁教石上苔封
　　其四
　　何年裁箨冠子此日见锦■〈衤朋〉儿自是金鸣玉润不愁雨打风吹

　　题秋江待渡

　　云去云来山色潮生潮落江沙斜日系船渡口短篱沽酒人家

　　余以官满赴京十一月十四日出北平顺承门赋六言絶句八首

　　肃政堂前别酒顺承门外初程故乡隐隐万里蕐发萧萧数茎
　　其二
　　冀北风沙古道江南云日初昏邉徼扫清雠敌海岳讴歌鳯麟
　　其三
　　君恩禄秩侈矣子道鼎烟缺然过家上冢何日携书入觐今年
　　其四
　　庭前苍柏树子树上黒觜鸦儿四载坐眠对汝一心冷暖相知
　　其五
　　台前月出坐处枕上鸡鸣起时时常料理公牍闲亦吟哦小诗
　　其六
　　抖擞客囊数巻萧条公馆三间蹔尔萍蓬踪迹依然霜雪容颜
　　其七
　　作书遣吏告满送马还官戒途已买蹇驴代步更倩小车载书
　　其八
　　居官难是去日饮酒尝思醒时造物何劳深计荣蕐自不曽知

　　雪中骑驴口号

　　京城去三千里蹇驴动百十鞭不是浩然踏雪也同杜甫朝天

　　出景州始登牛车

　　驾逺黄犊鳌负出索乌犍鴈行衮衮两轮尘土萧萧一簟风霜

　　景州道中

　　前辕驾两黄犊后轓悬一青壶道上人方避路车中我自观书

　　茌平道中

　　五里十里堠子前村后村枣林沙际牛羊点点天涯风雪沉沉

　　晚出恩县南镇市中

　　到处蓬蒿古市谁家桑枣新园羣鸦暮落髙树独客寒归逺村

　　○七言絶句

　　题秋江图为陈炼师赋

　　霜树云峰隐翠烟长风吹起鴈翩翩道人心事如秋水看到南华第几篇

　　题飞霞图为江炼师赋

　　海上羣峰映紫霞五云楼观是仙家谁吹玉笛春风起千树碧桃都作花

　　题江炼师飞霞兰图

　　曽上茅山采白云山中瑶草尽兰熏何由撷取飞霞佩同上玄清戏紫氛

　　题江虚白悬岩兰竹

　　悬云翠壁三千尺浥露幽兰四五花安得乘风裁紫玉月明吹向玉宸家

　　题江飞霞湘兰沅芷

　　湘水沅江日夜流青青兰芷满中洲谁将幽意和香墨写出潇湘一片秋

　　题金碧山水

　　山根下浸水茫茫金碧楼台出上方好似庐山三石寺瀑泉云锦挂飞梁

　　墨兰一幅赠胡思孔并为之题

　　猗兰出石翠交加春露初开四五花玉砌雕阑谁种得幽香偏入野人家

　　为南山张道写墨竹倂题

　　道人别我度云岑归隐茅庵旧竹林袖里独携东海石满天风雨听龙吟

　　题竹石图寄赠汤子敏

　　松石山房看竹时十年风雨最相思白头归老谁同调爱杀秋林绿玉枝

　　寄谢左子方声寄沈均德笔二枝

　　抱病归来卧一窻思君安得酒盈缸沈家好笔无钱买多谢新来寄一双

　　夏日过玄晖旧隐赋二首以寄之

　　青松深处一茅庐知是萧郎旧隐居安得鹤飞报童子便篘新酒钓新鱼
　　其二
　　便篘新酒钓新鱼况是林塘雨过初为扫松阴苔藓石醉来容我卧看书

　　题红梅为易谦赋

　　姑射仙人绰约容已无情态向春风何时学得飡霞法尽把氷肌换暖红

　　为易谦畵竹倂系以题

　　渭川烟雨三千畆篔谷清风四五竿不是轩庭难种得髙情宜向畵中看

　　晚兴和周所安韵

　　江上看云踏雪归满墙竹色净柴扉十年京国春风梦犹忆承恩出紫薇

　　余归自南京与舍弟子彦相见于清江舟中别去承寄絶句六章依韵奉答

　　十年奔走度晨曛望断江南水竹村不是田园无旧业极知天地有深恩
　　其二
　　云亭河口旧渔矶此日扁舟海上归夜月未倾桑落酒秋风先制芰荷衣
　　其三
　　清江烟雨暗蓬蒿城下帆樯百尺髙自掩短蓬支病骨不教人识旧兵曹
　　其四
　　弟兄手足最相亲恨杀东头少一人幸有白头相对老龁匏饮水不嫌贫
　　其五
　　闭户看书百不忧东原稻熟更何求便倾秫酒三十斛更养池鱼数百头
　　其六
　　珠林东望白桥髙近筑湖居俯涧毛要知同气眞连理连遣分飞叹伯劳

　　江上

　　沙觜微波漾绿苹山头落日驻红轮依稀灯火枫林鼓岸上人家赛水神

　　步月

　　乘凉步月过西邻草露霏微湿葛巾一径竹阴无犬吠飞萤来徃暗随人

　　窥圃

　　园瓜寒蔓早离披山药秋藤已倒埀小雨暗沾花下径闲云深护竹间池

　　田家

　　三两田家草覆庵瓦盆盛酒欵农谈园桑秋叶团团绿犹有佳人饲晚蚕

　　八月十一日自水南渡江道金华过北岩访萧鹏举氏是日云阴掩冉殊不见日色道中赋絶句三首明日因录柬举善暨鹏举伯仲

　　八月棠梨露叶红荒陂古水湛青铜秋风依旧岩前路髙下寒山落日中
　　其二
　　虎鼻峰前赤面塘数家鸡犬旧山庄荒村乱后畊人少秋水满田蒲稗长
　　其三
　　秋热余威不可论渡江先已畏晨暾天心也似怜行客十里云阴直到门

　　题岁寒图

　　长松偃桧势争雄傲雪凌霜志撡同何似纷纷桃与李易将开落寄东风

　　题沧江埀钓图为王宗韶赋

　　修篁偃树沧江上落鴈浮云夕照间意不在鱼招不起青山对坐一竿闲

　　奉和廖教授相过不遇之作

　　一月同舟忆纵谈归来烟水隔西南几回风雨珠林渡虚负先生问草庵
　　其二
　　手捻菊花歌竹枝秋光月色尽相宜如何数载西溪上只隔芙蓉唤不知

　　题李居中所畵雪景为罗与敬赋

　　李时家住居庸北惯写西山雪里峯彷佛旧游天上去瑶台开遍玉芙蓉

　　和罗仙观王子启题壁韵

　　石牛潭上罗仙观败壁荒苔白昼闲忽见古人题句在别来已是十年间

　　题江上抱琴图

　　明月出岭光欲髙携琴相唤渡江皋何由扫石长松下坐听天风送海涛

　　题万初上人枯木兰竹图

　　苍龙跃海鳞鬛古翡翠出林毛羽鲜卽色已非身外相生香应悟定中禅

　　题髙僧图二首为心传上人赋

　　斑竹匡床锦石屛寳花磨衲间云翎昼长闲却军持水自数明珠记佛经
　　其二
　　日落袈裟出定迟满头霜雪映修眉白云坐断岩前石问着游方了不知

　　题孙碧霄畵四时小景为王存睿赋

　　髙楼乘晓望春归日照桃花锦作围最爱野桥杨柳外绿波晴影漾人衣
　　其二
　　遥山楼观隐晴霞芳树庭台瞰浦沙白鹭惊人忽飞去满湖风动绿荷花
　　其三
　　野园寒落露初零采采黄花酒半醒怅望故人愁欲暮隔江烟淡数峰青
　　其四
　　氷厓霜树隐房栊明月澄波夜正中间有早梅花发尽冲寒惊起独吟翁

　　题山水小景

　　不见髙人唐子华秋江烟树渺云沙短笻野服青林下絶似髙吟坐日斜

　　题山水小景畵

　　林下髙人不可期支笻野服澹相宜偶然坐石忘归去正是前山云起时

　　题萧安韶所藏崔羣白鹅

　　曽从雪夜混军声又向山阴换道经争似飞鸣江渚上水云淡淡草青青

　　余归自南京承永新欧阳子韶寄书辄赋奉答

　　白发萧萧两鬓疎越南蓟北困驰驱归田已落渊明后惭对林间一纸书

　　为王孟极觅桃李栽

　　闻说磻溪桃李多清阴朱实满林阿移根不与新栽得奈此江南春雨何

　　题捕鱼图四首为松观曽一愚赋

　　罾举船头春水深攀援俯仰费机心何人亦有临渊羡犹负鸬鹚赴逺寻
　　其二
　　雨爨风飡杨柳津长竿独宿迥无尘矮蓬菰米鱼羮饭肯信华堂有八珍
　　其三
　　钓罢招呼事献酬停桡暂住莫教流不辞今夜船头月醉卧芦花两岸秋
　　其四
　　沽酒归来一瓮圆晚凉出水鳜鱼鲜全家只在沧江上斜日西风晒网船

　　题捕鱼图为郭士端赋

　　竹竿操罟撩泥浅桥栈攀罾出水迟争似放船归去早短篷新酒醉眠时

　　题墨竹为郭持中赋

　　闲写幽篁遗所知两竿秋玉带横枝山林偃蹇寻常事直上云霄自有期

　　题墨竹为郭履恒赋

　　伶伦九寸黄锺管仙子双吹碧玉箫调得钟声满天地会招鸾鳯下云霄

　　题清江钓艇图为与靖赋

　　曽踏扁舟事钓渔埀纶直下碧潭虚归来髙卧青山里闲看桃花忆鳜鱼

　　题三笑图为萧与靖赋

　　三人同笑不同心墨本流传漫至今何似青莲李居士猿啼月出过东林

　　题墨龙赠起予彭进士

　　先生自是龙门客曽跳桃花春浪来变化飞潜谁识得墨池一勺起风雷

　　夜宴陈氏闻鼓吹有懐南溪诸友

　　华筵鼓吹动春辉入眼偏伤故旧稀此夜嵩华山下路雨云何事满天飞

　　题所翁墨龙

　　苍精出海云为驾日光珠熖交相射前驱列缺走丰隆尽卷银河雨天下

　　春日承鹏举过余林居适留龙陂山中不果会蒙寄诗三絶趣余入武山依韵奉荅

　　仙女石前愁日晡松林风急鸟争呼谁传天上瑶华曲惊倒花间碧玉壶
　　其二
　　小作寻春漫浪逰君来不得事攀留青青杨柳王摩诘艶艶桃花皮日休
　　其三
　　想见北岩云锦堆野花如雪照人开云峰寺里啼莺早定约清明载酒来

　　墨龙赞

　　风腾电火射云红霹雳前驱海若从跃出禹门千尺浪大施霖雨赞天功

　　徃舍弟子彦归自清江承匏庵征君题惠素扇索及拙笔因勉为写此仍倚题其端以荅远意

　　谁似匏庵散澹人暮年诗思转清新山房酒醒闲无奈乘月还来看绿云

　　题墨梅奉寄子韶欧阳御史

　　十年不见风霜面千里长懐铁石心天上梦回东阁远水邉林下好相寻

　　题墨梅寄友人

　　向来千树江头雪零落东风满路尘何似畵图偏貌得要教空谷见斯人

　　春暮归自石壁泷偶题柬鹏举

　　十日山行归较晚燕雏飞起过西家东风也似无聊頼开遍墙头白白花

　　赋得临清亭四时词四首就录奉寄窦逸士

　　门外东风吹栁条晴烟翡翠满兰苕殷勤几曲洪陂水漂得飞花出畵桥
　　其二
　　绿竹阴沈白书长石渠流水稻花香纶巾羽扇闲无奈自起开窻送夕阳
　　其三
　　虚度山头宿雾收夜来风雨报新秋阶前流水深三尺不遣渔人系钓舟
　　其四
　　碧瓦疎棂带粉墙梅花照影淡生香朔风不觧东流水吹起飞霜满石床

　　题松下弹琴图

　　丹崖翠壁三千尺白发苍颜一老翁但觉弦中写流水不知天外起松风

　　题疎懒生巻

　　瓢弃不縁春去早门扄不为客来稀床前书乱何曽卷卧看林花过午飞

　　题萧氏永思

　　玉原墟墓草青青不尽南陔万古情听取慈乌中夜起一声声是断肠声

　　往时杨清溪为乡先逹菊存陈公作种菊图工妙逼眞去之六十余年其五世孙继先乃得之于其仲父有实家盖其家故物也出以示余因题其后以致景仰之意

　　先生风致已丘墟海上还传种菊图五世诸孙方学殖肯教三径只荒芜

　　题墨梅一枝寄瓜州庆守郭大使

　　故人好在瓜州上写得梅花逺寄将愿托江流向千里江流到海意尤长

　　题尚仲份为陈孔硕作松岸轻舟图

　　青山何处是幽居生事深怜老向疎安得短篷仍载酒松江雪里钓鲈鱼

　　题举善陈县丞渭川清晓图

　　陈丞写竹小尤精比似湖州太瘦生何处月明江上白千枝万叶送秋声

　　题东园畊隐图为友罗敬所赋

　　东园少小曾游处桑坞茆堂一径通拄杖叩门头似雪却从花底觅溪翁

　　奉青李一盛寄子渊杨判府

　　小园青李露盈枝味比来禽似更宜料得持觞厌鱼鳖急分碧碗荐氷姿

　　奉题复公蒲庵四首

　　长年步不过回廊心静时闻薝卜香莫怪扣门浑不应近来喧寂已俱忘
　　其二
　　十年名重当朝士万里诗传渡海僧风雪崚嶒头雪白月中瘦影见寒藤
　　其三
　　护龙河水遶禅房五月寻幽到上方最爱门前两桐树风来叶叶是清凉
　　其四
　　为报身闲老澈师暮年林下好相期何由共载南归棹来向沧江理钓丝

　　雷港夜泊

　　向晓移舟泊港津异乡相见卽相亲五更月上潮来早又是东西南北人

　　黄泥洑阻风

　　浪打矶头波放顚中流那复徃来船行人闲得无聊頼卧看炉峰起暮烟

　　女儿港闻笛

　　女儿港前风乍起一声长笛倾人耳遥见匡庐顶上云片片吹落湖中水

　　舟中望南塘酒楼再赋有懐故人旷伯逵孙伯虞

　　曽同歌笑月三更上马犹听鹧鸪声老去无人共豪饮一帆斜日过江城

　　看月

　　中宵起看大江流莽莽乾坤不尽头吞吐月明三万斛客懐那得一分愁

　　过临江铜塘滩阻风偶坐江庙忆故人彭声之天宁雪印上人

　　铜塘滩下水如弓无限青山隔岸东野庙萧萧修竹里停舟坐爱满林风

　　寄平川吕仲善

　　谢君汝州十四帖愧我珠林六十翁早约残年风雪里骑驴来访霸桥东

　　题李晟寒泉枯木图

　　野藤枯枿半苍青白日秋阴结杳冥彷佛潮头风雨恶羣蛟蜕骨海云腥

　　同子瑗梁征士上圯入小庄投宿下郛周氏草房赋此奉柬

　　觧鞍向晚暂停征况是周郎重故情今夜酒醒山月上便应髙枕听溪声
　　其二
　　溪水盘山似建瓴芙蓉杨柳满沙汀明朝更渡回潭去犹拟题诗上翠屛

　　题杜草堂戴笠小像

　　杜陵短褐鬓如丝饭颗凄凉日午时为报西流夜郎客锦袍霜冷更相思

　　题子昂散马图

　　曽蹴流沙出大宛独持风采照天门归来散澹春风里丰草长林总帝恩

　　题王叔明竹石图叔明赵文敏公之甥

　　王郎写竹出吴兴潇洒纵横似更能昨日蒲庵庵里见云根风骨更崚嶒

　　题髙彦敬青山白云图

　　松桥石瀬雨潺潺杉桧阴森暮色还谁共西楼一尊酒白云堆里看青山

　　题江天雪鴈图

　　羣鴈飞鸣雪满天孤舟况在洞庭邉银筝氷柱谁家子弹彻凉州廿五弦

　　题龙

　　牧溪畵龙如草书徤笔挥霍相纷挐岂知灵物自变化神气风霆行六虚

　　题虎

　　韬威戢勇山林间雾泽文采何斑斑长啸清风起六合独立为君当九关

　　山水畵

　　露下石林秋气清松风尽日带江声闲来自爱无拘束拄杖看山到处行

　　其二

　　松下茅亭俯碧流山中楼阁倚清秋岩腰有路穿林去犹拟携琴上上头

　　龙氏书室图

　　云隐何年屋数椽芙蓉迭嶂俯晴川松房旧是藏书处犹有虹光夜烛天

　　杨柳曲七首

　　种柳城南河水津两岸几株髙过人千回树下频来往弄叶吹花恼杀人
　　其二
　　种栁城南河水邉青枝拂地尽含烟柔丝若有千千尺应系侬家荡子船
　　其三
　　种栁城南河水流枝枝叶叶是新愁窥人昨日犹青眼吹絮今朝已白头
　　其四
　　种柳城南河水傍当年二月好春光晴风暖日无聊頼只听莺声也断肠
　　其五
　　河上东风二月时埀杨十里斗腰肢如今纵使能娇舞照影寒潭亦自疑
　　其六
　　金缕织成歌舞衣年年江上惜春晖无端心性轻离别待得花开只解飞
　　其七
　　莫抝长条作马鞭春来叶叶是愁烟东风着意应怜惜吹送飞花直上天

　　春日絶句三首寄李子翀

　　池馆幽窻日日开浮云西望独徘徊似闻卧疾沧江上不见寻春北郭来
　　其二
　　春水满江鱼子肥春云匝地鴈羣归客懐谁遣愁花雨草色无端近竹扉
　　其三
　　水西江上柳千树白云山前花满溪卽欲闻莺酬旧赏要须走马觅新题

　　江上絶句四首有懐故里

　　东园林禽细作花城南杨柳乱啼鸦青钱买醉何由得白日行吟眞可嗟
　　其二
　　莫惜当筵酒满壶春光流转只须臾池亭一夜听风雨明日桃花大半无
　　其三
　　我家茅屋知何似白马祠前快阁东风涛二月不可出谁与买船行市中
　　其四
　　万安县前好风光疎花乱草满鱼梁大船东下疾如箭一十八滩春水长

　　题墨梅

　　一剪春风映路斜石桥流水净无沙愁来图畵惊相见絶胜西湖处士家

　　寄邹君浩二絶

　　法古斋前小丛竹青梢如髪笋如针别来无限清秋意烟雨潇潇已满林
　　其二
　　出峡放船歌楚辞月明人醉白沙祠旧游零落风流逺载酒重来定几时

　　松畵

　　疾风吹雨龙髯湿落日挂林猿臂长巫峡晚晴初瑟瑟华峰秋色正苍苍

　　岁暮述懐

　　不愁江梅破雪早祇恨杨柳来年青烧灯稚子喧长夜骑马行人问短亭
　　其二
　　北林枯梢只奈雨东舎寒草故生云沙冷长鸣黄犊子地深时乱白鹅羣
　　其三
　　百舌向人啼不住一身作客愁可怜有酒且复醉今日无钱莫谩悲长年
　　其四
　　忆得小年当岁除昔者之乐今不如青衫击鼓骑竹马赤脚踏氷寻鲤鱼

　　正月十九日

　　金鱼洲下放船开华石潭邉看雨来爱杀南天双白鹭青山尽处却飞回

　　入西山

　　江雨溟溟落逺帆驱车西上入烟巉青松残雪分明见指点行人问翠岩

　　舒氏池亭晚兴四首

　　池上逶迤结构新光风尽日可怜春柳枝竹叶浑无頼萱草葵花故恼人
　　其二
　　闲云长近松邉屋流水潜通石底池坐客把书临阁逈野人送酒出村迟
　　其三
　　赤色鲤鱼金作鳞吹花沉蔓觧相亲湍流出入元无定雷雨飞腾故有神
　　其四
　　生事不关来徃稀溪光灔灔映柴扉蒲萄叶破青虫堕豆荚花开乳雀飞

　　过县学偶书

　　堂上弦歌寂不闻游丝落叶正纷纷无由来倚长松树闲看青天起白云

　　金鳯花

　　庭下春泥百草生秋来金鳯亦埀英自是丛中看不定却缘红白太分明

　　谩题

　　四郭青山处处同客懐无计答秋风数家茅屋清溪上千树蝉声落日中

　　小雨约李克正过池上

　　溪南云隔数青峰别馆秋光也自浓细雨不嫌沙路湿明朝池上看芙蓉

　　出溪四首

　　磵底石花青的的水邉杨叶绿疎疎茅檐过午犹闻碓钓艇出溪初得鱼
　　其二
　　浅水白沙明可数深溪黄叶静初闻客心闲得无聊頼大似旛竿岭上云
　　其三
　　岸上芙蓉数尺髙闲居风物苦相遭兴来不用频携酒临水看花也自豪
　　其四
　　潺潺陂水落沧湾行子经年且未还千里贑江何处是断肠空见越王山

　　云松轩杂韵六首寄呈轩中诸君子

　　白云峰前溪水东夜深云气白如虹青山北岸当时见多在月明寒雾中
　　其二
　　鸡犬萧萧入翠微不愁山雾湿人衣水邉杨柳因风落松下闲云尽日飞
　　其三
　　引泉近注白云根斸地新成翠竹园为惜苔痕斜贴石爱因松树特开门
　　其四
　　东篱把菊陶元亮北渚搴兰楚屈平几曲清歌一壶酒髙情元不累虚名
　　其五
　　霏微夕雨沾林润掩冉晴云傍水闲忽忆南园两佳士今晨携酒过西山
　　其六
　　想见故人心眼开石林深处隐平台黄橙紫蟹皆宜酒红叶青山且未回

　　忆李氏茅堂三首奉柬克正兄

　　旧见池南杨柳树埀天匝地叶青青可能二月东风里尽挽长条结草亭
　　其二
　　尽日门前流水声细雨白沙浑欲平可惜溪南千万树秋风落尽不知名
　　其三
　　野屋缘山一径分夕阳人语隔溪闻斋前短草寒犹在时有鹅羣乱白云

　　题表明诚书馆

　　先生屋角冬青树洒露鸣风气益神不似水边乌桕叶尽飞寒赤待青春
　　其二
　　酒醒虚堂灯影昏愁来掩卷竟谁论此时月落寒风起乱叶飘萧正打门

　　净妙寺读李少鸿所书山门记过东院看百结花其枝皆纽结之而香气大异感赋二絶

　　李唐遗碣照浮屠紫雾光涵白雪腴谁惜文章鎭螭首独将香火祀龟趺
　　其二
　　客行暂住九秋槎僧寺初逢百结花至境异香生不断谁令着意事盘拏

　　入黄金峡夜半闻渔唱

　　紫阳观前当大河黄金峡里听渔歌北来南去年年好水逺山长奈别何
　　其二
　　烧竹捕鱼船乱开水中照见石崔嵬鸣榔放白不知逺直上滩头却下来

　　过鸬鹚滩望月

　　鸬鹚滩上看新月忽忆庭前桂树枝想见来意应更好不知何似别家时

　　白头翁

　　黄茅赤嶂岸西东急雪南飞逐北风却转长滩二十里舟人遥指白头翁

　　题许侯藏临江杨万户所燕饯诗后

　　贰守分符出大邦将军开宴俯清江玉壶旧赏今何处锦轴新题故满窻
　　其二
　　山城过雨净泥沙官马侵星早趂衙讼牒不来惊日永秋云亭下看飞花

　　题竹石图

　　石上晴云故不飞萧萧空翠湿人衣湘娥未解临江佩西望苍梧何日归

　　题青山白云图

　　石林烟雾冷冥冥一舸西风过洞庭日暮白云飞去后江南无数乱山青

　　题笋蕨图

　　西林新笋各已长南冈蕨芽生紫芒何人采掇欲满眼开巻忽闻春雨香

　　题琴士艾如兰照

　　独抱瑶琴下翠微竹皮冠子芰荷衣梧桐枝上秋风起弹到清商第几徽

　　题枯木竹石

　　霜露萧森秋气凝千章老干屹崚嶒深林日落行人少时有猿猱抱紫藤
　　其二
　　老节盘回气不伸苍苔过雨欲生鳞山中樵客寻常见谁与图形献梓人
　　其三
　　曽听楚人歌竹枝横江秋静月明时只今漂泊春风里绿满南园总不知
　　其四
　　木叶欲脱天雨霜竹枝乍低风已凉三湘落日流波白行子系船思故乡
　　其五
　　平沙竹树晚毵毵楚客维舟近峡南忽忆微云将雨过满林秋色照江潭

　　同夫尝大醉过予斋壁作枯竹一枝仍题曰与吾子高扫尘而去戏荅一絶

　　郑公大醉仍能画雪壁霜枝故有神頼得山斋清似水不妨无叶自无尘

　　题竹石图赠陈仲实之南安

　　写得幽窻竹石图琅玕青碧间珊瑚明朝却度南关去何处榕阴听鹧鸪

　　题木石图

　　帝子吹箫不可闻髙河凉月白纷纷灵槎天上归来晚独倚支机看海云

　　题古木幽篁图

　　何家园里千章绿杜老溪边十畆阴不是画图存古意风霜剥落见初心
　　其二
　　翠竹碧梧秋兴清西山池馆旧栽成幽人日落长林下吹得琼箫作鳯鸣
　　其三
　　古色何年削翠铜已无枝叶动秋风谁知千尺明堂柱尽在深山大泽中
　　其四
　　故里茅堂河水东几多黄竹间青枫暮云归思浑无奈早晚题诗问北风
　　其五
　　林下秋声闻乱叶水边寒影见残株溪翁日共惟渔艇野客时来挂酒壶

　　题芭蕉

　　南园新绿暗春云长日题诗上翠裙十载江湖春梦熟潇潇夜雨不曾闻

　　再别同夫三首

　　洞里题诗醉不回丹梯百尺倚云开明年春雨髙崖暗独自重来拂紫苔
　　其二
　　朝阳斋前桃李树手栽清荫接比邻明年此地看花发愁向东风忆故人
　　其三
　　携手河桥一惘然苦将幽思惜流年西山百里来相访定泛章江八月船

　　赠傅正卿墨客

　　潘李声华世孰伦喜从傅氏识诸孙故庐想见烧烟处十里桐阴盱上村

　　赠鹤林上人

　　日日涧边寻茯苓岩扉长掩鳯山青归来挂衲高林下自剪芭蕉写佛经

　　赠刻工戴古心四絶

　　古文遗迹邈难寻喜见今人有古心试看欧公金石录几人传刻到于今
　　其二
　　汉武秦皇苦好奇峄山梁甫颂穹碑清时海宇无巡幸应刻功臣上鼎彛
　　其三
　　天地文章自太初山河日月粲昭如闲来看到纎微处动植飞潜总是书
　　其四
　　金精谷口初相遇喜子南游有远懐不见汉章遗石鼔碧苔春雨上丹崖

　　题洞宾像

　　神仙事业竟何归进士文章岂尽非千载洞庭湖上月令人空想鹤南飞

　　题畊获图

　　已见春榆及贮储能忘蚕绩事衣襦要知终始耕耘意半是豳风七月图

　　题故宋太祖十二世孙孟坚所赋宝鼎见乐章贺其叔母太恭人淳佑八年戊申岁上元日寿旦也其词用官绫书之

　　王孙自昔擅词华仁族敦亲出内家惆怅百年遗墨在吴绫犹似勅绫花

　　赠頼永年

　　南山黄精玉色鲜子能服之可永年由来生世贵闻道大椿八千非所怜

　　题水仙梅矾华图

　　仙子凌波春已深梅兄矾弟已交临世间多少同枝叶花落花开自一林

　　赠王以成归广昌

　　印山馆前莺乱啼人行明发度平西离情祗似池南柳短叶长条未得齐

　　赋别丁文甫之蓝田得水字

　　故人东去春山里落日相邀醉南市别情不及雨余云送君更度蓝田水

　　赠医士孙允道

　　架上方书手写成柴门长掩背西城一帘香雾微风起又听云窻捣药声

　　八月十九日戏题东湖大梵寺

　　云木苍苍秋日凉六年两度宿云房老僧白首能相识笑指东轩旧竹长

　　九月二十五日有传秋闱两榜至书舍见思永杨植以诗中乙科喜乡闾之有人学业之丕振因赋三絶以自释

　　延佑开科第一春吾邦文物故彬彬后来接踵登名盛致政词林有几人
　　其二
　　至顺壬申再贡贤一从更制遂茫然惊看亚榜题杨植憔悴西风十九年
　　其三
　　文运兴隆属圣明科名事业贵精成读书三十何能立心折鸡鸣聴五更

　　题墨兰

　　海门月照眞珠树石峡风生翡翠衣千里烟波愁欲暮美人何处佩兰归

　　赠海月相士

　　海波澄彻月轮髙仙客寒生白锦袍奈可乘槎入牛渚若为蟾兔数秋毫

　　萧自修将赴维扬不果思向西昌次韵二首

　　楼船未发大江西沙上蒌蒿叶叶齐却望维扬一千里冥鸿冲雨只酸嘶

　　其二

　　鳯山云气蔚油油碧树黄鹂晚更留尽日桥边看流水思归不见上河舟

　　避水西轩述懐

　　昨夜风髙浪打门抱书移榻顿惊奔朝来欲去浑无路独坐西轩看水痕
　　其二
　　村北村南江渺然稲苗麦穗俱可怜水中夜宿须防盗屋上朝飡未起烟
　　其三
　　东邻羣鸡升木栖老妇呼儿愁夜啼分明记得年时水市上行船与屋齐
　　其四
　　快阁矶前当水头年年春涨阻南游料得老翁携稚子登楼看水说筠州

　　筠阳春述懐七首

　　筠阳花开三月时城南城北好追随妙眞宫中来看畵龙王潭上去投诗
　　其二
　　平野青林十里余已无城郭限丘墟洞前不见仙人井涧上犹传隠者居
　　其三
　　鳯山盘盘石脚斜石桥西畔有人家家家临水开窻户夜夜烧灯照浦沙
　　其四
　　锦江春水向东流鸂鶒鳬鹥不解愁日日城隅风浪恶人家争系木兰舟
　　其五
　　明秀楼前青柳条锦水坊下赤栏桥东郊酒伴能来徃出饮乘晴不待招
　　其六
　　每忆东吴旷省郎醉归留客更持觞无因坐对西邻竹听尔狂歌不下床
　　其七
　　城南酒楼相见时满堂宾客总新知酒阑月落浑忘却犹殢吴姬唱小词

　　题帖德裕江亭秋思图

　　石上茅亭絶不高水边秋意似临皋长松生近蛟龙窟夜夜倚江吟翠涛

　　秋江风雨图

　　横江千树冷飕飕洲渚沧茫水乱流安得云帆高万丈听风听雨洞庭秋

　　题陈叔起为枯林上人作海口送别图

　　五月乘风离福州鱼龙吹浪海门秋分明一片袈裟影飞在三山顶上游

　　题水村晚影图

　　日照乱山如涌涛忽随烟雾落平皋桥西旧有幽人屋门外青松特地高

　　题枯林上人墨兰四首

　　曽乘桂楫上清湘明月苍波野兴长欲采幽兰浑不见深林风定忽闻香
　　其二
　　掩冉晴云扬晓风碧兰紫穗故成丛湘娥西去遗仙佩翠羽明珠满涧中
　　其三
　　步入深林有所思苍茫白日澹华滋美人欲渡湘江晚袅袅金枝出翠旗
　　其四
　　杜若■〈艹縻〉芜忽已残西风泽国故多兰闲来竹底拾翠羽月下不知清露寒

　　水溪口望三顾山

　　最忆卢仙旧隐踪三尖平拥玉芙蓉寻常烟雾空蒙里却过溪南见四峰

　　承谭府史若骥春日贑州之作因赋絶句八首奉答

　　虔州官府似神仙三月春花覆紫烟惟有愁吟谭掾史日骑瘦马出台前
　　其二
　　潇洒谭郎玉不瑕解吟江上白桃花尚书点笔亲题和幕下何人许共夸
　　其三
　　翠玉楼前侍宴时满筵歌舞夜何其城头畵角参差起落尽梅花总不知
　　其四
　　龙洲春树绿如云草屋新屯十万军旗帜远从滩口见鼔笳长是月中闻
　　其五
　　髑髅晴满白鸥沙落日长江断客槎东上荒城莫回首青原白下少人家
　　其六
　　两年东北道途艰几度严城扼险关肠断欎孤台下水解随明月过西山
　　其七
　　少小为文学咏歌乱来无力事干戈东游拟献平淮颂何处南山石可磨
　　其八
　　茫茫青草绕城台思见故人心眼开书记定随兵部出戈船飞骑几时来

　　过桐陵杨公平别业不遇

　　门掩梨花听犬声更无童子出相迎逢人谩说山居好强半春晴却在城

　　汪楼偶题

　　千树桃花散锦窠相逢不饮奈愁何可怜一片春波绿先被歌楼占得多

　　义犬诗

　　丧乱谁懐豢养恩弱孤反噬正纷纷栗原义犬眞堪传解守罗家孺子坟

　　奉次杨主簿军中感懐四首寄康山长宗武

　　东望瑶峰紫翠交羣公坐鎭足吟嘲按行轻骑如飞鸟日过云山第几■〈土幻〉
　　其二
　　已分山林狎楚童谁从城市觅龎公吹笙王子归何处只想桃源是洞中
　　其三
　　鳌戴龙洲屹上流完城尽说太和州西南控扼千余里更有虔州翠玉楼
　　其四
　　天门亲下紫泥书汉武轮台恐不如自是圣心哀赤子已闻上相出淮徐

　　君子堂夜起

　　风乱残灯自掩扉夜寒游子叹无衣池南落尽芙蓉叶满地月明霜正飞

　　题江景畵

　　涧边白石明于雪林下清风冷似秋落鴈圆沙江路转短篷烟雨忆曽游
　　其二
　　鸟声先在竹林间虚室曈曈曙色还一夜霜寒慵早起开门枕上看青山

　　寄薛益

　　细雨荒荒白下城茅堂深隠称髙情清晨读罢淮阴传坐看门前江水生

　　题超上人墨菊

　　露香秋色浅深中青蕋黄花自一丛最忆南园微雨过短篱扶杖看西风

　　题山水扇面

　　杳杳青峰隔断林桃源无路可追寻扁舟莫渡南村去风浪满江云正深

　　戏答锺元卿

　　江绕珠林数十家水东花映水西霞乱来白酒应难得快数青钱不道賖

　　题春江小景畵为锺元卿作

　　鸂鶒鹭鸶相对闲落花芳草雨斑斑清歌一片云中起知是吴姬荡桨还

　　题芦鴈小景

　　芦花霜满钓鱼矶江上征人久未归天北荒凉人似水年年惟有鴈南飞

　　过新吴寺哭严焕旅柩

　　新吴寺里题诗处此日长廊独自登手擘纸钱君不见老僧来点柩前灯

　　再过新吴寺闻严焕已择卜尚未塟感赋一首

　　道惭知己暗沾衣才累青年果是非总是乡园一抔土满山春草几时归

　　题和靖观梅图

　　处士娟娟白氅衣松门石径转依微不因月落西湖上贪看梅花忘却归

　　题墨鹰下有一熊

　　当年渭水困鹰扬兆入非熊鬂已霜搏撃只今夸徤翮可能兀立睨沧茫

　　题竹禽墨戏

　　南山无树起春风寂寞林栖户牖空枯竹横枝荆棘底天寒愁杀白头翁

　　同旷伯逵登揭氏山雨亭观石上虞太史刻字退池上观鱼而归

　　太史文章汉魏初碧苔深护九霞书闲来倚石看云月直恐神光贯紫虚
　　其二
　　高柳芳池灎灎春一泓新绿净无尘夜来忽涨西山雨千尺苍波跃锦鳞

　　寄易撝

　　谷口同游最忆君别来双鴈不堪闻满山橡栗何由拾独拥寒扉望白云

　　赠万讱归清江定侯帅阃

　　万郎风骨自清竒解赴从军五字诗却笑当年杜陵老谩称骥子好男儿
　　其二
　　北沙亭上题诗处五六年前共阿翁乱后相逢浑不识可怜玉树倚秋风
　　其三
　　寂寞林居似耦耕感君相顾足髙情茆堂昨夜听寒雨竹火松烟坐到明
　　其四
　　新筑土垣浑不髙旋编荻户隔蓬蒿雨中惯着寻山屐自过村南问浊醪
　　其五
　　子归帅阃愼驱驰莫怪山人送别迟记取池亭修竹下别余长是看君诗

　　夜饮扁鹊观同魏炼师坐竹林下

　　扁鹊观前清夜游青衣隔竹送茶瓯绿阴深巷凉如泻坐听琼箫转玉楼

　　题泰华春云图

　　仙人楼观炫青红帝子行春游太空玉检金枢人不见汉家坛墠雨云中

　　题杨补之临宋徽宗湖口鸂鶒图

　　太湖石畔双鸂鶒碧草春明绣羽毛莫拟宣和看笔法故宫花鸟属蓬蒿

　　题明皇行乐图

　　宴罢微行禁苑春諌臣已逺弄臣亲那知剑阁西廵路能护銮舆有几人

　　题墨梅

　　水边小树寻常见不似横枝花更繁乱后江南谁寄与只将图畵赏清樽

　　题萧曙所藏曾同可畵水四首

　　千迭潮头卷海来海门月上正云开秋风吹起三山雪直过钱王射弩台
　　其二
　　三月平湖舟楫通水光云气混涵中白头浪起无人渡个个江豚吹北风
　　其三
　　轻涛暗浪互奔驱极浦苍烟澹有无欲采白苹愁日暮一帆秋雨过南湖
　　其四
　　杨子江头秋意深金山下蛰雨云阴可怜赴海东流水不及归人万里心

　　题李遵道幽篁古木图

　　每爱黄岩笔意妍苍枝幽竹净娟娟清秋翡翠谁能识碧海珊瑚更可怜

　　承张弘毅林居奉和一絶

　　林塘蔼蔼净晨晖霜落风停叶自飞村巷不曾缘客扫莫嫌尘土污秋衣

　　松云轩四首为陈宜赋

　　松盖盘盘拥百层连山雨过白如蒸晚风吹散天边影琥珀神光忽上腾
　　其二
　　何处飞来野鹤羣踏翻松顶翠纷纷清阴不动凉如水自扫绿苔眠白云
　　其三
　　林下高轩日日开清风时共故人来鸟啼更在云深处白昼松花满石台
　　其四
　　偃蹇髙枝拂畵檐襹褷晴雪映深帘苍龙千丈开鳞甲冉冉白云生翠髯

　　题梁叔刚小景赠故人令弟欧阳以诚归会昌

　　滩口同游事已非别来常恨信音稀可怜江上重逢日杳杳沧波一鴈飞

　　题山水图为兴国监县帖侯赋

　　乱余风物总凋零谁写云林近草亭万里归人望江北居庸还在日边青

　　题徐文珍畵林塘幽居图

　　青林碧涧转逶迤中有幽居带草茨似是浣花溪上客一帘草色坐题诗

　　赠全眞徐本山当淮兵作时本山负其师以逃凡八遇难皆先几而免转徙千里至贑之兴国与余会于治平观因赠以诗

　　簪绂猖披总污尘从师千里独相亲炼丹炼得心如石惭愧临危负义人
　　其二
　　葛令井西楼观重乱余此地忽相逢何时云水寻仙去百丈岩前一树松

　　题生色粉茶

　　禁苑春回雪乍消綘茶花发上阳娇晓妆净洗铅华水犹自乘云拥翠翘

　　题秋江小景

　　秋水无波净落晖汀沙云树转依微望中一片潇湘意无数征帆逐鴈飞

　　题林下髙士图为王存常赋

　　渔竿书帙两忘机手把琼箫坐石矶林下清风长日好浮云何事满天飞

　　题稚川山水

　　松下茆亭五月凉汀沙云树晚苍苍行人无限秋风思隔水青山似故乡

　　题枯枝幽禽图

　　霜枝黄叶乱秋风并立幽禽惨淡中长忆争飞春树里绿衣深映杏花红

　　题君子忠孝图乃畵竹与葵萱也

　　攘攘风尘混屦冠几人忠孝义心肝畵师似有春秋笔故写寻常草木看

　　夜宿丈溪道院喜赋和呈萧同知孙经歴

　　山雨初来一鸟啼千村白雨动成畦何由得买双乌犊乞取荒田自在犁
　　其二
　　风竹林间绿笋竿洞门白书忽阴寒仙人解唤雷行雨却与玄都洗石坛
　　其三
　　春在青林野水滨酒壶随处伴闲身偶来仙馆题诗句贪看桃花忘却秦

　　题古木苍鹰图

　　霜落石林寒影空苍鹰敛翮向秋风阴山狐兔肥堪煠宁数将军射猎功

　　题墨梅赠进士刘允恭

　　江头千树发参差得似披图见一枝莫恨春风开较晚苦心结实待明时

　　题墨鹰

　　秋山霜木冷萧骚下有奔泉日怒号愁絶苍鹰浑不去海门风起阵云髙

　　题赵子深折牡丹图

　　华清野鹿不曽来孔雀屛深扇影开九奏乐停春日午绿衣初进紫霞杯

　　五月十五夜闻沔兵将上携家入黄塘州

　　城鼔荒荒欲二更邻家相唤月中行平田一路人如蚁顾影萧条亦自惊

　　槎翁诗集巻七

　　●钦定四库全书

　　槎翁诗集卷八

　　（明）刘嵩 撰

　　○七言絶句

　　晚游兴福寺奉和从兄本泉韵

　　童童飞盖出松萝公子多情奈晚何滩下绿波浓似酒月明更拟棹船歌

　　过普觉寺访青原定上人不遇

　　初闻伐竹登山去复道烧香渡岭行晚入禅关浑不见雨华堂上桧风清

　　闻闻子与池鱼为水所漂赋此以寛其意

　　忽闻秋水发龙湾野浪平翻竹沼间莫怪巨鱼罾不得便随龙去若为攀

　　登白石塘髙峯三首

　　西北羣峰势最雄云霞倒影落塘中几年却上岩前石坐看匡山出日红
　　其二
　　仙人手可接飞鸿落日长天惨淡中贑水直流三百里越王台下却如弓
　　其三
　　金华金华相望髙城中秋树见毫毛武山云气长来徃只驾仙人皮与陶

　　题欧阳氏仲元墨梅

　　写梅近说欧阳氏中有兰亭笔意存昨日张家亭上见令人忘却水东村

　　题梅图为万砯赋

　　千载梅仙不可招南昌宫观草萧萧岁寒图畵今初见依旧清风洒雪标

　　题文溪道院四首

　　白石苍苔一径荒鸟啼仙馆落花香新来抽得西林笋更比琅玕数尺长
　　其二
　　雨过池南绿涨肥水沉香袅午风微闲来自拾青松子惊起梢头独鹤飞
　　其三
　　桂花风定暮云闲夜静江声鹤未还天上月明秋似水时闻玉佩出松关
　　其四
　　门对龙湾雪未消乱山寒日思迢迢道人神气如春酒自倚梅花品玉箫

　　题萱草葵花图

　　绿叶朱英春正稠丹心何事复忘忧西风别有葵花在犹恋余晖照暮秋

　　承王子与伯仲枉顾敝庐不果迎候奉次留题二首

　　汛扫柴门出候君春泥野草绿纷纷宁知夜半山阴雪翻作江东日暮云
　　其二
　　春日寻芳偶未回不知江上故人来归来惊见留题处踏破林阴一片苔

　　题墨兰

　　谁擢幽兰寘道傍紫蕤绿叶逈苍苍托根不是浑无地已分真心到苑香

　　题散兰图花叶狼藉若采而弃之者有松枝竹叶杂之盖戏墨也进士刘仲炯以示余因为赋此

　　曽向深山采蕙兰佩纫未试忽春残飘零亦有同心者莫作寻常鬪草看

　　偶阅胡思斋诗追忆故友范实夫李子翀

　　曽共云邉看晚晴芙蓉峯下听滩声当时范李今何在愁向诗中见姓名

　　三月十日承辛侯好礼南赴临汀舣舟寄诗而去

　　辛侯三月赴闽中细雨轻帆扬北风快阁矶头不相见独留诗句上崆峒

　　题曽道士岭后退居

　　鸡栖茅屋青苔上犬吠白云流水邉白发老仙人不识草衣自种岭西田

　　出西岩下寄萧翀

　　云岩西麓石林开便拟从君卜筑来乱后有田谁种得好山过尽首空回

　　和答陈宜山居寄示四首

　　横江清吹发参差无奈秋风寄逺思谁似髙情闲不厌半年三度寄新诗
　　其二
　　石门细草落松花磊磊圆峯削翠瓜夜久风泉听不尽独看明月咽流霞
　　其三
　　山人出洞归来晚月上东厓一丈髙贪着临流看清影不知风露湿絺袍
　　其四
　　青山何日许为邻愧尔东南漂泊人纵有桃源堪避世已无渔子解知津

　　和锺廷方韵赠其弟廷享南归

　　白羊南鸡山木幽二十年前曽此游东渡回溪三十六乱山元自不通舟
　　其二
　　知君伯仲旧名家学海新澜未有涯归到岩前春酒熟满庭风雨看梅花

　　夜宿城西闻雨有懐新堂瓦覆尚缺感赋二絶

　　草堂新构瓦难求白日辉辉座上流世乱苦无王录事夜来闻雨不胜愁
　　其二
　　架上残书乱不收短琴亦挂壁东头直愁沾湿无泥滓尤恐堂■〈土幻〉作水流

　　墨鹰

　　秋风海上初来日霜晓林梢独立时鹏鹗云霄终自得轩楹绦旋未须期
　　其二
　　霜落丹崖木叶稀翩翩劲翮敛寒晞五原杀气凭陵急林下鹪鹩只谩飞

　　余兄弟因避乱山中复有衾枕团栾之乐喜而赋诗

　　幼小长歌棠棣诗长城江海惜分离谁知中岁团栾乐正在深山避乱时

　　癸夘岁日者推闰二月或传闰三月

　　闰月推移定几时花晨上巳两持疑六年民物遭聋瞽天地茫茫竟莫知

　　舟出流江

　　乘流清夜下芒洲尽敞篷窓看月钩滩面忽惊波转急青山无数泊船头

　　入峡潭

　　水上石山森劔铓水中石屋是鱼房秋来水落月未出鱼眼射波如火光

　　闻刘友文病起二首

　　诗帙不来春又过药瓢应是日相亲无因为报池南栁长得新条长过人
　　其二
　　俗李粗桃故近人也应无处避埃尘春风看尽亭前水惟有鸥凫不厌频

　　题墨竹

　　羽衣何处采仙茆海上蓬山紫翠交帝子欲来风露冷月中遥见绿云稍

　　题墨雀

　　乍逐微风度栁槐又随斜日噪楼台晴沙如雪江村路何处飞来啄雨苔

　　三月五日同鹏举萧茂材白水道人游三蕐未至留宿山下袁氏明日雨作望三蕐在咫尺不能至乃冐雨歩归袁君追至山外不果留途中因赋柬同游者

　　三蕐山在乱云间晴日寻春雨却还想见飞桥转楼阁碧桃花下水潺潺

　　过栁溪道院

　　岸上谁家掩素扉鸟啼浑似惜春晖日斜深巷无人过时见梨花一片飞

　　过江南髙城访孙景贤知事途中有作因录奉柬

　　屋角桃花深浅开临溪欲过复徘徊谁知不是寻春者自为山人看竹来
　　其二
　　渡江一望一咨嗟水绕田园径路斜多谢野人相指引青松岭外第三家
　　其三
　　家在松萝杳霭间屋西流水并沙湾可怜万里懐乡意日上髙城望北山

　　题云松图

　　何事携琴更载书青山深处是幽居白云日日岩前起松下茯苓应可锄

　　下北岩适举正鹏举自溪上来迎道中赋此

　　步出北岩望平野石角埀萝青可把多谢萧锺两故人相迎直过青山下

　　五月二十二日晚来南溪诸友过武山避暑

　　晓上西蕐爱日凉松风如雪洒衣裳夕阳欲没月初上乱石满山疑卧羊

　　题墨鹰

　　霜毛剑翮耀星瞳独立髙林劲气雄青鸟低飞空侧目平原一击待秋风

　　白云

　　一片白云东去微千片万片相随飞野人望杀田头雨空逐逍遥神女归

　　雨来

　　雨来风叶乱萧萧云散青天转寂寥知有秋霖千万斛若为忍死待枯苗

　　月落

　　月落荒村梦自惊隔窓人静一灯明狂风忽起楼西树聴得枯枝坠瓦声

　　题山水畵

　　遥峯隐隐白云层乔木春阴落紫藤野客欲归茅店晚赤栏桥外见鱼罾
　　其二
　　江上山根带石盘长松个个挟风湍飞云又向山中起闲倚茅亭只静看

　　题墨蒲萄为古心上人赋

　　移根何日渡流沙万颗神珠烛綘霞岩底月明初入定骊龙弄影落袈裟
　　其二
　　龙髯飞动绿云中寒影扶疎出梵宫数罢念珠心似水幡幡贝叶动秋风

　　题竹石棘图

　　山石确荦行路微苦竹丛棘相因依草根露寒蟋蟀语有客秋暮懐当归

　　题折枝葵花栀子畵

　　山栀蜀葵何日栽春深常是共时开微风池馆清无暑曾看佳人并折来

　　承萧翀相过不遇留诗而去次韵奉答先时翀避地罗团闻已归南溪

　　忆在南溪看武山相携常是月中还自从西北兵尘起望杀盈盈一水间
　　其二
　　霜压惊尘月满山云中鸡犬又东还几时踏雪携青玉来访仙人石室间

　　武溪道中望武山

　　虎峯龙洞互绵联常是髙低落照边最爱武溪溪上看锦屛一片倚青天

　　数日风雪不见武山稍霁出溪上见云气郁然喜赋一絶

　　武山秀色尽长松曾宿泉亭夜听钟溪上闭门三日雪不知云气满西峰

　　题雪中归猎图

　　鹰犬萧萧得隽回独骑瘦马下崔嵬南山风雪黄斑出不见将军纵猎来

　　竹笛

　　仙人夜半吹短笛呜咽角声长更微云鴈绕空愁不下清霜稍稍傍人飞

　　题风雨归舟畵

　　狂风横雨满江天纵有髙帆未可前别浦寛闲湏暂住莫教吹却钓鱼船

　　兰舟词【有序】

　　有嫁女渡牛吼滩而溺死者作兰舟词以悼之
　　风荡兰舟触石矶白波如雪巻罗衣香魂只在春江上化作鸳鸯独自飞

　　以风雪不果游龙门承故人罗允道寄诗相问依韵奉答

　　雪满空山不可行懐人幽兴一时清髙堂正隔黄泥港短屐难移冷水坑

　　题秋江小景畵

　　美人鸣弦思潇湘斜飞金鴈不成行夜深弹彻乌栖曲月照寒江万树霜

　　石桥道中

　　一树棠梨溪水头飞花片片逐溪流行人过尽斜阳暮何处飞来双锦鸠

　　访胡隐君山居

　　屋后青山乱入云屋前春树绿纷纷松窻晒药无人到时见西岩过鹿羣

　　萧翀常早起读书畜鸣鸡于楼上以为候为赋一絶

　　髙楼笼鸡听早鸣夜长愁误读书程不道州城烽火后更声常是不分明

　　度三蕐飞仙桥因忆徃年同游者

　　歩转危桥入紫烟曽登絶顶望飞仙五人同赏今谁在试数重来十五年

　　题桃源仙隐

　　昔人筑此事朝真凿谷开林结构新乱后已无桃李树惟余松柏欵青春

　　书山中老人语

　　山下新亡恶少儿林间挟弹少来时昨朝鹳鹤争飞过定结春巢向近枝

　　戏题萧子所书舍

　　寻山冲雨过甘溪欲访萧郎路转迷闲杀门前春水绿钓竿还在栗原西

　　雨中见杜鹃花

　　去年曾看杜鹃花醉出春林日已斜今日北岩山下路独冲烟雨过僧家

　　送客

　　九客俱辞一客留出门相送问重游夜来共对西楼月不道今朝有别愁

　　苍石硖中见道人庵居隔水山花盛开

　　苍石硖中花药栏旧时草屋傍岩安道人去后松桥断纵有花开隔水看

　　石塘山家

　　陇麦髙低径路斜小池杨柳带人家东菑午饷柴门静一犬篱根卧落花

　　玉隆山晚望

　　山路初晴槲叶香青林赤碛带横冈玉隆山后平田少栁下人家是石塘

　　题墨鹞

　　风翮霜毛劲气多清秋一点过新罗飞栖不定还惊顾奈尔山田野雀何

　　春昼

　　池南欹栁燕将雏门巷新晴转绿芜花隔小窓人不到一帘香雾斗摴蒱

　　闻吹笛柬萧翀

　　武山曽共赋仙游按节传觞夜不休恨杀春寒花雨湿时时吹笛上西楼

　　见城西有撤民居为城濠者

　　昔人城里筑基牢撤屋新来又作濠濠底土为城上土到头谁下复谁髙

　　中酒

　　银烛频烧夜宴迟晨光忽觉转檐枝幽人欲起还中酒卧听西斋读杜诗

　　题观泉图

　　披图如见锦袍仙正咏银河落九天百疉云屛烟雾里石梁听雪定何年

　　题折枝梨花

　　最忆梨花白雪香春深千树锁昭阳畵图惊见东风面独拥红绡试浅妆

　　重过髙城孙景贤寓舍

　　孙公墩在水南村乱后重来已闭门壁上残诗犹可读令人还忆醉时尊

　　题双竹

　　天星堕地气如虹深映萧萧玉一丛草满汉宫秋露冷金茎双出月明中

　　题邓尚诗藁

　　经旬不见邓郎过入手新诗意气多政是珠林秋雨过水清沙白见微波

　　题卢仝煑茶图

　　沙泥搨额最堪悲纱帽笼头又一时可怜畵史寻常意不写当年月蚀诗

　　重过义山堂忆萧晋兄弟与清江刘仲修同饮园空室中今十年矣感念存殁为之黯然

　　溪泉依旧石泉通故旧飘零土室空却忆清江刘处士曽同絶顶坐松风

　　王山萧氏馆中感旧【馆中甞畜白鴈今已毁惟一杏树存耳】

　　金粟庄前白鴈翔十年嶷嶷见诸郎重来往事那堪赋依旧当门杏叶黄

　　入山登絶顶望珠林故里

　　十载安危此地分豺狼一旦自成羣烽烟江上愁回首只向深山望白云

　　入深山度岭闻故人刘方东寓里良寺喜有相因之地

　　万折千萦度逺山举家筋力尽跻攀喜闻故友山中近却望前峯一解颜

　　闻东乡妇女为乱兵驱掠南上甚众

　　蕐屋娉婷步履轻乱来几日窜荆榛官兵驱入牛羊队直过江南闻哭声
　　其二
　　朝火南村暮北村千家今有几家存君看道路累累者总是承平长育恩

　　见山中结草为舍者

　　结草为寮石作床和云和月卷衣裳秋风蕐屋成尘土却望青山是故乡
　　其二
　　己挽卑枝当屋椽更班枯草作寒毡从今莫弹南飞鸟客土安巢未有年

　　夜惊

　　鸡喧犬嘷牛夜鸣空村月落旅魂惊何人敲竹争防虎坐听山风过五更
　　出村
　　偶沿流水出孤村遥见人家欲断魂屋上野狐嘷不去土垣挿棘半无门

　　过老虎口

　　负嵎妥尾两蹄蹲秋草斑斑见石根鸡犬已空人散乆犹张馋吻向荒村

　　忆家藏旧书

　　万巻家藏史与经翻床毁椟总飘零可怜闲杀笺题手无复林间拾露萤

　　闻思庵中有罗汉柏二株一花一实或以为有雌雄云

　　团团异柏名罗汉来徃山中忽见之东树作花西树子从教枝叶定雄雌

　　余忧愤中戏作墨龙于报恩寺之西壁明日余兄子中复图于东壁有髙视阔步之意或请余弟子彦赞之子彦笑而不言因赋一絶以见意

　　东壁图龙势最雄气连西壁雨云通葛陂一杖无人识双剑飞来野寺中

　　感懐寄友人二首

　　十年离乱今年甚尽室飘零秋雨时百里荒山行欲暮望人烟火望晨炊
　　其二
　　八月南奔未授衣忽惊霜露满柴扉敝裘已落他人手憔悴苏秦未得归

　　西邻

　　门前红叶寒初落窓下青烟湿不飞頼得西邻老翁健荆薪长日送柴扉

　　病中喜萧翀送买盐钱一百

　　四邻寂寂昼无烟一榻寒风拥被眠十日开门惊剥啄故人还送买盐钱

　　题墨竹赠杨炼师

　　潇洒髙标早出尘岁寒空谷见斯人紫霞洞里吹箫处闲杀桃花万树春

　　题欧阳仲元所写墨梅

　　最爱同年欧进士写梅笔意自成家君看半幅横枝景犹是春前雪后花

　　得舍弟子彦贑州消息

　　冲雪残年事逺行若为留滞过新正室家零落田庐废一纸书来万感生

　　夜宿阔塘与陈有庆别

　　夜宿塘西山馆中可怜愁雨又愁风一瓢春酒千行泪明日行人独向东

　　山楼偶题

　　东南争战定何如二月农民少定居独上西楼坐寥閴四山烟雨一床书

　　寻春

　　颠云横雨挟风尘终日寻春不见春鸡犬已空桑柘废清明谁是踏青人

　　入山

　　二月携家又入山纷纷争战往来间草堂落尽梨花雪过却清明未拟还

　　见种松苖者

　　少壮从军事战征东南十载废春耕老翁逺作诸孙计闲种松苖待太平

　　春望

　　荒城人散草如烟豺虎西来望市廛肠断城南望城北春深无计得归田

　　南园

　　南园桃李旧凋伤作意迎春向艶阳十日寒风三日雨翻成狼藉送年光

　　癸卯兵乱吾州文庙祭器乐器散逸无遗

　　百年礼乐化齐民孔庙彬彬器数陈笾豆飘零钟磬毁逾河蹈海更无人

　　题三冈寺

　　石桥流水带人家紫殿春阴阁岸沙啼鸟数声山雨歇门前落尽白桐花

　　石鼔坑田舍

　　松林日暮雨凄凄十里陂田五里泥一月离家归未得桐花落尽子规啼

　　望仙坛岭

　　东望仙坛第一峯倚天秀色尽寒松春来山下多风雨黄土潭深有卧龙

　　夜闻布榖

　　夜半山中布榖啼离人归路梦中迷深乡三月青苖老犹有荒田未得犁

　　观挿秧

　　村北村南春雨多千声布榖奈君何稚子不知征战苦把秧犹唱太平歌

　　闻欧阳仲元入南门山

　　路入南门晓看山金钟石下转松关溪深恶木多蒙宻却采芹花日暮还

　　田舍早起

　　东林鸟鸣风萧萧西林月落星寥寥老翁开门饭牛起绿苖满田白水摇

　　雨晴

　　三月雨晴风日侵山下田田流水深稻苗一片青如织花鸭来时无处寻

　　田家谣

　　伐木修城更运粮科铜采箭又征鎗畊牛掠尽丁男死不信官田不解荒

　　重游里良感赋

　　寺后青峯梵阁阴寺前流水稻苖深重寻稚子牵衣处栗叶青青雨满林

　　题泰源堂壁上墨龙萧炼师畵

　　白鹤仙人剑气雄蜿蜒鳞甲动秋风何年飞上精蓝壁海藏神珠彻夜红

　　题牧牛图

　　牧子食牛牛性驯一鞭斜日过平津如何跃马金鞍客不及逍遥垄上人

　　题枯莲水禽图

　　绿房秋老骊珠黒青箬霜余翠羽干歌罢采莲人不见雪姑飞去水云寒

　　题子昻赵公竹石图

　　丛竹娟娟露叶翻髙情长是忆王孙喜从石上看书法不独墙阴见雨痕

　　题秋江晚渡小景

　　满山黄叶乱秋晴风款横江一棹轻老屋溪南归未得十年风雨最关情

　　题竹石图

　　云根雪骨立峥嵘谁种琅玕绿乍成安得长竿三百丈为君横海掣飞鲸

　　题石上鹡鸰图

　　石盘鳞鳞水溪急鹡鸰飞来水中立前飞回首定相呼寒枝月明愁影只

　　题马图

　　霜蹄雾鬛耸权竒乍摘金鞍汗血埀海外贡来偏爱惜监官引过不教骑

　　题江天小景

　　断岸遥山翠欲漫冥鸿飞去楚天寛何年结屋长松下坐听江声五月寒

　　出长径蓝陂

　　行人三五度回溪乱后人家井灶迷苍耳黄蒿无路入断垣细雨鹁鸠啼

　　度岭

　　芦叶萧萧乱压头石攅山拥路如钩阴沉不见天边日鸟自喧啾水自流

　　茆坪

　　断垄荒冈少树林翩翩何许一幽禽欲栖不定还飞去白苇黄茆秋正深

　　小庄

　　老虎庙前溪水长白羊坪下晚山苍到家尚逺心先近指点行人问小庄

　　猪龙潭【有序】

　　石上有虎与人迹或传伏虎禅师骑虎至潭口逐一猪入水化为石人疑为龙云
　　猪龙已化潭中石石上空余人虎迹老僧骑虎不曽归溪水潺潺山叶碧

　　老兵

　　丁男战死籍名存主将呼名更点屯白发满头筋力尽却教随伴守营门

　　与郭约别

　　火烧桥畔草离离野水寒山日暮时已渡前溪更回首知君独立尚归迟

　　东原对月

　　土屋无风尚不关屋前遥见两青山瓦盆盛酒茆铺席何日柴门望月还

　　寄湛上人

　　当时曽共北沙游把酒哦诗赏素秋十载故人零落尽东山依旧说汤休

　　流江春日

　　山遶平原屋遶山两溪流水结回环绿杨如畵花如锦长日鸟啼烟雾间

　　过郎湖

　　山中春鸟夜相呼岸上谁家酒可沽风露满船眠不得长歌乘月过郎湖

　　酒醒

　　野人乱后无归处惟有尊前似故乡昨夜流江水亭上五更酒醒月如霜

　　纪梦

　　风雨潇潇鸡乱啼去年春梦使人迷环波亭下东湖路依旧荷花水满堤

　　题上元周伯宁所赠僧惟善山水小图

　　北苑南宫意所亲早于挥洒见天真僧郎前月金陵去巻得淮山一片春

　　出水口望牛头诸峯不见

　　万壑千林掩翠岑出山自浅入山深桃源未必真无路正恐重来自莫寻

　　早次楠木塘

　　月隐前峯雾不开杉林十里路萦回多情楠木塘边水相送行人出岭来

　　过山塘坂

　　山塘坂上路如弓步入巉岩曲折中野鸟乱啼寒日暮满山红叶动秋风

　　题竹石赠王伯初

　　知君髙节抱幽贞为写修篁石上生却忆瑶琹清奏罢满天风露听秋声

　　观野烧

　　歴歴烈烈风火飞前山后山相映辉春来雨打黑灰落山下麦田应解肥

　　题石泉山人隐居

　　闲寻隐者忆重论路遶荒田水遶园何日山中收药去满林修竹不开门

　　题李复中所畵髯龙图

　　海外飞腾地轴倾五云雷电遶神京鼎湖天逺人难见彷佛龙髯下太清

　　览镜初见白发

　　悠悠四十六年春览镜惊看白发新已分逍遥酬日月东风何用妒闲人

　　二月二十日述懐

　　别时曾赋落梅花江上风寒燕子斜过却清明三日雨荼■〈艹縻〉亭上客思家

　　望横塘诸山懐玉性萧先辈

　　白髪曾闻一老翁巍科当日仰高风乡人遥指读书处多在林间野寺中

　　端午月夕

　　蒲觞饮罢不成歌闲歩林阴爱绿莎记取长塘初五夜月明偏傍屋西多

　　絶句

　　水蛾扑扑飞烟暝田狗荒荒吠月明綘帐十围人半醉青灯一点夜三更

　　食杨梅

　　去年南富杨梅熟曾折青枝露颗埀今夜长塘灯下醉独看红颗忆青枝

　　夜过南溪听吹夏笛

　　依旧当年一笛吹山寒云破月光迟满堂宾客今谁在无限伤心只自知

　　忆平原

　　潇潇山雨夜鸣鸡梦里懐归意转迷林下今年寒更早谁拈黄叶止儿啼

　　送刘海鹏之金陵三絶

　　鳯凰飞集五云间送尔长歌入楚关明日驾帆淮水上便从云气望钟山
　　其二
　　宫亭水落鴈南飞寒日萧萧锦树稀二月东风江浦绿却攀杨柳待君归
　　其三
　　荷叶陂头流水声月蕐霜气两凄清自怜委翅蓬蒿底不得相从赴远征

　　初入荷叶陂看月

　　十年跋足走风尘到处青山是主宾武姥岩前前夜月多情何事苦随人

　　十一月十四日入叶坑

　　山下泉车尽日闻山头茶树绿成云几时荷叶陂头住学种山茶四十斤 


十二月十日出金原道中

　　水南羇客望春归日暮茗园野烧稀知有陂塘应不逺一双野鹤傍山飞

　　题瘦马图【有序】

　　余友大梁辛好礼题云曾奋沙场朔漠功病毛如猬气如虹一株官柳西风下犹纪当年百战中乃其暮年由贑赴汀时于王府推坐中醉时所赋也余悲其辞因追和以伤悼之
　　当年毛骨耸竒雄曾奋沙场百战功万里渥洼归未得却将憔悴托秋风

　　同王伯圻诸弟登眺宅后林谷茂郁可爱因题谷中松竹二首

　　离离四五百竿竹落落二三千尺松深结秋阴应憩鹤髙蟠云气欲成龙
　　其二
　　碧岭穹林相倚倾隔溪啼鸟唤春晴松间石上堪题句怕有人来识姓名

　　寄家书

　　匆匆濡墨写忧端慿仗东风寄便翰政使书回春未暮也应无处倩人看

　　蝶

　　花间撩乱作团飞草际悠扬独自归恼杀吴姬描不就忽随扇影上春衣

　　题宣和鸂鶒畵

　　汴水西头鼙鼓声宝笺香翰尚娱情可怜鸂鶒空毛羽不解传书到北京

　　春日谩兴柬邹使君

　　暖风疎雨净尘埃林下幽居锁绿苔昨日桃花浑落尽去年燕子却飞来

　　题杨自明萱草鹡鸰图

　　鹡鸰相顾复相依萱草花开满石矶不似秋来沙上鴈天涯风雨更分飞

　　入苦竹潭闻笛

　　江上何人吹笛声水云风树两凄清几时载取禾川酒苦竹潭心看月明

　　入天河

　　日落狭潭风涌波泛舟从此入天河虚疑天上无人到百叠青山路更多

　　墨潺山中闻鴈

　　千山万山云雾堆一声何处鴈飞来盘回欲下还惊起月照寒潭一线开

　　药湖书所见

　　石根寒沼时时落岭上荒田寸寸锄已围荞麦防饥鹿更挿杉条护冻鱼
　　其二
　　败叶草荒余箭眼残兵衣秃见刀瘢萧条香火枫林静散漫人烟草阁寒

　　题古城畊钓图为王子让赋

　　两角黄牛一钓竿古城幽处足盘桓乱来税水仍输秸留取溪山畵里看

　　题松竹居士集【有序】

　　居士姓王氏名世泽庐陵宣溪人为靖州太守之令弟其诗类有唐人风韵其诸孙礼以示余因题絶句于后而归之
　　靖州令弟蚤称贤小隐哦诗数百篇松竹已荒文采在清名留与后人传

　　余留宣溪旷氏几半月于别也承惟宁惟南伯仲率诸客送余江浒停舟赋诗眷眷有留恋之意明日到流江书此寄谢

　　十人送行一人去船头举手沙头语船开山转水急流白云杳杳知何处
　　其二
　　停舟不发更歌诗歌未成章意已悲注目沧波相别处断肠荒陇独归时

　　雨坐候故人不至

　　冬青叶上雨潇潇虚馆山寒坐寂寥还说南村收获去可能留客待明朝

　　灯花

　　闭门坐待月光斜应念行人未到家好是客窓残酒醒一帘风露看灯花

　　重游洞玄坛

　　河水西边万木羣三间茆屋祀真君仙家閴静无尘榻自扫青苔坐白云

　　题墨竹赠同升

　　郎石溪头君故家前朝文物自清蕐几回想踏桥邉石翠竹潇潇覆白沙

　　题明皇优戏图

　　臂袒红衫侧皂冠翩跹跌舞乐初攅笛声一片宫前起应说秋风蜀道难

　　寄示杨生元哲

　　昨见王郎问吾子山居炼得好诗材青年未必仍多病却怕风寒不出来
　　其二
　　我到流江一月余相思长把案头书门前几树埀杨栁比似别时今更踈

　　见池上梨花

　　梨花一树照清池暖雪晴风二月时忽忆小园曽种得今年应发两三枝

　　春日见豫樟落叶有感

　　豫樟凝绿雪霜中何事春来一转蓬自是新条更旧叶不关揺落是东风

　　题宣和墨禽

　　君王无那汴宫春八宝笺明墨羽新寂寞金舆滦水外绣禽杨栁入边尘

　　金沙盛开

　　金沙花发绕亭东万朶笼松满障红安得移樽唤歌舞为君醉倒锦屛中

　　春夜论诗和王子让三首

　　明年期看上林花烽火中原起叹嗟旧业可堪沦草莽髙懐元不累尘沙
　　其二
　　江草青青江水生故人相见总怜情云来雨去青天里一日阴晴几变更
　　其三
　　古今作者自联绵白首穷愁也可怜湏信乾坤同照耀肯教光景付流连

　　夜雨

　　一夜山中听雨眠重檐深院烛花偏珠湖滩下水三尺不知流却木兰船

　　寄罗惠卿

　　园西翠韭千畦宻屋后红椒万本踈日晏荷锄归未得林风吹乱读残书

　　戏咏红锦帐

　　红锦帐子薄于纱四壁清风泛彩霞昨夜月明春梦熟误吹长笛入桃花

　　偶见

　　槐树阴阴雨满池晚风灔灔绿生漪槎头出水纔三尺便有蜻蜓立许时

　　池上偶赋

　　畵栏碧树午阴斜小扇微风拂帽纱最怜一时春水绿不教五月看荷花

　　溪上晚眺

　　槿花蓬门处处同行人桥外各西东荒原斜日牛羊下一路西风蒴藋红

　　珠湖

　　珠湖湖里蚌生珠野老传言定有无昨夜月明湖上望一川寒色秀菰蒲

　　初闻木樨

　　老桂初开试一枝吹香时有外人知深林尽日何当见自是秋风不敢私
　　其二
　　连云长爱绿团团一片清阴九夏寒自有秋香三万斛何人更向月中看

　　秋夜送伯衢别

　　山风吹落桂花枝江上停杯欲别迟半夜酒醒柔橹发一篷烟雨过平陂

　　出石门滩舟行书所见七首

　　石门滩下浪如雷西岸人家夕照催乱石满江滩路浅唱歌踏水负薪来
　　其二
　　石潭秋水漾清萍两岸青山夹去津钩箭纒丝挟长弩栁阴时见射鱼人
　　其三
　　龙福渡头滩最高断桥崩石鼓秋涛小船不敢当江下独傍洲湾送短篙
　　其四
　　秋雨生苔绿正肥江心石面暗浮衣渔人网罟应难下野鸭鸬鹚满钓矶
　　其五
　　马颊庙前江水长马头石下绿潭光出山估客来求卜抛纸放船浇酒香
　　其六
　　沙岸崩时惟见石江流曲处却逢山荒林野屋元星散古路行人自往还
　　其七
　　放船出峡遇回风石角参差尽向东贪看好山如走马不知波浪入船中

　　过平陂望南平王庙

　　阳台石下水离离梦阁犹传故老知千载神游竟何往满江明月照荒祠

　　题温日观蒲萄

　　老人醉墨走蛇虬风露潇潇数叶秋无复駞囊盛马乳却教图畵忆凉州

　　五岳道士携至故人梁仲闻诗因和奉答

　　朝眞坛上月明时白鹤归来见好诗三月青塘芳草路十年风雨最相思

　　题雪竹

　　篔筜谷中三日雪深林无人鸟飞絶翩翩翠袖出岩阿路转风回闻佩玦

　　题雨竹

　　沧波石面晚阴凉翠筱娟娟过雨香何许鹧鸪啼不断黄陵祠下是三湘

　　题石竹

　　翠叶枝低雨过时钓台石上影离离记得月明江浦夜舟人解唱竹枝词

　　题墨竹

　　石边修竹两三竿渭水萧森暮色寒会见秋风吹结实鳯皇吹下五云端

　　为郭吟所题竹

　　长丰隠者年八十种竹满林皆老苍莫将翠玉轻裁管留取长竿钓渭阳

　　赋南园敧笋

　　秾花嫩蕊各争春乳燕鸣鸠亦恼人偃蹇南园敧竹笋独依榛藋蔽闲身

　　题伯衢扇

　　蕐山收雨两江晴夏竹屯云一径清门外绿阴眠野鹿隔帘时听打棊声

　　题扇畵

　　玉露凋伤赤岸枫寒江月落鴈呼风谁知茅屋荒山夜亦有长吟抱膝翁

　　闻莺

　　雾雨初晴万竹低莺声彷佛度前溪忽然飞去无人见却在绿杨深处啼

　　观禾川新涨

　　胜乡三日雨如秋两江新水拍山流长杉短筏不敢下怕有蛟龙乘夜游

　　江上闻莺

　　宣蕐西上是敖城江水弓弯复镜平五月行人西岭下满山青树只闻莺

　　谩题

　　为谢髙阳旧酒徒相逢从此莫言酤野鸟不知官禁苦向人犹自说提壶

　　奉和吟所翁二首

　　苍颜皓首一癯翁谈笑衣冠有晋风昨夜巻书灯下看眼明犹自辨鱼虫
　　其二
　　林间净扫白云眠萧散宁为外物怜自说东蕐年少梦千金歌舞看花前

　　松棚

　　髙架松棚荫绿苔忽看片影上层台可缘畏日翻嫌月倂隔清光不入来

　　湖上曲

　　湖阴微雨裛新妆隔浦风来水气香闲凭船舷不归去绿荷花底看鸳鸯
　　其二
　　绿荷缭绕水为城十里红云照眼明不知昨夜花开满清晓船来不可行
　　其三
　　郎船夜傍隔溪云清晓看花不见君自拨兰桡唱歌去却嫌荷叶混罗裙
　　其四
　　新莲乍出卽昻头叶底红菱不解浮菱角沉泥终暗老莲花落尽卽漂流
　　其五
　　鸂鶒双飞乱绿苹畵船终日倚湖滨泥中踏藕何由得水上看花恼杀人
　　其六
　　自入花丛擘翠房散抛莲菂水中央秋来无奈相思苦心苦愁多不敢尝
　　其七
　　淡淡红妆慢慢歌畵船如月荫髙荷雨来不怕罗裙湿贪看湖光舞翠娥
　　其八
　　独自沿流出浦迟回船何事不相期满房莲子谁心苦落尽秋花君始知

　　夜半

　　风满松林水满池幽人看月未归时山禽夜半啼如鬼童子熟眠浑未知

　　访杜巡检不遇留题早禾官舍

　　早禾渡头不相遇青山岩前还独归想见它山逐狐兔苍鹰掠地马如飞
　　其二
　　候吏庭闲散绿苔银鞍何处未归来寒塘九月风烟净惟见芙蓉一树开

　　石鼻潭

　　清潭百尺绿渟渟潭上青山立翠屛安得扣舷明月下放歌埀足踏寒星

　　和溪道中

　　深深黄竹两三家丘陇髙低径路斜犬吠柴门枫叶下一篱寒日蔓丝瓜

　　雨坐读史记忆子中兄茆堂已开北渠赋此奉呈三絶

　　中园风雨一茆茨土壁沾濡叹地卑昨日开渠北檐下已通流水过南池
　　其二
　　娇儿忍冷戱床前贪笑痴啼也可怜乌桕林空红叶湿萧萧烟火对愁眠
　　其三
　　鸡犬萧条少四邻孤村风雨自荆榛愁来爱读平原传浊世翩翩一伟人

　　溪上晨起承举善锺茂才书自白马源来问近作因赋二絶

　　山鸟一声当翠微野人初启竹间扉日轮欲上天东角满地白烟皆倒飞
　　其二
　　入山方恨故人踈喜得朝来一纸书十日闭门仍断酒谁怜多病马相如

　　过东门故居废址感赋

　　快阁东头是故家儿时挿竹更移花只今门巷无寻处半落江流半岸沙

　　蒋崦道中

　　寒江水落鴈团沙碧嶂霜余树隠霞行客忽惊冬欲尽道傍初见报春花

　　和萧翀江上纪别二絶

　　霜落乌啼知夜长驱车欲别更彷徨明年何处来相觅杨栁青青马迹塘
　　其二
　　北岩云气上岧嶤却望归云度野桥谁在西楼吹夏笛鴈飞不尽海天遥

　　望月吟

　　一二初三眉黛横佳人夜夜望琼英无端数到团圆后圆不多时缺又生

　　闻百舌

　　此去风光日尚微已闻百舌弄春晖江南二月多氷雪塌翼埀头何处飞

　　大寒雨

　　阴雨先晨作大寒东归道路恐难干故园梅树花开未犹拟春前十日看

　　遇周道士

　　洞玄道士周方外昨到宣蕐絶顶回岩上欲寻山橄榄忽逢虎迹却归来

　　早朝七首

　　奉天门外唱班齐雾隠回廊月正西警跸传声团扇出文楼挝鼔报鸡啼
　　其二
　　禁树晨霜欲下时埀鞭马上怯先知午门月落闻金柝城上风回见畵旗
　　其三
　　晓日曈昽射赤墀侍臣奏事退班迟龙旗鳯扇参差出又是彤墀下直时
　　其四
　　圣主濳心古帝王武楼降辇步长廊壁间不遣丹青涴尽揭先儒衍义章
　　其五
　　警跸初传夜未央朱衣当殿簇班行忽宣内使移宫炬分照儒臣读奏章
　　其六
　　东苑金河水慢流水边芳草弄轻柔晚凉小盖诸王出争控雕弓试紫骝
　　其七
　　天设皇居象紫庭文昌执法粲羣星午门东北红云起遥见钟山万丈青

　　英德江上

　　腊月炎州霜霰稀清江白日燕交飞四千余里金陵路何日征人度岭归

　　广州杂韵

　　埀根榕树三千尺结子芭蕉百万头异味荐盘随地有繁阴压屋半天浮
　　其二
　　趋跄木屐儿童惯织作蕉丝妇女能老去只疑盐是雪寒来不信水成氷
　　其三
　　峒商贩米笼千头结竹浮江下广州击鼔烧香南海庙买羊沽酒市街楼
　　其四
　　炎州果木人难识诘问惭为口腹劳滋味却缘相济好也拈柑橘食羊桃
　　其五
　　天边日出雾难收海上潮来水逆流一自征夫下番去南风日日误登楼
　　其六
　　筯竹长篙铁木船两樯夹立引藤牵越童狎水仍轻悍荡浆踏歌惊昼眠
　　其七
　　越王台榭已成原汉殿空余铁柱存莫倚兵戈凭海峤好勤忠孝荅乾坤

　　宜阳里过雷家寨

　　五指山前落日黄雷家寨下野田荒时平村堡无防警缘水人家自绕墙

　　甘棠里遇山人粟千锺见道傍奇峯问其名举无知者戏赠一絶

　　行尽翁源山万重髙人喜遇粟千锺可怜老却观书眼不识云间一个峯

　　下人阳乌石二泷初闻猿声二絶

　　万石崩腾互犬牙两山盘沓欲横遮泷流直下三千尺不见船头见浪花
　　其二
　　白日青崖烟雾生深林絶磵少人行残年乌石泷头路听得山猿第一声

　　过德庆忆万户刘公衡

　　锦裹石前江水流故人曽此戍康州当年旌节随云散尚对山花识旧游

　　过梧州懐广西佥宪王子启胡子祺时分按各州

　　苍梧浦口暂停舟闻在浔州与贺州无限好山云雾里为君惆怅一回头

　　至容州将赴北流闻陆川道梗题绣江亭

　　都峤山前望北流丹砂勾漏若为求陆川更在浮云外落日旌旗生逺愁

　　宿胡塘村

　　南上荒原路欲迷数家茆屋背清溪夜深月落千峯暗时有山禽树上啼

　　粉壁道中

　　树杪髙崖尽挿天岩腰坠石半侵田火烧山木断平路骑马乱行江水边

　　入髙州界値雨

　　路入髙州石径微紫崖崩处黒云飞行人初发青山下尽折芭蕉作雨衣

　　化州闻戍卒夜歌

　　化州城上月如秋听着歈歌人自愁何日归帆向东去陵罗江上正西流

　　题遂溪同由驿

　　山晚鸦啼木栅城征人暂驻马前旌荒原漠漠风沙晚犹隔雷阳二月程

　　望海

　　独上髙原望海堤黄云白浪使人迷无端路近青铜港流水三条尽向西

　　过雷阳有懐永年相仓使奉寄二絶

　　去年与子南京别知领盐仓白石场万里相寻不相见独骑官马过雷阳
　　其二
　　钦廉西望路悠悠海角亭中足胜游圣化只今无逺迩岭南风土是中州

　　题鹌鹑图为都事李鸿渐赋

　　鹑居鷇食见天机踯躅蓬茆顾影稀长忆野田秋日晚马头惊起一双飞

　　吴司令友云于磨勘公廨隙地凿两池以种莲而植栁其上五月过之见栁阴荷花盛开既恨不能久留又叹不能数徃因赋二絶奉寄

　　小小池陂两斛泉也教挿栁着春烟粉墙过午新阴合时有清风一洒然
　　其二
　　闻有髙荷相次开绿云深护紫霞杯公曹清切人难到自绕池边去复来

　　题沈子仁青山白云图

　　野桥流水乱浮花深巷埀杨浅荫沙祗恨小船呼不应隔江茆屋似吾家

　　题推篷观梅图

　　忆昔推篷泛雪漪一花半蕊见横枝谁知天上春消息不在清江烂漫时

　　题扇

　　清溪绿涨岸西东五月荷花似锦红安得水亭杨栁畔疎帘小扇坐熏风

　　偶赋

　　内官宣进瑞瓜词阊阖门深昼影移东苑红桥杨栁下曾因待诏立多时

　　渔村图

　　湛湛长江上有枫偶然相遇两渔翁明日何由问踪迹五湖烟浪杳茫中

　　九日寓因胜寺有懐晚上人渡江未归

　　上人九月过开沙门掩虚庭白日斜好是重阳最相忆隔墙无路看黄花

　　题日观墨蒲萄为东山泰上人赋

　　巨然山水校毫毛灵彻诗歌费炼陶何似老禅三昧手云飞风巻幻蒲萄

　　十月十五日早离镇江

　　禅林闻有诸方胜吏事惭无半日闲京口五更鸡唱乱又冲残月过金山

　　题墨梅为省掾郭尚文赋

　　曽向花前倒酒巵茆堂雪月澹相宜一从省掖看图画长忆故园花发时

　　墨梅为掾史梅季和赋

　　仙人粲粲雪肌肤风格天然韵更殊月落岭南啼翠羽春深洛浦弄明珠
　　其二
　　昔年禹庙閟神功遗干槎枒自一丛彷佛苍龙鳞甲动倒翻云影下晴空

　　正月元旦陪车驾蒋山寺祠佛夜归追赋二絶

　　内官飞骑入松林寺里华钟吼法音五百髙僧齐上殿红袈裟里间泥金
　　其二
　　香台百尺拥雕棂一朶青莲出紫庭龙辇先登开善塔鸾旗犹驻翠微亭

　　题云闲图为髙员外赋

　　影落松林初散漫阴浮野水暂稀微时来天上从龙去五色祥光夹日飞

　　题山水图奉别沈都事彦祥之广西

　　海上风清入桂林好山何处一登临都门四月相携别不尽长江望逺心

　　题司丞张孟兼白石山房图

　　太常天上缀清班家在金蕐紫翠间昨日朝回见图畵双松正对石门山

　　题墨梅赠友人归毗陵

　　一枝寒影弄芳菲无数幽香上客衣好似水边晴雪后醉吹玉笛送春归

　　题秋江埀钓图

　　湛湛长江上有枫江平日落见飞鸿安得酒船三百斛荷花荡里钓秋风

　　题雪山飞瀑图

　　钓船闲倚落星湾飞瀑髙悬紫翠间风雨不来云气净絶胜湖里看庐山

　　宗启刘君由泰和知县入为工部侍郎先时县丞陈举善为作山水图以识别及会京师刘属题诗其上余邑子也故云

　　赞府澄江送别时曽挥健笔写淋漓只今西掖看图畵江雨山云总去思

　　题墨菊图为杨员外公辅赋

　　道人滴露调香墨写出秋花一两枝愁絶渊明愁未醒短篱沽酒月明时

　　题练带桃花扇面为都府断事官韩敬明赋

　　仙鸟飞来练带斜踏翻云影碧桃花谁令天上传消息春到瑶池阿母家

　　题甘溪归养图为萧国録子所赋

　　先生归隠甘溪日七袠髙堂雪满簮不待鼎珍陈至礼便如饮水也应甘

　　文登县

　　海岛沙寒倦马嘶风潮雪暗水禽啼去京已是三千里家比京城更在西

　　自济南堰头开舟溯黄河西上

　　小清河入大清河混混船头涌浊波已过回湾五十里蕐山犹自郁嵯峨
　　其二
　　东望蕐山西碏山河流奔放两山间岸沙疏恶居人少时见鱼罾占一湾

　　东河道中

　　北上桐城日未斜人烟萧瑟半风沙客懐千里愁氷雪三月东河见栁芽

　　茌平县

　　山东征客几时归榆荚成钱草似衣政自羇愁无着处马头忽见雉双飞

　　清明日所见

　　初日榆林听鸟鸣微风拂面晓烟轻纸钱麦饭谁家子忽忆清明上塜行
　　其二
　　■〈毛参〉■〈毛参〉榆栁带烟萝落日荒原狐兎多断港已无流水过行人犹说古黄河

　　髙唐州

　　三月春光欲暮时故园回首意兼悲道傍杨栁心枯尽犹有青青到逺枝

　　癸丑除夕口号柬古英上人

　　燕山城里逢除夕子自无家我亦僧一种乡心难与说闭门各自对青灯

　　正月二十六日得表弟梁逺南京消息且云比江西来者皆未有书感而赋此

　　书发南京已岁徂开缄惊喜忽长吁谁知路比燕山近更说新来一字无

　　余自去冬闰十一月遣人还泰和迎候舍弟子彦与家人偕来今经九十余日矣未知果来否偶灯下独酌有懐怆然援笔题此俟余弟至而共读之时正月二十七日夜也

　　南北相望路七千南风只有卖盐船故乡消息何时发纵得书来是半年
　　其二
　　稚子家人俱可怜江南烟水路绵绵开船好是烧灯后下马何由醉眼前
　　其三
　　转觉别来俱老大四年不见奈愁何直须灯下狂呼酒比较何人白髪多
　　其四
　　昨日通州好语传凌开已见上河船船中怕有南来客直遣相迎河水边
　　其五
　　更忆舎南篁竹边长公相对结茅椽有时蹑屐窥园去长日抛书枕石眠
　　其六
　　自起床头数俸钱倩人买秫酿氷泉牡丹开日应须到净扫西轩待醉眠
　　其七
　　羣乌乱鸣苍柏顚南窓对酒一凄然不知今夜燕台月何处荒江照客船

　　偶书

　　不见梅花思黯然萧萧尘土入新年白杨枝上埀缨络正是燕城二月天

　　题李兵曹竹石图奉寄中翁长公

　　自卷新图寄长公幽篁古木两三丛燕城六月尘如海得似南窓卧竹风

　　题江亭秋望图

　　江亭秋望渺衡湘碕岸枫林带夕阳欲采苹花愁逺客白鸥飞去水茫茫

　　题春江载酒图

　　锦石琼沙不涴尘桃花杨栁满江春畵船载酒游何处絶似风流贺季眞

　　过万岁山下

　　海子空涵万岁山广寒殿在碧云间岩前无数长松树惟有飞鸦日暮还

　　初晴

　　微雨初晴不作泥牡丹花发石栏西公庭过午文书静坐听林鸠自在啼

　　核桃树

　　叶底青丝乍委纕枝头碧子渐含浆燕南山北家家种不比齐东枣栗场

　　庭下牡丹盛开感赋二首忆徐吕二佥宪分巡未还

　　十年不见寿安红三月燕城雾雨中未省何人旧栽得斩新雨露鬪春风
　　其二
　　绀芽翠叶蔼离离喜见新年发数枝无酒无朋难独赏每来花畔立多时

　　观城外练兵

　　年少粗豪喜战功短袍新赐锦重重对箭戳鎗夸得隽骣骑官马去如龙

　　种栁

　　绕城宻宻挿埀杨近水仍添四五行莫遣行人来系马更教遮护起藩墙

　　海子桥晚眺

　　海上青山山上云空青锦绣自成文广寒西下红桥晚两岸荷花一径分

　　题黄渊静替礼墨竹纨扇

　　潇洒颂台赞礼郎手持纨扇白于霜只今写得篔筜竹清昼无风也自凉

　　秋日燕城杂赋五首

　　南城土垣故不塌西宫渠水自相通野芦花侣杨花白蕋木叶如枫叶红
　　其二
　　菜根磊磊红萝卜草子嶃嶃白蒺藜东蓟直通齐化外南城更在顺承西
　　其三
　　长帘卖酒夸江米小槛分鱼说海鲜羊市角头逢贾竖蓬莱坊里问神仙
　　其四
　　城中十井九苦水城外四围三面山侠客已无多伎俩燕姬那得好容颜
　　其五
　　官马清晨去打围马前鹰犬去如飞平原日落烟尘起野兎山鸡倒载归

　　秋雨口号

　　满城风雨冷凄凄白杨叶飞鸟乱啼马蹄暗踏十街水车毂深埋一尺泥
　　其二
　　直北风来厉作威吹沙挟雨半空飞行人不惯张油盖茸帽毡衫信马归

　　命童子买酒看后庭晚菊

　　自数青钱送酒家瓦瓶细细注流霞牡丹芍药从渠有莫负庭前瘦菊花

　　何日

　　杨叶落尽桑叶稀乌鹊夜啼风掩扉长年塞北风霜早何日江南游子归

　　秋意

　　帘外纤尘寂不惊满庭秋意坐来清闲门白日无人过犬吠阶前落叶声

　　十月对菊

　　杏梨三月鬪芳蕐不见深冬梅与茶欲识幽燕风景异菊花开后更无花

　　狂风

　　陟顿风来刮地吹排窓推户更掀帷居民土壁围烟火暖坑敧眠自不知

　　寒夜

　　马龁枯荄寒夜长风如箭镞射阴房不知门外三更雪误起开门看月光

　　岁暮戏柬天英上人

　　残年寄食尚天涯风裂禅衣面扑沙还忆故山晴雪里闲拖锡杖看梅花

　　题栈阁晴峯图

　　曽闻剑阁上青天栈道萦纡路几千更过陇头听流水白云西下自秦川

　　题畵

　　九蕐日照绿杨川三峡云深瀑布泉安得草衣骑白鹿碧桃花底访神仙

　　四月承叔铭佥宪二絶句问西厅牡丹开未倂寄罂粟令予种之以娱目因戏用韵以荅之

　　惆怅乘骢客未回杏花落尽牡丹开西厅吏散文书静几向花阴立紫苔
　　其二
　　囊盛罂粟寄来迟种得花开定几时赖有戎葵髙一丈浅红深绿总宜诗

　　旣四月末予西轩牡丹一枝最后开与戎葵掩映特盛时叔铭适自保定归隠若有相待之意因命酌快赏叔铭再用前絶句韵为寄兴不能已仍用韵奉荅倂忆吕本拙佥宪按事中山未还归日当共一笑云

　　戎葵花早牡丹迟刚値先生下马时不便破除千斛酒也应勾引数篇诗
　　其二
　　有客邯郸久未回西厅无奈好花开当筵纵赏何由共日日开轩扫翠苔

　　叔铭以纨扇索予题诗因戏作丛竹于上仍系以诗

　　家住江南青竹林别来无日不关心偶然写向齐纨上便欲移床坐绿阴

　　题古木幽篁图

　　琼枝翠叶静为邻秀色娟娟絶点尘日暮天寒罗袖薄可怜空谷有佳人

　　秋日见鴈有感

　　居庸关前秋草新桑干河畔是通津可怜无数沙场鴈个个南飞背着人

　　送别叔铭佥宪出顺承门

　　送客出城秋已凉太行南上楚天长顺承门外斜阳里荞麦花开似故乡

　　题晦庵先生书畊云钓月四大字墨本为王敬之知事赋

　　十角黄牛两具犁山南山北趂幽栖杏花开后菖蒲出春雨鹁鸠相应啼
　　其二
　　独移兰棹钓沧湾风细波澄夜景闲却渡九溪歌九曲不知月上浸亭山

　　七月一日得大兄去年九月寄书来其午魏直夫来自京师闻大兄哀讣而未领家问是夕灯下且信且疑辄赋絶句以写悲怆

　　西风和雨入长杨的的青灯伴夜长一纸乡书三四读不知清泪湿衣裳

　　夜宿雄县东馆会文学李秀士自云尝从游圭斋欧阳文公过临川曽子固清江胡居敬二先辈之门其风流酝藉有足观者于是予去乡七年矣为之慨然明日书此识别

　　瓦桥东馆晚停骖喜遇幽人慰盍簮间说从游往年事满庭霜月梦江南

　　出雄县望西山赋一絶寄吕继道佥宪

　　顺承关外酒阑时驻马相看各自悲多谢青山三百里送人直过易河西

　　望汉献王陵

　　单家桥下雪横氷草树连云掠冻鹰汉业已荒河水在行人遥指献王陵

　　夜宿逯家店

　　柴门下马日平低苇席蓬窓壁乍泥寒夜老翁看客惯青钱问酒过村西

　　入德州界

　　霜结沙尘冻不飞榆林风定日熹微客程已入山东境渐喜居人识面稀

　　过茌平懐马宾王

　　昔贤经济未轩张末路低回祗自伤斗酒新豊聊濯足令人长忆马宾王

　　髙唐州道中

　　北风吹沙官道长两傍杨栁间榆桑何时走马重来此要看清阴六月凉

　　碌独

　　碌独双轮至日斜北风竟日卷黄沙已添衣上尘三斗谁料胸中书五车

　　观野烧

　　牧童敲火枯栁根青烟猎猎起荒原回风吹入蓬科去烧却东家桑枣园

　　野老

　　野老当门喜客来旋烧新炕斫桑柴自言土恶无甜水五里分泉夜部回

　　至甜水铺夜宿水恶不可饮早起趋髙唐州

　　驱车甜水铺前宿燎火夜干衣上霜忍渴不眠愁水苦五更乘月过髙唐

　　入东平渡北关外长桥见采樵氷上者

　　桥跨平湖一境开羣鸥欲下正徘徊萧萧芦苇层氷上犹有樵人踏雪来

　　出东平南关始闻周侍郎宾自京还家而不及相见赋此寄意

　　联桂坊前君故里匆匆车过不曾知逢人相问凭相谢正是南关大雪时

　　东平道中问酒不可得

　　寒鸦啄雪行且飞东平道上行人稀炕头黄酒那得买氷下鲤鱼空自肥

　　夜宿司徒铺以送徒喧杂锅釜不空童仆不及炊爨而去因忆岭南旧事谩赋

　　忆从绣水入髙州篁竹萧萧万岭秋道上行人敲石火截筒炊饭也风流

　　余自北平赴京十二月五日道出济宁会伯髙齐君于公馆君本唐县人素擅顾吴之妙草草为予点眞观者咸以为肖而余独觉其老丑也临别赋絶句三首奉答倂柬赵晋卿夏时佐曹伯仁三先生

　　庆都山人齐伯髙袖有五色之仙毫李白楼前忽相遇便呼银瓮出蒲萄
　　其二
　　我本山林麋鹿姿多君点染出清奇不知老去愁多少但觉秋霜满鬓丝
　　其三
　　昨夜南关对月时客心如水向南驰京城此去犹千里岁晏还家未有期

　　夜宿城南天井闸候水忆孟邻王贰守时许为余写弄琴小像未至赋此以寄幷柬府公赵大叅秉彛

　　京国南还水路遥城阴复此驻兰桡可怜关外重重闸不放河流过鲁桥
　　其二
　　目送飞鸿手抚弦十年幽事已茫然谁知昨夜南归梦犹在云山野水边

　　出赵村闸为魏鉴题墨梅一首

　　忆在江南处士家每从雪里见横斜北来十月燕山下却忆梅花似雪花

　　南阳河口晓望

　　北风打头船进迟南阳河口正流澌玉皇庙前杨栁树行人却望忆来时

　　过谷亭二首

　　小龙涡接大龙涡谷亭闸口水穿波寄语南船缓来上北船东下正如梭
　　其二
　　谷亭亭子大河边赤鲤黄鱼不论钱水上浮凌高一尺朝来阻住北来船

　　过黄河见堤岸有古墓双石表感赋

　　河堤石表古来存知为谁家守墓门旧冢已墟人世换年年乌鸟当儿孙

　　题鸡鸣台

　　鸡鸣台下水禽啼韩信城边雪满堤千里行人愁夜半一船明月过河西

　　卽事

　　水禽如雪憩浮澌流下前滩漫不知岸转舟回忽惊起口中衔得锦鳞鱼

　　黄河道中

　　一河盘注两堤间十里应多北曲湾南舰经年载盐去北船尽日送军还

　　沙河闸

　　数家茆屋是沙河废闸当河乱石多大船东下好扶舵泗水西流当奈何

　　过留城

　　荒城如斗半蒿藜千古全功孰与齐须信君恩本天道如何自挟请封齐

　　过恭城望九里山

　　满河氷片挟舟行洲渚参差互送行九里山晴春意动买鱼酤酒过彭城

　　将至徐州见人种树者

　　舟下徐洪冻已开故园逺在贑江隈家家春近栽杨栁江上行人且未回

　　臈月十五日夜徐州洪对月

　　徐州洪上月团团浪打孤舟客影寒料得人家今夕语一年十二度相看

　　泊徐州洪乡人有携酒相饷者喜而赋此

　　碧瓮盛来琥珀光感君逺意不能忘情知岁近归期逺且对尊前说故乡

　　雪中见鸳鸯感赋

　　白头鸳鸯飞且号双双冲雪下江皋吴娃不省风波苦只想花门绣羽毛

　　淮安舟中夜闻吴歌戏作二絶

　　淮安城下霜月明淮河船上唱歌声谁遣此歌今夜唱声声却是怨郎行
　　其二
　　望郎归近怨郎行一步闺门万里情辛苦寄书河北去人言却在武昌城

　　观凿氷捕鱼者

　　湖淀野人工捕鱼隔氷见鱼氷下居持斧凿氷刺鱼去凿根团团井不如

　　题关山秋霁图

　　关门迢逓通何处野寺依稀记昔年未拟炉峯看瀑布直疑剑阁上青天

　　由邳州入房村

　　沙薄霜干草不深萧萧楡栁冷无阴村园门巷皆鸡犬比似江南少竹林
　　其二
　　层氷两岸戏龙鳞先放河心一道春借问驿船行得未南京杨栁待归人

　　过南陆山中

　　鸟过平原霜草齐雉飞兎走各东西何由掣取腰间剑细割肥鲜酒自携

　　马上望泰山口号

　　古色苍寒倚太空旁无附丽屹当中要知独拄东南角不是人间培塿雄

　　入济南城

　　步入齐城见石麟荒凉莎草欲无春北风着意如相识吹雪花来候远人

　　鳯村阻雪赠曲秀才

　　欲度成山泛海槎鳯村夜半雪飞花何由倒卷沧溟水净洗扶桑看日蕐
　　其二
　　北海东逢曲秀才鳯皇闻到此山来春风好种梧桐树早晚飞鸣上紫台

　　河上謡

　　青杨沟下是黄河三月春深风浪多河中石子白磊磊河水自浑君奈何
　　其二
　　河流曲曲是盘钩东北西南不定流何佀客行西北去回头一向望南州
　　其三
　　马家浅上船难泊徐州洪下好相寻水急莫嗔郎性恶滩浅不如人意深
　　其四
　　家住黄河相见湾湾头道路古来难十度船来九度见郎行自隔万重山
　　其五
　　河上丈人河上居杨栁青青三月初少年挟箭去射鴈妇女踏罾能网鱼
　　其六
　　临河照影挿花枝莫道浑浊不相宜试把郎心比河水顾盼分明当自知

　　过邵伯得风喜赋

　　长洲短岸去匆匆坐看云霞西复东最爱归船胜走马不烦鞭策只乘风
　　其二
　　南上河里三百里买鱼沽酒二三程小篷短棹泛敧侧卧听风声与水声

　　○联句杂体【附】

　　游金精夜宿桃阁余与郑同夫张灯置酒且饮且吟命田仲颖书之余二人饮益豪吟益奇赵伯友从旁醉卧闻喧笑声忽跃起大呼好句好句仲颕亦时时瞌睡不譍罗孟文从旁大笑不已道士姜近竹以继烛不给先退矣迨明缀之得五十韵

　　木落秋容净天髙旦气清乾坤澄玉色云雾豁金精招隠懐藂桂【刘】寻幽想茯苓委蛇缘涧壑【郑】迢递出郊垧赤岭酣朝旭【刘】青峯带曙星篔筜交石崦【郑】萝薜荫林亭峡口闻清唱【刘】崖阴见耦耕洞猿啼石裂【郑】山鹘掠云平【刘】瑶草迷玄圃琪花蔼赤城【郑】老君岩崱屴【刘】仙女沼泓澄【郑】玉几栖崖穏【刘】金床映户荧仙桃宁有种【郑】石鼓自无声莲坠飘银汉【刘】松蟠偃翠棂缘檐风铎乱【郑】挂壁雨瓢轻木鹤遥占斗【刘】铜龙并拱衡殿标唐岁月【郑】地拥汉精灵鳯诏云霞焕【刘】龙章日月精搴帷瞻绰约郑隔水望娉婷【刘】奕奕青霞服飘飘赤羽旍【郑】采鸾朝解佩骑虎夜吹笙缥渺何由遇【刘】荒唐孰可名悲歌传下土【郑】遗迹渺飞輧【刘】王纪长沙系兵行百粤征郑委禽懐恋恋凿石感铮铮【刘】仙偶眞难匹师昏竟莫成断云空有望郑流水故无情已矣遗祠庙苍然肃殿楹【刘】莓苔沾玉座尘网拂珠缨【郑】明镜沈秋涧残棋委石枰【刘】寻眞怜梦窈抚字觉心惊【郑】映日蚕崖瘦缘云鸟道横【刘】跻攀愁独坐歌啸混同行【郑】剪烛当清漏移尊近翠屛【刘】絶襟从客醉移席任渠争【郑】酬唱兼谐谑登临任送迎【刘】孟文频絶倒仲颕故沈冥【郑】思苦心应呕眠迟眼屡瞠【刘】吟教刘楚哑联到赵埙醒【郑】月冷茶烹栗霜寒瓜剖琼【刘】风从钟后息泉共醉时听【郑】磨石湏题姓【刘】临池欲写经【郑】继膏愁道士授简愧诸生【刘】林鸟寒初定岩扉夜不扄【郑】栟榈髙瑟瑟黄竹乱琤琤【刘】天地眞■〈氵寥〉泬朋游此合并【郑】百年成过鸟一夕感浮萍【刘】野逈参初转【郑】庭空露向零【刘】长吟倚空阔吾欲访蓬瀛【郑】

　　露坐南城石桥与郑同夫罗孟文联句

　　云递月微明【罗】月澄露初泫【刘】川容淡水物荷气沿阶藓【郑】更深喧渐息虑涤情自遣【刘】宿鸟寒不飞【罗】流星下遥巘【郑】

　　湖亭午宴与旷伯逵欧阳铭萧曙联句三十韵

　　林馆众绿净微风濯烦歊【旷】眷言集羣彦清燕永崇朝【欧】礼尚匏樽俭欢逾锦瑟调【萧】初筵陈旅语雅韵接仙韶磊落高懐泻疎狂逸兴飘【刘】炙鲜香溢鼎注玉色翻瓢【旷】斟酌烦童竖歌呼狎友僚【欧】杨梅红欲滴山韭翠初挑【萧】坐倦轻絺解吟酣小扇揺【刘】云窓尘不到雪椀暑全消【旷】憩渚仙禽逈穿檐海燕娇飞飞浑不定【欧】矫矫讵能招【萧】慈竹秋阴近宫槐暮色遥【刘】居便人事简贫爱客情饶闭户仍投辖携壶更解貂【旷】习池宁足恋谢墅故难邀【欧】自抚便便腹谁呼袅袅腰【萧】青云期放旷白髪任飘萧【刘】楚也泥途迹铭乎玉雪标【旷】那能终隠逸端可上云霄【欧】萍梗嗟良会蓬蒿托圣朝【萧】赤心元皎洁丹禁自岧嶤【刘】伏剑青蒲切趋班玉笋超【旷】鸡鸣天阙道龙跃海门潮【欧】结驷陪官署联镳出使轺【萧】北游尚尘土幽事且渔樵【刘】胜会宁辞数狂歌故不骄【旷】杯行湏泛泛瓶罄莫寥寥【欧】苏圃连花坞徐亭带栁桥【萧】它年留雅韵应得继风謡【刘】

　　湖上联句

　　次公不解饮越石最能诗【让】短句从谁赋空觞祗自持【楚】晴云低过雨斜日上髙枝【刘】近寺钟声起归鞍未可期【萧】

　　湖上联句同常允让黄肃伍理

　　疎雨湖边过【让】凉风栁下来【肃】隔堤渔网出【理】别浦酒船回【楚】远树来江阔【让】残云带暝开【理】层台歌吹发犹恐暮钟催【楚】

　　池上联句

　　池馆月初上幽人时独行【楚】焉知竹林下有此木屐声【霜】

　　白云轩联句【有序】

　　至正丁酉夏五月二十有二日大梁常允让盱江黄肃邀余访伍理于东湖之上时暑雨初霁绿阴正繁坐白云轩中酌酒论文情兴洽甚允让叹时事之方殷感朋游之不偶乃相属联句得十二韵宛转成篇音韵谐适仍命曾泝就景为图图成录诗其上非敢以夸时彦于方来亦将以识嘉会于斯日也
　　潇洒青云彦幽居隔栁樊【常】湖阴通曲径苔色上髙垣帘卷南熏入窓含夏荫繁【刘】脱巾投玉麈移席倒匏樽【黄】凉雨荷香度晴云树色屯芙蓉交翠叶【伍】薜茘引芳根【常】雪蠒乌丝细霜毫玉筯完【刘】笼鹅从换帖爱鹤敢乘轩【黄】休日欣良觌髙懐得细论【伍】堆盘朱实润溢砌紫兰翻属坐仪如鳯挥觚徤胜猿【常】雄文三峡水壮志九溟鹍【刘】酒晕开愁颊茶香醒滞魂【黄】风尘江海暗戎马道途喧杜子无家久张君有舌存丹心依魏阙【伍】清梦绕天阍寥落悲时事飘零愧弟昆【常】盍簮萍梗日曵履缙绅门【刘】句压弥明鼎宴同桃李园【黄】银屛酣坐穏鹦鹉可鲸吞【伍】

　　晚凉同常伯敬黄子邕过杨伯谦湖上书舍値伯谦出未归子邕买酒小酌联句

　　酌酒湖阴晚【刘】移床竹径凉【黄】髙荷凌水碧【常】幽草入林香【刘】问字过从数【常】联诗叹语长【黄】却懐杨宪史骑马出东坊【刘】

　　同礼部主事张孟兼国录萧子所焚香夜坐同赋线香联句二十韵

　　斋居澹心情分火试香缕【张】纤纤五彩纒烱烱众星吐【刘】初闻疑袭芳细辨湏按谱【张】千条揉金枝百和杂琼乳【刘】本非龙涎收岂与鸡舌伍【张】烟联玉绳直雾袅金茎古【刘】月斜忽逶迤风度自飘舞【张】氤氲起丝髪宛转散毛羽【刘】眩眸讶窥管拂鼻欲停麈【张】麝脐逺近发狼燧髙下举【刘】缲车不可收蓍草逺堪取【张】焰含怪鎗殳烬过惜紃组【刘】焦头恍莫救燃指粲可数【张】萧茎引初■〈火芮〉艾剂消微炷【刘】袖携忆朝回灺落惊夜午【张】兰膏旣异资庭燎亦殊炬【刘】唫长搜韵险坐久搅懐苦【张】云冷博山空【刘】城楼已三鼓【萧】

　　玉兔泉【有引】

　　洪武五年秋九月十又五日日入酉余与仲子璲过张录事孟兼于成均秉烛对坐孟兼方命侍史汲玉兎泉瀹茗俄熊参军鼎刘职方崧周虞部子谅皆集相与谈诗至惬心处辄抵掌笑哗吕太常仲善闻之亦驩然来会既啜茗已孟兼出新造玉兔泉铭讽之且曰今夕何夕胜友如云不可无以为娱请举泉联诗何如众皆曰然余年有一日之长俾题其首句余则以次而续闘险据胜閧閧弗能休至二鼓诗成各拥枕就榻逮鸡再号风雨凄迷载途官事有程皆不告而去余亦骑驴去朝天矣明日孟兼将属璲作小楷系诗于铭左征予为之引于戏人事聚散如风中飞花其回旋飘泊曷尝有一定之迹今幸得与二三君子岸帻咏诗冁然而一笑岂非天哉然此七人之中楚产者大半独余父子与孟兼居越西相距仅半舍它时或抽先后簪而归支九节笻访孟兼白石山房遡咏诸贤立霄汉上欲一见不可得取此巻阅之恍如聚首成均时宁不有慰于寂寥之乡耶孟兼子谅仲善皆以字名熊君字伯颕刘君字子髙余则南都散吏金蕐宋景濂也
　　成均地何灵圣泽资灌沃【濂】兔奔兆奇征井渫发新斸【鼎】自非三窟深孰湛一泓绿【孟兼】储精本从金生色絶胜玉【子谅】霜唇蘸寒饮雪毳翻夜浴【崧】酿冽补酒经沐丹验仙箓【仲善】杵舂蟾宫弃珠喷鳣堂触【璲】朶月生阴津观天漏晴旭【濂】水澄毛骨竖鉴彻须眉烛【鼎】■〈鵕，兔代鸟〉名徒自奇桧行秽难赎【孟兼】虽涵东郭狡难洗上蔡辱【子谅】引满瓶未嬴探幽绠频续【崧】流罂渗银床出窦溅琼粟【仲善】醉沃日晕花冻吸指连瘃【璲】濡毫乃自润照影从人欲【濂】光沈天上魄祥启地中躅【鼎】摛辞挹余清盥荐侑佳告【子谅】剑刺非贰师池移岂身毒【孟兼】燕支愧淫陈盐卤鄙富蜀【崧】不动疑雪洼长揺笑风纛【仲善】天光一眼开云影片鳞束【璲】剧燕觉瘆■〈疒东〉蹷足想彳亍【濂】觱沸虎爪跑■〈奭斗〉吸猿臂曲【鼎】洁士濯冠缨渴卒卸刀韣【子谅】精当卯君降液或井宿督【孟兼】谁知锺阜分脉与伊洛属【崧】锡名尔固佳战句吾何局【仲善】联将指鼎比疾胜击钵促【璲】惊风落灯烬斜月坠檐曲【濂】灵源讵能穷短咏聊可录【鼎】

　　北园池上联句

　　池上月凉秋佀洗【逵】城头漏转夜如年【佑】枳林不动风初定【谌】草叶低垂露正圆【楚】移席偶临流水坐【逵】钩帘还对落星眠【佑】几时吹笛芙蓉底更向龙湾棹酒船【楚】

　　闻黄子邕数日出饮不归因与刘鼎子铉张智子明联句戏柬之倂寄杨宪史伯谦

　　三日不见黄子邕使我茆塞于心胸【鼎】书床虚连竹色净酒斚间覆栁阴浓【楚】每于月下重相忆何事湖边独不逢【智】急欲移书杨宪史山房湏遣白云封【楚】

　　南园联句同王佑旷逵刘霖萧谌

　　络纬声如劝饮【佑】篔筜青好题诗【逵】风转银灯不动【楚】月来瑶席频移【谌】草色亭西晚径【佑】水声篱外秋池【霖】此夕龙湾佳会南楼千载襟期【楚】

　　槎翁诗集巻八

 
