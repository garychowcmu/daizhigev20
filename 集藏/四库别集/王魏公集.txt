　　钦定四库全书

　　集部三

　　王魏公集七巻

　　别集类二

　　宋

　　提要

　　臣等谨案王魏公集七巻宋王安礼撰安礼字和甫临川人安石之弟也登嘉佑六年进士第厯官翰林学士知开封府尚书左丞迁资政殿学士知太原府事迹具宋史本传安石兄弟三人惟安国数以正议见绌其文集亦湮没不传安礼位稍通显史称其以经济自任而阔畧细谨故其生平一以知湖润两州与倡女共饮论罢一以贪论罢屡踬屡起盖亦跅弛于法度之外者然其知制诰时因彗星见极言执政大臣不察上惠养元元之意用力殚于沟瘠取利究于园夫其语皆以讥刺新法则于大体尚能持正固未可以一节概贬之矣其集本二十卷见于宋史艺文志陈振孙书録解题者并同明叶盛菉竹堂书目亦载有王魏公集六册是明初尚有传本厥后诸家书目皆不着録葢自明中叶以后已佚不存今从永乐大典散见各韵者裒辑彚编厘为七巻其中内外制草颇典重可观叙事之文亦具有法度如沈季长元绛诸志铭尤足补史传之阙以视安石虽规模稍隘而核其体格固亦约畧相似也安礼封魏公史所不载惟田昼所撰王和甫家传有云累勲至上柱国爵魏郡开国公食邑三千户食实封五百户葢宋每遇郊恩輙赐羣臣勲封名号冗滥故史不尽载观安礼所修灵台秘苑今着録子部中者书前有安礼署衔一条题上骑都尉剧县开国男而本传亦未之及则其为史所畧者固已多矣

　　乾隆四十六年九月恭校上

　　总纂官 臣纪昀 臣陆锡熊 臣孙士毅

　　总校官 臣陆费墀

　　●钦定四库全书

　　王魏公集巻一

　　（宋）王安礼 撰

　　○诗

　　鸿鹄诗

　　鸿鹄慕稲粱日夜疑罝罘蜻蛉善蜚翔不为食饮留胶丝竹竿杪童子与我仇出处或类此明明君子羞近世喜髙论罔知道沉浮朶頥非吉人赴海岂善谋万事固有理彼哉宁易求爱子智虑明吾言非暗投

　　常州寄吕进之五言一首

　　峩峩霍邱上可以望九州岛衮衮蔡河底日夜无停留子与山水近官冗亦少休登髙望我居寄书托东舟非唯慰我思亦以解子忧我欲问子讯氷泥塞■〈干阝〉沟又欲识子处东山岂髙邱惜哉所处异会合宁易求何时春风来从我繁台

　　游游集禧中元东轩分题得东字

　　策马从仙子探春游帝宫爱此髙尚志开轩池水东鸭緑漾残日树碧留清风生我潇洒思超然尘世中

　　昔日

　　昔日登名级天街是胜游昔日初得志潘鬓未惊秋逸驭乗风逺迁莺出谷幽琼林颁宴处楼殿彩云浮

　　丙寅九月二十日同蒋颖叔从长干雨中登髙座寺诗

　　弭节萧帝寺驱车成子冈莽卉翳涂泥霖雨沾衣裳跻攀踰百寻险滑歩寸量生公不可见雨花空此堂当时听说法神鬼乆已藏烟云渺无穷凄风来我旁山川万邑屋所见未毫芒驾言吾将归重劳徒御将迟明羲与和宇宙观暄晹安行凌太虚旷朗观八荒

　　送别范希声

　　驿吏闯晓鼓仆夫乐晨征叙别何草草君今千里行捧檄近京国拜亲还洛城层峦望太行慷慨无俗情嗟我寔僚友追攀劳至诚赠言岂无意爱子智虑明抱才太华髙视利鸿毛轻世路有夷险君行常直清朝廷正博采幕府讵乆撄少别勉自爱他年看名卿

　　曲院输麦二十二韵呈开父

　　自讼愚且鄙平生事辞翰为文谢超卓得禄未盈寸一官走穷僻百事真黾勉昨者得州帖输租被公选曲舍只容膝侍立如牛喘逄逄鼓咽耳漠漠尘翳眼微风六月息烈日四檐短一座洒腥雨万夫挥午汗斗升烦较量朱墨谩勾窜岂惟畏刑书农事宁可缓頼有葛衣翁志趣颇髙简爱民一心劳慰我百忧遣谁人坐华堂玉簟罗婉娈清樽近美竹氷纨依素扇贤愚定劳逸贵贱天所绾赋分乃自然何须慕华弁况予山野姿夙尚本萧散萦纒正自取有类蚕作蠒得桷未知渐盈庭巳占艮怳恠旧学凋冥羞素期舛便当谢官长趋墀来敛板才谫又不力引去非冝欵

　　酒罩

　　妙絶因心匠华堂此集英轻尘避緑蚁宻影占香琼醉有陶彭泽狂如阮歩兵瓮头篱菊下弃掷任纵横

　　捧香人

　　绮席延佳士香来似有情当年漫拱黙终日费携擎偶以朱蓝僣还因刻画成犹胜海上客逐臭了平生

　　赠道光法师

　　闻名非一日许见便忘年宴坐得真际与游无俗縁杖藜寻古刹洗钵试幽泉稍寄钟山约临风但慨然

　　为爱

　　为爱诗家景分题昼幕褰寒生洞庭石翠滴华峯莲刷羽天门过潜鳞海窟眠未饶元白辈争购百金传

　　中父礼院学士挽词

　　汉殿曾亲册収科咫尺间文成疾翻水学富似登山夷路方腾驾重泉忽掩闗乡人洒涙送犹想去车还

　　王夫人挽词二首

　　僊去还缑岭丧行指洛川松楸闲故垄笳鼔咽新阡制诏隆名定铭诗具美传王宫尽恩旧雨泣望云軿

　　启国恩章称颁恩典册徽都人瞻卤簿王子泣缞衣落日随丹旐悲风引素帏西城供祖奠惆怅昔游非

　　赠别君重安抚太尉

　　箫皷纷纷倒酒樽贤侯于此驻髙轩平明受诏辞龙阙睿圣分忧在雁门种落望尘迎汉使吏民填道看王孙一瞻车马人皆乐宁识安邉策略存

　　宿直二首

　　天上春风水外寒瑠璃瓦湿月团团千门纳钥尘飞逺一夕聫文火禁寛人想柝声来睥睨鸟惊花影堕栏干少陵老去唯便静此地优容欲报难

　　烛泪漼漼罢赋诗幅巾乗兴歩东西银河逼夜光芒堕玉宇参天次苐迷稍梦荆江三里鹄忽惊汉殿五时鸡平生出处无心较亦似庄周万物齐

　　题灵壁兰皋张氏园亭

　　池塘脉脉春泉动亭馆阴阴夏木凉砌叶乱风摇月色檐枝留雪宿年芳四时气象谁长见一夜追游我太忙从此与君携酒后梦魂应不隔沧浪

　　次韵徽之学士马上口占

　　料峭风来午漏迟壁门■〈车献〉■〈车献〉敞轻支侵寻出谷春莺啭约略营巢社燕期隐几稍同南郭嗒滥巾未望北山移值君佳句吟哦乆等是官曹得暇时

　　游齐山

　　曽随嘉客在层峦秋色阴晴一望间洞外暂乗云缥缈林端时露水湾环维舟暇日来寻胜经世髙才却爱闲闻说使君歌舞去盛游应不减东山

　　琼林苑赐燕饯别留守太尉辄继元韵

　　名德从来重四夷朝廷今日见官仪陪祠自冠三公位分陜犹为百辟师金谷望尘多眷旧琼林赐饯尽丞疑都人喜看旗旄美宁识勲庸在鼎彛

　　次韵仆射相公侍燕集英长句

　　天授嘉符帝祖宫仙枝产秀福来崇金茎对峙灵根固云朶交升圣泽通法驾留观知锡羡从臣称庆未辞穷诗人只觧歌行苇宁识君王造化功

　　御沼环流瑞景长集英宫殿紫宸旁香随银漏留春色花压琼筵鬬日光仙乐缓调瞻凤扆天人髙拱对龙章皇家多庆千官喜万岁声中献一觞

　　春日即席有题

　　早是天涯多病客可堪春末少年时风流任使花王笑欢乐除非酒伯知荆岫定为郊社器渭川终作帝王师琅玕未实烟空老不恨年来紫凤饥

　　七言一章赠别吴兴太守中父学士兄

　　蓬山仙子任天真乞领南麾奏疏频金鏁阙邉辞黼座水晶宫里得朱轮公庭事简烦丞掾斋阁诗多泣鬼神莫为行春恋苕霅銮坡挥笔待词臣

　　送卢大雅赴阙

　　箫鼔纷纷载酒醪送行汾水觉秋髙吏民遮道瞻思切车马还朝气势豪圣主询谟忘旰昃明庭收选尽英髦看君才业何人似哿矣趋荣勿告劳

　　送吕陶赴阙

　　赋比相如巳絶伦即论才识又名臣致身可但诸公右发策冝为上国珍今日朝廷思谠直一时贤俊待经纶行看致主唐虞术与笑淄川曲学人

　　送子玉赴阙

　　寂寞扬雄与世踈頼逢佳友慰穷居深沉智虑三冬学磊落胷懐万卷书自古贤豪今日盛看君才调几人如还朝好作登瀛客闻说元臣荐子虚

　　和踏青

　　踏青争惜赏春葩尽日无辞到月华金谷正冝开锦帐曲江翻想映毡车侠卿酝藉歌飞雪游女娉婷脸夺花更咏汉宫传蜡烛青烟散入五侯家

　　清明日赐宴琼林苑奉酬宫使太师相公

　　清明春律十分回草色连云花尽开禁籞幸随诸彦入安车仍赐上师陪百壶未许都门饯九奏先从帝所来鱼钥恩留方锡劝桞邉迟日莫相催

　　送吴殿中知景陵

　　柘上论功使节临奏书倾动士人林沙墀通籍沾新宠泽国鸣弦试好音郭畔黄芦冝日晚水邉红橘与秋深君才八九吞云梦应笑离騒向此吟

　　赠无为张居士

　　余学无为无所成每闻风论便神清乡人来问真如理居士能忘物我情胜业乆应三界护妙言非止百金轻世途多少冥行客好与分明说化城

　　过王整状元墓寄薛唐卿郎中

　　始任监州便殒身我来临奠重悲君一名曽冠千人榜三尺飜如百姓坟古木带风号晚照野花和雨泣秋云贤侯若为刋碑碣乞取东床内翰文

　　恭和御制上元观灯

　　銮舆清晓出瑶台羽卫瞻迎扇影开凤阙张灯天上坐鸡林献曲海邉来修文可笑秦无策能赋休夸楚有才星汉末斜钧乐阕君王宣示万年杯（按瀛奎律髓増）

　　谨赋五言一章赠别致政太师

　　封国营邱近行胪洛水浑位齐师尚父名重相公孙勲业归宗祏威声寄塞垣安居今日老魏阙此心存祖燕临华省赓歌屈至尊里门多喜色云汉在瑶琨

　　奉和留守太尉赐燕玉津图

　　将相仪刑乆师儒典册新乗车朝魏阙铭鼎颂舆人髙会开名苑多欢浃辅臣僊葩分巨丽宸藻赐全醇自昔修天爵平时秉国钧谁如始终遇奕叶荷君仁

　　上王端明生日

　　夣帝资良辅生申恊圣期妙龄谈国体初筮得家规侃侃当官色循循待士辞法冠曾触佞諌纸讵容私外歴蕃宣乆归参待从冝政声虽召杜学术本皋夔业履今安匹贤劳上所知都畿重尹正延阁旧论思治出诸公右经为大帝师三邉更惠爱一体系安危羌虏跳西夏朝家念北陲秘庭还旧秩左辖正新仪暂屈并门重其苏晋国饥指麾柔旅拒谈笑妥惸■〈婺，牙代矛〉邺邑祠河急荆州祷雨迟怒波回潬碛旱种变京坻道与千龄遇身将百禄随民瞻方有裕天宠盖无疑俊乂思皇日钦明乐胥时缁衣如宠庆愿续武公诗

　　梦长

　　梦长随永漏吟苦杂踈钟动盖荷风劲沾裳菊露浓

　　寄君重安抚太尉

　　三伏重氷上五台葡萄生摘荐新醅鴈门太守佳公子应喜王孙拥节来

　　春日感懐

　　栁亭暮霭笼金眼茶岭寒轻卓翠旗春色正浓人未老掷觞飞笔好追随

　　清明日赐宴琼林苑奉酬宫使太师相公

　　几年留滞起邉愁只忆家园烂熳游今日西来更愁索却令人意忆并州

　　戎鼙声里冷云秋投老难堪此段愁说似旁人都不管待凭书札到并州

　　月墀绣屐想无踪庭戸新凉緑簟空寄语金泥旧裙衩莫敎放尽石榴红

　　西江月词（附）

　　梅好惟嫌淡泞天教薄与臙脂真妃初出凤皇池酒入琼肌半醉　东阁诗情易动南楼玉管休吹北人浑作杏花疑惟有青枝不似

　　●钦定四库全书

　　王魏公集巻二

　　（宋）王安礼 撰

　　○制勅

　　赐夏国主诏

　　朕以尔膺受封爵世为藩臣职贡之修岁时无怠朝廷待遇恩礼加隆顷以权强敢行废辱达于予聴良用震惊常令边州就往移问居而不报继犯疆陲王师徂征盖讨有罪义存拯患非获巳焉今者遣使造廷辞礼恭顺仍闻国政悉复故常朕心释然深所嘉纳巳诫边吏无輙出兵尔其尊守先盟愈励臣节永绥宠禄庸副眷懐

　　赐建雄军节度使知定州韩绛奨谕诏

　　卿旧徳儁望百辟具瞻出寄师垣四方是式善明纪律乐起事功粤惟保塞之方乃建缮完之议约徒简费人用不劳版筑告成实墉实壑内外无患方策所书省览奏陈良深嘉叹

　　赐建雄军节度使检校太傅知颍昌府韩绛赴阙沿路茶药诏

　　卿徳名兼重久寄方维就易近藩绥章来劝分颁之宠庸示眷懐

　　赐司空开府仪同三司致仕韩绛乞受册礼毕随班称贺免赴诏

　　勅韩绛览所札子奏乞候受册礼毕入殿随班称贺事具悉卿脱屣轩冕頥神丘园不为絶俗之髙愈笃爱君之意喜闻册礼请觐内庭在臣子之诚心卿为尽礼顾筋骸之末礼吾所未安宜免赴入殿随班称贺故兹诏示想宜知悉

　　赐太中大夫参知政事蔡确生日诏

　　祗承帝载参秉国钧当揫敛之御辰属诞弥之纪月宜颁异数用介多祥

　　赐参知政事赵雄生日诏

　　律启三秋蓂敷七叶聚星辰之秀气生柱石之良臣爰举赐常用増家庆尚保期頥之寿迄成弼亮之勲

　　赐太中大夫知枢宻院事孙固生日诏

　　地班左辅位冠右枢方邦采之仰成属门弧之纪庆宜加馈锡俾介寿祺

　　赐边镇节度使加宣徽使制

　　门下登坛席宠外増方镇之崇授钺启行内系朝廷之重若时俊徳休有显庸爰择刚辰诞敷成命具官材资冲茂器识闳深有折冲制敌之才有开物裕民之畧践更事任奋发猷为毁誉不回夙夜匪懈揆策图事而国论惟允消萌御侮而人望愈隆眷乘塞之巨藩实宿兵之要地繄尔镇抚底于敉宁爰考佥同是加褒进永惟服采之懿宠以宣猷之华威名重于一方班着参乎四近率皆度徳而授任曽匪为人而择官膺于寤寐之求副尔士民之望于戏自古在昔维圣与贤知人则哲者世主之难能事君尽忠者人臣之大节懋乃攸绩行之惟艰往其钦哉无替朕命

　　成州团练使驸马都尉曹诗可特授光州防御使驸马都尉制

　　勅朕致孝祖妣推恩戚疎厥惟近亲宜有殊数具官某以贤选尚以善禔身忧哀居庐克终丧礼置使御侮位秩甚隆祗服命书往哉求称

　　内殿崇班冯务本可内殿承制制

　　勅具官某尔祗职边陲材勇自奋有功中率迁序厥官愈懋忠勤更需荣宠可

　　景福殿使入内内侍省都知利州营内观察使张茂则可特授延福宫使依旧入内内侍省都知利州管内观察使制

　　勅具官某靖恭亷直材行显闻积勤累劳简在朕志序于正内位望既崇会课有司应令当陟使于宫省其往懋哉

　　曹玮降授左卫大将军容州观察使知莱州制

　　勅下之比上在刑赏以无私君之驭臣盖进退而有礼茍渉比周之迹复懐觊望之情尚举寛科用全大体宣徽南院使镇国将军节度观察留后曹玮因縁旧族际会光朝膺恩顾以有殊践官荣而不次出奉守方之寄入陪帷幄之谋属凶人之擅权构逆竖而干纪遽因败露旋就窜投颇彰朋附之端曲示含容之徳止解重柄仍进崇资以尝总于戎昭遂复委于边要而乃为国生事輙扰于平民徼时有功罔念于前训朕以肇承遗旨恭绍洪基将肃具寮用申丕律降居环卫之列遥分亷问之权任以方州兹为薄责茍能省过姑务改图当再进以示甄岂一眚而斯弃服我寛假汝往钦哉可

　　两制封父制

　　具官某父某广誉令名自昭于世实有贤子为予迩臣徽数宠名以鸿尔庆往安徳善永介寿褀可

　　明堂军员封父制

　　某父某宗祀于天均庆在位嘉尔有子为予爪牙锡以宠章往其祗服可

　　百官封父制

　　朕宗祀明堂礼成乐阕眷言列位荣禄逮亲宜有宠章示均神恵具官某父某躬率徳善有称于时教子义方致位通显相予厘事迄用休成爰锡命书以鸿尔庆往其祗服永介寿祺可

　　百官赠父制

　　具官某父某朕昭事上帝得歆于神中外臣工具茨福禄用嘉厥考爰锡宠章膺此命书尚荣窀穸可

　　父任两制子升朝官

　　自宫徂庙休享备成维显及幽并均神恵具官某父某昔陪法从为国信臣才实行能自昭于世逝日逾逺贤声不忘可

　　两制赠父制

　　有孝有徳相予明禋追命显亲是宜异数具官某躬率徳善垂裕后昆为予寳臣名实兼称嘉尔义训锡之命书尚其恩荣闻于幽穸可

　　赠父制

　　某亡父某朕均神之休以劳天下嘉尔有后实将营屯恩典宠章用昭幽穸可

　　宣徳郎至承务郎磨勘制

　　勅具官某考课之法存于审官尔服采有庸应令当陟往求自称惟既厥心可

　　马军都虞候金州观察使燕达可依前官充马军副都指挥使殿前都虞候深州防御使刘永年可邕州观察使充步军都指挥使制

　　勅熊罴之士保乂王家慎简材良为之师帅具官某忠谋武力更践滋多入总营屯有折冲消萌之略出乘疆埸有御侮（燕达改作执敌）捍患之功笃实恭勤简在朕志进迁位等其往懋哉可

　　石遇四厢都指挥使制

　　勅虎贲之士周公以为人主所当知恤者也又况所使将此哉具官某比以材选服劳于边折冲御侮尝有所试矣迁进使号付之部督往其钦任以保宠荣可

　　舜卿四厢都指挥使制

　　勅国家置帅兵以为卫所选者皆天下之材付部督未尝轻其授者也具官某践更边要忠力有闻选将营屯众论惟允序迁厥位其往钦哉可

　　权江淮等路发运副使刑部员外郎卢秉可依前官充集贤殿修撰差权江淮等路发运使制

　　勅具官某褒善序最朝廷大公况吾信任才良之臣有岁月贤劳之效荣任宠数其可后乎尔文学吏能屡见推择出总使事休显有声丽正论譔之官宿学誉髦之选今以命汝兹惟异恩往其钦承愈务报称可

　　翰林医官副使殿中省尚药奉御仇鼒可依前殿中省尚药奉御充榷易副使制

　　勅具官某古者饩廪称事然后能者劝而不能者勉是以医师之职岁终稽其医事以制食焉尔世服厥官祗奉宫省原诊察色调养有劳予嘉汝能进贰使秩愈期勉懋思称恩荣

　　内殿崇班曹谨可特授供备库副使制

　　勅尔惟近亲躬廸义训躐进官等时乃宠章非特推广外族之私庶几上称神灵之意可

　　西京左藏库副使王孝忠可降授供备库副使制

　　勅某备属工官率职弗谨制作苦窳罔或察知奉事寝园失于料简旷壊若此当寘明刑降秩示恩勿忘循省可

　　内殿崇班屈黄可供备库副使制

　　勅某奋不顾身深探贼穴遇敌挺鬬斩馘而还忠勇可嘉往膺迁宠可

　　内殿承制张偕可供备库副使制

　　勅某偏师凯入幕府第劳数馘则多实应勲格迁官一级以宠武功可

　　入内内殿承制卫谦光可入内内侍省供备库副使制

　　勅具官某讣其岁月考其功绪以叙进羣吏虽有司之常格然非率职厉行克保誉处不足以致此惟尔祗事宫省夙夜恪勤会课当迁列于使秩往其钦佩尚有异恩可

　　引进副使定州兵马钤辖周永清可客省副使制

　　勅尔备使省合出领将屯忠勇材谋见称于世有司録最应令当迁就易宠名往其祗载可

　　右正言知制诰王存可承议郎加上骑都尉丹阳县开国男食邑三百户制

　　勅朕推大庆于万国不遗于逖疏而况左右侍从之臣居讨论润色之地宠章徽数其可后乎具官某文学之华行义之实有闻于世简在朕心肃雍齐明相时宗祀进勲序爵其往懋哉可

　　崇仪使忠州刺史彭孙可依前忠州刺史充六宅使制

　　勅具官某尔果勇材武见称于时出总兵符洊更岁月课最来上于法当迁进秩使聫往其祗服尚有异赏迟尔懋功可

　　王珪男仲■〈山完〉可大理评事制

　　勅某郊丘庆成泽逮臣庶矧吾辅弼为尔求官爰锡命书是稽前比勉于修饬思称恩荣可

　　中大夫至朝议大夫磨勘酬奨制

　　勅具官某古者材必称位赏不遗劳所以居官而职事修制禄而忠信劝朕率是道以图康功以尔践更滋多寄属惟允序庸稽最应令当迁往服命书勉焉思称可

　　朝请大夫至朝奉郎磨勘酬奨制

　　勅具官某古者黜陟诛赏所以襃励庶工肆朕时宪以为考课之法尔率职谨行莅官有闻稽最序劳（酬奨云稽实序功）应令当陟钦承新命往愈懋哉可

　　宣徳郎至承务郎酬奨制（选人同）

　　勅具官某録劳序最朝廷大公尔能勤厥官以底成绩进増位等往愈懋哉可

　　承议郎至通直郎酬奨制

　　勅具官某名器不可假人爵禄所以励世古之道也其可忘乎以尔材谞知能自庸懋赏进迁官等邦法有常往愈勉哉不患无位可

　　韩绛观文殿大学士制

　　门下辅成枢极既嘉柱石之良总制戎旃盖宠钧衡之旧眷言硕哲祈解要权播告在廷诞扬成命建雄军节度使检校太傅充西太一宫使上柱国南阳郡开国公食邑五千八百户食实封一千六百户韩绛世载贤业躬享徳名尝翊政机再升宰席寅亮帝载阜成天工柔嘉不回肤敏维则旋授平阳之节出临定武之师荐易岁华就更藩服旗旄入觐人士具瞻角犀丰盈凛若宗臣之体操行正直居然列辟之师方寘使于祠庭乃恳辞于斋钺重违志愿宜锡恩章加秘殿之隆名増治朝之新秩并惟异数属在老成于戏服勤王家是有均逸归安里第尚伫告犹毋或谓遐而不予辅可特授金紫光禄大夫观文殿大学士依前西太一宫使加食实封四百户勲如故主者施行

　　将官制

　　勅以尔具官某受才敏通造行强济久于任使皆以能称稽实揆功是宜褒擢入班省合出总将屯朕命惟休往其祗服可

　　故归徳郎将蒲麻勿男述可特授懐化郎将制

　　勅某尔父服于遐荒克有才智王师致讨劳勤显闻锡尔官荣庸示褒劝可

　　王拱辰纳节予宫祠制

　　门下任贤图旧所以享名位之隆辞贵遗荣于以成志尚之美若时耆艾得谢朝廷诞告庶工肇称显册具官王拱辰荘直简重肃恭恵和弼亮三朝劢相一徳惟古训是式惟大猷是经建戡难敉宁之勲宠至逾戒定长世久安之策谦弗自名顷以端冕亲祠淑旗入觐元老勑助具瞻愈隆大宗序班具列三台之位留都分守犹为百辟之师天下耸闻乎风声京师并蒙乎福祉重念祖宗之睠属永膺庙社之仪刑遽览封章愿还印节虽谕言之备尽终诚素之莫回是用疏宠以申恩悯劳而从欲视秩冢宰冠名上公式昭令名并示殊遇于戏道尊徳贵兼天爵之重名遂身退亦人臣之难毋或谓遐而不予辅可

　　皇侄皇城使登州防御使令晏可依前官加食邑三百户实封一百户制

　　勅朕于厘事之成均爵赏之施疏逖幽隠且蒙神休况吾宗藩宜被殊宠具官某信厚敏明屡膺器使骏奔在位相我宗祀徽数宠章往其祗服可

　　尚书户部侍郎同知枢密院事吕公着可正议大夫充枢密副使加食邑一千户实封二百户制

　　朕均神之嘏以劳天下况于股肱辅弼之臣恩礼攸异宠章徽数其可后乎具官某器识闳深资质冲茂进陪枢要问望愈隆为国宗工相予明祀増封衍食迁贰使名往惟懋哉以对休命可

　　资政殿学士尚书工部侍郎元绛可正议大夫依前充资政殿学士加食邑四百户食实封一百户制

　　朕宗祀于天侑以圣考羣公卿士各以职来建于休成具有庆赐具官某俊徳伟望昔豫政机总事祠庭庶几求助相子肆祀能励厥勤恩典宠章往其祗服可

　　王珪曽祖永皇任起居舎人赠太师可特赠太师中书令制

　　先王追崇宗庙而其礼达于诸侯肆朕严圣父以配天而亦褒厚于羣臣之祖考具官某积徳累善施于孙曽海内具瞻为国元老载加愍饬秩数甚隆尚其有知享此休显可

　　曽祖母追封韩国太夫人尹氏可追封吴国太夫人制

　　宗祀庆成邦有大赉维予良弼特异宠章爵秩之加上逮三世具官某祖母某氏柔明淑恵体顺蹈和泽流后昆贵极公衮胙之韩国亦既显荣改命于吴尚其歆服可

　　祖贽皇任兵部郎中赠太师中书令兼尚书令追封昌国公可追封蜀国公余如故制

　　朕斋明以祀得歆于神维显及幽并受多祉具官某祖某令闻广誉自昭于时福禄之蕃诒厥来裔弼亮帝载为予宗臣追锡大邦以荣窀穸尚其冥漠享此恩章可

　　祖母陈国太夫人丘氏可追封秦国太夫人制

　　朕宗祀总章礼成乐阕幽显遐迩具蒙神休嘉予元臣恩逮祖妣具官某祖母某氏温恭淑慎柔恵静専作合令人是宜象服贲于泉隧申锡国封殁也有知亦云宠矣可

　　父准皇任三司盐铁判官太常博士秘阁校理赠太师中书令兼尚书令追封兖国公可追封鲁国公余如故制

　　朕尊礼辅臣与图政事褒崇祖考厥有故常具官某父某行实才名见称于世施不大耀垂裕后昆为时宗工位冠百辟相予肆祀肃雍在廷改胙大邦尚其嘉享可

　　母追封周国太夫人薛氏可追封兖国太夫人制

　　嘉尔宗工相予肆祀登明陟降迄用休成追命显亲示均神恵具官某母某氏克励驯徳来嫔庆闳有子而贤实熙帝载申加恩典改胙大邦尚其淑灵知享兹宠可

　　亡妻郑国夫人追赐冲静大师郑氏可特追封越国夫人制

　　宗祀休成泽均中外朝廷之士家室与荣矧予辅弼之臣当极追褒之数具官某亡妻某氏育徳庆闳来嫔硕辅徽柔淑恵象服是宜死而不忘尝锡道号饬终之数亦既显融大国徙封尚荣泉隧可

　　杨遂曽祖咏赠太子少保制（脑词同前）

　　具官某曽祖某潜徳弗耀积仁在躬福禄之蕃实诒厥后昭于幽壤申命有加尚其营魂膺此优渥可

　　曽祖母刘氏追封昌化郡太夫人制（脑词同前）

　　具官某曽祖母某淑恵柔嘉来嫔今族克昌厥后象服是宜锡以郡封贲于泉隧没而不泯其亦宠哉可

　　祖徳皇不仕可赠太子少傅制（脑词同前）

　　具官某祖某躬率善行克蕃厥家贻庆后昆寄重旄钺东宫之傅以示追褒尚其享之以昭幽穸可

　　祖母袁氏追封齐安郡太夫人制（脑词同前）

　　具官某祖母某氏懿恭循法柔顺体仁庆流后昆福禄光大锡封名郡尚克歆承可

　　父进赠左武卫上将军太子太保制（脑词同前）

　　具官某父某善积厥躬泽流于后建旄授钺为国虎臣宠数之颁以鸿尔庆惟灵不泯尚克歆哉可

　　母臧氏进封咸宁郡太君可进封安康郡太夫人制（脑词同前）

　　具官某母某氏妇顺母养闻于姻戚是生贤息教以义方授节建旄总制营卫启封名郡既已显融申锡副珈永安寿喜

　　妻范氏进封安定郡君可进封普宁郡夫人制（脑词同前）

　　具官某妻某氏躬有懿徳嫔于虎臣淑慎静恭是宜象服往承新命可谓荣哉可

　　韩缜曽祖处均赠太师中书令兼尚书令韩国公可追封燕国公余如故章惇曽祖炎皇不仕可赠金紫光禄大夫太子少保制

　　积徳累善所以庆流于后昆立身扬名是谓光昭于前烈眷股肱之重寄副士民之具瞻爵命所加上逮三世典章维旧宠数则新具官某曽祖某懿行在躬含章不耀蕃衍之福覃于曽孙允协师言入贰枢政（章炎改云参断国论）改封大国（章炎改云东宫之辅）极褒嘉尚其有知享此休显可

　　曽祖母韩国太夫人李氏可追封燕国太夫人章惇曽祖母陈氏可追封颍川郡太夫人制

　　传曰有天下者事七世岂特君人者可以观徳哉盖位有髙下故礼有隆杀徳有厚薄故施有逺近此辅弼之臣追贲先世至于大王父母而止非在廷庶工所能与也具官某曽祖母某氏肃雍端静嫔于令人若时闻孙登贰名府（章云登贰政柄）图任之始改封名邦维灵有知尚克膺此可

　　祖保枢赠太师中书令兼尚书令魏国公可追封冀国公余如故章惇祖佺赠工部尚书可赠金紫光禄大夫太保制

　　辅弼之臣恩礼尤异追荣及于祖考锡命至于公师非惟当于人情亦以褒夫贻训具官某祖某藴行积徳施于后嗣进陪机务为世名臣大国易封（章佺改云秩正三司）位极贵显尚其冥漠知享此荣可

　　祖母周氏追封魏国太夫人祖母郭氏追封魏国太夫人可并追封冀国太夫人章惇祖母福昌县太君杨氏可追封建安郡太夫人制

　　朝廷褒赠之典所以饬既往而劝将来也若夫善积厥身庆锺后嗣荣懐追贲可无称哉具官某祖母某氏淑懿见躬来嫔令族母严妇顺宜其家人若时贤孙登豫机要（章云登豫政事）嘉而有后改锡（章云疏锡）大邦尚此休荣通于幽穸可

　　母周国太夫人蒲氏王氏可并追封兖国太夫人章惇母吴兴郡君罗氏可追封吴兴郡夫人制

　　善其身者庆流于嗣忠于国者教本于亲是以有显扬之荣有追往之数所以明子道而励臣节也具官某母某氏徽柔之行淑恵之声克成厥家协徳良辅（章云君子）佑启贤息蔚然令名擢贰右枢与图邦政（章云擢贰钧衡参总机务）养志之盛既无逮于闺门锡命之崇宜有加于泉隧徙封大国既极宠章维灵在幽尚克膺此可（章云疏封大郡宠以副笄贲于无穷尚克加享）

　　妻广平郡君程氏可永嘉郡夫人章惇妻定安郡君张氏可嘉兴郡夫人制

　　辅弼之良与国同体政事之重非贤不居显名宠数加乎身德善勲劳材诸位宜尔家室可无称乎具官某妻某氏出自庆门是称淑媛徽柔荘静作俪宝臣克协朕心擢贰机政爰锡小君之号仍疏大郡之封维灵在幽膺此休显可

　　冯京曽祖碧赠太师中书令可赠兼尚书令制（脑词同前赠诰）

　　具官某曽祖某躬率徳善称于州邦庆延厥家蕃衍光大丁时休享秩数愈隆尚其营魂享此新命可

　　曽祖母追封燕国太夫人李氏可追封兖国太夫人制（脑词同前赠诰）

　　具官某曽祖母某氏积仁累行滋大厥家维其孙曽陪与国论疏恩序爵既极显融申命徙封尚荣幽穸可

　　祖禹谟赠太师中书令兼尚书令可追封崇国公制

　　我将我享得歆于神有壬有林具膺纯嘏具官某祖某积仁累行州里所称蕃衍福祥以遗其后典朕机密为时宗工休命宠章以为尔庆贲于窀穸尚克知荣可

　　祖母追封吴国太夫人胡氏可追封鲁国太夫人制

　　政事之臣与国同体相予肆祀能励厥勤追贲之恩逮于祖妣具官某祖母某氏淑慎懿恭克配君子典朕几要乃时闻孙序爵饬终既极宠荣疏封改命尚克歆承可

　　父式赠太师中书令兼尚书令昌国公可追封蜀国公制（脑词同前）

　　具官某躬率徳善蔚然令名垂延福祥启佑贤子典司机要为国宗工徽数宠章以荣窀穸所以劝天下之为人父者岂特慰尔子思慕之心哉可

　　母追封韩国太夫人朱氏可追封冀国太夫人制（脑词同前）

　　具官某母某氏妇顺母严显闻于世是生贤息教以义方谋谟庙堂为国良辅命书加锡改胙大邦尚惟享之以昭幽穸

　　亡妻追封安化郡夫人可追封文安郡夫人制（脑词同前）

　　具官某亡妻某徽柔恵和协徳君子劬躬焘后象服是宜改锡新封尚其休享可

　　亡妻追封普安郡夫人富氏可追封延安郡夫人制（脑词同前）

　　具官某亡妻某氏育庆髙闳来嫔有徳恩章宠禄不及其存序迁小君亦云显矣易封大郡尚惟歆哉可

　　妻进封大宁郡夫人富氏可特封延安郡夫人制（脑词同前）

　　具官某妻某氏育徳盛族来嫔庆门柔静懿恭协于君子序爵名郡是惟休荣申锡改封往其祗服可

　　文彦博曽祖崇逺赠太师中书令兼尚书令齐国公可燕国公制（脑词同前）

　　具官某曽祖某积徳累善施于孙曽海内具瞻为国元老载加愍饬秩数甚隆尚其有知享此休显可

　　曽祖母宋氏追封齐国太夫人可追封燕国太夫人制（脑词同前）

　　具官某曽祖母某氏柔明淑恵体顺蹈和泽流后昆贵极公衮胙之齐国亦既显荣改命共燕尚其歆服可

　　祖税赠太师中书令兼尚书令韩国公可追封周国公制（脑词同前）

　　具官某祖某令闻广誉自昭于时福禄之蕃诏厥来裔弼亮帝载为时宗臣追锡大邦以荣窀穸尚其冥漠享此恩章可

　　祖母王氏追封唐国太夫人可追封周国太夫人制（脑词同前）

　　具官某祖母某氏温恭淑慎柔恵静専作合令人是宜象服贲于泉隧申锡国封殁也有知亦云宠矣可

　　祖母郭氏追封唐国太夫人可追封越国太夫人制（脑词同前）

　　具官某祖母某氏善积于躬庆流厥后疏封序爵既已饬终改号启邦尚其歆享

　　父洎赠太师中书令兼尚书令陈国公可追封魏国公制（脑词同前）

　　具官某父某行实才名见称于众施不大耀垂裕后昆勲贤俱隆弼亮三世丁时休享肃雍在廷改胙大邦以极褒贲所以劝天下之为人父者岂特慰尔子思慕之心哉可

　　祠部员外郎刘瑾可朝奉郎复天章阁待制制勅朕恭闻仁宗皇帝深惟天下大本意有所付而执政大臣左右讃顺以成圣志及英宗皇帝进位储纉承大统四方上下莫不安宁而勲绩蔑有闻者比览故臣家奏考验不诬其谦厚忠实可谓至矣诗不云乎无言不雠无徳不报褒嘉尊显顾可忘哉具官某勲贤之旧躬廸义方顷繇材名擢寘法从坐事左降望实不隳迁复近班乃时异数非独上称文考报功之意庶几光昭神祖知人之眀可

　　百官封妻制

　　朕躬执珪币严配总章中外臣工相成厘事推神之恵覃及厥家具官某妻某氏柔恵静専协徳良士锡封大邑爰示恩荣祗服命书思永燕誉可

　　皇城使荣州团练使岷洮州蕃部都廵检使包顺父瞎铎心可太子左清道率府副率致仕母鸡忙氏可狄道县君妻抹卒氏可长道县君制

　　勅具官某父母尔子（妻云尔夫）熙河开拓之初率众先附战多之最简在朝廷积勤累劳致位休显眷言乃父（母云眷言尔母妻云眷言家室）未被襃嘉锡以官荣庸劝忠义可

　　水部员外郎王同老可朝奉郎充秘阁校理制

　　勅以尔夙承义训享有令名擢寘书林乃时异数非独上称文考报功之意庶几光昭神祖知人之明

　　故文思使内侍省内侍押班忠州刺史髙居简可特赠耀州观察使制

　　亲近之臣出入宫省序劳録善当以厚终具官某爰自先朝选置左右服职岁久勤谨可称永惟奄亡宜有追贲察亷命使位秩甚隆尚其营魂膺此休显可

　　皇伯故镇安军节度观察留后宗衮可赠武宁军节度使兼侍中追封彭城郡王制

　　宗室近属藩维盛官生而尊显于朝廷殁则襃嘉于泉隧古之道也其可忘乎具官某幼服义方躬率善行温恭信厚夙以贤称谓宜蒙荣享有眉寿不幸及于大故用震悼于朕心亲贤俱隆礼秩务称建旌授钺序爵至王名兼左相之崇位盖人臣之极尚其冥漠膺此宠章可

　　皇兄故右武卫大将军忻州团练使仲随可赠曹州观察使追封济阴侯制

　　古先哲王治四海以孝亲九族以仁生则致敦睦之恩死则尽追荣之数民徳归厚朕甚慕焉具官某序于宗藩躬廸善行无嫚游之悔有信厚之称永言奄亡良用尽■恩礼之厚属在亲贤侯爵侈封亷车贵位尚其营魄享此恩嘉可

　　右谏议大夫吕公孺可给事中知青州制

　　勅台省之要官朝廷之盛选与陪法从总领价藩宠秩恩章是宜异数具官某材谋政术有称于时践更兹多寄属惟允进迁位序改殿方维往服命书勉之无斁可

　　前守汀州上杭县尉林璋可著作佐郎制

　　勅具官某汀闽之俗旧苦多盗执获致赏国政所先尔能勤厥官实应迁格往服褒宠勿忘懋功

　　故赠昭庆军节度使曹亿门客进士主父寳臣可假承务郎制

　　勅具官某教授戚里縁恩请官锡以命书是稽前比往膺新秩毋或弗祗

　　美人张氏亲兄孙林可假承务郎制

　　勅某宗祀庆成泽均中外锡尔一命厥惟恩荣勉于自修然后能称可

　　文彦博男宗道可承事郎制

　　勅某尔父相我仁祖协佑圣谟进建元储国以泰定忠劳勲绩谦弗自名无言不雠宜尔褒显以尔幼承义训夙有令名擢授官荣乃时异数非独上称文考念功之意庶几光昭神祖知人之明可

　　●钦定四库全书

　　王魏公集巻三

　　（宋）王安礼 撰

　　○制敕

　　皇太后曽祖母李氏追封鲁国太夫人可追封秦国太夫人制

　　朕宗祀明堂礼成乐阕敛时百福赉及万方外族之尊宜有异数皇太后曽祖母某氏淑恵体仁静专循法嫔于庆阀享有令名序爵启封既光显矣宠之新国尚克歆承可

　　曽祖母李氏追封鲁国太夫人可追封秦国太夫人制

　　泽博者其流长位髙者其享厚古之道也其可忘乎皇太后曾祖母某氏徽柔静専率蹈彛训庆流厥后母育朕躬疏宠蒙荣既胙全鲁往膺新命尚克歆承可

　　祖继勲赠太师中书令兼尚书令追封荆王余如故制

　　朕昭事圣考裒配上神有壬有林具茨福禄况尝锡封大国而为外族之尊乎皇太后祖某材谋武力服勤王家垂裕后昆母育天下甫终熈事载侈厥封尚其明灵安此休显可

　　祖母王氏追封陈国太夫人可追封荆国太夫人制

　　朕新执珪币以事文考以配上帝嘉与内外同其福厘维予母族之尊得尽褒崇之数皇太后祖母某氏嫔于令人善相宗事劬身焘后以启休劳方推肆祀之恩特改疏封之命尚其冥漠膺此宠章可

　　祖母康氏陈国太夫人可追封荆国太夫人制

　　朕蠲洁以祀得歆于神推恩羣公以及祖妣矧惟贵戚宜极褒崇皇太后祖母某氏育徳华族来嫔庆闳积行累功实昌厥后维予文母坤育万方进疏大邦增宠位号没而不泯尚克知荣可

　　祖母郭氏韩国太夫人可追封荆国太夫人制

　　朕于厘事之成均爵赏之施焉其幽至于窀穸皇太后祖母某氏嫔于令人躬有懿徳流泽蕃衍启佑后昆母育朕躬仪刑四海载加愍饰改锡大邦尚惟歆哉膺此休显可

　　父遵甫赠太师尚书令兼中书令追封卫王可追封楚王余如故制

　　朕有大赉于天下而爵位髙显者其泽博又况徳厚位隆属尊戚贵礼有异数是惟宜哉皇太后父某智畧材谋世载荣问笃生圣女母仪万方熈事之成侈封大国尚其幽穸膺此宠章可

　　母周国太夫人曹氏可追封楚国太夫人制

　　朕得四表之驩心以致严于圣考者岂独羣公卿士之力哉盖率循于慈训也则上称文母显亲之志顾可后乎皇太后母某氏柔恵静和俪徳君子笃生圣女坤育万方熈事休成泽均幽显疏封大国既已饬终申锡有加尚其知享可

　　母周国太夫人李氏可进封楚国太夫人制朕

　　宗祀上天侑以圣考我将我享既燕翼于神明有壬有林并缉熈于福嘏维文母之逮事宜礼秩之致崇皇太后母某氏静庄柔嘉协徳君子蕃衍之福莫之比隆疏国改封胙之全楚往安燕誉永介寿祺可

　　诸司人伎术人授官制

　　敕具官某祗载厥职歴年滋多稽诸有司序于官秩往共尔服毋或弗钦可

　　进纳授官制

　　敕某振乏理财朝廷之政尔能输积以助有司褒赐一官往其祗服可

　　淮康军节度使同中书门下平章事母王氏可追封濮国夫人制

　　同天之泽均逮臣工矧吾宗戚之贤宜有室家之庆显名异数其可后乎具官某妻某氏袭徳髙闳言归公族静庄柔懿协于令人将相兼崇嗣封王国爰锡副笄之宠庸昭继世之荣祗服恩章思永燕誉

　　尚书库部员外郎权发遣福建转运使公事兼提举本路盐事贾青可尚书祠部郎中制

　　敕具官某书曰徳懋懋官功懋懋赏此先王所以劝饬在位也若夫贤劳着于事功利及于人宠秩显名朕无所爱以尔出使闽岭强济敏通盐事阜成稽实来上左曹之陟特异故常往服褒嘉愈其祗载可

　　仙韶副使朱氏可特授掌乐同管勾仙韶公事制

　　某氏尔性资专良祗事宫省率声技之职积歳时之勤宜有甄升以示褒劝典司备乐参总众工徃服宠章毋替朕命可

　　皇侄右武卫将军孝诏孝参孝奕可并依前官加勲制

　　敕朕称秩新礼以亲祭于明堂迄兹休成具茨福禄具官某生而乗庆幼则象贤敏恵令嘉若出天性丁时大赉增邑锡勲往服命书永绥荣宠

　　故尚宫栁氏可追封华原郡夫人制

　　掖庭之严并建众职尚宫之选属在令人生而积服采之勤没则侈追荣之数国有旧典顾可弭忘具官某氏祗事禁省厯年兹多庄静谨良迄无罪悔奄忽物化怛然兴怀其疏大郡之封仍锡小君之号尚兹幽穸知享异恩可

　　故殿前副都指挥使寜逺军节度使杨遂可特赠侍中制

　　敕地严官盛将帅之臣生而尊显于朝廷殁则褒嘉于泉隧古之道也其可忘哉具官某忠武知谋屡膺寄属出乗疆埸有执敌捍患之才入总营屯有折冲消萌之用勤恭笃实简在朕心不幸奄亡■伤何已罢朝临奠既极于哀荣追命饬终尚昭于冥漠逝而不泯其克歆承可

　　彰信军节度观察留后驸马都尉李玮育母可仁寿郡太夫人制

　　积善于家是宜有后蒙荣于国所谓显亲维若义方率由母训具官某育母某氏徽柔之质温恵之声嫔于庆闳协徳君子乃生贤嗣宠禄令名俾加褒贲之恩称其思慕之意副笄之贵既启尔邦光于无穷尚克嘉享可

　　濮安懿王子淄州团练使宗汉所生母仁寿郡太君刘氏可特封安康郡太夫人制

　　敕崇养显亲是谓能孝眷予近属宜异恩章具官某所生母某氏柔恵蹈和静恭循法克生贤息宠禄令名锡以副笄封于大郡乃时休命其往钦承可

　　皇伯祖故赠泾州观察使承操新妇新安郡君王氏可延安郡夫人制

　　敕徽数宠名以章有德矧予尊属顾可弭忘具官某妻某氏柔静蹈和懿恭循法母严妇顺象服是宜爰疏大郡之封仍赐小君之号往安燕誉永介寿祺可

　　皇伯祖故赠安徳军节度观察留后承诩新妇博陵郡君崔氏可进封仁寿郡夫人制

　　敕宗藩近戚在属为尊宠数徽章于以求称具官某妻某氏柔嘉庄静夙有贤名妇顺母严是宜象服爰锡小君之号仍疏大郡之封往服命书永安燕誉可（宗衮新妇改云爰锡副笄之命仍疏全国之封）

　　光州防御使驸马都尉曹诗所生母杜氏可特封安康郡太君制

　　崇养显亲是谓能孝眷予贵戚宜异恩章具官某所生母某氏柔恵蹈和静恭循法克生贤息荣禄令名锡以命书封于大郡乃时休宠其往钦承可

　　左监门卫大将军克艰所生母孙氏可特封安福县君制

　　敕具官某所生母某氏庄静徽柔嫔于宗室是生贤息宠禄令名相祀均厘启封大邑兹惟休命其徃钦承可

　　左领军卫将军子春新妇刘氏可特封长乐县君制

　　敕具官某新妇某氏徽柔静専作合宗子丁时休享疏邑锡封往服恩加思永燕誉可

　　前东上合门使果州刺史夏元几可西上合门使依旧果州刺史制

　　敕自古在昔陟明黜幽行治或愆法不汝贷具官某总将屯之剧寄介上合之使名亷声密闻陷于吏议夺位一等乃时宥恩往祗命书毋废循省可

　　皇叔右监门卫大将军克暨可右武卫大将军彬州刺史制

　　敕具官某序于宗戚享有官荣坐法左迁屡更岁月能自饬励思补厥愆进复旧班愈其祗谨可

　　入内东头供奉官李舜举可文思使充文州刺史制

　　敕具官某祇事左右厯年兹多恭恪直清迄无罪悔躐迁职秩时乃异恩其往钦承愈思报称可

　　四方馆使荣州刺史李评可特授引进使依旧荣州刺史制

　　敕具官某才能知略见称于时非専为恩以致显位有司会课爰陟班荣往其钦承愈务报称可

　　追官勒停人左卫将军驸马都尉王铣可庆州刺史制

　　敕议法原情录善宥过朕率是道逮乎亲近具官某选尚之初见推材艺官荣位宠为世显人言行或差陷于吏治循省祇畏闻于朝廷稍复旧班示不汝废尚有终誉往惟钦哉可

　　昭容朱氏进位贤妃制

　　朕惟始基王化是资内徳之良崇建妇官莫重列妃之选惟时硕媛盍正宠名爰告路朝式孚涣号昭容朱氏柔明秉质温恵率躬顾史问诗进有静専之善佩环鸣玉退无险诐之私早受福于帝歆遂发祥于哲嗣诞着成人之徳肆膺胙土之封是选佳辰有稽旧典越视三公之秩峻超九御之聨以参丽于褕衣益侈荣于彤管揆贤斯称锡命维新于戏绥御家邦朕欲广仪刑之治忧勤夙夜汝勿忘辅佐之诚祗服训辞往其无斁可特进位贤妃乃令所司择日备礼册命

　　贤妃朱氏进位徳妃制

　　门下王宫六寝允资内徳之良天极四星明着列妃之象朕稽百王之故实绍五圣之燕谋位号虽藩选纳尤简方延登于邦媛俾辅佐于坤仪扬于外廷诏尔羣辟贤妃朱氏秉诚渊塞赋性温恭八月良家蚤预增成之列三公视秩进膺褕狄之华而能谨环佩之音师保阿之训髙禖锡羡屡陪弓韣之祠吉梦应占载协熊罴之庆是用俯循旧典升贲隆名以始国风以备妇礼于戏寤寐思服闗雎乐淑女之逑警戒相承鸡鸣陈贤妃之道勉躬柔度往对殊休可特进位徳妃仍令所司择日

　　翰林学士尚书司封员外郎知制诰权知开封府蔡延庆可落翰林学士知制诰依前司封员外郎知滁州制

　　敕学士以论思献纳为官而开封典治京邑惟忠信谅直有辞学政事之能者宜在此选茍怀邪失职则为时起羞具官某顷以艺文寘于法从擢尹畿甸入践禁林宜思首公以称荣遇而乃显为奸慝弃义狥私交通中人屈挠国法申朋比之志忘侧媚之耻累国伤体无甚于兹言者力攻深骇予听禠职补郡犹示寛恩往自省循毋重尤悔可

　　翰林学士太中大夫知制诰御史中丞李定可落翰林学士依前太中大夫知制诰知河阳制

　　敕居纲纪凖绳之地为左右侍从之官维行与言朕所信任拂于公论罚不汝私具官某拔自周行寘论华要典领宪府论思禁林畜马均民抗章来上逮枢臣之获罪终新令之莫移曾无片辞复议得失依违无实其理已明明黜旧班俾临近郡往承恩宥毋或勿钦可

　　赠太师中书令兼尚书令刘沆可追封兖国公余如故制

　　敕序徳报功是宜厚往褒贤念旧所以劝忠维时显庸申被愍锡具官某以宏材逺业经纬四方以伟望英声仪刑百辟相我仁祖协成圣谟进建元储国以泰定劳勤勲绩久而自昭笃实冲深朕用嘉叹兖为大国公爵极崇尚其明灵膺此休命可

　　祖保枢赠太师中书令尚书令追封燕国公余如故

　　敕令夫与我共守祖宗之业而裁成天下之化者非二三辅弼之臣欤故于进拜之初优其礼命而追荣及于祖考所以欲其移孝而为忠也以尔具官某天质浑厚器识闳通有长者之风而自显其德有君子之泽而垂裕于后克生贤嗣为时大臣今而令孙复嗣厥位洊厯机庭之贵进毗台宰之司奕世三公宗祏已崇于典册封爵五等燕邦载彻于土田告诸幽扃识兹茂渥可

　　尚书礼部郎中分司南京杨绘可落分司朝奉大夫提举江州太平观制

　　敕具官某旧繇材望入践禁庭坐法左迁出分留务能用循省以补厥愆锡官制之号名总祠庭之职事往愈饬励以需甄收可

　　沿堂五院副行首佐千牛卫长史马永锡可左金吾卫长史充沿堂行首制

　　敕具官某给事公府祇慎有称爰考旧章序进官秩是惟尔宠无替厥勤可

　　尚书刑部郎中知信阳军范纯仁可朝散大夫直集贤院仍加上护军制

　　敕具官某顷繇材名膺被器使陷于吏议夺职再朞逮兹宗祈邦有大赉既肇新于官号仍迁序于勲名复寘书林并为异数往承休命毋或弗钦可

　　太子中允充馆阁校勘范镗可依前太子中允馆阁校勘充监察御史里行制

　　敕具官某御史府纲纪纠正之地旧制职务从简官不必备今朝廷方讲明宪令增置佐属所以饬庶政而广言路也尔文章史事有闻于时往副选抡勉祗厥职可

　　承议郎至通直郎磨勘制承制（崇班通事舎人同）

　　敕具官某褒最录勤朝廷之政尔治身率职亷善自将会课有司法当甄序往其毋怠思称厥官可

　　太中大夫知集贤院学士知广州陈绎可依旧太中大夫集贤院学士充龙圗阁待制再任制

　　敕录勤序最朝廷大公况吾迩臣久劳于逺宜加宠任以示褒优具官某顷繇材名更践华要出寄藩屏治声有闻稍复班荣俾仍旧服往膺新命尔其懋哉太常博士充集贤校理丁执礼可依前

　　太常博士集贤校理兼监察御史制

　　敇具官某御史府朝廷纲纪所在以纠正官邪主平邦宪为职非忠厚端谅明于治体者孰能胜其任哉尔文学行义该洽敏明内外践扬号为称职监察之迁实尔故官其往钦承愈思懋勉可

　　龙图阁直学士朝奉郎权三司使公事李承之可特授枢密直学士依前朝奉郎权三司使公事制

　　敇枢密政事府旧置学士院地严官盛其选甚华非寅恭清明望实素著者乌能胜其任哉具官某受才强敏致位显融选使三司号为称职丁时休享与有贤劳进陟要涂以劝能者往服新命可无勉乎可

　　尚书职方员外郎马黙可特授朝请郎权开封府判官专管勾使院公事制

　　敕具官某着籍审官序迁有法属肇新于官制爰昭锡于阶名佐治开封是为材选往共厥服其亦懋哉可

　　朝散郎充史馆修撰陈睦可朝请郎依前史馆修撰制

　　敕具官某黜陟诛赏所以褒厉庶工肆朕时宪以为考绩之法尔文辞政事屡见推称使事有劳职秩加显审官会课当得序迁往愈懋哉不患无位可

　　赠太尉谥文安王尧臣可特赠太师中书令改谥文忠制

　　敕具官某以宏才逹业取重誉髦以逺望英声进参几要逮事仁祖协成圣谟登建元储国以泰安劳勤勲绩久而自昭笃实冲深朕用嘉叹敏而好学虑国忘家考行易名在法为称令师之位并示追崇尚其明灵膺此休命可

　　虞部郎中李君卿可降授驾部员外郎制

　　敕具官某比繇推择掾属京府治正庶狱期尔底平而乃怀依违阿比之私失具备简孚之实陷于吏议当寘明刑降秩示恩勿忘循省可

　　司天监灵台郎王利宾钱子善可并特授守司天监主簿制

　　具官某治厯明时政之先务稽求尔学应格当迁往服恩章愈其思懋可

　　右监门卫大将军世阐第三女婿郑敦临可将作监主簿制

　　敕某尔繇推迁获倩宗女锡以一命国之恩荣勉于自修然后能称可

　　提举茶场故太子中舎李杞长男珏可将仕郎试将作监主簿制

　　敕尔父率职首公功利尤着奄忽物故赏未酬劳锡尔命书庸示褒劝往祗义训移孝为忠可

　　莱州莱阳县尉侯通可守将作监主簿制

　　敕具官某剽夺寇攘民罔不憝执获致赏国政所先尔能勤厥官实应迁格往服褒宠勿忘懋功可

　　枢密院副使太中大夫孙固可特授依前太中大夫知枢密院事制

　　敇辅弼之良与国同体枢宥之重为王本兵惟忠谅可以豫谋惟明哲乃能祗载必求俊乂爰正宠名具官某有疏通之才有宏逺之业典朕几要为时信臣毁誉不回夙夜匪懈公论所属具瞻愈隆爰考佥同长于右府噫永肩一徳圗终者必慎其初勤施四方尽劳者盖存于逸嘉乃丕绩肆予简求往其钦哉祗廸休命可

　　枢密副使正议大夫吕公着可依前正议大夫同知枢密院事制

　　敕朕有信臣典司机密正名定位时乃旧章具官某资质冲深器识宏逺入陪枢要望重朝廷属右府之进迁俾命书而加锡往祗厥服其愈懋哉可

　　龙圗阁直学士太中大夫枢密都承旨韩缜可依前太中大夫同知枢密院事制

　　敕维枢宥本兵之严参从疑论道之贵任人贤否系国重轻眷尔誉髦膺予遴选具官某受才宏博造行直方广闻足以镇浮逺识足以成务出入左右靖恭明敏永言服采之勤夙协缙绅之望擢贰右府与国政机惟忠谅可以致君惟慎重乃能祗载往廸休命期成康功可

　　太子中舎守本官致仕王沃可换通直郎致仕制

　　敕具官某尔率职宣劳序于朝位以疾得谢进迁勲名往服恩章永安誉处

　　大理寺丞王古可通直郎提举京东西路常平事制

　　敕具官某材名行实有显于时忧哀居庐克终丧礼进迁朝位将命一方祇服恩章求为称职可

　　宣德郎知磁州安武县傅传正可通直郎权发遣夔州路常平等事制

　　敕具官某尔材能操行比见推称召对于朝声中其实进迁厥位将命一方往服恩休勉思称职可

　　宣义郎权发遣广南西路常平等事刘谊可特授通直郎权发遣两淛路常平等事制

　　敕具官某録最任能朝廷之政尔繇材谞祇事岭南有贤有劳简在时论进迁朝位改使于吴往服恩章愈思称职可

　　某氏封充媛制

　　古者王之六宫必有妇寺之职所以述宣阴教辅成内治朕若稽古昔登建嫔御位不必备唯才德之称焉具官某氏徽柔懿敏淑恵静专保阿之训有光禖祝之辞屡应充媛之选视秩甚隆非为汝私于以求助式燕且誉好尔无射资富能训惟以永年允怀于兹用对宠渥

　　封岳州昭烈灵妃诰

　　湘湖之神主福方国位秩名数可无称哉岳州昭灵妃纯孝加人生禀至性利泽及物死而不忘瞻言祠宫奠彼州服比因旱暵甘雨应祈有司请焉理宜有答敷锡懿号显扬灵休

　　●钦定四库全书

　　王魏公集巻四

　　（宋）王安礼 撰

　　○札子

　　论明堂配帝第一札子

　　臣伏观诏书将来祀英宗皇帝于明堂惟以配昊天上帝余从祀羣神悉罢以臣所闻郊祀后稷以配天宗祀文王于明堂以配上帝盖圆丘则徧及于天之羣神明堂则弗徧也祭上帝而已所谓上帝者则昊天上帝与五帝是也何以知之肆师之职既曰类造上帝又曰封于大神则是以上帝兼及五帝故又以大神别之也司服之职祀昊天上帝则服大裘而冕祀五帝亦如之若上帝专谓昊天上帝则何故不止曰祀上帝又加以昊天者何也由此观之则上帝之不专为昊天上帝明矣以周官一书考之其别于五帝则称昊天上帝其别于昊天上帝则称五帝其合昊天上帝与五帝而并则称上帝前后参验无一不合于此者盖自昔言礼者皆以明堂专祭五帝不及昊天上帝康成之徒既已乖谬歴代沿袭朝廷方欲是正典礼以革前世之弊虽祀昊天上帝而今又悉废五帝之祀则是其失与前世等也记曰凡祭有其举之莫敢废也接神之际其谨如此况于轻絶五帝之飨违经变古着一代非礼之举失孰大焉方陛下祗畏天戒此事尤宜加审伏望圣慈以臣所言广延博闻强识之士更赐论议取进止

　　第二札子

　　臣近日曽论列明堂配帝事窃闻礼官所定有与臣言不同者朝廷已从其议縁臣所陈并因周礼正经前后参验皆有稽据不知礼官复用何说欲变易此论伏以陛下讲希阔之典追合先王宗祀严配之意此甚盛典莫大之事也今欲除前世乆行之飨必须当义中礼然后上帝居歆神罔时怨理或失安悔将何及此臣所以夙夜惓惓忘冐昧之诛不能自巳者伏望圣慈以臣所论付两制近臣与太常礼官令以所见异同各据经旨具议状闻奏陛下择其可否取进止

　　第三札子

　　臣近因请对曽再论列配帝事伏闻圣论臣以廹于日旰未尽所陈今辄敢援引古义荐渎宸听周礼掌次王大旅上帝则张毡案设皇邸朝日祀五帝则张大次小次设重帟重案肆师类造上帝封于大神盖大旅上帝者以上帝兼昊天故下文以五帝别之则掌次所谓张大次小次设重帟重案者专为五帝而言也类造上帝者以上帝兼五帝故下文以大神别之则肆师所谓封者专为昊天而言也掌次设文正与肆师互相发明则上帝兼昊天与五帝尤为明白矣其谓之昊天上帝者何也夏曰昊天气之主也而所御者万物相见之时易曰帝出乎震齐乎巽相见乎离又曰离也者明也万物皆相见南方之卦也盖帝体物者也万物皆相见而帝亦于是与万物相见故兆昊天于南郊以禋祀祀之也其谓之大神者何也神之为神无乎不在在地则维岳降神田祖有神之类是也在人则乃圣乃神圣而不可知之谓神之类是也在鬼则神保是飨神具醉止之类是也此以道言之也地则谓之祗人则谓之鬼唯天则谓之神者此以礼言之也礼者我无加损焉正其名而已矣故周礼一书在天者皆谓之神唯昊天则谓之大神若地祗人鬼则无有谓之神者盖以正名为书则不得不尔虽与他经所称不同其理一也故其称昊天上帝也五帝也亦各正其名而已至于郊祀国祀之说臣已粗陈大畧矣臣智识浅昧学术无取被蒙圣问不敢不尽其说干冐天威死有余恐惟陛下断其可否不胜大幸取进止 

　　论河东将校功赏第一札子

　　臣勘会宣抚司昨指挥本路领兵入界至啰兀城与种谔会合仍令修列堡障创置四寨许咸吉等既至会合处道上亦不曽遇大敌只是捕斩老小驱掠牛羊盖乗西人不备遂到彼处至于修置堡寨骚动一路致西人将引重兵攻剽争夺方知向去不能守御朝廷必巳详知事实今来论功行赏不自朝廷宣抚司又不待经畧逐司次第保明只据当时诸处供到草状一面超转官资除授差遣至如都钤辖通事舍人乃是朝廷谨选之官今来只用宣抚司札子并已除授宣抚司指挥本司令限札子到便起文请受称呼新官自得指挥以来外人议论纷纭不唯差次等第未得平允兼以谓今来除授乃是宣抚司以昨来出兵絶无成效超越除拜无以慰塞舆论臣窃观自古用兵委用将帅未有如今日之事向使宣抚司所任将佐皆能摧敌破虏开拓疆境合得上件爵赏至于近上官职亦须奏请朝廷乞降恩命况今来只以将士深入不测之境暴露日乆须合酬其劳苦宣抚司自当详悉差次轻重何以遽然如此轻授致骇物听自昔人臣得专封拜非治平得巳之事也臣被命守边所见如此不敢黙黙非不知宣抚司指挥奉行不疑可以无咎重念臣曽备位政府国家安危臣实与其休戚今若共行此事依违不言不惟臣私义不安大惧有累朝政伏望朝廷将昨来得功将士除将校蕃官已依宣抚司札子指挥施行更不复位外其将官使臣转官差遣并令中书宻院或专委官重别裁定所贵不僭稍全国体取进止

　　论河东将校功赏第二札子

　　臣勘会鄜延路将佐所得功赏臣不见得逐人功状次第所有本路将官使臣等畧具不均人数在前检会元初论列宣抚司功赏未得平允及将近上官职差遣一面除授又不依应得先降行军赏格今准圣旨令臣宻切别定酬奨等第开析闻奏縁本路得功赏将佐并系臣统属若将宣抚司所得爵赏令臣増减实于事体不便兼臣元奏候宣抚司降到勅告未敢给付后来宣抚司并巳一面给与逐人寻已申奏讫必恐令本司难议却行追夺朝廷如欲赏必当功以杜滥恩之渐乞将昨来将佐功状付不干碍官司依行军赏格定夺合得官职闻奏若必以将士深入贼境与寻常阵敌不同则乞于赏格上量功状轻重特赐推恩所贵赏不虚受人自知劝取进止

　　贴黄

　　臣所乞付不干碍官司定夺盖为臣从初论列此事其将佐又皆在臣部下若只用臣裁定追夺于恩命缓急指授之间恐生疑间却于人情事体不便如朝廷以地远难于会问取索只乞付本路监司令依公定夺伏望圣慈详察实非避事

　　今来臣开析功赏不均只是准宻院札子内开坐元奏人数日近又准宣抚司送到曹偃等二月一日修寨处得功将佐宣札等臣未敢给付伏乞早赐取索定夺

　　进策题札子

　　臣近蒙宣谕学校策义令检阅故事缀缉成文臣牵强累日仅就篇次大惧词学浅陋违失睿意今具进呈伏乞宸翰深赐窜改或可施用取进止臣近奉手诏令臣更拟策问五首臣学不足以通古今之宜文不足以达事物之理夙夜勉强仰塞睿旨今巳撰到五首谨亲书进呈伏望圣慈裁择刋改取进止

　　元丰五年殿试进士策问

　　朕闻动民不以言效上捷于令三代之王也正心诚意出于袵席之上移风易俗至于江汉万里之远是以德产茂遂欢欣交通伊古以来号为极治朕承祖宗之休帝有天下夙兴夜寐期底治宁有仁民爱物之心而泽不下究有明目达聪之意而壅于上闻责实循名而乐事劝功之効未着信赏必罚而瘝官慢令之习不除任职多素餐之人居位鲜自公之士亷义忠直见讥于时诐污私邪以党相尚歴年于此未就平成岂朕之德有所未至教有所未孚欤将至治昧先后之理而无其序欤抑习俗之弊可以乆成难以速化欤稽往古而不泥施来今而可行子大夫宜有志焉其着于篇

　　朕闻为君之难莫难于知人四海之广万机之众联事合治不可一日阙其官居位任职不可一日非其人茍无知人之术则中无凝止而奸言并至尝试之说滋起矣用之如转石之速或未尽于人材去之如拔山之难将有窒于贤路择士以言则能言者未必能行选众以行则有始者未必有卒以貌则聪明者有守之以愚以事则就义者或去之若热察之以声闻则忠正之士以刚直而陷求全之毁考之以荐论则阘茸之人以阀阅而致不虞之誉然则知人之道果何以哉尧知人以九德周弊吏以六计魏晋有中正之官九品之制至唐又考以二十七最凡此类者施之于今足以尽知人之术欤抑非欤子大夫其详言之

　　朕闻先王之治天下也感人以心而人无不化动人以行而人无不随故文王之陟降庭止则在位者自公退食无私交之行不遑暇食则从政者莫或遑息无斯须之安及其乆也羣黎百姓徧为尔德上自使臣之贤而下至征夫之贱内外不形惨悴之色非特将帅之忠而有见于仆夫之贱君臣上下忧勤百为休戚一体此先王所以德日起而大有功也朕甚慕焉夙兴夜寐正心诚意以躬率在位然而下之随上曽未足以庶几先王之治不识何道而能致先王之盛乎子大夫事变之所更者多则义理之所阅者博耳目之所接者广则志虑之所及者远子大夫其精究而详言之

　　朕闻夷狄之为中国患其来尚矣自昔将帅谋谟之臣如韩安国王恢贾谊董仲舒晁错陆贽之徒或欲壊其心或欲坚其约以一击十以易制难皆槩乎其闻者也今欲考众说之是非以求至当之论莫若验之于已行之迹然古之御戎者不过有命将帅而伐之者有筑长城而絶之者有奉金赍币而和亲之者有巻甲轻举而破降之者严尤以为古无上策周得中策汉得下策秦无策焉班固从而析之以为尤论当矣而刘况乃以谓严尤论而未详班固详而未尽然则考古之事酌今之宜务求最上之策以外威四夷内强中国子大夫以为何施而可乎

　　朕闻王道之始必本于农故为之常平之政使仓廪之积农夫得以取其陈为之免役之法使官府之徭耕者无或妨其力然天下之民犹且力本者寡趋末者众一遇水旱之灾则强者散而之四方弱者转而蹈沟壑朕甚悯焉永惟所以强本抑末之道而未得其方也呜呼井田废而为阡陌疆理之法不可复讲矣口分世业之田壊而为兼并限田之令不可复行矣然则率市廛之民归南畆之业使天下游手者寡土著者固丰年足以乐室家凶岁有以御冻馁子大夫以为何道而能臻此乎朕承祖宗之大统永惟先王之所以化民成俗观之以象示之以事德有所亏则成之过与不及则均之载之如杨舟无或弃之物养之如新田有可采之芑当是之时学士大夫外备其文内美其质用修文事而无不宜用作六师而无不及葢致其道成其业也如此周衰子衿之诗作独鲁僖公始修泮宫道以政治廸以武事卒之以献功故孔子犹有取焉如魏之拓跋唐之文皇乡县立学夷狄慕义皆颇有其意矣教养之实亦有近于古者乎朕方崇广三舍而来四方之贤良何修何饬而能臻先王之盛欤意者井田巳废三代之法不可一朝而复则魏唐之制庶几有补于今欤其无补欤用之必有本末施之岂无先后子大夫其详言之

　　义勇戍边事宜札子

　　臣昨于二月十二日进呈删修义勇保甲条贯其分番教阅劝募鼓舞之法条目粗已完具大抵欲使诸路义勇则代沿边正兵防戍保甲则代逐处廵检县尉下兵士弓手廵捕但以立法之初人情未尽服习所以义勇且令就逐州军训练使知战守出入次第然后随事措置遂于进巻内别具贴黄乞候将来教阅稍成伦序日分往沿边防秋驻札渐次减省正兵巳曽闻奏今来蔡挺所乞依放泾原路以一万五千人分为五番轮赴总

　　管司教阅及将岚石等州军义勇分番更戍自余近里州军不系轮番戍守者解发优奬之法亦当减等臣今相度欲乞依臣前来所进新法候年岁间义勇教阅稍成次第日委逐路经畧都总管司将泾原路分番岀戍之法比附相度逐路州军去沿边地里以近及远并令分作番次出戍以代正兵如此则边费可省兼不误战守其近里州军人户既充义勇即便无不系轮番戍守之人解发优奬之法难议减等更乞朝廷详酌指挥

　　言时政札子

　　臣闻和气致祥乖气致异人事失于下变象见于上感之以德则咎异消忽而不戒则祸败至葢天以君为子爱之顾之可谓至矣政一弗廸则垂象谴告将欲人君悔过远非慎微省事以自全安也自昔言灾异者皆不出此乃者彗出西方异之甚者陛下恐栗祗畏避宫省膳亟下明诏敷求直言干道昭然今则消复臣闻无灾而惧祸亦不萌患至而思咎将谁执当陛下思变责躬之日臣实不敢懐未信谤已之嫌恭惟陛下即位以来忧勤庶政兴起敝废总持权纲可谓欲治之主不世出矣有仁民爱物之心而泽不下究有温恭好问之实而壅于上闻广土众民未跻既富万方黎献罔或彚征在位多素餐之讥比屋无圄空之颂是非杂糅贤不肖混淆民劳于室谪见于天臣窃思其由未知其实意者左右之臣不均不直谓忠者为不忠谓不贤者为贤朋党比周谗忌蔽塞以惑陛下之聪明欤任职言事之臣附势以乱情伪倚法以狥爱憎赏不及功罚不当罪而政事不得其平欤乗权附利之臣不察惠养闵仁之意用力殚于沟瘠取利究于园夫兵民嗷嗷或致愁叹人不得安而失职欤凡此数者足以干阴阳之和致乖沴之气天象之差几在于此陛下仁慈孝友格于皇天外无狗马玩好之求内无险诐私谒之事是陛下修之于上正之于朝廷而羣臣隳之于私室伏愿陛下察观亲近之行使无以济其私杜羣枉之门使得以归于直省不急之改作纾弗胜之力役凡可弛以利民者一切罢之则善言可以退舍美意可以延年复见于今日矣若夫贬损之旧章祈禳之小数臣窃恐皆非陛下所以昭事上帝之意臣羁孤蠢愚旁无佽助独蒙陛下拔擢幸得待罪从臣常惧无以报称故敢冐昧不避斧钺之诛以先众臣唯陛下留神裁择不胜幸甚干冐天威臣俯伏俟命之至

　　●钦定四库全书

　　王魏公集巻五

　　（宋）王安礼 撰

　　○表

　　彗星退舍乞御正殿表

　　囊封甫上所冀矜从制检遽颁重加贬损敢率在廷之恳再干当宁之严臣等中谢恭惟皇帝陛下齐圣被躬钦明绍统诸福之物毕至四方之民大和偶星象之或差属官占之来告善言罪已诚意动天惧于无灾既懋昭升之德兴而视夜遂瞻退伏之祥干度载清涂言胥庆伏愿皇帝陛下仰怀眷命俯徇舆情夙戒九筵具朝列辟肆陈百品复御常珍于以妥庙社之灵岂特慰臣工之望臣等无任

　　彗星退舍乞御正殿第二表

　　屡贡愚衷继膺穆诏虽蝼蚁之诚已竭而乾坤之听未回凡逮造廷靡遑宁舍臣等中谢恭惟皇帝陛下惟聪天纵性有尧之钦明将圣日跻躬绩禹之勤俭会躔离之岀异告占验之非祥大矣王言甫询求于草野嘒然妖象遽退伏于云霄盖缉熈之德于昭故神灵之贶如答伏愿皇帝陛下怀上帝眷佑之笃恻羣生祈向之勤临师氏之正朝懋修政事复太官之盛馔明示等威虔俟俞音用安愚见臣无任

　　明堂礼成贺皇帝表

　　躬见总章已获肃雝之助载临象魏隆于在宥之恩臣中谢窃以宗祀盛仪义实存于亲祢宥过大号德自本于好生庆肇一人恩加四海恭惟皇帝陛下仁含幽蔀孝感神明狱絶纠纷鍳周伏隐胪传所逮嘑舞实同臣迹系藩条心驰阙角幸逢熈事喜倍常情

　　明堂礼成贺太皇太后表

　　宗祀上仪实一朝之盛典宥过大号罄九服以欢谣臣中谢窃以精意以禋克成熈事眚灾而赦允属昌时庆肇宸闱仁沾寰海恭惟太皇太后陛下母仪上主三世有光子惠下民万方无怨臣适兹匏系阻豫骏奔祗奉旷恩喜深常品

　　谢加恩表

　　将事合宫莫陪祀礼承流绥服亦被殊恩中谢伏念臣秉志阔疎受才庸窳乃浸尘于膴仕实被遇于休辰属禋祀之既成加井封之有衍载惟恩隠祗媿侥踰此盖伏遇皇帝陛下寅举上仪光敷令典既受厘于五室用锡福于羣伦因俾疲姿与叨徽数

　　谢明堂加恩表

　　解泽汪洋普沾遐外夬光焜耀横被么微中谢伏念臣顷在先朝最为孤立晩厕大臣之末行靡量浅地而深谋陈愚屡吐于肝脾积毁遂盈于山岳恳从外补仅获小康嗣逢景命之兴尚旷迩班之觐矧宗祀之盛典又阻骏奔逮熈事之欢成亦叨徽数扪心何幸抚已更惭此盖伏遇皇帝陛下德迈岐昌治隆洛诵易于捐爵急于求材杗桷各得其冝屐履必当其任有如固陋亦在甄收敝矣之车曲荷未捐之赐疲然之马誓殚再驾之勤臣无任

　　辞免明堂加封表

　　交神隤祉万邦共庆于熈成进律衍封四近特隆于褒渥惊龙光之猥及顾分义以奚堪臣中谢伏念臣韦带孤生茨檐陋学闻誉不足以重搢绅之望辩论不足以奉前席之咨会三岁之严禋总百神而称秩亲覩圣人之能飨实为儒者之亨逢及此均厘仍叨锡命宠借实逾于华衮兢虞岂异于深渊伏望皇帝陛下崇出信之名谨驭臣之柄虽天地并贶动有感于精神而君臣之交宜无虚于授受愿寝巽权之令追还涣汗之恩庶使微衷终逃彼已臣无任

　　谢荆公配飨表

　　服劳王室懋昭一代之宏休配食庙庭钦承百世之殊报宠加既往燕及方来臣中谢窃以明主能录人之功孝子善继人之志凡预宗祊之大飨实维社稷之元勲伏念臣兄某顷荷裕陵召从江介精神胥会不殊肺腑之亲声气相求有若符节之合明道术之微于将坠饬政治之蛊于已形事功攸崇岁月遄迈鼎湖龙去忽号弓剑之遗蒿里露晞遽毕崦嵫之景时适丁于多故业始至于无传嗣遘重光首蒙追贲此盖伏遇皇帝陛下复有圣德灼见俊心率昭考之攸行念先正之不贰睠懐前烈从祀无疆岂惟窀穸之衔恩抑亦搢绅之知劝再念臣弟兄遭遇终始两朝存殁哀荣超踰千古傥忠义之可报誓生死之弗渝臣无任

　　谢知制诰表

　　误被恩除叨陪法从永惟睠奬弗以次升宠则踰涯荣不盖愧臣中谢窃以开物成务之本出自中书讨论润色之才属在外制常因德进最号才难盖赞明命书非止尚尔雅深厚之训而切问近对抑以广论思献纳之方资望之华古今攸重如臣者受才谫陋得数竒危比试剧烦亲蒙识拔朴直自信谗邪所雠学欲为已而积为迂愚智虽效官而纎无佽助毎惟薄技分蔽塞于当涂何意孤生得超踰于此日此盖伏遇皇帝陛下兴起治具作新人材刬磨朋比之风特立因之不惧察知疎逺之行拙守所以怀申未阅歳而即真非近年之故事俯循寒窭仰戴龎鸿誓坚许国之诚少答自天之赐臣无任

　　谢赐茶药抚问表

　　奏牍屡闻深虞谴斥使轺遄降重荷眷存赐之药茗之珍藉以奁封之寳拜恩特异揣分何堪中谢伏念臣岀自羇单旁无佽助偶承空于近列之可纪之微劳嗣遘隆平常思奋励适困负薪之苦难推叱驭之忠愚悃已殚尚吁天而未获训词加厚更局地以莫容此盖伏遇皇帝陛下以上圣是期举无遗策以至仁御众官不易方惟是州麾岂难付属冀于旧物假以末光使曲遂于便安庶终蒙于完复誓坚晩节图报鸿私

　　谢赐汤药抚问表书

　　殿升华方虞叨昧使轺临宠仍误匪颁弗获终辞但惭非据臣中谢伏念坯陶贱质蒌楚小才昔误旁求尝叨大受赖蒙简照仅免颠隮晩得请于乡邦曽未周于岁律万乘之神游忽往莫豫抱弓三圣之寳厯初开阻陪持橐所惧严诛之及敢希异数之加祗命以还扪心何幸此盖伏遇皇帝陛下道包天壤德迈姜任屈日星之高普垂照映縁簮履之旧特示抚循假以龙光忘其芜陋惟是眷怜之厚忘其报称之难更勉竭于驽鈆益图奋励倘未填于沟壑誓答私恩臣无任

　　谢覃恩转官表

　　愚衷上渎冀遂寝于宠章温诏下颁乃曲烦于优谕载循忝冐弥积兢惭臣中谢窃以帝德膺符母慈御箓方大覃于庆泽宜首被于劳能臣少出蓬蒿初无逺业晚陪廊庙终负异恩此盖伏遇皇帝陛下禀至圣之姿抚重熙之运急求贤而济治恒赐爵以懋功因假宠光遂忘固陋遗簮无用深荷未捐驽马已疲尚期再驾庶殚薄效粗答鸿私臣无任

　　谢生日锡赐表

　　制函传命台馈及门眷其诞育之辰劳以匪颁之数拜嘉优腆拊已兢惭臣中谢伏念臣幸会圣神越跻华显斗筲自竭惟期事君以忠毫髪何禆乃知致逺则泥尚烦容覆未即弃捐门设左弧方念亲而感日物从内府更遣使以示恩飱饩旅陈壶觞狎至备周饔之名数推汉酎之旨醇百囷取禾已重素飱之愧万年介福敢忘既醉之歌此盖伏遇皇帝陛下体化乾坤假宠臣庶礼不以人而或废赏宁以僣而必加敢不愈励归报之诚庶几少当慈惠之施臣无任

　　第二表

　　生育之辰实人子终身之感慕匪颁之式乃朝廷厚下之恩私捧优诏以恭承省微躬而惕厉臣中谢伏念臣力不足以任事食已甚于浮人无一毫可用之长才当千载难逢之亨会未报邱山之赐不胜战栗之心岂谓仁天俯存诞日酒醴曲糵况参用汝之求刍豢稻粱式是养贤之实使华聿至君惠有加顾惭藜糗之生具享饩牵之数此盖伏遇皇帝陛下无私于物浩乎如乾坤致爱诸臣视之如手足并容绵薄居冐宠光臣敢不勉诵太平助既醉万年之福力惩素食逃取禾百亿之讥归答鸿慈不渝丹悃臣无任

　　贺皇太后表

　　厘事备成神明感格湛恩涣发华夏欢呼中贺盖闻搜讲上仪所以诏天下以爱敬之道旉施大泽所以示天下以在宥之仁国典克修母仪是赖伏惟皇太后陛下得坤之静体干之刚昭德塞违赫然立一时之政薄敛时使沛乎追三代之隆臣假守藩封久违秘近想东朝之剑佩莫遂凫趋与西州之吏民但勤爵跃臣无任

　　请皇帝御正殿听政表（英庙上僊）

　　礼尚隆杀道沿古今以诸侯则在国而絶期盖天子犹以孙而承嫡制服有数肇惟前王听政之期传诸后世逮终丧于易月未正位于当阳凡暨臣工不遑宁处中谢恭惟皇帝陛下德先穹昊孝奏神明有翼有冯极居四海之养尽物尽志崇志三年之忧虽祥禫以从宜曷悲哀之有已伏望抑情顺变惟义制心夙御广筵具朝列辟大明君体允正国仪于以妥宗社之灵非独幸民臣之望臣等无任

　　英宗皇帝祔庙礼毕贺表

　　宝构肇新缛仪交举瞻睟容而如在陈备物以妥灵海■〈宀禹〉骏奔人臣胥庆臣中贺伏惟皇帝陛下诞膺圣绪推广孝思顺考前彛遹祗先志岀游原庙虽循汉帝之仪以祀文王将继周人之德臣与闻盛事方守逺藩阻率舞于虞廷效欢呼于嵩岳臣无任

　　喜雪御筵谢表

　　同云荐瑞泽及枯荄湛露示慈恩沾迩列伏惟皇帝陛下德侔穹昊政顺玑衡四方之民大和诸福之物毕至甫临阳长已兆岁丰申饬饔庖具均燕喜臣等自惟尸素获与班荣徒愧属厌未知论报臣等无任

　　辞免右丞表

　　疏荣特异揣分非宜理有可辞义难虚受臣中谢窃以更新大法董正庶官遹观厥成是慰敷天之望畴若予采宜登命世之贤臣学不适时道多违俗比蒙圣简获列从官论思禁林汔无称述尹正京邑积有谤嫌陛下力赐保全偶逃倾覆守此不迁之任己忧欲报之难岂图误恩俾预大政茍忘量已之任实累知人之明伏乞皇帝陛下博延羣议别择异才庶毕协于师虞更获安于拙守臣无任

　　谢右丞表

　　峻秩骤升殊异渐盘之序进愚诚尽布难辞涣汗之已行服明命之光华抚懦躬而震惧臣中谢伏念臣穷阎贱士盛世畸人初乏适时之才终无岀众之行进不由于类举居独恃以主知寒之者众而陛下煦之使温摇之者频而陛下培之弥固越从禁从擢与政机惭甚于荣宠踰其量恭惟皇帝陛下稽若古训肇新庶官责实循名率由道揆称事制禄俾无食浮品位一新既名正而言顺贤能毕举将治定而功成宜得殊才使膺公选如臣甚陋何德可胜拔于羇旅之孤授以钧衡之贰见知则悦岂犬马之忘情式克钦承倘涓埃之有补欲图报国惟誓捐躯臣无任

　　辞免左丞表

　　承辖之官职思甚重宰衡之贰宠利特优居不遑宁进尤非据臣中谢窃以朝廷若稽古道董正治官典图着明法式详具有相臣以为之师表有宪府以纠其諐违所冝奉以周旋守而弗失茍小物之不称岂严谴之可逃而臣充位于此逾年亡补过不在大臣犹知之方图改玉以自修敢意匿瑕而遽进义岂容于侥冐分有在于固辞伏望皇帝陛下俯亮无华之诚追还可复之命考谋载采择授惟良庶俾微衷粗安拙守臣无任

　　谢左丞表

　　位序进升仍锡便藩之异数训词敕励难收涣汗之孚言食莫愧于浮功心固危于居宠臣中谢窃以赓歌之际元首明而庶事康亲治之朝阴阳调而四时节然犹戒乎股肱之惰申以官师之规夙夜同寅始终一致故能举无遗策坐底丕平诗书所称功业不朽矧今至治若昔大猷核名实以相参责臣工之无旷盍咨人杰共赞国钧而臣赋朴樕之凡才守庸愚之陋学近器逺用小智大谋譬彼微尘欲助岱嵩之峻相时爝火讵禆日月之光夫何优容复此迁擢退循倪分有腼面颜此盖伏遇皇帝陛下立政惟其人与人不求备四门于穆得虞氏之众贤三俊并登俨成汤之丕式方极一时之选交修万事之机至谓臣为朴忠而略臣之驽下俾承阙乏兹忝甄扬臣敢不激昂希世之幸逢砥砺平生之素志义之所在公尔忘私报国之心没身而已臣无任

　　上皇帝尊号表

　　臣闻刚健粹精干不言其所利钦明文思民无得而能名盖妙用之难形岂虚辞之可借惟盛德大业之有作必英声茂实之所归伟浚哲之显期亶聪明而作乂善行无迹黙跻希世之闳休劳谦弗居久抑丕天之显号华夏觖望神祗属心厯年既多兹典几坠会合宫之涓日严法驾以侍祠人谋天从龟协筮吉敢縁尽恭归美之义辄敷循名揣实之诚臣等中谢恭惟皇帝陛下承五圣之重熙接千龄之景运雄才天纵广问日跻温恭塞渊智敏英睿德刑参用柔中国而威四夷文武并行加殊俗而畅方表人材丕变治具毕张延登俊良有彚征之众允涓沮谗慝无动悔之羣疑庶尹克谐百工祗协患敛散之无叙则理财正辞虑劝禁之未明则信赏必罚振起敝废总持权纲维此爰绥兆人所以昭事上帝而又储精蠖濩玩志希夷无往而不因无因而不可同然而生莫知其生诱然而得莫知其得动和至妙法诸自然不式义以度人相于技也或絶类而弃智纷而封哉若乃敷求多闻法式古训向用经术诋排异端讲艺迩英毎怀尊师重道之意崇儒大学永底化民成俗之方诐行淫辞知其穷缪学杂举识所正然后讲兵符而讨军志戒戎备而择将才去暴除残云行而雨施发号岀令渊嘿而雷声有为必成无逺弗届爰整其旅旌旃既指而洮陇改襟来献其琛干羽未施而句骊敛衽可谓功成而治定所以礼备而乐和方且弛役缓刑务农重谷恵养无告哀矜不辜信彼豚鱼泽及草木省耕所以广常平之蓄黎民不饥増禄所以长亷吏之风善人是富若夫惇睦九族祗严两宫贵不可訾而亲行尧舜之难尊无与亢而身先曽闵之行此所谓绍天之体宪道之原文足以纬地而经天武足以戢兵而禁暴仁沾动植孝奏神明是以三事大夫四岳羣后贲御携仆宗维戚藩青衿诸儒黄髪耆老蛮夷之长释老之师稽参典章称颂勲烈伫观鸿册来造大庭皆以谓帝冕亲祠而号称犹阙庙笾荐信而祝嘏无辞亦何以茂昭逺猷翕受灵贶臣等不胜大愿谨昧死上尊号曰绍天宪道文武仁孝皇帝伏愿陛下仰怀眷命俯循舆情肇祀总章成祼献之盛节躬临法坐享钟皷之多仪于以妥宗社之灵非独幸民臣之望臣等无任

　　政府待罪表

　　赞元调化属在辅臣慢令瘝官议有常法允厘无状自讼所宜臣等俱以陋庸并叨眷委上既乏经邦之効以济协于猷为下又乖驭吏之方或靡循于典制比从台讯尚屈邦彛冀显绌之遂行庶多言之可弭臣等无任

　　政府乞退第一表

　　寅亮天工参陪国论欲臻极治当用异才顾冐昧以久居必颠跻而随至敢披诚悃进渎威尊臣中谢伏念臣趣操弗髙行能无取偶被知于上圣寖致位于大僚亷陛谟猷自量无补章程考覆庶或可图毎尽虑于涓埃期赴功于毫髪而罪戾已积于岁月之众精力常敝于谗诬之多虽欲茍安固知难强仰恃包荒之德尚怀守土之谋伏望皇帝陛下施乾坤之恩回日月之照俾未罹于重谴许遂解于繁机含垢匿瑕免累始终之遇承流宣化誓殚夙夜之勤伏望圣慈罢臣政事差知江宁府一次臣无任

　　政府乞退第二表

　　愚衷尽布愿解繁机渊听未回特加优诏伏帝阍而再叩幸宸扆之垂矜臣中谢伏念臣本以凡才岀逢休运进不繇于党友居自信于颛愚一玷台司两迁岁厯眷怜备至补报蔑闻谗谤交腾已荷箧书之示怨仇尚炽终虞市虎之疑故敢辄罄恳诚实冀遂蒙听纳庶安拙守不负睿知伏望皇帝陛下天度广临皇仁博施从其私欲诿以便藩劢相猷为既无功于致治宣扬德泽或有助于化民伏誓糜捐仰酬恩造臣无任

　　政府乞退第三表

　　天地之恩莫知云报蝼蚁之贱辄欲有陈臣中谢伏念臣朴樕凡才末愚下品生逢休运寖至要途独蒙睿哲之知擢在政机之列谟猷蹇浅智虑阔疎虽未寘于太阿曾蔑闻于小补再念臣幼失慈父育于仲兄致此遭逢皆其训诲而乡邦一别岁厯五迁岂无夙夜之思徒以简书之畏自闻被命尤切怀归毎梦想以为劳几忧虞而废务伏望皇帝陛下人惟求旧曲遂恳私义不忘遐就加寄委则退过里舍勉亲药石之方出与邦寮更图民社之政臣无任

　　舒州谢上表

　　削除秘职谪守偏州乘驲疾趋合符増愧中谢伏念臣偶縁羇宦全乏游谈自为先帝之灼知动取时流之排■怅瞻双阙频涉八年昨起南陬往绥东部维兹邦土之多诈无复礼义于当时败素著称怀砖成俗奋髯抵几诚欲扶弱抑强鼔舌摇唇不胜恶直丑正扇为飞语致误风闻虽盗憎主人理之必至而智过君子变亦难量再念臣家给使臣身沾驲劵久遣纪纲于上国遂积廪稍于遐方币重寖难于约赍防失辄遭于干没因令检校庶息讼争旋易轻装间凭便介赤厯具在钩考非诬借如仆夫就僦赁之程亦有文契课功食之直岂于奉料不许拘收尚赖慈哀毎加简照诿外台之司察追旁证以究穷被受主司谅不无于观望附会事节终不近于弹章方和市増钱蔑有亏抑之实逮贸迁除税了无蔽匿之情况利初不入于臣躬论法恐未沦于吏议然孤踪殆甚丝髪独任于千钧而敝族凛焉风雨穷秋之一叶尽系天地之含贷仅免鱼肉于怨仇此盖伏遇皇帝陛下临极辨之朝秉无私之德是非洞判曲直焕分有如积毁之余犹假承流之寄载衔恩施莫悟报投顾纳履整冠已乖先见惟饮冰食蘖更励良图臣无任

　　宣州谢上表

　　黜夺尚新谤诬未辨遽更大郡弥切厚颜中谢伏念臣偶随官牒素乏宦情遭逢先帝之有为黾勉凡才而自奋薄功厚享知必取于颠跻重罪轻诛果曲烦于全度思愆未憗加惠为忧此盖伏遇皇帝陛下覆育如天弗遗幽蔀并包如海靡间潢污念兹菅蒯之微曽托臣邻之后稍还寄委粗示甄收臣敢不勤体眷私尚或少施毫忽顾惟末路空有寸心

　　青州谢上表

　　江湖闲旷适幸养疴海岱镇临遽饕受瑞中谢伏念臣蚤随宦牒事功无毫忽之长久冐国恩罪戾有邱山之积投闲置散灰絶望于复然宣化承流气已衰于再鼔涣号新被巽辞弗皇载涉修涂克祗初命此盖伏遇皇帝陛下干刚不息离照方亨念兹草芥之微犹是臣邻之旧尚分外寄未忍遐遗臣誓体鸿私勉殚驽钝权轻重鱼盐之利倘惠厄穷务并容狱市之繁庶消奸宄臣无任

　　江宁府谢上表

　　贰政宰司曽蔑闻于小补分符乡国更曲被于厚恩甫次部封虔祗制命幸岀非望感异常伦臣中谢伏念臣偶以凡才骤跻膴仕进弗繇于佽助居自信于颛愚虽殚夙夜之勤迄无善最徒积谗诬之众几致疾颠每自循涯莫知税驾赖蒙睿察许解繁机既便手足之私且委民社之政眷存若此报称无从此盖伏遇皇帝陛下大度兼容至仁博施殆谓服劳之久遂忘废任之多备数价藩期抚绥而求效驰精魏阙誓糜殒以论酬臣无任

　　扬州谢上表

　　淮海奥区麾符重寄克临旧治祗奉新书中谢伏念臣晦昧凡才因縁膴仕十年去阙践厯空多九载居藩事劳无纪逮睿明之独断又饕冐于再迁更悟衰残尚留简记荷恩则厚抚已何堪此盖伏遇皇帝陛下文武体尧俭勤纉禹继志述事方大有为坏植散羣无小不忍号令四众欢呼一情况臣蚤被于使令与国实同于休戚侵寻末路讵知复见于圣时黾勉承流犹欲助宣于悳意臣无任

　　蔡州谢上表

　　祗奉纶言就膺藩寄効官伊始抚已若惊中谢伏念臣性禀非竒材资弗竞不闻亦式误为先帝之所知无言不雠屡展小忠而自献未尽毫忽不胜怨仇差池去国者七年荏苒更郡者五政一身踽踽在庭无期功强近之亲四海茫茫当路乏蚍蜉蚁子之援赖蒙全度尚假麾符此盖伏遇皇帝陛下德盛包荒仁深念旧焯知孤逺之行了无左右之容再念臣拙于趋时勇在疾恶茍豪猾之踰检誓不顾私倘谗巧之飞言岂能还忌穷通有数生死不逾臣无任

　　○状

　　辞免翰林学士第一状

　　右臣今月二十一日准合门告报伏蒙圣恩除臣翰林学士者闻命之始不任震栗窃惟禁林之职以侍从献纳润色讨论为事责在词翰岂容冐居伏惟皇帝陛下睿问日跻圣学天纵毎因大政亲形诏书四方传诵多士拭目皆以谓理包道德语符经诰鸿生硕老犹或不知则于斯之时视草代言左右之臣犹惧难称况如臣者见闻卑漏辞伎琐薄使居此任必辱明廷茍贪宠荣终负忧愧乞回成命冀安愚诚所有上件勅书臣未敢祗受谨具状辞免以闻伏候勅旨

　　辞免翰林学士第二状

　　右臣伏奉告命除臣翰林学士寻具状辞免蒙降诏书不允者闻命震惊罔知攸措窃以学士职亲地要为世髙选朝廷发大诏令稽古引义所自岀焉方陛下修明百度成就王功之时而圣学髙逺肆言成章辞翰之臣欲以参考谋谟润色休显非多闻敏识实无以称如臣涉道甚浅承学未优遭遇圣知奬擢踰分瘝官尸禄所宜速诛陛下垂意优容更加异数茍兹冐昧必致颠隮欲望圣慈特赐寝罢伏候勅旨

　　辞免翰林学士第三状

　　右臣蒙恩除授官职累具状奏闻乞行寝罢伏奉圣旨所请宜不允者闻命震惊罔知攸措窃以禁林之选今昔所难自非学术足以讽议讨论文章足以草创润色忠义亷直信于朝廷则在此官为无以称臣羇孤鄙拙才不逮人备数西垣已虞非据今若更叨宠禄冐昧以居非惟使臣致窃位素飱之讥亦恐负陛下量能授官之意所有告命未敢祗受谨具状辞免以闻伏候勅旨

　　辞免狱空转官奏状

　　臣才识驽下误蒙奬拔曽未数期叨逾至此开封累月已积谤嫌囹圄空虚实繇圣治念虽黾勉未见可旌今若茍叨官荣遂冐赏典非惟私义不安深恐更招物议伏望圣慈追寝恩命所有勅告臣未敢祗受谨具状辞免以闻伏候勅旨

　　辞免直舍人院奏状

　　右臣今月二日准合门告报奉勅差臣直舍人院窃以直舍人院以典掌诰命为职惟文学俊博论议闳通之士当在此选茍非其人则何以润色王猷发明国是臣智识浅陋寸无所长备员儒馆积累岁时较行论才久宜澄汰文字之任尤非所堪妄冐以居必累公议所有上件勅命未敢祗受伏望圣慈特赐寝罢候勅旨

　　秋宴笏记

　　秋物顺成岁功茂遂是攽燕衎俯逮臣工伏惟皇帝陛下尧德无为禹功不伐致国家之闲暇得朝野之欢娱均湛露以示慈庆丰年之底豫臣等亲陪盛际猥列通班徒愧属厌未知论报臣等无任

　　●钦定四库全书

　　王魏公集巻六

　　（宋）王安礼 撰

　　○启（书附）

　　回文太尉贺冬启

　　三统得天一阳复地人验土灰之应官修云物之占恭以某官行践九言器涵六徳入冠宰路蚤经万务之微外镇留都用广四方之宪方肇临于休旦宜丕拥于多祥未遑庆问之驰遽沐荣函之赐永惟欣佩曷喻名言

　　与监司贺冬启

　　鲁观望云晋朝亚岁阳徳潜长君子履亨矧惟髙世之才宜对自天之嘏恭以某官徳猷宏逺闻望髙华乆縁简照之隆暂屈筹思之重履兹令序倍拥殊祥某方系贱官未縁展庆

　　回贺王太尉启

　　宠建节旄再司符钥伏惟庆慰留守太尉徳髙世范望重耆明自首掇于隽科蚤徧扬于华贯出入三朝之乆周旋四纪之勤向留镇于国门已荐成于期政雅意屡形于止足上心増重于倚毗果诞告于外庭亟发扬于涣号赐之朱钺帝开尔宇之雄是有衮衣民咏我公之复既颁成命胥恊公言驰庆牍以未遑辱荣缄而首及乃情感愧曷罄敷陈

　　和杨太尉启

　　光膺制检参总帅权伏惟庆慰恭以某官业履髙华材资博茂以壮猷许国以广誉对时将畧宏深久蒙荣于朝论亷车要重方坐镇于边陲某幸托庇辉遽蒙音诲即期披觌预切忻愉

　　与契丹人使启状（四道）

　　伏以睿圣膺期时纪电枢之庆宝邻修■〈目甹〉岁传星传之华方清夏之在辰惟修途之乆御虽勤跋履无爽节宣奉将聘节来会庆辰渉春夏之煦和劳川途之跋履茂惟气守休有善祥

　　载驰使节已次邦畿深惟徒御之勤少展饔羞之劳庆礼迄成归途载御居官有守出祖无阶幸驻使轩薄伸礼饯

　　贺文太师启

　　荐抗囊封力辞藩政安居遂请懋典迁荣伏惟庆慰某官望重三朝勲髙百辟赞元调化厌居鼎路之崇布政承流乆司宫钥之寄允矣佐时之畧卓然定策之忠睿心方切于倚毗雅意屡形于止足重违诚悃特沾异恩冠品帝师燕居京辅既尽君臣之义又为朝野之光凡在观瞻举同欣羡维更绥于眉寿期愈恊于舆情迭拜需封恳还政事俞音乆秘褒数荐加逮承赐可之恩仍极班朝之宠隆名莫拟近世罕俦伏惟致政太师蓍蔡百工羽仪元化相自仁考黙有定策之忠翼于圣时实为轨物之范辞麾幢于两镇冠品秩于三师甫授安车归荣里第永绥耆艾之福益副士民之瞻方阻见言尤深庆颂

　　与卢学士启

　　近被辟书来趋使府瞻风虽切奏记未遑茂惟贤哲之居休有神明之相恭以某官声猷俊博徳业髙华亲遇昌辰数更膴仕使聮要重聊试于微才将略宏深伫观于殊拜某受知甚裕托庇有阶系望乐郊尚遥燕席方履炎歊之候宜臻和裕之休更兾节宣以酬颂向

　　贺卢学士启

　　祇奉明恩出刺剧部茂勋谷旦已布教条适临炎燠之辰宜享裕和之福伏以某官赋才宏逺受徳直清以公望结主知以奥学登贤路百城所寄暂淹屈于筹思一节以趋伫闻陪于法从某自惟庸拙乆属眷存方托芘辉欢荣实倍

　　回谢皇亲启

　　恩灵优渥命数便蕃顾沥恳以难回徒厚颜而祇惕岂谓眷私之重首贻庆问之华感愧并深敷宣罔既

　　贺吕諌议启

　　进践近班往膺重寄伏惟庆慰恭以某官赋才宏敏受徳直方九列蒙荣已登于茂最百城受赐乆洽于欢謡果縁帝眷之隆进陟天坡之峻藩宣所寄闻望増隆某方托庇辉遽违门屏适履炎歊之候宜臻和裕之祥更冀节宣以酬瞻颂

　　贺李都尉启

　　伏审光膺制检茂建旌旄疏爵甚优展亲斯盛窃惟庆慰太尉世载善闻躬会昌时自选尚于先朝蚤腾声于外戚軿车赤罽乆承筑馆之华蒨茷淑旗果席登坛之宠见闻所建欣羡举同未剡庆函遽颁温教永言感服曷罄叙陈

　　贺王待制启

　　伏审光膺制命进践官荣伏惟庆慰恭惟某官徳业髙华材资博茂以壮猷许国以广誉对时简在上心数更膴仕震闱席宠方资调护之良延阁升华更伫论思之美蒙荣妙简増耀近班承睿渥之惟行抚丹衷而窃抃不图谦眷先枉珍题永惟勤厚之私倍积倾祈之素

　　贺人转官启

　　显膺明命峻陟华阶席帝宠之甚优増官仪而愈重方图驰庆遽辱贻音永惟意爱之勤但剧名藏之素

　　贺人转官启

　　光被制音荣迁官秩伏惟庆慰某官材猷宏逺志业髙华茂对昌辰乆蒙荣于朝论数更膴仕方坐镇于边陲果縁帝眷之隆进陟使联之重侧闻睿渥増忭懦衷敢期谦光先颁书翰感佩之至叙言莫周

　　回安韩二枢宻免启

　　显承中诏进长（安枢宻作秉字）内枢成命诞扬舆情胥恱某官性资宏逺业履髙华膺哲人之令名值真王之休运有猷有守乆推廊庙之才是断是迁允恊士民之望侧闻谦执未即钦承愿回难进之诚即副旁求之厚

　　贺三舍人启

　　拜宠中宸升华西掖一时髙选众论佥谐舍人智足以参睿谟明足以观圣学宻陪法从方且尽于嘉猷仰赞沈几无虑摅于贤业良欣颂愿遽枉缄封倾荷实深敷陈罔既

　　贺蒋修撰启

　　进职书林就帅岭表方诞扬于明命谅深慰于雅懐时属敛揫气初寥泬缅想戒严之暇靡愆卫养之经接清燕以非遥前増欣忭辱华缄而先逮更极感藏

　　与守倅贺正启

　　岁更其始日正于元班夏歴以知春敞汉廷而肆会钦惟君子之履茂介阳祺之休某适系官曹阻赍庆谒先贻荣问徒剧感懐

　　回文太尉冯观文贺正启

　　献岁发春礼载始和之候振萌出滞管推太簇之生伏以某官贵名重于三朝盛徳仪于百辟入冠宰路（冯云入总枢要）蚤经百务之微出尹留都（冯云外布藩条）用广蕃方之恵人望乆思于图旧王恩宜对于获新未遑庆问之修首辱荣缄之贶永惟感佩未易敷陈

　　回外西制贺正启

　　歴惟人统葢羣阳开辟之端经重王春实万宝发生之首窃以某官气资刚大道禀直方遍居华要之聮蔚着事功之美属顺迎于嘉序宜茂进于吉祥敢图谦私先枉庆问感怿兼至敷叙难宣

　　谢贾侍中启某启

　　伏念某末愚下品朴遫小才向以贱身至于乐国蒙恩奬纳屈意拊循望履舄于下尘剽尊爼之余论荐宠已厚荣幸实多恭以安抚太师侍中广誉对时壮猷许国入冠百辟则天下备闻乎风声出临一方则京师并蒙乎福祉顾尊荣之莫抗非疵贱之敢阶岂意鲰生过烦曲礼葢荡荡之海众水之所与归菁菁者莪大陵之所宜育义无弃物志在诱人顾惭趣操之卑莫称褒延之厚违离未乆乡往滋勤伏惟顺序頥神须时归辅上以副朝廷倚毗之意下以酬士人祈向之心瞻望台屏下情无任祝颂激切之至伏惟台慈俯赐鉴念

　　与宰执亲王辞免右丞启

　　叨膺帝制使贰宰司闻命若惊省躬増愧窃以国家更张品秩敇正纪纲假兹唐室之名责以周官之实俾参大政宜得真贤某胄出覊单学非该徧器小固难于大受智卑实昩于逺图自顾庸愚奚堪拣拔伏惟某官报恩荐士常忧天下之遗贤为官择人毎虑臣工之旷职切冀弼谐之暇俯念非材特开替否之辞追还成命庶安拙守更协师虞

　　与亲王辞免右丞启

　　持心以厚事上克忠宜下采于民言以上闻于天聴敢冀燕私之暇俯念非材畧陈替否之辞追还成命庶安拙守更协师虞

　　与宰执亲王谢右丞启

　　赞豫政机参陪宰路猥加小已弗获终辞祗受以还感惧交至窃以主上蹈帝王之伟绩备天地之全能大饬庶官既名正而言顺一新坠典期治定以功成将择近司宜图重望某憨愚陋士鄙朴常人乡誉无毫髪之长官谤有丘山之积谓当谴斥乃得甄升此葢伏遇某官行膺中庸文参经纬沛周才而成务施善道以宜民贵名振于四方耻忘贱逺威徳仪于百辟务育英贤致此愚昧之微亦与丞疑之末誓更坚于图报庶无累于知人

　　除右丞谢文太尉启

　　国家上稽周官下采唐典一新位号参建疑丞进登纲辖之司陪与机衡之政选用既由于下第图任或踰于旧人虽简畀于清衷实先容于正论留守太尉蓍龟当世柱石本朝（王宣徽曽端明并云才不世有道皆时施）固尝借润于星河矧复增华于庙器寖依近轴得赞逺猷方酬上徳之隆敢替师瞻之厚

　　除右丞谢内两制启

　　治兼三辅无尤异如古人位冠六曹列近司惟圣世既叨右辖之选复玷下台之躔道未足以宪王僚识用何而断国论敢慕不孤之徳终蕲乐告之言上答主知下酬友志

　　除右丞谢外两制启

　　尹真不称非有最论报政亟迁敢知优假矧中台之清峻复右弼之崇严临宠自惊渉川何济况托侍臣之后偶超国士之聮位髙而惟务于相先善少而犹存于乐道过形褒贲但切感铭

　　除右丞回谢皇亲观察等启

　　误膺制检参秉国钧顾逊避之弗从唯兢惭而靡措讵期谦意先枉庆亟感佩增深铭言曷喻

　　与两府亲王辞免左丞启

　　宸纶误宠省辖备官居已不遑进尤非据恭承上圣之述作逺复先王之典刑相维百揆之纪纲丞辨六官之仪制宪章尤属分守固严冝须魁杰之才以佽弼谐之地某学虽劳而道云逺志弥励而力不充短绠无以汲水小器难乎大受岁余待罪常惧空官今此阶荣愈惭幸位伏惟某官入奉清闲之燕亲承咫尺之颜冀陈四辅之须贤愿借一言之替否庶追还于成命俾率恊于佥谋

　　与大王辞免左丞启

　　大王相公承尧帝睦亲之徳当文王友弟之时深惟四辅之须才冀以一言而替否庶追还于成命斯俯协于至公

　　除左丞谢宰执亲王启

　　参贰宰司未知云补叙升官次弗获终辞祗命以还贪荣是惧窃以圣上蹈三王之髙致恢万世之逺图纲纪文章焕然大备形名因任伟矣成功宜得非常之才式禆洪业之治某畎亩无能之畸士茨檐一曲之陋儒居官无以愈人共学未可适道缪陪末论啧有烦言敢谓圣恩犹迁左秩此葢伏遇某官缉熙帝载寅亮天工（文尉云三朝旧徳一代元勲）辅义行仁弥励逹才之志推贤扬善独存兼济之心致此孱微重叨优渥誓终图于报国期不负于知人

　　除左丞谢亲王启

　　大王相公地冠亲贤之重爵居茅土之崇务在服儒乐于为善致兹庸琐猥玷宠光誓坚报国之心无负知人之赐

　　贺韩左丞启

　　伏审显膺纶綍进贰钧衡成命诞扬舆情胥恱窃惟庆慰左丞大中受才髙迈秉徳直方粲然奕世之勲卓尔端朝之节果符妙简入赞繁机帝赉有闻谅精神之相与民瞻所属期膏泽之下流展庆未遑腾缄猥逮永言意爱之厚曷胜感戴之诚

　　谢何侍郎启

　　被恩中扆得请南邦甫至旧闾获虔初命瞻风甚迩觌徳无阶方修好之是图遽腾书而见逮时方揫敛气以泬寥惟善卫于寝兴庶少符于颂向

　　与宰相论上尊号书

　　某等得旨挥令撰上尊号表某等窃思今来外廷虽终慈圣易月之制主上实行三年之丧縁臣子归美君父出于诚心期在得请如主上迫于羣议遂受典册则备乐盛礼恐未可施设有此鄙见合具谘禀更乞裁酌

　　髙唐县学记

　　嘉佑辛丑岁武涉万君伟来为髙唐令之明年也初振养惸弱捍强绥柔民大化服遂建学于县之东县旧无学有夫子庙草屋十数椽倾侧毁折莫足以避风雨万君见而言曰吾将除此而新之其为舍宇以居学者使得讲习于中以五月庚申营址度材始兴作矣令率僚佐躬自临督于是邑之士人相与言曰令如此我等其可怠哉因各率私钱以助公费至七月甲辰而功毕设夫子及四科弟子像于殿中辟其左以为肄业之舍除其右以为会食之厨前有门以察出入中有堂以备燕讲増饬伟丽士不以为侈而民不以为劳也明年八月有以事过髙唐始入学舍谒夫子像闻弦诵之声低回乆之因问学之所始而邑人皆称万令所为如此嗟乎学校之废乆矣而为吏者亦莫知教化礼乐之为急也今万令为百里之政而兴起弊废开延诱掖而进之与士子讲论夫子之道而不为茍简之见须迟乆之功者良有以也葢万君聪明强敏勇于敢行其异日光显于朝廷得行其意则施设又将大闳矣区区小邑之间何足为万令道哉然与夫専簿书之勤计岁月之劳固已逺矣于其成也为立石于庭庑以告后之来者嘉佑七年十一月庚申记

　　●钦定四库全书

　　王魏公集巻七

　　（宋）王安礼 撰

　　○志铭

　　宋宗室右内率府副率仲愈故夫人郝氏志铭

　　宗室仲愈前右内率府副率夫人郝氏曾祖勲累赠太师中书令兼尚书令祖旻累赠太师中书令兼尚书令追封庆国公父惠内殿崇班嘉佑五年三月十一日生元丰四年六月二十八日卒享年二十二九月十四日祔葬西京永安县铭曰　孰予其善不畀以年嗟乎夫人永矣兹阡

　　仲谌妻贾氏墓志铭

　　右监门率府率仲谌夫人贾氏曾祖贵不仕祖习赠右骁卫大将军父逹故前副都指挥使建武军节度使赠侍中元丰元年归仲谌敏静恭淑宜其家人三年十月以疾卒年二十有二明年九月丁酉陪葬于西陵铭曰　妇徳内备隠屏弗章铭昭其幽垂声不忘

　　贾圭墓志铭

　　信卿讳圭贾氏观文殿大学士左仆射魏国文元公之次子也魏公以经术相仁宗薨于英宗朝英宗亲书大儒元老之碑六字使刻诸墓碑之上其家世迁徙行治勲烈不独在碑刻与史官所记天下士无贤不肖皆知之叹慕之信卿以荫补太庙斋郎再授将作监丞勾当在京诸司粮料院用明堂恩迁大理寺丞勾当杂买务官市要赂索不已时人莫敢争信卿因事指中贵人之过诣三司诘治中贵人坐罪自是都城列肆絶侵扰之患迁太子右赞善大夫通判徐州翰林侍读学士吕公溱之为州也属县得塩盗数十人信卿览其狱曰是可疑也入白吕公请自穷治果得诖误者数軰释之迁殿中丞国子博士会吕公徙治成徳辟信卿通判军府事及吕公得罪幕府坐累去职者数人争为自辨信卿曰若归咎吕公我等幸以自明岂士为知已者用之意哉卒不辨谪监在京药蜜库英宗即位推恩入尚书为虞部贠外郎赐绯衣银鱼稍迁比部员外郎魏公镇大名为请于朝改银青光禄大夫检校工部尚书兼御史大夫上柱国充供备库使提举点醴泉观公事明年魏公薨信卿请复故官持丧天子许之用遗恩推官一等信卿以让其叔父又许之继丁魏国夫人陈氏忧信卿且得疾矣服除乞守本官致仕熈宁五年十二月乙未卒于京师宣明里第享年四十五累阶至朝奉郎累勲至上骑都尉信卿容貌竒伟善射尝举进士一不中遂不应刻意书传欲有立于世不幸短命死矣平生交游寛和恭畏君子也当官遇事慨然不可夺者士友以此称之曾祖讳某太子右赞善大夫赠太师中书令尚书令齐国公祖讳某秘书省著作佐郎赠太师中书令尚书令晋国公所生母裴氏封寿安县太君妻李氏卫尉少卿昭选之女封乐安县君子六人公定光禄寺丞公盛太常寺太祝公靖公咏太庙斋郎公正公逈早卒女二人未嫁孙男一人适以六年三月庚申葬信卿于魏公墓侧铭曰　魏公诸子多以材称信卿维仲少则荣名寛恭慎静孔武以敏志不时施半涂而殒大儒之里实葬魏公祔于新竁维卜之从

　　相州观察使宗景夫人同安郡君李氏志铭

　　夫人李氏镇国军节度驸马都尉赠太保尚书令兼中书令秦国和文公遵秦国献穆大长公主之孙镇潼节度观察留后赠太师中书令兼尚书令良定公端懿嘉兴郡太夫人郭氏之子年十有八归今相州观察使宗景服事舅相李定王姑崇国夫人以孝闻缝纫烹饪必以身而晨昏寒暑饮食必以时性荘静读书传略知大方闺门之内人无间言始封昭徳县君进同安郡君以元丰四年二月甲子终享年五十有二九月某甲子陪葬于西陵子男二人仲尧仲獬皆官太子右内率府副率女七人长昭徳县君适左侍禁郭唐卿次寕徳县君适右班殿直石继祖次崇徳县君适蔡州録事参军次比丘尼崇因院主妙觉大师悟本次广徳县君适右班殿直曹琚次早卒一未行铭曰　婉婉夫人禀徳自天闺阃孔肃馈祀罔愆彼苍者何不锡以年铭刻垂芳于乆其传

　　宋宗室右监门率府率叔覊妻翁氏墓志铭

　　翁氏三班奉职舜弼之女也祖日新内殿承制合门祗候曾祖通赠左监门卫大将军元丰二年十月庚申卒享年二十有二明年二月癸酉葬于汝州梁县秦悼王之茔次夫人柔婉明恵知好佛书事舅姑以孝闻内外宗族不见喜愠之色卒之日知者皆为出涕铭曰　茫乎何往窅乎曷藏淑惠之徳死而不亡

　　故朝奉郎权发遣秀州军州兼管内劝农事轻车都尉借紫沈公墓志铭

　　公讳季长字道原曾祖承谅赠光禄卿祖玉屯田郎中父播赠中大夫母元氏封吴兴郡太君其先湖州武康人也再世家于杭州钱塘不知其所以徙至公皇祖真州卒于官遂家焉今为真州扬子人也公五岁丧父祖母春秋高无他子尊夫人有髙节大志自力以养其姑而退保诸子公性至孝哀愤感泣已如成人少长即自奋励闭门读书家人有终岁不见其面者年十七举进士荐于乡辞章典丽已可观居数年乃专取羣经深探而力索之至忘寝食寒暑遂又以经术称学者归之转运使上其行义朝廷赐以粟帛中进士甲科补越州司法参军丁母夫人忧服除为南京国子监教授南京学废久矣国人多不知学学者多不知经公取羣经为诸生讲解诲诱之甚力方朝廷以经术取士士之从学于公者通经为最先故礼部岁所贡士多公弟子其后亦复稍稍为时显用岁满改莱州掖县丞未行天子召见问劳命进所著书因谓公曰朝廷方新学校朕将用卿典教姑为朕悉心焉除国子监直讲公出入学舍与诸生论经归则谢客未尝请谒权势岁满迁大理寺丞权太子中允崇政殿说书兼权判尚书礼部进讲发明皆治乱之要上命録其说以进赐五品服与考开封府进士既罢入见上留公从容问曰论不以智治国谁为此者公曰李定所为上曰闻定意讥朕公曰定事陛下有年当知其为人邪正顷者御史言定乃人伦所弃陛下力排羣议而定始得为人如初继又擢用不次陛下之徳及定虽懐利尚当知恩臣以此敢谓无讥陛下意诗序曰言之者无罪闻之者足以戒书曰小人怨汝詈汝则皇自敬徳陛下自视岂任智者不知何自慊疑乃信此为讥也上曰卿言甚善朕今已释然矣卿长者乃喜为人辩谤公曰臣非为人辩谤乃为陛下辩谮耳后转寳文阁待制常秩与公不阿且有大用意已而除天章阁侍讲兼集贤校理管勾国子监公事假太常少卿为大辽国接伴使同修起居注上特留公曰卿独立少与朕所自知毎恨用卿为晩行且用卿矣间语及前代君臣因曰汉武帝学神仙不死之术卿原其意否此乃贪生以固位耳故其晩年举措谬戾祸贻骨肉几覆宗社且人主固位其祸犹尔则为人臣而固位者其患亦何所不至故朕毎患天下之士能轻爵禄者少公曰士而轻爵禄为士言之则可为国言之则非福也人主有尊徳乐道之志士皆以不得爵禄为耻宁有轻爵禄者哉至于言违諌怫士有去志故以爵禄为轻上曰诚如卿言异日又留公因问人物邪正公曰臣介愚与世少偶人之邪正多所不知既退或谓公曰事君有犯无隠此得无近隠乎公曰自先王泽竭善恶既无定论士之好恶又不以公吾岂可循好恶不公之士取善恶无定之语遂必人之邪正哉直舍人院权同知元丰二年贡举迁太常丞太学生有犯学制者自虞屏弃乃授匦上书讼讲官受赇天子下其书俾公议所以处又下其书开封府置狱推究无实状乃移其狱御史府御史取赦前及状外事上言乞一切推治议遂及公百计以诬卒莫能得乃坐公不实而诬谓翰林学士许将尝托监丞王悆请于公乞为外舍生陈雄升舍学制岁终取诸生试文累上簿者名闻中书中书考察升舍雄初未尝升舍也纔一上簿尔有司议法雄文非优是为曲法坐夺两官免天下籍籍皆为谓寃而公无一语自及六年官制行复通直郎签书淮南节度判官厅公事在淮南踰二年营职不怠士人谓公能安于义命数以政事与在势者忤而独为民所爱誉愈久而不忘八年迁奉议郎今天子即位恩迁承议郎又迁朝奉郎权发遣南康军为政简便不扰御史上言沈某久以清修有重望于时名在谪籍人皆知其寃乞以元坐付有司议除其罪下其奏御史因取太学诸坐罪者条奏乞除其辜有差于是同时之人尽获昭雪而士皆意公必且复用居两月被召至阙除少府少监改权发遣秀州事卒于官舍实元佑二年十月十二日也享年六十有一公和厚静黙出于天性或有问焉不茍誉以蕲合当熈宁元丰间神宗自知公稍显用矣忌者毁公异时论以获进于是众人相与排公而绌之以至于今复得召见众议谓公当且留朝廷而諌者又指公为前政之朋附用古害今遂斥于外然则公之自守而不遇可知矣公视穷逹祸福皆无足以动其心者行止进退取舍辞受必求中理未尝近名接人御物泛然若无所不可至立朝莅事则所与必义不为势屈其于亲党交游内无间言外无疑行好急人之难有以穷归者虽甚贫必多方以赒之晚喜佛书所阅数千卷纂録其要百余万言然未尝为人道也文集十五巻诗传二十巻论语解十巻对问五巻娶王氏徳安县君有贤行不茹荤十年后公百六十日无疾而终子三人铢和州防御推官文学行义皆有可称锡读书举进士鏻亦孝谨皆假承务郎女四人壻朝奉郎通判宿州事章仲山奉议郎钱青箱陈州观察推官熊侔承务郎刘旦孙一人耕郎孙女一人以元佑三年九月二十九日葬真州北山之原公之配予同产姊也尤审公行治铭曰　敏识洽闻居仁蹈义在幼有闻踰壮而仕恭信直方强恕恺悌愈绌愈荣学则为已

　　宋宗室故湖州管内观察使赠镇宁军节度使追封仪国公墓志铭

　　元丰二年九月甲午制曰古先哲王治四海以孝亲九族以仁生则致享叙之恩死则尽追崇之数民徳归厚朕甚慕焉皇伯湖州管内观察使金紫光禄大夫检校工部尚书使持节湖州诸军事湖州刺史兼御史大夫上柱国天水郡开国公食邑六千五百户食实封二千一百户克勤序于宗藩躬廸善行无骄嫚过差之悔有端荘谨厚之称永言奄亡良用伤■恩礼之厚属在亲贤授钺建旄锡封南国尚其冥漠膺此休荣可赠镇宁军节度使仍追封仪国公谨按公字进之秦悼王廷美之曾孙广平郡王徳隆之孙赠深州团练使承训之子起家除左班殿直十一选至观察使娶薛氏封仁寿郡君先公卒子男二人叔昻右龙武军大将军怀州防御使叔恺右羽林军大将军舒州防御使女十五人长寿县君适内殿崇班张从逊次适西头供奉官李宗亮次仁慈县君适内殿崇班张保次永康县君适西头供奉官张从悫次仁寿县君适东头供奉官王君贶余早卒孙男十二人羡之右武卫大将军施州刺史劳之迁之右监门卫大将军澄之右千牛卫将军听之抗之政之率府率用之元之三班奉职余尚幼曾孙男六人公铉公绘率府率四人未名曾孙女八人元丰二年九月丁亥卒明年三月癸酉葬于汝州梁县悼王之茔次公以宗室贵近幼服恭俭自奉朝请踰五十年厚重端良迄无罪悔宜其宠禄光大令问始终褒恤哀荣恩礼备称制书所纪辞章烂然臣其幸以文字为职获志公事谨昩死以闻铭曰　有翼仪公炜我宗子蹈彛去奢居宠离祉制行不踰厚终令始刻铭墓中以告无止

　　宋宗室武宁军节度使同中书门下平章事追封楚国公墓志铭

　　公讳宗荩字才叔濮安懿王第二十五子也起家除右监门率府副率皇佑中大享明堂进太子右内率府率稍迁右监门卫将军英宗登极拜大将军未几以近属再迁阶州刺史今皇帝嗣服进邵州团练使丁母永嘉郡太夫人皇甫氏忧服除改道州防御使元丰三年二月戊申薨享年四十有二上闻震悼以慈圣光献皇后在殡不克亲临其丧犹勑中人赙赠之甚厚制赠武宁军节度使同中书门下平章事追封楚国公四年九月丁酉从葬于濮安懿王之园次娶杨氏封仁寿郡夫人建宁军节度观察留后景宗之女也子男六人仲江右监门卫大将军筠州刺史次仲邮仲的皆右千牛卫将军仲葳太子右内率府副率仲匿早卒女四人长永安县君适澶州録事参军孙景初次永泰县君适右班殿直程温叟次永泰县君适右班殿直王侁一未行孙男三人女六人尚幼公天性纯孝居母丧勺水不入于口七日哭泣悲哀吊者不忍闻服除痛自刮磨故习至不饮酒食肉声色玩好悉皆屏去好收异书喜为文不以富贵骄人轻出财物以急人之难有称于宗室中不享遐寿是可哀也铭曰　宋受天命系绪有光翼翼楚公宗子之良居宠惟约立志以强谓兹令徳克享寿臧云何不淑奄忽以亡有京者冡实维其藏刻石昭昧以告茫茫

　　宋宗室金紫光禄大夫检校国子祭酒行太子右监门率府率兼御史大夫护军天水郡开国伯食邑九百户赠左领军卫将军墓志铭

　　故金紫光禄大夫检校国子祭酒行太子右监门率府率兼御史大夫护军天水郡开国伯食邑九百户赠左领军卫将军仲颀字修甫曾祖讳元偓韩恭懿王祖讳允弼相孝定王父讳宗艺武宁军节度观察留后彭城郡公起家除左内率府副率迁太子右监门卫率府率以元丰三年六月二十七日卒享年二十有六娶李氏昭徳军节度使同中书门下平章事昭亮之孙尚东作坊使惟寳之女也子士启士陪皆右班殿直女一人尚幼元丰四年九月丁酉陪葬于西陵铭曰　天赐之徳而不以寿徃安于藏庻蕃厥后

　　宋宗室左领军卫将军墓志铭

　　赠左领军卫将军仲肭字明甫鲁恭靖王之曾孙信安郡僖简王之孙今鲁国公宗肃之子生于嘉佑六年十月卒于元丰四年四月官由内率府副率迁右监门率勲上护军爵开国侯食邑一千一百户娶郑氏子三人士欣士恺早卒士轵右班殿直九月从葬于先王之茔次铭曰　温恭而孝信厚以和寿不侔徳命也奈何

　　宋宗室密州观察使进封高宻侯墓志铭

　　故赠宻州观察使髙宻侯讳仲侔字修甫魏公宪王之曾孙平阳郡恭懿王讳允升之孙随州观察使讳宗楷之子初授右内率府副率由副率五迁为登州团练使元丰四年五月戊子以疾终享年四十有三以四年九月丁酉从葬于先王之茔次娶髙氏封秀容县君子男八人士极右千牛卫将军士鳣右监门率府率士晋士闻士浡并右班殿直余早卒女七人长适右班殿直陈琬余尚幼孙男五人不刚三班借职女二人公性资纯厚幼不喜从儿童嬉戏少长以才气自负当熈宁间天子励精政治始诏宗子由袒免而下愿补外官听其自效而公以宗室近属常感激欲自奋拔立功名以见世不幸其志未就而逝可悲也哉铭曰　山髙水深兮洛之涘佳城兆启兮远日至侯之藏兮既固而安尚利其嗣人于世世

　　宋宗室右武卫大将军筠州刺史魏国公赠安化军节度使观察留后墓志铭

　　宗室仲来字进之曽祖魏王祖允言安逺军节度使同中书门下平章事父宗立昭信军莭度使南康郡王生四歳赐名授太子右内府率用明堂恩迁右监门卫大将军今上嗣位进右武卫大将军封州刺史遂迁筠州刺史魏国公以卒享年三十七赠安化军节度观察留后妻李氏延长县君男十人士倪右千牛卫将军士抃右内率府副率士浚士调皆右班殿直余幼未名女八人元丰四年九月十四日葬于河南府永安县铭曰　寛敏恭静慈和惠良何以昭之纳铭幽堂

　　宋宗室右武卫大将军持节温州诸军事温州刺史充本州岛团练使上柱国天水郡开国公食邑三千六百户食实封六百户赠徐州观察使追赠彭城侯墓志铭

　　侯讳世岳字希甫太祖皇帝之元孙越懿王徳昭之曾孙赠彰化军节度使舒国公惟忠之孙赠武胜军节度观察留后韩国公从蔼第八子也母大宁郡君慕容氏育母安吉县太君田氏庆歴二年八月二日生于睦亲之第庆歴七年赐名授太子右内率府副率明年大礼改监门率门率迁千牛卫将军英宗登极迁监门卫大将军今上即位授武卫大将军黎州刺史进温州团练使环卫如故元丰四年七月十日卒享年三十有九讣闻于上两宫遣内人临奠赙赠加等诏赠徐州观察使追封彭城侯九月丁酉陪葬于西陵初娶李氏安化军节度使端宪之女秦国献穆大长公主之孙先侯十三年卒再娶仁和县君马氏供奉官廸之女二男令秘右班殿直次未名一女尚幼侯性质温厚乐慕名教早失韩国大宁之养痛自修饬玩习书史略通大方勤俭谨畏称于族人铭曰　原髙壤厚兆此新阡何以昭之铭诗万年

　　资政殿学士太子少保致仕赠太子少师谥章简元公墓志铭

　　元丰六年七月十二日庚辰资政殿学士太子少保致仕上柱国魏郡开国公食邑二千八百户食实封一千户元公讳绛字厚之薨于苏州衮绣坊之私第年七十六讣闻天子震悼辍视朝一日赠太子少师谥曰章简録其子孙四人以八月二十九日丙申葬于杭州百丈鳯凰山之原公举天圣二年进士知礼部贡举翰林刘公筠竒其文擢寘髙等入试崇政误用韵犹赐同学究出身补楚州淮阴县主簿会淮南旱蝗部使者风郡邑母得蠲赋公按行以寔免于是独淮阴人得不殍再擢进士第调江宁府观察推官岁饥境内流庸充斥官为作饘粥发廪庾公悉意循拊榖价卒不能增全活者数十万至它旁近郡之民皆頼之摄治江宁上元两邑破奸擿隠吏不能欺民大化服县民王氏豪横吞夺民田诱掠人为奴婢有欲告者或戕杀以灭口乡人至号为王豹公擒捕掠治卒伏法钟山民介居南北被酒相殴击于道既归明日有盗刖其足者其妻呼邻里皆意斗者之所为也捕至公语其妻曰汝可去盗巳服矣阴使吏随其后果有浮图迎笑窃语相贺公即絷浮图庑下召妻一问伏奸众问公曰何以得之曰吾视其妻哭不哀泣不下又与伤者共床而血不濡其裾然后皆讙曰公神明也范文正公仲淹安抚江西李康靖公居谷知军府事交章称荐召迁秘书省著作佐郎知吉州永新县世指以为难讼诉日数百公听断如流至邻邑争不平者诣公决焉大姓周整少孤里人龙聿诱以蒱博以奸胜上腴田万畆因胁取其质剂整母诉于县又诉于州于转运使至挝登闻皷皆不能自白公取案牍一阅而察其奸田卒还周氏一县骇服用举者知通州静海县江淮制置使言私贩塩至二十斤以上请坐徒徙公曰海旁之民卤斥不毛恃盐以生自是非羣贩者止笞罚纵去众頼以安尝奏审官五事从其议除江南西路转运判官请得知台州大水昏垫之余公出库钱就民作室数千区许人自占与之期三歳偿所费于是流亡皆复业又甓其城因门为堤以御暴涨至今为利权三司度支判官会甘陵罢兵河北饥经费外卒办于县官者尤多公调度折衷而人不知劳出为江南西路转运使请除籍丁之法以便民从之侬智髙反婴广州城甚急宿军邕州歳漕又不足上以为直集贤院就充广南东路转运使乗遽至部建濒江水砦数十以待逋寇缮治十五城器械楼堞一皆完给而军食以有余用功迁尚书工部郎中判三司塩鐡勾院又除两浙转运使赐三品服改河北转运使召充三司塩鐡副使拜天章阁待制知福州英宗即位迁右諌议大夫又迁给事中知应天府兼西京留守司又徙河北都转运使奏事殿中英宗顾问甚久谓公曰罕有如待制忠者朕弗忘也今上嗣位迁尚书工部侍郎集贤院学士知广州兼广南东路经畧安抚使又知越州知荆南府皆兼本路兵马钤辖知郓州兼京东西路安抚使未至部召为翰林学士兼侍读知开封府已而兼翰林侍读学士提举在京诸司库务拜三司使三司火灾落侍读学士未几复职充羣牧使拜参知政事后三岁七十数上章乞骸骨上遣中贵人封还所上章面请者又六七上遽曰闻卿子耆宁孝谨好学使校书崇文且留二朞公恐惧俯伏请避贤者路固不受命上慰谕久之公归语亲友曰上恩如是吾不知税驾所矣会太学生虞蕃上书讼博士受赇不法逮系诸生公族人伯虎隶太学生得教谕小学逾半岁公弗知也御史府执耆宁下吏耆宁素羸疾自幼事公未知跬歩离膝下公大骇愕即上章愿纳平生职禄乞许耆宁即讯于外如事连臣不敢计非是一皆引伏上诏谕再三许如奏而御史格诏夜立耆宁庭中遣使蹵廹伏辜又谓公使学官孙谔风祭酒録伯虎以为教谕已而御史至府苐簿责公公不复省视即取牍书审如所劾其后狱辞成则曰伯虎之得小学即尝白公而耆宁乃至逮捕前数日始因伯虎语及知尔是岂公素不使子知之乎况谔与公非有旧公肯私谒耶人或惎公自伸公曰吾为大臣也已尝自陈不敢不尽胡乃自负其言内无愧耳又何辩焉出知亳州陛辞日召对上迎谓曰卿行事朕所自知一岁即召卿也又欲更以陈许州公顿首谢臣罪大陛下贳死为幸安敢择郡使臣得小州如颍足矣上许之赐坐使服金帯如旧慰劳备厚明年以资政殿学士知青州并京东东路安抚使过都朝谒问恤继至留提举中太一宫兼集禧观自颍还朝未踰年乞归老前后累章十数上谓公志力未衰尚宜在左右公恳辞曰臣老矣虽衔恩欲强自勉余年无几至于癃薾失职而去为终身羞幸陛下保全其始终因移疾弥月上数命中使至第存拊公力疾入谒曰臣疾惫子羸诚恐一旦先朝露则遗骸不得以近先人之邱墓矣上恻然犹不得请曰朕为卿办治虽百子何以加公毎造朝诏勿多拜车驾游幸听免扈从迩英进讲亟召公公至涕泣避位上敦谕再三乃就席又上章面倾悃愊遂以太子少保致仕公由著作积十二迁至侍郎会更官制乃除正议大夫尝判通进银台司兼门下封驳糺察在京刑狱判昭文馆宗正寺修玉牒官权判尚书都省判太常寺兼礼仪事同译经润文都大提举三馆秘阁践歴华要所至称治遂登丞弼晩以东宫师保就第始终荣名士大夫知与不知咸称慕焉公幼敏五岁已能赋诗经史过目輙诵九岁知荆州孙冕试以三题冕荐于朝贫不能行及长博识强记长于议论落笔为文醇雅深茂属辞比事钩引贯穿为一时推重任翰林诰命一出天下莫不倾想皷动上毎叹曰卿文词髙妙近世罕比足为朝廷光采及在中书蕃夷书诏多出公手景灵宫诸殿成莫夜传诏俾公草上梁文迟明以进都下传写以后得愧有文集四十巻既以文学知名至于临政尤善为方畧得事情吏淮阴江宁已有能称及治闽广开封不畧细故秋毫委曲务尽其实而平反之有谳狱集五十五事为十三巻传于家天性孝友直谅岂弟待后进不为边幅毎以砥砺名节敦尚风义为先唐国有疾公请命于天誓以身代神示其象唐国亟愈及后丁内艰倚庐三年哀毁骨立公以布衣起家兄弟六人与其子孙皆无仕者公既贵悉以荫补官犹月给俸钱购市良田使之充羡不为分毫计惜推贤与善惟日不足荐士千数后多知名至辅弼侍从者甚众卒无一人累已与人交际务出忠信或用此以为歉公弗之回也及预政尽忠无私将顺谏救慎重不泄虽耆宁莫得闻省中语议上前惟正之从不为茍止及得谢上谓公曰卿自与政中立不倚比有忮害卿者事往矣不复道也公谢曰臣不肖待罪近司无所禆补陛下含容不诛其退分也尚敢以片辞校枉直哉上悯然久之曰卿可营居京师朕资卿金币且便耆宁仕进公皇恐逊避曰臣有田庐在吴归可售即筑室都城得望属车之尘幸矣何冀赐耶行次近郊上遣近侍赐金千两诏曰无事早还京师公既至吴二子分直洞霄鸿庆宫图书盈前琴瑟在御扁舟篮舆湖山自适踰年手奏臣垂老多病朝夕先墓不克奉诏其辞皆感恋恩遇之语既薨上得公遗奏涕泣因出示执政曰此必元某之文也遽命内珰逺拊其孤馈金百镒诏其家集平生文章上之元氏系出于危危出姬后封于新歴秦汉晋唐皆有仕者五代时全讽起建昌为抚州刺史其仲子倡任信州刺史为公之曽祖与淮南杨渥战北信州走吴越钱武肃王因自易元姓生徳昭官至尚书左仆射兼侍中封晋国公谥正宣为公之祖生九子皆以父任至显官独幼子守文举咸平进士擢第官至大理寺丞为公之考公既贵赠曽祖太子太保曽祖妣徐氏郜国黎氏莒国并太夫人祖太师祖妣朱氏崇国姜氏申国并太夫人考太师中书令六年郊祀更赠开府仪同三司追封崇国公妣钱氏燕国裴氏唐国并太夫人始娶太原王氏越郡夫人继娶蜀郡王氏魏郡夫人子耆宁馆阁校勘有至行好学能文上所褒者耆弼承奉郎女长适尚书司封郎中李平一仁和县君次早卒孙延祖似之皆早卒幼曰绍京铭曰　允矣元公博闻敏识奋躬逄辰显大翕赩挟词决科爰初童覉居官出使名发声驰遂参侍从徳严望尊于闽于广维屏维蕃乃登翰林乃尹帝畿文国之华政也吏师帝谓公曰徃哉弼予易直端亮一其终初公拜稽首敢有不共弗冯弗面惟正之从御史折狱公不汝违朞年还公上所自知辞荣遗宠章十数踰褒嘉问赉卒老于吴天不憗遗■伤殄瘁令问曷归传史在谥贻谋子孙忠厚孝恭播美邦家茂实显庸诹良卜吉兆此新阡铭以昭之于千万年

　　○行状

　　宋故推诚保徳崇仁翊戴功臣宣徽南院使光禄大夫检校太尉充太乙宫使东平郡开国公食邑六千户实封一千四百户上柱国吕公行状本贳开封府开封县汴阳乡伯祖为户曽祖龟祥皇任殿中丞累赠太师中书令兼尚书令曾祖母鲁国太夫人李氏祖蒙亨任大理寺丞累赠大师中书令兼尚书令韩国公祖母韩国太夫人韩氏父夷简皇任太尉致仕累赠太师中书令兼尚书令楚国公妣楚国太夫人马氏

　　公讳公弼字寳臣少以父荫守将作监主簿累迁大理寺丞召试学士院赐进士出身同判太府寺将作监迁殿中丞判尚书祠部迁太常博士通判郑州丁母夫人忧服除判吏部南漕赐绯鱼袋以尚书屯田员外郎擢充三司判官公以文靖公方疾引得谢恳辞不拜乃提点府界诸县镇公事久之复以为三司盐鐡判官文靖公薨以恩迁度支员外郎服除又为盐铁判官为淮南转运使赐紫金鱼袋召为三司度支判官迁兵部员外郎糺察在京刑狱拜直史馆为河北转运使北道民力贫敝困于饷役公始通御河之漕移内郡之粟以实塞下又置铁冶以佐经费因请减近边屯戍冗兵使就食京东诸郡练训义勇以助战守诸城皆増置壮城军不给他役专事修筑大名埽累年决溢公议修郭固口以杀水势河患遂息公在部四年省支移之赋与不时之役以数百万计于是自天子大臣皆知公才能可用就改尚书工部郎中天章阁待制充都转运使召还权三司度支副司权判吏部流内铨加龙图阁直学士髙阳关路经略使副使知瀛州迁兵部郎中权知开封府御史言判登闻皷院刘宗孟事连宰相委公鞠治公尽力推析无所顾避进枢宻直学士知成都府辞不拜充同羣牧使为北朝祭奠使再除枢宻直学士泾原路经畧安抚使知滑州迁右諌议大夫鄜延路经畧安抚使知延州公所至严重安静不苛不纵未尝法外戮人而军士肃然畨官胡乙叛归夏国公移文诘执杀于境上异时守帅属羗逃去或不敢究以幸无事至公令行莫不詟伏终公去无一人叛去召充羣牧使判尚书兵部提举醴泉观拜龙图阁学士知成都府卭蜀逺方其俗易摇为守者徃徃务为威严以尽察为能公独抚以寛恕屡以有年蜀人徳公其去也作蜀父吟以思之至今流传不息英宗即位加给事中迁尚书工部侍郎召为羣牧使权三司使尝奏事殿中英宗谓之曰前使蔡襄诉讼多不以时决颇有留事卿何以处之公对曰臣自蒙恩备位即考求襄之政事未见其怠且失也恐言者妄尔上省纳之居月余遂拜枢宻副使公自以世受国恩知无不言因奏疏言陛下即位以来谏官御史之言罕见听用虽有耳目之官实无视听之助非所以明四目逹四聦望陛下自今以来政事责成于大臣视听专委于台谏能其言者即加宠任失其言者无惮绌易则言路通而视听广矣又乞以祖宗故事尝置玉几延英讲读更用此书以代史传言甚切至尝从容进对上论及人物使公选择可用者以名闻公荐十余人皆当世一时之选多被进擢有至大用者于是朝廷士大夫皆叹曰吕公真知人今上即位以功加刑部侍郎上既更用大臣擢公为枢宻使制曰屡形忧国之言多发便时之策于是天下又知公有言于上也公在政府七年持法守正议论不阿权贵尝奉手诏条列边事公上十事多见采用其言京东武卫令分隶河北诸路总管司更出防戍可代京师禁卒以省冗费河北义勇率五分择一分为上等募令养马骑射优为复除条目完具公私便之迄今着为定法又奉诏条陈陜西守御之策议者欲废庆州帅府以隶鄜延州东自黄河白草西抵环州定边凡二十二寨其地相去千里若为一路则畨汉徃来缓急应劳不及事矣议既不合或欲委之边臣经度公曰此事系朝廷不宜委之边臣也卒从公议会久旱不雨上延对辅臣访以切务公实时上疏大旨以谓为君者不可以圣自尊当用晦以接下为臣者不可以卑自谦必抗忠以责难鍳知人之艰救虚文之敝又言天下转运使提点刑狱请令久任使于通判知县中各举一人自代委中书考核治行后加试用以所荐贤否为监司黜陟上嘉纳焉已而公弟公着擢御史中丞公以私门恩宠过盛与其弟逊避久之制诏谕以朝廷至公之意至于三四乃各就职明年拜观文殿学士尚书吏部侍郎河东路经畧安抚使知并州时朝廷以宰相宣抚河东陜西遂遣将西畧城啰兀修列堡障通绥银路诏公应接公随宜绥抚众頼以安初发兵夫二万转饷啰兀由荒惟三泉新路以徃公曰我之大兵虽巳通行西人必设伏断我粮道我师退不可得进不逄援无噍类矣今永和关路虽迂逺且违宣抚之期然可免钞略之患乃使由永和关以徃已而袖堂援兵果遇伏不得进邉人乃相与感泣徳公之活已也上闻之嘉叹手诏褒谕时既城啰兀筑三寨又欲増置堡障公上言三寨之役糜壊两路民力未能成就何容此外更置堡障臣观三寨地形散漫空阔必难固守大兵入界杀获既多西人怀忿日夜聚兵必为邉患臣望朝廷罢寨戢兵专为静重之策以阻西人犯邉之谋后卒如公策弃三寨贼遂不复入寇初宣抚使之出以知制诰为判官将吏当赏者得承制专行而所赏多所未当公奏言臣得宣抚司指挥令本路出兵至啰兀城与种谔会合又令修筑三寨许咸吉既领兵至会合处道上初不遇大敌捕斩老小驱掠牛羊而已至于创置三寨致西人将引重兵攻剽争夺又不能成就今论功行赏不自朝廷至如都钤辖宣事舍人葢朝廷直（原缺）之官又不用制敕先已除授论议纷纷皆以谓自昔人臣得专封拜非治平得已之事也臣望陛下以入界将佐功状委中书枢宻院重责裁定则功赏不僣稍全国体书奏从之时转运使以军兴调发遽急骚动内郡得罪朝廷悉罢归之又言事不豫图廹以期会其势不得不至骚扰朝廷为薄其责顷之公以疾乞便郡得知郑州州之西南旧引湖水入城东注仆射陂灌溉民田议者以堤防为费请废罢公以谓堤防之费可损而无扰也灌溉之利顾可废哉乃料役兵修完民知水之存而不知工之所自出也又为斗门以走暴涨郑人便之会临洮用兵帅守之臣往往挠谋沮计倾毁任事上以公忠精乃拜宣徽南院使检校太傅充秦鳯路经畧安抚使知秦州使者谕旨召入朝面加慰劳公始至凡所处画条目巨细皆躬自临督从宜制变悉中机会其后王韶收复熈河以公有劳就加检校太尉固让不从而公且得疾矣累请汝州得判河阳上遣中使将御医诊视因请管城私第乞领西太乙宫乃拜西太乙宫使熈宁六年三月八日薨于家享年七十六讣闻上震悼辍视朝二日赠守太尉赙某物吕氏自公髙祖夣竒为后唐北京副留守家于太原曾祖龟祥开寳中为殿中丞知寿州因居于下蔡祖蒙亨淳化中官至大理寺丞伯祖蒙正相太宗真宗遂为开封人考文靖公相仁宗二十余年今配食庙庭其行治勲烈载于国史始文靖尹治开封政事为当时第一及公兄弟三人相继皆有善政都人以为荣士大夫以为能世其家焉当文靖薨仁宗念其勲劳又知公为贤尝书公姓名于殿楹欲大用者数矣未果也故英宗擢公主大计月余遂登枢府公出入内外详逹治体受命之日人莫不谓宜天性纯孝事文靖公无纎毫过失故文靖公加爱焉平居好学问克已下士来者必尽其意及在朝廷耻言人过所荐士百余人多为名臣有未识其面者每进见上前奏议谆谆皆出于仁厚其处大事虽仓卒之际常从容有余度量寛博家人亦不见其喜愠也在政府时即治地乡里日欲乞身以归已而出帅并秦志不得就然未尝以内外易意其所经画皆以不失朝廷威重绥辑边民为意故所临莫不称治及以疾还第精识不衰疾革之日屏去姬侍顾孙子在前谕以后事安然无怛色公先娶扈氏赠赞皇郡夫人再娶王氏太尉文正公之女赠清原郡夫人皆先公卒子右赞善大夫希逸赠尚书司门员外郎好学自守为善士公所器重希仁大理评事赠殿中丞希眀秘书省校书郎希逸希仁早卒女四人长适太常博士秘阁校理韩忠彦早卒次适保州推官向纪次又适忠彦次适光禄寺丞赵倧孙四人淑问太常寺太祝渊问秘书省校书郎清问未仕曾孙一人师中未仕公自高祖以上葬太原曾祖而下葬开封新郑县神崧乡懐忠里卜以今年五月某日祔公丧于文靖公之茔次谨具厯官行事状请牒太常议谥所牒史馆垂编録谨録状上

　　○祭文

　　下事祭文

　　维尔之生禀粹懐冲岐嶷夙成姿相端丰谓宜俾炽寿善享终云胡不淑夭阏罹凶诹良卜吉寓此菆宫遣使致奠悲乎曷穷

　　祭吴相公文

　　呜呼公乎学问文辞昔者童幼来游京师决科从仕服彼艾耆宏材广业左右具宜以贤获用唯圣为知公在相位弼谐允厘恭荘静宻无苟笑訾施设后光世或莫窥惟其事君不枉不欺人忍居尔公恶弗为哀哉亡矣正直是思我等至陋与闻政机陟降帝所辱公同时为此醪醴灵其飨之尚飨
