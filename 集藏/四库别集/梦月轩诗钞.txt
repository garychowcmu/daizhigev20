《梦月轩诗钞》 清 张玉纶




　　●目录 

　　栽树 
　　蛛网 
　　高粱 
　　恭和霍仪阁夫子沈阳书院感怀五言律严韵 
　　答德翼文见赠 
　　赠别王时泉 
　　高粱 
　　夜雨 
　　七夕 
　　文姬归汉 
　　管公屯怀古 
　　秋闱报罢出都门作 
　　姜女祠 
　　题画 
　　赠吴渐逵 
　　秃老婆店 
　　读史 
　　戍妇四时词 
　　广福门赴旅顺之行期本拟在四月二十四日后迁延至二十八日予以饯行诗书之于扇因以赠之复题一截 
　　上巳感怀 
　　秋草 
　　赠张淳修 
　　道途过白塔寺访王子丹即景得牛字 
　　漫兴 
　　柬多宠斋昆季 
　　示德谦侄 
　　岁暮柬符象芝 
　　赠白瑞征见访 
　　廿一史沈阳夏凤栖先生旧物也予以三十金得之尽典衣裘方足其数有相笑者作此解嘲 
　　呈彭宝臣学使 
　　己卯冬雪夜怀人诗十二首 
　　对酒篇 



　　梦月轩诗钞 　　辽阳张玉纶绣江 


　　栽树 
　　乞得蟾宫种，栽来灌溉勤。莫言枝干小，气象已干云。 

　　蛛网 
　　垂处当檐角，团团带露凉。青绳 【绳：蝇】 休肆恶，天网本高张。 

　　高粱 
　　芳名传蜀黍，嘉种遍辽东。盛夏千竿绿，当秋万穗红。影全迷渭竹，色欲艳江枫。漕运天仓满，飞随海舶风。 

　　恭和霍仪阁夫子沈阳书院感怀五言律严韵 
　　蔼蔼春风座，雍雍大雅歌。胸襟媲湖海，文笔挽江河。立品秋金炼，观书月镜磨。留都式多士，旧学那愁讹。 

　　答德翼文见赠 
　　君素少称许，胡为誉独过。定知相爱甚，翻觉抱惭多。袜线难成寸，蹄涔苦不波。逢人休说项，无赖是狂歌。 

　　赠别王时泉 【时泉为王树三子甫八岁诗书皆已成诵】 
　　英气横眉宇，羣儿那足论。相惊呼小友，溺爱等诸孙。鸢马闲情少，诗书素好敦。鹏抟知在迩，还望访蓬门。 

　　高粱 
　　高颗大穗有光华，万垄参差鬬晚霞。贡向东都充玉食，岂惟有米号桃花。 

　　夜雨 
　　暗风吹送雨丝丝，洒竹敲窗漏正迟。可许为霖酬夙志，小楼听到五更时。 

　　七夕 
　　银河一带影迢迢，此夕双星渡鹊桥。惟问西南新月影，团圞何不趁今宵。 

　　文姬归汉 【二首】 
　　万里驰驱趁夕晖，胡笳羌笛听全非。可怜青冢埋香骨，空使芳魂月夜归。 
　　双雏远弃恨难销，史笔何须浪作嘲。不见啮毡苏属国，胡中生子得承祧。 

　　管公屯怀古 
　　高卧辽东万事空，几回凭吊仰遗风。三分鼎峙今何在，剩得荒屯属管公。 

　　秋闱报罢出都门作 
　　泪湿青衫出帝城，西风寒透此时情。不堪路遇东来客，苦问今科解首名。 

　　姜女祠 
　　无限波涛助哭声，女墙颓处见精诚。两辽妇节高天下，尽是贞风感被成。 

　　题画 【四首】 
　　离宫烽火暮云浮，甲马森森聚列侯。拚得江山博一笑，周王真是解风流。 【幽王烽火戏诸侯】 
　　红颜薄命岂前因，一曲琵琶恨尚新。边塞安能凭女子，当年将相是何人。 【昭君出塞】 
　　莫向奇功震海滨，藏弓烹狗事频频。试看江上垂纶者，曾是沙场惯战人。 【敬德钓鱼】 
　　黄叶西风雁呌天，依依送别最堪怜。功名一事成何物，惯折人间并蒂莲。 【长亭钱别】 

　　赠吴渐逵 
　　秋风行李一肩轻，冷雨无端又阻行。最是可怜楼上妇，空教屈指计归程。 

　　秃老婆店 
　　七载频经此地过，村名取义果云何。云鬟埋没知多少，底事偏传秃老婆。 

　　读史 
　　大度由来说汉王，疑团千载费猜详。轹羹原是寻常事，何至终身恨不忘。 

　　戍妇四时词 
　　已自怀人不耐愁，黄莺何事更枝头。情知春色归杨柳，怕惹离愁懒上楼。 
　　记曾五日指为期，预酿菖蒲绿满巵。待得封侯人到日，一杯亲与话相思。 
　　霜信连朝故故催，清碪试处几徘徊。寒衣寄到边关去，可有平安信寄回。 
　　盼望空教岁已阑，捷书犹未递长安。也知报国难私顾，只是遥怜玉帐寒。 

　　广福门赴旅顺之行，期本拟在四月二十四日，后迁延至二十八日。予以饯行，诗书之于扇，因以赠之，复题一截。 
　　和泪吟成字字新，临歧无计托情亲。祝君短箑徐摇际，好为清风念故人。 

　　上巳感怀 
　　愁见棠花满路红，聊因修褉出城东。都将旧事付流水，尽敞虚怀当惠风。洛邑销沉王气歇，金人湮没霸才空。此生不过蜉蝣寄，诗拟羲 之感慨同。 

　　秋草 【用王渔洋秋柳诗韵】 
　　剪纸谁招楚客魂，缘堤无复绿侵门。铺匀平野愁千迭，界断江天画一痕。秋老羝羊思故国，夜凉蟋蟀泣空村。崦山兰泽凭幽寂，莫把丛 台共比论。 
　　玉门昨夜有微霜，蛙响全销十亩塘。金埒半残休问马，青袍已旧懒开箱。烟沉南浦怀江令，日冷西湖吊岳王。见说黉山颜色好，莫教憔 悴郑公坊。 
　　白雁声中冷葛衣，开筵上日景全非。牕前影瘦生机薄，池上波凉好梦稀。北地琵琶悲黯黯，南园蝴蝶忆飞飞。输他莎草寒犹绿，肠断春 明夙愿违。 
　　围红鬬绿记相怜，一霎平芜怅夕烟。绘出骚人愁渺渺，吟残远道思绵绵。伊谁怀旧寻幽径，看我争新在转年。翠辇不来天已暮，空教零 落玉阶边。 

　　赠张淳修 【西蜀人能诗兼工书】 
　　慷慨悲歌意气疏，十年落拓走江湖。自来蜀地多才子，敢向高阳诩酒徒。诗比曲江唐世有，字如长史近时无。幸叨谱末成兄事，未厌金台客况孤。 

　　道途过白塔寺访王子丹即景得牛字 
　　接交何幸尽名流，又上元龙百尺楼。事业已成蕉覆鹿，遭逢真类火驱牛。乌啼月黑孤城晚，雁冷霜寒古寺秋。相对一灯消永夜，摇摇双影亦朋俦。 

　　漫兴 
　　南亩归来饭罢时，一灯儿女坐谈诗。天机不滞思皆活，世味全忘句自奇。瓦鼎茶声琴断续，甆瓶花影画迷离。湛然清福惭独享，任是神仙未许知。 

　　柬多宠斋昆季 
　　江云渭树怅离居，不见郊祁一载余。思到通神常入梦，辞难达意懒裁书。尘垂蛛网留宾榻，霜满鸡窗卧雪庐。遥识谢庭诗句好，赏春可否忆慵疏。 

　　示德谦侄 
　　十年讲道辨精微，玉尘逢人任意挥。落笔耻居唐宋下，立言常笑老庄非。芸窗业已拚吾守，葱肆何能教汝归。分寸光阴须顾惜，莫令画虎竟贻讥。 

　　岁暮柬符象芝 
　　别后光阴水逝波，讯君佳况近如何。悬知灶上炊烟少，定拟门前债主多。诗价自然连日长，轩车可复有人过。魏公安否无劳问，依旧余生墨共磨。 

　　赠白瑞征见访 【白瑞征，砚友也。自己卯放归后，改就行伍，此时，已为主队矣。因公迂道见访，赋此赠之】 
　　脱却儒冠意气舒，多情相访到蓬闾。丈夫得志生为将，我辈安能死守书。虎略定知高一世，鸡窗可否忆当初。宦场迩日轻文士，凭仗吾贤为扫除。 

　　廿一史，沈阳夏凤栖先生旧物也。予以三十金得之，尽典衣裘，方足其数，有相笑者，作此解嘲。 
　　夏葛冬裘典质频，案头青史快横陈。此生肯使有长物，到眼从兹多古人。学祇通经终是陋，衣犹遮体未为贫。含章定比章身好，讥笑何劳竞破唇。 

　　呈彭宝臣学使 
　　天教文治盛岐丰，故遣奎垣照海东。笔底波澜流化雨，堂前嘘植散和风。臣心共信清如水，士气都令吐作虹。桃李阴阴春盎盎，栽培何幸到焦桐。 

　　其二 
　　年来弱植叹飘零，旧润空叨沆瀣灵。【自桂香岩学使内升后予不入省肄业已七载余矣】 已愧趋跄随后进，敢期诗句动文星。僊才盖世心偏小，佛慧披云眼更青。许向龙华参末座，钧天雅奏要亲听。 

　　其三 
　　一朝知己百年心，往日青衫泪满襟。凡质果容陪点瑟，痴心还望度牙琴。未沾化雨难为石，得入垆锤便是金。千尺龙门山万仞，先登今已近华簪。 

　　己卯冬雪夜怀人诗十二首 

　　符象芝 
　　王补楼 
　　刘余台 
　　徐菊坡 
　　恩凤丹 
　　得承斋 
　　多雯溪 
　　德翼文 
　　刘敬亭 
　　广福门 
　　广特夫 
　　特百溪 

　　符象芝 【名芝，钱塘人。性和雅，擅诗名。清谈干云，娴于应对。藏书甚伙，盖不啻邺侯万架，予每一过从，辄翻阅竟日。不能去也，】 
　　辽海飘零日几曛，窘于一饭富三坟。又添酒债因留我，数尽诗家祗让君。风味六朝争上下，笔花五彩落缤纷。一宵话胜十年读，此意凭谁寄暮云。 

　　王补楼 【名元成，性豁达，不事生产，得钱辄沽饮。为人教子弟，有一言不合，辄弃去。屡困踬，犹不改。壬申岁，曾共砚于本村僧寺，与予投契至深，虽屡有谗言不顾也。】 
　　天马从来惯脱缰，奇才自昔说王郎。一钱但有姑谋乐，四壁都无不改狂。已许两心严匪石，由他众口鼓如簧。不忘萧寺联吟夜，觅句闲行绕画廊。 

　　刘余台 【名玉书。与予居最近，每省试乡试，辄偕行。其水石之投洽，两家稚子皆能喻也。每一至，虽乡邻亦必治具相款。长谈或至彻夜不寐，其相爱如此。】 
　　几回连辔据征鞍，敢拟同心比蕙兰。见面常愁今日短，怜才得似此人难。妻孥共喜佳宾至，乡里争邀上客餐。我困红尘君绛帐，相思空寄泪阑干。 

　　徐菊坡 【名延年，复州人。美丰姿，好作狭邪游。才思敏锐，每下笔，辄顷刻万言。丁丑岁，与予订交于藩阳书院。君尝谓我，予二人他日，或一富一贫，当割宅同住，分陇同耕，无相弃也。】 
　　南州早见擅文名，杯酒联欢两意倾。几见国风删好色，本来才子最多情。关心故雨从头论，眼上新诗垂手成。往誓至今犹感愧，宅分同住地同耕。 

　　恩凤丹 【名诏，满洲栋阿氏。弱不胜衣，又多病。然其积苦于学，虽健壮者弗如。尝与予辨星辰历象，不合则同出庭心，各指周天分野以为证，至夜阑乃止。戊寅夏，一过其家，环堵萧然，贫困特甚，晏如也。】 
　　常将风骨拟飞仙，下笔文章万选钱。多病定应添药债，奇贫或至断炊烟。曾期著述同千古，怆别音容又一年。苦忆夜深谈历象，空庭双立共瞻天。 

　　得承斋 【名恩，汉军。董氏有文名，短小精悍。善骑射，每发必破的。不修边幅，好脱帽露顶。得钱，辄谋一醉。戊寅春，订交于沈阳旅邸，逸才也。】 
　　滚滚红云一马来，弓弦响处断猿哀。读书何止称名士，投笔犹堪作将才。绰有逸风常脱帽，略无暇日爱衔杯。程材自昔严刀尺，为汝凭教阔幅裁。 

　　多雯溪 【名隆阿，满洲舒穆禄氏。才气无双，不屑作三代下人物，其不合于流俗有以也。独与予一见莫逆，尝谓人曰：满眼悠悠，不堪酬对，其能使多某诚服者，惟张绣江一人耳。】 
　　记从见面两心倾，此谊真堪托死生。不作寻常酬酢语，全敷心腹肾肠情。百年事业风盘鹘，一代才华浪跋鲸。怀抱不殊忘誓约，笑他车笠强要盟。 

　　德翼文 【名顺，满洲富察氏，兴京人。性沉挚。自丁卯共砚，即勖予曰：东都文运不振久矣！子好为之。予自惟謭陋，岂敢当此厚望，然其推许至情致足感也。】 
　　几年鹿洞共班荆，到处推袁愧此情。力弱那能扶大雅，才疏常怕盗虚声。忘怀共托云霞契，放眼谁堪月旦评。驿使不逢空怅望，梅花何自寄重城。 

　　刘敬亭 【名作肃。性机警，有文名，善谈狐鬼。丁丑夏，书院中有恶奴，张君尝击却之。共砚日，予与君为同舍，故托分尤深。每晚暇时，辄沽酒共饮，盖无虚日也。】 
　　订交重认石三生，风雨连床岁几更。羌我孤吟怀梦得，有谁共饮胜公荣。挑灯奇鬼谈何壮，奋臂狂奴胆尚惊。惆怅别来经百日，何时重续旧鸥盟。 

　　广福门 【名寿，汉军，张氏。水师营协领，平我斋先生公子也。雍容和雅，诗文多佳句。每与予相见，则必拜于床下，一如司马德操之与庞德公也。】 
　　翩翩公子足丰神，奕奕才名迈等伦。见我每修床下拜，对君偏觉座生春。五车绩学文思古，千载论交气味真。南海人归何日是，几回望断马头尘。 

　　广特夫 【名达，汉军，张氏。符象芝高足弟子也。性豪迈，貌极温雅。常习国书，既而去之。初事符象芝，时尝谓所亲特百溪，得张绣江为友，广福门得恩凤丹为师，皆我辈不可多得之快事。予尝羡之，今得符象芝为师，可与相抵矣。后得交予于符象芝座上，其庆幸之情。比之御李真不啻也。】 
　　读罢诗书读汉书，藏修未肯负居诸。得师快比分炎鼎，交我欢逾御李车。定拟文思当日上，即论风度有谁如。差堪报慰无他事，强学还同识面初。 

　　特百溪 【名朴钦，汉军，张氏。诗入能品，性刚锐，有古烈士风。戊寅之盟，予忝居首座，君末座。时人谓为骥尾龙头，予与君亦自负，谓能不愧此言。故每一相见，辄举此语，以共勖勉。】 
　　良宵十月初三夜，梦里同看论蜀文。可否是君来入梦，抑还是梦去寻君。一天风雪迷清夜，百里关河隔暮云。羌我毕生期许在，龙头骥尾望超羣。 

　　对酒篇 
　　凡事有定数人，生贵自然新。酿酒已熟，独酌当窗前。是时雨初晴，天气何澄鲜。喜晴鸟声碎，含润花光妍。万象助清兴，超尔谢尘缘。回思念年来，何胜烦忧煎。负笈走洙泗，挟策超幽燕。伎伎奔逐鹿，跕跕悲飞鸢。欲成一世奇，屡催志益坚。才短难为用，不自知其愆。岂有渐渐石，能补苍苍天。古来名世者，多为世所捐。况乃无寸长，何以当招延。今者饮美酒，飘忽拟登世。网夙所萦，陡觉释其缠。如人荷重任，倐尔得息肩。无怪诸达人，日日中圣贤。寄语诸同好，酒白宜周旋。 


                                                                                                                                                                          　　梦月轩诗钞终
