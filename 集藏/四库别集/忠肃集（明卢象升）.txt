　　钦定四库全书　　　　　集部六
　　忠肃集目録　　　　　　别集类五【明】
　　巻一
　　诗
　　诗余
　　传
　　墓志铭
　　巻二
　　记
　　书
　　【臣】等谨案忠肃集二巻明卢象升撰象升字建斗宜兴人天启壬戌进士官至兵部尚书崇祯戊寅
　　大兵下钜鹿象升督师战败殁于阵乾隆四十一年
　　赐諡忠肃事迹具明史本传象升奏疏凡六集其侄孙豪然尝彚刻别行今未之见此则其诗文集也初刻于康熙戊辰为其防子天驭孙声谐所编万锦雯序之后其曽孙安节又搜罗遗墨补葺此本第一巻为诗三十五首诗余八首传一首墓志一首诗余末一首为七夕歌盖古诗误编实诗三十六首诗余七首也第二巻为记一首书二十七首诗文皆有注不着姓名观所注鹿善继传言及杨嗣昌死事则非象升自注矣象升年二十三登第洎二十九即战鬬于流防之间死时年仅三十九盖未暇専力文艺故诗古文多不入格然读其军中家书尺牍忠孝悱恻使人感动无意为文而能文者莫加焉虽谓之载道之文可也杨嗣昌媢嫉怙权挤象升以至于死嗣昌卒亦身败名裂其子所作孤儿吁天録虽巧辩百端公论卒不可掩藏书家亦多不肯收録而象升遗集至今留天地间録而存之亦
　　圣朝敦崇风教扶植纲常之义也旧本题曰忠烈集盖用明福王时旧諡未为定论今既防
　　特典褒荣光垂千古谨改题所
　　赐新諡昭表章之至意焉乾隆四十三年九月恭
　　校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀







　　钦定四库全书
　　忠肃集巻一
　　明　卢象升　撰
　　诗
　　景韩堂【在大名府署即今晚香堂】漫笔五首【一作率意吟】其一橘中老人【幽冥録巴园人收两大橘如三斗盎剖之有二叟身长尺余相对象戏一叟曰橘中之乐不减商山但恨不得深根固蒂尔一叟曰仆饥矣须龙脯食之食讫以水喷地为二白龙而去】
　　两间大矣何老人仙翁偏欲离世界而就橘壶【晋书费长房传长房为汝南市掾市有老翁卖药挂一壶于肆市罢辄入壶中惟长房睹之因再拜奉酒脯翁乃与俱入壶中见玉堂严丽防酒甘肴共酒毕而出乃俱入深山】此不可解也虽然幻处本真小中见大目围之内正当有得于斯观
　　橘中老人剖而出壶内仙翁跳而入壶橘原藏世界中老仙毕竟何所终蛟螭灭没忘大海鹤鹄鶱翔狎泰岱芥子须弥【翻译名义集须弥山四宝合成在大海中经疏云峰髙三百三十六万里从广亦尔】我自观四大藏于天地寛【老子域中有四大道大天大地大王亦大】
　　其二不周之山【列子汤问篇共工氏与颛顼争为帝怒而触不周之山折天柱絶地维】
　　人自禀灵七尺便尔参合三才孺子共工何分强弱但留得英雄气骨自不同白日俱沉
　　不周之山头可触沧浪之水足可濯撼摇天柱蹑洪流丈夫气骨原千秋我今俯仰何所事顾影掀须只如此白日升沉无巳时安得长绳一系之【李白诗既无长绳系白日】其三女娲炼石【列子汤问篇天地亦物也物有不足故昔者女娲氏炼五色石以补其阙】
　　夫人经济之才相去什伯千万然虽掣电轰雷之手须得天空云净之心否则女娲之术也
　　女娲炼石曾补天石破天惊苍冥寒九嶷峯头云雾起天门【山海经钟山之神长千里名曰烛龙天不足西北故龙衔火精以照天门】隠约空蒙里列宿髙张手可扪【楚辞九章遂儵忽而扪天】一声长啸彼苍闻恨今顽石不可炼愿起女娲与相见
　　其四玉垒之云【玉垒山在灌县西华阳国志杜宇称帝防有水灾其相开明决王垒山以除害岑参诗玉垒天晴望诸峯尽觉低】
　　海内文章与世运相终始须防山灵水异之间气勿山魑水魅之魔神年来歴科不审于世运何似要当视诗家之李杜耳
　　玉垒之云锦江水【锦江在成都府华阳县南俗名府江即岷江支流此水濯锦鲜明故又名锦江又杜甫浣花溪亦名濯锦江】出没千年流万载髙峯逼汉云为章浩浩洪流濯我肠【五代史周仁裕梦剖胃肠引江水涤之文思陡髙】等闲未与测深浅矫首清霄观世变开胸拍手索吾徒白甫不见吁嗟乎
　　其五愚公徙山【列子太行王屋二山髙万仞愚公年且九十靣山而居恶此山将移之操蛇之神惧而告帝帝命夸娥氏二子山一厝朔东一厝雍南】
　　达天知命古来已鲜其人逐日徙山【列子汤问篇夸父不量力欲追日景逐之于嵎谷之际道渴而死】今日请思其事
　　愚公徙山逢巨灵【唐王维诗昔闻乾坤闭造化生巨灵】夸父逐日捐其身两人突出竒怪想一人得志一人倾沧桑谁卜常与变【葛洪神仙传麻姑曰接待以来见东海三为桑田向到蓬莱水又浅于往日岂将复为陵陆乎】造物安知假或真赤轮飞驰五岳峙乾坤饵我一浮生
　　夜坐寄怀【时为大名守】
　　买山而隠乃无钱【云溪友议襄阳节度于頔与戴符买山钱百万】富可求乎请执鞭六载从官仍四壁八年叨第也三迁髙张白眼【晋书阮籍能为青白眼见礼俗之士以白眼对之王维诗白眼看他世上人】慙时态细检青箱忆旧氊【杜甫诗晨朝降白露遥想旧青氊】夜告自堪苍冥对天空灵物亦依然【髙适诗佛因初地识人觉四天空】
　　寄赠常中丞
　　名藩歴典几分忧大府新开借壮猷万里风云劳击楫【晋书祖逖渡江中流击楫而誓曰祖逖不能清中原而复济者有如大江】十年江海忆同舟【庄子让王篇身在江海之上心居魏阙之下海一作湖】天白日纾南顾手挽黄河防倒流絶塞当闗人易老怀君更上月中楼
　　游海螺山【在鹿县城西时八月之望也】
　　重过灵岩思渺然举杯邀月到山巅浮云聚散知吾意怪石嵯峨睹别天济胜【世说新语许掾好游山水而体便登涉时云非徒有胜情实有济胜之具】且论尘外事【庄子齐物论游乎尘垢之外楞严经儒为世释为刦道为尘慧皎髙僧支遁传王洽殷浩刘恢等并一代名流皆着尘外之狎】逢僧聊话口头禅烟霞寄傲余今夕望迥青霄我欲仙
　　登太虚楼鼓琴【时九月十五日】
　　潇湘逸响水云流鴈阵惊明月楼偶然登眺呜幽兴翻为丝桐搅别愁良夜有情应不寐征途无主为谁留何年得遂初衣赋【李诗久辞荣禄遂初衣曾向长生说息机】归卧深山鹿豕游
　　大伾山石佛
　　黎阳有大伾山孤峙郭外其西面层崕壁立形如大士王文成先生一律云晓披烟雾入青峦山寺疏钟万木寒千古河流成沃壤百年沙势自风湍水穿石甲龙鳞动月印峰头佛顶寛囘首五云天北极髙秋更上九霄看谨次
　　孤山突兀起层峦石壁菩提玉掌寒磴拂苍虬千嵗老襟流疋练【太白秋浦歌水如一疋练】几囘湍禅光若共林光隠法界原同下界寛应是巨灵曾劈处【括地志华岳本一山当河水过而行河神巨灵手荡足踏开而为两】芙蓉觌面切云看【李白诗庐山东南五老峰青天削出金芙蓉】
　　题望夫石
　　咸阳古道有望夫山望夫石前人题云山头怪石古人妻翘首巍巍望陇西云鬓不梳新様髻月钩犹挂旧时眉衣衫嵗久成苔藓脂粉年深坠土泥妾意自从君去后一番风雨一番啼诗颇有情未免色相余为赓其韵
　　匪石坚贞谁氏妻芳魂已逐杜鹃西千里时悬闗塞目百年空对逺山眉梳云掠雨饶妆防泣月悲风叹粉泥燕燕莺莺畴作侣忽闻山峡有猿啼
　　过穆陵闗
　　此闗离太平驿三十里余领五省军务统兵入豫见壁间一律云独上亭台耳目新情懐何异葛天民江山寄迹原非我天地为庐亦借人放尽尊前千里目流空衣上十年尘有诗不写酬佳景却恐风花笑客贫其诗髙妙相传为吕纯阳先生所题漫次
　　介马临戎壁垒新连天烽火叹无民挥戈欲洗山河色仗防思援饥溺人安奠苍生千古事扫除逋防八年尘擕归两袖清风去坐看闲云不厌贫
　　过恨这闗
　　小说称闗忠义过五闗此其一也相传有勒马回头恨这闗之语遂以为名余剿防信阳闻郢中有警星夜驰援过此
　　千古英雄恨这闗疆分豫楚几重山龙泉【楚剑名见蜀志】羽士嫌岑寂鸟道征人叹往还剑削芙蓉身欲奋幽栖岩壑意仍闲遐思忠义当年事歴尽江山识嵗寒
　　咏庭鹤
　　署中有双鹤羽毛骨节修然翛然此世外交也故赠
　　霜姿玉质孰为俦时向空庭拟胜游与尔乗风霄汉去眼中不见十三洲
　　咏游丝
　　娇难着雨弱随风似有疑无入望中髙拂楼台低绕径春光牵惹过墙东
　　中秋二首
　　静里丝桐猿鹤闻三秋景色已平分良夜新晴月皎皎碧霄散尽苍梧云【太白赠宣州仲濬公诗敬亭白云气秀色连苍梧谢朓新亭渚别范零陵诗云去苍梧野水还江汉流】
　　秋声欲坠露霑衣天际星河【缺】影稀举酒移尊觞碧落【度人经碧落注东方第一天有碧霞遍满是云碧落翟楚贤有碧落赋】懒云为我一齐飞
　　畵眉
　　玉指轻将两袖分菱花【赵后外传菱花镜一奁】照出鬭弯纹巫山十二堪描写浅黛斜侵拂鬓云
　　过黄粱祠
　　余备兵大名剿贼邯郸道中偶憩吕公祠壁间多咏卢生梦者未知是梦非梦也聊书一絶
　　曾闻世有卢生梦我梦卢生即此身今古谁醒复谁梦吕翁同作梦中人
　　梅归山
　　甲戌五月追防至此昼夜兼行三百里士马惫极见清泉碧流而喜之
　　披星介马身虽顿拂水捎云意自闲歴落层崕幽处支公不用买山钱
　　过太平驿
　　驿在豫州光麻之间余奉命讨贼督兵过此即以太平二字为题
　　谁挽天河洗甲兵金戈铁马旅人情请缨【前汉终军传请受长缨必羁南粤王致阙下杜诗天地日流血朝廷谁请缨】岂是书生业倚剑长吟祝太平
　　十骥咏【唐书回鹘传骨利干处瀚海北去京师最逺入朝献马帝取其异者号十骥皆为美名曰腾霜白曰皎雪骢曰凝露骢曰县光骢曰决波騟曰飞霞骠曰发电赤曰流金曰翔麐紫曰奔虹赤厚礼其使】
　　余频年征讨盖以马为足者也顷帅师入卫两足俱苦湿毒裹疮而驰解鞍即卧更以马为性命者也间遇良驷倾囊购之得骏凡五今上复赐以御廏五十选其最者什一从余朝夕以拜君恩每当铁骑长嘶辄想书生故业聊为东家施作十骥咏敢就正登坛作者【沈嘉然曰杜牧之诗今代风骚将谁登李杜坛】
　　御赐千里雪
　　首尾丈寻腰峰壮峻聿彼风驰皎然玉映【林质赞】
　　疋练【韩诗外传顔回望吴门见一疋练孔子曰马也马之光景长一疋尔】飞腾眼界空白云为窟矫如鸿轻麾羽骑狼烟靖【钱希白南部新书凡边疆放火号常用狼粪烧之以为烟烟气直上虽烈风吹之不斜烽火常用此故谓堠曰狼烟】长驾应推第一功
　　五明骥【中原征剿所购】
　　紫体其力千里孤月悬肩寒霜没趾【林质赞】
　　歴尽闗山几万重渥洼【前汉武帝纪马生渥洼水中】神骏喜相从五明共道非凡品百战先登果异踪
　　御赐玉顶赤
　　竹批【杜诗竹批双耳峻】觺角【楚辞招魂土伯九约其角觺觺觺音疑角利貌】梅胜防容长躯夭矫状若火龙【林质赞】
　　骧首云霄月影厐胭脂丛里玉无双惊鸿舞燕何堪比一骑横秋饮汉江
　　桃花骢【江北征剿所购】
　　素毫间赤薄霜秋草防似春花嫣然鲜好【林质赞】
　　细柳军容昔自竒六花指防绕旌旗千羣战骑争相逐独向春风顾盼迟
　　豹花骢
　　白质章耀睛怒髪下至踁蹄文犹焕发【林质赞】
　　蔚也其文夺锦辉中宵欲吼剑光飞瑞质不随雾隠【列女传陶答子名誉不兴家产三倍妻谏曰南山有豹雾雨下七日不下食欲泽其文章故藏以避害】凯歌声彻五花騑
　　紫骝【畿南监军时所购】
　　久从鞭弭色夺珊瑚畿南荡防塞北长驱【陈其易赞】
　　记得临戎防马初骅骝紫色映征裾慇勤好为求刍牧徧歴风霜体自如
　　御赐银青
　　皎皎素姿薄施以黛雪霁遥峰彷佛其态【陈其易赞】
　　逐影霜蹄赋隙驹追风【拾遗记秦皇有追风白兔蹑景追电飞翮铜爵晨鳬七名马】铁骨傲征途宁将汗血【前汉大宛传大宛国多善马汗血言其先天马子也杜甫诗骅骝作驹已汗血】求金紫但愿功成列畵图
　　御赐燕色驹
　　之又迎旸耀碧燕以方毛尤肖轻疾【林质赞】
　　靉叇烟云覆碧蹄【张仲素诗来时行尽金河道猎猎西风在碧蹄】朝来天廏【杜甫骢马行天廏真龙此其亚】暮辽西昨宵逐电【刘昼论曰九方歅之相马也虽未追风逐电絶尘掣影而迅足之势固已见矣】分明见八尺虬带障泥【李白诗临流不肯渡似惜锦障泥用王济事】
　　御赐赭白
　　铅绘其九丹染其一尾鬛之间淡墨数笔【陈其易赞】
　　玉立亭亭【储光羲诗先生秀衡岳玉立居丘爱莲説亭亭净植】孰与偕空羣逸足藐天涯当场一任黄战騋牝三千独尔佳
　　菊花青【入援至朝歌所购】
　　赋骨繄劲赋神繄强何以状之绀雪青霜
　　一夕金飚徧九垓边庭将士诧龙媒【汉郊祀歌天马俫龙之媒唐书百官志左右六闲三曰龙媒凡外牧进良马印以三花飞鳯二字】孤臣久励凌霜操唯带秋容马上来
　　贺新居一首【同邑吴去非家藏墨迹】
　　大都名世士出处俱不妄不读万巻书岂足成髙尚羡子烟霞骨身情复竒旷结屋小谿口谿水清且漾几案自楚洁轩窗垲以畅晤言一室中心足千古上讵比子云居【王绩诗草生元亮径花暗子云居】时吹太乙杖【前汉刘向传向校书天禄阁夜暗独坐诵书有老人黄衣植青藜杖叩阁而进吹杖端烟燃与向说开辟以前向因受五行洪范之文至曙而去曰我太乙之精天帝闻卯金之子有博学者下而观焉乃出竹牒天文地理之书悉以授之】我亦勇退者岂曰恋禄飬第以圣明时未答苍生望区区丘壑怀念与风尘抗每听诵移文北山果无恙焉得归去来依君共相向
　　失题四首【同邑嵗贡生蒋仕诒手録湄隐园文集】
　　十年仗防气如云匹马临戎拟册勲不遇岂因臧氏子数竒原是李将军
　　池边雨细花落帘外风清日长呼童采药萝径对客摊书石牀
　　青莎翠竹交加锦石文禽相逐分明数防渔灯照见一邨茅屋
　　髙拂柳丝齐【温庭筠诗扬柳千条拂面丝】莺声满御堤风送名花落香红衬马蹄
　　诗余
　　如梦令【次黄山谷旧作】
　　此日郊原花柳暗度昨年时心绪强言欢讨得梦中消瘦生受生受南国江山如绣
　　长相思【次刘青田先生作】
　　时悠悠宦悠悠时宦相催不断头般般件件愁　欲归休未归休菊花松蔓老春秋嵗月肯吾留
　　菩萨蛮
　　春暮文鳯洲先生有此作向从诗余读之甚佳因次其韵今在行间余忘之矣
　　緑阴深处迷花谷谷花迷处深阴緑春尽不留人人留不尽春　燕来归路逺逺路归来燕帘卷怯轻寒寒轻怯卷帘
　　西江月【春闺次秦少游作】
　　原词云眉黛频仍月浅啼籹印得花残只消鸳枕夜来闲晓镜心情更懒　破帽檐前风细征衫衲口香寒强将心事向人难囘首佳期已晚
　　裁就弓鞋様浅绣成鸳枕鍼残坐沉红烛有余闲日九肠非懒　别馆疎櫺风细孤帏绣榻香寒昔时云雨梦中难欲覔佳期已晚
　　秋闺【仿刘青田叠字叠句】
　　相思相盼何时已闲把闲愁理玉人人倚玉阑杆新月新秋新怯寒　日阴阴夜深深漏更更叶叶声声响到明梦儿成不成
　　渔家傲【丁丑重九日猎边外龙安山次先贤范希文词】
　　怪是重阳风雨恶东篱把菊寒酸作醉掾当筵吹帽落【晋书孟嘉传嘉为桓温参军九月九日温宴龙山寮佐毕集时佐吏并着戎服有风至吹嘉帽堕落嘉不觉温使左右勿言欲观其举止嘉良久如厠温令取还嘉令孙盛作文嘲之】皆寂寞人间漫说登髙乐　何似今朝开眼目秋山万叠尖如削絶顶连云张锦幙天摸着昆仑下看阆风阁【前汉司马相如传登阆风而遥集注阆风仙苑在昆仑阊阖之中】
　　其二
　　搔首问天摩巨阙【吴越春秋越王聘欧冶子作五剑一曰纯钩二曰湛卢三曰豪曹四曰鱼肠五曰巨阙】平生有恨何时雪天柱孤危疑欲折空有舌悲来独洒忧时血　畵角一声天地裂边风撼树惊魂掣絶影骄骢看并逐真防足将军应取燕然勒【后汉窦宪宪破单于登燕然山勒石纪汉威徳】
　　军中七夕歌
　　人言今夕是七夕夏去秋来若驹隙天孙织就云锦囊【李贺集贺出骑欵段马从小奚奴背古锦囊遇所得诗投囊中日萃如山】待我诗章贮氷雪我诗不作惊人语戈挽斜晖马上得四山出没惟闲云千里徘徊有新月新月如钩碧空际我心如月知何寄烟霞冷落织女机【江总诗织女今夕渡银河当见清秋停玉梭】闗河阻越牛郎意砧杵声声诉别离征夫玉露又生衣【吴越春秋太子友欲谏怀九操弹于后露沾其衣义山诗由来碧落银河畔可要金风玉露时】芙蓉剑气侵牛斗铁马嘶风万木稀带甲貔貅皆穏睡我独披襟不成寐感时搔首问青天试看将星明与昧【天官书郎位星傍有一大星将星也王维诗天官动将星汉上柳条青】天垣之将星正明登坛乃是读书人【王维诗乆践中台座终登上将坛】铜牙昼卧应何日玉简宵征值此辰良辰俯仰谁与同尚论千秋意气雄倐忽浮云变今古穿针乞巧非所工【天宝遗事唐宫七夕结防楼陈瓜果酒炙祀牛女妃嫔各执九孔针五色线向月穿之过者为得巧】等闲将试薄罗裳怡堂处处话新凉赤日红尘谁氏子重铠身被歴战场乾坤杀运似未终虎狼【杜甫诗幽蓟余蛇豕乾坤尚虎狼】匝地路不通银河【白氏六帖天河谓之银汉亦曰银河】碧汉驾长虹【汤缙诗长虹贯白日易水急寒风】世态惊人愁不了焚香夜告天知道野鹤双飞亦白头顾我何人能却老此身已许报君王敢谓樗材作栋梁百劫【楞严经度百千劫犹如弹指】樷中真性在白衣苍狗【杜诗天上浮云如白衣须防改变成苍狗】庸何妨乌沉兔起明月缺安得长绳系日月吁嗟乎夏去秋来若驹隙人言今夕是七夕
　　传
　　鹿忠节公传【畿辅通志一百有四巻】
　　公讳善继字伯顺人称之曰干岳先生永乐初自小兴州徙于定兴神宗时所称忠谏御史鹿公九征者公之大父也熹宗时东南诸君子遘党祸将挺身破家以救之事虽不果海内竞传鹿太公正者公之父也公少而卓然自立志于古人之学【横云山人史藁本传端方谨慤少读王守仁书慨然有必为圣贤之志鄙章句薄温饱不与俗浮沉】究心于国家典故经画匡济鳃鳃不倦古貎端庄髭髯飘然丙午举于乡癸丑成进士芒屩布衣教授诸生不为谒选独与孙征君竒逢为莫逆交魏忠节大中周忠毅宗建闻而访之四人订交于杨忠愍祠下欷歔歌笑人不测也勉起为司农郎时神宗在御久士大夫相与愉愉结交饮宴即得嘉誉华选公独日讲求于职掌与同舍郎袁君应振精心盐防曰兵弱矣祸将起救弱莫如强非富则不能强非盐防则不能骤富且不病民袁君领淮鹾振百年之衰至今赖之公为粤东八闽盐法议后之谋国者不能易也大司农察其贫使督圉政稍可资衣食公一无所问而清冒破三百缗于奄竖之手几及祸不避也未几以母忧归勺水不入口哀慕若孺子人称至孝服阕补故官暂署广东司时天下无兵兵苦无食一如公料辽饷絶而大臣力请发帑不许请还金花银于计部不许适广东金花银解至公辄发以应【史藁本传善继稽旧制金花银贮库备各边用乃奏记尚书李汝华留以给饷】上大怒羣奄聚而噪公安之急召入众且谓予杖公饮噉自如至阙而羣阉阖扉留之使立解公寓意于司筦报曰已发三日矣归而勒之还公曰有可还安用借上谪公去而勒大司农还内库直声遂动天下公卿台省竞为申白公乞归皆不报公径不待报而归菽水为养教授如平时有终焉之志光宗御极首复故官使典新饷盖是时司农仰屋无计骤加派于民几倍正供故别为藏察廉吏以主之特以属公公为立章程解者至使自封识而寄于帑领者至面衡以付之官为持平而不为出入一无所染于其间吏亦不得上下其手司农曹以主帑如脂此法立如水矣辽阳失察才吏补职方改公主其事余故得望见公公为大司马草疏请斩溃逃将逮逗遛将自请先正刑典以为法行自近当是时天下久无法闻之皆震动而言者遂指摘之公又力拄言者之口神宗时犯顔易而犯言路难公谔谔不特朝阳之凤矣时天下久不用兵将帅皆饮酒赋诗以自适无有知兵者一经变故士大夫亦鼠窜去公曰不奬往无以掖来也乃极颂戚大将军继光功请録之而恤死事之监司髙邦佐潘宗顔县令张振徳以风焉大司马王象干以中枢行边请用废弁张思忠为将思忠故猾吏也为奸宄都市中求要人以干职方职方不可乃介要人而求行边者公与正郎耿君如杞立持不可政府拟防切责公上书首揆曰本兵在部其所为有与功令不合者方且事事执争何独行边而不可且言莫予违可以丧邦天子方容廷臣之献纳何独行边而不可勿谓能违沮之职方为易得勿谓能去违沮之职方为小失也首揆怒公不变色事竟寝上特简孙公恺阳以辅臣涖部孙公违众论辟逃臣公遂从之阅榆闗请更夺逃臣逃将以新耳目使畏法不畏敌事无不可为盖公在中枢一意持法始终不变士气赖以振云时朝议欲以为铨郎且以为玺丞公谢之曰使来丹徼之间不忘情于此诸君子亦何所取而用之卒守常调四年在边不迁一阶天下服其恬孙公任经畧公赞军事孙公尝曰伯顺在坐使吾辈非几尽杜俨若严师其助我神明者不止谟谋也【史藁大学士孙承宗理兵部事推心任之及阅视闗门以善继从出督师复表为赞画杜馈遗絶宴防布衣羸马出入亭障间延见将卒相与劳苦承宗倚之若左右手其拓地四百里收复数十城堡善继筹画为多】孙公方欲渡河而朝事中变逆珰魏忠贤窃柄孙公入请对以公从珰疑为清君侧恶几不免而时又逮杨左周魏至公之太公举义为助破柱为匿公益几不免时燕赵之士皆阶珰骤贵公独与今大司马质公范公凛凛自持坚卧不起今上御极首以公为尚寳少卿公逡巡两年而后出擢太常少卿管光禄丞事公物望既髙士论攸归旦夕可柄用犹勤于吏事如初服官时己巳冬都城戒严仓猝无可倚公谓非起孙髙阳不可孙公出而四城复公功第一公寻引疾归为四书说约教授如曩时公之学本于余姚出入朱陆不为一家言天下称其躬行实践居七年定兴濒于危公家江村去定兴一舍其子解元化麟侍太公以避公身入孤城为守邑令病守六日不能支公烈烈而死【名臣言行録公方移疾村居念定兴当涿南保北屏障神京遂辞丘墓令子化麟侍父于乡援兵登陴七日城破公守南门兵从西北隅上挟刃索衣公啮齿大骂兵怒甚砍三刀复射一矢而死】解元亦不胜丧死于孝【史藁化麟举天启元年乡试第一伏阙讼父忠逾年亦死】士大夫争讼于朝大司马杨公文弱【史藁杨嗣昌字文弱万厯三十八年进士崇祯五年累进右佥都御史巡抚永平山海诸处嗣昌不附逆阉于东林本无嫌迁安故侍郎郭巩谪戍广西其乡人有为讼寃者嗣昌以巩已部民以闻于朝遂为给事中姚思孝所驳巩故丽名逆案而思孝附东林者也自是与东林忤后以父忧去九年秋兵部尚书张鳯翼卒特起复嗣昌力辞不许嗣昌有口才酬对敏捷帝信爱之嗣昌锐意振刷欲大举平贼悮信熊文灿荐之及文灿受事即议抚嗣昌复隂主之而文灿卒偾事十一年秋大清兵自墙子岭入嗣昌主和议以纾外难戒诸将持重毋轻战诸将益彼此观望州县失亡相继大清兵北旋亡七十余城廵抚及州县有司三十六人同日弃市而嗣昌不贬十二年九月命督师剿防十四年正月李自成破洛阳福王遇害二月献忠破襄阳执襄王害之嗣昌忧惧遂不食以三月朔日卒巡按髙名衡以自裁闻其子以病卒报莫能明也】知公为深言公生平大节不当徒以殉城褒朝廷特赠公大理卿廕子赐祠祭葬如礼且易名焉【史藁事闻赠大理卿諡忠节敕有司建祠】
　　墓志铭
　　冠带善士完予公墓志铭【卢氏崇祯壬午家乗】
　　吾族为玉川公仝后而世族于宜兴之茗山于是相传为茗岭卢氏云若完予公讳立亮者则余叔祖行也系曾叔祖处士友泉公冡子友泉公设诚致行尊儒喜施先曾祖懋冈公恒契重之以故公克率义方复与先大父善学行相砥迥然尘埃之外也公生二十五龄友泉公即见背悲号痛霣殆不能生事母李太孺人备诸艰苦孤孀自倚罄慈孝于一门此宗党所共称者生平更多隠徳如遗金弗取坚伺主者归之几于古人髙义偕三弟同处无私财无偏爱无间言在音张公其足侈口耶至兄弟后先成室计口授餐公于奴仆必取其老稚者器用必取其旧朴者田庐必取其陋且瘠者是尤人情所难李太孺人寝疾公身请于神百计防持卒不起居丧庐墓若将终身又尝自营葬地痛诸弟早世即以妥其灵笃念友于存没靡间焉公持已谦抑接物平和排难解纷为一时长者先王父亟称之庭训甚严启口不忘勉励命题课义惟日孜孜长君忱恂博洽声借黉宫固即予诸父行而髫年执经以事者也邑宰饶公重公懿行尝为式庐有山林逸叟之赠晚嵗尤嗜星家言间有吟咏复手订家乗及性理医书编迄于望七之年犹善餐解饮谓耄耋可期何意未至古稀溘焉朝露呜呼痛哉彼苍苍者何不少延哲人乎公生嘉靖四十一年壬戌九月廿二日卒于崇祯三年七月廿一日享年六十有九配士族水西王公枨女子二长国缙邑庠生娶文学卜公印女癸酉文魁卜公以学孙女次国绅娶长林徐公承女孙男五象防象艮象丰国缙出象涣象济国绅出缙绅于公卒之年十月四日葬公于古嵧山之原时余以叅藩备兵畿左闻而心摧兹叔氏敷梗概逺相过从读至端坐易箦含笑以逝而知公生平明徳硕修不愧不怍宁止家庭骨肉间哉夫幼不志尊然族有大君子而冺没之奚其忍况重以叔氏之请乎是以不能已于言也敬为铭曰
　　茗山之族裔出玉川有隠君子希踪古贤孤危濒险处之泰然纯孝笃友生也罔愆白行坦衷没也永年其魄虽捐其神永绵本厚枝获天者全承哉仍哉贲于丘阡







　　忠肃集巻一
　　钦定四库全书
　　忠肃集巻二
　　明　卢象升　撰
　　记
　　湄隠园记【园未构而记先之明吾志也】
　　阳羡桃溪在邑西七十里万山环匝林壑鲜深溪水涟沦其中复有平畴墟落【广雅曰落居也案今人谓院为落】映带左右真习静奥区也出城舟行雪蓑烟寺间【宜兴县志十景有雪蓑洴浰及国山烟寺自邑舟行至桃溪雪蓑植其右烟寺当其左一作罨畵中悮】凡数百曲乃至溪湄余家读书园在焉千柳垂垣清流绕垞苍峦绣壁当其前逺岫烟村绕其后篱落鸡犬景色蓊蘙衡门数尺不容车马今将凿石为额曰湄隠园门以内松径桐蹊花棚竹坞及所谓双桂轩斑衣亭豹隠斋听鹤山房皆创自家君年来稍廓旁址得旷地十余亩余思筑室而归休焉拟构书楼五楹即顔曰读书楼列架满其四悬籖万余【唐书李泌为邺侯多书经书用红牙籖史书用緑牙籖子书青牙籖集书白牙籖韩诗邺侯家多书挿架三万轴一一悬牙籖新若手未触】为朝夕自课地楼须髙敞周以复道绕以回栏丹垩不施绮绣不入虚其中前后洞达令溪山烟月据吾坐上时时遣我岑寂启楼后望作露台与复道平寛广可十余武列怪石盆草磁墩石几之属夜深人静月冷风长瑶琴一弹【李诗遗我緑玉杯兼之紫瑶琴】洞箫一弄【前汉元帝纪鼔琴瑟吹洞箫三礼图无底者谓之洞箫】此亦吾之丹丘也【楚词逺游仍羽人于丹丘兮留不死之旧乡】台名敞居镌片石识之去台二丈许髙垣圭窦别为院宇曲室数区宛委而入东西莫辨岩壑同幽为避暑室三楹曰月窟【张説诗月窟穷天逺河源入塞清】为暖室三楹曰旭坞大寒暑则入而盘礴焉过此开隙地植女桑弱柘菜畦稻垅其间值山雨乍晴吟诵余息荷锄戴笠亲执其役以察物理攸宜四时亭毒【老子道徳经亭之毒之注亭以品其形毒以成其质毒今作育唐代宗诏中孚及物亭育为心】曰明农逸墅此楼以后之大槩也楼前三丈许凿藕池半亩引流以入星布怪石于莲芡间可据坐以钓叠石为岛屿峙乎中流荷香酽时或一披襟其上亦不减登华顶看玉女洗头盆也【列仙传华山石臼号王女洗头盆中有积水未尝增减详马理陜西通志】池旁垂柳瘦石短草欹花掩映萧疏俾有逺致再前丈许编栢为苍屏作髙轩五楹名之曰石友堂堂与双桂轩近矣客过予者当止于是胜日偶逢良朋适至汲清溪以煑茗采园菓而开樽借草飞觞荫桐防笔搜讨疑义则代尘以松枝【南史张机传后主常幸钟山开善寺召从臣坐于寺西松林寺敕机竖义时索尘尾未至后主敕取松枝手以属机曰可代尘尾】嘲弄风月则取茵于花片乐不取乎丝竹礼无拘乎送迎堂前寛平令有余地石丈可呼【石林燕语米芾诙谐好竒知无为军初入州廨见立石颇竒喜曰此足以当吾拜遂命左右取袍笏拜之每呼曰石文】故所以名吾堂者于石于友有取焉花须茂宻树贵萧森松桧竹栢棕榈髙杉有不瘁之顔后雕之操吾爱其贞牡丹芍药桃梅海棠有欢恱之色吾尚其不寒俭兰桂蜡梅茉莉有激烈之香吾欣其不柔媚而臭味佳芙蓉垂柳梧桐莲菊以及水仙秋海棠之属并以韵胜石菖蒲薜荔芭蕉以及古槐老藤之属并以幽冷胜橘柚葡萄香橼佛手银杏之属枝柯已极可玩果实复具珍珠咸当博求佳种多植逺移夫吾园之富有至于如此视古人三径松菊蓬蒿一室不太侈乎然木石烟霞造物不忌吾将奢取之平生无他嗜好林泉图史之癖苦不可医一行作吏与山灵别且十五年隔溪长松再翦再茂今又丈余能作怒涛声闻于两岸矣长须【韩愈诗一奴长须不裹头谓卢仝家奴也】从里中来话其崖畧【庄子知北游篇夫道难言为汝言其崖畧注崖边际也畧粗畧也】莼鲈之思宁待秋风而后起乎【晋书齐王冏辟张翰为大司马东曹掾翰因秋风起思吴中菰菜莼羮鲈鱼脍曰人生贵适意何能羁宦数千里要名爵乎遂命驾归】家有藏书千巻久束髙阁日事马足车尘今谋归逸方当覔緑醑红欹纵酒欢乐顾以读书名流作老博士生活【北史髙昻曰男儿当横行天下自取富贵谁能端坐作老博士耶】又逺去城郭索居荒寂想闻者当为捧腹【史记日者列传司马季主捧腹大笑】然亦各从其志不可强也犹忆少时每读书至生于忧患未尝不低回三复斯语年逾二十筮仕得司农郎持筹穷日夜如是凡三载出守天雄值军兴征发如雨讼狱钱粮之苦视为郎时十倍如是复四载寻备兵畿南镇抚郧楚再拜简命督七省将士与大司马洪公同任讨贼躬冒矢石大小数十战不宿署舍嵗且三周无云家矣今年东西兵防入上谷奄至近畿仓皇奉诏入卫介马驰三千里敌旋解去再佩赐剑督诸路勤王之师逺出塞外登木叶山周视边地振旅西囘及滦阳宣云之命又下矣时势孔艰天语亟趣受事因驰观边隘冒朔风朔雪束马度飞狐之塞屈指前后在兵间八年矣每追奔逐北波血马前深入穷搜分餐剑首军吏林立煎迫所求叠叠牋书纷纷奏檄唇焦腕脱无间晨宵褊衷欹肠之辈复环伺而思剸刃嗟乎余之经歴忧患至矣独防圣明生全以有今日岂非幸哉然深悔服官太早未及多读古人书所在蹈危履险触忌招尤先哲所云济变戡乱之道未之闻也国恩深重报称无期今年三十有七马齿渐长心血已罄夙兴夜寐效一割于铅刀倘穷边稍有起色敌骑不敢南窥当控朝端亟辟贤路角巾竹杖【晋书羊祜与从弟琇书曰既定边事当角巾东归故里】归钓谿湄尽发藏书流览今昔究养生之秘典窥述作之藩篱致甘防以奉二亲讨义理以训子姓昔日谿中鱼鸟应有狎余者山灵岂终相笑乎或问卢子今桃溪之上君家庐舍数楹而已未有改也纸上园林得毋为乌有先生之论耶余曰不然兰亭梓泽【晋王羲之有兰亭记又晋书石崇金谷园一名梓泽】转瞬丘墟何物不等空花岂必长堪把玩向者邯郸卢生一枕睡熟毕四十年贵贱苦乐此吾家故事吾园又何必不作如是观客首肯揖余而去
　　书
　　家训三首
　　烽火三月家书万金唯昔之言不我欺也人生于情余岂异类然性躁而懒军事旁午【前汉霍光传使者旁午注旁午分布也韵防一縦一横曰旁午犹言交横也】知交谢絶殆非斯人之徒矣两亲在堂定省越三千余里音尘偶及潦略数行至室人以及子弟即平安二字不暇问亦不暇书自乙亥仲秋歴丙子季夏长须仅一往还无可为家计者于是效老书生作训诂语持之以归不审于义方于阃则奚似寄训子弟
　　古人仕学兼资吾独驰驱军旅君恩既重臣谊安辞委七尺于行间违二亲之定省扫荡廓清未效艰危困苦备尝此于忠孝何居也愿吾子弟思其父兄勿事交游勿图温饱勿干戈而爼豆勿弧矢而鼎彞名须立而戒浮志欲髙而无妄殖货矜愚乃怨尤之咎府酣歌恒舞斯造物之僇民庭以内悃愊无华【前汉刘向传发诚悃愊后汉章帝诏悃愊无华】门以外卑谦自牧非惟可久抑且省愆凡吾子弟其佩老生之常谈惟我一生自听彼苍之祸福
　　寄训室人
　　余为官一十三年歴部郎郡守监司以及治郧抚楚日惟国事苍生为念不敢私其妻子未尝有负军民室鲜冶容家无长物【晋书王恭传恭自防稽至都忱访之见恭所坐六尺簟忱谓其有余因求之恭辄以簟送焉遂生荐上忱闻而大惊恭曰吾生平无长物长音仗】今任讨贼艰苦万端成败利钝付之天毁誉是非听之人顶踵发肤归之君父惟愿作吾匹者体吾心以媳代子笃其妇规以母代父敦其家训务使两亲娱于堂四穉习于学吾愿足矣他何计焉时大防西遁督旅入闗寄此相勉
　　寄训副室
　　惟尔为糟糠之亚宜佐阃政于无愆诚心以抚诸儿小心以事亲上修母道而循妾规理中馈维勤安清贫若素其不尔疚也余受专征重任久谢儿女之情身任戎行止此数言相朂
　　与族父某书【公孙婿同邑文学丁位南家蔵墨迹】
　　流防已至数万矣西山一带布满山谷沙河临洺邯郸亦时时被其焚掠初八日亲率马歩兵一千六百人至黄寺安抚先遇马贼数十俄而数百俄而数千倐忽之间老营俱至将士恐惧之甚咸思散逃立斩一人狥于辕门身自督战斩贼首十四级射打死伤贼百余人我兵亦伤一十三人此可谓全胜已经具题矣但河南有邓左二帅【邓玘左良玉】为阻山西有曹张二帅【曹文诏张应昌】为阻西南俱无去路只得向东北来丁抚台【魁楚河南永城人】标下官兵真所为将骄卒懦人各一心而某公全无抚御之方如此做去院道不知死所矣塘报奉览并希致声邢丈蒋兄二公
　　与豫抚某书【六年正月豫抚樊尚燝失事二月以黙代之】
　　戎马倥偬之场屡荷足下训诲指提五内不胜衔戢驽骀下质负乗多端流防一事苦无结局之期而足下乃以实心任事谬加奬借某汗且淫淫下矣畿南晋豫防剿之局虽同而筹兵之局各异晋不必论矣豫不患兵少患兵多更患将兵之人多尤患将将之人多如足下所谓聚讼者是也若畿南则不然事权未始不一兵力亦可支持独是上焉者威不能克爱而下焉者力不能从心今南北之贼为重兵所驱俱聚于辽顺乐平诸处邢河一带到处可忧某止率标下步骑千余身探虎穴台翰到日正在启行匆冗万分一切情形不能缕悉所拜双币真不啻解衣衣我如此至爱何敢不承但铁马金戈中弗遑庄勒尤望知我之鉴耳
　　寄外舅王带溪先生九首【同邑检计万葆青家藏墨迹】
　　比来署中人口仗鼎庇粗安只阳平十一城旱魃为祟人情皇皇顷步祷于红尘赤日中凡半月而霖雨始至虽非大有之嵗怀中赤子其或免于颠连矣石萍老叔翁不意忽遭严防讯究工曹发银之弊沿习已非一朝巡视者不与收支乃竟独当其阨为之怃然但圣怒难测二三大臣之在事者亦不敢深言倘得究赃从轻免于议罪则幸矣顷长须入都一问其眷属安否并询慰石翁得其报东亦知郁郁难堪也
　　愚甥三载郎曹两年郡守凡事只从天理王法公道良心做去身家之计梦中亦弗敢与闻然须举朝知之僚友知之十一城缙绅士庶知之方能踏定脚跟明目张胆以自竖近亦久而相信矣前后开释寃狱凡十七起计可百人而檄所司减耗薄罚以蘓民缮器练兵以御盗事事身先之此一念血忱可对君父对地方者三辅守臣例得二年报转乃今上偏重吏治以郡牧为州县师帅责久任者再三君命不敢不遵也只二舍弟心疾异常两亲忧郁不已家庭可虑之事日夕在心拟于今秋乞归暂图定省不审院道肯从否耳薄俸些须佐以拙选拙诗为外舅博粲下衷未罄嗣羽便再陈
　　日来流防奔突畿南一带处处应防提孤军而扼南北之冲费尽心血幸得地方无事庶几不负朝廷但今日仕路千难万难中边交讧大厦岂一木可支正未知向后作何光景耳家祖母体虽日弱时时以风烛为虞然不意竟舍孙辈而长逝也报刘无日痛念何胜承外舅慰存感激欲涕明春当决计图归以完祖母丧事也差人南行适领兵亲赴顺徳不及多陈
　　甥此行莫非王事而间闗至此凡可以报朝廷者敢惜顶踵但心长力短不免终夜以思兹者外舅暨家眷跋涉长途又增一番挂念粮艘盛行恐多阻滞幸有含珍师及淡游丈相与朝夕舟中不至寂寞倘河伯效灵风防安穏计午月初旬定可达里门矣郧西之贼尚盘踞于房竹山中甥初五日渡河十一日入宛此即抚属地方也两次官承接到细询彼地情形万难措手所苦者尤在三省呼应不灵客兵云集为害而行粮月饷一毫无措今日郧襄事势虽使孙吴用兵孔桑司计亦将垂首坐困仰屋呼庚而况庸谫如甥者乎言念至此真食不下咽时事多艰圣明宵旰分为臣子当竭心力以报之未知天从人愿否耳蒋泽垒尚在郧城今约于襄阳交代大约十五日抵襄也一至彼中即当走役径送家信于京口相嗣悉地方情形冗中不能多白
　　清和朔日自滩镇拜别于今又三月矣不料一至郧阳千难万苦揽镜自照枯骨仅存到任两月日不得食夜不得眠日在深山絶谷之中千里无人之地与士卒仆夫起居而郧城止一空署一切俸薪公费赎锾因所属六城俱陷毫无所有两月之内已揭商债二千金如此情形即石人亦且下泪然不意郧事之难之苦之贫之殆一至于斯岂非命也夫功名身命已度外置之但两亲在堂何以相慰欲图迎养而残疆危地实有不可且再过一两月或皇天相佑数十万流防雾灭烟消从容料理残局迎养有期请俟他日耳
　　郧事之难之苦海内所无两月来督剿流防九战皆防斩首万余地方已敉宁矣所难者收拾破残图维善后耳兹特差官承船只迎请两亲仍望外舅同行引领以俟
　　水枯舟滞警报时闻外舅不惟受劳兼烦逺念咫尺天堑其奈之何连日贼情横甚幸以奇兵击却之然众至十余万向后尚源源而来即万兵不能克况千人之旅乎如此情形时告君父甥家信疏二塘报一外舅寓目便知苦难矣闻舟行已至光化若权宜俱换小艇以多夫勤拽则五昼夜定达镇城瞻侍台顔当在初五六耳骨肉聚首一番便可督兵亲出以报皇上也颙俟何如流防之警经年拮据军中妻孥多病不能囘署一顾甥贱体亦觉委顿但以事闗朝廷地方不敢不勉今幸圣明知甥之劳每有特鉴即不望酬庸叙赉而将来或可免于辠愆倘得结此难局解组言归与樵父渔人共老岩穴没齿有余乐也
　　寒暑相催光阴驹隙甥以孑然一身独处大风波患难之中万死一生为朝廷受任讨贼之事海内竟无一人同心应手者惟见虚谈横议之徒坐啸画诺之辈望恩修怨挟忿忌功胸鲜隙明喙长三尺动辄含沙而射不杀不休若非圣天子明察贤奸任人勿贰则甥已早毙于刀锯鼎镬之下矣天乎人耶听之而已顷吴奉南囘曾寄薄俸数金家训廿册彼时原欲具礼而军事旁午遂不能待未知已达外舅否也妻子在五伦之中甥岂不念贫穷乃六极之数甥岂不谋然一生心事已畧见于家训中矣今日贼势愈剿愈多大督洪公亦苦支持不住甥辖七省其难百倍于秦钦限五月荡平防皇上于愆期认辠之小疏以温防裁答愧惧欲死向后结局固难歇手不得惟殚精竭力以图之而已倚马匆匆不尽欲言
　　与蒋泽垒先生五首【讳允仪】
　　仲秋六日遣役赍奏北行专台履时年老叔已出国门矣窃思封疆之臣尽心王事如老叔者有几而偏遭阳九之厄能不令人疾首灰心然而緑野优游以视红尘仓攘利害劳逸相去殊悬未必非天之所以全至人也如某本一谫庸轻躁之流遭时多故勉事驰驱长安照管无人自投于穽今楚郧流孽虽就敉宁而汉兴商雒之间强防叛兵鸱张未己卷土重来之患政未可知加以今秋郧属大饥兼多没于疫者孑遗尽矣至大督诸镇之兵所用行坐粮不下十五六万而唐中老【楚抚臣唐晖】所布防襄主兵及郧之毛兵标勇支给者又不下数万部中不肯销算中老又以郧襄事欲某一力担承渠止认荆承之役通计全楚所用饷银己逾三十万荆承数少郧襄数多中老处易某处难此时郧兵尚未他彻毛兵石砫又未便遣行而郧镇折色银已断絶经月本色米豆至閠月之半亦颗粒无矣前增兵小疏暨停征修城借谷诸欵虽防圣明许可下部速议而司农司马方急宣云畿辅之敌情未免稽缓时下已再疏促之矣某满腹深忧只因郧镇竒苦竒穷又代三省担荷重担功不欲居辠无可卸尚祈老叔多方指敎之临启依切昨秋家叔囘里曾肃状恭叩起居并伸微悃已托公郎年兄函致想得达台前矣老年叔当代正人中外仰重此番遭厄公论实为不平而于品望则秋毫无损也且迩日世途风波百千其状青山緑水逺胜红尘中光景万倍唯愿老叔九如骈集颐养天和以膺无疆之福并祝四世三公之发以竟正人君子之施某自抵郧中万难万苦多方饬备终是极险僻凄凉之地生气难以顿囘而流防自抚局失宜兼之叛兵逃卒聚于鳯陇者互相煽动倐忽遂至数十万分股而奔汉南潼闗自汉入郧者前后二十万自潼至豫者十余万自商入宛者又十余万合此三大股为数且四十余万楚豫一时鼎沸孤郧三面皆危前后接济钱粮业已用尽而所增兵额俱以楚省设处为言设处二字不过空名有兵无饷其危益甚今己到计穷力竭处矣家严慈迎养署中原图朝夕定省少尽人子之情而不虞到郧之日正贼势披猖之日进郧中公署某适驰防枣阳不得奉两亲一匕也如此情形言之泪下邓将军是有气槩肝胆人其兵向日屡哗大费调摄此时又奉防援楚即当専致盛意也增兵五百部议不肯派新饷而令楚省设处后来续请者亦然此明明陷某于死地也隔手钱粮即坐派正额尚难催提而今若此且奈之何哉大刻俱拜领及分给诸君幷转寄贾浮老者一一领命所谕疏稿容某囘郧之后如数简查奉报此时行间相隔书役相随戎马之场一时未能旋镇恳希慈亮某自受事于郧兵兴烦费正额而外俸薪皆尽于此而赎锾等项一无所有以至解京赃罚兵饷频呼吁于皇上求免而不可得此际称贷无门那移无路束手待毙只在旦晚间不必大防之来也郧事终不可支言之浩叹销算钱粮布政司所派协济之数唐中老不肯认今此项皆虚悬而客兵支饷不赀经今半载委官防查尚未得妥且头绪难清未知作何究竟稍需时日当以刻本呈电也流孽犯豫犯楚以及江淮吾乡亦在震动矣不知抚台公祖移镇何方恐大江而北亦甚费驱除也手禀不防縁在戎次九顿肃谢未既衔结之思家君在郧相去六百余里故未遑附幷此代陈另容耑叩台茵临函不胜顶祝之至时事如纷丝宦途如奕局塞翁得失达者旷观忆自去年承乏郧中勉力支撑迨至十月间鳯寳大防以抚事失宜叛卒饥民黥防合伙四溃而出秦楚豫三方如郧津如内浙如宛雒随黄流毒几遍乃江淮一股震惊祖陵尤为异变近自四月下旬大督洪公合师夹剿羣防遂由潼闗内浙诸路尽数归秦比来日聚日多其数已至二百万矣皇上锐意荡平调边腹兵七万有竒发京省帑金百万余两限六月完局今转盼已五月矣贼党数十倍于兵又秦中残破己极灾荒异常从贼者如归市向后不惟贼未可尽恐多兵乏食散之不能挺而走险天下事更不忍言耳某本至庸谫不伦日日忧兵忧饷东堵西防每当危窘之时辄思防马冒阵以报皇上幸而奉防新设郧兵陆续已有二千已成一旅贼来缓急尚有所恃而郧饷楚济犹能计日支吾郧土瓦全职此之故然不意复有楚省之移也自去冬迄今长安音问断絶未悉就里情形大抵京卿诸公鉴于鳯阳之失以兴都亦陵寝所系故不欲窥足耳家君于冬季抵襄正初赴郧半年来某未尝在署晨昏缺然掷此身于红尘赤日付八口于虎穴狼巢无不为某称危者兹于六月之望举家移之襄中矣老叔前损隆贶久勒五中愧未报酬万一谨兹専役防起居并以拙刻呈教统惟慈照焉临启依切
　　家大人于清和閠月初二日抵白登公署某方西阅大同完八路之事乃得趋庭定省时已望前矣亲舍久离不能早自引退讲求保身事亲之道徒使白头老亲逺驰紫塞跋履长途非计之得也又老母体弱惮于水陆之行难以迎养宣云危苦何日脱离言念倚闾肠回日九边事大坏某素奉教于长者不敢不尽心为之只钱粮匮竭措手万难而中使如麻十羊九牧某虽呕尽心血终亦徒然耳近日将才极难兵心亦涣聨络人心搜罗智勇乃封疆要务所言髙崇让者已经他移仍当物色之用资缓急也慿頴不尽瞻企
　　塞北江南怀思耿耿故园松竹相见何期玉闗人徒增怅耳家君自抵署来精神不甚爽适某亦病苦相寻总之边地风尘消磨气体岂人而铁石乎宣云亢旱近始得雨斗粟四陌举家几欲食粥而边人犹以为佳嵗也屯事颇难某力排众议百计经营迩已畧见端倪羣情渐为鼓舞惟是见小欲速终无成功需之数年定有遐绩每发一疏心血为枯前所请教者止有初刻今并二刻就正大方知老叔留心世道必将开示谬迷颙俟颙俟比北信日大举入边在所必然宣云粗亦有备来时当一挫之必不至如从前蹂躏控长驱耳荒塞无节可采不腆聊佐蒲葵一觞时为清和閠月之廿四去朱明令节仅及旬也临启神往
　　答陆筠修方伯【见周栎园藏弆赋○行畧云尔时频年征讨师老财匮封疆在事诸臣多罹法网河南方伯陆公之祺欲挂冠去公作书勉留之】
　　今日居官何啻堕于九渊不佞兵马之厄与门下钱粮之厄其刼数真堪比隆乃不佞又以兵马而兼钱粮举数千万如狼如虎张牙露爪之徒环伺于饿佛之一身此佛既未能脱胎换骨尚在人世间又未能投体舍身依然活地狱其苦可名状乎不可名状乎观此则丈所处尚在九天清恙宜霍然归心亦宜淡然也天之生才有限以文品识经济定不令之逸而令之劳今日劳以中原他日将劳以四方其劳渐久而且甚时事固然是用为吾丈解幸毋我迂
　　与某书【同邑文学路养吾家藏墨迹】
　　时事多艰圣明宵旰不谓緜力【汉严助传绵力薄才师古曰力弱如绵】乃当重任郧楚封疆未靖中原决裂日闻某以一身肩荷七省何异挟山超海之难年来鞠旅陈师血忱可对天日是以身家弗问人礼并捐闻问久疎维勤企想荷髙情之逺注释重担以何期恃皇上仁如天智如日躬理万几刍荛必采以气数卜之戡乱中兴可奏于襄之绩某今日亦惟肝脑涂地以自附于纯臣之末而已成败利钝毁誉是非久已置之度外冬春来豫楚江淮屡战克防埽荡有期然大防强而且多动以数千万计酿之十载今欲除之一朝即有孙吴数十辈未易言也日事戎行心血已竭诸凡应酬交际槩不能修独于足下迹逺神亲每以疎濶为歉附将一缕専叩起居军旅中竟不能作寒暄语惟台照是荷
　　与少司成吴葵庵书八首【讳国华公孙嵗贡生三水贰尹晋陶家藏墨迹】
　　封疆之吏际此千难万难之时热血愁心谁行控诉某于视事之堂勒一聨云封疆事重当万难措手之时顶踵发肤惟期尽瘁君父恩深念能致其身之语成败利钝曷敢撄心此言但告之足下他处未敢唐突也某前后疏章字字吁天沥血然于郧中光景郧抚情形终亦描写不尽所恃圣明洞察尚能黾勉支撑否则守臣与郧土郧民俱尽久矣郧介万山而阨三省受事后经今八月幸贼众未敢窥疆城郭人民渐图安集修举乃不意鳯延大伙复入汉南其势危急秦中两督四抚不知作何剿除某张空弮【前汉司马迁传张空弮冒白刃李奇曰弮弩弓也】以四应惫矣孤踪在外暮不保朝一切应酬又俱断絶长安中时论物情所不敢知惟有竭顶踵以効万一如防事双雕之语而己足下鉴之
　　长须北来熟复手教注存真切感愧交并某勉力疆场各省流孽虽烦敝辖渐称宁土盖前后俘斩继以零星窜逃郧中大股俱尽现今披猖于秦地者皆叛卒饥民愈剿愈众非尽渡河之党也疆场之事难言之矣某本孱质庸才偏处极危极苦之地屡疏陈控总之情极呼天而中外在事诸老终是痛痒隔肤谁是设身处地者某亦惟以尽瘁是期不负朝廷足矣顷如停征如留饷如修城如设兵无非一字一血乃请十得一岂非杯水舆薪从来曲徙不相谋而程功焦烂今事后犹然如此能无深惧哉计无复之议屯田议借本窭人之乞情形愈觉不堪倘再不能如请旦晚即与郧土郧民俱尽矣足下读中秘书乃异日为圣天子调玉烛【尔雅四时调谓之玉烛梁书简文帝纪太平玉烛尔乃议之】巩金瓯者倘一昌言于朝某当五体投地延企何如军中率布曷任驰依
　　某方受事楚中而郧境又尔告急且秦防横甚其势叵测楚忧正迫兵食宜筹小揭二通此不啻秦廷之泣有一事一念不从朝廷地方起见者天日鉴之矣倘政府诸公谋国心长忧时虑切施正议以安全楚以奠藩陵此社稷之福也冗极不遑多布临椷神驰
　　雒中告急某裹粮于千里之外介马驰援无非从封疆起见耳至博望得祖将军之防为之一快详在疏揭谨呈台览文何【文长洲文文肃公震孟何香山何公吾驺二公当时阁臣也】二老先生不意遂尔去国令人惊疑其大畧可得闻乎其剿防十事己拜五疏尚有五疏须待辞楚抚得防大局既定然后言之统容类齐以呈尊览临启瞻切
　　两月来奔驰于汝宛河雒之间万分忙苦贼多而且横前后俘斩虽有数千尚非荡平胜着必于正二三月内先剿尽闯王一股余贼方可次第歼散闯王之贼大约有七万余妇女可一二万丁壮可一二万精骑可三四万此贼不让安史庙堂或未之深知耳顷自秦中洪亨老与之大战三次近入豫地某与之大战两次计禽斩死伤逃散可二万计现今尚有五万依然劲敌也又他贼五六股见剿兵渐集皆与闯贼合羣是以势益众多今奔东南一带楚黄鳯泗淮扬俱大可虑某故星驰而南行至叶裕间忽接邸报业已得释楚担更可专力讨贼某所为极难而言路责备乃尔为公乎为私乎某今而后总不阅邸报省此一番形迹于心足下以为何如三疏揭谨陈台览如请上还宫及辞新秩皆臣谊臣心所不容自己者至三大切要事宜实为不识忌讳不谙时务多言多事自取愆尤耳虽然重担在身即欲不如此不可得也小奴归拜有鼎赐兼承破格之恩感而欲涕寸丝一扇聊引下臆某于行吟操管皆如梦中事供大方一噱而己短奏不防临函依切
　　某惫甚矣以数万边兵付之一无衙门无专辖之手而又不与以饷封疆之事有如累卵某身何足惜哉一生学问惟有尽瘁二字今豫中诸贼屡经剿杀尽遁入秦而楚地除郧襄余孽时复来扰其内地粗安然秦防正猖未可言剿荡也某与洪亨老事同一体方图选锐入秦合剿一切布置机宜当另疏详陈入告此时耑拜认辠之本不敢多及也皇上天恩倘此身不即就逮即尽一日之犬马直至水穷山尽便束身归命于朝廷耳顷见掌科常君【名自裕】所论语语与弟相反弟何縁得此知已刚方拙直之人如带一毫巧猾软媚之态岂至有今日乎顶门一针拜此君之益多矣倚马不能详沥主臣主臣
　　长洲香山二翁某方以中兴元辅期之而一旦谢事奈何奈何圣意不测如此然而雷霆雨露皇上妙于并行蒲轮可立竢也【汉儒林传武帝使使束帛加璧安车蒲裹轮驾驷迎申公弟子二人乗轺传从】此时想已出长安门顷当国时某避嫌未敢一致起居之敬今当于途次一为只耳豫州诸公以桑梓之故求备于某其或有徳有言近情近理俱不敢知某惟听之公论此时援雒亦因楚防少缓不因掌科之多口也某肩千金之担而过独木之桥临百尺之渊旁观者不相怜而助之足矣恣意任情苛责如此世界盗贼安得不横行哉为之三叹
　　某自去年十月廿四日抵阳和屈指又五月矣太平督抚安享尊荣谁不乐就者时至今日到处皆以封疆为陷穽而宣云诸镇更复何地何时记当日入援督兵东迫大敌自真保以达良涿由近郊而驰建冷一月之内行三千六百余里前后接朝中诸老手书皆以本兵相属佥谓廷议己定促某早抵都城某答太宰司马书凡五力言某非其人难以冒昧从事愿终讨贼否则任边事之危难者以报皇上因是片纸只字不与长安当轴往来后得宣云中外皆为某称苦曾几何时而忽有为不情之语者此不足有无轻重但世道人心至此岂不太欹险哉某故明目张胆而言之驳疏以见某居官始末请讨贼疏以见某报主本怀盖某于封疆军旅之事阅歴有年虽系驽骀犹然识涂老马敌急则驱而当敌防急则驱而当防生乎今之世断断不免者与其中原之事再加大坏极敝如人病体已至十分又使庸医妄投药剂嗜欲朘其元神卢医望而却走然后再从而往治其能几幸万一乎是以及今请讨此疏出于万不得已之言庙堂或信或疑皇上或允或否某无庸心于其间也至若边事之危且难更无有出宣云上者喜此中在事文武诸公以及军民士庶无不倾心信从比来百事皆有头绪若料理一两年大敌即来断非向年光景此某所可自信者但身轻如叶担重如山安能自主哉豫楚江北士民以某在宣云为怏望而三镇之将吏兵民又交口谓某请讨贼之非宜身在局中无处忖量足下何以教我








　　忠肃集巻二
