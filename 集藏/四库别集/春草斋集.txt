   

　　钦定四库全书

　　集部六

　　春草斋集

　　别集类五

　　明

　　提要

　　臣等谨案春草斋集十巻明乌斯道撰斯道字继善慈溪人洪武初官石龙县知县调永新坐事谪戍定逺寻放还明史文苑传附见赵埙传中所著有秋吟稿及此集千顷堂书目载秋吟稿之名而阙其巻数盖明代已佚此集凡诗五巻文五巻与千顷堂书目巻数相合盖犹旧本也斯道诗寄托深逺吐属清华能刬涤元人繁缛之弊文亦雅令不为剑拔弩张之状夷犹淡宕颇近自然宋濂为作集序所谓俊洁如明月珠者盖状其圆润所谓汹涌如春江涛者则与其文之纡余为妍颇不相肖推濂之意特状其词源之不竭非谓其骋才恃气以惊风骇浪为奇特也史称斯道工古文兼精书法不及其诗殆在当时文尤见重于世欤

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●春草斋集原序

　　世之学者必有师虽百工伎艺之微亦必有以相授然后能造其阃奥况为文者发造化之秘贯古今之统茍无以管摄而阖辟之则何以尽其变化不测之妙若不传之于师奚可哉吾乡修道先生胡公以光明正大之学发为精深严简之文训迪学子篇章句字皆有法往往从之者多得文之旨趣其所造固有浅深髙下之殊而体裁终不失于古四明梦堂噩师虽居浮屠中能久与先生游先生为文之法实与闻之乌君继善自幼学文于梦堂凡先生所指授者悉以语乌君故乌君之为文俊洁如明月珠起伏如春江涛余因语二三子曰必如乌君然后可以言文也若无师授其可易致是哉余尝譬之有美锦焉使朝市缝人制之则能中度而适体委以巗穴之粗工则左低而右昻上侈而下敛锦固锦矣其如不合作何文之无师授者亦若斯而已余老且多病文字一切谢去不作纵有一二类皆假手于人独喜乌君之文亲题其首简而归之于乎余生也后虽居先生之乡而不能传先生之学其于乌君又岂能无慊于中哉乌君名斯衟继善字也明之慈溪人尝知化之石龙县今调吉之永新其为人也温然如玉盖与文相称云金华宋濓撰

　　春草斋集原序

　　●钦定四库全书

　　春草斋集巻一

　　（明）乌斯道 撰

　　○五言古诗

　　松溪渔隠

　　青松何矫矫溪水何泠泠中有埀缗者悠悠乐中情濯足繁阴底凉飔吹我缨四山閴无人一鸟空中鸣层台肃羣仙空坛森百灵白云被广路瑶花缭幽扄明月忽在水浩歌激青冥胜地东南富渔者江海盈兹味一何寡髙风吁独清

　　答胡征君舜咨还山

　　髙迹寄空谷幽居托田间江水非吾限可以相往还游鱼当在渊飞鸟当在山谢此城郭游逸驾不可攀还山濯清泚何如氷雪颜

　　其二

　　君子保厥躯于以待昌时白日惧颠蹶夜行不倾危归心若金石固留终我违譬彼出峡舟欲挽不可追山神亦已怨来归一何迟

　　咏史

　　商颜避秦烈何独有园绮如何隆凖公泗鼎不可起谋犹信留侯仁慈在储嗣安刘匪平勃诚由四翁耳岂中烟霞疾徒与麋鹿死芝草长满山谁欤继修轨嗟哉司马公一传靳青史排难何足云乃传鲁连子

　　病中兴感因成七诗寄蒲庵老禅

　　青天湛秋水明月扬素波浮云自何来漫漫掩星河中宵月离毕晨朝俾滂沱蝶蝀乃止之时雨良不多天道本无意咄咄其如何

　　其二

　　人生恶好胜水斗良足嗤有口贵守黙石言岂其宜桑田可衣食忍使鱼龙归青山可结构乃向空中飞地道本宁静咄咄何如兹

　　其三

　　猗兰畏阳盛甘鞠惧虫食昌阳恶溪涸揭车伤土瘠上有寄生草蒙茸托松栢下有无名花纷披弄佳色寻芳邈无人空有馨香徳

　　其四

　　蝍蛆素甘带■〈氏鸟〉鹗喜食鼠蛇长即吞象猬小能制虎鹰鹯与鴐鹅生同被毛羽胡不念同类搏击苦相侮鸳鸯好文采畴能爱怜汝

　　其五

　　病中无所为据梧观品彚品彚自错迕吾何发长喟彼美蒲庵叟守道已淳备静坐一室中县解六合内朗谭逍遥篇詟服许询辈

　　其六

　　公读西竺书我读东鲁文我坐支叶烦复有彼此分何当罄忘之缁素如一人譬生文字先同为葛天民无言亦无辩熙熙乐芳春

　　其七

　　相别无一语相见无一言如何忘形者逺情复相牵我持江上风遗公吹法筵公以竹间月照我调素弦风比锦绣段月比青琅玕

　　题寒林逺岫图

　　游子念故山岁晏不得归出门见林薄日暮烟火微闗河渺千里猿■〈犭宂〉声正悲况尔霜雪繁鸟道不可跻阳春固伊迩奈此寒无衣衣寒何足叹所忧美人违

　　叶国谅赴兰亭书院山长

　　考盘衡门下阶前芳草深方池耀晴旭遥天堕鸣禽之子方诀别驱车向山阴山阴予故游矫首追登临崇山俯清旷回湍激灵襟风磴石齿齿孤亭树森森达人不可作咏歌有遗音流光三十载再往违素心惟将飘飘思中夜托瑶琴君子美如玉于兹遂幽寻暮春服单袷凉飔集冠簮宴坐云霞谷徘徊松竹林至理忽自得俛仰无古今

　　与揭伯防先生桂彦良重游东山分韵得鸟字

　　荏苒岁云暮霜露摧百草东山松柏姿青青故相好我有违旷思戾兹涉逺道斗酒斟酌之良以慰孤抱所悲无定居依依若飞鸟愿藉山中云优游以终老

　　野人居为陈则颜赋

　　江城有甲第楼阁髙嵯峩朝骑骏马出驰骋意气多我居田野中衡门掩藤萝岁月不易得聊以保天和清风起兰芷明月扬素波琴书正可陈奈此闲静何况兹桃花村仙源入山阿山中有俦侣亦足同啸歌

　　邀友人胡舜咨姚晋道刘庸道北郊夜坐

　　美人集江郊圆月湛秋夕天阔星宿繁地迥鸡犬寂供具虽不殷各取意所适抽辞托巵匜燕坐更几席既尽遐迩怀复有新故益凉风激庭柯澄波照林石零露不作寒层霄愈凝碧缅思江海内轩盖相驰激酬酢过为欢友道谅匪得

　　送薛彦仁之京

　　夫君丈夫雄出处宁草草孤踪抗浮云贞心献穹昊非类徒见招荣名岂庸蚤松栢藉霜雪骐骥思逺道愿言持此心曒曒以终老

　　其二

　　朝见故人家莫别衢路侧意长乏交欢言短悲夙昔南风促征舰迅若髙鶱翼天吴不敢骄帖帖戾京国今予起遐思中宵睇奎壁

　　答胡征士

　　畴昔见君子往来山野间野鸟不相忌山花澹相看彼苍今何尔独俾落尘凡矧复旷言笑寤寐不自安天地一居室万里犹咫尺达人解天游出处随所适所交或相违何必怀恻恻飒尔精灵通终焉若金石

　　饮天游室夜大雨移席有作

　　炎歊尼欢宴露坐希夜长望舒閟金波屏翳决银潢飞亷亦驰骤万马集战场孱姿或沮丧壮怀当激昻丈夫干化机晦冥宁我伤清酤既不匮华灯岂辞张楚歌激忠肝越吟思逺乡卜昼固前闻夜饮诗所臧愿言各尽醉顷刻逺相望缅怀芙蓉洲池阁风雨凉遗音若金石百载不能忘

　　题坦腹江亭图

　　晴光耀丛芷凉飙激微波层云泛林麓猿猱度烟萝亭中有粲者感慨亦何多疏襟献苍天天阙髙嵯峨北辕缪阡陌南州阻江河琅玕腹中富奈此迟莫何踟蹰睠鱼鴈悠悠泳春和江山百灵集凭虚一髙歌

　　蔡节妇诗

　　开门见江水江上有青山青山易黄落江水易波澜妇心寂不移白首无腼颜衣藏锦文新镜掩铜花斑惟忧凤一去母雏日饥寒

　　其二

　　奉姑忧戚中训子识字初金凤买姑药绣麟易子书姑没子已长今当子孙娱朱萱隔疎箔翠竹森前除春酒洽邻母暮齿为何如

　　中秋迟云林先生不至越五日见访有感

　　美人涉江水爱此鸥鹭闲叅差各怅望江水渺波澜萧萧风日中蔼蔼松竹间天乎贷予时再晤良不难

　　其二

　　美人涉江水将以采芳草空筐非所思踟蹰向周道岂无江上花容华戾中抱白露秋已零其能弃衰槁

　　大生堂

　　美人坐髙堂阶前春草碧朝阳煦游鲜晴风送飞翼出门事瞻眺花开满阡陌众山亦前陈青青有佳色天地何心哉生意靡休息吾有长桑术于焉嫓兹徳

　　过西山访章愿学锺声伯二隠者兼与同游诸公分韵得深字

　　冬雨久不作氷霜谢穷阴予因积遐思于焉事追寻西山数君子幽居托云林冈峦负城郭在乐不在深旨酒罄良觌嘉言谐素心岩花照纹楸松风堕鸣琴讵谓兵革余得以疏烦襟人生易凋谢何时续斯今离别奚足叹愿言怀徳音

　　题江阁燕坐图

　　青山凝微霭澄江耀晴空层坡积余润緑树披清风彼美衣冠者燕坐江阁中手持髙士传目送归飞鸿天朝罗俊髦岩穴何舂容吾知松闗路未启白云封

　　石龙人日山行

　　坡坂屡崇卑上马复下马老怀虽云壮奈此筋力寡解鞍憩繁阴纡鬰聊自写所遭无仙凡所思何取舍苍藤缀流苏鸣禽咏风雅白云自西来故作忘形者

　　其二

　　晨兴趣归马中涂山雨倾薄言避村舍道逺复纡萦林密不能盖衣湿强前征云气益昏翳潦水益纵横得非山灵意留予卧山庭似此庶不恶悠哉有余情

　　力农三诗

　　家贫无土田未尝操耒耜父母令读书但事秉笔耳今当为老农何堪即任此学之良不难所恨吾老矣

　　其二

　　黎明驱牛出日暮荷锄归土荒三十载徃返无旧蹊荆棘刺两胫草根固深泥不辞筋力倦但恐官事违

　　其三

　　日出事输作先日听新令黾勉田野中奈此草莱盛锄垦知土脉耕牧识牛性夕归还读书聊以俟天命

　　徐梅涧先生授余琴予写曲调之意赋诗九章修禊

　　春风播良时品彚齐化钧崇山鸣众羽清流跃纎鳞咏觞托修禊俛仰怀昔人寂焉千载事伤哉百年身令徳茍不着修短何足云

　　忘机

　　达人解天弢处世聊复尔朋友相征逐亲戚自悲喜听禽坐春风观鱼俯秋水闲云无定姿虚舟随所止俛仰天地间谡谡清风起

　　碧桃

　　琳宫閟白日瑶台接青冥云旗自飘飘阴风自泠泠鸾鹤窅无影佩环寂无声髙崖碧桃花澹然献春荣惟待王子晋繁阴坐吹笙

　　玉树临风

　　皎皎庭前树温温如緑玉春风发欣荣春雨为膏沐橘华浄相妍瑶草纷相属岂非方壶中光彩同煜煜凤鸟何从来睥睨下朝旭

　　泽畔

　　上征天无风逺游槖无金种兰兰不芳行吟向江浔渔父旷达者庶几知我心鹤鸣子不和徒然有哀音踟躇当奈何湘水清且深

　　皎月

　　镜照在寻丈水鉴纔尺咫团团中天月六合光芒里纎毫不可遗形影随所似自非太阴精何能得如此终古凛清澈云翳徒为尔

　　白雪

　　皇天厌凡污缟素饰下土清光辟回邪严威折强御初飞陋琼华既积差鹤羽一尘茍相千万目斯共覩吁嗟穷阴中玄机孰能杜

　　春江

　　长江亘荆扬悠哉复悠哉巴山春雪消腾薄声如雷牛马不可辨鼋鼍敢徘徊雄风挟长浪云气何从来歘焉载神龙浩荡凌氛埃

　　潇湘水云

　　英英水上云乃在潇湘间朝随江风出暮逐江风还盘旋复缥缈遥连九疑山重瞳不可见但见江竹斑明月照洲渚于焉发长叹

　　送丘文湜之西凉

　　清华老山人三子读书者操笔起云烟何曽识戎马父昔守韶州被谪西凉戍十年事弓刀风沙走边路去年寄书归身老无膂力尔即代父行甘心入军籍朔风天正寒一去万里余读书知有父何必守故庐未得父书时大兄备点兵父老不得力母别赴南京尔去无六亲父子两相倚大兄妻为炊母仅托少弟父子共四人三人在行伍天上一团月照见三处苦尔孝感天地岂久行伍间飞腾入霄汉何能不东还

　　寄友胡舜咨九首

　　独客春江上怀人清夜阑昔日钱塘月今夕照灵山吾恐灵山飞送君西湖湾

　　其二

　　我有弦上音寄君托清风一曲邈髙怀于以写幽衷明月在流水闲云飞碧空

　　其三

　　我有牕前草采采持赠君君心一何苦答以山中云片片有五色盈盈如锦纹

　　其四

　　鸳鸯好文彩悠悠泛清漪清漪照见影自喜还自悲不敢髙飞去鹰鹯满天飞

　　其五

　　清风鸣树间凉月照东壁我有同心人朗朗读周易当问庖牺氏一画何从得

　　其六

　　山中何所有文书可数车一月不出户牕前落松花草玄云已毕传者有侯芭

　　其七

　　昨夜有吉梦共君空中行既见凤鸟出又见黄河清黄河洗双耳坐听凤凰鸣

　　其八

　　君不能试剑我不能驰马干戈正如此于何慰天下但愿天衢通献策如董贾

　　其九

　　古人重结交偃蹇百年间对面不为欢逺人力追攀咄咄何为尔知心良独难

　　为贵朽石法师赋竹牕诗

　　种竹牕乃幽牕幽竹逾好孚甲炯外扬空虚黙中抱疏玄午阴繁短枕秋声早值者岂不多契兹良独少多福阐玄机香山发天藻金石谁再宣琅玕自相保兀者今在斯于焉将逺绍亦尝戻江皋观我庭前草

　　春草杂言五首

　　驱车陟太行中道车轮折挽舟遡河流中流绠縻絶前途鬰漫漫彷徨欲还归积雪被长坂洪涛荡寒晖胡不戒未然阃中慎所之徒怀百年志自贻千里悲借令无颠踬岂念出门非且将诟徒御赢粮一何迟

　　其二

　　荆棘开好花娟娟耀芳春罗生及周道未尝罹斧斤斧斤或相加芒刺反伤人朔雪贷其死后土固其根人力媿孱弱天地胡不仁崇冈有松栢日日摧为薪

　　其三

　　中郎叹知已江夏杀所依爱憎生逆顺良窳缪是非不忧汉室仆乃为董卓悲不愤奸雄术乃谪祢衡讥伤哉英杰士终为识者嗤

　　其四

　　饥不食虎肉寝不处虎皮虎皮非不暖虎肉非不肥本受恶气生邈与正气违奈何五行秀乃与恶相随胡不观凤鸟犹能慎羽仪朝选竹实粲暮择梧桐栖

　　其五

　　闲人访闲人彼此无相疑闲人不相容皇皇欲何之我欲访白云白云无定期我欲访野鹤野鹤身髙飞归来看长松青青有余滋

　　山居杂言二首

　　登山采薇蕨薇蕨正柔止朝行白云中暮行清风里芼之充我肠其味淡而美山翁笑相谓子计殊晚矣

　　其二

　　美人天一方欲徃不得早落日近崦嵫于何从逺道矫首向天宇踟蹰蹑蔓草聊以待明发勿复伤怀抱

　　送刘庸道之闽

　　美人弄秋水照映氷雪容云巾紫霞佩合在蓬莱宫兰舟桂为楫泛泛清江中今日西飞燕明日南飞鸿三山有仙客緑髪颜如童期尔乗白凤缥缈翔天风

　　东山燕集

　　东山足游眺燕客开轩牕峩冠粲新制緑酒澄春缸登髙各能赋悠悠见西江朗怀发髙咏逸思凌鸿龎睠兹典坟在弟昆才彦双还归惬幽意信哉歌乐邦

　　送舒汝临叅军秩满归（舒文靖公后四先哲即舒沈袁杨也）

　　吾乡四先哲日星炳层空予心窃慕之缪窥文元公亦复友其孙幽探日从容其孙守故丘欲以纉宗风夫君文靖裔嗣服尤显庸万里辞京国一官佐元戎予尝拜颜色未言意先同今兹解绶归重见将焉从踟蹰无以赠耿耿献深衷尝闻古贤士中叶坠厥宗或人念遗胤徧访樵牧中君材既翘楚此道必再隆官髙固为荣年迈良可恫愿言扩先志益俾埀无穷

　　送无作禅师住保福院

　　忆昔东皋上予尝扣岩扄翛翛修竹下宴坐挹髙清正见独一翁孤标凛寒氷嘉言罄前哲四坐不厌听予时方好修数数徃亲承开门见颜色蔼然喜气盈风尘三十载死生隔幽明每与公言此黙黙想仪刑公今大梅去又复感中情翁尝此中住灵踪杳冥冥

　　送赵以衡归钱塘

　　陟逺驾輶车汲深引修绠君子跻膴仕秉徳在思永兴言赞皇猷岂徒事驰骋波流正云横舟檝当自整学古资未能寡事求内静母为负朱颜悠悠送清景

　　其二

　　竭力艺黍稷服贾牵车牛上堂奉甘脆二亲何所忧辛勤以干禄亦复为亲谋尽欢固无异宠荣非遽求朝昏食君赐鼎俎天光浮所贵保名爵不贻黄髪羞

　　其三

　　性醇而读书黄流在玉瓉孰云流俗中气质类浮浅予方顾徘徊结交伤偃蹇得子良慰心奈此岁月晚迹旷心愈亲意长言益短愿言采芳馨赠之托修逺

　　自然斋诗为周原夫作

　　廿载游江海拂衣归故宅故旧半凋零存者头已白相见虽可悲亦足慰寥落有酒各招邀慷慨谈夙昔

　　其二

　　丈夫志勲业岂不事一官追封亲以荣树德民以安道路阻且修于焉息丘园矫首睇白日白日在云端

　　其三

　　司晨促天曙揽衣歩前庭粲粲幽花发靡靡春草青钩帘近清旭焚香读羲经门外有宾客欣然出相迎

　　其四

　　明月照东荣燕坐方自怡神清未欲寝款款训佳儿勿待金马诏且诵石鱼诗因之思厥祖髙风播濓溪（石鱼山在慈溪西郊慈湖先生旧居有诗原夫尝息慈湖书院）

　　其五

　　今日憺无事薄言疏我襟清风蹑山梁烦歊憩松阴鱼游湖水浄鸟啼崖谷深朋友相邀坐衎衎论此心

　　松轩

　　种松不在直种松不在多种多人易之种直寻斧柯开轩比幽贞岁月忽已老美人招不来于何写中抱刁刁松上风萧萧濯灵襟皎皎松上月悠悠照鸣琴

　　重过东山分韵得嘉字

　　灯张酌春酒酒尽情益加岁暮百事集在道不在他昨日氷霜中风揭道上车我以隔岁别重来望云霞修竹散繁阴猗兰茁新芽各保岁寒意嗟嗟良可嘉登髙斥卑陋饮清涤污邪箴言复深夜中心永无遐

　　野庵为姜敬章监丞赋（敬章在田野时尝梦天勑野归四字故诗及之）

　　楼船遡长江夹毂驰广道君子田野中悠悠惬中抱前除列佳水其阴杂芳草亦有溪上山青青为之好吉梦良可征将以托终老白璧匪沦匿彤庭藉华缫庶免栖故林徒焉寄枯槁归哉岂无期所愧在先兆天恩固云深今徳当自保

　　读书楼为天台张隠士赋

　　仙山积层翠瑶台薄青冥云梯白麟下天柱青鸾鸣中有泊然者栖居读遗经仙人好楼居无乃湌玉英交疏纳朝采阴风肃泠泠托此游圣涯谅以终余生天子五云内羣髦粲盈庭仙姿重圭璧束帛当见征霞居越霄汉先后森百灵辞抽夙所秘赓歌答休明遐思古仙山何哉为重轻

　　盘隠为沈子俊赋

　　昔者清遐翁栖迟慕盘谷翛然桐叶侧悠哉石鱼麓绮疏延白云迥溪泛朱旭冥观隘蓬瀛幽期托松菊日与文元公微言吐清馥髙风邈难追百载有遗躅琴书信可娱畊钓聊自足故扁重揭之余芳愿私淑出处固靡常持身谅金玉

　　晚年病目诗

　　予心好读书四库未常阅予心好（阙）辞操觚未常辍夫何阻前期浮云蔽明月翻思樵牧徒黙黙心自悦

　　其二

　　我常忆雷琴一去难再得目暗不能弹今亦不复惜以兹悟外物昔以有见惑何如饮美酒庶以慰朝夕

　　其三

　　予学二王书常在少壮日终年应人求运腕不停笔兹以目病辞方始得就逸书以大道言何足尽称述

　　其四

　　古人能战争空存身后名何况事棊局徒然起心兵余生颇好弈每被君子轻目暗不能尔心中始和平

　　其五

　　浊境人所恶清境人所欢欢恶感于境正谓双目昏病目与境接不以清浊分譬居浑沌内何者为乾坤

　　其六

　　庭外有青草正是自家意今因双目病复悟草之外意原不在草草亦不在视万事奚可言风月浩无际

　　其七

　　左氏云丧明昭明亦复尔二人至修姱佳名播千祀丧明予似之功业胡能比蚀月还耿光著述犹可拟

　　集杏花下

　　融风荡春和芳葩粲当户簇簇轻红繁拂拂微馨吐佳时集羣英崇光泛尊俎兴怀答春阳岂縁惜媚妩素梅陨飘风夭桃堕霪雨良会不可期尽乐饮此湑

　　春草斋集巻一

　　●钦定四库全书

　　春草斋集巻二

　　（明）鸟斯道 撰

　　○七言古诗

　　十洲小艇歌为张彦密赋

　　木兰为舟桧为檝沧海镜平云贴贴五色珠光耀晴水倐忽徃来三万里偶见琴髙相与游琴髙引路登十洲青天白日不肯暮此身但觉壶中秋我昔所思游岱宗颠崖恐堕羊角风西蹑天梯华山顶见说希夷呼不醒南荒亦欲寻五羊五羊化石春草长何似十洲东海上绀宇琳宫屹相向僊人啖我养神芝青童出献紫霞衣麟驭香车拂瑶草凤舞琼台凌彩霓归来醉卧舟檝闲千年一息清梦阑不比天台再无路桃花空放刘郎还有客相寻问生事未信于今薄人世回头大笑语旁人指点吾舟在平地

　　胡宗器使汾阳得韩干画马石刻归以见赠作歌遗之

　　胡君赠我韩干马一匹乃是汾阳旧传刻雄姿逸态嗟夺真真马见之俱辟易奔雷翻电不可见更有緑蛇兼紫燕此马玄黄固难辨筋出玄中亦堪羡当时学得曹将军笔有书法气有神顾影裵徊未超越眼中恍惚如流云一傒倦坐困方伛一傒裹胫曲未伸彷佛闗头雨新霁满郊苜蓿涵青春胡君曽度太行去画里龙媒忽相遇涓人不用千黄金自觉驽骀世无数出入空骑驿中马挟此东归惬幽愫座间披览风为鸣记得汾阳旧游处汾阳正有郭相家恐是郭家狮子花千年相业尚不冺马图亦忍沈泥沙我今得此重叹息生者似今那复得信知房精在神骏形影空为人爱惜

　　大雅歌为冷起敬先生（先生名谦元至正十五年作）

　　冷先生鼓大雅乌生听之双泪下双桧堂前良夜深霜华照月发好音太羮玄酒忽在御无怀葛天殊慰心一弹明月不复动再弹飒飒风吹襟林神詟缩真宰泣江流喷激苍龙吟众客方鼓舞乌生泪汍澜乌生所思在古道耿耿不寐灯影寒周室东迁黍离作桑闲胜似钧天乐乾坤莽莽千余年谁把深心寄弦索冷先生鼓大雅适不遭其时十载风尘暗闗塞满城戎马苦乱离吴山深处一茅宇五弦独对天门挥天门荡荡隔沧海海上干戈故相待片帆欲发空归来只有宫商袖中在两鬓萧萧意惘然又将归住吴山巅人生万事多龃龉几时得似羲皇前冷先生鼓大雅且勿生愤惋愤惋心不和愤惋思不逺只今驿骑燕山通此调可献明光宫声音之感疾如影圣心即使超鸿蒙一人唱于万人和天下尽荷雍熙风乌生有泪不复洒融融泄泄无声中

　　宝镜篇

　　杨家宝镜雕匣藏玄锡白旃发好光夜月团团絶纎翳秋潭炯炯生寒芒当时精金曽百炼背纹铸出双凤凰鳯凰聮辉碧玉里二雏鼓翼同翱翔厌胜回文虫篆小带叶疎花合昏绕细如洮石红如沙几世传来得称宝中有文龟窽窍深彩丝作线结同心杨妇晨妆照颜色要见两鬓霜雪侵不期落地竟摧折凤碎鸾孤圆半缺从此晨妆不复施坐对青灯自呜咽只今已老白髪埀终不取镜重铸之留与杨家作明鉴半镜只此团圆时

　　山斋歌为义兴吴公选作

　　平生好事偏好山山斋寂寂山人闲驰瓌骋异迭层玉蓬莱忽在轩楹间铜官峩峩欲飞起日射寒光翠如洗香兰转首招紫云左右低昻若兄弟洞庭之山浮具区东西对峙如双鳬卞山马脊浪中出萧萧竹树茅檐孤偶忆仙人有遗迹兴入松萝几双屐巗前咲看黄精花洞口髙眠白云石下山独泛秋风船霜林剖橘呼老仙不愿长生授丹诀萧散即是壶中天山上神仙知此意故遣山灵献佳致紫烟回伏挂髙崖舞鹤翩翻到平地天池石壁飞悬流人参化人松下游弦管齐鸣青鸟过虹蜺一道丹光浮山人曽挹紫薇露南北轺车走烟雾功名倐视如飙尘投簮竟入山中去清风吹满山人家山人手煎阳羡茶诗成不复寄人世援琴一鼓飞云霞山人山人信幽独我欲相随卧空谷何当先为采松花石廪剩储三百斛

　　题胡仲厚所画山水图

　　胡隠君画山水伧笔俱匀世无比平生出入范华原范有声名抗闗李乱山壁立气势雄盘礴造化搏空蒙我走江南不可见无乃嵩华烟云中况有层峦积飞雪万丈寒光耀天阙正似玉龙天上来虎豹出林肝胆裂河流横絶水成梁闗门阴阴道路长谷口桃花旧开处藤萝古屋烟苍苍东崦琳宫炫楼阁中有神仙税黄鹤凤笙麟脯醉琼浆静看松飙起寥廓逺山隔水何冥冥放游不得呼山灵但见轻云过山去云边一点芙蓉青隠君今老矣挥洒已絶笔好事得盈尺重之如异物朱君对此酌春酒兴入髙深不论斗呼我共醉山水间古今消凝一回首

　　白云歌送孙子章归天台省觐

　　天台山上白云飞素光零乱如白衣朝飞不离苍藓石暮飞挂在青松枝昨夜白云入我梦月满寒溪水如汞老鹤孤鸣子和之梦断中宵忽心痛我欲招白云白云不肯来白云白云使我心悠哉眼望白云清晓立归心胜似云飞急三年不走天台山今拟穿云毳衣湿寻常白云长满山他人注目如等闲吁嗟万事不我好我心独与云相闗桃花洞口青春好不逐山人拾瑶草朝朝暮暮白云中把酒髙歌对穹昊

　　秋巗将军歌

　　秋巗将军身姓韩恐是齐王之子孙不然胡为习战斗雄材杰出千人军目光流电气薾云锦裘绣帽七尺身上马挥戈日退舍下马论事霜逼人南州封狐口飞火将军三箭迭奏勲东海短狐毒人影将军舳舻突其羣壮哉虓将有如此可作金城卫天子风云浩荡天万里回首虎贲无猛士今岁来为四明客明人见之俱辟易麾斥部伍归故壁前后旌旗半天黒我诧将军立踟蹰神游千载究且图古来骁将文武俱至仁或与天为徒将军将军必见天子呼训练之暇多读书

　　赋得吴王避暑宫陶侃读书堂二诗送丁鹤年归武昌

　　章华之台浮云空繁华又到吴王宫西山烟光照林麓南浦云气随蛟龙瑶殿金扉倚虚旷象床玉几生雄风忽然梦入紫微内绡衣雾湿天香中梦醒芙容日亭午但知六月不知暑侍臣不敢催鸾舆辇路光飞洒尘雨当时铜雀凌漳河锦城雪影摇岷峨天下苍生苦埃鬰三处较凉谁最多东下长江二千里楼阁髙连冶城起岂知炎热正如焚鼎沸难容一杯水初忧未破曹刘墙再欲食鱼还武昌回首寒溪旧游处烟草凄凄畊牧场君今归去访遗迹自古兴亡休叹息有酒可献重瞳坟南望九疑纔咫尺
　　千年陶侃读书堂故老相传在武昌九曲亭前入云路寒溪下接江流长剑池龙去日色薄梅偃层崖几开落书堂为寺寺还荒惟有青山度黄鹤当日读书清夜深至今遗响闻空林千里旌旗入州牧都在分阴辛苦心君泝长江忽归去政是英雄读书处百灵奔走护先丘就结茅堂倚髙树平生读书才气多要回落日挥长戈苍天不借丈夫力鬓霜独奈秋风何且访云间入林下依旧从容咏风雅古今穷达贵同风莫媿前人面如赭
　　吴王都武昌去武昌数里许西山之麓建避暑宫前面南浦九疑山上隔一湖宫侧有洗剑池上有九曲亭再上一里许有寒溪寒溪之上有陶侃读书堂山上有楼后侃讨海贼得铜铸观音于沙上奉于书堂就舍书堂为寺今寺亦废为鹤年先大夫丘陇鹤年庐于其侧

　　清眺歌为屠隠君

　　景定桥东地迂僻百尺层楼寄寥閴我来登眺风日清遥见羣山际天碧西山积润冈阜多断而复起连金鹅金鹅飞入大梅去太白数点低云萝水出迥溪泻三峡分作支流更回合晴波耀日日倒悬龙夺明珠动鳞甲桃花隔水春冥冥渔郎梦醒扁舟轻杜若蘼芜翠烟淡鹁鸪飞去雍渠鸣白云窈窕山中来渚涯倐忽成楼台风收雨散四郊静眼中一片青天开中有仙人半衔醉唤得孤鸾落天外骑鸾时复游紫京夹道花香袭环佩仙人自昔好楼居此非圆峤为方壶回首人间暗尘土蚁垤自以为仙都我闻江湖好山水曽托秋风过彭蠡千里归来空自怜灵境胜区那得此仙人有酒春满缸夜邀子晋吹玉笙朝朝不放下楼去朱颜直要凋三光

　　送任云翰归省

　　青衫从事南来久公馆烦忧托杯酒风吹酒醒忧不除复泛扁舟访良友江上茅斋春草深苍头抱琴来见寻手弄秋风未终曲推琴且说南来心京国官事须给饷故遣星驰促藩将三年坐守姑苏城藩将愆期只骄横翩然拂袖天上归鄞江日望云帆飞回首姑苏暗锋镝至今未解西兵围世事浮云易翻覆昔日遐征命当复岁月悠悠无奈何犹仗氷弦写幽独况有慈亲倚门待指点吾儿在东海菽水虽微难尽欢鹤髪埀埀几时在此言落耳何慨慷此心可以明穹苍不失平生读书志青天万里终髙翔我送君行耿胸臆安得承平似畴昔拟将北上献忠肝几度出门行不得天子安居在丰镐独倚中原致天讨君见总戎当苦言竹破江南事须早

　　开元老栢行

　　开元老栢鄞城东平地有此谪下龙黄肠腐烂腹空空五石之尊亦可容一面天然戸开辟四围日透牕玲珑瘦骨已见黒如铁直柯岂有青于铜昔日盘盘九天上十畆繁阴散春浪四山云气接蜿蜒万里天风翼清壮不知今日带凄凉秃短竟如髠斩状两枝独秀何凌兢元气不减千年青密叶偏承雨露泽寸心黙荷天地情呜呼朽质空好在大器无成欲谁待开元遗植到皇元萧然屡阅山河改开元天子锦绣焚五风十雨真好春李花乱落子规呌春梦悠悠空暮云青毡旧物窅何觅幸有老栢至今存我来相对坐良久临风黙黙思开元只今四海天荡荡一身苦无尺地安何当就此啖芳烈身生羽翼如翔鸾乗虚御风览八极东游阆苑西昆仑坐令鬼物骏奔走雷雨夜作移霜根不种昆仑即阆苑终当伴我含清芬

　　海堤行

　　海上蜿蜒蟠玉龙云柯迤逦冲阑风睥睨烟云俯深黝叶侯建此千年功侯出成均倅兹土能为苍生闲斥卤古称贤令谢与施可道今人不如古趍功猬集鼛鼓声万杵齐揵风雨鸣南山白石走东海鲛人夜泣灵鳌惊从此风飙转潮汐鬼嗄神奔夺天力人言水勇奈石坚谁信侯心胜于石石堤未作先土堤洪涛毎入田中飞田舍沉沦秔稌死盐花万顷争光辉咸气寻消旧田复桑柘依然满村緑清宵促织鸣寒蛩细雨催耕啼布榖汝仇湖水清连天百川分注春风前花底人沽种田酒篱根月照催租船堤上新祠髙绰楔穹碑大字书年月共来祭祀献鸡豚幸免浮生作鱼鳖黄金世上山嵳峩日日散人能几何侯槖曽无一铢费姚江拍拍流恩波世事年华倐忽改堤与侯名应长在海濵尽得如侯堤那有桑田变沧海

　　紫翠丹房歌为周伯髙赋

　　松陵四围天接水中有丹光夜分起烧丹者谁抱拙生半畆云房石林底缥囊玉轴纷图书清风适起烧丹余白日闲花落蛛网晏然独坐青氍毹当时龙虎守深閟好事何为传紫翠毎令人费买舟钱日日来寻隠居地因闻昔日瑶池仙宝鼎丹光飞上天剡剡入云如紫电英英照人兼翠烟平生学仙心所羡亦欲丹光成九转等闲白骨埋蒿莱不似红颜生羽翰宿火未消丹未出诏向神京试儒术力言丹候尚须调再愿六藏归一室我到钟山偶相逢乡心未吐谋先同亦有长生不死药何当与子论成功

　　醉歌行赠定海守御江将军

　　三年不见江将军离愁逺杂春山云今岁江城忽相见秋水还如旧时面将军昔隠徽山中仗剑一起无英雄云飞电走得真主永新坐挹溪楼风我在鄞江伴鸥鹭鸥鹭深怜髪埀素不期遥聴石龙吟又复栽花永新去咫尺偶同云影间将军正值弓刀闲我虽官事日如垒有琴只为将军弹星石光摇水西栁林泉气接天边山东山松覆老僧榻南华月浸仙人坛每将俸米换春酒到处追欢不论斗欢娱未尽相知心鸿燕谁知各分首将军超擢鄞江行我被迁谪居濠梁鄞江是我钓游处我反不得归故乡清流闗上车折轴杨子江中浪如屋音书阻絶可奈何毛骨无由化黄鹄昨荷天恩放归里再见将军喜中喜旷达之士忘升沈酒醉清风复相似鄞江娟娟照胸臆江上羣峰翠岚滴汀鸟渚花催往还早暮扬舲信潮汐嗟哉我今空白头将军建立功名秋只恐飞腾九霄去寸心千里还悠悠

　　陈中复先生所画马转赠吴生好徳

　　曹将军能写真南熏殿上数承恩千载有遗迹画马尤絶伦陈先生最儒雅亦能写真兼画马笔法妙入神谅不在曹下近岁奉诏写御容金门玉殿春融融适值房精降沙苑佛郎所进当争雄就敇丹青记祥瑞御前飒爽来天风从此人间不易得得之胜得真花骢昔年遗我一紫燕正是蕃人逺来献我藏箧底余廿年王真君夫岂曽见吴生读书有逺志比似名驹复何异转将此画持赠生要助天衢激昻气吴生吴生意如何赠汝锦段不足多生年正壮吾老矣他日乗肥莫忘此

　　白云山房歌

　　何处茅堂对山结千古龙洲最清絶武山秀夺天东南上有神僊拥珠阙金华玉华山更清亦有仙人吹玉笙白云腾薄卷秋浪晴牕不掩风泠泠堂前小径石苔紫堂后灵芝兎埀耳竹阴满地生昼寒落尽松花落松子堂中一榻拥青毡为爱云山长不眠茶灶只留花底石酒壶或汲溪中泉陆走曽期访天姥道上回风暗尘土舟行曽约访蓬莱海上惊涛撼樯橹不如长日看武山武山自是非人间昨日云飞乱峰顶今日山腰散微影画图遥忆米元晖自怡肯作陶弘景勒名招得刘职方赋诗毎同萧与王俯仰乾坤划然啸啼鸟一声山日长还闻种玉玉易长玉气英英白云上他年见璞莫自献只向茅堂挹萧爽

　　惠墨歌

　　刘侯以墨见贻上有继善堂三字偶同余字侯亦诧焉索赋此诗
　　刘侯赠我龙剂墨广踰一寸修减尺豹囊初解麝蜚香麋胶已漫瑿炫色庭珪骨朽内府空欲购空悬万金直此非庭珪亦自奇炯炯涎涎堪爱惜中间复有小隶文却将余字先题刻锺离合在瓮中书王叵偶登江上石我方蠖屈守蓬蒿侯正骞腾走南北浮云万事果何如恰恰遭逢董溪侧问侯此墨何从来更为徘徊一追忆昔年奉使湘潭中偶听松间杵声急青女三五捣玄霜满握芳馨喜分得太平天下忽干戈珍佩奚囊忍抛掷几畨回首望湖南大半苍生死锋镝千里无人风雨秋旧日潭州今瓦砾墨工寻亦散如烟似此松煤更难觅我闻侯言长太息再拜持归重双璧曈曈初日下帘栊谡谡凉风吹几席正襟端坐兴如泉旋取蟾蜍泻余沥云浮铁砚紫光寒字学银钩漆浆滴墨虽可尽心无穷媿乏琼琚报侯徳愿侯北上扶飞龙愿侯西征除毒螫謭材不比陈寿徒定当作传昭殊绩挥毫渖墨细研磨虿尾蝇头书一册

　　云山图歌

　　云山云山一何好日夜无端入孤抱平生性僻爱云山岂知却被云山恼昔住阚湖烟水东一行一坐青山中青山起伏春蔼蔼白云吞吐天空空寻复扁舟泛吴越吴越青山更清絶联联翩翩接荆楚千里白云如喷雪只今置身城市闲可怜举眼无青山琴抚归樵碧牕静歌咏紫芝清夜阑安得便携妻子去入山竟作山中住纵然宾客逺相过山窅云深不知处自念少时贪读书壮年立志卑唐虞半世未明周孔学九重空望夔龙趋短剑虽曽铸顽矿蒯缑零落尘埃冷忍闻天下暗旗旌耕莘钓磻向何境仰天俯地徒尔为与世低昻心转迷几迥对饭不能食慨然只起云山思城中隠君胡仲厚酌酒论诗十年友经书不独满胸中画作何曽在人后知我已是山中人先为画山兼画云晴天倒飞秋海浪浪中乱迭苍龙鳞中有乔林结层緑长梢半掩溪边屋兎迹鸟道隔重峦正好开门枕寒玉我得此图良慰心但觉云山思愈深他日能偿结茅愿可无仲厚来相寻袖拂白云相对坐坐久嗒然吾丧我此时不复有云山山鸟自啼花自堕

　　王山人桃花牛歌

　　王山人王山人天地之间六尺身身着短布袍头戴折角巾倒骑桃花牛日日弄晴云昨日我向桃源去去觅山人结茅处山人正骑桃花牛不下牛来笑不休牛身干浄白于雪乱点余花喷猩血爱骑不是王山人一生空与寻常别王山人王山人尔如何昔年曽走燕山道五花骏马金盘駞今岁骑牛行荦确毕竟胸中有真乐气吞百万五陵儿始可骑牛作狂客王山人王山人更办乌盐角髙吹紫芝曲五湖四海春茫茫桃源市上千山緑

　　醉歌行赠夏叔干

　　昨日江上沙东头涨起西头倒今日江上沙西头渐髙东头少子少我方壮子壮我衰老气义还如旧时好我昔南回凌瘴烟恶风掀■〈欺〉西江船归来无处采薇蕨自向江头弄明月隔江美人招我游白沙翠竹明月舟天风潇潇落寒水一去便为三日留回头看人世人世可长叹赠人不有锦绣段谁肯报之青玉案子独爱我春草青我独爱子双眼明凹镜那知玉颜好急弦始见枯桐清莫信飞鸿书可寄莫信盟鸥不相弃不如浇密向饧中到底甘甜复聮缀子有酒浮玉缸我有诗充锦囊我醉子酒子歌我诗诗余酒醉春阳熈熈醉里乾坤漫颠倒梨花乱发流莺啼莺啼不须歇梨花不须落古道千年只如昨

　　赠杨允铭小篆歌

　　史籀大篆李斯变变为小篆今独传绎山秦望石皆裂余者散失如飘烟诅楚之文大相似先出李斯三百年李斯无乃踵其武体同画异难后先后传八体亦有篆雕虫何由得传远汉武书师蜕凡骨曹喜李潮探御脔徐铉承之非不佳形质仅堪称■匾同时作者岂无人欲得美名何偃蹇元初最数松雪翁白野亦可追其踪鄱阳伯温用心苦钱塘益思无限功四明文运代不冺学字亦有前贤风三代鼎彛俱在目杨生晚出叅其中杨生深用李斯力能使笔锋归正直清圜瘦硬玉削成每逢好事留其迹人心正喜趋末流谁将旷古渊源求倘使淳风追前代杨生亦足裨皇猷

　　题镏商观弈图

　　洞中隠隠鸣玉杵洞口泠泠滴锺乳何物山人云满身目有神光面如女口谈天地觉支离托意手谈无是非力守中虚得玄牝扫除边幅窥玄机玄机一破有真乐黒白不令双眼迷髙驾飞龙游恍惚缓骑日月无东西寻复遐征览八极金井埀莲献佳色秦闗赵璧任相持我道纷然争不得山中云路何时通采樵突入苍髯翁倚徙旁观如啖蔗骨毛渐渐生清风下界儿孙已成鬼更为从容看孤子大浸稽天金石流出入纵横不曽死斧柯烂尽斧有灵直使再三穷杳冥倘自苍茫下山去白头老瘦何足惊大唐画工观察使寄兴云霞知此意霜纨笔法似轻霏散作凉飙激人世

　　空青歌为临江何九思赋

　　九思得空青以古錞釪盛水浸之郡人彭声之僧文公首成短歌予亦同赋
　　噫吁戏吾闻地不爱宝胡为乎空青土中少五金生处方有之鬼禁神呵閟深窅水浆如汞石殻黄殻如桃核含水浆石团金气沥为液碧色湛湛氷雪凉它器收藏即消散以沙锥石纔取浆取浆一滴疗昏眚白日食既还耿光石孕精华几千岁白璧明珠岂为贵神农未必知有灵谁启玄闗救人世玉山峩峩云树深何君得此良苦心錞釪盛水浸寒玉几人欲售空持金噫吁戏世上之人云有目白日犹如夜无烛后土何不令空青出土泥沙然大使何君疗人双目全

　　宋生代兄从军行

　　昨日点兵兄起别弟代兄行气吞铁宝刀飒飒生阴风直到淮河蹴氷雪木兰女儿代父行弟为丈夫不代兄丈夫能尽骨肉情万里之外如户庭兄但晏眠莫忧弟淮流近接蛟门水明年五月见茶船先寄官仓月支米官仓月米拜天恩未必长为识字军年年射鴈得兄信胜似参商同一门

　　石塘旧隠歌为泰和萧文学赋

　　我闻石塘山水好溪浸氷壶四山绕上山回首望前山更有三华似三岛人家簇簇如桃源不餐松栢身自僊耕山百畆烧野火凿池半顷通溪泉君家有书常满屋读尽还听子孙读石塘帘卷隔溪云前后清阴散松竹每逢佳节酒筵开只与邻翁相徃来昨日寻花入林去今日采药縁山回早语儿郎纳租税莫召喧呼打门吏年年如此不出山遮莫渔郎引人至

　　题江村渔话图

　　青山玉立暮烟紫雁雁低飞落秋水树头斜日照寒沙船杙寒潮两相倚老翁共言知若何定言江上有风波乗潮撒网得鱼少入市卖鱼钱不多昨日螺蚌网中得中有明珠人不识我无所用还老龙醉起推蓬四天碧见说山中多蕨薇采而食之无是非虽是无鱼换村酒也好寻仙看弈棋我观此画倚江阁耿耿无言山日落何当走访真老渔添我船头共盘礴

　　屈海童歌

　　九月凄风振衰栁偶向村家沽美酒酒边有客屈海童裳不掩胫衣见肘平生素解歌北词为歌苏武牧羊诗歌声激烈出金石余音不断萦柔丝座上才郎旧相识指点海童谈夙昔海童本是闗中人东走钱唐寄踪迹青楼一曲绕行云脱赠锦袍无所惜自伤悮入风尘中逺谢花衢贵游客金银覆地招不来势焰熏天呼不得青红罗绮长满身街头美味日买新谁知世事不可料来作濠梁输作人只今愿歌人不聴一饭与之歌数声忽忆钱唐旧风景欲去复止涕泗零我闻此语感中抱花落污衢不如草世间多少负奇才生不逢时亦枯槁

　　长平戈头叹

　　降虏之戈舆入闗千年尚落泥沙间腥铁阴生紫花出血痕半蚀朱砂斑惊看故物为磨洗似见风云掌中起风云惨淡坑堑深寃气浮沈铁光里当时挥戈期第一一鼔能回鲁阳日谁知括母空上书竟堕长陵鋭头术遗铁尺余人共传四十万人谁见怜人骨烟消铁无恙流传作鉴非皇天天下茫茫仗真宰格斗何须血成海长平道上有人行百胜秦兵岂长在

　　一笑轩为指南禅师赋

　　一笑轩在何处逺在乐清之徼灵山之岵山倚东溟凤飞舞禅师燕坐薝卜林玉环堕地烟霞深螺光夜蜚明月浦猿声昼落清风岑緑筠江上碧天阔石梁下有苍龙吟云髻峩峩两峰起雁荡回头似千里天台刘阮隔松萝虎啸寒巗月如水金鹅玉几相钩连古洞天埀四窓底千峰飞绕五云门禹穴沉沉石苔紫梅花傲兀西湖春苏堤烟草迷香尘细数经行总尘迹落花啼鸟空怜人欲度蓬莱路非逺弱水无端忽清浅归来故山寻旧游但见荆棘埋荒丘更复凭阑视千古海内分并几朝暮豪家贵戚趂风云不直朝阳敛春雾才萟有人夸第一独恨长生苦无术学仙纵复三千年世上无过似今日空林昨夜起秋风悄然目送归飞鸿诗倾三峡不可写都付青天一笑中青天一笑知者少白日当空解相照不如身世作虚空悟得拈花发微笑
　　禅师受经灵山玉环葢其乡名也明月浦清风岑緑筠江龙吟桥皆灵山景也尝住鴈宕双■〈髟上告下〉峰寿昌寺后游天台明越苏杭等郡复归灵山

　　题教子升天龙图

　　大龙气势何奋疾小龙两角犹茧栗黒云上下风荡潏前顾后随恐相失恠态迸发胡为然乃是教子飞上天天宇荡荡足蜿蜒下视鱼鳖徒深渊我闻龙性自变化若待教焉良可诧僧繇道子意太竒醉墨淋漓为此画君不见葛陂杖雷泽梭倐忽妙用尚尔多真龙之子宜如何

　　送督造海舟钱使君还钱塘

　　鉴湖五月风露凉玉人簸弄明月光陆离文采底相似芙容下映双鸳鸯咫尺题诗掖垣去彩笔香凝紫薇露长风吹送到蓬莱又览珊瑚海中树勒马催船云满袍楼船坐见帆樯髙食单初卷贺监宅归心已渡钱塘潮我昔东还卧荒甸江海才华半相见山阴只共浮云间不见能诗玉人面玉人环佩风泠泠蕺山甬水空含情即今天子爱文采春风殿上赋流莺

　　赠都阃掾张彦刚

　　子房一进圯上履帏帐风云掌中起逺孙彦刚氷玉壶胸中亦有黄石书天子龙飞定天下谈吐无由向戎马只今天下盘石安竟作河干伐檀者昨日括苍天狗落贼起黄■〈石亶〉徧林壑林壑入云千万重猿猱欲度犹错愕上挟罡风身有翼下挟妖狐走荆棘阴霾半掩平阳村自谓飞来擒不得九重诏遣延安侯祥光一道东南浮侯策奇勋见开国岂将大木论蜉蝣君始从容在帏帐手画山川调虓将君言百丈西走门欲断咽喉须百丈侯即分兵从后攻果趋百丈遭前锋等闲斩首风雨歇凯旋未必君无功豹露一班聊复尔海水渊渊谁见底丈夫要作英雄人定有声名动天子天子抡材政云急瑶殿云深看征入莫将归梦绕琼花功业先从盛年立

　　翁妇行

　　永嘉翁子期娶妇仅两月值兵乱妇被虏入何将军帐中至京师生二子后子期役于京师遍乞食公侯家偶至何将军宅妇闻乡音问之正子期也题诗一首诡以书托寄乡中亲故既而何将军察知之捕子期奏上上发其缄乃其妻诗也为怜而释之俾同还乡里
　　东瓯兵乱夜深哭嫁郎两月他家宿双飞燕子在雕梁何为翻作野鸳鸯十年凤城悲逺道暗惜花颜为谁好羽林将军欢爱多其如雝雝鸣雁何剑戟门前日亭午隔帘乞食惊瓯语问之元是旧鸾交过眼云收转愁苦将军闺房锦绣林郎情自重千黄金援琴作曲向郎道恨郎不识琴中心封诗寄人托郎去正寄与郎郎不悟岂期先得动天颜花作丁香复如故已为将军留两儿将军未必无好妻只恐清风岭头过血痕尚有空岩诗

　　金陵行送王廷助

　　杨都之区胡为乎第一豫待千年圣人出天开地辟鬼神惊万里祥光中荡潏波涛接天天堑成钟山故作云锦屏三井冈头烟树清白下左顾琅琊城景阳武壮相倚重中茅九华遥夹拱龙池气薄长干祠玄武湖中斗牛动紫薇宫辟天中央天门荡荡日重光圣人端居五云表手握干符清八荒绣衣朝叅万马集瑶阶日转千花香四夷宾贡走珠玉箫韶九成飞鳯凰太行西头空飒爽咸阳洛阳漫相望汴水东流知几年自古金汤无此壮五风十雨民熙熙总愿观光逐仙仗春风环佩动香尘不觉飘飘紫云上王郎王郎气如雕鹗隘九州岛身生羽翼非梦游山中种玉玉已长正是持献明堂秋

　　为石龙吴簿写竹并题吴住岭南横浦

　　大庾岭上梅花多劳我梦思无奈何昨日亲从岭头过梅花不见空烟萝回头岭下有横浦翠竹娟娟照窓戸山云不起清风来乱叶聮翩似飞舞横浦扬尘曽几年独有此君经岁寒况复春雷子孙长何人不为停车看我今陵水每追忆貌得踈枝慰寥閴不愁作伴无梅花只保氷霜好颜色

　　○赋

　　春草赋

　　粤稽永嘉旧郡睹谢池里赓谢池吟予自雁宕倦游抗志幽寻熟玩斯景长啸不禁客乃对予而言曰康乐有云池塘生春草园栁变鸣禽先生有心予志之矣于时春也蔚焉成林禽声未换草色芳深奈牵行役莫遂登临天涯兄弟惟子知音愿赋春草以慰我心予不获已赋之何阳律之柔畅乃池塘之发生始抽根以隠隠旋布叶而盈盈既摇风兮带媚复向日兮含荣飞采芳之蛱蝶集点水之蜻蜓色映袍其觉重香随步以疑轻任躏蹂而无阻从揽撷而不争应鹃声乎泪落依马足矣魂征类愁客之无绪同颦娥之有情乃若气煦郊原沙蒸水岸露意渐敛烟雾初乱延緑兮纱窓流青兮彩幔怀人兮志徃翫物兮襟散飘落花以无迹袅游丝而不断想舞燕之频催聴啼莺之互唤则有染翰骚人寻芳逸史杖悬赤仄囊携緑绮整折角之素巾蹑逺游之文履指栁陌以向导经花堤而徙倚藓封阶而迹絶鼯闹树而声止奈所访之不逢复何心乎恋此嗟嗟芳草兮愁春芳春兮愁人草随春而并丽愁逐草而俱新有草愁难歇无愁草不匀草生魂梦际愁动别离辰于是水涨断桥云沈秘阁炉香火寝壁瓢风落蜗黏笔架鸟窥牕格应门几童载酒何客亮瞻云之惆怅知倚闾之小度茵展地而静悄带临书而寂寞愁不絶乎池蛙怨岂忘乎野鹤虽追欢之在后恐对景之匪昨可怜哉春日兮辉辉春草兮依依草生兮侵径日落兮掩扉池塘物色已如许为问王孙归不归客乃喟然而叹曰池上孤楼青阴映带萋萋芳草逺与天界入我挥洒用酬文债草荣春尽此文不坏

　　○乐府

　　乌生八九子

　　乌生八九子飞鸣髙树颠少年从何来中我泥弹丸我不能支呌呼苍天苍天不闻摧我肺肝东林有枭西林有獍弹不加彼乃戕我命我命曾不如线之微我肉不足登鼎俎尔将奚为苍天苍天我不能髙飞但愿浮云载我东归

　　公无渡河

　　公无渡河公无渡河公若渡河吾将奈何河水有悬流鱼鳖不能居公力不如水乃为鳖与鱼河水胜鸩毒河水胜矛几河伯不相邀胡云避不得吾闻狎于虎死于虎狎于水死于水公性扬扬急如驶河水一去不复回公今一去宁复起公不起自取之公兮公兮将怨谁

　　乌夜啼

　　明月照庭树凄风入重闱昨夜哑哑乌乱啼乌乱啼乌头未白君未归忆昔持彩线绣君双鳯凰比妾百年心与君不相忘手中彩线君夺取衮衣有阙君欲补逺道一去今十年转向濠梁作羇旅黄金用尽寄书来妾啼更比乌声哀妾面曾因女孙咲君怀得为何人开愿君清商托瑶琴夜夜寄我空中音愿君珠玉倾锦笺时时寄我緑牕前

　　摇摇花（即虞美人草一名寒食花）

　　摇摇花花魂未还家花摇摇花魂未曽消昔为脂粉颜娟娟比花好今为草上花依依向谁道项王气力无与比四面胡为楚歌起骓之不逝将奈何宁惜花颜帐中死花颜当日老深宫香玉消沈烟雾空不如化为寒食花一年一度开春风汉王宫阙亦何在回首山河几畨改行人欲去还问花百媚春容更谁待

　　寡妇词

　　浮萍为妾身池水为妾夫水深萍乃荣水干萍乃枯夫壻共乡井妾心长自慰夫身远行役妾颜为顦顇顦顇何足惜终胜生别离谁知竟死别妾身何所依酒未湿殡土殡土无寸草屯吏籍姓名屯长催上道邻妇拭我泪儿女牵我裳行行问何之未知适何乡死者呼不闻生者叹薄命卖我嫁时钗破我嫁时镜破镜何所似正似初弦月月弦有圆时破镜难再合夫壻如有知魂魄随我行大石沈水底可鉴妾中情

　　题马图

　　马何良金吾出神英英膂仡仡钱聮聮玉栗栗劣慓轻兮陋駻突马何徕涉流沙千日奇万里嘉■〈企〉天闲志靡它天闲逺兮人弗姱马何厄勿歔欷雄杰丧战伐滋枭骑角驭者谁于斯息兮待其时

　　秋风歌三章

　　秋风秋风吹我母我母溪山倚闾久家徒四壁衣见肘欲寄秋风竟钳口便欲归去讯安否致奉珍鲑亦何有仰屋澘然复低首暮冷朝寒博升斗秋风秋风慎勿吹我泪飘洒母前伤母意
　　秋风秋风吹我兄我兄与弟皆惸惸秋来听此秋风声江山契阔难为情去年兄作钱塘行今岁归来弟蓬瀛何当从此长合并日拜慈母称寿觥秋风秋风慎勿吹我语使兄听之乱兄绪
　　秋风秋风吹我身我身何处沧江濵感懐日日潜悲辛至今只作寻常人人生得意在青春青春一过徒劳神嗟哉尺蠖何时伸不如一棹归娱亲秋风秋风慎勿吹我诗入人之耳令人悲

　　北风辞送余舜容之京

　　北风其凉吹子之衣裳我有古琴为子弹慨慷羣爵飞舞云低昻猗兰在畹天雨霜天门九重兮虎豹在傍子之去兮道路长
　　北风其凄吹子之裳衣我有参差为子写所思乾坤莽莽烟雨霏商鼎剥落售有谁轩车颉颃兮富贵是依子之去兮慎所之

　　马食粟

　　马食粟马食粟一闲二百匹一食一百斛去年大旱人苦饥草根食尽食木皮官司征粟餧官马马何贵重人何微人心不敢怨只愿官马肥官马肥走若飞江南江北正格斗将军杀贼要马骑

　　龙渊有珍宝

　　龙渊有珍宝珊瑚与木难贪者入波涛出入渤澥间手持珍宝归富盛良不艰邻女相夸耀小儿多腼颜贪夫之贪终不了再入龙渊探珍宝老龙崛起白日昏大浪飞来雪山倒等闲性命断柔丝鱼鳖饫餐乌啄之爷娘妻子仰天哭珍宝如山亦奚为

　　春草斋集巻二

　　●钦定四库全书

　　春草斋集巻三

　　（明）乌斯道 撰

　　○五言律诗

　　北郭小楼与友玩月

　　明月中秋近东楼望眼悬故人俱好在清思各相牵天极银潢浄凉浮玉露先一尊如此夕别后更何年

　　偶作

　　仰头看白日无语对庭柯万事只如此百年能几何近人黄鸟过隔水白云多幸此聊相慰悠然发浩歌

　　题山水图

　　莽莽羣峰合盘盘一径分牕明丹灶火松罥紫坛云灵草千年长名花五色殷仙人骑白鹿尘世已斜曛

　　蚤朝

　　騘马入云飞霞光上翠旗未央宵月迥长乐晓钟稀玉佩依黄幄金章映紫薇御炉香蔼蔼偏惹近臣衣

　　病中怀刘庸道

　　乾坤憎病客风雨暗孤城野水无人渡林乌落地鸣卷帘看竹色欹枕听江声自遣聊终日怀人底性情

　　余退轩以诗见寄次韵答之

　　溪山饶景物城市隔烟霏蜡屐幽时洗霜毫醉后挥槿花鸣纬近瓠叶蠧虫稀夜夜潮声急空惊白板扉

　　又

　　坐増新旧感诗寄短长吟白雪千年调青灯五夜心湖吞松寺阔山入野云深可是忘城郭飙车不下临

　　与诸友山中晚行

　　山林甘寂寞朋友得从容清吹来双涧斜阳隔数峰败田沙草细阴衖石苔重谁料江城客还来蹑旧踪

　　将赴石龙北流道中有作

　　局促违清事艰难到白头一身浑是病两月未离舟暮雨听南鸟晴岚泝北流到官期报国宁敢动乡愁

　　西湖小隠

　　胜景金池耳髙人玉树然栁塘披鹤氅山崦出渔船梅吐尊前月松蟠镜里天兴来弹渌水赏识有逋仙

　　倪克受惠药

　　野旷林烟薄人稀径草深感时多病客遗药故人心江树移寒影城云结暮阴五湖千里思一曲夜分琴

　　送童仲美归金华

　　心倦京华客情深故里山不知千石贵自爱一身闲水气迷黄栁氷花凝白菅到家谈胜事欢溢老亲颜

　　题扇头山水赠殷本初

　　海上神仙窟分明入画图山云连太白溪水落东湖路觉行边断亭从僻处孤直教殷处士城市迹全无

　　石龙棠阴道中迟刘淑斋不至

　　倚风情脉脉回首帽欹欹归马夜行疾逺人春到迟林深云气重山静鸟声悲万里天南客谁欤是故知

　　怀张孟善

　　目暗曽行路心悬故友家池荷生旧藕畦药长新芽短榻微风入疎帘细雨斜空闻常出郭渔屋看桃花

　　寄韫禅师

　　孤踪随宝地硕徳重禅林雨遍龙归洞天空鹤在阴泉声山路静松影石塘深何日听髙论令人慰夙心

　　送张彦诚之京

　　久分依山住今因荐剡行巨鱼冲浪跃好鸟及春鸣双阙青云晓千花紫禁晴新除题御笔未觉负平生

　　寄王彦贞

　　兎泉探夜月熊耳挹岩霏白玉无尘点黄金似土挥乡闗心已遂城市迹全稀尚爱慈湖水娟娟照戟扉

　　又

　　忆别东皋上经年不共吟尘迷双病目月照百年心山色秋霜浅江流夜雨深微躯借君力犹可强登临

　　寄桂长史

　　喜气腾秋日清飙洒夕霏醉眠门得掩散步袖堪挥奇遇千年盛生还此日稀庆云遥入望五色绕金扉

　　又

　　青年期豹变白首听龙吟迥隔低昻位终同报答心晋阳云路逺淮甸雨泥深共得归乡土天光幸照临

　　题隠士图况史佥事

　　有客清风坐乾坤一老身昔年曽补衮今日且埀纶江水为襟带云山自主宾只愁难久遁丹诏下枫宸

　　髙凉邹通守以诗寄予石龙次韵奉答

　　廿年求一见万里得相亲明月宁无酒青山实有邻天埀南海阔水涨北溪新不遂重簮盍空惭满面尘

　　○五言排律

　　送阐禅师住芦山四十韵

　　东汉风声靡西来气脉长祖庭森穆穆人物俨跄跄宝座严龙象穷崖冒虎狼驺虞纷晋宋优鈢盛隋唐宋季犹堪传今时只可伤有才能卓立无地不悬望公独嗟流弊僧中益自强受经依落石执册傍闲廊素履殊清苦冥搜极杳茫佳篇追鲍谢楷画粲锺王祖父尤明喆师模亦老苍剑光生砥石钟韵响秋霜到处闻英发凌霄爱激昻六蔵岩戸静三应石云凉归去听鶗鴂飞腾羡骕骦暂游灵鹫岭竟徃独龙冈短榻淮云表孤笻蕙帐傍詶僧唯一黙倦客谢诸郎隽味时时得徽名日日扬吾军真足张季女且深藏故里虚禅刹耆年上荐章鱼肠期破竹羽括果穿杨琴瑟收桐梓林峦宿鳯凰桑门成榘矱天牖岂寻常曹洞花开久芦山草欲荒祥辉重煜煜软语定浪浪神鬼逐奔走鼓钟谐鞳鞺疗人应扁鹊敛赋肯弘羊我获叨莲社神交想竹房徃来虽已久别去未能忘里闬闻髙蹈闾阎借末光天人全友道地主只吾乡旧有三生愿今当一苇杭炉烟分茗盌松吹坐藤床心尚惊猿境身犹逐鹿场刀铦宜为斵弦缓兾更张已觉如鲲化伊谁敢鴈行祗愁离此处翘举又殊方万里皇图壮千年道运昌愿言终自重说法助王纲

　　黙斋诗五十韵为黄仁则赋

　　矫俗君思黙中情我为申自箴殊搰搰同志故忞忞太上安耕凿淳氓絶喜嗔秋风看落木山鸟听啼春世道骎骎降言辞渐渐频网罗成顷刻枝叶长逡巡或恐流为祸深令教以身交承惟礼乐行坐正簮绅悃愊通金石精诚感鬼神坤元蕃草木天象粲星辰合味宣尼叹宜追卫武尘三缄铭有为千里缪何因简册埀谟训文章重石钧巵言当日出详说总天论一字难轻议千年不易泯郢斤宁见垩扁斵似无轮亦有情难辍仍多志欲信鬷明遭叔向子产罪诸陈肯为名夸世非图口御人啍啍如郦陆喋喋类仪秦吾悼今成俗人胡不反淳笙簧争鼓舌剑戟起摇唇鸩毒先甘软狐疑剧苦辛誓将惩澶漫直欲扫谵谆絶意鸣坚白无心着美新轻浮机不密繁缛道逾湮雍也何曾佞回欤只守仁坐忘终不妄目击自全真张镜心非窳田光学未醇杀身空殉节杜口鉴羣伦月旦从评我春秋任直臣闲居甘寂寞终老谢纷纶蠡测聊如此龟占谅未臻颓波谁复障古井独无沦涉涧衣尝揭滋兰佩已纫文能传纪述策可应咨询阅岁知非近抠衣见是亲扁斋犹自警修轨足堪遵旧日曽趋座于今愿卜邻靡争为避世无谄岂嫌贫水际看花栁山中迭主宾逺招云作介旁礼石为僎明月青松榻凉风白氎巾弹琴通至意挥麈示玄津醉眼耽耽共虚怀衎衎均喻观齐物马诗想二南麟似是安成讼终将免遘屯未优金马诏且作葛天民緑野焉推度黄山絶胜鄞只愁难遂志耿耿对髙旻

　　送月公赴南台中丞

　　天子忧时剧中丞愤世深新除端有为旧制匪斯今颛席非常列兼官秉至忱南司名重大北面气萧森矧复才为冠多闻众所钦雄文鸣玉阙御酒醉琼林立志葵倾日遭时旱作霖諌言书亟草上殿笔甞簮既尽枢机职还胜管辖任霜台宜奏劾石室且披吟拜诏辞丹陛加恩赐白金赠言分药石佳制粲璆琳渤海精神王鄞江节仗临清风留冀北瑞霭起山阴再得扶元气终能播徳音圣心全付托储贰有规箴唐介应推毂虞眉必就擒剩看严纪律何但作喉襟近日堪流涕诸贤漫用心忌人祗比毒当语竟如瘖萧艾常波及芝兰毎陆沈幸公持正色挥手拂妖祲王室犹分宝蛮方尚献琛穷民来肺石小寇直蹄涔虵虺宁当剑蜩螗可乱琴升平期渐渐恢复谅骎骎论道禆皇极遴才絶孔壬太羮回澹泊缦乐逺哇淫感凤吹箫管烹鱼溉釜鬵一人丕有变万姓得无歆芹意何堪献樗材岂愿寻还朝惟望此勲业埒髙岑

　　游香山与王征君子信途中聮句

　　一路觅幽题过桥东复西（王）竹疎林影薄水小涧声低（乌）食■〈畾〉庖人负诗筒稚子携（王）缓行因惜蚁久立为听鹂（乌）墙眼泉龙隠篱腰土犬啼（王）古藤如臂曲矮树与肩齐（乌）过陇虎留迹投巗麝脱脐（王）寻芝问溪老摘果借邻梯（乌）瓦罐煨椒酒沙盘饤蕈虀（王）潄甘分泠井纵懒卧柔荑（乌）窑热烧松火潭香洗药泥（王）塘■〈土幻〉飞絮滚石缝落花栖（乌）健栢搀颓庙荒苔补破蹊（王）紫拳擎蕨菜青子落棠梨（乌）樵语烟萝屋僧鉏雨豆畦（王）归来日当午云外一声鸡（乌）

　　春草斋集巻三

　　●钦定四库全书

　　春草斋集巻四

　　（明）乌斯道 撰

　　○七言律诗

　　登粤王台

　　台上离离碧草生风云盘礴倚孤城天空百粤山光逺地控诸番海气清万里玺书曽落胆千年铁柱见销兵英雄一去知何在几处鹧鸪秋雨声

　　送王益谦之京二首

　　笑看车马去堂堂玩愒人间岁月长文似健兵能力战才如良贾只深藏烟波一钓非无具花栁孤村自有庄沧海遗珠留不得随龙飞起落清湘（先任湖南安仁县）

　　其二

　　东归三载别湘潭岂料都门重解骖风近香车清阁道云移宫树拂朝簮髙台气转鸣丹鳯迭巘春浓滴翠岚老去客怀倾未尽更期朱绂在江南

　　游海珠寺

　　吟到中流一凭栏云烟散尽水天寛灵鳌化石支金刹神物凌波弄木难隔岸市尘千里逺炎风禅榻九秋寒何须更觅三神岛消得携琴此处弹

　　凌云轩为泰和萧君赋

　　壮气从来北斗齐凭轩髙眺白云低风清竹树孤村静天接溪山一鸟啼新酒毎从花底洒好诗都向壁间题元龙何必楼头卧待尔来游日杖藜

　　送汪以敬归睦州省觐四首

　　杨栁池边燕子飞藜床低小竹边移云天华岳持髙论秋水芙蓉出赠诗咫尺动成千里隔绸缪终有百年期去年曽下清风榻话到无怀未出时

　　其二

　　封豕封狐在眼中此时端合见英雄扶持短世非无术贾勇长才独有公出看旌旗人似雨不鸣刁斗月当空秋风曽洒滂沱泪血溅中原满地红（时领团练）

　　其三

　　官事萧闲故友多毎因持酒发悲歌石生叅幕真无忝徐庶思亲可奈何千里归帆如健马满天急雪似飞蛾髙堂舞得斑衣破也胜朝衫剪越罗

　　其四

　　几畨相约话骚离月出花开酒一巵去郭自穿东郭履出门空咏北门诗暝云接地山昏早急浪冲沙鴈落迟归到严陵烦一问髙台埀钓只今谁

　　中秋遇雨次赵之才韵

　　凄风冷雨正绸缪佳节难将酩酊酬何处自看今夜月好怀空待一年秋灯昏逺市更初咽云抱寒城地欲浮明日先生赋归去何当挟我到瀛洲

　　次韵酬范运中

　　读书牕前烟草深三年独守荒山阴出门驾舆舆脱辐闭户烧铅铅不金唾壶击出慷慨意青灯照见平生心故人苦道不相见寄诗复欲招我吟

　　送夏均礼之京二

　　归来朋旧晓星疎只过东村水竹居老气竟消双目暗足音还冷一年余絶怜风月寻常酒宁问江山咫尺书况是送君天上去栁边空为立踟蹰

　　其二

　　采芳终日水云乡岂料天书落耿光玉气久曽冲碧汉钟声今复起清霜莺随野馆穿林语花近仙舟隔幔香此去莫迟春日路凤鸣先已在朝阳

　　野堂为朱梦良赋

　　天台何处足幽居委羽山前一草庐田绕薜墙都种秫沼通溪水剩栽鱼桃花毎落尊中酒鹤影时浮几上书一走功名为客久不知归梦近何如

　　涵虚馆访章复彦不值（馆在月湖中贺知章宅也）

　　春风奈此玉人何贺监宅前春水多茶灶笔床天上坐酒船花担镜中过紫骝何处嘶晴日白鸟当门弄碧波更爱小桥杨栁外石阑闲倚听渔歌

　　章复彦许画菜作诗促之

　　采葑何必首阳东翠叶葳蕤在眼中倾国可堪夸絶艳灌园端合想连筒迟徊公馆应无事洗涤膏粱信有功老我不能忘此味几回题品学涪翁

　　答马易之编修次来韵

　　史臣出入承明庐珠玉娟娟落海隅天上故交多国士月中闲坐忆樵夫董狐无媿春秋笔贺监宁忘日月湖深喜欲归先有信轺车秋尽出京都

　　刘羽庭太守携酒访余北郊赠诗荅之

　　萧萧五马出林郊窄窄幽栖在草茅康乐有诗曾梦草少陵无酒继行庖倚栏天接清江表俯几云飞緑树梢岂料髙情千载上竟忘身与布衣交

　　送王元鲁归吴

　　王郎作掾归东吴才名已与功名俱道上争看白鸲鹆海中暗长青珊瑚西湖竹枝正好听北海栁瘿安可无若见林逋为传语乌生不愧麻衣麄

　　题李尚宾御史九嵏山房图

　　九嵏山人不复作一时佳话至今存瓦盆盛酒醉宾客土穴贮书传子孙树暗昭陵青满席泉通渭水碧当门几畨欲徃观陈迹无奈秦闗隔梦魂

　　月夜渡水访童有严镏子明及其子庸道

　　月明荷浄不相能渡水寻幽兴倍増童氏情怀清庙瑟刘家父子玉壶氷鹿鸣筵上千年调鱼得门前半夜罾它日但留诗满壁此时何惜酒如渑

　　游梅溪赠张维中

　　小舟出郭八十里不意好山如此深溪水寻常没行路地气容易生夕阴逺寻隠者胜采玉曾与故人如断金安得比邻有闲屋君歌古调我弹琴

　　送吴季章游东湖

　　东湖处处好风景一处应为一月留九垄髙寒宜结夏二灵空阔好吟秋花香度水来禅榻山色随云落钓舟笔底梅花清兴动总将风月换罗浮

　　太松场俞少府归隠

　　处处妖氛涨碧天抱琴归去卧林泉词人未献河清颂国赋犹尊海玉篇月到金池空似旧花连铁瓮得如前野人亦有云林兴又向江城过一年

　　题嘉上人寄懒轩

　　白云峯顶飞焦土青林渡头多緑苔寒涧自流门半掩禅床不下客长来晴风野马经檐过细雨牵牛倚树开余子正从官道上紫缨红帽走尘埃

　　次韵畣有严

　　锡山曽有白云期别后多君只自怡三复寄书长叹息几回携手即睽离茅堂隔水还相觅人物如林独见知从此一觞须一咏古人茶宴亦留诗

　　登九成台（在韶州帝舜南巡弹琴于上）

　　重华不见独登台台倚孤城日月开似听箫韶千载上虚疑鳯鸟九霄来乱山北起迷烟树双涧南流浸緑苔回首苍梧天咫尺南巡曾带跸尘回

　　游南华寺（六祖衣钵之处有大塔藏真像其中）

　　台殿参差出翠微曹溪当戸漾清辉人知碧眼胡僧逺谁识黄梅獦獠归燕雀不栖千丈塔风云长护六铢衣岭南第一唐朝寺细读残碑倚夕晖

　　赋王景章拙斋

　　诸子便獧方得意我心椎鲁动违时能言鹦鹉休相笑钝足驽骀不自支山屐毎因春兴着酒船长信晚潮移静看炉鞴长施巧此日黄金合铸谁

　　刘羽庭太守携酒晏倪氏池亭

　　太守携壶看藕花倪家池馆似仙家佳人行酒杯频覆童子催诗鼔数挝鸟傍竹阴啼侧岛鱼翻日影近晴沙佩环未入天台去几席叨陪岂有涯

　　送王公中丞之山南亷访三首

　　御屏多写大臣名故老尤闗圣主情毎从翠华行阁道或承丹诏作长城尚衣蛱蝶飞罗袖内府蒲萄满玉罂几度鸿胪催赐出此时仍复被恩荣

　　其二

　　自昔南台肃纪纲明公此日更堂堂秋霜落处无萧艾绣斧行时得豫章贺监湖中看月色蓬莱阁上望天光谁知骢马东来后古栢啼乌自夕阳

　　其三

　　江郊歇马一从容再近光仪咫尺中自喜昌黎怜贾岛敢期工部际严公林亭毎侍金尊酒草阁时来玉佩风独念总戎催视篆无由裨补罄愚衷

　　题泉上人容膝斋

　　世上木妖空突兀山中茅屋好盘桓敛裳宵逝陶元亮坐榻皆穿管幼安紫石绕檐云起伏碧流当戸月清寒上人遮莫傍人笑自觉维摩丈室寛

　　倪氏池亭陪羽庭太守燕集分韵得东字

　　髙轩新构燕诸公卷起朱帘罨画中八月红莲犹待客半天青栁自生风氷弦促柱催欢伯玉版题诗覩醉翁且索虎头图此景明朝踪迹任西东

　　送杨敬修之京

　　春江雪后水偏多十日轻舟入御河匡国喜遭新主圣别君无奈旧情何花围仙馆从容饮月照池亭慷慨歌他日风云千里隔自看白鸟下沧波

　　次王公中丞杜若湖泛舟

　　百顷风潭一叶舟神仙李郭镜中浮从容杜若罗生处荡漾芙蓉欲尽头茶灶笔床延落景水云沙鸟泛清秋可中増观非畴昔归去山灵似再留

　　送髙丽相还国

　　琛贡中朝使节持乐浪人物好威仪董生作傅曽匡国季札来宾解听诗喜动龙颜天咫尺行经鳌背路倭迟阳春不隔黄岩水归及看花二月时

　　碧筒饮

　　翠叶清宵作巨觞碧云半卷出方塘柔丝尚带氷蚕口细窽遥通玉兎光漏泻渴乌随点滴汞摇丹鼎慎遮防醉魂飘荡三更后自觉满身风露香

　　和史樵云春兴三首

　　爱此江山几上青故辞城郭到林垧济时难作随龙雨渐老无过先日星牛角悲歌非宁戚鹿裘孤坐且瞿硎凤凰若解鸣当世却向溪头洗耳听

　　其二

　　天下车书已一家樵云犹是旧生涯落花空馆听春雨流水孤村数暮鸦鹤怨猿惊知后日龙蟠虎踞是京华君王长慰庭臣渴不赐黄封即赐茶

　　其三

　　山深路僻少人过早晚惟凭七字哦归思不随流水急闲情浑似白云多花开踯躅红千树笋长篔筜緑数窠想得此时如杜甫池亭对酒爱新鹅

　　过十八滩

　　章贡同归十八滩滩滩斜转落奔湍苍龙出峡云山动白马嘶风雪坂寒石起乱堆沙浅浅舟牵百丈路盘盘鹧鸪又复啼秋雨便合重题蜀道难

　　登望湖亭

　　秋风登此望湖亭烟水微茫接窅冥地坼荆扬天下壮龙更秦汉至今灵神仓气吐漫山赤庐阜光飞隔岸青回首老苏仙去逺独留诗句挟风霆

　　登小孤山

　　孤峰平野忽■〈山赞〉岏第一闗头树影寒直上云霄扶日月半横龙窟障波澜地分南北青天阔江入东西白水寛回首柴桑纔咫尺欲寻元亮问休官

　　秦养浩隠居养母造访贻诗

　　闻说衡门赋考盘故縁深径觅清欢行厨愧不如严武命驾徒能学吕安大石满田春藓湿乱藤埀屋夜云寒茅堂为下青灯榻千载髙情未觉难

　　其二

　　茅堂低小竹林幽母子相看共白头绛县又逢新甲子老莱浑似富春秋野田云暖黄鸡啄山瓮春浓緑蚁浮天上升平甘此乐读书惟欲老林丘

　　次韵畣杨士亷二首

　　铁崖仙去梦魂安之子先登上将坛笔走龙蛇夸旭圣诗成锦绣薄郊寒敝裘正想云间脱长剑空于海角弹昨夜偶来陵水上满天明月为同看

　　其二

　　壮游无复梦长安到处披云卧石坛石化五羊云气暖井涵孤凤月华寒瓢因有酒何劳弃冠为无尘不用弹再入龙山须过此蓬莱天地待君看（士亷常从杨铁崖游士廉以事赴广州过予石龙石龙有凤凰井求予作蓬壶斋记故末句及之）

　　从心斋为丁自南真人赋

　　黄河南下客神京不访移文访冶亭中岳使回尊更緑故山兵后树还青笼鹅逸少曾留帖相鹤浮丘已着经三十六房随处坐白云终日护岩扄（自南先客燕冀今游南京冶亭在朝元宫尝奉使祀中岳）

　　广东留别胡长之

　　君住三山我四明一时倾葢五羊城歌求伐木诗中意琴听归樵曲外声莺啭上林春色好风生南海瘴烟清悬知两地还为客明月如何此夜情

　　清啸轩为吉水王子常赋

　　孤怀耿耿向谁开长啸清风亦快哉栁下一声山断裂隆中余韵月低回苍苔白石江光动小几疎帘树影来何似心游天地表壁间诗句掌中杯

　　题秋江独钓图

　　緑筠红树满芳洲此处埀纶独对秋身世百年双白鸟风烟万里一扁舟水明鲛室珠光动日照仙山玉气浮只恐天才微漏泄文章传到凤池头

　　送陈生往建宁省觐

　　一路青山数百盘建州山尽野云寛灯明夜市如吴会花重春城胜锦官茧纸出溪开玉版石茶凭水试龙团尊亲拜后应相问独卧沧江草阁寒

　　送偰尚宾使髙丽

　　帻沟溇在扶桑下海阔云深万里余周礼最优箕子国汉廷宁惜尉佗书蟠螭新铸藩王印彩鹢安如陆地车圣化大行归复命赤心应念赐衣初

　　六月伏日同谢彦实倪氏池亭小酌

　　交深交浅情俱好花落花开宴屡甞佳会一时云乍合虚亭六月水生凉琼芝成冻分金碗莲实泛杯擘翠房公悫此时曽纵饮锦笺宁有墨蜚香

　　上天官尚书予初以布衣上京作此求退

　　九重颁诏拔儒绅海内均沾雨露新倦鹤岂能冲碧汉残花无复向青春螭头秉笔文章伯凤辇含香骨鲠臣黼黻皇猷今已盛鮿生甘作太平民

　　谒徐孺子祠

　　南州髙士人世表东湖祠堂烟水中声名不藉陈蕃榻风节宁亏汉室功牕戸逺招江月白衣冠遥隔市尘红穹碑久刻先生传故使登临一径通

　　题周樗庵隠居

　　滁州太守老樗庵橘圃投闲只自甘门户背通深巷北溪山横絶小楼南春风鸟迹分花径晴日蛛丝罥药篮一月不闻城府事晚凉随处倚清酣

　　其二

　　出郭南来直到山山云飞落小牕闲熟知尘世空多事已就仙人乞半间邻圃雨余分药去溪潭日晚射鱼还霜醪不用桥南买春鸟春花亦解颜

　　送友人夏仲儒赴京

　　千里轻舟起白沙海中宁恋枣如瓜行人逺召趋金阙锡燕重看近翠华锺阜雪晴松换叶秦淮春静浪无花衰翁正是忘年友元夕观灯想到家

　　七月十五夜对月次蒋孟瞻韵

　　清虚之府在眉端忽见骖鸾下紫坛昨夜不如今夜坐老年那似少年看鱼龙出水金波动鸟鹊无枝玉露寒定逺云深乡梦断酒尊空复恨长干

　　卧病江楼为熊大叅被谪而作

　　力疾江楼看雨晴风吹衣袂暮寒轻云山逺笑如霜发鸥鹭深怜旧日盟半榻生涯违著述百年勲业负升平青天一嘅终何事朝菌空于土上荣

　　题崆峒图送龙虎山何仲旭逺游

　　遥望崆峒入窅冥几回招手问山灵洞云直到于今紫林木犹含太古青叶满旧炉存宿火藓封深穴有遗经临风便欲随君去先向江头洗鹤翎

　　森玉轩为上虞徐隠者赋

　　徐家轩外玉森森都是篔筜满故林亦有尹孚生琬琰岂无环佩动璆琳琴书静坐延秋思枕簟髙眠对夕阴我欲赠君持白石金罍遥望碧云深

　　送乐生杨彦益还神乐观

　　海上清风拂绮寮又归神乐理笙箫凤凰鸣处红云近鳷鹊开时绛节朝锺岭鹤翻髙树雪秦淮水落大江潮回头莫问安期信瓜枣于今久寂寥

　　周瑜墓

　　巴丘一卧梦初残遂使江东失羽翰不恨荆州通蜀道最忧赤壁走曹瞒山光上下风云壮江影微茫草树寒千载尚怜雄杰士有人箫鼓献杯盘

　　送于彦仁归南昌

　　太平随处乐年华何惜金钱付酒家浪驾客船鱼作媵云迎仙佩鹿将车空山日射琅玕树小渚春明杜若花归到南昌须一问琳宫铁柱在泥沙

　　过大庾岭

　　昔年南去入梅闗今出梅闗又北还瘴疠偶然全朽骨梅花不必笑衰颜泉探卓锡寒松底碑读荒祠茘子间更立西风凝望久五云飞处是钟山

　　送王允恭归庐陵兼简王子让

　　西津仓卒送归船未尽清樽话昔年感子逺投双白璧嗟予空守一青毡天开左蠡湖光迥月满南山桂影圆若见古城三当老为言消息底茫然

　　江上逢春二首

　　江上逢春坐不归只将无语对斜晖神龙作雨犹三变大鸟冲天祇一飞木偶衣冠成底事铜人弦管谩藏机仰头遥望云飞处谁结茅堂在翠微

　　其二

　　江上逢春羽翼生落花飞近栁边城阴云欲雨还无雨好鸟能鸣竟不鸣鬼物也知憎命薄文章偏喜逐官行典衣沽酒无衣典月照空樽只自明

　　题屿公所画湘江万竹图

　　遥望东南万竹林连冈度坂玉萧森满天风雨湘云冷落日鱼龙楚泽深翠袖倚时人去逺黄头歌罢思难禁老禅挥洒縁何事勾引新诗作凤吟

　　陪桂彦良先生宴董氏荷亭

　　白头贤传晋阳归十载风尘故旧稀重会岂非天有待尽欢宁觉地相违云分野色来池馆雨挟花香到客衣处士要题诗满壁金盘甘露博珠玑

　　澹然斋诗为泽上人赋

　　太白归来万事慵帘埀云影石房空虚名逺付飞鸿外胜地冥观落照中浮蚁杯从何处緑来禽花自及春红军持独有曹溪水千载余甘与蜜同

　　张丞书来许舟相迎舟竟不至戏畣

　　玉人空寄锦云笺目断蛟门动来年昔日移山曽泣鬼如今缩地却惭仙云随鱼鸟江天阔春到莺花野日妍渡口栁条应见笑夕阳长有落潮船

　　谢李弘道寄灵寿杖

　　寄来仙杖费追寻满谷云霞太华深元气百年搏紫玉故情千里重黄金闗河迢逓悬愁眼宫阙森严负素心敢望孔光沾宠锡且须扶老旧园林

　　东湖

　　东湖天阔岸萦回一曲中间有镜开渔艇毎从山后出佛灯多落水中来凌寒身在清虚府访古人行紫翠堆鲍益庙前情不尽白沙青石荫苍苔

　　二灵山

　　东湖阔处二灵山龙吐双珠落水间四面乱峰云气白半天孤塔土花斑当年驯虎归何处今日轻鸥只自闲问讯老僧诗句好清风谡谡满松闗

　　悟空寺

　　层楼杰阁护慈云暮鼓晨钟咫尺闻峯削芙蓉天际好径随薝卜涧边分清风玉佩来仙侣静夜篝灯检律文大海一沤吾未解何当从此谢尘氛

　　育王寺

　　鄮岭名如鹫岭传刹竿无恙已千年地雄南土居三佛山尽东溟倚半天宸翰香浮髙阁表岩泉清出老松前游人自觉虚生白犹觅神光上客船

　　又

　　灵踪深閟压东南楼阁丹青闪翠岚灯影半空摇上塔炉熏千载出西庵山看玉几无云好泉取金沙瀹茗甘细读长公碑刻画黄昏万丈觅龙潭

　　游狮子山龙潭

　　万壑千峰竞斗竒穷探愁见夕阳低乾坤自是开图画今古谁能尽品题风搅飞泉晴亦雨云封洞口到犹迷更怜胜地多神贶却恨仙人不共栖

　　尝桔徐子实家

　　竹下围碁送夕阳野云飞尽水风凉已收残局看花饮更唤佳儿剪桔尝蔕湿尚含清晓露味甘何待满林霜谁知又食家山果旧岁兹辰在异乡

　　城南（明州僧寺壁间有荆公诗汉孝子董黯庙在焉）

　　城南风景旧时闻近日长来倚夕曛断碣有诗王相国古祠无主董征君野桥一望皆春水老树千年独暮云咄咄与谁论徃事白头村叟自畊耘

　　相山偶作

　　青山四绕出无门半日从容坐竹根目送溪流入东海心随秋日照中原石头绕路如人立藤蔓和云落地繁便合买牛耕谷口人间何处是桃源

　　天镜亭

　　亭中危坐月轮孤何必西游贺监湖白水摇光千顷阔青天倒影一尘无鱼龙不敢生风浪鸥鹭何须伴钓徒当日胡公深纳事此中端不许陶朱

　　登蒋山

　　作镇皇州势独雄英英紫气散晴峯龙蟠实为金陵重鹤怨曽因蕙帐空云拥禅闗新建塔花明潜邸旧行宫试凌絶顶闲凭眺锦绣山河感慨中

　　寄乡中诸友

　　五十余年物外身一官谁料负清贫受金遭谤空惭我全璧归来有几人鳬驿云间明月晓鹿山风静野花春诸公足遂家乡乐耕钓终须作隠沦

　　题海角石（在广东省治后）

　　石起孤峯指北堂娟娟玉笋半寻强气涵海底千年润地引山根一脉长昔日谁留清玩在闲云自益小亭凉一从开辟髙多少直欲从容问五羊

　　游宝峰庵和僧穆庵韵（俗名茅庵）

　　乱山窝里缚禅庵路转东溪渐向南林鸟毎留闲客住野猿时对老僧谈庖分夜雨岩前溜阁贮秋云坞内岚谁把新诗题瘦竹一枝摇动翠■〈毛监〉■〈毛参〉

　　谭节妇

　　城破兵连逺近村皇皇趋入泮宫门甘从烈士捐生义不学降臣负主恩气逐彩云随剑化形摹青血与砖存我来感悼前朝事为立穹碑慰古魂

　　吊钱融堂先生（先生严州人受学于慈湖杨丈元公之门及归弟子千人）

　　哭罢麒麟几度秋何人重赋我心忧词章谩似机中锦身世空如水上沤今日修文应帝召淳风接武独严州昔人曽挹慈湖水倾泻桐江浩荡流

　　春草斋集巻四

　　●钦定四库全书

　　春草斋集巻五

　　（明）乌斯道 撰

　　○七言絶句

　　阚峰

　　春山花发雨霏霏花雨曽沾阚相衣今日山花依旧好东风吹雨湿僧扉

　　山居二絶

　　大儿田头车未歇小儿牵犊已归来茅堂正对佳山水种秫多令办酒材
　　属玉羣飞水下滩松杉荫合草堂闲苍头扫径非因客自爱从容出看山

　　题钓图

　　我欲沧江把钓竿含沙拍塞可心寒此中端是谁家子秋水孤舟坐得安

　　棣华亭为泰和萧鹏举赋（花开四季）

　　玉片英英着淡黄独怜红萼为同芳东风不敢枝头急燕子飞来日正长
　　昨夜熏风放好花朱帘碧槛玉人家世间炎热难开眼且向中宵挹露华
　　深深亭院鴈来初华萼聫辉锦不如见说玉皇新下令清霜不许到前除
　　花迟花早自相依积雪初融日影微徽轸有诗听未彻鹡鸰枝上一双飞

　　题画三首

　　江水江蒲随路转山云山树逐人来青春不负骑驴客恰待鸟啼花乱开
　　水气腾腾浮草阁山光冉冉落楸枰不知此地谁为主招得幽人有胜情
　　白云滚滚扶山起碧藓离离着地匀赴陇鹤书天外逺草庐空老读书人

　　送陈省之之永嘉二首

　　几度寻师叩竹扉等闲却立见天机春山杳杳浮云出湖水涓涓白鸟飞
　　西堂今过几春风须为殷懃问谢公乌氏斋中春草碧梦中幽趣得相同

　　题墨梅

　　松斋不写玉纎纎瘦影依稀隔翠帘越女漫夸天下白我心偏喜邑中黔

　　题兰

　　血涴中原草不芳幽花山上独飘香倚风一笑青春过只把深心答太阳

　　题画马

　　目光闪电气冲霄几度悲鸣夜寂寥万里沙场风飒飒将军谁是霍嫖姚

　　过张氏耕隠二首

　　四野茫茫云接地幽禽嘎嘎水连村明年学汝鞭牛法只恐移家入鹿门
　　秫米秋香足酒材长歌夜起不成哀何时推却犂鉏柄白帻乌鞾入郭来

　　为顺上人书禊帖后

　　牝牡骊黄都莫猜只看形似亦佳哉近来无地无萧翼珍护还须过辨才

　　吴季章松斋

　　江海归来雪满颠青松老大屋平安日长宴坐清阴底松子俄然打竹冠

　　和刘彦髙倪氏园亭即事七首

　　最爱倪家水竹居地偏人静石牕疏去年卷地西风起不废东斋满架书
　　接得刘公一纸书从容邺瓦滴蟾蜍锦葵碧筱闲云底小几疏帘暮雨余
　　池无鹅鸭恼菱荷岛屿春来竹树多只许幽禽啼户外醉眠长日到无何
　　水中荷叶捧青蛙沙际鳬雏咂蒋芽蛱蝶也应忧未解故依谖草伴闲花
　　雪纸乱山春蔼蔼氷弦流水夜溅溅胡床燕坐沈烟起写入天台骨也仙
　　诸公相引入西京谁似髙哉鲁两生满榻清风同笑语闲居相去一牛鸣
　　蜻蜓上下波光静戴胜飞鸣桑叶疎金琐乍开笼惯鸟瓷盆欲放钓来鱼

　　樱桃

　　南风南圃緑云攅满树红堆玛瑙丸翠羽飞来休啄破未曽供奉赤瑛盘

　　睡禽

　　昨夜春风不作寒幽禽飞下碧琅玕只应此地无缯缴不独身安梦亦安

　　栁桥

　　栁枝撩乱春风急燕子低回晓雨晴步屧不须琴与鹤可中泉石有余清

　　甲寅腊月十日自石龙赴广州会城途中纪行（石龙今之化州地也）

　　龙母山前曙色微故人相别思依依五羊仙子知何处一片征帆带雨飞
　　雨歇北风生晓寒湍流初急进船难路从螺蚌湾头过羡杀轻鸥卧石滩
　　两山不见临溪屋长日还无唤渡人逆水孤舟行数日哀猿空使泪沾巾（此地有猿）
　　乱石排溪急水悬夕阳衰草白鸥边明朝短策穿云去不似舟中得穏眠
　　廿里徒行万里遥难于孤艇逆春潮自从羸马归官后便合还山作老樵（此舍舟度岭时也畜马已被官卖故及之）
　　直上龙威万石梯翠萝遮日白云低须臾又作沙鸥伴筏上吟诗下浅溪
　　磷磷湍濑雪兼风短筏蛇行乱石中今夜好从何处宿笑将蛮语问山翁
　　中天晴日敛山霏犹有髙林露滴衣欲就石崖题岁月湍流催筏去如飞
　　出水云山几百重回流犹是学蟠龙緑溪贳酒无村舍终日娱人只老松
　　道出容州蚤泊船可人相见玉娟娟隔溪咫尺神仙窟不得幽探小洞天（是州诸僚皆能文隔溪山有都峤洞天）
　　水天空阔两山齐茅屋参差竹树低千里客怀谁为写一声春鸟隔林啼
　　舟到崧台是岁除乡人一见胜家书绸缪已■〈扌弃〉三更醉又复聮床话故庐（崧台在肇庆府时有同乡宰髙要）
　　青天阔处是藤州遗迹空寻秦少游树压古城人影寂夜深江月下髙楼（少游谪此城上有江月楼）
　　舟泊苍梧挹渚风九疑何处吊重瞳两溪流水浮云底四面青山夕照中（此梧州郡也）
　　为爱嘉鱼不放舟从容访古入林丘回仙不见空祠宇白髪黄尘起暮愁（梧州南门外有嘉鱼亭上有吕祖祠）
　　渚清沙白野云寛一棹随风下石湍客里逢春须尽醉只无生菜试春盘（此日立春）

　　题江山枯木

　　长江水落见龙亭老树风髙堕鹤翎故里好山归梦逺春来空有蕨芽青

　　咏梅花三首

　　繁花枝上蝶成堆尽日春风解不开正把贞心倾晓月角声休度石溪来
　　道上轻埃逐锦鞯山中孤洁似神仙多情最是清泠水照见氷容似去年
　　笑颜如玉为谁开緑髪仙人倚石台昨夜雪晴天似水直教明月为徘徊

　　题慈湖书院壁

　　法坐千年有哲人考钟伐皷荐蘩苹腾腾车骑门前过谁识慈湖二月春

　　乞休

　　蚤年骑马听朝班头白还乡看旧山涧水松风应笑我老来方得片时闲

　　春草斋集巻五

　　●钦定四库全书

　　春草斋集巻一

　　○记

　　重建石龙县儒学记

　　维洪武五年壬子夏五月化之石龙县乌斯道既至释菜于孔子庙仅有屋四楹卑隘芜陋孤处草莽盖旧有学至正末毁于寇也斯道退而怅然曰今圣天子大兴文治视天下学校实首风化郡县无中外毕用儒臣任厥政者以其素所服习惟圣人是归必能严圣人之祀敦圣人之教以笃扬朝廷所以尊圣人之意焉耳兹土壤既奠安而学校尚未复使神栖靡宁揖让还辟无所此有位者之丑也方谋度营缮事值寇发邻境寇平始克相材从事越一岁告成自棂星门而入改作圣殿余所当建者咸创焉而备圣人有像从祀有位明伦有堂师资有室弟子员之肄业者有斋工始于六年癸丑某月某日讫于七年甲寅某月某日其费虽至巨而某规之以义不取于公不耗于民而工以具成诚足以示尊敬衍诵声也某窃谓圣人之教无逺近石龙僻在岭表春秋秦汉时地隶南粤南北齐隋唐以来始更置郡县去中国为最逺其俗虽殊不出乎父子兄弟其嗜虽异不出乎耕凿树艺顾其心未有不可感焉者也然非建学立师以圣人之道朝儆夕励启发盲瞶使出入乎礼乐之中以变国俗以向王化则终于鄙夷若是则是役也其可缓哉是用纪述以俟夫后之观者

　　雷州卫指挥张公完城记

　　皇帝御极之三年懐逺将军同知雷州卫指挥使司事张公奉诏领麾下士五百人首镇雷阳雷阳旧有城岁久圮矣芜而弗治卑而可踰城不足以限内外戒不虞也公慨然曰易谓慢藏诲盗城之不完犹慢藏也天下有城无间中外自度岭而南惟雷阳处散地平田旷野灌莽极目三面大海小渚帆柁直入去城仅四五里而兵且寡少左右赞翼吾卫者惟镇抚呉宁千夫长王清而已城尤宜先吾分屯击柝以卫民社固曰罔怠茍城焉则吾益有所备民益有所恃矣且朝廷视城为最重岁必遣使巡行天下凡惰渝者重罪之弗贷是奚可缓哉当元运既去民厄于寇盗流离困踣殊剧迨版籍归天朝民犹创残未遑也越二载民始乂安于是檄所按郡县舁石以为高镢土以为深辟门以为通城广袤千丈有竒髙二丈广称之上建楼橹雉堞池深而广门四桥可起伏者三皆因其故址不廓之者惧伤民力也公总督其事日夜不休视事如已役民如子以故城之金峙璧立楼橹之翚飞矢革池之河截江阻而民不怨其劳也始事于洪武四年七月三日竣于五年四月七日雷阳父老邓云龙等请于某曰云龙等方无依归值公之来始得以返业安寝兹公又完其城某等之赖于公者复有加矣敢具以颠末告幸为记之刻诸坚珉某曰父老词情恳至公之功信可书矣春秋城成必书重之也是举不其重乎公镇南陲若此可谓尽其道而无负朝廷之寄托者矣某尝闻公自仗剑辕门奋武岭表招降者三讨逆者七克复城邑者五上嘉其勲诏入朝亲下玉音慰劳锡赉甚腆至若海南未设卫之日公兼统之除顽抚懦民亦以安雷阳四际草窃奸宄海上巨寇悉以剪平自是拜上赐者又数数焉吁公之丰功巨绩不可具述岂惟城哉城与国家同其永久公之名又岂不与城同永久乎然诗曰公侯干城又曰宗子维城是人于城为尤重也公既完其城且旦夕兢惕益严兵以为备其为城也又可以寻常计哉公名彛字秉彛古荆人也

　　拄笏轩记

　　晋阳诸山雄伟峻拔皆自太行支分脉衍一起一伏以萃风气其西向而横絶若障者尤胜林木阴翳云霞翕张殆神灵所凭焉者也晋王傅桂彦良先生侨居之轩正与是山相直虽未及登陟其间一拄笏而坐见爽气隠隠腾礴岩谷玩而乐之因念昔王徽之以手板拄颊曰西山朝来致有爽气千载之下偶与之同吾就可以拄笏名吾轩也一日致书于予俾记之余谓徽之当典午微弱桓温外握重兵阴蓄异谋不幸为其叅军战兢忧惕莫为之计温卒又叅军于温之弟冲幕下冲虽确守忠荩心倾朝廷而大勲未举亦忧焉如初其西山爽气之云特不欲答冲之问姑托以言之焉耳恶得与彦良同哉彦良明之慈溪翰林公后也蚤岁尝覩先世旧笏即有大志力学工举子业元至正间中乡举既而天下兵荐起遂优游山水间天朝初征为太子正字出入春坊数载上爱其淳谨博学可羽翼藩之宗子升兹职遭值大业始建君明臣良山河巩固四裔宾服彦良心夷气舒赞佐之暇惟操觚挟藻发为颂声或拄笏之顷适见爽气中心为之洒然惟事吟啸而已徽之仍不可同也虽然彦良依被休光沐浴圣泽至渥也安知不再迁擢他地他地望而拄笏未必再西山遇也第夙夜思补衮职用竭臣道以答付畀则爽气出自胸臆岂不愈于西山者乎以是随所处以拄笏名轩无不可也又岂独晋阳然乎

　　重建水月观音寺记

　　扬之水月寺者寺僧碧潭禅师所重建也寺旧在北门之夹城今城减缩去城可一里民舍鲜少境益清旷左瞰河右挟甘泉山其背积土石为髙丘树以松栢亦殊胜地某禅师创于端平间而甲乙其传元至正末兵四起扬失守城陷寺毁鞠为荆楚瓦砾之墟者几三十年禅师先避乱居姑苏钦遇圣天子戡定海宇因复归扬出槖金创庵于郡城东既成将以旧所毁寺名榜焉念曰观音大士以十四种无畏力变现于尘刹光明犹水月也月凡值水必形实一月耳兹加旧名固无不可然北门旧址尚存不重构如灭吾祖始建之意何庵遂更立名别召僧主之复从旧址斩荆楚辇瓦砾购材鸠工作大殿门庑方丈法堂习静会食之所斋厨溷湢咸具一如旧制庄严以间计者三十有竒缭以垣墉饰以丹垩崇以像钟皷香灯旦夜弗匮工始于洪武十六年癸亥月日僝于洪武十七年甲子月日师谓是役也茍不记其颠末何以示久逺乃介友人王子建氏请文于余余惟圣天子以先王之道教化万民学校以先王之道赞天子教化民罔不惟礼法是从然有轶礼法而纵焉者或化于佛氏免戾于罚是佛亦赞天子之教化者也则寺刹之建其可已乎且扬古广陵地为南北要冲天下重镇今畿甸之股肱郡也其人物之盛必有化于佛者奚在树法幢振法皷必于虎狼所窟宅人迹所不到之地也哉禅师殚力竭智图兴起于既絶以复旧观以亢厥宗可谓难矣呜呼自元末来寺废于兵火者何限求其兴复如禅师者殆寡若禅师者非勇于荷负法任而有功于后先者欤禅师名行深实某禅师十九代孙俗姓李氏扬人也自薙落即习禅定有悟入藏于苏之万寿禅寺处已至澹泊其兴造之费则皆为人演法讽诵岁所得施赀盖积而有所待也今为中叶开山祖云子建名植性好徳乐善亦扬之世守诗礼者

　　爱山水轩记

　　天下至清淑者莫山水若也人禀清淑之气故山水是爱爱之者有二或泳逰乎髙深或遐想乎流峙迹虽异而趣则同若吾郡王文翚者以爱山水名其轩盖遐想者也文翚生长郡城中出则车辖隘路入则环堵窒躯殆非抗尘走俗者也郡四垂有佳山水相去可百里以身之匏也未尝有登眺降濯之乐间逰会稽山水之胜虽接乎目不得久而専焉迨归蒿目而坐矫首而思则见夫岈而有容隆而可陟窅而莫穷云雾蔽亏松石森立层崖峭壁凛乎其前芝草琅玕递见杂出其黝而渟者龟龙宅焉冷然而流行者触石踰险隠见曲折悬而为练洄而为轮至平衍则可舟可钓可挹可鉴使吾神逰气交曽不知卑污之迨于吾也吁文翚果若是否乎其与身徃而乐焉果有间乎栁子厚有云气烦则虑乱视壅则志滞君子必有游息之物髙明之具使之清宁平夷然后理达而事成今文翚托意于是而恒其见焉岂亦读书养性之助乎然孔子尝曰仁者乐山智者乐水他日子张问曰仁者何乐于山孔子曰巍然髙子贡问君子见大水必往观焉何也孔子曰以其不息且徧与诸生而不为隠也此其阐幽发微以极其徼文翚能三复之而有得焉则余向之所言直糠粃而已耳尘土而巳耳

　　重修永新县儒学记

　　子贡以孔子比日月有以哉夫日月人皆知其日月也知其日月则知其不可无也盖非日月之照临于下则人无以为生孔子人皆知其孔子也知其孔子则知其不可无也盖非孔子之垂教于下则人亦无以为生故天子大采朝日少采夕月尊其徳也天下春秋祭祀朔望释菜尊其道也海外荒徼风俗殊异且知有圣人诵其书而信其道况吉之永新实在中夏文华之区其教易入其俗易化其可不祠祀诵读而邹鲁其邑也哉若是则学校之设其可废乎永新县旧有学其规模视他学颇宏敞左右栋宇并起岁久摧败而难于修缮皇朝初守御千户俞公扶颠植仆以着厥绩而其材皆得于民舍之旧不数岁而复壊四明乌斯道叨宰是县既视政深以学校之圮病焉爰于洪武九年秋八月躬率众工徧视梁柱之当存易者或撤而新之或改而斥之或持而固之或挽而起之工繁费伙务坚致乃巳越一岁丁巳秋七月日终事庶几可永久也然周旋进退之地既整饬茍无礼节之助待用之具不可也于是又崇讲座悬钟磬冒贲鼓铸祭器购羣书以补其未备亦学校之当谨者呜呼日月不言圣人不能无言其言载诸简册今而后处师位者得以发简册之光阐谟训之微俾成人小子礼行乐作仁兴义立其不系于学校之葺坠矣乎

　　四明小山记

　　郡阻水而际山其夷旷衍沃四履所至可百里好事者必涉舟楫而后得杖履之胜亦何怪乎骄佚者之病游也自郡北行一里所地隆然忽孤起如伏蔡覆釜周围渐杀如弹棋之枰其幅员仅五十步髙减十尺过者辄徙倚顾盻乐之不能去以其似山而小也因谓之小山而荒莱之履斋倪公以价得之市氓即剪剔菑翳植松栢梧楝槐桂枣梅筱簜之属其麓揉竹为宇罗石为几其颠又凿大池一亩其下出岛屿漪澜间以相映发作紫霄游馆十楹其傍尤亢敞足壮小山观也客至曲折蛇行竹树间登眺降濯山非小而池非大鸟鱼飞跃方幸免于网弋之累一俛仰顷气常飒然激灵襟而引竒趣虽崇岩邃谷莫之踰也其山始颇峻锐至元初北来军伍畚土治营垒市氓白之官乃克禁则镢其山巳殆半由是知山之形势故尝大矣开辟来古今之变如至元之初者何限而城甓垣堑所用之公居私第者不可胜计是宜山之每削而小也盖四明太白赤堇灌顶金鹅骠骑诸山皆逺莫易至草木埃壒久而愈积则其山之完厚耸拔惟日益而无所损且阴阳家以山之大小众寡论宾主茍大者寡而小者众则大者为之主小者寡而大者众则小者为之主斯其于诸山则诚主欤宜乎郡之依以治也公之季子可与请书之以补图志之缺公讳天泽字济亨世以着姓居郡之象山逮公而徙焉

　　谭节妇祠堂记

　　谭妇死节久未有祠四明乌斯道莅政永新之二年为洪武十年丁巳五月十有一日乃择泮宫兴文阁西南辟大池上建祠设主以补缺典盖以妇死而圣人是依今祠而依乎圣人庶以妥其灵焉妇姓赵氏名逸不闻古庐陵之永新人生有淑质嫁同里谭氏子年二十有七至元十三年丙子江南内附越一岁丁丑宋丞相文天祥志恢复有书约女弟之婿彭震龙起兵以是岁七月十有九日兵内外合发震龙亦永新人盟同邑张履翁颜司理先一月起与降将江西运使镏盘并盘之禆将萧明合战永新而丞相之兵不至遂败衂北军突入城城中大乱民咸负携遁逃妇抱所乳子与舅姑仓卒走县庠圣人殿庭军羣逐至杀死人且犯人妻女不畏忌军欲犯节妇妇骂曰吾舅姑死于汝吾保身以生且不可况辱身以觊生乎固不屈军怒因并乳子杀死殿庭中时有屠者避殿庭楣梁上下视妇死事为详遂传闻至今逾百有余岁而妇与子之形在殿庭土砖上巨细毕具后有守土者弗信以沙石荡磨或煅以烈火试之形影愈见呜呼当宋季时朝廷培植人物皆以科第进崇爵厚禄至白首者孰不以忠烈事讲之稔而责之深哉及乎版图失守神器徙焉而向之崇爵厚禄者乞降走匿不暇其肻死节者曽几何人哉兹以一妇人能慷慨死节与同郡文文山光焰相照垂名史册岂不重可慕耶且其生时精气素巳贯诸金石不可磨灭况死于圣人殿庭圣人之灵尤表而出之者哉若是祠而岁时祀之宜也用祠于郡府转闻于上冀褒异锡号使风俗益有以励焉祠成越十日从仕郎知吉安府永新县事四明乌斯道撰并书篆盖

　　紫泉记

　　郁林西南去郡治一里所有一石髙不踰丈状若于菟瓌竒清怪青质白理旁有二窍上下逺近相去仅十寸上者广一尺有咫修倍之巵匜其形缺一隅水泻缺间琤琤然下者阴黝如圆井围四五尺宛转斜下有梁可数寸泉自井中横出觱沸不已逾梁下盘旋泓澄清而甘衍于中而汰于外二窍皆渊深靡测夏冽而冬温虽旱暵不竭其源出自郡北三十里之寒山溉田余万顷郡人谓昔有以白金之杯取水寒山杯湛而失之后于此窍浮出又好事者植一小碑石上泉立止去是碑泉出如故意者神灵所窟宅也赵宋时有太守善于政泉为之紫者数日尤恠矣太守之名失其传焉为可恨耳且有大江横于前层峦邃壑邈乎森列尤増观是泉同知州事仲威倪侯爱之乐之视故有亭址泉上为复构一亭暇则携父老往焉顾瞻徘徊涤烦就清而不能去也旧虽有名未称因更名曰紫泉志其实也一日侯征记于余余曰三才一气也为政之善否山川之气亦随而变焉鬰林虽处南辟茍为善政泉流且变民俗其有不变者乎侯命名若此既不没善于前又以垂戒于后用心渊矣余记之宜也

　　三皇庙重创仪门记

　　三皇为天下之通祀郡国有庙礼也四明庙居城之东北隅邃深清穆氓隶不敢亵慢然栋宇之备旧矣而门独以灾故未克复由是不足以耸瞻视限造诣诚非所以教民敬事之道守兹土者大惧失职慢于修缮以坠国家之祀典大中大夫李公视事之二年慨然念曰邃古之初邈乎辽哉然而能以开物成务之智继天立极使淳龎之民有所知识耕凿树艺而无或至于饥寒疾病之患以惠淑万世者其惟庖牺氏神农氏轩辕氏凡养生丧死而囿于两间者所当尊事岂独医家者流得以俎豆哉宫室之不完吾之责也陈居仁者郡之耆硕也因俾度工庀材以落其成凡十有六楹髙而不仰卑而不俯肃乎其有仪也赀取于官帑之羡余裁其力而他及者犹多挠者隆之仆者起之糜烂黯昩而莫之治者更撤而新之木石瓦甓丹雘黝垩坚良焕耀庙为之更始夫门阖辟以象乾坤启闭以司旦夜以天子之制言之固宜伉其皋应库雉以示尊显兹从简约郡国也始于至正甲午六月日毕于十一月日公又以为物壮而老老而衰天之道也今日之壮其不为后日之衰乎乃规江涂民田之没隶官者若干亩以充营治则庶几乎其永久矣余以使指来四明间有疾陈居仁者辄能疗之一日以记请予谓文庙以祀孔子武庙以祀太公望而医者独得以奉三圣人之祀顾其教岂不尊且严欤惟海阃所建地大民众而又饰兹庙以奉春秋之事帅臣守臣躬率僚属拜伏庭下牲肥酒醴乐作觞举神人具喜降福锡祥犹以见四明之于郡国其弗自鄙夷如此

　　全节池记

　　化之石龙县久废于兵燹洪武四年版籍归皇朝朝除赵宗权为丞百废具举凿池半亩许县堂东以泄淫潦四年冬十月廿有三日丞方坐堂上有冦百余自邻邑吴川窃发突入郡治中县傅治寇先入县门肆剽剠丞无御冦具惟持县印袖间不少挠寇进而执丞至池水上曰亟出印即不汝楚且授以官丞意谓印君之信物也不可辱吾命士也不可事冦宁死耳乃目他地绐曰印在彼冦皆回视潜麾印湛池水中寇不得印反接丞苦丞百方丞终不肻言丞内子王氏为寇迫逐不敢前闻丞被执毅然出而指池水呼曰所不与夫子同死者有如此水遂缚同丞徒跣至吴川寇将刃之适官兵至讨寇寇皆殄灭丞与内子始获解缚以归复取印视政如初余至是邑邑父老间尝道是事且请命池名文以记之余曰古称为符节丞既全其符节亦以全已之节其内子不自避而与丞同死是甘其节亦以全也因总命其池曰全节昔蔺相如能全璧归赵功显位崇若丞者犹难处者焉上视相如殆无媿矣然丞有升庸而池无他徙庶几使来者鉴焉丞字徳衡宜兴人

　　山木轩记

　　广东行省检校崔君扁所居之轩曰山木志所志也余曰木之生不择地岂惟山哉山之生草莱筱簜咸具岂惟木哉盖木之材大山之地髙固非他可埒也予尝见木之在山根盘于巨石纵横联络入深则抵牾固已难矣及其长也雪虐之也繁风薄之也力木日受之又不其艰哉然因是而性愈坚质愈劲自若也此又天之玉其成焉天既成矣非得其人以相其成亦不可也木之未中乎大用而椽之桷之中小用矣而薪之槱之匪惟夭其材焉又乌知其木之良哉其或养小而图大去其菑翳屏其樗栎视其可梁柱也然后取以就规矩焉匪足乎用而已木之良也亦以见焉斯山木之材不材幸不幸所以分也君读书而用力于内涵养保爱底于精一而施之于政诚山木之似也易曰山上有木渐君子以居贤徳善俗非此之谓欤君自惧其怠特扁其轩日以观省何徳之不成君子之名有不着哉君俾记言于是乎书

　　驻鹤楼记

　　茅周翰有楼衽山带江虚明髙洁以为讲学燕息之所一日告余曰畴昔之日与桂君彦良王君彦贞余君伯熊同饮酒其上杯行殽列气畅神融酒半酣仰瞻天宇俄有白鹤从东而来驻楼外屋极相去楼可数丈若临视坐客振跃鼓舞昻首长鸣徘徊者久之客喜遂名楼曰驻鹤幸吾子记之余曰鹤野鸟也驻乎川泽之濵林木之表固其性也未闻居室之上为鹤之驻焉盖天地万物一致殊形而羽物之至必有所感于人者鳯鸟之鸣岐山感于文王也神爵之止于长乐感于汉宣也雉随郎车乌集府栢萧望之朱博之所感也今鹤之所驻者其由吾子与二三友之感欤夫贤人君子之在草野嘉言善行足乎已修名令誉闻乎上则有鹤书贲然而赴陇此其感之于鹤也虽圣天子之有遗贤吾子与二三友之无患得而青云趣驾之勤已兆于今矣余又念夫易中孚九二之繇曰鸣鹤在阴其子和之我有好爵吾与尔靡之君臣有一徳之诚上下有相亲之美如鹤鸣子和则必与之共天职而食天禄焉是当见于它日欤茍或征其跨鹤之驻缑山化鹤之驻华表是皆方外之遐举仙游不可以语怪也登斯楼也当思鹤之所驻其山川之灵有所开余身也者国之器也学也者国之利也毋安于所逸毋画于所至斯无媿于驻鹤之意也周翰闻余言谢曰已喻吾子之义

　　大惠寺记

　　紫芝山大惠寺成主尼善持命述始末走谒记于余曰寺在奉化吴山去州治三十里所生父佛心居士王氏嗜其岩谷穹邃林麓葱蒨时逰憩焉天或阴晦则隠隠若考钟伐皷于烟霞间者居士谓灵境久閟兹或开余是宜构精蓝以扬佛宗教矣因贸以资而得之筑地以奠基方营筑芝草生爽嵦中茎叶联荣坚若金石逺近集观赞羡居士曰芝瑞物不常产虽一念可感通吾诚岂能即形于瑞得非大觉圆应肇致休征欤因名其山紫芝云由是请相者奉金具骈至营材度工蛇虎之交草莽之间栋宇聿新矣经始延佑甲寅迄丁巳工毕大小百十楹甍栋枨闑阑楯墄级涂塈丹雘严饬有加凡象以示教食以养生器以利用靡不毕具可谓悉厥力矣居士讽赞持修素谨至是愿遂力成有以昭法展敬乃日诣殿庐礼诸象跽瞻而黙叩曰刹由法创得人斯永今创法兹土固欲久垂永阐然隆污在人不可不谨于始惟命之请亦惟命之俟居士二女在俗未字圣教夙渐久习肄法行请如阿黎姨行八敬愿薙落居士谓吾不能心女心而能法吾道顺尔敦确固非矫敓吾所兴其在是乎时云外岫公主天童二女往礼嗣其法岫名长曰善持次曰起惠祝髪易衣而归居士以是山授二师命甲乙相传持方笃意定寂辞弗居众强推惠主之至治辛酉朝廷勅赐金额国师锡惠号某太师既而惠念天叙不可紊固让持复请于国师亦锡持某太师宠以金襕释衣持益严戒行振励同志究佛心法朝夕讽诵祈天永命以归福于上而规制益宏备矣初居士成童失怙恃播迁异地身亲诸难不敢少疵颣其行颇择有道能薫而淑人者就以裁已尝言事无难为茍合于义力为之无怠若桥廜■〈广外苏内〉有成绩弗少兹山则其大者焉今虽示寂念其择灵致瑞善兴善传是宜昭示于后以为法教之劝请为文以刻石幸毋辞余作而言曰荐绅之士崇六籍敦五典而已非尧舜周孔之言所不乐道如王氏者不以一身之奉累其心而爱众之念形于事矻矻焉祝嘏以尊其君室而亩之卒致其所出于善域夫岂异夫秉彛之心哉虽其宁空寂甘澹泊与方外不殊然逺择而逢胜土兴筑而得嘉应是非所执之坚所守之诚不有大过人者曷能臻是哉大厦既构禅观既树若乃志之不易业之不惰则又在持惠二师焉因叙以复其命

　　文会轩记

　　吉之吉水有望族曽君惟中世居兰溪好友尚文因扁其轩曰文会取曽子语也轩在天柱峯下有槐桂可合抱者离立轩外轩左右有古樟若卧而昻起与槐桂阴森蓊郁虽烦暑中犹凌寒也石梁溪流横亘木荫去石梁数十弓有石袭飞瀑珠倾练裂四漈有六华白富玉笥大秀诸峯逺近苍翠琳宫棾刹隠隠出诸峯松篁烟霭中一以为兹轩观也轩中无他物惟蓄书数百巻日披读玩索一日晤君于郡之逆旅辄相与讲学就请余记之余曰士生天地间不可以无友有友焉不可以不讲学安可须臾缓也世道降有独处而絶交者焉有取友而宴逰者焉有以浮词艳藻相追琢而夸诩者焉其欲明道讲学古今曽几何人哉宜乎人心之壊不可救也今闻君世笃诗礼文学之士名于郡中赵宋时以文为显官者炳耀相继有食邑清江县讳三聘者以光宗不过重华宫直谏有父子同登科讳某者至廷试理宗诏珠箔隔障其子目曰秀溪勤礼亲洒宸翰尤以见尚文之有素也君恶得不文是尚而会诸友哉易丽泽兊君子以朋友讲习此之谓欤然君之意既以氏出曽子不可不逺承先训以励诸已今年方强汲汲焉讲学明道以无沗其先训则兹轩之作岂为招誉衒时之虚器也耶

　　栖碧轩记

　　郡胡君公鼎之室东去月湖咫尺许至宏敞复构小轩于堂东蓄经史彛鼎图画日以自适比加栖碧之名楣间盖以隙地有碧梧一章中峙而起盖取其修洁类已之独也岁月滋久梧大围可二拱髙出轩脊有半枝叶蓊蒨阴翳计鳯凰之可托也因念曰凡禽鸟烦数之音寔渎吾耳吾疾焉其音之雝雝喈喈鸣天地之和者鳯凰也吾则思而愿闻或庶几来哉余曰鳯凰非梧桐不栖固也然梧桐植物也不择地而生鳯凰灵鸟也旷数千载不一出茍出而翔焉则随所至而集恶必其此之托哉世有秉礼赴义博洽羣典穷性命之徼空万物而薄声利其为文也则焕若云汉澹焉孤处虽终老不失足于他人之户限者亦鳯凰而已闻公鼎之才之徳皆戻止是轩从容逰息俾公鼎才徳有加又岂非鳯凰惟是梧之托焉者乎不然公鼎之藴才徳也弸中彪外而不以自衒相时之利则出而黼黻乎天朝亦鳯凰之托于梧也于斯之时必有歌巻阿之诗曰鳯凰鸣矣于彼髙冈梧桐生矣于彼朝阳上羡朝廷下美公鼎者矣公鼎笑曰吾恶乎敢哉宜书以为记于是乎书公鼎名铉四明之族姓也

　　骠骑山龙化精舍记

　　慈溪县二十五里有骠骑山壮耸■〈山突〉秀为郡城之映带山半有潭潭有龟十龟之首有黄文各异故老相传为龙旱暵祷即雨神异不一或曰龟龙皆灵物龙而龟灵之变化也然郡志言是山去县三十里又不书龟龙泽下土殆失考欤潭北去数弓旧有屋祠龙王宋咸淳间又称是潭去祠东十弓构精舍十二楹盖里人郑国荣所舍之故庐国朝至治间慧上人撤龙王祠广其基址徙精舍于其上绘观音大士祠龙王东偏慧逺逰不返屋倾圮久为狐兔栖至正十七年伟师乐其地闲寂来居习净业遂新栋宇易绘以塐泊禅定之室宾客之次咸具名精舍曰龙化取义于龟也精舍无田产人无逺近恒遗食始东西有蹊殊峭崄师刋榛莽甃石成坦涂往往衣冠之士乐过焉故起其废简而可守即其居安而无营无非致于教利于众而已余尝宿山中师从容告余曰廜■〈广外苏内〉庳陋不足以纪载顾继志述事蔑以示后人幸纪之余念古之君师教天下而五品之序肃肃雍雍不外乎常道茍独其身逺其迹必有非之者焉后世政治苛切风化浇漓日戕乎恒性而浮屠氏来中国其徒衣草食木托身树下惟汲汲明佛意旨举世礼貌之有以哉至久海内以崇楼广厦尊大雄氏宗之者甘食美服若生长深宫果其初志耶师尝事事于大方今口粝体缊而精勤玄奥是有以协夫树下之苦节者宜为人所敬爱也矧兹山为羣龙之宅民不知惠已严其奉官不知利民丰其报师于此绥神妥灵明致嘉应其功为大矣余意松风之清山月之明师趺坐浩潭床下立而聴法者必龙师以是传于后可也至正二十六年记

　　萝石轩记

　　奉川有君子曰楼则中氏则中之室枕溪面山固足以登濯为乐又别构藏修之轩室左以萝石名而请于余曰凡黼黻是轩者举莫之有也惟前峙一石髙不过寻丈而状甚恠青质白理盖生自具区为波涛所囓芒角俱泯其泽如玉虽久而不变萝施生于石上纵横交错贯众窽而出枝叶敷荣翠妍緑润虽荣瘁有时而生意不息可翫或与宾友豆觞移席其上酒酣而歌击石为节石铿然有声清若浮磬引萝为幄纷披为流苏邀清风而激灵襟可乐也且世之金玉皆丧于胠箧而斯石可无恙材木皆天于斧斤而萝则免焉故某得长与之俱也幸先生记之余素识则中性萧散所赋诗多旷达宜其取于是也夫阴气凝而为石石虽刚而胚乎柔阳气衍而为萝萝虽柔而孕乎刚一刚一柔天地之道也刚柔既定而不可易物性然也人之性可以刚可以柔而适乎中者或寡君子体天地顺阴阳其刚柔而弗以过焉则庶几矣乎故易曰刚来而下柔贲又曰柔来而文刚此刚柔相配或先或后而不之忒书曰强弗友刚克燮友柔克沈潜刚克髙明柔克此刚柔适宜或正或反而不之胶也则中之视萝石其所得在于是可不益勉之哉

　　粟中斋记

　　一室至小也以一粟视居室则居室为大以居室视天地则天地为大论至道天下莫能载焉天地未见其大也以一粟视涧沙则涧沙为小以涧沙视一尘则一尘为小语至道则天下莫能破焉一尘尤未见其小也若是果孰大而孰小耶世之人忒于大小者众矣惟庄子视大鹏与斥鷃太山与秋毫未尝大小之也其未尝大小之者盖视夫上下四表蔑有中外其大其小其有其无一而不二属而不离犹江湖溪涧之水会而为海实一水也然则大小之分奚由目乎目由乎我也有其目则有其我有其我则有其物有其物则有其大小之殊必吾之视我得焉吾之不视我丧焉斯可耳故孔子曰明目而视之不可得而见也视之既不可见则大也恶乎其大小也恶乎其小哉易曰艮其背不获其身身且不获则物也恶乎物名也恶乎名哉是则指一粟谓之天地可也指天地谓之一粟亦可也况居室哉鄞之士戴直夫者扁其室曰粟中其孰曰不然夫粟中天地之运行日月之照临风云之动荡民物之生息与夫山川草木鸟兽虫鱼流峙荣悴飞走起伏摠摠焉莫有纪极吾卧而起饮而醉俯仰逰衍吾其乐也融融吾其歌也飒飒吾曽不知身之粟中直夫其得于此乎直夫叹曰先生幸记之以释吾之隘且以释人目之隘于是乎书直夫名字仲贤粟中盖别号也其先居会稽剡中后迁闽之长汀今居鄞之郡城东偏以儒业名者表元之后也

　　自怡斋记

　　自怡斋者谢处士允平游息之所也允平宁波之定海人倚山而庐山横亘二十里处士所庐之地特胜自郡城东走四十里稍折而西北行三里许为处士之庐由北行三十里为定海县治处士萧散逺嚣谢纷乐得其所足不及郡县城市间余尝造而问焉处士以自怡名斋盖慕陶隠君以岭上白云可自怡恱欤处士曰焉敢慕陶隠君哉夫麋鹿逰于郊薮龟鱼处于江湖禽鸟翔于山林亦自怡而已焉有慕而然哉第薄田可以备伏腊敝庐可以蔽风雨固无待于外惟诵读诗书玩悦光景或采山钓水逮倦即休或俯仰倚徙玩云霞之出没覩鳞羽之飞跃览众芳而披清风不知日之暮也宾友相访则与之坐松篁泉石间觞豆笑谈兴至则一壶逰衍玉几泛中流憩而返凡是皆足以自怡且所以冩吾分也余曰噫处士其有见于是欤今之崇华构而居列镂簋而食执桓圭服衮冕拥轩盖以荣其身者吾见其心劳而形悴求其如处士优游岁月林泉之适以乐夫天命者鲜矣处士其有见于是欤或曰处士自为则有余也其于人也何如哉余曰处士以此而遗诸子孙则久逺之忧免矣以此而闻诸里闾则奔竞之风息矣岂不分以畀人而自怡也哉或曰记余言处士亦作而请书以记之

　　白云精室记

　　始浮屠之未庐也惟冢间树下寄托而已厥后庐而奠居必择深林邃谷専习静岁既久方外之士日接有志者病焉又择林之益深谷之益邃者以冺其迹盖不尔则修内者不暇力也征诸在昔若太白已公之徙杖锡大梅常公之入深居是已今无尽禅师创别业于云峯者岂无所为哉云峯崭起云汉会稽诸山西去郡治六十里在山阴穷僻地其支山曰清化者有寳寿寺岩壑间固已逺纷絶嚣禅师常纪纲是寺方退休犹以人事挠已因仰梯云峯踪迹樵牧溪径盘还曲折蹑石梯而上数里许至其巅得爽垲地余百亩可耕可树林木蔽亏云气腾礴清泉白石凛乎其前逺则鉴湖浙江暨阳大海近则麻姑溪苎罗山石门郭墓皆可俯而视也左右有浮丘王母之山及二虎岩拱而峙焉昔越王勾践栖兵之所也禅师乐而图之遂伐榛莽以崇其构计若干楹棾呗禅寂逰憩钵食之所与凡所宜有者咸备设异香佛像殿中余则不暇黼黻内外穆清下视人境邈乎辽哉因是峯旧以云名就榜曰白云精室实为地道也费皆出于已之所蓄工始于己未二月日讫于是岁八月日介人而请记于余余曰云峯风气浑沦形势孤絶自开辟来始栖勾践自勾践来始栖禅师何山川鬼神滑耀葆光靳以畀人而久湮于前岂天地孕灵必有所待非树功徳者不能开欤勾践黩武一时固无足论禅师以精进力究明觉性据象座演法天龙围绕多士来谂功徳若是宜其有所遭也然岂为一已哉自是香灯相续花叶敷纷使禅定者必恒其所觉不住于空有相圆通无碍亦出而大澍法雨遍利羣有惟云之似也则禅师之功徳又何若哉虽然天下棾刹莫难于肇基也嗣业者能思其难守之于悠久弗坠斯则无负其难也故用刻诸乐石以告来者

　　山趣轩记

　　明之宪法师居南湖延庆寺之东僻名其轩曰山趣间征文于余余曰南湖渟于郡治寺据于南湖四际皆水也山则杳莫之及师乃以山趣名轩何居师曰吾分宜丘壑凡瓶锡所至必登涉俯仰其间先极乎郡之胜絶者南而天台西而会稽渡江而钱塘而姑苏金陵其山峭峻际天递见层出或窈窕曲折夹涧而入若巷或亢爽夷旷可庐或起伏回合散漫如春江涛莫不翠妍玉润各献异状仙台洞天石梁飞瀑隠隠在云雾中一燕坐顷其气飒然邈不见人影惟幽泉锵鸣一鸟破寂而已顾其趣蔑有知者吾则乐而存焉今观屏迹于是而山之趣未始不于心目间也余叹曰师以为有无一致者欤然师之趣由乎山山之趣由乎师师以是名轩岂无其意欤师明天台教尝分席于金钟山演圆顿止观固无俟乎余言余以吾圣人之道探师之意可乎易曰艮其背不获其身盖艮为山山静止者也人欲静止其心使四体六凿皆静止为背之似焉斯不获其身不获其身则吾之道得矣师乐夫山之趣也殆乐夫静止也故孔子曰夫山直而无私兴吐风月万物以成百兽咸育是犹心虽静止其日用变化莫非天机之流动也人以是利吾道利吾道则吾之道流行矣师之乐夫山之趣也殆乐夫天机之流动而兼以利人也欤师笑而颔之于是乎书

　　琢玉斋记

　　郡之杨鲁洁斋居之室未有名余名之曰琢玉盖取诸礼以勉其就学礼以琢玉喻为学以成器喻知道也夫玉生于昆仑之丘昆仑之下有三河玉殒而沦入其中随其河而变其质或白或緑或玄而不之易也茍不琢而器焉顾其璞徒黯然块然臃肿然而已虽有如县瓈结緑之美者将焉施而可哉及玉人追之琢之磨之礲之为圭为璧为璋为瓉为冠为佩为瑚琏为珌琫发其孚尹华以文藻然后器而可用是则玉也奚可以不琢琢矣奚可不治而精乎犹之人也人生于赤县神州州分为九随其俗而变其质或刚或柔或朴或浮而未有归也茍不学而知夫道焉其进退则威仪焉耳其读书则句章焉耳处事则任性焉耳其如此心何哉必涵泳圣谟以致其知致知而弗得也必反听反观以求诸内无顷刻之间则至简至易之道忽焉而知之矣知夫道则徳明而理融意消而神畅视天地万物皆我也可以富贵可以贫贱可以死生而乐莫大焉及措诸事也大则斡化机正人纪小则安畊凿服射御至酬酢庶事咸委曲罔失是则人奚可以不学学矣又奚可不知道乎故物之为寳莫甚于玉人之为寳莫甚于道玉具为国家贵重必藉之以华彩固之以扄鐍藏之于天府人而知道国家得不聘之以玉帛锡之以禄位尊之于朝廷也哉鲁生簪缨家又从余游而气质为之丕变矣又勉其力学以知其道故告之若此然玉之琢也成乎人人之学也由乎已岁月遄迈尚益以自勉毋怠鲁再拜曰鲁虽至窳敢不承乎请记所告之语书诸斋壁遂从其请而书之鲁字学鲁世秣陵人侨居于明遂占籍云

　　水竹居记

　　龙山之麓有永乐寺寺有僧室扁曰水竹居盖指堂禅师所居之地也长廊缦回别院斗折而潴水培竹其中其水则因山之潨流屈曲而沟归之仍堤其广狭以避污浊是以恒清而不涸若秦宫方镜洞烛肝胆凛凛不敢萌毫髪私意其隅土特隆起竹生之离离出屋脊萎者黜之琐者耗之恶木杂产其下者刋去之故其萧森挺拔若枪楯剑戟之拥辕门过者不敢亵玩阑入水光涵竹竹影入水水竹交致其媚而交致其光上人则蘧蘧焉栩栩焉犹形川上之叹而发淇澳之咏也余获馆于兹朝夕与上人俱从容问曰师之志以物言之洁而泽者莫水若劲而节者莫竹若节以持身泽以济世方禅燕时有萧散淡泊之趣而证悟圆通非持身欤既而慈意博洽辨才无碍庶几其以启迪羣有兹非其济世欤然则如何曰非也蛟龙以之宅鳯鸟以之食其鳞羽之至贵者而非得水若竹不可其必取此以自喻乎上人笑曰子知吾佛之道者也而奚其问之左耶夫佛举色空无非般若者自吾祖揷草于此有水焉有竹焉故以识其居而名之焉耳奚有事乎其间哉吾祖固昭其般若之妙教诏其后如此岂若世之必择某地某树以为所玩好而习于偷惰晏安哉今吾胤其家惟芜茀隳废其迹而不克祇承葺治之是惧又敢以子之问为可不可耶余甚异上人之言因以知其识见超诣而与吾儒所谓见尧于羮墙如出一轨于是乎记

　　杖锡禅寺纪续碑记

　　古之逃空虚者必灵境奥区择而居焉至山水之气閟而不泄神呵鬼禁人不能迹而见者尤为佛氏所専若杖锡禅寺是已其地南去郡治可二百里山深入万壑中蛇盘斗折而上重峦迭巘峭峻际天胜槩絶世至峯顶顶圩而爽垲可庐清流散飞灌木层翠晴必沾润暑必挟纩虽樵者靡常至四际又有峯二百八十有一回合起伏云霞蔽亏内七峯尤瑰异郡诸山咸莫之抗唐龙纪元有石霜下长政二尊宿在藤湖肇基于此寺建徒集天佑三年吴王钱氏赐金额十传迨宋之天圣四年太白已禅师徳隆名重足以开先裕后又尊之为第一代祖寳元二年额加延胜继兹席者类多硕徳云栖雾食灯传香衍实东南之望刹也歴岁滋久寺或毁或复传五十二代遭时孔艰窘于徭役费如丘山赀产垂罄僧日窜匿寺日摧毁至仁让公负荷法任痛念诸祖创业之艰倡道不匮茍不培本枝叶以亡虽有智力者出求复兴如故恶可得哉于是殚心悴容躬走官府招亡植壊保守先业于纪纲糜烂之后甫七岁珠还璧合俾圆顶方袍之士不觖望今住山起予公又力纉遗绪笃扬前休托章蟾书走永新请于余曰寺旧有颠末载诸乐石以灾而不存兹不纪述则建剏之绩图存之功咸冺灭无传敢辱先生之文明始显今以贻厥后余谓昔诸祖必处夫髙深静僻地者盖以明心缮性非逺纷去哗一耳目之官不可也若兹山者岂易致基业岂易图耶自佛法入中国法有阻行寺有兴废莫有常者元运既圮天下大弗静寺悉废于兵燹吾郡幸无恙而废于艰难者又十九焉兹杖锡禅寺将絶而复振虽诸祖之愿力深重亦让予二公之力也以世间相论之寺有兴有废以正法眼视之寺未尝有兴废也然不有世间相何以明正法眼哉自兹以往凡主是山者鉴徃惩来使是寺益以求久得以考钟伐鼓大宏讲席以正羣妄则其功徳又岂忝于诸祖也耶寺之栋宇土田与夫山所入之利具刻诸碑阴系以诗曰东南之山惟明为盛维明之山杖锡为胜髙设于天閟司于神其在玄古豫俟哲人哲人伊谁张于佛氏藤湖之长太白之已有廓其址有岿其庐建业之始倡道之初名闻雷厉学徒云集继兹席者代踰五十匪山之灵胡底于成匪祖之圣胡底于宁元运之末根抵几絶让予者出式茂其蘖以隆于淑斯永其传克懋于后斯昭于先伐鼔考钟环居列食心祖之心庶几朝夕有章有程有声有辉俾四方士于焉是归

　　梦墨斋记

　　慈溪治中有阚湖由湖上北循小溪而入有隠君子时铭倚山而庐庐之西偏辟小轩尤静幽岁壬子八月十五日夜卧是轩中梦一士苍髯缟衣授一墨若圭翼日夜又梦是人以墨湆一巨樽饮铭铭未受方问其饮故是人遽以墨湆建铭衣上铭觉意为祥因以梦墨扁其轩也间请余记之余曰铭之梦其可怪矣夫以周官六梦言之此非寤非思非噩非悸非喜非恶其正梦欤墨者文之使也凡绩文之士墨岂可顷刻去左右哉梦得墨者非兆进于文乎孰不谓然哉以予言之恐不尔也铭之父是斋先生与相山王先生寳峯赵先生阅杨文元公遗书得本心之要一时就而求牖者殊众铭伯仲四人亦皆与闻而有得焉视竒词丽藻不啻若浮云然彼授墨者必神人也其肯使炫于文哉殆以铭同于时偶于俗出入言笑有未能一以寡黙以守夫昔之所得焉耳授之以墨警于初也铭不悟建以墨湆警于再也铭又不悟者何哉夫墨者黙也书曰恭黙斯道易曰黙而成之其可已于黙焉昔有窃李泌鞋送帝所冀罪泌帝曰鞋者谐也事当弼谐反喜之由此而观鞋与谐声相同也墨与黙声又不同欤况楚词曰孔静幽黙窦婴传曰墨墨不自安义虽黙文则通也焉知神之所以俾铭其不在于兹乎不然墨之色玄将俾铭守其玄乎是梦也当秋氛正中之夕月明如昼义岂非俾之清明在躬也欤铭旧尝从余游又力学不怠故余言之无隠

　　睡乐轩记

　　郡有睡乐翁就以睡乐扁其室盖曰昼之适于睡也余数造而问曰日出而作日入而息顺乎阴阳昼夜之道者人之常也翁何反其常而迷其阳乎且人之可乐者多岐性虽各有所嗜而所嗜者焉乐也翁之乐也独委之于睡又何暌其同而塞其通乎公曰噫子知吾哉夫天之生物物各有天戕乎天者自戕全乎天者自全譬鱼潜于渊虫蛰于穴鸟栖于巢未尝不以自全而乐焉者也吾惟知全吾天而已反其常吾则乌乎计哉人之骛名者气盈射利者贪炽玩物者志丧燕游者心荡彼自以为乐而达者不乐也穷呫哔之海适掞藻之渊游众艺之圃乐则乐矣乐未几而形劳形劳而乐已亦未见引其乐也曷若吾玩愒光景偃仰一室蝉蜕而龟息目眩而梦交舒舒然休休然不劳吾之形不摇吾之精凡世之得失成败消长夷险是非臧否蛊于耳目触于心志倐然而喜忽然而惧者举莫知之也见之者亦举以块然命吾而莫之忌也顾其乐为何如哉不宁唯是睡也吾亦不知其睡乐也吾亦不知其乐不知其乐之乐不可以言宣不可以言宣则吾之乐也至矣暌其同吾则乌乎计哉余曰古之至人无思也无为也清明在躬日接于物而不役于物夜寐则梦以冺焉茍梦焉必正必吉心未得于至人者非事而縻则坐而驰汨汨焉而意虑滋意虑滋则梦寐轇轕顷刻万状或惊或悸或喜或悲漫不可胜数喜者徒喜悲者神丧惊悸啽呓呻呼而汗流浃体若然则睡之乐何有翁岂未之知哉翁之学也业精于岁月处师位也化洽于抠趋出而仕也政行于民人凡是■〈口答〉然之所为乎冥然之所为乎果将以専于睡之乐乎余疑翁殆有为而托焉者乎托焉者何其以志之弗宏将逺嗣其祖之乐于华山者乎其以世之污吾目也将以睡而为之乐乎其以人之久其不久也将冥视千古之乐于一息者乎不然病时人以逐逐为乐将以矫焉者乎翁笑曰子之言得矣冝书以为记翁名庄字逵庄姓陈氏四明人也

　　介石斋记

　　郡城之北倪豫字克介以介石颜斋以名取于易字生乎名而斋因乎字也番之雪坡周公为小篆掲诸楣间以坚其志焉初豫之祖履斋翁购髙尚书闵之竹墅治居第有园池之胜杂木石其间招贤师傅训迪诸子内仲权者实豫之父也脱畧纨绮之习以清介自持惟博极羣典而已豫淑父化父没读父之书守父之清介不少变然赀产悉罄于徭役所存者仅木石耳因累石斋外丛峙行列状皆瑰恠异清荫以梅竹傅以兰茝以石励已之物也兴居寝食必与石对日三复易之繇辞而求其似焉虽处澹泊凡世之荣辱已之得丧举付之于浮云自有乐于中者间请记于余余方叹世之守介者少豫独守介若此其去于务名徼利者逺矣遂告之曰孔子于豫常反复其辞深以介为重也豫之诸爻多不中正得其中正而能介者惟六二也夫六阴数也二阴位也阴则为柔何以能如石焉盖下凝于地者皆阴也石下凝而尤坚者也介之取喻于石也固宜圣人虑悦豫之过故勉其介也既介矣又虑其道或未之至焉复勉其知几速改以全乎介也故曰不终日贞吉东汉之独行传如谯玄李业等凡十二人皆清介者也然未知果合于易否乎合于易道而不能久于介者亦未尽其道也石同天地而生终天地而久守介者能坚而久焉斯则无愧于石然贫而守介善矣茍富而不变塞焉又善于守介者也豫勉之毋怠

　　畦乐轩记

　　豫章王与龄父居城市中有宅一区出户庭咫尺地南向折而东者皆圃圃植蔬皆异种畦皆胪列尽与龄手所治也余来豫章获交与龄余爱其老而好修又聚书蓄琴以乐宾友殆非老圃者比因子过焉或见其不冠履镢土泥而虀粉之或见其抱瓮出入瞀瞀然反复灌溉靡有遗失余问与龄言曰孟轲氏谓胁肩谄笑病于夏畦是治畦者为至劳瘁子得无劳且瘁乎与龄曰吾兹乐而已矣劳与瘁吾乌乎知哉方蔬之芽茁甲拆吾既乐矣及其叶茂花荣吾又乐焉其生意之无已也吾舍吾镢坐畦间吟笑自适其心休休然禽鸟之和鸣蜂蝶之游衍又若以助吾乐者于斯之时视蹑髙位食厚禄劳瘁厥躬而隠忧之瘁于心者相去固霄壤也吾之乐又何如哉余闻其言矍然起曰子盖隠居城市之贤者欤然人之所好不同而乐亦异焉惟有道者凡所遭而乐岂止于畦而已乎孔子之曲肱颜子之陋巷皆有其乐天地莫非其圃万物莫非其畦夫焉有名言者哉余知与龄读书穷理非不知是第因其畦而白之云尔

　　农庄记

　　鳯阳果园有王先生者博学好修至耒耜亦未尝不手操也因以农庄名室而求记于余余谓力农者满天下其憾于劳者恒多其安于劳者恒少安焉者乐憾焉者忧余畧其忧而述其乐可乎方春日载阳仓庚鸣矣修我良耜爰举我趾适彼南亩既耕且种薅其稂莠长我嘉苖雨则蓑笠袯襫暑则息于木阴妇馈壶酒酒酣耳热其歌呜呜然迨乎铚艾其粟满车输官之余厚养父母室左右前后桑麻郁然鸡豚错然方社八蜡与井里长幼醉欢忘礼一室之内琴瑟静好书籍在前暇则坐庄中从容赋诗宾客至则宴坐谈笑凡履危蹈险可怖可愕之事举莫知之顾其乐为何如哉君之事此其殆安焉而乐之者乎夫既可乐矣而孔子独不许樊迟学稼之请何欤盖当时樊迟必已在位禄足代其耕矣不得不勖其大者兹居闲之士进不偶时动则违俗又孰愈于老农者哉然古者仕出于农今圣天子在上又下诏选孝悌力田之士而大任焉先生尝应乡举三以不利自晦若先生者必有时而出矣

　　村坞记

　　鄞之李宗善氏静者也即郡城偏所居之室名曰村坞盖取杜少陵诗贫居类村坞语也就隙地树嘉木花竹细大杂出或荟或疎弗计也暇则治芜秽时灌溉使生意流动不息方春风微和时雨新霁之顷枝叶葱蒨花萼绮错其下芳草一碧不假夫禽鸟飞集而野外之意粲乎吾前吾则从容其间游衍吟咏以适其性曽不知城之居地之隘也虽车马相属于道货财交积于市足以倾动乎人鬬鸡走狗转丸角抵之戏足以娱悦乎人举未尝一接乎目而桑者之闲闲考盘之在阿无少异顾其乐为何如哉间征文于余余谓董卓筑郿坞蓄金玉泉货菽粟志富贵也孙权筑濡须坞给馈饟刍萃兵甲志战争也志战争则废人志富贵则废身其于优游之趣何有哉宗善乃寄村坞于隙地日与草木伍融物理冥得丧保身而忘人且无待于此之外者亦庶几矣乎然村坞之乐固矣茍适于道园游于艺圃进其所未进则不为限于形迹之小尚勉之哉

　　退亝记

　　人之进退其有恒耶易之文言曰进退无恒果无恒耶观之六三曰观我生进退是不可必也吾四明薛君原礼扁其藏修之所曰退亝其有见于此乎余闻造焉而谂其所谓君曰吾乡也冀仕进以荣显其亲尝窃禄于郡之象山县庠迨考满归天下兵革方轇轕骏雄奋兴云蒸龙变焱勇雾合凡偾骄于秦楚齐赵之间取金印顷刻中者车相击盖相属也吾兹不能甘郄行避舍以自晦焉今天子既戢定海宇登崇俊良大小毕用而吾亲老矣又焉敢躐宾兴之行以去吾亲乎幸有越人之术姑托以为养耳吁君所谓退者若是其贤于人逺矣或曰虫蛇之蛰困于阴也阴竭则必信六鹢之退飞厄于风也风敛则必进君气鋭力强夫岂久于此哉必功名遂而后退也斯可矣余曰不然系小则失大也君之所以退者将以进夫徳也君朝夕斯处厥修之来月恒而日升水洊而木渐笃实光辉而罔觉焉可不谓之进于退扬子谓颜渊以退为进又岂不信耶彼务于前期驰骤颉颃志逞意得而不知返者虽纎离騄駬日趋千里宁得以轶君之轸毂也哉

　　九灵山房记

　　金华云林先生以九灵山房图示斯道斯道问其故先生曰金华多髙山西去余百里有属邑曰浦江其山为最髙又西去余百里为九灵于诸山为最髙蜿蜒扶舆曲折起伏灵气不泄萃为九峯因以名焉其左右前后层崖叠巘飞翔奔走绮碧辉焕虽杖履之乐于登涉者亦莫得其梗槩吾有先人敝庐寔处其中置琴一张书万巻松篁梅桂之属郁乎苍苍先人之丘陇诸父兄弟咸在而吾乃宦游淮泗宿留齐鲁之邦值兵乱蹈巨海而东至于四明阅岁兹久思返乎故庐视桑梓洒扫丘陇洽诸父兄弟聚子弟教养之暇采山钓水优游歌咏以终天年而道里犹阻絶未获也吾虽神游故山未尝不西向兴慨今览是图于寓室庶九灵之山在袵席之上而吾亦不知其身之客也吾将记是恐衋于心子为我记之斯道以金华山水之秀文物之懿冠江左人且愿游于其间恶有生长悬弧之门而忘情者哉昔王摩诘治别业辋川必手图之以不忘其胜陈季卿留长安覩青云寺之寰瀛图则思归江南先生出处固不类乎二子而览图以致其思也则或几乎似矣然先生抱道而夷旷者也又岂不知天地万物皆吾有也九灵之山随所寓而在何必凝滞一隅而漆漆然哉特以礼不忘乎本焉耳吁礼不忘本仁也非先生其谁欤先生姓戴氏字叔能云林其别号也

　　二兰斋记

　　邑西去六十里有龙山永乐寺寺有归庵禅师受经其间禅师善鼔琴梵呗余鼓猗兰佩兰之曲清壮邈悠变化恍惚深有得于徽轸之外因扁其斋曰二兰余谓圣贤之处衰世岂自为哉殆将以变诸俗也茍君不信其道民不被其泽则忧见乎词孔子辙环诸国莫能容仕父母之邦且有沮其政者终无所骋惨焉自伤故猗兰之操作焉后人取其意度而为曲其音悲其思深而孔子之意未始不显明也屈原忧楚之失道以同姓恐屋其社抗言曲谏反以被谗见疎终退而自洁着离骚经故佩兰之词见焉后人取其意度而为曲其音怨其忧逺而屈原之意亦未始不昭晰也禅师自薙落即孤坐究曹洞宗旨间山行木处访耆硕以质所见虽三据象筵考钟伐鼓以发聋瞶而所处无一日不云石俱也今天子闻而嘉之诏使日本宣布圣意日本人首抢地从化上大悦其往也御制饯章其返也亲赐内馔及对所问又畧不敢恃宠异言朝政而归老焉其迹也其心也其世也俱非孔子屈原之比何二兰之托欤余意大雄氏之心愿天地众生皆作佛其见溺苦海踣冥途也必凄怆恻怛若禅师者岂无大雄氏之心哉有大雄氏之心得不与孔子同一轨乎奚特二兰之曲取以自适而已禅师韪余言俾记之于是乎书

　　知归庵记

　　知归庵者董均祥氏之所创也地在金川乡西去慈溪一舍许至爽垲有鸡鸣虎脾龙山鳯凰诸峯或逺或近从迎夹拱殊胜又有上辛无择二梁翼而南乡浦溆潮汐曲折而至若玦阴阳家以其风气逺引潜走至兹地蓄而不泄可墓可庐均祥因而念曰人之生也有限所贵其知归乎吾阅岁四十有三自有知至于今日犹信宿也自今日至于百岁又不为信宿也哉吾百岁后将以安体魄也必于是乎归且吾之先肇基于此桑梓犹在逮吾父徙郡之定海吾又侨郡城之西吾百岁后吾之身得返焉又吾之归也吾子孙之贤否未可知孰若吾手竁其幽豫穴以待于是即隆起处穴其土二甓而虚之为夫妇计既成又屋其傍若干楹有祠有堂有燕休之所门庑庖湢咸具固以垣墉荫以松竹洁静清幽殆山林若也俟二子长而可传则先于斯老焉庵遂以知归名工始于某年月日越一岁年月日竣事即走书永新征记于余余谓凡憧憧于路者莫夜必归而止息虽童竖亦知其尔也至若归而能知其此之归者则或未之知也世有耄而欲就木者且犹广田宅崇货利为子孙筹谋日夜不少置或以骛名夸世振策长驱惟恐途之不修日之不足果知归哉昔公叔文子升于瑕丘曰乐哉斯丘死则我欲塟焉此知其不可讳而斯以归于土也太公封于营丘比及五世皆反塟于周此知礼不忘乎本而必以归于先也今均祥之知归也实兼乎二公非过人者欤然均祥年未艾复知归于圣人之道则有得于身之外矣均祥余友也故记之书之屋壁并以示子孙云

　　曲水庄记

　　曲水庄者胡仲子先生之室也室东去慈溪廿里许在骠骑山之南川流之上流水左右曲折弯绕因以名四际皆疎林沃壤石梁小溪隠隠入桃栁间鱼鸟飞跃云影上下诚地之可乐者也仲子学博才赡始居会稽早岁尝侍先大夫宦逰慈溪知邑有董黯张释之孙之翰三孝子有倡道者杨文元公民化其风风俗淳厚可以托而居焉尔后方侨于钱塘值兵乱遂蹈兹土以教授为职业久之人情稔于会稽若世居然者遂筑室买田为终老计天朝初被征说书御前就留宫中授诸王书寻除仪真令以目疾辞诏许之赐钱并衣巾归田里既归念曰向趋朝廷不能称塞上意早夜是惧今而后惟造就小子备国家器而用之则庶几报圣徳也自是益屏迹郡县传业弟子弗懈暇则课童仆治园圃园圃之隙与宾友觞豆间挟二三子登山憩石访寺僧盘桓终日或命一小舟出入烟霞中裕如也属余记之余谓古今室以庄称者岂少哉何寥寥无闻是在人不在室也昔陶靖节谢彭泽令而归五栁庄人髙其风而栁庄之名著人知五栁庄则知陶靖节也仲子辞仪真令而归曲水庄追视靖节迹虽不同顾其风亦髙于人而曲水庄之名又不因以传欤人知曲水庄则知仲子也夫岂偶然哉宜书之以复仲子之命洪武七年甲子秋九月既望

　　石壁山房记

　　石壁山房者原公道渊法师游息之所也慈溪县治左掖有阚湖湖上北向有阚峯有寺曰普济盖三国时阚丞相徳润读书处寺僧类因山势慿髙架虚构石室石壁山房亦其一也其室在寺之西庑穷尽处尤亢爽閴寂室背山石如壁故以名焉石壁之下石洼焉若舟水停其中碧而味甘虽旱暵弗竭其上皆杂木殊葱蒨阴郁天光日影微坠儿席可爱由室北梯而上为小阁窻户四辟临眺则一邑山水之胜具在眉睫宜公所乐也公受经邑之东皋福昌院院之创始以接待四方士也迨今不敢少废先绪公叹曰四方士凡过是访宿硕于大刹者迨为已也彼皆方袍圆顶吾非其徒欤今老矣而吾之将迎周旋无虚日其如已何哉于是命子若孙纲纪院事别构得石壁山房以居吁公知所重欤世有妻子累者且或逺纷就寂治别业以乐衰暮矧公素薙落以寂静为志者其肯久处要冲而不暇止息也耶公性粹温少博览经史后听天台教习止观止艮也艮为山今又面石壁而观史其中益以静心如石壁焉恶乎不可哉

　　春草斋集巻一

　　●钦定四库全书

　　春草斋集巻二

　　（明）乌斯道 撰

　　○传

　　骈义传

　　萧从吾字自成以称于官府就以自成名从子翀字鹏举世居吉之泰和南溪泰和古文献邦也人多读书尚义自成之父曰志立谨守诗礼且倜傥大度疏财慕义子孙咸淑其化子男三长自新次自成自明自新自明俱蚤世自新有遗孤翀自成怅然曰吾父母视吾兄弟如一人吾伯氏既溘先朝露幸有遗孤吾敢不以父母视吾兄子视其子乎因抚而长之翀自幼从缙绅游读书有成立又受业于职方郎中镏君子高之门绩文赋诗追踪前古凡性命道徳之懿靡不讲贯而孝义之事尤汲汲焉与叔父相处不翅父子既冠值天下革命户门事日填委动辄获戾姓名之隶于官府者自成耳事无细大必自成是命翀诣叔父前言曰翀今颇有知可走趋官府叔父天年髙幸保父母遗体养神于家庭翀义当为叔父先况抚于叔父受教诏乎以是凡户门事必亟走以前无怠色洪武丙辰冬朝廷诏江西湖广郡县民验田多寡陶大甓家裕饶者又造舟运甓之京师丁巳夏朝廷遣胄监生廉其事以造舟事鸠财耗民复命上勅廷臣莅吉安按之民咸伏辜先自成出已帑购材为舟至是翀被鞫惧搒掠遂诬伏罪当输作系狱未遣自成闻之手书贻翀愿易不听躬徃翀不奉命又请翀素亲昵者遗书喻焉翀乂不听自成乃奋然诣廷臣前泣曰萧氏产业翀分当得者至凉薄翀服官府者为自成也书狱词又自成名愿以身易翀翀实不当承罪矧伯氏蚤殁仅有此孤今年强而且无后使范则冠而蝉有緌蚕则绩而蟹有匡自成何忍乎茍不从请愿先赴沟壑塞不义羞廷臣感其言然恐其诈也旁询于人得其实又命府推官问翀狱中翀恸哭复曰翀与叔父身异而心一少者就安而老者就危理万不可况叔父求义名翀独可居不义乎不义之人见邻里宗族且不可又何敢见祖父于地下乎翀意决矣推官具以白廷臣廷臣叹息不已然恐自成先自尽乃出翀正自成罪翀不得已号泣而去呜呼世有小利害必曲造其故牵引诸父兄弟白于官府以代已岂有陷重罪一旦弃妻子舍田宅冒犯寒暑孑孑然蹈异域受力役终其身者反争相就也哉若自成与翀诚足为世道劝也余目击是事起敬起慕为传之以俟观风者采焉

　　清节先生传

　　先生讳徳称字彦良以字行号清节姓桂氏明之慈溪宋直寳章阁学士讳万荣之后也通直节临安府富阳县知县康先生俊卿俊卿生与绍与绍无子以先生为嗣先生本富阳叶氏贺州知州讳同之子中书右丞文简公讳季之孙知州公嗣子众多先生则判庆元路所生故与绍得以求也先生骨气不凡蚤岁即嗜学善记忆明诗书二经以诗经中浙江乡举后游燕都覩世不可为者遂东归放情山水间肆为古文若诗从游者日益众天朝初大阐文教首开科举浙江分省连请先生为考官洪武六年有司举秀才赴京师数千人天官精拔七人以先生为首入见上奏对称旨命为香几赞运笔立就有明徳维馨天清地宁四方底平之语上嘉之即赐宴与公侯列坐连日奏对剖决如流内出御制集因敕校词语之未纯者具奏对上大悦特除太子正字日侍讲读及饮食起居不去左右上屡命词臣赋诗先生应制辄先进含讽谏其中一日与论诗之工巧因从容奏曰帝王之学具载于经若书之典谟训诰皆治世安人之道诗词非所急也上然之谕曰中原兵革之余民散师废曩岁有司所贡皆新进后生朕虽授官不使任事俾居文华堂教育培养久未有成昔许鲁斋吴草庐当元初作兴后进为国家大用尔与翰林修撰孔学行老成亦当为朕训诲诸生以副朕志且命东宫徃文华堂俾诸生行弟子礼仍各赐白金二觔先生日加启迪恳恳以忠君爱民之事与之语不二岁上各授以御史即巡行天下既归仍命入文华堂讲习未半载擢行省叅政者七人按察佥事者八人知府者十四人余皆授御史后殷招由重庆府知府有声入拜中书右丞复召先生谕曰曩在文华堂教有成效今省府台有疑狱累岁不决汝读书明理可与东宫定议仍命诸生各断以已意参酌之于是悉皆判决奏上越数月有旨事皆决于东宫特召先生侍左右未审者议之多所平允上尝命词臣撰大祀乐章用予我字上疑其不敬将坐以罪召先生问对曰昔成汤祀天之文有曰予小子履敢用玄牡敢昭告于皇皇后帝武王祀文王配天之诗曰我将我享唯羊唯牛唯天其右之言予我亲之也上意遂释翰林修撰朱善稍失礼因举大杖将击之先生辄谏曰陛下姑取其长舍其所短上怒亦解一日谓先生曰朕在军中时士卒有违号令者辄忿怒心胸闭懑久而成疾今少不如意即为所苦因力劝上惩忿之功易曰山下有泽损君子以惩忿窒欲先儒言惩忿如摧山言用功之难也一日上与先生论为学之道人之过当如何对曰人安能无过过而能改斯为善矣孟子尝云子路闻过则喜禹闻善言则拜尚亦未若大舜能取天下之善为一已之善也上称善一日又问仁者恶人乎对曰惟仁者能好人能恶人仁者之心无私好恶故好恶得其当上大喜且为注释以赐东宫诸王国命大书揭诸座右复谓诸大臣曰此彦良与朕论至于此汝等当亲炙儒者八年先生与秦府纪善林温见上问汝居何官对曰太子正字上曰非也帝者师也又谓温曰汝王者师也二人不可不自重十一年二月上谓先生曰闻汝二子聦敏好学宜令见朕翌日遂引见上喜甚蒙顾问特除长子慎为中书舍人次子全许侍养慎每应制作诗文屡蒙褒赏或加点窜谓曰东宫乃汝启迪汝子朕亦教之东宫徃中都上留先生侍左右朝夕谈论益知其贤谓曰朕欲任之以方面恐黠吏累汝三月特除通奉大夫晋王右傅东宫闻之意忽忽不乐欲留为太子宾客复以王就国乏人不果陛辞之际丁宁告戒曰朕付托汝者以江南大儒惟卿一人耳特赐手诏褒荣甚隆大畧谓孔子大圣也孟子大贤也而不得王佐之位今以王佐之位寄汝汝徃钦哉及至山西晋王始开国得先生为傅多所禆益王甚喜深加礼遇赐鞍马衣服王偶得善画者适曹国公永平侯及先生咸在俱得赐画像以示恩渥明年以例来朝见上奉天殿及出东宫即遣中使命先生释朝服来见与语连日早暮侍膳上亦喜其来谓曰东宫近丧妃汝宜慰解及问曰汝妻老夫人至山西安否时翰林承旨宋濂亦来朝与先生俱得赐宴先生奏曰宋濂长于臣且在朝日久臣虽爵居上请坐其下上从之翌日上为文论谦让之美以示先生及归东宫命李驸马作诗文送之十三年复侍王来朝上见其苍老诏慎侍王回国以便侍养吏部以先生例得推恩三代封其祖俊卿为嘉议大夫两浙盐运使妣娄氏赠淑人父与绍赠中奉大夫浙江布政司右参政妣顾氏赠夫人先生前妻岑氏赠夫人今妻陈氏封夫人上允其奏诰未下会革相府改长史王特造安车赐之十五年王至京师奏先生筋力衰耗诏特赐致仕就居山西王月给内廪米及酒肉盐茶等物且以椰殻酒器赐先生为岁游适之具先生作存养省察之图以进王受而置诸座右朝夕观省八月有旨召先生全家还京师进治要十二条其一曰法天道二曰广地利三曰顺人心四曰养圣徳五曰培国脉六曰开经筵七曰精选举八曰审刑罚九曰敦教化十曰怀逺人十一曰搜才俊十二曰广咨访目曰万世太平治要上嘉纳之因子慎奏对忤旨谪云南先生遂得赐归乡里已而复留京师明年五月患风疾上即命之归二十年浙江乡试复起先生为主文官先生扶病而徃既归遂以疾终寿六十有六临终神思不乱前一日夜犹与子侄论诗经如故先生天性孝友事父母务悦其心每具酒馔延名士大夫相与娱乐未尝使有戚戚之色及父殁族人欲求为后母弗许先生悉以赀产分与之待之如亲弟及其病革之际适福建请先生司文衡遂为力辞不就本生兄真阳尉芾卒于余姚先生为之殡塟抚其遗孤宗文教养如已子后以明经中选为鱼台令有善政先生为晋傅叹曰禄虽厚养则不逮因命画士绘二亲像岁时祭祀罔怠先生在乡里与王子复先生谈理学益以存心养性为本教子弟必先以孝弟忠信与人交久而益敬人以其笃实如盘古时人目为老盘后尊之者称为清节先生所著诗文若干巻其在乡里曰清节集在京师曰清溪集春和咏言为王傅时曰山西集为长史时曰拄笏集还乡后曰老拙集又有和陶诗中都纪行皆不在集中其字句虽刻削点缀自令人称道不已在朝时每赋诗辄获御览就属和以赐之兹不敢录也三子皆优于文学长曰抗先先生二十年卒慎后居云南侍养终老无不尽礼则全也全以余与先生自童丱至吊哭知先生为详请传其事遂述其梗槩如右论曰先生以积学成大名或者其可及也至于有本之学际遇圣明为帝者师位尊名显而卒保其身令终于家阅今之世举天下孰有拟其万一哉参之于古之贤良中尚复何愧岂磊落之士也欤

　　孝义传

　　尹成立字能敬吉安泰和人也世居邑之灌溪父务徳娶萧氏萧氏殁再娶罗氏生子四人长成吉成器成立成逺成达罗出也成吉生七岁以母殁育于罗氏性孝友既长能干蛊凡官府事必身先父兄岁在甲辰夏五月天兵下吉之郡县檄袁州兵合次泰和城既下军剽掠乡落殊众成吉与父母兄弟俱避处里之箬竹坪军至父兄先奔走成立与母若弟匿山木中军又羣至咸被虏军各执一人以行及下山母与弟即不相见成立窃自念曰吾与母弟走难罄无所携可以丐生虽欲同母与弟同死生度非计也不若先遁逃徐谋取母弟因跳身岩谷间寻又为所执至城中成立以善卜军优遇之乃狎昵遂卖卜徧游军中求母弟月余不得间见里人辄泣涕问母弟所在有知母氏在袁之新昌军戴所下遂偕徃果见母氏相抱携恸哭成立恳恳告于军曰愿以白金赎母氏全母子情军感其言愿欵许之乃潜出城从间道访所亲贷白金一斤再入城遗军军乃纵母氏与归元执成立军竟莫之知也母既归言曰吾求死者数不可得今可死矣成立泣曰母死子等可独生乎遂止成立又以不见弟为恨弟时年十有一岁不能以音耗通明年成立诈为贾客徃袁州踪迹弟数十日寂无所闻乃手书弟之姓名春秋颜貌与所识且曰吾姑返乡里有见吾弟具以实告者当以白金为报至戊申岁果有一人告曰汝弟袁州田舍间成立即以白金二斤余俱徃而得焉归而问其故盖为军载马上先至袁州为其食马报者利其金而诱吾逃耳于是父母兄弟相聚首欢爱如初呜呼成立之厚天伦也何其至欤昔朱寿昌誓求母氏求数十年行以桐州得焉成立求母氏虽不似其久而其立心之诚复何异哉陶朱公之长子赍金过楚救仲氏终以靳恡灭仲氏身成立虽在丧乱余乃以白金求弟归无靳恡意其逺陶朱公之子逺矣世道即降天下以孝友称者殆寡今成立独若此诚足以励风俗也使邑之大夫有闻宜何如哉

　　丁孝子传

　　丁孝子名鹤年字鹤年西域人也性狷介穷经博史尤工于诗自其祖入中夏世为显官父职马禄丁公官武昌县最长有善政殁而就葬武昌后兵乱鹤年仓卒奉母夫人走南徐世父家生母冯氏先匿邑之东村东村首难竟阻絶莫之知也余十载母夫人殁鹤年又避地明之定海闻父墓尝为盗发掘生母又病死塟洪道乡日夕忧悸且却絶酒肉盐酪示自贬又二十载道日通即告牒还武昌至则别竁地樊山窆父棺卜日襄事日已迫而淋雨十日不止鹤年先一日拜雨中愿翌日雨止半日终事竢至质明密云虽四塞雨则强不澍也及发引视窆而反雨倾泻如故已而访生母葬地村聚中村聚自兵后草莽极目父老皆沦丧间有存者又转徙他地故母之葬地漫不省何所自秋至冬徧询之终莫有知者鹤年无以措意惟作母主蚤暮拜母主前求五旬浃有报拜至七日夜梦母氏出髙堂中鹤年遽牵母衣恸哭以恸即寤晨起邻老杨重者至云吾昨夜梦子之母氏堂宇间自内出以酒肉见赐与三人同食饮内一人不御也鹤年以梦母氏与邻老同所梦堂宇皆在旧业之西又同因具畚锸偕往徘徊顾视见平陆土有陷下者鹤年意谓吾闻母葬时无棺椁下辏土砖上覆败舟板人与板腐尽乃尔兹迨可启而观欤遂陈肉酒以祭祭毕劅其土骨果见板仅有松节土砖亦具良在是矣然恐他墓偶有同者复啮指血骨上试之良久収去血骨通变茜色可验母一齿当正中如漆视之亦验时四人同往享祭余鹤年未尝入口正与邻老梦无少异爽乃収骨棺敛葬是乡慈母王氏墓在寒溪塘并加封树鹤年就庐于父墓将终其身论曰
　　子尽孝于父母固当至感夫幽冥涉至难而不变者非孝诚之至不能也予考史册方多古而少今孰谓鹤年屹然处乎顽薄之中为古今之所独也彼幽冥者且足以感之顾不能感诸人欤

　　张孝子传

　　孝子名毅字彦刚姓张氏扬之泰州人也清修博学元至正末盗起汝颍蔓及井邑彦刚日夜以父母忧乃保抱走匿百方憩大同使母父若不见兵革然者今天子御极之初大同都指挥使司廉彦刚有才畧辟掌史幙下彦刚以屈已也弗起既而曰有父母在得禄逮养亦庶几乎因勉以从事视父母性所嗜者必奉之为谨洪武五年壬子冬母氏卒即旋葬于里越一岁癸丑次直沽父又以病卒并奉二丧以归哀毁踰极葬祭无违礼久之复事按牍于大都督府寻补浙江都指挥使司掾史益以清谨自持岁壬戍彦刚念曰吾有叔父二至贫困欲迎养不可得今仲父方卧病乡里季父又客死瓜州未葬吾乃逺縻利禄于此何以自安为哉茍归而葬死慰生则不孝之罪或可免焉于是请于上官以所赍俸金奉季父柩归葬外尽以为仲父寿仲父见凡所知必曰微从子吾其为沟中瘠矣愿天为报吾从子使昌其身而大其后以是里人相称誉彦刚不絶口彦刚曰斯毅之分内事也今彦刚以考满之京师其行事见之于官府者一本于孝行云
　　论曰孔子谓伐一木杀一兽不以其时非孝也孝尽于父母也固宜世道降在父母者且弗克尽其孝况叔父乎今彦刚之孝曲尽于父母于叔父他人何与焉然亦闻而兴起者以秉彛之心终未尝冺也若彦刚者岂非激颓而振偷者哉

　　月娥传

　　月娥者太平芜湖葛通甫之妻武昌邑长职马录丁公之女西域人也少聪慧静幽诸伯氏皆明经工举子业月娥随而诵说通奥义及长归通甫及葛门事上抚下凛如礼法冢妇卢见月娥徳踰于已一日率诸妇诸女请曰愿以诸妇诸女属之娣蚤莫教诏之月娥奉命惟谨纫箴之隙必告以妇道及授引古烈女示以为则以是咸淑其化既而冦羣起其一据有豫章自上游而下势张甚郡邑悚惧卢曰郡有城郭可恃且有兵守因使月娥挟诸妇诸女避郡城未几冦果至城陷冦纪纲民事月娥叹曰吾生簪组世家其忍出犬彘下耶遂抱所生女赴水死诸妇诸女咸惊愕言曰姆之死必安于义吾可幸生乎哉亦相与死水中凡九人莫有后者其姻张纲中为物色死所得其尸时夏暑方炽七日不泛颜色如生郡人靡不骇异父老与刚中议曰十节同志死不可异圹乃于故居之南黄池里作巨穴同以葬焉题其石曰十节墓其弟鹤年相与树碑墓下以昭节行月娥无子其夫子与冢妇卢皆死于冦鹤年富于经史有操行幼时读书皆月娥口授月娥幼名也今亦以月娥名焉
　　论曰月娥不忍处冦境死以素习礼义诸妇诸女之死以素化于礼义以礼义死安于生也始一人自以死而九人亦相与俱何化之深耶是则九人者一月娥也自是而逺迩化其风者岂无其人奚止九人而已然不惟感诸人也至若尸七日而不腐于毒暑又岂非精气感于鬼神鬼神为翊其灵欤呜呼异哉

　　丘节妇传

　　丘节妇者鄞丘原和之妻也名胜琼姓柯氏同郡定海之灵岩人性粹温聪慧寡言笑止静闲读书通大义习女工尤力年二十归原和事舅姑惟谨相宗祀主中馈有道综理庶务有法与人言必由乎典则处闺门至雍睦仅三载生一子曰友甫期而原和卒妇泣曰何天之不吊孤苦若是耶吾夫子无折夭行乃使父母无子子无父妻无所仰而家且贫窭将何以处哉于是抱隠衔恤蚕缫纺绩为养老食幼资劳日夜弗休妇之父母悯而谓曰汝年甚少而服食不给恐不能自全汝不早为之计奈何妇曰死与义孰重茍义重于死胜琼惟知守义而已他则不暇知也且夫子岂不欲仰事俯育以笃天伦哉然不幸以疾革饮恨而徃胜琼不从夫子于地下者以夫子之父母弱息托于胜琼故也设又背而之他则托于胜琼者将焉托哉不义之事虽孑孑然自处尚不可为况所托者尚在乎日月照临吾志决矣父母遂不敢复言妇一以氷蘗自守凛如也舅姑没治丧葬如礼友甫及髫龀口授孝经论语蚤莫训以礼义稍长俾出外傅一遵母训动由规矩有成立而见称于人逮有室有二子妇姑暇逸安受孝养今春秋几六十邻里莫不嗟叹兴起有司廉其事将闻诸朝而妇殁使假之以年则绰楔在门可待也惜哉
　　论曰余读史记至货殖传有贞妇巴清者与焉太史以清能丰财自卫不见侵犯故呜呼若是则寡苦者皆失身富有者皆守贞矣天下厄贫苦而凛不可犯者岂少哉特以志节自卫而已奚在丰其财耶若丘节妇者又岂非贫苦以志节自卫者欤方之古节妇何媿

　　乐枅传

　　乐枅者明之定海人也性孝友家以亭户籍官枅承其役弗替洪武十二年春会稽钱清髙氏许从兄弟岁输盐痛自缩迫小民倍其输以掩已之数事上闻上以浙河以东凡亭户大家皆罔上赋下如一律即遣使徧各仓覆盐有损常数者悉逮赴京鞫讯咸承罪坐输作而枅亦在逮中方治行其仲氏梲愿代徃枅曰吾之徃也生死未可知设死焉吾有三子尔尚无后其可哉棁又诣县廷请以身代枅枅白于官曰枅之名固不可易服力盐事皆枅也棁罔知闻使徃而被鞫必失对县因不敢遣及枅行可一舍许棁又追及之枅叱之去不聴即乘垝垣以块掷棁垣之块去者半棁度伯氏心不可回始恸哭而反十三年夏枅果死京役中年三十有六枅读书穷理凡医卜地理书无不习里人闻其死莫不泣下其父仲本为乡之硕儒常被贡天官方以老乞归而枅死惜哉
　　论曰枅之就祸棁之请代皆知有不免而乃毅然争先非笃友爱者能之乎棁虽不死昔固自分死矣枅虽死犹不死也古伋寿之死虽不幸诗与传记称之不朽以莫伋寿若也孰谓枅棁复为伋寿倾动郡县世之兄弟有较小利害相仇虐者茍闻其风当何若哉

　　张节妇传

　　鄞张国寳妻者同邑桃源里祝氐之女也名清字清节生有淑徳年二十归张门时国寳方抱重疾仅扶持成礼未阅月而卒始国寳娶傅氏无子纳二妾焉生子端次李生子康李氏恃宠爱事傅氏无礼日媒孽其短傅氏以愤懑死及清节怒诣县陈欵令白其事复上下之分如初久之李复阴结清节所善者诱使改行曰汝名则嫁身则女也年少日长如孤苦何清节正色曰吾既庙见承张氏宗祀虽不逮事夫子而不为张氏妇乎吾之不幸命也吾惟守吾命而已他则不暇知也横议者遂寝清节确守妇道总治家事内外肃然逮端与康长而壮娶妇有子女其昏嫁金帛皆已出也厥后子及孙凡三世而清节尚无恙拊循教诲年九十余而没未没之先郡守髙其行每蠲其徭役今子孙得有其余业者皆清节之力也
　　论曰世之节妇既醮或一二岁或五六岁而寡其守义也固难今清节及张氏门仅克成礼即寡其守义也尤难昔齐侯之女嫁于卫为宣公夫人至城门宣公死亦必徃而守义清节岂有见于是欤第在位者不得上闻旌其门为失节劝惜哉

　　春草斋集巻二

　　●钦定四库全书

　　春草斋集巻三

　　（明）乌斯道 撰

　　○序

　　送逊都月公赴山南亷访使序

　　至正二十六年夏五月诏逊都月公为山南江北道肃政亷访使戒行人谓朝廷所寄之重者今安于公矣始公受江南诸道行台御史中丞之命留南郡上下协恭进贤黜奸崇礼明法威名四达十道惧服时宪台多故由公振作光耀功加于昔惟藩将跋扈方伯莫制公绳纠以法厥惟艰哉兹闻春宫在益都公将往见有南图谢病出闗而适得山南之命也然山南凋弊于兵燹其政治之得失风俗之变更民人之欣戚举在公研究物情奋扬风纪将必有同列荐绅郡中父老告之矣仆草茅之人辱上交乃独言公下士之美公居台端恒接见博士有吐哺握髪之勤温恭自虚之善故南郡之士多为公宾客念公交游亲旧皆象笏金鱼之贵犹汲汲与布衣施报岂直如献子之忘势而已葢公由进士显而礼貌不衰讲贯不倦是已之出者合乎诗书礼乐之原也圣人谓子贱身能事贤虽尧舜之治亦不过此公岂办此哉且公为朝廷倚赖行入内其位愈髙而言行于天下四目之明四聪之达必为公任尤思谨于所接矣行之日仆以是补于称功颂德之次而系诗于后云

　　送丁侯元善赴福清监州序

　　朝廷设内外官视海道漕运为重闽广湖南为逺故咸有优遇于其间每岁海运北上天子必命重臣延燕给光禄之膳用待仪之乐复锡之以文织焉闽广湖南去中国数千里之官者有﨑岖跋涉之劳故议缩其考而伸其职往往由是而得优转也庆绍所千戸丁侯元善在任廿三载五越沧海输贡赋皆获燕饮文织之锡今得受监闽之福清其缩考伸职之令必循故常矣仆窃究之所重乎海道漕运孰不曰鲸波之险哉观其风颿之辐辏篙丁之云集则又在御众不烦算计不爽然后无■〈揑，木代扌〉杌之虑是以宠之之恩加厚也所逺乎闽广湖南孰不曰南服之僻哉若夫岛夷之梗化诸蕃之互市则尤在懐来之仁剸繁之敏然后成藩屏之固是以待之之意加寛也斯二者举有优遇之道而有不同于寛厚耳侯仕海道既荣于其厚兹往福清将逸于其寛是固侯有过人之量出众之能而致也彼暗于见短于才违上而病下拘拘自能自适于顷刻犹下泽之车欵段之马过之者弗顾也侯当督运事坌至立辨析无滞而恒有余裕焉以侯之才设施于福清诚使民安耕凿里巷有弦歌之声而大府不齿下民不懐未之有也矧其地有竒峯巨壑之胜丹荔黄蕉之美越鸟弄声榕阴满地退食之暇与州之贤士大夫遨游瞻眺举酒赋诗畅其思而发其閟此又获于优遇之外矣侯之先大夫知先子至深而仆受知于侯至久侯治装遂以此言壮其行

　　送陈仲寛都事从元帅捕倭寇序

　　太尉丞相方公以至正十有七年受天子命控制东藩有梗化者讨之自是东方以宁倭为东海枭夷处化外比岁候舶趠风至寇海中凡水中行而北者病焉今年夏丞相曰天子方以中土未尽平弗暇理东海事吾为天子弭盗职耳恶得不选吾爪牙俘至麾下于是诹日饬将士曰汝往必克毋利其货以逭其死毋毒我土民时天台陈君仲寛以都事职在元帅钱公幕下因佐其行君读书士也居帅府且久陆攻水战之法究之审矣奚待言矧倭寇蜉蝣耳不足当吾锋又奚言哉然彼尚艨艟剽轻出入波涛中若飞有不利则掎沙石大舟卒不可近此不可不豫计也且彼既弗归顺素摈弃海外今又犯我中国地枭馘固当第虏吾中国人日伙就为向导为羽翼求其回心内附岂得已哉茍我军相攻击玉石弗暇论必令吾中国人自告者免乃生致之此又叅佐所当言也尝闻君之先献肃公当南宋时为谏议以直言受知于孝庙人至今称之凡位与事无大小皆可言君是行特其兆耳他日立显位功益髙名益着安知不受知于天子进直言如其先哉四明能诗者喜君有是行咸赋诗以饯予为序以致其臆云

　　送马易之编修北上序

　　和啰罗氏易之父以编修官征赴京师余饯之曰易之居城郭中萧然一室不色忧在位贵人恒造其门与谈笑则言不谄而礼不倨人有赂之以干贵人者辄谢去或贵人与之钱则受不辞曰赂不可黩周之可受也接朋友宾客惟论古今典故未尝道及官府事此皆易之通事理适时宜而得以从容于斯世也夫今为太史氏食君之禄是固博学笃行之所致然太史所主者唯事与言书法不隠则直笔炳耀事情失实则简册污秽此何待余言也以余所揆易之今日之行不可不思于职之外耳当四方无虞之时太史得居清华之地享优游之乐讨论修辞已耳今江南北多故凡中外大小臣工不特厪厪尽所居之职而止也以一家喻之平居无事则夫耕妇织奴樵妾爨各事其事不遑他顾设有水火盗贼之变则家人仓惶惊悸举得言其利害而争先奋力矣矧当朝廷用人之秋易之负师儒之名当知觉之任执政大臣岂不以得人为喜而举天下事咨访其不逮哉易之应天子之征岂不能举一事进一言以补益于天下哉即执政大臣咨访不及于易之易之既目见世道晰又岂得不自言其利害而争先奋力哉余意易之必素定于中而备夫出仕之道余第愧知之未尽耳于其行敢以久要之谊为之勉焉

　　赠庆元监郡元臣侯德政序

　　衢国公以靖乱驻军东浙至正二十四年冬十月城上虞所属州县官若吏率其民往役跨山络野穷日力以作时上流水浅涩舟载石首尾相衔二十里猝不可进事严迫于期皆惴惴自危或寛而弛事或猛而暴民其能上无谴怒下无怨咨者葢鲜矣吾郡长官元臣侯兼总制慈溪事在行事集民悦国公赐燕饮侑以白金文织仆闻而叹曰侯何道而然耶俄而友人旅进而告曰吾徒执役上虞侯恻怛见于面和煦形于辞有呶呶诉床下无忿戾咈逆之色周旋曲折扶其颠而补其漏微侯则先人田庐非吾有矣所谓生死而肉骨者敢求文于子以旌吾感侯之德也仆喜曰侯所致之美乃在乎是矣诗曰岂弟君子民之父母葢君子之牧斯民饥欲其饱寒欲其燠疾痛哀吟欲其安宁以乐莫非行是岂弟而已行是岂弟则是君子斯民之父母也民之父母爱其民无所不至是以民爱其上亦犹子爱其亲不待督责而趋事赴功惟恐贻吾君子之戚戚也彼严刑在旁策其民如牛马民心终弗服于是验侯岂弟之感人者深而人真有以乐公之惠也且闻之侯由南徐万夫长升浙东副元帅武备闲习士卒和乐如居家贤能着闻转为郡民欢欣鼓舞以安其业舆人固尝比侯前如李广后如刘寛一是皆以岂弟施诸军民无往不可也仆因友之请乐道其事匪直彰侯之德庶几可以为在位劝所请者邑民某某也

　　送髙本中知司秩满序

　　会稽髙君本中以海道都漕运万戸府知事考满获代去府史陆彦诚踵门求余文饯之余问髙君何如曰君之在幕下也视牍之当署畧无所可否有不当署者则钩巨微隠摘抉瑕颣从容与诸史言后莫敢不谨事有大利害则闗白官长以补其不逮省檄君莅嘉兴监粮斛至则握重柄不假借人百司惴惴然不敢挠法时朝廷官在焉甚敬礼之府中无事则率诸史环坐对画壁赋诗以适性此其大较也昔漕府置平江天下方静谧号令风行执事景从转输者至黟而毕给统帅者至广而毕集故叅赞于幕下者不以为难今兵兴以来漕府徙庆元转输岁罔替而统帅者十一耳矧漕戸凋弊填委沟壑者过半其仅存者虽斧钺弗畏故赞于幕府下者恒以难为忧君取便利事赞画辅翌不縁循不偃佒底绩于艰难免戾于上下尤足以见其优为也余曰子前所言者称善誉后所言者未尽知也夫公者私所忌明者昧所疾儒者吏所鄙子悉能誉之诗云我心写兮是以有誉处兮此之谓也君好读书有大志可以负重致逺甫弱冠之京师从翰林诸公游所见益重阆使其扶颠拯危且有所不让兹参幕于漕府而克济其艰岂足以尽其藴欤余素与君交相得知颇深何以问为哉葢是非毁誉之得其正者最寡余独以讯诸人有获于我心者为信耳彦诚谢曰子诚知言哉遂相顾而笑君观夫斯言勿吕巨勿满假惟益自奋励廓其所未至以无负明有司之见知为庶几也予既重彦诚之请就析其言申其词致其朂为本中赠

　　送千夫长王本立归括苍序

　　古之命将也以才今之命将也以世以才则必得其人而后用之以世则虽非其人可弗用耶古今用人得失之相逺葢如此且夫进德草莱之下修业樵牧之中者贵之以执圭剖符而不易就富之以疏宠颁禄而不遽行惧吾勇未足以御国患智未足以救民死耳若乃阘茸琐屑之徒袭先世旧爵纡青曳紫以自尊显縻廪粟费公帑畜奴隶驺乗以安逸其躯一旦遇羽书之急烽燧之警则捧首逃匿已耳谁肯被坚执鋭以当矢石哉茍上之人不加综核于二者之间使世之有才者多弃置而弗用继世者常荒嬉而获进固宜乎志士仁人之长太息也兹千夫长王君本立其亦可谓有才而世者欤葢君尝工举子业弗第叹曰吾岂能矻矻于文辞翰墨间哉当歴览天下驰骋上国立竒勋以自见耳适严君告老从命袭爵防御古括非其志也然能严部伍立赏罚若秋霜烈日之不可犯及接宾客则彬彬然和平乐易不失儒者气象至正壬辰春海防轶轨浙东帅府檄调君置鄞之咽喉地既戒严鄞人感其扞卫之劳咸歌诗以饯而命余作序以弁其篇端余谓士有才而非世其于利达诚劵内事有才而世则其骤陟而累迁犹骏马注坡巨鳞纵壑鸷鸟入云而风迫之也王君行矣他日戡乱讨逆立功着节握重柄而跻髙位不可拭目俟哉

　　送刘庸道游闽中序

　　刘庸道侍父往闽省自武林道经四明留寓几三月余因得与交而敬其为人风裁秀整眉宇疏朗若璚树倚风明月射水固得清淑之气居多及夫揖让之和升降之谨游观燕集之闲雅若祥云在空随所变态而无不佳知必久习礼乐移其气体而然者至于出言简而有文摛辞华而有则又若江河有源而流衍不竭问之则玩斋贡先生其师也庸道之才之美如此岂不可敬也耶今戒行有日不可以无言夫人之过恒以已之美而鄙人之不美已之才而侮人之不才鄙之侮之且不可况所鄙所侮未必皆当乎彼貌之不扬而知之内藏者吾弗礼焉则失之鬷明矣行之诡异而容之不修者吾弗礼焉则失之曼倩矣处乎桑枢瓮牖而才美不外见者吾弗礼焉则失之原思矣庸道慎于此庶几寡过之道与且吾闻之闽东南名郡也去京师甚逺故士多读书于乡里雅不好游其培养厚用工密而所见过于人庸道尝游其地皆旧友也余意士不好游则名不扬其穷巷之中山林之下必犹有抱道而乐隠者庸道试求之必得其良遡其流而观其澜采其英而咀其芳则庸道之才之美必由是益着余冀他日之会悉以所得者告我故遗序与诗以为后日劵

　　赠行省理问仲刚君治城序

　　春秋之法书筑者创始也筑郿是也书城者完旧也城中立城小榖是也筑之城之必书者以劳民为重苟人君知此则慎重于用民之力也太尉丞相方公以斧钺讨暴乱至正二十七年夏五月城庆元曰吾所以用民葢所以保民吾不得已焉耳谨选四大官及百执事皆用命不敢怠江浙行省理问仲刚君在选分治北城虽禀度于大官而指授区别各有条理土坚石缜民忘其劳未尝以棰楚为威信足以服众未尝以壶浆为惠德足以饱人越四旬城成视他吏凭陵怒气厉民以衒已功功返不逮焉舆人歌之曰非泾浊不知渭之清非彼怒不知君之恕君之贤为吾之二天于乎君之才加于人十百矣且土厚之木其为器必良江浙行省左丞贞惠公为皇朝望臣君贞惠公之孙也夙有所习知仕宦之道倅奉化时村民寇境内君募义民擒戮之为省府都事时监收上虞余姚官粮及为余姚浚河筑堰具有德政是固祖父培植之久故上知其能而下承其泽也矧城事甚大而声名犹籍籍显著以兹测之而升髙之步又岂可量哉郡人范某等属君抚摩之爱故请于仆以扬君之美云

　　赠医者冯至刚序

　　周官有疾医疡医之目必分官以掌其事葢人有内外之病非一端药有内外之用非一律是以分掌其事而不可兼之也故掌是事者用心专而理明所守简而物备是二官皆得食于上而同趋于利人之功也后世视二目则难之于疾医而易之于疡医果疾疡之道有难易之分耶后之人事不师古士有学疾疡者既非任于官人人得以臆见议之议之者曰疾医则口岐黄之书学之之道为难疡医则手针砭之法学之之道为易吁是不知周官精微之意者也要其归疾医未必能手其手疡医未必能口其口二医之道皆难也鄞之东鄙冯至刚兼通疾疡之道而以疡行于时固知其学有余矣至正己亥夏袁仲良之媍疽发背获至刚疗而瘥人徒见其药之易不审夫疽发于外而系于内其疗之之功等于疾医之用心也仲良求余文以美其德余因辨古今疾疡不同之说以为赠

　　赠道者陈文华序

　　予馆人张大方氏之冢妇有竒疾药之弗差大方曰其在予过有不察道有不迪得无祟祸于我乎闻天台陈君文华得道家役鬼神之法遂再拜请君君作为一出乎诚至心焦力瘁无惰容俄而谓大方曰吾若有属言于耳者兹得请于帝矣后数日病愈大方图报君君不可以私求予言表其美予曰于乎君必有见于鬼神之理也夫鬼神无形与声其能使之服从者形也告言者声也是其索之于窅渺而着之于物象者欤予观其役之之时则口叱咤手搏击谔谔蹇蹇道上帝律使观者股栗不敢出气初怪其作为之异及考周官有以玄衣朱裳执戈扬盾帅百隶而索室殴疫则信夫鬼神亦有刚强骁勇不可以优柔喣呕役之者与余又曰天地与人之道一而已矣炽于人欲者裂之而二焉纯于天理者合之而一焉君其有以合乎天地之心而庶几扶植于生民者欤且鬼神由吾而役走亦天地中之物耳人之心诚合乎天地乌有不从其令哉故予述其事以赠

　　送阐上人住香山序

　　浮屠氏其遗世而独善者耶曰非也其避喧而习静者邪曰非也然则何如殆亦一视而同仁者耳当其玄髪初剪畦衣始挂则惧吾心天阏而弗通蒙昧而弗明于是乎蹑穷崖之巅蹈虎狼之窟收视反听寂焉孤坐以造夫昭明髙朗之地及其戸牖四辟天宇豁如而无所凝滞于是乎布筵开法袪妄解惑以济夫羣生是则其始也切切焉其终也汲汲焉凡所以为已者实所以利人也若是则果非遗世而独善避喧而习静者殆亦一视而同仁者矣吾方外友阐上人郡之名家子也少慕浮屠氏受经于慈溪之龙山寺寺逼近官道迎送宾客无虚日即杖锡江湖间冥心兀坐恨山不深林不密所见甚超诣久之典法藏于金陵之蒋山道益隆而名益着及四海弗靖无逃遁之地复归龙山独处一室泊如也今受知于司徒荣禄方公公命住持同里之香山寺上人力辞不许乃勉就命于其行吾党相知者莫不为上人喜葢太平无事时方袍圆顶之徒云兴雾合居赡养饱又有据象筵握麈尾以主之者居相望故不役志于道者寡上人方亹亹自修不暇深遁之可也及兵戈抢攘之秋丛林大刹悉为灰烬东南山水间虽无恙而梵呗之声几絶矣老成宿德不啻若晨星霜水故役志于道者寡上人乃考钟伐鼓以倡其道虽欲遁之可乎上人为已利人之道兼尽之矣然浮屠之住持犹吾儒之仕也学优则不可不仕仕优则不可不学上人其勉之哉里中诸公尝与上人游者相率为饯命予述其事不得辞

　　刻唐律易览序

　　刑书曰律者何葢以假借音律之义也何假借于律律管短长其声有轻重之殊毫厘差缪五音不和刑之道似焉书曰故乃明于刑之中中与律一也汉萧何已修律令曷不曰汉而曰唐其书至唐而备故谓之唐也其唐律之刑十二者何律十二管五音始和故刑如其律而国家之法无不具之于是也自唐之后代有法令虽命名不同固不过本于唐律孰知唐律一本于圣经舜典曰鞭作官刑扑作教刑金作赎刑眚灾肆赦怙终贼刑至三代五刑之属三千律之条目以广圣人之旨焉惜夫章缝之士或泥于经而不适于用铅椠之吏或执其律而不明其原胥失之矣恭惟今天子新定律令叅用唐律天下之人莫不仰瞻善教吾邑周先生元夫尝勾稽尤溪儒而吏者也用心唐律几四十载条之杂出者以类而从义之难明者既疏且释以今比旧散者会焉隠者着焉名之曰唐律易览先生书成弗售其有待于今日也欤于戏唐律之目先之以名例则尊君爱亲之道大矣次之以卫禁职制则尊卑隆杀之道严矣次之以戸婚等目然后防范于人事者悉矣此非得于三尺之外者宁知用法之意哉虽然其间十二刑者服乎重者也八议罪有所议者也至于纷纶案牍而律文所无者若子为父复者也善乎昌黎韩子之言曰经之所言者制有司者也丁宁其义于经而深没其文于律者其意将使法吏一断于法而经术之士将引经而议也由是言之律岂外乎经者耶方今律令家藏戸习是亦周官之令民读法先生是书如星汉昭列举首毕见在位者进而用光灼然其有率乂于民秉彝之助也若夫钦哉恤哉为圣帝拳拳之致意在乎执法者省焉

　　刻舆地图序

　　地理有图尚矣本朝李汝霖声教被化图最晚出自谓考订诸家惟广轮图近理惜乎山不指处水不究源玉门阳闗之西婆娑鸭緑之东传记之古迹道途之险隘漫不之载及考李图増加虽广而繁碎疆界不分而混殽今依李图格眼重加叅考如江河淮济本各异流其后河水湮于青兖而并于淮济水起于王屋以与河流为一而微存故迹兹图水依禹贡所导次第而审其流塞山从一行南北两界而别其断续定州郡所属之逺近指帝王所居之故都详之于各省畧之于遐荒广求逺索获成此图庶可以知王化之所及考职方之所载究道里之险夷亦儒者急务也所虑缪戾尚多俟博雅君子正焉

　　玄云吐月诗序

　　石之秀润者莫灵璧若也石生灵璧县土中与天地同始于玩物为至古不假追琢而嵚﨑谽谺之态层出其理白其色玄其声铿然故好事者取之吾郡佥书晋斋倪公得是石京师中甚瑰美广二尺修倍之趺以白石御史中丞温都斯公见而异之以石之状若玄云然其表有白又若月之哉生明因锡之名曰玄云吐月中丞首赋诗俾斯道序之某谓石之体至坚玄之色不炫至坚而不炫君子之德也云之用能泽物月之辉至明泽物而至明为政之道也中丞一命名石愈光辉而佥书曰可以取鉴孰谓玩物无所益哉

　　祷雨诗序

　　古者坛而树为祭天祷雨之处曰舞雩是故旱而祷于坛礼也然云汉之诗曰靡神不举靡爱斯牲又非专于坛何也周礼有荒政则索鬼神而祭之是遇天灾而遍祷也古之有国者皆得而徧祷今郡县徧祷于封内其亦索鬼神之礼也至正二十六年夏五月至六月不雨川涸土舋禾病民瘵旄倪遑遑不能宁处庆元路总制慈溪县事珠准台元臣侯曰吾为君理民天降其咎不在我乎召所部官分诣山川神祇以币祷躬访邑东山谷间龙湫免冠拜祈神之贶弗得命自辰至午跪沙石中忽若有物蜿蜒凌空玄云四合左右曰雨将至侯旋未至邑而雨侯以为未足徒跣行道上徧至神宇叩头以请越三日大雨稿物苏息民情欢忭逺迩衣冠之士咸歌侯之德俾不佞序其事窃惟侯祷而雨孰不谓三才一致而有以感通神明也呜呼所以感通之妙其可易言哉葢天地之道无思也无为也侯不涉毫髪私意中心无所思为而对越于神明人神无间矣则风雨之兴甘泽之注岂由彼而至哉矧侯忠孝岂弟夙闻于时又乌得不感于神明也今慈之民皆曰吾邑之内吾侯之雨也讵知侯以郡守祷所属州若县非侯之雨乎念侯勤劳如是他日天子用侯作霖雨侯岂异夫今日所祷之心哉昔柳子尝序于羣公之上谓古之赠礼必以轻重兹某所序亦何敢辞也

　　乾坤清气诗序

　　余尝见良贾焉凡古图画彛鼎玉石之类由见之稔而考之详故定其是非臧否了然弗之眩也茍或不尔宁有不贻笑于赏识之士哉良贾且然况选择古今诗以取信当世者乎夫诗有典有则有兴有比得三百篇之旨也混沦冲融慷慨顿挫者得十九首之风也穷渣滓神变化铿然金宣而玉奏者得盛唐之体也加之理腻而思深脉贯而辞畅若明珠美玉无毫髪瑕累者始可中选择也故选诗者必知是已所作又造乎是然后用心选择如衡平鉴明而弗之失也茍或不尔宁有不贻笑于赏识之士哉庐陵晏君名璧字彦文志古好修学充才敏每悼夫古今之诗浩若江汉莫知所宗乃冥心焦思选择古人诗自十九首而下至今人诗区分彚别编次合若干巻以寿诸梓非得夫诗之幻眇恶能尔耶既而名其诗曰乾坤清气葢以干之清气积而为日月星辰坤之清气积而为江河山岳人生其间兼得二气者发而为诗诗之有闗于世教者可与日月星辰江河山岳争光辉同永久岂小补哉彦文是选不惟有益于来者其命名若是亦可谓知所本矣

　　月夜小酌诗序

　　郡城北有陂而迂晋斋倪公处南涯其子壻童有严氏处北涯有严好读书与余雅故而余适馆于倪公今年夏闽省都事刘君子明挟其子中由钱塘入闽道四明主有严家父子皆儒者亦爱余乃六月既朢月明水湛闪闪如白金出冶白莲方繁盛光采与水月相夺余情意浮动不可遏于是命舟访有严及刘君父子露坐谈笑有严治杯酌割鸡行酒予歌鹿鸣之诗欵欵至夜半袵席之外忽有渔者举罾游移左右各起而就视售鱼入馔再饮至醉时四鼓矣始者人以情合酒以景行终则情景两忘其乐何如哉然人之离合靡常天时之变亦靡常人既合矣时既良矣不可以不饮饮不可以不欢是饮也不速不豫人时俱得其乐而醉也固宜翼日酒醒各赋诗一首既而情不能已又倚韵而和凡若干首萃而书之时岁在甲辰饮酒越五日也

　　雨夜寓宿倡和诗序

　　鱼与鳅游鹿与豕交人则依乎人固也胡君舜咨暮托宿于童有严氏又奚言哉斯时也使不值有严其露处耶不于此则于彼耳然人有合不合不合则不欢惟斯文相值若合左右劵宜乎主宾饮酒沾醉形诸诗闻者亦属和之不啬也吁覆巢毁卵凤皇不翔舜咨之善择所依有严之善待士固可见矣然当此多故之秋舜咨虽隠处弗业人得以欵洽无所疑若茅容之待林宗然彼去重位或求容于人未必商君不见却于民家也余因是而重有所感焉舜咨之诗既悉其实又属余为序余不得辞而姑志其畧云

　　松下小稿序

　　诗之作非得夫天地之清气者不能也然汨于富贵贫贱羁旅劳役一发于欢欣悲忿之音而尽夫清气者或寡清气得矣非静而专又未见其诗之工也惟浮屠氏寄身闲寂无外慕胶于中其为诗必全夫清气而又静专宜有以异于人也慈溪龙山永乐院用刚禅师以清明姿从桑门究明觉性有悟入出而倡道名刹既归辟轩松下禅定之余吟咏风月合古诗律诗若干首名曰松下小藳其气清其音舒舂容闲淡若氷霜水月不容垢氛使人读之意消情逸岂非浮屠氏之异于人哉余自少与禅师交知永乐院自昔有龙石少微商隠而下至于归庵诸公皆善为诗至若往来宿硕有若恩断江噩梦堂方外之士若栁公传道黄公晋卿贡公泰甫郑公以道戴公叔能范公运申予之伯氏性善皆以诗鸣者也或师或友沾溉膏馥故其诗不外乎规矩法度良可尚也吁龙山风气清淑古阳禅师创业之地也今禅师之诗流传山中岂不为龙山清气之一助耶

　　春草斋集巻三

　　●钦定四库全书

　　春草斋集巻四

　　（明）乌斯道 撰

　　○杂着

　　静德斋箴（有序）

　　顾侯仲渊以静德名斋殆有得于静欤夫汨于动固无所以养倚于静亦失所以养举非得其中故为之箴箴曰
　　人生而静本然之性静而有得乃由乎正货利闯于内声色交于前动而弗静情随物迁犹彼马也絷之廏思夫逵之骤犹彼鹰也系之鞲思夫空之游勿逐逐可牵而复勿营营可止而澄勿外形而寂寂勿自拘而戚戚履道坦坦如春熈熈虽动而静至理得之

　　黙斋赞（有序）

　　黙以名室慎言之道圣人所戒非直口而已果在口能终身弗言乎黄君仁则既黙不自言故余以言阐其黙然铭为戒体箴为针义余何敢哉乃为之赞赞曰
　　古之慎言守口如瓶口岂常止不能无声与天合德吐辞为经谋猷回遹言兴而兵维仁则静蒙养是力融融熈熈守之以黙守之以黙顺帝之则虽终日言不动而寂彼扪舌者御六马然羁之馽之蹄啮以喧达人知要遡流逢原守黙之乐孰测其玄

　　赞友人画像

　　其色愉愉其情蘧蘧内藏智而若讷外同俗而弗渝所乐泉石所味道腴是犹藴山之玉沈渊之珠也

　　自赞小影

　　吾为吾耶吾宁在斯吾非吾耶斯其为谁行年五十有七一善不闻于时欲盘礴古人终髙致之莫及徒浮湛当世虽自悔其何追登髙而临深弹琴而赋诗曽何足世教之少裨噫继嗣我日犹或可为

　　松风斋铭（有序）

　　吕元膺氏以松风颜其斋居之室或谓予曰子亦知元膺命斋之意乎葢不乐城市之喧嚣而独慕丘壑之澹泊云尔余以谓松植物也风噫气也其于城市丘壑奚择哉故述元膺之志以铭之铭曰
　　有厥身葆厥身匪人曷羣匪教曷遵忾彼贪夫旨乎腥腐譬蠕之动莫知其故爰正我冠爰襜我衣以遴所淑惟松风是依肆彼磅礴莫挠其清有如圣化式毘我情松维揭揭风维激激不叅而一入圣人之域

　　植德庄铭（为绍兴宋秉心作）

　　修厥身有厥德厥德之成如木之植畅而壮由沃之功懋而泽由本之丰我沃我植以养其性我本之丰乐天之命勿谓善小我植是滋勿谓恶小我植是亏兢兢焉恐其失绵绵焉葆之力行有枝叶逺迩之式

　　瘗猿铭（有序）

　　晋斋倪公畜二猿白颊玄衣濯濯可爱始出自清漳槛至鄞迨驯狎恒纵之于林中甫二载为巳巳之冬其一病死瘗于西园礼埋犬马以其功也兹瘗猿不以功而以清欤矧猿鹤为人并称古人瘗鹤既有铭猿之铭其可已耶铭曰
　　鞠侯之名君子之称匪仙而轻谓兽而灵有郁其林孰尼尔适有繁其实孰靳尔食命俦啸侣孰戕尔天濯清追凉孰啬尔年土壤既殊寒暑亦异自漳而鄞天或斯致凡百兽类恒死于殃弗殱于弓则殄于烹尔弓弗罹尔烹弗受虽死而宁何怨何咎

　　镜堂铭（有序）

　　天下之鉴形者水与镜也然水非镜比水之势常奔崩奋激必泓渟止凝然后可茹而遗恨犹十一也镜则范金而嫓乎砥平刮垢而仿乎曜灵用以鉴形则毫髪靡遁至若万象参错其中葢凝寂不动虚明弗挠吁何其妙耶然其为物也必人为耶其固若是耶果乎人为则木石其犹可茍其质固若是又胡假欧冶之力为是必有分矣乡之王君子愚取以明堂殆有见而乐之者欤君少从周耕云游耕云专写神君尽得其术人以君术之精形之肖若镜照然者遂以镜堂题之葆光不怠托之镜以自警在此而不在彼也君名直翁子愚其字也予为之铭铭曰
　　长可使短短可长不凸不洼平乃良玄锡白■〈柂，丹代也〉发韫光毫末之微弗遁藏秋金为质重以刚厥中若虚■〈穴上幻下〉莫量万象具见日靡常止若艮背不损明冶型蒙然固显彰埃壒翳之体曷伤荡磨保啬勿怠荒延年益寿至无疆

　　紫竹杖铭

　　紫而泽劲而直而虚其中惟力行无斁

　　春江引（有序）

　　徐氏四世以琴名海内雪江秋山晓山皆闻而知之晓山之子和仲与予交则见而知之也和仲性乐易尤博览羣书每一见必鼓琴余必索春江之曲闻其声之洞达势之澎湃则神扬意爽如挟风云上下于天地是诚妙于琴之音也遂为春江引以贻之葢琴操之名有四其一曰引为进德修业申而达之之义也今春江有辞故得以述其意非敢自僭而作也辞曰
　　江之衍兮潨流所归江之深兮蛟龙所依潨流归兮春水沵沵蛟龙依兮维幽息之雷鸣兮虩虩蛟龙兮出蛰电烨烨兮云飞风烈烈兮水立龙上天兮水为霖四海九州岛兮闻龙吟

　　三世雷记

　　三世雷者名琴也唐渝州雷震所制后震之子某尝修之至孙某再修侧视腹中其识具存得之者以一器而出雷氏三世异之因以名焉以小篆刻诸底或谓震之制琴始于祖至震为三世也质虽桐梓尾则海藤其膝玄玉其断纹蛇腹其制宣尼修不及五尺而声若金石清越悠逺吾郡清容袁公当元之延佑间仕京师见是琴于故宗室赵氏不可得赵氏性好马一日有显官赠良马于公公得而遗诸赵氏赵氏意殊喜自谓无以为报虽有雷氏琴实吾之先受赐于内府者不忍弃将返马焉吾又爱之以是依违者再三终以是琴报公公传于家至孙日严以重价归史君礼氏至正末天台方丞相入城尝听人鼓琴悦之因命左右物色琴之佳者左右以是琴称遂以势而得焉余友钱塘徐君梅涧以琴名数鼓琴丞相前退而大誉是琴余方以不获见为歉今天子肇造区宇诏中山侯下明之郡县丞相欵附入朝以是琴与倪叅政晋斋余时主晋斋因得以寄意徽轸闻中山侯将税晋斋家晋斋挟爱物避处他室中山侯入闽晋斋返视爱物咸具惟是琴蔑之有也漫不省何若越半岁丞相之子名闗者自京师来明云吾道经毘陵有一军士抱琴求售晋斋始记是琴昔以爱之笃庋卧榻上忘焉必为中山侯麾下士先入卧内洒扫持而閟之每道及未尝不歔欷悒怏岁辛亥秋余被贡之京师闻溪坊沈仲芳氏蓄琴及访视之即是琴也抚弄嘅叹而别余宰化之石龙甲寅冬余以核田事赴广省闻城中一士有古琴最佳即偕往求视其士乃旧所见仲芳义出是琴无恙葢仲芳以获戾徙广中凡器物皆弃去独与是琴俱故也余抚弄嘅叹如初己卯夏余以考满当入觐先至广省乞文时仲芳闻余至豫伺之水驿亭上见而欣然谓曰吾三世雷愿与子归明余惊念曰此非吾所能致也意谓戏言往返数过仲芳屡以为言不易果以见赠加水精弦白玉轸足上下括以古锦囊二余喜爱之而不辞重以白金答贶保抱携持水陆行数千里至京师不损髪漂长子熈来候迎相慰藉后余调吉之永新熈东归余委琴于熈而命之曰今天下故物悉殄灭于兵燹中若是琴岂易购哉且屡见屡违终购之于絶域以归岂非幸欤吾与汝又素好鼓琴汝宝之勿失庚申夏获归田里而是琴迁处浮屠氏保定师之室越三载癸亥谋复之未克又为好古者售入河洛惜哉噫数欤抑异物不永于一人也然是琴之得失可怪也有不可忘者特记之

　　渔记

　　郡之北出城咫尺许有大陂元至正间余客陂上日见人以智巧致陂中之鱼最稔方水之盈也人则罗坐以钓顾其鱼有得不得人乃置一器状若仰杯实膳膏芗其中置水底泥沙鱼闻芗丛至下钓则无不得也或坐舟中手持一纶以其缗贯竿杪缗之末悬一大珠珠之下有小钩鱼见珠狎而戏焉口颊着钩则不可遁矣或以义或以射或设罾而起伏之或钓十余舟围绕以进一人击楫则齐力旋网否则以细丝结数罟絶其流先戒一人以楫击舷上或相击水面使鱼跳跃而入否则以一网系百罭其上人左右掣其大网一人曳而前趋则鱼皆得有搤鸬鹚之吭而夺之鱼又有潜行水底手摭鱼以出有投掷药水中触鱼使鱼困而上浮有左手持小网若翻车然者仰承大防下右手持短木通防之槎内有棹一舟浅而长者侧其舟着水面并沙际而往激水鱼惊而跃舟中有作梁水上窍其下纳笱窍中有穴其水中若大瓮以箔罩其上俟水杀而取焉水既上则罩迨夜则以火烛水鱼见火而出水面亦罩而得焉水涸可尺许乃以网设泥水上手按而取之或以蜃灰洒石罅以橛入罅内反逐鱼以出者水竭尽人以竹丈余织其首若覆篑下系一小囊郄行而爬搔淎泥上鱼琐碎长不满寸者皆入囊中呜呼忍哉古者山泽皆有厉禁今也民得以尽取惟恐智巧之不足也鱼虽欲自蔽得乎孔子曰竭泽而渔则蛟龙不藏其渊非此之谓欤

　　德骥传

　　御史中丞温都斯公以二十二年奉诏阙下出正南纪先得骥唐肆中魁垒骏逸騧质骊尾足与尾色类步武疾徐咸中公意公优爱之偕航海而南恐圉隶校畜不谨常亲视抚摩骥嘶跃自喜越三载公被旨除浙右亷访使以病未行适淮南藩将自王吴专据百司风靡公乃奋然去兹土裨将李以公朝廷重臣遮留调护弥笃公谓吾天子股肱也天子方不暇巡狩储君总戎晋阳而淮南又若此吾正当抗义报国以图厥后于是以秘机出闗李素竒公骥以公既已出因自取之骥闉阨鸷曼毁首碎额已而忿滀潸然出涕及李廏与众马分背踶囓不秣者五日而死呜呼真良骥也孔子曰骥不称其力称其德也良验是虽始遇终暌而其德乃以暌显公食君禄确守忠荩骥食君之粟亦不忘乎主易曰信及豚鱼又岂非公之德感欤鬛者且然彼衣冠者宜何若哉

　　读吕氏春秋

　　吕氏曰魏文侯见段干木立倦而不敢息及见翟璜■〈屈〉于堂而与之言翟璜不悦文侯曰段干木官之则不肯禄之则不受今女欲官则相至欲禄则上卿至既受吾赏又责吾礼无乃难乎余谓文侯甚不知礼也夫天子代天理人者也天子不能以一身理人而封诸侯焉诸侯亦不能以一身理人而有百官焉自天子以至百官位皆天位禄皆天禄岂得为天子诸侯之禄位哉今文侯以翟璜为受吾之赏是以天位为已位天禄为已禄而生长傲慢之心也且君子在世未尝不欲仕所恶不由其道耳今文侯以不仕为髙则舜之五人武王之十人皆不足礼欤于是而知段干木官之不肯禄之不受者未必不因文侯不礼于有位而不屑仕于其朝也史称文侯为贤而贤君犹有是言况下于文侯者乎吁

　　辩岳鄂王不渡河

　　士大夫言鄂王朱仙镇之师金人命垂絶王在军当不受君命渡河成功而还天子宁以报怨复地罪之哉余谓当时事势必有所柅焉秦桧在中执威柄先请张浚杨沂中归而后言王孤军久留不可深入是剪王羽翼已知阻于秦桧之议矣且一日之内奉十二金牌令班师王愤惋泣下东向再拜曰十年之力废于一旦以王博学明理精忠勇决积其劳十载岂不虑及于君命不受观其一日之内金牌十二亦必因王疑议进退而呼之之急如是也假令王不受君命径抵金垒乌珠智勇之将虽挫衂余兵尚盛敌未就擒而追王逆命之军蹑其后必受触藩羸角之祸是固虽欲渡河而有必不可者矣嗟乎秦桧卖国万俟卨与王有怨故杀王讵谓张浚名大将亦傅成王罪天子不念百战之功乃可奸人之奏竟致王于死呜呼痛哉

　　书王君国宝传后

　　尝读司马氏史记班氏西汉书有循吏酷吏佞幸诸传其所以示劝惩亦切已至范氏作东汉书又有传独行逸民者固以民风益偷而惩劝之意愈切也会稽潘先生多吉为临沂王君国宝作传亦可谓独行矣君性孝友刚介不诡随尝出赀息内兄弟财争之讼燎偿逋伪镪不敢以误人饮食其友三十年始终如一君之知赵张二姓隶于人出金赎之杭郡大雪囊粟以济亲故久逋之券病中悉焚使无言于后怜鬼妇之言瘗其骸沈妖庙之象絶其祟见舟航之阻开上流以去其杙是皆人所难行而君能行焉异哉然东汉独行范氏谓此葢失于周全之道而取诸偏至之端君不矫俗不沽名所虑深长惠于人甚大庶几中庸之行岂不足为世劝而可敬者乎易曰积善之家必有余庆君虽止司征以殁今子德璋孙鲁方为时显用荣其亲圣人岂欺我哉且吾观左氏豕人立而啼及吾得请于帝之言儒者多以为诬以君鬼妇事论之亦足解儒者之惑也

　　书慈湖先生召呼磬图后

　　磬有铭曰辞气惟谨执事惟敬斯谨斯敬动中之静得此为贤尽此为圣慈湖杨夫子中庭召呼以磬辞气谨矣执事敬矣日就月将以至为圣无非敬谨之功夫子镂镌于磬时明图其形以揭于壁为为人之学者必不信

　　书倪仲权所藏南轩先生墨迹后

　　经曰居家理故治可移于官葢治民居家之心一也南轩先生相国之子也一去骄奢齐其家以道为郡时有遗教授书一纸论收受蚕麦夏税欲革去积弊且伤其时义利之不明是皆移居家之心于官也今去先生余二百载倪君仲权得此书仲权能如教授受先生之教则此书之得非偶然矣

　　书童翁传后

　　张氏小山书童翁传翁由子孝齿牙复生余读之竦然有感由此观之则冬林笋生舍旁鲤跃岂诬耶吁天人感通之妙固不可测也

　　跋余伯熊古词长歌

　　余伯熊书自制赠理问沈子和吹箫曲并与诸友夜饮歌各一篇皆佳作也曲清新俊逸如玉树倚风苍鹰度海有姜白石之髙韵歌风流跌荡如青鸾翔汉良马脱鞿有李翰林之风度良可嘉叹也记伯熊年十四五时学举子业有文名余尝比张童子韩文公朂童子进于成人之道竟寂寂无闻今伯熊尚壮记序箴铭章表词赋之文尤简洁雅丽时流共称岂童子比今而后吾知伯熊希贤之功殆未可量也

　　题胡公鼎宗谱

　　明之卿相家甲第相望皆以儒业显必有谱牒贻厥后世逺泽斩子孙沦落谱牒亦散逸其子孙或有存者又不能读先世书知谱牒之当保爱虽遇宗族于道上邈不相识者有之间有识者亦不知大宗小宗之何派也若是则谱牒之存否实系子孙之存否子孙之存否又在乎子孙之贤否也余方以此为叹郡之胡公鼎氏效欧阳公家谱法缉宗谱自序其首持以示余余曰非公鼎读书好修图久其后者能若是乎其用心可谓至矣然家之隆替不可常也子孙之贤否不可必也余尝宦游庐陵知欧阳之家不能不替其子孙不能皆贤第其声名事业为世所重其所缉之谱又可法故传世久而不坠今公鼎能力踵先哲则所缉谱牒亦可以传之悠久不惟使子孙知所自出尤足使子孙知先后之泽有所自也猗欤美哉

　　题花香竹影图

　　倪仲权氏扁斋居之室曰花香竹影日与余燕坐其间马君易之边君鲁生枉驾来访笑语者终日仲权闻鲁生儒者而画名雅重江湖间欲请作花香竹影图未敢出诸口易之度仲权意以请遂援笔作是图无凝滞香影未尝不蔼然也观者或病之曰花竹可图香影不可图也鲁生笑而不答余为解之曰可图则皆可图不可图则皆不可图易曰艮其背不获其身行其庭不见其人吾身既不可获外物又不可见花与竹又焉可图哉孔子曰无声之乐日闻四方无声既可闻香与影独不可图欤诸公皆大噱且相与饮酒而别

　　题童氏族谱

　　台之黄岩望族童氏之裔孙师章出其兄师容所次家谱一编自唐迄今十有三世余四百七十载其间图以系世録以着行有敬宗睦族兴善惩恶之道可谓备矣呜呼七世之庙可以观德是固告天子之言然士大夫家谱之存亦可以观祖宗之行而有所修省也师章和而有文尝有功墓田又切切于是谱之永则既知所修而可示于子孙矣

　　跋剡原志铭

　　剡原戴先生之文为当时馆阁诸老所推许凡为人撰述志铭茍其行有不足称者弗屑也松雪赵公为人书文字见其语陧杌者即就笔下改撺咨嗟至终否则谢去值文之絶佳者则欣然运笔无凝滞而神气浮动余姚浏阳教授李君行有可书宜乎得剡原志铭志铭宜乎得松雪翰墨其书其文珠玉交映诚足以取重于世也第松雪真迹毁而不存深可惜耳自古碑刻多藉善书以传近世犹袭其故事松雪所书岂复可得哉然以文字名家谱者必版行虽碑刻断灭而文不泯今剡原之文亦梓行矣浏阳公之名同以不朽为子孙者虽不见赵书亦可以无憾

　　乌氏家谱引

　　乌氏出自姬姓黄帝之后少昊氏以乌鸟名官以世功命氏至春秋时在莒者存在齐者余及枝鸣皆为士夫秦有获为大官后世之江南者家鄱阳处北者家张掖或入狄夷为君长其家张掖者余之裔孙号为骆侯至唐有承玭与兄承恩皆为平卢先锋承玭子重胤讨淮蔡功为大进封邠国公后唐有震宋有居郑州者为显官建炎间随髙庙而南遂家于嘉兴之广陈后又有自广陈之庆元之属州昌国而占籍焉谱牒散亡不能详知其事今自昌国之祖至于今五世一居郡城一居岱山虽不能显庸于世而吾父以上皆寛厚慈爱至有人称佛子者云今吾兄弟幸得与衣冠者齿而知圣人之学为贵视操瓢于涂奴隶于人者相去倍蓰岂非由吾祖宗积累之报施乎窃念不明于世次无别于亲疏实子孙之责故推近以至逺原上以及下前列谱图后载事实于此致夫尊尊亲亲之意以示子孙亦教孝之道也

　　书自作诗文后与杨伯纯

　　余少失怗贫甚夜就母绩之灯读古书母怜良苦令止余不为苦而讽诵不已昼则诘难辩疑于儒宿惟求进夫圣人之道焉吁年已迈而德不修业实疎而名滥得有负于师友者多矣虽然圣人之道非言莫载是以有属辞比事之习故尝考诸六经其言质而备其理坦而明古者所习灿然可见后之人抽青对白鼓浪腾波是可与议于道耶余有志斯道牵课儿曹坐迁岁月譬如佣工代耘而芜秽已之■〈亩犬〉畆也杨文元公五世孙大章氏有道君子也余兄事之嗣子伯纯殊颖秀克承家学求余作诗文以验已之能呜呼大章有子矣然余言亦徇一时所尚奚足贾伯纯之勇哉伯纯葢博求而约取故録一二以为先路之导若夫道德之存而藉乎文章之雅固当取则于六经也兹欲伯纯知余之学由贫而不进而伯纯无衣食之谋有父师之诲不可不以为乐而自庆也余冀伯纯有自得转而告余孔子曰后生可畏焉知来者之不如今也伯纯可畏哉

　　书亡子艮诗稿

　　吾儿艮三岁丧明饮药石目之明稍复四岁丧母鞠于祖母韩吾谓子之贤不肖天也怜其疾保养之年渐长能读易甚习间作诗吾正其可否终以目故不善书然吾为可喜犹愈于不见日月蠢蠢然焉者一日祖母病啮左臂肉用佩刀刲之杂糜以进祖母已不能食寻卒踰九旬艮亦以竒疾卒年二十有一呜呼痛哉因视其箧见吾所正诗稿哭既而识之

　　○书

　　遗陈令尹书

　　某草茅之士安分清贫自弱冠知学以及乎斑白未尝肯以名姓求登于鹗荐声誉借重于龙门也今年春读书东皋之上先生来访贱子往谢未几兹邑举行团结先生必欲置贱子于宾馆故厕身诸公之列而获吐一绪之论今引身恬退一载以来足迹不及公堂生理托之遐壤于团结之事戛戛乎何与哉虽然每与师友坐谈语及先生终不能不眷眷于心葢先生视百里之邑虽小以民命论之其责未尝不重贱子与先生之交虽浅以斯文论之其交未尝不深责重则不宜任一已之见交深则不宜有旁观之讥是以晨起作书急以利害之言敢告于左右夫团结者以民为兵也可义举而不可势迫也古之人谓民犹水水可以载舟又可以覆舟御之合义则民从如归御之失义则民怨其上始举此事众推赵子永先生为之赞夫子永先生力学三十余年有喜其学者日从其游方以世道多故同期深遯业在经营适有是举不得不为之一出子永既出故贱子亦不得不出三日之内杀牲祭神文士云合武夫景从先生以为何从而得此哉先生是日大燕文武士于学宫执爵跽众洒泪誓天故文武士无不喧传感叹曰吾县令果有父母其民之心吾党不忠其事不为之用可乎哉此实先生兴起其义也立乡正礼武师练士卒锄强御营粮食备器械仅踰两月虽细故未能尽善其纲目则已大张黎庶欣欣境无盗贼此乌得不为义举而有利乎民耶子永先生与贱子以布衣之交不宜久叅军事上书求退与讲武之事隔絶久矣今闻所任非所长吏胥浚剥皁隶鸷悍武士纵横赏勿即论罚弗即行是则近乎势迫而恐其害生于肘腋也且兵者凶器也以凶器授人而不得端方正直之人为之副未可也得端方正直之人为之副而不日夕训之以义未可也必先择其人而恒训其义然后为之义举而五乡之民皆乐为之用矣贱子深虑弊幸勿革久久不利先生翻曰为此事者永子辈也故敢以其利害之言进惟鉴察不备

　　寄蒋伯威书

　　日者吾友尝饯贱子序一篇每诵一过未尝不怅然感惕然惧其间谓皆以贫故因人去就故虽暂相聚不久辄相离也又谓自与性善交非僻邪慝之念不萌乎心暴戾骄慢之气不设乎体亦颇知夫人伦在已之当奬天下在已之当忧贱子何以得吾友之爱如此哉今之人大抵讳已之短忌人之长孰肯暴白已过于人前乃见操履之实而有大过于人者也虽然贱子岂敢以为喜因吾友表暴大过而不得不自省于已是则吾友有益于贱子居多也今欲时时相见甚不可得适徐子仁来知吾友不得已而出怀思不已因作宝剑词一篇云铁英铸宝剑剑成重磨砻凛凛怪形动娟娟结霜浓百金镂其室服佩须英雄英雄一何逺妥帖藏地中幽幽得深固惟宜敛鋭锋精灵不能閟紫气生青空出匣非所售以悦张华公羞涩光闪闪号呌声鏦鏦时人谩拂拭寒晖蚀双瞳一朝入春水化作黄金龙以此为吾友尊前缓歌之助东吴山水甚佳何时与往来吟啸西望遥遥姑以此书寄

　　与吕承子约

　　去岁交讯后未克嗣音迩日惊闻赐玦之命隠忧百集初不知所自昨有自中都来者得兄所上书忠爱深逺意切辞婉非他人激愤者比侧目者敢下石如此学力坚明安处逆顺矧受此芬香之责跋履畏途不过游山玩水当超然无累而嫠不恤纬之忧吾侪将何处耶闻带赤城一虞兵甚得力又闻一子弟随行不知为谁恐眷集忧忆多多寛譬毋露一毫系累以増其千里之思每与儿辈言吾辈此身不过天地间数十年之物而昭然义理葢千古不磨平时要知明处断不可以数十年之物而失其所谓不磨者但欲酌义理之中处之安然耳此行甚善甚当更冀缉熈学力不磷不缁以主盟斯道若祖宗有灵宗社无疆惟休则否泰循环吾道亦未必穷也

　　代江浙分省李郎中上方丞相书

　　窃以德不修于已滥膺名爵之荣泽无及于人敢图禄秩之厚恐贻识鉴之清议无以惩于将来故陈缕缕之言以发区区之藴事闗大体理合上闻伏念某学术荒疎才能庸下虽慕萧曹之事业端无管晏之谋猷始秉笔于儒司遂致身于郡府是时王师未集俄而谢寇潜来城池破陷于须臾男女伤残者千万吾老吾幼莫逃虎穴吊形吊影实等鸿毛爰遵相命以招安冀遂救亲之愿乃挟伪帅而归化初无干禄之心顾大事则侥幸成名痛双亲则等闲被害庐居墓侧誓以藏形事上省垣迫而强起身着墨衰而上道口传钧旨以夺情省台出交荐之章丞相有开府之擢备员无补律已惟忠既因淮寇而据平江不忍黎民而归逆虏危时为使挺身宣诏于吴门强敌皆降举足跻阶于省幕军民事重廊庙恩覃不辞泛沧海之劳洊得覩清光之美获近御筵之殷勤顾问歴陈四方之离合源流报效未着于一毫宠锡逺加于三品自知孱弱拜命战兢虽便捷于回浙左风颿奈阻修于赴宣城霜露深有旷官之惧端无利已之谋际公相分镇东藩怜羇臣逺来北阙授以郎中之职赞其省署之筹佐治一方素餐三载竭诚罄志欲伸尺寸之才碎首殒身将报万一之遇智能短少规措乖违上不能拾遗补阙以饰皇猷下无由拯溺解悬以匡民庶潢潦朝盈而夕涸驽骀暂驾而顿疲既非车辅之才深为廊庙之耻尝乞引身而恬退过蒙刮目以容留收顽矿以陶镕拾朽木而雕斵罪不加于谴责荣有升于散官举首感恩扪心知愧以无胜任之力具有再辞之文尽吐真情全彰猥志况天步艰难之际为罗致英雄之秋固宜箭锋之疾机乃利帷幄之急用让贤避位惟存进善于公家守拙投簪实望遣居于闲地庶得求田问舍敢忘结草衔环顿首申呈鞠躬待罪

　　○表

　　奉搜隠升隽诏书征辟赴京谢表

　　洪武五年壬子某月某日伏以睿藻天开寄幽芳于林麓宸猷日丽托嘉尚于岩扉方切连茹之拔遂赓伐木之章喜勤荜茨光分朴遫臣斯道诚惶诚恐稽首顿首窃惟龙随云见常游皇路天衢豹与雾冥或在他山空谷国香芬馥植根瑶圃之间道气幽闲托足江蓠之畔松轩足自憩顿令鹿豕为羣茅舍可逃虚忍见鹤猿成怨但不言自芳彼自成蹊于桃李而无因难合君亦永锢之湘潭省列虚名祗见公门之繁郁连台空署宁收泽国之孤芳茍为德馨尤需荛采兹葢伏遇皇帝陛下聪明天启圣武日跻黄河为圣人清凝上祥于北极金陵有天子气拓伟畧于西京登山采玉俾山林无埋玉之讥入海探珠令草泽鲜遗珠之诮昔往圣注想乎髙贤而繁音托之三弄惟潜德可方乎香草而遗名被之千秋即安车蒲轮未尽贲于幽谷而荔裳蕙帐若共拂乎春风对残菊于东篱方之陋矣据槁梧于南郭挹之悠然草枯春尽之嗟何似满庭周子木落洞庭之怨安来入梦谢公今荷皇恩之搜逸有媿贤良方正之书特蒙圣德之采菲殊负书判身言之选纷披五色何物降自天来夸耀千官对此方知日近臣等蓬樗贱格蒲艾庸材砌草不因栽而自茂劲质谁怜谷兰匪为人而始芳孤妍独抱出为小草未免见笑于山灵才类诛茅终亦引嫌于屈轶品与地莫当槐棘何期骤躐实与名未副杜蘅辄畏贻讥伏愿图治常殷用人为急俾依腐草之光者无抱恨于人琴且赖生麻之直者幸保全其节操则不但三旌及草莽文光常护于艺苑抑且九畹拾芝兰羣材皆集于上林矣臣等无任瞻天仰圣激切屏营之至谨奉表称谢以闻

　　春草斋集巻四

　　●钦定四库全书

　　春草斋集巻五

　　（明）乌斯道 撰

　　○志铭

　　岳州郡司理钱公墓志铭

　　郡东钱湖之上多士族钱氏其望也往岁有德麟者为其祖母陈太夫人守贞请予序其事洪武四年辛未春正月德麟复持杨亷民所述其父岳郡理官状请予铭其墓余知其世守诗礼铭奚可辞按状君讳枢字孟璇鄞人也曽大父讳埙信之稼轩书院长大父讳芳父讳潮妣陈氏即守贞也钱之先绪逺至吴越武肃王散处南北有讳守安者自维扬迁鄞乐湖山之胜因定居焉于君为十二世祖也君性粹温平生好礼士士亦爱重之天朝洪武十三年为绥德州判官胡翰举于朝朝授承事郎岳州府推官所鞫讯无寃滞太守封公精于吏事见君所署狱辞不为深刻叹曰有古循吏风太守以白事上大府君摄府事政理咸当或被檄録囚辰沅皆着能绩然岳当南楚要冲号剧郡十四年春王师征南东旋道经岳责君具大舰督储以待时江水大涨君方视众工拾下漂木未竟继有待王师之役仓卒度不可兼济陈于上又莫为之分力负重以前忧愤不食竟以暴疾卒实二月之廿六日也春秋四十有七其仆锺贵等具棺殓殡于白鹤寺之侧秋九月季弟植次子德麟奉柩归里以十六年乙丑二月葬于万灵乡钱奥之原从先兆也配亦陈氏子男二德麒德麟女二在室孙男一曰禋初君生十有二岁值父早世母夫人教诏诸子有法诸子皆听命而君尤竦立动容如成人就乡贡进士徐禹圭学以家道窘不能卒业稍长不计劳苦养母氏味极甘脆子若弟亦有赖焉久而家致饶裕且睦兄弟协宗族和乡党人以缓急告辄赴之不辞间有负之者置勿问延师傅训迪弟子每旦望就听讲说无倦容常曰家之兴替在子弟子弟之贤在师傅待师傅之礼在父兄吾敢不勉乎将以此终其身而遽叨一命岂其意哉呜呼人之材器大小不齐龎士元长于大任而短于州县黄霸长于治郡而短于作相若君者使之从容秉政岂不可建大业也耶第用非其才忧愤以死惜哉铭曰钱氏之胤出自武穆今居东湖子孙戬榖戬榖伊何世习诗礼家以炽昌而后衍迤陈氏守贞其子实贤实贤者谁是曰孟浚既孝且友将终稼圃不虞拜官于岳之府鞫囚明慎人无怨恫兼集世务岂不有功王事孔殷忧愤以死天不相贤奚至于此桂折于风兰萎于霜未至中寿谁不痛伤嗟今之人全归者寡君获全归亦曰纯嘏有子读书有孙如玉虽死不死曷云其吁生于万龄死亦是穴孰其偶之山中之月

　　嘉兴学正李君文衍墓志铭

　　元至正间金华黄文献公以其子同知余姚州事来就养余往谒见公称余姚多君子文衍先生其一也余因获与先生交逮别去几四十载先生之嗣子晔持广文景先生德辉状来请铭于乎古之铭志多为故人撰述者以弗疑而可书读之者亦信而弗疑尔先生余故人也铭其可辞先生姓李氏名世昌字文衍会稽之余姚人唐相国绅十六世孙也曽祖硕宋进士从政郎台州府儒学教授祖梦登浏阳州儒学教授父德麟不仕先生风采伟硕德纯学邃浙东帅阃都事牟公应复见而器之欲擢为府州史先生曰某世儒业吏未尝习也遂举而直本州岛儒学升温州儒学録秩满调衢州路龙游儒学教谕皆有成绩既及考升授嘉兴路儒学正先是学田税租不足先生白于上征之自是廪稍余教养聿新郡之陆宣公书院阙官请先生兼摄院事祠宇内外倾圮咸撤而新之事未究值兵乱即谢事东归余姚州守郭侯文煴州长哇公方以尊贤下士为务闻先生素行敬礼有加遂请综理学事俾讲书作兴士类明年举行乡饮酒礼士风为之丕变至正丙子邑灾先生率僮仆往救道得二箧诘旦遍访诸人莫有承者遂白于州守李侯请榜而喻众侯曰必吾家物也内有某物若干发而视之果然侯叹曰先生见物不私于已其有德之士乎自是礼遇益厚先生性孝友素不尚纷华不尚佛老学务笃实为文词不喜浮藻为子姓延师傅必择明经慎行之士里有丧葬匮乏者必赈恤之殊汲汲如李侯没于官为买地葬之友人郑山辉有暴疾奔走治疗具备后事余则类如此也晚岁喜闲静每霜晨月夕必鼓琴赋诗以适其意论文章则从黄文献公游论字学则从周伯琦御史游凡与游者非巨儒名士弗屑也一旦病革诸子及所亲者皆以药进力劝饮先生曰人之生死如旦夜然吾年幸至此纵服药再寿几何遂却药怡然而逝洪武乙丑十月廿六日春秋八十有六配王氏先十五年卒子男三长晔次彬次穆媵出孙男五女三曽孙男一以某年月日葬于某山之原于乎先生以正大之学淑诸已虽表率学校致声誉然遭时不偶不得大试流泽遐逺惜哉铭曰大道既衰民风是漓越之多士圣贤是依中有李公而复翘楚规行矩步表率庠序厥绩既成厥心孔宁非以正大曷至令名寿而全归孰云匪天何以征之清风邈然

　　后溪居士刘君墓志铭

　　君讳仁寿字寿可后溪别号也世居吉安太和之龛溪其先则自长沙始曽祖洪卿祖声甫父华翁号竹溪皆隠德不耀母康氏君性孝友豁达大度幼颖异出羣暨长凡律吕医药国典吏事与夫农圃工倕之细靡不精究身不满六尺而明敏辨捷出应门戸入事父兄从伯氏教子弟冠婚丧祭接应宾客或頥指庶事皆从容中理事无不集尝曰圣人之学以格物为先自科目兴士但诵程朱遗言取爵位视格物为末务至理民理财皆迂诞不能事事吾兹格物其敢怠乎竹溪素负直名乡有斗争必求直于翁翁有疑必问君君剖析咸当岁大旱翁议开梅坡农皆难之君躬视可否计功之巨费未半月毕事溉田余二千顷翁喜曰百世之利也今名刘公坡性不喜佛老凡媚神徼福违道干誉之事一不肯为乡饥则平粜周给之里有疾病贫不能治者必与牲牷药饵以祷以疗无怠意岁甲申母氏没辟后圃营双墓前后左右莳花竹凿池构亭以奉其翁翁乃日与宾客饮酒亭上谈谐笑语或乗小舆逶迤花竹间戊子翁没葬祭如母氏求史馆刘文廷铭其墓铭母氏墓者庐陵申斋刘公也二公不妄许可以公孝诚故铭之弗靳世变以来龛溪正当龙泉西寇之冲时太和为州州之达噜噶齐玛实哩公守西昌命君领万夫出战君又募勇士且捣其穴俘斩千余人至冬寇复至君选善射数十人与俱奔入寇中出其不意左右驰射寇遂大败西昌之境方以静安值他戍争功不决寇伺间率众突入境无能御者咸为君惜之君暏时事若此遂避地罗团及蕲黄兵临西昌闾阎小子争取名君介然自守宁倾赀应官府而已之室庐罄于兵火乃架楼十楹吟咏终老无戚色人咸服君以君肖父竹溪称之曰后溪居士一日遘疾卒于正寝实乙巳四月十日也生于元之甲辰十月廿有二日享年六十有二逾月葬于翕溪大墓之原配万安谢氏继娶王氏子男二刚分俱读书有成立侧室曽氏萧氏所出也女五孙男五孙女二于乎君智周才赡疏财慕义岂可几及哉第以不尚名位大其所施为可惜耳然没无可愧是宜铭铭曰君之先自长沙衍于基德有加君之生克自励材知周孝友备济匮乏利乡井义旗建寇锋屏家帑捐禄仕轻保厥躬如捧盈天报施子孙茂茂且贤福靡究君虽民愈有官没无憾名不刊

　　永新学正萧君墓志铭

　　洪武八年余宰吉之永新首视邑庠时有萧君名质字谦用者职训导教弟子员余见其性温而貌恭出言有章心窃自喜自是数坐明伦堂考弟子所授业皆蔚乎可观与之论事能慷慨白可否咸当观其所赋诗有唐人风致长歌尤滚滚不已又喜作草书变化遒劲能步武羲献及询其平居操行于人皆曰君孝友待宾客诚敬乡里无间言余益爱而重之至九年秋遘心疾身羸气短十年春求谢职归以十一年某月某日卒踰月葬于所居咫尺地之北山于乎悲夫余方以不得吊哭为怏忽其子伯昂踵余门拜且泣曰先考辱知长者幸哀而赐铭以垂不朽余既知君不可辞君永新之楼原人也世为望族曽祖讳某祖讳某父讳某俱以诗文鸣咸隠德不仕君承其家学自幼习举子业将耀名于时益大其门戸值朝廷尼科举遂不果获愿勉就东山书院山长再任桂阳儒学正并有成绩及归省遇兵乱乃徙居庐陵静僻地益进其所学兵退复归井里构室庐治田囿弹琴赋诗将终其身而邑大夫闻其学行延礼为邑庠弟子师不数载而没于乎悲夫配龙氏子男二长伯昂次伯威女一适里之贺某余闻幼而不学壮而不行老而不教诲谓之无业之民君三者咸备固宜铭也铭曰君之祖父皆以文学鸣君承其家学宜取则而有成也将较艺于礼闱施泽于禄仕惜乎兵乱终于丘园徒静处而已耳所幸者尝范模诸生仪刑乡里茍闻其风者岂不足以兴起也耶

　　陆君季嘉墓志铭

　　余友季嘉卒余往哭之明年将葬其伯氏季和挟季嘉五岁孤子升踵余门命之拜出胡经歴中孚君所为状请铭于余于乎余忍铭季嘉哉按状季嘉讳徽字季嘉姓陆氏鄞人也曽祖讳廷炎祖讳益父讳文愚由元之温州路知事辟福建江西行省从事母郑氏陆之先唐宰相贽之后世居吴郡五代时贽六世孙徙山阴至宋有尚书左丞太师楚国公佃佃之曽孙军器监主簿嘉谋建炎之乱自山阴徙鄞迨季嘉七叶矣季嘉颀而秀整有大志年二十余值天下兵起叹曰今土壤分裂社稷不安正建功之秋也吾闻少保平章扩公以忠孝喜士兵强义正志在恢复可辅吾兄弟能孝养母氏可托吾往焉必有济也因请诸母氏许之遂航海而北入谒少保于京师上书言事少保意合就留府中时枢密知院博啰特穆尔拥兵犯阙图危王室少保奉诏率师诛之寻总兵南征未行进封河南王季嘉进言曰公内难甫平而遽受王封使天下谓何请力辞之削平区宇受封未晚也丞相乃抗表累辞诏不允及丞相平河洛季嘉上书言三事曰成败之机曰利害之原曰进取之方其论剀切累数千言丞相大喜又言襄樊去中原甚逺粮草缓急不逮宜每二百里屯田结营首尾相济又请约束各藩镇父子兄弟侍戍左右庶免跋扈于外丞相皆听纳之于是承制授中尚监照磨兼掌中书记及领出教纳言事又命记録时政凡为檄文喻藩镇立就逺近靡不敬悦丁未春丞相以海内有豪杰士可揽者各遣使通约欲命季嘉使浙季嘉意可便道省母欣然领命就授承事郎中尚监经歴且命之曰凡浙军务事机迟汝成算勿久留也及归会其父亦自闽还与父母兄弟相慰藉殊喜将复命而天下事去矣于是浮沈里闾以医药自给性孝友重然诺寡言笑自幼奋励就学凡经史诸子及孙吴岐黄书皆博洽得其要旨家贫养父母必尽欢处兄弟和乐母夫人素多病季嘉在中原时每使至鄞必遗俸金于母夫人为汤药费其在相府也工部尚书刘公杰中台侍御史孙公翥兵部尚书陈公醑中书平章白公锁太常少卿揭公汯翰林学士张公翥咸与揖让异于宾僚及其闲居也则闭户读书絶口不谈世事恒悒悒不乐人莫之测也岁壬戌九月一日以疾卒得年四十有一娶臧氏子男一曰升女一以某年月日葬于里之丰乡黄山之冈有壮游集言事集藏于家于乎季嘉积学广才或可及也至若少负大志忧天下祸乱奋不顾利害于河南王慷慨言事虽天运不可转移其气凛乎莫夺如之何其可及也使河南事成季嘉不死则功名其在古人后也耶惜哉季嘉奉使还浙至胶东将蹈海知同舟沈弘广有侮慢意易舟以行而弘广寻死倭寇舟至苏之太仓日久絶水饮及与詹事院使敏珠尔吁天得淡水斥卤中遂以济此非季嘉之心有以感天天欲以季嘉卒于正命也欤铭曰陆氏之先太师有赫圭组弗替季嘉是作维此季嘉既才且智宜生昌时大展其志兵戎之中乃求元宗赞王河洛以树厥功厥功伊肇厥声载道王心懆懆王师皎皎天运莫回国以沦丧季嘉徒还家以觖望位之弗崇以不终事寿之弗永以囿于数马逢絶道自屈其力鸟值反风反折其翼虽则可痛天玉其全不死海难卒死丘园上视其先亦克有光妥灵于幽黄山之冈

　　刘君子纶墓志铭

　　余治吉之永新之二年为洪武十年八月廿日去职之郡城邑之刘孟炳持天台谢先生玉成所为其父子纶行状来拜且请曰某先君没将葬大夫方莅政不敢渎而请铭今大夫既去位幸哀而铭诸余在邑时尝闻其贤谢先生以文行典教郡庠言又孚于人铭其可辞君讳经字子纶临江儒学学正讳某之子杨宅围巡检讳某之孙吉之永新人也其先世居同郡安福荆山至曽祖某乐永新坪上山水之胜因徙居焉君性聪敏读书好修年十有四失怙其母萧氏有贤行君与弟琚日受教训即能树立既长倜傥大度见义事必勇为一日叹曰人不遐览而逺搜则视近而听卑遂遨游帝都名区胜奥足靡不至及归里人咸异之曰子纶非池中物也故宾友往来无虚日如虞邵庵刘申斋刘文廷李一初诸先生皆折节与游岁庚寅盗起湘湖蔓及邑壤君倡义集悍士从平章额森特穆尔公往踣其众壬辰与弟琚从郡守救陷吉城寇复其郡上功授君知永新事授琚庐陵县尹分兵守要害平章道童公闻而嘉之遣使赏赉君曰亢义宣力臣之职也然力未大展而拜赐于心安乎遂不受癸巳虔刘大州盗夺被陷领兵镇抚未几又逐北攻永新之寇复城邑如故四方避难者咸归之君广庐舍给廪稍人赖以全活者众平生好施与会岁大饥贫乏者赈之粟死弗克殓者与之费虽罄仓箧弗顾也居无何度事势有不可强为者于是尽散兵士谢事归田里幅巾藜杖逍遥山水间作栖贤亭与贤士大夫弹琴弈棊觞豆其中否则兄弟自相唱和裕如也今天朝既革命大用有为之士而君则老矣以洪武丙辰八月廿有四日卒于正寝享年六十有九越某月某日葬于里之中车径背岭之原娶周氏再娶彭氏子男三长孟炳次仲辉先君十一年卒次吉祥彭氏出也女二长适某次适某皆同邑士族孙男二觊生钦生尚幼呜呼今之积货财如丘山懵然不肯为义事仅为一已谋徒丧于兵难与草木同朽腐而已君乃疎财重义靖寇保乡而立名不朽岂不为大丈夫哉是宜铭铭曰人弗为义事死则徒死君立义名曽不为一已倡义殄寇而功加于时浮云其官而草芥其赀彼啬焉者闻君之风曽不为之忸怩乐天而知命益老而益臧其没也岂不得夫鲜原以永其藏哉

　　○墓表

　　处士倪君仲权墓表

　　呜呼余友倪君仲权明之风节士也年始五十有三未试而卒实洪武九年五月九日将以次年十一月三十日葬于鄞县桃源乡黄沙之原其长子豫翁奉书永新请表诸墓余义不可辞葢知君为详遂书其实曰君讳可与仲权其字也倪于明为着姓其先当唐昭宗有修武府君者自永嘉徙郡之象山子孙又分徙定海今居郡城者则自君曽太父徙也曽太父讳文伟大父讳敬聪元赠嘉议大夫庆元路总管上轻车都尉追封千乗郡侯父讳天泽赠敦武校尉台州路黄岩州判官母俞氏赠宜人黄岩君性夷旷倜傥别构髙阅竹墅治居第日觞豆娱贤士以君秀嶷不使少去左右君因以观感异常既长从乡先生游如程公畏斋方外硕宿如噩梦堂名宦如太常栁公傅戸部尚书贡公太甫应奉邢公吉甫状元陈公子山益得以砥砺学业奬掖风节有声誉既而元运将去豪杰并起岁丙申海上李得孙以归顺帅浙东顿军渔浦闻君名以书币招君为诸暨州判官君叹曰彼虽礼士可致我哉却使者弗顾天台方公拥兵入城奋威武累官至丞相凡出其麾下者皆得奏请于朝致显官君伯仲亦因而受元爵贵显君澹焉自乐若弗知之者丞相妻越国夫人薨将葬闻君深于礼文命君考礼行事君固谢不许或劝君曰人鲜以知礼闻考礼益国明哲之士也茍忤其意非自庇之道君于是强起而考侯邦小君之制凡从葬明器绋披栁翣等物率有品式与执事者七百人郡人皆未之前覩丞相大悦事毕欲授以官并以白金彩段为赠不受时河南王库库公总戎中原浙江丞相达实公以便宜行事人以才畧见者锡爵不恡人争往惟恐后有力挽君与俱君叹曰库库公自设官拟朝廷达实公玩兵而自弱其势岂建功之地哉况道路梗塞必蹈海或走间道始可达冒险而要名君子不为也力挽君者遂媿赧而去朝廷举茂异授定海主簿以在方公境壤中亦不就惟与故人之邃于学者游衍吟适园池中以玩愒光景而已平生孝友疎财慕义为长厚事积书盈斋室手校雠不倦书修倪氏谱系续胡贯夫庙学典礼补朱子家礼有司方起君议礼于朝而君以遘疾告人曰吾死矣夫夜有冕服如王者俾余教其二子乃令治棺具甫就而絶神气不乱于乎君未卒之先今天子勘定天下天下据有城邑以豪杰称者悉系颈衔璧为降虏向之利其福而大其门得志于当时亦随以消歇无闻焉君独以风节自励虽不偶以没而髙风殊邈不可泯灭汨于先而耀于今孰有过于君哉

　　○行状

　　转运使掾倪君太亨行状

　　君讳■〈氵〈必上皿下〉〉字太亨姓倪氏鄞人也鄞今属庆元郡惟倪氏出自曹姓邾武公封次子于郳是为小邾春秋小邾穆公之子侠始仕宋奔郑以国氏谓之郳后避仇其父去邑从人作倪子孙散处南北当唐昭宗时修武府君者谱逸其名以避乱自永嘉航海至郡之象山见一人绰约若处子者招府君忽不见府君意以为神遂占籍焉子孙因蕃衍至今十传曽大父居正生文伟文伟生敬聪是为君考子三人而实君长初六世祖自象山徙定海之清泉灌莽极目势不可以久处复徙郡城西僻所以廓见闻习礼法相土度工治居第虽厥考之谋君有以发之也君性明敏刚介果断无疑滞任气节不肯屈人下或少挫则痛自刻责唶唶囓牙不已读书务通大意脱畧俗儒句读之习事父母孝奉甘脆问燠寒疾痛疴痒惟谨厥考好施与君承意顺令恐后无私蓄昆弟出入赀产至多寡有无未尝问暮夜则燕坐一室更阑烛跋诸季以门戸闗白随可否皆当间称道所识君子以为仪指摘古今成败以为鉴怡怡如也诸从子侄满前视之若已出咻噢抚摩教诏罔怠平生三族不以富贵贫贱二视性好客有师儒馆其家者客往来无虚日左右厌之君叱之曰汝何敢尔吾为子弟延师多矣乃今始得贤者吾子弟其必感而兴起乎于是礼愈加其待士率类此尝游钱塘时饥疫死者无以殓君置棺遗之后诣请者众君倒囊箧无所靳尝使人贾泉南得米盈巨舰米商因君而至者六十余艘时价腾踊羣商且得志君故损其直商瞪目恨君君曰以千人之饥为一已利可乎凡故旧有遗孤以贫乏告即厚赠之不以存没易其心初试吏部之狱典有盗发大家冢大家误速无罪者于狱且重赂君欲致之死君曰死不死有法在我何忍以狱市哉后钩巨得真盗其人果获免又富家子杀人有司受其赂旁一人承罪既成狱君亷得其情白于上免之而杀人者随得犴狴之制窒塞暗昧重垣复壁每暑热寒冻疫死者众君言于郡守曰囚于罪有当死者今冻腊而死岂其罪哉宜窍楣梁上泄秽气郡守听之自是各郡寻有仿其制者升府史岁属大饥君画策赈济民赖以全活奉化州吏某以贫故久需次不能补将鬻女以为资君闻而谓之曰必毋鬻女乃可得吏子今鬻已之女以饵人之贪后将使人鬻其女以饵子之贪如此虽得吏人其谓子何某闻而谢焉且止鬻女君怜而白诸郡使移州亟用之转市舶吏目江浙行省檄元帅李公以所居舶货贸民间公轻重其价不能售且凭威恃严莫敢言君具陈其状公私便之凡诸舶戸有敢私匿舶货者则尽没入所有而罪其人如律有商匿龙脑一巨筒于舶中直百金适为君家童得之君独念吾为吏而家童私其物吾焉委罪吾不私而讦之官则必有受其罪者矣宁忍乎乃密沈筒水中商闻之拜且泣曰微君吾家为韲粉矣升江淮财赋府曹淞江大涝时已获农诉无所出租府檄君即其地验君以一器如巨甑置田间深入淎淤桔槔尽去器水中由是虚实无所逃众服其能迁两浙福建运司掾民私致盐升斗许悉贷不问嘉兴巡检某以私鹾诬某寺僧僧不胜搒掠诬伏及以狱成上君知其枉平反之长官坐堂上数目君以不可君毅然以天理反复喻官官意解巡检坐窘以十万缗赂君卒弗挠他日僧实白金瓮中诡以为酒遗君亦勿受一时声誉倾要路要路交荐之遽以遘疾谢事归田里未几而卒生于宋之咸渟戊辰十一月十有八日卒于元之元统癸酉十一月廿有二日春秋六十有六至元二年八月甲申葬于某原去先茔之西数十步配同郡童氏以仲氏天泽之子可观为后可观好读书斯道之生也晚未尝与君接殷勤而敢以论列君之行事者亦得说于君之所交耳惟立言君子采摭而铭之可也

　　先兄春风先生行状

　　先生讳本良字性善世居明之昌国迨父试吏同郡慈溪乐其山水之胜又多君子因占籍焉曽祖炜祖暹父文亮先生性质朴生十余岁闻浮屠氏言人子能不茹荤三年名血盆斋者可免母罪即不啖鱼肉父母念其读书气弱力阻之坚不肯受命且干蛊不以劳苦辞年十有八岁父遣习吏弟斯道就外傅暮归必问所授何书同习读讲辩疑义间为诗即为老成軰推奬至廿有一岁父没家无甔石储日汲汲营奉母资弟斯道年十八季弟二人女弟三人尚幼皆仰给焉日夜衔恤艰苦万状夜必读书至三鼓乃已里有陈氏家裕饶子死令人诱以为嗣先生泣曰吾乌氏宗子也不可为人后且母与弟将谁托哉遂止丁丑至钱塘民间妄传朝廷选侲男女咸仓卒婚娶有愿以女配先生者先生曰吾之来也为母与弟求衣食计耳衣食之谋未遂而先有室人谓我何不听虽执事官府中暇则师事秋云徐先生学春秋经从众仲陈先生游问古人要旨不久归井里即脱畧吏事明书经授徒大姓家幼弟希颜方髫龀携以教养夜必抱持而起斯道亦处馆事朱墨相与养母氏抚二弟稍长遣嫁三女弟毕始娶邑之相山王先生宝峯赵先生子中时先生得慈湖杨文元公遗书究明本心先生从而讲贯久之忽见天地万物有无一体风云雨露无非我也乐不可言因尽弃举子业而学焉文元公有诗春秋易解先圣大训及所为诗文日以讽诵如在春风中就以春风名斋弟斯道相与探赜若朋友然辛卯四方兵荐起蔓及浙郡县悚惧邑宰陈文昭甫至咨守备策于缙绅诸公先生同在列画策团练为保障计又条陈为政之要于邑宰行之三月邑以大治时好名之士各择所依取名爵如拾芥先生退处山谷间淡然自怡一不动其心凡势利之家足未尝蹑其戸限惟以道相尚者虽至贫贱亦与之往来乡先生有硕德博闻者必数造其门仕宦中有以文字相益如户部尚书贡公太甫太常礼仪院使陈公子山者咸与之交焉为人慈祥恺悌重然诺言不妄发发则必以圣贤谟训为根据待乡里接宾客务尽确诚有义事力不能为者必劝有力者为之见在位者利泽不加于人必具便民事告之请为举行作诗文尚正大性不喜游艺凡治天下与用兵之道靡不究心特值时不偶弗轻售焉耳以是士大夫咸敬礼之或请业或求以启沃或听其论言者弥众戊申母氏没丧葬莫有违礼方终丧遘疾卒于正寝神清明不乱实洪武五年正月十三日也袝葬于邑之荪胡考妣墓侧配同郡马氏先卒再娶同郡翁氏子男二长艮光次用光女一蚤卒马氏出也弟斯道谨摭其行并卒葬岁月如此俾兄子用乞铭当代君子云

　　春草斋集巻五


  
