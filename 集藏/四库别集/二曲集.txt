二曲集﹝清﹞李颙撰

　　二曲集卷之一悔过自新说

　　悔过自新说序

　　向余令二曲治先访贤得李子弱冠潜修圣贤自命即已知其必为大儒无疑也以处士礼礼之癸巳再游华岳得一晤尘言娓娓道气翩翩自先生大人以及担夫樵子无弗知其躬行实践学问渊源且共推余物色之先是余知其必为大儒者兹固人人而皆知为大儒无疑也今夏杪以悔过自新一册观余噫嘻悔过自新则李子所得切实功夫拈以示人不作英雄欺人语也或不无浅近视之以为悔过自新一中材能事未必便称圣修余谓下学上达圣教炳如明德新民初非二事仁者以天地万物为一体即当以天地万物为新以天地万物为新即当以天地万物为过天一日不新便不能覆便是天过地一日不新便不能载便是地过物一日不新便作腐朽便是万物之过天地万物有一日之不新便非位育便是君子而不能致中和之过就一人言之则一身之悔过自新固无穷尽就天地万物言之则为天地万物之悔过自新更无了期孔子五十学易可无大过颜氏子克己复礼称不二过然则志道君子洗心内治痛自刻责者当何如其皇皇也余知李子者必不以一已之过为过一已之新为新悔过自新之时义大矣哉先儒有言蒲街都是圣人余谓蒲街能悔过自新安见蒲街之不可为圣人又云个个人心有仲尼余谓个个能悔过自新安见个个之不可为仲尼此诚李子穷年所得切实功夫舍是而尚顿悟堕野狐禅骤猎神化虚谭性命不过英雄欺人语李子之所不道余之所不愿闻余故蚤已知其为大儒无疑也横渠泾野而后道不在兹乎 顺治岁在柔兆涒滩瓜月之朔前令盩厔十罪翁友人樊嶷谨题
　　小引
　　余小子童年丧怙三党无依加以屡罹变故饥寒坎壈动与死邻既失蒙养之益又乏受学之资由是耳目所逮罔非俗物薰炙渐久心志颇移有百惑以丛身无一善而可录负天地生成之德孤慈亲家门之望每一念及惘然自失兹幸天诱厥哀静中有悟谨识其意于册仍引证以前言往行聊代韦弦私用儆醒既已失之于始犹获慎之于终虽不克尽人道于垂髫之前庶或脱禽兽之归于弱冠之后云尔同志者虽无过可悔亦不妨更勉之　　多惭夫李颙
　　悔过自新说
　　天地之性人为贵人也者禀天地之气以成身即得天地之理以为性此性之量本与天地同其大此性之灵本与日月合其明本至善无恶至粹无瑕人多为气质所蔽情欲所牵习俗所囿时势所移知诱物化旋失厥初渐剥渐蚀迁流弗觉以致卑鄙乖谬甘心堕落于小人之归甚至虽具人形而其所为有不远于禽兽者此岂性之罪也哉然虽沦于小人禽兽之域而其本性之与天地合德日月合明者固未始不廓然朗然而常在也顾人自信不及故轻弃之耳辟如明镜蔽于尘垢而光体未尝不在又如宝珠陷于粪坑而宝气未尝不存诚能加刮磨洗剔之功则垢尽秽去光体宝气自尔如初矣何尝有少损哉
　　世固有抱美质而不肯进修者揆厥所由往往多因一眚自弃迨其后虽明见有善可迁有义可徙必且自诿曰吾业已如此矣虽复修善人谁我谅耶殊不知君子小人人类禽兽之分只在一转念间耳苟向来所为是禽兽从今一旦改图即为人矣向来所为是小人从今一旦改图即为君子矣当此之际不惟亲戚爱我友朋敬我一切人服我即天地鬼神亦且怜我而佑我矣然则自诿自弃者殆亦未之思也
　　古今名儒倡道救世者非一或以主敬穷理标宗或以先立乎大标宗或以心之精神为圣标宗或以自然标宗或以复性标宗或以致良知标宗或以随处体认标宗或以止修标宗或以知止标宗或以明德标宗虽各家宗旨不同要之总不出悔过自新四字总是开人以悔过自新的门路但不曾揭出此四字所以当时讲学费许多辞说愚谓不若直提悔过自新四字为说庶当下便有依据所谓心不妄用功不杂施丹府一粒点鐡成金也
　　或曰从上诸宗皆辞旨精深直趋圣域且是以圣贤望人今吾子此宗辞旨粗浅去道迂远且似以有过待人何不类之甚也愚曰不然皎日所以失其照者浮云蔽之也云开则日莹矣吾人所以不得至于圣者有过累之也过灭则德醇矣以此优入圣域不更直捷简易耶
　　疑者曰六经四书卷帙浩繁其中精义难可殚述悔过自新宁足括其微奥也殊不知易著风雷之勇书垂不吝之文诗歌维新之什春秋微显阐幽以至于礼之所以陶乐之所以淑孔曰勿惮曾曰其严中庸之寡过孟氏之集义无非欲人复其无过之体而归于日新之路耳正如素问青囊皆前圣已效之方而传之以救万世之病非欲于病除之外别有所增益也曰经书垂训实具修齐治平之理岂专为一身一心悔过自新而已乎愚谓天子能悔过自新则君极建而天下以之平诸侯能悔过自新则侯度贞而国以之治大夫能悔过自新则臣道立而家以之齐士庶人能悔过自新则德业日隆而身以之修又何弗包举统摄焉
　　杀人须从咽喉处下刀学问须从肯綮处着力悔过自新乃千圣进修要诀人无志于做人则已苟真实有志做人须从此学则不差
　　天地间道理有前圣偶见不及而后圣始拈出者有贤人或见不及而庸人偶拈出者但取其益身心便修证斯已耳予固庸人也懵弗知学且孤苦颠顿备历穷愁于夙夜寐旦苦搜精研中忽见得此说若可以安身立命若可以自利利他故敢揭之以公同志倘以言出庸人而漫置之是犹恶贫女之布而甘自冻者也
　　前辈云人生仕宦大都不过三五十年惟立身行道千载不朽愚谓舍悔过自新必不能立身亦非所以行道是在各人自察之耳
　　今人不达福善祸淫之理每略躬行而资冥福动谓祈请醮谢可以获福无量殊不知天地所最爱者修德之人也鬼神所甚庇者积善之家也人苟能悔过于明则明无人非悔过于幽则幽无?责从此刮垢磨光日新月盛则必浩然于天壤之内可以上答天心而祈天永命矣又何福之不臻哉
　　吾之德性欲图所以新之此际机权一毫不容旁贷新与不新自心自见辟如饮水冷暖自知久之德充于内光辉发于外自有不可得而掩者矣厥初用功全在自己策励
　　性吾自性也德吾自得也我固有之也曷言乎新新者复其故之谓也辟如日之在天夕而沈朝而升光体不增不损今无异昨故能常新若于本体之外欲有所增加以为新是喜新好异者之为而非圣人之所谓新矣
　　同志者苟留心此学必须于起心动念处潜体密验苟有一念未纯于理即是过即当悔而去之苟有一息稍涉于懈即非新即当振而起之若在未尝学问之人亦必且先检身过次检心过悔其前非断其后续亦期至于无一念之不纯无一息之稍懈而后已盖人之所造浅深不同故其为过亦巨细各异搜而剔之存乎其人于以诞登圣域斯无难矣
　　众见之过犹易惩艾独处之过最足障道何者过在隐伏潜而未彰人于此时最所易忽且多容养爱护之意以为鬼神不我觉也岂知莫见乎隐莫显乎微舜跖人禽于是乎判故慎独要焉
　　几者事之微而吉凶之所由以肇端者也易曰知几其神乎又曰君子见几而作不俟终日子曰颜氏之子其殆庶几乎有不善未尝不知知之未尝复行也夫有不善未尝不知故可与几也知之未尝复行故无祗悔也吾侪欲悔过自新当以颜氏为法
　　吾侪既留意此学复悠悠忽忽日复一日与未学者同为驰逐终不得力故须静坐静坐一着乃古人下工之始基是故程子见人静坐便以为善学何者天地之理不翕聚则不能?散吾人之学不静极则不能超悟况过与善界在几微非至精不能剖析岂平日一向纷营者所可辨也
　　悔过自新此为中材言之也而即为上根言之也上根之人悟一切诸过皆起于一心直下便刬却根源故其为力也易中材之人用功积久静极明生亦成了手但其为力也难盖上根之人顿悟顿修名为解悟中材之人渐修渐悟名为证悟吾人但期于悟无期于顿可矣
　　圣人之学下学上达其始不外动静云为日用平常之事而其究则必曰穷理尽性以至于命人苟有纤微之过尚留方寸则性必无由以尽性既不能尽则命亦无由以至而其去圣功远矣故必悔之又悔新而又新以至于尽性至命而后可
　　悔而又悔以至于无过之可悔新而又新以极于日新之不已庶几仰不愧天俯不怍人昼不愧影夜不愧衾在乾坤为肖子在宇宙为完人今日在名教为贤圣将来在冥漠为神明岂不快哉
　　昔人云尧舜而知其圣非圣也是则尧舜未尝自以为无过也禹见囚下车而泣是则禹未尝自以为无过也汤改过不吝以放桀为惭德是则汤未尝自以为无过也文王望道未见武王儆几铭牖周公破斧缺戕孔子五十学易是则文武周孔并未尝自以为无过也等而上之阳愆阴伏旱干水溢即天地亦必且不见以为无过也然而两仪无心即置勿论至于诸圣固各有其悔过自新之旨焉但圣人之悔过处及其自新处与凡人自不同耳盖必至于无一念之不纯于理无一息之或间于私而后为圣人之悔过必至于与天地合其德与日月合具明与四时合其序与鬼神合其吉凶而后为圣人之自新夫卑之虽愚夫妇有可循高之至于神圣不能外此悔过自新之学所为括精粗兼大小该本末彻终始而一以贯之者欤
　　横渠先生少喜谈兵尝欲结党取洮西之地康定中闻范文正公仲淹为陕西帅遂上书条陈兵务仲淹异其气貌又甚少惜之质责之曰儒者自有名教何事于兵手中庸一编授焉先生乃大感归读之遂翻然志于道然未知所从入溺于释老者累年后悟其非始反求之六经嘉祐初至京师见程氏二先生二先生于先生为外兄弟之子卑属也而学诣奥渊先生与语道学之要厌服之因涣然信曰吾道自足何事旁求于是尽弃异学淳如也
　　上蔡先生少博洽见程子于扶沟从受学语次举书史无遗失程子曰贤记忆何多也抑亦可谓玩物丧志矣先生惭汗浃背面发赤因请为学之要程子告以静坐于是遂时时静坐又作簿自记日用言动礼若非礼以自绳其言曰克已须从性偏难克处克将去患恐惧旦旦于危阶上习之得善笔爱之患长爱欲书令坏乃已患喜怒日消磨令尽而内自省大患乃在矜痛克之与程子别一年来见问所学对曰惟去得一矜字曰何谓也先生曰怀固蔽自欺之心长虚骄自大之气皆此之由程子喜而吿人曰是子为切问近思之学者也
　　晦庵先生初年学靡常师出入于经传泛滥于释老自云某年十五六时留心于释盖尝师其人尊其道而笃好之年二十四始见延平李先生言及学禅李先生只说不是某倒疑李先生理会此未得再三质问李先生为人简重却不甚会说只教看圣贤言语某遂将那禅来权倚阁起意中道禅亦自在且将圣人书来读读来读去一日复一日觉得圣贤言语渐渐有味却回头看释氏之说渐渐破绽罅漏百出自此悔悟力改无复向来病痛矣
　　草庐先生五岁日诵数千言夜读书达旦母忧其劳过节膏火调适之先生伺母寝辄篝灯诵习遂博通经传行省椽元明善以文学自负问经传奥义服之太息曰与吴先生言如探渊海不可测也所著易春秋尽破传注穿凿以发其蕴精明简洁而礼纂言于礼学为尤功晚岁颇悔悟遂专以尊德性为主作学基学统二篇使人知为学之本其言曰天之所以生人人之所以为人以此德性也然自圣传不嗣士学靡宗汉唐千余年间董韩二子依稀数语近之而原本竟昧昧也逮夫周程张邵兴始能上通孟氏而为一程氏四传而允朱文义之精密又孟氏以来所未有者其学徒往往滞于此而溺其心夫既以世儒记诵词章为俗学矣而其为学亦未离乎言语文字之末此则嘉定以后朱门末学之敝而未有能救之者也夫所贵乎圣人之学以能全天之所以与我者尔天之与我德性是也是为仁义礼智之根株是为形质血气之主宰舍此而他求虽行如司马文正才如诸葛武侯亦不免于行不著习不察况止于训诂之精讲说之密如北溪之陈双峰之饶于记诵词章之学相去何能以寸哉圣学大明于宋而踵其后者乃如此可叹已澄也钻研于文义毫分缕析每以陈为未精饶为未密也堕此科臼中垂四十年而始觉其非自今以往一日之内子而亥一月之内朔而晦一岁之内春而冬常见吾德性之昭昭如天之运转如日月之往来不使有须臾之间断则于尊之之道殆庶几乎
　　敬轩先生初欲以诗文鸣世后从魏范二公讲周程张朱诸书叹曰此道学正脉也遂焚所作诗赋专心于是至忘寝食尝曰吾奋然欲造其极而未能者其病安在得非旧习有未尽去乎旧习最害事吾欲进彼则止吾之进吾欲新彼则旧吾之新甚可恶当刮绝之又曰一毫省察不至即处事失宜而悔吝随之不可不慎
　　近溪先生年十五从新城张洵水学洵水每谓人须力追古人不当埋没于举业自弃厥身于是一意以正学自任一日诵敬轩语录云万起万灭之私乱吾心久矣当一切决去以全吾澄然湛然之体遂焚香叩首矢心力行数月而体未复壬辰闭关临田寺几上置镜与盂水对之令心与水镜无二久之成疾父忧之授以传习录一编循其言求之病渐愈庚子入省赴大会见颜山农自述遘危病生死得失能不动心山农不许曰是制欲非体仁也先生曰非制欲安能体仁山农曰子不观孟子之论四端乎知皆扩而充之如火之始然泉之始达如此体仁何等直截子患当下日用而不知勿妄疑天性之息也先生是时如大梦得醒遂于稠人中稽首师事焉后忽遘重病倚榻而坐梦一翁来言曰君身病康矣心病则未也先生不应翁曰君自有生以来遇触而气不动当倦而目不暝扰攘而气不分梦寐而境不昏此君心痼也先生愕然曰随物感通原无定执君以宿生操持太甚遂成结习君今漫喜无病不悟天体渐失岂惟心病而身亦随之矣先生大惊伏地叩谢汗下如雨从是执念渐消
　　阳明先生之学凡三变其为教也亦三变少之时驰骋于词章已而出入二氏继乃居夷处困豁然有得于圣贤之旨是三变而至道也居贵阳时首与学者为知行合一之说自滁阳后多教学者静坐江右以来始单提致良知三字直指本体令学者言下有悟是教亦三变也
　　南瑞泉大吉守绍兴时从学阳明先生时时请益焉尝曰大吉临政多过先生何无一言阳明曰何过瑞泉历数其事阳明曰吾言之矣瑞泉曰何言曰吾不言何以知之曰良知自知之阳明曰良知却是我言瑞泉笑谢而去居数日复自数过加密来告曰与其过后悔改不若预言无犯为佳也阳明曰人言不如自悔之真瑞泉笑别而去居数日复自数过益密曰身过可免心过柰何阳明曰昔镜未开可得藏垢今镜明矣一点之落自难住脚此正入圣之机也勉之瑞泉拜谢山是得学问致力肯綮处
　　董萝石澐年六十有八矣以能诗闻江湖间与其乡之业诗者十数辈为诗社旦夕吟咏至废寝食遗生业以为是天下之至乐也已游会稽闻王阳明讲学山中以杖肩其瓢笠诗卷访之入门长揖踞上坐阳明异其气貌且年老矣礼敬之又询知其董萝石也与之语连日夜萝石退谓何秦曰吾闻夫子良知之说而忽若大寐之得醒然后知吾向之所为日夜弊精劳力者其与世之营营利禄之徒特清浊之分而其间不能以寸也幸哉吾非至于夫子之门则几于虚此生矣吾将北面夫子而终身焉得无以既老而有所不可乎秦起拜贺曰先生之年则老矣先生之志何壮哉入以请于阳明阳明喟然叹曰有是哉吾未或见此翁也虽然齿长于我矣师友一也苟吾言之见信奚必北面而后为礼乎萝石闻之曰夫子殆以予诚之未积欤辞归两月弃其瓢笠持一缣而来谓秦曰此吾老妻之所织也吾之诚积若兹缕矣夫子其许我乎秦入以请阳明子曰有是哉吾未或见此翁也今之后生晚进苟知执笔为文辞稍记习训诂则已侈然自大不复知有从师学问之事间有或从师问学者则哄然共非笑指斥若怪物翁以能诗训后进从之游者遍江湖盖居然先辈矣一旦闻予言而弃去其数十年之成业如敝屣遂求北面而屈礼焉非天下大勇其孰能与于此则如萝石固吾之师也而吾岂足以师萝石乎萝石曰甚哉夫子之拒我也吾不能以俟请矣入而强纳拜焉自是日有闻益充然有得欣然乐而忘归也其乡党之子弟亲友与其平日之为社者或笑而非之或为诗而招之返且曰翁老矣何自苦若是耶萝石笑曰吾方幸逃于苦海方知悯若之自苦而乃以吾为苦耶去矣吾将从吾之所好
　　杨庭显少精悍视天下事无不可为者居常自视无过视人则有过一日自念曰岂其人则有过而吾独无过殆未之思也思之遂知所过旋又知二三已而纷然乃大恐痛惩力改读书听言必自省每见过内讼不置即梦寐中怨艾深切至于感泣念虑智识之差毫无自恕嘉言善行不旷耳目书之盈室著之累帙尝曰如有憔童牧子谓余曰吾诲汝我亦当敬听之其自刻责者类非形见独发明以示戒检身严而安所止取善博而知所择人患忿懥则容物若虚人患吝啬则捐财若无或叹其不可及庭显曰昔甚不然吾改之耳
　　仇览为阳遂亭长好行教化有陈元不孝其母诣览言元览呼元责以子道与一卷孝经使读之元深自感悟到毋床前谢罪曰元少孤为母所骄谚云孤犊触乳骄子詈母乞今自改母子相向而泣于是元遂修行孝道究成佳士
　　徐庶少好任侠击剑尝乘忿杀人白垩突面披发而走为吏所得问其姓字闭口不言吏乃于车上位柱维磔之击鼓以令于市廛莫敢识者而其党伍共纂解之得脱于是感激弃其刀戟更练布单衣折节学问始诣精舍诸生闻其前作贼不肯与共止乃卑躬早起常独埽除动静先意听习经业义理精熟与诸葛亮相友善俱为一时名士
　　周处性凶狠纵情肆欲州里患之一日问父老曰今时和岁丰何苦而不乐耶父老叹曰三害未除何乐之有处曰何谓也答曰南山白额猛兽长桥下蛟并子为三矣处曰若此为患吾能除之乃入山射杀猛兽因投水搏蛟蛟或沈或浮行数十里而处与之俱经久之不出人谓处已死皆相庆贺处果杀蛟而反闻乡里相庆始知人恶已之甚乃入吴寻二陆时机不在见云具以情告曰欲自修而年已蹉跎恐将无及云曰古人贵朝闻夕改君前涂尚可且患志之不立何忧名之不彰处遂励志好学志存义烈言必忠信期年州府交辟卒为节义名臣
　　子张鲁之鄙家也颜浊聚梁父之大盗也学于孔子假干木晋国之大驵也学于子夏高何县子石齐国之暴者也指于乡曲学于子墨子索卢参东方之巨狡也学于禽滑黎此六人者刑戮死辱之人也今非徒免于刑戮死辱也由此为天下名士显人而吾曹乃多以一眚自弃惜哉
　　二曲集卷之二学髓
　　学髓序
　　盩厔李先生之振绝学于关中也不肖珥耳其名葵如焉炙其范玉如焉醇如焉紬其论议穹如渊如焉宎交如焉而复日如月如焉于烁哉其殆横渠先生恭定公后一人耶戊申夏先生至同不肖珥追随于广成观复追随于含章子之书室首请朝闻夕死之义先生开示大指鞭策笃挚且曰年逾半百不急了当心性终日沉酣糟粕中究于自心何得尔时?然自失恨见先生之晚而先生亦不以不肖为弗可语遂以学髓见示学髓者先生口授含章子以切要之旨而含章子手录者也读之戚戚于心亦手录而归未几偶翻学蔀通辨疑团四起抵牾弗入适承先生远询近修之况辄狂妄请质朱陆异同及阳明先生挽朱归陆之说先生复札娓娓近千言大抵谓诚得本体循下学之规由阶级而进则龙侍御圣学十二关亦可借以收摄保任若学证不彻性地即阐理道做工夫总是门外辊煮空铛耳将何成耶又曰行年如许未必再如许不但文章功名至此靠不得即目下种种见解果终靠得否耶须当自觑自认自觅主宰既而先生再至吾同细加迪诲兼示以全体大用之学不肖珥于是忍然汗下始知先生之学以阳明先生之致良知为明本始以紫阳先生之道问学为做工夫脉络原自井然私心妄生枝节今试取圣经一章详加玩味平也治也齐也修也正也诚也而必先致知是知之必先致也审矣致良知之说有漏义乎物格而后知至是物无格之之功则知之必不至也又审矣诚正修齐治平于何措手道问学之说有漏义乎先生独探奥秘勘破朱陆两氏补偏救弊之苦心而一以贯之滴骨之血一口道尽有功于斯道有功于天下万世岂鲜小哉学髓之旨盖专为含章子及不肖珥下针砭观年逾半百及行年如许之言可以会矣含章子不忍秘之枕中刊公同志不肖珥因述迷悟之关赖先生惓惓开发者如此其欲立欲达之心盖廓乎无垠哉嗟夫人诚致力于斯髓也皮骨通灵矣
　　教下生张珥题
　　序
　　余之获久侍盩厔李先生也实自今日始乃余之深知盩厔李先生也非自今日始盖自十年前族侄客盩邑备传邑有李夫子者幼孤无师自奋自立其志以万物为一身万世为一世任道担当风力甚劲其学以会众理一天人内外兼尽无所不被为实际上自当道诸公绅衿哲士下至农工商贾儿童走卒贤愚共仰远迩翕推余闻之心肃神往亟欲就止顾年衰多疾跋涉为艰邮筒请教往返有年每以不获同堂觌面为憾丁未春先生东游太华余喜之如狂遂偕二三同志拜见未几别去梦寐不忘友人省庵王君与先生合志同方素称莫逆今夏偕含章白君肃车奉迎比至多士拥侍请益踵接志淹博者则以淹博质志经济者则以经济质先生为之衷经史之谬酌事机之宜聆者震戄踊跃自谓有得然急末缓本是谓学之肤非学之骨也既而志道德者以进修质先生谆谆迪以惩忿窒欲穷理集义昼有存宵有养瞬息有考程聆者咸戚戚然动于中自谓得所从入然治病于标可谓得学之骨非学之髓也最后白君以向上一机请先生欣然告以安身立命之旨脱去支离直探原本言约而道大词显而理精白君题曰学髓诚哉其为学髓也随付梓以广其传学者诚敛华就实惟髓是急得其髓则骨自健肤自丰无所往而不可否则肤骨虽或无恙而元髓不克卢扁将望而却走矣恐未见其能济也余故亟序之以为多士谂
　　同堤枕流居士王四服题
　　序
　　先伯兄尝受学于少墟冯子故余自髫年即闻有所谓正学者辄私窃向往顾汨于俗学苦无从入荏苒积习袛是旧人鱼鱼鲁鲁徒增老大之悲兹幸天假良缘得拜见二曲李先生乃始抉秘密藏而剖示之有图有言揭出本来面目直捷简易尽撤支离之障恍若迷津得渡梦境乍觉者先生无隐之教有造之德天高地厚何日忘之时六月六日也越翼日叩以下手功夫先生又为之图列其程序次其说反覆辨论极其详明惟恐惑于他岐始信先儒所谓有真师友乃有真口诀也此千圣绝响之传余何敢私故梓之以公同志
　　同州白焕彩识
　　学髓
　　此天之所以与我者也生时一物不曾带来惟是此来死时一物不能带去惟是此去故学人终日孜孜惟事此为人生第一要务动作食息造次颠沛一注乎此而深造之以求自得居安资深左右逢原安此谓之安身立此谓之立命
　　图：人生本原：<-念起<-欲＼理
　　无声无臭廓然无对 寂而能照应而何寂
　　有意为善虽善亦私 隐灵退转自成本真
　　目赖此而明耳赖此而聪足赖此而重手赖此而恭四端五常三百三千经纶参赞赖此以为本本苟不立徒以意见拟议狥迹摹彷则袭之与集行之与由毫厘之分天渊之谬
　　形骸有少有壮有老有死而此一点灵原无少无壮无老无死塞天地贯古今无须臾之或息会得时天地我立万化我出千圣皆比肩古今一旦暮
　　问此不过一已之灵原何以塞天地贯古今曰通天地万物上下古今皆此灵原之实际也非此灵原无以见天地万物上下古今非天地万物上下古今亦无以见此灵原是以语大语小莫载莫破
　　人人具有此灵原良知良能随感而应日用不知遂失其正骑驴觅驴是以谓之百姓学之如何亦惟求日用之所不知者而知之耳曰知后何如曰知后则返于无知未达曰不识不知顺帝之则
　　知体本全不全不足以为知仁者见之以为仁知者见之以为知见相一立执着未化终属半镜
　　一内外融微显已应非后未应非先活泼泼地本自周圆有所起伏自窒大全
　　无声无臭不睹不闻虚而灵寂而神量无不包明无不烛顺应无不咸宜若无故起念便是无风兴波即所起皆善发而为言见而为行可则可法事业烜卓百世尸祝究非行所无事有为之为君子不与也
　　无念之念乃为正念至一无二不与物对此之谓止此之谓至善念起而后有理欲之分善与恶对是与非对正与邪对人禽之关于是乎判所贵乎学者在慎几微之发严理欲之辩存理克欲克而又克以至于无欲之可克存而又存以至于无理之可存欲理两忘纤念不起犹镜之照不迎不随夫是之谓绝学夫是之谓大德敦化
　　问迁转由境远而不见安有迁转曰若要不见除非世上无境自己无目学问之道正要遇境征心心起即境起境在即心在心境浑融方是实际
　　境不止于声色货利凡人情之逆顺世路之夷噞穷通得丧毁誉寿夭皆境也一有所动皆欲境自岐自离愈趋愈远不远而复足称大勇
　　当下便是不学不虑无思无为一用安排即成乖违是自梏真趣自死生机
　　哀莫大于心死而形死次之顺此生机方是活人日充月著完其分量方是人中之人立人达人转相觉导由一人以至于千万人由一方以至于千万方使生机在在流贯便是为天地立心为生民立命
　　问得力之要曰其静乎曰学须该动静偏静恐流于禅曰学固该动静而动则必本于静动之无妄由于静之能纯静而不纯安保动而不妄昔罗旴江揭万物一体之旨门人谓如此恐流于兼爱罗曰子恐乎吾亦恐也心尚残忍恐无爱之可流今吾辈思虑纷拏亦恐无静之可流
　　新建论动静合一此盖就已成言方学之始便欲动静合一犹未驯之鹰辄欲其去来如意鲜不飏矣即新建之盛德大业亦得力于龙场之三载静坐静何可忽也
　　然则程必以香何也曰鄙怀俗度对香便别限之一炷以维坐性亦犹猢狲之树狂牛之栓耳曰每日三坐不亦多乎曰吾人自少至长全副精神俱用在外每日动多于静今欲追复元始须且矫偏救弊静多于动庶有入机三度之坐盖为有事不得坐及无坐性者立若夜能持久则不在此限
　　水澄则珠自现心澄则性自朗故必以静坐为基三炷为程齐戒为功夫虚明寂定为本面静而虚明寂定是谓未发之中动而虚明寂定是谓中节之和时时返观时时体验一时如此便是一时的圣人一日如此便是一日的圣人一月如此便是一月的圣人终其身常常如此缉熙不断则全是圣人与天为一矣斋者齐也所以齐其不齐也或静或动觉有一念之不如此便是不齐即齐之使齐戒者防非止恶肃然警愓之谓也终日干干保摄乎此而已矣此外种种才技凡可以震世耀俗而垂休声于无穷者皆役此戕此之贼也夫我则不暇
　　问虚明寂定之景若何曰即此是景更有何景虚若太空明若秋月寂若夜半定若山岳则几矣然亦就景言景耳若著于景则必认识神为本面障缘益甚本觉益昧
　　问醒时注意木真亦觉有此趣梦里未免散乱奈何曰梦里散乱还是醒不凝一醒果凝一自然无梦即梦亦不至散乱
　　寐时漫无主张死时又将何如寐为小死死为大死不能了小死何以了大死故必醒如此寐亦如此生如此自然?亦如此矣存顺没宁是善吾生者正所以善吾死也
　　岁月易过富贵如电吾身尚非吾有身以外何者是吾之有须及时自策自励自作主宰屏缘涤虑独觑本真毋出入毋动摇毋昏昧毋倚落湛湛澄澄内外无物往复无际动静一原含众妙而有余超言思而迥出此一念万年之真面目也至此则无圣凡可言无生死可了先觉之觉后觉觉此也六经之经后世经此也大学之致知致此也中庸之慎独慎此也论语之时学习学习乎此也孟子之必有事有事乎此也以至濂溪之立极程门之识仁朱之主敬穷理陆之先立乎其大阳明之良甘泉之认无非恢复乎此也外此而言学即博尽羲皇以来所有之籍是名玩物著述积案充栋是名丧志总之为天刑之民噫弊也久矣问心何以有出入曰心无出入有出有入者妄也须令内缘不出外缘不入不为穷通得丧毁誉生死所动摇时振时惺不使懈惰因循生昏昧不倚见闻觉知不落方所思想始可言心
　　跋
　　余以性命大事就正于二曲李先生已三诣二曲矣似有醒发终未了彻友人白含章氏学邃识渊近以年迫迟暮于斯益切切焉遂同浼党生惟学肃迎先生先生高蹈有年而淑世觉人之念未尝少懈故不惮跋涉比至远迩名流咸冁然喜忘贵忘年一时争趋其门博辩者讷倨傲者恭朝夕寅侍先生为之剖惑析疑令人愓然深省如沧溟瀛海莫窥其际精快之语各有纪录学髓一编尤为秘要启人心之固有开昔儒所未?洵正学之奥枢群经之血髓也非超然神悟其孰能与于此白君契若宿习珍惜椠铅用广于世俾同志者获睹是编涣然怡然憬悟斯旨嘉惠之功不亦宏且多乎余窃叹服乃不揆芜陋敬跋数语以志始末云
　　蒲城王化泰跋

　　靖江语要
　　靖江语要序
　　从来政治之得失世运之盛衰未有不与学术人心相推挽者也稽自汉唐而下以逮今日当定鼎之时多资御侮之才而垂拱之后必重循良之吏凡以兴学校崇教化为治之首务而师帅一方者每以讲学兴行为念一遇倡道崇修之儒不啻式庐而请益且执贽而师事之于颓风流俗之下令人知尊先圣之宗风而复三代之盛治非旁求之主所欲股肱赖之而寤寐不遑者欤二曲李先生关中钜儒也不屑章句之学以阐明学术救正人心为已任一时贤士大夫无不翕然宗之当事欲疏荐于朝辞不就道足以康济天下而其志终不欲以功名之士自期是先生之素矢也郡守骆大人令二曲时簿书之暇必造庐晤对以证所学凡天德王道修已治人之事罔不日相摩切务体之于心而达之于政不徒托诸空言而后已盖公之居官不以材指而以学问所莅之区惟孳孳以讲学兴行是重而先生方存省一室位育人寰与之相得益彰岂非欲藉先生宣迪之力上以翔洽治化下以振兴未俗也乎及公守毗陵复欲以先生之学惠敷南国折简相邀剑佩遽出斯道一灯几遍大江南北邦人之幸也明伦钟鼓启发多方环拥而观听者得其片词只语莫不顿生觉悟咸谓人心之陷溺由于教化之陵夷今日非公之雅意兴学何以致先生发曚振瞆木铎江区俾后辈如梦初觉如饥得食也哉嗟乎世所谓良二千石日矻矻治程书彼方以俎豆为匏瓜无问缝掖今公独以文学兴吏治匪特此邦之幸而天下之幸也升堂开示之余间有随侍精舍询疑辨难诸语并汇而梓之附于诸刻之末以见学术人心无在不足以关于政治云耳
　　峕康熙辛亥仲春既望闽中郑重题于骥沙公署
　　靖江语要序
　　靖江语要者吾师李二曲先生应靖邑郑令君及袁学博先生之聘以答多士语也令君政崇风教雅意学校闻先生阐道毗陵遂与袁先生具舟肃迎为多士开示津要先生在郡预悉令君与袁先生之贤力疾以赴至则请益踵接各质所疑先生随叩而鸣人遂其欲语多不具录姑录其要以志靖邑一时之盛云
　　峕康熙辛亥春仲既望
　　晋陵门人陆士楷谨识
　　靖江语要
　　先生曰吾之教人使其鞭心返观重本轻末久则自觉意思安闲襟怀潇洒一切外物自不人虑问据先生所言不惟富贵利达区区浮名是末即文章功业亦莫非末也然富贵利达浮名末视之可也乃文章功业可尽废乎先生曰曷尝欲其尽废顾为学先要识本诚识其本而本之本既得则末自盛譬之于水水惟其有源自然混混时出流于巴蜀则为岷江流于豫章则为九江流于金山则为镇江流于沧溟则为东海随所在而名之源初不知也吾人学苟知本实体于躬则为道德而不知所谓道德也宣之于言则为文章初非有心于文章也见之于事则为功业初非有心于功业也不幸值变则为气节初非有心于气节也亦犹水之随在得名不期然而然耳若含本趋未专意文章则神思所注止知有文章是本为文章所汨矣志在功业者所急惟在功业遇之则意气飞扬矜功恃业不遇则精神消沮垂首丧气甚至所志不展蕴之于胸不胜技痒作祟不浅气节亦然盖志在气节则必以客气为气节其害事尤复不浅凡此者皆由无本故耳甚矣学贵敦本也敢问本先生曰即各人心中知是知非一念之灵明是也此之谓天下之大本立者立此而已无他肫肫此即肫肫无他渊渊此即渊渊无他浩浩此即浩浩时出者由此而时出也朝闻者闻此也夕死而可者既觑本面一证永证一了百了生顺死安无复余憾也
　　问性善之说诸家纷纷敢质诸先生先生曰子七岁时早已念过定说矣何又疑曰某七岁时所念者不过是三字经何曾见定说先生曰三字经开章第一句便云人之初性本善此非定说乎曰三字经虽有此言然性本善之说终觉茫然先生曰其未发也冲漠无朕万善同涵发而见于外也恻隐羞恶辞让是非之端随感而现一一不待学而知不待虑而能此非性之本善而何然则夫子谓相近何也先生曰性本不可以近远论相近者就禀质而言也性虽无不善而禀质有纯驳其纯者清明融粹于本原之善毫无蔽昧驳则拘于形气之私于是乎发于外者有善有不善矣然虽或有不善其于木然之初犹为相近逮牵于情感移于时势展转反覆不啻倍徒人以其倍蓰也遂疑有生之初便有不善误矣曰近有讲学者专主性善言及于气质便以为非然乎先生曰言性而舍气质则所谓性者何附所谓性善者何从而见如眼之视此气也而视必明乃性之善耳之听此气也而听必聪乃性之善手之执此气也而手必恭乃性之善足之运此气也而足必重乃性之善以至于百凡应感皆气也应感而咸尽其道非性之本善而能之乎若无此气性虽善亦何从见其善也善乎程子之言性也曰论性不论气则不备论气不论性则不全此纷纷之折衷也曰阳明无善无恶之旨诸儒终不谓然何也先生曰此诸儒文字知见学不洞其大也所见者形而下其形而上者原未之深浅也性本冲漠无朕不可以善言凡言善者皆就其继之者而名也若论无声无臭之本善犹不可以强名况恶乎故无善之善乃为至善有意为善虽善亦私此阳明立言之本意也
　　问中庸以何为要先生曰慎独因请示慎之之功先生曰子且勿求知慎先要知独独明而后慎可得而言矣曰注言独者人所不知而已所独知之地也先生曰不要引训诂须反已实实体认凡有对便非独独则无对即各人一念之灵明是也孟子谓天之所以与我者与之以此也此为仁义之根万善之源彻始彻终彻内彻外更无他作主惟此作主慎之云者朝干夕惕时时敬畏不使一毫牵于情感滞于名义以至人事之得失境遇之顺逆造次颠沛死生患难咸湛湛澄澄内外罔间而不为所转夫是之谓慎问朱陆异同先生曰陆之教人一洗支离铜蔽之陋在儒中最为儆切令人于言下爽畅醒豁有以自得朱之教人循循有序恪守洙泗家法中正平实极便初学要之二先生均大有功于世教人心不可以轻低昂者也若中先入之言抑彼取此亦未可谓善学也然辩朱辩陆论同论异皆是替古人耽忧今且不必论异同于朱陆须先论异同于自已试反已自勘平日起心动念及所言所行与所读书中之言同耶异耶同则便是学问路上人尊朱抑陆亦可取陆舍朱亦可异则尊朱抑陆亦不是取陆舍朱亦不是只管自己莫管别人
　　问思虑起灭不定奈何先生曰无主故也有主则奴仆咸就约束问如何是主曰惺惺一念是也能常惺惺无事时澄然湛然何思何虑事至则随感而应思其所当思自不?思虑其所当虑自无杂虑盖贼盗窃发多乘夜半太阳一出而屏迹匿影之不暇又何敢肆
　　先生曰学苟真实用力操存久则自觉身心爽泰当其未与物接必有湛然虚明时即从此收摄保任勿致汨昧驯至常虚常明浩然无涯所谓夜深人复静此境对谁言乐莫乐于此孔曰乐在其中颜曰不改其乐皆是此等景况也问如何操存方克臻此先生曰只是要敬敬则内外澄彻自无物欲之累高明广大之域自不难致曰如斯而已乎先生曰学者胸中能有此景况不发则已发则自无不善遇亲自能孝遇兄自能弟当恻隐时自恻隐当羞恶时自羞恶当辞让时自辞让当是非时自知是非溥博渊泉而时出之经纶酬酢变通夫焉有所倚
　　先生曰李延平有云为学不在多言默坐澄心体认天理此二语乃用功之要也学须从此下手始得力
　　又曰庄敬静默整顿威仪刻刻照管步步提撕须臾少忽则非鄙滋而悔吝随矣慎之慎之
　　问静坐而不严理欲之辩昏昏昧昧未免无从下手先生曰静坐而不严理欲之辩固不可静坐而先横一理欲之辩于胸中亦不可心斋有云只心有所向便是欲有所见便是妄既无所向又无所见便是无极而太极良知一点分分明明停停当当此神圣之所以经纶变化而无穷也
　　问无思无虑之旨与中庸慎思洪范之睿思以至管子思之思之又重思之之言未免二致先生曰此心空洞无物便是道人能寂然不动感而遂通廓然大公物来顺应非无思无虑而何慎思睿思及思之又思之言正思此无思无虑之实勿致疑且易言何思何虑又云拟之而后言议之而后动即此拟议岂非思虑而其究仍归于无思无虑故曰思尽还源性体常住但恐思之不精耳又曰礼云俨若思者俨然若思而实无思不起意不逐物内外澄湛而实无一物之或遗尽此谓之尽性立此谓之立命大本达道同体异晷如是则形骸肢体虽与人同而视听言动浑是天机通身是眼十目十手犹其未也人尽而天全朝闻之夕死可矣
　　先生曰天道不翕聚则不能发散风之积也不厚则负大翼也无力夫物亦有然者矣是故学问得力之要莫要于静程子见人静坐便叹其善学詹阜民请教象山令其闭目静坐阜民静处者一月往见象山象山目逆而笑曰此理已显也问何以知之曰瞻之眸子而已问道果在迩乎象山曰万善皆是物也叶元吉应贡抵京闻鼓声而有契通身汗出叹曰此非鼓声也如还故乡梭山昆季闻风震窗响亦憬然有悟由诸子观之学须以悟为得否则道理从闻见而入皆古董填塞以障灵原者也又曰若只要议论明快娱目赏心以图传远则罄南山之竹亦书不尽苟真正切已实做一两字犹不胜用那消许多
　　先生曰迩来讲学者颇有其人道其明矣乎而不知其忧方大也往往讲之以口而实未尝验之于身逞臆见争门户秪以增胜心此亦通人之通患也昔有众将争谈杀贼之略一将独否或诘其故答曰诸君以口杀贼不才要以手杀贼斯言可为吾曹深鉴


　　传心录序
　　人之所以为人以其有是心也心之所以为心以其虚灵不昧备四端而兼万善也无人不具无时不然推之南海北海千百世之上千百世之下无弗同也圣之所以圣贤之所以贤愚之所以愚不肖之所以不肖统于是焉分之故不可以不学也学之如何亦惟全其心之所同不至于自昧其灵自趋于愚不肖之归而已然而未易言也盖必有传而后学可得而言有学而后心可得而言昔人所谓有真师友然后有真口诀是也楷生也钝自舞象时蒙家严口授以曾大父聚冈公大父凤台公家训谆谆以治心为务自是虽颇知所向而鞭策无人作辍乘之荏苒虚度祗是旧人辛亥春始获受学于吾师二曲先生之门晨夕趋侍解惑启蔽叨益良多而大要归于治心楷闻之如饮琼露不觉神思融畅噫使非彼苍默佑得闻心要则虚此生矣今师范日远就正无从谨述其概题曰传心录以见仪范虽远而心范则存尊所闻行所知庶为无负否则即日侍函丈亦何益哉吾转勖诸
　　峕康熙辛亥清和朔晋陵门人陆士楷介侯氏拜题于　　　　　　　　　　居敬堂
　　传心录
　　楷问心先生曰无心曰心果可以无乎曰行乎其所无事则无矣其未发也虚而静其感而通也廓然大公物来顺应如是则虽酬酢万变而此中寂然莹然未尝与之俱驰非无心而何
　　又曰洪范皇极之敷言吾人宜默存深体如无偏无陂荡荡平平等语可谓至言中怀如此便是心得其平世运如此便是世得其平
　　又曰道理本是平常此心惟贵平常若厌平常而好高奇即此便是胜心便是心不得其平善乎罗惟德之言曰圣人者常人而安心者也常人者圣人而不安心者也
　　问心体本然既闻命矣养之之功奈何先生曰终日干干收摄保任屏缘息虑一切放下令此心湛然若止水朗然如明镜则几矣
　　先生每言学须着里敢问如何是里先生曰里也者对外而言也为学所以自尽其心自复其性非以炫彩矜名也须是刊落声华潜体密诣才有一毫露聪明逞修能之意便是表暴便是务外务外则心劳日拙纵使行谊超卓亦总是因人起见本实先拨天机绝矣乌足言学
　　然则着里之学当如何下手先生曰别无他法各从自已病痛上着工夫务令病去则本体自全自古圣贤未尝于本体外有所增益也如所病不除虽终日讲究总是闲图度终日祗修总是不贴切故悔过自新乃为学入门第一义于此若忽则其所不忽者可知矣
　　请问自新之功当从何处着力先生曰最上道理只在最下修能不必骛高远说精微谈道学论性命但就日用常行纲常伦理极浅极近处做起须整顿精神中常惺惺一言一动并须体察必使言无妄发行无妄动暗室屋漏一如大庭广众之中表里精粗无一或苟明可以对人对天幽可以质鬼质神如是则洁净透脱始可言功
　　敢问下学立心之始当以何者为主先生曰用功莫先于主敬敬之一字彻上彻下的工夫千圣心传总不外此须当下发愤拼一个你死我活实实下一番苦工犹如人履危桥惟恐堕落不敢稍懈虽隐微幽独无人指视而在我一念之知好知恶知是知非炯然于心目即十目十手万耳万目之指示莫过于此岂可悠忽虚度姑息自恕
　　问为己之学固得闻所未闻矣安身立命法可得闻乎先生曰李延平有云为学不在多言默坐澄心体认天理二语实为用工之要务期庄敬静默从容镇定静以培动之基动以验静之存刻刻照管步步提撕须臾少忽则非鄙滋而悔吝随矣诚能屏绿息虑常寂常定口无他言目无他视耳无他闻心无他念内想不出外想不入洁洁净净洒洒脱脱此即一念万年之真面目也勿先讲论以滋葛藤勿先著书以妨实诣勿执臆见于门面上争闲气去耳目支离之用以全虚圆不测之神则身安命立天赋之本然复矣
　　先生云为学必先立志请问吾人立志当何如先生曰立志当做天地间第一项事当做天地间第一等人当为前古后今着力担当这一条大担子自奋自力在一方思超出一方在天下思超出天下今学术久晦人失其心阐而明之不容少缓当与一二同心共肩斯事阐扬光大衍斯脉于天壤救得人心千古在勋名直与泰山高则位育参赞事业当不藉区区权势而立矣
　　家严问如某等日暮途穷凡聪明才辨事业文章觉与我本来真性皆无干涉称此眼光未落时必如何策励临时方不散乱先生曰年登七旬便称古稀矧几八旬尤为稀少纵生平著述绝世聪明过人声名溢四海勋业超古今至此总与性命毫无干涉毫无可倚若不着意究心昼夜深体大事临期悔恨何及为今之计力将从前种种牵缠尽情摆脱如鱼鸟之脱纲罗鹿麋之离陷阱寻一安身立命归原结果之处此即此中一念之炯炯者是也时时还照刻刻打点上不知有天下不知有地前不知有人后不知有物惟知有此而已一意凝此万虑俱寂力到功深豁然顿契又须急急收摄愈沈愈寂以至于一念不起鬼神莫测中独惺惺寸丝不挂如秋阳如江汉天机任运内外不着无声无臭浑然太极尽此谓之尽性立此谓之立命感长者针芥之投骨肉至爱率尔狂谈泄尽秘密可谓直吐心血惟愿勒诸骨髓千万努力无更因循稍涉依违大事去矣急急

　　二曲集卷之七体用全学
　　识言
　　儒者之学明体适用之学也欲为明礼适用之学须读明体适用之书未有不读明体适用之书而可以明体适用者也珥生也鄙幼梏制举长逐风尘于风云月露之外茫不知学问为何事戊申夏获见盩厔李先生始知学问之实始悔从前荏苒积习虚度半生自是痛自淬砺一惟先生之传是体是遵兹先生东游太华因便过珥窃喜如狂遂馆先生于家塾晨夕参究因获闻所未闻郡人士亦闻风争造咸质所疑先生随资开发谆恳不倦其接人有数等中年以后惟教以返观默识潜心性命中年以前则殷殷以明体适用为言大约谓明体而不适用失之腐适用而不明体失之霸腐与霸非所以言学也珥因请明体适用当读之宜先生遂慨然告语珥谨载笔而胪列之用以自勖并为同臭味者勖旹康熙八年己酉十月十四日午时也
　　敦庵张珥谨识
　　体用全学
　　明体类
　　象山集
　　先生在宋儒中横发直指一洗诸儒之陋议论剀爽令人当下心豁目明简易直捷孟氏之后仅见今其书具有然学者第读其年谱语录及书答可也
　　阳明集
　　象山虽云单传直指然于本体犹引而不发至先生始拈致良知三字以泄千载不传之秘一言之下令人洞彻本面愚夫愚妇咸可循之以入道此万世功也其书如年谱传习录尊经阁记博约说诸序及答人论学尺牍句句痛快字字感发当视如食饮裘葛规矩准绳可也
　　龙溪集
　　集凡二十卷皆发明良知之蕴宏畅精透阐发无余可谓前无往古后无来今后有作者不可尚矣然读之亦须挈其要如往来宁国水西诸会语及书答每日当读一过以豁心目若夫记序等作未免时有出入姑阙之
　　近溪集
　　近溪先生之学肫恳笃挚日精日进可谓大而化矣真近代第一了手人也其集发明经书要旨处娓娓千言捐去世儒蹊径初学读之骤难契入姑阅陶石篑所纂要语可也
　　慈湖集
　　慈湖杨敬仲之学直挈心宗大悟一十八遍小悟无数在宋儒中可谓杰出人多以近禅訾之先生之学岂真禅耶明眼人当自辨之
　　白沙集
　　白沙之学以自然为宗去耳目支离之用全虚圆不测之神见之词翰从容清真可以观其养矣出辞气远鄙倍其先生之谓乎读其集令人心融神怡如坐春风中气质不学为之默化
　　右数书明体中之明体也
　　二程全书
　　二程中兴吾道其功不在禹下其书订于朱子之手最为精密此孔孟正派也
　　朱子语类大全
　　订偏厘弊折衷百氏巨细精粗无一或遗集诸儒之大成为万世之宗师读其书味其学诚格物穷理之权衡也第卷凡百余初学骤难遍览先读录要然后渐及可也
　　朱子文集大全
　　温醇典雅议论精密而奏议数十篇尤见天德王道之学吴康斋集
　　康斋资本中庸用功刻苦其所著日录专以戒怒惩忿消磨气习为言最切于学者日用
　　薛敬轩读书录
　　读书录效横渠读书之法随得随录而成切近精纯笃实辉光之学也无论知学者不忍释手即绝不信学者览之未有不肃然?敛鞭辟近里者也
　　胡敬斋集
　　先生学重躬行以敬而入言论笃朴粹乎无瑕初学所当服膺也
　　罗整庵困知记
　　辨吾儒异端真似是非之分不遗余力卫道之严足见良工苦心
　　吕泾野语录
　　当嘉隆间天下言学者不归王则归湛其末流之弊高者言无知慧者言归寂守程朱之说卓然不变者在南惟整庵在北惟先生而已先生生平不为宏阔高远之论其言布帛菽粟其文蔼若穆若有德者之言风味自别共二十七卷冯恭定修之毕侍御表之学者不可不置之案头此外如二程张朱抄释亦时有精到之语要在览者之善择也
　　冯少墟集
　　先生与曹真予邹南皋焦弱侯高景逸杨复所同时开堂会讲领袖斯文然诸老醇厚者乏通慧颖悟者杂竺干惟先生严毅中正一遵程朱家法集凡二十二卷如辨学录发明儒佛之分疑思录剖晰四书之蕴讲学说做人说序记书牍咸足以坚学人之志定末流之趋凡人贱近而贵远言及于先生未免东家丘视之可慨也
　　右明体中之功夫也
　　自象山以至慈湖之书阐明心性和盘倾出熟读之则可以洞斯道之大源夫然后日阅程朱诸录及康斋敬轩等集以尽下学之功收摄保任由工夫以合本体由现在以全源头下学上达内外本未一以贯之始成实际
　　邹东郭集王心斋集　　钱绪山集薛中离集
　　耿天台集吕氏呻吟语辛复元集魏庄渠集
　　周海门集
　　以上诸集纯驳相间舍短取长以备参考
　　适用类
　　大学衍义
　　真文忠公取经史要语勒成斯编诚吾人修已治人之蓍蔡治天下国家之律令格式也本之则治违之则乱然止于修身齐家而止其意以为人君苟能修身齐家国与天下之治由斯而推之耳
　　衍义补
　　丘文庄公集古今经制之要而断以己意其申治也详其危乱也确事事足法言言可行精研熟玩因时损益有志经国执此以往可也
　　文献通考
　　江西马贵与著元儒也当元持义不轻出折衷于古今朝典以成此书上至天官舆地以及礼乐兵农漕屯选举历数士卒典籍无不条晰
　　吕氏实政录
　　宁陵吕新吾先生著此老卓识谙练经济实学也在世儒中最为适用实政录皆其所经历者学人无志于当世则已苟有志于用世则此书必不可一日无
　　衡门芹　　经世石画
　　辛复元修中有确论可备采择
　　经世挈要
　　屯田水利盐政以及国计选将练兵车制火攻无不挈其要
　　武备志
　　凡八十册古今战陈机关备萃此书视登坛必究加详而孙子吴子暨纪效新书练兵事实尤为兵学之要
　　经世之法莫难于用兵俄顷之间胜败分焉非可以漫　　尝试也今学者无志于当世固无论矣即有志当世往　　往于兵机多不致意以为兵非儒者所事然则武侯之　　伟略阳明之武功非耶学者于此苟能深讨细究而有　　得焉则异日当机应变作用必有可观
　　经世八编
　　凡二十套惟冯应京实用编邓元锡函史下编可备参考其余勿览
　　资治通鉴纲目大全
　　凡二十套乃格物之渊薮兴亡治乱之成案也宜恒玩之论其世以熟吾之识
　　大明会典
　　明已亡矣典则在也虽时异世殊然朝政之所开故事之所详学者安可不知
　　历代名臣奏议
　　学人贵识时务奏议皆识一时之务者也当熟玩之以为奏记之助
　　右自衍义以至奏议等书皆适用之书也噫道不虚谈　　学贵实效学而不足以闲物成务康济时艰真拥衾之　　妇女耳亦可羞已
　　律令
　　律令最为知今之要而今之学者至有终其身未之闻者读书万卷不读律致君尧舜终无术夫岂无谓而云然乎农政全书水利全书泰西水法地理险要
　　以上数种咸经济所关宜一一潜心然读书易变通难　　赵括能读父书究竟何补实际神而明之存乎其人识　　时务者在于俊杰夫岂古板书生所能办乎噫

　　读书次第
　　识言
　　夫读书之法前贤亦有目次矣然或博而不要或要而不醇何也书多而学人文人其所读者殊也客岁戌申瑸受学于吾师二曲先生始略闻大本所在未遑言及读书也己酉十月师复来游太华往还两经荒郡瑸肃奉起居间颇有绪闻然皆因瑸施教亦未遑言读书也洎是月十五日辰时瑸率儿襄以侍蒙师垂慈慨然呼襄而命之曰小子可教也颐瑸执笔口授读书次第若干款出辞成经口占如流令瑸笔笔不暇泚手不得辍倾刻间长翰数纸立满瑸录毕凝神覆省由小学渐入大学自经理徐及文史步步有正鹄书书有论断真入圣之正门为学之上路也踏破铁鞋不遇去来人何处觅此门询此路乎此等书程自童蒙以至大人皆不外此学人据此固无偏驳支离之弊文人据此亦自无风云月露之习矣过此以往又有全体大用之目授张襄陵可并传之以为书程合璧
　　同州门人李士瑸文伯恭题
　　读书次第
　　小学
　　小学一书朱文公汇古今嘉言善行以为后生作圣之基也易曰童蒙吉又曰蒙以养正圣功也盖王道莫急于教人而养正莫先于童蒙使蒙时养之不得其正及其既长将责之以向上之事何可得乎故子弟须于小学熟读力践以为大成之基本然中间多引四书五经之语未免重复且多古礼及难字不便童习宜撮其要并童蒙须知同读可也
　　近思录
　　近思录朱文公与吕成公类萃濂洛之精而成者也初学宜时阅之以为格物致知之阶
　　四书蒙引
　　晋江蔡虚斋著兢竞焉惟文公之训是遵颇便初学此外如浅说存疑微言直解明白正大可备参阅
　　四书疑思录
　　凡四卷长安冯恭定公著
　　四书因问
　　高陵吕文简公著
　　右二书为德业而作非复制举之故套也爽快明晰最　　为儆策学者宜致意焉
　　礼记大全
　　子云不学礼无以立则礼为初学入德之门不可以不先之者也中间虽多汉儒附会然典礼檀弓学记表记坊记儒行乐记等篇多粹语至论宜日读一过以薰心元儒吴草庐纂要一书熟读成诵尤佳
　　礼记疏
　　视集注颇详治礼者不可无然多汗漫琐冗节读之可也周礼注疏
　　周礼一书乃周公经国之远猷万世制治之良规也王莽假之而篡汉荆公胶之而祸宋后人遂以周礼为讳岂真知周礼者哉近代柯尚迁舒国裳咸谆谆发明魏庄渠尤三致意焉其注皆可观也
　　仪礼注疏
　　仪礼十七篇最切于日用乃礼中之经也虽时异世殊难以尽遵然斟酌损益随时变化可也
　　仪礼经传通解
　　土生于三代之后欲见三代以前礼仪赖有仪礼一书而礼记乃其传也后人以礼记列于学宫而仪礼遂置之不讲古礼之不尽复也有由矣宋庆元间朱文公先生尝欲表仪礼为经礼记为传累疏请于朝开局编纂会学禁大作不果门人黄勉斋成其志而附以秦汉以来史典之有及于礼者于其下名曰仪礼经传通解去取精严所宜深究
　　文公家礼仪节
　　丘山增损文公原书而成者也详明可阅
　　四礼翼
　　吕新吾著最切日用
　　诗经大全
　　诗虽可兴然古人之治诗如今人之习曲被之管弦发之声音有高下抑扬清浊疾徐之节令人听之心爽神怡沨沨乎有入不自觉其变也今人则执册板诵即老师宿儒亦漠焉无动矧初学乎今虽不能尽如古法亦须从容玩味抑扬顿挫庶涵育薰陶养成德性
　　诗经注疏
　　醇驳相间要在读者之善择
　　书经大全
　　惜无折衷亦在读者之善择
　　春秋大全
　　无折衷
　　春秋左氏传
　　左氏一书春秋之全案也治春秋而不先读左氏犹断狱讼而不用两造未有能得其情者也先读句解后读柱注春秋谷梁传
　　谷梁赤著
　　春秋公羊传
　　公羊高著
　　右二传皆为解经而作经学之入门也然多穿凿公羊　　解尤甚
　　春秋胡氏传
　　宋绍兴间胡文定公著明畅剀切议论英发诚经学之粹者也过于诸家远矣然中间亦多有为而发读者不可不知也
　　春秋啖氏传
　　四传而外惟此乃得肯綮此外如陆氏赵氏亦多可取
　　周易大全
　　惜无折衷
　　周易古今文全书
　　文虽浩汗然须阅之以尽古今之变
　　周易程氏传
　　程传义理渊深辞旨高古诚易学之楷模也
　　易经本义
　　朱文公先生著谓易本为卜筮而作故是解遵程而辅以卜筮之义
　　谨按汉晋以还说易者无虑数十百家独荀爽郑元何　　宴王弼王肃等九家为最著然皆举一废百各执一察　　以自好宋儒则程伊川主理而时失之凿杨诚斋优程　　而中多牵合近代惟邓征君元锡易绎宏畅精深发昔　　人所未发此外如孙淮海易谭辛天斋易象归元亦各　　有透髓之见要之亦未免束于教而易象则几微矣若　　夫剖象外之蕴晰卦画之隐还当以来注备参考来本　　蜀人西蜀自杨子云薛翁以来世传象数之学来生于　　其乡当隆万间绝意轩冕入求溪万山中研精殚思几　　三十年而后有悟于错综之旨勒为一注共十六卷其　　序文高自标诩学者骤览之未免河汉其言然去短集　　长是在读者之自酌虽然造化混沌而后开辟晦塞而　　后文明是故归藏于坤乃圣学第一义噫斯其为天根　　乎吾人须是洗心藏密深造默成其于易也始庶几乎五经绎
　　邓潜谷著思深识正粹然自成一家
　　九经解
　　郝京山著辟古今拘曲之见妙发心得过于诸家远矣
　　资治通鉴胡氏注
　　经既治可以观史矣观史须先观编年而编年莫详于司马氏通鉴上下数千年治乱兴亡之迹烂若指掌又得天台胡三省为之注有评有驳诚编年之折衷也
　　宋元通鉴
　　武进薛方山著于宋元事迹最详此外如李焘长编纪事本末等书不阅可也
　　皇明宪章录
　　先是广东陈建有皇明通纪一书久已行世然芜秽不伦识者病之薛方山于是撰宪章录大书特书粹然一归于正始自明祖终于正德十六年若夫正德以后则有沈氏嘉隆闻见记此二书于明事颇挈其要他若吾学编皇明大政记续藏书勿览
　　函史上编
　　凡四十册邓元锡著约二十一史而成之者也学者读编年之后固宜读史以尽其详然历代正史简帙浩繁难以遍览惟此编提纲挈微诚史学之要删也宜留意焉
　　函史下编
　　上自天官历法下自赋役漕屯援古证今靡不折衷经世者之所不能外也
　　八大家文钞
　　史既通可以肄文矣文自先秦两汉之外莫雄于韩昌黎柳柳州欧阳子三苏王荆公曾南丰然八家全集未能遍读惟文钞乃归安茅鹿门选去取甚精宜熟读之以畅其笔
　　皇明十大家文选
　　明人李北地首以古文辞为多士倡继其后者如李沧溟王元美汪道昆董浔阳王阳明王慎中茅坤王维桢唐荆川等咸锦心绣口旗鼓中原然惟北地之文雄浑古劲阳明之文明畅爽豁荆川之文清明俊洁便于讽诵似不可不知也
　　右经史文乃学人之急务有余力则老庄管韩檀子鸿　　烈等集或间一披览以广其识可也地理书惟大明一　　统志寰宇通记于郡邑形势户口钱粮胪列周详宜购　　之以备参阅又有广舆记皇舆图职方考镜然终不若　　一统志之详甚勿观览以分精力
　　康熙八年十月十五日辰时录

　　匡时要务序
　　匡时要务关中二曲先生语也先生甫弱冠即以康济为心尝著帝学宏纲经筵僣拟经世蠡测时务急着诸书其中天德王道悲天悯人凡政体所关靡不规画既而雅意林泉无复世念原稿尽付祖龙绝口不道惟阐明学术救正人心是务贤士大夫咸师尊之叶郡伯阎关中书院延以式多士终不就抚军白大中丞欲疏荐于朝以隆大任毅然力辞生平孤介成性杜门却埽人罕睹其面子筮仕二曲幸咫尺先生居获时时请益虽不能进窥堂奥其不致于身名陨越者得力于先生教诲之益居多去秋予量移毗陵恐典型日迈鄙吝复萌临岐订先生为东南游先生首肯盖亦欲藉此出桃林历嵩洛越江淮顺流抵浙溯洄而入豫章遍览名山大川之胜吊先哲遗踪晤中原伟人因以共证所学以力弘大道嘉平之月空谷足音蛩然及我首以移风易俗明学术见勉以为是匡时第一要务大约谓天下治乱山于人心之邪正人心邪正由于学术之明晦学术明晦更由于当事之好尚历引王阳明冯少墟诸先达为鉴诚以居高而呼牖民孔易斯实风化之标准致治之枢机位育参赞之大关头也予闻之爽然失涊然汗愧学疏资浅力莫能与幸各宪台及邦之名公钜卿方以明伦兴化砥砺颓俗为任遂手录其语付之剞劂以备采鉴懿德之好人所同然是必有闻风竞奋慷慨力倡不特阳明少墟诸先达芳规再振于今日将见东南学术由斯益甲于天下云蒸霞蔚化理翔洽替儒所谓斯道若明如昼日世风何虑不陶唐此固先生之志也邦国之光也亦予小子之幸也是为序
　　峕康熙庚戌季冬之吉中宪大夫晋陵守骆钟麟谨题
　　匡时要务
　　大丈夫无心于斯世则已苟有心斯世须从大根本大　　肯綮处下手则事半而功倍不劳而易举夫天下之大　　根本莫过于人心天下之大肯綮莫过于提醒天下之　　人心然欲醒人心惟在明学术此在今日为匡时第一　　要务谨次其概以俟有心斯世者鉴焉
　　经书垂训所以维持人心也学校之设所以联群会讲切劘人心也自教化陵夷父兄之所督师友之所导当事之所鼓舞子弟之所习尚举不越乎词章名利此外茫不知学校为何设读书为何事呜呼学术之晦至是而极矣人心陷溺之深至今日而不忍言矣替墨氏之学志于仁者也视天下为一家万物为一体慈悯利济唯恐一夫失所杨氏之学志于义者也一介不取一介不与从其学者人人一介不取一介不与此其为学视后世词章名利之习相去何啻天渊孟子犹以为爱无差等理乱不关辞而辟之至目为无父无君比之洪水猛兽盖虑其以学术杀天下后世也夫以履仁蹈义为事其源少偏犹不能无弊矧所习惟在于词章所志惟在于名利其源已非流弊又何所底止此其以学术杀天下后世尤酷比之洪水猛兽尤为何如也
　　洪水猛兽其为害也止于其身学术不明其为害也根于其心身害人犹易避心害则醉生梦死不自知觉发政害事为患无穷是心害酷于身害万万也非大有为之君子以担当世道主持名教为己任则学术何自而明心害何自而拯
　　天下之治乱由人心之邪正人心之邪正由学术之明晦学术之明晦由当事之好尚所好在正学则正学明正学明则人心正人心正则治化淳所好在词章则正学晦正学晦则人心不正人心不正则治化不兴盖上之所好下即成俗感应之机捷于影响
　　近世士大夫欲兴起文教命题课士名曰观风此其举非不称美若论有补于风化则犹未也善乎吕中丞新吾之言曰有司岂无所汲汲皇皇而学校独不加意有加意者不过会课改文供馔给赏而已砥德砺行引而出之迷途则全不在念噫弊也久矣
　　民之于仁甚于水火人或可以一日无水火必不可一日无学不可一日无学则不可一日不讲讲则人知所向日陶月汰天理常存而人心不死不讲则贸贸焉莫知所之率意实行不免任气滋欲随俗驰逐而已
　　立人达人全在讲学移风易俗全在讲学拨乱还治全在讲学旋乾转坤全在讲学为上为德为下为民莫不由此此生人之命脉宇宙之元气不可一日息焉者也息则元气索而生机漓矣
　　随人开发转相觉导由一人以至千万人由一方以至多方使生机在在流贯此便是为天地立心生民立命
　　真正豪杰方能无待而兴其余则全赖有位之人劳来匡直多方鼓舞阳明先生自为驿丞以至宰庐陵抚江西总督四省所在以讲学为务挺身号召远迩云从当秉钺临戎而犹讲筵大启指挥军令与弟子答问齐宣直指人心一念独知之微以为是王霸义利人鬼关也闻者莫不戚戚然有动于中是时士习蔑裂于辞章记诵安以为学自先生倡而天下始知立本于求心始信人性之皆善而尧舜之皆可为也于是雨化风行云蒸豹变一时学术如日中天
　　少墟先生协理院事与堂院南皋邹公立会开讲十三道御史为辟首善书院以定会期二八则都中缙绅听讲四六则举贡生员及军民工商一切杂色人等听讲是时边警告急贼寇纵横中外交讧人情震动或曰此何时也而讲学先生曰此何时也而可不讲学讲学者正讲明其父子君臣之义提醒其忠君爱国之心正今日要紧第一着也或曰父子君臣之义忠君爱国之心原是人人有的何必讲曰如是人人没有的真不该讲如磨砖求明磨之何益如原是人人有的只被功名势利埋没了岂可不讲讲之者只讲明其所本有提醒其所本有者也如磨镜求明磨何可无替吾友陶石篑赴京一客劝曰在仕途且勿讲学石篑笑应曰仕途更急紧要学使用其客大为解颐余于今日亦云
　　先生尝上疏于朝曰窃惟世道之所以常治而不乱者惟恃有此理学之一脉亦惟恃有此讲学之一事讲学创自孔子而盛于孟子故孟子以作春秋辟杨墨为一治至孟子没而异端蜂起列国纷争祸乱相寻千有余年良可浩叹至宋儒出而始有以接孟氏之传然中兴于宋而禁于宋是宋之不竞以禁讲之故非讲之故也
　　又疏曰臣幼承庭训即知有讲学一事比壮岁登朝即与一时同志如杨起元孟化鲤晦望龄诸臣立会讲学三四年间寒暑风雨未尝少辍世道人心颇觉可观自臣壬辰告病归而京师学会遂废不讲者三十年臣昨秋入京见人心世道不及曩者边臣不知忠义而争先逃走妖贼不知正道而大肆猖獗中外贪肆成风缙绅奔竞成俗诸如此类正坐道学不讲之过臣因与左都御史邹元标立会讲学凡同讲诸臣彼此皆以忠孝大义相劝勉使人人皆知正道皆知君亲之大伦或可以少挽江河狂澜于万一此正臣与元标风纪大臣之责任也
　　嘉隆时江左徽宁之间经学宪耿天台之倡率郡守罗近溪之提撕讲会尤多兴起尤众不特缙绅衿士能领略其微诠而风声鼓舞习尚蒸陶即他途小道亦皆有浑朴不雕之风似从学问中来盖具以无意得之而不知所由异哉讲学之风入人甚神也假若诸郡邑在在讲贯在在提撕大知觉小知小知觉无知大觉觉小觉小觉觉无觉相与知觉者益众则人之承流感化者愈多是故人欲化为天理则身心太平小人化为君子则世运太平人皆可以为尧舜世岂不可以为唐虞替罗近溪以外史入觐遇缙绅即谆谆告以留意正学又数劝首揆徐文贞公曰相公当启主上以正学为务柰何仅循内阁故事以塞其职耶徐公大以为然出而叹曰诸君讲学只三五巷谈不足风世得君相同心斯事则寰宇受其福矣至哉言乎仁哉心乎此近溪先生之所以为近溪先生也倘仁人君子以近溪之心为心近溪之言为言与当事会晤非此学不谈非此学不讲俾当事晓然知讲学之风所关甚大倡率鼓舞极力主张禆益岂浅鲜哉

　　关中书院会约
　　会约序
　　古之人左右起居盘盂几杖有铭有戒有箴有规动息皆有所养故横渠之西铭伊川之四勿箴莫非讲明义理晨夕自警以修其身平日识之明习之熟则制于外者所以养其内谨于始者使其要于终勉之以当然而待之以积久是以其教不肃而成二曲先生仰承上台图化民成俗之意而以学为先于是述古圣贤教人为学之要以为具存于经乃首儒行次会约而终以学程揭其条目俾学者触目警心有当于古人铭戒箴规之义焉其心虚其念切矣考宋制新进士各赐儒行中庸二篇濂洛关闽实际其盛先生学有渊源词无枝叶诸所论述大要在着实从一念独知处本体功夫一时俱到岂非近里着已之实学哉今士子务为词章漫谓苟可干禄何事讲学夫王公大人自幼至长未尝去于学之中故能收其切磋追琢之益以成其盛德大业之隆昔卫武公作大雅抑之篇使人日诵于其侧以自警大学释有斐之诗归美于道学自修至今颂睿圣之德于不衰方今上台生负睿智之质出秉节钺之尊威行爱立文武为宪其所辅理承化之功已尽章章如是而犹虚左下士诚心访问勤勤恳恳意不少倦焉况诸士政当鼓箧逊业博习亲师之日又当何如其孜勉欤余初拟刻朱子白鹿洞规以颁示多士今读临中书院学规其为学之序与修身接物之要实与白鹿之旨深相发明在秦言秦归有余师诚能请事斯规服膺勿失铭之座右书诸绅佩则出入动息之间所以操存而涵养者久而自熟是于先生之言如江海之浸膏泽之润也使一人之行修移之于一家一家之行修移之于乡党郡邑则三秦之风俗成人材出矣教化之行道德之归上之人实切有望焉诸士勉乎哉
　　康熙癸丑提督陕西学政新安洪琮谨书
　　关中书院会约
　　儒行
　　士人儒服儒言咸名曰儒抑知儒之所以为儒原自有在也夫儒服儒言未必真儒行儒之行始为真儒则儒行篇不可以不之监也是篇杂在礼记兹谨表出以式同志懿德之好人有同然诚因观生感因感生奋躬体力践有儒之实斯儒服儒言无愧儒之名矣
　　鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服
　　哀公曰敢问儒行孔子对曰遽数之不能终其物悉数之乃留更仆未可终也哀公命席孔子待曰儒有席上之珍以待聘夙夜强学以待问怀忠信以待举力行以待取其自立有如此者
　　儒有衣冠中动作慎其大让如慢小让如伪大则如威小则如愧其难进而易退也粥粥若无能也其容猊有如此者
　　儒有居处齐难其坐起恭敬言必先信行必中正道涂不争险易之利冬夏不争阴阳之和爱其死以有待也养其身以有为也其备豫有如此者
　　儒有不宝金玉而忠信以为宾不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
　　儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力往者不悔来者不豫过言不再流言不极不断其威不习其谋其特立有如此者
　　儒有可亲而不可劫也可近而不可迫也可杀而不可辱也其居处不淫其饮食不溽其过失可微辨而不可面数也其刚毅有如此者
　　儒有忠信以为甲胄礼义以为干橹戴仁而行抱义而处虽有暴政不更其所其自立有如此者
　　儒有一亩之宫环堵之室筚门圭窬蓬户瓮墉易衣而出并日而食上答之不敢以疑上不答不敢以謟其仕有如此者儒有今人与居古人与稽今世行之后世以为楷适弗逢世上弗援下弗推谗謟之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者
　　儒有博学而不穷笃行而不倦幽居而不淫上通而不困礼之以和为贵忠信之美优游之法慕贤而容众毁方而瓦合其宽裕有如此者
　　儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者
　　儒有闻善以相告也见善以相示也爵位相先也久相待也远相致也其任举有如此者
　　儒有澡身而浴德陈言而伏静而正之上弗知也粗而翘之又不急为也不临深而为高不加少而为多世治不轻世乱不沮同弗与异弗非也其特立独行有如此者
　　儒有上不臣天子下不事诸侯慎静而尚宽强毅以与人博学以知服近文章砥砺廉隅虽分国如锱铢不臣不仕其规为有如此者
　　儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者
　　温良者仁之本也敬慎者仁之地也宽裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者
　　儒有不陨获于贫贱不克诎于富贵不溷君王不畏长上不闵有司故曰儒今众人之命儒也妄常以儒相诟病孔子至舍哀公馆之闻此言也言加信行加义终没吾世不敢以儒为戏
　　右揭此以为制行之准行有不若此便是制行有亏制行一亏所学何事纵有他长斯亦不足观也已
　　会约
　　关中书院自少墟冯先生而后学会久已绝响今上台加意兴复此当今第一美举世道人心之幸也诸同志川至云集相与切劘虽以颙之不肖亦获滥厕会末振颓起惰忉益良多众谓会不可以无规促颙揭其概谊不得固辞谨条列于左
　　一每年四仲月一会讲讲日午初击鼓三声各具本等服　　帽诣至圣前四拜礼随至冯恭定公少墟先生位前礼　　亦如之礼毕向各宪三恭然后东西分班相对一揖就　　坐以齿为序分不可同班者退一席讲毕击磬三声仍　　诣至圣前肃揖而退
　　一先辈开讲恐学者乍到气浮必令先斋戒三日习礼成　　而后听讲先踹坐观心不遽与言今吾辈纵不能如此　　亦须规模静定气象安闲默坐片晌方可申论
　　一先辈大堂开讲只统论为学大纲而质疑晰惑未必能　　尽盖以大堂人士众多规模宜肃不肃则不足以镇浮　　嚣定心志私寓则相集略少情易孚意易契气味浃洽　　得以畅所欲言吾辈既效法先觉不可不循其渐次大　　堂统论之外如果真正有志进修不妨次日枉顾颙寓　　从容盘桓披衷相示区区窃愿谬竭愚悃以效蒙瞽之　　诵
　　一先辈讲学大儒品是圣贤学是理学故不妨对人讲理　　学劝人学圣贤颙本昏谬庸人千破万绽擢发难数既　　非卓品又无实学冒昧处此腼颜实甚终不敢向同人　　妄谈理学轻言圣贤惟愿十二时中念念切己自反以　　改过为入门自新为实际诸同人质美未凿固无过可　　改然盛德大业贵乎日新亦不妨愈加淬砺勉所未至一吾人苟能奋志求新痛自洗剔创艾不作盖藏方始有　　益昔齐宣王自谓好勇好货好色肯将自己所受之病　　一一向孟子面前陈说略无一毫隐讳所以孟子惓惓　　属意于王以为足用为善譬之病人不自讳忌肯将自　　己病源一一述出令医知其标本所在药始中病苟为　　不然即有万全良剂与症不对亦何补哉今吾人相聚　　切磋慎勿蔓衍泛谈所贵就症言症庶获见症商症以　　尽忠告之益
　　一晤对之余各宜打并精神默坐澄心务令心澄神怡表　　里洞然使有生以来一切嗜好一切外慕及种种技能　　习气尽情融销洁洁净净无一毫牵缠粘滞方有入机一用力吃紧之要须着着实实从一念独知处自体自认　　自慎几微此出禽入人安身立命之大关头也此处得　　力如水之有源千流万泒时出而无穷矣若秪在见解　　上凑泊格套上摹仿便是离本逐末舍真求妄自蔽原　　面自牿生机
　　一语称疑思问中庸谓有弗辩辩之弗明弗措吾人苟真　　实刻苦进修则问与辩又鸟容已譬之行路虽肯向前　　直走若遇三岔岐路安得不问路上曲折又安得不一　　一辩明故遇岐便问问明便行方不托诸空言若在家　　依然安坐只管问路辩程则亦道听涂说而已矣夫道　　听涂说为德之弃吾人不可不戒
　　一迩来有志之士亦有不泥章句不堕训诂毅然以好学　　自命者则又舍目前进步之实往往辩名物狥象数穷　　幽索大妄意高深昔人所谓自笑从前颠倒见枝枝叶　　叶外头寻此类是也吾辈宜深以为戒要在切问近思　　一味着里
　　一昔者吴密山年八十余矣犹孜孜问学见焦澹园自述　　向访罗近溪先生适罗他往往从姑山房累月求悟转　　迷张斗阳云公胸中闻见太多蔽却聪明须尽数倾倒　　方可受教从其言后承罗师指点因得领悟久之以语　　王龙溪先生王曰汝此一悟亦须忘却今复数年矣不　　知当作何究竟焦曰将悟与忘一齐放下吴跃然由斯　　以观则知学固不废闻见亦不专靠闻见要在深造默　　成令胸中瞥然自得始有下落得后又能忘其所得空　　空洞洞一如赤子有生之初则几矣
　　一静能空洞无物情悰浑忘而征之于动犹有渗漏终非　　实际故必当机触境此中莹然湛然常寂常定视听言　　动复礼喜怒哀乐中节纲常伦理不亏辞受取与不苟　　富贵贫贱一视得失毁誉不动造次颠沛一致生死利　　害如常如是则动静协一体用兼尽在一家表正一家　　在一乡表正一乡在一国表正一国在天下表仪天下　　为法于天下可传于后世方不枉今日往来书院群聚　　切劘否则一行玷缺便亏生平不但明为人非幽为鬼　　责即反之自己灵明亦觉气馁神歉踧踖弗宁且贻口　　实于无穷曰此关中书院平日志学之人也今乃如是　　是学之无益于人也其为学脉之蠹孰大于是吾侪慎　　诸
　　以上数条躬所未至姑诵所闻窃比工瞽诸同人倘不　　以人废言愿相与共勉之
　　学程
　　余至不肖荷诸子误爱相与问道于盲余愧无以益诸　　子聊书数言以订
　　一每日须黎明即起整襟危坐少顷以定夜气屏缘息虑以心观心令昭昭灵灵之体湛寂清明了无一物养未发之中作应事之本
　　一坐而起也有事则治事无事则读经数章注取其明白正大简易直截其支离缠绕穿空凿巧者断勿寓目
　　一饭后看四书数章须看白文勿先观注白文不契然后阅注及大全凡阅一章即思此一章与自己身心有无交涉务要体之于心验之于行荷一言一行不规诸此是谓侮圣言空自弃
　　一中午焚香默坐屏缘息虑以续夜气饭后读大学衍义及衍义补此穷理致知之要也深研细玩务令精熟熟则道德经济胥此焉出夫是之谓大人之学
　　一申酉之交遇精神懒散择诗文之痛快醒发者如汉魏古风出师表归去来辞正气歌却聘书从容朗诵以鼓昏惰一每晚初更灯下阅资治通鉴纲目或濂洛关闽及河会姚泾语录阅讫仍静坐默检此日意念之邪正言行之得失苟一念稍差一言一行之稍失即焚香长跽痛自责罚如是日消月汰久自成德即意念无差言行无失亦必每晚思我今日曾行几善有则便是日新日新之谓盛德无则便是虚度虚度之谓自画昔有一士自课每日必力行数善或是日无善可行晚即自恸曰今日又空过了一日吾人苟亦如此不患不及古人也
　　一每日除万不容已者只得勉应其余苟非紧急大事断勿出门一步终日不见人则神自清品自重有事往来亲友之家或观田畴或赴地方公务行步须安详稳重作揖须舒徐深圆周中规旋中矩坐如尸立如钉手与心齐庄而和从容闲定正已以格物不可轻履市肆不可出入公门不可狎比匪类不可衣服华美
　　一立身以行检为主居家以勤俭为主处人以谦下为主涉世以忍让为主
　　一习学先习不言无论见未透行未至者不言即见已透行已至者一概静默不言始也勉强力制数日不发一语渐至数月不发一语极至于三年不轻发一语如是则所蓄者厚所养者深不言则已言则成经矣人不闻则已闻即信服矣所谓三年不言言乃雍是也万一尊长或平日知契固问惟就所闻坦怀以对必诚慎务要简当
　　一联五七同志每月朔望两会相与考德问业夹辅切劘公置一簿以记逐月同人言行之得失得则会日公奖特举酒三杯以示劝失则规其改图三规而不悛听其出会
　　一会日坐久腹枵会主止设肉蔬四器充饥而止甚勿杯盘狼籍以伤雅风会中所讲之书如康斋日录泾野语录文清读书录阳明传习录此数种明白正大最便后学所论之言母越身心性命纲常伦理不得语及各人私事不得语及闺门隐事不得语及官员贤否及他人得失不得语及朝廷公事及边报声闻违者罚备次会一会之饭
　　以上数条乃顺手偶成原不足示范感诸子诚切聊助　　鞭影耳诸子倘不以为谬谨守力行慎终如始相期于　　必至之域岂惟区区之光即百二河山亦与有荣施矣


　　富平答问者吾师二曲先生答人问学之语也先生原籍盩厔顷因兵氛流寓富平闭关养疴不与世通居恒惟三五旧游往来起居缘是得以时近卧榻亲承謦欬有问必答闻所未闻凡进修之要性命之微明体适用之大全内圣外王之实际靡不当可而发因人而启要皆口授心受期于躬体实诣不以语言文字为事以故语多未录兹馑录其切于通病者聊以自警昔周子寓濂溪而濂溪著程子寓龙门而龙门显以至康节之于洛晦庵之于闽咸地以人重声施无穷今不腆下邑亦何幸而获先生之至止耶随在施教语因地传是以恭题曰富平答问纪实也庶观者知其所自云
　　富平门人惠靇嗣沭手谨识
　　富平答问
　　问近年屏去闲书朝夕惟经四书是读读来读去亦觉微有所得但愧笔力非其所长不能见之论著有所发明耳先生曰读书特患无得若果实有所得则居安资深施于四体四体不言而喻即此便是发明纵终其身无一字论著亦不害其为善读书答讫又太息曰六经四书儒者明体适用之学也读之者果明体乎果适用乎夫读书而不思明体适用研究虽深论著虽富欲何为乎不过夸精斗奥炫耀流俗而已矣以此读书虽谓之未见六经而弗识四书字可也噫圣贤立言觉世之苦心支离于繁说埋没于训诂其来非一日矣是六经四书不厄于嬴秦之烈火实厄于俗学之口耳抱隐忧者宜清源端本潜体密诣务期以身发明正不必徒解徒训愈增葛藤以资唇吻已也
　　问为学须是无所不知
　　先生曰无所不知固好然须先知其在已者否则纵事事咸知犹无知也故无所不知者有大不知逐末迷本智者固如是乎
　　问何为在已
　　先生曰即天之所以与我者是也此为仁义之根道德之枢经纶参赞之本故讲习词论涵养省察无非有事于此耳舍此而他求是犹茫然于自己家珍而偏详夫邻里器用此之谓不知务
　　然则家珍既知之后其他可遂不知乎
　　先生曰君子为学贵博不贵杂洞修已治人之机达开物成务之略如古之伊傅周召宋之韩范富马推其有足以辅世而泽民而其流风余韵犹师范来哲于无穷此博学也名物象数无赜不探典故源流纤微必察如晋之张华陆澄明之升庵弇山扣之而不竭测之而益深见闻虽富致远则乖此杂学也自博杂之辨不明士之翻故纸泛穷索者便侈然以博学自命人亦翕然以博学归之殊不知役有用之精神亲无用之琐务内不足以明道存心外不足以经世宰物亦秪见其徒劳而已矣以余之不敏初昧所向于经史子集旁及二氏两藏以至九流百技稗官小说靡不泛涉中岁始悟其非恨不能取畴昔记忆洗之以长风不留半点骨董于藏识之中令中心空空洞洞一若赤子有生之初其于真实作用方有入机乃同志反以是为尚亦可谓务非其所务矣
　　问朱陆之学久有定论今学者犹辩驳不已其将谁适与先生曰自孔子以博文约礼之训上接虞廷精一之传千载而下渊源相承确守弗变惟朱子为得其宗生平自励励人一以居敬穷理为主穷理即孔门之博文居敬即孔门之约礼内外本末一齐俱到此正学也故尊朱即所以尊孔然今人亦知辟象山尊朱子及考其所谓尊不过训诂而已矣文义而已矣其于朱子内外本末之兼诣主敬褆躬之实修吾不知其何如也况下学循序之功象山若疏于朱而其为学先立乎其大峻义利之防亦自有不可得而掩者今之尊朱者能如是乎不能如是而徒以区区语言文字之末辟陆尊朱多见其不知量也
　　曰以某愚鲁之资固守考亭之训于先生内外本末一齐俱到之旨实未信及
　　先生曰穷理而不居敬则闻见虽多而究无以成性存存便是俗学居敬而不穷理则空疏无用而究不足以经世宰物便是腐儒故必主敬以穷理使心常惺惺方能精义入神随博随约庶当下收敛不至支离外驰德业与学业并进知行合一其在斯乎故内外本末必一齐俱到庶用功着力始为吃
　　问无事时冥目静坐反觉意虑纷拏如何得静即静矣此心将何所寄耶又吾人主敬固是彻上彻下工夫但所应之事有限所接之人亦有限亦可以称安人安百姓否亦可以称位育称参赞否又孔子蔬水曲肱乐在其中颜子簟瓢陋巷不改其乐不知所乐者何事也何物也万一饥饿而死此乐亦可言欤又释道两门与吾儒真实作用固不同矣尝见先儒有坐化者释与道亦有坐化者一灵炯炯不知皆往何处去也轮回之说然乎否乎报应之说真乎幻乎今之行善者未必蒙福而为恶者反以远祸无怪乎颜子之夭折而盗跖以寿终也此皆所不可解者也
　　先生曰冥目静坐反觉思虑纷拏此亦初入手之常惟有随思随觉随觉随敛而已然绪出多端皆因中无所主主人中苟惺惺则闻思杂虑何自而起静时心无所寄总繇未见本地风光见则心常洒洒无事时湛寂凝定廓然大公有事时物来顺应弗逐境驰倘以始焉未遽如斯不妨涵泳圣贤格言使义理津津悦心天机自尔流畅以此寄心胜于空持硬守久则内外澄彻打成一片所存于已者得力则及于人者自宏自尔在在处处转移人心纵居恒所应之事所接之人有限而中心生生之机原自无穷此立人达人位育参赞之本也欲知孔颜之乐须知世俗之忧胸无世俗之所以忧便是孔颜之所以乐心斋云人心本自乐自将私欲縳私欲一萌时良知还自觉一觉便消除此心依旧乐乐则富贵贫贱患难流离无入而不自得即不幸至于饥饿而死俯仰无怍莫非乐也二氏作用与吾道悬殊而一念万年之实际亦有不可得而全诬者区区坐化之迹当非所计轮回之说出于瞿昙吾儒口所不道君子唯尽其在已者三涂八苦四生六道有与无任之而已若因是而动心则平日之砥修乃是有所为而为即此便是贪心利心又岂能出有超无不堕轮回中耶积善有余庆积恶有余殃报应之说原真非幻即中间善或未必蒙福恶或未必罹祸安知人之所谓善非天之所谓恶又安知人之君子非天之小人耶人固有励操于昭昭而败检于冥冥居恒谨言慎行无非无刺而反之一念之隐有不堪自问者若欲就一节一行显然易见者便目以为善是犹持微炬而遍照八荒之外也即表里如一粹乎无瑕而艰难成德殷忧启圣烈火猛焰莫非煆炼之藉身虽坎壈心自亨泰至于恶或未即罹祸然亦曷尝终不罹祸明有人非幽有鬼责不显遭王章便阴被天谴甚或家有丑风子孙倾覆念及于此真可骨栗以形骸言之固颜夭而跖寿若论其实颜未尝夭而跖亦曷尝寿也噫尽道而夭虽夭犹寿况又有不与亡俱亡者乎味道而寿虽寿犹夭况又有不与存俱存者乎诗称文王在上于昭于天在帝左右原非诳语而孟氏所谓名之曰幽厉虽孝子慈孙百世不能改然则生前之亨年虽永识者盖所羞齿夫亦何可并衡也理本至明何不可解之有总之学贵知要而晰疑须是循序方谈静功而辄泛及于位育参赞等说未免驰骛恐非切问近思之初意也问良知之说何如
　　先生曰良知即良心也一点良心便是性不失良心便是圣若以良知为非则是以良心为非矣
　　问吾人向往前修则姚江考亭宜何所宗
　　先生曰姚江当学术支离蔽锢之余倡致良知直指人心一念独知之微以为是王霸义利人鬼关也当几觌体直下令人洞悟本性简易痛快大有功于世教而末流多玩实致者鲜往往舍下学而希上达其弊不失之空疏杜撰鲜实用则失之恍惚虚寂杂于禅故须救之以考亭然世之从考亭者多关姚江而竟至讳言上达惟以闻见渊博辩订精密为学问之极则又矫枉失直劳罔一生而究无关乎性灵亦非所以善学考亭也即有稍知向里者又秪以克伐怨欲不行为究竟大本大原类多茫然必也以致良知明本体以主敬穷理存养省察为工夫由一念之微致慎从视听言动加修庶内外兼尽姚江考亭之旨不至偏废下学上达一以贯之矣故学问两相资则两相成两相辟则两相病
　　问罗整庵何如
　　先生曰整庵学考亭者也生平距释排聃不遗余力所著困知记于近理乱真之辨析入毫茫卫道之严可谓良工苦心方今学术不明淳厚者牿于章句俊爽者淫于浮辞疲精役虑茫不知学问为何事间有略觉其陋而反之于内者又往往驰心虚寂借津竺干托其身于不儒不衲不圆不方之间其为世道人心之害曷可胜言区区深为此惧欲表章困知记暨胡致堂崇正辨以救之而力有所未逮不能不望于世之有心人整庵之后又有少墟冯子亦惓惓以息雅放淫为事所著辨学录言言痛切正大程尺谨而堤防固均吾道之长城也
　　问习静要一念不起先贤谓未来事勿想过去事勿思现在事勿着夫现在事勿着固也若未来事勿想则夫子何以曰人无远虑必有近忧乎过去事勿思则温故亦不是而伯玉行年五十何由知四十九年之非乎
　　先生曰静坐之要固贵纤念不起然非初学所能几也过去现在未来一无所着盖恐人认忘为真前后尘不化有累乎湛寂虚明之体耳若果心不逐妄惟理是思则思又何妨孔曰再思中庸曰慎思洪范曰思思作睿睿作圣管子云思之思之思之不已鬼神将通之而系辞亦云何思何虑又云拟议以成其变化即此拟议非思而何但识得本体是无思无为的则虽终日思终日拟议其把柄固在已而不失也故曰思尽还源性体常住似未可以远虑温故知非为疑也
　　问习静要全放下一晌只学放下遂将日用当行事多有忘却失误者当如之何圣贤无论有事无事总不着意何以不着意而能不失误与
　　先生曰进修之实全贵静坐今之言静坐者曷尝实实静坐全贵一切放下今之言放下者曷尝实实放下若果屏息万缘纤毫不挂久之则心虚理融物来顺应亦犹尘垢既去而镜体常明无所不照何误之有
　　问静坐之益以何为验白沙谓养出个端倪才好商量不知端倪是何景象
　　先生曰学须先难而后获期验便不是静中养出端倪此白沙接引后学之权法未可便以为准的也近溪子论此甚详览之当自知
　　问理欲之辨最细昔贤谓不虑而知发于自然者谓之良知便是天理然好好色之心何尝待虑何尝不出于自然如何却谓之人欲七情如此者甚多此犹易认也且有明似天理而细心体之实属人欲者此则难认矣当念之初动时学者何以辨别
　　先生日好好色之心固发于自然而好色之迹惟恐人知即此畏人知之心亦曷尝不自然乎可见一时之纵恣终不能汨良知之本体特明知而明昧之耳真似似真之辨天理人欲之界所差只在毫厘间非至明不能晰其几此君子之所以贵穷理也
　　问孩提爱亲谓之良知以其不虑而知也尝思之孩提爱亲似只为乳如早委之乳母则只爱乳母而反不知有生母矣若从乳起爱不过口味之性耳欲从生身处起爱似非学虑后不能也然孟子立言自确而瑸心实未晓然果何如与
　　先生曰知爱乳母而不知有生母乳为之也非天性之本然也及其一知生母而尚肯爱乳母若生母乎吾恐虽百乳母终不肯易天性一日之爱矣若谓由学由虑而后然则夫甫能言而便知呼娘亦孰使之然乎
　　问君子思不出其位据注是因上章不在其位不谋其政而类记之瑸窃思上章似是夫子有为而言指身所居之位而言也此章乃曾子称艮象之辞就君子之思而言也位字从来未晓果何所指与
　　先生曰位字与素位位字参看庶几知其所止而无越俎之思矣依然若思而无思朗然若觉而无觉学能臻此方是止其所而不动本体常现自无出位之?
　　问瑸从前留意词论未尝刻苦但偶然感物触情或因事应付兴会所到发而遂适常以此为乐事也自吾师指点后乃知玩物丧志遂一意屏绝浮习息心本真柰野鹰初拘困闷不堪心花枯萎时或稍弄文墨反觉机趣快恬不审吾师以为何如
　　先生曰此习性也程子有言学者为气所胜习所夺只可责志而象山亦云今人多是附物以为乐若一旦失其所附恰似猢孙失了树谅哉
　　问向者瑸讼坟一事蒙吾师见责以为无地理或权教之以息一时之讼与抑果全无地理与
　　先生曰程子云地美则神灵安朱子上孝宗山陵议尤娓娓言之则地理之说诚亦有之然有天理而后可以言地理未有天理不足专恃地理而蒙庥者也堪舆家茫然于天理而专讲地理于理便不通矣乌睹所谓理哉雪心赋青囊经人子须知地理正宗等书吾尝深研其说寻龙倒杖之法少时亦尝留心但恶夫世之人舍却天理而专靠地理以故生平绝口不谈一味主张天理天理若得则地理在其中矣
　　问参同悟真书人谓朱子晚年亦好观之瑸尝窃察其术似于养身有补未审可信否
　　先生曰汉末魏伯阳拟周易纳甲法作参同契一书其云二用无定位周流游六虚等语于易道互相发明是以文公晚年与其徒蔡西山间亦参阅其后张平叔又著诗数十首以为悟真篇中间抽坎补离药物火候婴儿姹女金公黄婆之言皆为金丹刀圭而设要之别是一术非知道者所贵也程子云我亦有丹君信否用时还将济斯民而许鲁斋亦谓万般补养皆虚伪惟有操心是要诀
　　问子曰仁者寿而颜子乃夭窃谓此特言性与天道之常而不以身论也至讲大德必得其寿而朱注云舜年百有十岁是仅以身论矣瑸久惑之窃谓舜之寿当从宗庙享子孙保看出盖祖宗甚远子孙甚长而德足以享保无穷是以德言寿而不止身之百有十岁也不然盗跖老死岂仁于颜子哉老彭八百岂德之远过于舜哉愚意如斯敢祈剖示
　　先生曰君子修已要在有理遣欲久之欲尽理显耳目口鼻虽与人同而所以视听言动浑是天理可以达天可以参天天与之死不妨速还造化天与之生不妨久待天工存吾顺事没吾宁也区区寿夭初非所计即以寿夭言之有形寿有名寿有神寿七十百年此形寿也流芳百世此名寿也一念万念此神寿也若气断神灭则周公不若旦多材多艺能事鬼神及文王在上之言皆诳言矣曾谓圣人而诳言乎哉信得此则盗跖期颐之死乃是真死而颜子三十二亡未尝真亡也
　　问福善祸淫显应者固多而明错者亦不少人谓天道难测固也窃谓人但见其小体而不见其大体耳如君子坦荡荡是大体已享其福矣即贫贱患难无入而不自得小体不足累小人常戚戚是大体已受祸矣即富贵荣华而魂梦多有不安小体何足羡鄙见如斯乞吾师指示
　　先生曰积善有余庆积不善有余殃此一定之理无足疑者天道固未易测而错则决不错也昔人谓此翁无急性却有记性此真知天者大抵吾人涉世一生祸福荣华只看各人存心何如耳存心若正身虽贫贱患难而自反无愧无异三公之贵陶朱之富心若不正身虽富贵亨通而自反多惭无异在囹圄粪秽中也荡荡戚戚大体享福受祸之言最为得之
　　先生答讫徐谓之曰所问疑端足征别来用心疑者悟之基也先儒谓大道本无阶级以疑为阶级故大疑则大进小疑则小进其画然而莫进者由漫然而弗疑者也然区区不患子不能疑患疑而非其所当急耳昔陆子静先生讲学于象山一士忽问如何是穷理尽性以至于命先生笑曰公是泛之问老夫却不泛然答既而又吟云自家主宰常精健逐外精神徒损伤寄语同游二三子莫将言语坏天常今所问中间多有疑乎其所不当疑问乎其所不当问者则亦近于泛然而坏天常矣非区区所望于子也


　　鼓棹集﹝清﹞王夫之撰

　　初集
　　十六字令[落花影]
　　落花影款款映春江终相就贴水不成双
　　又[前题]
　　落花影风飐小桥西掠素夹疑是染香泥
　　捣练子[晚春]
　　云似梦雨如尘花泪红倾柳黛颦也算人闲春一度明年莫更不还人
　　如梦令[本意]
　　花影红摇帘缝苔影绿浮波动风雨霎时生寒透碧纱烟重如梦如梦忒杀春光调弄
　　又[前题]
　　如梦花留春住还梦春随花去一片惜春心付与游丝飞絮无据无据不觉梦归何处
　　长相思[本意]
　　宝刀分宝钗分绣带分开坠画裙余香犹自温锦鸳群野鸳群三十六双认得真旁人莫漫嗔
　　又[前题]
　　不思量也思量密语何曾得话长惊鸿夜渡湘真成双假成双侬似莲心苦薏藏怜他菡萏香
　　点绛唇[牡丹]
　　春未分明觌面始知韶日晓朱凝粉袅费尽春多少人在绿窗艳影朦胧绕碧天杳瑞云回合锦襭空青表
　　又[前题]
　　不道人闲消得浓华如许色有情无力殢着人相识阅尽兴亡冷泪花前滴真倾国沉香亭北此恨何时释
　　又[月桂]
　　蟾馆飞英随他月在秋长在冻云如黛幻出香严界曾订青娥有誓深如海春光改清芳缥缈还与山矾赛[山矾一名春桂]
　　又[碧桃]
　　碧海凝霜问谁唤作春光住绿烟轻处月染幽香聚缥缈云魂旧厌霓裳舞天台路山空月冷不管刘郎误
　　又[矮桃]
　　绛襭盈盈墙头怕惹游人顾幽情谁诉芳草萋萋处燕眼偷窥早倩绿云护勤嘱付低飞蛱蜨莫惹香泥污
　　女冠子[卖姜词○余旧题茅堂日姜斋此更称卖姜翁非已能羡聊以补人之不足尔戏为之词且卖且歌之]
　　卖姜来也谁是能酬价者不须悭老去丝尤密酸来心愈丹垂涎休自闷有泪也须弹最疗人闲病乍炎寒
　　又[慈竹]
　　萧疏不可簇簇绿烟深锁一枝枝乳凤梳翎细游鳞蜕甲迟天高难借问风横怕相欺且自团圞住要谁知
　　浣溪沙[山行]
　　曲曲屏山翠幙垂啼禽不拣浅深枝逗人斜转竹林西绿玉竿柔愁露邑翠烟叶密耐风欺溪光一半染玻璃
　　又[过熊男公夜话]
　　炊稻烟阑煮笋香溪流萦岫半斜阳闲宵不觉翦灯长鱼计向春元得水蜨魂入梦不惊霜无劳濠上讯蒙庄
　　又[即景]
　　幸草犹余几段残烧痕斜插野鸡斑灰堆无数米家山双眼瞢腾疑梦觉一天晴雨两阑珊不愁也索带愁看
　　又[望归雁]
　　病眼遥天认不真一双双影未全分空花摇曳乱春云香篆欲消拖虿尾平波初皱起鱼鳞乌丝阑染素笺纹
　　霜天晓角[怀旧]
　　平湖春水日落扁舟舣话到伤心深处双泪落青樽里天不留愁绪拚遣愁人死刚有一丝春怨又花落鹃声止
　　菩萨鬘[早春]
　　梅花绽锦催寒去霜花铺粉留寒住去住两凄然衰翁惜岁年烧根红茁草已报春生早莫惹晓莺啼啼时花乱飞
　　添字昭君怨[秋怀]
　　谁染千山乌相欺杀一株衰柳微霜何似镜中霜万丝长蜡屐从今几两冰级当年屡上夜阑星汉耿清空挂残虹
　　又[春怀]
　　茸草偏生南浦桃叶半遮芳树东风何用苦相催缓缓来刚倩柳绵黏住又被落红勾去麟洲闻有返魂香海天长
　　减字木兰花[冬尽]
　　烟笼残月遮屋五更霜似雪小爱东窗逗漏玻璃数点黄梅风疏缓冻蜨乍苏幽砌暖生怕春生生雨生风困早莺
　　减字木兰花[春怨]
　　落花飞絮只有闲愁吹不去雨雨风风消受残春一梦中苍烟碧霭一望迷离天似海燕燕莺莺尽说离愁话不成
　　忆秦蛾[镫花]
　　心未冷娟娟还弄斜阳影斜阳影半点红轻一天烟瞑残香犹袅金猊鼎泪痕微映鸳鸯枕鸳鸯枕如何落去孤衾难整[从不作艳词以镫花止载得底语妄人说理可憎]
　　又[前题]
　　残膏少零红难待春宵晓春宵晓灰飞无迹更谁弄巧朦胧睡眼微萦绕疑无疑有幽光小幽光小破镜寒辉死萤残照[浮屠作镫花诗其自谓妙悟之供状也以此为爰书]
　　清平乐[咏萤]
　　夕风乍定冉冉穿芳径曲沼欲寻鸳侣并郤是伶俜孤影来回柳岸苔阴不知露冷更深几点残星未落一弯斜月初沈
　　又[嫩柳]
　　霏霏屑屑略上些儿色敛尽翠眉刚半缬应是春光不彻未妨雨细寒轻绿波浅映盈盈更着一分螺黛和烟绾住流莺　　　　
　　南乡子[留别家兄]
　　老去别堪惊日暮长亭亦短亭镜里朱颜唯梦里惺惺刺柏堂前一字行此去更无凭药饵谁扶瘦骨轻望断岳阡魂缥缈伶俜万叠烟波两叶萍
　　鹧鸪天[刘思肯画史为余写小像虽不尽肖聊为　　　　题之]
　　把镜相看认不来问人云此是姜斋龟于朽后随人卜梦未圆时莫浪猜谁笔仗此形骸闲愁输汝两眉开铅华未落君还在我自从天乞活埋[观生居旧题壁云六经责我开生面七尺从天乞活埋]
　　又[藤蓑词○藤蓑白沙隐服]
　　籊籊江门旧钓竿如今落手尽清闲鳞鳞三六双双鲤历历千重叠叠山斜月落晓霜残藤蓑耐得一江寒橛头信水亭亭去鲸浪惊雷午梦安
　　又[前题]
　　拾得藤蓑挂破船芦汀柳岸两悠然曈昽海日生残夜烂漫江春入旧年霞散绮绿飞烟侬家何处不青天星辰滥摘从人买只索苔阴数颗钱
　　又[前题]
　　不唱江门旧桌歌人闲今古有藤蓑况逢木落天空后柰此风清月白何穿衰柳度残荷一行白鸟掠清波孤吹铁笛腾腾去惊落残花罥女萝
　　又[前题]
　　云自垂垂水自流藤蓑晴晒钓鱼舟蓼花双映迎红粟鹭影斜拖颤玉钩从阐缓尽搂搜丹枫叶落不关愁闲愁只为多愁客镜里狂寻头上头
　　又[前题]
　　藤蓑别样有新裁不打江门旧谱来自怜艇子容双桨不羡鲈鱼有四腮帆已挂柁频开掀涛拍岸且徘徊涪翁漫道风波险似此风波亦快哉
　　虞美人[落花]
　　柳风催送横天雨自是难留住更无消息教人知不解一宵惊去定因谁香膏酿出红芳密费尽东风力到来无绪恋东风为爱半溪流水软溶溶
　　临江仙[山矾○玚花也一名春桂或云唐昌玉蕊　　　　即此]
　　本是玉玚天上种几时还驻云軿檀心粉颊两盈盈香迷双嫩蜨熏恼一林莺手折一枝相借问何如蟾阙秋清东君着意更殷勤朦胧烟月懦骀宕柳风轻
　　蜨恋花[早秋]
　　落日青空分燕尾一片残云犹作孤峰紫翦翦白苹风歘起藕花露滴清波里为问贴天双燕子底事能忘辛苦春前垒回首垂杨无限意无情也应悲秋死
　　又[春景]
　　薄日蒸云光影碎白霭蒙蒙罩住春山睡一树梨花轻雾里玉山斜倚冰绡醉半吐山矾香孕蕊小步寻春好了莺花事莫待楝花花信至子规难挽东流水
　　醉春风[遣病]
　　未了游丝债莫被浮云碍鸡声历历曙光微在在在月挂西楼风轻柳岸虹垂天外但遣愁城坏不怨霜荷败情知腊尽雪须消耐耐耐未必他生还如今日长年禁害
　　青玉案[忆旧]
　　桃花春水湘江渡纵一艇迢迢去落日頳光摇远浦风中飞絮云边归雁尽指天涯路故人知我年华暮唱彻灞陵回首句花落风狂春不住如今更老佳期逾杳谁倩啼鹃诉
　　江城子[咏雪]
　　依依欲待入帘栊怕回风怨回风一霎惊飞吹过小桥东梅信未来枫叶尽谁款款与从容前溪流水忒匆匆拚孤踪碧波溶冷淡魂消旧恨有无巾不似柳绵归计晚人只解惜残红
　　又[咏雪]
　　惊风淅沥渐无声恰泠泠早盈盈促拍悲丝转入凤笙清唤醒梅花月下梦看咫尺有瑶京人闲何用久留情晓风轻晓烟晴流水斜阳莫惜玉山倾解释消沉千种恨明镜里鬓丝横
　　祝英台近[初夏]
　　碧莎蹊菖叶渡寂寞寻芳处梅雨无凭更把残红误清池几片荷钱浮萍相乱留不住泪珠如雨空凝伫柳枝低亸夕阳犹作旧时舞也自无聊怕惹香泥污问双飞乳燕何心闲情闲绪向枝上娇憨对语
　　满江红[初夏]
　　霞映晴空惊晓梦余寒消尽日影转绿阴叠叠碎痕红印燕子归来憨不语柳塘樾径都相认尽从今长日小楼空无人问浮萍叶鱼难信商陆子鹃犹恨怕黄梅雨邑湿烟还困记得年时游冶处轻衫碧映荷钱嫩奈柳丝闲挂葛巾斜窥霜鬓
　　又[新月]
　　远碧无涯但约略清光莹澈凝望处谁匀松玉斜分云叶幽魄可怜凉似水一丝浅漾冰纹缬问青天何事送新愁从谁说栖不稳惊禽咽风不定波光叠眄南枝高处素痕明灭认得遥山青不了半蜂微露峨眉雪便迢迢飞梦人层霄还孤怯
　　又[忆旧]
　　镫影萧疏身还在为谁消受拚尽了月下吹笙花前纵酒寂寂仲华今已老太阿知我还知否向中宵寒铁歕清光雌龙吼骨已白黄泉友魂已杳黄头妇便长吟梁父溪山非旧飞尽楝花天不管韶华难得春风又听啼鸦啼彻五更心栖衰柳
　　满庭芳[重九]
　　芦展霜英蓼开红粟三分秋在堪怜芙蓉木末午压绛痕鲜似欲将人共醉何须问谁健他年吹不去当头皂帽直上有青天飞仙曾授我汝南真诀壶里清元已住云山绝顶芸尽芝田何处更寻高巘累芒鞋竹杖横肩凝眸处齐州数点万里罩平烟
　　水调歌头[咏怀]
　　钓竿落吾手意不在鱼边六鳌何处一艇缥渺凌孤烟耐可乘流直上不避回风吹转蹴破浪花圆一曲桌歌里星斗落帆前白苹洲芳草渡扣哀弦落花细数坐久目送荇丝牵出入无肠国里烂漫无愁天上鼎鼎度华年唯有千丝雪镜里自相怜
　　黄莺儿[苦雨]
　　昏昏昏晓忘春曙几尺幽窗半掩苍苔一抹青山平铺飞絮似酒醒乍扶头镫炧难留炷沉沉天海蒙蒙早把韶光暗里消去拚与白鸟荡银波清猿隐高树芭蕉几叶莫有绿肥轻寒依然勒住想流水小桥东密篠浓阴处应有怨老莺声细把闲愁诉
　　高阳台[蛛丝落叶]
　　拚却无情更谁厮惹西风檐角萧萧留看人闲斜阳一晌光摇苹花应笑归期误又争知孤绪无聊被殢人轻蜨憨憨片影相撩天涯一梦迢迢任露侵衰草月冷危桥便随尘土离魂不倩人招前时难忆藏鸦处有归飞孤雁低邀望谁为并刀一翦翦断情苗
　　念奴娇[咏蜨]
　　流莺啼遍唤不醒芍药丛中双蜨待把红香留住稳无待雨狂风劣流水浮萍垂杨飞絮都是闲枝节殷勤为甚飘零了不孤怯纵好绣带云裳来回弄影荡芳情一捻日暮帘垂归燕语池上晚风猎猎渺渺天涯归魂何处便是烟花劫无人说与阳关梦里三叠
　　又[对镜]
　　闲愁自昔到如今当得雪欺霜负云亚天低抬不起随意白衣苍狗剑跃双龙笔摇五岳也是闲筋斗蝶黏蛛网丝毫动得还否别有一线霏微轻丝杪忽系蟠泥秋藕一恁败荷凋叶尽自有玉香灵透眉下双岩电光犹射独运枯杨肘无情日月也须如此消受
　　水龙吟[莲子]
　　平湖渺渺波无际难认旧时青盖荻絮横飞蓼红斜炫秋光无赖拚不含愁韫香密裹冷泠珠佩伴江妃泪颗盈盈怕谁厮恼幽房里深深缀十斛明珠谁买空望眼悬愁碧海露冷昆明霜凋玉井兰舟罢采自抱冰魂海枮石烂千年不坏莫抛掷一点孤心苦留得秋容在[本草石莲子带壳则千年不坏即此李时珍云药肆别有一种石莲子不知何物]
　　又[前题]
　　白苹红蓼秋江岸早有蜻蜓斜睨须褪蜂黄乳含菽玉恹恹倦起乍历金风谁知渐老蜜房深闭应只似天宝鸡坊皂衣人在空记得霓裳事零零玉露含愁漫阁住泪珠难坠无情忍见蹴碎菱花啄残菰米自惜残香又逢劈破长离烟水问多情碧藕抽丝可得经时重系
　　又[余既作莲子词二阕梦有投素札者披览之云　　　　公不弃予小子补为酬词良厚乃我本无愁而以　　　　公之愁为我愁屈左徒之愉东皇云中不尔也且　　　　公所咏者荻絮蓼花金风玉露皆余少年事假以　　　　公弱冠时文酒轻狂今日为公道公其能不赪见　　　　于色乎败荷秋藕吾已去之如箨自别有风味在　　　　公虽苦吟非吾情也世人皆以我为朴质公当为　　　　艳语破之幸甚晓起因更赋此不复以艳为讳]
　　轻舠直上潇湘五湖载取风光去兰汤初浴绛罗轻解鸡头剥乳腻粉肌丰苞香乍破芳心暗吐待笑他石家赪面杨家病齿虽天冶还含醋曾倩绿窗深护全不教香泥微污莫愁秋老侬家自有杏金丹驻唯应少府无妻空老长怜樊素愿年年岁岁相期解佩苹花洲渚
　　瑞鹤仙[寿李为好]
　　早觉秋清也是年华通闰露晶莹也霏微香浅处知月中金粟遥飞英也双星炯也良宵映人闲永也祝其人如玉颉颃姑射在瑶京也轻也邺侯仙骨凌虚上御风泠也梦鹤迥也何知蚁梦醒也笑向来蛮触交争何事冷看闲看定也尽海波于度桑田吾心静也
　　春云怨[春雨]
　　一宵风雨将小窗曙色朦胧勒住惊起数声啼鸟多在碧烟深重处肥绿欺人瘦红欲尽流水无情向南浦红药多憨翠胎未吐还遣花期误问春拟向何方去怕芳草天涯萋萋非故记得年时踏青路燕子重来梦里楼高望迷烟树桃叶难凭流莺不管自绾柳丝低诉
　　喜迁莺[元夕]
　　龟纹云展逗月影照人清善徼幸春光等闲换却银海玉山万片不道残梅香尽似惜柳条绿浅更念我一茎瘦骨风丝欲翦缱绻笑年年岁岁长伴韶华转野烧烘朱疏星炫采一点山镫光颤良夜人闲似此莫问琼壶近远痴来自笑衰翁受用东风消遣
　　归朝欢[春晚]
　　不道春光消不得风风雨雨落红积余芳一片尚嫣然倡条冶叶谁相识幽情还自惜向他时断虹残雨留取韶华迹游丝袅袅娇无力难凭远觅春消息也知春只在天涯杜鹃莫诉春归急柳带烟如织从容绾住东流疾任桃花路杳天台不道仙源隔
　　潇湘逢故人慢[赠李简尤初度简尤方五十髭髯　　　　如雪已十余年矣]
　　潇湘一曲记前时相念此地相逢掀髯一笑中问霜雪因甚早上青松多情自昔阅桑田沧海重重有吴市洞箫孤奏碧天吹裂晴空酌君酒为君舞怕长沙袖短举手难工把袂且从容但五弦挥罢目送归鸿随时梅酒又何有今古英雄莺花在年年三月绿杨柔亸春风
　　尉迟杯[闻丹霞谢世遥为一哭]
　　离愁远恨漓水不逐湘流转萧萧寒雨天涯南雁一声惊断闲悰无数都付与似水并刀翦忍今生死死生生总难片语分判追忆云暗苍梧也则是风光本色消遣裸戏谷泉雷电里莫更有耶娘生面今且向垂杨暮雨鹃啼处咒残春一线想依然还我伤心归舟天际相见
　　二郎神[七夕]
　　秋生处还只恐佳期无据俯杳杳人闲几点疏镫乱流萤低度莫有多情应似我向蛛网含愁轻诉方信得经年此夕带水桥成堪渡休误荏苒凌波迢迢西浦费乌鹊高飞心力倦奈尘世荒鸡催曙回首盈盈青女下似笑我凄凉庭户算自有银潢几许年华玉颜非故
　　玉连环[述蒙庄大旨答问者]
　　生缘何在被无情造化推移万态纵尽力难与分疏更有何闲心为之偢睬百计思量且交付天风吹籁到鸿沟割后楚汉局终谁为疆界长空一丝烟霭任翩翩蜨翅泠泠花外笑万岁顷刻成虚将鸠鸴鲲鹏随机支配回首江南看烂漫春光如海向人闲到处逍遥沧桑不改
　　又[前题]
　　彀中游羿莫漫惊宠辱浪生规避原自有万里清空可无影而藏不飞而至黑白两端算都是龙泉轻试但涂中曳尾刃发新硎全牛皆废无涯有涯交累唯饵香药作不黏滋味消彼此百种聪明向白日青天鼾齁熟睡侧足焦原弄獶虎不殊豚彘笑弈秋着着争先居然钝置
　　望湘人[归雁]
　　到春生寒里寒尽春边惺惺还自分晓烟水无涯关河何处长是梦魂飞绕任不归来也堪信宿柰他幽悄尽江南草长鱼肥难把寸心灰了历尽墟烟晚照更天低月暗风凄云窅脉脉自孤征冷觑垂杨栖鸟随处生缘暂时留恋只爱桃英娇小问他日万片秋声谁领取江天缥渺
　　风流子[自笑]
　　老夫无藉处问今古更有几人知把红霞揉碎挼成火枣玉露团合酿就冰梨饱餐罢擎篮盛夜月添炭煮冰澌一掐中天星随指落还从残腊花促春归秋风落叶里扪碧霄敲响玻璃大笑天翁白雀输我偷骑金弹惊开幽窗啼鸟玉笙唤起茅店荒鸡且殷勤属望绝调钟期
　　沁园春[梅花道人题骷髅图澹归嗤其鄙陋为别　　　　作七首乃词异而所见亦不相远反其意作四阕　　　　正之]
　　白日难欺青天不爽只此骷髅到排场戏毕尽停边鼓熏炉烟散却剩香篝无想有天也须扣算放自当年到此收终不道泛秋波一叶随处芳洲思量惭愧难酬曾顶戴春霖起白沤忆香蒸云子从伊饱满轻裁霞绮护汝温柔莫倚无知瞒他有眼总付梧桐一片秋应认取者下回分解别有风流　　　　又[前题]
　　当汝无时原无消息逗此风光到云生月吐旋相圆满山支水派不爽针铓桂斧谁修玉砂难碾琢就玲珑七宝装曾倩汝为日轮炫紫寒夜凝霜成功底事难量仍掷与乾坤自主张尽雪里梅开凭谁蕴藉风中柳摆非汝轻狂百折如新一丝不乱烟草迷离总不妨珍重好教大钧裁翦鹤短凫长　　　　又[前题]
　　毕竟还他晓风残月正好惺惺看太白占星显开玉色黄钟应律敲作金声揖让筵终征诛局罢渠不增加汝不轻堪爱处为元龟受灼枯槁皆灵西园片片落英也妆点东风媚晚晴任血洒虞兮原非战罪肠回康了不碍文名万石洪钟一丝残纽止此冰霜骨几茎夫谁暇怨华亭鹤唳蜀道淋铃　　　　又[前题]
　　为问蒙庄卮言枉吊笑尔何知既使我其然焉能免此如君之说抑又奚为幸未凋零先为飘荡究竟鱼还死水湄早辜负却桃花春水杨柳秋堤欲抛抛付伊谁真避影银镫只浪吹便一枕蜨轻还黏粉翅三眠蚕稳仍惹缫丝去则难留留原难却一线纹生玩月犀唯片晌耐板桥霜迹茅店荒鸡　　　　摸鱼儿[病后作]
　　问还余莺花几许容吾酬尽春债向来淡墨写虚空也须添朱着黛真狡狯拈一片落英欲揉韶光碎泼天无赖拚古庙香炉荒村迓鼓社伙从新赛痴绝处瘦骨披襟潇洒倚阑目断天外归禽谁戢双双翼栖稳垂杨烟霭空惭愧歕热血心肝摘出从人卖寸丝留在便棠杜云寒白杨风起不道余香坏
　　又[自述]
　　当年事也随风起片帆一晌轻挂云闲江树霏微处早爱青山如画停桡也又却有苹花菰米香低亚难消良夜且月载金枢波分素练饱看银河泻入佳境茹蘖居然啖蔗千金难酬春价娟娟蛱蜨花闲戏不怕黄莺絮骂谁真假已早似光风霁月连床话千蹊万岔则堪信堪疑欲歌欲泣狂谱从人打
　　贺新郎[自题草堂]
　　狼籍成衰老唯余此数茎瘦骨随风颠倒满目江山无熟处一曲林峦新造何敢望松萦竹抱新绿半畦荒径侧怕萋萋仍是黏天草钁头在还须埽东墙幸有冰轮好到秋来暖雪生眉琼浆灌脑人道森寒清彻髓也是龟毛蛇爪总拚与寒灰冷灶万顷烟岚窗纸暗恰昏昏齁睡忘寅卯阿鼻狱蓬莱岛
　　金明池[新柳]
　　多幸烟和无妨风细袅袅自怜春软娇小甚鹅黄绽处但一叶两叶初翦拚多情拖逗波光映岸侧镜影苔茸深浅总冉冉相依摇摇不定约约匀匀低转不问花期今近远只着意韶华殷勤欲绾忍微寒待莺已久向落日藏鸦不惯定谁知无限柔情对残月晓风翠眉难展只片晌停凝经时荡漾独自来回消遣
　　瑞龙吟[别恨]
　　天涯远凝望迢递层阴夕阳一线几番拚不相思曾种情苗待谁割断初相见也似轻薄杨花随风飘转无聊且付闲心灯下香前自寻幽愿漫道天台桃径重逢刘阮残红一片又随流水飘零凋残故苑盈盈脉脉烟锁芙蓉巘劳想像扇影低回佩声缱绻梦里啼莺似把游人唤又恐春期浅辜负却翩翩画梁双燕此情谁诉一帘春晚
　　望江南[本意一]
　　江南忆钟阜杳霏微佛子献来金堵窣功臣长侍玉罘罳缭绕五云飞
　　又[本意二]
　　江南忆锦带绕秦淮万古中原龙虎气百年冠盖凤凰台天阙一双开
　　又[本意三]
　　江南忆牛斗剑光横跳壁将军飞似蝶换桥万户语如莺虹卷海天清
　　又[本意四]
　　江南忆霞采映江波吟社春翻红雪谱讲坛月满碧云阿锦瑟奏清和
　　又[本意五]
　　江南望渺渺似云中五色秣陵芝作盖三山北固海吞虹今古几英雄
　　长相思[春夜]
　　花影低月影微一夜迢迢已半非问天知不知风满扉露满衣炉冷残香恋素帏栖禽尚未归
　　昭君怨[本意]
　　千古英雄一泪只在琵琶声里冷笑看功臣画麒麟娇面胡风吹皱拚与红颜消受赤凤不知愁汉宫秋
　　又[咏柳]
　　莺啭上林春软蝉噪隋堤秋晚一样系兴亡碧丝长夜雨盈盈千颗点点清波滴破不但翠眉颦泪珠匀
　　点绛唇[和林和靖韵咏草]
　　旧日青山霜风吹后谁为主招魂何处棠杜春皋雨杜宇声中休怨芳年暮凝眸去萋萋无数仍满天涯路
　　霜天晓角[怀旧]
　　清秋晚角斜日横云脚剑射灯花坠紫双影瘦征衣薄今日梦中语当时难卜度唯有丹枫霜叶点点血还如昨
　　菩萨鬘[除夕]
　　相移不觉春前岁相连不断风前泪泪已到今残乾坤醉梦闲紫山横白霭幂历天如海花月有时新难留霜鬓人
　　又[桃源图]
　　桃花红映春波水盈盈只在沅江里湘水下巴邱湖西是鼎州停桡相借问咫尺花源近三户复何人长歌埽暴秦
　　又[述怀]
　　万心抛付孤心冷镜花开落原无影只有一丝牵齐州万点烟苍烟飞不起花落随流水石烂海还枯孤心一点孤
　　摊破浣溪沙[始春新月]
　　嫩柳梢头挂一分玉痕松浅绿烟轻空里流霜荡漾逼天清瘦影徘徊还似梦朦胧雪鬓未惺惺却恼人间菱镜太分明
　　卜算子[咏傀儡示从游诸子]
　　也似带春愁却倩何人说更无半字与关心吐出丁香舌红烛影摇风斜映朦胧月铅华谁辨假中真皮下无些血
　　忆秦蛾[本意怀仙]
　　骖鸾去还来太华峰头住峰头住不远人闲迷蒙烟雾神山无蒂飞鲸渡迢迢紫海清都路清都路天酒花倾云韶鹤舞
　　又[子规]
　　幽魂咽蜀天泪洒春江血春江血东下湘灵哀弦夜月春归还诉春前别天荒地老情无歇情无歇唤不归来他生此劫
　　谒金门[待须竹]
　　闲不得闲得也应相即除却镜中霜鬓识更谁通消息多病年来无力翠嶂层层相隔珍重杨花风起日觅浮萍踪迹　　　　又[春怨]
　　云无数遮断春光来处更着廉纤千嶂雨罩住和烟树社燕佳期已误他日归来应诉旧识垂杨芳草路总被深寒妒　　　　清平乐[鹧鸪]
　　但南无北费尽丁宁舌说与天涯行不得也似欲啼清血空山烟雨霏微离披败叶低飞乳燕莫夸轻俊人间何处乌衣
　　谒金门[偶感]
　　千秋岁只似而今滋味落日黄花衰草地有英雄残泪片月亭亭西坠不管幽虫吟砌未审碧霄何意绪恁茫茫无际　　　　更漏子[本意]
　　斜月横疏星炯不道秋宵真永声缓缓滴泠泠双眸未易扃霜叶坠幽虫絮薄酒何曾得醉天下事少年心分明点点深
　　又[前题]
　　崧台泊漓江柝剑吼匣中如昨刘备垒马殷坟闲愁夜几分灯烬灭寒衾铁只有归鸿凄切檐溜雨远鸡声心知是五更
　　眼儿媚[春深始见梅花]
　　不知深浅几春宵犹自见春娇暗藏红粟斜分绿影全罩冰绡当时曾有孤山约客梦已迢遥余香应惜东风渐老野水平桥
　　西江月[本意]
　　湘水悠悠北去章江渺渺东流清光拂剑碧天秋情寄一杯浊酒落月倩谁留住长江又送新愁小孤潮阻散花洲露冷长堤衰柳
　　又[前题]
　　曾忆龙沙孤泊将军祠下霜寒凉辉浅浅挂西山半破金枢拂岸羌管声中鸟梦藤花影里渔湾婵娟不管泪阑珊还送数行归雁[南昌刘省吾都督祠不知存否]
　　怨王孙[送春]
　　野水苍树落红飞絮芳草长堤垂杨古渡只是无人解惜春归雁欲传云里字将谁寄拚与闲愁死天远水远山远何处相逢梦魂中
　　江南曲[寒月]
　　寒月迥霜气护婵娟眼晕乍临秋水镜眉黄初学远山烟不尽使人怜清赏处犹自忆华年移几当轩添兽篆卷帘呵手拂鸾笺人在玉山前
　　又[前题]
　　寒月迥凝望属天涯剑吐蓉光三尺冷弓垂蟾影半轮斜豪气动悲笳回首处幂历杳平沙雪窖遥天迷雁字琼楼暗影奈妖蟆双鬓冷霜华
　　又[前题]
　　寒月迥风袭读书帷砚滴摇光分碎玉镫花随影落琼芝历历记当时人已老不分冷风雌吊古自垂珠蚌泪问天欲伐桂香枝清气荡冰澌[分去声]
　　又[前题]
　　寒月迥旖旎一轮安片影但惊孤叶坠数峰无那晚烟残略似梦中看深伫立清露沁肌寒药灶松风初淅沥竹窗梅影已阑珊人老钓鱼湾
　　鹧鸪天[杜鹃花]
　　锦国春从恨里裁云安涪万浅深开山头万片口芳影枝上三更结怨胎红泪滴血函埋他时化碧有余哀伤心臣甫低头拜为傍冬青一树栽
　　虞美人[问月]
　　乍圆还缺相调弄也是如春梦有形毕竟有消时只是较人差久少人知迟回闲恋花闲影便道秋宵永侬今何遽不风光一晌清灵不散万年长
　　踏莎行[与李治尹夜话致身录事有感而作]
　　几许兴亡凭谁料理血痕一缕留青史从来白刃杀英雄恹恹儿女丛中死霜气飞空星光堕水闲宵半吐伤心字他年莫问草堂荒萧萧落叶随风起
　　小重山[讯游人]
　　闻道韶光色色新青骢骄玉勒踏芳尘河桥嫩柳折殷勤全不管叶叶翠眉颦莺语咒含嗔子规催不转未归人东皇若肯惜余春红药在重染茜香匀
　　蝶恋花[秋感]
　　檐帽风轻收早稻半卷黄云半拥绿烟岛雪鲫如银膏满脑瓜肪切玉铺霜早袅袅长竿争打枣靺鞨珠圆颗颗香甜饱受用苍天今已老掀髯一笑邯郸道
　　苏幕遮[暮春月夕]
　　雨初收春已尽多幸婵娟还照烟霄暝弱柳摇波波不定绿影层层蹙损金枢晕尽闲愁谁借问花落花开难向今宵认犹有余香吹阵阵珍重清辉莫映残云隐
　　又[翠涛以新诗见怀作此答之]
　　老犹惭愁不死燕子衔来无限伤心字春色三分还似此和雨和烟了却韶光事有如痴仍似醉短剑光销红蜡倾珠泪一片潇湘东下水谁遣无情长惹飞花坠
　　渔家傲[樵歌]
　　煨芋歕香斟卯酒扳萝不怕寒崖陡黄叶飕飕麇鹿走君知否夜来野烧霜枯后林外炊烟青一绺斜阳又转苍溪口莫怪逢仙柯已朽耽棋久人闲残局难丢手
　　又[前题]
　　雨歇轻阴苔满地莺声引入云深际谷口回风惊飏起芫花碎芒鞋点点红芳缀满径山矾香蔼腻杜鹃铺锦簪螺髻掉首行歌歌不已腰镰坠枝枝不忍伤新翠
　　又[为好送鱼苗谢之]
　　连雨前溪新涨弥垂纶不上双双鲤刚叹直钩钩不起青蓑委果然甚矣吾衰矣雪脊霜鳞春燕尾殷勤不待桃花水曲沼逍遥萍叶紫秋风里熟炊香稻烹银髓
　　凤凰阁[咏风]
　　镇来回不审何时是了问天也难分晓可惜一江绿净半林红袅都被轻狂消缴年来双耳长似蝉吟林表那堪鼍吼还相嬲便两鬓几茎霜也来萦绕到长夏又还幽悄
　　天仙子[元夕]
　　垂垂冻雨凌珠滴阿谁唤作镫花夕当时有梦到今圆孤烟幂残膏腻寒山不着东风力才领取归鸿嘹呖又消受残梅狼籍人间昨日是元宵人非昔天难识明年消尽中原历　　　　祝英台近[残梅]
　　有余香无别意难向东风说前夜朦胧一晌邀霜月元来却上柳梢平沉碧海拚不管幽芳凄绝情无歇苦禁断雨斜阳望寻香冻蝶漫无消息归燕空饶舌便判取艳坠珠楼烟飞紫玉也难待杜鹃啼血
　　御街行[上已]
　　迷烟迷雨教春困不道是清明近轻寒曾忍柳风狂只待东君花信红药芽娇山丹胎小依旧无凭准兰亭今昔何须问消不尽新亭恨强将客泪付流觞逝水难酬春怨莺莺燕燕花花草草目送韶光褪
　　东风齐着力[忆别峰修竹为冰雪摧折]
　　一片绿云千条寒玉亭亭孤上非想有情天记得雨余残照趁啼禽即栗横肩迎眸处捎云垂露袅娜芊眠谁道别经年怨湘妃不语我见犹怜鲸波吞岭欲遣变桑田魆地一声去也挽不住环佩珊然空想像纸窗清影淡写之玄
　　水调歌头[放言]
　　我自非卿法何事为卿愁非卿之法卿抑可不为吾忧若汝三更半觉而肯一参万岁月也应含羞弄影浮云上圆缺总清秋数花须黏柳絮汝风流差排蚁国鰕岛立地凤麟洲既道尼山出世又召东山入梦镜里是真头炯炯明看汝更上一层楼
　　念奴娇[南岳怀古]
　　井络西来历坤维万叠丹邱战垒万折千回留不住夭袅龙骧凤起云海无涯岚光孤峙绾住潇湘水何人能问问天块磊何似南望虞帝峰前绿云寄恨只为多情死雁字不酬湘竹泪何况衡阳声止山鬼迷离东皇缥渺烟锁藤花紫云璈无据翠屏万片空倚
　　瑞鹤仙[寿刘庶仙]
　　桃花开也未有酥雨微晴烂熏春醉何须倾绿蚁弄嫩柳莺背黄醅香腻彩衣新试更昨岁兰开双穗此芳辰不乐何如尘世原同儿戏曾记牡丹月下琴轩春早笑歌声沸年华弹指渐两鬓霜华缀看江山一晌蜃楼闪烁烟波杳霭无际只壶公壶里韶光一色彤云多丽
　　南浦[惊秋]
　　片云堆雪却无端飞影欲掠斜阳回首西风起处几叶上轻黄莫问藕花凋未看蜻蜓点点度银塘有前时双鬓而今似否青镜自商量极目神州杳杳只归禽无数点微茫销尽残虹半折短剑蚀清光便遣吾庐三径在他时枫叶不禁霜祝掠云双燕好将归梦绕空梁
　　尉迟杯[冬景]
　　夕阴凝分一半霜月空霄影危柯风吼鼍吟料得栖禽难定眉云黛蹙问何事带浓愁不醒也应他倦看天涯万里平芜烟暝休道柳映花娇便秋色碧梧犹恋金井早似十分摇落也谁待怨玉露当时薄幸但随风几片丹枫还逞飘零情性听孤鸿暗度三更幽魂脉脉孤省
　　二郎神[咏镜]
　　碧潭清浅又早被苹风吹动惊鬓影参差归来欲倦试向菱铜闲弄何处相逢似曾相识一面闲愁偷送多情甚白夹朱颜直至而今相共还恐尘生碧海元云暗涌也似我年来桃花春水咫尺烟迷秦洞总不分明犹应记得笑语当时恩重谁忍见半规流落人闲别邀新宠
　　望海潮[本意]
　　红尘如此茫茫沧海吾将谁与言归蜃雾腾虹龙珠炫紫波光天外霏微宝日涌初晖经烟霾万里云锁千围依然不改晶轮激火夹天飞吹箫人鼓余威将吴宫旧怨血酒灵衣怒遣天吴滥驱海若长风奋驾支祈淫姣责江妃将平沙尽洗仙草滋肥属目轩然一笑人在钓鱼矶
　　风流子[春感]
　　春光又到也全不惜霜鬓不禁愁问归飞双雁江南塞北冰融风软何处堪留莫轻弃鱼波翻縠皱鹭影挂银钩但爱风高黄沙眯目为贪月冷白草含秋垂杨摇荡处绾不住绿水去悠悠饶有荇牵翠带难系浮沤看彻踏青眉皆黛蹙相逢折柳泪总珠偷叹千金春价一刻难酬
　　兰陵王[秋感]
　　伤心事今日从何说起剑光冷血溅潭龙落叶风高云际寺宾鸿传锦字向道海云孤峙天涯远欲托传情不怕关河阻迢递露坠芙蓉死问秋藕可能将丝重系吹箫人老吴阊市向夜阑人静闲提半语也怕吟虫相调戏拥孤衾独睡凭梦将愁寄更天海悠悠望断烟水纵然有梦成差异难寻觅酒伴同垂珠泪想天口口口也了无惭愧
　　贺新郎[用韵寄题翠涛山居]
　　君未同余老任叔夜崟欹磊落玉山奚倒偶借渔矶垂直钓不许问津人造岂但爱清溪回抱万叠碧簪青带绕遍天涯总是王孙草笑一室何须扫平畴良稼怀新好多种秫黄云酿熟香熏龙脑画骏不临松雪谱自宝思陵鹰爪煮冰雪自寻罏灶闲写溪云山雨句终不教举俗怜丁卯虽寒瘦非郊岛[翠涛家藏宣和画鹰因忆赵子昂不类遂及之]
　　又[中秋大病不得与从游诸子觞月吟此慰之]
　　海门孤月上是人间平分秋色桂香新酿一曲草堂东岭对延尽碧天清爽窗影照吟虫幽响鹭足倒拳衾似水笑清狂到此无能强镫焰薄摇孤幌一丸冰玉含惆怅付伊谁划破青天御风孤往擒取妖蟆三足怪铺满银魂千丈问窃药当年欺罔玉宇能禁寒彻骨但有情不怕银河广宝剑在英雄掌
　　十二时[蟋蟀]
　　问古今闲愁有几长与秋来相惹到月暗梧桐疏影木叶泠泠初下便遣清宵都无万感犹自难消夜偏傍砌侧近西窗冷絮闲叨不管残镫花灺从伊谁问知幽恨长在眉梢萦挂似诉风凄如悲露冷斗转银河泻莫念人幽悄殷勤特相慰藉不分明伤心句里听得又还争差待拥孤衾灭镫塞耳可放离忧罢未多时更被荒鸡数声啼也
　　玉女摇仙佩[霜叶]
　　云容初皱鹦老梳翎微露猩红丹咮迤逦金风轻寒不耐心绪还如中酒莫是怜秋瘦贳韶光薄媚春归还又念一自红药凋零杜宇三更啼血而后拖逗得伤心染就残痕到如今消受还想拒霜木末蓼花江岸晚艳于今未久半折残虹一湾夕照却早送人僝僽零落还知否唯应伴几叶淡黄衰柳又恐怕青娥娇妒不肯留侬住朱颜非旧重回首雨余荒草堆红绣
　　二集
　　十六字令[元夕见月]
　　雪面女耐冷卸罗衣盈盈出争赛粉香肥
　　捣练子[咏愁]
　　刚有绪又无端细雨千丝月半弯一寸眉棱千障压不教人放片时闲
　　又[咏霜]
　　空无际月无痕悄悄盈盈上草根蜻蛚逼窗镫影绿愁人不道不消魂
　　如梦令[春后寒雪不已]
　　粟起镜中珠饱光射窗中花扰消遣一衰翁鳊项缩来欲槁休恼休恼昨夜春山先老
　　又[小游仙]
　　一色花飞莺报五色烟轻云罩梦里屡骖鸾只是今生未到谁道谁道只有人闲春好
　　又[前题]
　　天酒玉童斟送秋水小鬟低诵今日与他生一迳琼壶花动非梦非梦波动月原不动
　　长相思[春恨]
　　莺乱飞花乱飞总爱春光去不违谁知春事非风满扉雨满扉坐待元禽暮不归孤云绕翠微
　　又[前题]
　　待寻芳懒寻芳褪粉梨花背夕阳清明未断霜游丝长柳丝长欲绾春光春又忙辛夷早绽香
　　又[落日]
　　海天宽暮烟残才得团栾对面看还沈山外山人倚阑鸟飞还回首东风一碧寒婵娟欲上难
　　醉太平[冬夜]
　　霜枫坠丹风窗送寒心知明月光残转墙西小湾巍巍豹关迢迢玉山梦回还在人闲听鸡声夜阑
　　生查子[春感]
　　梨花一片飞飞落春衫袖莫漫爱余香春去君知否青郊骢马儿浪醉旗亭酒不是不催归宝鞭在君手
　　又[秋感]
　　藕花艳银塘玉露凋零尽素蜨不知愁波影弄金粉飞飞飞不去日暮西风紧为惜白苹香怕受微霜损
　　点绛唇[飞花]
　　不是人闲定然无个藏春处和风和雨抵死惊飞去暖日晴风犹自难留住天涯路金勒驹骄踏作红尘土
　　浣溪沙[秋感]
　　风翦芙蓉坠晚香冲波难认旧鸳鸯秋宵渐永尽思量几度相逢唯梦里疑非疑是不端详鹭鸶空带满头霜
　　又[冬景]
　　款冻额黄晕浅檀金罂颊醉半腮丹妒他临老更芳颜落叶泠泠清影瘦败荷翦翦绿云干争教不怯晓来寒
　　又[冬望]
　　缥渺云丝展碧空孤峰峰影影孤松天南天北雁来风极目江山无止竟伤心日月太从容霜枫依旧半林红
　　又[病起春日小步]
　　水浅平田碧几丛出胎初叶翦娇红匀匀梳柳半溪风小雪去年门外影如今还落夕阳中春光不道不从容
　　添字昭君怨[友人刘懿庵营虎塘颇胜没后鞠为　　　　茂草赋此寄叹]
　　燕垒粉垣香坠螀馆蓼花红碎行人莫唱水东流水西流柳外画船箫鼓帘外梅龙烟雨当年原倩遣闲愁惹闲愁
　　摊破浣溪沙[病中与刘李二生夜话]
　　曾把榆钱买少年少年已是柰何天为忆杨花未落已啼鹃阅尽闲愁都是梦不知残梦在谁边赢得如今蚕老已三眠
　　又[夏景]
　　隐隐轻雷挂断虹平田高下与溪通溪外罩鱼人影落波中屐齿泥融双印直葛衣风漾一襟松回看西峰峰外半青红
　　菩萨蛮[遣愁]
　　半生只伴闲愁住如今却待驱愁去归鸟没遥天云横斜照边乾坤看一笑愁到何时了抛掷与征鸿霜宵唳晓空
　　诉衷情[春景]
　　东风亭午摆垂杨丝丝日日长吹落梅花无数不解惜幽香落霞紫暮烟黄送斜阳无凭天气一霎融和蜂蜨空忙
　　丑奴儿令[和李后主秋怨]
　　当年谁送江南怨云树悲秋舴艋含愁月影消沉玉一钩无数蜻蜓飞晚照红蓼梢头款款嬉游水冷苹花带影流
　　忆秦蛾[蓼花]
　　秋江渺秋心独展幽芳□幽芳悄护臂纱轻注唇丹小芦花风乱汀洲绕采芳人远知音少知音少几叶渔船一轮残照
　　又[病中寒卧]
　　寒无那冻云乍裂晴难果晴难果纸窗低觑庞眉深锁年华容易催人过寒威荏苒留人卧留人卧乍梦春生鸡声啼破
　　又[前题]
　　酸风恶寒梅不管丹枫落丹枫落当年也似梅含朱萼侵窗云暗晴珠夺压肌衣重腰弓弱腰弓弱曾闻衰老而今方觉
　　谒金门[小除夕]
　　年华骤闪闪孤灯依旧半盏春前村酝酒病里还消受一剑天风孤吼千里暮云铺就不惜镜中人易朽只笑恒河皱　　　　减字木兰花[忆旧]
　　春溪水满月向桃花香处暖几叶芭蕉绿影斜侵嫩草苗碧烟日罩遥听江城歌管闹小步闲吟一迳苔阴万里心
　　又[前题]
　　江湖短剑醉卧不知谁野店笑傲刀兵月落猿啼客梦惊寒更历尽孤雁孤飞栖不稳为问青天锦瑟谁人续断弦
　　清平乐[咏雨]
　　归禽向暝隔断南枝迳不管垂杨珠泪迸滴碎荷声千顷随波赚杀鱼儿浮苹乍满清池谁信碧云深处夕阳仍在天涯
　　又[问刘存孺索香橙]
　　秋光已尽月也幽香褪只有霜膏团紫晕仙雾兰浆深酝小窗读易初晴药炉风软烟轻莫遣先生午睡凭教鼻观惺惺
　　阮郎归[本意]
　　桃花流水紫云深瑶京路易寻人闲何事苦关心匆匆下碧岑才燕语又螀吟飞霜两鬓侵玉壶鸳语信空沈藤萝锁翠阴
　　又[前题]
　　当年只解爱桃开寻芳得得来仙娥容易许仙才霞裳浪与裁愁弄月怕驱雷繇来非圣胎巫山别有楚阳台行云梦不回
　　西江月[春日野兴]
　　草绿黄犉归晚溪平白鸟飞低小池春藕半沉泥渐近梅酸天气昨日社逢雨止今年闰放春迟寒深茸母短芽稀未与山厨做美
　　又[重过续梦庵]
　　残梦当年欲续草庵一枕偷闲无端幻出苦邯郸禁杀骑驴腐汉几度刀兵膋血十年孤寡辛酸潭龙齁睡太痴顽欲续衰年已懒
　　鹧鸪天[白莲]
　　敛束檀心吐半丝迟回妆靓暗香吹绿窗独倚珠千泪团扇斜窥玉一规清露浅碧烟微闲心自照镜光知鹿门漫作无情句月冷风清欲坠时
　　玉楼春[前题]
　　娟娟片月涵秋影低照银塘光不定绿云冉冉粉初匀玉露泠泠香自省荻花风起秋波冷独拥檀心窥晓镜他时欲与问归魂水碧天空清夜永
　　一翦梅[春晚]
　　妒花风雨在花前开也堪怜落复何言愁魂斜亸泪珠悬弱蒂难坚红影难圆何事迷香双蛱蜨浪向东园魂梦相牵谁知不是养花天试听啼鹃春在谁边
　　蜨恋花[衰柳]
　　为问西风因底怨百转千回苦要情丝断叶叶飘零都不管回塘早似天涯远阵阵寒鸦飞影乱总趁斜阳谁肯还留恋梦里鹅黄拖锦线春光难借寒蝉唤
　　粉蜨儿[咏霜]
　　问天涯有几多寒情冷绪怕春来游丝飞絮更因风黏住了江天红树弄轻盈勾引教飞去悄不知小桥西荒鸡催曙月斜时揉碎一天珠露苦恁将酸风勒住尽凄凉拚与寒鸦低诉
　　醉春风[咏蜨]
　　红影纷无数偷眼斜回觑阑干十二绣帘垂住住住乱蕊繁花熏人无奈非侬留处绿影轻风度芳草天涯路翩翩清梦自逍遥去去去纵使飘零依然不似轻狂柳絮
　　风中柳[水桂]
　　不惜轻盈取次浓妆珠蕊似凭阑绿云倦倚低鬟微笑歕兰襟香细敛幽情闲心如水道是江妃还似月中仙子向秋清露凝芳髓冷然孤秀怕微霜风起索细挽柔条重觑
　　青玉案[秋海棠]
　　雕阑玉露凝珠屑长只恐芳魂折日暮碧烟相护切翠鬟低亸胭脂淡染了不愁孤怯含情静解丁香结浅笑偷窥清夜月自惜断肠谁与说金风蜨困归云燕去唯有寒蝉咽
　　行香子[游珍珠岩]
　　流水淙淙涧草茸茸转苍湾午日霞烘赤城围玉紫盖擎空试问仙翁今何在绛云封芒鞋几两青山踏遍乍桃溪一曲相逢平田下望雾霭烟蒙谁人知我极远目送归鸿
　　江城梅花引[病中口占示刘生]
　　和镫和影一双双耐凄凉尽凄凉天也难教病骨老来降还欲共天争旖旎空碧里弄轻狂竞飞霜飞霜飞霜夜何长有难忘自难忘梦也梦也还认得烟水微茫待把疏星斜月与分张一叶暗飘风不定飞去也尽飘零在回塘
　　碧芙蓉[阙题]
　　风定小窗明半睡初阑双眉乍展追数余寒浪过春半花有恨一枝不稳柳如人三眠已倦莫更惜几日韶光催取玉矾香满还愁轻暖处更一丝云茧横掠山腰虽则暂时消散怕黄昏玉绳低挂又参差碧绡斜卷青天如梦倩取百啭啼莺唤
　　满江红[藤蓑词]
　　一幅藤蓑遥领取江门风月钓竿把孤舟独泛沧波歕雪倚桌腾腾吹笛去冲风直犯金鳌窟有些些闲事不关心同谁说镫一点渔歌歇天一碧归禽没买村醪自酌醉梳华发扑岸芦花飞已尽雁声不咒西风劣又何妨拳足橛头中霜衾铁
　　天香[余冬雪霁念早梅应开病中不得寻访怅然　　　　有作]
　　霜薄含冰云轻弄雪未遣珊珠红褪夕坞回塘谁借问早把琼心幽酝也应待我向月下微吟相讯自惜自怜孤影半吐半垂清晕来时早莺啼破几点点玉钱绿衬便与寻芳已晚粉残香损犹自不成辜负却只恐东风垂柳困梦里依然蜨魂相趁
　　凤凰台上忆吹箫[忆旧]
　　楚塞天遥漓江雨冷烟云湿透征衣指数峰残雪候雁先归堪叹生生死死今生事莫遣心违家山里一枝栖稳碧草春肥依依旧家枝叶梦不到岘山风雪霏微念镜中霜鬓人老渔矶指点棠梨春雨犹应化白蜨双飞孤飞也寒烟幂雳镫火荆扉
　　满庭芳[初夏]
　　颗颗梅珠条条菖叶不须更怨春归垂杨风软练鹊一双飞自爱芳塘素影与波光上下争晖闲日永新来病浅相赏莫相违当年还似此年华虽老不道今非问灵均去后谁翦荷衣日暮轻云凝绿遥天迥笑揖湘妃还应有芙蓉出水妆点钓鱼矶
　　念奴娇[松影]
　　擎云缥渺有五鬣仙姿凭谁细数半顷黄茸茵藉软移上素琴冰柱缕缕丝丝断纹交映细写双清谱疏光逗漏幽香几许暗度一霎云散西清迟迟送上到回峦高处垂霭霏微深黛转似把归禽低护雾冷山空一枝斜闪犹在寻香路夕阳易没轻阴且趁归去
　　又[柳影]
　　半塘春水早光透玻黎绿鬟倒亸曲岸苔平铺迳净还惹晴风轻簸叶叶衣凉垂垂佩委碎翦绿阴破柔情不定翠眉偏映双锁为问庭院沉沉画垣几曲却放春愁过巷陌斜阳偷送出款款碧烟萦裹乱点征衫横拖王勒似惜垂鞭堕犹愁未稳黄鹂更着一个
　　又[竹影]
　　纸窗僧院记湿云初散秋山如洗缭绕茶烟轻袅外荇藻澹生空水檐雀低飞松鼯偷窜欲压还扶起兰风微展泠然斜亸仙袂不道活现金身寻根拨叶问几茎叠翠断续晴岚飞片片总入虚澄镜里题字遮残疏棂界破历乱毵毵尾闲心窥破阑干何事重倚
　　又[梅影]
　　香魂近远却早离枝上暗黏芳草为惜清姿全似水幻作碧膏笼罩侧坠蜂须半凋珠颗非被冰霜恼侵阶零乱素痕未许人埽遥想萼绿仙姿绣妆翦彩那似晴光好斜转回塘清浅里脉脉相看微笑冻蜨低飞疑非疑是无柰阴寒峭暄风动后浓阴任遣莺闹
　　又[雁影]
　　关河迢递恨塞日昏黄难传标格沙净水澄清澈好点点萧萧历历晓镜修眉清波皱影淡写层层碧分明瞥见孤舟莫弄渔笛贴水浴鹜争飞凌乱波纹未放千双直风裂云痕开夕照还与芦花相即野岸霜前南楼月下应恨无人识晓来无据教人空望天北
　　又[蜨影]
　　纨衣试暖乍圆印苔钱旋添花晕药径日高风力软细逐落花低陨微掩香须别裁黄袂金粉应初褪雕阑重叠玉阶未遣全认小院午睡方醒扇罗乍觑似扑芳魂损侧转忽如秋叶舞又向碧纱窗隐垂柳参差红芽掩映梦也无凭准殢人凭槛凝眸无那娇困
　　又[云影]
　　层峦飞映似缥渺神山因风离合簇簇青莲轻度过却绕孤峰三匝极目空明遥天无际瑶镜微笼匣平沈远树翠光略吐尖甲曳杖闲倚亭皋微飙下拂便凉生一霎荷芰半塘新绿暗忽染素罗轻夹回首吾庐午烟遥接一幅青绡裛□竿修竹凤梢还与低压
　　又[□影]
　　晴江春晓但摇曳落花溶溶东下谁送素绫千皱褶直上画檐鸳瓦镜面回镫月轮浮雪一色飞光下游丝婀娜吹来似欲相惹一霎汞走珠流应有渔舟兰桌纵横把迸散一天星斗乱不觉银河西泻惊碎还圆轻匀稍淡移向荼縻架日高风静潇湘依旧如画
　　又[帘影]
　　莺啼报曙早惊觉绣帷星眸欲炫起看瓶花香渐歕的皪深红如颤衣翦轻罗参差三五恰透冰肌现钗光闪烁翠鬟怕有撩乱恰好细数湘纹无端搅动柰飞来双燕还忆夜香烧罢后妒杀玉蟾光满何似疏筠半笼晓色一尽来回便檐阴未半银钩且莫高卷
　　又[帆影]
　　西风落照看渺渺沧洲烟波无际一段轻阴相趁转不许兰桡惊碎略带神鸦时飘芦叶曲映江枫紫凭遮客鬓怕教照见憔悴有人独倚危楼沙际迟回疑是归舟系已过轻鸥飞起处不见旗梢燕尾荡入中流斜侵隔岸依旧萦沙嘴回头北渚唯余塔影孤峙
　　又[影戏影]
　　笑啼俱假但绰约风流依稀还似半壁粉墙低映月卖弄佳人才子情丝牵引清光回照漫道伤心死猛然觑破原来情薄一纸应是缥渺飞仙当年窃药落在银蟾里半面人闲高处望传与霓裳歌吹有意留仙难禁夜短还怕镫花坠迷楼吐焰倩谁挽住香袂
　　又[走马镫影]
　　炎光未谢竞的卢飞跃争先赤兔才转危坡还注坂横戟无心回顾汗血追风怒髯奋臂总被流光误暗中毂转蚁磨几时停住儿童莫笑来回半针尖里走英雄如鹜终是虾跳难出斗渐有荒鸡催曙五夜光残一丝气冷敲罢边腔鼓勋名半纸无人重与偷觑
　　又[姜斋影○衰病弥月一切尽遣拥火枯坐心无　　　　所寄因戏作诸影词引半缕活气令不分散孤镫　　　　下忽见婆娑在壁因念人知非我之无彼不知非　　　　彼之无我也留连珍重旋与评唱一阕]
　　孤镫无奈向颓墙破壁为余出丑秋水蜻蜓无着处全现败荷衰柳画里圈义图中黑白欲说原无口只应笑我杜鹃啼到春后当日落魄苍梧云暗天低准拟藏衰朽断岭斜阳枯树底更与行监坐守勾撮指天霜丝拂项皂帽仍黏首问君去日有人还似君否
　　永遇乐[纸窗日影]
　　笼月云轻开萍水碧问还似否落叶旋飞雁声空度未计闲情生受乍暖熏肌残红上颊睡眼半醒相逗却猜疑荔枝初剖紫晕冰绡微透镜匣斜开枕痕淡染粉面如中卯酒含笑迎眸回光相映应念人消瘦乳雀低飞岭云横度已怨暂时僝僽更只恐午梦将阑未许偎人长久
　　惜余春慢[本意]
　　似惜花娇如怜柳懒前日峭寒深护从今追数雨雨风风总是被他轻误便与挥手东风闲愁抛向绿阴深处也应念曲岸数枝新柳不禁飞絮争遣不烧烛留欢暗邀花住坐待啼莺催曙怕燕子归来定巢栖稳不解商量细语未拟扳留长久乍雨乍晴繇来无据待荷珠露满梅丸黄熟任伊归去　　　　沁园春[浑天毬]
　　黍子匀黄吉贝衔绒莫问因谁但既在于中自堪细数未超其外不得旁窥暗去明来偷寒送暖无情还作有情痴相怜甚教碧绡帘幙翠拥珠围知恩今古人稀犹自把双镫照路迷更划断鸿沟不随毂转调成玉律一任清吹彩缕交萦金梭互掷珍重天孙织锦机莫辜负听毬门箫鼓对打争驰　　　　摸鱼儿[咏霜]
　　向深秋芦花风起吹散一天珠露六铢仙袂新裁薄翦落冰丝千缕轻盈舞还只恐素娥镜里深相妒欲留教住柰晴色窥人断云送暖蓦地催归去更谁念暗壁吟蛩正苦遥向征鸿低诉平沙野水朦胧影难认白苹香处春期误却早遣啼鹃血泪沾江树暝烟休护又何似明朝天低日淡散作萧疏雨
　　又[辛幼安伤春词悲凉动今古惜其蛾眉买赋之　　　　句未忘身世为次其韵以广之]
　　总繇他闲愁不管才来又还催去悠悠一派东流水载得落花无数人长住却笑伊来回奔走天涯路凭阑无语终不似黄莺苦爱东风百啭迎人絮今古事莫待怨谁相误可但月来云妒伤春未已伤秋赋重倩吟螀寒诉琼花舞又早见玉山瑶井填黄土无为自苦待人散月斜日长山静侬自有归处
　　又[辛词烟柳斜阳之句宜其悲也乃尤有甚于彼　　　　者复用韵写之]
　　向西园花飞一片早已伤心春去残红落尽更如今难把流光追数留不住征鸿影黄沙紫塞秦关路从谁寄语道有人独对雨打梨花看黏泥飞絮倩流水欲觅芳踪还误津头风雨深妒凄凉庾信江南赋难向无情天诉为楚舞流不尽楚歌血溅阴陵土寸心知苦望万里荒烟一蓑渔艇渺渺无归处
　　贺新郎[上已前一日雪]
　　春自无愁耳笑无端一枝浅绛半林新翠便拟东风相宠惜暗约柳丝萦系乔相赚落霞片紫斜日烟笼沈海底早蛟风乱翦云皴碎鲛泪冷弥天坠寒澌渐结流觞滞便拚得兰亭休赏龙门堪醉糁径不遮春草绿略染西峰螺髻删不了朗清天气乍与碧桃争粉素柰铅华俄顷成流水今视昔应如是
　　多丽[别恨]
　　悄年华偏是流光难掷梦回时分明眼底离亭杨柳初折浑相忘金微路远与扳留青组珠勒天涯何处漫生芳草归来珍重怕逢啼鴂重思省元来是梦生死关河隔今生永迢迢良夜如何拚得只当年华镫影里鸳鸯绣带轻拆怨落花浪随流水消尽西园旧春色孤馆黄昏雨丝云片苍苔满地无人迹问青天何意留住孤鸾只教空辜负当年无限山海恩德
　　哨遍[广归去来辞○苏子瞻檃括归去来辞陶公　　　　之余沈也吾自有大归大去而大来者为期未知　　　　远近然知迟迟之不如接淅久矣因借其韵以自　　　　抒己怀]
　　一领青蓑一柄长镵也是闲牵累归去来何处可言归旧家山目前即是知者稀谁堪就问津路莫将黄叶迷童稚凭冷觑春花闲看秋月苍天伎俩止此笑乾坤两扇半开扉任柳絮穿帘扑面飞既不黏泥自然轻脱唯吾之意噫归去来兮纵横万里人间世嚼匢匬橄榄来回甘苦知味弄二月轻雷散一天暮霭倾倒银河香水酿就蜂蜜惊回蚁梦丈夫当如此矣昭昭白日亭午时驾玉虬停骖一问之向虞渊可容转计烛龙今在何处料也难酬答但斟北斗天浆满斝恣我花前沉醉归来斩尽一团疑胡不归漫留止
　　捣练子[咏霜]
　　孤月上夕风微忍得寒生玉粟肥征雁千双空里过可能带得向南飞
　　忆王孙[本意]
　　芦花谁覆钓鱼船宝玦藏腰未敢言落叶惊乌月上弦夜如年春梦无人与再圆
　　又[蜂投窗纸掇遣飞去戏祝之寓意]
　　白云迷望转霏微别径人间去不违好逐桃花一片飞阮郎归莫问天台路是非
　　如梦令[写恨]
　　恩重玉簪金管愁尽玉鱼金碗莫道只今生万岁难消春恨泪眼泪眼颗颗零零珠串
　　又[春闺]
　　抛郤瓶花蒂软坐待盘香线断不见也还休门外莺忙蝶乱谁卷谁卷一轴画帘银蒜
　　长相思[石榴]
　　蕊珠宫碧霞封风裂云痕一线空繁星数点逢素绡重隔帘栊丹荔新餐玉液浓杨妃病齿红
　　生查子[咏史]
　　长平十万人一夜秦坑杀鱼死浊流中不祭乘时獭死坑未是愁唯有生坑恶眢井埋蟾蜍欲跳只三脚
　　又[前题]
　　沙中奋一椎飞影不知处知非赌命场不下千金注蒲山电眼儿约略知其趣豪气未能降长揖关朗去
　　又[前题]
　　千秋铜雀台肠断西陵妓谁念故园空豆蒄含胎死清漳自东流粉黛愁难洗分得余香归骄杀邯郸子
　　又[前题]
　　青衣抱玉觞独向苍天哭天有无情时历乱双鹅扑杜鹃啼不休商陆子难熟流泪一千年血迹西台续
　　又[前题]
　　阿姨骂不嗔为怕鹦哥骂猫儿杀鹦哥才卜归魂卦堂堂灵隐僧桂子香清夜五字万年碑竟是谁天下
　　又[前题]
　　龙凤是何年人间瞒不得空谷无人行且喜似人迹可怜松雪翁不惜天水碧马腹君自投芳草嘶南陌
　　浣溪沙[桃花]
　　初破灵砂颗颗肥绿烟轻绕护霏微晴烘休漫怕丹飞结子他年千岁熟如今刚半过春晖莫教轻放阮郎归
　　又[前题]
　　春恨拚教柳带长朱颜贪耍醉霞觞临风临水笑双双欲洗儿容争采摘郤随蝶梦尽飘扬爱他娇艳柰他狂
　　又[李花]
　　前日冰花万树飞晴风初解晓寒威谁铺琼蕊更霏微却怪乍来双燕子涎涎尾掠素光肥应如雪夜待人归
　　又[前题]
　　流水前湾晓镜清粉香玉润素绡轻欲邀月姊伴飞琼不可久留仙佩冷夭桃争赛妒颜頳江梅残梦正相迎
　　摊破浣溪沙[偶兴]
　　为讯南朝燕子飞人间何处有乌衣不是旧家庭院也争归低啄絮泥防易落不知疏柳坠残晖还与一双蝙蝠傍檐飞
　　谒金门[示意有授]
　　幽绪悄欹枕梦回分晓俯仰乾坤霜月皎此际愁多少欲洗长空天杳袖里青虹光袅相倩一挥云汉表莫打闲之绕　　　　玉楼春[归雁]
　　秦关楚水天涯路唯有归鸿知住处经时已换蓼花洲依旧难忘芳草渡南天回首苍烟暮寄语元禽归也误垂杨千树乱啼鸦谁听呢喃清昼语
　　一翦梅[答须竹所问]
　　北海残碑数字传前日烽烟今日苍烟湘灵雁柱鼓湘川欲扣清弦还恐惊弦闲心遥寄水云边莫问湖天自有壶天忘忧春暖锦堂萱好种芝田且看桑田[李北海岳麓碑为野火烧毁嘉兴吕师濂拾十数字于芳草中今更不知在否]
　　临江仙[水仙花]
　　道雪无香都不是峭寒一点春融昨宵烟月水涵空粉肥略带影绿弱不禁风遥与碧窗人似玉檀心深锁重重倚阑初日照憨慵春纤珠串坠仙袂素罗松
　　蝶恋花[候雁不至]
　　曾倩归飞双燕子换取宾鸿来渡潇湘水云线乌丝阑画纸素绡好写关河字斜日寒鸦飞接翅为底迷留白草黄沙地搔首问天天似醉南楼霜冷丹枫坠
　　渔家傲[翠涛作煨榾柮诗索和以词代之]
　　炉影圆红烟尾曳汤瓶渐送松声碎不是村醪无米兑难成醉酸风昨夜新伤肺青镜古今多少泪无缘却向寒崖坠明月在天霜满地愁也未两茎铁脊舒腰睡
　　又[前题]
　　薄日渐消霜迳粉荷锄细把枯株认惜取山矾休蹙损春事近香风遣透幽窗歕橡斗藤花诛已尽杜鹃无蕊盘根稳劚得归来刚一畚煨教烬明年莫更啼春恨
　　又[前题]
　　双髻峰头千树缟轻松钟乳玲珑罩相聚团圞围土灶愁欲倒而今郤忆愁时好不怨融和春不早春云怕障邯郸道旧梦不成人愈老流莺恼凭谁唤醒粘天草
　　又[前题]
　　鹁鸽桃纹千炼熟枣膏胡粉和香筑凤翅狻猊填绛绿红光簇貂珰门外神荼矗残梦京华难再续空山雪子埋牛目几橛枯株鹰爪秃谁人斸跛奴运斧还伤足[天启间大珰捣炭和以枣粉作门神雕镂精巧爇立门侧]
　　又[前题]
　　残火星星容易灺鹿头虎爪相撑架渐次囫囵低复亚难消夜凭谁细数兴亡话正闰参差王与霸妖狐也把骷髅挂肉馅馒头人瓮鲊都休也猎人不怕猩猩骂
　　又[前题]
　　膏腻孤镫花蕊褪寒灰渐缩霜纹印坐待一丝红影烬眠不稳梅花梦也无凭准十九年来毡啮尽归鸿望断长安信莫叹苏卿霜染鬓渠非困多他一倍还添闰
　　诉衷情近[秋望]
　　遥天一碧回望西飞白鸟乍临镜水摇空又向莲峰弄影风起素光斜映薄袂萧清悄觉凉襟迥双眸炯今古寸心孤另亭皋一叶坠响枫林静还重省闲愁元鸟归迟幽绪藕花香冷梦到今宵永
　　金人捧露盘[和曾纯甫春晚感旧韵]
　　古崧台双阙杳无踪忆潮平细浪溶溶龙舟渡马依然先帝玉花骢冲冠发指旗挥星落血斩蛟红怨苍梧班管泪沈白日瘴云中更背飞孤影飘蓬今生过也魂归朱邸旧离宫苔残碧瓦鸳鸯碎蔓草春风
　　蓦山溪[听雨]
　　闲抛数点似洒无情泪一晌悄无声尽教疑轻狂调戏山溪蓦度更不许人猜浑似醉全无谓滥簸银河水元云空腻无力支天坠荷盖小亭亭应难留得琉璃脆孤镫昏闪瘦影未分明愁不寐情谁系梦也心魂碎
　　八六子[花朝夜窗中见月]
　　荡春寒一轮娟娟初上烟暖云桑柰镫穗影含金粟药罏声泣寒螀凄然似秋无端还与绸缪几线疏棂界破半襟白夹光浮想溪外梅花低垂瘦影斜窥流水香魂欲绝应共我遥向素娥写怨青天碧海悠悠不禁愁灭镫拥衾去休
　　满江红[直述]
　　泪冷金人渭城远酸风痛哭君莫笑痴狂不醒口如布谷堕地分明成艮兑通身浑是乾坤肉耿双眸黑白不馍糊分棋局千钟粟谁家粟黄金屋谁家屋任锦心绣口难忘题目为问鹤归华表后何人更唱还乡曲把甲辰尧纪到如今从头读
　　又[写怨]
　　离亭人散折不了柳丝垂绿尽桃花飞尽故枝缘终难续雁影更沉湘岸月鹍弦谁奏燕台筑只空山剩得老青蓑掘黄独汗青照文山福紫芝采商山禄但荒草侵阶修藤覆屋井底血函空郑重知音谁与挑镫读问杜鹃何日血啼干商陆熟
　　又[家兄倾背后诸君见慰重叠恤其衰病有逾量　　　　之奖含泪作此答之]
　　丁宁千遍教绾住一枝飞絮柰伶仃孤燕归来黄昏自语纵使长条堪系马栖鸦风冷斜阳暮问前时流水绕桃花今何处沤已散难重聚镜已破难重觑听子规唤道不如归去他日天台花再发人间自有刘郎遇便痴迷蝶梦不教醒终无趣
　　扫地花[忆旧]
　　微霜碾玉记日射檐光小窗初透夜寒深否问素罗新裁熨须铜斗闲揽书帷笑指砚冰蹙皱香篝有黄熟篆销芳膏结纽自惹间愁后对莲岳云压苔潭珠溅罏烟孤瘦叹渺渺京华不堪回首碧海人归雄剑谁怜孤吼空凝望绕湘流暮云荒岫
　　水调歌头[惊梦]
　　昨夜喧雷雨一枕血潮奔千红万紫撩乱浪唤作芳春大抵白霓婴茀更有玉蟾偷药蓦尔弄精魂宝剑在侬手闪霍动乾坤尽今生梨花雨打黄昏历历悄悄山寺钟声曙色分待我铁眉刷翠罩下金睛点漆弹指转晶轮十里杏花发人道是祥云
　　烛影摇红[十月十九日]
　　瑞霭金台琼枝光射龙楼雪群仙笑指九阊开朱凤翔丹穴云暗雁风高揭向海屋重标珠阙彩鹓飞舞日暖霜轻小春佳节迢递谁知碧鸡影里催啼鴂骖鸾不待玉京游难挽瑶池辙黄竹歌声悲咽望翠瓦双鸳翼折金茎露冷几处啼乌桥山夜月
　　双双燕[除夕忆家兄]
　　荒山百里想残雪初晴应同消受莫还似我只共寒罏相守重叠山河冷泪更梦对团圞春昼读书帷里华镫献寿堂前椒酒辜负当年人说道仙苑芝英一时三秀山移海涸别是人间花柳还听金鸡玉漏怕天也妒人长久但念今夕相怜莫问明年健否
　　解语花[鸳鸯梅]
　　罗浮月下豆蔻胎中许结同心侣渐启朱唇含浅笑不倩绿衣歌舞喧风疏雨红袖敛芳心自吐一双双永不分离何事还含醋照影银塘低觑向香泥玉藕暗中增妒彩禽欲唼还应惜自趁桃波飞去绿阴深处尽抛与多情细数不差池三十六双作宜男绣谱
　　绮罗香[读邵康节遗事属纩之际闻户外人语惊　　　　问所语云何且日我道复了幽州声息如丝俄顷　　　　逝矣有感而作]
　　流水平桥一声杜宇早怕雒阳春暮杨柳梧桐旧梦了无寻处拚午醉日转花梢夜阑风吹芳树到更残月落西峰泠然胡蝶忘归路关心一丝别挂欲挽银河水仙槎遥渡万里间愁长怨迷离烟雾任老眼月窟幽寻更无人花前低诉君知否雁字云沈难写伤心句
　　薄幸[午睡觉间渠]
　　当年是你兜揽下个侬来此更不与分明道止竟如何安置但随流荡漾云痕归鸿水底成人字便俐齿嚼空金睛出火都则不关渠事但惜取刹那顷忍不得秋瓜藤坠逗杀人为霜禁冷为风禁泪镇柳丝轻摆摇春水到历头垂杪半酣不睬难驱使无端薄幸付与乌鸢蝼蚁
　　望梅[忆旧]
　　如今风味在东风微劣片红初坠早已知疏柳垂丝绾不住春光斜阳烟际漫倩游丝邀取定巢燕子更空梁泥落竹影梢空才栖还起阑干带愁重倚又蛱蝶粘衣粉痕深渍拨不开也似难忘柰暝色催人孤镫结蕊梦锁寒帷数尽题愁锦字当年酝就万斛送春残泪
　　沁园春[翠涛六帙每句戏用彩色字]
　　步碧萝湾寻紫芝英寿翠涛翁忽逢赤松子赴青女约染千树绿作小春红微启朱唇笑余白发黍米丹砂岂未逢若会得则翠涛偕尔稳住绛云中蔚蓝天色清空但净洗黄尘即闻蓬看漫天黑瘴徒然黮叇当头皂帽自许从容素书宵授元文密印彤云原自护雏龙凭寄语展双眉黛锁霜老苍松
　　贺新郎[寒食写怨]
　　绵上飞乌恨更龙蛇追随四海一时惊散回首五云金粟地不见玉骢珠汗但扑地苍烟撩乱酒冷饧香休道也梦石泉槐火成虚幻棠杜雨离肠断岳云回望莲花巘尽凄凉延陵十字难酬幽愿昨岁杯浆浇泪后拚付寒螀莎馆正夜雨松杉绿满一迳苍苔行迹杳想鸺鹠夜哭鼯鼪窜寸草尽春晖短

?

