张龙湖先生文集　　（明）张治 撰


　　序 
　　张文毅公传 
　　凡例 
　　卷之一　　颂 
　　卷之二　　奏疏 
　　卷之三　　序 
　　卷之四　　序 
　　卷之五　　序 
　　卷之六　　记 
　　卷之七　　杂着 
　　卷之八　　祭文 
　　卷之九　　墓志铭 
　　卷之十　　墓表碑 
　　卷第十一　　四言古诗　五言古诗　七言古诗 
　　卷之十二　　五言律诗 
　　卷之十三　　七言律诗 
　　卷之十四　　七言律诗 
　　卷之十五　　五言排律　五言绝句　七言绝句　诗余 

　　●序 

　　彭思眷 
　　雷礼 
　　薛应旗 
　　陈栢 

　　○彭思眷 

　　杨子云言□宁言败俗故立言者必衷诸道夫六经道之所汇也立言而不知宗经则终末由庶几于道近代以文章鸣者众矣而律以道之离合盖廑□力有存者此无他经术疏也吾里自宋元迄明人才迭出类由经学显而张龙湖先生尤以命世经儒回文章之澜于既倒者也先生幼孤窘崎岖负米之余抱守六籍单厥心于微言大义其于道也盖用功深而培养邃故其所为文章根柢盘深枝条峻茂无论巨篇杂着罔不综理道之要揭忠孝之恒树劝戒之义而纲纪于修身治世之程者夫胜国之文至中叶而衰征兆矣猥庸者囿于疲薾黯黮之习而聪明奇杰之士又率为荡谲嵬琐之态以相矜诩非有魁儒巨公倡明经学以救其敝而力挽其流则靡靡之音狂惑竞煽者不待至于隆万之际矣先生于时以身为之导其总持艺苑呼往发蒙必折诸圣历主文柄多崇奖经术士如归震川薛方山诸先辈皆出其门而震川被指授尤频数故生平知己之感独于先生三致意焉然则先生之文非惟自寿于世又能使经学逓广其传起衰之功宁逊前哲哉且先生之足垂不朽者非徒立言而已余闻之故老先生未达时慨然欲行所学以大其设施及冠南宫入翰林以至典南铨陡政府翻颦蹙不乐当食辄欷歔初与张桂龃龉有托以归迨后世庙为方士权辅所蔽屡効补牍而迄无所济熏莸同器竟郁悒困悴以至于疾疾革矣于时事犹惓惓焉凡此孤忠亮节不为小人之匈匈也而辍行洵无媿于古大臣正己格主之道者而媢嫉之臣轶其事于身后当时纪载家亦莫敢昌言称述故世苐传其自劾及筹边定会典数事其匡正于寮友之间启沃于辅扆之侧者仅仅流传于乡里故老之口而已可胜叹哉然先生之可垂不朽者固与江河俱流也今读其遗文浑厚深醇古雅森峭有一或诡于道者乎则先生穷经之效更可因其言以想见其为人也已是集也余先曾叔祖治中公为先生壻于其没后镂板以传岁久漫阙翻本杂淆甲辰秋儿子新校士两浙爰授以家藏原本及亲友所藏诸本俾于吴越藏书家勘对讹误挍正篇次重梓行世以还先治中公之旧且使通经学古者知所劝焉雍正四年丙午秋八月上浣同里后学石陇彭思眷鹤田氏识于莱浦山房 

　　○雷礼 

　　旧序 

　　明兴自设立内阁以来代有名哲以文章功业相宣者在楚则有李文正文正为茶陵人由天顺甲申入翰林至弘治乙卯入相孝宗以底成绩说者谓其关天运锺地灵不徒以文章致身也非偶然矣及文正物故未逾四载龙湖翁又崛起于茶陵举南宫第一值驾南狩廷试不果躬逢皇上龙飞江汉应运中兴首赐进士出身选为庶吉士第一俾读中秘书以钧陶之非贞元之会默有所期而然欤何天时人事若是其相成不爽也翁自辛巳入翰林既与文正之甲申同运而志孝经济不安于萎儒掇华袭馨以窃章句凡军旅刑狱钱谷水利之数与夫边隘夷险地图修阻户口登耗无不讲求其法而欲通之以托于世既而列宫采掌艺苑柄两京铨政校文武士铢铢两两不淆毫厘论人才正若邪忠若佞义色直言凛莫敢犯至所崇奖名节士又如恐不及故海内缙绅相与属望于翁者久而孚矣晚年简自当宁于己酉之春命典机密距文正不逾一甲子而公亦慨然以天下为己任与一二元老奉法顺流斡旋元气必欲朝政清明善类布列以培丕丕之基视文正与刘谢一心共赞弘治之绩先后相炳耀也而天运地灵不于是乎有明征哉然文正功虽着于弘治至正德初季劫盖岌岌矣翁尝谓其有遗憾今皇上以上圣之资而干刚独运同符孝宗殆非正德时事比使假之岁月久于其位充翁之言必不以文正自限细旃广厦从容启沃自有以深中圣心而熙鸿号于无穷乃不克竟志以没则翁之自憾宁不甚于憾文正耶是何生之不偶而久道之化不胥赖以成耶尝观邵二泉叙文正怀麓堂藁谓其泽被海内如大将御戎不闻号令是不专以其文而诵其文则知文正所持以不朽者固自在也翁虽不可作矣然片言只字流布于人者类系国家大体而方正严毅巍然有壁立千仞之气则翁之自期待而未竟者不可槩其一二耶礼忝翁知爱尝欲勒成一代大典委责于礼而不获执笔随翁后盖有余憾焉因与翁婿治中彭宣拾遗藁序而存之使求翁于不朽者观其大焉可也嘉靖癸丑季春吉旦后学丰城雷礼撰 

　　○薛应旗 

　　旧序 

　　夫道以文显而亦以文而晦文以人传亦以人而冺古今之为文者多矣上下千百年间号称名家者亦无虑数十辈而其遂传不冺者非其人品卓越必其言几于道者也然而讥评指摘者则亦既有所不免矣其诸于道无所发明人不足为世轻重铅椠甫释而影响罔闻竭一坐之精力而曾不足以与春花朝露比荣者又岂可以一二数哉吾师龙湖张先生挺生南楚径趋高峻旗初以文受知于场屋既以吏事事先生于南部见先生直躬正气侃然不回而好善嫉恶无少假借盖信道之笃而果于自任者也故其为文皆根诸性情理道而光明俊伟一洗菁藻浮华之习此其志盖欲上窥邃古而不屑以后世之文自命矣既先生登内阁而余为南官司属先生数以文示而虚心咨访谓当无隐旗谓先生上下今古博极羣籍固于书无所不读而左国戴管恒有所嗜惟是文之风容色泽时或有于四家之书大都相类先生乃抓髯长笑曰而谓吾文尚有蹊径耶规矩者方圆之所就也律吕者声音之所谐也成器以利天下导和以宣化机固有物焉以行乎其间矣行将甘苦俱忘疾徐融释陶钧造物大音希声再当示子未几而先生疾革不起余亦以视学去兹余再至京师先生馆甥彭君宣上追李汉故事刻先生之文以传属余序诸末简余惟全楚山川古称贤薮迨我明兴益宏以肆在文庙则有杨文定夏忠靖在孝庙则李文正刘忠宣皆以文章饰政昭著中外其在于今与先生同时者则有石首蒲圻沔阳黄冈随州各以才名艺林竞驰湘汉载笔摛辞咸有纪述兹取先生之文熟复之正伦轨物经世范俗罔非载道之言而沉涵挥霍将兼体用而益大之虽天不憗遗而未酬之志盖有足征实于前四公有耿光焉而同时诸公固未能或之先也其为显道传世之文也又何疑乎嘉靖甲寅冬十二月门人武进薛应旗谨序 

　　○陈栢 

　　旧后序 

　　栢自髫年即闻龙湖先生者翩翩起湘中矣后游京师留滞于辟雍相与朝夕而私心遂向往之己酉先生由南宰入典机密毅然以治安为己任而宇内欣欣然想见其太平明年校文礼闱先生素厌文体与时俗相卑弱雅意复古独以欧阳文忠自许而因子瞻器余也居未数月而病且已矣栢峕学政屯部待奉命往营葬焉与其子壻治中彭君欲收遗文刻之今甲寅刻成因属余序其后且曰是子之志也海内知己非子谁宜序焉序曰夫文章之道不独时与政关之而其人可类知也三代而下条词之士众矣曷尝不效法坟典拟格于风雅哉然徒艺文尔已惟禹皋诸谟世称绝德烝民之什千载诵焉盖精一执中之学相与都俞而物则之懿山甫辈所克举也是故其根之而为德建之而为功敷之而为言其致一也虽其时太和之气使之善鸣而诸人者所陈说咏歌于世道有裨焉故得之破壁断简至今训为经也明兴承胡元之季学士之文多伏于草野惟我成祖加意表章乃稍稍着见然委靡俳俪之习至李文正始洗濯之文正余楚产也值成化弘治之时海内又安得从容中秘尽肆力于词翰故所传甚广卒能以文名也迨于今而龙湖先生出焉先生生于衡岳之麓天性早慧少负时望会今上中兴即应期以起几三十年乃入而论道凡所历翰院宫坊礼闱铨部其培养君德节宣化理图度政务铺张礼乐进退人才莫非至文至所陈说咏歌者则绪论也况其风节凛凛深系天下之望而一时人士析六经之疑考历代之遗表当世之典靡不于先生折衷焉凡有所作属兴而就辄伸笔满纸不为婉眤细语崒乎如祝融浩乎如洞庭不尚藻饰比拟而终不可及观其自考一疏烈烈皆忠孝语而格心之妙隐然于天保之颂谓非其有得于精一物则之学者不能夫岂词章之士所可及哉余独憾夫秉政未几世莫能究其用倘假之年优游经幄多所献替必能如夔皋山甫诸人都俞讽咏庶几哉称虞周矣然先生之志虽锐意启沃而其气与节卒不肯少贬以徇时好即令久于其位或亦莫之能究也然其所未究者其绪论犹幸有兹集焉百世之下诵而读之当自知其所不朽也嘉靖甲寅夏五月朔赐进士出身兵部职方司主事汉阳门人陈栢撰 

　　●张文毅公传 

　　工部尚书雷礼 
　　张少保名治字文邦湖广茶陵人其远祖自江右徙茶陵之月江里历公父伯诚并以淳朴称初公之未娠也母谭淑人梦大鸟倏戛云下朱颅伭吭缟羽止其庭忽缩化入襟袵间已而惊寤伯诚曰此鹤祥也将不有征乎踰年公生神采特异机撄慧动不可制甫七岁挥墨成巨字稍长偶辞属对应声谐捷多非人思构所及者知州董豫大奇之白督学使者补充校弟子员学官示以经书大旨即晓析旁及诸史百氏靡不综贯发为文蔚如也及鄞张文定督学试之见其文愕曰兹非刘李匹耶盖指茶先辈坦斋西涯二先生云正德丙子举于乡遭父丧守制庚辰举南宫第一先是州有龙化湖茶长老数言故有龙湖干榜元出之谶公尝憩而乐之因寓号及计偕北上湖忽暵涸龟裂果符应是年毅皇帝南狩明年今上即位始第进士入翰林为庶吉士居一岁念谭淑人春秋高力引疾告归屏交息营充养益盛五年起授翰林编修会兵部主事霍韬奏称两京堂上官及翰林台谏履任半年各举一人自代公以知人为圣哲所难请改官便养且曰道苟可行则乘田委吏不为约道苟不行则高官大爵不为丰识者知其志存经济不徒以文章致身也七年纂修大典成擢左春坊左赞善公在史局未满考遽迁二亲之封格于例即乞辞升秩愿以旧职供事待封其亲疏入上嘉其情特畀封弗听辞秩盖异数焉其冬奉册使荣藩归拜太淑人堂下不数日太淑人猝疾不起人谓天佑公至孝不使有贻悔云是时诸贵幸用事多不法公制终数年矣有超然之志至十三年缙绅先生以大义劝之乃起寻命主南畿试南士沿江左余风并崇雕琢日入于弊公崇浑黜浮时称得人明年同考会试又明年重书宝训成进右春坊右谕德十七年秋命主考武举会试是冬安南国人以篡臣逆命绝译贡乞师征讨上下廷议佥言简近臣具文武才略者令宣谕圣朝威德因得擅制置不烦兵制可乃擢公翰林学士以往公喜盘错自别乃跃然应诏曰丈夫志在万瑞安南如履堂奥耳讵株守一职为章句儒耶未行有言小夷非兵不服者遂止十九年秋命复主南畿试南士益知所宗不迷厥趋明年拜南京吏部右侍郎又明年召改吏部右侍郎公趋事斤斤自信敢断决锐然以辨正邪明升黜为大务及大计吏治贵人嫉忤己者欲挤之持不可竟不能夺恶人趋竞有京朝官鲜服行持所业文求正门下且甘词申欵公正色戒之曰国家造士以明经致用乃至矩唐污人之诗耶其人愧□□几性峻方不与世瓦合于持正自立为世摈斥者虽疏远必欲延致之屡荐于太宰不以为嫌常荐一二谪官太宰拟常调公曰凡居官者悉以资深超用而谪者以浅资拘常调是佞者常伸而忠者常屈也何以劝后太宰悦从之时直隶诸差好持权责吏苛切岁劾罢不下十余疏少能以一眚全者公言于太宰曰九州岛设官均为一体而畿辅多中差时时考察非所以惜人才安民生也议上天子可之着为令二年改吏部左侍郎兼学士掌院事二十六年春命主会试公见士习举业类拟应试活套以徼一捷不知经史为何物于身心了无所得特率诸房考精别严汰必词合经旨及援引有根据者录之故所取多学行士萎习为之少变未几奉诏教庶吉士每喻以立身大节其为学期稽古识世务不落尘荃有一二浮靡不自振濯对众指摘不少恕故诸吉士多知省改明年拜南京吏部尚书往未及朞上以元辅介溪严公屡请增置辅臣诏廷推五六人乃改公礼部尚书兼文渊阁大学士同南渠李公入阁预机务夏四月至阙上又命公与南渠公及大宗伯少湖徐公咸直禁中未几赐飞鱼服白金文绮尚方诸珍物亡算公遭际圣明日夜亹亹思纳善道以兴太平誓不营私不奸法不阿权贵有徇俗以贽通及以幸径干者严词峻拒不假色逊自是诸司弗饬者惴惴焉缩其踪承平日久中外战士离落车马刓弱又连年调兵筑垒未干公囊已虚公对当事者愤而言曰今兵老民棘祸旦夕及肺腑诸公不历算周思以为宿谋而酿成疽根其可久乎及见士风澜倒如水决防而天下干耗经费无纪辄愀然叹曰噫哉士习靡则元气漓矣民财竭则精血罄矣其将何所底止乎至二十九年奉命复主考会试发策命意多剀切时弊盖纳牖无由而所以儆庶位者深矣卒之虏犯京师而一镞莫施始服公非过虑云公自夏在直婴暑毒忽疾大作上疏请告上遣中使偕御医往视赐内膳醪米温谕降问少间公曰时方多事吾安得以疾自养乃强出供直八月以大庆恩加太子太保辞不允然自是疲于承事疾加剧不可完摄矣乃再疏请告及虏入犯畿甸公伏枕惋泣力疾草疏欲堰白河水以遏虏涉会惫弗支不及上十月九日严公偕李公过问公疾不可为神志犹哻哻语不及一私十四日竟卒长安西第先是公疾未作夜忽梦乘鹤游戏飘飘若出九阂觉而占之曰斯吾始娠之祥也殆将反化以归乎己兆之矣讣闻上震悼令有司治祭葬赠少保谥文毅公磊落有大志欲以功业行实光明于时虽博极羣书以文学为下科雅不嗜尚间着于文若诗多切隐忧览之令人省奋尝奉诏修续会典公病前书沿革徒存本末失次往往取吏胥故牒井条例芜积不提纲要甚或赋役之征用无纪内府之职制弗明与夫省藩外地军士牧屯盐政苑马今昔殊纪漫不可核与礼夜分商确欲以事始为纲后之举废为目昭圣制于上附臣下建明载其节略以备一代明良之迹而又详稽往制备载议原既汰复沿义将何取中更复定始自何时其它如稽员数辨岁供考虚实之类毅然以身肩之竟多尼格不果会三边多警欲改一官自效又不果日取西北事宜谛究往失而精来鉴思注措之未尝顷刻忘边计也立朝持正论侃侃无顾忌意有未当词气激切众莫能屈然胷中无畛域不善为逆亿又不宿怨有犯而不校之风平生引荐善类如嗜饴然拯厄雪诬虽忤时忌有所不避晚年列枢筦中外想望其风采而所为多与愿违至年仅六十有三不及究蕴蓄以没惜哉平生奉制及应酬诸作信口肆笔未尝不出乎正脱腐远俗归古典则其子仪制君元孝与公壻治中彭君宣收辑存稿若干卷梓行于世亦可以镜其槩云论曰公之不起也岂非天乎礼初入铨部为公属吏见公议论天下大计如江河之不穷而劲节直气不少挠阻视时事有戾于成宪者慨然喟叹至欲裁定会典权衡百度使狐鼠不得缘以为奸充斯志也岂在富贵贤豪间耶遭际圣明柄用日侍宥密使久于其位必有以振肃百僚而善类日进泰运可回矣乃一疾弗起岂刚直难近天固仇之耶卜世道升降之眹者可以惕然惧矣 
　　治博闻强识性亢爽有气节言论侃侃临事不阿是时上崇尚焚修辅臣悉供伭撰治不自得遂邑邑疾及卒上颇不悦诏加以中谥隆庆改元乃更谥文毅云 【 见献征录】 
　　张治字文邦茶陵州人宋张履翁之后也州有龙化湖故有谶龙湖坼榜元出正德己卯湖忽暵涸龟裂明年治遂举进士第一又明年赐进士改庶吉士授翰林院编修嘉靖初进左赞善寻以母丧去位时张桂用事治不乐其官有超举之志家居十有三年而诸公以经济大义动之始起莅职为翰林学士上欲伐安南使往谕行未至有言小夷非兵不服遂止以副总裁修玉牒稍以本支法更定奏上上曰卑不可踰尊亡不可先存学士指是其如学士所定迁南吏部右侍郎召改吏部左右侍郎遇事斤斤自信敢断决锐然辨邪正明升黜不瓦合士有持正自立为世摈斥者虽疏远必延致之二十七年升南吏部尚书明年改礼部尚书兼文渊阁大学士是时廷推六人上持之十日密迹之至其明日乃以治与吕本同下盖特简也治虽与诸辅臣同侍禁近顾墨墨不自得冀乘间诤居二年卒上颇不悦诏加以中谥因谥文隐隆庆改元更谥曰文毅诰曰惟尔太子太保礼部尚书文渊阁大学士张治事我先皇帝三十余年隆恩厚恤君臣之义有终始矣间于媢嫉之臣易名未当顷有言者朕下礼官考论其世以尔词尚理要制作浑雄心存世务议论慷慨考文章以知人如陆贽之识韩愈因公正而发愤若汲黯之斥张汤引以同升悉为今日之宰辅与之异趣实乃当时之大奸是以朝廷服其节槩天下想其风采昔我先正良用怀思不有嘉名曷称舆论是用谥尔文毅尔其不昧尚克享此治性卞急而志意廓落明习典章究极时务语及治乱之故毅然经济自许而人亦以归之见承平日久战士离落车马刓弱又连年调兵筑垒未干公囊己虚对当事者愤言曰今兵老民棘祸旦夕及肺腑诸公不历算周思殚谋宿昔而酿成疾根其可久乎及见士风澜决国用干耗愀然叹曰士习靡则元气漓矣民财竭则精血罄矣其在今日将何底止尝欲裁定会典权篌百度复成宪之旧明因革之制使城社狐鼠不得府奸事格而止二十六年丁未二十九年庚戌两奉命主考会试发策命意多剀切时弊盖纳牖无繇而致儆庶位独至其年虏犯京师一镞莫施始知治之非过虑也方虏急时治伏枕惋泣力疾草疏欲堰白河水以遏涉骑会惫不支而遂卒 【 见晋江何乔远名山藏】 
　　公讳治字文邦湖广茶陵州人也性禀英毅学览渊博自少以经济为心正德辛巳举会试登第二甲进士改庶吉士授编修嘉靖丁亥同修大典书成授赞善历谕德学士迁南吏侍改吏左侍掌翰林院升南吏书己酉改礼书兼文渊阁大学士加太子少保卒赠太子太保谥文隐庆历中改谥文毅公弘襟旷度赡智长才议论侃直无所瞻顾听者毛竦不敢犯两典乡会文衡号称得人尤喜奖进忠直汲引善类其于权贵视之漠然不肯阿附以固禄位用是佐政未久赍志而殁海内伤之所著有龙湖文集 【 见麻城王兆云词林人物考】 

　　●重刻张龙湖先生文集凡例 

　　一是集之传迟世者多非先曾叔祖治中公原刻余尝以家藏原刻断编数卷对挍其篇目后先诗文多寡与字句增减往往互异不知何时翻刻遂颠倒舛讹若此如古体近体彼此互淆近体之后再列古诗又五七言古诗中间夹杂诗余其它字句讹谬脱落者甚多殊朱本来面目今得善本挍正始无遗憾 
　　一翻本与浙中藏书家抄本诗文篇目亦多寡互异缘翻本但行于楚省而前明东瓯四明诸先辈多与先生同时或获其手订稿本故不致沙砾杂入金玉混汰也今挍定多从浙本 
　　一翻本中有放舟及送一江佥宪之河南珺翰流辉阁数诗与钤山堂集序寿序皆原本及抄本所无定属赝作借名混入者今仍照原本删去 【 即原本寿李薄汀序亦似当时代笔仿公寿张阳峯序文而为之者今姑附卷末】 
　　一先生素薄文章为雕虫小技平日泛泛酬应之作多不存稿今传于世者惟此集及四书周易制义而已此外有长沙府志序及掌翰林院事教习庶常所作程序之文如屯田议庙制考区田图说与两典南畿乡试策问皆湛深经术禆益政治盛为当世所传诵者东南藏书家间存其一二当续为访求补刊 
　　同里后学彭思眷鹤田氏识 

　　●张龙湖先生文集卷之一 

　　颂 

　　◆颂 

　　嘉禾颂 
　　天保万年颂 

　　○嘉禾颂 【 有序】 

　　西苑瑞谷一茎而三穗者五一茎而双穗者百一伏蒙谕示臣等臣幸际昌期获覩盛美忻抃无已窃稽之瑞应图曰嘉禾五谷之长王者德茂而太平则生又曰德下至地则嘉禾生周公曰三穗一苗天下其和为一乎盖禾也者和之谓也谷也者善之谓也诗曰俾尔戬谷言尽善也惟人君和德于上善及万物则天地有嘉禾瑞谷之应是故同颖见于周书六穗纪于汉史古今所共传以为徽美者也仰惟皇上德茂位功仁育生类谓稼穑之宝所以养民而耕耨之力可以兴利春秋则举祈报之典水旱则致躬祷之诚轸恤民隐忧勤宵旱每先事而预为有备之图虽已治而不忘无逸之念天下之民涵濡休泽既无一夫之不获矣位鉴昭答黄祗效顺协气流畅嘉禾迭生盖以发至和之光而锡作善之庆者况当诞圣之期降此休征一茎三穗而五本所以表阳德也二穗同颖而百一所以昭蕃庶也其为玉禄万年圣寿无疆之兆岂不章然明着哉在昔圣帝哲王其德足以致贞符而召瑞应有载之史册百世之下犹能使人喜谈而乐道之况身被其泽目覩其盛者乎发而为康衢之谣以自鸣其庆幸于万一此固臣子之情惓惓不能自己者也臣谨俯伏稽首而献颂曰 
　　瞻彼天田于帝之苑维时在秋稼穑茧茧中有嘉谷三穗同出一茎而二厥数维百薿薿芃芃实坚实粒田畯来献皇心悦怿皇曰受之天佑朕躬匪躬之愉乐此岁丰国本在民民命在农民食既足国本斯崇乃荐清庙乃诏臣工交贺曰维皇之功维皇之功格于穹覆帝心鉴歆降此嘉佑嘉佑维何遐福单厚简简穰穰百禄是受福禄攸集是崇是茂维皇诞辰璇衡在酉瑞谷之来不先不后天实命之以告万寿皇曰休征维帝之力惠此有秋立我民极祯符洋洋神祉来锡我敬承之敢怠厥德爰修圭币爰荐芳洁祀事孔将以报位烈于维我皇凝神恭默爰知民依所其无逸忧民之忧宵衣旰食以祷以祈有虔有翼尧德儆予汤躬自责轸民痌瘝稷饥禹溺民乃攸宁保有家室出作入息不知不识和气熏蒸大化融液天不爱道绥以元吉地不爱宝生此嘉植其机孔神畴可与测维天眷皇维皇得天其眷维何玉食万年凝和养素以引以恬丰穰之庆被及九埏维祯维祉继继绵绵寿我皇祚维以亿千天地清焉日月贞焉四时行焉万物生焉中和位育成美功焉颂声奕奕垂无穷焉 

　　○天保万年颂 【 有序】 

　　臣闻粤昔帝王之盛其有天下也则必曰祈天永命而臣子祝于其君亦必曰天子万年盖君者天地万物之命所寄也人君寿则天地万物之寿随之矣然人君受天命而兴则天必昭以贞符膺间气而生则寿必享以遐年天人之机印若契券不能爽也稽之往牒帝王之以寿称者莫尚乎轩辕盖其秉斗枢之精应土德之运生而神明役使百灵敦敏广渊善圣之宗也治天下则观象设制垂衣无为斋心大庭问道广成授经王屋导养伭素爰能体炼妙气穷尽道真而长生久视与天地罔极岂非圣帝之殊轨而道德之高躅哉洪惟我皇上缵天之统合道之贞昭受元符诞膺明命自轩后而下一人而已初丁卯之诞祥江汉也上距太祖所生之岁盖百八十年得二九之会焉龙飞天极壬午纪元则上同乎成祖改命之岁盖百二十年得九三之交焉脗叶昌期踆蹑纯景兹非应土德之运而当出符之会哉河清兆瑞庆云表祥则大电绕枢之征也神明圣哲通伭远览则狥齐敦敏之具也精禋应祷伭德鬯升则神明知止之应也察地明天稽典定制则正名百物之治也恭默有室太素有居则斋心大庭梦游华胥之乐也冥契真诠纳民寿域则顺风广成究意雷岐之仁也协气熏郁休祥滋至则云师纪官麟游凤巢之祯也稽符命之所加笃烈祖之骏惠天人合发区宇乐推神休畅茂灵祉显思盖天之所以启圣神之祚而永无疆之庆也由是观之则我皇上之遡神穹昊兼总元伭长刼世而不老凋三光而独存亿万之寿比于轩后盖不待卜而知矣兹二十有八年时维仲秋十日在丁为皇上天诞之辰万神洽庆六合忻舞天下臣民感覆焘之恩朝明廷而□□□□□□四海罔有不至臣仰受渥恩倍切欢忭□□天保之义演为颂诗一篇上祝万万年之寿虽词意芜陋不足以揄扬圣美而臣子之于君父所尚在质非仅以文为悦也敬俯伏稽首以献颂曰 
　　粤稽邃古皇王代奋咸有贞符以兆景命倬彼轩后大电感枢斗精受形爰启帝图于维我皇诞祥江汉浊河澄清庆云炳焕乃御干极以正万方龙造蹻蹻灵贶洋洋丹灵寿邱千载同芳诗人有言天命伭鸟降而生商我受命溥将肇域彼四方于昭圣祖实肇皇基维皇之生二九应期于赫文皇奋于燕邸维皇御天壬午受纪若合符节不后不先天实启之人孰能然姬周卜历天皇衍年载代六百成数维千转算相乘莫可究焉诗人有言克昌厥后燕及皇天绳其祖武于万斯年维皇明德祗事上穹神功圣治纯孝贞忠帝心眷德锡福时万百神受职三灵叶赞泰乙流祉八景隤禧五神顺轨九土咸厘至仁潜达伭化殷溥先天不违物得其所诗人有言天保定尔受天百禄降以遐福维日不足维皇建极万方攸同焞焞大业久而益崇天佑我人俾皇亿寿垂祚九围小大咸受观民设教神道佐兴以荣以祈禔福绳绳载以清净民自不忒中心无为抱一以式诗人有言民之质矣日用饮食羣黎百姓徧为尔德维皇格天申锡无已诸福之物莫不毕至秀岐嘉颖于彼天田灵禽异兽甘露醴泉休祥奇瑞骈臻沓集协气荣光氤氲郁郁坤祗效珍干象开图龙文赤书日焕九区诗人有言天保孔固何福不除俾尔多益以莫不庶盛德在金三光并丽维皇诞辰万灵应瑞九龙毓圣二气舍神赤光照夜黄云覆辰露浮灵液月抱仙轮欢腾万宇喜溢八垠阊阖洞启钧乐九陈鹤书翔舞霞彩缤纷穹伭锡庆洪厘允申小臣作颂虎拜稽首虎拜稽首吾皇万寿诗人有言如日如月如山如阜如川之方至如松柏之茂 

　　张龙湖先生文集卷之一 

　　●张龙湖先生文集卷之二 

　　奏疏 

　　◆奏疏 

　　请改官以便迎养疏 
　　辞升职以就亲封疏 
　　再辞升职以就亲封疏 
　　考察自陈疏 
　　升南京吏部尚书谢恩疏 
　　辞免内阁重任疏 
　　谢恩疏 
　　奉慰疏 
　　谢赐银币疏 
　　谢遣代祭先师孔子疏 
　　谢赐飞鱼衣疏 
　　谢赐祭品疏 
　　谢遣陪祀疏 
　　谢遣代拜先圣先师疏 
　　贺雨疏 
　　贺太庙告成疏 
　　贺白鹿疏 
　　贺万寿圣节疏 
　　贺长至今节疏 
　　贺灵雪疏 
　　贺灵雨疏 
　　贺长至令节疏 
　　贺灵雪疏 
　　贺元旦疏 
　　贺册进永妃疏 
　　谢荐新疏 
　　谢赐历疏 
　　谢恩赐疏 

　　○请改官以便迎养疏 

　　近因兵部主事霍韬奏称两京堂上正官及翰林台谏官履任半年各于举人岁贡府县藩臬内荐举一人自代者臣闻知人之事圣哲所难盖天下之人心不同观其外者不能信其中之不蠹徇其华者不能揆其实之必孚故听其言焉则奸言似忠乱德躁言似辨乱真夸言似大乱度邪言似直乱政是以巧言鲜仁而利口恶其覆邦也求其迹焉则尚浮薄者似精锐喜更张者似有为斤斤似明喋喋似智术疏者似弘大行矫者似廉退是以清谈祸晋而新法适足以乱宋也欲考之于博访与则人类不一爱憎殊情君子以爱才为心小人以伤善为利爱而引之则近党伤而沮之则似公近党则不辨而遽疑似公则不覆而先信是以大道每陷于横议而良才常厄于中伤也欲稽之以全德与则天之生物不齐轮桷异材驽骥殊品曲成则品物不遗求备则触类皆弃是以夷惠之圣犹为一偏稷契之才亦专一职才难之叹从古为然也故孔子曰视其所以观其所由察其所安人焉廋哉孟子曰国君进贤如不得已将使卑踰尊疏踰戚可不慎与夫由视而观而察则知人非朝夕所可能贤必求之左右求之诸大夫求之国人则用人非一己所得私也况夫育材之道必假之积久而变化之机惟存乎举错故尧之于舜犹历试诸艰汤有天下举伊尹而不仁者远此臣之所以不敢轻有所举以自隳于不智也然臣虽愚于知人而实明于自知缘臣本于章句腐儒谬叨科甲庸謭之才未足鞭策而又不通世务与时龃龉无班马之长滥竽史馆乏邹枚之技空厕词林瓦砾不可以为圭璋樗栎不可以为梁栋循省生惧讼愧弗遑此臣所以夙夜汲汲思去其位也况臣家世贫寒幼稍知学父佣母绩以供衣食及至成立而父不逮养终天之痛更何可言独幸有母然以八十之龄远离万里之外悲来日之无多嘅甘旨之莫继人子之情其曷能已夫非其才而冐位以孤负于君者非忠也窃其禄以自养而不及于亲者非孝也伏望皇上敕下吏部将臣量改一职使臣得以随尺寸之能而效驽骀之力便升斗之禄以伸乌鸟之私臣子大闲倘致弗悖则臣之幸当何如哉抑臣闻之君子之仕也行其义也入而论思出而经济或远或近或崇或卑位虽不同归事于道而已矣故仁者不择地而安忠者不择事而事道苟可行则乘田委吏不为约道苟不行则高官大爵不为丰若徒计轻重于内外崇下之间则凡喜内而恶外爱崇而憎下者将巧于进取无所不至矣斯小人好利之见也故以道为训则士心正而王化成以利为计则邪慝作而道理失道与利之分治与乱之由也臣虽不肖然尝读书穷理义理之途颇则知之亦安敢容心于择取之便以自弃于道义之外负国家作养之恩哉伏惟圣明察臣之愚而俯从所言则陛下用人之公益昭而孝治之化益广矣 

　　○辞升职以就亲封疏 

　　臣伏读诏书内不款两京文武官员未及三年考满但到任历俸一年之上无过者俱与应得诰敕封赠父母钦此臣由正德十六年进士改翰林院庶吉士嘉靖五年授本院编修六年正月内奉敕纂修大典七年六月书成升左春坊左赞善今照前例以编修则历俸二年父母可得推封以今职则拜官两月似与诏例不合臣窃惟人君之孝以锡类为大人子之心以显亲为荣臣家世素贫幼而知学父母佣绩以供衣食劬瘁百茶致有今日臣父不幸不逮养者已十有三年然九原之下待此瞑目臣所以思报劬劳于无穷以少慰终天之恨者亦惟此耳臣母在堂年逾八十风烛之期岁月是惧臣所以思致愉婉于无已少舒爱日之诚者亦惟此耳仰惟皇上仁孝之化洽于天下浩荡之恩覃及四海臣愚无似储之词林列之侍从今且数载执勤史馆効事编摩亦有寸劳既不敢上觊殊典如黄绾之辈又不得下援恩赉如庶官之列徒以升秩所限遂使父母不得均被天宠幽明之中有遗恨焉区区人子之心尚可以一日自安于禄位也邪昔赵槩会郊祀当进阶封乞以封母史册书之臣愚不足附于先贤而爱亲之诚根于民彝初无今古之异伏望皇上下悯臣微衷容臣辞免升职仍令以旧官供事俾臣父母得阶一命之荣则臣受赐实逾九锡之重矣 

　　○再辞升职以就亲封疏 

　　臣谬以纂修微劳躐升前职苐为拜官未久父母不得随例封赠乌鸟私情已经具疏上陈蒙敕该部至今未见覆请岂以爵赏为朝廷所命未可轻变抑以臣为有所沽激而然耶臣窃惟爵赏者人君所以劝天下于忠也推恩者人君所以教天下于孝也臣子所处不同其情各有所重有不得而兼焉者臣父母平生贫苦居无完室体无完衣臣知向学佣绩以资供亿其所以成臣之身至艰也及臣叨有禄位父不逮养终天之恨已无可言母年八十有一尺寸之晷又不可为期则臣所思致微诚于二亲者盖不容一日缓者也幸惟皇上广锡类之孝以及天下臣自谓千载一时之遭遇乃复为升职所限遂使人子之情郁而莫伸幽明之中怅望如故则臣所以汲汲然乞辞至于再三者岂得已哉况臣之升职以大典成也皇上之推恩以大礼成也臣尝从事编摩之后得观大礼颠末仰窥圣孝纯至感化兴起宜莫如臣今乃独冐官爵之荣至忘二亲之重自弃于孝治之外得罪圣明莫此为甚皇上尚忍成之邪且臣年未即死犬马之力尚可勉图而臣母垂尽之年万有不逮何以自赎后虽有重命累锡之荣终为虚设已矣伏望皇上悯臣所恳特敕吏部容臣辞免升秩仍令以旧官供事俾臣父母得以随例封赠则臣之感戴天恩实万倍于恒情矣 

　　○考察自陈疏 

　　臣湖广茶陵州人由正德十六年进士改庶吉士授翰林院编修历任左春坊左赞善左春坊左谕德翰林院学士南京吏部右侍郎改吏部右侍郎升左侍郎兼翰林院学士掌院事伏念臣器非宏远识乏该明学不通古今之宜才不适方圆之用徒以一介之鄙贱幸逢千载之休明始焉滥禄词林尚未称编摩之责继乃贰政铨部曾莫赞均统之猷洊历宠阶冐嫌虚授坐糜年所积愧空餐报何有于涓埃恩实隆于天地顷者复援小宰之叙仍使再跻馆阁之荣顾二秩之兼华何寸长之可录术未深于稽古岂堪备顾问之司才不足以济时徒自切经营之志虽驽足十驾敢不勉于驰驱而蚉力戴山终难胜其负载恒惭非据永惕在梁况乎秉愚戆之资恒以忤物加之以踰分之福必至招尤兹逢圣治更新之时适值国家考察之典如臣者在羣众最为庸劣其黜罚在所宜先伏乞恩施即赐罢斥以具瞻之重地祈改任于时贤如此则官得其人将不容以幸位物还其分庶获遂于生前下可协舆论之公而上可昭邦典之重矣 

　　○升南京吏部尚书谢恩疏 

　　嘉靖二十七年二月十九日钦蒙圣恩升臣南京吏部尚书臣闻命下临抚躬增惕望非意及感与惧并伏念臣衡湘寒畯樗栎凡材学不通方器非大用徒知区区自守曾无荦荦过人始焉窃禄词林未有涓埃之补继而贰政铨部莫赞均统之猷积愧空餐坐糜岁月旋复援小宰之叙仍使还翰院之班顾二秩之兼华何寸长之可录有匡世之志而力则不任有报君之忠而材莫能副每思瘝旷方切深忧讵意鸿恩更加崇秩窃惟我朝之治六典建官两都分治留京根本重地四辅所先冡宰邦治攸关诸曹是长自非夙负名德何以铨镜品流况其地既远帝庭人情易弛且此日士俗益偷吏习渐弊宜选于众举咸有一德之臣使暨乃僚懋董正庶官之绪广忠正之路杜邪枉之门令四海晓然知圣意所加庶南北相与致太平之业如臣不肖谬荷甄庸德薄而位尊力小而任重满盈已甚颠仆可虞兹遇皇上大德海涵至仁天覆才惟器使不以葑菲而下遗物皆曲成不择纤芥而并育遂令琐猥之细亦叨任使之隆矧由特简之知罔避越次之骤此臣虀殒莫知所以为报者也敢不淬砺初诚益坚愚赤虽蚉力戴山不胜负载而驽骀十驾愿効驰驱誓捐未尽之身上答生成之造 

　　○辞免内阁重任疏 

　　嘉靖二十八年二月二十九日该吏部差办事官陶兰赍咨到臣内开吏部等衙门会题奉圣旨张治改礼部尚书兼文渊阁大学士李本升少詹事兼翰林院学士俱着在内阁办事宠命天临臣民惊喜里巷传播以为儒者至荣臣不胜感戴天恩惭悚伏地五内战汗莫知所处谨缘陈力之义上布披沥之词臣窃惟我国家内阁之设所以辅承枢极参备论思虽事无专成而职亲要地至重任也祖宗之盛兹选匪爵秩之拘惟仁贤是任后乃资望并论盖才必试而后见劳以久而能积也逮我皇上临御以来简任卿辅尤切审求近因员缺久虚至勤少待之旨仰见圣明慎重之心即古帝王畴咨之明而上法我祖宗建立之初意也伏念臣草茅末品粗识篇章朴愚乏通方之知迂疏非济世之器徒以遭逢昌运窃禄词林几三十年初无尺寸之能仰答天造坐糜岁月洊历通阶虽先后五挍文武之科出入两贰南北之政亦惟碌碌随人无所表见顷岁谬荷圣恩擢司留宰臣虽不胜犬马思报之忠而位崇务寡功薄心违每怀尸素切抱深忧岂意天兹即加收录不远数千里之外拔诸稠众人之中俾参纶阁职以论思夫德薄而蒙非分之荣劳微而处非据之位臣所为栗栗危惧而不能自安者也矧惟皇上神明睿知覆载如天地照临如日月远览独识超绝古今每大政大猷一经圣断虽老师宿儒不能仰赞一词而大烈成功昭垂宇宙有古帝王所不能一二举者夫岂臣下区区思议可得禆赞万一哉且握图御极三纪于兹圣泽所被愈深愈厚然而祈天保民思贤图治惓惓圣怀未尝一日忘焉此则数千载难逢之圣主也当此之际诚宜博求英硕或简诸宅俊之贤或采诸遗逸之彦务得真才俾之左右宸幄庶几仰承德意相与究太平之业顾臣何人而可与于兹选哉虽圣主之恩天地曲示优容而朝廷之事毫发动□利害使臣不自揣量贪冐荣宠腼然受任则不惟上负圣皇知人之哲抑恐妨误国事苟至颠覆臣虽糜殒何能自赎伏望皇慈俯怜愚悃特寝成命俾臣仍旧供职庶楩梓之材可以收隆栋之效而榱楹之用亦能参构厦之功矣 

　　○谢恩疏 

　　嘉靖二十八年二月十二日钦蒙圣恩改臣礼部尚书兼文渊阁大学士着在内阁办事续臣具奏辞免重任伏奉圣旨卿才望优着内阁重地特兹简任宜殚竭忠诚以辅朕治不允辞吏部知道钦此钦遵除报名廷谢外臣诚惶诚恐稽首顿首俯伏上言伏以弼亮才难丝论任重维时遴选盖尝畴慎于旁求忽此兼叨夫岂凡庸之可称控辞莫避拜命增惭伏念臣晚出楚陬遭逢昌运当江汉龙飞之日感山川云出之期既首应于文科中回翔于词苑学非博古重以寡能株守陈言未闻大道居恒思省弥切兢惶抱驽骀十驾之诚而力常不逮有经营四方之志而用则未孚荐历清华久孤鸿造顷缘冡宰之职俾司留省之衡千里阙廷望云天而仰睇弥年江海同犬马之恋恩忽承收召之荣益戴眷私之渥文昌听履秩宗联东省之班秘阁演纶学士贰北扉之直职亲地要恩异数殊臣戴惟我朝罢丞相而设内阁本以臣道无专擅而代有终顾兹良法美意之所存即古辅弼疑丞之遗制惟礼乐自天子出虽皆禀于渊裁然德业成上下交亦相资于治理自非文优学赡何以备顾问而代天言然必正直忠贞乃能开诚心而布公道况唐虞御极须求接武夔龙而戎马在边宜有禁中颇牧乃如臣者姑使备员庶位尚或罄竭于小图若令陪议鼎司岂能对扬乎明命望非意及愧与荣并兹盖伏遇皇上道法祖宗德兼尧舜政惟求旧每兴拊髀之思圣极自新尤重弼予之托然物生之品质每下而天地之冐育无遗遂令小大之材各适短长之用怜臣既愚且朴必知克谨于王章故虽至鄙而庸亦使猥承乎官乏惟皇上之神圣莫及初何俟于赞襄顾君父之知遇特隆实难为其报称臣敢不靖共有位奉三尺以不欺同寅和衷集众思而自广忠诚殚竭誓以身许国而靡他喘息苟存必鞠躬尽瘁而后已臣之志也天实临之伏愿圣历无疆玉烛调而金瓯固邦家有造百工厘而庶事康 

　　○奉慰疏 

　　臣以恭趋召命伏闻皇太子于嘉靖二十八年三月十七日薨逝臣不胜惊恻且信且疑四月初七日行至天津卫闻降敕布告中外臣随就该卫公署成服如制仰惟皇上托重元良心勤慈育瞩此仙逝弥切宸思虽父子至恩在圣怀固不能已然祖宗重器于天命自有所归伏望少抑皇情茂崇天福下以慰四海臣民之望上以图万年宗社之基 

　　○谢赐银币疏 

　　嘉靖二十八年七月初三日伏蒙圣恩颁赐臣等各银四十两缎罗四表里者臣等谨就直所叩头祗领讫除同臣朱希荣等具本恭谢外伏念臣等猥以凡庸叨陪禁直滥从勋辅获上天阶引步若惊沾荣倍昔讵意天恩之浩荡特加锡赉之优隆束帛兼金并一时之秾缛殊恩异数庆千载之遭逢揣分非堪抚躬靡措仰惟皇上凝神大始合德伭元明祝之诚上孚于帝鉴洪厘之庆茂集于宸居万寿万年愈昌愈盛臣等初尘供奉未効微劳遽冐宠私实增惭悚矧才同袜线何所补于衮裳顾词出蒭荛尤难章乎粉藻仰承天度曲赐贷容更荷眷慈愈惭称塞感独深于铭刻报矢竭于捐糜伏愿神禧如日方升圣寿与天并永抚环舆于有道衍宝祚于无疆 

　　○谢遣代祭先师孔子疏 

　　伏以六经之道如日星圣人垂彝伦之教万世之功配天地辟雍修报祀之仪礼特重于右文事莫荣于代摄顾惟謭陋讵荷眷私祗拜纶音岂胜忻悚仰惟皇上日新治教天作君师学绍正传茂建中和之极统承往圣丕昭制作之权地纬天经参两仪而并位金声玉振集百王之大成饬典礼而崇先师忻覩上庠之殷祀备情文而昭馨德羞过鲁之太平牢冠裳庆儒治之隆海宇仰文明之化伏念臣赋材樗栎厕迹章缝学未成章得其门而入者或寡才非知道观于海而所至益难愧乏秉文谬膺遣命瞻宫墙而陡降祇存如在之诚依钟磬以登歌期赉思成之祜入庙每事问庶妥精意于明禋举足如有循仰奉天衷于渊穆惟深激切莫罄名言伏愿登三皇咸五帝圣治日进于昌明祖尧舜宪文武道运允升于亨泰 

　　○谢赐飞鱼衣疏 

　　嘉靖二十八年九月十四日钦蒙圣恩颁赐臣大红金彩罗飞鱼衣一袭臣不胜欢戴不胜感激谨稽首顿首称谢者伏以衣裳在笥命德昔重于五章宫锦飞华受宠特逾于三锡顾兹草茅之贱质仰叨天地之深慈鸿赐骈蕃屡膺渥赉鱼袍辉焕复忝殊恩露头角于风涛制出天机之巧绚翼鳞于霄汉荣增缝掖之光龙云自庆于遭逢鹈翼深惭于尘冐抚躬局蹐拜赐惊惶仰惟皇上道德光华服尧佩舜文章炳焕纬地经天草木何知衣被卿云之灿烂鱼鰕至陋涵濡沧海之汪洋臣运际昌明幸获攀鳞于江汉官陪密勿曷能补衮于山龙谬承特达之知独拜非常之贶昔唐人以口脂面药犹侈篇章而汉臣之紫绶青囊尚流史册况被圣时之异数茂章儒服之至荣念鱼水之遭恒千载而难遘顾乾坤之德岂百身之足酬臣敢不益奋愚忠思效衔珠之报期昭素节冀无濡鹈之嫌惟曵尾以勉图矢佩服而罔斁 

　　○谢赐祭品疏 

　　嘉靖二十七年二月十四日恭遇皇上以陵名告荐祖庙礼成致蒙圣恩分赐翰林詹事春坊祭品各一坛者臣等谨叩头祗领除赴鸿胪寺报名廷谢外臣等伏惟阳翠肇图秀叶万灵之域永陵荐号庆开亿世之基鳌岫卜祥制缘法祖凤輀妥吉义重厚伦爰诹日以告闻式命官而将事皇文昭达制出渊裁圣鉴居歆敬孚伭穆臣等仰观缛典莫陪显相之班谬荷鸿私均被神明之贶樽分秬鬯膰析瑶笾拜以登嘉增光华于儒服熟而致荐溥仁惠于亲祊共戴渥恩弥深感激伏愿高天厚地衍尧算于无疆圣子神孙奠皇图于有永 

　　○谢遣陪祀疏 

　　嘉靖二十四年二月初六日祭帝社帝稷于西苑钦蒙圣恩命臣陪祀礼成及颁赐脯醢酒菓者臣稽首顿首谨言窃以耕桑所以基王业惟圣人斯能重民粢盛所以奉明禋惟孝子为能备物顾兹帝苑爰播天田兰场开紫殿之原翠圃集芳春之耜省耕省敛德比观于先王以烝以尝孝致享于有庙属东作之始举载芟之祈登豆惟嘉流馨香于周甸盛礼会鼓乐田祖以豳诗祀事孔明民天攸赖仰惟皇上志切怀保功即康田躬沟洫之力以养万民光昭神禹兴耒耜之利以教天下道合皇农贻我来牟莫匪烝民之极所其无逸爰知小人之依嘉气滋生粒玉陈仓箱之富至和熏液黍珠垂畎亩之祥岂惟古哲王之盛复覩于一时仰见大圣人之作度越乎千世也臣家惟寒畯质本蒿莱四体未勤智不辨乎菽麦六经徒守业何补于菑畬久滥词林已惭素食顷从铨部复玷清阶祗承洪造之仁惧难报称讵意青坛之祀获奉瞻依庆厘事之告成戴宠光之荐及弥深感激莫罊名言伏愿化溥博而无方孝奉先而不匮帝力何有乐农歌大有之秋神惠孔时介天锡无疆之福 

　　○谢遣代拜先圣先师疏 

　　左顺门逓出揭帖永明后殿先圣先师堂行礼遣臣代拜者臣闻命欣悚谨斋沐即晨恭诣代拜礼成谨稽首顿首上言窃以帝王中天地为纲常之主圣贤垂道统开心学之源粤若羲皇迄于唐虞以神道化天下迨夫禹汤至于文武以王道治万民周公制礼乐而兴王基立百世相臣之法孔子论诗书而明圣教为奕代帝者之师其泽足以衣被生民其功足以建植人纪秩祀之典振古如兹尊事之仪于今特盛此盖伏遇我皇上兼神圣之道以裁理万国躬道德之实而卓冠百王缉熙光明优入希天之域恭默精一伭同象帝之先静思期真则众妙感会独观炳智则品汇咸通重道右文昭垂往则宪经制义懋创弘规开禁殿而礼圣师介朔望而勤释奠信景崇之有地爰佑启之在天岂往牒之可循实前闻所未有盖唯圣知圣而道无不同斯以心契心而诚无不格也臣器凡且陋学寡而迂初涉猎于词章遂攀缘于仕禄遭逢昌运谬玷清阶责以论经尚少知于训诂使知贰政曾莫助于猷为夙仰宫墙引领文华之末讵承纶綍叨私代拜之荣趋鸾掖而彷徨瞻龙堂而局跽祭神如在翼翼帝敬之将绥我思成濯濯伭灵之鉴喜当盛美感极眷慈伏愿登三皇咸五帝极裁成辅相之能履中正乐和平臻圣神功化之效文运与世运而恒泰圣学与圣治而日新 

　　○贺雨疏 

　　顷以经春不雨二麦未滋圣慈轸念降谕礼官躬祷逾旬四月初四日再敕申祈下谕之初雷雨随至初八日秘叩上伭仍遣官遍祀神祗是午雨泽复至自后十一日雨十二日又雨臣等诚欢诚忭稽首顿首称贺者伏以王者求端于天斯应变必以其实人君躬行于上则修辅克有其常虽灾旱之来圣世有所不免而感通之理鬼神实潜其机成汤罪已于桑林帝尧儆予于洚水岂天道之云远亦明征之在人仰惟皇上德合泰清道超无始运神化以康万类立四大于域中建皇极以协庶征锡五福于天下居九重之上而志切闾阎享四海之供而忧勤畎亩往岁祈年于上帝既累锡以丰穰乘春敷赈于下民咸昭苏于煦育兹者经时不雨顾彼百谷未滋实由庶职靡修致此两仪愆序爰上廑乎宸虑乃秘叩于重伭默抒精一之虔肃致再三之祷诚在幽而必贯德无远而不孚先地先天斡伭功于无象为云为雨慰农事于有秋神液布垂陋成都之噀酒泰和感召羞鲁国之焚巫蜥蜴禁而匪灵麟凤轻而让瑞欢流原野庆溢寰区臣等矫首土龙久渴云霓之望同情草木幸沾膏泽之濡感作霖于殷书弥深激切颂其滂于周雅莫罄忻愉伏愿知天之天而邦本永宁惟圣日圣而神庥滋至曰时雨曰时旸若叶徽美于箕畴书有年书大有年扬耿光于世史 

　　○贺太庙告成疏 

　　嘉靖二十四年六月十六日恭遇太庙告成臣等诚欢诚忭稽首顿首谨上表称贺者伏以圣皇御极昭垂一代之人文宗庙肇新载覩百年之礼乐尊亲隆而善继善述理义叶而尽制尽伦寝成孔安式灵承于烈祖孝思维则庆有道于一人天地伟观国家盛事恭惟皇帝陛下渊谟若古至德格天精义入神得时中之妙用考文议礼集君道之大成当帝心仁爱之余劳经营者五载适众论纷纭之日折淆乱以一言谓先王之道有经有权斯作者之功可大可久因心制义惟圣断之不疑立爱自新岂皇情之可夺晋睿皇以三穆用备考于四亲合羣主于一堂仍全尊于异室殚厥仁孝备极情文昭穆之伦既不拂乎周典欢聚之美亦兼采乎汉仪缘人情以为节文监古而不泥于古观会通而行典礼宪今而即宜于今乃召宗伯乃命司空度景方于旧址爰建寝祧爰崇太室卜鸿构于新宫灵效川祗江汉献自浮之木润回辰曜虚梁开营室之祥建经始于逾年遂奏功于不日金铺璇牓辉映乾坤雕栱朱甍光腾日月隐若神明之奥屹乎太紫之威穆穆皇皇俨九圣神游之地枚枚实实拓万年宗祀之基于以奏永安于以奏王夏轮奂颂落成之美于以荐黍稷于以荐烝尝本支言勿替之休臣等德乏秉文荣叨显相骏奔在下瞻笋簴而乐钟鼓之声雀跃于中拊戞石而兴率舞之今孔曼且硕载歌殷武俾昌而炽有庆汤孙伏愿祗遹先猷茂弘光烈夙夜敬止怀继序而不忘陡降在兹赉思成而弗斁衍皇图于有永介景福于无疆 

　　○贺白鹿疏 

　　嘉靖二十四年恭遇永和王奏进白鹿上祝万寿圣节者臣等诚欢诚忭稽首顿首上言窃闻王者法先圣则白鹿来人君有盛德则瑞兽至盖祯祥之兴实由王政而天授之美匪以人为况应时而来以万寿之辰称名而得夫百禄之义属光华之在旦仰休烈之丕宣兆庶欢传百僚惊喜仰惟皇上伭德孚达濊泽弘敷上下与天地同流功化备圣神之极致和而育万物惠何屑于放麑显比而用三驱仁殆同于解网羣生蒙被沦骨髓而浃肌肤异类涵濡洽飞潜而沾动植用是帝心悦鉴协气熏蒸珍瑞奇祥不一而足维兹白鹿贡自藩邦孕秀瑶光腾异形于苹野含金精昊逞曜质于芳原濯濯不惊宛在文王之囿跄跄率舞依驯舜帝之庭匪烦力于虞罗如有感于王化盖鹿寿所以表灵长之庆白色所以象明德之成昔闻献环于昆池而式启道符投神于李母而肇开鸿宝纪牒所载固可谓希世之殊祥圣志谦冲犹以为盛德之余事可以播歌诗而奏郊庙可以被管弦而勒鼎彛伙疆之征端在兹矣大来之庆其有替乎臣等幸际昌熙乐观灵贶挍书藜馆恒羡美于前闻载笔艺林愿扬休于来史伏愿懋敬德以承伭眷隆至治以慰羣心麟凤来游万国颂泰和之盛犬戎不杀四郊藉煦育之休 

　　○贺万寿圣节疏 

　　嘉靖二十四年八月初十日恭遇万寿圣节臣等诚欢诚忭稽首顿首谨俯伏上言伏以圣人有大德而膺宝箓介寿考于万年帝王抚昌运而应金天符诞神于八月玑衡日绕属凤历纪三十九载之元海岳天开仰龙飞御二十四年之统人心悦而普天胥庆物气协而万宝告成辰曜表祥焕光辉于紫府梯航称贡充璧马于彤墀百灵之眷护攸申千载之遭逢特盛恭惟皇上九龙毓圣二气含神作之君作之师懋建维皇之极必得禄必得寿式孚有道之长抱一函三运黄枢于真始祈天永命穆伭德于泰清四大立而万有济生七政齐而百神受职睿思作圣集箕畴敛福之征至道希夷妙轩后长生之秘用能以美利利天下无为而成以仁寿寿万民合同而化地不爱宝嘉禾呈九九之祥天乃降康鸿祚衍千千之历时万时亿愈炽愈昌臣等稽首玉阶伫瞻璇宇献千秋之金镜俯愧前贤捧万岁之瑶觞率同舞兽伏愿天保孔固王道遐升如日如月如冈陵载咏歌于周雅多福多寿多男子永欣戴于尧仁 

　　○贺长至今节疏 

　　嘉靖二十四年十一月初九日恭遇长至令节臣等诚欢诚忭稽首顿首上言称贺者伏以日丽天中宝历更新于二纪雷藏地下黄钟复首于一阳乾坤妙发育之机神圣极裁成之道政齐璇度会七曜于太初气转鸿钧开八荒之寿域履受践长之吉庭充亚岁之仪庶汇潜萌万方交庆仰惟皇上敬授法天之统伭同象帝之□悠久无疆如日之方永刚徤不息与时而偕行安静以摄元和蕴希声于泰音之始恭默以思大道含有象于至无之中抚顺玑衡岁月日时无易均调玉烛水火土谷惟修十一月徒杠成忠孝济格天之惠三万里烽尘息神武昭不杀之仁王道大而化日舒何假周圭之测景圣治感而丰岁应岂烦鲁观之书云矧兹嘉至之辰大集朋来之福五纹添绣山龙瞻舜衮之华九叶垂祥蓂荚衍尧阶之祚绥将纯嘏阅众甫以皆昌膺保永图极万年而荐寿臣等葭灰弱质幸先得气之微袜线菲才何补垂衣之治逍遥供奉欣戴休明依近清华弥深庆忭伏愿阳扶阴抑雍熙回有道之长天施地生动植遂无方之化硕果收得舆之祉拔茅进连汇之贤 

　　○贺灵雪疏 

　　缘自去冬恒旸不雪仰廑宸衷竭诚躬祷乃嘉靖二十五年正月初二日灵雪大降田野沾足臣等诚欢诚忭谨稽首顿首上言称贺者伏以宝历更端肇二纪载新之始琪花呈瑞应三阳交泰之期万方甫朝会于履端六出遂腾华于吉旦霏霙盈尺表阴德之珍符积素封条识太平之美象帝意与人心共协神功并圣治交宣天且弗违民谁不悦恭惟皇上忧勤万宇祗敬三灵念国本之所系在民而民事之所重惟食累求丰岁以阜羣生顷因冬雪不时寒燠愆序虽阴阳之常数则尔惟圣心每先事而图爰布纶音躬祈夙夜百神受职驱屏翳以从风万土含滋沃伭膏而发壤氤氲布濩与和气而同浮霡霂既优知丰年之可卜况当春王之首元会之辰若解旧以从新信明鉴之可赫盖雨珠雨玉曾何救于时饥而如坻如京实有资于民食惟二气感通之妙在一念转移之间曰谋则时寒曰哲则时燠于皇极之谓休征与天地合德与日月合明固鬼神之所常享大年之庆莫大于此无疆之休端在兹矣臣等沐浴洪庥乐观熙事虽涓滴无取感霖雨于商贤然疆场咸沾颂同云于周雅伏愿缉熙伭德膺保鸿基峻极于天体一元而居正灵承于帝阅万纪以长生 

　　○贺灵雨疏 

　　嘉靖二十五年四月初十日伏覩圣谕朕即日恭于雷霆洪应之殿内躬祷自十三日始停刑禁屠至二十二日止方论言初下时即阴云随布微雨飘洒至十六日甘雨沛洽田野均沾百谷昭苏万民鼓舞臣等诚欢诚忭稽首顿首谨俯伏上言称贺者窃惟圣人之道以奉天为心帝王之仁以重食为本盖岁时之丰凶所值而民生之休戚攸关斯洪范垂训于庶征春秋谨书于大有然必人君能应变以实而后鬼神妙感应之机仰惟皇上敦本务农忧时闵雨既兢兢于无逸之治尤汲汲于有备之图布德施仁下民虽未虞于艰食侧身修患上心每不忘乎儆予自顷时或愆阳则惟天以示戒抑由庶官弗职玫此旱沴为灾仰廑宸衷默伃伭祷众灵受职驱风伯而戒雨师三日为霖起焦枯而回生意自中徂外咸被沾濡雨公及私靡不硕茂蒸黎歌咏知皆由于圣心草木欣荣如有感于皇化神功与天泽而俱远膏液随恩波而共深在昔鲁史徒纪于焚巫桑林虚勤于剪爪岂若皇上伭德格于穹鉴至诚达乎幽微方一念之转移致三灵之响荅有如是哉臣等渗漉久资于帝力涓滴何补于天工沐浴泰和深慰云霓之渴望仰瞻瑞贶俯惭霖雨之夙怀伏愿至德馨而峻极于天鸿仁溥而灵承于旅肃时雨又时旸敛箕畴之五福天助顺人助信绵尧祚于万年 

　　○贺长至令节疏 

　　嘉靖二十五年十一月二十日恭遇长至令节臣等诚欢诚忭稽首顿首谨俯伏上言称贺者伏以阳回子半起乾坤交泰之机日永天中仰神圣寅宾之化发岁功于伭钥萌协气于黄宫荔挺芸生识八风之从律珠联璧合会七曜之同躔春动九幽庆生率土恭惟皇上道涵真始德蕴泰初推策以抚五辰体元而重三正雷声渊默养至和于至静之中伭象希夷妙常有于常无之表察璇衡于舜典齐晷度于周圭命律酌声缇室密葭灰之候先事戒备台官谨云物之书致孝享而山川鬼神攸宁建皇极而岁月日时无易是以精禋格于穹昊纯佑笃于永绥憝恶就擒寝甲兵而不试蒸黎安堵乐禾黍以有成异瑞奇祥莫不毕至雕题重译罔敢弗臣适丁昌治之期茂对迎长之序五纹添绣瞻黼衮之重华候日再中卜景运之孔硕命维新而有俶福时万以无疆臣等才乏八能情均三祝龙墀星拱覩亚岁之上仪鹓□□筶晨趋同百工而从乐岂胜率舞莫罄忻愉伏愿道与时亨化随刚长静则圣动则王中行敦独复之仁扶则阳抑则阴畴离获朋来之祉丽贞明于四极绵庆历于万年 

　　○贺灵雪疏 

　　嘉靖二十五年十二月初九日钦奉圣谕今冬虽雪杂以霜雾物疠人灾仍求正瑞兹十一日始至二十日止有事于洪应殿钦此十二日之夕月宇光霁倏然同云雪花初泛洒于龙城诘旦遂遍铺于燕野兆人交喜百物咸嘉臣等诚欢诚忭谨稽首顿首俯伏上言称贺者窃闻丰岁之冬必有积雪兹谓休征太平之世雪不封条夙称嘉瑞盖至人之道先天而天弗违惟圣人之心乐民而民亦乐即一念之所发动与二气相为感通固不俟奏假之烦有甚于影响之捷俨上鉴之孔赫信至诚之如神事出稀闻庆莫为大仰惟皇上伭化醇茂渥泽汪洋合覆焘持载之功配高明博厚之德恩加羣类礼及百神每先事而廑备患之图恒遇变而切爱民之念以兹岁之冬虽寒雪时降而雨冰于木犹以阴冐阳由臣职或戾于靖共抑兵介未宁于边圉人之灾而物之疠本于地而应于天爰轸宸忧恭祈皇昊启灵文于洪应敕斋祓于穆清呼丰隆而令伭冥驱巽二而走滕六幽诚之达曾未踰时灵贶之来应如克日密云随纶音而继发霏霙与伭泽而并浮积素凝华辉连千野甃珪迭璐巧出六花威肃八遐消烽烟于万里润流九壤兆农亩于三登如坻如京宛若仓箱之富不徐不疾仍增殿苑之奇光簇瑶阶花生琪树岂惟洛神呈象来舞帝宫乃亦海骑相趋下朝仙阙东皋欣而望岁南史庆而书祥易灾旱而为休嘉改阴阳之异数去邪沴而迎正瑞参化育之成能自非睿感通微干心佑德何以经纬六气呼吸两仪其神速如此哉臣等谬尘清列沐浴泰和乐熙运之昌明对天庥而踊跃庆忭之至倍万恒情伏愿谋则时寒敛五福于皇极思维作圣纯一德于泰清昭功化之隆保历图而永固握道德之纪齐姑射以长生 

　　○贺元旦疏 

　　嘉靖二十六年正月初一日恭遇正旦令节臣等诚欢诚忭谨稽首顿首俯伏上言称贺者伏以春始岁功太簇应条风之律寅为人统摄提回北斗之杓矧凤编建丁未之元适龙德属南离之纪抚大明而同王会国极万以来朝观历象以敬民时阳至三而为泰阊阖启光华之旦魏阙布教令之和率土欢忻百嘉鬯达恭惟皇上体干之徤出震而亨政顺璇衡配四时而成序恩加寰宇育万物以偕春体一德以为元含泰始发生之用奉三无而并盛赞易简造化之能惟圣神中和兼极其功斯裁成辅相各得其道是以伭心格而诸福毕致黎庶安而五谷屡登徒杠成舆梁成民不病涉灵龟出醴泉出帝乃降康况御宝历逮二十六年其德泽之渐被者益久而基瑶图亿万千祀为天命所保　者愈申维兹熙洽之辰茂对履端之候太平有象瑞日丽而庆云翔重译咸宾玉帛陈而珍异集众灵隤祉九域维新臣等喜际昌期仰同星拱诚倾葵藿随百辟以在庭颂効柏椒极万年而荐寿伏愿灵承帝贶保合太和域中而王居一执轩纪以长生华封而祝者三戴尧天而永奠 

　　○贺册进永妃疏 

　　庆受淑媛天祚室家之壶礼崇显号宠承册命之华增仙祉于燕宫叶王风于揄翟欢腾墀陛喜溢宫闱仰惟皇上诞集帝禧丕膺伭眷三星耀彩载瞻法相之贤六列备仪爰着虞汭之化御家邦将由中以及外奉天道在以阴而助阳矧当熊德孚于幽衡式贯鱼宠超乎九御银印瓄佩光照阙庭宝节玉符辉煌禁籞明章宫教岂独侈爱于环簪秩视公侯盖以助敬于虀瓒紫庭分理茂昭荇采之风彤管记言益启鸡鸣之警体和之范日蔼层闱繁祉之嘉方崇蕃世广治本于阴理开浚发于庆源臣等覩缛典之告成乐皇绪于无已岂胜踊跃莫罄赞扬伏愿伭祉永康保万载萝图之固天庥滋至应百男椒掖之祥 

　　○谢荐新疏 

　　嘉靖二十八年九月十三日伏蒙圣恩以荐新内殿香稻米饭赐臣者臣谨叩头祇领讫伏以宝穑登场帝籍乐丰年之庆金穰荐庙天廷献农事之祥恭承孝享之庥祗被神明之惠臣愧未勤于四体窃叨赐于九重正以先尝一饭敢忘帝德荐而后食举家咸仰天恩顾素餐而拊己怀惭惟含哺而与民同乐 

　　○谢赐历疏 

　　十一月初一日伏蒙皇上颁赐臣中历一册散历一百本伏以天绕玑衡再启二百六旬之始年编凤纪欣瞻二十九载之春七政上叶于有虞正朔诞颁于诸夏恭惟皇上运圣神功化之妙极裁成辅相之宜治历明时法天布治臣等既荷大廷之赐复叨在直之颁占景祚以无疆庆嘉时之有俶祝圣寿比天同永愿皇图与日俱升 

　　○谢恩赐疏 

　　嘉靖二十九年七月初五日伏蒙圣恩以臣在告特遣内侍官冯彪赍赐猪羊米酒瓜茄者臣谨扶疾望阙叩头祇领讫切臣本以一介庸陋之躯误蒙九重特达之眷加以宠私优渥赏赉频繁终岁之闁金帛盈箧酸寒之福何以堪之受厚恩而罔知报称食重禄而莫效赞襄灾之所来固其宜也乃蒙圣慈曲垂轸悯既遣上医诊视复命中使下临珍赐丰盈礼数优异恩光荣被里巷欢传臣惊惶起拜不觉神情悦畅恍然若沉疴之去体也感激之余惟有涕泣倘未尽之年不即填于沟壑则矢报之志犹当竭于涓埃 

　　张龙湖先生文集卷之二 

　　●张龙湖先生集卷之三 

　　序 

　　◆序 

　　会试录后序 
　　会试录序 
　　应天乡试录序 
　　应天同年录后序 
　　武举录序 
　　武举同年录序 
　　应天府乡试录后序 
　　茶陵州志序 

　　○会试录后序 

　　嘉靖丁未会试录成臣治敬拜手言曰明兴有天下百八十年于兹其取士以丁未者凡三见焉记曰丁明也盛也阳道着明丁壮盛也未者言万物皆有滋味也天地以四时之气造化万物阳道昭达及于明盛之纪则物皆林林然成有滋味矣王者效天地本四时建道陈制兴立人贤所以成养万民致明盛之理也在昔丁未我高皇帝肇受天命首令天下设文武科取士用集大业文明之运所由启矣宣德成化之际仁义融液王道明洽人文之化日益宣着至于今圣天子懋至德配天地稽古三五之道劝学修礼崇教励贤以风四方海内欢慕含和咀淳天符人瑞杂然并至神光曜晖洪洞朗天岂不明盛之极哉士生于时固宜皆林林成有滋味也然万物养于天地而人则藉万物以养也物味有美恶斯生理之肥瘠因之矣荼菫乌喙蜇吻酸鼻决肠胃而毒者则人避而弃之败粃之粰无救饥渴封熊之趾豢豹之胎穷海逾陆非可尝有亦人所不尚也何者以无藉于养也士者人君所与共成养万民也士味有厚薄而世治盛衰恒所由之国初之士其味真实茂以开济之畧翊戴休烈当时之民无不得养者宣成熙盈之运士多持重完固其味醇厚民得所养者则皆充然而肥有光泽也及久而变焉譬之禁羞珍脔渐以蜜醴和以椒桂芬馨有余而真味亦薄矣其养之惠于天下者视昔何如哉乃下焉者伐德暴义回惑营蛊惟淫志是逞用导民乱荼菫乌喙蜇吻酸鼻决肠胃毒者也委琐颓靡饕贵利自富于民弗勤败粃之粰无救饥渴者也幽寄诡激违众立异以改易观听民日渐于匪彛封熊之趾豢豹之胎穷海逾陆非所常有也数者于养之理何述哉民生日雕瘁若抱疮瘵而惧其毙焉夫岂气化使然耶要亦养之道未至耳是故养生者必择味养民者必择士而士之自养者必择道今夫国家之择士也三岁比天下之士而乡试之三岁比其乡之士而会试之其法至备也及加之民乃无藉于养焉岂非以人之难知而言之不可以稽乎稂莠之始天然与嘉縠并茂而其味则远矣故择不可以不慎也然士之自择亦犹国之择士也国之择士也蕲以其士之道养乎天下也夫以士之道诚养乎天下而后可为民之味不然其有味之者乎士之自择也蕲以其身之道养乎天下也夫以其身之道诚养乎天下而后可为国之味不然其有能味之者乎是故国以士为味士以道为味而后明盛之理可从致矣昔者伊尹之于汤也思说以尧舜之味而高宗之于传说亦惟曰尔维曲糵维盐梅斯二者非所谓天下之至味者乎商道之盛至今犹耿光者其有以致之矣尔多士以丁未进其亦慎择其所为味如商之二臣以惠天下之养以仰对圣天子明盛之理则唯亦有闻于无穷哉臣治不佞辱诏从大夫之后与校试之责焉敬以是申告之末简 

　　○会试录序 

　　嘉靖庚戌春二月天下士会试于礼部者几四千五百人尚书臣阶侍郎臣崇庆以试事请上命臣治臣德为考试官其同考试则侍郎某某其监试则御史某某暨为执事咸备既如例三试之乃穷日夜之力慎校择焉遵宸断取三百二十人爰录其名氏及文之可式者二十篇以献臣治谨序之曰夫录所以录士也然录与士恒相为重焉穷居布衣之士业铅椠游乡邑必更十余岁而后得录于乡之有司又必更十余岁而后得录于礼部有终身不与者焉故士得与是录者有余荣矣是士以录而重也士录矣其终身所建立果足以济天下泽生民流声光无穷焉后之人将敬而指之曰是录所得士也则录其有余荣矣是录以士而重也故曰录与士恒相为重也夫国之录士何为也欲其为世用也士学古之学而求录于上之人亦欲其学用于世也然道有升降世有古今君子惟随其所值而致行之要以济天下泽生民为务然后为有用之学学之而弗可用用之而弗宜于时则亦何取于录哉我高皇帝有天下也即位之三年庚戌始开科录天下士一时翊戴之臣协志辑力相与缔构大业以传之万世上下咸有大烈也圣圣相承盖谨于取士之度今圣天子缵承天绪廓道德之途拓仁义之统远抚长览所以勤万民而章洪业惟仁贤之务此尧舜之用心也二十九年于兹凡十举士博恩广施久而益深至德昭然轶于往代遐方万里之士肩踵并进寸材尺艺咸备官使此太平之具也然而臣失其职功不加于百姓惠泽不流羣生寡遂政之在天下若风草有所积有所虚视祖宗之旧或少异焉此岂法之不足哉士不素厉而士新由滋也说古道者则泥而不达于时喜更张者又以其私智鬬乎天下而扰之不复典常之师则其渐而至于敝也亦宜是故明王不恃其有久安长治之业而恃其有保邦制治之臣士者不患其无可为之时而尝患其无明体适用之学书曰学古入官议事以制政乃不迷其尔典常作之师无以利口乱厥官此言明体而适用也保邦制治之理莫要于此矣往丁未之试臣尝辱明命授以校士之责大惧无以称塞兹再至其为惧也益甚思敬勉无忽冀得明体适用之士惟圣天子所驱策用之相与守太平之业致治安无疆也然而持有司尺寸之度求之语言之末则又臣之所窃忧焉何也求士于肇创之始也恒易求士于治平之世也恒难盖肇造之始人周历于艰险志勤虑审故才皆可用而求之也易治平之世人袭于所见之安诵古人之言而不明乎当世之务守成要之迹而不审乎治乱之原故才用鲜效而求之也难夫以日敝之法而重之鲜效之才其何以语保邦制治之理哉此臣所为窃忧而惧滋甚也夫法不足于治者才不备也才不足于用者学不备也尔多士学古之学以售诸用则既录于上之人矣其必举所学而善用之务以济天下泽生民上赞圣天子太平之业而流声光无穷焉则录其不有余荣哉乃若逐逐然与时汨没无所禆于世用徒以美荣名于录也虽录之天下后世有弗录者矣是重为录羞也吁可畏哉尔多士勉之 

　　○应天乡试录序 

　　嘉靖庚子秋八月天下例选士于乡应天府预以请臣治臣用卿遂祗命往典若文事事竣乃录所中式者之名氏与文以献且传之四方也臣治作而叹曰文不已盛乎在昔甲午之岁臣尝承乏于兹役今且再至焉视其文比之昔益加盛矣夫明兴百有七十余年以人文化成天下天下之人日相究于文经制宣备皇泽周洽洋洋焉与三代同□君术明臣道得也迨我皇上履纯仁躬至德被六艺宪经饬礼敷贲人极盖焕乎有文章矣薄海内外罔不翕然丕变承休光也矧夫南畿为我圣祖肇迹之地鸿猷闳化昌被人物而丰芑涵育视外服先焉固宜彬彬焉称盛美四国也然文实盛衰之机君子惧之何也古之人所贵于有文者将以饬德表行安众轨物杼轴乎天人之理叙正乎君臣之宜繇之可察时变观化成也舜禹之代股肱昌言叙九功修六府曰都曰俞殷周之隆则有伊训说命旅獒金縢之言以戴翊其世咸有大烈格于天地及其衰也实不胜其文而化成之意微矣孔子曰如用之则吾从先进盖伤之也是故君子弗惧乎文也惧乎文之盛而实焉者之或寡也夫实者道之根于中也譬诸草木植其根焉则枝叶之荫也远矣记曰天下有道则行有枝叶其实之谓与或曰文损益者时也而变之则存乎其人故韩愈出而唐之文变欧阳修出而宋之文变机使之然也曰文以形道也而道者所由以适于治之路也夫苟至于道矣文损益弗害也变于文弗由于道是舍经纬而纽组之无所措矣又乌足以语化成之理哉唐宋之治所以不能并于三代者独文也与是故君子弗惧乎文之盛也惧乎文之弗由于道而政治因之也传曰生于其心害于其政发于其政害于其事吁可畏哉方当天子文教之隆尔多士勉旃毋自虚也是举也提调则府尹某府丞某同考则学正某某监试则御史某咸胥饬以事诸曹六馆之士督学御史臣宜所简以试者凡四千四百而奇试而举者百三十有五人遵成制弗敢过也 

　　○应天同年录后序 

　　嘉靖甲午应天乡试士子予窃同校文焉夫人人之言弗同也然而其取同矣所录之士凡畿之属百一十有六人浙十有一人闽五人江西二人楚一人夫四方之地弗同也然而其荐同矣乙未咸集于京师醵燕以齿夫少长弗同也然而其序同矣于是乎有录焉以志其同予观之叹曰唯君子为能重是录也何则夫录以志同也然而有弗同者文同取也而语默异用焉名同荐也而崇卑异仕焉齿同序也而修短异数焉其能以终同耶然则君子所以昭著久远弗朽灭者将不有大同之道哉何也文不同同理也仕不同同义也齿不同同德也三者非形势地位之谓也是故语弗详也默弗缄也崇弗贵也卑弗贱也修弗永也短弗促也君子知语之弗详默之弗缄也崇之弗贵卑之弗贱也修之弗永短之弗促也则夫敏厥修以足乎己者自弗能已矣知语之弗异乎默也崇之弗荣乎卑也修之弗加乎短也则夫恃厥长以侈乎人者自弗能为之矣是故足乎已之谓贞贞而后能久弗侈于人之谓虚虚而后能大久大之极则天地万物同体也百世以俟圣人同道也何形势地位之足言乎是故同理之文可以立言同义之仕可以立功同德之齿可以立命三者所以昭著久远弗朽灭也斯大同之道也易曰二人同心其利断金同心之言其臭如兰夫在昔之同录者众矣昌黎紫阳之录后之人特重焉其它固泯泯也二子之录之同者后之人亦惟二子之重也其它固泯泯也然则二子之所同者大矣是故君子不同其所不同而同其所终同者同之至也夫苟曰同矣而终乃大异焉虽录之天下有弗录者矣恶乎同故曰惟君子为能重是录也 

　　○武举录序 

　　嘉靖戊戌春天下武举士集京师者七百九十人而奇兵部援故例疏以请上若曰文阳而武阴也武举以秋行后之举亦秋行义乃合遂着令焉秋九月兵部复疏以请制曰可乃以某某知武举某某同知武举某某考试某某同考试某某监试某某提调余执事亦罔不共慎若选也越九月己卯试骑射射而式者六百十人而奇十有二日壬午试步射射而式者三百四十人十有五日乙酉乃举之棘院试以文是月二十有一日庚寅天子始大享帝于明堂肇正宗祀百辟咸嘉有旷礼思奉休德也用是职兹举者惧不得与从事是辱乃穷五之日力夜继烛焉六日而竣事拔文而式者六十有五人取宸断也录成臣治敬拜手稽首而言曰国之大事在祀与戎夫圣王所以奉神灵之统理万物之命领天下国家之道也宪经制用因时陈义从古为重焉我皇上亶聪明之尽上达天德振湮厘缪作立大义以茂修古先王之绪冬至祭天而祀祖崇本始也季秋享帝而祀父思成形也而尊亲之孝备矣三岁春而举文顺阳德也秋而举武法阴刑也而仁义之用昭矣尽宪天之实建化成之极斌斌然旷百王莫之尚也尔诸士驰弓矢抱文艺乘时而售之用既膺兹茂制矣复与覩夫典礼之盛也其为遇也岂不甚良矣乎夫士患不恒于遇也亦遇而良矣其感奋也宜何如哉盖忠孝一心也文武一道也而人弗可以贰焉者也故合忠与孝者之谓德合文与武者之谓才合才与德者之谓全人六月之诗美征伐也而乃曰文武吉甫张仲孝友焉然则其道也果二乎哉是故战陈无勇不可以言孝辱亲惰体不可以言忠违德愆律不可以言文勤暴怠礼不可以言武凡此者是贰之也夫人具是四者以生之谓命古者戎有受脤以昭命也命而贰之是怠弃也遇虽良不如其己哉孔子曰我战则克祭则受福盖全人之道矣尔诸士其无亦是务与诚而吉甫焉而张仲焉用干城我宗社引若昌祀玉于无疆以上裨孝德之光弼兹仁义之治则尔亦有令闻于后世也其庶不负所遇之良也己尔敬懋哉 

　　○武举同年录序 

　　嘉靖戊戌秋举武之士凡六十有五人胥燕而会焉会以齿所以敦情好尚让礼也既成录矣谓张子尝被命柄若举录来张子读之叹曰美哉沨沨乎兹行于军旅其先王之遗也然齿广矣曲而曵于其全犹弗齿与二三子曰唯唯否否愿竟教焉张子曰尔诸子之始进也列而力黜陡之焉以艺齿乎进而第高下之焉以文齿乎会而序先后之焉以齿齿乎官而秩崇卑之焉以爵齿乎曰然曰古之有强力智谋之士显名诸侯声光百世者何限也然闻之射力不札者可以怀众木强少文者可以定国表饵之术可以系单于终身弗侯可以威沙漠之数者皆弗是齿也而卒能以齿流尔诸子其曷齿之重耶曰今之世齿莫重也弗齿其无以自齿故齿荣辱也君子务齿焉张子曰齿大矣曲而曵于其全犹弗齿与二三子曰唯唯否否愿竟教焉张子曰上齿齿世其次齿人其次齿身夫齿艺与文者有司之公也齿于一人者也绌于人弗齿矣齿齿者比与之眤也齿于数人者也通乎人弗齿矣齿爵者国君之制也齿于一身者也后乎身弗齿矣故齿德者贤圣之行也齿于百世而无穷者也故艺莫强焉文莫加焉齿莫尊焉爵莫贵焉虽弗齿天下后世有齿焉者矣况齿者乎苟弗是虽齿之天下后世有弗齿者矣况弗齿者乎故齿远近也君子慎焉二三子曰唯唯 

　　○应天府乡试录后序 

　　嘉靖甲午秋八月应天府乡试臣以训臣治受上命往柄厥事既行乃相与语曰兹知人之哲也维艰哉曷弗惧既至适贡院落成制宏而丽森而有域复相与语曰兹有司之理也唯共哉曷弗敬既事事再旬而竣录成复相与语曰兹人文之萃也维盛哉曷弗庆臣治敬稽首拜言于其后曰夫录有八征焉见昭代之盛焉见圣神之化焉见王制之善焉见根本之重焉见都会之美焉见道德之同焉见是非之公焉见宾兴之隆焉周公而下道莫明于孔子而其学独盛于北其世运亦从而北时南有荆楚之强孟轲而下道莫明于周朱而其学独盛于南其世运亦从而南时北有胡元之乱至于我朝文教诞敷讫于四海诗书礼乐蛮服咸暨履中抚运自生民以来未之能过焉斯昭代之盛也祖宗所以建极作则以基丕泰之化至精至密百六十余年于兹缵有休嘉治理用张我皇上弘猷懿矩式勤作率黎献承德罔弗自奋效用共于臣有菁莪棫朴之风焉斯圣神之化也选举之政先王所重也后世损益各殊制要以得人才同政治尔国家科目之设虽若非古然士之志于是者不见异物而迁焉故瑰奇之才胥此焉出昌言远猷夹辅于理而社稷赖之斯王制之善也昔文王伐崇居丰天命用新而武王宅是镐京四方攸同乃昌燕翼以延八百之祀我太祖肇基金陵以混一海宇太宗卜世于冀居天下之复位万世大业而丰芑之懿实首于兹土故三岁取士之客南北均隆焉斯根本之重也跨淮吞舒控引荆越山江环汇沃衍千里鸠灵孕英积而弥光故其才郁郁乎如照乘木难之媚于重渊大泽也弗可能掩焉斯都会之美也士之言典以蓄朴以贞信以通物明志以达政性命王道之纪彬彬尔非圣弗言焉斯道德之同也诗弗愚者录之易弗贼者录之书弗诬者录之春秋弗乱者录之礼弗烦乐弗奢者录之文浮罔实弗录也滞罔达弗录也僻罔正弗录也故可以献可以传可以程焉斯是非之公也惟皇上懋学饬治以敬礼于邦国之贤百辟祇若休命修乃役罔有弗寅供亿百陈燕飨蠲备千夫驰庶工趋有司程能咸曰兹政务之大斯宾兴之隆也然臣窃有忧焉录公矣庸有泽鞭以幸售者乎文同矣庸有静言而庸违者乎才美矣庸有恃之而作狡者乎制善矣庸有藉之以谋利者乎有一于此将不重戾圣王之教以自负明时哉何以当畿域之胜耶其无亦愧于有司之良尔矣是故君子会盛以昌也淑化以养也轨善以光也袭重以强也珍美以章也若同以广也笃公以扬也昭隆以臧也察于此八者而主之以道焉其用诸天下昭诸万世将无适而不宜夫是之谓才真尔多士懋哉 

　　○茶陵州志序 

　　茶陵志元以前无存刻也正统时始刻之治见其晦弗昭焉乱弗统焉芜秽弗根焉遗弗备焉渐散失焉寂欲隳焉太常夏公出补茶以责之治治于是取而笔削之作上下二卷为目二十有二凡六万余言维先王制国画地分吧道有升降或沿或革推世道之次志邵谱星气之书多杂禨祥不经然天人之道弗可奸罔志分野设险守国虽圣王不能废也嘉子迈之功志城池地道之昌挹衡带湘髦乂攸宅志形胜洪源孰孕疏为江河大块孰埏播为山阿民利之锺也志山川鼓众成化莫上于礼乐礼乐之发在于哲民情志风俗君食于民民食于力其极则恣欲并兼病于机利其隐弗悉也志食货君子出政之地旅德则宅甘棠勿翦岘石兴哀可不务与志公署维君子之政以民惠弗务己惠己惠者穷储备津梁沟浍之利因之民志惠政禋祀罔不有则匪是淫也崇正有之义志祀典勒崇垂鸿后则效之往世之辙可以为式志古迹民生颛蒙恣于欲动罔克咸本诸教志学校旅欲则夺竞孱弗丑制而御之以威天下志武备守令羣牧廉黩仁酷旅灵明明弗可掩也可不慎与志官守取士之法其来远矣所损益各殊要以得人才禆政治虽百世不能易也志选举陈惠隤祉以德黔黎久而弥怀其称赫赫志循良哲夫茂令人纲人纪小德谋邑中德谋国大德谋世具可称述志人物坤政穆成震撼不二家人之间可以观矣志列女坟典道绝六经言微秦汉而下文辞粲如也然要以发泄至道之蕴志艺文自汉以来佛老萌起至于今蔓如也正之以经常志寺观大道弗昭诞幻章达足以鼓众志传疑事有参差不可以类存之足备搜考志杂志是故志志也邵谱世也分野象也城池固也形胜势也山川域也风俗德也食货力也公署乂也惠政绥也祀典常也古迹鉴也学校教也武备守也官守职也选举求也循良吏之程也人物士之征也列女贞其内也寺观夷其外也艺文敦其训也传疑理之穷也杂志事之终也志道于是乎备 

　　张龙湖先生文集卷之三 

　　●张龙湖先生文集卷之四 

　　序 

　　◆序 

　　阳峯奏议序 
　　松皋文集序 
　　雩村存稿序 
　　寿张阳峰少宗伯序 
　　寿封君傅笔山八十序 
　　寿王太夫人序 
　　寿韩苑洛七十序 
　　寿少师罗峰六十序 
　　赠萧山李大参序 
　　赠计太守入觐序 
　　赠徐方塘序 
　　赠张子干序 
　　赠郏梅岩北行序 
　　赠赵完卿二守序 
　　赠李蕉溪序 
　　赠王克斋北上序 
　　寿李蒲汀六十序 

　　○阳峯奏议序 

　　南宫奏议集大学士张阳峯公在南宫所敷奏者也其目之大曰朝贺曰宗庙曰祀典曰学校曰选举曰官政曰恩恤曰王国曰宾贡凡为卷若干治受而读之叹曰吾楚诚多才也明兴百八十年起家翰苑以跻于大僚者亦不数数见其位在宗伯若襄阳任公华容黎公盖数十年而公始继焉其位师相典机务则有若文定杨公文正李公盖数十年而公始继焉然任黎举寅清之职而阙丝纶之任杨李入典枢密而神人之务未亲也而公则兼之矣任公当肇国之初而天造甫宁黎公守盈成之绪而其施弗终文定公历事三朝险难百折正德之间其难岌岌矣当剧居难文正有遗恨焉我皇上中兴右文崇儒稽古三代礼乐而明备之公首侍经幄细旃广厦从容论说以资启沃及位宗伯考古据今以上佐典礼君臣之际志意孚契言入而信两无猜疑故朝贺之疏爱以舒宗庙之疏正以悉祀典之疏明以直学校之疏昭以达官政之疏严以确王国之疏周以辩宾贡之疏辑以柔可可否否如盐梅曲糵相济而成味也其视四公难易何如哉夫所遇者时也所存者道也时之不齐故所建立者不能以皆同若夫纪纲国是尽力王室忠言嘉猷效于当时而文采勋烈俟于来世则公于四公固未或异道也夫公之位既兼乎四公之重而其遭遇之良以为行道之地者盖有四公所愿欲而不得焉故观于公之奏议则其时可感矣或曰天下犹治室也佐天子而相者犹持寻绳墨以审曲面势也六职羣辟分理庶事犹执刀锯斧斤以佐势也今天子且以公相矣公将举天下高深长短方圆之度而盈缩之以指使羣役功成而无名焉兹奏议者条例而事陈之夫亦犹砻斲之器也公奚以是为哉曰天下之事虽大小异势则未有不相资而成者规矩诚陈矣绳墨诚设矣而砻斲不备羣役不疾趋焉则亦乌能以自室也是故斧斤刀锯固规矩绳墨之所以行也由此观之则奏议亦不为无助于相理矣遂刻之 

　　○松皋文集序 

　　君子之生关天地国家之气而其言则恒以不朽虞夏殷周之盛昌言都俞伊训说命金縢旅獒之书翊戴其世咸有大烈德崇而身尊功炳而言流斯贞元之会而道德之极致也自是而降仁贤哲圣词工学士或穷约终其身而达人显爵文则不逮焉至于父子兄弟兼是数者以并立于一世益又寡矣司马迁刘向石奋杨震韩亿苏洵之徒各着所胜不有兼名盖气有所不足物有所不齐大美难兼全德靡具所受于天不可强也治幼尝读近代名臣许襄毅公传与平番始末北卤三贡诸疏茂声元烈震于华夏每思见其人而与之奔走焉不可得也及入词林闻庄敏学士论易诗太极之理敻凌超诣独立今古而道统一疏实开皇志通鉴纲目前编考叙数十载王霸兴衰得失之故上追麟史岂不岿然贤豪哉读默斋中丞所著九边论拨斸治本裁正化理长虑远识经世之具也比贰铨部日侍于松皋太宰之侧得观其所为文而读之乃喟然叹曰天下之文尽在是矣盖世之务立言者类事钩奇探隐咀华撷绣以取丰幅尺其合于道无几焉而公之丈纯硕博大平易正直稽性命之原达事物之变师遵六籍旁贯百氏其于古今疑词隐理虽髋髀紏结莫不取揆胸臆虚明独照自我心极为之宰匠无所依袭也奇神逸彩掞光天汉洒波江海电霆蛟虬出没万状而殊流会归同致于道是故于田蚕于南郊于无逸进讲见陈善之忠焉于桓台于晋祠于九感见怀古之思焉谓学可以自殖则汾州修学记谓名者永寿之道则山西按察题名碑明绝世之学振古之节则序余青阳集崇允蹈笃实之功则序薛文清读书录析天人之奥则序革象新书哀吾道之不续则祭庄敏文会天地人物之理一归于诚则识胡靖庵年谱若夫本民彛物则之实立人物纲常之极表图象之原穷理数之蕴提纲挈要简而明信而通则臆言题义真可羽翼六经也其若古诗近体讴吟咏歌大略以古之比兴就今之声律涵泳风雅宪章陶谢而触事感物天趣独得篇章所形迥然性情之正一唱三叹有遗音也呜呼盛哉夫天地之气窍于山川而国之休命基于纯佑故岳降申甫而八士兴周也予闻嵩华河洛之间风气佳美川岳蟠郁盖中土之奥区也才哲逓兴然代不数人人不兼德即程氐兄弟不能一日立乎其位无论功业也岂非以其气之不足而天时人事或不能相成耶唯公之父子兄弟并出其间跨映海宇而又值乎成化弘治盈成之会家庭师友志学相朂明仁义之术修礼乐之具名以道立业由才成故自襄毅庄敏以迄于公三执宰衡敷流天泽栽植贤汇以昌寿王国垂休无穷而文章经术与勋业相宣兼有昔人之胜而丕昭焉天下有贤不肖皆知其为昭世桢干斯文元龟也盖精灵之气积久而毓昌熙之运浚发而会天之所纵岂偶然哉或曰文以理为主以气辅之而其运则与时高下盖天地万物一气也其精纯粹美流鬯百嘉脉络条贯无所舛错其在于人则所得有厚薄所养有顺逆故所用有善否耳予尝侍公见其平居吶吶退居若无所胜及决大政折大疑论榷理道翻正居乱则其气勃发若洪河东下沛然莫之障遏也至于底定则浮光静影耀金涵碧湛乎可覩然而奫瀛浩渺莫可究止不知所为深且远焉盖所得者厚故其发也盛所养者顺故所持也定所关者大故所传也远所谓参天地关盛衰浩然而独存者则其文之在天下固自如嵩华彛鼎灵光百世不朽也又乌可徒以言语文字譊然立观听者例言哉集凡若干卷始弘治甲子迄于嘉靖甲午公仲子督府君□□与挍而刻之继是而作者当为续集也 

　　○雩村存稿序 

　　谭子光进以其父司正公所著诗若干休木以传司正之殁也进在襁褓暨童而启曰吾父吾不得而见之矣得见其手泽斯可矣居弗豫于食弗臧焉有洵涕既索其故藏询之播诵则蠹芸乌虎弗复完读也校数岁始集为汇四曰南还纪兴曰发瀛倡和曰金台杂录曰居乡留咏凡此皆其所存者也而弗存者不与焉帙成以谋诸治曰孤诚不能忍忘于吾先子也孔子有言言而不文行之不远孤不知吾先子之言之文也可传乎哉昭弗忘耳孤不树无以亢先子而先子是忘其罪益滋大孝终身慕父母杖屦桮桊君子爱焉孤诚不能忍忘于吾先子也治曰夫诗者人之情也感于物而动故形于声声比于律之谓诗是故君子慎其所以感而制其情若水有防若田有畔故言之发也鲜有慢矣治尝读司正之为诗也其南还之音郁以忧登瀛之音发以愉金台之音缛以则居乡之音散以缓夫郁以忧者劳也发以愉者乐也缛以则者观而止也散以缓者逸而适也劳逸忧乐之情变于前而音之所由以异矣然其言无不在君亲者忠孝之道也夫性情之正莫大乎仁义仁义之发莫先乎忠孝故不知仁义而可以言诗者犹舍白而采也诗可以观可以怨迩之事父远之事君其此之谓与 

　　○寿张阳峰少宗伯序 

　　嘉靖丙申九月皇史宬成奉列圣训录尊藏焉天子嘉儒臣之劳咸有庆用是阳峰张公晋少宗伯兼学士职讲事如故实异数也是月廿有三日适公之诞辰凡楚之仕于朝者咸造而介觞焉佥命治曰女其寿公以词治惧弗文也让而固或进而言曰夫寿命于秉也故均植也而松柏寿均介也而龟寿均羽也而鹤寿何则秉之所定人莫之增也公质丰而气昌器度豁达若干顷之波汪汪弗穷也传曰栽者培之兹公之寿与或进而言曰夫寿昌于积也故山积而嵩岳为乔焉水积而江海为弘焉公自宪佥讷庵公基仁种德和庆萌起至大参东轩公益昌以炽公克绳厥武葰起抓蔚以震乎天下沨沨也易曰积善之家必有余庆兹公之寿与治曰然公之寿不囿于二者而能兼之夫天地之寿非高明博厚之谓也不息而已矣君子之寿非期颐耄耋之谓也不朽而已矣维公邃学昌辞卒泽于仁义道德之实故典则可以赞王度浑厚可以振颓弊严核可以明得失冲粹可以续风雅铿乎云英韶頀之奏于悬间也蔚为国华焉是之谓金石之寿维圣天子懋学饬治而公日侍讲幄细旃广厦之上从容论说直而不激和而不迂引君于当道佛时仔肩以敷锡厥庶民王心用熙焉是之谓社稷之寿维昔楚闻人在文庙若杨文定公夏忠靖公在孝庙若李文正公刘忠宣公皆乡之典刑也耿耿百世焉公起而续之龙翔鸾翥骎骎乎宅于百揆用若厥元化以左右天惠措斯世于泰山盘石之安勋庸声烈流光无穷焉是之谓鼎彛之寿三者皆不朽之道也是寿之大也故泽于所积者其秉或淫焉所寿弗全也厚于所秉者其履或违焉所寿弗昌也夫公之所履既足自寿以不朽而得于天泽于先世者复深且厚此人所甚愿而不能必齐者皆于公聚焉则夫公之为寿也不其备乎故曰公之寿不囿于二者而能兼之者也夫兼则备矣备者百顺之名也无所不顺者谓之备诗曰乐只君子万寿无疆其备之谓与佥曰然遂次其言以为公寿 

　　○寿封君傅笔山八十序 

　　嘉靖戊戌十月封君笔山傅公寿八十其子德辉侍御以天子命代巡于浙将过家称觞焉楚荐绅士之仕于朝者咸嘉侍御斯行之乐也命龙湖张某女其寿之词某曰寿有道乎或曰质厚者寿予尝闻公矣力德而贞业矱内而标外国社之桢也然三十而始廪于学五十而始贡于王竟弗大章显于世而公填填焉忻距弗入肮脏无改度也尝自解曰贤否者人也通塞者天也人不可怠天不可冀吾修吾人耳于天何求焉斯非质厚者能然乎或曰仁者寿予尝闻公矣其为陕之断事也戎臣弗谙于理凡务必以公治之若游刄肯綮靡或有留焉然明允平恕而人弗以冤其佐于颖也平徭均役振弱恤匮旉和惠生阜利敬教颖民至于今弗忘陕卒构难戮抚臣焚官廨劻勷省邑惟相戒曰慎毋犯傅公也傅公长者兹非仁者能然乎或曰知道者寿予尝闻公矣公曰神大用则竭形大劳则惫母代鸟飞蔽其羽翼弃缨组以归于于焉徐徐焉伭同万花与物齐一每读老子书至伭牝之门是为天地根绵绵若存用之不勤则忻然曰道在是矣塞兑守门挫锐解纷和光同尘颓兮以自藏其贞耄而视听无改焉斯非知道者能然乎治曰上寿寿民其次寿身夫三者之言言寿身也而公寿则大矣盖国寿于民民寿于仁者也公能以仁心之政仁其民而民之被其仁者无弗寿其不尽之仁乃以托诸其子俾侍御为仁贤焉侍御又能以公之仁仁天下而天下之被其仁者无弗寿故其寿益广以远故抚爱之仁可以寿上蔡贞肃之仁可以寿王国敡历之仁可以寿四方夫侍御之所以仁于天下者则公之仁仁之而天下之所以寿于侍御者非公之寿寿之与仁不止于其心而足以仁其后寿不止于其身而足以寿天下故曰公之寿大矣诗曰乐只君子邦家之基言寿民也又曰孝子不匮永锡尔类言广仁也是寿之道矣乃识之以告侍御俾侍御归公寿公 

　　○寿王太夫人序 

　　太史槐野王子宦于燕以其母刘孺人就养焉久之刘思秦中不置槐野不能夺乃上疏曰臣少孤无他兄弟独育于臣母刘氏臣母寡终身不欲易所守唯朝夕哭惧臣之弱而弗成也及臣力胜薪水则又朝夕哭惧臣之不能为贤人也臣既荷天子宠灵以守内史之籍禄给之入可具甘旨乃奉臣母就邸舍养踰二三岁臣母则又朝夕哭惧臣之无以报君德也既又哭曰田获之秋谁则种之吾宁能安食其粟而忘秦之有拱木哉日思秦不置臣弗能夺而又不忍左右离也愿令臣得扶侍以归以重安臣母之志则臣敢不以报母者矢报天子也帝曰俞哉女维克于孝亦维克于忠予维女从槐野乃稽首拜辞阙下濒行复谒于龙湖张子而告之曰桢也荷吾母之惠以有今日兹且得请侍以归秦实惟天子之惠是庇癸卯吾母寿始六十秦俗上寿兹归将置酒大会诸族人姻戚以称觞吾母焉桢辱公之知也亦将有以寿乎桢愿以请龙湖子曰夫人妻以寿夫为寿人子以寿亲为寿然惟贤者为能寿亲天之寿万物也非地以资生之则天之道几乎息矣天地之寿万物也非物有以自寿之则天地之道几乎息矣故父天也母地也父母之于子亦犹天地之于物也有相寿之道焉予闻子之先君子文庵公之弗自寿也遗孤茕茕若缀旒将绝于地乃刘孺人茹荼咀苦以育之于成且教之使得为贤人焉则将引文庵之寿于无穷而且昌大之矣是则刘之所以为寿也槐野力修古之学而懋善弗倦蕴之也可以寿德发之也可以寿言措之也可以寿功而天下国家之寿咸藉之则将引其亲之寿于无穷而且昌大之矣是则槐野之所为寿也是故天非必寿于地也地受之而寿于物道相禅而无穷焉则天之寿从之矣天地非必寿于万物也物受之而能自寿化相禅而无穷焉则天地之寿从之矣故夫非必寿于妻也妻受之而寿于其子嗣相禅而无穷焉则夫之寿从之矣父母非必寿于其子也子受之而能自寿名相禅而无穷焉则父母之寿从之矣易曰地道也妻道也地道无成而代有终也诗曰孝子不匮永锡尔类言相寿之道也然天地能寿万物而不能必万物之自寿故栽培倾覆不齐焉父母能寿其子而不能必其子之自寿故贤不肖不齐焉其能者性同也其不能者气之穷也槐野修其所同而得其所无穷能自寿矣是故父母之寿从之故曰惟贤者为能寿亲 

　　○寿韩苑洛七十序 

　　嘉靖丙午南京兵部尚书缺帝曰其以朕二三大臣择众所贤者往抚朕师佥议曰都御史苑洛韩公可其任乃疏其名以请帝曰俞哉既而公以引年辞帝曰国有老成人朕方毗之弗听去今年戊申秋八月十有二日公寿七十魏国笃斋徐公永康爱葵徐侯相率走牲酒纁币称觞庭下且丐予文以为公寿予拜手曰古大臣之言寿也以能寿天下国家者也书曰天寿平格保乂有殷诗曰乐只君子邦家之基夫惟君子以平格保乂作基邦家而后声光休烈显于无穷历百世不朽我国家以六典建官两都分治其制视成周昔成王之营洛也其命周公曰廸将其后监我士师工诞保文武受民乱为四辅周公之治洛也曰明作有功惇大成裕用诞保文武受命周宅西镐而君臣相与乃勤志于洛焉其为燕翼谋至深远也独以殷顽民哉我高皇帝提天戈首取金陵然后擒伪汉蹴吴蜀驱元人而有天下则金陵固为根本重地文皇帝之定鼎北平也扼幽蓟之险坐临南纪万有余里而金陵屹然上游北拱燕极东引瓯鲁臂秦洛而指百越供赋亿万莫不由徐扬以入奸宄跧伏无敢窥天堑以哗中土者金陵扞蔽之力也昔宋祸首于燕云元纲溃于江汉以南北之势悬而脉络不相援也是故金陵固则南服靖南服靖则北地恃而为安所谓天下之枢也其视洛不尤重哉永乐中监以储贰后乃敕卿辅大臣居守之六职百役一如王朝守帅以下咸总己司马以城关戎马所隶视他职特重焉公以文武之材当天下承平日久欲补弊立废之时监兹留钥经武制众振颓剔蠹强奸怗柔隐绌发纾政乃大行人以宁宇则明作之功也首善之地旧章遗泽存焉土沃而民肥迩俗偷惰淫侈或逸于公度有司间以游宴之费课扰闾阎使者旁午弥文琐委公悉裁罢之谨守筦钥奉法顺流与之休息井廛晏晏不识役敛之及己则惇大之绪之虑之以悄悄之劳而发之以优优之政乘之以翼翼之勤而续之以明明之功斗牛之野郁然长城俾天子无南顾忧绸缪王基引于无替民气完固犹木植其本而枝干强立户扃其枢而庭奥无恐焉则诞保之业也声光休烈将不可并美笃棐而显于无穷历百世不朽哉是则公之所为寿也虽然君子之寿有道焉昔周公之系易也研极天人之变兼三王以施四事而几几之诚天实佑之用能廸将周祚寿于八百而令闻永久公尝悦周公之学通其理而究于其变思以其道润泽于世至老而不衰则公所自寿其心者如此故勤劳中外余四十年坚贞不贰天下国家莫不倚以为寿其盖有所本哉鸤鸠曰淑人君子胡不万年言寿有本也于是笃斋闻而喜曰乃今知大臣以天下国家为寿而本之学也遂书予言畀之为公寿 

　　○寿少师罗峰六十序 

　　嘉靖甲午冬十有一月壬辰实维少师罗峰六十之辰凡从公举进士者廿有七人时官京师咸趋而寿公各词以颂焉颂以官乃学士道南侍讲汝璧侍读衮编修承叙拜而曰维公以邃学昌词藻黼皇命文明武宣其气浑礴为国宗工可寿乃大理丞煦拜而曰九刑允理以乱兹有众不回不辟维公之平可寿乃通政柟拜而曰维公宣达宸聪正言弗壅谗说殄行罔震惊于师王泽乃通可寿乃给事中进第拜而曰防口若川溃用潺湲维公导之俾于昌言邦有司直可寿乃御史有本学孔朝用行中惟恕钝拜而曰昔公之总邦宪也举直错枉弼善正失百度以贞仪轨弗忒四方是则可寿乃天官员外郎臬拜而曰公宅百揆贤者进焉不肖者退焉矜严成宪谅如衡石可寿乃地官郎中仲琼檄拜而曰维公念民蠲逋时征远近贡篚实均实盈厥爱之弘可寿乃春官郎中顼主事介拜而曰维元后秉礼以孝出治而公相之蹇蹇谔谔惇典常定国是大猷乃从忠德不贰可寿乃司马郎中锓拜而曰昔者公贰圻父爰叶台极简稽诘禁王旅惟式边戎弗靖既威以绥维公之谟可寿乃司寇郎中梧誾叶主事江山奎拜而曰平亭谳狱维公恤之民繁其辜维公释之邦典乃钦维公之仁可寿乃司空郎中渠员外郎傅拜而曰维公下理坤道上和干元帝心宠忠晋锡骈蕃宝纶贞义翼翼桓桓其祉孔安可寿乃赞善治从诸子后拜而曰天地欣合以生百嘉其道不息万物乃成然而无能名焉君臣保乂以熙百志其化无疆万民乃成然而无能名焉我圣天子缵有大命向明立极而公之奋庸适会昌纪力赞吁谟爰定大典同志合道若符契焉岂偶然耶既而跻公台辅秉国钧轴公乃密勿万务以斡运化枢四序宣流功成亭毒天下盖不知其功而公亦不自以为功孰得而名哉然而社稷安焉生民休焉声光流于无穷而公卒不能掩是则公之所以为寿也诗曰乐只君子邦家之基乐只君子万寿无疆其此之谓与乃诸子退而贺曰昔昌黎紫阳之举进士也凡与同录者至今可考见焉所托然耳然则从名卒已之录者将不托公以寿于永世乎可以自庆矣遂命治次第其言为序以献 

　　○赠萧山李大参序 

　　都谏萧山李子既陡山东之大参朝之大夫士咸相与贺曰李子文而悫忠信而理强而弗激粹然诚者也其治山东也德惠是柔齐鲁之民不其有瘳乎濒行凡同事于科者祖而觞于白河之涯乃命诸治曰其赠之言治曰君子之于天下犹身也朝廷腹心也谏诤药石也民元气也德惠粱肉也腹心之气或淫于晦明寒暑也则有疾故置为药石以待之然至于关格焉则药之而弗达也砭之而弗及也苟拂而强之其疾益深故善医者投之以意迎而夺之使自合之从而折之使自格之久之腹心晏然也故医也者意也以意医者上也民亦然盖国脉之所恃者民也而民命之所由以生者则存乎财焉先王之世财藏于民而后世之财也藏于官今也上下侐侐焉称匮乏不藏于民不藏于官矣夫不藏于官也犹必取诸民以盈之苟不藏于民也则又将何所取耶取之而竭焉其不至于横溃决裂也弗止矣苟横溃而决裂也虽有德惠弗之需矣夫人之身荧魂精莩嗜欲休作类元气所运也然惧其哀也故饫之以粱肉使有滋矣苟或嗜欲弗止劳作瘁瘁折而支离焉抉而疮痍焉横溃决裂虽有粱肉弗之饫矣故治身者弗惧无粱肉也惧夫粱肉之无以饫也治民者弗惧无德惠也惧夫德惠之无以需也夫山东畿辅近藩也其患莫先焉登莱之地卤瘠弗岁获鱼盐而食厥生弗充也兖济诸郡敝益甚矣常赋之余漕挽之夫津途之卒日而伯仟月且万也岁无算矣河防泉决官薪官牧百役萃之滕费之境蓬棘亘野而役赋日勤焉吾恐其横溃而决裂也夫李子尝能以意而愈腹心者也国其食及有福则于山东之治也齐鲁之民不其有瘳乎盖文而悫则事有纪也忠信而理则政弗迷也强而弗激则行有序也粹然而诚则民弗携也数者君子之道也是故可以事君可以治民兹朝之大夫士所以咸相与贺也 

　　○赠计太守入觐序 

　　蜀计子萃夫以贞阳令陡守于茶未五月当入觐濒行司教朱子勋周子相赵子铭林子继祖与庠之士咸相率祖之计子曰政久则洽民乃孚子产之治郑三年而后民诵之故理政若御善视其马和其唇吻度量其力久而后习也旦夕而服之鲜弗逸矣夫国制百职三岁献绩用黜陡焉予兹行也五月之政耳其何以为献耶子勋乃爵而进曰惟犬子有重守令之诏以保乂民公之令贞阳也储蓄二万旅用弗饥守于茶经月而民事集再月而巨寇得三月而众废举是谓能勤君之职兹不足献与子相复进曰惟天子有敬一之箴以作民极公举厥训表重以式俾民知反于恒性罔不胥效以则是谓能廸君之训兹不足献与子铭复进曰惟天子正祀典以崇经常公钦乃度用昭厥彛饬厥经制秩节时兴是谓能敷君之礼兹不足献与子继祖复进曰惟天子重庠序之教以造士公时厥课诲训不倦作率庆士惟厥躬士用彬彬然祇慎于修罔或斁是谓能作君之人兹不足献与于是庠之多士咸揖而进曰人君以四海为心君子一视而同仁矣贞阳之民犹茶也茶之民犹天下也公昔之惠于贞阳者谓非惠茶乎今之惠于茶者谓非惠天下乎笃近而举远是谓能扬君之仁兹不足献与张治疾不得与诸执事后闻之曰可以献矣夫勤君之职行之共也迪君之训心之忠也敷君之礼纪之中也作君之人庸弗穷也扬君之仁道大同也五者人臣之道也其为献孰大于是乃书以赠计子行 

　　○赠徐方塘序 

　　方塘徐子以刑科右给事中陡山东宪副或曰徐子其能正刑矣乎张子曰徐子知正刑之本矣以达之天下沛然也昔者徐子举进士筮仕于扬徐子曰扬扬也扬而导之是滋侈矣刑得无烦乎是故倡民有化正民有术古人之言曰不明于化而欲变俗易教犹朝揉轮而夕欲乘车也不明于术而欲行令于人犹倍招而必拘之不可得己故渐也顺也靡也久也服也习也之谓化实也诚也厚也施也度也恕也之谓术吾惟端其化善其术以临之其庶矣乎乃饬德崇义雕琢复朴三岁而民安之天子曰是才之良也其克弼于民亦克弼予乃召为给事中徐子入为给事中曰上谏以道其次以法下焉者激而己矣以道者无刑者也以法者明刑者也激焉者违道以成其私也国乃多刑哉古人之言曰顺理而不失谓之道德道德定而民有轨矣有道之世善明设法而不以私防者也违道之世既已设法则弃法而行私者也为上者释法而行私则为下者援私以为公行公道而托其私焉寖久而不知奸所积矣刑得无烦乎吾惟守道循法而不敢以私焉其庶矣乎乃慎经顺度动迪检押三岁而国安之天子曰是才之良也其克弼于予亦克弼于四方乃擢为山东按察副使徐子曰政之所兴在富民民富则思善思善则远罪诗曰俾民不迷君子导其百姓不使迷是以威厉而不至刑错而不用也古人之言使民之义在利之勿害在成之勿败在生之物杀在与之勿夺在乐之勿苦在喜之勿怒而己民失其所务则害之也失其时则败之也有罪者重其罚则杀之也重赋敛者则夺之也多徭役以罢其力则苦之也劳而扰之则怒之也今四方之民贫矣而害之而败之而杀之而夺之而苦之而怒之弗已也刑得无烦乎吾惟省于是六者弗移焉其庶矣乎夫务德以反俗者顺民之经也务道以理法者正国之度也务爱以靖众者格世之权也三者圣王所以治天下者也故曰徐子知正刑之本矣以之达于天下沛然也 

　　○赠张子干序 

　　史事既闲毅斋孙子虚山席子芗溪江子水南张子白石廖子三渠王子咸龙湖子止焉南滨子趋而进曰金也愚帝弗省以教南康惧无以模范也惟君子言贞而则可以令世无以惠予予实克奉乃惠俾白鹿有典训焉不亦远乎长木之荫无不庇也而况君子者哉孙子曰嘻艰哉惟国治乱在人人若否惟师师者民之表也故欲来民有必先起其表设其所恶虽召弗至也席子曰古之师也率人今之师也率于人古之教也兴治今之教也兴于治江子曰泰豆氏之御也善视其马和其唇吻度量其力驽骥齐乘焉故能取远道而马不罢奚仲之为车器也方圆曲直皆中规矩长短俱材焉故敝而不反其常张子曰若金有范若木有绳弗范弗刑其器弗成弗绳弗凖厥用弗审廖子曰无谓禄薄无谓位卑敬除其舍神明将依庸讵知薄之非薄卑之非卑耶王子曰白鹿之规朱子之训也其鉴不远是故廸常尽性则道德集矣修知慎行则诚明域矣正谊明道则功利息矣强恕而行则物我一矣正身先物则教化浃矣由其迹弗解其贞容声而振蒙斯谓学梗而训苴也龙湖子曰备矣由孙子之言可以惧由席子之言可以树由江子之言可以成物由张子之言可以刑由廖子之言可以守由王子之言可以大故知惧而后能知慎知树而后能率知成物而后能化知守而后能固知大而后能不反不反立也能固力也能化业也能教职也能率则也能知慎德也六者通于天下矣何有于教南滨子乃再拜曰惟衣服丽厥躬惟宫室庇厥止惟君子之言厥利溥哉金也敢敬承之无藉有嘉宠 

　　○赠郏梅岩北行序 

　　东仓梅岩郏大夫荐和始筮仕天子曰兹守之良也维汉嘉为蜀邵大且要女其往守之以辑厥旅乃予惠靡远弗届庚寅梅岩守嘉甫三祀嘉之人惠焉天子曰兹守之良也惟茶陵为楚邵之敝民瘠而弗和女其往守之俾若厥生癸巳梅岩来守茶既期茶之人惠焉天子曰都汝维克敬承予命修乃秩绩用彰显其召为司空员外郎用诏予以扰邦事梅岩将赴召州贰可山赵子完卿云门谢子天章与郡之士若民相啧啧语曰郏大夫之来也庆兹土之休予亦乐有成政乃今夺以去焉茶之惠其弗终也咸若有不豫然宫寀氏龙湖张子治往贺而解之曰君子一视而同仁茶之民犹嘉也天下之民犹茶也昔嘉也不能私梅岩之惠而以及于茶茶也可得私梅岩之惠而不以及天下哉先王之立司空也以应四序之冬故曰冬官夫冬终也万物之所终也为藏民之府是故度地居民游旷节矣山川沮泽时四时政俗一矣量地远近四国宜矣兴事任力百役齐矣食节事时民生植矣乐事劝功礼义出矣斯王政之本也昔伯益为虞若于上下草木禽兽禹为司空六府三事允治万世攸赖其所藏也远矣故守也者藏乎一方者也司空也者藏乎天下者也天下之民藏矣茶之民有弗藏者乎予方庆天下之民得人以藏也而子乃以茶之民不得其藏为忧耶子之意宜无弗豫也于是可山子偕云门子欣然具觞俎相与饯梅岩于洣江之浒 

　　○赠赵完卿二守序 

　　慈溪可山赵子完卿倅于茶有政之善三焉一曰勇平寇二曰断服梗三曰志勤民茶山谷是宅长林深箐盗贼之区也嘉靖戊子渠魁谷俭聚亡命百十掠酃掠安仁掠攸掠东流无虚日乡邑用弗靖兵宪东津孟公檄来谓可山曰寇之弗芟何以保民寇无常治或抚或捕惟汝谋可山乃设团伍备器械捕奸宄索窝匿令罔不慑辛卯八月谷俭掠官陂谍者至可山率兵往扑之至则贼已遁去亟驱兵追焉贼仓皇走山谷中且战且却可山望见之令其众曰此难以刃接可矢而毙也于是左发一矢焉毙一人右发一矢焉毙一人贼大溃识其毙则谷俭也众欢呼而还贼用是不复如境居民忘警勇平寇也茶之东与永新壤相接彼豪夺予田数千亩赋貱于吾民者凡五十年奏讼积几势格于两省弗协彼民益梗鞫者艰焉乃中丞南冈朱公檄来谓可山曰酌乃俗以平兹役惟汝任可山奋然以从泰和尹吕子亦以公檄来会焉志维同乃召彼民而谕之曰尔归予田乎入予租乎维尔择否邦其有常刑民曰惟公命是听可山曰疆有此彼其民一也予何忍昵夺其田弗利于尔尔弗入予租弗利于予民尔其入予以租田则弗尔夺民曰唯唯遂岁入租二百六十有奇两民称便弗困焉断服梗也壬辰春茶大疫可山曰其牧民者之咎乎乃往祈于神凡疫必躬视之疫遂已三月不雨夏五月六月复不雨可山曰民其将艰于食乎乃徒步往祷于名山之云阳弗雨之秦人洞弗雨可山曰予闻百丈之山有龙湫焉盍祷诸众曰险非公所宜往可山曰苟利于民何惜乎予身足重茧走数十里缘石披棘附萝而上至其巅祝曰民弗食予不能食神其能血食神之监予予其归俟尔命毋为神羞遂大雨民歌曰田畴裂民食竭雨三日赵之力志勤民也夫平寇在勇惟慎乃集服梗在断惟公乃成勤民在志惟诚乃孚是故孚以诚则志可贞矣成以公则断可明矣集以慎则勇可行矣有一于此足以善物况备是乎乃多士曰斯吏之程也可以书适太守计公来亦曰可以书 

　　○赠李蕉溪序 

　　予尝道湘中与罗氏兄弟游焉罗氏居江水之曲地奥而衍每春涨水沿溪入平畴成浸则系舟庭阶前予时与罗氏兄弟鼓枻张乐举酒食鲜野翠交映上下一碧宛然坐镜中也罗氏兄弟与蕉溪李子秀夫称内兄弟也尝语予曰蕉溪不妄言动其中朴者也予缘是与蕉溪游见其貌沌沌兮若澹及发语辄中理解予亦信蕉溪朴者也既而与湘之人士游焉莫不曰蕉溪朴者也甲午蕉溪卒业于南雍南雍之士亦曰蕉溪朴者也辛丑蕉溪以谒选至相与道罗氏山水之乐予心戚戚有湘中之思矣无几蕉溪授乐安丞问政于予予曰昔人有言治大国若烹小鲜惧扰民也是故其政闷闷其民淳淳其政察察其民缺缺蕉溪朴者也其于民必安之矣盖远近不同习而感应之机则未或异焉者其心同也蕉溪之朴既孚于其近矣有不孚于其远者乎既孚于其士矣有不孚于其民者乎率素履以往可蛮貊也况乐安哉或者谓蕉溪曰以子之所持而仅止于丞焉或不孚矣蕉溪曰丞承也将以承乎令以承民也吾惧其实之不足以承也又何计崇卑哉盖崇卑势也而所以崇卑之者实也实崇矣有能卑者乎实卑矣有能崇者乎予闻之曰蕉溪达矣夫朴者体也达者用也朴以为体则能使民不伪达以为用则能使民不欺不伪故其俗可厚也不欺故其化可久也二者其政之大要乎蕉溪曰敬受命矣遂书其言于图端以为赠 

　　○赠王克斋北上序 

　　嘉靖辛丑克斋王公以中丞抚于江右既陡留都之少司徒明年春天子乃召之入濒行留都之卿大夫士咸相与喜曰凡人臣之通于仕籍者类视内为重以其地之近而势行便也兹公之入也将佐天子以邦计之重而奉行其制命受民是乂国其有永赖矣乎佥乃谓治宜赠之言治曰古大臣自四方入者必以其政告于君所以广听而达隐也公吴产也且宦于东南者日久其民物丰乏政治偏弊之状所亲覩焉兹行也其所以告乎吾君而惠施之宜莫有急于东南者矣夫事之在东南系乎邦计之急所宜先者有三焉盖国家财赋惟东南是倚至于今生之者寡而以靡食者甚众取之者勤而以靡用者无经也故农终岁耕而不能以糠粃自饱妇终岁织而不能以缯絮自蔽公私之积嗷嗷然不逮正德间无论弘治也而旱蝗横敛日相寻不止夫民犹基也高墙丰上硗下未必崩也降雨兴流潦至则崩必先矣有若曰百姓不足君孰与足所谓邦计之重当有急于此者乎自国家之定鼎北平也岁漕江南粟数百万斛以入大仓贡筐行旅百货羣来而皆由漕以达也昔者尝以黄河为漕之害也而力障之今乃资其利而导之且弗至矣符离而下百里为陆汶泗涓流渗于土□□坏徐吕悬石百仭篙工缆卒不能飞而渡也夫漕譬则人之咽喉也一日弗食则元气为索然矣所谓邦计之重当有急于此者乎管子曰海王之国谨正盐筴刘晏号善理财而盐利视他赋半焉我国家悬中纳之令富商巨商飞挽鳞集边圉之间戎士宿饱何则吾予以利而彼利之也而今则不然令虽悬而应命者日益少禁愈严而奸利者日益多国则何所恃而利之何者彼有所利而吾夺之也古人有言利出于一孔者其国无敌出二孔者其兵不诎出三孔者不可以举兵出四孔者其国必亡由今言之利孔之出盖不知几矣予恐菹薪之弗茂而牢盆为盗薮也所谓邦计之重当有急于此者乎夫民力竭则病财漕法废则病食盐政弊则病利三病交至然而天下不屈者殆未有也况乎野有暴师脱巾侯食燕蓟弗给途载僵俘而劳费无度帑藏壁立市物腾踊民志癛癛苟非其术则何向而可哉虽然亦存乎人耳语曰一岁树谷十岁树木终身之计莫如树人一树百获是故有治人无治法公之入也其得所树矣哉予尝闻公之抚于江右也审兴革筹利害询疮痍廉贪浊苏困穷鉏强横平征役结兵甲拔遗逸露濡霜肃洪都之人改观焉其贰于司徒也经用制赋缩储度费实均实盈惟民作常惟都作程留都之人改观焉持是以往则凡所以佐天子邦计之重而惠施吾民以收百获之功俾天下之人改观焉国其不有永赖矣乎兹卿大夫士之所以相与而喜也诗曰乐只君子邦家之基 

　　○寿李蒲汀六十序 

　　嘉靖庚子五月癸丑维大司徒蒲汀李公寿六十之辰门下士咸趋公之庭拜觞焉乃序进而祝之中丞南川张子珩弓冈周子煦御史蒲津景子臻曰寿昌于积也山崇而岳水蓄而海焉所积然也李氏自司徒杏冈公种和艺德功被当世沨沨乎天下称仁焉公起而续之龙翔凤翥继迹厥位复能以杏冈之仁仁天下有不匮之孝焉夫是之谓世寿易曰积善之家必有余庆银台参议石川张子寰汴藩参议颖川王子传曰物厚者寿故松栢后岁寒而雕秉所定也公质厚而气昌度汪汪若千顷波弗穷也有纯固之真焉夫是之谓秉寿传曰栽者培之光禄四泉杨子麒草亭彭子黯雪滩胡子奎曰公历事三帝世跻恬熙罔有兵革祸乱委蛇禁闼纶华纷耀有衎衎之和焉夫是之谓际寿诗曰茀禄尔康矣司成东洲崔子桐少司成前峯王子同祖曰公邃学昌词卒泽于仁义道德之实黼藻皇度章明圣则彬彬乎若黄钟大吕玉琮彛鼎之奏诸悬间列在西序也有不朽之懿焉夫是之谓经寿书曰维义维德时乃大训庶子内方童子承叙司谏泰泉黄子佐曰昔公在讲幄广厦细旃之上从容论说直而不激和而不迂务引君于道既贰冡宰留政秩秩矜严成宪谅如衡石乃佐司马爰叶台极简稽诘禁王旅惟式晋位司徒也轻用制赋实均实赢惟民作常惟都作程维时天子南狩公疏恳恳有勤国之烈焉夫是之谓仁寿南山曰乐只君子邦家之基太仆潞桥杨子行中白厓刘子渠曰公仕四十年矣凡家食者再罔以进退充诎委顺伭化有乐天之诚焉夫是之谓裕寿老子曰用其光复归其明无遗身殃司勋郎石溪伦子以谅曰昔闻之天惟纯佑命则商实惟公忠亮帝心简之思用老成人以保乂有邦公将宅百揆秉钧轴斡运天化以时四序俾社稷安焉生民休焉耀功千祀流声无穷有辅世之休焉夫是之谓贞寿书曰天寿平格学士张某拜诸子后而言曰备矣夫世言启也秉言基也际言时也三者系乎天而不可必得也经实之符也仁道之至也裕天之游也贞德之成也四者系诸人而不易能也公修其所难能而得所不可必者之天焉则其寿也不亦备乎记曰备者百顺之名也无所不顺之谓备 

　　张龙湖先生文集卷之四 

　　●张龙湖先生文集卷之五 

　　序 

　　◆序 

　　赠刘希哲序 
　　月庵序 
　　赠王两洲考绩序 
　　潜庵序 
　　慕椿卷序 
　　赠陈墨庄序 
　　偕寿集序 
　　戴星集序 
　　晋昌荣哀录序 
　　双槐序 
　　楚潭世惠序 
　　攸水之释序 
　　马首刘氏重修族谱序 
　　赐金汝砺荫武东归序 
　　别蒋崇冕序 
　　愿乐亭序 

　　○赠刘希哲序 

　　教治之繇也古者之教本乎其身法而布诸其履也议而阐诸其神也修六艺之文以道之明仁义之实以纲之是以其化伭也化伭故其材忠材忠故其政悫政悫故其民朴民朴故其俗浑厚而天下治后世之教嗟乎远矣于己恕于物详于己约于物备而又辟之以文辞开之以爵禄是以其化觳也化觳故其材靡材靡故其政楛政楛故其民侈民侈故其俗淫豫而天下乱故曰教治之繇也弗可以弗慎也但今之所谓师儒者位不及郎禄不上三硕位卑则人易陵禄贫则谋道之心薄非大齐信于道奚能以自树乎哉此教之所以不古也教之不古繄乱之衢梧冈器远而履庄学硕而术不邪者也以远载事则知齐物矣以庄为行则知立道矣以正为训则知利用矣知齐物故处崇下不赘亏也知立道故无色知而有能也知利用故动中而人化也三者善之聚教之先也古者圣贤不乱穷达知所以齐也身以为度知所以立也櫽括之侧无枉材知所以利也是以人材众多礼义兴行王道成矣周子曰师道立而善人多善人多而朝廷正朝廷正而天下治始梧冈之为是官也人皆惜其位贵弗比于德予方有感乎教之不古而喜及见梧冈之克有成也梧冈名仰字希哲为梧冈请予文者司城陈子天器上舍贺子汝勋 

　　○月庵序 

　　朱君廷广自埋于民自藏于畔者也荷塘之山地崇而景幽廷广居焉月出之夕则光射其室槛辉堂白岩矸木烂仰而视俯而睨始怳怳乎若失既专专焉若有获久之嗒焉遂以月名庵郭君汝贤之京师为道其详予曰嗟冥哉夫处其小则大者或昧恬于幽则曜者眩焉是以君子随处而务得其道屠羊之技三旌弗能易者其得深也廷广好月而忘势者也其知月之道乎夫月媒媒晦晦受日之光既似虚者循微而入不遗小间既似察者屈而复伸盈则必食既似知命者轨度靡忒四时以成既似信者合离亏盈贞彼百化以底万祀既似恒者咸得之而明失之而暗既似仁者是故君子尚其虚以受明也尚其察恐物有遗照也尚其知故幽约章白匪以赘亏也尚其信故无行弗越也尚其恒故其德靡贰也尚其仁故蛟龙蝼蛄无弗爱也虚以为质察以至之知以用之信以守之恒以一之仁以成之六德不愆乃能协于天地之性古之君子迹幽而行昭金锡弗替弗愆德也否则月其惮为人之用乎隐员岩而似钩蔽修堞而缺镜非月之全也即晦索魄而不覩既望之昭昭非好之至也故曰君子随处而务得其道焉汝贤归幸以语廷广廷广其勖之 

　　○赠王两洲考绩序 

　　南宗伯两洲王公既三载考绩于天子之廷春官之属凡若而人谒于龙湖子治而言曰宗伯以掌邦礼先王建制经世轨物则度一禀于礼礼者所以总一海内整齐万物同风俗而出治道也故圣人重焉我国家肇基金陵首被皇祖礼教之泽迄于今百八十年世变风移敝化奢丽靡靡同流夫岂其治之不足哉道有升降政由俗革势使然耳昔康王命于毕公曰历世三纪世禄之家鲜克由礼盖惧夫久而坏也我圣天子宪经稽古明礼乐之典以作新天下海内忻忻然而金陵在甸服之外数千里乃自少宰简公以宗伯之任者其亦康王之意与公乃敷秩天子之化以敬修我皇祖之旧是故以兴典制则仪度有章矣以慎禋祀则鬼神来享矣以辨器数则品物有程矣以谨贡度则荒服宾怀矣俾百度罔不共承于式圣王之礼用昭于久远弗斁者兹维公之绩莫竞焉治曰礼者人之域也君子人域是域而后能域天下毕之命曰维公懋德克勤小物夫古之人居传其臣以保厘之大而惓惓小物之勤者盖勤其小则大可推矣故颜子王佐而自非礼勿言动始伊尹乐尧舜之道非其义也非其道也一介不以取予诸人皆自域以域人之理也予尝闻公典铨选而黜陡公焉理藩辖而政化宣焉抚郧楚而襄邓宁焉督江洋而沙寇平焉莅廷尉而刑狱允焉曰是犹夫公之才也及从公贰政冡宰日夕与游处则见夫公言必以坛宇也行必以坊表也交际取予必以检押不苟也其示人若坦坦底里毕出然即之截然而不可犯也穷之渊然而莫可究止也予始一二见之以为强于礼者适然耳既而其后常然至于其久也又未尝不然及察于其家于其乡于事之巨细人之众寡无不皆然然后知公之所以域于天下者皆其所自域者以本之也夫立乎君子之域以由域人之理是故以掌邦礼宜乎其绩之莫竞也诗曰淑人君子其仪不忒其仪不忒正是四国抑先民有言人道经纬万端而规矩无所不贯予窃悲夫今之世矣民不兴行邪慝并作悖经彛裂章服流俗靡靡而莫之返也人臣盗国柄以成好恶之私人纲人纪胥戕胥溺又何望乎天下之能域哉呜呼安能推公之道以变易其俗使天下之人皆域乎公之所域则三代之治庶乎可求矣于是二三子属笔于治书之为文以赠公焉 

　　○潜庵序 

　　龙子道熙别号潜庵张子曰潜与达一致也潜以抱真达以庸之龙骧蠖屈易其化趣均焉耳君子之道或失则通或失则固或失则流或失则泥斯皆不一之咎也夫道一则定道二则杂是故君子尽其性也性者一而已矣故葆其淳和志意得明焉推行正物事业得广焉守其天分岂约得齐焉孟子曰大行不加穷居不损言丰约齐也是故君子不入距不出欣填填焉于逵弗乱于盘衎衎謷謷乎天下正之以照万世此君子之道也是故成身尽物者莫大乎性身而为纪以定天下之纪极者莫大乎君子易曰龙德此之谓与故序 

　　○慕椿卷序 

　　李子学宽既服官政因哀其父之尝困于是而终弗获有成也乃作慕椿卷以志其思将遗诸其后焉可谓孝矣昔李贺父名晋终身不举进士徐积父名石终身不履石不用石器曾晳嗜羊棘曾杛不忍食羊棘大舜五十而慕舜性也曾杛几也积利而贺矫也矫荡志利近益几则明性因矣肆其类悬也是以君于思成身焉成身成亲之本也孝子之至莫大乎成亲成亲之至莫大乎成身吾闻成身而后能成其亲者矣未闻不成其身而能成其亲者也舜尽事亲之道而天下之为父子者定故成身者非自成亲而已也所以成物也成亲孝也成物仁也学宽躬有教人之责能移其道以易之则民劝矣诗曰孝子不匮永锡尔类言其有及也学宽岂可以弗慎乎哉学宽以卷来索予文予不能自成以逮乎予亲也悲矣暇能为学宽多言耶 

　　○赠陈墨庄序 

　　墨庄与予同州里予童而跂长而适适壮而规规久释如也几二十年庚辰春予以试牒上春官五月墨庄亦以贡来京师万里相得甚欢也会墨庄以分教巴县离去予亦将服有官政相学相友弗能如昔此情岂易然耶夫不能离者心也不能不离者势也其不能离者卒夺于不能不离者之胜焉嗟乎悲矣夫以墨庄而止于斯焉若无以自解于天者噫嚱天下之事惟义与命而已矣义则可恒而命则不可必焉者也君子修诸义以俟乎其命肆其道至焉施孟之子同业而异遇樗栎之不良于松柏也限之以穷谷绝壑百牛莫致也樗栎当途或得以斧于匠石怀卞璞三献而三刖以瓦缶陶者比于亩岁数盆其然者义也其不然者命也而君子终不以彼而易此故能处穷达不乱焉墨庄言有坛宇行有坊表道有一隆熙熙然其乐人之臧也有不当则隐隐然以恐能修义矣迹可远到而顿于促术可综世而隘于庳心杆杆不为悒怜能听命矣修义故达达故于人顺也听命故不忧不忧故于己裕也顺于人裕于己是谓备善师之道与且师也者所以范刑乎人也言繁弱秬黍之功必归乎范刑诗曰菁菁者莪乐育材也又曰岂弟君子遐不作人言君子能作成乎人也而孟轲氏之所谓乐者亦曰得天下英才而教育之夫义不大行于己而足以禆人泽不自己出而功不掩势不必崇而乐在焉墨庄之于命未始不为遇矣然则墨庄之所以自解者亦或在于斯乎亦或在于斯乎 

　　○偕寿集序 

　　偕寿集美双寿也丹徒袁侗庵仲彛父寿八十其配沈氏孺人亦寿八十朝之公卿乐而颂者若而人大夫士乐而颂者又若而人乡之士乐而颂者又若而人袁子倞如京师袭以示予予读而欢曰可以观德矣夫无知之谓侗侗德之基也君子侗以葆德德以基寿是以能备庄子曰吾生也有涯而知也无涯以有涯随无涯殆已故人皆知有知之知而莫知无知之知也以无知知者逸以有知知者劳以无知知者释以有知知者胶以无知知者静以有知知者动逸故释释故静静故寿也劳故胶胶故动动故殆也是故天道无知而能久覆地道无知而能久成至人无知而能久视是谓万物之宗天下莫竞焉君子之道尽有天循有照冥有枢天以为则地以为纪日月以为度四气以为本至人以为经天以为则故神不息也地以为纪故形不泐也日月以为度故精不竭也四气以为本故其倪不测也至人以为经故德葆而神一也是故兽之穷也以机羽之穷也以罦鳞之穷也以罟夫知以穷物及其久也灵而不持与俱化焉故曰不知深矣知之浅矣不知内矣知之外矣是故谓之殆仲彛自埋于畔侗以为守缘督任化委顺而涂却然鼎食连骑视一都之君爵邑之人乐与之比焉年登而强弗折赢其躬以祉其后君子以为备矣夫备者侗之聚也侗以为聚德莫藏焉是故可以贵可以贱可以约可以散可以保身可以全生可以尽年是故可以咏歌可以书可以传 

　　○戴星集序 

　　张子曰诗志也潜于中而词以形者也予尝即古人之词而论其志矣屈宋之志思其词哀渊明之志幽其词离太白之志旷其词远子美之志忧其词郁夫四子者之词也皆流离拂逆之余也其变也已及读楚洞野学士戴星集则叹曰维志之贞哉麓亭似屈原至乐似陶虎邱嵩高黄河似太白苍彗日夕改岁似杜然思而不哀幽而不离旷而不远忧而不郁维志之贞哉史内方子曰夫四子者之词也皆流离拂逆之余也其变也已洞野子蜚英词苑叶歌明良一言之形国家藻黼焉海岳丹雘焉判徽未几旋复召还晋宠日骈耀骎骎尔钧轴矣夫枅臼濠激固与天籁徐徐者异也然则斯集也岂亦其变者与张子曰君子同志而异道同情而异感同事而异遇夫道者其趋也感者其物也遇者其时也君子慎其趋焉耳矣其物与时之遭焉则有不可必者是故车正其轴而康庄大行莫匪致远矣弩慎其括而远迩左右莫匪适的矣人端其趋而夷险逆顺莫匪成行矣是故贞志之立可以纬事可以经德履贞之信可以饬听可以昭远故曰诗志也 

　　○晋昌荣哀录序 

　　荣哀录辑公卿大夫士诗凡一百二十有一篇文凡九篇事状志铭各一篇皇帝谕祭文一篇公卿大夫士吊祭文凡八十有五篇中丞邵阳六亭唐公应韶录成帙攸陈子惟顺谋诸梓以传乃示茶陵太史治治曰噫嘻盛哉有劝之道存焉昔沃州公之举于乡也父死恸呕血母死恸复呕血及佐庆远不两月而卒盖天之未定也有余不尽之泽乃大振于六亭有植槐之遗焉非仁人能如是乎故读大夫士内艰之释庆远之篇与状而志焉哀而祭焉之词可以劝父矣六亭为御史陡贰京兆母王恭人俱奉以随绥此百福底于令终有晋国之荣焉非有德能如是乎故读公卿大夫士称寿之释萱日之篇与哀而祭焉之词可以劝母矣初六亭居京兆以母恭人久于邸弗怿欲奉以归乃具疏以请诏许之及恭人之没也锡之谕祭嘉宠用昭有湛露之仁焉非圣王之以孝治也能如是乎故读公卿大夫士送母之释与天子锡谕之章可以劝臣矣六亭之籍于仕也以使于四方命用弗辱以茂邦宪邦宪其贞以丞畿辅畿辅用乂以抚于蜀蜀人罔弗靖以德于风纪风纪维肃是谓能成身以成其亲有不匮之善焉非君子能如是乎故读公卿大夫士荣生哀死之言可以劝子矣为父者劝斯天下知义矣为母者劝斯天下知慈矣为臣者劝斯天下知忠矣为子者劝斯天下知孝矣义慈忠孝之化行而天下有弗治哉是谓王道之本故曰有劝之道存焉记曰夫子之得邦家也绥来动和其生荣其死哀此之谓与此之谓与扬六义之华以侈百禄之盛具焉尔已矣非荣哀之实也 

　　○双槐序 

　　黄子才伯崇蓄迈树以售章彻沨沨乎世黄子曰予弗惠实维先人是仰予闻之先人之言曰人之无良维善之盩尝手植双槐于庭曰非敢望如王佑也善不可以已耳用有兹封福予恐无以宅其丰也敢居惠治曰天啬其出地厚其翕物丰其入君子之道毖懋其服不悔不竭是故天运于上其化悬矣地运于下其施专矣物领华藻远其椷矣君子之道■〈目往〉■〈目往〉穆穆无或厌矣夫植卉者力省而美疾见植柏者力倍而久乃成然卉之美也以日柏之秀也以岁卉可玩而柏可材其用之差万矣是故君子创乎夷原成乎乔岳淑乎瀸瀱放乎溟渤小人之道志乎渠畧是以其泽忽然也传曰雨小汉故潜言积小以致大也诗曰我躬不阅遑恤我后言小道之易觳也是故惠施惠获理之常也施而后获数之变也徽绝废调德之贞也旦夕而辍行之惑也君子贞以神变小人惑以乱常故良农之耕不视凶穰良贾之货不昭盈缩良士之德不昭视福君子贞以神变变亦定焉苏子曰天定固能胜人人定亦能胜天此之谓也是故朂而由之存乎常积而至之存乎贞逷而享之存乎定若黄氏者盖处乎天人之定矣 

　　○楚潭世惠序 

　　嘉靖甲午秋御史按楚者当代台臣以闻天子曰俞四方之疆惟楚为巨其慎择以往台臣以章山沈子应命沈子乃谋于内史氏张曰四方之疆惟楚为巨予惧予力之弗胜也治曰御史者人主之耳目也惧弗惠弗惧弗任惧弗和弗惧弗威徒淫逞之而民休戚弗省焉其犹壅蔽与昔闻子之治番禺也政循循与物妪育民乐而安之恒廸兹虽天下往矣何有于楚盖民安则不思弊弗若其性维弊之厘也益弊已沈子按楚乃求民疾苦若植弱树善扬德平俗抑强饬蛊既朞百度具和自是楚欣欣然乐生也潭夙寇傅万受者鸠众恃险褫民肆刼人弗有宁宇积十余年沈子曰患寇若疽若腐败弗速虽有善乐弗可施也元无其伤乃以谋于巡抚中丞翟公曰兹维予志其协举之勿疑疏以请天子曰俞哉维尔抚廵其徂征踣厥顽丑柔惠是驯予德用舒于是誓众布方诹日命师谓参议刘子思曰给兵饷弗匮弗滥维尔谓佥宪张子素曰严厥用命不用命以底于成维尔谓都指挥潘子玙曰节土兵俾勿虐于良耀武督陈以襄厥功维尔谓潭守李子日章倅刘小安曰募饷置谍练勇佐备度机与宜以协厥猷维尔四月治兵五月往伐于柳林六月而凯旋凡馘者若而人俘者男女若而人抚者男女若而人燔崇削险是拔是辑潭民诵休焉捷闻天子曰都维予有臣畴允大邦以惠朕人厥劳孔嘉乃赉之金币锡命用章张子李子使人谓治曰昔者章山侍御之先大夫栢轩公宪于楚也勤事于潭潭之民复籍惠焉子潭之产且职史其敬述之以告乎潭之人俾世世不忘乎沈也治曰有世德者则有世报报莫大于忠孝仁义也意山之兹举也备之服君事忠也祖武孝也勤民仁也去残义也夫四者固栢轩公之所以遗也遗之而能昌也其为报也不亦大乎章山复以是遗诸其后而后之人复昌之焉则沈氏之泽殆无穷也独潭尔哉诗曰孝子不匮永锡尔类作楚潭世惠 

　　○攸水之释序 

　　攸水叙离也仰斋胡子为给事中以直言谪攸簿既朞帝念其良以令浙之海宁濒行攸之士在门下者凡五十有六人咸祖于道相歌以送之洪子昭歌风雨曰公之立于朝也其不改度矣乎曾子钦鲁歌鸤鸠曰公之仪也其惟不忒矣乎国人是正焉龙子天与歌菁莪曰公之来也人乐育之矣夫我则休谭子世宝歌九罭曰公其可去耶公去矣吾谁与依蔡子畴歌卷耳之二章曰离思其至矣谭子晓歌隰桑之卒章曰惟予小子罔闻知惟公之义是保刘子钦辅洪子闻为治诵之治曰可以观德矣风雨嘉其直也鸤鸠乐其仪也菁莪安其教也九罭昭其化也卷耳爱也隰桑怀也六者非德之至而能然乎乃为之作攸水之释 

　　○马首刘氏重修族谱序 

　　予里之刘氏其先有名椿者周广顺中自泰和来居马首迄于今族远以蕃茶陵称故家也泰定丙寅名定宇者始作谱至正乙未名敬仲者复考其世而续焉然而兵燹之余松楸零乱亦既有遗慨矣国朝洪武二十年名仲济者继辑之学士刘坦翁为之序成化大学士李西涯翁又从而识其端焉刘氏信振振乎显矣弘治乙丑名镐者复因谱之旧而订之以传然而未之刻也嘉靖庚子温泉新谋乃取而加辑焉将寿诸木以颁之族人成先志也予时在翰林新谋以书来曰谱者宗法之遗所以合爱敬尚敦睦也先人有志而未就谋大惧久益荒废乃率厥往绪惟君子之言能信于后世先生同里闬且有姻好愿惠之言俾刘氏之子姓藉光重也辛丑予陡贰留铨新谋复以书来如前请壬寅予以赴天部之召便归展省先垄新谋率其族人来请如前予曰诺癸卯谋又以书来京师予乃授简而序之且申告之曰孟子有言所谓故国者非谓有乔木之谓也有世臣之谓也家亦然古之有天下者联万国以为姓及其更也子孙曾不能托尺壤以处尧舜周孔万世尊事之莫不欲以为宗祖焉其贤使然耳予闻刘氏有太郎者死于王事至于今子孙无亲疏少长咸神事之岁时持牲酒走祠下不绝过者必拜焉是何也其忠烈有以感之矣不然则数百岁之间刘氏之羣生而逐死者莫限也其何有于太郎哉由是而观则家国之所以能光重百代者以贤焉耳是故贤者之名宗族称焉乡党称焉虽世世有识其子若孙焉曰是贤者后也则肃然敬之矣其子若孙虽世世亦曰予不肖惧愧于贤者后也则奋然思立之矣其为光重也不亦远且大矣乎汨汨沉浮于世无所树表甚而残行秽心夺天亲而戕之尺帛寸产相雠讼若异类焉俾乡之人嗤曰斯某族之不肖也不犹大诟尔哉孝子慈孙百世不能改也吁可畏己为刘氏后者其尚敬慎之乎其尚敬慎之乎否则虽文与谱亦乔木者耳予惧其弗竞也 

　　○赐金汝砺荫武东归序 

　　燕之客有谈辽左金君良佐之贤者为锦衣王子汝和谓其武而能文宽而爱勇而谋正而不随廉而不污有古名将风张子曰自是知有良佐也惜不及其人以修礼其右一日汝和偕其子汝砺造焉张子见其崭崭然卬卬然凌厉而立也曰将类也伛伛然偻偻然循席而避也曰承是教者也舒究其志若驰焉若逸焉而有所骛也曰岂亦纨绮愒者乎既而受钺以归汝和复请于张子曰惟君子之言惠夫子幸为予惠金子以言使佐有嗣也不亦善乎张子曰少成性也习从化也事远诬也熏入深也金子钦懋若德以惠厥服而无废尔先人则几矣夫武而好文学也宽而爱仁也勇而谋智也正不随德也廉不污守也学以识道仁以使人知以应物德以立守以恒五者备是以有令名也故本焉而无以文之谓愚末焉而无以容之谓残嬉嬉焉以动之谓冥靡靡焉以趋之谓流昧昧焉以取之谓墨一有于是所自邪也五者之来宠禄过也故以羽镞饬者荣以纨绮愒者辱其居悠悠者无丕功共之人有苦鼠之患者畜猫而至于百也穷三舍夜无啮啮自是猫之功益大而孳益蕃鼠惮而饲之肉后复有患鼠者假以往盖食肉者也寘之鼠所视之矍矍焉即之皇皇焉不敢逼卒累累以逸故习乎纨绮而无以饬者鲜不以鼠畏也此五者君子所以自饬也金子钦懋若德以惠厥服而无废尔先人则几矣诗曰聿修厥德无忝尔所生金子其懋之 

　　○别蒋崇冕序 

　　龙湖子往岁客京师莒城蒋生励因永平冯子而见焉励苦于学久弗自表见志郁郁可哀也居数月而去龙湖子亦归山中凡十载不闻励消耗也戊戌龙湖子复至京师有叩门者曰莒城蒋生见焉意其必励也既见则励之兄纮也龙湖子与之坐而问焉纮曰励苦于学久弗自表见志郁郁遂疾狂狂而苏则必念先生也龙湖子益哀之纮起曰予少也学为举子亦久弗自表见乃以贡卒业冑子今且谒选冡宰矣龙湖子见其貌朴而不华语吶吶若不出诸口动止弗踰察其中肫肫乎诚者也益乐重之居无何纮冠而束带以谒曰纮不似荷天子命为松江经历也忻忻然无弗豫意龙湖子曰郡之幕职且卑守以下咸制焉子何豫于是纮曰梁丽编苇厥职则然况义命所制弗可强也夫纮弗惟卑之惧惟弗称之惧苟称焉则卑也有不为崇者耶龙湖子曰噫谅哉夫人弗达于义命类役役于非分之求也弗得则怨尤之意生焉虽受之直弗思称矣故义命者君子所以修身处物之道也然惟诚而后能知义知义而后能达命达命而后能安于所处能安于所处则无入而不自得矣孔子为委吏曰会计当而已矣为乘田曰牛羊茁壮长而已矣非知义命而安焉其孰能与于此哉纮也质诚而弗渝知义与命崇卑不移于其心视世之役役以求非分者殆远矣孔子曰木纳近仁非斯人之谓耶纮请曰先生之言大矣请奉以终身焉乃识而归以告于励俾无郁郁以疾狂也 

　　○愿乐亭序 

　　湘东中丞罗公既致政归隐于潭之柳坪结愿乐亭以自怡焉治曰可以观德矣夫乐有二道焉己为世乐也世为己乐也章志白道以泽万物万物时育□也有不为世乐者乎忘情释虑以游万物万物时融世也有不为己乐者乎己也为世乐故君子之进□重焉不然有能为世乐者乎世也为己乐故君子□退也安焉不然有能为己乐者乎故重而后能民□失望焉安而后能得己焉能得己之谓信能不失□之谓顺能信顺之谓有德公谏而谔谔焉旬宣而愉愉焉总宪度而秩秩焉世莫不乐之其进也不亦重乎及归而隐于潭也于于焉愉愉焉与乡之人相忘于贤愚贵贱且以为慈母焉且以为婴儿焉机忘嗜淡以乐乎世之化其退也不亦安乎持信顺之实以游乎二乐谓非有德者能然哉故曰可以观德矣昔谭端洁公居昭潭属世弗靖崎岖兵戎卒不得首邱其间李文正公家京师有岳麓之怀而不能遂焉夫公之进也能与二公同其重而二公之退也不能与公同其安同不同其有数乎公名亭曰愿乐非有感于是耶非有感于是耶 

　　张龙湖先生文集卷之五 

　　●张龙湖先生文集卷之六 

　　记 

　　◆记 

　　安仁县兴建记 
　　修复汶漕记 
　　道乡书院记 
　　尚宝司题名记 
　　安仁修城记 
　　重修文安县儒学记 
　　涿州北河胡良渡舟记 
　　易州怀爱祠记 
　　遗爱祠记 
　　北堂玩适记 
　　龙田贺氏祠堂记 
　　修仓厂题名记 
　　志海楼记 

　　○安仁县兴建记 

　　正德丁丑郴寇弗靖于民掠于安仁百政用废癸未侍御直卿马公来廵焉以茶陵戎使高子汉刘子涌骑而从视学曰殿坏弗葺庑毁弗植画宫敶蔀秩节不兴事无经矣视城曰石甃而复泐也隍除而弗轨也荜莱蕴崇役狡牟渔厥绪用弗集民何恃焉视民之疾曰六气弗治而淫鬼是惑伐天和矣民有不得其死焉维乱弃礼待死资寇医废殃民其如之何乃角□□斗公费量其用值以命诸汉曰汝其董学事饬坏振毁辟荒拓隘反彛制昭崇极兴秩节维汝任之命诸涌曰汝其董城事程土物畧基址揣厚薄仭沟洫形力度用禁贪作怠以终厥绪维汝任之会邑令袁子达至自贵溪复檄之曰汝其勤民乃惠明医备药寿殇起伐淫惑是袪计财用均稍食平劳逸眂成要以佐成二子之役惟汝任之越数月三力咸毕袁子乃属书于治曰马公之入予邑也有惠民之政三焉庙庑作崇士知劝矣合涣饬怠振其全功民永庇矣野无僵死天阏遂生民命昌矣三者政之大也举不废要知也施不遗遐仁也化不浃旬民是以康神也三者善之备也治曰至矣君子之政必本于知体于仁达于神以动也动于几之谓知本动于利之谓体仁动于乐之谓达神此君子所以能佑天下也是故君子之政致教德也致敬备也致厚生也致教德故民纪立也致敬备故民无患也致厚生故物育也纪立则安无患则固物育则遂礼莫大于安器莫大于固化莫大于遂故曰政之大也是故有善作者必有善继者也善作而善继之者明也善作之而不善继者怠也弗之能继而败之者悖也诗曰天作高山太王荒之彼作矣文王康之是以君子贵其来也用纪是以告来者 

　　○修复汶漕记 

　　嘉靖甲午大中丞麻城刘公天和奉简命督河事宫采氏茶陵张治浮大江而北踰淮泗道济汶之上遭而问水焉公曰古之治河也以为民也今之治河也以通漕焉已耳然藉河以济漕犹以狼兵止寇也利害均矣鱼沛而下河之入漕者近且绝舟弗得其利而害独存焉漕所倚以济者其惟汶乎书曰浮于汶达于济则汶入于济也济既伏流则汶其自达于海与元辅国于堽城作斗门割汶流益泗漕以饷宿蕲之众复漕江淮之粟以至于燕也乃遏全汶合泗水而南后复分导之北达于卫而漕始通国朝宋司空礼因其旧而导之下至南旺分流焉遂成通川矣又为之置闸焉以节宣之筑湖焉以潴汇之国饷自是有永赖也比岁汶秽弗治浮沙荡砾回湍激射雨淫则流漫早则易涸河流所经鲁桥而下闸废没无完址南旺西湖环三面之堤复倾圯民且盗而田之马场堤啮于水者殆绝蓄泄弗备自沛至济有浅涩之患焉予惟疏厥淤塞修举厥废以复其旧焉尔矣治曰河保其不终为漕之害乎公曰昔人有言河流已弃之故道自古难复言其淤塞既阜水性避而就下也由今观之河不北流而南徒亦其验与漕渠之外百里为陆力不可施岂人所能哉鬼神实相之矣河纵而复决也亦惟顺道之使不为漕害耳敢利之耶苟利之而且虞其害焉虽神禹弗之能善矣治曰漕譬则人之咽也国之命脉系焉寻丈之汶弹丸可塞也君子将无意外之虞耶徐吕之洪悬水千仭梁靖之下符离之上使复若鱼沛焉则汶其可倚哉公曰此忧世者所以有复海运之议也然未可易言耳予尝沿淮及河历沁卫以还有遗思焉夫沁水入河则势张若导之东下数百里以入于漕如昔人之导汶而南者不犹愈于引河乎河势且杀矣或者谓泝淮而河以及于沁沁去卫仅百里可陆而至也其犹濡有衣袽之戒者与若夫销患未形以昌利万世则又出于治汶之外者非予所谋也既而公条治漕之宜疏以闻得曰俞乃扬明命戒羣吏饬工徒□□斗财用具畚锸略远迩揣厚薄陈蔀野处以率庶役罔弗受命鲁桥之南至于徐沛百废咸作焉乃谓主事段子承恩曰汝其筑汶之东堤承恩受命而筑焉乃谓主事顾子翀曰汝其筑汶之西堤翀受命而筑焉堤各为减水闸滚水坝者凡二视水盈缩蓄泄焉乃谓主事邵子元吉曰汝其筑南旺马场二湖之阳元吉受命而筑焉会水部杨子且至公复以命之且复受命而协筑焉堤各为减水闸南旺者凡十有八马场者凡五视水盈缩蓄泄焉既成千里之内隆岸平流饷艘时继挽卒愉愉若缆而嬉也乃报命于朝晋公为工部侍郎未几改兵部侍郎总制西北边事杨子旦于治丐记焉治曰国之大事惟赋与戎河之与漕犹卤之于边也治河者弗与争利也顺之而已矣治卤者不争其利也备之而已矣是故谨堤防时疏浚广泉源则治漕之善也足储食诘戎兵明赏罚则治边之善也冐无穷之害而徼夫难得之利敝所恃之险而贪其不贞之功国是以无宁民矣然惟忠者能任之知者能谋之惟君相之明者能知而用也否则厚身图者薄公计闇大机者喜新功惑浮议者乱成谋几何而能有济耶予方嘉刘公之既忠且知而乐吾君相之能知而用也故并论之俾观者知君子经世之志有余忧也越若治漕之费及工役则存乎有司之籍弗详焉 

　　○道乡书院记 

　　嘉靖庚寅平乐道乡书院成其守龙子道亨使人以书告治曰平乐在唐为昭又曰乐宋亦曰昭徽宗崇宁蔡京柄国政以私窜邹忠公于昭百代之下声光耿蔚草木衣被昭有遗思焉先是兵宪涔涯李公掘地得断碑识其刻曰道乡书院意前此其有建乎废兴弗可考已会董学泰泉黄公按行邵以令诸大有曰民之多辟废教之由民气或柔或刚其弊也回舒激烈用罹于咎弼厥教俾若彛以颁予之不逮惟女庸揭潜昭德以程有众俾正厥向往亦惟汝庸大有曰唯唯乃访公之故居披厥蕴崇得旧址爽垲可屋佛宫道舍与祀弗典者毁之厥赀可材乡之耆若士与民义可使遂条其事以上之行都院行院宣司监司具报曰可复集其耆若士与民而告之曰维教克惠尔性惟君子实开尔轨尔弗惠弗轨予则有愆予其树之以惠尔众既成谋矣若可否亦惟尔之见佥曰诺民生倥侗颛蒙恣于情性开诸教教之所覆民所望也其谁弗从乃募义劝分角费程力号工授方五月而役成惟吾子记之俾昭有光训焉不亦远乎治曰可以观世运矣周公而下道莫明于春秋战国然孔孟之学盛于北其世道亦从而北时南有荆楚之强孔孟而下道莫明于宋然朱周之学盛于南其世道亦从而南时北有胡元之乱至于我朝文明之化敷于四海礼乐诗书蛮服攸暨可谓当天地之中运抚四方之盛气自生民以来未之能过也平乐在昔为窜逐之地今彬彬然齿于中土此固神圣甄育之泽而君子过化之功不可诬焉我觏之子衮衣绣裳衮衣章甫实复我所非诚于道而能然乎田昼之言曰使志完隐默官京师遇寒疾五日不汗死矣岂独岭海之外能死人哉由是而观则岭海非能忘志完而志完之道能存岭海于今日耳天地无择仁故大王者无择化故远君子无择教故久也虽然今之为道也吾忧焉孔孟周朱之说微故德性废而词章之性道废而功利之仁义废而富贵之夫词章害学也功利害道也富贵害义也三害出天下无真儒矣临事处变邪世强志抗节如志完或寡也况望其王道之行耶泰泉之教龙子之政其殆有忧与其殆有忧与孟子曰豪杰之士虽无文王犹兴昭之人宜知所以自兴矣乎书有云惠不惠懋不懋书院去府治之北凡几里广为丈十有几袤倍广之几前为门中为堂凡三楹左右为栖士之舍凡若干楹周以垣额曰道乡从公号也其应义而相厥费有差以俸入者为教授某训导某凡二人以材木甓植与地入者为乡之耆某若干人以廪与金入者为庠士某若干人民之以地与金入者为某若干人 

　　○尚宝司题名记 

　　尚宝司掌玺牌符之事国初建符玺郎后改曰尚宝司秩正三品洪武元年乃置卿一人正五品少卿一人从五品司丞二人正六品其后大臣子弟以荫补丞者无常员列署在左右掖之内其地至禁密也宝玺之大者曰奉天之宝为唐宋传玺惟祀天地用之凡诏若赦则用皇帝之宝立封及赐劳则用行宝诏亲王大臣调兵则用信宝册上尊号则用尊亲之宝敕谕亲王则用亲亲之宝祀山川鬼神则用天子之宝封外夷及赐劳则用天子行宝诏外夷调兵则用天子信宝曰诰则用诰命之宝曰敕则用敕命之宝敕奖臣工则用广运之宝敕谕来朝官员则用敬天勤民之宝凡宝之用必请命而后发焉天子飨祀郊庙若视学籍田勋卫扈从及公侯驸马都督日卫锦衣当直则给金牌牌之制有龙者虎者麒麟者狮者云者以其官为差皇城金吾禁夜五城夜廵则给令牌虎贲廵城则给铜符九门守卫则给铜牌锦衣校尉入直则给双鱼铜牌京官之朝参者则给牙牌勋臣以勋字亲臣以亲字文臣以文字武臣以武字文武官之与陪祀郊庙及执事人亦给牙牌有圆花长花长素之别凡诸得给牌者有故则检籍而纳之亲王之国及文武大臣出抚镇则给符验御史出廵察则给印事竣则纳之稽出入之令而辨其数其事至重也每大朝会则二人以宝导驾先立侍殿中驾出幸则二人以骑从宝行其为侍从至亲近国初类以文学儒臣领其职或兼秩焉尚书郎而下非有才名者不得调勋辅大臣子弟奉特旨乃得补丞他流所弗与焉其选至慎也故事曹省皆有题名而符司缺焉嘉靖丁未分宜东楼严君以太常少卿领司事乃搜诸故牍自洪武而下迄于今得若干人刻其姓名爵里立石于西长安之直庐以稽往而昭来也丐张子记之治曰宝者人君所以信其令于天下者也名者君子所以信其行于后世者也人君之于宝则设官以守之者慎其令也然则君子之于名其贤不肖关于劝惩者至远也顾可以弗思慎乎哉夫德者所以慎名之具也是故人君有慎令而后天下无邪政是谓治法君子有慎名而后终身无邪行是谓治人以治人而守治法则身安而国家可长保也呜呼岂独尚宝然哉此东楼所为题名意也 

　　○安仁修城记 

　　嘉靖癸未冬十一月安仁城成城广若干尺濠之如外高若干尺内缩四之一为五门门覆以重楼环以贰堞其费凡三千二百有奇安仁初未始有城垒七而域丁卯郴寇作肆行如墟民无留藏焉中丞秦公曰鸟封其巢鱼潜其泽邑而弗城其何以恃民弗庇矣乃使邑令韩宗尧俶厥役以衡州千户刘宽董之役数岁弗就御史马公直卿视焉曰城而弗成犹亡城也受直而怠事鲜有济矣使茶陵指挥刘涌终厥绪会邑令袁子道夫来自贵溪曰是守土之责也乃筹厥费以请之中丞张公公曰劳以永佚厥征可因以请之御史何公子鱼公曰毋怠成无奸利济货无勤民自封以请之分守丁公原德公曰上有惠于民民罔不孚惟力厥成事袁子乃令诸民曰尔载尔筑惟勤令诸公曰尔事尔直惟精节缩营度作其庸实不浥不淫五月而役成治闻而叹曰夫民之攸暨惟其悦之真也悦之以先民又何劳焉夫秦公之谋贞也是政之道也张公之谋协矣哉事惟怠则废废而作之乃立夫刘公之谋作也是政之饬也锐力倦终虑贿惠奸饕绩病轨夫何公之谋周也是政之域也丁公之谋爱而舒袁子忠矣夫政贞以帅之协以比之作以饬之周以虑之爱以久之忠以行之鲜弗济矣是以君子能藏民之固也诗曰哲夫成城是故城有三训焉见制守之豫焉见民志之依焉见权节之和焉故与德进退德轻则亦轻德重则亦重轻其德而求外之重也虽王者弗能得也是故君子之政必身自尽也尽诸其身而和其民以守其外此王者之道也故曰城保于德 

　　○重修文安县儒学记 

　　文安学厥旧维宋大观元丰庆历可籍考也兵燹代至废兴弗详己国初洪武二十二年始改建焉正统八年县令何源继修之岁久日就坏嘉靖戊子平定李子时中知县事三日而庙谒见其隘弗广焉陋弗葺焉圯弗治焉将颓敝焉则叹之曰资政在教学也者教之地也学且废其何以振教兴理哉时属岁歉不能举大役会以艰往甲午服阕文安之民庶父老继李子之政惠而平也相率诉都下借复焉制可李子复令文安至则学之敝犹旧也曰兹宜毕吾志矣邑故有佛宫巨珰赢淫訾倍千廵按御史钱子檄毁之李子曰兹不可济吾役哉以白之督学御史方子报许乃筮日召工程能□□斗费彻腐辟秽度基陈制乃易隙地亩若干益之简勤董怠百工咸理毋或不良中为孔子庙五楹庙前为东西庑各十三楹又前为戟门三楹又前凿池而甃之梁以石桥旁为神厨为牲舍又前为棂星门东为启圣宫西为明伦堂如庙之楹翼以斋舍堂后为敬一亭刻圣制碑藏焉亭后为射圃为观德亭为尊经阁周以坚垣佳木杂植厥费木千章丹垩千斛石丈什伯陶甓什伯者什之漆百斗麻铁百石米粟斛五百役夫手指千乙未二月首事四阅月役成学师何子琏因进士张子良贵以告之治治叹曰嗟乎学官之坏也则修之俾可居可游以振起其弛厥维有司之良学术之坏也士乃日安焉弗之省而修之其得为良乎张子曰士修之维何曰楩柟杞梓木之良也为宫室者必择之仁义忠信心之良也顾弃而弗居徒贵富功利之溺焉不亦异哉昔者孔子惧人之以贵富功利夺其良也立训垂世惓惓焉盖欲得士之良以良于治也然则君子亦惟修其心之良以良于天下国家尔矣是故若彛正伦家之良也长民仁物国之良也经道制众天下之良也圣善周达万世之良也以家良曰仪以国良曰乂以天下良曰正以万世良曰贞四者修之极也非贵富功利之溺也否学无乃为厉与张子喜曰以修学告而闻修士之道愿识之俾从事于兹学者永监焉毋相视于坏也记成适李子陡判巩昌文安之民庶父老相与语曰何夺吾父母为也噫李子政而能惠教务作率终厥誉良吏哉良吏哉 

　　○涿州北河胡良渡舟记 

　　嘉靖丁酉御史梅滨杨子奉上命按畿辅兴能振弱旉和惠生弊百咸新也历于涿进逐之众而语曰涿郡当京国之冲四方所走集肩毂相踵也北河胡良之水环郡南北冬春水涸可木而梁也夏秋水淫涨流弥弥行者力不能绝冲涛悍夫乘时操舟索重利人莫不病焉予欲令有司庀官舟棹以渡其可否惟尔民众曰民惟依仁仁之所兴民所利也其谁弗嘉杨子乃以谋诸副使迭川于子于子曰唯唯是予之志也而未之能行矣以谋诸知州陈子陈子曰唯唯是予之职也而未之能尽矣成谋乃鸠材命工□□斗赎镪佐厥费檄吏目徐志高董之北河为巨舟二舟篙工三人为步舟四舟篙工二人胡良视北河半之既竣事陈子曰仁之所兴利所程也弗有以记之其后曷继于永哉乃以书来属宫寀氏治记焉治曰推涿之政可以仁天下矣夫行路之人犹涿之人也涿之人犹天下之人也予尝道燕赵之墟历漳易滱□□圣诸水而深有慨于斯民之多溺也以涿言之土堧□而善崩水淫决冲流百里民沮洳而居室涂弗完水下沙砾土□□衍夸陆为阜蒿棘弗植无论禾黍也然则水之溺于涿者独行路之人也哉王程所历使命相继车百辆马百匹驴骡千蹄驿夫驰肩卒重茧费日万钱月无算也中人十家之产岁不能备一役官庄宦第官刍公牧百赋萃之凡编户之民童丁而犊税弗充焉然则涿之溺于民者独水也哉又尝因是泛观四方之民弘治而上家余藏帑余积山林川泽余利也边卒嬉武吏不宿逋至于今上下侐侐然称匮乏诛赋日繁重力役弗已君子或惧其陆而鱼也然则民之病于溺者独涿也哉昔者高宗谓传说曰若济大川用女作舟楫夫舟楫传说也斯民无溺之患矣郑子产以乘舆济人孔子曰惠也禹思天下之溺者由己溺之孟子以为仁夫二者皆务为治者也直所从施异地耳故为政者近之以乘舆之惠远之以己溺之仁斯舟楫而传说也已以予观于杨子之仁盖托始于舟也究其施其济大川也哉故曰推涿之政可以仁天下矣杨子名绍芳楚通城人于子名敖秦岷州人陈子名邦治亦楚人皆有事于舟者故备书俾后之人观览焉 

　　○易州怀爱祠记 

　　怀爱祠易人怀行唐簿张公之爱而祠焉者也公讳大器字邦贤别号劲庵蜀内江人以子贵赠太子宾客吏部左侍郎兼翰林院学士公弘治庚戌为行唐县簿时易州岁赋薪炭累千万给内用分郡邑官莅其事命司空大臣总之运车千辆役夫万指驴骡千头监胥日号民劳而费无訾也公至适领厥役叹曰山林川泽古以利民而今乃以为厉也如之何一命之士苟存心于爱物于人必有所济吾惟随其分与力之所能而尽心焉不宁有济乎乃厘蠹弊申束约度远迩均劳佚经费用恤穷患视疲苦之民若护新瘵惧其或伤焉自是易之人莫不知张公仁厚长者也九载公既满去易之人相与悲曰何夺我父母哉凡过公所尝署之室必入拜焉曰兹张公之居也拊其庭之槐曰兹张公所手植也虽摧椽腐枝弗忍毁垂三十年不少替嘉靖戊戌屯部郎中周子复俊至其地闻而叹曰是民之义也弗可以弗兴也乃扁其居曰怀爱置木主其中俾民祠瞻焉由是易之人欣欣然岁时持牲酒率男女走祀其下不绝也己亥御史王子瑛按其地闻而叹曰是民义之兴也弗可以弗永也然祠隘而陋圯弗治将颓废乎其何以慰民情哉乃以属之兵备副使于子敖敖曰唯唯遂饬其故材改涂易檐为堂为神厨为重门堂之前为亭刻公所赠诰命词于石荣仁者之有后也既成易之人欣欣然岁时持牲酒率男女走祀其下不绝也于子以书来谓学士张治曰先民有言立信让以莅百姓则人之报礼重蔽芾甘棠勿翦勿伐其系于人者远矣夫张公能以仁厚之德爱其民而民则怀之使继今而政者无先后崇卑皆知闻而兴焉则后之人亦怀后人矣岂不扬耿光厚忠义崇尚教化褒德而显功哉张治曰君子之为善尽其心而已非务于人之怀也而人之怀之卒久而固焉天理民彛不容已耳吾闻公质任纯朴言若不出口而诚意恳至行矫强无阿容盖孔子所谓木讷近仁者然身之所历民至今怀之是故务赫赫者无冥冥之实而闇然为己则有日章之美也举天下之为政者无远近崇卑皆知闻而兴焉则天下之人亦怀天下人矣世岂有不治乎公之子玉溪少宰德名勋望郁然起当世国家倚重焉古称仁者有后殆不信然哉故观于公然后知君子之道其感激天下深矣遂记之碑有司刻之祠中庶后世可考览焉嘉靖辛丑八月中秋后五日记成 

　　○遗爱祠记 

　　予每读孙延平哀慕录未尝不废书流涕悲其人之勤民以死也及今合沔阳事观之则君子之道其感于天人者深矣孙公讳衍字世贤别号曰雪岑松江华亭人成化戊戌第进士除知沔阳沔阳居江汉下流夏秋水溢决裂为沴渺然成巨浸民处沮洳中然湖泽之利漶漫不可稽察黠胥豪商相为干没业民捐瘠转徙而多浮居藉鱼鰕苇荻自爨食也公下车革暴振弱旉和惠生一之月检访乡籍二之月完聚疮痍期月而病者起亡者归修堤防之利复蒿秽之业而辟之使耕然后民皆知农而食焉虞而出焉工而成焉商而通焉贪者禁不能取吏弗为奸四民辑然咸宁宇矣常赋有程期勾捡奇羡以待贫乏不能输者自是民欢戴如慈母严父古召杜不之过也政余则集郡校之贤子弟亲课其业一夕屏驺驭入学舍察诸生勤惰见笼烛焉问之曰陈学官出廵号耳公翌辰舁膏油二百斤来助灯火费曰师生能勤励若此是举其职也沔由是斌斌然多文学士矣六年迁南京刑部员外郎去之日黎老垂泣以送公亦为之感动赋二诗道忠信焉正德中有司奉公神入祀名宦而民之思公者久益不置也乃谋更祀公嘉靖任寅监司池阳柯君尝即东故台结亭以眺民因请以其前隙地创公祠柯君曰是民之义而吏之表也其谁敢后之乃命知州王君崇文即台构堂三楹翼以两序前为仪门又前为大门题之曰遗爱民老幼咸欣欣然走集其下供俎豆也祠成公仲子少宗伯毅斋适奉上命告事显陵取道于沔遂即新祠展谒焉沔之父老若缙绅士咸趋而观曰是尝从孙公官吾沔者也仁人有后岂不信然哉崇文乃以内方童庶子状驰使都下乞予记其事余惟祠者思也思其人而祠焉者也昔闻公之守延平远数千里而化成至于今垂六十载也民之思公者无间于远近今昔若谋而同焉此岂有政令征发期会哉忠信之所通人各由其诚以趋所慕欲如水之于下不召而自来岂非道之所符而自然之验耶故曰君子之道其感人者深矣夫延平之民犹夫沔之民也天下之民亦犹夫延平之民也向使公得究其志于天下则天下之民将必有被其泽而思之者矣旗常行贲之勋尚足道耶然公之身虽不能振于有位而能使其民庙食百世公之施虽不能究于其极而能使其子食庆报无穷天道之微岂不昭昭然可窥测哉余故为之记俾刻石祠下使后至者或观而兴焉词曰维沔之阳兮为公所理维沔之民兮思公不已瞻彼新祠兮老少咸喜岁时报祀兮俎豆牲醴彼峙者山兮彼流者水维公之神兮其或来止慰我民之心兮维百斯世 

　　○北堂玩适记 

　　梅岩思悦其母杂花草禽虫人物绘为图时奉披览焉题曰北堂玩适君子以为能养情矣花之族凡三十有一红者白者红白间者数本开者半开者落者蕋者实累累者数本风垂□□□□□□□相附者枝相倚者数本玩之无□□□□□□族凡二十有一飞者鸣者啄者饮者鸣相和者飞相逐者舞者羣舞者飞欲止者栖者浴者交颈立者怒相攫者大小为鸟凡七十有一玩之无弗可适焉草之水面浮者岸附者陆而蔓者陆蒙葺者渚生者生下田者凡六事虫之族为莫貈为虰蛵为□为蛗螽为螱为□为蟼蟆为蜓蚞为螽凡九种玩之无弗可适焉龙而跃者虎而啸者兔朴簌者牛痒摩树者鹿牝牡戏者凡五事舟渔者一人读者一人坐披阅而有所思者一人玩之无弗可适焉龙湖子曰图以度衷也梅岩子其知孝矣夫花华也华以昭质见其华则思敬身之仪乎禽勤也勤以敏功见其勤则思克物之虑乎草藻也藻以洁德见其藻则思中枢之纯乎兽受也受以广道见其受则思全归之安乎虫穷也穷以尽物见其穷则思究变之知乎人仁也仁以长世见其仁则思敦土之爱乎夫六者悦亲之大也衷有焉图以度之梅岩子其知孝矣 

　　○龙田贺氏祠堂记 

　　藤丞贺子宏初作始祖祠始祖曷以祠厚本也始者孰谓谓弁也何以始弁尚亲也亲昉于此乎前此永新令凭始良坊矣唐学士知章始会稽矣前此曷为始乎此托始焉尔何为托始焉尔龙田之始也何始乎龙田迩也恶乎迩其视良坊则已疏视会稽则已怠矣礼乎曰义也义者礼之实协诸义而协则礼虽先王未之有可以义起也御史子宽复贺氏五世之祠兴其秩节礼也子宏作始祖祠因睦合族者义也礼义之所起其人道之纪与夫祠之为言思也君子思其身则思其亲思其亲则思其祖思其祖则思其天天者物之始祖者人之始礼曰致反始以厚其本知厚其本则仁孝之道生矣先王之祭川也必先河而后海或源也或委也所以教民反始也夫始始也必始委也始始一也始委分也知其一则莫或不敬矣知其分则莫或不爱矣是故自弁之始而始之则所谓良坊之贺者无不合矣自凭之始而始之则所谓会稽之贺者无不合矣又自知章之始而始之无穷焉则所谓天下之贺者无不合矣无不合则无不爱且敬矣自弁之始而委之则所谓龙田之贺者无不合矣又自宏之始而委之则所谓百世之贺者无不合矣无不合则无不爱且敬矣无不爱之谓仁无不敬之谓孝合敬同爱之谓无二无二天也君子合诸天道由仁孝见之矣故曰思其亲则思其天也然仁主于盈先王之制礼经而等之也孝主于约先王为之义起推而进之也盈而正约而达夫然后爱敬行矣爱敬行而后民行兴民行兴而后风俗美风俗美而后王道成万物理上下格矣而皆本之礼义故曰礼义之所起其人道之纪与祠有度有容有恩有训素楹单席器弗越物弗侈田廪共惟艺度也爵散时献缶壶疏鼎脯俎备物烂孰敬飨容也祭之日少长咸集序昭穆之伦焉比亲疏之等焉同卑远之情焉恩也凡祀祖之阜德则与阜功则与阜献则与阜贲则与非此类则弗以从训也故四者之道行则孝子慈孙之义备矣诗曰孝子不匮永锡尔类将不在兹乎 

　　○修仓厂题名记 

　　司空缮部郎僊居蒋子良化董修仓事间语谙治曰子未知是役之重乎治曰愿竟焉蒋子曰国备惟戎戎备惟食国家之制岁令民出粟四百万石漕以入日要月成岁会角□□斗赢缩度数多寡司徒主之漕卒百万漕士十千海漕之总一河漕之总什一内督一外督三称贤比能司马主之邑会则上之郡郡会则上之省省会则上之部遄慢维绩廉事以最天官主之邦畿之内泰庾十一庾列而为廒廒凡千四百二十有四廒比而为楹楹凡七千一百鸠财视费饬坏振毁司空主之司空上卿岁视大夫月视监工□号匠人斲陶人砖埴圬人涂板干时栽风两与覆宇谋鸟鼠与封塞谋燥湿与爽垲谋虞戒与扁缄谋罔或不良凡此以重民也予尝闻之粟之入也石费五倍岁足靡盈岁歉货之漕卒百茧岁月而后达民力之艰曷可说矣而复委诸风雨鸟鼠焉不既残乎残民实瘁国其如何予是以为兹役之重也不可不慎也治曰允如子之言矣然子之所虞者风雨鸟鼠也又有甚焉冗靡食贪济货奸牟渔侈不蓺四者之行民病久矣孱力不滋无能溪壑风雨鸟鼠何以加之是故古之为国者食不足则修冗政不足则修贪度不足则修奸用不足则修侈治不足则修德国其无以踰此矣蒋子曰予知予职焉耳若子之言非予所职也虽然子言远矣他日孳子于厅事得故础礲而可碑复语治曰君子之政思师人也思师言也昔之与是役者众矣令行凿凿予欲考其人与吾子之言义将并勒之以朝夕观取训焉且俾后之人知所感而起也何如治曰子善矣尽衷事事报国之忠也语事及民惠物之仁也因往以树取善之知也大虑首物作率之教也四者善莫大焉蒋子以告之少司空童公中贵梁公具曰由蒋子之言可以知忠由张子之言可以知固忠固之道可以久矣命蒋子立石 

　　○志海楼记 

　　一泉罗子初作志海楼既成治造焉曰美哉居乎枕流背郭环茶之秀可揽而有也游乎息乎躭沈逸乎葆熏洁乎潜冲积乎罗子曰岳也蚤弗学恣于情性聪明弗开自吾游南雍受学甘泉之门而后知兴矣辨义与利吾得训规焉敬终与始吾得心性图焉至善之理费隐之旨吾得训测焉合内外彻上下吾得遵道焉该体与用吾得二业合一焉会博与约吾得明新焉训规约也心性觉也训测廓也遵道乐也二业卓也明新沃也吾以是兴矣吾归而浮天堑跳匡霍涉洞庭云梦望衡岳而止之夕乎上封恍恍然若有得也梦从公观海焉其神之交乎退而藏诸洣水之濒覩川流焉悠悠然若有契也久而不能忘乎海楼而识之其情之怡乎驰昭旷之域纵庥览之怀则岳也恶乎敢治曰善今夫水则有蹄涔沟淖池湖江海之异矣是岂水之本哉其趋则然也是以君子思慎其志古之为志也以道为海今之为志也以富贵为海故溺焉者众矣曰君子何贵乎海也曰贵其有本如元气混辟而无穷也是海也不息其久是海也埤下裾拘必由其理是海也其汪汪乎不盈不竭已潜而泽是海也孟子曰原泉混混不舍昼夜盈科而后进放乎四海其此之谓乎是故君子之学知本斯立立斯诚矣不息斯久久斯安矣渐斯达达斯远矣大斯合合斯贯矣是学海也夫海至而波生焉故物润而无迹道至而文生焉故物训而能化夫训规也心性图也训测也遵道也二业合一也明新也其犹波乎约也觉也廓而卓也乐而沃也犹波之润乎所本不存焉弗志其大而徒枯泽之溺也恶沱乎扬波喣润而舍其原泉之混混犹望洋哉是故实而出之存乎本强而至之存乎久优而循之存乎渐漙而合之存乎大章而明之存乎文推而化之存乎训知而由之存乎趋默而成之存乎志罗子喜曰乃今知甘泉公之道为有本矣 

　　张龙湖先生文集卷之六 

　　●张龙湖先生文集卷之七 

　　杂着 

　　◆杂着 

　　寿刘希哲 
　　机理篇 
　　物解 
　　钓衡 
　　言馥 
　　散敖 
　　周氏志穷卷 
　　读周氏旌节卷 
　　读路口周氏族谱 
　　赠潘封君七十寿言 
　　荣寿篇 
　　陈志篇 
　　赠别胡子 
　　温泉问答 
　　述知 
　　大观赠尹双泉 
　　承民篇 
　　广竹篇 
　　经教赠三学博 
　　求仁说 
　　说素 
　　寿何燕泉 

　　○寿刘希哲 

　　郫司训刘子希哲退居梧冈巴司训陈子勉之退居墨庄墨庄子曰于异哉斆与梧冈子之同也儒而习之其业同仕而官之其秩同禄而食之其地同处同志也戚同谊也岁同齿也于异哉斆与梧冈子之同也己丑六月刘子寿陈子以语诸治曰子能有以寿之乎治曰岁登齿也德登寿也斗齿焉寿也弗寿也齿焉弗寿也寿也在同或异矣然而刘子寿曰何居曰考视其所始履视其所取刘子知所取故曰寿矣曰请详焉曰君子仰观俯察同物象德刘子居取于梧冈其佑所同而象乎夫梧弗揉而直其示人以质矣弗树而扬其示人以立矣斲而庸之可以梁柱其示人以材矣实甘以珍维凤止之其示人以洁矣夫冈隤然其示人静也岿然其示人贞也廓然其示人广也俯然其示人养也是故君子同焉雕琢复璞盖取诸质充诎弗回盖取诸立达物综世盖取诸材瑕垢弗变盖取诸洁弗忻弗距盖取诸静变常克一盖取诸贞纤巨并蓄盖取诸广物入不竞盖取诸养故质则能性矣立则能诚矣材则能仁矣洁则能明矣静则能守矣贞则能久矣广则能有矣养则能变矣能变之谓谦能有之谓大能久之谓恒能守之谓固能明之谓哲能仁之谓惠能诚之谓圣能性之谓德此八者皆寿之道天下所同也刘子居取于梧冈其知所同而象乎故曰寿墨庄子曰善哉子之言寿矣斯君子同人之道而予所愿同者也否则恶乎寿又恶贵乎同 

　　○机理篇 

　　二峰朱子居谏垣与龙湖张子游尝剧论天地人物古今世变二峰子辄慷慨激烈思兴垉古之人而与之竞驰千祀一不得所欲则拊髀太息怅然有余忧也尝曰言贵成事矜小智畧大务揭揭崇誉而或以阶祸人国也奚言之贵哉是故悯时艰难以天下力任之弗少避凡事局震冲纷纠势抢抢人罔不恐焉岌弗安二峰子辄言之言入而指犯撄逆祸叵测也二峰子屹若弗为挠卒翕然靖定内赞国经外格时难言之气如是乎沨沨哉日昌也是故平亭谳狱则刑罔及不辜矣陈灾省咎则天戒咸若矣章逸录废则才贤弗遗矣饬外经内则安攘有道矣斥贿黩励臣节也罢宦镇谨履霜也备法制振兵纪也抑工技慎名器也凡此皆触人之所讳障隤流而返也何则其明于是非之辨合道德中机理也屠牛垣一朝解十二牛而铓刃不顿其机理之谓哉昔也二峰子尝被命校文试精别妍丑不忒若素人罔不服焉又尝与张子共被命校武试精别妍丑不忒若素人罔不服焉夫鉴不私于形而后物之形不遁也尺度弗竞其用若定二峰子有鉴度矣其言也岂不明是非合道德中机理哉夫善绳之匠不能必木之皆理也瘇结拳曲是故有遗巧矣善诊之师不能必风雨寒暑之皆得其时也横沴关格是故有遗治矣君子之术岂不剂权万化经制一世哉而不必时之皆可为机而窒焉理而诎焉君子亦如之何耶是故二峰子有余忧焉己亥二峰子陡丞应天夫应天国之本也建官置秩南北并重焉祖宗之虑岂不神圣哉江东北数郡之赋国家倚命也民疲于多役日割肤以貱弗给辑而厚之俾国有永恃焉亦当也之机理也与二峰子将别凡同事于科者以张子尝辱与游也乃命赠之言作机理 

　　○物解 

　　谭洪应甫嗜栢树之旷轩龙湖子私焉作物解以广其意曰君子考中度物比物丑德昭德成长故物者通乎人道矣夫物不类散乎垓极而子独嗜柏尚无有以度乎孔子曰岁寒然后知松柏之后雕也言贞而干也诗曰松柏丸丸是断是迁是斲是虔言贞而材也舜之华恶乎干樗社之木可以蔽牛而无所庸恶乎材贞实之道君子尚之矣夫有所玩亦有所丧君子之行思其与也思其处也是故与物兴舍而同其波曰逐物内韄以其躯缠缴曰累外与之而中距焉曰寄无出欣无入距填填乎曰忘同视万物和以天倪而吾不舍曰一震冲棼缪不足以淆成曰贞外内贞复曰实质而立曰干实而任曰材质用弗贰曰德君子尚物于是为至其德昭也故曰比物丑德昭德成身若以玩焉巴越之珠锦其可尽乎恶又以柏为贵耶故曰无视郊草勤而不芸无吹剑首吷而不鸣 

　　○钓衡 

　　贺子汝勋北学成均将归损张子而别之曰子将有以告我乎张子曰昔也登徒子受钓伭洲问其道伭洲曰洪竿修纶钓若细针饵若蛆螾钓之具也相水势而施之颉之顽之委纵收敛与鱼浮沉及其解施因而获之钓之术也二者俱备乃钓之衡曰钓益几富曰吾尝挟竿陈饵仰纶飞缴乎河水之渚矣鲤鱮鰋鲂鱊鮬鳜鯞鲨鲿鱼□亘□鱼□月□得而市之比价倍视农亩二三盆既而涉云梦历彭蠡游龙门益卑其技■〈鱼步〉鲔鳣鲧□行止鱼□鲵鮅鳟得而市之比价蓰视农亩数盆不已去而之海上伺鳌焉拥踊顿踏扼蛟吭仆螭室驱白鼋叱冯夷周章溟渤然后折其翼而拔其鳍手而市之比价万视农岁十千然不免于波涛几矣登徒子曰尽之乎曰未也渭水之阳桐江之滨有大鼎焉吾尝拔吾钓而系之于一丝之上矣获无算钓之名乃擅万祀登徒子曰若是乎钓之大也技成而无所庸有终身鲋鳊之喙而弗饱者矣曰具物以得鱼者人也物具而不得鱼者天也吾闻物具而不得鱼者矣未闻无具而可以得鱼者也无具而得鱼鲙人无乃弗□□犮于鱻故善工者利其器善陶者正其刑善渔者先其具君子曰是知道者也具以事事务立本也相势不迫厌饫自趣也荐远自迩循序有渐也得丧求诸天以顺立命也贺子洵尚乎是道之綦也患无获乎易曰君子藏器于身待时而动何不利之有贺子退而喜曰人贵乐有法言也张子乃书以别贺子□子拜受而去 

　　○言馥 

　　兰物之馥也有馥者有馥馥者夫馥馥馥之至之馥其馥而能馥馥焉馥斯远矣忆兰翁种和艺淑以滋有厥馥然祀弗以为郁享弗以为椒也竟掩其馥以委兹天之未定与而不尽之馥乃大发于梅岩馝光蔚抓拓为国家之馥其膏沃之源浸洽百物为楚蜀之馥馨德弗厌羞诸宗庙垂诸旗常与黍稷琬琰争馥焉忆兰之馥于是乎蒸蒸乎世表矣昔王佑植三槐于庭曰吾后必有显者夫显岂必于槐哉有植植者以托之槐焉斯植之至也馥岂必于兰哉有馥馥者以托之兰焉斯馥之至也不然商邱隐谷之中云立而风泛者则亦何限其何馥与植之能遗耶苏氏曰天定固能胜人人定亦能胜天故人定馥吾之馥而天之馥从焉忆兰以馥馥而处天之未定虽不冀其后之馥而馥卒不可已梅岩处天之既定虽馥不恃焉而馥馥不已是缉馥于家养定于天也则夫馥之遗于郏氏者其宁有穷耶故曰馥斯远矣 

　　○散敖 

　　秉清曰散敖明志也夫无所系于物之谓散无所屈于物之谓敖君子之道有所散有所弗散有所敖有所弗敖羽仪霄逵缠缴弗及可谓散矣而蠢迪捡押作罔不克咸弗散也尘垢百物芥蓰缨组可谓敖矣而裒多益寡称物平施咸弗敖也是故君子散其外弗散其内敖于物弗敖于德散敖之至也故散者不自谓之不散而不散见于心虽自谓散人犹谓之不散也敖者不自谓之敖而不敖见于心虽自谓敖人犹谓之不敖也秉清知散而敖矣其内与外物与德必有所择也作散敖 

　　○周氏志穷卷 

　　夫穷与达异情而实相成也夫人之道有无相生张弛相用屈伸相感进退相倚其机若环不可究焉是故善处穷者必守之以达则穷斯达矣善处达者必守之以穷则达无穷矣予观周氏方梯云之死也遗孤皇皇寡独为命若旒之坠于地而惧其绝可谓穷矣然而妇姑怡怡方抚其孤而安焉不以贫乏少夺其志视荼苦若饴之甘也斯非守之以达者乎中丞奋起岩廊金紫若若务德树勋以施王国流光无穷可谓达矣然每道其先世之穷则呜咽不自胜或继之泣焉不以荣达少变其念视富贵若穷人无所归也非守之以穷者乎夫穷而守之以达者顺天者也达而守之以穷者保天者也顺天则怨尤之心冺而所以思劳于善者至天之佑从之矣其穷也宁有不达者哉保天则仁孝之心笃而所以思检其身者日周斯人之行归之矣其达也宁有穷者哉是故知穷而达是以不穷知达而穷是以常达天之道微矣故曰穷与达异情而相成也 

　　○读周氏旌节卷 

　　古者言立孤守死二者有难易岂不诚知道哉夫死固难矣而立孤非忍百死者不能也其不尤难乎易曰恒其德贞妇人吉夫恒贞者妇人之义也即不幸而值其变焉则抱义终身或截耳断鼻以死亦其道然耳若夫忍百死以存人之孤引其夫之绪于既绝则夫为不死矣其功不尤烈耶周夫人许氏嫁再朞而其夫梯云死舅姑茕茕遗脤在腹一线之命盖岌岌耳使许守沟渎之谅以自决焉则周氏之鬼不食梯云有遗恨矣乃能忍一死于两月之后以待其孤之育复能忍百死于二十年之久以俟其孤之成卒使中丞崭崭成立掀震海宇亢周宗而大之家有孝子国有贤臣则夫人之功视区区抱一节以贞者其难易轻重何如哉故曰死天下事易成天下事难呜呼观此则君子不幸而遇天下之变其难易轻重当有所择矣 

　　○读路口周氏族谱 

　　家之有谱犹国之有史也故观于史者知劝戒焉则天下无亡国观于谱者知劝戒焉则天下无亡家是以君子重谱也安成弓冈周公起进士为行人为御史为大理为御史中丞天下沨沨称良臣也尝语吾平生所为不求人知求天知不求天知求心知夫心者忠孝之本而劝戒之具也中丞既以其心为国之忠而又惧其家之无以广其孝也乃辑周氏自路口而下者类为谱以垂诸周之后人凡以谱其心焉耳是故谱也者普也所以普其心以普诸其后者也为周之后者诚观于谱而得其心焉则周之昌也其有穷哉盖谱必有始也必有委也自周之始者观之以至于吾身之祖父伯叔兄弟焉一气也又观夫始始者以至于无穷焉谓非吾一气乎皆吾之一气则皆吾之所当爱且敬矣自周之委者观之以至于吾身之子孙与夫伯叔兄弟之子孙焉一气也又观夫委委者以至于无穷焉谓非吾一气乎皆吾之一气则皆吾之所当爱且敬矣合敬同爱是谓孝弟孝弟之极可行于家可化于乡可达于天下其道不远且大哉是故能孝弟者则家所由兴否则覆坠随焉劝戒之意可不油然而起耶故曰谱也者所以普其心也为周之后人诚观于谱而得其心焉则于国为良臣于家为良子弟使天下世世称良族焉则周之昌也其有穷哉若夫侈冑文物之华以号诸人曰是族之雄也则中丞之心荒矣孟子曰所谓故国者非谓有乔木之谓也家亦然周之后人慎毋以乔木视兹谱则庶几乎得中丞之心 

　　○赠潘封君七十寿言 

　　迭峯潘子希平以留都地官郎出守长沙袚除其志树本而勤度政三月而和乃奉其父味菜翁来就养焉潭之若士与民见而起曰庞而朴翼而有仪其长者之风与宜有是子也其僚佐与属之吏见而起曰言而度行而则表里弗贰其古之君子与宜有是子也五月翁复归于歙明年辛卯二月翁寿七十潘子曰父母之年不可不知也予父之年高矣与隙之驷竞也庸弗惧乎书有之肇牵车牛远服贾用孝养厥父母厥父母庆自洗腆镒也宦十年矣弟铉艺于南雍辰弗为称觞焉庸弗忧乎别驾冯子曰耀闻之大盈若冲其用不穷公崇蕴而晦施葆光而啬和是谓深根固蒂长生久视之道且也子之昆弟之彦为国家用珍公式服有宠荣荣斯乐乐斯寿矣夫何惧周子曰大孝敬身其次忠君其次爱人子行道于身则公有余显矣移忠于君则公有余敬矣敷惠于民则公有余爱矣夫何忧治闻之曰备矣夫寿莫寿乎仁仁莫昭于众之誉也仁以本之誉以征之本仁征誉以应成德有弗寿者乎夫庞而朴质而翼而有仪懿也言度信也行则敬也表里弗贰考中盛也崇蕴晦施渊发圣也葆光啬和正性命也斯仁之立乎袚除其志精出往也树本勤度亶厥章也行道光也忠君明也惠民爱也斯仁之遗乎夫公能仁其身以及其后潘子复成其身以成其亲百姓归之名为君子之子其究也寿宁有穷耶夫是之谓不朽诗曰乐只君子遐不眉寿乐只君子德音是茂又曰孝子不匮永锡尔类其此之谓乎藩子喜曰夫冯子之言顺也是寿之道也周子之言大也是寿之贞也张子之言博也是寿之域也由冯子之言可以乐由周子之言可以树由张子之言可以成镒不敏亦惟二三君子之言是嘉乃伻以告子铉俾铉归诵之以为公寿 

　　○荣寿篇 

　　大理鄂阳沈子既得告将归焉谒龙湖子而请曰人子之志于其亲惟荣与寿之是乐也昔予先大夫大参公之章显于世也树贞而标忠茂惠而崇淑其教也惟予后之人是庇是训尝谓予父汭皋处士曰人之道惟忠孝是闲予弗坠汝其力续之俾沈有昌绪予父受命而力焉朝夕弗敢逸积数十年弗利于世乃曰君子惟身之修其达与塞固弗可必也乃钦其道以淑诸家事大父母尽孝焉事季父尽友焉而家之人从之又推其道以淑诸乡言而坛宇焉动而检押焉义声融融焉而乡之人从之予兄弟甫有知也则教之曰人之道惟忠孝是闲予弗弘女其力大之俾沈有昌绪予兄弟受命而力朝夕弗敢逸嘉靖丙戌兄垔举进士令山阳予父时以薪米往焉戒之曰俾汝无虑衣食也可以殚志于民矣乙未垣复举进士观政于朝予父时以薪米往焉戒之曰俾汝无虑衣食也可以殚志于国矣丙申予职于大理会天子大推恩廷臣于是予父得封如垣之官母倪孺人偕荣焉今年予父寿七十又二康而安乐而愉愉母倪偕老焉夫人子之志惟荣与寿之是乐也幸备兹曷弗以自庆耶予归将称觞于庭子其侈言之子实惠予龙湖子曰忠孝者荣寿之基纪纲乎国家之具也夫人亲之教其子也必使之仕以劝忠也人君之礼其臣也必及其亲以劝孝也君亲道相须而天下之为臣子者劝焉王道出矣故子能敬其亲而劝忠焉则孝益至臣能敬其君而劝孝焉则忠益笃忠孝立而国家之纪定矣夫忠孝之道大参公昌其端焉汭皋引而弗替子大以达沈氏其有昌绪矣是故可以荣可以寿也不然则颐艾期耋世之人其不踵踵乎沈子曰敬闻命矣人有至乐也其荣寿之谓哉人有至道也其忠孝之谓哉敬闻命矣作荣寿 

　　○陈志篇 

　　凤冈沈子德夫嘉靖乙未起进士被选入翰院读中秘书龙湖子在馆局尝与之论文焉凤冈曰良才闻之文以气为主然气之难辨也久矣愤抗者似义径情者似直自是者似任是故愤抗之词戾径情之词急自是之词盈然而鲜弗挠矣君子知其然故欿乎无何有也歉乎若不胜也勿勿乎与阴阳化也大白不白道以为则是故照物而不眩响应而不可匮也老子曰道冲而用之或不盈渊乎似万物之宗龙湖子曰其知言矣辛丑凤冈为吏科都谏龙湖子贰铨部尝与之论贤焉凤冈曰日月照察万物雺翳蔽盖则日月不明人主犹日月也羣臣多奸立私以壅蔽之则主不得照察臣下故奸日多而人主愈蔽山物之高者也地险秽不夷则山不得见人主犹山也左右多党比周以壅之则主不得见是故亡国踣家非无圣知也其所事者非其人也乱世迷主非无腹心也其所取者非其术也君子知其然达其蔽慎其术而后天下之情可见矣书曰明四目达四聪龙湖子曰其知政矣癸卯凤冈陡留都之大理丞龙湖子又与之论刑焉凤冈子曰法者天下之仪也所以决疑而明是非也百姓所县命也然古之刑也将以止刑今之刑也导焉而已导之非而刑之虽市日行戮不可止也君子知其然生而厚之禁而止之要以全民之命而不敢喜其情也康诰曰若有疾惟民其毕弃咎若保赤子惟民其康乂龙湖子曰其知刑矣夫学莫美于知言治莫大于知政理莫先于知刑凤冈子达是三者则沛然矣是故其言不抗不激惟义与直任重而不回通贤去蔽陈力塞违国经是贞由是以弼教平枉奉民之生挽漓而反之淳也吾见其沛然矣诗曰左之左之无不宜之右之右之无不有之言所藉者远也凤冈子将之金陵凡同事于谏者咸欲予言以赠之乃作陈志 

　　○赠别胡子 

　　张子治与胡子游胡子问曰政教异施乎治曰天下无二道民性异齐乎曰天下无二治胡子曰演之教也始于承终于茶尝有志于化矣往之摄于攸也兹且令于循其将志于理乎然俎豆之不能为敲扑亦敲扑之不能为俎豆也而谓无二道何居承民扬茶民朴攸民浮循民悫故治有难易若力田饶硗异耕焉若服马驯悍异驾焉而谓无二治何居治曰教也者效也政也者正也孔子曰子帅以正孰敢不正政莫不为教矣孟子曰人伦明于上小民亲于下教莫不为政矣百昌杂糅天不异生焉地不异养焉圣人不异成焉故曰曲成万物而不遗是故合政教之谓诚诚斯达矣同万物之为大大斯化矣曰有道乎曰道莫章于规轴规轴莫大乎四时故达于春者其教柔其政惠其民愉其化舒达于夏者其教章其政详其民畅其化广达于秋者其教辨其政廉其民畏其化域达于冬者其教贞其政肃其民固其化久故达于四时之谓法天法天之谓合一合一之道可以教可以政可以齐民可以成物是故谓之全人胡子唯唯 

　　○温泉问答 

　　里之鸠湖刘氏居焉湖有泉寒冱之月气温然可颒而浴也以忠爱之乃取以自号焉问于龙湖子曰吾闻之水矣曾点浴焉庄周玩焉知者乐焉诗人忘饥焉孔子取焉是果何重于水龙湖子曰物备其则人哲其极天文也地理也阴刑也阳德也四时法也度数节也五行气也五材业也物罔不尔是故水之道也混混而出昼夜不息既似有本者不盈科不行既似序者行险不失其信既似恒者莹明鉴形毫发必见既似察者物以污入以洁出既似化者历乎百折险夷靡回既似贞者融液厚载弗变其泽既似仁者势之所至无弗仆焉既似勇者阜下异势而一其趋既似平者是故点适也周逸也知弗括也诗人悦也孔子一也君子比之宜有得也否则水其惮为人用乎以忠曰然 

　　○述知 

　　述知述所知也曷知乎有父子之怀焉有师生之贞焉有兄弟之懿焉有朋友之丽焉有离合之悲焉有进退之感焉有穷达之戚焉有荣辱之形焉有喜惧之悬焉弘治壬戌壶山先生来教茶陵治惸惸然困于蒿藋弱弗树也先生曰斯材者与弗植其不免樵竖乎无乃废天之良予尔植俾于成予则有休昔予先君子之教丽水也乃造多士予曷敢堕厥志尔迈实嘉予哉饥先生曰予其尔谷寒先生曰予其尔衣及冠先生曰予其尔弁及室先生曰予尔卜翼覆妪育浮于怙恃昭苏攸藉焉斯父子之怀也治学弗深于苴训弗诲于梗视古大狃龂龂然据弗变也先生曰是衷之疆乎诱之可以跂于理质姿岩弗柔视世故棘棘然弗欲脆志以降其趋也先生曰是虑之发乎裁之可以和于义道弗牵焉强弗抑焉开弗达焉櫽度矫掖十年而反之道斯师生之贞也先生命诸其子曰尔锡尔章尔衢其倾于尔治式相好以友弗维同斯兄弟之懿也复命曰尔治尔锡尔章尔衢其相观以善母燕朋是昵母燕辟是游与益同事罔弗兴与损同怀罔弗隳斯朋友之丽也正德己巳先生陡长沙甲戌令兴赣丙子治举于乡庚辰举于南省辛巳服有官乃典史局乃赞官秩先生已退居玉融矣廿有余载风梗蓬靡定也斯离合之悲也先生之为教与政也已诚而明大小曲离于范急病逊夷任怨不惧故物作而虑成时乃不哲偃仰弗表括而藏之以葆其贞其知几矣斯进退之感也汝吉以书来曰龙骧蠖蛰异时与梁丽编苇异质与干邪铅刀异能与施孟异逢与竽瑟异尚与何子以斧藻天下而予弗蔽其躬哉斯穷达之戚也又曰一贵一贱交情乃见盖贵贱悬诸势而休戚系诸情子休予则休子予戚子宁弗戚予乎斯荣辱之形也己丑先生寿六十辛卯林孺人亦寿六十庆弗能致洗腆隙驷受谢今昔靡好能无怀乎斯喜惧之悬也夫父子兄弟者恩之系也师生朋友者义之纪也离合进退穷达者迹之异也荣辱喜惧者情之昵也情爱而易博迹流而易旷恩义之至情莫亲焉迹莫近焉何则恩者仁之泽义者道之域也仁道相考故动弗苟动弗苟故久弗夺久弗夺故疏远弗间焉是故宣德考众则父子贞矣作率庆士则师生允矣若彛昭信则兄弟恒矣辅仁敦德则朋友敦矣遐善协众则离合一矣章约思纯则进退经矣正志白道则穷达同矣物入不竞则荣辱通矣委顺缘督则喜惧常矣诗曰心乎爱矣遐不谓矣中心藏之何日忘之易曰二人同心其利断金同心之言其臭如兰仁道之谓也索情而狥迹疾异而勤昵比焉耳则又恶贵乎知譔述知 

　　○大观赠尹双泉 

　　双泉子昔隐于畔休于莽苍遂有观也以为小乃窥衡岳历洞庭南下金陵北游燕蓟望昆仑而反也其无诸夫蓬之心也君子务广志焉张子乃作大观曰观有四其上无待于物其次待于物而有所树有所待无所树然而无蓬之心者又其次也其下不能待不能树于物蔽于蓬已天地设位百昌杂糅圣人受历百度顺轨日月运焉四时行焉万物出入焉王风同焉庶工明焉旅事总总焉六合县僻四体拳局易其化趣均焉耳比其类虚以会以一无天地圣人无大小贵贱游乎其一而吾无与故忧乐死生富贵贫贱齐焉是之谓伭同东国之人入泰华三年归而无鄙心彼其于物未蓬蓬然也司马子长南游江淮上会稽探禹穴窥九嶷浮于沅湘北涉汶泗讲业于齐鲁之都厄困鄱薛过梁楚以归乃作天官浩然思也而犹有待也东西南北之人所适七十余国畏于匡厄于陈弦歌于蔡观延陵之季子而往赢博之间也南至荆东望于海西北于河彼且恶乎待哉惟伭同而后能无待能无待而后齐物齐物而后观之道尽矣传曰达人大观此之谓也 

　　○承民篇 

　　双岩刘子彦卿授山阴丞谒龙湖子而问政焉龙湖子曰丞承也所以承乎君以承民也夫君譬则亲民譬则子也吏譬则乳保也育子者乳或弗良焉则饥渴惊癎之亲虽慈不能幸其子以生也育民者政或弗良焉则颠仆穷困之君虽仁不能幸其民以安也故能承民者而后民承之矣曰承民之道维何曰在富之而己夫先王之富也藏于民而后世之富也藏于官今也不藏于民不藏于官而上下交贫矣先王之民弗可反己使富藏于官也其急也民犹资焉官复弗藏矣将必取诸民以益之益而弗得则诛伐行焉民惧其诛伐焉而共命是艰弗盗弗止矣上诛而下盗焉是阶乱也故曰在富之而己曰山阴之民富矣富而益之无以滋侈与曰子不闻蜀与燕乎蜀富于木燕富于石也斧斤椎凿岁相寻往求焉株拳而千夫仭丈而伯訾民力日就惫是木石之富以为厉也矣木石非能厉蜀与燕也人厉木石耳山阴之民信富矣然因其富而富之操蘘箧往伺焉则其富也有弗贫者乎是富也以为厉也夫富非能厉山阴也人厉其富耳故民弗惧乎富也惧富之足以为厉也君子弗惧乎民之富而侈滋也惧人之有以厉其富也书曰甘泉必竭直木必伐富厉之谓也传曰争民施夺厉富之谓也虽然彦卿往矣彦卿质厚而纯恂恂然言动迪捡押敷之治必有岂弟之风也其往也可以承民矣民其维尔承君亦其维尔嘉 

　　○广竹篇 

　　院使林竹冈文明与龙湖子游几廿年情久益敬也龙湖子善之嘉靖戊戌九月十有三日竹冈寿六十龙湖子贺焉竹冈曰子何以寿子也龙湖子曰子嗜竹其以竹寿子可乎竹冈曰何居龙湖子曰昔人有言竹本固固以树德竹性直直以立身竹心虚虚以受道竹节贞贞以立志子奉是四者终身焉则可以寿矣竹冈曰闻命矣然则四者之所以合于寿者何也曰子业医医仁之术也天四者仁之事也故固者仁之地直者仁之质虚者仁之量贞者仁之守也以仁之事行仁之术故曰可以寿矣孔子曰仁者寿竹冈曰闻命矣然则四者之所以合于医者何也曰天道贵固地道贵虚人道贵直物道贵贞天地人物变化互形上下相召损益彰矣把握阴阳独立守神寿敝天地无有终时非所谓固乎大气举之寒暑不入百昌乃形非所谓虚乎高者抑之下者举之佐以所利和以所宜安其主客逆从同异非所谓直乎神机气力外变弗屈谨道如法万举万得内守正平长有天命非所谓贞乎是故君子守固以天也含虚以地也复直以人也归贞以物也仁寿之道备于是矣故曰子奉是四者终身焉则可以寿矣竹冈曰唯道生智唯伭生神乃今知医之为仁而竹之通于寿也龙湖子遂识其言以寿之曰广竹 

　　○经教赠三学博 

　　经教言以经教也茶之庠有三师焉奉化周子良佐饶阳赵子敬夫四会林子以善也周子治礼其教恂恂然而恭翼而有则八年而士知让赵子治书其教典实而有恒通而不诬六年而士知达于政林子治诗其教温而真婉而弗流五年而士知返于性子治曰懿哉三子者之学夫经而能以教也夫让德之制也政德之用也性德之本也故知让而后能知敬知敬而后能知和知和而后天下之行不过焉知达于政而后能知化知化而后能知道知道而后天下之治不陂焉知返于性而后能知乐知乐而后能不怨不怨而后天下之俗不淫焉先王之道以之教民君子奉厥训而民效之故曰教者效也若三子者之教其使人效矣乎既而周子曰形劳而不休则弊精用而不己则竭葆形啬精是以能长生吾衰之叹孔子不能己梦周吾倦矣母代鸟飞惫其羽翼其归乎赵子曰乘时位以白道也达于道则达穷于其道以殉时位不殆己乎吾不能久数数于是也其归乎林子曰人子之道纯艺黍稷肇牵车牛远服贾以孝养父母父母庆自致洗腆予宦五年矣以违父母如之何其归乎一旦相继解位而去治曰懿哉三子者之学夫经而能以教也夫进而知退者引年之制也约而思纯者若时之哲也念不忘亲者不匮之孝也故知引年者可以全生知若时者可以全志知念亲者可以全爱全生之谓圣全志之谓明全爱之谓仁三者所以尽为人之道尽为人子之道也道之以身而民从之故曰以身教者从若三子之教其率人以身者乎于是门之诸弟子咸相揖而进曰三师者其出同道也其处同道也惟子之言能章之请书之以志其别 

　　○求仁说 

　　谭子孟干别号曰求仁志将以自朂也宫采氏张子乃为之说曰干天道也四时之道曰孟四德之首曰仁故时首于孟而其运不忒矣德首于仁而其道不息矣运不忒天之所以生人也道不息人之所以合天也子兄弟者四而子长焉名以孟其犹四时之道乎夫四时一气也寒暑不齐而流行无间焉兄弟一体也喘息不齐而赋受无间焉仁也者所以浑然而无间者有间则非仁矣子曰求仁将思所以合乎天之无间者欤故无间者可以朂身可以治家可以善俗可以传可以书 

　　○说素 

　　罗君日晭言讷而貌朴行恂恂如也自谓之曰素人谓之亦曰素因以素名其轩予尝读云阳大家谱于罗氏之先见其能素仁焉于陈氏之先见其能素义焉则悚然起曰郁望哉二氏其有余庆乎日晭生于陈而育于罗者其能素也固宜盖仁义素之源也源之所启其流之必昌与有源以印之流而后大是故天地素则至化行焉物素而文生味素而和入素也者德之地也圣王之所重也作说素 

　　○寿何燕泉 

　　嘉靖甲午正月十日维燕泉何公六十有一之辰公之子乡举士承矩伻来以书谓治曰方也庆维我家君享有兹多寿实荷天之庥子乡知也其亦知所以寿之乎即然则方之庆也乃倍恒性治受简而惧然弗敢辞乃敬拜手言曰天地之寿不息焉尔矣非高明博厚之谓也君子之寿弗朽焉尔矣非期颐耄耋之谓也是故大寿不齿然而燕泉公有寿之大四焉曰家寿曰国寿曰天下寿曰万世寿家寿之谓孝国寿之谓忠天下寿之谓仁万世寿之谓贞夫四者谓寿之大也何氏自公某而下萌和发庆以翼物长世而公乃克承厥武秘秘然抓蔚葰起以震乎无和世德作求有不匮之则焉斯不谓之孝矣乎昔公之在职方也兵纪是协使于西圉戎事用辑弗斁有北山之劳焉其在太仆也以考牧畿甸而騋牝三千匪愆匪逸有在垧之思焉其贰天官也以正典礼而国是是主王度用贞于彛有匪躬之节焉斯不谓之忠矣乎其参夫河南之政也来旬来宣以敷厥惠泽乃究汴民咸休有江汉之宁焉其抚于滇也滇弗靖于夷公用戒戎作以逷蛮方而山石号兵曰蟒飞遁滇民永绥于治有折冲之筹焉至于备兵之编恤刑之书爱囿百物以洽至和斯不谓之仁矣乎易疑初筮表真象也余冬序录尽物理也闲日分义征事变也委心不渎返真乐也至言粹义旁开圣则人纪用章弗绝有卫道之功焉斯不谓之贞矣乎是孝则家之寿藏焉而为子者立矣忠则国之寿归焉而为臣者备矣仁则天下之寿藏焉而为政者固矣贞则万世之寿托焉而为教者永矣夫四者之谓寿之大也诗曰乐只君子万寿无疆其此之谓乎是则所以寿公也若夫共摩挲铜狄人以与松乔比龄焉抑末尔恶乎寿伻来请以复于承矩承矩以为然否 

　　张龙湖先生文集卷之七 

　　●张龙湖先生文集卷之八 

　　祭文 

　　◆祭文 

　　祭何潇川文 
　　祭刘副使文 
　　祭阳峰阁老文 
　　祭壶山先生文 

　　○祭何潇川文 

　　呜呼公何以遽然耶同乡之谊荣辱进退死生存亡悬之哀乐斯情之常然而君子之身关天地之大系盛衰之运则又夫人之所歔欷而永伤也藉衡孕麓毓汉膺湘类楚之良银艾卉壤昭闇沦章于维公灵人实弗忘旷形势而相感余不自知其何向也呜呼摛华奋英矫翼风云曵黄拖绯位公与卿公犹夫人也迈树崇醇葆端履贞为世干桢为乡典型东山之后一人而已公貌若诎公言若讷大美不言明则不设容容晦晦大白不白至若探伭析奥发幽洞赜入棼错游髋髀居难当剧干将独割殆划然而劈也雕琢复朴决畛破域播忱推赤粥粥抑抑肠肾咸出若至临利害仗大节引重鼎万仭横绝屹然而独立也故其危词足以摄时权真节足以抗逆竖竞气足以服强藩纯义足以消犷驭徽虑足以弭冲寇沉几足以克乱绪释回弼违急病逊夷蠢廸捡押旁开五彛川流兰郁抓蔚旁施圣王秉衷狂夫遘荼浮士首难儒腐裕蛊维公之望郁为众枢协衷之化庶其有趋国步弗臧天不愸遗春冰雨木中台坼移两楹梦奠梁木其萎屈长算于短日顿远迹于促途夷世之畧朽有一棺弥天之志竟于斧屋此人之所以永悲于公而公之所以自悲者亦或以是与虽然张子有言存吾顺事没吾宁也公复何憾体受归全盈虚消息明昭昏瞢在数则然公于是理实洞其伭公将藉永懑以潜寐而或委流化于无何有之天也耶燕楚万里素车将启临风薄奠为世道一哭也又不特为同乡之谊而已 

　　○祭刘副使文 

　　维帝怀民维缊鸠灵诞毓明哲时乃作迹既扈内美纷以修能遐翥霄汉矫飞渤溟湛豪斗寒城再川玲瑶空朱凤海峰孤零□鸟听民圜土嘉石具平皋吕参听于张侔称申弼风纪煎扬而贞穴斩妖狿社无托鼠□平载宏戎畧犄彼犷狞边宇攸宅民堵斯屏若麸以厚繁拒其掤我场惟亩我禧惟言□乃韩琦在陕充国先零主方倚毗衡聊司平昊天不吊蒙汜遽倾翠岫翳景长湖咽声呜呼哀哉邦之无桀民孰与成某夙景伭微维以有程籍知令子容羞姱娉谅休挹和实恻有忱颂存余石弦留遗音侘傺生慨胡时靡兴束刍遥奠薄将我膺荒尘渫雨乱山郁云天风漠漠千里驰情 

　　○祭阳峰阁老文 

　　呜呼维公之生也盖全楚气运之所关即公之始终荣遇也君臣相得之为难在昔吾楚以元魁登翰苑致位宗伯则有若襄阳之任华容之黎公盖数十年而公始继焉入赞台鼎以宅百揆则有若文定杨公文正李公盖数十年而公始继焉我朝百八十年之间鸾翔凤翥仅此而已岂非全楚气运之所关耶任黎举寅清之职而其究弗极文定之历事三朝更艰险而百折文正之遭世岌岌持干将而独割惟公之出际今上之明哲经幄细旃从容论说金闼委蛇隆恩殊锡启沃交修如尹如说及位秩宗入赞密勿始终荣遇以至于没隆名融融宠光赫奕夫公能兼四公之位而得志行道完身仝节盖有四公之所愿而不可得岂非君臣相遇千载而一日耶呜呼公之凝重如任纯朴如黎相业如杨文章如李昭勋华于当时流声光于来世先后辉映则异代而一致者也公在相位天子倚毗中外忻忻太平可冀何上天之不愸讵一疾而长逝呜呼已矣昔人有言惟有文为不朽惟有子为不死公文可传公嗣弗延有衬在旅谁侍几筵图书在目谁绍其传此公所不能瞑目而人之所伤悼而嗟焉呜呼天之生物或修而培或覆而颠其气之弗齐其福之弗完达人大观孰洞其端在古则尔而于公又何间然公柩将归丹旐素旗绣林之野公神所依某等夙以乡曲之故受知门下有年于兹敬酬以酒而陈之以词盖上以写天下之恸而下以哭楚人之私 

　　○祭壶山先生文 

　　呜呼恸乎予与先生不相见者十余年矣其间动定犹得闻之音耗也辛卯先生使来知先生有末疾不良于行而犹闻先生之能强食也乃今讣音忽至而先生之没且隔岁矣忍泪哽咽不能与来使相语语之则肠肺酸绝莫禁也先是数日之夕梦与先生相接精神往来旷千里而相感岂意先生遽止于此乎抑先生之精爽不能忘于予乎幽明之间一死一生今昔成伤如何可言如何可言呜呼先生衣予食予冠而婚予教而成予固视予犹子也予则不能千里奔吊筑场反哭而以父视先生也不亦尤可痛乎虽然先生言在予耳志在予心予虽不肖敢不勉厥言践厥志以求无负于先生庶或慰先生于地下也闽山兮楚水渺漫兮万里絮酒兮炙鸡驰奠兮辛苦魂绝兮无语泪纷兮如雨 

　　张龙湖先生文集卷之八 

　　●张龙湖先生文集卷之九 

　　墓志铭 

　　◆墓志铭 

　　光禄大夫柱国少傅兼太子太傅吏部尚书文渊阁大学士许公墓志铭 
　　荣禄大夫少保兼太子太保礼部尚书翰林院学士文通费公墓志铭 
　　征仕郎户科左给事中沈公墓志铭 
　　刑部司务五塘陆君墓志铭 
　　故丽水教谕黄公戴孺人合葬墓志铭 
　　故高淑人王氏墓志铭 
　　怀远将军茶陵卫指挥同知高君墓志铭 
　　河南布政司左布政使丰山孙公墓志铭 

　　○光禄大夫柱国少傅兼太子太傅吏部尚书文渊阁大学士许公墓志铭 

　　国朝以文资世列上卿者惟灵宝许氏而少傅讳赞字廷美别号松皋许先世出周文叔后至元有名成者始家灵宝七传而生教谕聚生进仕吏部尚书谥襄毅事在名臣录语中襄毅生八男子伯曰诏乡贡士次诰太子太保南京户部尚书谥庄敏次即少傅公也次记次诗工部主事次词盐运使次志青城尹次论右副都御史金绯银艾葰起通籍一时海内莫京焉少傅生颖异弱不好弄十岁通戴氏经力学强记平时手不释卷弘治乙卯举乡试第五明年举进士戊午授大名府推官以明法举职有夜杀人者取其首以去晓起负薪者途拾其血刃而售诸市逻者执以告拷掠之遂诬服公独疑之曰岂有手刄人而不秘形迹者乎久果得杀人者一讯即服乃释负薪者郡称神明焉方士妄以妖言诬仇家词连开州民李志且旁引十余人李志素伧者公曰志且冤矣况滥及其它乎执弗捕已而方士果坐诬死壬戌征入拜陕西道监察御史乙丑以疾归正德丙寅复出为御史戊辰襄毅公入位冡宰公以例改翰林院编修阉瑾盗王鈇钳织士类襄毅素不附瑾瑾衔之遂矫旨罢襄毅职庄敏调全州判官公亦调临淄尹庚午丁襄毅忧瑾诛起复升浙江佥事孝丰寇汤毛九集众陷城邑公分地画筹元凶就擒戊寅升副使廵视海道会宸濠反贼兵四出浙东西汹汹公潜募丁壮扼险待之民恃安焉未几改山西提学公校士先理道而后词章每试毕必进诸生于庭下论身心之要晋人士自是斌斌焉知向道矣寻陡四川参政酉阳土酋构兵累岁不能平公往出数语折之二酋稽首服兵罢癸未升按察吏平反冤狱脱死籍者数十人甲申升浙江右布政使乙酉转左布政使浙赋繁重吏胥缘为奸公擿发其尤者寘于法宿弊无藏焉丁亥升光禄卿既而升刑部右侍郎寻为左侍郎时勋贵人恃权宠擅絷边官为台谏所论劾下刑部鞫之勋贵人辄恃势无敢决者公上疏曰明法所以重王章申天讨也今不能行法于贵近尚可谓尊朝廷乎上特允之狱乃成寻以公代尚书任适刁狡乘风数起重狱词连辅弼大臣公力直之不少狥锦衣指挥施某者倚阉势擅籍人财冤民诣阙诉久弗伸公至即按论如律庚寅改户部尚书会诸省类报灾伤公奏议救荒便宜因条盐法屯田及内府供亿海户冒滥宗室禄米十余事上嘉纳焉壬辰以二品一考荫子□□与为国子生甲午庄敏公卒母高太夫人遘危疾公乞终养弗许特令驰驿归省寻丁太夫人忧是岁冡宰缺上意以属公特虚以待丙申诏改公吏部尚书俟终制供职盖异恩也服阕公始至视部事铨鉴品流剂量贤否一如襄毅家法天下称公焉丁酉二品两考进太子太保己亥进少保天子南狩承天公扈从寻以推恩给诰命进柱国赠三代庚子一品初考辛丑九庙灾公上疏曰庙灾宜策免大臣策免宜自臣始上允令致仕不逾岁复召公还公感上知遇益奋竭因疏铨曹积弊十余条及防边四事裁割抉剔咸当机宜甲辰以一品再考进太子太傅上历试公知可大用乃进公文渊阁大学士典机务公既居密勿愈自抑畏与一二辅臣协恭秉议以翊赞上德乙巳太庙完进少傅公以久居大位连疏乞致仕上以公老成方隆倚用而公疏弗已与上意忤乃命公闲住归至淇县疾作足不良于行家居几二载岁时及万寿节辄令人扶掖北面拜且祝戊申七月患滞下疾亟呼诸子弟曰吾世受国恩父子兄弟俱列上乡无可图报今已矣尔曹母作恶以忝先世且母厚葬以重吾过遂卒公生成化癸巳七月四日年七十有六公曾祖而下皆以公贵累赠如公之官妣皆赠一品夫人娶李氏累封一品夫人生子二曰俌早卒曰□□与以荫历辰州知府乞便侍养诏改礼部员外郎办中书事赐四品服侧室王氏生三女长适都指挥张荩臣次适国子生张良士次适庠生王阳生孙男二茂禄早卒次茂祯公性醇厚与物无忤尤善容人过掌铨部十年每除目下人无异言前后荐起废闲者若干人居常吶吶若无所胜乃当大政决大疑商确治理翻正得失刲然游刃髋髀中肯綮也尝自以两世秉钧轴大惧盈满每拜命之日退避逡巡故终其身乞归凡十余疏公在位读廷试卷者四郊庙祭告山陵从幸妃嫔册立数受金币之赐宠数出诸臣上而公翼翼然无矜容盖所谓贵大患若身宠辱若惊者耶性好学老益不倦所著有松皋集读史私论五经题义臆言三曹奏议凡若干卷子□□与卜以卒之明年某月某日葬公于邑城南石嘴东麓以参议李君状来乞予铭呜呼予往在史局闻襄毅公克复哈密事及敡历中外诸声绩伟甚晚遭权竖构侮世共惜焉乃少傅公与庄敏诸昆弟旋以通儒跻立章显人定胜天岂不信然哉后予贰政铨部获朝夕侍公得悉公所行事故详于志使论世者考焉铭曰 
　　许始受氏文叔之裔枝延泽绵不显亦世启庆发祥神降于嵩佐时肤敏曰襄毅公维襄毅公天笃忠棐载其嗣人降以繁祉嗣兴英英彼季之贤懋简在庭以绍其先我职匪躬无间中外总藩司臬垣屏斯赖帝度其能召掌邦域乃陡司徒国计是毗以长六卿式是百司帝曰女嘉惟朕有臣惟襄毅有子尔其弘亮以弼予躬公逊不居毖于初终崇秩鼎司象德济美公怀遄归帝俞其止大耋不愸星陨嵩邙公归在天忠鉴不亡考德论世我铭其藏 

　　○荣禄大夫少保兼太子太保礼部尚书翰林院学士文通费公墓志铭 

　　弘治正德中兄弟以文名继起翰苑者唯铅山费氏弋阳汪氏皆信州人也而费氏尤盛文宪公以状元位少师文通公位少保懋中复以一甲仕编修沨沨乎世表矣文通公讳寀字子和别号钟石其先出蜀费祎后元季名禾者为弋阳尉因家焉故信州之费自禾始五世祖本二徙铅山之官坂本二生广诚复徙横林广诚生荣祖荣祖生应麒俱以文宪贵累赠至少师应麒生五男子曰珣乡贡士曰瑄举进士贵州右参议曰璠以文宪公贵累赠至少师曰玙即文通公父也以文通贵累赠至礼部尚书曰瑞乡贡士玙娶张氏生文通公文通在姙甫七月而诞弱仅盈掌然啼声若钟左耳下有七黑子识者知其非常人也长益颖异年十七补邑弟子员文誉日隐隐超羣众中正德丁卯举江西乡试辛未举进士选庶吉士读中秘书癸酉授翰林院编修时宁濠阴蓄异志以娄氏故欲结纳公公拒弗近濠中衔之会濠赂幸贵谋复护卫文宪柄国持不可翌日矫旨褫文宪及公官比归濠遣人阴伺之公微服从小舟夜数易泊所文宪舟果为濠党所焚仅以身免及抵家濠犹使羣盗刼掠掘坟墓己卯濠杀抚臣以兵叛公间道走赣州上书王中丞曰先定洪州以覆其巢穴扼上游以遏其归路彼进退失据将成擒矣既而宁濠败诛辛巳今上继大位复起公编修充经筵官嘉靖壬午预纂修武庙实录未几丁母张太夫人忧乙酉服阕以实录成升左春坊左赞善公在讲筵凡进讲尚书孟子者四明白剀直上每改容听焉丁亥升南京尚宝司卿庚寅改右庶子兼侍读掌南翰林院事癸巳升南京右通政甲午改南国子监祭酒是岁升南礼部右侍郎乙未改南吏部右侍郎盖公之宦于南者十有二年凡六转官焉丙申九庙覃恩给诰命荫子懋学为国子监生辛丑改兵部左侍郎上以公讲幄旧臣壬寅复改礼部侍郎兼学士掌院事公应制奏灵雨嘉禾诸颂上俱见褒纳冬至大祀圜邱命充导引官甲辰升礼部尚书仍学士掌詹事府事未几命掌部事自是举大典礼仪朝政公咸得尽力焉上由是知公而眷之深矣乙巳太庙成加太子少保凡册妃告庙及遣祭诸神祗咸以命公金币之赐不绝丙午命撰伭仪诸文赏赉日益隆厚丁未考秩上遣中使赐羊酒宝镪进太子太保赐飞鱼服玉带寻复加少保盖欲大用矣久之公痔疾作治弗愈上益念公而公竟不起十二月二十三日也上闻而悼之辍朝赐祭葬赠光禄大夫谥文通遣官护柩理葬事公卒之明日上犹以金币赐及其家呜呼公仕三十余年而始与上遇上方欲大用而公乃弗禄焉岂非命与岂非命与然纶光焜耀震乎当世公孤之位辉映先后而恩宠之盛有文宪所未及者顾可不谓荣遇也哉初宁濠之构祸也羣豪狺狺几成覆族而公周旋其间卒成保济身名俱完非有识者能之耶使当世朝臣人人如公兄弟言则何至于劳兵千里而亲勤六飞也公性易而气和乐与人交而人亦乐交之人有一言之善则终身道之不忘虽贵富常以俭约训其子曰毋淫天福耳至于笃故旧之谊恤孤幼之业捐山地以葬贫者种种皆仁义事可传颂也公为文冲赡温雅而诗歌豪宕有古人风致每得句则行吟啸咏抚掌而喜所著文集若干卷及铅山志荣谢阐幽等录藏于家云公生成化癸卯三月十四日年六十有六初娶上饶娄郎中野亭公女以产卒继金溪吴中丞女复卒俱赠夫人子五人长懋学以荫授后军都督府经历调詹事府主簿侧室杨氏出次懋升懋谦同寿眉寿侧室掌氏出女三人长适刑部侍郎詹公子翔鷟以嘉靖某年月日懋学葬公柩于某山之原铭曰 
　　郁郁横林维费之族发祥孕灵葰起录录倬彼少师秉国之轴少保继之接武天禄少保之兴振藻蜚英遭时遘虐几及祸成既明既哲厥难以平间道走书不载其声匪家之故国难是撄龙飞之初阴翳咸敛公奋于蛰再归翰苑沃心经帷有诚蹇蹇靖直靡他匪石胡转回翔南国六历闲阶十有二祀帝心孔怀召典兵贰爰陡文台宗伯是掌寅清弼谐龙光煌煌锡予蕃庶公曰荣哉千载之遇矢报之忠毙而后已帝眷日加鼎铉是倚疾而弗延命系于天或行或塞人其能然信江之里峨峨彰阡载词幽石以慰九泉 

　　○征仕郎户科左给事中沈公墓志铭 

　　公姓沈讳汉字宗海别号水西苏州吴江人也正德庚辰与予三百人同举于礼部时武庙南廵未赐廷对明年辛巳四月今上自兴邸入继大位天下士忻忻然庆山川出云之会也五月策赐进士公居二甲第五人天子更化之始思得贤俊布列言路公释褐即趋拜刑科给事中殊选也公既被简遇奋然曰天下之是非系台谏是非公则君子有所恃而不恐小人有所畏而不敢为国家之治理出焉阿狥自容譊譊得失之小而无系于安危之大又或仰喙权势蔽贤妨正是养乱而惠恶也则言何赖哉乃知无不言言无不尽曰吾以塞吾责耳中官马俊王堂自南京召至将复叙用公曰人君初命当慎刑赏重命令宦珰既斥而复进则幸门一启不可再塞先鉴未远也竟论罢之改元诏蠲四方逋税公疏曰逋负之税侵渔者半例加以旷荡恐猾者生羡心请差别其等以惠良民又曰近日籍没之訾不下数千万悉发以补岁入不足之数则民受赐多矣上皆嘉纳下户部行下之草场刍豆岁巨万宦竖干没视为利薮初诏命科道稽覆会有旨已之公曰凡国家之费月成岁会载在令甲今弊蠹蔓衍盈缩莫可考则弊将何极况涣汗方出而即反岂初政所宜尔耶自是中贵颇衔公矣会留都风雷之异京师地震公援汉五行志反复数千言指切时弊有刘向之风焉至于论政体则言锦衣卫不当与刑狱论官人则言林司寇不当使去位论先哲则言子游当有专祠于其乡皂蘘千牍凤鸣鹃击正名分陈纪纲去邪掖正励世表俗皆国体之大者时论翕然归重初公之仕也奉母孺人就养燕邸癸未公疏乞奉母还诏许之既而廷臣以言累累获重谴公叹曰是尚可有言乎乃复以疾请得赐告家食者三年丙戌至京师迁右给事中丁亥迁户科左给事中会廷起大狱辞连权幸营蔽力甚理官持法不可夺寻有旨逮诸理官付诏狱人皆惴惴仄足立公上疏抗论曰祖宗之法不可坏权幸之渐不可长国之大臣不可辱贼之妖妄不可赦于是权幸忌公嗾当路害之公坐是罢拂衣归吴中结屋傍幽胜处弹碁赋诗放浪山水间宾客至则抓髯鼓掌笑饮移日凡二十年忘其身之为沦弃也丁未十月三十日忽遘疾卒于家其子嘉猷以予为公同年进士乃持吴严州状走数百里来乞铭呜呼公已矣弥天之志藉以潜寐夷世之畧朽有一棺君子悲焉然其言在史局后世必有能表而书之者可以不朽也公生成化庚子某月某日寿六十有八高祖文浩尝选力士曾祖敬甫祖箎父奎赠刑科给事中母严氏封太孺人配徐氏卒赠孺人继俞氏封孺人子五人嘉猷嘉谟嘉谋嘉绩皆国子生嘉禾侧室徐氏出县学生女三长适徐行次适毛图南次适汝栢孙七仕化位倬侨僎仪曾孙三皆幼以某月某日葬墓在柳胥西原先茔之侧铭曰 
　　有言责者不得其言则去进而尽忠退而以义人臣之道公复何愧载之贞珉以诏来世 

　　○刑部司务五塘陆君墓志铭 

　　君姓陆氏讳棐字符辅别号五塘平湖人光禄卿东滨公之子少司空石泾公之弟秋官主事胥峯之兄也嘉靖辛卯举顺天乡试四落第于礼部乃谒选拜大理寺司务以疾卒于京邸明年戊申月日附葬于剑围祖茔之左胥峯状其事遣其子乡进士光祚来金陵乞予铭呜呼始予举进士以疾得赐告归适东滨公考绩还至河上舟相及余祗谒东滨公休休乎宽厚长者也其礼余特厚越数岁予来京师始识胥峯相与道东滨公之旧又数岁识五塘五塘恂恂然古貌厚质宛如见东滨公也与坐谈终日无一妄语今人乐爱不厌每持其所为文以示予余读之冲雅平妥隽然而有余思然屡弗第弗第即携家读书京师故予得常常见之又数岁天子南狩余时扈从承天谒石泾公于行在所石泾公以中丞抚于楚也又数岁石泾公晋少司空胥峰举进士官秋部五塘官大理余贰政天部游于兄弟间迹甚迩未几胥峰理刑淮南石泾五塘丁母淑人忧离去二三岁丁未春胥峯之子光祖举于礼部乃获为余所取士会五塘起复来京师欢聚如往时既而五塘补刑部不旬日予过其门曰五塘死矣呜呼余与陆氏获交其祖子孙三世未三十年东滨公殁久矣至于今五塘又殁焉观于人世不重可悲慨耶五塘与人处外若不了了而其中介然弗可挠每谈天下事有不当意处辄愠怒见眉睫间其待诸兄弟极友爱常卧疾客舍几殆甚适胥峰自浙中来五塘睢然起曰弟来矣执手喜津津疾寻愈居家作二塾东颜曰孝廉西颜曰力田构书数千卷贮阁中颜曰经史楼曰吾以此为后人菑畬也复筑圃辟堂莳花竹引泉迭石颜曰东园晚照曰吾晚岁将与吾兄弟共乐此也至于修先祠供祀之器归彭棐客死之丧种种皆仁义事呜呼使五塘得显官能究其施则所建立当不止是而何遽至于死耶悲哉陆氏之先吴郡人唐开成徙居盐官支至宋有讳旋吉者仕枢密传数世讳士贤者徙平湖石牌泾又再传讳宗秀者以义称于乡宗秀生珪珪生鋹鋹为程乡令有惠爱民立碑颂之鋹生淞仕南京光禄卿尝忤阉竖下诏狱天下称贞臣焉淞娶王氏封淑人生五子伯曰杰仕工部右侍郎次即五塘又次曰杲仕刑部主事又次曰集乡进士又次曰某五塘生弘治癸丑十月十有六日年五十有五娶谭氏艰于子育司空女女之长适太学生屠燧复育主事子光宅为嗣后侧室某氏生子光宙铭曰 
　　湛卢濠曹千灌百辟有耀其芒一试乃折或偶而奇或消而息彼枢者天夫孰能测言敛其精归于此室后之来者视我铭碣 

　　○故丽水教谕黄公戴孺人合葬墓志铭 

　　嘉靖甲申冬季子愚先生将襄大事使其弟泮来属铭治幼从先生游尝曰予弗惠予维先人是惠先人曰部娄无丰植石柞无弘声□□炙盭无远迹不厚其积而有丰福也寡矣是故君子居则思诚其身出则思诚其物先人早失怙恃每诞辰或从而觞辄流涕曰人无父母生日当倍悲痛予不能忘古人之言也君子曰孝矣事长兄字幼弟睦如也一钱尺帛不入私藏处分家业必厚于兄子为祭田书田各若干亩祀先作后郁若世轨君子曰义矣成化丙申岁凶乡多疫邻有蔡宗者举家方疫死人莫敢近孑婴茕茕若旒缀绝有委地势先人曰见人之难而弗之能恤者忍也见人之孤而弗之能植者倍也乃葬其死移其孤置之他室日饲之粥孤用弗仆君子曰仁矣及教丽水也蠢廸检押轨度其则昭蒙发顽维道时率人用弗违邦有淳化君子曰能教矣卒之日门人游士巷市相哭聚赙坚木俾善达于里君子曰爱形诸物矣懋德允行眷言弗忘昕闇在服维弗率予先人是惧予实弗惠治又尝侍于先生使佐食先生食弗臧而有洵涕治问焉曰唯食可以忘忧先生食弗臧而有洵涕何也曰予宦三年矣食公之养而父弗逮也幸吾母在有远无迩复弗能致洗腆敓天乐矣迎之报曰女朝夕其修不■〈侃上言下〉于女先子之事虽弗女食犹饫也饕养瘝位淫德病物以贻女先子辱胃脯火□鼏蠡其吐之矣女弗闻乎嗛嗛之德不足求也不可以矜祇离忧也嗛嗛之食不足狃也不能以膏祇离咎也弗就治闻之曰二三子识之黄之母可谓知道矣言不忘义盖治事先生者十五年而所知于公者其大如此其细固可畧耳况青蓝髹丹濡染之自有不可诬者治虽弗文其何敢弗铭公哉公讳珏字惟玉号玉斋其先为宋状元黄定之后居永福林屿元季有元镇者始徙磨石祖通隐而善富永乐中大军南征能以牛酒佐军食为参军保定伯及莱镇臣辈取重父济弗寿公十八充邑庠弟子员二十补学生成化丁酉举乡试六十三人辛丑授浙东丽水教谕丙午浙大旱官府日事祈祷公弗以位卑自避触暑成劳丁未七月十九日遂卒于官年四十有七孺人姓戴氏大父某为东安县簿孺人自闲姆训以至有家婉慧柔淑实秩壶彛中失所仰而贞心劲节茹苦执勤以抚有诸孤卒至成立家道日昌后续蔓发既昭且融以底令终可谓难矣嘉靖甲申正月初五日卒年八十有四公卜地葬于里之天井岩下与孺人合葬焉礼也子五人长汰次濋次泗门人尊之曰子愚先生举弘治乙卯乡贡任戌授茶陵学正正德己巳陡长沙教授乙亥进尹赣之兴国文章政事屹若时望谅实身干急病逊夷古之良吏也次汾次泮女二人长适定山处士郑君次子旻次适龙江教谕项君潭次子柯孙男子十三人某某曾孙九人某某铭曰 
　　壶山之阳有奕其黄也维此硕人亦孔之疆也其施弗昌厥誉孔光也亦有内相维家之臧也以似以续弈世其芳也百岁之后同归斯藏也载以贞珉其永无伤也 

　　○故高淑人王氏墓志铭 

　　淑人姓王氏故昭毅将军恺之女故怀远将军厚之妻今怀远将军汉之母也嘉靖壬午十一月初一日卒明年十有二月甲寅秋葬于州之西乡第二三都小冲之原丑艮山未坤向惟时世杰匍匐走庭下拜襂襂弗置曰微吾母吾高氏之鬼不食久矣况有汉乎吾母自成化戊戌来归吾父壬寅生汉己酉而吾父死矣妹在遗腹高氏无他兄弟宗属可凭借吾母携二孤茕茕焉若旒缀绝有委地势备茹百荼羣忧结膺顿踣疢瘁阽于危覆然志益□咸火纟□弗渝常呼高氏先而哭曰尔不弃尔祀当保有此孤也吾所弗能植者有如日昭毅公洎外王母芮夫人怜之使挈二孤来依焉昭毅晚弗成于嗣吾母承兴居终其身靡有懈容汉能胜衣冠有知识母诏之曰女懋女德女弗懋其何以子汉亦惟昕夕弗敢怠既而袭父官事戎政韦□番韣竹贲磬控纵送经制综理日骎骎有成厨具篚实不绝女嗣复森出妹亦适有良子吾母乃喜曰吾子可以无忧也兹从女先人入地下无愧矣晚岁尤俭勤剪制织纴弗置年六十有一而卒其生则天顺壬午十二月十九日也呜呼吾母以百苦致有今日高庙之食母实赐之汉诚不忍使吾母之冺冺也子其丐予以铭予将以掩诸幽室不孝之罪或以盖覆予实德子张子曰噫孔子谓可以托六尺之孤而谓之君子淑人能不贰其志以成厥孤不贰贞也成孤仁也贞以干之仁以终之德莫大焉予恶乎弗铭汉字世杰娶尹氏继娶周氏继娶谭氏女适明威将军刘涌孙男二应斗应奎孙女一许徐乔铭曰 
　　维居翘翘维子谯谯厥辰安在罹此百劳亦既蓄只亦既鬻只居既固矣子亦■〈肃羽〉矣既昭既融以底今终有郁斯封维以永崇 

　　○怀远将军茶陵卫指挥同知高君墓志铭 

　　君姓高氏讳汉字世杰别号一峯其先凤阳人祖有讳名者元季起部伍从太祖高皇帝戡乱有功洪武四年授羽林左卫小旗三十五年陡成都中护卫指挥同知名生善袭指挥佥事宣德六年调南丹豹韬左卫善生广袭如善之官十年始自南丹调茶陵广生能袭如广之官景泰征五开赖峝天顺征贵州东苗征广西征郴桂劳且多乃复陡指挥同知如名之官能生厚厚生世杰厚袭职甫五载而卒时世杰甫八岁适明威将军刘涌之妹在遗腹世杰与其母王淑人零丁孤苦茕茕焉昕而复夕乃外祖昭毅将军王公恺与芮夫人曰吾子不幸而失所天幸而获有此孤高庙之食实是望之顾吾子抚焉形影相吊吾所不能安也令王淑人携世杰往依焉世杰既成立高氏之鬼遂有食弘治丁巳世杰袭父官辛酉掌屯政乙丑掌廵捕正德辛未复掌廵捕乙亥复掌屯政丁丑掌卫篆兼督城操是时廵抚都御史秦公金屯田副宪汪公锡皆命有司盛奖励之嘉靖癸未御史马公纪命督修安仁县学毕力事事事竣奖亦如之丙戌复掌廵捕庚寅寇掠酃治继掠茶陵东流策获渠魁御史张公禄奖亦如之乙未复掌卫篆自服有官以历诸政事皆称能抚廵布按诸公莫不交相奖励之谓其有统驭才茶之士若民咸以世杰骎骎乎将大用也而遽疾以卒呜呼悲哉世贾森而美姿容颀然长者也骑射精绝每与俦辈立轻幖百步之外辄一发而中居官端洁自持苟且一毫不事性质直无回曲有所议论侃侃然面言可否虽贵势不避也盖其发多当理人自悦服之尔更聪慧喜书史公余展阅即能明其大义至有嘉言善行可为服行者则孜孜记忆弗忘必以训诸其子遇贤士大夫折节下之其所为诗歌手自抄录宾朋广会则出示之以求益贤士大夫亦因而乐取焉不甚嗜饮亲朋至其室必宴笑终日不倦壶觞交错或夜分乃罢尤能笃婣戚厚施予有不给者则赈恤弗自吝有疾患者在人所甚避而不敢近世杰必亲往视之苟可用力尽意扶持其心之仁厚类如此御家尤有法内外井井仆从数十人三时督之于农农毕因能授事各有纪纲劝勤惩惰政若公府怀昭毅公芮夫人恩德弗忘事王淑人甚孝葬祭咸以礼三岁衰绖不脱伏腊哀戚无间言之则颦蹙酸鼻澘然流涕也君子曰哀哀劬劳世杰能不忘其母矣初娶尹氏继娶周氏俱无嗣而卒继娶谭氏安仁顺德通判珂之女也婉嫕贞淑生二子长名应斗字伯瞻考补郡庠增广生次名应奎字仲瞻女一曰贞秀适昭勇将军徐泰荫嫡曰乔庶次曰应璧则周氏之所出也世贾森成化壬寅五月其没之岁为嘉靖丙申十二月也寿五十有五予素善世杰世杰卒之一月予适以使命过桑梓既往哭其子伯瞻匍匐泣曰吾父适辱公之交也公忍不以一言为吾父昭久远哉予寻且北归于朝伯瞻亦以袭职来申前请呜呼予既知世杰也予乌得不铭耶因直叙其实而铭之俾归而藏诸墓焉墓在睦乡十二都地名东江口之原巽己山干亥向葬以戊戌年十二月二十二日也铭曰 
　　孑而能立于家兮厥祚孔光仕而能职于国兮厥武孔阳用而弗羸其躬兮厥祀乃昌后人视我铭章兮庶其勿伤 

　　○河南布政司左布政使丰山孙公墓志铭 

　　嘉靖丁未秋七月河南左布政使丰山孙公卒于家越明年戊申适余来掌留铨事公之弟户部员外郎孟遣其侄官之守之来乞铭予尝辱公之知也弗忍辞乃即栢泉胡大参所为状而志之曰公讳存字性甫世家滁阳丰乐山下自号丰山好读书博闻强记浏览古今傲睨宇宙纵横辟翕八面咸敌而怀奇负气耻碌碌随人下譬之龙泉大阿光芒四逼凛然而人莫之敢撄然导大窽批大郄虽盘错纠续髋髀韧□独游刃其间弗少避而亦莫不中理解迎肯綮也故天下称才有力者必曰丰山丰山而人亦多以忌之萋斐成锦憎口日哆而公亦不为夺其知公之深者则犹欲毗之为缓急之用也胡郁郁抱志以殁呜呼人固忌丰山矣而天亦忌之使不永耶悲哉悲哉公正德癸酉举应天乡试甲戌第进士释褐授礼部祠祭司主事寻改仪制司三载升员外郎生母李氏卒乞终制服阕升主客司郎中会今上入继大统甫冠公上疏曰古者圣王重冠宜考古冠礼及祖宗之法举行之以式天下上嘉纳焉夷国贡无度公裁之俾有常数朝鲜使以私觌公拒弗见后使者至其国必问孙正郎在否盖深慕之也汰夷馆译字之滥减六安茶贡之额已沨乎声矣壬午陡守赣州赣州素多盗公至擒渠魁王金鏁等十余人斩于市自是盗相戒不复犯赣境癸未以父忧去起复补守长沙长沙赋重而善讼公苪媷而发栉之岁余疲瘁愉愉然乃修岳麓躬督诲潭之士由是斌斌称盛矣吉藩有田万余顷入供鸡鹅食佃诸民间民亦有假王田以逃差役者每秋府校县吏并征民甚苦之公奏以其租使赋于有司而纳焉租亩三分诸不便者讼不已铨部遂从抚廵议调公守荆州时保靖酉阳土酋争地互雠杀诏有司鞫平之无敢承者乃檄公往公至挛二酋于廷谕之曰杀人罪抵死国有明宪弗可干若曲直能自输以平则货汝否且死二酋叩首曰唯公命公乃分其地勒石以记之二酋遂解兵弗复鬬若夫禁买兑之弊辑宗藩之强积罪谷盈数万石种种美绩也既而以长沙相讦事复调守处州处州赋繁重如长沙公条其利害数事奏行之处民务力穑独苦旱公为修好溪躯月二堰凡五千余丈凿洋彭峡谨其离泄可灌田千余顷民甚德之寻升陕西按察司副使兵备平凉甫之任升江西布政司参政未几升河南按察使擿发奸伏不法者数事寘以重典狱连贵势人势人辨书百出不能免然怨日深而谤日至而听者又或过焉则公之位危矣寻升本布政司右布政使转左布政使省藩禄误增之数裁诸府冗校禁宦寺滥给百弊咸厘焉癸卯丁黎淑人忧乙巳服阕即上疏自劾曰居官而费不己出是贪也慢令不免于致期是酷也药饵不绝口疾也毁言日至不谨也法不行于强罔政无补于民生是罢软也乞罢黜弗允而公亦无复仕进意至是遂遘疾竟不起寿五十有七呜呼才可为而行则塞志欲为而年则廹非天忌之而谁耶悲哉孙之先为元万户七世祖曰仁者从高皇帝起濠梁下滁州遂即郡之白米山家焉仁生庆庆生会会生和和生允恭正统丁卯举乡试为嘉通学教谕迁赣州学教授以善教名允恭生学举成化癸卯乡试累不第授建宁府推官峭直不阿以政闻于闽学生子七人公其仲也以公贵祖父俱赠中大夫江西左参政祖母邓氏嫡母李氏俱赠淑人继嫡黎氏封淑人生母李氏初以嫡母不并封李氏卒公上疏曰嫡母在生母不并封者嫌于所压也生母死且久乃亦不得赠焉非人子情诏赠李氏为恭人娶崔氏封淑人崔生一子宜之女一适郡学生卢如收宜之早卒于长沙公告于族人以同母弟季之子官之次子为宜之后方七岁以某年月日葬公于郡南傲渔塘之阳公深于法比尝集刑名诸律例作读法行于世所著诗文若干奏稿若干卷藏于家云铭曰 
　　或行或违或成或疑或刚而胜或柔而危或弗赢其躬而祉其所遗维物之时而公独逢其奇屈长算于短日顿远迹于促途呜呼天实为之吾于公则又奚悲 

　　张龙湖先生文集卷之九 

　　●张龙湖先生文集卷之十 

　　墓表碑 

　　◆墓表碑 

　　刘节妇碑 
　　赠中大夫南京太仆寺卿直庵赵公墓碑 
　　赠通议大夫南京大理寺卿魏公墓表 
　　翰林院编修王君懋中墓石文 
　　大名别驾曾君墓碑 

　　○刘节妇碑 

　　节妇卫姓襄垣人年十九适质庵处士刘瀛二岁而寡节妇泣曰妇人之道一与之齐终身不改一而二之是自辱也女子之嫁母命之曰无违夫子夫死而违之辱命莫大焉且也刘氏之族章彻闲而有礼人域是域失节乱礼吾何以辱刘氏为哉辱身不明也辱刘氏不义也辱父母不孝也三者无一而可秉彝向晦执艰茹荼称未亡人五十年弗渝也族之人曰节妇乡之人曰节妇邑之人曰节妇筹七十三而卒嘉靖改元诏天下有司求所谓节孝之实而著者上之县令以节妇闻帝曰俞其表之乃命以旌典表厥宅里庶民惟风沨沨哉戊子宗伯紫岩翁陡留都过先茔省焉谋诸治曰式是壶彝坤则成纪其为德也不亦贞乎易曰恒其德贞妇人吉予先叔祖母有焉予大父赞治尹府君既予父嘉君直干谅德不渝其度以淑其家家人之间化可知矣其为教也不亦远乎诗曰刑于寡妻予先君子有焉皇上以孝治天下崇善树良阐幽明明以风万民民罔不则其为化不亦大乎诗曰仪刑文王万邦作孚圣天子有焉治也始而文其克图所以昭之俾不朽予寔惠汝治曰噫天道不言阴骘下民民不可纵□之秉彝其常则为君臣父子夫妇长幼朋友之道也变而后有忠臣孝子义夫节妇者矣故节者道之变也非妇人之幸也人乐其常而惑其变乱虐是生国家之敝恒必由之人君惧焉是故闲之以礼义纠之以政刑劝之以爵赏耸之以轨物而后国之人无淫焉君子惧焉修其身以及其家是故关睢以教爱葛覃以教俭樛木以教别采苹以教敬闺门有度巾栉有礼而后家之人无淫焉故天者节之源也君子奉天道以节民者也君子者则君以节其身节其家者也是故天道节而四时成万物序矣君道节而四国正万民豫矣家道节而男女别万化生矣易曰节之用大矣哉夫节也者礼也礼也者宗伯之所治也礼莫先于敬亲莫大于尊君记曰显扬先祖所以崇孝也身比焉顺也明着之后世教也又曰善则称君紫岩之举也可谓知礼矣故知礼之人可与敬亲可与尊君可与事天可与化民是故节妇非天弗因也非君子弗刑也非圣天子弗明也非宗伯弗成也四者备焉岂非节妇之幸耶是谓节亨作节妇碑 

　　○赠中大夫南京太仆寺卿直庵赵公墓碑 

　　予每诵昔人人定胜天之说未尝不致疑焉及今阅直庵赵公事乃爽然自失矣公赵姓讳晟字国明别号直庵少志于学既而失怙恃乃就生理治家政尝曰纤啬筋力治生之正道也而本富为上末富次之奸富为下遂垦田百亩岁获禾麦千石刍稾万束羊豕百双僮指数伯什树棘栗千株澶渊之野称富饶焉然虽富一钱尺帛不以入私藏兄昂出游太学供亿百费异母弟四人极衣马纨帛刍豢之美咸倚给也邻之人有暴死弗葬者则辇钱二千缗与之此所谓富好行其德者也及兄倅宁海宁海素文献地公曰吾闻之一岁之利树谷十岁树木百岁树人树人息万倍吾幸而有丈夫子二三人可树也其何能琐琐与畎亩逐钱镈哉乃去而携子就学宁海居五年归则旧业索然无余壤矣公叹曰上富富人下富富谷吾幸而有丈夫子二三人可富也吾将以经训比菑畬何嗟乎贫为既而伯子廷瑞举进士读书中秘为给事中为通政为太仆卿为佥都御史为户部侍郎恩纶焜耀卒验如公言呜呼人定胜天之语观于兹不益可信与向使公守闾巷之行持机利以与羣众人逐货产之饶顾安所得致此哉公既卒之十有三年侍郎以晁大史所状事乞予文将勒石墓道予与侍郎同进士入词苑读中秘书交笃而厚不欲以不文辞也按状曰公之先凤阳人元季曾祖讳允明辟兵来开州占籍得胜里遂为开人祖谨祖妣刘氏父鹇以侍郎贵赠中大夫南京太仆寺卿母张氏赠淑人公初封征仕郎再赠中大夫南京太仆寺卿生成化己丑卒嘉靖癸巳葬城南郭之西就河新阡一里许张氏贤而能相有妇德累封太淑人生成化癸巳卒嘉靖癸卯以侍郎历有边功得赠御祭命有司治茔域视公之典加隆矣以乙巳正月启公之竁而合葬焉子三人长即廷瑞次廷璋国子生次廷瓒阴阳典术孙男四栗国子生曰果曰木其一幼未名也孙女一状又曰公素性友爱正德庚午宁夏之变道路汹汹时兄昂以三原簿领公事至其地公闻之惧兄或罹其害也乃日夜驰关中走翔邠侦之仓皇遇诸河滨兄弟抱哭见者惊而叹焉君子曰爱不择难义不避死公其能友矣夫初侍郎之三载考绩也例得荫子侍郎疏以让其弟廷璋孝友之所传盖有自哉夫碑者备也备其人之行而表之以扬诸乡国扬诸天下后世者也是故表死以劝生也表其先以劝来也以予观于公之行则后闻者将不有兴起于善而力胜其天者乎是则可碑也乃书而表之俾刊诸贞石示无极焉 

　　○赠通议大夫南京大理寺卿魏公墓表 

　　昔治在馆阁南京大理寺浅斋魏子以状来谒治而言曰吾祖讳玑字廷衡以有本贵赠通议大夫南京大理寺卿祖母沈氏赠淑人卒葬于许山先茔之右者余九十年矣昔有本尝侍于先大夫府君之侧先大夫呼有本语之曰吾不幸三岁而吾母沈氏卒五岁而吾父卒育于祖母陆氏既长有知识闻陆氏云女母死之日执吾手泣曰妇不孝不能终事吾姑顾有子在襁褓愿以累吾姑使育之成则犹妇在姑左右也又二年女父亦死汝呱呱若缀旒将绝吾甚忧今则可望汝成立也又云汝父素有大志于诸子中特颖出不业儒而读书通大义事吾二人甚孝承颜顺志定省兴止旦夕不少懈兄弟竞逐逐治生理营缉家室女父独澹然及分财产亦惟取人所余者受无争言而日用亦不甚乏其自奉薄而用俭啬也然喜宾客乐施与人有难则急赴之捐百金不复恤里中承役者类剥细民以自肥汝父则不然其贫窘不能偿者乃为之代貱故乡之人皆称曰义士义士门户之役独以身先之不以累其兄弟虽至丧失极顿悴无悔心竟以劳于输运而毙故族之人亦称曰义士义士汝母自归吾家淑婉而有壶则执妇道唯谨于诸妇中吾最爱之常躬织纴纺绩以佐汝父故汝父用不乏魏氏之宗称贤妇焉惜皆早世不使见汝成立也然汝父母皆有善行汝虽幼吾固知其必将有后也吾泣而志之不敢忘越数岁陆氏亦卒时追忆其言则五内痛若裂呜呼吾生无父母不有陆氏则不有今日宁望有汝辈耶吾不能以一日养吾亲又不能为显扬计其罪也夫其罪也夫汝辈曷勉哉每言辄泣不自禁既而有本年十二母黄氏卒年十八继母卫氏卒年二十有六先大夫又卒兄弟茕茕然孤苦相倚时追忆先大夫言则五内痛若裂辄拊膺而呼曰天何使我复有先世之痛耶自先大夫之亡也又十有四年予始举进士赐官行人官御史始得赠吾亲如本之官又官大理丞得加赠焉自是为大理少卿为佥都御史以至如今之官荷天子推恩始得赠吾祖如本之官呜呼古人云为善无不报而迟速有时吾祖树德嗜义虽不能躬享其报而显荣褒大之命乃见于今日是足以征陆氏有后之语而慰先大夫之灵于地下矣愿托子之文表而传焉俾魏之后人无忘孝敬予实有庇时治在奔走未得以应也比治来南铨浅斋复言之不置治以浅斋同年进士不敢以不文辞也按魏氏其先汉巨鹿人唐武进令政迁会稽之山阴莫州司马明复徙余姚之兰风十七世宋监丞茂之徙修文坊明洪武四川按察知事克明徙凤亭之许家山克明生聪聪生修龄修龄娶陆氏吏部郎中孟良姊也以永乐丁酉月日生公年四十一而卒天顺改元丁丑娶沈氏里着姓福广之女生永乐己亥月日年三十七而卒景泰六年乙亥也公生铠累赠通议大夫南京大理寺卿娶黄氏继卫氏皆累赠淑人女二长适冯村赵某次适通德乡袁某孙男二长即南京大理寺卿有本娶郁氏卒赠淑人继柴氏封淑人次有容邑庠生娶汪氏孙女一曾孙男一干亨曾孙女四孙男一宗皋以荫补国子生易曰积善之家必有余庆是故君子之善创乎夷原成乎乔岳俶乎瀸瀱放乎溟渤盖所积之渐也夫公能力善自淑而魏世之祚庆以萌起积三世而后振发于大理大理复能引公之善绪而昌之以达于天下平亭谳狱所历无冤有于公之风焉是则天下之民生于大理者皆公之善所佑启也夫善不止于其身而足以仁其后仁不止于一家而足以生天下之民公虽没其可谓不死也已因志其行以垂诸墓石俾魏之子孙永鉴观焉 

　　○翰林院编修王君懋中墓石文 

　　君姓王氏名立道字懋中无锡人南礼部主客郎中表之子也懋中为儿时即不事嬉游比长入郡校学举子业日惟静坐躭书史外若弗了了而其中洞然沉郁有精思故所造日深涵褒然出诸生上嘉靖甲午子与谕德南海伦公奉诏典试南畿得懋中文读之相与叹曰婉而达和而平浩然而有余思其吴之俊才乎鹿鸣之旦晋诸生堂下而谒焉懋中美髯玉立温温如处女皎然秀者也予窃喜之乙未予复校易礼闱帘中有持诗经卷示予曰浑浑乎若冲渊乎若深而不可穷湛乎若光发于太空其天下之俊才乎及启卷则为懋中也予叹曰丹砂玉札置药笼中久矣今为子夺之相与以得人贺既而廷对懋中赐二甲进士是岁天子亲选士御文华殿试诗文而懋中诗第一改翰林院庶吉士读中秘书懋中益大肆力于学每阁试辄称首丁酉授本院编修懋中曰翰林职文字然时俗弊久矣夸浮怪谲非所以称良史润贲皇猷也徒区区椠墨间不通天下之务苴块焉耳则国亦何赖哉乃与编修孙子升赵子贞吉检讨王子维桢裁质疑义论度古今治理得失及经制民物之畧其为文力追秦汉而止乎理诗冲雅骎骎入韩柳门户也长安出入騃童羸马望而知其为有道之器与人言吶吶然不设畛域而是是非非较若皂白可谓贞不绝俗介不忤物者矣庚子以礼部君在告上疏乞归省予适自南来遭之济上谓懋中曰子何归之汲汲也懋中曰立道宦数年矣唯是吾二人之怀荷天子宠灵兹归实得吾之私心乎予笑曰君子亦顾其私乎懋中曰孝私其亲忠私其君人君能私臣之私以成其孝则人臣亦私君之私以効其忠故曰体羣臣则士之报礼重遂别去癸卯懋中来京师以父母在留其妻唐孺人侍焉甲辰唐氏卒于家懋中哭曰是重贻吾二人忧也子女呱呱在襁褓安能晏然旅食哉哭辄病复上疏乞养疾诏可归之二年承欢之余闭门检方书阅古图史而已丁未年复买舟来京师至潞河幼子夭懋中哭曰是重贻吾二人忧也哭辄病未几以六载考绩予适视院事考之曰介不忤物而清修之行益彰学不务名而纯美之才自见盖纪实也月余病复作作辄晕晕辄吐痰数升不得已予往视之懋中独坐一室中木榻布被萧然如寒士予因论治心之法盖欲其敛神情以制浮阳也无何懋中死矣予往哭之既敛予又往哭之朝缙绅士亦莫不啧啧叹翰林失佳士也讣闻礼部君遣其子望道来奔丧且以书丐予文表诸墓上之石予时在奔走未有以应也比予来南铨礼部君复遣其子重道来请不置呜呼予知懋中者其忍复有言哉王氏世居邑北郭之江阴巷高祖曰逊逊生子辉辉生冕赠承德郎户部主事冕生表嘉靖己丑进士以礼部主客郎中致仕表生懋中无锡多豪右独王氏以善称于乡比岁有家仆附商舟入江忽遇贼执而问之为王氏仆也遂舍之曰女家素善吾安忍害善人仆哉噫嘻君子之行可以化强暴而乃不能庇吾懋中之死也岂天之未定者耶懋中生正德庚午月日卒以嘉靖丁未月日年三十有八母朱氏封安人衡阳尹惟圣女有懿德娶唐氏封孺人永州守有怀女唐生子一曰弘化女二长许聘进士蔡某子次天侧室陆氏生子一尚幼以戊申年月日与唐孺人合葬于某乡前王村之原呜呼先民有言远迹顿于促路长算屈于短日吾于懋中其曷为弗悲然懋中无死之行而竟死焉则其死也可哀已视碌碌以生者何如哉 

　　○大名别驾曾君墓碑 

　　史张子曰予每阅曾别驾事未尝不叹其世之能大而又悲夫天之未定也别驾讳宗正字克明别号麓峰其父东山公肮脏负大志以雄儁震于乡乡之人咸望而震也成化丁酉领湖广乡荐名日籍籍起未几赍志以卒别驾年始髫与其母吴氏茕茕然形影相吊也吴氏朝夕携别驾泣而号曰何天祸我良人哉尔成立俾尔曾氏不堕绝予则于良人无愧容未亡人亦奚忍为曾氏谢荼苦耶乃以别驾托诸东山之友鲁公政曰惟公不丧友道公克树子子则予良人不死公则于良友亦无愧容鲁公曰诺别驾遂黾勉日诵读古今名人文字久益旁贯百氏母吴事纺织助供亿弗倦别驾学乃大就补郡庠弟子员每试有司辄褒然称首正德庚午举乡试第几归忻忻拜母吴堂下吴喜曰予自是可无愧尔先人矣别驾益淬砺屡试春官竟弗第丙子元子述复举于乡别驾扬扬然若矜曰吾不做吾子必做吾乌能栖栖然与儿曹奔走竞青紫哉嘉靖癸未乃谒选为大名府通判理河政国家定鼎北平岁漕江淮粟四百万石以输于京师黄河每东决漕辄淤乃于郡县设专官董其役别驾日周视河上每夏秋水至则号工筑塞卷埽千寻役夫万指昼夜弗休息久之两足苦瘇不能良行别驾曰吾仕以母老也今疾其何以事吾母余年乎乃弃印绶归会抚按咸疏荐坚弗起訾日裕晨夕具甘旨奉其母怡如也逾岁子述死又逾岁子选死别驾哭曰天不福吾嗣吾何以慰吾母耶遂郁郁作疾庚子季子造复举于乡别驾喜扬扬若初然竟以足疾不能愈疾亟执母吴手泣曰吾母所以忍死以至于今者为不肖也不肖乃不能忍须臾死以奉吾母可恨也已语毕而逝辛丑二月三日也壬寅五月张子以南铨赴召而北便道省先墓于茶归舟涉长沙子造衰绖谒江上既而子造跣足走数百里来乞文张子所居之里与曾氏相去数百武而子述则同举于乡者每观曾氏自东山公以儒起家科第萌发不绝然皆不能大其所施以庸明当世焉是岂所谓天之未定者与翕而舒之物道则尔曾氏之后将其有昌大也哉因感其事而识焉其它美东洲之志备矣曾氏之先泰和人宋景佑名学禄者以连州判徙茶陵之月江曰奇英曰昺曰策元时相继举进士至琼祥生永隆永隆生理号东山先生始居长沙理生别驾别驾生六子曰述举人曰选曰逊曰追俱郡庠生曰造举人曰逅习举子业女二长适百户谭邦治次适同知鲁政之孙朝东孙男子四人子唯子约子孝子省孙女四人别驾生成化壬辰八月寿七十娶高氏壬寅十一月葬于善化县十一都易家山之原 

　　张龙湖先生文集卷第十终 

　　●张龙湖先生文集卷第十一 

　　四言古诗 
　　五言古诗 
　　七言古诗 

　　◆四言古诗 

　　双感 
　　硕人寿陆公也 
　　山之云三章 

　　○双感 

　　无陡岵兮寒风萧萧白日暮兮无陡屺兮山高云断几千里兮　岵可陡也心之忧矣不可极也屺可陡也心之怀矣不可释也　物既府矣谁其酺矣父母弗逮维其□□某矣悠悠苍天曷其有所矣 
　　双感三章章六句 

　　○硕人寿陆公也 

　　月湖之隩有衍其陆硕人敖敖洵美且肤凤之仪矣于彼高冈九苞其章和鸣有锵维王之明四国其庆　月湖之干其陆有衍硕人敖敖洵美且闲凤之翔矣于彼千仭载歌载咏载食载饮谓人弗圣我心不怲　湖之沃沃其水澜兮凤之萧萧其子三兮振振厥德翙翙翰兮爰傅于天于昭奂兮君子之泽以弗单兮　湖之弥弥其水伊比于以濯之维觞及簋于以酿之维酒及醴于以乐之眉寿崇祉谁其称之有岩季子　南山有乔北山有梓乐只君子胡考之喜　南山有榆北山有桑乐只君子胡考之康 
　　硕人六章四章章十句二章章四句 

　　○山之云三章 

　　山之云悠悠以扬我欲从之游四方我有母兮在湘之乡三月不见兮使我心伤燕麦既黄燕水其汤舟之方之使我远涕而彷徨 
　　山之云悠悠以飞我欲逐之将南归我有母兮在湘之涯三月不见兮使我心悲夙之夕之衣之食之我而不在谁其伺之 
　　山之云或浮于天我欲从之不可攀我有母兮在湘之间三月不见兮使我心烦有冠崔崔有组累累我心不乐此将何焉 

　　◆五言古诗 

　　江怀 
　　灵岩杂咏八首 
　　河北道中 
　　吕堰道中雪行 
　　中秋二首 
　　天柱阁 
　　赠别诸宗丈 
　　月夜怀罗二峰 
　　钓 
　　武昌早发 
　　宿谏议祠 
　　共适亭次东洲壁韵 
　　蓟哀王挽歌四章应制 
　　送邱以义令余姚 
　　江夜 
　　昌平道中 
　　寿沈封君 
　　秋夜与永宁诸宗丈话旧 
　　送陈清泉分教安成 
　　熊峰篇 
　　恭和御制敬一亭成 
　　恭和御制辅臣诗四章 
　　齐山 
　　秋江杂怀二首 
　　汉口望黄鹤 
　　赠雷启瞻 
　　夜坐 
　　送人官灵宝 
　　赠宋君祉归江西 
　　同大霞洞埜登广寒楼分韵得日字 
　　送黄汝明归长沙 
　　赠陈原习御史谪海阳 
　　西麓 
　　题凤阳张母贞节 
　　次詹宪副韵二道 
　　癸巳生日巨田省墓舟中对月感怀 
　　夜过洞庭 
　　送贺汝勋之官弥勒 
　　静谷同林北泉兵宪宴集 
　　送王绍甫提学山西 
　　题画 
　　河西草堂为童内方乃兄赋 
　　荆州寄王江野给事 
　　送谭洪之官绩溪寨 
　　却金扁赠方一田封君 
　　送黎主政监税杭州 

　　○江怀 

　　举头月在天低头月在水游子独何心方舟在万里揽衣坐徘徊涕下不可止潮生乱人语宿鹭连洲起 

　　○灵岩杂咏八首 

　　出郭 
　　入山 
　　读书岩 
　　灵岩 
　　废寺 
　　禅室 
　　出山 
　　夜归 

　　○出郭 

　　晓出城南门雾深暗江渡稍稍曙光开微茫见苍树驱车村巷中野老偶相遇问予何所之笑指白云处 
　　右出郭 

　　○入山 

　　山水谐夙心林行岂云远草深溪谷幽石出寒流浅秋风吹白云千峰凈如卷尘事宁足劳初衣念将返 
　　右入山 

　　○读书岩 

　　昔人读书处人去岩亦空岩上古松枝白日含悲风磨厓几片石剥落苔藓中独有山间月清光今古同 
　　右读书岩 

　　○灵岩 

　　岧嶤入丹壑石室开羣峰壁色照万古云雾流其中山僧傍岩宿下马闻疏钟欲访仙人迹云车驾白虹 
　　右灵岩 

　　○废寺 

　　古寺饶苍苔断础委蔓草秋高木叶深霜重池荷老日光穿云来竹色不可扫世代成古今恻然伤怀抱 
　　右废寺 

　　○禅室 

　　僧室隐白茅禅衲挂石壁禽翻贝叶青鹤舞藤梢碧洞深竹日移檐虚松露滴缤纷菖蒲花满地无人摘 
　　右禅室 

　　○出山 

　　贪奇事攀跻邱壑自成趣钟声满寒松日落万峰暮流泉不出山归云还依树云水何洄沿游人独归去 
　　右出山 

　　○夜归 

　　新月挂西岭千峰流素辉归屐踏秋草白露沾寒衣平村八九里篱落人迹稀长歌渡江水曲尽天风微 
　　右夜归 

　　○河北道中 

　　驱驾凌修途露白青山晓遥风西北来泠泠度寒筱岂不厌奔涉王事故牵扰日出明疏林褰帷羡飞鸟 

　　○吕堰道中雪行 

　　汉江何悠悠楚道几千里风急黄云深雪花密如雨野阔无行人鴈声在寒水 

　　○中秋二首 

　　庭空夜不暑露下天无云三五月正满九十秋初分长歌复短舞独酌还自醺乾坤应吾道麋鹿难久羣 
　　夜深尊俎彻云散天宇清南箕北有斗历历纵且横白露沾我坐寒蛩依人鸣端居悟元化尘土劳吾生 

　　○天柱阁 

　　曩闻天柱峯今登天柱阁回席倚云河移尊动溟渤赤日海上流青天镜中落凭高发孤吟长风随寥廓 

　　○赠别诸宗丈 

　　凉颷厉高木清雨梧桐枝相见苦不早輶车忽东驰玉笥霞月白金鳌草树悲回首云山隔中天落斗箕 

　　○月夜怀罗二峰 

　　夜久庭皋冷月明霜柝高故人已南国游子尚征袍车牵苦不脂沣兰心独劳沧江千万里何处航波涛 

　　○钓 

　　水深泽鱼鸣江寒芦叶浅乘闲理扁舟风多钓丝卷所志不在鱼沉浮宁复辨仰视青天长秋云还绝巘 

　　○武昌早发 

　　侵晓发黄鹤日上江光明云晴岛树出鸟下川波平游子问何适孤篷从远征揽衣坐愁绝天阔长风生 

　　○宿谏议祠 

　　晓发燕门道暮宿昌平祠片月照古壁寒风吹疏枝对酒千峰夕怀贤百世思未应忧直道明圣际今时 

　　○共适亭次东洲壁韵 

　　昔人去已远此地吾淹留一片白云影万古青山愁亭心竹笋出石面苔花浮酣歌对樽酒天壤总悠悠 

　　○蓟哀王挽歌四章应制 

　　凤雏何翩翩颉顽翔天关悲风起中路竟去不复还九苞既零落竹实空摧残唯余清禁月千古照丹山 
　　晓发黄金屋暮归北山冈萧萧蓟门路白日惨不光寒风厉广野素旐随飘扬鸿名照金石修短宁足伤 
　　严霜度中夜悴此琼瑶柯芳华悲萎质逝水感颓波松柏古原上落日青峨峨物理有摧折忧伤竟如何 
　　宫烟散轻彩笙断凤凰楼独怜王子晋一往无春秋兰殿寒云泣椒房明月愁蛟龙盘玉匣寂寂掩山邱 

　　○送邱以义令余姚 

　　黄花静朝芳朱岫澹秋色之子清时才会稽古名域长途诧骐驎绝艺匪枭塞春日姚江滨鸣琴动相忆 

　　○江夜 

　　冥心坐江夜风雨生秋寒天入沧沧远灯悬水国残尘襟愧芳杜苍鬂羞峩冠燕楚几万里云山何处看 

　　○昌平道中 

　　微微冬日薄出郭尘心消天远塞鸿落溪深冰雪饶归鸦傍云没徤马依风骄路转松阴合寒声生暮潮 

　　○寿沈封君 

　　鲜鲜彩衣袂岁岁春风深泠然赏溪水怀之不能斟青山隔天际日夕浮云阴愿因双归翼寄此远离心 

　　○秋夜与永宁诸宗丈话旧 

　　天清木叶下日没孤鸿翻旧壁寒灯细高城白露繁湘江照锦席鳌谷莽平原飞鸟恋故居灵芝有芳根十年江海意一笑藉金樽 

　　○送陈清泉分教安成 

　　我之曾祖母汝之高老姑复此缔姻媾累世情逾孚里巷映桑梓溪流带皇雩汝家东溪上泉林互盘纡忆昔登汝堂父兄森庭隅坐我修竹下清醑盈百壶倏忽二十载耆旧成凋枯汝年五十强抱策来燕都入门喜相见白发各满颅开樽话畴夙感叹增欷歔汝志颇自励迟回青云衢一经谢衿佩为官领师儒国家重文教科贡尊贤途安成接乡十况乃文献区弦歌有真乐何必登要枢蓟门初冬月严霜落寒榆送汝官道侧执手还踌躇我兄当暮龄依依携二雏数岁颜面隔岂不怀友于投簪计未得禄食惭当涂尘轻车马疾安能与汝俱吞声寄遥臆仰视浮云徂 

　　○熊峰篇 

　　熊峰何崔嵬郁郁青霄间巑岏轧地轴横绝凌天关神秀锺混茫苍色横平原日远浮云征可望不可攀上有姑射仙容耀何鲜妍方瞳冰雪肌白发被两肩朝采南涧松夕息西山烟绁马登阆风擢发穷洧盘文虬翼承折格泽纷驱先拂日擥珺枝纫佩垂秋兰悠然返初服逍遥以盘旋忆昔奉明主辛勤自岁年宸枢发天惠朗鉴升才贤斗柄酌元化四气随敷宣抗志冀陈力危词激谬愆铿铿金石声矫矫鸾凰鶱伭机有代谢物化终难迁豺狼驰我后鸱枭鸣我前君子守贞性进退无刊刓鹄白不日浴乌黑不日黔松柏生深林岁晚不改坚盈虚尚至理圣哲洞其端所贵在明德义命良可安蹇予抱弱质慕道心婵媛蓬麻幸附倚茑萝亦相缘岂不怀高躅道路阻且艰采采澧中芷思之不能言敷袵陈此词喟然恻肺肝 

　　○恭和御制敬一亭成 

　　维皇懋圣学优入轩羲堂中心穆敬一至道昭且详莹然太虚净靡为纤翳妨明明尧舜典郁郁万夫望游泳熙卷陈赓歌叶明良万世奉光训永思弗能忘 

　　○恭和御制辅臣诗四章 

　　青阳献嘉岁庙祀帝乃亲龙旗出央央万舞陈赤宸殷荐肇成典翼亮咨贤臣坠绪久弗作大义从兹伸蒸蒸舜孝备亹亹文德纯彛纪协人极礼乐本诸身于穆皇王心宝此家国珍愿言慎交修惟以左右民 
　　帝降蒸民性天秩父子亲卓哉大圣孝立极当扆宸显显庶邦式雍雍四海臣至礼忻载考正言聿兹伸直洗汉宋陋遐比殷周纯可以诏万世岂独成厥身寝庙俨丹伭簠簋登嘉珍永昭丕承烈佑启我臣民 
　　重明丽中正一德君相亲鼎凝宅鸿极衣垂穆龙宸祯祥协神圣中外宾王臣忠猷契冲默彛典嘉昭伸天章云汉回令闻金玉纯维圣能作则维贤乃成身楚珩谅非宝隋珠焉足珍缅思古人道得志泽加民 
　　煌煌大明世振振八叶亲重光熙圣域垂庆惠皇宸山川率宁宇黎献恭惟臣雷电噬嗑章雨露勾萌伸革孚虎文炳干徤龙德纯机衡万化枢位育三才身天球表嘉瑞器车荐珠珍稽首歌帝休永保诚万民 

　　○齐山 

　　方舟大江渚短棹横长风停策齐山阳白足矜履■〈革翁〉扪萝石门道弄波回溪中西瞰皖公山东眺芙蓉峯丹梯袅巉绝佳气纷菁葱九水席下出凌历万壑通远岫既窈窕近谷亦玲珑明霞散古壁绿树摇新椶云阴结绮盖泉响吟枯桐瑶桢杂枓灌珉甃陈玷璁伭景荫繁甤崇岚薄清穹山花拂人来野鸟鸣声雄湖明落天镜地古余仙宫银阙照碧海复阁栖长虹鹤语青松幽龙去秋沙空蹇予欲跻攀抚化心无终有美施公子卮酒来相从飞腾狎倒景超忽入鸿蒙凭高一以眺悠哉八极同尘机不能谢恻然芳槸业 

　　○秋江杂怀二首 

　　翩翩云中鸟归飞薄业林日落天雨霜回波清且深伭阴翳高壁草际寒蛩吟方舟在万里离索故难任黄鸟亦求友谁不怀所钦仰以观列星俯以调素琴列星光且繁素琴有遗音星光照我衣遗音伤人心 
　　侵晨理行役微风荡轻舟颢景散林薄熹光明素流川后息惊波海若静不游扬帆出远渚举目眺遐邱猗彼蕙兰丛含英被芳洲采之盈怀袖将以遗好仇路远终莫致纠结心沉忧 

　　○汉口望黄鹤 

　　徘徊汉江滨还顾望黄鹤黄鹤古高楼崔嵬几千尺上轶青天霓下俯云梦泽遐规跨通波清川照华薄藻绮结妍甤层曲丽飞阁念惜游天阙久为世纲縳杖履沦风尘仙赏意已堕薄言理归舟凉颷厉高木去鴈鸣北林羣华感销落哀哉游子心俛仰怀寂寞羡彼王子乔扬志终远托人生天地间朝霜零萧藿志士保真坚哲人重明德永思终遥夕抚膺倚长棹 

　　○赠雷启瞻 

　　暖云郁江树芳华杂丛林故人湘中来鸣我花间琴回轸扬高歌恻然感我心昔别江上山十载劳希音黄鸟亦求友女萝亦有寻岂不念夙好天路迥且深怀往忧成绪慷慨增长吟愿言茂远游宝此分寸阴竞迹周孔途庶以永兰金 

　　○夜坐 

　　秋月何皎皎列星繁且光忧怀不可写独坐临中堂客行虽云乐何如归故乡汀洲绿始抽蒹葮忽已霜有书长若匹欲寄鸿南翔鸿飞亦复止空阔云茫茫揽衣起踟蹰涕泪纷如滂 

　　○送人官灵宝 

　　远有赠行者遣予以束桑岂无河畔柳零落不可裳赠行何缱绻遗子以束籼岂无河畔草纤乱不可饘无衣尚可襡无粟尚可禾□蓄中州民欲腓胫断讵能续古道秘萧萧天阔寒云高鞍马出宛洛使我忧且劳 

　　○赠宋君祉归江西 

　　落木高不风薄雾湿作雨腓卉翳长原寒华被曲岨所知重欢笑之子曷不处揽辔万里途恻然怅谁与客鸟恋旧林游鱼思故渚望望湘之云徘徊独延伫 

　　○同大霞洞埜登广寒楼分韵得日字 

　　御苑城西楼辽后昔膏栉平台俯川原飞阁乱云日风霜悲世殊木落秋气瑟寒花明前除吟蛩傍残壁丹青摧旧颜雕楯行蜗出翳翳林中榛楼下水交潏因思被袗人百代寡俦匹 

　　○送黄汝明归长沙 

　　南陆迎修景大火回朱维温风动纤绤轻雨流清漪徘徊揽行辔薄言出郊圻旦发燕门道暮望湘江湄桑梓恋故域万里遥相思踟蹰蹊路侧恻恻不能辞念子日已远何以慰渴饥愿言茂明德策足青云逵□将与莫邪会合自有时丈夫志四海别离安足悲 

　　○赠陈原习御史谪海阳 

　　南国有佳人容耀何鲜妍双环绣罗襦宝髻金珠钿结发事良人贞谅以终年辛勤理容饰寒机拭朝烟一自新欢移旧爱中弃捐怆恻出门去涕下如流泉沉忧结衷肠区区难可宣妾心苟能明妾命诚当然举头观列星低头调素弦列星光苦繁素弦长自怜 

　　○西麓 【 为林吉士父作】 

　　九京不可作西仑空崔嵬寂寂邱中阿绿草生伭台女萝覆石壁日夕清猿哀条枚郁重林霜落天风来诛茅晚结构白道山前开匪因藉虚觏聊以纡永怀 

　　○题凤阳张母贞节 

　　帝乡汪氏族着自皇陵碑有女洵婉淑结帨张明威贞字既元从危祸中相罹芳衷郁不谐四屋惨多悲含愁抚兰籍垂泣揜鈆姿上堂奉舅姑下堂哺孤儿岂不怨华岁所媿乖坤彛指断讵足伤荼苦甘若饴日月共相照金石以为期良人如可作妾心终不疑蔼蔼北山树高塜何累累怀之不能己叹息陈北词 

　　○次詹宪副韵二道 

　　采采兰蕙芳于彼湘江湄美人不在兹馨香安所之瞻彼祝融麓上有朱张祠清风满林薄森森松桂枝愿言结心期慰我长相思 
　　相思亦何为欲以开迷津瑶华寄远道奈此山中人授粲饱嘉德摛藻敷阳春深言析伭理一一宜书绅德音倘不遐矢当奉光尘 

　　○癸巳生日巨田省墓舟中对月感怀 

　　露下江沙寒蓼深陂水绿孤舟夜不维山月照人宿浮世何蹉跎明朝四十六怀哉父母颜十年不在目皇天悲悠悠白日如转毂感此百忧集举杯泪盈掬起视河汉流溪风动幽行 

　　○夜过洞庭 

　　晓发武昌门夕渡黄陵沚日暮江帆迟洞庭八百里微风澹无波明月照天水隐隐见君山钟声翠云里楼船坐中流长歌白波起 

　　○送贺汝勋之官弥勒 

　　去年春二月别子攸江浔岂意今年秋别我燕山林迢迢西南域逝驷何骎骎万里从一官辛苦谁能仕志士茂明德焉用千黄金行矣加飧饭慰我远离心 

　　○静谷同林北泉兵宪宴集 

　　春山怀伐木挂席沧波流有美林节使招我静谷游窈窕入苍径丹梯蹑阻修飞泉洒石壁万壑如鸣璆长松挂白日翠色不可收遥阡翳荒莽言是昔贤邱东风吹白杨万古青悠悠贪奇历重险倒影临深幽仰观衡岳秀俯瞰湘江浮已谐尘外想况有同心俦怡然览昭旷一笑豁凝愁 

　　○送王绍甫提学山西 

　　矫矫邹鲁士鶱飞入词林冲标泛光蕙清庙流芳音华声茂世武比贵逾双金眷言秉休命揽辔晋阳阴轻颷藉文毂衿佩何森森河汾有遗轨所希道相寻君其振远猷庶以慰吾心 

　　○题画 

　　仙人住金闼缅怀溪山幽每于图画里悠然见沧洲庭除咫尺间四顾生寒秋微茫辨川谷羣峰照清流藤萝覆石壁古木如云稠草屋三四椽中有羲皇俦扁舟江水来疑是王子猷浩荡入烟雾短棹随轻鸥对此意飞越忽若千里游始知魏阙下亦自有丹邱 

　　○河西草堂为童内方乃兄赋 

　　君住玉沙湖云构涵虚敞荷露凝清香行风动幽响月华川上来烟水平如掌深居澹无营悠然谢尘鞅闭门卧高舂不知春草长朅来燕市游驱车何慨慷细雨悬孤帆青山还独往我家潇湘东林岩亦萧爽三年缚缨裾怀之空惝怳衡岳千万峰因君发遐想几时湖上归与君弄兰桨 

　　○荆州寄王江野给事 

　　严风振广野青旌指前林缅怀同心友一别江湖深黄鸟尚求侣女萝附乔阴矧兹良觏阻宁不伤予心皎皎松际月泠泠花间琴清光映瑶轸此意谁能任秀彼澧中芷馨香盈怀襟采之欲何为将以遗所钦路远终莫致恻然双泪零 

　　○送谭洪之官绩溪寨 

　　秋风起庭树白露生微凉有鸟翩南飞使我心悲伤天海洞寥廓云逵邈嵸山□仓鹏翼播溟渤鷽鸠枪榆枋伭舆靡有制物成随厥常茶枝系桑牖登畦饶秔穰时成慎饮啄聊可自徜徉薄言日行迈绩溪澄沧浪 

　　○却金扁赠方一田封君 

　　马得复马失仆生与仆死吾心澹无营怀金何为尔不以怀金怜宁以却金喜非义而富贵于我如敝徙舜唔圣狂途义利之间耳毫厘苟未分差谬动千里吁嗟方寸心万物本同体忍使一膜余吴越异人己作善降之祥感应有常理荣名起亨衢峩峩豸冠史裔裔方氏人发轫将自此始知心之田可以遗孙子千载一田风泠然照桐水 

　　○送黎主政监税杭州 

　　王政先理财国家重贤托谁以舟车缗谓非经济略况兹多事秋此道岂云恶嗟彼刘晏名千古不可作感时百忧生送君泪欲落白下春雨深江寒柳条弱征旗指前林别绪增离索十年门下人恩深义匪薄爱子冰雪心青天照琴鹤吴越山水乡楼台秀云壑西湖如镜明应知有余乐 

　　◆七言古诗 

　　孤鸿歌 
　　竹溪巷 
　　寿罗峰阁老 
　　寿孟大参母 
　　燕台送季仁夫令新津 
　　河桥篇赠计太守还蜀 
　　海鹤篇赠中洲李竹朴六十 
　　送赵东竹佥事之江西 
　　送黄时敬令江西因柬秋潭 
　　送郁太守山之温州 
　　送王石沙御史按闽 
　　送大司徒夏松泉之金陆 
　　凤冈篇赠谭七泉 
　　拟四愁一首 
　　白沟河 
　　竹泉卷 
　　钟石歌 
　　送九华顾长治还常州 
　　送成鸿胪之金陵因怀王江野 
　　赠史给事出判通州 
　　送客之潮阳 
　　送陈宗器令于潜 
　　一经堂歌送尹时夫令临海 
　　椿萱图歌 
　　寿蒋氏母 
　　送徐道正判晋州 
　　陈氏祠堂 
　　望庐山 
　　四怀诗 
　　赠芝山山人歌 
　　庐山吟寿汪石潭宗伯 
　　蔡城歌 
　　三陡永怀歌 
　　恒山瀛海歌寿序庵相公 

　　○孤鸿歌 【 为吴节妇】 

　　青天万里碧海长双鸿托以高翱翔悲风中路动惨恻一鸿飞去云茫茫缥缥孤影寒沙碛一片月明秋水碧稻老江田菰米香清霜满地芦花白柳芳草嫩春光熏娇莺乳燕何纷纷 

　　○竹溪巷 

　　君不见潇湘万竿玉君不见洞庭千顷秋苍蛟夜舞风雨黑鼋鼍日抱青天游三年杖剑事明主君山衡岳空回头长安六月红尘浮竹溪竹溪何清幽安得载酒竹溪去醉卧秋阴看白鸥 

　　○寿罗峰阁老 

　　罗山高不极拔地几千尺下蟠后土上摩苍穹崔巍崒嵂郁乎嵷巃烟霄独削青芙蓉大湖西汇沧海浸其东二十八井气与银河通北斗经纬天之中海坛沙涨鲸波空泰华不敢争奇雄出云千里随飞龙阴阳吞吐驱神工霖雨滂泽九土咸熙丰坐令造化无全功仰看南极光如虹夜寒照耀文昌宫钩陈太乙纷追从弱水荡漾玉免白扶桑指顾金乌红紫芝瑶草春茸茸十洲三岛徒尔栖乔松罗山之高夫何如东瓯万古青蒙蒙要与霄壤同终穷 

　　○寿孟大参母 

　　使君谒帝来燕甸亲承赐宴明光殿楚树秦花几问名十载京华如相见为言阿母汉江滨六十九年鬓发青鸾龙错落五色澜岁岁寿域开高冥归帆秋挂江烟起紫绶金章照江汜湘中游子情更多遥望天南赋秋水 

　　○燕台送季仁夫令新津 

　　燕台白露悲秋草美人欲去伤怀抱归帆正忆武昌鱼驱车还上巴山道巴山嵯峨倚空碧剑阁千寻莹青壁玉垒晴风一鹤幢锦城夜月双鳬舃连云鸟道不容幰念子行行亦何远对酒休歌行路难愿君努力加餐饭 

　　○河桥篇赠计太守还蜀 

　　河桥杨柳窥春早使君去去巴山道野昏云惨溪水寒饥乌啄雪梅花老昔闻巴山之道高崔嵬峨眉剑阁青天开舟人相呼不相见百丈牵雨江猿哀使君何为去太疾泪痕独洒西风出一片孙帆栖碧烟十里青山下落日送君洣江浔洣江不似离愁深回首甘棠满地阴相思明月悬空林 

　　○海鹤篇赠中洲李竹朴六十 

　　谁人画此海鹤图青天万里云模糊中有仙翁发满颅翛然手执青珊瑚海波碧照方瞳孤朴素不琢元精符王乔韩众如可呼噫嘻黄白吐纳何为乎 

　　○送赵东竹佥事之江西 

　　忆昨相逢京国时吹灯爱读西曹诗弹棊看剑欢未已斗酒那知成别离豫章城中花万树使君独领春风去燕水吴山一万重日暮孤帆向何处章江千尺照匡庐下有白鹿仙人居褰帷杖钺应多兴须寄临流双锦鱼 

　　○送黄时敬令江西因柬秋潭 

　　秋潭别我湘江渚三月残红落如雨回首湖山万里云日暮天南独延伫来年始见黄生来封书远寄黄金台开缄见书何所有上言生有圭璋才黄生黄生真可羡牛刀且试江西县春满河阳桃李花好归侍从承明殿 

　　○送郁太守山之温州 

　　五马金络头长鸣向东瓯东瓯山水甲寰宇北斗上指天河浮二十八井澄空碧海坛春暖沙光白孤屿花明西射幽王谢风流自今昔君行莫上吹笙台绿烟日暮迷荒苔江心古剎沧波里感慨须怜异世才 

　　○送王石沙御史按闽 

　　闽南路几千交州更万里君持绣斧向三山予亦乘舟渡湘水长安六月送君行酒尽长歌为君起丈夫志四方龊龊何为尔匣中宝剑照人寒江上旌旗拂烟紫王骢嘶雨麦花浮锦帆挂日天风驶直看炎海无惊波归来笑揖承明里 

　　○送大司徒夏松泉之金陆 

　　昔年共作金陵客秦淮几对春山月南北风烟逐转莲鶑花又是长安别留京宫阙倚天开江流曲绕凤凰台地曹旧署连东省八座声华接上台君才磊落莫可匹郎庙此日须夔稷仆夫迟迟且勿亟天子召命应在即 

　　○凤冈篇赠谭七泉 

　　雩山凤去三十年高冈空锁梧桐烟苔花云落竹实老祝融万壑俱凄然有雏奕奕振毛羽五色翩跹照湘楚几回矫志风云端天路盘旋泣秋雨翻然却向幽燕城辟雍钟鼓闻和鸣一枝栖息未足数迟尔来仪帝舜庭 

　　○拟四愁一首 

　　我所思兮江之南欲往从之道路难登高远望心如翰秋风吹月堕高寒佳人赠我双白玉何以报之琅玕腹 【 韩昌黎诗披腹呈琅玕】 愿因鸿鴈寄心曲海碧天青思寥廓 

　　○白沟河 

　　白沟河水浩浩昔时战争场今成车马道向来弃骨不可收千古残魂哭秋草白日照地寒云黄一溪落叶无人扫世事悠悠宁足论过客空悲天地老 

　　○竹泉卷 【 为郑佥宪父作】 

　　郑公怀玉披短褐采芝不厌青山深乌石春花桃杖媚壶公秋月藤萝阴野亭细竹飞苍虬阁外寒泉玉一沟丹梯五岳卢敖履烟水三江范蠡舟醉将白发倚庭树蛟龙怒鬬惊人句狂翻墨汁落缣绡世上梅花称独步跨鹤凌虚去不回草堂空对三山开长风吹林雨堕瓦石壁日下清猿哀御史仙郎铁柱冠手持斧钺青霄间茂硕应承帝德怜熚熚锦诰蟠龙鸾木斋少傅笔如椽见素文章天下传雷烧碑树狐免死麒麟突兀仁山前 

　　○钟石歌 【 为费子和赞善作】 

　　怀玉峰高几千尺百里岧尧堕空碧信溪东来荡清澄突兀江云见钟石炉锤不假鳬氏工厓根直插蛟龙宫峡色中涵翠琰琬波光倒映青芙蓉学士昔年栖碧山爱从钟石看潺湲弄花草阁图书湿踏月江门杖履闲十载声名动天子呼来复入承明里翰苑班联玉笋高讲帷炬映金莲紫清风黄阁鹅湖翁小阮词林亦擅雄补天障海君复尔勋华钟石同穹窿 

　　○送九华顾长治还常州 

　　昔闻东吴顾文学今见尚书之子才清标朅来惠我百字令字字句句谐萧韶嗟尔之才有如此何不蹑足升云霄去年挟策临燕甸骊黄牝牡谁能辨今年投牒入天曹宝刀未试金精号且携书剑归江东翩翩白马嘶长风床头新诗三万轴凉溪月夜吟蛟龙尔翁曵履朝元阁何日重看彩衣乐蓬莱元圃迟尔游愿攀瑶树骑黄鹤 

　　○送成鸿胪之金陵因怀王江野 

　　成生远自江陵来相逢一见欢颜开手持谏议一书札向我再拜陈心怀四年不覩谏议面忽把来书泪如霰启缄见书何所言上言成生才可羡纫兰结蕙冠切云十载濩落栖风尘骥心未肯终槽枥剑气犹堪凌紫旻上堂接席语啧啧握臂为之长叹息诘朝抱玉趋承明宾胪荣拜恩辉赫留都山水帝王区况比官府神仙居雨花牛首足清赏尽日槐庭无簿书丈夫及时且为乐何必拥盖乘高车天堑南通谏议庐时能为我传双鱼因君题诗寄幽意浮云仰视空愁予 

　　○赠史给事出判通州 

　　燕京木落秋初深高云白鴈寒萧森玉壶载酒送君去千里青山愁夕阴我欲赠君绿绮琴一弹一曲伤人心海门月出江烟薄惟见沧波澄碧林 

　　○送客之潮阳 

　　禁城晓日横青烟城边落叶如飞泉秋风吹云寒欲洗潮阳一去八千里马上看山椰叶迷津头沽酒剥荔枝至今南海无鳄鱼君须为吊韩昌黎昌黎祠前草树深黄鹞时飞野雉鸣 

　　○送陈宗器令于潜 

　　钱塘江上潮如山于潜远在湖山间共言地僻少逢谒况复民淳讼狱闲尔家三世总为令前辈风流尚可攀惜尔读书破万卷得官今已成苍颜故人客邸喜相见嗟我岁久头颅班都门送尔转愁思回首孤云天际还 

　　○一经堂歌送尹时夫令临海 

　　昔闻武穆追曹成提兵远驻云阳城云阳山人尹彦德走谒辕门气超凂搥牛酾酒享三军义声鼓动旌旗色武穆题赠一经堂银钩铁画生辉光山人从此知经史儿孙奕世皆金紫五百余年旧泽存斗庵之后复见汝文章早岁登青云风骨况也如外祖朅来足蹑双飞鳬赤城竹马争欢呼能以一经为世用满籯岂必黄金图 

　　○椿萱图歌 【 为赵信臣作】 

　　椿高三千尺萱短亦及堂瑶桢纷垂天雨花凤凰爪擘东风黄日暖晴浮岛屿香云来气接蓬山长芳春瀛海摇孤光扶桑若木遥低昂十年劳我高堂梦丹青宛转生彷徨 

　　○寿蒋氏母 

　　蟠桃结实三千秋瀛海微茫不可求昆仑长松一万尺山精跳号雷斧劈何如蒋氏堂前数尺萱凤凰爪擘黄金翻孤茎撑立冰霜园春风岁岁吹芳枝娇歌急管催琼卮蕙幕兰窓白日移舜华渠略空披离 

　　○送徐道正判晋州 

　　已惜逢君迟还悲别君早燕京风已寒白露满秋草君去鼓城三百里驱车晓渡桑干水京观花翻竹马高西山树绕旌旗紫君乍承恩出凤池银章墨绶人争奇十年始称平生意勋业须酬明主知 

　　○陈氏祠堂 

　　陈氏祠堂山之阳松柏青青覆短墙春兰秋菊登豆张盛礼会鼓传芭香玉楼花暖颓红床金屋柳发闻调簧霓裳未歇四海沸何如此室长凄凉 

　　○望庐山 

　　庐山拔地连紫霞千朵万朵青莲花上有飞泉三百丈海风吹落江之涯安得手持绿玉杖直从掇入琼瑶华莲社虎溪总陈迹乱峰回首一长嗟 

　　○四怀诗 【 并序】 

　　余离羣而索居久矣寤寐良朋惄焉永叹思以道术相切劘滞天一方无由自达也乃作四怀诗匪以品渊流用昭忠信宣沉忧云耳 

　　廖学士鸣吾 
　　童太史士畴 
　　张太史补之 
　　王太史允兴 

　　○廖学士鸣吾 

　　我所怀兮在白石五色彤彤补天裂三光下照河不泄我欲赠以双玉盘英华陆离琼错丹汉阳之水阻且艰远莫致之增长叹 

　　○童太史士畴 

　　我所怀兮在五华仙人手握琼瑶花玉笙双凤明春霞我欲赠以绿绮琴梧桐枝兮徽黄金洞庭之水阻且深远莫致之劳予心 

　　○张太史补之 

　　我所怀兮在水南蔚思扬藻纷文澜光风转蕙薄崇兰我欲赠以双佩璜璆锵鸣兮琤琳琅湘江之水阻且广远莫致之增烦伤 

　　○王太史允兴 

　　我所怀兮在三渠守渊抱璞韬璠玙兰欂桂柱纫揭车我欲赠以金错刀青天宝匣苍龙别方城之水阻且遥远莫致之增烦劳 

　　○赠芝山山人歌 

　　芝山山人来武夷自言曾上看天池层峦沓嶂不可数香炉五老青累累丹梯千丈倚空出下有三级泉倒垂奔流直泻落绝壁龙跳虎跃猿猱悲攀萝杖策访白鹿林深石滑颠崎崎栖贤桥头弄明月醉歌击断长松枝听之发我胸中奇临风欲呼黄鹤骑周游六合览八极南窥衡岳穷九嶷罗浮四百总烟雾岷峩积雪连须弥西蹑太华寻紫芝三花少室纷离披太行王屋几千里渔阳上谷黄尘起沙碛云寒羣马嘶日暮残兵哭辽水蓬莱碣石遥相通泰山齐鲁青不穷坐观日出扶桑东海上万点金芙蓉石梁鴈宕排长虹会稽下瞰神禹宫沃焦天姥俱蒙蒙却卷九曲胸怀中归来濯发晞天池竹林洗剔颠仙碑九华灊霍相追随倒蹴彭蠡抓鲸鲵上扶干轴回赤曦下盘鳌足宁坤离天吴九首僵不飞顿令四海还清夷吁嗟丈夫志气吞五岳安能局蹐徒尔为金焦夜深老鼋语洪河浪沸蛟螭舞山人山人且莫归长啸与尔倾金罍 

　　○庐山吟寿汪石潭宗伯 

　　庐山之高一万九千丈彭蠡七泽东西流上有香炉五老矫矫势腾掷下瞰溟渤弱海相沉浮巨灵屃屃磅礴千里攒空遏日横绝地纪河汉宵飞瀑布势风云昼吐天地气尼邱生孔崧降申毓秀锺奇岂人意汪家兄弟各挺出神驹驰步空燕冀石潭老子金马仙结发事帝三十年奇文轨嵩华峻节标云天商彛周鼎出清庙赤鳞白凤游中原才猷三代佐礼乐两生贤功成拂衣去卧对庐山前采薜荔兮芳洲攀桂树兮山之幽赤脚骑白鹿散发弄扁舟朝出游暮归读古人书兄酬弟劝乐有余云霄翥翼怜三凤乡国投簪说二疏秋风初动燕河柳瞻公寿域当南斗手持玉缄龙虎文再拜远为公之寿吁嗟乎江南此日多疲氓兵戈塞北生黄尘公须起挽庐山云大作霖雨一洗天下尘然后为公再祝百千春 

　　○蔡城歌 

　　上蔡城控许洛带中州睥睨百尺楼橹遒遒天中东峙洪河下流朱马春深静不扬东风紫陌行鸣驺忆昔河南贼骑来干戈千里飞黄埃婠妠弃置霉黧死日落云寒鼓声哀樱城长吏真堪羡军败旌旗犹转战痛哭桥头百断身仰视皇天夜雷电烈风惨淡砂砾走傅郎胸中血一斗此地经过泪满巾十年马上空回首朅来射策明光殿拜命新承天子欢汉武台前花一县垂杨扫地春光还坐令版筑开蓬蒿古来说道民忘劳辘轳万井朝烟细刁斗三关夜月高庐山冈头旧鬼泣此日居民富种粒英雄所见在久远旦夕之谋非尔及霍侯骂贼三寸舌鬼神为号石为裂傅侯保障千年功钟鼎勋名共奇绝不见当时睢阳与岘山二子者气横百代驱两间 

　　○三陡永怀歌 【 为王秋官罃题】 

　　梦竹子崛起闽江滨乘时矫翼凌风云百年郊薮苍麟角五色丹山赤凤文昔也鸣琴向江汉新诗妙墨人争看天子召置金虎司冰鉴秋空夜璀璨迩来识面长安都相逢意气倾百壶怀中出示三陡图览之使我心如荼却忆此身昔贫贱藜藿不饱双亲饥十年有禄不逮养仰视皇天白日徂杳杳松楸隔乡域松上啼鸟泣寒食黄蒿叶长■〈艹縻〉芜深游子天涯归未得有兄有兄湘之阳各年六十头颅苍鹡鸰楚塞秋云冷鸿雁燕山春雨长男儿生年谁百岁骨肉安得长不毙回首空嗟廿载前往事凋零泪沾袂岵兮屺兮不可望陡高冈兮马元黄今辰何辰夕何夕与君对酒成悲伤悲兮悲兮可奈何为君赋此三陡歌呜呼歌终兮歌转哀北风为我吹愁来 

　　○恒山瀛海歌寿序庵相公 

　　昆仑西来几千里北与恒岳相盘回恒岳拔地一万丈青天削出莲花台滹沱易水两荡潏巨灵东蹴沧瀛开六鳌如山戴坤轴元气遥含浑沌来文皇伊昔肇帝域日月千年丽燕极精英磅礡未肯休却从畿辅锺贤德嵩高降神甫及申周室思皇颂王国银瓮天球宁足称丹砂玉箭无颜色河间仙李百万枝序翁崛起尤称奇二十作赋掷金石三十承恩入凤池词苑铿然振高响力挽大雅回浇漓洋洋清庙陈韶濩皎皎明廷错鼎彛鸡舌朝含御香馥广厦细旃闻启沃天禄光含大乙藜承明归拥金莲烛盛时礼乐唐虞前南宫独羡尚书贤双驰履舃星辰上会接夔龙雨露边社稷经纶动明主十年黄阁资元辅手携造化驱神工左拍龙翔右鸾翥太和嘘翕乾坤机四海苍生被霖雨萧曹琐细焉足论伯仲之间见伊吕纷纷城府矜峥嵘休休翁独摅精诚剌儿亦服韩公量走卒皆知司马名枢衡运斡三辰正亭毒功深四序成海晏越裳重译至夜深阁道泰阶平珍谟高阁天中起御榜亲题裁帝旨嵯峨锦石双蟠龙龙光上射星河紫银章封事玉作柙恩数从来无与比我朝一百六十年前有三杨今有李翁今年踰六十强方瞳尚尚眉发苍双孙阶前玉森立况有桂子垂金章桃花三月吹春香寿筵岁岁罗宾觞人言翁德拟山海高深岂不同灵长吁嗟乎山石可泐兮沧可桑君子之寿基家邦勋名万古昭旗常欲与天地垂无疆 

　　张龙湖先生文集卷之十一 

　　●张龙湖先生文集卷之十二 

　　五言律诗 

　　◆五言律诗 

　　秋郭小寺 
　　夜坐 
　　江光阁 
　　皇雩山 
　　岳麓山 
　　酬友人二首 
　　城上 
　　游石陇彭治中山庄留宿治中有诗次韵二首 
　　同杨后江黄希斋赵洪洋陆双石迎祥寺分韵得溪字 
　　廖白石以诗见寄会童元白亦有书来怆然成感依韵赋此因则敬寄去 
　　瑞光寺次阳峰壁韵二首 
　　真州遇云东 
　　江暮 
　　江上 
　　天柱阁 
　　夏夜青阳道院 
　　山行 
　　江宿 
　　远景楼 
　　元旦 
　　元夕 
　　中秋无月 
　　秋郊 
　　定林寺次易舜山韵 
　　怀舜山二首 
　　寄高竹泉 
　　草市庙 
　　赠彭大尹 
　　秋夜 
　　送季长史还宣府 
　　吴集市 
　　湘中忆郑栗斋宪佥 
　　赤壁 
　　石钟寺 
　　送张举人干还宣城 
　　武穆祠 
　　岘山 
　　巴陵别子明 
　　雨中柬南田 
　　晓入皇雩山中 
　　夜怀用南田韵 
　　南田以诗见怀用韵荅之 
　　秋日登城楼用南田韵 
　　发茶陵别诸亲旧 
　　发长沙别诸友 
　　真州闻廖白石学士在维扬甚喜既追弗及感而赋此 
　　清溪阻雨 
　　获麟渡 
　　丁字沽五日 
　　阳峰宗伯池亭宴集次崔东洲四首 
　　渡淮 
　　吕梁 
　　送人之零陵 
　　淡轩 
　　送江西邹司训之贵池 
　　挽周生沔 
　　听雨 
　　同杨后江诸公迎祥寺分韵又得枯字 
　　秋夜 
　　长陵 
　　江晚 
　　寄青冈太守 
　　柬子锺 
　　喜雨用闻字韵柬江午坡 
　　苦蚊 
　　送袁玑教广德 
　　送易璜司教饶州 
　　吊郭中丞母 
　　阳峰宗伯池亭宴集次韵二首 
　　和罗峰阁老瑞雪韵四首 
　　万寿节朝天宫习仪二首 

　　○秋郭小寺 

　　短发行秋郭尘沙记旧禅长天依片鸟远树入孤烟野旷寒莎外江深细雨前马蹄怜暮色藤月自娟娟 

　　○夜坐 

　　日落清江夜村居户半扃树深闻宿鸟月黑见流萤山处应吾道仁贤亦鼎铭蹉跎过四十双鬓愧沧溟 

　　○江光阁 

　　独上江光阁窓开面面幽月明巴树近天阔海云流冰雪千山暮烟波万里舟怀归王粲赋回首不胜秋 

　　○皇雩山 

　　石路沿流水江村带古堤日回双径合天抱万峰低地险连吴楚碑残识宋齐蛟龙深窟底风雨忽虹蜺 

　　○岳麓山 

　　细草山前路浓花野外堂三湘惟岳麓四海几宫墙地僻青杉合碑荒绿藓长赫曦台远近应欲眺扶桑 

　　○酬友人二首 

　　花下疏钟静天涯独客愁功名扬子阁词赋仲宣楼杜若沧洲雨春潮野渡舟有怀吾共汝双鬓愧清秋 
　　微凉动高木落落此身愁壮志躭看剑生涯付倚楼缠绵千里梦浩荡五湖舟岁月催华发空悲蟋蟀秋 

　　○城上 

　　纵目南楼晚苍苍落日昏城回山不断沙白水无痕疏雨谁家树浓花何处村渔舟双荡桨杳杳下江门 

　　○游石陇彭治中山庄留宿治中有诗次韵二首 

　　枕崖营栋牖面水拓园林江雾嘘吟几山风入鼓琴沉酣齐物论排遣嫉时心衣染京尘客桃源此共寻 
　　胜事君兼得吟笺伴酒筹书签红间白花幄夏经秋谈剧千峰暮寻残一径幽沿溪闻夜读灯火遍层楼 

　　○同杨后江黄希斋赵洪洋陆双石迎祥寺分韵得溪字 

　　郭外逢僧寺林深野路迷扪萝凌石磴随柳过清溪花梵闻经语松风听鸟啼向来幽僻意欲就白云栖 

　　○廖白石以诗见寄会童元白亦有书来怆然成感依韵赋此因则敬寄去 

　　昔年陪二妙翰墨会词林一别违相见尺书劳远心万峰生暮色孤鴈下秋音块坐悲明月苍山白露侵伭蝉号落叶白露满秋林一片湘山月空悬万里心寒虫那可听邻笛亦哀音幽独增长叹相思白发侵崇兰生涧底香气满幽林采采动盈把愿言寄同心关河辜旧梦风雨激清音岁晚空山里深愁雪霰侵 

　　○瑞光寺次阳峰壁韵二首 

　　结轸遵皇邑禅房坐夕曛楼台依翠嶂钟磬发青云看剑春星动谈棊永夜分近边有烽火何日捷书闻 
　　芳春萧寺静扫榻倚斜曛幽意怜青竹闲情爱白云短檠仙侣共新火野人分欲就山僧语禅机夙未闻 

　　○真州遇云东 

　　客里相逢处真州日未曛万峰遥对酒孤烛共论文官惜三刀旧鸾悲一镜分夜深浑不寐鸣雨湿江云 

　　○江暮 

　　薄暮回江舸轻风满柁楼水空天上下波动月沉浮鹭宿洲逾静钟鸣寺转幽渔灯依近浦明灭向沙头 

　　○江上 

　　的的沧江近行行故国通危桥留落照远树度高风鸥立沙分白花飘水借红琴书随懒癖吟意浩无穷 

　　○天柱阁 

　　皖公城下水高阁倚天开山岳樽前出江湖席畔来星浮千岛动天压万峰回欲作登楼赋谁如王粲来 

　　○夏夜青阳道院 

　　江日荡烦溽尘襟郁未舒偶扶青玉杖来访白云庐斜日流花细微风动竹虚岂缘贪寂寞聊得慰幽疏 

　　○山行 

　　浅水平沙近维舟曲径逢杖藜侵细草布袖任轻风绿树浮烟紫青天落照红尘襟藉昭旷萧散野翁同 

　　○江宿 

　　移舟初极浦倚岸即斜曛淡淡月临水微微星出云流萤散高影暗水聚寒蚊山雨中宵至凄然不可闻 

　　○远景楼 

　　我爱高夫子新成远景楼星侵云梦动月傍祝融流碧水三湘阔青天万木浮江湖与廊庙谁有范公忧 

　　○元旦 

　　飘洒天涯雪逡廵故国春椒花初献岁栢叶谩娱宾千里怀人意长年废病身空庭寒色异独立更伤神 

　　○元夕 

　　万里春山月初看此度圆笑歌元夕里儿女夜灯前愁病兼多日飘零已二年长安天北极回首一澘然 

　　○中秋无月 

　　待月孤城夜秋风动苎罗阴云天际重妖翳眼前多霄汉黄金殿仙人白玉珂凄凉瞻望地呜咽不成歌 

　　○秋郊 

　　风流山简马潇洒习家池赤日乱峰立青天独鹤迟无愁身觉散多病鬂成丝月出秋城暮凉云鼓角悲 

　　○定林寺次易舜山韵 

　　下马秋山寺云林第几重碧寒临近水青远见孤峰短径荒苔合空檐古木封舜山有佳兴吾意亦从容 

　　○怀舜山二首 

　　洣水陪双话云秋阻一阿蹇予愁若此知子意如何良会今能几相逢苦不多寒城暮回首落日下江波 
　　天清木叶下日没孤鸿翻旧壁寒灯细高城白雾繁幽栖惊节换独坐与谁论兰芷怜消歇思君不可言 

　　○寄高竹泉 

　　籍甚潇湘县风流高竹泉凤凰鸣晓日鹰隼在秋天桑柘千家静弦歌一邑传惭予空落魄岁月故人怜 

　　○草市庙 

　　登临犹不倦倚杖更山扉旧壁龙蛇落空堂蝙蝠飞云香流别洞树影动深矶便欲招仙侣青天振羽衣 

　　○赠彭大尹 

　　潇洒衡山尹公然道气便相逢人似玉惜别酒如泉秋水雷家市江风乌石船集贤如何卜须共买山田 

　　○秋夜 

　　清露冷银河轻云渺白波游人未归去万里叹蹉跎月色当空好秋光傍客多谁家倍高兴烛灭尚闻歌 

　　○送季长史还宣府 

　　霜清木叶下秋尽黄花开輶车不可驻之子意难裁落照延晴野寒风生古台梁园春雪满应得醉深杯 

　　○吴集市 

　　吴集百家市回乡十里村树荒兵燹地血黑战场痕新鬼时闻哭贫家今几存无端凄恻意独坐向黄昏 

　　○湘中忆郑栗斋宪佥 

　　细雨春帆湿孤舟江色开岸花当水出沙鸟傍人来绿草湘妃宅青山帝子台湖南霜气重遥忆子真才 

　　○赤壁 

　　赤壁周郎渡清江苏子台林亭依绿水石磴入苍苔铜雀兴亡恨金莲际合才乾坤余旧迹恻恻古今哀 

　　○石钟寺 

　　古寺依危石残僧住薜萝江声流楚合山色入吴多鹳鹤巢云树鱼龙蛰水波天涯孤客思停棹一相过 

　　○送张举人干还宣城 

　　举世皆贤达张生何隐沦高歌燕树晓拂袖敬山春细雨江花湿东风溪柳匀一樽娱彩服应慰白头人 

　　○武穆祠 

　　寒雪汤阴道萧萧武穆祠阴风疑杀气落日想征旗离合君臣际存亡治乱期山川空故迹俎豆寄深思 

　　○岘山 

　　山余羊傅宅谷隐习家池野竹依寒水春苔绣古碑江流人共远日落鸟空悲无复高人意谁堪倒接■〈离〉 

　　○巴陵别子明 

　　我归湘水曲君去帝王州乍喜相逢处难禁远别愁霜风吹短袂寒月下孤舟灯火巴陵暮含凄各涕流 

　　○雨中柬南田 

　　忆昔与君远思君长渴饥如何相近地犹是惜多违司马愁仍在安仁思不微雨中黄叶落独坐掩柴扉 

　　○晓入皇雩山中 

　　雾气连村黑江声隔树闻严霜栖密草寒日曀轻云径转危峰出林开细路分儿童山谷里犹忆旧时羣 

　　○夜怀用南田韵 

　　天远闻鸿鴈楼高忆凤凰鬂秋搔易短魂独不禁伤风行摇霜色寒花卧晚香长吟忘夜永明月下虚廊 

　　○南田以诗见怀用韵荅之 

　　杯酒岂无侣知音宁复多尔才终赤绂吾道合青萝长铗悲公子黄金误翠娥河东谁更赋碁局且相过 

　　○秋日登城楼用南田韵 

　　城临孤壁迥楼出万峰开域势衔天阔江形抱楚回野风吹日落霜鴈切云哀直北长安道凭轩首独回 

　　○发茶陵别诸亲旧 

　　行行离故里洒泪别交亲明发过湘水应为更远人雨侵山树晓花落暮江春何事怀簪红风尘白发新 

　　○发长沙别诸友 

　　自不能忘世应还事远游十年双鬂短万里一身浮细雨山花馆清江驿树楼可堪春草色处处唤离愁 

　　○真州闻廖白石学士在维扬甚喜既追弗及感而赋此 

　　真州初倚棹闻尔在维扬笑指孤云隔犹牵一水长凤归还旧阁 【 廖有学士召命】 鸾舞更新妆 【 时廖初得妾】 逸驾难同步含愁坐夕阳 

　　○清溪阻雨 

　　客愁已若此况听雨声多潮气连沧海江光涌白波暝云低野度湿鸟掠船过咫尺齐山色萧萧锁薜萝 

　　○获麟渡 

　　圣王久不作吾道亦凋零回首获麟渡空怀易世心春归津柳暗日落野亭阴把剑思今古长歌汶水深 

　　○丁字沽五日 

　　解缆桑干水熏风吹棹歌短蒲溪雨细高树野烟多又过端阳日其如岁月何黍包怀旧俗无处吊湘波 

　　○阳峰宗伯池亭宴集次崔东洲四首 

　　东里春卿署招寻水竹亭卷帘双阙近对酒万峰青冠盖同今雨江天聚德星坐临池上晚明月浸寒冰 
　　水抱新亭敞园回阔岸纡池平窥仰镜泉落散浮珠卷幔波光入悬灯月色俱兴狂忘礼数席地捋寒蒲 
　　初疑旋马地还识草伭亭风沼寒吹绿晴山晚送青疏棂流淡月高树隐飞星诗就传新句挥毫拨砚冰 
　　镜开芳沼静锦列画屏纡惊座谈霏玉随风唾作珠山云闲意得水月道心俱归拥青绫卧吟魂傍翠蒲 

　　○渡淮 

　　南风淮水上细雨短帆开山入■〈山司〉峿尽江浮济泗来烟波踪迹远岁月鬂毛催万里长为客湘云首独回 

　　○吕梁 

　　吕梁真险绝滚滚波涛翻风雨万兵下云雷百兽奔倾危天意及疏凿禹功存无补惭明主驱驰未足论 

　　○送人之零陵 

　　千里湘南路孤舟白浪开读碑元子室吊古澹山台蛇异从人得茅香缩酒回左思能作赋吾子亦奇才 

　　○淡轩 

　　悬轴维幽默居然百化陈雕华应物理腊鼠岂吾真大雅既不作王风遂绝淳美人殊未怿杜若自青青 

　　○送江西邹司训之贵池 

　　远水下天堑羣山当小孤风流自江左此日领师模回轸清商古传经白昼初秋阳与春雨梁栋共榱栌 

　　○挽周生沔 

　　周家碧瑶树讵尔零芳蕡叶深荒渡雨花冷暮山云短日悲长算鸣琴罢远闻百年慰幽寞应有定斋文 

　　○听雨 

　　滴滴吴江雨孤舟独睡时不堪闻夜永况复是天涯魏阙燕云梦高堂楚国悲无端心欲折容易鬂成丝 

　　○同杨后江诸公迎祥寺分韵又得枯字 

　　石门闭重屋楼阁起长衢岁月悲残碣龟龙泣壮图庭空山鸟下水落石莲枯独立倚秋木寒风吹绿芜 

　　○秋夜 

　　凉露凋羣木禅房起寂寥天联双阙迥月对万峰遥宵柝龙城静风灯竹户摇故山松桂树秋去竟谁招 

　　○长陵 

　　日月开燕域乾坤起帝图丕承周武烈燕翼汉文谟古道熊罴立空山殿宇孤松楸瞻望地清露滴寒芜 

　　○江晚 

　　落日层波迥轻舟带夕摇长天孤鸟净残雪万峰遥野竹依寒水江门对石桥多愁双鬂改应欲傍渔樵 

　　○寄青冈太守 

　　不见青冈久相逢忆蓟门弹碁秋月馆看剑夜窓樽云海人千里风尘泪几痕封书愁寄与临发欲销魂 

　　○柬子锺 

　　数日未相见双眉郁不开一经嗟岁月短褐尚尘埃柳色江春逼花香圃日催夜楼灯火地应作望京台 

　　○喜雨用闻字韵柬江午坡 

　　紫电双蛟下惊雷百里闻千樯挂飞雨万树湿流云潜霍根荄病遥驱海岳焚旅怀聊暂慰解缆重思君 

　　○苦蚊 

　　蚊类何微细纷纷起夕阴飞从明烛减鸣傍旧帷深远水孤舟夜沧江旅客心抱衾眠未得于汝不能任 

　　○送袁玑教广德 

　　乡国生秋梦天涯复送君远心连楚塞离思逐江云道重陈无已官贫郑广文建平儒业旧羡尔续遗芬 

　　○送易璜司教饶州 

　　空忆西泉上伤心往事虚传家今有汝薄命欲何如岁月青毡冷江湖绿鬂疏鄱川千里外野送重愁予 

　　○吊郭中丞母 

　　画荻流风远今传郭母芳织机曾断缕凡胆嚼残香幽壑松楸古封书日月光洋门山百尺郁郁照泷冈 

　　○阳峰宗伯池亭宴集次韵二首 

　　池亭开窈窕栢竹带萦纡倒景涵空碧凭虚瞰蕋珠醉怀因月胜幽意与云俱总是瀛洲客相从拾紫蒲 
　　分池衔翠阁高栢隐虚亭风柳依檐出霜篁拂座青东华通御气南斗霁文星醉极沾微渴犹思玉井冰 

　　○和罗峰阁老瑞雪韵四首 

　　青阳开献岁白雪表丰年流泽千郊润寒花万树妍百灵随帝力率土戴尧天功化归调燮悬知一德虔 
　　初从银汉度旋绕玉阶飞表瑞成三白凝花接四围氤氲浮御气沾洒洽天晖伭鉴孚皇德灵承愿不违 
　　芳甸含青气东风落素花寒飘龙汉远轻扑凤楼斜帝阙光华旦皇洲亿万家太平歌有象圣寿正无涯 
　　王春元会日玉帛万方来瑞气浮山掌琼花满帝台影涵宫阙动光照掖垣开熙景逢千载讴歌遍九垓 

　　○万寿节朝天宫习仪二首 

　　曲槛通丹室长松锁翠烟楼台临绝巘钟磬发诸天瑞荚生尧日绯桃入汉年君王有明德万寿应高伭 
　　看佩移宵烛闻钟候晓鸡鼓严千队肃嵩祝万声齐凤吹随金仗龙宫隐玉题回看天北极香案五云四 

　　张龙湖先生文集卷之十二 

　　●卷之十三 

　　七言律诗 

　　◆七言律诗 

　　送南城李知事 
　　同古冲东园宴集言怀 
　　送丁宪副大章入秦 
　　怀水南学士 
　　饮木末亭晚登雨花台 
　　怀贞斋少詹 
　　寄怀周嵇山大尹 
　　寄几川太守 
　　禫后用南田韵 
　　寄少湖三首 
　　怀前峰司业 
　　九日登观象台饮凭虚阁 
　　寿颜朴庵 
　　雨中天界寺赴同乡之宴 
　　送陈子正宾胪考绩 
　　孝陵次松溪韵 
　　送户曹郎中陈渠轩考绩 
　　雨后江亭送巾石中允 
　　元夕雨 
　　喜晴用韵 
　　红梅 
　　河上寄少湖学士兼怀馆中诸友迭前韵 
　　送刘四山别驾还湖州 
　　吊郭中丞父母 
　　斋夜次阳峰宗伯二首 
　　陵祀用前韵二首 
　　次贞斋寄怀 
　　送徐伯元南还因寄渌江年兄 
　　省中元会次阳翁韵 
　　元夕雪中同石塘冡宰宴集北原司马次元会韵 
　　承天寄内方 
　　龙阳道中寄阳丹泉佥宪 
　　送汪太仆还滁 
　　今二夜鹭洲河亭观灯次古冲韵 
　　河上寄寿顾东川御医 
　　送宫保宗伯惠岩顾公奉诏展省归常州 
　　送田侍御之南都 
　　天津晩泊 
　　上燕子矶遇罗邦怀 
　　谪仙楼 
　　谒忠宣祠 
　　炎陵 
　　天柱阁 
　　奉别陈墨庄用元夫韵二首 
　　晚兴 
　　喜得家书因忆同时诸友 
　　送万长史之汝府 
　　早朝 
　　送刘田司教东流 
　　衡山偶成呈留朋山大参毛泉山宪佥 
　　送王参政承乏之蜀 
　　送大霞洞埜登广寒山分韵得秋日二字 
　　送蔡霞山之闽 
　　寿玉邃伯母八十 
　　邃翁免朝志感和韵 
　　送初内滨佥宪兵备河南 
　　送张太史子阳封静江王得省 
　　送元善之金陵 
　　送木翁阁老致仕 
　　涯翁旧宅看花次韵 
　　赠曾茂元奉母还南江 
　　李古冲宅燕集别中川侍御限韵 
　　南堂为阳峰学士 
　　送某侍郎使安陆 
　　康陵 
　　恭和御制敬一亭成 
　　和罗峰阁老敬一亭成志喜 
　　定兴道中用马太史壁间韵 
　　哀熊峯阁老 
　　磁州僧寺宴会呈伍大参张温二宪使 
　　江上寄陆双石 
　　送大司徒近山赵公之金陵 
　　送萧尚点之忠州因寄云东 
　　送袁中山缮部奉使归省因寄寿西园先生二首 
　　送赵廷尉方岩之金陵兼便归省 
　　扬州与陈巽峰侍御宴集时尹民部督运真州龙秋曹理刑淮上皆同乡也遂喜赋此 
　　徐州次陈水部韵 
　　漕河阻浅次江午坡韵 
　　端午述怀用韵 
　　再述 
　　睡起用午坡韵 
　　清源郏水部话旧次韵 
　　河西志喜 
　　送张藩幕之云南兼怀南湖方伯白泉宪使 
　　送高相之常熟 
　　寄龙云东副使 
　　送大司成伦白山之南都 
　　莲塘书屋 
　　扈驾发京 
　　沙河驻跸 
　　七陵陪祀 
　　晓发天寿山 
　　恭和御制谒陵 
　　赵洪洋银台守东直与内方司成登楼有作依韵奉答二首时杜研冈亦守崇文用讯及焉 
　　留别涂东潭次所作交游台韵 
　　送刘正之南还 
　　阁莲呈瑞和李序老韵二首 
　　斋夜用元字韵二首奉呈翰院诸老 
　　寄题清湖别墅 
　　送龙云东还浙 
　　送赵洪洋廵抚陕西 
　　宫僚燕集和许冡宰韵三首 
　　送华侍读察归省 
　　送沈太守恺之宁波 
　　淮安南楼夜宴同约庵中丞次韵二首 
　　送谭子明令建始 
　　同前峰司业过内方庶子次韵三首 
　　写怀迭前韵 
　　同内方过报国寺迭前韵 
　　无题迭前韵二首 
　　元夕招宴翰院诸公于怀麓尚次松皋太宰韵 
　　斋夕有感奉次玉溪宗伯韵二首 
　　对雪次韵 
　　道上见军饷志感迭前韵 
　　道上望西山言怀再迭前韵 
　　送黄以吉还闽中二首 
　　送杨中丞金陵操江 
　　斋夕用松皋喜雨韵二首 
　　送子锺下第南归 
　　送白洛川经府之金陵因寄洛原 
　　送谭光浩司教武进 
　　次阳峰赏花二首 
　　寄龙云东 
　　对雪用韵呈几山司空 
　　夜过几山留酌次韵二首 
　　省中斋夜迭前韵 
　　送戴龙山司马还楚 
　　送盛程斋还潮阳 
　　送过廷诤历满还茶陵 
　　送甘司务奉使西川便归省母 
　　送夏少参宝之闽中便归省母 
　　和桂洲阁老三首 
　　桂洲阁老寿日次韵 
　　送刘善道还茶陵 
　　立春有怀和子锺韵 
　　赠孟东漳佥宪赴京 
　　雨中须野枉驾池园 
　　再赋兼忆芗溪司业 
　　和郏梅岩太守秋夜漫兴二首 
　　观湘阁与彭大尹宴别 
　　人日家居风雨写怀 
　　悼亡友过九章 
　　寿劲斋翁八十有四 
　　慰子明不第 
　　思竹寿卷 
　　用韵答子锺 
　　己丑元夕用前韵 
　　杨氏山庄 
　　暑夜用南田韵 
　　喜雨用前韵 
　　次韵答李西州 
　　庚寅元夕雨和韵 
　　春日云山寄廖童二太史 
　　江上送方西樵阁老归岭南 

　　○送南城李知事 

　　天涯霜雪貂裘黑古道重云野树愁作客风尘皆万里送君江海独孤舟青巾旧说蓟南海白发今传李惠州幕府官闲诗兴好定须饱饭对罗浮 

　　○同古冲东园宴集言怀 

　　雪下楼台千竹深名园樽酒得同临十年踪迹悲岐路四海交期独此心今古啸歌龙虎国河山凄恻凤凰吟相逢漫忆当时盛华发年来半不禁 

　　○送丁宪副大章入秦 

　　旧游世路多离怨今雨天涯更此筵千里风烟双剑外十年涕泪一灯前河山淑气催芳草关塞霜威傍锦鞯兴庆即看于子赋过秦应寄贾生篇 

　　○怀水南学士 

　　苦忆南州张仲蔚十年抱病卧沧洲文章有用翻憎命世事无情祇自忧泽国萧萧黄叶下关河渺渺白云流多愁已似悲秋客况复登楼及客秋 

　　○饮木末亭晚登雨花台 

　　雨花台拥孤峰出木末亭窥碧树稠吴楚乾坤千里目鸡豚禾黍万家秋松间古寺依淮曲天际疏帆隐石头一望烟波愁日暮五云多处定皇州 

　　○怀贞斋少詹 

　　云树荒凉对石城重来非复旧时盟折梅东阁春相忆伐木空山鸟自鸣江海蛟龙波浪阔省堂风雨梦魂惊瑶琴独抱朱弦冷何处楼台看月明 

　　○寄怀周嵇山大尹 

　　解绶归来鬓未皤玉潭深处水云多山中诗侣黄花酒天上仙郎白玉珂聚散无端悲往绪追趋漫自忆同科几时得向潇湘去共尔江头听棹歌 

　　○寄几川太守 

　　几川太守旧乘骢铜虎新持列郡雄赣水夜天孤月白瑞山春雨万花红南阳献纳怜看草楚泽飘零叹转蓬衡岳峰高回鴈远尺书遥寄暮云东 

　　○禫后用南田韵 

　　春昼冥冥万壑寒花枝三载共愁看岁时荏苒堪垂泪风雨凄清独倚阑鹃树啼痕残月暝乌城悲语湿云干哀余转觉祥云涩病起俄惊旧带宽 

　　○寄少湖三首 

　　春山伐木闻啼鸟秋雨空阶长决明书废总缘躭懒癖愁多不独为离情每从节物伤时变欲傍渔樵托此生凄恻有怀怜我共玉山何意爱公荣 
　　去年此日逢长至忆共天阶坐月明南国霜烟今独宿省堂灯火夜深情遥怜梦与三山隔翻觉愁随一线生岁月无端悲易老朝衣空恨未辞荣 
　　愁颜览镜新丝重远目登楼落照明南菊一秋羁客病北书千里故人情吟边彩笔花争发梦后池塘草又生春日庭中嘉树满攀条不惜寄芳荣 

　　○怀前峰司业 

　　可怜多病王摩诘十载长随鸥鹭羣勋业未教收管乐文章空说似机云溪楼明月知谁共江国哀笳怨独闻霄汉故人今复几白门清泪堕秋分 

　　○九日登观象台饮凭虚阁 

　　象纬丹梯凌绝巘鸡鸣高阁俯凭虚古今人世登临外百二山河览眺余九日天涯催节序万峰秋色落郊墟绿尊醉把黄花认乌帽愁惊白发疏 

　　○寿颜朴庵 

　　早辞簪冕赋归田卧向青山二十年云净楼台开岳麓春深花竹暗湘川一身樗散尘机息累世科名日月悬忽报仙郎归昼锦寿筵此乐更无边 

　　○雨中天界寺赴同乡之宴 

　　冲泥不倦登临兴锦席淹留古佛堂喜有清尊论故里未妨萍水是他乡白门细雨林花凈萧寺凉云野竹长共道相逢冠盖盛独惭簪履负岩廊 

　　○送陈子正宾胪考绩 

　　尔家住傍攸江上背郭堂开荫薜萝走马山房曾共宿石牛潭水几经过老怀故里情偏重惜别他乡意转多奏绩莫嫌官独小汉京冠佩总恩波 

　　○孝陵次松溪韵 

　　龙驭鼎湖瞻望远珠邱宫殿琐层林天衔海岳黄图阔壑转风雷白昼阴独立炉烟香雾湿再窥松栢五云深山前忽听祥蜂事千古君臣共此心 

　　○送户曹郎中陈渠轩考绩 

　　初闻奏最入金銮喜得还家赋采兰鴈引江帆过鄂渚春随旌旆到长安十年冰雪看龙剑万里云霄放羽翰无那相逢即相别白门离思总漫漫 

　　○雨后江亭送巾石中允 

　　送客逢春贪出郭东风南国冻初消轻云建业千峰雨新水秦淮两岸潮梅弄余寒开细萼柳含残雪变芳条天涯萍迹谁能卜江上愁看烟树遥 

　　○元夕雨 

　　帝城积雨千家静灯火稀微独掩门天上似疑春尚远人间空有夕逢元穷愁错莫寒仍急庭砌萧骚夜转繁欲扫长空看月色共将歌舞对琴尊 

　　○喜晴用韵 

　　晓光初见隐虚无旭日当檐气转苏高树暖风回百鸟芳郊疏雨点寒芜宫云楼雪看俱好岸柳林花品自殊对景可能忘乐意朱弦瑶柱袅相扶 

　　○红梅 

　　二月墙梅吐绛英一枝庭畔独分明总怜冰雪留芳朵翻恨春风有妬情采摘未嫌时欲晚赏来须及雨初晴凭谁写作清平调吹入君王玉笛声 

　　○河上寄少湖学士兼怀馆中诸友迭前韵 

　　星垂平野孤帆静天绕长河片月明云树家山千里梦江湖廊庙百年情旅魂寂寂孤灯暮世路悠悠白发生遥忆玉堂仙岛迥红莲池上几枝荣 

　　○送刘四山别驾还湖州 

　　去年此日吴门路今日还为白下游却笑与君俱作客不禁岐路共悲秋天涯凉雨连飞鴈江上寒风飐细流湖海共怜霄汉意五云回首凤凰楼 

　　○吊郭中丞父母 

　　千里章江隔楚濆生刍何处奠孤坟青山明月来黄鹤碧濑寒烟咽暮云锦匣龙鸾看紫诰瑶编灯火识遗文显扬勋业传余泽孝子忠臣百代芬 

　　○斋夜次阳峰宗伯二首 

　　云岁燕京逢日至五更环佩候天坛瑶阶月照龙旗静朱戟霜浮虎帐寒白下江湖人共远省中灯火梦初残十年未献甘泉赋双鬓虚惭侍从官 
　　葮灰初动六阴余午夜清斋坐省庐宫阙钟声催漏下锺陵山色近帘舒长松积露苍枝重秀竹含风翠叶疏遥忆汉皇前席问北云流涕治安书 

　　○陵祀用前韵二首 

　　宵衣趋走龙邱祀绛节瞻依象阙坛风雨满旗灵驭下松楸万树翠微寒园浮宝气宸文合石绣苔花玉字残林际钟声分曙色日华光映殿头官 
　　孝陵松柏翠纡余空曲盘回锁禁庐日月万方思剑舄河山千里带荆舒云栖观阙峰云暝霜重关城树影疏燕冀载歌文武烈典谟真羡帝王书 

　　○次贞斋寄怀 

　　几回相忆泪浪浪讲席空瞻汉殿香忧世匡衡翻谪宦白头颜驷尚为郎鹍鹘力播沧溟阔骐骥心悲阴路长江海漫逢谈笑地石城云树怯虚凉 

　　○送徐伯元南还因寄渌江年兄 

　　几年不寄渌江书白下逢君感客居江上烟波还送别天涯风雨正愁予扁舟岁晚蒹葮冷故国霜寒鸿鴈疏遥倩缄诗问公干碧山幽意近何如 

　　○省中元会次阳翁韵 

　　十载长扬献赋臣白头南国岁华新还因画省含香处倍忆金门待漏晨江海风烟千里梦石城箫鼓万家春春卿独羡才无敌每有清词动缙绅 

　　○元夕雪中同石塘冡宰宴集北原司马次元会韵 

　　画堂灯火会元臣雪满楼台夜色新尘世百年能几笑天涯今夕是何晨酒杯寒映星桥月火树晴辉玉苑春比席夔龙真忝窃东风华发愧簪绅 

　　○承天寄内方 

　　迢逓荆门接帝州汉江如带挂天流玉鱼金盌悲前代翠辇龙旗感旧游遥路风烟惊客鬓美人云树隔仙楼满城木叶秋光暮欲寄黄花奈远愁 

　　○龙阳道中寄阳丹泉佥宪 

　　空山落木带寒云草树微茫路不分天阔身随孤鴈远僧闲钟在半峰闻渚莲露冷红初薄岩桂秋深翠正芬却忆昨宵江上月清光千里重思君 

　　○送汪太仆还滁 

　　蓟门三月与君别秋尽金陵还别君异地不堪频送远故乡那复赋离羣醉翁词记今犹昔毛仲功名世所闻共爱白泉勋旧业又看三凤在青云 

　　○今二夜鹭洲河亭观灯次古冲韵 

　　对酒已怜芳节后看灯还爱夜堂明绛河瑞彩涵珠斗碧宇轻风和玉笙万井楼台衔霁景一庭梧竹蔼春情天涯今夕知何夕烂醉尊前笑语生 

　　○河上寄寿顾东川御医 

　　檇书十载客燕都大隐何妨与俗俱方朔金门缘避世长房白日有悬壶养生自爱千金秘伭览真贪五岳图短发春风仍甲子寿筵回首北云孤 

　　○送宫保宗伯惠岩顾公奉诏展省归常州 

　　十年召赴南宫直八座名齐北斗尊前席每承宣室问秘符曾奏广成言紫泥金检丝纶贵翠管银罂锡予繁诏许暂归夸昼锦惠山松桂总君恩 

　　○送田侍御之南都 

　　高歌春日倚燕台柳色青青照客杯玉勒花间騘马出楼船江上锦帆开雨声白下山光合日上锺陵海色来磊落即看经国志早知君是不凡才 

　　○天津晩泊 

　　天津桥西日欲落樵爨渔舟集暝湾晚市樽罍村月远夜城钟鼓海云寒微风近榻鸣琴坐北斗中宵倚剑看燕树楚山空有思不禁憔悴对江干 

　　○上燕子矶遇罗邦怀 

　　江水东来几千折羣山飞盖俯孤涯沙明日漾鼋鼍睡峡坼云翻虎豹危戎马关河伤往事风尘沧海独归时罗郎剩有元龙气月下相逢话不辞 

　　○谪仙楼 

　　太白仙魂何处招峨眉亭下草萧萧青山旧宅自春雨落日寒江空暮潮朱瑟遗音三叹绝炎荒归梦一身遥玉鱼金盌终尘土紫极丹邱谩寂寥 

　　○谒忠宣祠 

　　青帘画舸皖城回古庙遥依天柱开杉桧风霜黄鹄语石林雷雨白猿哀中原涕泪军麾满异代萧条江水洄芳草丰碑映千祀秦州太守史迁来 

　　○炎陵 

　　衡岳南峰回碧嶂湘流千里接通川冥冥宫阙翳山木淅淅秋风吹野田无为八方顺帝则粒食万方开民天剪萝下马读残碣缥缈江汉昏寒烟 

　　○天柱阁 

　　何人建阁俯江水千尺飞甍出皖州上下乾坤自清浊东西日月相沉浮两孤剑柱尊前落九水丝萦天际流阁上主人能爱客南风长日系孤舟 

　　○奉别陈墨庄用元夫韵二首 

　　洒泪城中别知己含愁听雨坐灯明十年乡国论交地此日天涯无限情帆入海云人共远枕移寒月梦初成临岐已似三秋隔归到湘南草又生 
　　蓟门残雨入新诗又是匆匆两地违万里孤灯悲作客百年浮世几相知欲为后会应何日最不能堪是此时千尺寒云天外鴈夜深月黑共谁支 

　　○晚兴 

　　日暮春城风过轻葛巾欹侧小亭清残花自落屏烟细宿鸟不惊山叶鸣岐路息机尘梦远林邱习静道心生瑶琴独抱朱弦冷何处芳洲看月明 

　　○喜得家书因忆同时诸友 

　　骨肉两年悲阻绝深愁无奈复离羣家书几月能传我风雨千山正忆君驿边梅蕊逢来使海上琪花隔暮云总为浮名销录鬂扁舟长梦楚江滨 

　　○送万长史之汝府 

　　十年彩笔随青馆五锡银章未白头春暖凤笙闻玉殿日高花影动朱楼东平拟绍贤声远宣室重来礼数优梁雪赋成才不少嵩云汴月莫深愁 

　　○早朝 

　　桃都声促金门漏曙色微茫遶玉华宫树月低还逐马禁城露冷欲翻鸦近臣侍直排金琐中使传宣出内家朝罢归来仙馆静坐看日上紫薇花 

　　○送刘田司教东流 

　　铜官秋浦宣城池白发青毡郑校情琴瑟傍花春日暖图书开阁夜灯清晴云天阔浮庐阜夕照江空见皖城同学书生今几在翩翩衣马自光荣 

　　○衡山偶成呈留朋山大参毛泉山宪佥 

　　风暖原头花气香短蓬新水坐春航半生踪迹空行役百里江程即异乡天际山光浮岣嵝云连树色带潇湘旬宣宪使相逢地化雨清霜共醉觞 

　　○送王参政承乏之蜀 

　　十年金幄银鱼旧万里微垣紫绶新但使诗书能化俗不辞江海是孤臣汉皇有道终前席燕柳无情亦送人莫向浣溪问陈迹少陵词赋最伤神 

　　○送大霞洞埜登广寒山分韵得秋日二字 

　　岧嶤苍翠倚空立石林高木生寒秋袅袅丹梯万井出冥冥赤日阴云流天浮御阙开龙苑花绕重城识凤楼乘兴杳然动孤啸长风八极吹双眸 

　　○送蔡霞山之闽 

　　春风杖屦怀当日岐路苍茫已十年忽漫相逢霄汉地可堪又对别离筵川移锦缆黄花里霜卷牙旌白雁前燕塞闽关俱涕泪烟尘回首一凄然 

　　○寿玉邃伯母八十 

　　瑶池王母神仙侣三月燕南寿域开海日蟠桃翻赤圃天风青鸟下蓬莱紫薇花隐斑衣色玉树春瞻绣斧才万里有亲今八秩白云东望独迟回 

　　○邃翁免朝志感和韵 

　　司马重来王室重韩琦西去虏心寒义关出处应无愧事系安危不避难四海冰霜双鬓白百年勋业寸心丹玉声清漏趋承地独得君恩许便安 

　　○送初内滨佥宪兵备河南 

　　汴州秋去息风埃嵩岳千峰天际开河上霜威飘斧钺秣陵山色近樽罍旌旗暮拥淮阳戍词赋春登铜雀台中土地形称宛洛安危还待济时才 

　　○送张太史子阳封静江王得省 

　　江湖玉节明秋水星汉仙槎下紫微吊古未妨平子赋还家应羡老莱衣苍梧云净青山出湘浦天寒白雁稀百粤更须劳问俗田阳犹未解重围 

　　○送元善之金陵 

　　金陵宫阙千年丽春水仙帆万里开鳷鹊云边悬碧树凤凰天畔有高台月明□步潮声入烟凈钟山海色来登眺早传吴下作英雄应羡幕中才 

　　○送木翁阁老致仕 

　　白发归来还旧履碧山又见解朝衣安危天下谁忧乐进退人间有是非萝壁烟霞今入梦客星猿鹤久忘机湖边草色留春径犹接当年老钓矶 

　　○涯翁旧宅看花次韵 

　　三月长安未见花酒杯数去醉谁家一枝共爱含春日百媚争看妬晚霞开傍朱阑闲自好不妨细雨凈相加诗成却忆十年事心赏空悲两鬓华 

　　○赠曾茂元奉母还南江 

　　三年食禄曾参志万里陈情李密归柳带暖烟随画舫花含晴雨点斑衣磻溪山近啼莺合螺浦江深白鸟飞怨别况惊家在楚独怜寸草失春晖 

　　○李古冲宅燕集别中川侍御限韵 

　　长安春色动花枝短鬓空嗟岁月移此日酒杯深莫惜十年江海见常迟天涯细雨悲燕塞云际青山忆楚圻又向别弦闻远调晚来岐路益相思 

　　○南堂为阳峰学士 

　　嚣尘不似齐婴第旋马还同李相堂春暖禁花遥入座天晴宫柳半浮墙夜燃藜杖看周易晓着朝衣捧御床共说蓬瀛清切甚未妨松菊故园荒 

　　○送某侍郎使安陆 

　　献皇陵庙开安陆楚国山河启帝图千里玉书将汉节十年经幄重皋谟月明铁笛君山暮木落楼船梦泽孤司马岂妨游万里左思今得赋二都 

　　○康陵 

　　帝业忧勤十六载干戈南北圣躬劳伤心寝殿留弓剑满目秋原生荻蒿华表风霜黄鹤语石林雷雨白猿号小臣漫忆承恩日双鬓萧萧感二毛 

　　○恭和御制敬一亭成 

　　圣皇受命御明堂敬一亭开揭典常纲纪万方王道大仪型百代帝谋臧文移天地成经纬化与阴阳共翕张千载丰碑留翰苑夜寒牛斗避龙光 

　　○和罗峰阁老敬一亭成志喜 

　　词林深处贲龙章盛事遭逢陋汉唐万国人文同帝则百年民物此天常汗青几见留金匮飞白空传赐玉堂此日来游歌既醉共言明主四三皇 

　　○定兴道中用马太史壁间韵 

　　沙寒草白霜欲干古树苍藤杳霭间驰车天际日无色行人道上尘如山浮踪江海怜衰鬓遥路风烟毒病颜驱逐此生犹未息倦飞双鸟向人还 

　　○哀熊峯阁老 

　　黄阁勋名两鬓稀碧山贫病一轺归先忧十载安危系直道平生伎俩微冀北星霜犹问讯博陵风雨倍沾衣无端趋走伤心地独立寒云怅夕晖 

　　○磁州僧寺宴会呈伍大参张温二宪使 

　　汴中朔气凌黄河雪花落面云嵯峨荒城古寺霜灯小老树空庭夜月多千里逢君同笑语三杯倚剑自酣歌萍蓬江海仍飘转万水千山奈尔何 

　　○江上寄陆双石 

　　关山书动经年隔江海愁来两鬓疏小陆名高终不忝长卿病在近如何武昌夜月楼无鹤汉水秋风食有鱼才大莫题鹦鹉赋情多须寄洞庭书 

　　○送大司徒近山赵公之金陵 

　　霜落燕门万树残晓天离思绕征鞍朋游霄汉今余几岁晚江湖欲别离八座星临南极动三山月共北云寒紫宸伫听尚书履白发须弹贡禹冠 

　　○送萧尚点之忠州因寄云东 

　　忠州百粤文身地岁晏天涯独去难抱璞自怜三献后卑栖聊借一枝安山连八柱蛮烟暝江入苍梧毒雨寒若过湘春逢旧侣为言相忆路漫漫 

　　○送袁中山缮部奉使归省因寄寿西园先生二首 

　　爱尔琼枝玉树姿笑夸相府旧牵丝含香十载趋东省奉使乘春出禁墀征旆动随新草色过家应赋采兰诗遥知康乐承欢处不似长安梦到时 
　　岭海平交识俊才归来花圃对山开正看春酒床□熟忽报仙郎阙下回鸾诰貤恩更旧品鹏袍拂暖试新裁寿筵别是长生调一曲清歌出上台 

　　○送赵廷尉方岩之金陵兼便归省 

　　蓟门万柳散春晖千里金陵惜暂违南去总因怀白发得归应喜遂斑衣旧骢道上行人识啼鸟庭前候吏稀莫向高台吟凤曲长安回首五云飞 

　　○扬州与陈巽峰侍御宴集时尹民部督运真州龙秋曹理刑淮上皆同乡也遂喜赋此 

　　太邱德重贤声籍刘晏才高国赋饶海上霜寒绣斧立花边春暖玉骢骄十年岐路同杯酒千里□□□暮潮民部秋曹俱旧好过逢更喜路非遥 

　　○徐州次陈水部韵 

　　古郡遥连河上开贤豪陈迹半蒿莱山青雨歇断虹出江阔夜深明月来萃墨孤亭还细草歌风千古但高台绿云自锁云龙色无复山人放鹤回 

　　○漕河阻浅次江午坡韵 

　　漕舟百里水如陆篙师挽卒声相闻回风冥冥陷白日四郊漠漠飞黄云不成霖雨变枯槁转觉卓午增蒸焚楚客江头正愁绝题诗欲讼云中君 

　　○端午述怀用韵 

　　燕山尚是千程隔楚信兼疏两月闻蒲艾天涯还节序帆樯江上独孤云勋名青镜惊初改学士银鱼且未焚湖海岂忘涓滴念迂迟长愧圣明君 

　　○再述 

　　天涯五日复五日万里风烟坐短舲异域酒杯聊自遣故山蒲艾向谁青湖晴鸟下莎光细野阔云生海色冥自起倚蓬成独立数声渔笛带愁听 

　　○睡起用午坡韵 

　　孤舟久系荒村畔白昼看云思渺然杜甫穷愁无日少江淹新赋有人传不禁热毒似酷吏况复日长如小年遥忆松筠丹壑上几层虗阁野流边 

　　○清源郏水部话旧次韵 

　　舟移河岳火云张江上客心悲未央萍梗天涯惊会合甘棠南国忆循良绿尊共醉微风馆蜡炬双摇细雨墙明发燕云重回首何时更许对徜徉 

　　○河西志喜 

　　几年不踏燕山路江上扁舟此复来云入蓬莱看五色斗临宸极近三台谢安岂有苍生望扬子惭非献赋才尧舜共瞻清穆上垂衣阊阖九天开 

　　○送张藩幕之云南兼怀南湖方伯白泉宪使 

　　十年幕府承新宠万里昆明有故池花萼春当霄汉丽紫微清傍簿书移苴兰城古怀周迹金马山长吊汉祠治赋明刑朋好在欲因双翼寄相思 

　　○送高相之常熟 

　　湘南烟树连平壤冀北寒云剧暮愁作客风尘皆万里送君江海独孤舟昆承湖阔浮茆港覆釡山回接虎邱奔逸早知骐骥足蜚声应到凤凰楼 

　　○寄龙云东副使 

　　天涯远客悲燕塞岁晚怜君阻桂林千里关河双尺素十年乡国几同心笛声芳草愁何限春雨苍梧梦亦深小院风流今寂寞朔云相望一沾襟 

　　○送大司成伦白山之南都 

　　凤凰楼阁丹霄近龙虎河山紫气盘丰芑万年周礼乐辟廱百代汉衣冠烟开锺阜清相对月上秦淮静自看却忆飞虹同宿处院深秋雨菊花寒 

　　○莲塘书屋 【 为吴进士琼作】 

　　彭泽归来一草堂百年勋业付莲塘碧筒晓雨寻香叶红粉秋风滴露房鸥鹭不惊苹藻静鱼龙暂息水云长名花已见征灵瑞会向春风次第芳 

　　○扈驾发京 

　　肜墀春晓曙烟流驰道尘消宿雨收玉辇远扶双凤下彩云高傍六龙浮千村旭日迎仙跸万壑晴风转翠斿行向轩邱抒圣孝还闻夏甸咏王休 

　　○沙河驻跸 

　　沙河远泛白浮来帐殿新依碧涧开万骑似云屯虎豹千峰如剑护蓬莱草承香辇含烟细鸟避仙幢拂树回簪绂十年叨扈从甘泉惭乏子云才 

　　○七陵陪祀 

　　万仞居庸迭翠峰七陵松柏紫云中河山四塞琼瑶地龙虎双开日月宫寝殿春风吹玉几衮衣旭日动飞龙骏奔喜共羣工后孝治还看万国同 

　　○晓发天寿山 

　　侵晓千官扈圣还万峰回首碧萝间仗依幙殿香犹在人散春林鸟自闲衮职无能惭白发野情真欲恋青山听鸡跃马成驱廹翠壁苍岩不可攀 

　　○恭和御制谒陵 

　　珠邱风雨閟黄肠俎豆恭修帝孝彰万树春围宸幄丽九霄云护寿舆康路盘铁壁回朱涧天阔居庸带白洋共向周原占王气应知圣历合无疆 

　　○赵洪洋银台守东直与内方司成登楼有作依韵奉答二首时杜研冈亦守崇文用讯及焉 

　　庭阶宿雨绿苔封独树幽花照病容不寐正思东直钥因风仍忆上阳钟丹梯扶醉怜仙侣白雪传歌慰客悰知尔凭高因送目翠华遥在碧云峰 
　　寂寞文园户不封自怜病骨共愁容月摇淡影临宵幌雨送疏声入梦钟元镇有才堪属国少陵何处倍吟悰无端更上飞楼饮虚负云天紫翠峰 

　　○留别涂东潭次所作交游台韵 

　　忆昔逢君笑口开皖城风雨共徘徊三年奔走悲看镜几度相思罢举杯淮海又惊同野席交游何处更诗台天涯去住仍多恨肠断江烟日暮回 

　　○送刘正之南还 

　　去年燕地初逢汝爱汝相过意不违离思又惊南国远天涯应惜故人稀霜林落叶随秋雨烟塞飞鸿下夕晖试问青衿趋璧水何如莱彩庆慈闱 

　　○阁莲呈瑞和李序老韵二首 

　　高阁阴阴淡夕风荷开十丈倚云红文章天上瞻葩藻雨露人间识化工香袅炉烟飘合殿翠和旭景上仙宫明堂岁见陈珠实转觉中心独苦功 
　　翠盘香动紫闱风锦萼庭开殿日红栽傍碧霄知异种信能人力代天工晓看玉露流仙掌宵讶金莲出帝宫独蕴丝纶根本地神机敛郄不言功 

　　○斋夜用元字韵二首奉呈翰院诸老 

　　仙人瑶佩谒伭门霞思飘飘杳莫援太乙彩云高阁道上清华月静含元玉壶不断春城漏画省空悬雪夜尊郄忆蓬瀛词赋侣分曹犹恨隔西垣 
　　梦随鸾鹤入天门海上仙人呼可援坐见仙童持绛节更闻玉女侍伭元炉烟缥缈千花树沆瀣霏微九位尊笑抚羲和行八极龙车倏忽遍三垣 

　　○寄题清湖别墅 

　　怀玉山前湖水流苍烟古木锁寒湫杜陵卜筑开江槛范蠡归来一钓舟奕代簪缨传阀阅百年堂构有箕裘多情独爱黄扉老笑倩题诗寄旧游 

　　○送龙云东还浙 

　　藩臣礼重天王寿环佩重来笑语同孤烛秋堂怜对酒十年岐路叹飞蓬异乡岁月红尘里故国山河白露中明日午桥还是别暮云依旧隔江东 

　　○送赵洪洋廵抚陕西 

　　中丞朱毂画熊罴玉节金符照陆离台上风霜生斧钺秦中山凶动旌旗樵苏千里供输日烽火三边转战时惠爱即看歌召伯威名还见泣胡儿 

　　○宫僚燕集和许冡宰韵三首 

　　东明楼观倚云苍四海冠裳集此觞兼秩礼崇周保傅遴才官备汉贤良河光抱日依檐际山翠飞寒隐树傍十载承华真忝窃空余歌颂奉时昌 
　　宫采翩翩玉佩苍合欢今得并壶觞绮园夙戴仪型重汉嗣元归羽翼良云护铜楼当日角风传铃索隔烟傍愿因既醉同和德长奉金瓯乐寿昌 
　　宫槐寒映御河苍霁影遥分锦席觞典礼喜看人共盛节辰况与会俱良沙堤平接东华外碧苑清依紫禁傍归路月明频北望前星的的近文昌 

　　○送华侍读察归省 

　　讲殿遥辞供奉班东风归兴落吴关帆边细雨生新草江上晴云绕旧山介寿正逢春酒绿看花如共舞衣斑李绅书阁苍烟里丛桂青青自可攀 

　　○送沈太守恺之宁波 

　　客舍长安卜筑频独怜沈约住西邻短庭碧树春相映浊酒苍苔意总真京国再逢凡隔岁四明今去更伤神东风五马鄞川上应有贤声动紫宸 

　　○淮安南楼夜宴同约庵中丞次韵二首 

　　城上寒乌集晚晴高楼人醉月初生倚栏湖海连天阔卷幔星河倒坐明鼓角长淮千里暮管弦秋郭万家声霓裳未倦尊前兴无奈江帆苦促程 
　　突兀危楼逼紫霄登临犹自忆前朝长空鸟下平芜静千里云连碧海饶白雪倚歌怜郢调丹梯扶影隔尘歊酒酣直欲凌风去跨鹤吹萧向泬寥 

　　○送谭子明令建始 

　　天涯人去倍离忧故国情多感昔游燕市有金神骏老长门无赋翠娥愁云边舄送青鳬下峡里江翻碧树流白帝城头天万里相思应上最高楼 

　　○同前峰司业过内方庶子次韵三首 

　　四海朋侪燕市酒十年霄汉凤凰羣西雍东观通仙禁翰苑青坊接紫云环佩晓墀怜并入玉箫春殿忆同闻天涯莫惜簪常合岐路人间每易分 
　　长安疏豁开新第冠盖过逢恋昔羣往事无端惊岁月壮怀犹自激风云醉临绿树絺衣静吟倚朱弦锦瑟闻碁局酒杯俱不厌市朝林壑果谁分 
　　坐爱虚窓消客虑清尊况复接仙羣谩怜苍鬓同潘岳岂有伭文似子云多病一春诗总废懒朝高阁漏稀闻晚风忽送蝉声急秋色槐庭欲几分 

　　○写怀迭前韵 

　　忆昔归栖湘水上碧山猿鹤十年羣朱陵洞口寻黄菊玉女峰头拾翠云松壑飞泉悬石落竹溪幽鸟隔窓闻只今汗漫随尘土紫阁沧洲意未分 

　　○同内方过报国寺迭前韵 

　　送客几回贪出郭招提还觅惠休羣凌风花气流香雾过雨松光湿翠云上界楼台尘外静诸天钟磬坐中闻吏情真信兼仙隐一局残碁白昼分 

　　○无题迭前韵二首 

　　绛纱轻袖碧湘裙闲向天街笑作羣汉殿有情空对月楚山何处更为云天边鸟使翻疑梦花外羊车寂不闻一阵香风环佩下步虚归去玉花分 
　　仙人瑶匣赤琅文五色龙车驾鹤羣金掌芙蓉浮紫气玉虚楼殿入青云参差珠斗中宵见缥缈空香静夜闻凤吹鸾笙声不断人间天上杳难分 

　　○元夕招宴翰院诸公于怀麓尚次松皋太宰韵 

　　平泉故第在燕门仙侣冠裾喜并援春动玉堂人共美月明银汉夕初元清联星彩辉庭户笑挹兰香袭酒尊寡和更传金石调风流应属旧词垣 

　　○斋夕有感奉次玉溪宗伯韵二首 

　　击剑空悲永夜过起看庭雪满槐柯上林春浅花无赖高树寒多鸟未歌岐路空垂杨子泪风流莫入晋人科冥心独坐怀今昔愁共东风鬓易皤 
　　九五斋心竭素虔自朝真祖报穹伭仙人石笈应千刼天子金瓯本万年长信香烟浮禁外太清钟磬落风前春卿署里偏多思白雪吟成夜未眠 

　　○对雪次韵 

　　高阁寒云结晚空千山飞雪袅东风炉香欲散尚书省玉辇初归太乙宫帝德流通恭默上天心昭格不言中昨闻边骑三关急应洗烽尘万里同 

　　○道上见军饷志感迭前韵 

　　汉家飞将集辕门供国军输未乏援岂谓材官忧战伐坐令边骑逼黎元每烦宵旰纡当宁未有忠良翊至尊此日岩廊尽周吕那无上将在星垣 

　　○道上望西山言怀再迭前韵 

　　西岭苍苍拥蓟门鳬云丹磴负跻援空怀野鹤增幽思欲向山居览化元何日可携青玉杖放歌一醉紫霞尊倦雅不解褰帷意漫逐归人入禁垣 

　　○送黄以吉还闽中二首 

　　忆从灯火对床眠远隔烟波二十年忽漫相逢惊老大与谈旧事各凄然天涯夜雨空杯酒江上春风又别船惆怅壶山今宿草不禁清泪洒寒烟 
　　童稚相亲今白首中间岐路叹飞蓬新欢又觉增悲绪乍见还疑是梦中闽海风烟怜短褐壶山涕泪隔秋空一经唯有侯芭在千古悠悠意不穷 

　　○送杨中丞金陵操江 

　　中丞节钺青霄下千里金陵幕府开龙虎云边双阙近凤凰天畔万峰来楼船春压江流静旗帜晴翻海日回南顾不烦当宁念知君应有济川才 

　　○斋夕用松皋喜雨韵二首 

　　法筵秋启礼三天帝意天心互不愆绛节五云扶玉极琪花千岁秀金田关中紫气临周日海上绯桃入汉年更喜夔龙满斋署共将明德弼时肩 
　　素商迎候律初调日月重开诞圣朝太乙祈灵仙箓秘伭宫奏简玉书遥绛坛御气浮丹扆碧落轻风转紫箫从此皇舆归有道天心长护万年朝 

　　○送子锺下第南归 

　　献赋十年犹未遇孤舟千里不胜愁卞和刖后空怀璧季子归来秖敝裘天末风尘劳远梦江中烟雨伴寒秋行蘘须拂双龙剑应有张华识斗牛 

　　○送白洛川经府之金陵因寄洛原 

　　金陵昔与洛原别此日燕京别洛川四海交游衰鬓里十年踪迹转蓬前雨花灵谷春相忆淮树江云梦独牵见说司封犹卧病子虚新赋几时传 

　　○送谭光浩司教武进 

　　月江乌石接平畴忆在童时共钓游禄秩十年惭绂冕诗书羡尔续箕裘绨袍京国论交地苜蓿毗陵感别秋踪迹此生真不定乡心离思漫悠悠 

　　○次阳峰赏花二首 

　　九重晴色霁庭衙来玉秋深更有花风转香飘三殿远日高红映五云斜移从太液怜仙品晚爱余芳阅岁华词赋不缘追夙赏坐闲天乐度凝笳 
　　东省楼台切紫微闲同仙侣燕晴晖花当胜地秋偏好调出阳春和转稀摇落更看珠有实栽培还见玉成围残香岁晚应堪惜清赏何妨醉不归 

　　○寄龙云东 

　　桂林天隔楚云长瞥见函书泪万行壮志岂知成汗漫余生那复尚炎荒天涯烟雨秋多思岁晚风尘鬓有霜几度为君魂欲断将因渔父问潇湘 

　　○对雪用韵呈几山司空 

　　寒锁龙城雪未融灞桥何处访诗翁尊中腊蚁浮新绿灯外檐花落细红异域风烟蓬鬓里故园云树梦魂中多情郄爱山阴客乘兴那能一笑同 

　　○夜过几山留酌次韵二首 

　　晓看仙曲倚阳春薄暮过逢笑语新尘世百年能几会天涯今夕是何辰东坡诗好才难敌北海名高座有宾投契喜从吟社久论交况是故乡亲 
　　画阁围寒暖借春瑶华光动蜀笺新欢留诗酒怜清夜会接夔龙属此辰对主岂须题凤字草书何用问鹅宾谁云开口难逢笑意到忘言觉更亲 

　　○省中斋夜迭前韵 

　　云物晴催帝里春省中灯火暮寒新漏声禁里疏钟晚节序天涯小至辰三殿炉烟怀衮席十年簪笏愧朝宾愿从百辟同精白长奉君王一德 

　　○送戴龙山司马还楚 

　　尚书位逼三台峻司马权兼九伐雄封事未收忧国泪闭门今得著书功岂无青史评刘晏应有苍生望谢公芳草莫吟鹦鹉赋五云回首凤凰宫 

　　○送盛程斋还潮阳 

　　海边习隐鸥心狎天上重来帝宠新方朔金门原避世申公白发有安轮许归温室传纶诏笑卷烟波上钓缗袖里丹经堪续骨山中会见百年人 

　　○送过廷诤历满还茶陵 

　　爱汝城南池馆静忆从尊酒坐江烟云霄一隔三千里风月虚闲二十年乡国交游非往昔天涯离别欲凄然庭闱归去青春好阙下新闻可细传 

　　○送甘司务奉使西川便归省母 

　　司空位望三台上才美仍称季氏贤千里皇华南国远七年归梦北堂悬星轺秋雨过云栈彩袖春风舞寿筵最是西园诗社冷定应池草寄新篇 

　　○送夏少参宝之闽中便归省母 

　　长安十载过逢地爱尔琼枝玉树姿上苑烟花春对酒小堂灯火夜谈碁得归喜及慈闱寿怨别翻嫌客邸思闽峤楚山天共远万峰寒鴈暮云迟 

　　○和桂洲阁老三首 

　　元日早朝韵 
　　右元日赐上尊韵 
　　雪夜禁中韵 

　　○元日早朝韵 

　　扈圣再登黄阁贵台阶遥傍紫微高九重复喜逢元日百辟还随拜衮袍金阙星辰回旧履玉堂风雨落挥毫共欢万品归钧化会见青云满俊髦 
　　右元日早朝韵 

　　○右元日赐上尊韵 

　　天书促召贲林园紫阁重瞻上相尊御苑沙堤新赐马迎和仙履旧趋门离宫入侍依龙幄直省分趋绕凤垣共说明良资治理由来交泰合乾坤 
　　右元日赐上尊韵 

　　○雪夜禁中韵 

　　翠苑东风拂御鞍紫微春色满层栏月临鳷鹊楼阴转云绕蓬山海气寒每候宫车过夜殿时闻钟磬发仙坛师臣独献阳和曲偏得君王带笑看 
　　右雪夜禁中韵 

　　○桂洲阁老寿日次韵 

　　昔岁曾沾初寿燕兹辰重醉赐麟卮共欢吉甫生周日绝胜温公起洛时平格百年天佑命保衡一德帝王师熏风内苑称觞地佳气荣光满凤池 

　　○送刘善道还茶陵 

　　云阳地胜开灵峤七十二峰生紫烟乡里衣冠真不乏尔家兄弟旧多贤交游今昔堪追忆邂逅相看欲惘然白首风尘悲去住楚天凉雨暮鸿还 

　　○立春有怀和子锺韵 

　　一卧沧波空复春楚云错莫□□新几家芳草闻吹笛何处青山更恋人四十六年惊数癸谷元八日喜逢辛涓埃未得酬明主俯仰应惭造化仁 

　　○赠孟东漳佥宪赴京 

　　青琐匡衡曾抗疏楚山孟博更驱车湖湘节钺持衡地江汉风霜揽辔余彩鹢春行天阙近豸袍花暖日光舒玉珂定有苍生奏宣室应知前席虚 

　　○雨中须野枉驾池园 

　　积雨池园夏亦寒袅云松柏静谁看旋呼扫径知因客懒慢逢人谢着冠车马忽劳行傍险酒杯聊得慰交欢分携明发还愁思楚水湘山怅渺漫 

　　○再赋兼忆芗溪司业 

　　草堂今喜故人来小酌真能笑眼开忧国匡衡原抗疏济时陆贽亦先财奕棋清簟依凉雨落日双灯倚暮台忽忆文通江浦赋不堪岐路重悲哀 

　　○和郏梅岩太守秋夜漫兴二首 

　　凉云高阁碧阴沉明月青山几处砧蟋蟀晚风悲自语菊花秋雨为谁深少陵江海唯双鬓天禄勋名违寸心倚瑟喜闻传郢调步檐时复一长吟 
　　中流箫鼓画船张十里江天乐未央酒力喜能秋共徤节辰况与客俱良岸回垂柳依行桨寺转寒松出短墙尘世几逢开口笑菊花宁尔负徜徉 

　　○观湘阁与彭大尹宴别 

　　湘江东下应千折一水中分十里洲岸拆孤台浮地出窓开双练挂天流芳蓠春暖生香细残橹风轻落韵柔万里未辞孤棹往一尊聊为故为留 

　　○人日家居风雨写怀 

　　十日春来五风雨况逢人日转多阴江梅妬雪香犹细岸柳冲寒绿未深陇上松楸南北泪尊前儿女岁时心楚山燕域还驱逐疏鬓苍颜半不禁 

　　○悼亡友过九章 

　　涕泪平生道义期伤心犹恨对床时云霄比翼盟仍在江海传书病已危文字百年悲凤鸟弓裘旧业有麟儿云山此日堪肠断忍见寒烟锁暮碑 

　　○寿劲斋翁八十有四 

　　临桂仙人眉发光直从漓水到潇湘断碑岣嵝看神迹短杖云秋识卖姜筹屋算经过八袠菊觞况复是重阳仙郎更着王乔履碧海青天路正长 

　　○慰子明不第 

　　失意故人犹閴寂无鱼长铗岂须哀同游尚忆当年恨辛苦相看十载来白璧卞和还旧璞黄金燕国有高台云霄刍秣淹留地惭愧风尘老骏才 

　　○思竹寿卷 

　　黄山谷里潇湘雨自是仙人种植成夜月碧霄看凤舞秋风清海听龙吟疏帘清簟疑无迹落日寒烟更有情满地儿孙惊岁晚一簪华发又逢生 

　　○用韵答子锺 

　　寂寂穷愁悲葛履无端霜雪更冬余每贪近药缘多病喜有新诗慰索居丽藻春深华日细短庭寒咏暮灯疏子云白首躭奇字羡汝挥毫能独如 

　　○己丑元夕用前韵 

　　千峰雪色犹含冻灯火家家乐未疏夜月锦觞催急管春风银燕散飞除病愁送老怜瓌句懒惰何心问玺书寂寞短檠清泪堕一庭寒漏暮烟虚 

　　○杨氏山庄 

　　招邀数费山翁意尽日逢迎水竹涯径转小堂从细草江回遥岸更平沙松枝冻舞含风叶梅树寒生带雪花驱逐十年聊此席尘缨吾欲爱烟霞 

　　○暑夜用南田韵 

　　山窓夏月暑气促小簟疏栏倚暮凉太华空传寒玉井阆风遥忆白云乡河流浅影低高树月转微阴落短墙安得驭风凌九万下看人世似浮糠 

　　○喜雨用前韵 

　　六月雷雨忽三日轩窓杳杳动微凉蛙鸣禾黍田阴水人醉鸡豚柘影乡洒入燕条青拂槛湿沾莺树绿浮墙早云更有忧民赋肉食谁能念粃糠 

　　○次韵答李西州 

　　十年云水寄闲身蕉鹿风尘梦已真江浦短蓬明月夜石田桃竹碧荷春不贪岂有疑参杼较一谁能念汉仁叹息故人今白首多情犹自手书频 

　　○庚寅元夕雨和韵 

　　柳条疑未透春催寒色犹看傍晚回灯闪檐花浮雨细月流窓影逓云来山林岁月惊蓬鬓湖海生涯愧酒杯何处儿童矜壮徤临除箫鼓夜争豗 

　　○春日云山寄廖童二太史 

　　七十二峰何壮哉岳莲高傍青天开江流如带袅烟碧石门过雨生春苔藤花落尽杜鹃老美人一去湘水哀瑶芝琼草绿可折欲寄长安无使来 

　　○江上送方西樵阁老归岭南 

　　清风黄阁调元地白首青山乞病身十亩园中今独乐百年林下几归人长松卧对罗浮雨细草行歌海峤春我北公南成别梦风尘回首暗伤神 

　　张龙湖先生文集卷之十三 

　　●张龙湖先生文集卷之十四 

　　七言律诗 

　　◆七言律诗 

　　过东昌寄开州守云东 
　　寄罗二峰省解 
　　听雪 
　　舟夜与胡一松 
　　晚酌汲秀亭用周臼山韵二首 
　　淮口舟中值风雨候臼山不至 
　　春日爱云书屋 
　　彭子充以诗见寄用韵 
　　梅园秋游 
　　刘挥使席上 
　　再寄双石 
　　独夜用江午坡韵 
　　武冈道中 
　　送彭延重司训合州 
　　送董浔阳太史奉母还湖州因寄午塘宫谕涟川秋官 
　　春首喜晴次阳翁韵 
　　再次二首奉松翁太宰 
　　省中斋宿次援字韵 
　　陵祀偕西伭少宗伯出郭喜呈一首迭前韵 
　　巩华城迭前韵 
　　瑞光寺同西□夜话迭前韵 
　　陵祀迭前韵 
　　道场纪事 
　　晓赴西山 
　　送卢涞西少司成之金陵 
　　怀贞斋江司业因罗子锺寄去 
　　雨后用韵邀周少府 
　　中夜僧寺对月有怀 
　　答陈师鲁次韵 
　　和桂洲阁老二首 
　　院中观莲次泰泉学士韵四首 
　　送卢石屏督抚汀漳 
　　送东川宪副兵备闽海因忆北原太宰 
　　送费少石奉使淮藩便归展谒 
　　送邹明章令德化 
　　送陈廷记令云安 
　　送杜通判之九江 
　　舟次遇雨有怀馆中诸友 
　　小孤 
　　七夕蕲阳一二同年席上 
　　寿谦庵七十 
　　雪夜有怀用子言至日韵 
　　喜道亨至 
　　九日殷氏宅对菊 
　　送孙太史使交趾 
　　送同年朱瑞卿令奉新 
　　宝应呈戴龙山次韵 
　　徐州赠赵近山宪副 
　　送人之岳州幕 
　　送刘楚望南还 
　　送张司训谊司教开州 
　　送中川按贵州 
　　送沈静夫令番禺 
　　送刘养和提学山西 
　　送何勉之司厅奉使归省 
　　真州尹元夫民部话别 
　　陈御史两尊人双寿 
　　送陈懋贞太守之蒲州 
　　送曹龙泉归隐华亭 
　　九日邵园和韵三首 
　　送张六泉别驾督运还浙 
　　秋享同内方斋宿直庐迭前韵 
　　送张畏斋御医还吴 
　　和松翁斋宫喜雪韵 
　　送赵经历澍之金陵 
　　送冯御史提学南畿兼得迎养 
　　贺某翁生孙和韵二首 
　　寿顾中母八十 
　　次几山生日韵 
　　南郊陪祀前韵 
　　立春赐宴次几山韵 
　　送周石崖珫督学闽中二首 
　　送给事中陈棐送母还乡二道 
　　封卷进呈 
　　简西泉太史 
　　送高谦庵先生归闽 
　　送六峰司教南阳 
　　有怀诸同年 
　　城上 
　　廖白石奉使岷府过长沙水陆寺有诗用韵奉答 
　　南岳二首 
　　听子明诵江上怀友之作感而和此 
　　得士畴书用前韵 
　　感怀次子明除夕韵 
　　对雪 
　　怀周少府次韵 
　　寄詹少华给事 
　　金陵别罗生子锺 
　　初登志海楼示罗生子锺 
　　答南田病怀用韵 
　　次几山司空纪梦韵 
　　寄陆少参举之 
　　辛卯除夜有怀 
　　厌雨 
　　十六夜过志海楼 
　　春日阙田谒先太孺人墓 
　　陈体坤诗来促予迎暾之作次韵答此 
　　慰子锺忧居 
　　壬辰除夜次子锺韵 
　　癸巳元夕次子锺韵 
　　端午喜邱须野省使宴集 
　　林秋酒二守有爱妾之悼因赠二诗 
　　秋潭以诗来言别再用琼字韵答之 
　　秋潭次韵兼召饮再迭前韵 
　　中秋舟中迭前韵寄秋潭二守 
　　寿元老三首 

　　○过东昌寄开州守云东 

　　官阁高城拂树回牙樯沧海傍云开垂杨沙岸啼莺合细雨江天彩鹢催喜有诗篇传白雪谩劳灯火忆金罍开州凉冷今何似白水青山首独回 

　　○寄罗二峰省解 

　　风尘忆与天涯别烽火惊传海上书中散绝交知未得马乡多病近何如月明画角双愁鬓春入孤城一草庐辛苦未妨终岁隔艰难犹恨十年余 

　　○听雪 

　　草阁冬深睡初足忽闻寒雪下逡巡空檐簌簌仍兼雨虚枕萧萧欲近人鸿雁天南无一字兵戈塞北有惊尘生涯落魄年将暮羞见梅花几树新 

　　○舟夜与胡一松 

　　双袂临风病眼开短航独夜傍沙回江涛细雨寒灯落木叶重云白雁哀尊酒十年悲阻绝青山双屐为谁来红颜白发俱秋思紫阁沧洲谩自猜 

　　○晚酌汲秀亭用周臼山韵二首 

　　江上危亭倚断槎偶因深酌出晡衙雨余新柳青全透云破遥岑碧半些梁落晴泥初舞燕树惊风叶乍归鸦轻烟小艇平沙际为爱渔郎理钧乂 
　　愁病栖迟损性灵暖风轻袖共衰形一溪风雨过人日十里江天独客星细草留连尊酒绿短亭歌舞万峰青祝融忽忆元君鹤拟逐秋山看洞庭 

　　○淮口舟中值风雨候臼山不至 

　　长风不来雨不绝江上孤舟向晚过千里客心连蟋蟀一蓬灯火傍鼋鼍帆垂湿影依云落雁带寒声隔树多独夜烟波还怅望君今何处听渔歌 
　　古树风烟入建康汉畿楼阁带回冈观临赤日悬鳷鹊台转青江起凤凰月色大堤牛渚夜柳花细雨白门香诸君合在承明里回首云霄忆正长 

　　○春日爱云书屋 

　　岸回古渡新亭出路入名园细草平春岫暖云依树满晴窓斜日映池明阴阴溪柳垂丝重点点林花落片轻应爱将军能地主幽期倘结薜萝盟 

　　○彭子充以诗见寄用韵 

　　蜀山秋尽暮云平楚泽江寒白露清已是悲君千里隔况怜去国一身轻匡衡有志忧公室杜甫无家住锦城沅芷澧兰青更满不禁日日唤愁生 

　　○梅园秋游 

　　燕门九月天雨霜瘦马城西冲晓凉曲岸傍桥芦叶短断畦临水稻花香鹅池清浅移舟入乌树苍茫载酒尝不有主人知爱客可脦垂钓对斜阳 

　　○刘挥使席上 

　　城上阴云寒簌簌习家□馆晚留连微风官烛歌喉底细雨檐花舞袖前引爵飞筹深不倦冲泥疋马更须怜酒阑郄有天涯思回首江湖一怆然 

　　○再寄双石 

　　湖上寒风吹月明孤舟官烛照滩声美人远隔青山暮此夜相思白发生客泪暗随江雨湿愁心遥度雁云平多情不及中流水日夕悠悠向北倾 

　　○独夜用江午坡韵 

　　江船独夜坐含情银汉遥看接帝京高树乱萤疏度雨垂杨深岸暗闻莺风开短袖扶双腋鼓落荒邨欲四更郄爱卷帘吟白雪烛花红破暮波平 

　　○武冈道中 

　　晓驱使节澬阳道树色关河白露中溪岸短桥依断石野篱疏竹拒寒风地连荆楚三千里天入云山几万重乡国迢遥心共远天涯霜雪岁将穷 

　　○送彭延重司训合州 

　　十亩风烟连故里百年兄弟更通家他乡见面愁初破旧事惊心鬓已华江海一毡怜岁冕蜀山万点忆秋槎天涯惜别空尊酒目断烟河御柳斜 

　　○送董浔阳太史奉母还湖州因寄午塘宫谕涟川秋官 

　　玉堂仙客下銮坡千里潘舆喜若何天入海云江树杳春归汀草岸花多碧山晴雨催吟藻金马荣光动薜萝郄爱苕溪词赋侣定知载酒日相过 

　　○春首喜晴次阳翁韵 

　　帝乡民物总元元车骑东风接笑喧禁苑日光浮淑气钟山树色带春暄金花胜里裁丝细栢叶尊前鬬翠繁清散敢言同吏隐迂疏何答君恩 

　　○再次二首奉松翁太宰 

　　衣冠洛下羡名门北斗声华孰可援两代铨衡歌世德百年崧华会真元丹心白日开公论黄发中朝仰达尊鼎鼐勋功留社稷麒麟图画照台垣 
　　去岁兹辰住白门浮萍南北竟谁援天涯冠盖还今夕海内烟花几上元讵有盘餐兼水陆谩劳词赋动春尊当年相业称怀麓此日夔龙满帝垣 

　　○省中斋宿次援字韵 

　　午夜清斋坐掩门院深车马绝交援皇心九五潜恭默天德渊微契体元方朔漫传青鸟信汉王空爱紫霞尊烛花不剪星辰下玉漏遥闻出禁垣 

　　○陵祀偕西伭少宗伯出郭喜呈一首迭前韵 

　　雾晓冲寒出郭门青郊遥轸笑追援野愁已似张平子词客仍逢郎士元松阁暖风怜听鸟花源晴雨对衔尊云霄千嶂居庸道慷慨时闻指塞垣 

　　○巩华城迭前韵 

　　巩华天北辟重门十里居庸翠可援迭岫风烟连象纬飞楼日月动干元燕关辽海形相控帝寝神京势并尊忆昔追从銮跸地五云犹绕凤凰垣 

　　○瑞光寺同西□夜话迭前韵 

　　十载追从金马门禅房此夕更依援清商周庙闻疏越翊亮虞廷见恺元瑶树光风流绮席碧兰香雨润芳尊云霄意气看长剑隐隐龙文遍斗垣 

　　○陵祀迭前韵 

　　层岩紫翠隐朱门空曲盘回势若援天地万年开缔构河山千里閟灵元松风夜静生瑶籁茅露春寒泻桂尊燕翼永怀歌峻业骏奔凄恻对穹垣 

　　○道场纪事 

　　黄发真人带玉冠身骑金虎佩苍鸾俯窥日月行丹极贪礼星辰拜石坛旛影一庭仙掌净钟声万户彩云寒朝元初罢千官下碧宇沉沉夜未阑 

　　○晓赴西山 

　　万骑旌旗拂晓风又随仙仗出行宫天临岩岫星辰近日丽烟花紫翠重喜达銮舆瞻御气不缘邱壑恋云松闲情翻爱青山寺何日僧房听晓钟 

　　○送卢涞西少司成之金陵 

　　离筵万柳照青春南国征帆帝命新千里河山周镐宅百年礼乐汉成均鸡鸣花暖横经坐虎踞云深吊古频词赋白门传丽藻文章黄阁待丝纶 

　　○怀贞斋江司业因罗子锺寄去 

　　忆昔追随供奉地江淹新赋动长安离羣郄恨相思苦直道空嗟行路难楚日断云孤雁远白门红叶万峰残愁心欲逐题封去江水茫茫秋雨寒 

　　○雨后用韵邀周少府 

　　茂叔先生帽桶古簿书何事集如堆高轩倘念山中客细雨无孤掌上杯青落野园堪摘韮红垂墙角尚余梅欲从风牖惊疏豁昨夜江城已送雷 

　　○中夜僧寺对月有怀 

　　禅房独夜松杉静小院回廊蟋蟀幽潘岳有怀乃对月少陵多病更逢秋江城露下芙蓉晚霄汉云迟海树愁聊把一尊怜节序强移孤笑破羣忧 

　　○答陈师鲁次韵 

　　独向烟波理钓船青蓑箬笠自长年晴云山谷花如雾春雨江门水似天桃杖触松惊鹤舞葛巾移石对鸥眠著书近日应多少扬子□经许世传 

　　○和桂洲阁老二首 

　　东阁读卷 
　　直宿南宫 

　　○东阁读卷 

　　策士春朝仍汉制羣英敷奏满虞廷衡持藻鉴归元宰供奉逍遥有列卿金殿日高旗影静玉堂风细墨香清掖垣晚出趋南省树隐龙城月未生 
　　右东阁读卷 

　　○直宿南宫 

　　朝下月明南省静暖风拍拍透春庭玉亭入拜尊三事星履趋陪缀六卿金石文章看赞治绮筵官烛对寅清十年三度追从地禄食空惊白发生 
　　右直宿南宫 

　　○院中观莲次泰泉学士韵四首 

　　瀛洲深处水烟多有客看花载酒过笑倚玉堂歌泰华醉翻云锦拂天河总因采胜怜芳品肯逐流萍感逝波远道十年劳欲寄尊前今夕意如何 
　　天风晴日满丹邱秋苑离宫照锦流金海云霞迷太乙瑶池花雨暗西楼芙蓉香殿荣光绕沆瀣仙茎紫气浮亭畔一枝还独对醉摇寒影水烟秋 
　　堤拥平沙玉润东小池花发水云红繁香扑琖天初霁凉影当轩日正中自爱孤芳留雨露差教薄媚借春风谁将琼液参仙鼎持献轩皇太乙宫 
　　翠烟袅袅扑秋堂谁遣红妆隔座光户外谩闻垂紫袖风前似欲试霓裳芳菲喜及看残朵采掇还应见远香携取一尊呼月色碧天霞海水云凉 

　　○送卢石屏督抚汀漳 

　　曾携彩笔侍彤墀南国今来属保厘节钺风霜生海岳壶浆父老迓旌旌权兼楚粤三千里坐拥貔貅十万师即见春农销战甲待归天阙是瓜期 

　　○送东川宪副兵备闽海因忆北原太宰 

　　龙衔天上拜恩荣豸绣闽南建节行画角昼吹江戍冷楼船春压海波平谁言武备非文事正可诗书代甲兵别思因君更惆怅豫章烟雨不胜情 

　　○送费少石奉使淮藩便归展谒 

　　八座声华逼紫微接云琼树迥光辉银章贵绾星枢重锦节遥随斗汉归朱殿玉笙陪晓宴青山风雨拜秋薇远游莫漫贪奇迹黄阁春筵待彩衣 

　　○送邹明章令德化 

　　日出香炉立翠微月明浔水涨潮矶青天归舄双鳬下白昼鸣琴一鹤飞半日楚山知不远百年仙令见应稀别离江海乡关念冉冉风花点客衣 

　　○送陈廷记令云安 

　　万里春风锦水清剑门秋尽倚云明天边双鸟王乔舄雨里新诗杜老情驻马白盐当远峡鸣琴赤甲避孤城离筵共惜燕山暮杨柳垂垂两岸莺 

　　○送杜通判之九江 

　　老杜文章名四海浔阳山水重南陬月明天堑潮声上日出庐山海色浮绶绾银章非不贵辔联五马最风流更看双凤云霄里早晚应堪慰白头 

　　○舟次遇雨有怀馆中诸友 

　　锦缆楼船江上开□云郁暑坐中来回风陷日天光薄白雨连山海势嵬石燕小堂将乳子灵鼍深窟隐轻雷愁多郄忆青霄侣目断黄金百尺台 

　　○小孤 

　　江水东来荡千壑孤峰积翠接天遥波涛夜静鸣奔雨剑戟秋明起白鵰上下星河浮楚蜀东西日月带云霄仙姬神女无消息金碧楼台空泬寥 

　　○七夕蕲阳一二同年席上 

　　七夕蕲阳江上居一尊乡国客愁舒高城木叶秋先下白露楼台晚更虚学巧风尘应未得乘槎仙汉定何如相怜独是通家谊引爵飞筹意未疏 

　　○寿谦庵七十 

　　能诗常侍千人俊湖海元龙奕世豪南极一星明碧落东风三月醉春桃十年宦业余鸠杖万胃云霄有凤毛看彻青山淹白日学仙不必问圭刀 

　　○雪夜有怀用子言至日韵 

　　北风吹雪向人流处处山铓正割愁剑外将军还战甲湘中客子独悲游灯依古壁寒光细笛傍孤城清韵柔觞断并州一洒泪首回于子故山楼 

　　○喜道亨至 

　　楚山灯火曾看剑燕市风烟更此杯萍水几年清梦远天涯今日好怀开古台寒月秋相对高树凉云晚共陪白发两人俱涕泪愁看风景重迟回 

　　○九日殷氏宅对菊 

　　楚乡游子滞天涯此日城南一看花爱有高云明锦石不妨细雨湿黄沙秋风疏鬓还羞帽浊酒酣歌欲驻霞人散夜深骑马去月明当面听清笳 

　　○送孙太史使交趾 

　　星车秋绕龙城出凤诏新从越地开炎海恩波天子代玉堂冠冕史臣才石门吊古烟生室铜树题诗月满台回首长安万余里莫逢姹女更徘徊 

　　○送同年朱瑞卿令奉新 

　　南去奉新三百里华林章水壮名区单车花外看回翟双舄云边识下鳬石径山深仍卧虎草檐春暖有饥乌朔云寒雪长安暮杳杳平帆水驿孤 

　　○宝应呈戴龙山次韵 

　　美人价比双金贵病客心劳十载来远水忽从扬子棹熏风喜共广陵杯诗成笔社霜华落酒尽槐庭日影回江海相逢殊去住不知怀抱更谁开 

　　○徐州赠赵近山宪副 

　　邻润楚封知善政相逢已是十年来青油南北重开府白笔东西旧着才霄汉文章看凤鸟风尘蹀躞见龙萍蓬江海仍流转回首青山立马台 

　　○送人之岳州幕 

　　才俊登庸莲幕贵岳阳南去壮怀舒范公忧乐犹今古屈子行吟有故屈洞庭水落鱼龙出衡岳风高木叶疏怨别自惊家在楚湘云荆树正愁予 

　　○送刘楚望南还 

　　楚道荒烟短辔开蓟门寒菊照离杯布袍江海氷霜晚龙剑风尘岁月衰白璧卞和还旧璞黄金燕国有高台即看骏骨收良价莫倚青山赋绿苔 

　　○送张司训谊司教开州 

　　洪洋山绕咸城出瓠子秋深汉水来郑它青毡双短鬓马生沧海几怜才菁莪夜雨闻琴调苜蓿春风照酒杯亦是江南词赋客莫看二鸟重悲哀 

　　○送中川按贵州 

　　十年栖并上林枝此处翻愁使节移紫禁烟花朝雨细碧山云树莫春迟萧萧騘马冲炎峤渺渺星槎度汉湄鬼国西南薄屏地天王方轸庙廊思 

　　○送沈静夫令番禺 

　　南国才名推沈约尚方仙舄羡王乔梅花大庾云千里柳色新城雨一轺越秀峰回芳树合海山天远瘴烟消朱弦自昔还清庙郎位遥聆近紫霄 

　　○送刘养和提学山西 

　　秋风蓟北初看剑马足并西更举杯千里文星今入斗十年霜节旧怜才鴈门日落窥汾水汉栅云开见五台周道古来终爱主赤霄回首是三台 

　　○送何勉之司厅奉使归省 

　　九天丹诏重民极万里仙槎独尔劳楚国云山开昼锦江湖秋色傍旌旄庾台日落见苍树梦泽月明生暮涛南望乡关更迢逓可怜鸿雁背人高 

　　○真州尹元夫民部话别 

　　十年踪迹各西东岐路苍茫叹转蓬忽忆相逢真恋恋可堪离别更匆匆尊移凉酒酣春绿烛对寒潮落晚红明日扁舟向何处维扬江上倚孤蓬 

　　○陈御史两尊人双寿 

　　淮水清霜斧钺孤楚山爱日彩衣趋龙章喜沐双封贵鹤发仍兼七袠俱花暖春香凝绣豸寿开仙岛下青鳬君亲海内恩俱重忠孝人间义不殊 

　　○送陈懋贞太守之蒲州 

　　吴下诸生名独盛专城千里受恩新春风敢谓多桃李圣世应怜有凤麟蒲坂冠裳还揖让首阳山势故嶙峋仪型今古瞻依地青史无论汉吏循 

　　○送曹龙泉归隐华亭 

　　燕京两度逢君地龙剑风尘短褐哀万事世间真梦幻一官天上即归来百年松菊陶潜径两鬓江湖李白杯闲倚青山吹玉笛海云明月鹤双回 

　　○九日邵园和韵三首 

　　五侯富贵竞名园九日登临倒碧樽天际云霞双凤阙望中禾黍万家邨菊香湿露寒随酒月色留人晚驻轩歌舞未妨频奏乐于今四海颂君恩 
　　戚里林亭敞碧园羣公暇日坐衔樽一溪云竹城东路万树风烟郭外邨鴈带寒声遥度雨菊怜秋色细浮轩登临岂用怀彭泽黄阁方隆汉主恩 
　　九日天涯忆故园野流山阁对芳樽乱峰细雨黄花径高树鸣蝉白露村乌帽有情随短鬓华裾何意赋高轩容颜郄恨成消歇报国无能愧圣恩 

　　○送张六泉别驾督运还浙 

　　则壤万邦周贡赋转输千里汉功臣舳舻晓雨连沧海环佩秋风到紫宸岂谓阳城甘政拙独怜伯起最官贫三年相见还相别去住天涯一怆神 

　　○秋享同内方斋宿直庐迭前韵 

　　閟宫俎豆严秋祀禁署清斋习鹭羣银箭铜龙催断漏玉绳天阙度微云炉烟并坐三阶静鱼钥初传九殿闻郄羡贾生才遇主独从宣室待宵分 

　　○送张畏斋御医还吴 

　　秋风正忆江东鲙八月遥乘汉上槎千里归心连去鴈十年游子始还家寒波石出听枫叶旧国山深长杏花见说洞庭仙子宅定应采药访烟霞 

　　○和松翁斋宫喜雪韵 

　　琳宫高阁启朱楹瑶陛冠裳列上卿风驭共瞻神陡降天心应格帝纯诚丹砂火里蛟龙出仙管云间彩凤鸣琼雪忽看花万树春光疑是广陵城 

　　○送赵经历澍之金陵 

　　八座声华高北斗留台地望切云霄总缘乡土怜桑梓况复姻联托凤僚燕国再逢青鬓旧金陵还去片帆遥九苞自是丹山种迟尔来仪叶舜韶 

　　○送冯御史提学南畿兼得迎养 

　　金陵騘马是重来王国争歌棫朴才龙虎山河频揽辔凤凰词赋旧登台贪趋故里逢春色喜奉慈闱献寿杯即办彩衣随画鹢还依南斗望中台 

　　○贺某翁生孙和韵二首 

　　有子昔闻歌继美得孙今复慰承欢庆开仙叶夸三世喜重台衡动百官弧矢光涵奎璧润麒麟秀映玉犀完灯前渐熟含饴兴几度朝回细抱看 
　　芝兰阶下呈新瑞黄阁新词续旧欢愿足总知缘有子身轻岂必羡无官台垣雨露源流远璧府弓裘事已完千古清风传赐笏他年佳话与同看 
　　阳彩星华辉帝里宾筵犀果有余欢啼声共识真英物阴德应知自锦官一代恩光今独盛百年佳事几能完勋名福履元相倚孝子忠臣俊可看 

　　○寿顾中母八十 

　　来鴈庭前宝婺悬熏风堂下彩衣鲜空闻王母三千岁未似人间八十年命服云霞裁赐锦天书鸾鹊拥瑶编仙郎宠禄方优渥长此承欢向日边 

　　○次几山生日韵 

　　五十八回天地春仙筹蓬海庆长新荐觞正近阳初候检历仍逢日丙辰南极祥光龙阙晓锦筵冠冕凤池宾司空位望三台峻锺鼎勋名百代亲 

　　○南郊陪祀前韵 

　　缇室初回六管春郊邱琮璧祀惟新遭逢礼乐文明日不是秦封汉畤辰寒拂云旗随陡降景回日驭重寅宾朱衣只在高伭上奏假无言万国亲 

　　○立春赐宴次几山韵 

　　迟日条风春事宜玉墀赐宴拜恩时九重淑气浮天仗三殿晴光入酒卮湛露载歌周镐曲阳春谁和郢中诗尚书独在星辰上凤掖东头领百司 

　　○送周石崖珫督学闽中二首 

　　遥持宪节趋闽越且傍秋风过楚城云树家山千里梦江湖廊庙百年情豸袍日映斑衣动乌府春兼绛幄荣早晚扬雄应奏赋琐闱天子旧知名 
　　与君已恨论交晚何事天涯又别离一室芝兰怜共品十年乡国几相知蓟门秋尽山枫冷越峤云长海鴈迟珍重飞栖霄汉翼上林应有凤凰枝 

　　○送给事中陈棐送母还乡二道 

　　慈颜喜及君恩义扶侍兼承帝会将青琐三阶封事远彩衣千里寿与庚汉宫仙检题瑶轴汴水春花照锦觞莫以乌情贪爱日凤鸣天阙待朝阳 
　　假恩曾是于归日赐假今仍逐子回鹤发六旬身未老凤书五色诰重开周南夜雨他年梦天上春风献寿杯报主此生忠孝地琐闱早着直臣才 

　　○封卷进呈 

　　明时独重贤科选白日文章上帝庭词赋总知非往制鉴衡今喜属元卿纵横敷对天人盛甲乙分题圣览清已见敛才归一代还闻开阁待诸生 

　　○简西泉太史 

　　大雅文章当代盛青山南国十年居云明衡岳秋风杖花发湘江春水鱼应有民悬裴度望可无人爱子云书藤萝月色怜相近跃马听琴意未疏 

　　○送高谦庵先生归闽 

　　仙郎作宰潇湘县白首南来兴不孤衡岳看春花近眼洞庭乘月水平湖子长昔日游千里班固当年赋两都汉水方城俱壮观尘沙今已愧吾徒 

　　○送六峰司教南阳 

　　南阳千里接方城短剑青毡独客行岂有明珠终暗掷却怜神骏久悲鸣孔明祠古荒烟合平子台空野树生童稚相亲三十载高云寒菊倍离情 

　　○有怀诸同年 

　　相怜霄汉从双翼忽忆江湖隔几秋涕泪经年书不至风尘千里见无由栖迟僻地应吾道出处论时亦所忧日暮寒烟生落木楚天回首一登楼 

　　○城上 

　　城上东风入夜流晓云啼鸟独登楼凝寒郊野鶑难至积雨阶除草未抽诗废关心非药里日来多病更春愁楚山燕国仍千里岁月天涯易白头 

　　○廖白石奉使岷府过长沙水陆寺有诗用韵奉答 

　　刘向青藜长秘阁杜陵黄发但沧洲遥持天上皇华节不负山阴雪夜舟衡岳赋诗期未得长淮击楫竟谁谋钓矶蓑笠空烟雨滚滚长江信白鸥 

　　○南岳二首 

　　祝融高傍青天开我来踏破山中苔僧房钟磬出万树仙人楼阁凌三台东西日月尊前度吴楚江湖席下来七十二峰看不尽夜深灯火宿南台 
　　朱陵洞口秋云开杖藜宿溜犹苍苔松竹回翔鸟边路浮图徙倚天中台鸣琴一涧流泉度锦绣千峰返照来瑶草金芝纷可折西风欲寄长安台 

　　○听子明诵江上怀友之作感而和此 

　　愁颜览镜新丝重病骨胜衣旧带余萧瑟独怜潘岳赋幽栖真恋少陵居孤城日夕荒烟断草阁天寒细雨疏贪听仙郎歌白雪十年授简愧相如 

　　○得士畴书用前韵 

　　岁华荏苒哀歌里岐路苍茫涕泪余千里风尘悲阻绝十年江海怨离居洞庭云尽青山远衡岳天寒白鴈疏忽见书来还自喜开缄读罢转凄如 

　　○感怀次子明除夕韵 

　　零落吟魂孤竹尽凄凉寒漏晚城疏十年岐路双蓬鬓游子天涯几岁除岂有涓埃酬圣主还因多病废文书空堂忍对清尊在叹息人间万事虚 

　　○对雪 

　　晓起寒风透客衣萦窓皓雪堕辉辉欲窥短幕还飘去静入重檐郄乱飞独坐书空转愁绝不禁把酒对霏微天涯寂寞云霄迥故国迢遥人未归 

　　○怀周少府次韵 

　　鸟啼芳树白日午薜荔满庭青可堆松菊百年元亮径江湖双鬓少陈林晴风吹绿□分柳细雨催黄欲上梅郄忆能诗周少府与谁同步麓山苔 

　　○寄詹少华给事 

　　苦忆少华詹给事十年高卧玉峰寒黄花诗酒陶元亮皂帽江湖管幼安衡岳鴈声和梦断楚天月色共谁看难随鸟翼遥相逐倘惠瑶华慰所欢 

　　○金陵别罗生子锺 

　　燕水我应愁独往金陵子欲傍谁居风雨天涯殊去住人情客旅见亲疏莫倚善吟司马赋何须不读子云书头颅我已无能甚江海空惭十载余 

　　○初登志海楼示罗生子锺 

　　晓风双眼一登楼玉露鸣蝉万井秋白鸟独闲春嶂静青天不动大江流蠹香浮雨窓书卷龙气冲星匣剑留知尔凭高贪有思五云应是帝王州 

　　○答南田病怀用韵 

　　相如尽日怜多病药饵秋厨不废煎木叶无边惊淅沥草堂相忆正凄然萤流湿影依空砌鴈带寒声落远天忽见诗来还自喜背吟斜立月明边 

　　○次几山司空纪梦韵 

　　万里青霄霁景融神游黄鹄有仙翁星临华盖蓬莱近日绕扶桑海谷红岩庙瞻依天磴上吟怀清动水云中自惭薄劣非材赋敢谓交从梦寐同 

　　○寄陆少参举之 

　　襄汉昔从瞻斧钺豫章今复想旌旗十年岐路堪垂泪四海心期欲语谁云树日斜伤渭北蕋兰春暮怨湘湄秋风过鴈应无数定有瑶华慰所思 

　　○辛卯除夜有怀 

　　三岁故园逢此夕一杯聊自惜年华栢随腊瓮浮新叶椒出春盘鬬细花薄冻梅梢含雪浅深宵烛蕋堕风斜钟声郄忆趋朝地城上谁禁日暮笳 

　　○厌雨 

　　元日人日不断雨东风千壑昼冥冥山寒雪弄梅初蕋江暖春偷柳未青鳌彩楼头歌阻绝蛾花胜里意伶俜偶从云际看微月独起闲行过短庭 

　　○十六夜过志海楼 

　　春来病肺惟高枕乘兴江门独尔过楼峻星河双栱近市晴灯火万家多潭波月映生寒绿山郭风微入暮和游乐自惊非少日尊前那惜舞傞傞 

　　○春日阙田谒先太孺人墓 

　　短舸清江几度来遥阡高傍碧林开青山不断花争发啼鸟何知人自哀宰木风烟空白日石麟春雨半苍苔陇前牧笛牛羊下惆怅斜阳独马回 

　　○陈体坤诗来促予迎暾之作次韵答此 

　　习懒江门秪钓矶病多况与世情违文章自信非能事琬琰虚疑可并辉昼静云檐双燕细春残风砌落花稀瑶华忽枉南厓使郄引吟魂倚尔飞 

　　○慰子锺忧居 

　　西风独饮双啼泪辛苦犹怜十载余霄汉岂妨威凤翼尘埃谁问卧龙居原思有道贫非病侯氏穷经学不疏云白山青江树绿欲从无相会真如 

　　○壬辰除夜次子锺韵 

　　五更钟鼓万家繁此日风光满故园梅柳欣欣如有待江春默默自无言佩环犹忆趋华盖仙乐遥闻出禁垣流景可怜随白发种瓜岂欲傍青门 

　　○癸巳元夕次子锺韵 

　　故国明朝又一年夜堂风雨促繁弦酒觞泛栢寒仍绿茶鼎敲冰火自煎万里云霄增怅望十年簪组愧才贤门人喜有侯芭在灯下时传五色笺 

　　○端午喜邱须野省使宴集 

　　故山蒲艾悲时序多病文园寂寞中千里喜君今下榻十年回首叹飞蓬盘蔬野外分新绿檐雨灯前落细红海内弟兄能几在相逢莫放酒杯空 

　　○林秋酒二守有爱妾之悼因赠二诗 

　　歌舞教成出绛纱玉箫双凤倚春霞彩云一自青鸾去明月空随巷柳斜日夕含愁悲绿绮秋风清泪堕琵琶多情自古还多恨莫听山城弄暮笳 
　　知音无地觅杨琼弦上空余肠断声纵使新欢能似旧也应相忆不胜情庭空万籁秋谁对云冷千峰日自明瑟瑟晚风梧叶下独怜憔悴向江城 

　　○秋潭以诗来言别再用琼字韵答之 

　　投李翻惊得报琼天风高木下秋声关睢钟鼓河洲意司马琴台日暮情即使官途还五马忍令山月只孤明可怜他夜相思梦飞入湘州第几城 

　　○秋潭次韵兼召饮再迭前韵 

　　探蘘时复见珠琼千古骚坛继正声况有清尊联密好不妨倾盖放真情窓衔木叶垂云湿阶隐苔花过雨明蓬梗秋风悲易转晓来相忆隔湘城 

　　○中秋舟中迭前韵寄秋潭二守 

　　丛桂阴阴花吐琼独移短舸枕江声何堪天上中秋月却照湘南两地情流水无心随意远寒花不语傍人明此身鸟翼能相逐应与孤云过远城 

　　○寿元老三首 

　　紫阁彤云拂曙开上公花甲际初回仙人玉膳调神鼎霄汉金茎作寿杯阶上六符呈瑞日袖中五石补天才共歌商什资平格载颂周诗和有台 
　　崧高千古发灵源南极星辉接紫垣龙马精神腾海岳麒麟勋业照乾坤玉书金简云霞丽宝泽琼恩雨露繁唯喜碧箫将凤曲寿筵岁岁荐芳樽 
　　黑头拜命入黄扉天上台阶接紫微一代文章瞻凤彩百年礼乐庆龙飞青霄时问排金闼昼日承恩赐御衣灵寿应随元气久时从亭毒酌璇玑 

　　张龙湖先生文集卷之十四 

　　●张龙湖先生文集卷之十五 

　　五言排律 
　　五言绝句 
　　七言绝句 
　　诗余 

　　◆五言排律 

　　赠于伯度出守大同 
　　寿罗峰阁老六十 
　　送赵白崖之任安成 
　　送俞宪使兵备南赣 
　　送李廷贵之官淳安 
　　天寿篇百二十句奉罗峰阁老 
　　送罗至善令龙溪 

　　○赠于伯度出守大同 

　　五马云中守瑰奇天下材鹍鹘抓碧海骐骥突风埃陈列桑干远旗临上谷开晓云高阙塞春树白登台京国咽喉寄干戈羽檄催即看廉范绩知有孟舒才拔剑三城戍扬旗万里回坐令关域闭白雉越裳来 

　　○寿罗峰阁老六十 

　　哲后承昌纪明廷得俊儒凤凰出郊薮龙马负河图灌辟干将器飞黄汗血驹扶舆锺间气海岳发征符壮志风云际丹心社稷孤帝谋嘉契合臣弼叶都俞礼乐回三代英雄失万夫庙堂资密勿稷契会唐虞冠冕依天近星辰听履趋阴阳宣化理台斗酌元枢几几瞻周舄优优服禹谟丙功深不伐说志洵交孚翼亮经纶地甄陶造化垆一人隆眷倚品类藉昭苏伭泽流如溢神功敛若无泰和熏宇宙春雨浸江湖礼数羣公异恩光绝代殊大名存琬琰丰业动寰区廉陛三阶切珪璋八命俱御书将百检华榜丽双铺蟒锡金联束鱼垂玉并扶香分龙座暖日转凤池纡躔徙伭枵次旸生昧谷都乾坤周甲子日月庆悬弧王母麒麟脯仙人冰雪肤诗歌崧岳什颂欵麦邱夫寇凖须常黑韩休貌自癯长生非药石平地即丹壶有喜从板桂叨荣愧倚莩陈词增舞跃聊欲见衷愚 

　　○送赵白崖之任安成 

　　忆昔荆门路青山赵氏居石桥寒涧细古木暮村虚吾子今才俊为官且簿书安成饶礼俗封壤带衡庐凉露侵征旆秋星伴使车上林相别地应惜鴈行疏 

　　○送俞宪使兵备南赣 

　　夙着长沙绩还闻六诏功甘棠黎庶爱声教百蛮同赣岭仍分阃君恩昨锡封丝纶双检重节钺万夫雄霜日明雕戟江湖叹转蓬所希天路永相与蹑鹓鸿 

　　○送李廷贵之官淳安 

　　去去淳安县江海待客旌花封欢得佐竹马定相迎鳬舄横天际银章照日明湖平杭月白云暖越山青兵甲仍燕北豺狼欲道横东南亦凋敝相望独关情 

　　○天寿篇百二十句奉罗峰阁老 

　　帝德弘元化维天佑命纯受图膺间气赞治得元臣耆寿隆平格休符属圣神梦征岩肖说灵叶岳生申踆蹑青云上骞飞要路津文章卑后汉谈笑失先秦花绕蓬山晓槐摇画省春王猷归黼黻礼乐赞郊禋策合神明地时乘于穆辰干光临首命景眶附天人帷幄开黄阁冠簪上紫宸泰阶临日月华盖逼钩陈独立调元气巍然握大钧师资存启沃端揆纳经纶密勿忠为屏赓歌道作邻鸾刀游肯綮雉餗和甘辛亭毒中枢正璇衡四序均庙谟升翊亮方夏藉陶甄裴度勋名旧伭龄宰辅真江河流沃润泰华仰嶙峋顾遇兼殊眷于今旷绝伦薇堂原是玉鹊印别为银潞国传宣早留侯赐问频直庐联玉榻温室践文茵造膝牵朱芾悬鱼袭彩麟珥貂朝殿侧骑马禁城闉锡子深沧海奎书烂紫旻楼台缠凤藻箧笥半龙鳞际合应非偶坚贞自不磷皇情殷毗倚公志愈恭寅断断诚无二温温故可亲招罗勤吐握识拔尽沉沦品鉴通毫发仪刑表缙绅才能咸作使士俗穆还淳掩泪苍生病挥金白屋贫仆呼君实姓族饮范公仁信顺恒多助祯祥以善征鹤来庭卜瑞象暴卧能驯芝秀盈三圃兰芳郁九垠凤毛云楚楚螽羽日诜诜析木星躔徙乾坤寿域新长庚辉左壁甲子又初旬宝箓霞阴度霓旌天路缤绯桃看窈窕青鸟下逡巡座引中恩渥觞连北斗醇宠颁仙峤杖光赉上方珍绮席羞驼釡平沙拥骑尘摐金纷广乐献赋竞华轮乐只南山颂康宁五福身形癯争鹤徤踵息纳龟匀李耳苦乡树庄生漆圃椿冈陵蟠宇宙冰雪凛松筠利泽遥无斁昭融耿不湮其旋占视履得禄亶宜民衮绣瞻方切旗常远亦振长生疑即此大药岂须论国士惭深许封人意独勤有怀同汉水遐迹但江滨感以衔恩重交从知己伸愿因天保什千载庆兹晨 

　　○送罗至善令龙溪 

　　罗子廊庙器清漳山水区丹霞明左海丽藻秀平湖花露琴随鹤天风舄下鳬鵰鹏开碧落骐骥发长途霜刃利盘错弓裘奕世谟一枝讵栖息修翮待云衢 

　　◆五言绝句 

　　无碍山房 
　　南岳下山 
　　秋夜与永宁诸宗丈话旧 
　　九日子言家用壁间白坡韵二首 
　　泊汉口走笔简朱侍御 

　　○无碍山房 

　　碧嶂孤云宿青天一鹤飞夜龛灯影灭藤月照禅衣 

　　○南岳下山 

　　赤脚骑伭鹿青天下白云黄庭千岁观空忆魏元君 

　　○秋夜与永宁诸宗丈话旧 

　　圆月明高峰吟蛩在空壁尊酒话青州槐阴露欲滴 

　　○九日子言家用壁间白坡韵二首 

　　莫问昆仑山云断一十里莫对渊明花秋风中夜起 
　　渊明有高兴栽菊满秋道笑杀昆仑人独对窓前草 

　　○泊汉口走笔简朱侍御 

　　维舟汉江滨水色照黄鹤骢马何不来风雨横江落 

　　◆七言绝句 

　　送戴石屏之官怀宁 
　　春谷 
　　迎暾十景 
　　梦中寄桃村诸族诗有几年不踏桃村路溪上桃花今若何二句觉来因足成之 
　　南岳祠三首 
　　和石泷彭松竹主人游寿藏 
　　天柱阁夜听可泉诗话 
　　春意 
　　送刘经庐陵丞二首 
　　送锺时亨之南雍四首 
　　寿封君止庵胡翁四绝句 
　　春山词五首 
　　杂兴二十首 
　　杂咏四首 
　　登石钟山望庐山 
　　送符太仆出守韶州 
　　寿山人陈慕泉 
　　送李砻洲之官瑞州二首 
　　送陈白石官吉水因寄念庵宫赞二首 
　　送王鹤泉光禄之金陵三首 
　　送五冈鸿胪归省寄寿乃翁适耕先生四首 
　　送谭顺夫分教南充 
　　忠勤歌二首 
　　送莫理问钝之贵州 
　　送吴中里宪伯防江岳鄂 
　　荼溪 
　　竹窓 
　　双感卷 
　　鹁鸠小画 
　　有感 
　　送谭性之判福州 
　　送陈上舍一楷南还二首 
　　有怀东里诸宗谱寄监镇祖祠 

　　○送戴石屏之官怀宁 

　　皖伯江头天柱峰寒流千尺舞飞龙郡斋夜月明如昼梦入芙蓉第几重 
　　家在长沙住碧山紫烟万畾锁巑岏皖江南去无多路只隔浔阳一水间 

　　○春谷 

　　皛皛晴云芳翠堆千花万花相映开东风吹雨入山阁啼鸟一声何处来 

　　○迎暾十景 

　　龙泉 
　　鹭岭 
　　渔歌 
　　樵语 
　　城鼓 
　　寺钟 
　　寺烟 
　　溪月 
　　松声 
　　苔色 

　　○龙泉 

　　玉龙不舞溪云回泉声自响山花开祝融峰前月如水散作一天风雨来 
　　右龙泉 

　　○鹭岭 

　　毛骨疑从混沌结长天独抱苍云立江涵倒影鱼不惊自弄阴阳饱伭汁 
　　右鹭岭 

　　○渔歌 

　　苔青沙白烟光浮钓竿欲拂珊瑚邱长歌杳杳放舟去风露满蓑江水流 
　　右渔歌 

　　○樵语 

　　野人自识山中路笑语遥闻隔烟雾山深竹密不见人零落东风花满树 
　　右樵语 

　　○城鼓 

　　庭空露下蟪蛄鸣江域鼓落天风声揽衣自起看山月北斗横斜河汉明 
　　右城鼓 

　　○寺钟 

　　山中老僧吸松露拄杖击虎虎不怒袈裟自脱礼华严风雨钟声送朝暮 
　　右寺钟 

　　○寺烟 

　　市门日出生青烟市儿车马何翩翩野流山阁窅然碧啼鸟花间人自眠 
　　右寺烟 

　　○溪月 

　　老蟾泣露玉宇湿千尺寒江堕秋色明珠射出冯夷宫白龙断断不敢食 
　　右溪月 

　　○松声 

　　野塘赤日飞苍虬万波汹汹青天流白鹤下呌山溪雨添作寒江万顷秋 
　　右松声 

　　○苔色 

　　软风吹晴花满陌一径莓苔自春碧应嫌屐齿破苍痕故向山中谢来客 
　　右苔色 

　　○梦中寄桃村诸族诗有几年不踏桃村路溪上桃花今若何二句觉来因足成之 

　　几年不踏桃村路溪上桃花今若何却忆钓游如昨日天涯回首鬓双皤 

　　○南岳祠三首 

　　南岳仙人发满肩独骑黄鹄踏青莲朱陵洞在诸天上十二玉楼生紫烟 
　　南岳仙人鸾鹤车玉书金简照云霞分明授我长生诀白日相辞朝帝家 
　　衡岳巑岏盘地轴烟光万丈开青玉洞庭明月照空寒衡岳仙人夜吹竹 

　　○和石泷彭松竹主人游寿藏 

　　杖藜短短布裘长两袖青风薜荔香松桂小山招不得鸣驺何地更相妨 

　　○天柱阁夜听可泉诗话 

　　李白独吟秋浦上杜陵多在锦城隈夜深长啸倚高阁明月堕江潮乍来 

　　○春意 

　　石磴天风吹禅宇杏花榆荚不可数野流山阁碧近人一径幽香自春雨 

　　○送刘经庐陵丞二首 

　　章义秋风卷白裘岳阳红树系孤舟朔云寒菊天涯暮水远山长故国愁 
　　炎陵冬去即吴关郡外青螺云水间下马岂须寻故迹题诗应合到文山 

　　○送锺时亨之南雍四首 

　　锺氏楼台傍洣江水光烟翠扑轩窓曾思少日频相过醉尽床头酒十缸 
　　君去金陵烟水长江天渺渺望潇湘临风却忆归难得应笑金陵即故乡 
　　君家兄弟玉森森四十年来已半零尊酒天涯论旧好不禁毛发总星星 
　　霜落燕山万木稀君行岁晚欲何依十年空献君正策犹向桥门着布衣 

　　○寿封君止庵胡翁四绝句 

　　瑶草琪花满铜台青山吹笛紫云开天风吹度岷峨月时有仙人跨鹤来 
　　君王亲赐紫瑶编五色云蟠赤凤笺昼锦春风吹白发蜀人争道是真仙 
　　解绶归来卧碧苔桂花开后杏花开山中几度青桃熟摘向筵前荐寿杯 
　　门倚江楼对雪峰檐前日月挂长松醉骑白鹿招仙侣踏遍芙蓉一万重 

　　○春山词五首 

　　花发溪头酒百壶青天明月满菰蒲乾坤拍拍无边意却入春山作画图 
　　百里青山接帝畿千村花柳带春晖朱衣日侍昭阳里何事闲情寄翠微 
　　紫翠千重玉殿高蓬莱春色醉仙桃青山漫结烟霞意笑倚东风拂锦袍 
　　早插金貂侍紫銮玉龙楼殿五云盘宫花万树春如锦却似春山画里看 
　　白马金鞍入紫清十年回首碧山情桃花千树深宫里疑有仙人吹玉笙 

　　○杂兴二十首 

　　长安春尽万花飞蝶浪蜂狂扑未归庭畔一枝香不断暖风晴日自芳菲 
　　西山天半郁崔嵬万壑千岩入翠微怅望白云还日暮伤心不独为春归 
　　绣户朱帘闭暖风君王遥在上阳宫佳人自昔多缘薄何事明妃怨画工 
　　青铜如雪绣罗香双钮镂金铸凤凰不向妆台照歌舞清光长欲侍君王 
　　大明宫阙九天开中使传宣殿里来红玉雕盘宫锦覆上公含笑赐金回 
　　四月銮舆出禁庭旌旗十万宿郊垧玉泉山下西湖水此日应添驻跸亭 
　　禁里钟声月欲斜君王又驾五云车郊原父老相迎处应识宫幢旧日花 
　　跃马长杨紫汗香谁将词赋侍君王相如寂寞仍多病独数归鸦坐夕阳 
　　天子宸游驾六龙红旗翠葆照居庸风云日护金根转历尽银山第几重 
　　银山铁壁五云开玉辇金与两度来草树忽承天一笑万年留作帝王台 
　　月御星妃云雾鬟尘游忽漫向人间青山黄幙围春色十里松风落佩环 
　　龙威冠上赤龙蟠甲色攒金照日寒弓剑万人看去马属车何地听和鸾 
　　貂贵三千拥节旄蟒衣玉带绣裙刀殿前出去随雕辇马上归来赐锦袍 
　　玉带真人戴羽冠步虚归去佩声寒七陵松竹萧森里玉殿今开太乙坛 
　　绣甲银鞍十万兵萧萧马上角弓鸣将军帐下横戈睡天子旗前结队行 
　　望湖亭下水如天曾是宣皇赐幸年玉辇不来鳬鴈冷一湖杨柳锁春烟 
　　春浪微微引御舟君王千古几同游扬雄莫献甘泉赋自有赓歌侍冕旒 
　　五色丝纶御墨温昌平草木亦君恩春风不限陵原土四海人人仰至尊 
　　十八山前万岁台经营不日庶民来金精银海终尘土百尺桥山但草莱 
　　西山松柏肃泠泠万迭青天绣锦屏遥望羣仙朝绛节北风吹日昼冥冥 

　　○杂咏四首 

　　九龙池上六龙飞嫩绿残红野四围翠扇遥看冲雨急凤舆遥见度云微 
　　长乐春风醉碧桃倚阑飞燕舞衣高只知夜夜怜新宠谁念君王玉体劳 
　　闻道昭阳赐宠新玉楼金屋不胜春君王亦自思贤淑只恐蛾眉解妬人 
　　郊庙园林役未休六宫金碧照神州初从西苑开清馥更起看灯百尺楼 

　　○登石钟山望庐山 

　　万里长风浪作堆紫云吹尽楚天开起凭山石看庐岳招手仙人跨鹤来 
　　三月江头花乱红楚吴天阔水云空万峰搔首东林远独上青山扣石钟 
　　庐岳亭亭翠万重悬泉千尺挂飞龙石钟山下江如镜映出青天五老峰 

　　○送符太仆出守韶州 

　　南国仙人碧玉箫十年吹向紫宸朝余音郄绕青天下散作熏风入舜韶 
　　去住天涯恨不同北云南树思无穷韶山雨过千峰湿知是芙蓉第几重 

　　○寿山人陈慕泉 

　　家住龙山第几峰檐前日月挂长松仙郎况有轩辕诀携手青天跨白虹 
　　白发山翁卧碧苔锡山棋笛紫云开海风吹度双溪月应有仙人跨鹤来 

　　○送李砻洲之官瑞州二首 

　　忆昔砻溪共钓游今来已觉鬓毛秋相逢又作天涯别明日风烟隔瑞州 
　　平泉池馆接西华细雨清尊几度花怀旧岂堪仍送远东风吹思满天涯 

　　○送陈白石官吉水因寄念庵宫赞二首 

　　汉阙承恩墨绶新东风归去已残春黄金台下垂杨满欲采长条赠远人 
　　白沙潭水接金螺玉洞春风长薜萝怀远因君重愁思玉堂遥夕梦魂多 

　　○送王鹤泉光禄之金陵三首 

　　龙虎盘回百二关楼台多在水云间题诗灵谷松千亩对酒秦淮月满山 
　　雨花台下石楠花木末亭深入紫霞莫更登临怀感慨江南江北总天涯 
　　城上青山绕建康汉宫芳草满昭阳春明门外花无数南北谁言是两乡 

　　○送五冈鸿胪归省寄寿乃翁适耕先生四首 

　　江上晴云拂曙晖十年游子喜初归采兰一曲春风里却道斑衣胜锦衣 
　　南国词□张仲蔚十年调笑凤凰楼山中白首应相忆却引诗情过虎邱 
　　黄发仙翁坐碧苔青山吹笛紫云开稻花新两看灵鹊又报仙郎阙下回 
　　缥缈千峰锁薜萝适耕亭下水云多鹿门人拟庞公宅白石谁传宁戚歌 

　　○送谭顺夫分教南充 

　　万柳东风御陌尘天涯去住欲沾襟他乡正有思归兴又向他乡送故人 
　　湖上君山落日低巴江犹在洞庭西扁舟独抱寒毡去无数猿声过五溪 
　　乌石携书忆少时石潭风雨共题诗逢君却谩思前事五十年来鬓已丝 

　　○忠勤歌二首 【 为张副宪作】 

　　关西太守持铜章春风十里棠花香兰州城头夜如水至今愁杀攫金郎 
　　巴水东来剑阁青黄雾四塞天冥冥使君不斩绵州盗草木萧萧吹血腥 

　　○送莫理问钝之贵州 

　　六十金门始拜官万峰贵竹瘴烟寒异乡已是难为别况复多情别更难 

　　○送吴中里宪伯防江岳鄂 

　　岳阳楼前湖水平湖上青天如镜明君山隐隐出烟际仙子时闻吹笛声 
　　垂杨拂地春沙晴独骑骢马湖边行廊庙百年忧乐在使君应有范公情 

　　○荼溪 

　　溪南溪北柳依依细草晴云野四围春雨一犁黄犊健归来闲却绿蓑衣 
　　苍树微茫带远洲满江烟水接天流轻帆独挂沧波里不是寻常野渡舟 
　　骑驴闲踏玉溪头锦树千层锁绛楼谩说蓬壶秋色满蓬壶天地不曾秋 

　　○竹窓 

　　斗栱回云郁青谷长阪春风散薋菉一溪烟雨潇湘深无数鸟声在高木 

　　○双感卷 

　　风雨松楸石子坟空将血泪洒斜曛百年嵩华盘青玉千折江流带白云 

　　○鹁鸠小画 

　　晓光庭外树色紫薄雾山前不成雨一声轻蹙白云回独立高枝俯江水 

　　○有感 

　　蚌鹬相持落晚矶渔人倚杖笑含机如何忘却同真化蚌自深潜鹬自飞 

　　○送谭性之判福州 

　　故里风烟连石井诗书秋圃旧称贤百年留得遗编在却喜箕裘世有传 
　　蓟门春柳拂行旌闽海云山恋别情腰下银章官六品知君应不愧家声 

　　○送陈上舍一楷南还二首 

　　尔昔山中访草堂攸江百里即云阳何知此日燕台别却望天涯忆故乡 
　　攸江东畔凤凰山云水千重紫翠间竹实种花满春雨九苞飞去几时还 

　　○有怀东里诸宗谱寄监镇祖祠 

　　禾水城东杨柳垂嬉游尚忆少年时勤王去后空陈迹惟有青松覆古祠 
　　金鳌江上锁千峰东里桃溪指顾中水木百年瞻望地几时归去拜寒松 

　　◆诗余 

　　送刘春冈总宪留台兼补怡椿赋　调沁园春 
　　送郑于野银台之金陵　调沁园春 
　　大享燕乐歌五首应制 

　　○送刘春冈总宪留台兼补怡椿赋　调沁园春 

　　画省仙春尚书旧第庭畔云开接武今喜重来 【 此下脱十一字】 困十年间秋乡两世海内名门有几哉堪怡处爱清阴如旧编动吟怀　拜恩遥总留台根本地帝命老成才看朱辇蜚熊锦袍拂豸风清江左霜冷秦淮伭武湖边锺陵山下一任诗情对酒杯听星履便归来天上笑近台阶 
　　右调沁园春 

　　○送郑于野银台之金陵　调沁园春 

　　闽海壶山鸠灵毓秀世产豪雄仰先朝素老勋庸后峰继起迩来于野犹有遗风青琐三阶皂蘘千牍十载垂绅侍衮龙果然覩凤鸣晓日鹘击秋空　忆从校试南宫羡梁栋兼收得士功喜银省新御金陵遥下锦帆春发江柳初浓佳丽山河神仙官府时可看花碧水东登临处倘怀人天北莫惜诗筒 【 右调沁园春】 

　　○大享燕乐歌五首应制 

　　御銮歌 
　　水龙吟 
　　太清歌 
　　上清歌 
　　开天门 

　　○御銮歌 

　　秋色满龙城百谷登万宝呈明堂享礼庆初成万国同欢感圣情尧仁广运舜孝难名黎庶颂升平天下文明 
　　右调御銮歌 

　　○水龙吟 

　　万宇秋声转玉墀开宝陛荐神厘凤楼高处云护六龙移风翻翠葆晴曛赤羽仙乐从天至　玉殿风传俎豆香周礼备舜谟光从来贤圣充此万几康帝心右享民心忻畅圣谟如天样 
　　右调水龙吟 

　　○太清歌 

　　仙掌日华浮动看万年枝上瑞色葱珑考鳬锺玉笙吹凤锦瑟盘龙仰吾皇圣德隆孝思无穷紫云香驾御微风宸居穆穆千灵拱钧天广乐长供奉万载皇家统 
　　右调太清歌 

　　○上清歌 

　　桂殿玲珑金风吹度箫韶下瞻五色云车驾圣人孝德光华夏琼卮玉斝泛流霞鸿福无涯 
　　右调上清歌 

　　○开天门 

　　彩云流玉宇澄清候乾坤山河如绣千官同醉凤凰楼周镐日汉汾秋 
　　右调开天门 

　　张龙湖先生文集卷之十五 
