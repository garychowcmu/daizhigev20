　　序一
　　山塘绿水，酒地花天，烟月红桥，争船箫局。大江南北，述冶游者，无不哆口繁华，醉心佳丽矣。至于记金陵之琐事，听石州之新声。渡接青溪，居连白石。单舟叠舸，钗飞钏动之场；六柱重阑，簧暖笙清之会。盖其分腴江、孔，金粉犹多；拾沈齐、梁，风流未沫。固有孙棨、张泌之记载，敦颐、彦夔之撰著，所覙缕未及者。故联俊侣，洽欢悰，必以秦淮为最。乃自燕子桃花，徒传旧曲；帕盟盒会，久断前闻。甄综巳虚，妍华不发。水波黯黯，楮墨沉沉。几使澹心杂记一编，芬响莫嗣此捧花生画舫录所由昉也。嚼蕊吹叶，写翠传红。人聚大罗之天，书续小名之录。姝丽遇之操琯，姓字荣于镌苕。洵研北之绮怀，江东之艳纪矣。仆十载重来，难寻泥爪；三春小住，易感风花。每忆凉笛一枝，水厅宵露；明镫四角，浪桨秋风。扇影鬟丝，眉缭花而语结；脂奁镜槛，手携玉以魂销。如梦如尘，顿成前度。坐令坠欢难拾，单情不双。兴倦寻芳，又过辛夸花下；情殷感旧，朅来丁字帘前。粉白墙围，认依依之乘柳；油红窗掩，添寂寂之新菭。触批因之，何能己已。所幸天葩独秀，奇花初胎。晚出既多，后来居上。铢衣妆薄，不数绮纨；彩笔敷华，足空粉黛。题品冠于玉笈，契赏侠于璚情。差慰羁孤，不辞镂刻。殆又非斟酌桥边，茱萸湾畔，所得有此隽韵也。属为跋尾，永识倾心。此日墨池雪岭，声价有待于崔崖；翌时吹竹弹丝，陶写定邀夫温尉。 
　　嘉度丁丑，日月会于龙■⑴之次，海昌杨文荪拜序。 

　　序二 
　　七九甫卸，十千倦沽。款古欢之罕通，接元言而寡析。乃挈雁椟，笼鸡缸，就捧花生联讨春之社，结排日之欢。生矍然曰："唯唯，否否。子姑舍是，仆病未能焉。"徐出所述《秦淮画舫录》以相属，曰："是编也，子盍为我弁之。"余受而卒业，曰： 
　　"兹岂洪公小名录耶？抑岂黄氏青楼集耶？惟夫志瑶英之美者，必表异于连城；撷桃李之秾者，亦延芳于群卉。方其金钱会启，华鬘天开，窥臣则无事登墙，送客则何嫌交舄。.覆来翠被，眉语初成。报到金钗，指纤微露。际春光之骀宕，极遐想之回皇。怀岂能忘，见难曰惯。侦秘辛之杂事，趁太乙之余辉。斯则宋大夫因以逞词，陶令尹于焉作赋者矣！又况秦淮者，袭梁陈之旧艳，腾燕赵之芳誉。骄纨縠于丁年，送郎花底；敲楼台于子夜，迎汝桃边。倚木兰之楫，箫管既坐之两头；叩枇杷之门，藻翰复腾于众口。宁无金屋，问贮者之其谁？亦有琼浆，思乞之而未可。遂至伤萎华于绮岁，慨落溷于韶龄。半幅红罗，鸳真作结；一杯碧酿，鸩亦为媒。屏铅膏之旖旎，身依薝葡林中；盼车马之稀疏，泪满琵琶江上。既零星而整比，爰次第以编排。捧喝一声，书成三叹。然则命曰秦淮之画舫，实即觉岸之慈航乎！" 
　　生笑曰："诺，子诚善我者也。翌日玉台对簿，绛树皈禅，其待援子为左证耳。"余无以应，为跋诸尾以归之。 
　　嘉庆仓龙三次，疆梧试镫后二日，同里汪度拜撰。 

　　序三 
　　七夕生属为捧花生《秦淮画舫录》弁言，仓卒未有以应也。延秋之夕，蕊君招集兰语楼，焚香读画，垂帘鼓琴，相与低徊者久之。蕊君叩余曰："媚香往矣，桃花扇乐府，世艳称之。如侯生者，君以为佳偶耶，抑怨偶耶？"余曰："媚香却聘，不负侯生。生之出处，有愧媚香者多矣。然则固非佳偶也。"蕊君颔之，复曰："蘼芜以妹喜衣冠，为湘真所距。苟矢之曰：'风尘弱质，见屏清流，愿蹈泖湖以终耳。'湘真感之，或不忍其为虞山所浼乎？"余曰："此蘼芜之不幸，亦湘真之不幸也。横波侍宴，心识石翁，后亦卒为定山所误。坐让葛嫩孙郎，独标大节，弥可悲已。卿不见九畹之兰乎？湘人佩之而益芳，群蚁趋之而即败，所遇殊也。如卿净洗铅华，独耽翰墨，尘弃轩冕，屣视金银，驵侩下材，齿冷久矣。然而文人无行，亦可寒心。即如虞山、定山、壮悔当日，主持风雅，名重党魁。已非涉猎词章，聊浪花月，号为名士者可比。卒至晚节颓唐，负惭翠袖。何如杜书记，青楼薄幸，尚不至误彼婵媛也。仆也，古怀郁结，畴与为欢。未及中年，已伤哀乐。悉卿怀抱，旷世秀群。窃恐知巳晨星，前盟散雪。母骄钱树，郎冒璧人。弦绝阳春之音，金迷长夜之饮。而木石吴儿，且将以不入耳之言，来相劝勉，曰：'使卿有身后名，不如生前一杯酒。'嗟乎，薰莸合器，臭味差池。鹣鲽同群，蹉跎不狎。语以古今，能无河汉哉？"蕊君沾巾拥髻，殆不胜情。余亦移灯就花，黯然罢酒。维时七夕生索序甚殷，蕊君然脂拂楮，请并记今夕之事。夫白门柳枝，青溪桃叶，辰楼顾曲，丁帘醉花，江南佳丽，由来尚巳。追至故宫禾黍，旧苑沧桑，名士白头，美人黄土，此余曼翁《板桥杂记》之所由作也。今捧花生以承平之盛，为裙屐之游。跌宕湖山，甄综花叶。华灯替月，抽觞擪笛之天，画舫凌波，拾翠眠香之地。南朝金粉，北里烟花，品艳柔乡，纡怀琼翰。曼翁杂记，自难专美于前。窃谓轻烟淡粉，间或有如蕊君其人者。两君试以斯文示之，并语以蘼芜、媚香往事，不知有感于蕊君之言，而为之结眉破粉否也？ 
　　钱唐阆玉生陈云楷书于苏台兰语楼烛下。 

　　自序 
　　游秦淮者，必资画舫，在六朝时已然，今更益其华靡。颇黎之镫，水晶之琖，往来如织，照耀逾于白昼。两岸珠帘印水，画栋飞云。衣香水香，鼓棹而过者，罔不目迷心醉。余曼翁《板桥杂记》，备载前朝之盛，分雅游、丽品、轶事为三则，而于丽品尤为属意。良以一代之兴，有铭钟勒鼎者，黼黻庙堂，以成郅隆之化；即有秦歌楚舞者，点缀川野，以昭升平之休，如湘兰小宛，今燕白门辈，洵足辉映卷册，称播士夫。易曰"良人得其玉，小人得其粟"，不其信欤？自是仿而纂辑者，有《续板桥杂记》、《水天馀话》、《石城咏花录》、《秦淮花略》、《青溪笑》、《青溪赘笔》各书，甄南部之丰昌，纪北里之妆橡，不下一二十种。余幸生长是邦，目睹佳丽，偶亦买漆版，唤藤绷，洄溯中流，评花泊柳。本苏子瞻之寓意，为庚肩吾之近游。日月既深，见闻滋广。综诸姬之皎皎者，附以投赠诗词，分纪丽、微题为上下二卷。因成于画舫之游，即题曰《秦淮画舫录》。盖窃仿曼翁之体，而以丽品为主，雅游轶事因以错综其间。不必于从同，实亦未尝不同已。或谓此录之作，未必遂空冀群。不知前乎此者非不佳，陈陈相因，无事余之重录也。后乎此者亦不少，绵绵不绝，容俟余之续录也。或又疑平章金粉，无裨风化，适为淫惑之书，虑损劝惩之旨。余曰："《烟花录》、《教坊记》，隋唐以来，副载经史。区区撰述，何足以云？且葩经不芟桑濮，阎浮亦陈采女。风花水月，竟又奚伤哉？"或去。遂书以为叙。 
　　嘉庆游兆困敦进瓜日捧花生识。 

　　秦淮画舫录题词 
　　奉题秦淮画舫录　　汪世泰（紫珊） 
　　眠蚕小字界乌丝，水软山温又一时。 
　　芳草恰添连岁恨，夭桃还系去年思。 
　　不妨花叶亲题咏，才信菖蒲易别离。 
　　团扇弓衣图绣遍，感恩多少女儿痴。 
　　秦淮曲曲蒋山苍，拥楫来游及晚凉。 
　　蝴蝶半生花作国，鸳鸯是处水为乡。 
　　谁摹月下明妃面，几断筵前刺史肠。 
　　珍重品题持翠管，且凭开卷叱王昌。 
　　惊红倦绿等烟消，杂记何人续板桥。 
　　帕盒会中寻北里，管弦声里话南朝。 
　　过来絮果随波咽，未了花愁仗酒浇。 
　　听说明珠携满袖，几时真个盼藏娇。 
　　传柑佳会倏经年，带水盈盆滞远天。 
　　缟紵交亲劳远讯，苕华名字合分镌。 
　　青衫不尽江湖感，红粉重开翰墨缘。 
　　已分艳情销欲净，又听钗响蛎墙边。 
　　勾当白门，适捧花生《秦淮画舫录》编成，触批旧欢，怊惆影事，未能脉脉，为题此章 
　　汪　瑚（海树） 
　　值得香名次第编，游踪何处问樊川。 
　　鸳鸯局换春犹小，莺燕声沈梦已迁。 
　　笛里竹枝新艳异，渡头桃叶旧因缘。 
　　不图镂月裁云手，一一重开色界天。 
　　探春慢　　杨文荪（芸土） 
　　南部烟花，南朝金粉，销沈无限佳丽。碧榭华灯，青溪钿笛，新艳更谁堪纪。别样消魂谱，看一片墨痕都碎。恁教天上飞琼，人间也识名字。　　从此合当情死。尽写怨摹欢，几多清泪。裙屐香迷，钏环影乱，领略者般情味。说与婵娟侣，有缕缕梦魂难寄。好待寻春评花，准共吟醉。 
　　读《秦淮画舫录》，感旧抒怀，为题六律，不自知其拉杂也　　方　凝（子旒） 
　　丽人年少学吹箫，住近青溪旧板桥。 
　　阁外乳莺啼绿雨，花边流水荡红潮。 
　　添衣半臂春还冷，带晕双涡酒未消。 
　　值得闲情学周昉，眉图一一为亲描。 
　　缓扣琼扉踏绿茵，寻芳莫负艳阳辰。 
　　千金骨重腾新价，一曲心多感旧人（秦淮方行三十六心曲）。 
　　对客倦时疑薄醉，爱他欢处动微嗔。 
　　不为罗袖终为带，约束亭亭袅袅身。 
　　倾囊有客赋迷香，玉雪丰姿锦绣肠。 
　　好对断霞浮大白，忍教明月逐流黄。 
　　篆丝堕地帘才卷，烛影窥人夜未央。 
　　莫便当筵悉薄幸，使君终异野鸳鸯。 
　　春风薇帐梦同酣，别后心情太不堪。 
　　领上香痕防阿姊，胸前佳兆误宜男。 
　　白登未返蒲梢马，缘鬓空留杏子簪。 
　　手把瑶编重检点，最销魂处是江南。 
　　莲出青泥鸟脱韝，因君重拨一番愁。 
　　岂无骏马驼痴感，稍慰浮萍逐浪忧。 
　　擪笛荒凉文杏馆，采莲寥落木兰舟。 
　　是身老大都堪念，不听琵琶已泪流。 
　　冰茧连篇墨未干，情天心事写无端。 
　　上头名字宜佳传，入眼风花足大观。 
　　屋定贮成金灿烂，田谁种出玉团圞。 
　　寄声第一新妆者（倚云阁），也值苕华细意刊。 
　　奉题秦淮画舫录用温飞卿春江花月夜词原韵　　裴　鐄（竹臞） 
　　欸乃一声鸦阵黑，秦淮好梦迷香国。 
　　十里珠帘九曲溪，色即是空空是色。 
　　年年韵事积重重，谱入瑶编舞墨龙。 
　　剩有柔情腻淮水，秋来处处长芙蓉。 
　　画船箫鼓灯明灭，家家水榭清讴发。 
　　消魂别有助情花，庭畔茉莉开似雪。 
　　迟迟月影照街西，兰桨初停报晓鸡。 
　　莫笑温柔乡里者，开缄也被粉香迷。 
　　情缘初动层波起，柳摇芳梦春风里。 
　　不须慧剑断情丝，笔逐行云心止水。 
　　石　朗（松亭） 
　　鸳谱零星手自编，都凭翰墨话因绿。 
　　萎荂小症风前果，泥絮同参悟后禅。 
　　捧出重楼花簇簇（先生所居曰捧花楼），寻来旧院柳娟娟。 
　　是谁授与珊瑚管，色界翻新第几天。 
　　严骏生（小秋） 
　　六朝佳丽盛青溪，难得才人入品题。 
　　晕碧团红橅艳态，香名肯让若耶西。 
　　临流三十六鸳鸯，秋菊春兰各擅场。 
　　好藉藤绷新画舫，看花取次到柔乡。 
　　年来怊怅倦寻春，认取红羊劫后身。 
　　今日又为惊蛱蝶，一编如作卧游人。 
　　风花过眼几纷更，楮墨长留不断情。 
　　料得蛾眉群拜倒，乞诗争绕玉溪生。 
　　裴　锜（受堂） 
　　渺渺柔情托水涯，妆楼高处簇云霞。 
　　香薰秘笈神仙录，□夺重台姊妹花。 
　　翠袖争邀新月旦，青衫细谱旧风华。 
　　十年前与金钱会，一曲歌珠蜡泪斜。 
　　裴　镛（迪君） 
　　春潮香涨绕青溪，曲曲波光到眼迷。 
　　金粉楼台花世界，十分妆点待君题。 
　　集艳曾经记板桥，香名小字不胜娇。 
　　重看画舫编新录，隐约风流旧六朝。 
　　周铭鼎（梅生） 
　　燕子桃花送六朝，玉箫声里怅无寥。 
　　是谁添与相思泪，都化秦淮早晚潮。 
　　春梦如云澹欲流，春情满载木兰舟。 
　　山塘烟柳扬州月，何似湖名唤莫愁。（吴门扬州俱有画舫录） 
　　相逢天女捧花时，（君方以捧花图属为题词）绮丽情怀不自持。 
　　翻出板桥新杂记，家家红袖写鸟丝。 
　　谈承基（念堂） 
　　冰琯蝉绵托艳情，云华小谪下瑶京。 
　　齐梁旧梦啼莺破，徐庚新词织锦成。 
　　远阜画匀眉髻影，长淮流出管弦声。 
　　漫凭玉镜论颜色，听取才人月旦评。 
　　帘底新妆换绮罗，潮生潮落奈愁何。 
　　红巾暗拭唐衢泪，紫玉争传傅寿歌。 
　　倚月四弦怜夜寂，渡江双桨载春多。 
　　一编留得鸳鸯牒，未许情尘委逝波。 
　　高阳台·长安寓斋读秦淮画舫录感题此解却寄　　蔡世松（友石） 
　　叶底书云，蕊边研露，三千里外相思。鸳牒翻开，钱钱简简师师。香泥已分沾飞絮，又因君、遭损双眉。怅天涯、消瘦谁怜，消渴谁医。　　斜阳望断糍团巷，剩几家燕子，玳瑁双栖。落尽殷红，等闲错过芳时（谓杨枝事）。连宵铃索风前护，便殷勤难返空枝。一丝丝、魂不禁销，情不禁痴。 
　　吴国俊（紫瑛） 
　　旧识秦淮路，南都粉黛场。 
　　柳丝牵别绪，笛韵咽斜阳。 
　　月影兼灯影，衣香杂水香。 
　　凭君斑管艳，细意为平章。 
　　蜀锦簇瑶台，群芳次第开。 
　　佳人倾国色，名士掞天才。 
　　画舫随溪转，纱棂隔岸猜。 
　　平安杜书记，拟共买春来。 
　　江　安（练塘） 
　　曲曲溪流拟若耶，又从南部说繁华。 
　　彩云散后春风远，开出红香别样花。 
　　绿酒沈沈醉未醒，灯光月影灿银屏。 
　　如何十二瑶台夜，贪看珠宫第一星。（谓客岁与君宴袖珠校书事） 
　　是谁结柳索题诗，如此风情恐不支。 
　　一晌扬州残梦觉，累人懊恼赚人痴。 
　　崇一颖（云根） 
　　几度秦淮汗漫游，轻烟澹粉旧名楼。 
　　柳边舫又招青雀，花外盟谁证白鸥。 
　　璧月夜凉争倚槛，绣帘春晓半垂钩。 
　　输君写翠传红手，尽博倾城感未休。 
　　赋罢惊鸿手自叉，闲将醉墨洒桃花。 
　　剧怜小字镌苕玉，都解前身诵法华。 
　　慧业镇教参电石，情天合待补笙娲。 
　　春风别有销魂地，门掩枇杷一树斜。（谓金倚云校书） 
　　梅生访我寓斋出示秦淮画舫录率拈四绝句奉柬捧花生　　邬鹤丹（雪舫） 
　　纨扇桃花燕子笺，倾城名士总如烟。 
　　怪他一管生香笔，挽住春风二百年。 
　　夜夜新歌一串珠，家家宫样十眉图。 
　　红桥烟月阊门柳，抵得秦淮两岸无。 
　　杨花如雪卷飞埃，彩凤随鸦更可哀。 
　　费尔青衫词客泪，怜他红粉美人才。 
　　银灯画舫板桥秋，我亦曾经汗漫游。 
　　可惜不逢狂杜牧，停樽闲话十年愁。 
　　宁　墀（玉舟） 
　　金粉楼台锦绣春，过江事事总成尘。 
　　如何小庚伤心处，别有才人赋美人。 
　　冰作肌肤玉作丛，尽抛罗绮笑东风。 
　　才知绝代销魂品，不在脂痕粉晕中。（谓倚云阁主人） 
　　寻春取次趁春行，未许人间识姓名。 
　　却怪旗亭风雪夜，双鬓争唱捧花生。 
　　金德恩（雨芗） 
　　画里崔徽景，尊前张好歌。 
　　输君南部记，屈指小名多。 
　　杨柳春如许（小环），芙蓉艳奈何（小如小字蓉儿）。 
　　长桥东畔水，曲曲宕情波。 
　　倪良耀（莲舫） 
　　溪光滟滟碧于油，载酒谁寻旧院秋。 
　　较胜板桥寒铁老，别开生面话温柔。 
　　丁字帘前竞水嬉，雪儿歌罢又红儿。 
　　可怜北里南朝恨，都付消魂绝妙词。 
　　人手云笺黑渖寒，旧游枨触怅方干（录中多亡友子固题咏）。 
　　烟花梦醒留鸿爪，几度镫前掩泪看。 
　　飞琼名字隶瑶天，容易都教万口传。 
　　料得舞裙歌扇底，有人争识杜樊川。 
　　郑　勉（墨泉） 
　　十里桃花照水红，板桥牵绊柳丝风。 
　　烦君挽住秦淮水，莫遣匆匆便向东。 
　　梦里珠帘欲上钩，模糊烟月不胜愁。 
　　中郎幸有藏书枕，短榻残灯许卧游。 
　　马士图（菊村） 
　　周昉传神笔，应输小杜优。 
　　绮怀萦北里，清兴迈南楼。 
　　扇底桃花艳，毫端兰叶柔。 
　　相思看屋角，（袖珠姓金氏，录中第一人也）重为买扁舟。 
　　忆载秦淮酒，伊人水一方。 
　　明明溪上月，点点鬓边霜。 
　　翰墨原无价，温柔信有乡。 
　　琅函昨开读，三日閟奇香。 
　　陶　璋（少石） 
　　泥金小帖缀乌丝，花榜香秾此一时。 
　　博得蛾眉低首拜，绛纱深护几璚枝。 
　　幻出秦淮好画图，梁尘簌簌溅歌珠。 
　　分明一部风流鉴，多少婆心见也无。 
　　翠楼吟·崇川官署，奉到《秦淮画舫录》，检读一过，触感百端，聊按新声，敬酬夙好 
　　欧阳炘（棣之） 
　　旧院云埋，长桥月堕，前番小试吟屐。灵函摊锦轴，又惹起乱愁如织。似曾相识，问稚燕雏莺，别经几日。谁怜惜、落梅风紧，防他吹篴。　　裒辑轻点霜毫，有沣兰绿亸，江芜红湿。平安今好在，尽寄语人人消息。可禁于邑，待打桨归来，邀君寻觅。双丸急、便成阴未，泪丝偷滴。 
　　金缕曲　　侯云松（青甫） 
　　万片鸳鸯瓦，覆双双、蜂媒蝶使，莺哥燕姐。苦向情天求比翼，毕竟鸾单鹄寡。赚千古泪珠盈把。画舫一编勤唤醒，向痴虫膜拜宣般若。听古寺，晓钟打。　　寻春嫩系章台马。廿馀年、鸿宾云散，罢谈风雅。今日重披金粉录，无那红娇绿冶。为坐到香消灯灺。胜展题名碑记读，判云泥多少升沉者。尘世事，孰真假。 
　　陈文述（云伯） 
　　金迷纸醉感抟沙，何处前尘记梦华。 
　　红板画桥名士酒，青溪水榭美人家。 
　　银筝旧谱翻桃叶，钿笛新声唱李花。 
　　翠冷香消莫惆怅，故宫烟树久啼鸦。 
　　牧之容易悟芳尘，更有微之赋会真。 
　　鹦鹉楼台寻短梦，枇杷门巷饯残春。 
　　山温水软无多地，月满花芳有几人。 
　　唱到方回断肠句，青衫红袖各沾巾。 
　　十载江南感寂寥，新诗题遍木兰桡。 
　　广陵明月兰陵酒，画阁银镫水阁箫。 
　　北里莺花仍历历，南朝烟雨又潇潇。 
　　鬓丝禅榻心情在，未敢逢人问板桥。 
　　南部新书最擅场，卢家少妇郁金堂。 
　　筝船夜月邀凉影，笛步秋花吊冷香。 
　　眉史自修惊蛱蝶，心经谁忏野鸳鸯。 
　　匆匆小别秦淮去，有约重来话夕阳。 
　　秦淮画舫录(上)　纪丽　捧花楼原本 
　　小姑居处，兰香姓名。人乃唯唯，吾亦云云。众芳之谱，群玉之经。即空是色，电石一明。 
　　金袖珠 
　　袖珠行一，姓金氏，茂苑人。早乃伶仃，依外家以居。娴静不多言，余评为花中水仙，殆非过誉。装束甫毕，即摊卷相对。而修眉惨绿，恒觉楚楚可怜，盖促迫尚无嘉耦也。今年春，自瓦梁来，赁居棘院前倚云阁中。一角红阑，湘帘高卷。渤海公子，向余述其梗概甚悉。偶偕栋塘过访，值其赴宴他所，迟之迂久，甫得一晤。翌日即裁凤纸，作簪花小楷，遣鸦鬟来假余《红楼梦》说部去。玉皇前殿掌书仙，殆又姬之谓夫。 
　　姬嗜读《红楼梦》至废寝食。海棠、柳絮诸诗词，皆一一背诵如流。与吴中高玉英校书同抱此癖，玉英尤著意书中真假二字。两姬其皆会心人耶？抑皆个中人耶。玉英本秦淮人，流寓上塘道林庵前。亦高艳名，时论以为玉屏风也。 
　　宫雨香 
　　宫雨香，名福龄。桃花颊浅，柳叶眉浓。离合神光，不可迫视。性恬雅，见客不甚作寒暄语。居邻玩花园侧，结楼曰"听春"。莳梅种竹，小室深沈。暖幕低垂，凉棚高架。时与二三心契，瀹茗清谈，辄娓娓忘倦也。吾友子固，早有盟订。及应廷试北上，殁于京邸。先为姬作折梅小照，自题四律，以志兰絮因缘。至是令兄子山寄归江南，姬披读之馀，一恸几绝。或云姬本城北担水者女。芝草醴泉，岂有根源哉！ 
　　朱玉 
　　朱玉字赠香，本郡人。秀外慧中，无抹指障袖恶习。家白塔弄，居虽近市，而入其室者，如在窈窕深谷。蓬云孝廉未第时，姬最钦重，人前辄以才子目之。及蓬云秋风获隽，泥金帖至，姬适晓妆，辍象梳，笑吃吃不休，盖自诩鉴赏之真也。岁庚午，瓯北老人重赴鹿鸣，自毗陵来，主其家。姬方有征兰之讯，老人赠楹帖云："怜卿新种宜男草，愧我重看及第花。"一登龙门，声价更增十倍矣。 
　　纪招龄 
　　招龄，吴人，姓纪。居与金陵栅相望，帘纹荡月，兰影凌波。姬或伶俜独立，雾鬓风鬟，居然瑶池仙子下玉京游也。心绝慧悟，无论新声旧谱，才一按拍，如银瓶泻水，使人听之忘倦。一夕余舣舟月下，闻其唱"也哈也哈哈"新调。维时水天交映，夜漏沉沉。回顾此身，如濯魄冰壶中。疑当日李三郎在广寒宫，听演霓裳羽衣曲，境界当不异是。自姬入紫来堂后，遂成绝响，惜 
　　哉！ 
　　吴喜龄 
　　吴喜龄，字藕香。生与招龄同里，旧有葭莩亲，故亦同院。往来游者，知有纪不知有吴也。吴后以不合去，即陶三春故宅，别营轩槛。未半年，声称藉甚，几骎骎度骅骝前矣。石船子工传神，余向避暑飞云阁时，石船以所模藕香小影丐题。清妍澹雅，姿致超群，经过赵李者，当不数数觏。某公子与有茂陵之约，事垂成，忽舍之去。适南州司马江上行春，酒次偶值之，遽以扁舟载入五湖。唯钟情人，乃能享此艳品。彼赶热郎，直褦襶耳。 
　　吴玉龄 
　　玉龄行三，小字叩儿。曾乞字于抑山，抑山字之曰"绿波"。昊玉龄，喜龄妹也。年十五六，风流秀曼，秋水盈盈。初在郭芳家，屋宇湫隘，往来杂沓，姬甚厌苦之。顷即藕香故宅，建阁曰"蔻香"。一凫、药谙、雾笠诸君，游宴极数，曾与再过其地。姬豪于饮，而以拇战自负，药谙、雾笠，皆敛手称弟子焉。 
　　陈喜子 
　　陈喜子，宾霞之女，号兰舟，行一，年甫二十，住东关头。肌理丰腻，酬应若流。本归莲花六郎，未三载，郎病鸦片殁。姬复还合浦，非其本意也。涧南公子，亟为惓惓，金屋之贮，殆于是乎卜之。 
　　陈桂林（王梦仙附） 
　　陈桂林，字月上，吴人，住姚家弄前。柔情绰态，媚于语言。三尺香云，黑光可鉴。碧梧主人，偶来江介，邂逅倾心，缠头之赀，多至无算。后复延之含晖楼，流连匝月。其家故作梗，终阻良约。顷检怀月上诸诗词，属为人录，尚惓惓也。 
　　与月上同时有王梦仙者，小字金官，色艺亦罕匹。偕其姊彩珠，同著声于桃渡间。梦仙归某大僚后，彩珠遂独占花台矣。 
　　月上初以女伶往来句曲，年才十三，见许于竹阴主人。卒以名隶部中，骤难得脱。主人于其去也，为作月娥小照，题曰"卷中人"。盖仿其家敬中故事，咏者甚夥。 
　　王小秋 
　　小秋行一，韵秋王桂养女。居贡院前，屋宇小而洁。不轻见客，谈笑清雅，依然阿母余风。所谓醴泉有故源，嘉禾有旧根也。 
　　缪爱子 
　　爱子，本郡人，居东关渡头。姓缪，行一，年十六七。姿致稍似袖珠，而澹雅远逊之。其家本银鹿，水阁敷椽，过者殆少。岳白两公子，偶焉寄兴，载出河干，姬乃顾盼自矜。而一时慕之者，亦几视姬为羊肉，奇哉！ 
　　郭爱龄 
　　爱龄，郭芳女也。工于词令，与蔻香雅相爱悦，意态亦复相似。玉珊令尹，素号端严，秦淮放棹时，偶与姬值，独为欣赏。花底送郎，叶边迎汝，行将为令尹歌之。 
　　刘二姊 
　　刘寿儿，燕赵间角妓也。行二，因以二姊得名。偕所天来金陵，寓烟柳湖边。年十六，皮媚色称，如汉殿春柳，飘曳随风。而细骨琤琮，直可为掌上之舞。向在伊园席上，观其捧觞侑客，钏击钗飞，当之者莫不魂与。乃盈盈禁脔，卒如海上三山，可望而不可即。岂真奇女子耶？抑藉是而昂其声价耳！双松太守，剧为所惑，约构金屋贮之，寿儿似亦心许。既太守入都，注选入籍。往还无多日，寿儿已琵琶别抱，不复待五马来游巳。 
　　王翘云 
　　王翘云，行二，金陵人。余辑《画舫录》，以其久饮香名，与秋影、春痕、艳雪等相埒，拟不赘人。适紫珊自棠邑寄桃花画■⑵索题。盖其与翘云初晤时，翘云啮舌血于素绢上，以矢其诚；因属松壶道人，彷李香于侯生故事，添缀枝叶而成者。频伽、小云、兰村、海树、湘眉、竹士诸君，皆为填词。今卷中人已不可作，而湘眉、小云亦与彩云俱化，竹士、频伽、兰村、海树又各散处一方。名士美人，沦落同慨。余既为制小调，并述其概，以为风月佳话，且补纪翘云佚事之缺。 
　　朱玉针 
　　朱四自巧子、素香先后去，家乃中落。近购雏鬟三四，中有玉针者，称最佳。牵萝补屋，复振门媚。腻管柔笙，喧靡如故。女儿花好，不重生男矣。 
　　李玉香 
　　李玉香，一号莲卿。阖闾城下人，来吾郡居榷署前。月地云阶，双鱼深閟。佼丽与素月埒，而好为秾艳妆束，亦与素月同嗜。忆余过姬时，天已迫暮，姬方亭亭坐桦烛下，解九连环嬉戏。时白下人争豢蝈蝈，余亦偶携之，姬即探怀出以相较。衣香脂腻，蝈蝈幸常亲芳泽耳。 
　　陆素月 
　　陆素月宝霞，陆二假女。原名桂香，于兰舟为小妹。先家贡院前，继移东水关。瑰姿璚质，佚态横生。好作靓妆，颇肖其母。往岁二山邀同人为画舫游，拉姬与偕。日亭午，姬甫至，文襦绣■⑶，如火如荼。吐属亦极温雅。濒行，出湘妃泥金箑子，索余倚纪事词为赠。妒姬者谓其夙有内疾，余将于所亲证之。 
　　袁玉荃 
　　袁玉荃，行四，郡中人。端妍如良家妇。所天早夭，无所依倚，仍来母家。性极诚挚，与丹伯为一人之好。丹伯赋闲白下，姬时遣人慰问之，且为擘画琐细，盖敦尚气谊，而不徒为生活计者。先居祁望街廊上，距李玉香宅可数武，近又移家矣。丹伯云：玉菩曾主陆宝霞家，未久即归去。今年二十有三。其四柱，则乙卯、丁亥、丁亥、丁亥云。 
　　方翠龄 
　　方五之女曰翠龄，修眉善睐，俨然图绘中人。弦索极精妙。学为小诗，饶有性灵语。所居在东关对岸，兰坪于竞渡时识之，遂往来无间。姬尝赠兰坪，句有云："才可论心姊又疑"，纪实语也。其母以石氏翾风，无能为门户计，欲姬得金夫而终事之。姬固不择，后卒为夫已氏所有。千金之璧，乃以抵鹊，闻者能无唱恼公乎。 
　　陆绮琴 
　　陆绮琴，名桐，以字行，泰州人。所居春波楼，在丁官营内。其父本梨园老教习，探亲过白门，遂家焉。绮琴早按宫商，妙娴丝竹。虽丰容盛鬋，微碍妆花，而雅度胜兰，令人浮躁之气胥敛。龙眠山人授以画兰心诀，甫越宿，即能规其大意，亦慧心人也。近闻依一木客，徙居细柳弄中，春波楼已易为客寓。每值打桨过之，辄为惘惘。 
　　陆朝霞 
　　朝霞为绮琴女弟，蛾眉漫睩，纤弱如也。尝买画舫，邀蕖宾、邺楼，载游桐湾桃渡间。朝霞拨四条弦，歌簉弄数阕，蕖宾复倚洞箫和之。东船西舫，莫不停桡悄听。艺也，而进乎神矣。归午山司马，后芳讯遂杳。 
　　金玉琴（兰珍附） 
　　金玉琴，小字太平，袖珠妹也。亦姑苏人，年约十四五。丰致不如袖珠，而娴雅几与相敌。偕客酬对，时有腼腆意，无机诈心，人以此亦不忍欺诳之。余访袖珠不得晤，玉琴出相迓，曲意周旋，温其可掬，令人留连不肯去。兰珍貌亦娟好，年又小于玉琴，与同乡里。凡有酒宴，则依依肘下，丫角嫣然。 
　　文心 
　　文心，字馨玉，生长绿杨城郭，年约十八九。本良家妾，荡子行不归，逾三年。先其父母来吾乡，投其戚某，戚又转徙他郡，不得已遂赁水榭，结凤窝焉。体纤细而静婉，工于酬酢，往来者莫之或连。紫卿太史向有盟约，缘其二老伶仃，尚未画鸳鸯诺也。 
　　蒋玉珍 
　　玉珍，蒋九女也，号袭香，同居文心家。丰姿濯濯，向人瓠犀一露，百媚俱生。性尤灵敏，工小调。近有新腔号"三十六心"者，当筵一奏，令人魂魄飞越。湘夫云玉珍据全身之胜，尤在裙下双钩，曾见其珊珊微步，恍坐吴宫响屧廊，听弓弓点屐声也。年甫破瓜，魆为米商偷入桃源。卒至讼作株连，几于不免，殆矣！ 
　　王岫云 
　　王岫云，字小燕，行二。母家本姓李，邗江人王氏妇也。邺楼颜所居曰"剪波楼"，在丁官营口。纤腰微步，罗袜生尘，略无教坊习气。便捷善酬对，座客微论雅俗，口谭手画，莫不各如其意。素性雅澹，不以势位易其志。鹺贾某挟重赀，谋置金屋，姬知为没字碑，故不允。自是人益重其名。与又兰、小兰、瑞兰辈最绸缪。小兰新有所识，姬廉得之，即袖明珠一琲，往为小兰上头。盖所识固美少年，而丰于才者，姬为之庆得人焉。 
　　姬与碧梧主人有三生之约，主人亦不吝斛珠致之，闻者咸谓名士倾城，适成佳耦。乃以他事，遂付邱言，媒妁适邀夫参氏，姓名难刻于苕华。姬之缘铿，亦即姬之命薄也夫！抑山有《春燕、忆燕》诗，扬播一时，足传小燕也。 
　　王瑞兰 
　　王瑞兰行七，肌理莹洁，玉光无瑕，不必斤斤修饰，而眉睫间时流雅韵。吾友再芝有仲容之姣，姬矢志欲事之。再芝守家范，卒不允也。后见伶人张桂华演"玉簪茶絮"出，极缠绵之致。姬谓："张作出且然，傥偕真伉俪，必非如李十郎鲜克有终者。"乃买小蜻蜒，亲赴苏台晤张之大妇，关说定，仍返金陵，就桂华于家。其母颇诟谇，姬固始终安之。所居伴竹轩，侧枕城闉，棂纱半掩，潇洒无点尘。时或偕其妹小兰，凭兰倦立，望见者疑在湘皋雒浦间也。 
　　七夕生云：姬先与筠如公子一见倾心，双盟啮臂。姬偶小恙，公子为之称药量水，琐屑躬亲，姬亦盛感之。迨公子随宦他徙，戒途不发，为姬作平原之留，期以三年相守。姬亦画"梨花满地不开门"图以表志。乃公子去未半载，而姬已许归桂华。嗟乎！呆牛痴女，河汉相望。千古钟情人，可胜浩叹。不谓才逢箫史，又拍洪崖，如姬其人者，夫亦太褊急已。是则青楼薄幸之名，在袅袅亭亭，且自不少，宁独责之平安杜书记哉！ 
　　王小兰 
　　瑞兰第八妹曰小兰，琅邪多才，几有碗脱之誉。惜其抱璞自珍，罕有知者。六一生闻而怜之，为制《艳秋词》三十阕，风怀露约，半属寓言耳。姬吐属极风雅。一日姬妹稚兰朝眠未起，其小弱妹扣门请入，稚兰不即应。姬适过之，曰："此为'十扣柴扉九不开'也。"稚兰行九，而妹行十，闻者绝倒。 
　　王稚兰 
　　王稚兰年十五，小字爱卿，亦瑞兰妹也。雏莺幺凤，不屑作时世妆。见人辄俯首弄带，娇婉可怜。平山太守、砀山令尹，前后委重聘，为在东之请。故其书怀诗云： 
　　青鸟凭他自往还，红窗幽怨一齐删。 
　　侬家自爱江南好，羞说平山与砀山。 
　　意旨分明已。 
　　马又兰 
　　马又兰，字闰湘，金陵人。早适王家，瑞兰辈之嫂氏。貌流丽，性亦机警。凡与之谈者，无论庄谐，靡不立屈，岂待设青缕帐，方可议解围哉！工写兰花，娟楚有致。尝见纨扇上寥寥数笔，下缀小红文印曰："绣馀清课"，可想见其高韵。 
　　刘心官 
　　心官一字素香，姓刘氏。态秾意远，卓荦不群。与绮琴、小燕、藕香、润香后先媲美。爱读唐宋人诗余，一两过，辄背诵如流。先寓朱四家，既乃僦居钓鱼巷东。姻娟突窔，倚卓精良。而骨瘦香桃，不胜病扰。药栌茗碗，常旁午于绣闼前。稍不豫，必延笛生对脉，盖服其技之神而致之雅也。后卒以瘵夭，年未及锦瑟之半，哀哉！ 
　　小伶福郎，绘五色蝴蝶于扇上。余尝为分题［五彩结同心］五阕，姬偶见之，赞诵不去口。一日值诸画舫，或以余告之。姬欣然曰："是即蝴蝶词人耶！"停桡添酒，坚索余长短句为赠，余诺之。未几而倏以恶耗闻。呜呼！金荃未谱，钱树先凋。补制新词，谁为小红低唱者。录此为姬悼，且以志余过焉。 
　　李润香 
　　九松堂主人姓李，名润香，居月波榭旁，即所称西寿龄也。盖润香本名寿龄，同时有张寿龄者，此故以西别之。曾学琴于又一村人，嗣又工琵琶。姱容修态，流誉一时。余初未之识，邺楼偶视余和花隐"听润香琵琶"诗，即往访之。姬方掩揉蓝衫子，倚红阑干曲，背演新声。因悟古诗"被服罗衣裳，当户理清曲"，实有此等境界。本为待年女，近已将雏矣。绿叶成阴子满枝，姬其葆此芳华哉。 
　　胡宝珠 
　　胡宝珠，字瘦月，吴门人，年十六七，居钓鱼巷。母曰胡七，向为曲中老教师。家多养女，姬最矫矫，眉目如画。方其在母腹时，闻人歌声，即勃勃动，如《板桥杂记》之李十娘。故生而灵慧，管弦丝竹，一过即精。性嗜佳茗，且宏于酒。伺客无贵贱，能探其意于形声之先。七夕生与有知己之感，但过花闲，定留树下。三挑辍咏，十索频闻已。 
　　张寿龄 
　　张寿龄，字媚霞，常熟人，行七，住玉河房间壁。靥辅承权，对客辄牵衣匿笑。宝儿丰致，仿佛近之。湘夫与姬定情时，持冰缣碧玉钏作缠头。姬藏弆甚谨，闲出玩弄，洵锤情人哉。吾知湘夫入迷香洞，当于照春屏上，赋九迷诗。视啜闭门羹为梦中游者，不可同日语矣。 
　　程凤翎 
　　程凤翎，本无字。曰"雪芬"者，余所命也。吴中临顿里人。来河上时，发鬖鬖才覆双额，人无知者。侨寓板桥头，偶于梁氏河亭望见之，招来侑觞，颇不俗。学奏一二小调，亦靡靡可听。由是声名稍振起，遂亦自知拂拭。后缘事转徙邗江，复由邗江迁白下。再见于汝南湾前，则已飞髾缀雾，振响遏云。萧家郎坐青油幕中，几不识庾兰成矣。呵呵！ 
　　李小香 
　　李小香本姓杨，字宛君。明眸皓齿，旖旎风流。藳砧乃梨园佳子弟，姬故亦工生旦曲。酒户极狭，三爵后靥晕红潮矣。居邻伴池，每当轩窗四启，游舫鳞集。时灯光水光，上下交映，姬或半卷丁帘，红牙轻拍。过之者，真有"人在月中，船行天上"之意。 
　　沈玉琴 
　　沈玉琴，不知何处人，亦未详其事实。余辑《画舫录》时，七夕生匆匆出别姬诗相属，即放棹鸠江去。味其诗意，似已为陌上之裼花矣。 
　　杨福龄 
　　杨福龄先居文德桥右，后移针巷内，余见于借春轩中。春容大雅，动止宜人。工琶琵洋琴，偶一作技，听者神移。其母若妹，皆盲于目，户内食指以百余计，胥仰给于姬。而所得缠头，或一正绫，一斛珠，姬莫不珍重受之，不以丰菲为轩轾也。雪亭尝招姬宴芥圃，酒翻，偶污其衣。雪亭甚不宁，明日以新衣往遗，姬固却之。故莲癯和余赠姬杨柳枝词，有云："不惜罗裙翻酒污，要郎情似酒痕深。"一时药谙、兰坪、竹田皆有和作，惜已散佚，无从记忆已。 
　　侯双龄 
　　侯姬双龄，吴人，住祁望街廊上。初来余家遂园时，才十三四。曳茜红蝴蝶履，秃襟窄褒，辫发黝然如漆，亭亭袅袅，诚哉既含睇兮又宜笑也。后一年再见于春波楼，倏已顽身玉立。与里中施郎善。施固小经纪，亦倾心于姬。而假母方以姬为钱树子，迨施之囊橐垂罄，假母更无暖眼。一日施自姬家卯饮回，忽咆哮若中毒状。家人方驰赴姬处询之，乃姬亦玉碎花残，香魂如属缕已。盖姬与郎计，事终难谐，秘谋饮鸩，同就地下为连理枝耳。事闻，莫不重其情而哀其遇。以诗词吊之者如束荀。钱塘袁兰村作《鸩媒曲》一篇，最为悱恻动人。 
　　苏绿珠 
　　绿珠，苏小卿之妹，天方人也。荣耀秋菊，采丽春葩。间或按象版，炙鹅笙，紫腔绿韵，才一绕梁，玉尘乃簌簌下落。居八幅塘西。先是小卿擅名河上，绿珠嗣起，一时几有"二乔"之目。六十翁某，享余华不给，犹拟置姬于别馆。老夫也而女妻之，恐稊未生，而花先悴耳。芷桥初与姬识，神志俱移，濒行解所系绣罗为赠。姬亦恋恋不忍别。或谓姬本谙素女之术，余固疑之。 
　　吴玉贞 
　　玉贞，姓吴，瓦梁人，年十八九，以环肥得名。与兰坡最善。偕蔻香来郭芳家，旋又相将还藕香旧宅，过从既数，偶话曩游，尚于兰坡惓惓不置。姬真不为翻覆手者耶？ 
　　章爱龄 
　　章爱龄，年十六。家洞神宫旁，与玉珍同寓文氏水阁。红尖一捻，青睐双莹，顾曲纠觞，靡不中节。母氏因负责赚入勾阑，居恒抑郁。故欲于风尘内，为择佳偶，蹉跎迄今，犹待贾也。移芝生思为阿阁之贮，姬亦甚愿。乃未谋鸳社，先虑犊车。连枝比翼之盟，傥卜诸他生焉。 
　　朱芸官 
　　朱芸官，本名瑞龙，吴中人。赁居沈香街南。目潋层波，丰美且俨。其父元标为清音小部，姬故度曲，独能冠其曹。偶父殁，母再醮于江右，姬随之去。不久仍归来，依舅氏以居。玉舟深为属意，将托春风干当，移之庆朔堂前。乃事未成，而姬遽夭。差免青蝇之吊，空营彩凤之棲。姬于玉舟其有情耶？其无情耶？殆可呵壁问之。 
　　顾双凤 
　　袖珠既负时名，又有双凤来为之佐，秋菊春兰，遂乃益增其盛。双凤姓顾，年十七，吴人。细理弱肌，几于吹弹得破。初寓某家，溷明珠于浊水，不特其美不彰，亦且厄抑交至。既主袖珠，袖珠妹畜之，凤亦视之若姊。今年袖珠将有所归，复不果，心恒惘惘。凤为左右而怃■⑷之，袖珠心乃稍慰。凤殆称如意珠焉。 
　　王小如 
　　小如，小燕女也，年十五以来。娟雅玉立，眉目楚楚，见客殊腼腆。未久适石桥年少。家有九张机，姬不亚流黄织也。 
　　于福珍 
　　于福珍，姑苏人。逋发鬅鬙，羞眉熨贴，信如沈桐威《绿春词》中所咏者。初家武定桥，与孙氏苏啸堂相望。继余泛舟青溪，忽遇于解语花故宅。盖湘居遽为河伯所陷，是乃新借一枝也。姬有笑癖，皓齿一露，百媚俱生，迷下蔡，惑阳城，直么磨耳。与袖珠、玉珍、爱龄等，时相过从。红牵翠曳，张家团云队，当即类是。药庵曰姬厌嚣杂，近又僦屋琵琶巷中。 
　　顾爱子 
　　爱子姓顾氏，扬州人。本佐冯乙官家，无何买屋手帕巷，自立门户。年二十余，波俏有佚致。近闻为二椽所占，卜昼卜夜，迭相往来。"人生不相见，动如参与商"之诗，可以移赠二椽。而为爱子者，亦太苦矣。 
　　张喜子 
　　张喜子，杨州人。先居钓鱼巷，所谓欢喜团者也。后住水关西去石婆婆巷中。年约二十二三，鬓发如云，丰神骀荡。夙患失红之症，恹恹瘦骨，几于药店飞龙。秣陵曾生，漆工也。姬与绸密如伉俪，各有要约，而势不能遂。今年生将贩漆汉阳，往与姬别。姬知其不可留也，置酒为饯，并款生宿。夜半梦酣，姬已缢于生侧。比生之觉，姬早化去。生旋亦雉经以相报，为其家人解救，得不死。岂生之待姬者有未至耶？抑姬仍有望于生耶？噫！ 
　　赵福 
　　赵素琴，名福，居贡院前。妖冶不群，肌肤腴洁。其母本江北龌龊婢，得姬后，遂治台榭，事服饰，恬然称素封焉。姬尝失意于香严童子。童子作一字至十字俳体诗，以剔嬲之，一时争相传述。姬乃大窘，泣诉于某赠君，卒无如童子何也。瓜期已迫，花诺犹虚。品藻英流，卒鲜惬意。忽一朝脱籍，从鹅湖生去，闻者愕然。 
　　喻玉子 
　　喻玉子，生小金陵姣丽而昵人。歌喉清润，小曲更工。其母从一乡人去，遗玉子于外家水榭。在金陵闸旁，与倚云阁为对门居。年约十八九，择人而事，尚秘璚蕤也。 
　　徐宝琴 
　　徐宝琴，先主文心家，与玉珍、爱龄为偶，旋复依兰舟以居。肌体丰泽，信如初日芙蓉。见客呐呐如不解语，而三蕉叶下，双颊红飞，颇饶明月投怀之态。 
　　赵爱珠 
　　爱珠姓王，妾于桐华，遂从赵氏。字婉霞，行一。姿仅中人，而心志颇高。量宏于饮，觞筹无算，兴益娇纵。从笛生学画兰花，勾撇有佚韵。昨乃移居东关前，独张一军矣。 
　　丹伯曰："姬与挹筠公子一见如故，指誓山河。逮公子以疫卒，姬乃侦其停榇之所，亲为祭奠，恸不欲生。于其葬也，又复临其窀穸，筹其挂扫。每晤丹伯，言及往事，莫不涕泗交颐。姬殆不负公子者欤！彼公子兮，目其瞑而。 
　　赵桐华 
　　赵桐华，顺官之姊。先居秦淮西头，后移旧院前，即雾瑶阁艳雪故居也。桐华初不甚著名，自髯守挟之游，一时耳食者，遽以为遗世独立。而轻之者，复等诸自郐以下。大抵抑扬，皆失其当。盖衡其气味，远逊于小燕、袖珠，而态态仅如太真，所谓第二流。顜之某某，又当有闲。皖桐三方君极好之，盛称于其族仲莲渠前。越日偕莲渠，往定桐华甲乙。莲渠熟视，曰："唯唯，否否。"三君继强之，则又曰："如公等言，固自佳。"余闻之曰：是可以知桐华已。 
　　赵艾龄 
　　艾龄姓赵，吴人，家临桃叶渡头。庄妍静雅，近今罕俪。尝私慕苇舟太史，欲仿清娱随龙门故事，自媒于太史，太史未之许也。陈阿莲为汝南公子之紫云。公子屡挟之过姬，彼此心许。或为戏作小传，有"郎为六月之莲，妾是三年之艾"云云。后不知所往。 
　　赵凤音 
　　赵凤音素琴，赵福女也。素琴归鹅湖后，乃寓贡院前祁四家。年十四五，面如满月，欢笑迎人。工词曲，嗜觥船。琼筵乍开，紫云试奏，迷楼景象，尚在人间耳。 
　　冯宝琴 
　　冯乙官谢客后，颇丰于赀，弃武定桥故居，购油坊巷新舍。养女宝琴，又复继起，冯殆此中之翘楚哉。宝琴，姑苏人，年甫及笄。丰致略如凤音，对酒当歌，均可与凤音相匹。玉版金尊之地，花明柳暗之天，置姬其闲，当莫有夺蝥于姬者。 
　　陈阿福（王双凤附） 
　　陈阿福，年二十余。本姓王，其夫固盲人也。阿福先以冯乙官为主人，后又同冯前后院住。荡逸飞扬，目微近视，性好憨跳，见人辄戏弄不休。顷又以多金购簉室，姓王名双凤，瘦削娟洁，年才十六。其将为异日之扑满乎？ 
　　武佩兰 
　　武佩兰居宫家水榭，年十七。肩削腰纤，玲珑宛转，善笑而憨。时或含愁抱病，更觉娇惰可怜。某郎与袖珠背盟后，去而之佩兰，情好视袖珠加剧。前车已覆，吾愿姬以袖珠为鉴也。昨晤丹伯，知佩兰又僦屋东关矣。 
　　张宝龄 
　　张宝龄，字蘅香，金陵人。姿媚天成，可于丽人行中得之，沉默寡言语，往往偕客对坐，寒暄外，寂不发声，客亦不病其冷也。居十八街，风亭月榭，掩映河干。先是欲归梦蘅，缘其假母百计居奇，遂至中止。后复迫从临汝郎。适梦薪重来白下，姬已斑骓夙驾，桃叶宜家矣。嫁临汝郎未久，即先朝露。姬为缞绖，经理其丧，且剪发毁容，以明不二，洵烈女子焉。 
　　高桂子 
　　高桂子，家青溪侧。风情绰约，发不加泽，肌不留手，当行人也。入平康非所愿，而咄嗟又鲜当意者。吾友竹荪未第时，两心称契好。花天酒地，要誓良殷，各有终焉之志。及竹荪掇巍科后，拟践其约，而慈闺不欲，且又极于所往。姬之待竹荪，仍如故。尝私谓竹荪曰："情好果坚，虽金石何渝焉。"近闻姬已赁屋僻巷中，门户重重，难窥春色。竹荪其何以报姬哉！ 
　　杨又环 
　　杨翠儿，易名又环，行三。貌幽娴，性慷爽，为酒中大户。居水关之东，雉堞排空，槛外画舫如织。姬独好静，枇杷花下，螺钮双衔，过之者，几忘此中有人。余造访时，值其插菊数十种。青瓷黄斗，堆满几案。姬徙倚其间，一麈一茗鼎，敛襟相对，澹若忘言，可以观所尚已。竹村相与过从甚竺，三数年如一日。余尝戏以夜情叩之，竹村则澹与天游，实未曾真个销魂也。亦奇。 
　　杨龙（秋桂附） 
　　杨龙，字宛若，又号宝霞，吾郡之上新河人。身小而腴，甫垂髫，即名一噪时。与润香同以音律见称，又各领小清音一部。润香为九松堂，姬为四松堂。持在《秦淮杂诗》所谓"别有雌雄谁辨得，四松堂与九松堂"，盖指此也。姬曲较润香多至数百，阔口细口，无不推敲入微。偶一按拍，虽老善才亦低首畏服。年十八，居文星阁东头。 
　　秋桂不传其姓。棠邑人。佣于宝霞，年亦相若。而妖俏特甚，几几于婢学夫人。竹臞素不作北里游，偶值秋桂，独誉不去口。殆尤物耶？ 
　　吴翠珩 
　　吴翠珩，上元人。初来艳雪家，螓首峨眉，聪明秀婉，知书识字，且工觞政。每于广座构思之际，徐出一语，恰中窾要。无事则手把一编，为诸姬评话。以故盒子会中，咸乐就之。后忽以讼去。才遇彩鸾，遽成黄鹤，惋惜弥襟也 
　　赵秀 
　　赵秀，行一，画眉郎出妾也。年貌与婉霞伯仲。本同住，未久乃分居水关之东。素撄义疾，伶俜柔弱，辄唤奈何。嗟乎袌枇杷于中道，采蘼芜于何时。固荡子之情乖，亦佳人之命薄已。 
　　奚天香 
　　奚天香，吴产，行四，姿不中人，而曲颇佳妙。每持铁绰板，倚醉唱大江东去，隔帘听之，初不知为女郎也。邗江桂生最狎之，姬亦欣其悦己，矜情饰貌，以固其宠欢。未几，而生以事去，姬犹再四寄声焉。 
　　单芳兰 
　　芳兰，行二，邑之北仓桥人。嫁于单氏，所居与朱氏河亭相毗连。柔情绰态，举止端妍。虽入平康，而卑屑之为，甚非所欲。故尝闭门却扫，寂若无人，除二三知己往来外，余皆婉谢之。冶园吏部、雨香参军，亟为推许。后相晤于双酮华馆，在座为蔻香、绣琴诸女士。玉树璚枝，洵足压倒一切。 
　　王小荇（琴儿附） 
　　王小荇，字倚红，瑶雾阁艳雪女也。适伶人郭兰。年十七，美丽不逊其母，而冷隽处或又过之。莲瓣纤纤，花鬟袅袅，琼筵绮席，顾盼生春。余过姬时，值其晨妆未竟，悄拥圆冰，手挽青丝三五绺，犹委地尺余。双腕莹腻如雪。客至乃提鞋偎母，瀹茗呼奴，秀可疗饥，娇真消渴。盖艳雪早与韵秋、春痕、秋影诸人角胜花场，小荇湔染既深，动止自无俗态耳。药谙曰："先有琴儿，寓小荇家。貌亦端好，眉目瑟瑟向人。"惜未及见。 
　　张畹香 
　　张畹香，行七，居钓鱼弄中。细骨轻躯，珊珊特甚。七夕生语余：姬工刺绣，擅"针神"之誉。学诗于某，颇自刻苦，断句有"风里杨花换旧身"，盖自伤也。 
　　史五福　四寿 
　　五福、四寿，吴下人，皆史氏之养女。先在棠邑，碧梧主人偶眷之，光价遂长。及来白门，侨居棘闱西头。歌能取重一时，娇小憨嬉，工于串剧。延陵生与某伧不睦，一日招两姬游画舫，伧见而愤愤，遽速之讼。波及姬，姬旋避他去。 
　　桂枝 
　　桂枝，吴趋里人，小伶朱兰云童养媳也。卜居板桥前双柳草堂。逋发垂云，明眸剪水。时或瓠犀微露，吹气胜兰。随园鼠姑花开时，游人蜂涌。姬偕其眷属至园中，穿花拂柳，倩影珊珊。山重水复之间，嫣红一点，真觉"动人春色不须多"已。余与绂笙、邺楼坐，因树为屋，望见之，姬即来。起居胜常，羞晕双圆，几于不忍平视。兰云名双寿，亦娇憨如小女子。此时阙待鸳鸯社，互敛琼蕤；他日双栖玳瑁梁，交怜玉树。迷离扑朔，谁其猝能辨之。 
　　高蕣林 
　　高蕣林，字韵香，桂子之嫂也。眉目双弯，梨涡浅注，极婉媚可怜之致。初为高氏大妇，颇饮香名。余尝偕绮江、小莲、石生，醉后过之。一二语后，蕣林独向余，昵昵叙家常不辍，余剧赏其真。时玉堂令尹编《秦淮花略》，征美于余。余方首举蕣林，属为佳传。乃未几而不安于室，失身非偶。噫嘻，既作沾泥之絮，复为落溷之花。如蕣林者，亦可悲也夫。 
　　张绣琴 
　　张芳林，名绣琴，行二，居水关东。瞳沉秋水，面逗春风，袅袅动人。性复温顺，虽激之不稍迕也。南北曲皆臻上乘。先与四松堂杨宝霞同住，往返吴江浙水间。葳蕤自守，不易见客。岁之庚午，梅农自武林来，值姬于白云水榭，两情缱绻，匝月勾留，绘有伴梅小影。七夕生与姬省识，为题［清平乐］一阕于上。嗣梅农北去后，阿母迫抱枇杷，遂作寻香生计。甲戌之冬，七夕生于役邗沟，复于一枝草堂，与姬邂逅。虽■⑸鬟鬌鬓，冁笑依然，而眉睫之间，似含幽怨。扯生刺刺诉前事不休。姬盖笃于情而深于旧者。 
　　张杏林 
　　张杏林，通州人，小集杏儿。绣琴之阿姨也。年二十颇有余，色丰而姣，如《闲情赋》所云"独旷世而秀群"者。生小抱洁癖，起居均极精雅。卧闼傍小轩，轩外仅三弓地，荔墙苔甃，莳秋海棠数十百本。花时娟娟弄影，弱不胜娇。姬凝妆对之，若有所悟。近尤酷爱杜鹃花，选名瓷，庋高架，五色俱备，烂若霞锦。为文酒之会者，借酌其间，真如"云想衣裳花想容"已。 
　　于三 
　　于三，逸其名，字以行行。如皋人，或云即吾郡人，居钞库街南。年已几及季隗，而隽不伤雅，姿度嫣然。秋崖尝与之游，余卒未之识。及秋崖病肺瘫于寓所，辗转床第，予往慰问。僮仆皆散去，姬独肩舆往伴，自辰迄亥，一切汗亵之役，靡不躬亲尽瘁。秋崖终不起，殡之日，姬恸哭失声。尽典钗珥，资其丧事。且为安榇于水西庵中，俟其眷属来迎，交畀而后去。噫！今之居青楼者，所斤斤为阿堵物，稍或不给，遽加白眼。欲求貌为真挚，已不可得，而况生死不渝者哉！姬之笃行，岂第可风若辈中人，即须眉而丈夫者，忝然讲友谊，矜气节，一旦临大事，依违不决若将浼焉，不知凡几矣。余故录之，为舞拓枝、簪杏花者，立一前马。并以语游宴花丛中人，必当择人而与，毋徒以色艺定优绌耳。 
　　宫露香 
　　露香、雨香同居听春楼中，玉树交枝，琼花并蒂，钿车宝马，如水如云。锦迟太守之兄某，一见露香，即为倾注。未匝月即有帷幕之徴，出莲花于青泥。某亦豪矣哉！露香，小字阿金。本姓禹，宫盖从其假母也。露香之归某，石桥之蹇修也。乃聘钱已下，而黄姑不来。遂致渺渺银湾，天孙饮恨。咄兹灵鹊，何惜振翼而一渡哉！人实廷汝，尚其慎之。 
　　周翠龄 
　　周翠龄，行三，茂苑人，居钞库街。与方翠龄同时，色艺更出方上。每于被酒后，放诞风流，能令当者心醉。东邻空谷生，为其破产，以博一欢。姬谓："花场留恋，弹指皆非，虚牝黄金，掷之何益？君其早自为计乎！"百计劝慰之，而生卒不悟。姬以抑郁夭，年二十一。 
　　许畹香 
　　许畹香，行一，元和人，住贡院旁。余初见七夕生赠姬诗，谓是庞士元称引人才，或过其分。继晤姬于画舫，貌既明秀，性且温婉可挹，乃知生非阿私所好也。通文墨，且喜谭说古事，凡吾乡之市肆街坊，莫不原本清悉。茶馀酒次或举以难客腹俭者，辄瞠目不能对，惜其居停庸恶，未能即遂莺迁畴其为姬筹之。 
　　杨枝 
　　杨枝，行一。招龄义姊，即依招龄以居。年才及笄，而丰韵天成，横波一剪。偶尔传觞奏技，亦不减阿姊风流也。桥西太史，未脱白时，深为激赏。辛酉天中邀余辈买画舫，挟姬为水嬉。太史酒酣，亲解绣巾，系姬腰际，切切作湖州后约。姬亦展转向之。乃未三载，太史果从蓬阆游归，而姬巳凤泊鸾漂，不知所往。吁，是岂寻春之独迟哉？抑狂风作剧，无从觅殷红色耳。小秋、玉舟、竹岑、邺楼，皆谱杨枝词纪事，他日当甄而录之。 
　　王宝珠 
　　王宝珠，住姚家弄旁。余初不之识，子白招游画舫，适一凫携宝珠亦来河上，遂得相晤。年约十五六，听其语音，似是同乡人。貌颇妖冶，而探喉发响，绝不类其人，座客咸惜之。药谙独为注意，即席因有"获此怀中宝，真同掌上珠"之咏。 
　　陆苕玉 
　　苔玉为陆氏养女，亦不详其何处人。居鹫峰寺前曲弄中。姿态妩媚，脉脉盈盈。余曾偕子山、一凫往访之。姬方酒后，坐帘角下，恹恹敛息，如不胜慵惰者。嗣知余与七夕生善，即移席询其踪迹不已。七夕生时返吴中，姬并属余作书致之。生其何以得此哉！ 
　　万袖春 
　　万袖春，上元人，行八。往饮虹桥西，门临大槐树。丰肌卓雪，笑靥盈盈，兰坪昵之久。某牙郎以多金啖其兄，购为小星，姬殊不欲。后兰坪观剧岳庙，姬来进香，油壁乍逢，依依眉语，意其犹有觖望耶？惜昆仑奴无繇觅得，郭家红绢儿，猝难致之。 
　　唐秋水 
　　唐秋水，本汤家妇。随其姑适唐某，遂易今姓。三山二水间人。曼色媌娥，蝤蛴微左顾，无损妍媚也。与万袖春为芳邻。琼楼春晚，意绪无聊，余入仓山后，不复数见。昨栋塘来，知其己从霍家奴为举碗人。"老大嫁作商人妇"，姬更逊浔阳一筹哉。 
　　杨多子 
　　多子，行一，姓杨，年十三，秋水家卖珠儿也。芳龄豆蔻，羞靥芙蓉，六寸肤圆，春光致致。不谙丝竹之技，而拔来报往，蹀躞甚劳，见者皆珍慰之。塘栖枕溪生评泊花丛，于多子有尘外之赏。吾知红娇绿怯间，终为洗泥中辱耳。 
　　李兰音 
　　李姬兰音，行二，扬州人。眉靥清婉，慵于颦笑，而工于周旋。本为秋水少室，秋水适人去，家中落，米盐鳞杂，悉委之姬。妆晨薰夕，屏当秩如。吾友白斋，于存问时深为眷惜。姬亦因是倾心，需以时日，定合鸳帱也。 
　　赵小如 
　　赵小如，桐华女也。年十五六，珊珊来迟，颇饶林下风致。或方之秋海棠花，信然。 
　　赵五福 
　　五福亦桐华之女，与小如为拥背之好。永巷春风，斑骓鲜驻。倘遘赏心如季伦者，轻躯弱骨，何患无百琲珍珠哉。 
　　厉昭林　玉林 
　　昭林，年十七，厉二养女。由城南钓鱼台，僦居贡院前。初，余知其母，不知有姬也。惺斋自皖江来，亟向余赞扬之。貌纤小而癯，时露稚气，碧玉之亚也。妹玉林，不钗而弁，丰致嫣然。 
　　赵三福 
　　赵三福，锡山人。妹于三庆，居棘院前。眉目娟秀，飘飘欲仙。擅琵琶，南北曲皆妙。然韬光匿采，不轻启唇。紫珊、兰村、频伽、叔美、湘眉数与之游，姬亦以诸君文采风流，乐与宴集。兰村复为易名"疏香"，各有投赠之什。叔美亦常画梅花箑子遗之，姬宝贵逾于璆璧。别一年未见，闻已还乡，度为女道士。悬崖撒手，彼岸回头，姬或有夙因者钦？ 
　　曹凤 
　　曹素琴，小字凤。住牡蛎园西，复室层轩，翛然意远。品新声则朝朝琼树，衡逸态乃步步金莲。食馔膻荤，衣据纨縠。五陵年少，乐与姬为红裙之醉者，屦交户外。移芝生十年载酒，名满江湖。姬独申心留目，至再至三。他日图画崔徽为郎憔悴，裴敬中何以慰卷中人哉！凤本小字，余拟取杨子语，为之字曰"师师"，亦不让汴城女郎占美于前也。笛生云凤亦能画，余惜未之见。 
　　董秀 
　　董秀，董二宛卿女。行六，年十六七。极潇洒之致，身材不甚长，而自然合度。人或以"香扇坠"目之，姬亦幸以李香自负也。先居钓鱼巷，近与贡院前张凤龄同住。不善饮，而工于侑人，曲调更精。 
　　张宝龄 
　　张宝龄，字素兰，又号蓉裳。居东水关头，依素月、宝霞为东道主。本泰州潘氏女，父母相继去，其兄无恒业，挟之游江湖，遂堕女闾。先是秦淮有两张宝龄，姬来乃鼎足而三。生性静婉，蛾眉澹扫，丰韵不凡。粗识字义，而绣榻之旁，玉轴牙签，恒不去手。青莲花人于花朝日，招同人集小仓山房。素月、袖珠、蔻香及姬均在座。姬与绂笙邂逅相遇，私以绣罗为赠，寄意良深。惜乎紫玉常存，黄衫未遇。歌板酒旗之地，绂笙何时，作拘花人耶。 
　　王兰官 
　　王兰官，向住四松堂。色艺宛若秋桂，郁郁不得志。去与董秀居，蠡窗掩映，恰可对远山修眉史也。 
　　杨玉香 
　　玉香杨姓，女于又环，故一字小环。年十五六，娟娟楚楚，摆脱尘氛。见人辄依其母，不滥作酬答。而偶一发声，无不合度。余初以之附又环下，梅隐谓其秀雅处，方轨倚云，水关以东，殆无其匹，当为特立一传，俾李家娘登雪岭也。余曰唯，急录以彰之。 
　　杨宝琴 
　　杨宝琴，年十四，娇小文弱。寓又环家，与小环为义妹，艺亦颉颃。夏日停船造之，清谭一炊黍顷，莺吭燕舌，呖呖神怡。笛生云：姬本姓王，杨盖从又环姓也。 
　　陈小凤 
　　陈小凤，年十四。余为字曰文香。居板桥头，吴下临村里人。貌清癯，楚腰才可一捻。云伯孝廉，尝主其家，极嬖之。余辈偶作画舫游，必载与俱。忆客夏招同湘亭、云伯、邺楼、珊青诸君，逭暑河上，小凤亦在座。云伯大醉，时已紞如三鼓，天且微雨。云伯喃喃，强欲送小凤去。而山公方倒著接■⑹，势不能行。踟蹰间，珊青遽掖衣，以背负小凤至其家。吁，偻指狂游，三周鹒蟀。云伯近赴山左，珊青亦客雉皋。余与湘亭、邺楼，尚恋恋鸡肋。小凤昔之垂髫者，今乃及笄矣。年光如女树，可胜叹哉！小凤工串生旦剧，向在缘园，见其演跌包甚佳。 
　　张宝苓（张兰英附） 
　　张宝苓，字韵仙。本邑人，或云邗江人。住贡院前吴蔻香故宅。年十九，面圆而腴，星眸四射。余初与姬晤，叩其姓字年齿，殷殷作答，甚觉笃实可亲，宜其偕素兰、蘅香并腾芳誉也。 
　　兰英一名兰官，与韵仙同姓，亦同居。弦索姿貌，不出韵仙右，先曾主曹凤家。 
　　解素馨 
　　解素馨，先晤于钓鱼巷内。昨过蔻香阁，偶于凭阑时见之，始知其新卜莺乔也。年十三四，曼睩沈沈，修眉整整。歌喉酒户，均极不群。稠人广座间，一吐词无不怜其乖角。母氏解语花，几三旬，甫以艳名噪于时。今素馨未及二八，已能流誉众口。雏凤清于老凤，既为姬羡，复为其母慰也。 
　　陆元宝 
　　元宝，字润香，亦陆二宝霞之女，年十六。宝霞凡三女，兰舟以姿态胜，素月以流丽胜，元宝则又在季孟之间。不常见客，见亦不数数启齿。或有以谐语入者，蝤蛴低俯，红入鬟云，婀娜娇羞，令人不可亵玩。邗上某出数百金，拟购之出，宝霞未之许。盖宝霞以就木之年，拥此三艳，方将居为奇货，以餍其无尽之欲。一旦遽舍之，七十鸟何以为生哉。 
　　唐桂音 
　　桂音，行一，小字生官，为秋水养女。柔姿皓质，气宇清醇。善饮酒而不醉，虽百榼不辞。与添石生为龆龀交，互相慕悦，誓必相从。生固钟情者，而世家子，决无于平康下玉镜台事，遂滞良媒。姬由是无俚，且失意于家人，镌谯四至。某椽，吴中薄俗儿也。秋水利其赀，竟以姬归之。姬即甚不欲，而幸是得脱孽海，亦竟拂衣去。异日生过椽门外，姬适窥见，密遣雏鬟招之入。握手诉别后事，彼此哽噎，不能出声。生归后，为之惆怅者累月，而感姬之情，亦遂裹足花场已。 
　　王倚霞 
　　王倚霞，小字阿三。牛市诸艳，向推汤氏靥花。自后代兴有人，而班行秀出者，无过倚霞。倚霞为靥花内侄女，饮量豪放，娴于觞政。每值嘉夜，既挟兰芷荐芳，送客留髡，几不知何者为白云乡也。添石生云：倚霞虽在烟花，而秀朗有方家局度。其被摩登伽摄人蝠席者屡已，终以不负桂音，故不及乱，可为腻友观耳。 
　　马兰姿 
　　马兰姿与桂音、倚霞为左右邻。筑田谓其貌丰容而庄妹。倾心于某公子，拟归之，其家不之允。姬乃藉他事，鸣之官，遂脱身去，竟归某公子。荆钗裙布，处之晏如，亦众中之皎皎者。 
　　马喜姿　贵姿 
　　马喜姿，字次湘，姣丽而善病。自其姊兰姿适人后，姬遂出而延客。翠袖丁年，红窗子夜，殆又踵兰姿而鹊起矣。妹贵姿，貌亦端好。尝来仓山，寿芝亟赏之。 
　　汤心官 
　　汤心官，字小霞，行一，年二十有一。倚霞之嫂，与倚霞同处一室。性慷爽而善谭，甚或终日不倦。织梧剧善之，尝曰：小霞亦娟态者流耳，而能财轻若箨，情竺于山。向以重赀，收某介特，所天复耽博进。故其家本裕如，卒乃至于不给，簪珥被服，悉归长生库中。方之伊昔，殆有有娘之亚矣。 
　　张素云（吴素珍、周双全附） 
　　素云，字藉香，姓张。年二十一二，吴中人。姽婳幽静，屏谢铅膏。或拈豆而按歌，或写兰而吮墨，均当放出一头。初未谂余，闻余辑画舫录，逢人谘访，展转寄声，殆如陶贞白所云"仙人九障，名居一焉"已。住金陵栅前双素堂，蘅香之故居。吴素珍、周双全，年皆十三四，依素云为家。清睐长眉，娥娥鲜俪。后起之秀，璧合珠联。 
　　素云、素月、又兰、婉霞，所画兰花，皆骎骎有法，且又各得名人指授，故其技日益精进。同时耽尚风雅，如袖珠、芳兰、蔻香、莲卿、小燕，皆尝次第招同竹恬、菊生、笠渔、子隽、抑山、再芝、珊青为诗画近局，流连竟日，传播一时。亦见时际升平，土大夫得以优游艺事，与曲中诸姬作文字之饮。而诸姬亦藉是涵濡气质，相得益彰。远之可方楚润国容，近亦不在湘兰、寇卞之下。倾城名士，共著芳声，固北里之艳谭，亦南都之盛轨也。 
　　何杏林 
　　何杏林，字文卿，近又号璚仙。行一，年十八九，丹徒之五条街人。织梧语余曰：琼仙握椒含若，媠服侻装，口倦金缄，姿莹玉琢。性豪于饮，一举十觥。薄醉清谭，温其可掬。曲既富而且工，非情好者不轻按拍。先是与棘闱前吴四同居，今移双素堂。偶撄肺疾，娇不胜慵，小溢红霞，几成绀袖。空桑恋恋，殊难为怀已。 
　　江顺官 
　　江顺官，号润芝。年二十一，丹徒人。琼仙之姨姊。韶秀备于仪容，风流形诸言笑。偕琼仙同来双素堂。琼仙示疾，姬辄时时慰恤。 
　　杨桂姿（玉姿附） 
　　杨桂姿，又名怡龄。年甫十七，双素堂之彩伴也。城中人。随意梳妆，自余逸致。藳砧托命于姬，乃复时加挞楚。邯郸才人，业归厮养，香怜玉惜，更又奚望耶？玉姿忘其姓。体丰而貌妍，酒量可三十杯不醉。与桂姿先后入双素堂，亦本郡人。 
　　沈金珠　寿苓 
　　金珠，行二，字佩香，姓沈氏。吴中人，年十八。清丽不凡，吐词名隽。知余将采入画舫录，欣欣然意颇自负。初，余闻其名，误以为"珍珠"。叩之玉生，乃知姬即巧龄之妹，盖金珠也。巧龄已适人去，姬尚待贾。玉生偶及余名，姬并拳拳有旧雨之谊，且属玉生作札，再三邀余。不知青楼薄幸，余亦何心；红豆多情，卿宁好事。醉别钟陵之日，亦已几及五春。罗隐云英，何堪重见耳。其妹寿苓，同住利涉桥口双桂堂。寿苓小于佩香二岁，东东盼盼，竞爽一时。 
　　慎喜龄 
　　慎喜龄，号又芹，行一。不知何处人。写朱学月，妆点入时，居棘院东头。 
　　张福玲（王双玲附） 
　　张福玲，年可二十，号月舫。城中之花牌楼人。美秀而文，身齐锦瑟。微嫌土重，风格自佳也。家钓鱼巷中，王双玲与姬同住，姿亦妍丽。 
　　刘福珍 
　　刘福珍，行一，号澹香，年十九。城中人，与杨凤姿同住棘院前。袅娜娉婷，虽粗服乱头之时，亦足邀人特赏。向为听涛轩人所眷，织梧为余言。 
　　喻喜子 
　　喻喜子，偶遇贡院前王蕣家。年甫及笄，娇羞宛转。叩其家世，盖与玉子为同堂女兄弟也。 
　　董玉玲（张葆玲附） 
　　董玉玲，字于赵氏小如，五福其小姑也。姿品亦与二人相伯仲。兰舟迁居丁官营后，玉玲乃入此室处。雨香、仲坚、梅隐偶邀余往晤之，姬出而对客，颇觉落落大方。张葆玲，雉皋人。新来未久，亦饶憨态。 
　　刘玉姿 
　　玉姿似是郡中人，姓刘氏。本居长乐渡旁。一日值于东关水榭，明珰翠羽，顾盼若流；急管繁弦，错杂如诉。盖近为一髡奴所狎，往还甚数，已为僦屋移家矣。丹伯曰：玉姿先偕瞽师某善，凡所与昵，大抵类此。姬其琐骨化身耶？否则见金夫不有躬，姬亦太无俚耳 
　　徐桂龄 
　　徐桂龄，字凤珍，行四。后又号月仙，扬之宝应人。寓板桥侧。余初见子鸳赠姬作，因悉其美而且才。因循未得晤，嗣将同子鸳往访之，乃姬巳先一月为山下土。叹悔靡及，惟两手自搏，呼负负而已。古春居士，姬旧好也。今年自练江买棹来白下，偶语及姬，尚为怅惘。并出姬所寄诗箑，有"惟愿泥金消息好，桂花分与妾身香"，又"妾身信是章台柳，不待春来不敢狂"等句。细吟一过，如在月明人静时，听琐窗絮语也。于戏！有才如此，而独不永其年，桓子野能无唤奈何乎！子鸳曰：姬嗜吟咏，而不欲以能诗名，诗成辄焚去。且非夙契者，亦不与谭，故知者绝少。尝见病中断句云："柳如多病无心绿，花到将残著意红。"读其诗，可想见其人已。 
　　吴素珍 
　　吴素珍，一曰小素，行一。母为吴四，旧偕寓高步家。名日益著，遂卜筑于钞库街，距文德桥才数武，对岸乃文星阁也。三年前，予晤姬于晴峰席上。姬年方十二，当即以雏凤目之。日昨印愁子邀过其居，轩槛三楹，筝琶四壁。坐甫定，姬出而相见，益觉气清骨秀，抒词温婉，春光盎盎，逗漏眉睫间。窃自诩眼福之非差，且不禁心春之靡定矣。 
　　王兰姿（朝霞附） 
　　王兰姿，无字，余戏呼之曰"者香"，行一。昳丽仿佛姿香，爽朗则居然月仙也。居在棘院东首第三家，楼影卧波，帘纹泻月，本为郭芳故宅。姬自入此室处，不惜多金润之矣。妹朝霞，年十六，翩翩雅度。昆曲绝佳，工演生旦剧，盖尹子春之流。 
　　王月痕 
　　月痕姓王，或曰姓郑，郡中人。曩在冯三多家，名玉琴。移居东钓鱼巷，后与慈湖、渔隐互相倾慕，乃为易今名。年未满二十。鬒发不髢，歌吭珠圆。对客寡言笑，而游睩曼容，别具佚韵。渔隐常请八九山人，绘《满身花景图》为赠，并媵以截句云： 
　　衫红镜绿画江南，镜里花枝带雨酣。 
　　人影更宜花影伴，一痕凉月月初三。 
　　盖隐寓其名也。 
　　宫雪香 
　　宫雪香，名桂龄，雨香、露香之妹也。两姊各有所适后，姬遂出寓文馨玉家。貌娟秀，而性柔和。体弱如不胜衣，好倚人而坐。大小曲咸入妙品。初遇余即似曾相识，及入宴，客有以酒嬲余者，姬辄左右之，而虑予困。予醉后书美成［玉团儿］词赠之，纪其实也。盈盈三五，韫玉怀珠。他时便遘东风，顾曲郎终必致小乔于铜雀耳。 
　　王袭香 
　　王袭香，行一，雉皋人。寓范喜子家时，即识之。继又与雪香为偶。姽婳幽静，丰韵不减徐娘也。觉华谓姬小字屏儿，当官崇川时，即与之稔，年甫十二三，游凡四五载，故能悉其覙缕。觉华偶述姬儿时事，辄羞避不欲闻。尤嗔人呼其小字，甚至粉面发赧。故山甫赠诗云："瑶台清閟天风细，未许人间识小名。"以此。 
　　罗巧龄 
　　罗巧龄，行一，家石婆婆巷口。初偕阿姥开客寓于东水关，今乃闭门花下矣。年廿一，珊珊仙骨，宛约而多姿。量宏于饮。每值螺琖递斟，蜡珠渐灺，客方幸依红熨绿，春选花城，而姬已浮白倾黄，酣游曲部。玉山自倒非人推，姬其得此中趣者耶？ 
　　吴玉徽 
　　玉徽，行四，吴家妇。迫于债，遂坠曲中，见人犹缅腆也。居金陵闸，昨复移之利涉桥东，与兰云仙馆相接。年约二旬外，肌腻而腴，兼通文义。论者谓其品在又兰、小燕之间。碧城仙吏句当白门，暂僦其家，亟邀推许，为题停云水榭檐额。自是渡头打桨者，无不遥指红楼，争相问讯矣。 
　　秦淮画舫录(下)　征题 
　　醴陵倡妇，浔阳商女。缘情之言，写心而语。连犿奚伤，悱恻是与。香草美人，唯典可数。 
　　倚云阁留赠金袖珠校书　　渔尊 
　　曲廊回合掩棂纱，小驻斑骓带月挝。 
　　二月春风凝豆蔻，十分幽思托枇杷。 
　　梦醒天上红楼远，（姬熟红楼梦说部）约定桥边玉杵赊。 
　　真个陆家姑聘取，黄金三万镒非奢。 
　　倚云阁宴集因赠玉琴　　前人 
　　恰好放船时，桥头落日欹。 
　　春光随柳驻，心事有花知。 
　　慧不输琼姊（谓袖珠），名原称玉儿。 
　　湖州坚后约，肯便怅来迟。 
　　立秋日同梅亭、芝田两丈泊小秋邺楼，绂笙香雨，放舟秦淮，分得二律，明日视袖珠　 
　　秋舲 
　　未践樊川约，重来看水嬉。 
　　一镫偎草露，双桨拨杨丝。 
　　高会丁年盛，清游午夜宜。 
　　风流馀二老，霜鬓莫轻吹。 
　　指点桥西路，层波望不分。 
　　秋沈三五月，春隔两重云。 
　　软语兼花堕，浓香杂酒闻。 
　　又因寒铁老，莺燕缀新文。 
　　过倚云阁留赠主人姊妹 
　　生成仙骨韵珊珊，十二金屏掩映闲。 
　　妆就早知眉样好，赤阑桥外隐春山。 
　　采罢双珠价定赊，谁分小字刻苕华。 
　　青溪两岸粉红紫，春在漩宫姊妹花。 
　　八月十七日同筤圃、典衡夜泛秦淮，留饮袖珠女士家，偶赋题壁　　子年 
　　舟放沙棠月放眉，竹枝歌领玉箫吹。 
　　六朝一部莺花海，小妹三生粉黛词。 
　　水意于人常觉软，风情是处总成痴。 
　　可怜忍俊难禁事，悔不来游及少时。 
　　十二银镫照水香，画楼南北影成行。 
　　酒无监督花边醉，秋有商量月后凉。 
　　紫府沈沈谁斫桂，麻姑夜夜此栽桑。 
　　眼前便是华胥境，一雁云头忽叫霜。 
　　集袖珠录事阁中偶成　　一芙 
　　十载青溪客，春衫载酒游。 
　　艳情徴画舫，（捧花生方辑秦淮画舫录）香梦隐红楼。 
　　会拟金钱续，缘惭玉杵求。 
　　丝丝杨柳外，织月又如钩。 
　　虞美人·月下听袖珠弹琵琶　　捧花生 
　　逻桫拨动纷如雨，十五盈盈女。 
　　三分明月二分秋，只少浔阳江上一扁舟。 
　　新声不敌新愁重，红豆新来种。 
　　狗儿吹笛胆娘歌，（借用元微之句）安顿十年前事在心窝。 
　　一搢红（研湖招同伯洲月潭集倚云阁因赠主人袖珠并调研湖明日将游瓦梁也） 
　　似烟轻。笼一株琼树，不损月华清。菊自无言，花原解语，众中出意天成。谁省识红楼梦破，遍情天情海怅多情。（主人爱读红楼梦说部）唤起晨鸡，教陪语燕，莫打啼莺。　　妒煞诗人无已，借闭门索句，掌上孤擎。玉笛词吹，绣鞋板拍，清响飞落梁尘。徼幸得刘祯平视，恰临流、双眼望盈盈。计日旧游重问，桃叶能迎。 
　　作画四帧各系小诗赠袖珠　　笛生 
　　半脸春云半脸霞，盈盈娇语醉吴娃。 
　　不须更定群芳谱，领袖胥台第一花。（荷花） 
　　睡红得酒脂生晕，软玉团香雪作肤。 
　　春到江南无价买，乱抛红线绣珍珠。（绣球） 
　　弦外知音意最深，何须红紫斗纷纷。 
　　自来娟秀怜芳草，敢道风流让此君。（兰竹） 
　　记曾此地饭胡麻，露槛云廊认未差。 
　　不信画眉人去后，又来仙洞看桃花。（桃花） 
　　南楼令·晤练亭兰坪知袖珠消息寄此慰之　　渔村 
　　秋柳画兰荒，秋帘镜槛凉。不多些蕉萃秋娘。恼乱西风偏作剧，催燕子，去雕梁。　　往事几回肠，欢场即梦场。再藏娇谁与平章。小叠蛮笺凭慰藉，知减尽，近时妆。 
　　赠袖珠四律（录二）　　药谙 
　　荔支小字记华年，夜合新催好梦圆。 
　　历历游龙惊宛若，娟娟豸此笑嫣然。 
　　璇玑慧业三千字，锦瑟繁声廿五弦。 
　　痴向东风丐方便，笙娲定补一重天。 
　　文窗六扇敞轻绡，横竹秋情取次邀。 
　　铁马韵低寻昨梦，金猊灰冷殢今宵。 
　　镇心瓜许分珠箔，刮骨盐催倚玉箫。 
　　乞与琼浆劳阿姥，蓝桥争渡未辞遥。 
　　倚云阁留赠袖珠女士　　蠡仙 
　　不因花事不勾留，知尔前生定莫愁。 
　　几许闲情添酒泪，无憀乡语入歌喉。 
　　人情似水何妨冷，客思如云况是秋。 
　　明日蒲帆江上挂，一钩纤月照淮流。 
　　偶访袖珠不值　　莲衫 
　　旧识桥西路，红窗舣画桡。 
　　隔帘花片妥，对岸雨丝飘。 
　　秋士偶相过，春人何处邀。 
　　可怜垂柳色，吹绿一条条。 
　　用绿春词韵三十首赠袖珠金校书（录十四首）　　白斋 
　　三五星期指在东，女床缥缈翠微中。 
　　乌衣小箓经薇露，雀舫余芬度蕙风。 
　　堰月浅侵眉样碧，断霞羞晕脸潮红。 
　　昨宵新订游仙约，差喜银河路渐通。 
　　底问蓬山隔万重，瑶台月下忆初逢。 
　　风姨催舞珠娘棹，云母分围玉女峰。 
　　情未能忘心尚怯，见无多语意尤浓。 
　　王昌曾得真消息，一叠莺书手自封。 
　　欲采夫容便涉江，碧阑千外舣轻艭。 
　　文鳞悄幂鱼鳞钥，义甲闲调蜃甲窗。 
　　兰蕙图邀播再四，苕华名喜琢成双。 
　　仙楂慢引回波去，倾倒瑶池紫玉缸。 
　　月满闲庭花满枝，珊珊环珮故来迟。 
　　魂销纸醉金迷处，梦堕香温玉软时。 
　　扇逗风怀防婢觉，镫嫌露影泥娘吹。 
　　欢悰隐约都难记，敢笑陈王枉费词。 
　　乱绾鸣蝉髻懒梳，水晶帘底碧纱虚。 
　　丁香松结窥红袜，卯酒余痕润翠裾。 
　　手钏碍钩垂幔后，胆瓶添水拗花初。 
　　上头夫婿无多事，先学鸳鸯两字书。 
　　添酒回灯意渐迷，枇杷门巷隔长堤。 
　　人从畹右移琴左，天遣香东伴墨西。 
　　离恨待招欢伯劝，买愁痴和懊侬题。 
　　黄昏刚趁寻秋约，无那云廊月又低。 
　　桐叶新诗索自媒，桐花小阁为谁开。 
　　泥金空仿金华格，嫁玉难偿玉镜台。 
　　三里雾才笼月去，五更风又明云来。 
　　不知捣麝成尘后，检点香煤胜几堆。 
　　絮已沾泥尚忆云，荀炉不藉水沈熏。 
　　西楼坐拥花双艳，南浦愁萦月二分。 
　　绣佛有心空压线，留仙无计漫裁群。 
　　将离谁慰英翘意，怕遣桃源女伴闻。 
　　五铢衣薄怯微寒，中酒柔情带笑看。 
　　绿蜡悄移翻雪碗，青萤憨扑夺冰纨。 
　　兰期乍结羞重订，莲漏频催怅已残。 
　　莫问双星天上事，人间一样此时难。 
　　弹雀明珠肯碎抛，合欢枝上语初交。 
　　漫催画鹢迎桃叶，先盼明蟾上柳梢。 
　　银钥零丁防露湿，铜钚些子带风敲。 
　　他生定化衔泥燕，双宿双飞认旧巢。 
　　吹转春风影乍青，看朱成碧几曾经。 
　　堕怀羡尔为明月，饶舌憎人话小星。 
　　钿合意从仙室见，钗声偷隔女墙听。 
　　罗袭不耐凉如水，忘却西厢户未扃。 
　　巳上瑶阶第几层，冲烟犯月记吾曾。 
　　归桡绿暗城头树，隔水红迎塔顶灯。 
　　皓腕放娇嗔乍攘，杳肩倚醉昵同凭。 
　　玉壶满贮灵芸泪，一夜和愁结作冰。 
　　谢家庭院簇春酣，绫障低围作剧谭。 
　　斫桂更番凭换绿，护花珍重仗随蓝。 
　　幸游閟阁逍遥六，愧叠新词快活三。 
　　唱到紫云回一曲，有人隔座识罗含。 
　　智璚暂贬隔尘凡，依旧书仙署妙衔。 
　　何以报之青玉案，谁能解此紫蕉衫。 
　　骑羊客厌多于鲫，控鹤人防去似帆。 
　　添得几重文字障，狂生骑语未曾缄。 
　　为袖珠题兰竹画箑　　莲渠 
　　几许愁心委逝波，相思渺渺怅如何。 
　　倚寒翠袖无人见，空谷遥怜风雨多。 
　　声声慢·余为袖珠作水仙花册子并属同人题之　　秋舲 
　　影回雒浦，香暗江皋，珊珊来者其仙。记得相逢瑶台，第几重天。番风数过（平）廿四，只无繇数到伊边。好珍重，玉玲珑纤骨，拾翠调铅。　　听说封姨跋扈。已石家衣涴，陶氏鬟偏。（姬适有小警）料理青瓷，值他铃索高悬。今生雪霜耐尽，定前身明月婵娟。月明也，悄凌波、湘梦再圆。 
　　东风第一枝·同题　　白斋 
　　倚竹寒深，踏梅春浅，璚蕤芳讯先吐。待因妙手王孙，替写岁寒冷趣。游仙梦破，凭一翦微波延伫。认不分雅蒜低垂，多恐采香人误。　　笑指说袜罗纤步，莫浪被俗氛点污。为伊露苦风辛，偏只欲言未语。羞蛾敛翠，可忘了瑶台来路。忆星星、星影投怀，料得个侬前度。 
　　院溪纱·同题　　莲臞 
　　活脱谁抚小样笺，冰肌袅袅骨纤纤，绝无言处赚人怜。　　抱影已知秋共瘦，凌波还望梦能圆。湘风湘雨恣（去）便娟。 
　　同题　　子旎 
　　小谪名花种，前身女史星。 
　　朝霞惊洛艳，明月梦湘灵。 
　　居趁青溪浅，春宜画阁扃。 
　　含情钗瑟瑟，微步玉亭亭。 
　　兰媚怜同调，梅癯笑独醒。 
　　曳绢原绰约，解珮自松惺。 
　　人海孤芳远，天风一曲听。 
　　尘缘如许载，我欲共扬舲。 
　　同题　　晴溪 
　　一水盈盈洛浦边，梅兄矾弟称清妍。 
　　是身生就无双品，不博王封已自仙。 
　　谁分雅蒜与天葱，橅入生绡一两丛。 
　　听唤女儿花最好，双声低按玉玲珑。 
　　同题　　雨芗 
　　铢衣楚楚佩珊珊，小立天风怯暮寒。 
　　一片湘云与湘水，梦魂风堕碧阑干。 
　　斑管评香名第一，蓝田种玉价无双。 
　　托根自占蓬莱浅，羞煞桃根唤渡江。 
　　鲍家姊妹总娉婷，花底双声倚醉听。 
　　香雾渐低宵漏水，疏灯帘幙荡秋星。 
　　剪湘云·同题　　芸士 
　　冷冷清清，娟娟楚楚。惩独笑春前，瘦影如许。别样芳情脂粉外，肯受人间风露。怪寻常解佩太憨生，说汉皋神女。　　合教位置娉婷，屏山深处。尽金屋瑶台，谁认仙侣。一曲冰弦湘水怨，道是知音难遇。只梅兄也抱岁寒心，剩相看无语。 
　　前调·同题　　鹤山 
　　缥带慵拖，铢衣悄展。正素袜伶俜，伫立低面。不道云凝波冷处，偏得瑶华乍见。甚情绿解到一双珠，恰江皋岁晚。　　最是梅影横窗，绣帘深掩。耐薄暖轻寒，浅晕融遍。拟买冰瓷供瘦石，又怕苔棱斜点。想通辞渺渺赋怀沙，望天涯人远。 
　　尉迟杯·同题　　小松 
　　珊珊步，倚日莫，缟袂凉烟素。凌波悄自无言，生怕酒边人语。天涯月澹，不分又隔宵弄丝雨。却闲愁梦堕微茫，碧天云影偷诉。　　洗尽腻粉残脂，向璇室争妍，冰骨应妒。风露中庭，铢衣缥渺，望里藐姑山阻。前身问盈盈流水，更惊起鸳鸯双宿羽。奈征帆树外潮生，凝想洛滨神女。 
　　同题　　璆虹 
　　六铢披雾縠，一剪漾风漪。 
　　瑳笑珠帘底，春浓不可支。 
　　别梦桃花潭近，春情莲叶溪长。 
　　一把飞琼珊骨，神仙原在中央。 
　　一碧罗罗迟远春，黛蛾剪出二分颦。 
　　袖中五色珊瑚管，细谱新词貌洛神。 
　　同题　　梅隐 
　　不在湘江汉水滨，亭亭罗袜净无尘。 
　　前身合是青溪妹，桃叶桃根结比邻。 
　　忆从姑射醉流霞，小谪人间阅岁华。 
　　定为相思太痴绝，无端幻作女儿花。 
　　照见幽姿剧可怜，月华如梦复如烟。 
　　冷冷风露凉凉夜，谁护微波一晌眠。 
　　赋·同题　　子铁 
　　一水独立，春人无言。赠芳华兮绝调，怨灵修兮招魂。女史星明，洞天春小。罗袜凉兮步珊珊，翠袖薄兮思悄悄。方其凌玉冻，抗琼霜，始蕾青璁之馆，将苞翠璎之房。石甃嵌绿，铜瓶蚀黄。羞将离之芍药，迟待聘于海棠。是耶非耶，如怨如泣。月吐眉而碧寒，露飞脚而红湿。若乃湘江妃子，洛浦仙灵，红蕤交枕，绿珶张屏。下珠柙，掩犀棂。羊灯弄影，鸡缸荐馨。牵薜衣之戌削，咒絮语之丁宁。瑶草寄恨，微波通辞。化青萍而帖水兮，如明星之离离。捐余玦兮遗余佩，梦惝恍兮游九疑。愿朝朝而暮暮兮，幻形影以相随。惧仙子之頩怒兮，亟申礼以自持。睹容华之静婉兮，慎言笑之嫚私。于是拖风裳，曳雾縠。银海色空，玉山香独。深复深兮潭水情，年复年兮天涯哭。洞箫初谥，■⑺琴再弹。聆水仙之一操，同流韵于漪兰。 
　　赠宫雨香女士二章　　子固 
　　学步盈盈出画堂，风飘衣袂六铢凉。 
　　年华更比文瓜小，身段才同锦瑟长。 
　　初上月还无定影，未开花有自然香。 
　　前身合是青溪种，莫遣春潮断石梁。 
　　杨柳千枝复万枝，当窗一笑总成痴。 
　　揭开翠箔花先见，揉过兰桡水不知。 
　　金谷恰怜莺出早，玉田莫教璧生迟。 
　　来春记取迎桃叶，是我乘潮打桨时。 
　　题扇别雨香　　前人 
　　晓乌啼处雨丝丝，秋压闱干睡起迟。 
　　明镜自圆花不满，断钗声里别人时。 
　　蛾眉山见月有怀雨香　　前人 
　　西风吹下小楼阴，江水迢迢不可寻。 
　　新月恰钩香恨起，碧山正写黛眉深。 
　　夜寒珍重来时语，春病提防别后心。 
　　好是相思要侬识，满弹红泪染枫林。 
　　丁字帘前同子固因赠雨香　　子年 
　　又买蜻蜓载酒过，英雄无奈女儿何。 
　　过江小史皆裙屐，倚槛名花自绮罗。 
　　未必管弦天上少，只疑云雨梦中多。 
　　荒唐大指秦赢笑，遗爱偏留一道河。 
　　邀笛风流旧比邻，莫愁艇子往来频。 
　　一方丁字帘前水，绝代桃花扇底人。 
　　欢会还留三日饮，愁吟不尽六朝春。 
　　问谁复得鸳鸯社，碧海青天独怆神。 
　　心梅、子筠邀同舍弟子固，集听春楼，余醉后雨香趋侍甚劳，余固未之知也。翌日子固细述之，因成三绝，奉谢雨香，并柬心梅　　子山 
　　楼上窗开见远山，朝朝临镜理双鬟。 
　　可知六代销魂水，祗在青溪柳一湾。 
　　身入柔乡又醉乡，晚风扑遍鬓花香。 
　　玲珑小阁团圞月，此福能禁几度狂。 
　　更多侥幸未曾知，一串歌珠酒一卮。 
　　颓倒玉山银烛里，昵他红袖两番持。 
　　八月十九日心梅、子筠、镜如、一凫，属雨香为主人，招同秋水、小燕、小卿、露香诸姬， 
　　为余预作九月十七日初度。余时将去长安，诸君子亦将各归乡里，诗以纪事，并索和章　　前人 
　　尽召群仙下碧霄，菊花觞捧桂花朝。 
　　两行莺燕翾风舞，八月鱼龙跋浪骄。 
　　盛会祗应斯地有，良辰难得故人招。 
　　门前曲折青溪水，迸作秋声入玉箫。 
　　百年歌唱状元郎，康海风流昔擅场。 
　　笑我闲身来白下，也邀俊眼出红妆， 
　　蚖膏花簇金莲喜，麟脯餐分玉粒香。 
　　多谢姮娥能解事，又添晶镜照回廊。 
　　无端京洛转征轮，十载风沙眼一新。 
　　诗虎酒龙名下士，琼帘璧月画中人。 
　　坐叨马齿惭吾长，觞倩蛾眉侑客频。 
　　六代繁华花六朵，者番秋艳胜阳春。 
　　欲拚生计付冬烘，四十头颅鬓未蓬。 
　　秋雁不归皖水白，（余欲返桐未得）春花有约帝城红。 
　　销魂此夜樽前月，挥手来朝柳外风。 
　　赢得酒痕双袖满，好从燕北话江东。 
　　品花四绝句之一赠雨香　　前人 
　　香带甜肥晕带温，个中处处总销魂。 
　　大家标格倾城色，唐突曾留一捻痕。（谓余醉后事） 
　　乙亥冬日重抵白下集听春楼有怀亡弟子固　　前人 
　　蕉片桐丝刺眼频，（"桐丝蕉片满庭秋"，子固赠雨香句也）我来重认画中身。（子固曾为雨香作小照） 
　　玉楼天已徴才子，金屋谁曾贮美人。 
　　剑胆琴心狂似昔，花魂月魄艳犹新。 
　　玲珑阁近嫏嬛远，红泪阑干湿满巾。（子固所居曰嫏嬛阁） 
　　题宫雨香校书折梅小照　　邺楼 
　　〖照为子固所作。子固应廷试，卒于京邸。令兄子山携归，雨香属余题句。〗 
　　齐陈金粉秋波凉，璧月下坠浮珠光。 
　　盈盈隔岸谁家女，呵气散作幽兰香。 
　　习静偶调金缕曲，忍寒偏爱寿阳妆。 
　　十年我踏秦淮路，桃叶桃根荒古渡。 
　　意中人忽画中看，冰绡绘出相思树。 
　　自从生小住长干，身铸黄金骨肉寒。 
　　啼来照影凭溪水，妆罢临眉借蒋山。 
　　蒋山终古隔城青，罗绮纷纷几度新。 
　　妾命薄于云片纸，妾心明似掌中珍。 
　　秋风八月群仙集，中有才人倏联璧。 
　　私忏沾泥絮乱飘，痴怜著露花能泣。 
　　吟花晓露未曾乾，廿四番风作意残。 
　　红羊劫重离藩仄，彩凤声高羽翼单。 
　　天壤有卿能负我，爱河无浪再寻欢。 
　　吴云楚雨欢初长，亲闻簪笔朝明光。 
　　明年此日重携手，此夜明朝休断肠。 
　　谁知一去三千里，别离不足添生死。 
　　璚枝已堕九重泉，银镫犹卜双花蕊。 
　　苍雁频鳞梦有无，紫钗碧玉空忧喜。 
　　天涯不有孝廉船，锦囊欲卖长安巾。 
　　我感兰因已怆神，又惊酸语出丹青。（子固先有四律题卷首） 
　　池塘春草非前度，燕子楼台是昔经。 
　　寒宵昨把铜鱼扣，沈香街北门依旧。 
　　画壁还悬黄绢词，招魂徒掩青续袖。 
　　酒酣烧烛索题真，认取云英未嫁身。 
　　白玉楼高银汉浅，更无天上赏心人。 
　　洞仙歌·前题　　子尊 
　　一枝春影，望娉娉袅袅。鹅绡平铺佩环悄。忆花边踏雪，雪外笼花，早留下、今日相思画稿。　　玉楼芳讯远，凤纸收残，底处传言盼青鸟。何事尚飘零，诉与兰因，已不是那时怀抱。待觅著、仙山返生香，好天上人闲，离愁偿了。 
　　院溪纱·听春楼两主人索赠　　一芙 
　　红影依稀紫影微，帔霞谁拨往来飞，大刘妃与小刘妃。　　别绪才萦鹅玉涩，柔魂暗度蜡珠垂。恼人莲漏促人归。 
　　又 
　　细数兰期又几更，低枝力弱不胜莺。可怜非复向时情。　　贮屋定教金论值，斛珠应倩玉镌名。渡头双楫若为迎。 
　　喜赠雨香校书之作　　廉山 
　　曼雨殊香别样柔，春来不负秣陵游。 
　　心如豆蔻知方坼，福比梅花更费修。 
　　入骨细香添酒腻，当头宝月向人秋。 
　　樊川老去风情减，还续扬州旧梦不。 
　　秦淮杂诗赠雨香　　持在 
　　第一名花迥出群，罗衣应有御香薰。 
　　版桥红袖双扶过，狂煞梁园老使君。 
　　集听春楼为雨香题扇　　七夕生 
　　璚楼一角敞虚空，过雨谁扃牝牡铜。 
　　绛蜡半烧杯底月，绣■⑻低曳扇边风。 
　　菭因称意从教绿，花怯销魂未放红。 
　　漫说桃源仙路近，灵犀真有梦魂通。 
　　一凫雾笠莲渠同集听春楼酒次留赠雨香　　药谙 
　　洞口桃花许重寻，不多嫩叶未成阴。 
　　拓枝学制诗情艳，桂木偷铃印色深。 
　　强按绿幺酬佛手，戏抛黄胖试童心。（二句本事） 
　　乱丝肯逐诸尘搅，休便轻嘲五欲林。 
　　簸钱堂近绿杨街，风送银屏笑语谐。 
　　瓜子抛残低障袖，莲花步怯强兜鞋。 
　　双勾彩胜翻新样，十索瑶笺写艳怀。 
　　凤卜真容如愿否，檐头暗祝鹊声佳。 
　　舟泛秦淮过访朱赠香女士因成四十字　　子尊 
　　偶放寻春棹，湘波一剪开。 
　　浓香沈芍药，好梦隔楼台。 
　　锦瑟调方叶，琼浆乞未来。 
　　王前吾岂敢，（用姬识蓬云孝廉事也）天幸此怜才。 
　　秦淮杂诗赠朱赠香　　持在 
　　秀芳归去伴寒篁，剩有佳人号赠香。 
　　赢得毗陵老诗伯，泥金重写报平康。 
　　赠李小香校书即事得三首　　七夕生 
　　阴晴天气昼迢迢，笙怯余寒涩未调。 
　　午梦乍回帘半卷，按歌声里杂饧箫。 
　　凉蓬艇子掠波新，水上清歌细似尘。 
　　一树桃花万杨柳，此间能著几多春。 
　　一钩残月又黄昏，浅草疏篱白版门。 
　　水样秋波秋样瘦，那须真个亦消魂。 
　　春波楼宴集赋赠主人陆绮琴　　石舟 
　　镜台春晓墨华融，写得芳兰第几丛。 
　　但觉三花生腕底，何曾一石贮胸中。 
　　妆宜浅澹姿逾妙，体为欹斜势转工。 
　　纫佩知谁滋九畹，只应楚客梦魂通。 
　　翠袖当筵捧醁醹，一声河满若为听。 
　　愁如流水长成逝，醉倚斜阳不愿醒。 
　　选梦几容窥宝枕，赌诗空自画旗亭。 
　　延年女弟风情甚，更与挑灯诉小青。（时女弟朝霞演题曲一折甚佳） 
　　女校书陆绮琴，工诗，善画兰花，适出素帧索书，为赋六绝句报之　　子尊 
　　金钱抛得看西施，鹦鹉传声响屧迟。 
　　具此丰标宜绝世，黄花香里坐经时。 
　　漫为东风托雉媒，巫云深锁楚王台。 
　　谁知林下夫人外，又见云间二陆才。（余向赠金玉云有"十里秦淮花月路，相逢林下有夫人"之句。玉云与绮琴同时，澹雅绝俗。绮琴妹朝霞弦索极工） 
　　一枝斑管写湘花，尺五鹅绫晕墨霞。 
　　不是幽人谁解爱，江风江雨态欹斜。 
　　玉躞金题集作堆，枇杷花下不停挥。 
　　红楼倒影春波腻，中有伶俜女探微。 
　　分得龙眠一瓣香，（绮琴为方龙眠画弟子）扫眉才子肯寻常。 
　　笑他落落平康女，只事依门赌靓妆。 
　　殷殷说项老延秋，三载青溪载酒游。 
　　今日天涯披画卷，美人香草触闲愁。（古香亦号延秋，近游山左，所藏绮琴画兰幅最多） 
　　高阳台　　问珊 
　　〖龙眠山人雅有梅癖，倩绮琴女史作《梅花知己图》。绮琴固曲中佳品也，以丹青师事山人，遂尔名噪河上。此图之作，山人其有情乎？花场落落，载订心期；人海茫茫，独成目逆。得一于此，可以不恨矣。为填［高阳台］一阕志之。他日舟次秦淮，山人能置我于暗香疏影间，招画中人一尊相侑否？〗 
　　疏影香黏，芳心寒禁，夜来点破春痕。试卷珠帘，依稀认取前身。冰肌玉骨谁厮问，凭彩笔画个真真。便和伊索笑巡檐，一向温存。　　泥他香梦氤氲甚，尽枝枝低亚，特地撩人。无限相思，好风吹作黄昏。只愁欲化遥天月，向纸帐唤起花魂。恐扬州一觉醒来，瘦损三分。 
　　洞仙歌·前题　　筼溪 
　　衣香鬓影，忆凭兰点笔。妙相分身众香国。算人边觅画，画里窥人。人与画，只有梅花能说。　　江城吹好梦，记绾颓云，一点芳心透红雪。和影到天涯，纸帐茆檐，行住处、眉尖厮结。怕秋月春风暗消磨，待槎碎琼英，晕他娇靥。 
　　连理枝　　邺楼 
　　〖《梅花知己图》，余亡友龙眠山人所藏也。山人与绮琴校书最相昵。今藏此者既不可作，而画中人亦有天涯之感。子尊收得之，属为加墨，并识缘起于后。〗 
　　一片疏香度，似有离云护。说与东风，依稀曾记，忍寒无语。恁生生、天上复人间，剩窗前那树。　　芳讯更番误，清梦知难遇。纸帐垂垂，月婵娟影，可留春驻。怅文君、消渴不移时，向红罗觅句。 
　　秦淮杂诗赠陆绮琴　　持在 
　　为爱同心又并头，写来纨扇结绸缪。 
　　绿纱窗下珊瑚格，残梦依稀水上楼。 
　　青溪月夜闻歌，适昭龄校书索诗为赠，因书其扇上　　子尊 
　　不解南朝恨，重闻商女歌。 
　　声从回处咽，泪自数来多。 
　　澹月欲无影，微云如有波。 
　　筵前一尊酒，相对意云何。 
　　生小二首赠昭龄　　白也 
　　生小倾城说李香，百年重遇可怜妆。 
　　儿家门巷关心认，一树垂杨绿过墙。 
　　珍惜春风歌舞衫，花冠艳族一团团。 
　　善才龙女浑难辨，却被何人当画看。 
　　赠吴藕香校书　　玉才 
　　绰约池边柳，晶莹镜里花。 
　　香迷三里雾，艳簇九霄霞。 
　　笑靥凝红粉，愁心漾碧纱。 
　　天台何处所，仙饭饱胡麻。 
　　莫漫涉江去，烟波画不如。 
　　戏抛双陆罢，犹忆十三馀。 
　　额覆垂垂发，春围浅浅裾。 
　　恰宜邀笛步，常此闭门居。 
　　监江仙·题藕香吟馆图　　紫珊 
　　〖棹月子游青溪之上，眷藕香校书，归葺吟馆，俯清池，植莲万柄，即以"藕香"题额，复绘作图，三致意焉。日月几何，青黄变色，吟馆依然，而瑟瑟红衣已盖，鸳鸯远移别渚矣。为制此阕，聊以解嘲。〗 
　　占得妙莲花世界，茅亭合胜红罗。相思吟写水窗多。凉云留梦语，香雾漾晴波。　　绝似青溪第三曲，祗差乌骨帘拖。传闻清浅到银河。重来听不得，急雨打新荷。 
　　洞仙歌·题吴藕香校书小影　　子尊 
　　花为四壁，是蕊宫仙侣。悄捻花枝冁然住。说俊游雨后，双掩鱼扃。曾来过、暗地看花崔护。　　凭阑人影瘦，清浅银河，隔了红墙几时渡。莫说不相思，崖蜜偷尝，也值得魂销一度。恁省识春风画图中，已输与泉明（谓南州司马）闲情亲赋。 
　　菩萨蛮·石船属题藕香所赠金凤花画箑倚此调之　　前人 
　　朱阑干外三弓地，娇红点点胭脂渍。唤作女儿花，有人猜是他。　　一枝谁写照，寄与郎知道。郎性惯温柔，定嗔花急不。（金凤花一名急性花） 
　　过杨又环戏赠竹村　　药庵 
　　暖翠三弓玉一窝，红阑曲曲宕晴波。 
　　固应输与微云婿，笑按宏农得宝歌。 
　　讯又环病　　芋田 
　　药垆经卷半销磨，咫尺琼楼倚棹过。 
　　领取散花天女意，更番问疾累维摩。 
　　本事诗赠杨又环六首（录三）　　七夕生 
　　紫玉身材碧玉年，藏钩约鬓醉芳筵。 
　　谋成屋贮贫无地，修到楼居福是仙。 
　　蝴蝶孤身花里活，鸳鸯双影镜中圆。 
　　扫眉敢道称才子，多少临邛未了缘。 
　　飞絮因缘水上萍，巫山仙梦易吹醒。 
　　出门强笑拚长往，曳袂悲啼又小停。 
　　千万回头教子细，再三握手重丁宁。 
　　却怜身似双红烛，才照欢筵已泪零。 
　　缥缈凌波怨宓妃，何时双宿更双飞。 
　　人惊沈约腰新瘦，我爱杨环貌旧肥。 
　　几处笙歌听白苎，一条门巷认乌衣。 
　　只愁刘阮归来后，重到天涯怅落晖。 
　　秦淮杂诗赠杨又环　　持在 
　　乌衣子弟也超群，座上都梁尽日熏。 
　　不道那家能夺婿，泪痕常挂石榴裙。 
　　集唐校书秋水楼即事　　子山 
　　一枝画桨逐波柔，柳绿新楼馆旧楼。 
　　绝代风华多在水，六朝山黛尽宜秋。 
　　花天我暂留鸿爪，檀板卿劳拍凤头。 
　　小玉（雨香）玲珑飞燕（云岫）瘦，此身曾费几生修。 
　　品花四绝句之一赠秋水　　子山 
　　秋为情性水为神，病起风姿浴后身。 
　　一树梨花春雨活，画眉声里晚妆新。 
　　戏赠多子　　秋舲 
　　谁与签花谱，春姿分外娇。 
　　星光看夕夕，云影度朝朝。 
　　密意酬琼佩，良缘缔玉箫。 
　　此乡吾欲老，桃叶渡江潮。 
　　菩萨蛮·前题　　枕溪生 
　　绿阴亭院双鱼寂，笑拈花瓣偎人立。致致雪肤圆，湘裙春欲仙。　　泥中诗漫忆，膝上歌能记。无那是横波，波横卿奈何。 
　　赠陆苕玉校书　　七夕生 
　　雏莺乳燕巧成群，柳倦依人惯解纷。 
　　皓月未能圆两夜，名花只合绽三分。 
　　有情春碗鸳鸯帐，无赖风团蛱蝶裙。 
　　愁绝小屏山上画，雨丝痴恋一峰云。 
　　钗光鬓影镜当中，半轴湘帘逗晚风。 
　　娇性几分心乍露，芳魂一缕梦先通。 
　　黛眉悄敛春山翠，蜡泪愁凝玉筋红。 
　　为问簟凉灯灺后，感甄才赋已匆匆。 
　　再过苕玉　　前人 
　　回兰十二碧苔封，指点廊腰记旧踪。 
　　花落不烦莺嘱咐，歌残转赖酒弥缝。 
　　再三偷绾罗襦结，郑重羞开玉扣松。 
　　绝笑痴郎痴更甚，者番还认梦中逢。 
　　秦淮杂诗赠陆苕玉　　持在 
　　恼恨弹棋局不平，转缘花貌误卿卿。 
　　有家翻作无家燕，衔尽春泥作未成。 
　　一凫子尊白斋同泛秦淮醉后赠王宝珠校书　　岳庵 
　　夷光何处问，吴市久荒芜。 
　　护此怀中宝，珍同掌上珠。 
　　晚潮潆画楫，薪月沁罗襦。 
　　莫道狂言剧，依稀认五湖。 
　　次绿春词韵三十首赠吴蔻香女士（录六）　　药谙 
　　阆苑蓬山定几重，彩鸾何意镇相逢。 
　　匆匆半面疑深谷，袅袅长眉逗远峰。 
　　拂槛花迎初日艳，隔■⑻香透晚烟浓。 
　　小名录借群芳谱，豆蔻梢头玉蕊封。 
　　姊妹花开又一枝，探芳底用惜春迟。 
　　重寻杜牧曾游处，犹是云英未嫁时。 
　　愁去任随流水度，欢来曾索好风吹。 
　　桃根桃叶传呼遍，独迟（去）江东拥楫词。 
　　凤酣箫管玉微微，对影闻声未尽非。 
　　掷果旧从油壁认，捧花新自画楼归。（捧花生著《秦淮画舫录》评姬为蔷薇花，信然） 
　　蛮笺小叠抚黄瘦，蜜炬高烧护绿肥。 
　　赢得销魂无限事，肯随蝴蝶别枝飞。 
　　隔坐屏山带笑扶，水精分影炤肌肤。 
　　兰襟私束双葳琐，莲屧轻酬百琲珠。 
　　眼底娇生羞月似，掌中情解避风无。 
　　家家团扇亲题遍，添写凌波第二图。 
　　简简师师共一街，桃源女伴许谁偕。 
　　石华唾处分鸳袖，金缕歌时斗凤鞋。 
　　半臂袭人香竟体，前身知尔玉投怀。 
　　不须更拂墙花去，似此浓春住亦佳。 
　　章台花样迭番新，争识崔徽画里人。 
　　莲薏心情工结夏，枇杷门巷独伤春。 
　　归来燕子愁同语，打起莺儿梦亦嗔。 
　　芳草年年依旧绿，悔教容易驻雕轮。 
　　蔻香以染唇馀脂点仆扇上，归属笛生稍加渲勒，遂成牡丹一枝，因系四绝句于尾　　前人 
　　第一佳名记合欢，不将捐弃怨齐纨。 
　　分明解识春风意，付与檀奴带笑看。 
　　玉指凝香浅晕红，分题花叶对屏风。 
　　画师不枉抛心力，多在停筝一拜中。 
　　小楼银烛点秋光，花底春人梦未妨。 
　　无那罗衾凉似水，枕边犹带口脂香。 
　　艳福能消定几时，低鬟私祝海棠词。 
　　春衫染得天香后，添写兰台却扇诗。 
　　瘦绿木君绂笙同集蔻香阁中偶纪　　捧花生 
　　香阁玲珑路狭斜，亭亭烛晕掩棂纱。 
　　暂凭画舫延眉月，略藉蛮笺咏脸霞。 
　　秋水净于初泛酒，春人娇似未开花。（借碧城仙吏句） 
　　银河只隔红墙外，徼幸求仙一放楂。 
　　蔻香女士邀作桃花牡丹画幅因缀小诗　　子隽 
　　春到天台雪未消，伶俜芳影背风摇。 
　　画工著意橅香色，不敌当筵酒面娇。 
　　偶过蔻香阁题赠　　晴溪 
　　笑擘涛笺索赠诗，佩环声细出帘迟。 
　　模糊灯影分明月，是我前宵中酒时。 
　　检点群芳谱未差，瑶台小影斗春华。 
　　水仙清冷蔷薇艳，都是东风著意花。（捧花生以水仙品倚云，蔷薇品蔻香，极雅当） 
　　蔻香阁杂纪同雾笠一芙莲渠　　岳庵 
　　瑶台月下记初逢，一点灵犀已暗通。 
　　至竟禅心关不住，罗裳何苦骂东风。 
　　斜阳催送木兰舟，花底匆匆结隽游。 
　　说与痴情应不讳，累他红袖倚高楼。 
　　钩弋夫人本擅场，蜡灯红影醉三郎。 
　　绛纱弟子能容我，也爇临风一瓣香。 
　　画屏秋冷月团时，一握齐纨写艳思。 
　　赢得西风帘半卷，背人偷记菊花诗。 
　　桃源女伴隔花城，笑向檀奴说小名。 
　　知否红桥三五夕，有人嗔唤许飞琼。 
　　镜波双影照伶俜，斜界红墙掩画棂。 
　　莫倚填桥倩乌鹊，买丝只合绣张星。（谓一芙） 
　　秋色画幅为蔻香校书作　　竹恬 
　　卷帘秋色正纷纷，浅碧轻黄染未匀。 
　　较比牡丹花叶艳，添书新句寄朝云。 
　　感事为蒋玉珍女士作　　莲衫 
　　不合青溪住，芳名艳小姑。 
　　香贻君子佩，（昨以建兰见惠）春入美人图。 
　　缓缓珍珠价，明明薏苡诬。 
　　惜花吾辈在，一笑尔屠沽。 
　　得晤玉珍女士知其适有所警慰之以诗　　雨芗 
　　为访文君宅，才知蒋妹家。（玉珍与文馨玉同居） 
　　向人憨酒态，背客惜春华。 
　　种待蓝田璧，乘思碧汉槎。 
　　封姨威跋扈，郑重好开花。 
　　重过方翠翎校书水榭题壁　　子尊 
　　是我曾游处，临流照影残。 
　　听歌消酒易，吹笛遣愁难。 
　　窗拓红纱旧，人怜翠袖寒。 
　　凭谁堪证取，舟子在河干。 
　　京邸得高桂子惠书却寄　　竹荪 
　　一缄芳讯托乌丝，渺渺微波怅远离。 
　　巢燕定怀前度客，笼鹦还背去年诗。 
　　风中柳絮狂和苦，（时得韵香消息）春里梅花瘦不支。 
　　记得剪镫商略事，软红回首又经时。 
　　避暑花笑轩留赠宝珠胡校书　　七夕生 
　　知是璇宫萼绿华，鬓欹花朵髻堆鸦。 
　　此生病渴怜司马，亲擘金盘五色瓜。 
　　款款盟心亦夙因，金钗半醉座添春。 
　　狂言卿自相容惯，翻笑鹦哥解骂人。 
　　洞仙歌·书素琴校书扇　　频伽 
　　当年桃叶，向渡头曾见。问讯分明掌中燕。把旧时衣袂，与说相思，东风里，可记泪痕曾染。　　厌厌三爵后，素女琴心，忽发狂言有谁管。教写折枝梅，翠羽啁啾，定窥见玉人清怨。肯等到阑干月明时，便几个黄昏也都情愿。 
　　高阳台·重逢素琴校书　　前人 
　　断梦牵云，微波怨雨，重逢故国深秋。只隔经年，玉箫巳诉离愁。梁尘漠漠飞难尽，为双棲巢印犹留。下帘钩，掌上回身，镜里回眸。　　思量处处堪怊怅，有兰缸影事，桂楫前游。当日丝杨，而今解拂人头。江东才思随年减，怕云英见也先羞。一齐休，银甲弹筝，且合伊州。 
　　采桑子·青溪晓渡访素琴不值闻其落籍有日矣　　子尊 
　　一声欸乃临前渡，杨柳疏疏，三两啼乌，门对春山展画图。　　鸩媒连日徴芳讯，斛与真珠，载入鹅湖，才信罗敷自有夫。 
　　舟中赠爱龄　　一芙 
　　十二红窗隐碧纱，溪光曲曲水斜斜。 
　　采香多少闲蜂蝶，管领章台让此花。（姬姓章氏） 
　　逝水年华又一更，铜鐶声里话轻轻。 
　　情知柳絮漂零惯，不向东风诉不平。（捧花生辑画舫录甄事于姬姬独默然） 
　　秦淮杂诗赠董阿秀　　持在 
　　轻罗二尺称身量，格调休夸卫女长。 
　　又是李家香扇坠，怀中婀娜袖中藏。 
　　秦淮杂诗赠陆素月　　持在 
　　竹西渡口斜阳催，汝南湾头游船回。 
　　鸳鸯队队忽惊散，恼乱何人打鸭儿。 
　　陆素月兰花册子题词　　荻园 
　　偶描春影过潇湘，露眼盈盈露脚长。 
　　莫讶一枝清到骨，前身生小杜兰香。 
　　装池生怕俗尘侵，三日金猊罢水沈。 
　　想得背人重搁笔，眼前几个是同心。 
　　秦淮杂诗赠赵小如　　持在 
　　双髻曾看见客初，云鬟为问几时梳。 
　　香名道有新来派，不许人前唤小如。 
　　秦淮杂诗赠曹素琴　　持在 
　　岂有名葩植溷藩，移根还竖护花幡。 
　　牡丹留得春光驻，休问风吹第几番。 
　　鸩煤曲　兰村 
　　〖女伶阿双与白门施君有终身之订。遏于鸨母，其志不申。双将有适，施无计脱之。双知不免，相约饮鸩而殒。贫乏殓具，蜀中蔡公子身为经营，始得瘗于雨花山麓。同人哀其志节，各以诗吊，余悉其概，为赋是篇。〗 
　　双星摇摇光欲滴，■⑼离夜笑韩凭泣。 
　　人间难觅返生香，颇黎魂碎东风急。 
　　双星皎皎照青溪，妾往溪东郎住西。 
　　溪头翔燕无单影，楼上惊鸾爱并栖。 
　　髫龄学得琵琶熟，抱向人前弹续续。 
　　佳客争题白苎辞，新声自变红盐曲。 
　　玲珑更击铜弦琴，以竹取声成妙音。 
　　十三柱上花常集，廿四航边春乍深。 
　　门前系遍青骢马，白帢青袍客都雅。 
　　绣虎何人技绝群，女龙无婿身甘寡。 
　　谁知择偶广场中，乍识肩吾意便通。 
　　情重那须论阀阅，姓佳应莫问西东。 
　　蓝桥双醉神仙窟，密誓星前刬罗袜。 
　　话久频枯海肺膏，舞残每送楼心月。 
　　软香扶梦锁湘帏，雌蝶雄蜂作对飞。 
　　莫怪妾愁容易织，郎家自有九张机。（施本缎贾） 
　　九张机织愁无缝，五里雾偏遮好梦。 
　　假父多贪欲界金，阿娘强觅秦台凤。 
　　深情已自玉同坚，争忍银蟾竟不圆。 
　　三生有愿盟贞石，十万还期贷聘钱。 
　　妾心卷似床头席，叵耐郎无点金术。 
　　九霄舞凤下肺难，一夜飞龙愁骨出。 
　　绿章私祝社公祠，洒血同书决绝词。 
　　茫茫那定死欢会，草草怕成生别离。 
　　明知亲意无时转，更苦情丝系难剪。 
　　絮可为萍愿脱枝，蚕拚自缚裁成茧。 
　　痴心真托鸩为媒，宛转同斟抵鹊杯。 
　　郎自有心追运日，妾宁无意化阴谐。 
　　从容引满何须劝，倏忽玉颜惊惨变。 
　　投鼎甘同义雁烹，回肠苦似哀猿断。 
　　送郎归去路迢迢，泉路非遥世路遥。 
　　门外骑来传玉殒，堂前人已哭香销。 
　　就中奇士有中郎，一面曾窥窈窕妆。 
　　未向花丛留浅笑，却从筵上斗瑶觞。 
　　奇士名姬欣有偶，怕作情魔作酒友。 
　　不惜明珠赠一双，常邀欢伯倾三斗。 
　　惊闻噩讯涕涟涟，亲与招魂阿阁边。 
　　通替棺轻呼仆买，断肠碑好倩人镌。 
　　离离三尺孤坟小，风回摇动红心草。 
　　同穴难酬昔日盟，孽缘悔向今生了。 
　　我来凭吊雨潇潇，一琖亲将浊酒浇。 
　　千秋欲识含辛意，冢上骈生连蒂椒。 
　　满庭芳　　紫珊 
　　〖晓过含晖楼，篝暖馀薰，镜迎朝旭。庭筱摇影，日上绮疏。园花弄姿，扶病理妆。娇喘微沈，愁黛慵展。话水天之旧事，诉花月之新闻。啮臂证盟，承睫有泪。怜其宛转，增我缠绵。嗟乎，风前揽鬓，余深骑省之愁；桥畔市浆，卿有云英之困。虽巢新占鹊，终难百两迎归；而絮欲沾泥，正恐一朝堕落。奈何愁唤，兰阇频弹。缀其琐言，强作绮语。适案头有蘅梦词，因借其韵。〗 
　　澹日笼窗，頳霞烘槛，晓妆蝉鬓慵撩。药垆烟里，来与伴无谬。谁种两三竿竹，未秋风声巳萧萧。因何瘦，新来肺疾，艾纳尚频烧。　　凄凉身世事，投怀软语，红湿冰绡。问他年金屋，何处藏娇。莫认爱河清浅，怕无端还有风潮。争肯住，伴他飞燕，楼锁十重高。 
　　一痕沙·月上约秋日重来，久盼不至，怅然有怀　　前人 
　　又是鲤鱼风急，盼断渡江兰楫。难道画漪桥，不通潮。　　潮落潮生夜夜，何处月明帆挂。孤负好凉天，拥愁眠。 
　　更漏子·含晖楼酒间偶述　　前人 
　　唤黄娇，酬白堕，莫负红窗镫火。银漏转，玉绳低，今宵是几时。　　今宵事，前年似，禁得几番弹指。休只是话从前，尊前正可怜。 
　　记得十二绝句为月上作（录四）　前人 
　　记得初逢绿萼华，衣长窣地髻双叉。 
　　谁知百尺琼枝秀，原是檀奴手种花。 
　　记得啼红泪似冰，六萌迎得薛灵芸。 
　　分明小试腾宵技，手把琼刀割紫云。 
　　记得春山露一峰，刚迎玳瑁小窗中。 
　　画眉才罢邀郎看，比并螺痕若个浓。 
　　记得红楼并倚时，酒阑镫灺独归迟。 
　　而今怕过青溪曲，旧梦分明感不支。 
　　余既为月上作月娥小影，徴人题句，先自成二律　　星岩 
　　顾影怜年小，相逢恰十三。 
　　性情偏喜澹，啼笑半缘憨。 
　　初日朝霞映。娇花晓露含。 
　　曲阑斜倚处，心事向谁探。 
　　为写婵娟影，天涯悔别离。 
　　春风卿自惜，秋雨我相思。 
　　岁岁帘前月，年年袖底诗。 
　　寄情兼寄恨，珍重此心期。 
　　同题　　芷桥 
　　活脱崔徽景，团圞桂魄光。 
　　前身自瑶阙，小字定寒簧。 
　　眉写初三瘦，心期十五望。 
　　游仙留夙梦，珍重属裴航。 
　　同题　　耳庵 
　　偶移纤影过阑干，香透西风酿薄寒。 
　　便拟将身化明月，清辉夜夜待郎看。 
　　未识情多与恨多，再抛团扇为郎歌。 
　　梢头豆蔻春如海，莫倚东风唤奈何。 
　　素香刘校书，剧赏余五色蝴蝶词。嗣相值于画舫，坚索长短句为赠，余诺之而未偿也。素香近已化去，再过琴媵楼，追赋此什，曷禁黯然　　捧花生 
　　结赏到倾城，真堪慰此生。 
　　蜻蛉徴旧梦，蝴蝶播新名。 
　　悔作量珠约，难为剪纸情。 
　　只今桃叶水，呜咽不成声。 
　　青玉碗　　紫珊 
　　〖戊午秋晚，薄游秦淮，偶与翘云校书相值。流连匝月，式好同心。濒行时，校书啮舌上血染素巾见赠。余察其情之痴，而感其意之挚也。爱填［青玉案］一阕，于幅异日蓝田种罢，金屋贮成，当以此词为息壤云尔。〗 
　　生绡谁倩鮫人织，织就相思，难织同心结。私愿欲教郎解识。为郎忍痛，表伊深意，啮破莲花舌。　　点点猩红亲染出，不是脂痕，不是鹃啼血。一片情天容易缺，几时双桨，迎来桃叶，炼取娲皇石。 
　　蝶恋花·同题　　小云 
　　半幅冰绡微点血。肯为檀奴，悄啮莲花舌。忍痛可知全不惜，教郎看取心头热。　　妒煞注伦消受得。吐自丹唇，艳夺胭肢色。代系罗襟私赠别，胜人珠泪千千滴。 
　　柳梢青·同题　　竹士 
　　密意痴情，鮫绡香裹，销尽柔魂。泪不能浓，脂还嫌澹，红晕星星。　　秦淮秋涨初匀，好待问恩深水深。吐出莲花，溅成鹃血，娇可怜生。 
　　十六字令·同题　　锦初 
　　痴！血作桃花泪作枝。分明意，一点一相思。 
　　卖花声·同题　　海树 
　　剪取薄绡缝，血染鹃红。分明意在不言中。要把郎腰常系住，处处相逢。　　情已十分浓，无奈匆匆。为谁忍痛敛花容。一点痴心浑不解，郎可怜侬。 
　　沁园春·同题　　湘眉 
　　一握生香，愁缄怨裹，寻梦有端。念深依却月，胸酥分润；潜移广袖，臂玉知寒。酒座偷盟，灯窗暗记，绾个同心结与看。三生事，叹眉痕未展，泪点先干。　　猩红舐上霜纨。说不出、心头恨几般。比绣绒烂嚼，似应更碎；口脂双印，略欠些圆。杜宇啼痴，鹦哥嘂涩，添了瓠犀一啮瘢。飞花片，剩多情潭水，留到春残。 
　　前调·同题　　兰村 
　　是胭脂痕，是唾绒线，何其艳耶！怪斑斑染出，似灵芸泪；轻轻点就，异守宫砂。眉乍烟含，齿刚犀露，忽见莲开舌上花。明灯下，累檀郎惊认，一口红霞。　　华清汗渍休夸，试比并香痕纵觉差。想樱唇欲启，故教款款；丁香强递，愁送些些。色较清浓，心如丝洁，广袖何须斗石华。生绡好，得亲承香泽，侬却输他。 
　　金缕曲　　前人 
　　〖紫珊以翘云赠帊索题。余既为填［沁园春］一调，忽忆及香君桃花扇事，有感于怀，因就己意，再作此解。诸君题句，余音绕梁。此阕调高声促，未免有变徴之音。要之此论自不可少，请质之紫珊，并质之后之题者。〗 
　　昔者杨龙友，绘香君桃花扇子，红娇绿皱。比似娲皇能炼石，巧把情天补就。剩佳话艳传人口。谁料销魂者般事，让汪伦今日重消受。猩红染，玉绡透。　　展观累我神驰久，替追忆、说盟说誓，浓欢轻咒。但恐香痕容易黦，悄把那人心负。想佳遇岂宜无偶。何不调青兼杀粉，一枝枝、也画花魂瘦。珍重觅，写生手。 
　　菩萨蛮　　叔美 
　　〖紫珊以翘云校书赠帊见示，言其定情时，啮舌血渍帊上，藏之十稔矣。属余仿杨龙友故事，补作折枝桃花。因就其血痕一二点，约略成之，并系小词，以永佳话。后之览者，勿以笔墨计工拙也。戊辰仲冬。〗 
　　蚕丝吐尽鹃啼血，生绡点点胭脂湿。无赖是相思，催人补折枝。　　门中人已远，竹外春波暖。珍重看桃花，依稀还见他。 
　　清平乐·同题　　邺楼 
　　红欹绿亚，人面何方也。白白生绡裁作帊，说与东风无价。　　最怜不尽相思，又看燕子单栖。（翘云为小燕姊妹行）二十年前春色，万千劫后情丝。 
　　洗溪纱·同题　 
　　生小人间薄命花，鹃红点点渍轻纱，一般补恨学笙娲。　　寄与柔情和泪裹，摹来艳态趁风斜，莫随流水去天涯。 
　　重访王梦仙校书即事成诗题箑作赠　　紫珊 
　　记到青溪曲，枇杷小巷通。 
　　别来情款款，数去梦匆匆。 
　　眉敛灯前翠，腮凝醉后红。 
　　桃花应识我，一笑向春风。 
　　杨枝曲为杨校书作　　伯也 
　　一串莺声花外啭，江南三月东风软。 
　　水晶帘幕碧沈沈，愁心偏许情丝馆。 
　　情丝来去无定时，因风送上垂杨枝。 
　　情根毕竟何人种，飞絮年来只自知。 
　　依依搭向红楼角，媚眼窥青才一搦。 
　　后身切莫化萍衣，流入春江便不归。 
　　同题　　小秋 
　　丝丝软碧拖烟冷，牵情解覆鸳鸯影。 
　　离人欲挽力离支，一双青眼愁春醒。 
　　红桥月落闻玉箫，香梦迷离咽暮潮。 
　　不向灵和斗眉黛，枉绾东风舞瘦腰。 
　　洞仙歌·上元夕，同一芙、子山、玉才、莲渠集眉山阁，因赠苏绿珠校书　　子尊 
　　春灯弄影，践传柑佳约。好在常虚凤城钥。曳沙棠、款款小渡银湾，忍负了、三五填桥灵鹊。　　江湖频载酒，十载扬州，旧梦零星已曾觉。今夕又何年，锦瑟筵开，莫浪笑樊川落拓。恰獭髓寻来掺香痕，（用本事）定珍重萧郎，刀圭仙药。 
　　秦淮杂诗赠张衡香　　持在 
　　十年声价压平康，细柳腰身著意量。 
　　早识人间尘梦短，当知何苦嫁刘郎。 
　　秦淮纪事赠许韵兰女士　　七夕生 
　　九子钗梁压翠鬟，绿螺两点小眉山。 
　　天然意趣天然韵，比似兰言竹笑间。 
　　秦淮杂诗赠许韵兰　　持在 
　　岂有花飞再上枝，三年不见细腰支。 
　　一从赠别诗成后，只唱微之决绝词。 
　　留别沈玉琴校书　　七夕生 
　　一室春风笑语和，尊前肠断懊侬歌。 
　　秋波转处传情远，软语听来著想多。 
　　誓月有心空解佩，卖珠无计可牵萝。 
　　片帆又逐江潮去，渺渺云天奈若河。 
　　重来为玉琴作　　前人 
　　重来风景似深秋，楼外青溪溪自流。 
　　肠断旧时人不见，空余燕子蹴湘钩。 
　　往事依稀在目前，凄凉何处问婵娟。 
　　可怜小别才三月，忍看瑶阶草似烟。 
　　小亭一逸碧菭封，人面空余落照红。 
　　剩有桃花无恙在，斜依门巷笑春风。 
　　青溪杂忆诗柬捧花生同赋　　竹恬 
　　琢玉为针不染瑕，芳龄便解爱春华。 
　　倩谁尽逐闲蜂蝶，护惜初开两朵花。（玉针、爱龄） 
　　玉影玲珑称小名，杨家有女长初成。 
　　花前一曲淋铃雨，雏凤清于老凤声。（玉香） 
　　推手为琵却手琶，宝光艳艳簇馀霞。 
　　不随红紫栽金谷，别是璇宫一种花。（宝霞） 
　　琴名绿绮倩谁弹，继起王家有又兰。 
　　天与写生双管秀，骚人莫作美人看。（又兰） 
　　江左乌衣姊妹行，惯将风雅压歌场。 
　　就中七七休相妒，稳抱莲花梦亦香。（瑞兰） 
　　生小风流陌上花，翻教美玉倚蒹葭。 
　　不知今夕诚何夕，梦到红桥第几家。（小兰） 
　　飘茵落溷事争差，狼籍高枝一朵花。 
　　今日回头声价减，可怜彩凤已随雅。（蕣林） 
　　彩云吹散恨茫茫，留与词人话断肠。 
　　欲续宣和旧香谱，素香不是返生香。（素香） 
　　瘦绿司马招集仓山席上赋赠张蓉裳校书　　绂笙 
　　花样丰神玉样清，憨憨真副宝儿名。（校书小字宝玲） 
　　娇波斜趁金钗溜，纤指轻笼玉柱横。　　 
　　香梦慵醒怜舞蝶，好春才驻怨啼莺。 
　　掩镫别有秋云赠，珍重千丝万缕情。 
　　桃花画扇蓉裳索题　　七夕生 
　　曾向瑶池浥露华，倩谁妙笔染轻纱。 
　　施朱傅粉东风里，薄命天生一种花。 
　　清平乐·题张绣琴校书伴梅小影　 
　　七夕生 
　　轻衫窄袖，秋向双眉逗。悄立阶前衣略皱，人与梅花同瘦。　　何须浅笑深颦，年年不负春春。到是今生薄命，可知明月前身。 
　　秦淮杂诗赠张绣琴　　持在 
　　舞袖翩翻调遏云，胜他苍鹘与参军。 
　　山塘烟雨红桥月，占断春光又几分。 
　　赵艾龄校书酒次偶赠　　邺楼 
　　门巷深深一迳纡，绣帏红挂玉珊瑚。 
　　谁将鲁酒怜中散，闻说秦楼傍小姑。 
　　绿染鸭头潮有信，香熏鸡舌雪为肤。 
　　相逢合倩龙眠手，为作轻烟澹粉图。 
　　鹊桥仙·醉后倚此为艾龄题箑　　石芙 
　　燕惊春在，莺怜春在，绝忆那时姿态。琴心弹到七条弦，恰不分年华还快。　　几番愁耐，几番欢耐，了却相思旧债。花花草草恁依人，至竟又何如艾艾。 
　　青溪水榭即席有纪赠艾龄　　兰村 
　　欲夺盈盈掌上珠，林宗（频伽）酒态已模糊。 
　　不知寻著三年艾，疗得相思病也无。 
　　秦淮杂诗赠王小荇　　持在 
　　净持老去惜年华，又把风情付左家。 
　　帘外待他春睡足，殢人一树海棠花。 
　　秦淮杂诗赠张杏林　　前人 
　　芜城杨柳绿丝丝，舞尽东风力倦时。 
　　犹有春心无处著，隔花低唱十香词。 
　　赠疏香　　兰村 
　　一饭胡麻有夙因，莺谣燕啄总非真。 
　　眼前谁是林和靖，浪说梅花要嫁人。 
　　兰村易女郎三福名为疏香属叔美昼扇诸君题词其上　　频伽 
　　影暗香疏句足传，新词倾倒石湖仙。 
　　三生名字修来福，说著梅花便可怜。 
　　洞仙歌·赋赠疏香女子同频伽作　　兰村 
　　娟娟此豸，正春情初逗。骨比香桃十分瘦。惯偷窥戏蝶，痴捉飞花，娇憨甚，略解闲愁时候。　　几回羞晕颊，多事兰姨，画得鸳鸯倩伊绣。问取比肩人，除却王昌，恐不合此生消受。只一笑、当筵眼波流。怪屏外春山，总输明秀。 
　　前调·题叔美为疏香女子画梅用兰村韵　　频伽 
　　东风著力，恰雪痕微逗。略解春情便应瘦。似那回曾见，隔个窗纱，修竹里，翠袖暮寒时候。　　江南二三月，艳紫妖红，儿女十枝五枝绣。谁得比孤清，一斛珠量，除聘取海棠消受。拟待到、昏黄月微明，倩玉篴横吹，看珠帘秀。 
　　高阳台　　兰村 
　　〖频伽将返魏塘，时疏香女子亦以次日归吴下。置酒话别，离怀惘惘，频伽即席成词，因次其韵。〗 
　　月转鱼扃，露凉鸳甃，西风新到江城。别恁匆匆，管弦忽变秋声。暂时团得红窗影，梦如烟、不近桃笙。看离情，较雪争寒，比絮嫌轻。　　可怜还有将归燕，怪无端津鼓，苦促君行。争不同舟，伴他倩影亭亭。云摇雨散垂垂别，只几番老了啼莺。算归程，风要先听，雨要先听。 
　　前调·随园席上赠别疏香　　频伽 
　　暗水通潮，痴岚阁雨，微阴不散重城。留得枯荷，奈他先作离声。清歌欲遏行云住，露春纤并坐调笙。莫多情，第一难忘，席上轻轻。　　天涯我是漂零惯，任飞花无定，相送人行。见说兰舟，明朝也泊长亭。门前记取垂杨树，只藏他三两秋莺。一程程，愁水愁风，不要人听。 
　　咏秋海棠花为顾双凤女士作　　梅隐 
　　〖秋海棠又名断肠花，山谷咏水仙诗亦云"是谁招此断肠魂"。姬先与倚云同居，倚云即所称水仙者也，诗故云云。〗 
　　花谱签名我最公，断肠种子本相同。 
　　披图莫讶春痕澹，又见秋阶滴泪红。 
　　前题　　仲坚 
　　倚阑休笑六朝春，如此秋光亦可人。 
　　唤起西风相识否，不须肠断问前因。 
　　秋崖卒于旅邸，余三校书经理备至，赋此哀之，兼赠校书　　子尊 
　　凄绝秦淮咽暮潮，旅魂何处向风招。 
　　稻粱梦远心先瘁，花柳情多鬓易凋。 
　　只履定从亲舍返，瓣香合傍女闾烧。 
　　不图今燕湘兰外，别有奇闻续板桥。 
　　题马湘兰小像赠又兰女士　白也 
　　杂记何人续板桥，后身还许现冰绡。 
　　更无伯谷能相赏，影向潇湘梦里抛。 
　　匆匆絮果与兰因，百五年来又美人。 
　　一楼媚香生竟体，任他风露莫伤春。 
　　我有秋怀托画工，纫之为佩素心同。 
　　不知重向东园望，可记桥南月似弓。 
　　琵琶词赠李润香校书作　　花隐 
　　当时我醉凝馥家，（凝馥姓杜名宛兰）吴中第一工琵琶。 
　　秋娘隐恨自终古，小劫空残智慧花。 
　　今年偶过青溪路，繁弦俗手纷无数。 
　　一声如遇郑中丞，双耳流来向心住。 
　　香君合领十分春，传得龟年指上声。 
　　一样东风春误嫁，珊珊宛是意中人。 
　　段师妙手西楼女，雅步纤腰眉欲语。 
　　半面犹遮凤尾槽，石桥年少魂先与。 
　　气味清华冠众芳，素心素面芙蓉裳。 
　　花含晓露娇容润，人醉东风细语香。 
　　自爱天然谢甜俗，软红若个人如玉。 
　　怕惹春愁独倚楼，为余诉出琵琶曲。 
　　玉指冰丝滑欲流，新莺弄拍啭歌喉。 
　　一弹冉拨意难尽，暗惜飞花不可留。 
　　瑟瑟骊珠逗秋雨，依稀似续开元谱。 
　　商声泛入四条弦，袅袅馀音情一缕。 
　　倩谁写得美人心，退笔颓唐不敢吟。 
　　冷艳暖香天不管，白头不觉惜花深。 
　　幽闲的是良家子，白傅伤心有如此。 
　　沦落天涯定有因，几回梦到朱门里。 
　　朱门大妇矜红妆，燕支染作花中王。 
　　俊逸可知人绝代，祗将黛笔占平康。 
　　香君香君吾语汝，绝艺通都何足数。 
　　奇花不遇有心人，真色从来贱如土。 
　　珍重青泥一品莲，西风不是养花天。 
　　罗敷自有夫年少，五马踟蹰枉作缘。 
　　琵琶词和花隐赠润香　　邺楼 
　　昔闻朝霞弹琵琶，春波一曲风吹花。 
　　楼空人去音在耳，愁心直落天之涯。 
　　闲来打桨逐桃叶，谁复能为善才挝。 
　　润香女儿年十七，色艺秀出龟年家。 
　　花中隐者抱花癖，日昨握手心咨嗟。 
　　道言琵琶儿入抱，一轮明月当胸皎。 
　　照见儿心似月圆，四弦无数愁丝绕。 
　　冰筋堕瓦铿有声，栗留三五花间呜。 
　　帘波盈盈暗潮上，游鱼拨刺飞鸟惊。 
　　惊心华年逝如水，胸前一抹声再起。 
　　欲语不语惟弦知，九曲肠凭泪珠洗。 
　　嗟余清冷如冰弦，不听琵琶近十年。 
　　状头无定谁拂拭，青衫落魄还自怜。 
　　何时门叩水边榭，红亭一角垂杨挂。 
　　未听琵琶且听词，弹作新声两无价。 
　　秦淮杂诗赠王小秋　　持在 
　　青溪南畔郁金堂，指点儿家旧姓王。 
　　白发几人谈往事，倚阑重为唱秋娘。 
　　秦淮杂诗赠赵桐花　　持在 
　　玉容瘦损减丰标，可惜春光病里消。 
　　卷起翠帘人不见，一群幺凤隔花招。 
　　青溪小住偶值桐花校书喜成　　笠生 
　　板桥西畔水平堤，十二珠帘一色齐。 
　　夕照半楼人打桨，绿杨影里鬓云低。 
　　幺凤芳名重比珠，秣陵金粉尽教输。 
　　只愁唐突双飞翼，口不含香不敢呼。 
　　遮莫当年说玉京，儿家风趣太憨生。 
　　可怜九曲青溪水，那及横波一寸清。 
　　春燕词赠王小燕校书　　抑山 
　　巷口寻芳几度经，泥香时节又清明。 
　　海棠院落圆新梦，杨柳池塘续旧盟。 
　　解诉闲愁羞草草，频呼小字配莺莺。 
　　二分月照归来路，认得王家此画楹。 
　　含睇斜窥玉镜奁，受风情态自翩翩。 
　　帘栊影里双栖稳，铃索声中一串圆。 
　　浅露红襟藏绣幕，偷衔锦字寄云笺。 
　　分明侧髻低鬟见，颤向钗头碧玉钿。 
　　野草闲花总后尘，雕梁深护几重春。 
　　似曾相识偏怜我，莫倚能言便骂人。 
　　宾主无分真款洽，腰肢虽小恰停匀。 
　　回风一舞消魂否，妒煞当年掌上身。 
　　于飞故故影差池，雨腻云酣感莫支， 
　　曾为投怀怜翠尾，可能系足有红丝。 
　　会他娇鸟依人意，盼我春风及第时。 
　　何日曲江同宴罢，杏花深处话相思。 
　　忆燕词（并序）　　前人 
　　〖曩制春燕词四首。绘声绘体，殊惭体物之工；宜雅宜风，聊寄缘情之感。迁流易逝，离合无端，忽小别以经时，问其旋于何日。杂花生树，曾时鸟之变声；凉飙动林，惊落叶之满屋。将子无怒，忘我实多。云胡不归，曷其有所。望风怀想，将母陌上花开；搔首踟蹰，知否巢边香冷。不能无忆，载歌此词。〗 
　　郁金堂北梦游仙，一别匆匆月五圆。 
　　远送曾来嗟涕泣，孤吟谁与共缠绵。 
　　泥萦画壁闲筝柱，香灺金炉冷篆烟。 
　　耐得连宵风露薄，湘帘低卷静无眠。 
　　故国乌衣久恋渠，天涯红雨最牵余。 
　　夕阳小立空延伫，画槛先期为扫除。 
　　往日呢喃还记否，些时肥瘦定何如。 
　　生愁水宿风餐后，不似春宵乍见初。 
　　芙蓉采采隔江皋，秋以为期冷旧巢。 
　　社日关心过五戊，潮痕屈指减三篙。 
　　迁延莫漫防姑恶，迢递还应念伯劳。 
　　我有新诗凭寄与，风前吟就首频搔。 
　　涤尘卮酒绿新醅，先向文窗醉几回。 
　　凝睇愁逢烟树合，痴心梦见海棠开。 
　　十三楼畔云深浅，廿四桥边水溯洄。 
　　芳草王孙都巳老，相期风便早归来。 
　　春燕和抑山韵因赠小燕校书　子尊 
　　春风次第检禽经，之子归来著眼明。 
　　昵尔画堂倾软语，背谁彩线缔新盟。 
　　双栖定傲深深蝶，百啭刚随恰恰莺。 
　　孤负昭阳频问讯，此生飘泊托檐楹。 
　　轻盈私与斗钗奁，玳瑁梁深翠羽翩。 
　　隔岁再逢腰更瘦，那番初见颔微圆。 
　　剪裁是处张云锦，图绘终看上露笺。 
　　当面新妆问宜称，肯辞十万购珠钿。 
　　香泥寻遍软红尘，爱惜衣裳爱惜春。 
　　秋思莫惊帘内客，芳心只傍幕间人。 
　　影怜杨柳当风弱，色并兰苕被雨匀。 
　　千二百轻鸾好在，端相稳称绮罗身。 
　　雪岭回头谢墨池，于飞生恐力难支。 
　　可随乌鹊填银浦，愿作鸳鸯买绣丝。 
　　夜月偶闻长叹处，夕阳贪话冶游时。 
　　涎涎只妒张公子，花底芹功了梦思。 
　　乳燕飞·本意赠王小燕校书　　邺楼 
　　那处曾相识，倏飞来乌衣巷口，同心比翼。堂宇郁金梁玳瑁，莫是卢家旧宅。任双剪春愁如织。帘卷波痕斜照浅，落花风、吹舞红襟仄。香影荡，悄无力。　　聪明肯让鹦娘舌，诉相思、呢喃语巧，逼人咄咄。甚欲投怀浑似玉，瘦忆汉宫颜色。怕公子寻消问息。袖里璚笺笺上字，展情思一系千怜惜。涎涎曲几番拍。 
　　日夕买舟至翦波楼，为主人作饯，临觞索诗赋此为别　　伯也 
　　石桥巷口唤轻航，泼刺声中乱夕阳。 
　　两岸近连新涨水，十年前似此番狂。 
　　干卿底事萍衣合，与尔仝愁柳絮忙。 
　　莫恋竹西歌吹好，江南转觉是家乡。 
　　别意为小燕赋　　玉才 
　　别酒愁尽欢，欢尽愁愈长。 
　　后夜江上水，今夕灯前光。 
　　举灯照江水，两地空茫茫。 
　　怀燕柬王校书芜城　　梅痴 
　　雁已南来燕不归，黄花开瘦蟹螯肥。 
　　心凭笺尾衔愁写，梦绕墙头破浪飞。 
　　待卷帘波秋瑟瑟，重斟社酒影依依。 
　　分襟可记红襟在，曾拭啼痕怕染衣。 
　　寄小燕校书　　蔚园 
　　燕语风吹一断肠，落花黯黯碧云荒。 
　　他生何若今生好，痴倚桥边盼夕阳。 
　　即事调陆兰舟校书，时同绿庵、鱼谷在画舫也　　遂园 
　　不多杨柳弄新秋，略似浔阳送客游。 
　　莫倚琵琶弹错杂，隔船人有白江州。 
　　忆醉红楼酒一卮，云间声价两璚枝。（姬妹素月亦著时名） 
　　分明密意谁抚出，浓笑书空作字时。 
　　城东美人歌为陆兰舟校书作　　花隐 
　　城东美人邯郸步，十六嫁作商人妇。 
　　遇人不淑慨仳离，忍寻桃叶来时路。 
　　杨柳青青懒上楼，芙蓉花发水悠悠。 
　　人怜妾是孤飞鹤，妾道身如不系舟。 
　　生小情多向谁寄，从今怕检相思字。 
　　影事从教玉女窥，艳名肯受金夫累。 
　　凌波微步不生尘，月白风清又几春。 
　　舟上木兰歌入破，可知原是此花身。 
　　自制白团扇各系小诗分赠诸姬　　药谙 
　　吴姬十五亸双鬟，熨贴修眉学远山。 
　　顾我似曾相识否，轻轻扶醉扣铜环。（蔻香） 
　　一角红楼压水开，黄金新筑避风台。 
　　冷香不附闲桃李，孤负隔帘蝴蝶来。（袖珠） 
　　油红窗屉宕云霞，中有花根姊妹家。 
　　一晌听春楼上坐，了无心绪问群花。（雨香、露香） 
　　烟花催送木兰舟，别梦依依燕子楼。 
　　明月本来千里共，玉人何事恋扬州。（小燕昨返邗上） 
　　宜主芳名至竟猜，碧梧双影为谁开。 
　　秋娘冷落江湖上，三月春深凤未来。（桐华） 
　　帘影重重月影清，女贞花好伴云英。 
　　琵琶门巷春如许，偷听冰弦断续声。（福贞） 
　　永巷春风忆彼姝，俭妆时世近何如。 
　　停筝若遣周郎顾，一曲清歌一斛珠。（福龄） 
　　砚榻低环水一方，笔花分与梦中香。 
　　春波老去风情减，重见秦淮马四娘。（又兰） 
　　彩凤随雅分自安，那禁中道唱孤鸾。 
　　青天碧海常如此，枕上红冰拭未干。（蘅香） 
　　金粟凭谁记小名，桂枝香里月三更。 
　　秋来莫逐闲花草，稳傍兰云过一生。（桂枝） 
　　墨池蕉萃李家娘，不敢人前说断肠。 
　　争似琼浆劳阿姥，十分春色醉余杭。（润香） 
　　金钗集艳十绝句　　蠡秋 
　　韵琴（赵）婀娜蔻香（昊）妍，素月（陆）苹生（胡）致共翩。 
　　桂府试传花及第，香联蕊榜注掸娟。 
　　秀绝如如（赵）葆玉姿。玉香（杨）憨笑爱龄（郭）痴。 
　　凤珍（严）手语通双凤（顾），扇锦鬟桃纪一时。 
　　三年别绪记分明，打桨重过觉有情。 
　　著眼看花花一致，水晶帘畔得蓉卿（曹）。 
　　宛卿（董）去后几经年，十岁孤雏寄水边。 
　　暮雨潇潇传一曲。吴娘（张）相伴更相怜。 
　　迷香洞客注同心，风雨寒香昵绣琴（张）。 
　　可恨不将金屋贮，风尘何处觅知音。 
　　骨秀神寒自出尘，莫随流俗斗时新。 
　　月娟（徐）清绝肩苕玉（陆），品曲飞觞借两人。 
　　青春白日去堂堂，往事纷纶暗忖量。 
　　潭水桃花消息杳，一枝犹见宝林芳（汪）。 
　　藕香（冯）门巷又兰（马）身，更有通州小字新（王）。 
　　尚过花田谭韵事，就中毕竟数湘箔（王）。 
　　谁家金翠著河湄，秀出芳兰（单）共玉枝。 
　　却惜钱神虚障锦，不曾斟酌避封姨。 
　　选艳希逢十二钗，暂分九品集莲台。 
　　当时韵致传词客，共看翩鸿照影来。 
　　过双素堂讯琼仙女士病　　织梧 
　　懒闻花气厌闻歌，锦样春光一掷过。 
　　长叹未容瞒燕子，微吟憀与教鹦哥。 
　　梦为惜别翻疑少，语到销魂不要多。 
　　肠断绀华双袖满，为卿呜咽几摩挲。 
　　润芝录事，倚醉工愁，触欢成恨。怜芳情之宛转，惜后约之沈迟。制泪莫禁，漫拈此律 
　　雨亭 
　　流苏香影宕轻绡，密炬光沉隔座遥。 
　　满颊晕催春讯暖，低鬟笑近酒波娇。 
　　愁非有约终难遣，魂自无多不耐销。 
　　说与漂零怜也得，青衫空博泪条条。 
　　赠顾双凤女士四首（录二）　　药谙 
　　柔波一剪荡春江，日日平桥倚画艭。 
　　柳外璧人亲结珮，花间玉女暗窥窗。 
　　可怜飞燕凝妆对，翩若惊鸿弄影双。 
　　真拟化为红绥带，亲衔春色照银缸。 
　　盈盈衣带望中迷，赵李经过绕大堤。 
　　戏逐红鱼莲叶北，误传青鸟苎萝西。 
　　慵教艳曲双声度，嗔唤香名一字题。 
　　莫讶相逢镇闲坐，有人还惜女床低。 
　　赠杨玉香女士　　仰之 
　　宝镜才停宝鸭凉，明珰翠羽换新妆。 
　　沉沉金谷花原艳，习习蓝田玉有香。 
　　春不分明怜蛱蝶，梦如仿佛见鸳鸯。 
　　可知陌上风无那，莫趁杨丝作意狂。 
　　秦淮水榭题欢道人珠江十二鬟图（有序）　　子故 
　　〖道人欢秦淮赵婉云校书。婉云化去后，道人之珠江。三年复来，集婉云妹洞花阁，出珠江十二鬟图示客。客有题咏，道人意弗尽，命桐花酌我而歌之。〗 
　　东风吹得云无影，弱雨弹窗作秋冷。 
　　忽然开卷烛摇红，十二名花春睡醒。 
　　花容个个桃根妾，即与吴娘妆束别。 
　　荔支钗挂女珊瑚，柳叶裙藏仙蛱蝶。 
　　蛱蝶冈头蛱蝶家，蛱蝶双双苏幕遮。 
　　江水色如螺子黛，女儿身是素馨花。 
　　花田昔有宫人葬，转世还生南海上。 
　　识宝人看作美珠，吹兰气可消香瘴。 
　　瘴海南来客绪单，黄金抛尽买新欢。 
　　四时天气春常暖，万里家乡梦不寒。 
　　道人愿老珠江矣，道人可记秦淮水。 
　　赵家姊妹各倾城，赤凤歌来飞燕喜。 
　　晓日晴窗淡粉楼，晚风香桨木兰舟。 
　　拚将红豆酬青眼，博得元霜染白头。 
　　白头约定恩难报，感动云娘意倾倒。 
　　作意愁将折柳吟，多情病尚拈花笑。 
　　病任缠绵不自伤，再生惟愿嫁王昌。 
　　魂归仙处生瑶草，泪到秋来化海棠。 
　　道人日对秋风恸，自此心如山不动。 
　　无端荔子赚成游，又被梅花邀入梦。 
　　梦里巫山十二峰，一峰一朵玉芙蓉。 
　　云来先现楼台影，雨去空留月露踪。 
　　云来雨去无牵挂，争奈珠娘多愿嫁。 
　　恐教紫玉又成烟，且请崔徽齐入画。 
　　画成好好复真真，金粉描衣绛点唇。 
　　按月数来皆月姊，把花配就即花神。 
　　南归携上桐花阁，旧燕新莺方寂寞。 
　　楚雨三更笛里吹，蛮烟一点尊前落。 
　　态容可似雨香娇，神韵何如秋水饶。 
　　小燕比来拚艳冶，又兰看罢羡苗条（四姬为秦淮领袖道人所品题者）。 
　　就中独有桐花妹，一再观之忽垂泪。 
　　今朝识得道人心，不是凉恩与寒义。 
　　不然请看人如玉，眉眼何缘半相熟。 
　　分明阿姊在时容，散见珠鬟十二幅。 
　　聚星作月月难盈，合草为花花不成。 
　　怜他粤浦明珠泪，尚是吴娘幕雨情。 
　　情真不见心争舍，遍觅吴娘相似者。 
　　四体妍媸那望同，一看仿佛都教写。 
　　此计聪明此意痴，桐花而外只侬知。 
　　吟成好付桐花唱，趁取潮生月上时。 
　　七夕前一日集听春楼，适单芳兰校书亦来与宴，喜赠四诗，同子山作并柬捧花生　　药谙 
　　惊鸿翩影出华堂，压坐亭亭玉一行。 
　　半面缘深夸艳福，小名录好冠柔乡。 
　　通辞欲托同心语，吹息真成竟体香。 
　　珍重桃源诸姊妹，休将轻薄恼王昌。 
　　香车归去笑同扶，遥指红楼入画图。 
　　堕凤恰宜人醉后，嗔鹦解道客来无。 
　　判（平）将泥絮从头证，愧比山矾避面呼。（雨香、蔻香皆谓予为弟，是日棱书亦作此称） 
　　不分仙槎来往路，才横银汉便模糊。 
　　瓜期已误又兰期，怊怅空余楚峡思。 
　　肠断不曾真个处，魂销无可奈何时。 
　　春愁香雾迷三里，秋拥情波宕一丝。 
　　妒煞赏心庭院里，几生修得傍璚枝。 
　　娲石谁填色界天，春风深锁误婵娟。 
　　夫容泣露真无那，豆蔻含胎亦可怜。 
　　金屋待看藏碧玉，墨池终盼出青莲。 
　　来朝不乞天孙巧，只为群芳贷聘钱。 
　　赠单芳兰四绝　　子山 
　　此身曾费几生修，花让轻盈柳让柔。 
　　一自听春楼上立，（雨香居也）肥环瘦燕各千秋。 
　　果然吹气静如兰，卷起湘帘月地看。 
　　茶澹酒浓瓜果脆，一窗清话当花餐。 
　　绿杨深处闭疏棂，打桨曾劳几度经。 
　　昨向蓝桥高处望，眼波青胜水波青。 
　　不曾真个也魂销，醉倚银屏听玉箫。 
　　水嫩山青秋色近，斯人端合住南朝。 
　　泛舟过板桥值月仙小病新愈即事为赠　　子鸳 
　　万里桥边路，乘春一放槎。 
　　微吟矜柳絮，薄幸笑桃花。 
　　乡思随云散，歌声趁月斜。 
　　徐娘风韵好，底要觅丹砂。（姬方以药物见属） 
　　买棹白下，重寻旧游，月仙女士已先物化，抚今追昔，为之慨然，漫作二诗以志崔护再来之感　　古春 
　　琉璃易散彩云归，仙馆尘萦白版扉。 
　　凄绝金堂痴燕子，偎人还作一双飞。 
　　青莺肯信便音乖，望断盈盈一水涯。 
　　寻遍花钿何处哭，空余残梦落清淮。 
　　秦淮画舫录跋题 
　　捧花生别三年矣。顷附邮筒，缄其近辑《秦淮画舫录》二册视余。余维秦淮佳丽，甲于虎疁萤苑、金牛湖诸胜。历朝以来，屡见名人诗咏，闻者莫不神移。降自胜国末年，尤为极盛。当四方兵戈纷扰，告警之书，日不暇给，而河上笙歌，尚复喧阗竟夜。甚至社屋已迁，宫车晚出，致身殉难者，了不乏人。二三鼎轴之臣，转事委蛇观望，卒之偕白马来朝。彼北里小女子，如方、李、河东，反次第以奇节表著。于戏！祖宗养士三百年，只图宴乐，无与颠危。徒令后之人眺揽其间，谓天地英灵之气，不钟于朝右之男子，而钟于女闾之妇人，亦可慨也夫！我朝缔造日久，海甸升平。四方人士，来吾郡者，争思寻古迹，证前闻。命棹欹篷，逍遥靡间。而粉白黛绿之辈，因亦出其色艺，以佐文人学士之宴谭。噫，其盛已！捧花生江湖十载，匿迹樊川。偶为载酒之游。必事奚囊之纪。积日累月，汇成是编。虽其著作诗文，早腾骏誉，兹特游戏笔墨，不足为生引重。而窥其纂述之意旨，亦谓此中未尝无人也。所录诸姬，往来迁播，不一其时。余向识者，亦仅十之二三。或有题赠之作，稿已携置行箧，未荷甄取。行将检校一过，缮寄江南，恭俟订正而续刊之。碧云在望，红豆相思，偻指旧游，眷恋曷己。 
　　嘉庆二十二年，岁舍尾箕太一在赤奋若霜月之皇极日，上元马功仪拜题于武康官寺西偏 
　　秦淮画舫录跋 
　　画舫肇于卢陵，湖船沿于樊榭。一则因斋作记，一则在水征名。烟素横飞，工矣未也。生面独开，奇文共赏。居今况昔，断手其谁。捧花生琢钉慧早，抱璧名迟；枕葄之余，殚心述造，固已掷金声而腾纸贾矣。间综平安之游，足志建康之缺。属以秦淮者，五都萍聚，六代花迷。俪胜景于相蓝，寄闲情于大白。扣舷思去，拥楫歌来，恤恤乎思深哉！莲花柳絮，出泥黏泥，桃叶竹枝，团雪散雪。呵听法秀，音媲频伽。要其指归，亦丽则之绪也。懵者或尘杂求之，谓旧院之陈人，樊川之影国，傎夫！ 
　　嘉庆丁丑上元日药谙居士长海谨跋 
　
