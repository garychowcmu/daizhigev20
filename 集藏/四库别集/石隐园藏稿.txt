　钦定四库全书

　　集部六

　　石隠园藏稿

　　别集类五

　　明

　　提要

　　臣等谨案石隐园藏稿八巻明毕自严撰自严字景曾淄川人万厯壬辰进士官至户部尚书事迹具明史本传方自严总国计时外则封疆已蹙而军饷日増内则东林奄党水火纷拏閧然置社稷而争门户自严支拄其间前后六年综核敏练为天下所推孙廷铨为作墓志称其有石隠藏稿八巻奏议一百三十六巻其奏议今未见独此集存凡诗一巻文七巻前有髙珩序称其官户部时于天下大计朗朗于胸屈指兵食欵目如观掌果军兴旁午中旨日数十下即刻奏成手中不似后来者止署纸尾令司属具藁毎入署舆后置书二寸余日晡事竣尽读所携书乃归又称其七言近体分沧溟华泉之座虽乡曲之言未免稍溢而以经济兼文章则自严要不愧也珩所称云间条议十则冀宁大阅十则灾祲窽议十三则今皆不见集中意其在奏议一百三十六巻中欤

　　乾隆四十二年五月恭校上

　　乾隆四十四年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●石隠园藏稿目录

　　巻一
　　诗

　　巻二
　　文一

　　巻三
　　文二

　　巻四
　　文三

　　巻五
　　疏一

　　巻六
　　疏二

　　巻七
　　疏三

　　巻八
　　书

　　●石隐园藏稿原序

　　余邑自明嘉隆以来士大夫彬彬起多致身公若卿间而以厚徳名于时者余所睹记则大司农毕公白阳先生葢其冠冕云然余弱冠时则先生已致政里居余方伏首博士弟子业天下大计茫然如堕云雾中不能知先生之功在彛常者何等也比余佐部尝奏事入朝与诸君子语廊庑闲偶及计部之难其才大司马坤安张公曰君同邑白阳毕公眞大司农也向余以子部事公公精敏娴熟天下大计朗朗于胷屈指兵食欵目如观掌果时军兴旁午中旨日数十下公即刻奏成手中一一当上旨不似后来者止署字纸尾令司属具藁端以子部为左右手也公毎入署舆后置书二寸余日晡事竣僚友倦剧皆呵殿出怡然大小三昧矣公方危坐火房一灯荧荧必读尽所挟书漏下数刻余乃归以为常今安得再见其人乎余因叹服先生宦业如此是诚向者草茅所不能晰也然私念先生志在经邦铅椠之事或当不复与文士争鸣矣久之余以定省归偶于友人家见先生七言近体数首金石之声铿然揖华泉沧溟而分其座乃大惊异自念管中窥豹殆无能测先生之髙深而徧询乡中士大夫亦未有知先生素娴诗歌古文词者因益叹服前辈之善晦其长如阳元纵送为更不可及也迨稷山君发箧见贶巨丽之编煌然富有乃得卒业焉作而三叹曰古人不朽之事有三先生其庶几乎夫树徳以立其本经方以达其用大人之事备矣而摛词虎仆复洋洋而登作者之坛泽于古者如此其宏也匠于心者如此其慧也时方以钩章棘句樊徐涩体为宗工公夷然不屑为而畅经术明徳谊筹时务曲折如意条达醇懿复多风则此即令刺艺绩文之士抱椠而寐挟策以呻矻矻穷年分其一脔尚诧照乗而诩世人以所未有乃先生终童之年已分大府策勲内外迄于颁白中间子墨客卿之交似无多日矣而谋篇之富乃埒猗顿何邪岂非林下息机服膺一编萧然宛如素士而公余退食仍与古人晤对如司马所云仕优不废学者盖随地而皆然乎夫前代传人如何李诸君允树艺林赤帜矣而经国大业未勒王朝即鼌贾多石画亦托不律垂之名山尔未见坐而言之起而行之之有成劳则昔人所言此辈束之髙阁算子不知顚倒者其诟辱文士固有浅深而欲以间执其口则又戛戛乎其难之也读先生此集固为古人一洒之酇矦刘晏遂抽鼌贾之簟照曜文苑此实古来仅事矣而先生闇然自晦留有余以裕后人者复事事类此宜哉稷山君之娴于词而良于政发皇未艾知有以绍前烈而光大之无疑也独惜余方少年时懵焉不知天下之大计亦不知名公巨卿虽海内之大亦不可以数遘遂至以桑梓密迩无能孜孜请益闻所未闻而逝者如斯年齿遽及方慨然有志询往代之经猷考先民之文献而已不可复得故老日稀前迹愈没百年之间遂邈然如三代汉唐同矣此余读遗文而追赏旁皇亦黯然慨息不能自释于中者也然先生箧衍中尚有编辑书种种皆世人未见者俟稷山君政成报最昼锦归里时当勤求壁中藏书而尽读之先生音徽依稀如睹当亦不减耳提尔同邑后学髙珩撰

　　●钦定四库全书

　　石隠园蔵稿卷一

　　（明）毕自严 撰

　　○诗

　　赋得薫风入菡萏

　　微风起青苹吹入芙渠畔翠葢相招摇红妆争歴乱伫观绰约姿忽讶天香荐中有鹓鹭羣唼喋时隠见高懐忆茂叔昕夕起留恋

　　夹竹桃

　　竹操一何坚青青冬不渝桃夭一何艳灼灼春华敷尔且兼得之绿葩间红跗三岐依彩槛五出曜琅玕竹兮饶媚态桃兮耐岁寒回风聊萧瑟朱翠舞珊珊余本素心人常作嘉卉想兀坐手一编长日恣欣赏夜月照前除对尔更神爽

　　月季花

　　花开惟一度尔独占四时几番新雨后绿叶发华滋春明伴桃李夏至映榴葵秋争霜菊艳冬斗雪梅姿高低互隠见深浅总葳蕤节序暗中递红颜无老期灿灿夺朝霞而堪荐玉巵聊植中庭畔悠然慰我思安得骚人笔烂漫写新辞

　　河东请告归涂咏懐

　　行年四十六通籍念复三自揣无寸补滥竽至藩参驰驱南北徧世味短长谙况兼愁病侵久已万虑澹双九不我待五斗安足淹盛名难副实造化忌取贪一朝仗慧剑抉破蚤抽簪従兹事南亩优游老岩嵁积书富万卷俯仰恣幽探此身轻蝉翼苦去乃得甘止足远殆辱汉代有高谈进退当自决任人笑予憨

　　题韩惺庵中丞久视楼

　　老氏育先天发皤颜若童驾言西极游紫炁满闗中绪出五千言著名河上公犹龙仙驭远谁复叩玄风畔援汨天真优游伏鸩戎妍媸浑莫辨五色令人懵所以羡长年而无久视翁中丞蚤闻道泥滓起冥鸿中外勲名满飘然晦厥躬辞荣赋考盘问道慕崆峒避俗营真境楼居焕以崇社中同志侣杖履镇相従卉态看皆幻心柔气亦融灵光葆太和返照见真空澹漠神愈王希夷体自充机缘日以啬性命日以丰朝彻澄如水谷神寿比嵩我来登此楼俨入清虚宫快聆长生秘欣承炼性功俯瞰名利客撩乱扑春虫松栢与龟鹤会极数有终独兹久视诀歴刦将安穷

　　留计移疾获请咏懐

　　观光忝昔幸解组嫌今遅自嗟姜桂性兼之蒲栁姿七尺猥承匮四牡几载驰晚荷储糈寄寻缀纪纲司未几叨敷扰奚以报鸿慈禄厚责弥重汲深绠莫支筋力空殚竭膏肓悲暗滋匡弼况未效其如青史嗤坐是乞鉴湖烟水聊自怡窃庆拜明纶従此免素尸贝丘宵梦绕岱麓春云垂华膴非所愿衡泌可乐饥永矢南郭隠长谢北山移

　　送康庄衢少司农擢南大司寇

　　知君莫如我送君难为别岂无阳闗情未语喉先咽念我发云短持筹担莫辍物力值寒俭欲舞肘已掣天幸假我公埙箎如夙结夷险与同舟浅深共厉揭谈笑亦先忧念兹在涸辙肝胆照松筠金石鑴齿舌朝对巫山云暮见峩眉雪元气浑浩溟风韵自爽洁法曜忽南移帝简在名杰旧都繁华地雅镇惟素节谁谓汤网疎明允可立折九府泉流清三章约法晰惟此有本人纲整而目截天阙山最高秦淮水更冽山水有知音声价为君设北指是斗杓褎然冠九列钧衡岂相私霖雨待手挈惟祝君此行得情慎勿悦

　　石隠园懐古

　　天地为蘧庐光阴成驹隙名誉等浮沤冠簪亦陈迹世网空劳劳礼法殊役役所以贤达士雅有烟霞癖山简迷目花赞皇醒酒石李白桃李园谢朓青山宅缔思古人风堪作今人格余今凋朱颜何须恋赤舄抗疏谢轩冕跣足践蓬藋筑屋治场圃宾云友泉石赋性本清真秉心矢皓白阶前饶葱蒨架上富坟籍黄鸟鸣林皋蠧鱼侵几席醴酒恣欢娱山蔬供烹炙焚香理素书悬榻迎山客维石性最坚従不受磨折余隠誓效之腐鼠安能吓不羡公与侯何心仙与释宁知春与秋并忘朝与夕斯为石隠园吾以适吾适

　　追赞耿侍御年伯

　　大夫矫矫龙鹄姿才华气节倾当时恵文柱后豪右避埋轮都下豺狼悲一朝南巡持绣斧风凛霜冽和甘雨明有法度幽鬼神宁能希指滥网罟浮云蔽日天聴高江干泽畔空牢骚仁人放麑诚不忍独秉三尺障洪涛论定司徒还上书贤奸皎皎列前除炙手气焰有时尽保全忠谠论非虚况看喆嗣绍前修慰藉虞渊援鲁矛啬前丰后较孰胜且有竹帛光千秋

　　送苏直指云浦由三晋移节濩泽【有序】

　　直指苏公三楚人豪也其立朝大节所献替摘发者悉闗安危消长之数未易更仆论其按晋也当绣斧久悬后吏牍填委数十笥公剖决如流浃旬立办犁然中肯岁大计纠弹贪墨长吏以上数十人肃然澄清矣至行部虑囚刻意平反俾戴盆者共耀光明有古下车泣罪风三晋啧啧诵神君不置乃无何有中州观察之推矣一时中外咸愤懑为不平而公归思甚浓澹乎有以自适也发为诗歌一夕数千言间出相示忠厚潇洒葢公妙解禅理已臻大觉一切功名富贵直浮云视之泰宇定矣忆昔公为中翰严待罪虞部邂逅于西朝漏舍词组倾葢嗣是不通闻问者六七年乃复执鞭弭以事公晋阳初入晋严以冀宁分藩循例迓境上既有事于大阅及文武闱皆奉奔走比按节河东则严又以公鸿芘先量移蒲坂矣周旋浃岁岂非夙缘公推心置腹往往出堂廉形迹之外兹自河东移节濩泽未几且得代南还严夙抱嵇生之癖年来感公知遇未即挂冠行且谋引去后晤未卜临期黯然严最朴■〈木敕〉不娴声律勉缀数言亦中情之不容自禁耳异时展卷或堪捧腹也
　　往岁晋国逢阳九藴隆虫虫戌连酉蹲鸱乌昧何处寻壑转老羸壮者走柱后恵文此时虚萑苻潢池啸聚有弹压咸思暴胜之绣衣持斧频回首有命一朝畀苏天孺文风采已先传国人望君如望岁蚤见河汾春色妍累疏乞休休未得幡然受赠绕朝鞭西来马首澄清始恵露仁风溥大千乱民乱绳理不急卖剑买牛旋自戢去甚亡何害马驱劳来未久蜚鸿集得情惟念孑遗余谳狱每为累囚泣一意平反挽太和雨旸时若蒸民粒鼠牙雀角牵姝嫠大书严禁示转移头会茧丝清解绶根株薤本拔褰帷撤除驺従乗传日大简车徒阅塞时数年官事浃旬了到处登临有所思风味眉山自潇洒情澜性海何如者文章三昧属家传游戏霜毫总大雅恠底风霾撼并州离思歘忽嘶骢马浮云聚散公不惊满腔温厚凭诗写天王原不负直臣豸绣如故金紫新热闹场中谁是主繁华梦里未为真读公新诗见公意词组咽喉每逡巡只今典刑将渐远临岐那不泪沾巾

　　寿金陵沈年伯母

　　君不见沈氏母半世心如熊胆苦良人蚤背二孤穉课读灯前数夜鼔凤毛五色一朝成九万飞如大鹏怒衔来阁下紫泥书婉转双龙护天语旁人羡母母反悲曲房掩袂泪如丝夫君墓树堪作柱那得见儿身贵时

　　南中二老圗诗【有序】

　　四友圗成题咏不乏会华翁总留宪而何翁亦转留刑复寄余二老圗序二老周旋秣陵协恭昕夕不啻周室之有共和惟余孑然辇下二老远书恵寄倘亦招徕襟带之意乎因念聚散偶然晤言难再惟友生之差可乐舍吾党而谁与归亦称四亦称二睢阳会屈指五人或在北或在南耆英堂心聨一席且也年齐绛县术羡龙城文昌并列于中台础柱分肩鸿巨埙箎相期于不老恩波共迓升平五阅岁而穆然思会计当乎羞为四卿之一再披圗而冁然笑须眉宛尔可容二老为三所怅南北既岐升沈渐异茫茫萍水雁行已怅离羣涓涓淄流麟阁敢希并驾人于同年亦有情乎闻其语矣今虽千里不殊面也庶几遇之述香山雅慕醉吟先生追雒社彷佛资圣故事聊摅短引敬质名坛
　　南极老人星不孤轻风洒洒披佳圗青城何来紫烟气羡门园客无时无我亦颓焉自放思蓬壶年来鹿鹿造物驱拮据职业形神枯闲牕展对快硕肤须眉欲语欣吾徒一掌留禁释不辜一总陪宪饬廉隅载读高谈稷下与呉歈滴滴灌顶甘醍醐曺刘可役屈宋奴酒后耳热歌乌乌翩跹曳履钟山趋不譲当年九老在东都道能随物化身肯要人扶仆本淄黉一耄夫蒲姿亦与名贤俱五载艰辛东野御居然滥吹齐之竽夜行秉烛胡为乎菊荒三径真为愚咄哉二老皆通儒寿身寿国道味腴君不见齯齿重生鬓欲角増筹赐卣良非迂

　　式谷歌

　　自昔中原歌有菽教诲尔子期式谷元亮虽有五男儿衔杯委运拟恸哭余初鞠子苦艰辛年近半百始诞育壮儿孱弱且多疾爱养娇痴徒碌碌目今年垂十九龄胷次茫然真朴■〈木敕〉有儿生晚又八禩宦邸嬉戏相追逐诗书诵时转眼忘督责纔加便嚬蹙孚儿襁褓尚未离贤愚优劣应难卜吾今罪废且衰迟一声长啸入幽谷箕裘绍述莱尔曺安得文行常郁郁立身孝友植本根当效汝父与伯叔任子官薄不足为局蹐辕下空匍匐人生不学止滥竽何异冠裳被禽犊式谷回首成絶响陶诗歔欷不堪读尔曺従此须努力荏苒光阴如转毂勿甘暴弃堕尘埃人为刀俎己鱼肉

　　请室课子歌

　　淄黉老叟鲜机心四十二载点朝簪中外南北频拮据度支承乏惕影衾六年持筹嗟仰屋华发种种类临深匪朝匪夕躬尽瘁畏首畏尾力难任黔驴技穷驽马殚倦鸟回首思高林屡疏乞骸玦未赐一言忤旨狱吏侵只身狼狈困缧绁十龄稚子相追寻俯仰天地等逆旅依依将雏祛烦襟忆昔夏侯与黄霸异姓授书传古今况尔年少方趋庭好惜寸阴如寸金君子患难行素位经史乔梓足哦吟天王神圣公论皎浊醑逡巡对月斟

　　戊寅夏日题泌水园

　　曩辞藩臬守衡门卜筑先开泌水园名缰牵人苦不解荏苒念载托空言羲爻倐踰亲鱼鸟此地初构亭与沼亭对青山绕翠微沼涵碧水通深窈乗风坐月景偏竒栁色莲香竞陆离有时独步或揖客一觞一咏足栖遅更忆孔门各言志惟有点也契圣意兹园可浴亦可风依稀似得狂客致老态龙钟厌世纷何殊野鹤与闲云科头跣足聊自适门外阴晴付罔闻

　　腊夜侍家大人与陈明轩陈荆泉待月清晖亭

　　腊夜邀明月衔杯祛暮寒高谭霏玉屑胜友傍芝兰生意涵枯干惊飞见羽翰漏更何必问徙倚遍雕栏

　　六弟有美才恐其荒于嬉也漫赋相朂

　　彦士吾宗少才名逊尔先胜情酣一石雄藻洒千篇幽谷须腾翼青云蚤着鞭无为抱楚璞沦落怨流年

　　河东请告归次黎城阻雨

　　孤城沾宿雨旅客困征蹄冀北音难至齐东望转迷金风入夜肃蛩韵趁人低留滞中山道式微吊古黎

　　游范公泉

　　春日探竒胜晴峦入望来翠屏千丈列石窦一泓开促坐争长技分曺命巨杯山灵应自喜桃李映莓苔

　　游青云寺

　　崒嵂深山里青云傍紫霞如来禅土净释子梵音嘉缺月孤峯影堆金满岸花平台当落照转觉兴无涯

　　清明邀诸兄弟过南村因至桥畔流觞

　　埙箎集令节信步过桥头涧水潺湲泻杯醪次第浮媚人花欲语唤友鸟相求行乐须乗兴悠悠看水流

　　小疏条陈饷务有感

　　沦没封疆痛凋残战士悲出车厪庙畧空杼罄民脂纤啬宁甘谤勲名敢冀垂何年烽燧息衡泌任栖遅

　　戴罪蒙恩张华东年兄赠诗答和二首

　　风波尝注目戅性奈余何持议逢时少抗章忤旨多金鸡欣在宥巢燕喜仍过高义戢良友殷勤白雪歌
　　持筹嗟太拙贾祸竟如何臣罪丘山重君恩浩荡多罢牛丹陛念【明旨云念其哀病日甚】蹇卫故园过食力惟耕凿妻孥共啸歌

　　寿高栁溪封翁八十

　　齐鲁归先进枌榆诵得全灵根元不染粹质自逾妍植操松筠厉推诚金石坚更饶侠气古剩有素风偏博雅同高允冲和类偓佺清时轻拾紫华发重思玄喜约寻真侣闲移载酒船临淄五亩宅傍栁一溪烟经术趋庭授文章染翰传恩纶来舜殿褒衮戴尧天八袠逢初度三朋敞寿筵花魁纷艳发月色倍规圎奏曲咸翘颈称觞共比肩济南充道路蓟北溢郊躔玉斚摇琼液雕轮控锦鞯婆娑惊皓首矍铄羡长年令子鹓雏美中朝骢马贤谏书开睿思簪笔肃官聫泽洽千山润风行万国宣秩加卿贰上勋在锁闱前况有芝兰长而兼雨露鲜醉歌声缅缈戏舞彩蹁跹愿保乔松算常看沧海涓遥瞻园绮伴时寄九如篇

　　初夏燕集张华东年兄黄山会景园

　　副岳临玄圃高梧隠綘房几拳凝翠霭一勺聚沧浪恰遇清和日欣逢正觉场灵椿推总宪丹桂羡诸郎谱牒招曺偶姻聫萃绣裳阳丘三璧玉桓邑两琳琅邂逅及参佐丰标俱激昻嗟余惭朽质亦幸齿班行野旷容疎放时暄荫晚凉雄风多岸帻霁月在雕梁歌啭雪儿艳屏开云母光呼卢情愈浃下榻兴弥长高论窥今古清言洒肺肠凌晨瞻法座孤峭礼空王兔柴峯峦秀仙踪石印彰青精煮作饭松蕋啖生香金谷堪同咏兰亭可嫓芳驱车薄暮去寤寐忍相忘

　　濮州张侍御在嘉靖中弹劾不避权贵廷杖足跛后晋符卿致仕殁数十年而子沧西登第具册索诗因赠

　　栢府森森五夜寒当年直气震长安雄心欲扫豺狼道壮发时冲獬豸冠濒死不言臣节苦余生惟戴主恩寛悲今吊古情何极遗草令人掩泪看

　　清明偕诸兄弟拉友游青云寺

　　四围崒嵂插苍穹路入青云一线通石隙泉流疑潄玉松盘涧曲漫吟风骄嘶金络惊羣穉飞瀑雷轰震梵宫游兴正賖山色暝归鞭遥盼月朦胧

　　六弟寅新构醉吟亭

　　曲槛疎篱结草亭醉吟相伴昼还冥烟笼晓树供诗料露浥春风映酒馨七字喜従酩酊得百瓢偏为浩歌醒竹林高况今何似爱女新书座右铭

　　八弟肃西园芍药

　　春花片片蚤飞扬国色独留殿众芳红丽丹砂争炫彩白逾琼玉暗生香喜随豪士开芳燕懒逐佳人上艳妆把酒相看无限意好收风味付奚囊

　　赠曹逸人长庚

　　蚤谢青袍飡紫霞春风到处即为家经翻贝叶禅心寂鼎煮黄芽仙气賖百斗陶陶天作幕千言纚纚笔生花情深把臂怜同调惭负琼瑶报木瓜

　　丁未清明后一日偕潘茂昆郡伯登峄山

　　灵气遥分泰岳来篮舆登眺信竒哉千寻峭壁撑云出万壑夭桃映日开仙洞翛翛常欲雨古碑矗矗半封苔相携赖有安仁在选胜题诗共举杯

　　壬子晋闱中秋陪苏云浦直指明远楼玩月

　　碧海高飞白玉盘危楼永夜许同看谭分贝叶尘心浄人在氷壶慧眼看千顷玻璃浮桂影一杯沆瀣傲霜寒殷勤为祝多才出疑有奎光照画栏

　　赠别苏直指

　　乌岭苍茫滞远林使君骢马晓骎骎披衷浃岁堪回首极目穷途逈系心楚岫云飞迎藻思江干潮落祛烦襟清时未许潜威凤终向枫宸献六箴

　　河东请告

　　忆従春日束归装梧叶惊飘逗晩凉尘世已知多缺陷微生转觉更苍黄寸心一夜飞千里削牍终朝奏八行何用名缰牵懒吏梦分蕉鹿笑亡羊

　　贺许绳斋宪副擢符卿

　　把袂河东岁月遄论心千里托飞翰山惟长白青青见路自中条隠隠看翠捧五云金案篆花飘双佩玉琅玕圣朝侧席期名世国士还摅一寸丹

　　王邑侯招同高东溟中丞游苍龙峡即事

　　咫尺仙岩愧未登使君携我上崚嶒深潭隠见龙鳞跃古洞硿礲鬼斧凝酾酒烦襟浑欲脱倚栏尘虑若为澄浮名已断人间锁従此山阴兴可乘

　　西固道中

　　对峙双峯云际巍洪波滚滚日邉回桥无根蔕仙为造阁在虚悬佛自来【有鲁班桥观音阁俱悬崖栈道】日暮云烟迷岫霭夜深风雨落江埃几畨叱驭勤王事辙迹逡巡遍草莱

　　阶州道中

　　境入阶州势转雄高山流水祛心蓬迎风稻穉鳞鳞翠映日椒馨晔晔红【阶近蜀多稻椒】万像仙灵垂幻迹朝阳禅脱证真空【万像朝阳二洞名万像深邃竒诡备诸形态朝阳有化禅师肉身近二百年不朽】岷江一派流初远裘葛迭思逈不同【岷江入阶为白水江约四百里寒燠顿异】

　　壬戌长至后值万寿节时齐蜀同月献俘

　　何幸功成奏紫微庙廊従此慰宵衣侍臣鹄立闲绵蕞宿将龙骧拥佽飞况际呼嵩纷辑瑞更逢吹律启阳晖鹓行拜舞欢声沸侧耳铙歌傍彩旗

　　癸亥夏五祷海祈风有应郭赞司以诗投赠倚和

　　衔尾艅艎出淼茫酸心玄菟旧封疆征徒欲饱千仓粟息飓还资一瓣香转盼鲸波皆顺轨须臾鹢首竞张樯圣明自是如天福海若而今亦肃将

　　送李懋明中丞擢少司马兼归省亲二律

　　畿南建节羡中丞入典枢机骏誉腾瀚海烽烟看昼息潢池氛祲见宵澄位居北斗司喉舌官自西台任股肱糠粃更兼砂砾质怜余疎拙巧相承
　　海上寒云护帅旌滹沱氷合马嘶鸣燕山未拥趋朝节兰渚先分曳履声落日片帆彭蠡泽倚天长剑豫章城悬知到日春偏丽何限莱阶娱彩情

　　丙寅春祝东宁伯焦太夫人

　　六珈屡下浄光天翠节琼章鹤背鲜舞袖生云多异色宫袍挂月不知年綘趺欲照轩辕鼎青鸟争看太乙莲别有仙家金镂管歌成燕喜倩人传

　　留计移疾东归途次咏懐

　　蒿目风尘赋倦游恩深赐玦拜宸旒人生若梦老方悟世事如麻病亦休华发羞为丹毂恋旷懐好共赤松谋堂开姱节书千卷【拟用明旨建一草堂】枕潄闲闲伴海鸥

　　丁夘三月望前一日邀于■〈鸟乚〉先登冲山分赋

　　嘉客遥临暂启闗相将别墅眺春山溪流似鉴宜供潄村酒如渑解驻颜霭霭峯峦形倐幻鳞鳞墟落望中斑不缘衰足妨游兴藉草盘旋薄暮还

　　四月朔石隠园小酌用■〈鸟乚〉先韵

　　夏屇春归花尚红披襟更喜故人同烟霞秀色山堪饱松竹浓阴圃可宫盘荐畦蔬无异味堂开瓮牖有薫风栖迟自笑真疎放惭负清时奏最功

　　送孙龙拂太史还朝

　　榴红行色映恢台折栁缤纷荫水隈夙羡掷金孙绰赋今看前席贾生才蓬池日近频颁鲙鳌禁云深半覆槐次第丝纶劳启沃三篇说命补天裁

　　题清朝四友圗

　　追随赢得步趋寛千里修途百尺竿曳杖应随野老后弹冠犹续少年欢漫言岁月惊非故却羡须眉未改观一幅丹青传妙手松筠遥映在云端

　　送冢宰闵曽泉予告驰驿旋里二首

　　封章十上乞闲身天语春温动路人乐圣堪倾乌氏醸投簪欲饱太湖莼青门竞羡新疏傅紫阁仍传旧统均多少人伦思玉尺东山宁久卧璘珣
　　风月平分入锦堂罥云老树郁苍苍杖藜数点孤峯晓蜡屐一生几两忙龙隠具区犹带雨葵悬魏阙故倾阳相看剩有烟霞骨寤寐淄黉未可忘

　　送大司空曺葆素予告驰驿还里二首

　　桃花潭水怅分襟宦海谁能不陆沈老我秋风徒忆鲙多君逸兴蚤抽簪玄圭正聴星辰履白社俄分烟月心万古青齐青未了几时把臂共探寻
　　深入白云莫算程临风相送几驰情山含逺意遅轻屐水约回波问旧盟春醉人推新社宰道装谁识故冬卿只今圣主方宵旰縦卜东山卧未成

　　送南大司冦沈何山年兄予告归里

　　秋叶如蓬清露盘遥闻莼鲙倍加餐东山岂为苍生卧北斗长悬法曜丹竹马有缘白发旧西湖无恙海鸥寛看君仪羽云霄上媿我陈情墨已残

　　送孙瞻园兵宪还秦

　　西风拂拂起燕尘一策垂杨影外身茹蘗芳名犹在蓟凌霜客梦已先秦当年筹国惭分席此日临岐倍惨神闻道崤函烽火息但逢征雁即懐人

　　送江岱宗民部归新安

　　相看一策出都门此际离情未可论似我衰颜应草野如君英茂亦丘樊故人意惨秋云澹逐客神凄夜月昏白岳黄山高卧处须知盛世有余恩

　　挽南铨正郎王文水

　　北地风高旅雁哀故乡千里讣音来百年文武协三徳念载行蔵付一坏魏阙羁臣残骨在天涯姻友梦魂回怅余凭吊知何日极目乡闗漫自猜

　　乙亥正月祝张华东年兄七袠

　　亚相勲名斗极悬功成身退领云烟古来龙马神元王世外鸾骖兴自便径转月萝青嶂晓樽浮露桂紫霞鲜仙人白兔前身是甲子何须数绛年

　　和张华东年兄淄城夜饮

　　榻下茒斋骢驭巡烹蔬设醴意殊真韶年共躐云霄路晩岁相将丘壑身胶漆情殷浓似澹埙箎谊重久如新向平未了何须问蹑屐登临觅友人

　　丙子初度感懐

　　蓬弧六十八回春潦倒颓龄媿此身学圃祇期松菊茂传家岂虑子孙贫喜闻翔骑初奔北愁聴长鲸未息尘但愿太平调玉烛烟霞高卧庆芳辰

　　偕杨张两年兄登岱

　　排云直上叩天阍石磴嵯峨杖履存汉畤几经蔵玉简秦松曽此驻金根俯窥徧瞩获麟野远眺空疑系马门夜宿峯头寒彻骨同人虚约探朝暾

　　韩中丞仙洲圗

　　开府归与乐事賖名园飞阁枕沣涯桥通芳沼横朱槛泉激回湍瀁雪花缥缈峯头鸾鼔翼嶙峋石窦笋抽芽扁舟晚钓一轮月曲洞晴分万缕霞碁局共弹松影静金尊长趁竹阴斜溪翁雨过呈芝菌仙子云临寄枣瓜三岛疑従尘世觅十洲堪向个中夸已知在涧吟梁父更取临流砺莫邪絶塞烽烟犹未息穷檐榷采正含嗟谢公夙系苍生望宁许东山恋物华

　　题四友圗用香山体

　　长安为觅壬辰谱纫佩相看几故人共荷清时聫八座每逢雅集拚兼旬低徊素发三千丈颉颃青霄四十春松栢岁寒终不改波澜世事莫重陈诗缘兴会旋成韵酒对心期讵问巡醉后披圗従指点商山吾欲卜芳邻

　　惜庭花

　　提瓮汲新水阶前着意浇好花初烂漫底事苦飘飖

　　屈指归来日效白体七首

　　屈指归来日中秋桂影圎赏心无个事棠棣倍相怜
　　屈指归来日东篱花正开寒香三四种斗室共徘徊
　　屈指归来日悬弧逼贱辰蓼莪空洒泪茒茨却无春
　　屈指归来日依然韦素看杜门甘养晦当路耻相干
　　屈指归来日清贫守故常缊袍体自暖藜藿味偏长
　　屈指归来日荒园满绿苔夷犹堪得句放浪可衔杯
　　屈指归来日竹桃正着花还应识故主烂漫吐红霞

　　拟游黄华洞以大风不果

　　咫尺困罡风黄华不可见山灵解妒人蔵却本来面

　　赠曺长庚二首

　　世情洗尽直如弦躭酒工诗妙悟禅莫道曺丘空四壁满嚢珠玉总姢姢
　　蜡屐行吟逸兴多墨花飞洒遍山阿道经写罢无他羡翻笑羲之欲换鹅

　　汉寿亭侯墨竹

　　凌霜心事许谁知书付萧萧竹两枝秘意当年浑未解丹青千载绘新诗

　　戏东曺长庚问病

　　为问东村曺长庚匡床何事负春风药炉初沸参苓饮好泻纎纎玉手中

　　壬子初春有感

　　荏苒春光去不还朝来白发镜中斑簿书扰扰成何事返我山中学驻颜

　　于■〈鸟乚〉先天才隽逸久别乍晤感喜交集长至有诗倚和二首

　　阳生缇室初惊序斗灿奎光已映身三十年前铅椠友于今重作论文人
　　但着千秋不朽业无劳深羡宰官身若教科制仍词赋君是龙头第一人

　　壬戌长至有感时事漫赋二絶用白苏韵

　　一灰葭动新吹律五夜香焚旧检身笑我硁硁还碌碌圎通常是不如人
　　泰道将亨尚未回侧身天地一孤荄故园松菊今相待屈指春和归去来

　　真如寺春日杂咏二首

　　籍田旷典萃鹓斑萧寺孤臣抱膝眠戅骨自嗟还自艾梦魂空绕御炉烟
　　家音读罢暗销魂季子疾侵仲议婚堪叹此身同桎梏爱缘抛却任乾坤

　　和张华东年翁斋居祈雨韵

　　雷电惊心夜不眠一朝浩荡九霄传初衣已遂无他愿但乞时丰供税钱

　　途次和张年翁咏桃花
　　绿杨春树荫芳邻中有夭桃别様新马上不烦频指点好花应笑白头人

　　丁丑夏月和韩邑侯喜雨二絶句

　　青鬃谁驾代天工一夜甘霖万井同岐麦共欣沾化雨虞弦还喜奏熏风
　　夕曛洒润抵朝阳悔祸天心忽降康试向翳桑阴里聴声声布谷唤人忙

　　戊寅正月寿张华东年兄七十三初度兼订观海之约

　　宦海同游五十年归来衰鬓各皤然于今抛却人间事共向王乔问大还
　　传闻海蜃幻楼台仙屋筹添瑞气开岱岳孔林游屐徧何当把臂向蓬莱

　　石隠园蔵稿卷一

　　●钦定四库全书

　　石隠园蔵稿卷二

　　（明）毕自严 撰

　　○文一

　　云间雅奏序

　　夫文之称雅何昉乎葢自宣父删诗风存国俗雅载王谟而雅之义始着国俗采之方谣间有征夫思妇凄凉惨结之声王谟笔之禁署则多哲王硕辅相与蜚扬鸿骏铺张盛美之什其词典重其旨深醇无钩棘无萎薾故综文家往往鹄而树之乎雅雅者常也正也匪常匪正离厥鹄矣余不慧不敢谬托知言顾于秇事间尝染指窃鼎一脔以故释褐后犹津津喜谭秇不厌葢农人说农贾人说贾自其所好非其能也又幸承匮云间云间故机云里称风雅奥区都人士家抱荆璧人握隋珠即谈秇而求轨于雅道舍此奚之焉余观近日之文多影附响传千人合喙如羣瞽取道一夫相与按肩従之进旅进蹶旅蹶不自持也惟云间各建旗鼓独成队伍不肯饾饤剽掇丐人牙后余馥为膏容今其文具在可覆按是宜众噪无谐声哉而顾族而命之雅何也葢惟不能为创也乃不能为谐苟能为创也则庄■〈女间〉者取傅典依经无取株守剑刻■〈女间〉者归雅瑰竒者取穷神极变无取佶倔聱牙竒者亦雅比如金玉相宣丝竹并奏器数则殊而成文协律无乱无奸节韵常合向所谓钩棘者萎薾者一切扫去惟常惟正之兢兢又何弗谐之有余既喜谈秇诸士子复谓余生齐鲁渐靡文教以为于此道必有窥睹故无择衿生髫俊争以其文来就评骘或矢口风檐或湛思芸闼或従余拈题印可材不问类构不问时总之不离乎雅者乃入是刻刻成弁之序且更有讽焉夫士于雅道微独文词间也居同闬也而习为诽上撡下则称狂出同游也而工为游声借誉则称躁仕宦同功名也而饰虚亡实燕石而寳函则称浮夫是狂与躁与浮盭乎雅矣而当其始为先资也未尝不诎旁蹊而崇大雅则言之未可信人也如是今日余及诸士相观摩维是编他时余従诸士相征信维是编倘其贞固纯实躬必逮言以共朂乎雅道居名儒出硕辅令海内正襟而襃文行必口实吾云间是云间士又不直以是编重也余有厚愿焉故始终敢以雅之一言进

　　苏松武举乡试录后序

　　岁在丁酉姑苏四郡举武士于乡时岛倭狂突再犯我属国侍御秦公夙夜兢惕选将练兵圗固我圉而尤仰体天子拊髀颇牧思拔一二虎臣称上任使葢是役也载毖载慎凡得士五十人以献籍既成自严谬列校售当用一言醮士夫职守文墨改步而谈干戈见谓越俎顾与农谈耕与贾谈贝従所习也则兹醮士舍战奚谈哉第呉士讳言战久矣二百年来弦诵圗史以为常若乃覩矛戟则心悸闻铳炮则掩耳却走者皆是也当嘉靖中岛倭剽呉纔数百人而大江以南连城累十无能发一矢摧其锋者时胡李两公为政调集楚越精鋭数年而后克之天下自是目呉为无人夫呉果无人哉子胥用吴破楚威晋詟服诸侯项籍用吴灭秦鏖汉分裂四海彼亦吴人也昔胡以劲今胡以脆毋亦恬愉既久举精华果鋭之气阴销默耗而不自知欤闻之战勇气也气不鋭而能制敌者天下无之顾气听于心犹卒听于帅心之所至气必至焉自严朂诸士策勋报国请従心始试观诸士环集辕门跃马弯弓鹄在其左中必左者心乎左也控弦比耦鹄在其前中乎前者心乎前也及锁闱射覆匿绪蔵用莫可端倪往往曲中心乎覆也然则心至气至而决胜因之此足以观矣尔多士果能外不有其身内不有其妻子断脰决颈主上是为将奋迅激昻之勇于是焉发冲锋陷阵之能于是焉出靡坚不摧靡强不破即缚长鲸筑京观讵云难哉夫御盗者之与盗者等人耳然而十不当一葢盗之心必死而御盗者之心不必也故士之心诚必于死绥谓前有劲敌吾不信已不闻润州妇之扼虎者乎虎入其室攫其姑妇操梃挞之虎为所毙而以其姑返夫弱莫如妇然能出姑于虎口心爱其姑也倘多士爱国诚若妇之爱姑宁复有敌猛于虎者耶而奈何甘心令天下目呉为无人哉多士朂诸

　　山西求生录序

　　直指苏公之按晋也毎行县录囚徒辄平亭疑法其従死比而傅生议者娓娓言之彻至无遗理曲至无剰情了然于心复了然于口与手真若隔垣洞五臓矣葢一念求生笔端自有造化即公亦若不自知也既竣事录其语成编某拜手受而卒业焉因叹曰医生道也人亦有言学医者人费则何欤是不求者之过也不求即生道可以杀人矣况乎书狱之家以法杀人者乎若晋之多辟则犹有足求者其民好轻生又好倾人之生以自快也本自投缳而以为有引绳者本自落井而以为有下石者本自试毒而以为有进而强之者本自刎颈而以为有持太阿而授之柄者本怼以手自捣以头击壁户柱而其所伤实类见疻絶无毫发差者案验之茫不得其状也求之证而所左袒之人不难以舌剑辅之求之伤而所索瘢之人不难以口沙射之若求之爰书而所锻炼之人又不难以墨兵攻之三求者皆求所以杀而此囚宜无生理矣不宁惟是也杀人者死似可无求矣然无如齐力共驱者何也合数人以格杀一人其间下手轻重微论旁观目眩即当局亦自茫然安所得制其命者而断之大都暗中摸索耳即不然亦无如怨家告变姑后其仇雠而首所欲齮龁之人与所易恫疑恐喝之人何也其人不贿而竟以不贿堕竒寃贿而又以贿持左劵待讯者通诬者穷而应抵之人固得以间执其口谁得为分明之犹未也伤亡几何也而加功以趣其尽局外亡相与也而借躯以报其仇又甚则明明乎手刃人也姑归难于未获彼借以徼未减而续获反无以自解焉明明乎途之人也妄蔓引为同盗彼借以脱真党而横罹者反无以自白焉诸如此类求之不精此囚又终无生理矣非无生理也无有为之求者也非无求之者也心不苦则不深入心不慧则不照彻心不虚则奏当之成虽咎繇聴之犹以为死有余辜也扁鹊不能生死人而能因其可生之道其于听囚之求生也亦若是而已耳然世之为扁鹊者几何人哉可叹也故吾于公之录求生而深惟其意也圣人之言曰雷雨作解君子以赦过宥罪又曰五刑之疑有赦贤人之言曰求其生而不得则死者与我俱无憾也夫圣人之言如天故直以眚灾肆赦为任贤人之言如地地承天者也故犹若有得有不得焉非必其量不同实其分有然者即此意而推广之君犹天也臣犹地也今上屡诏天下停刑固直与之以生而公苐曰为之求其生而已无成而代有终其纯臣之用心乎某従公周旋久无能佐旁求之资而公且谬以为求于某而有获也则其求之勤可知已故漫述数语用弁简端以明公勤恳无己之心且以示后之书狱者毋惜纸费而轻以人费也则所谓上医医国者欲检方书当在是矣若曰活千人者封则公悟彻六通已断名根久矣计当不屑此即某亦不敢以此言相谀也

　　刻署印须知序

　　余以闇劣待罪晋阳惟是察吏安民为兢兢第道属州县颇繁阙官时有而治中别驾尤鲜毎遇摄署四顾乏人间委州县倅贰旁及广文即素猎声称多旋踵败事非墨则溺矣葢疾首腐心者久之王觐在迩代庖益多言念民瘼脉脉闗情因思人岂尽不才或无为提醒故举足成谬迷耳偶检行笥得吕司冦新吾前抚晋时所辑署印须知一卷乙未入计孙冢宰立翁时为御史大夫曽先期颁布宇内今取而读之开谕谆切正署官对症药石也亟为校雠用付梓工俟传檄摄署辄人给一帙以比于耳提面命之义庶有瘳乎倘弗若于训则三尺具在谁敢私焉语云前车之覆后车之戒前事之不忘后事之师也又曰一命之士苟存心于爱物于物必有所济倘诸贤有味斯言而三复于此编思过半矣

　　河东兵畧序

　　岁己酉庚辛之交河东大祲夫运在金宜穣而旱而毁计然七策不尽可用也所在易子析骸莫必其命萑苻之佩牛带犊者走死地如鹜■〈犭回〉又时时蹂蹸我河上无虚日天子俞主爵议従田间起绳斋许公来视兵事公至首行部阻深僻远将皆必有车辙马迹焉毎下车延见吏民劳问疾苦虽耘牧婴妪无不周咨拊循者溥施予哺饘酏矜寡昧圉奸虣汰贪墨平输纳簿金矢禁厨传严保伍警斥堠民是以有宁宇盗是以有戢志乃其兵策之大者尤在大创徊问扼塞几何处某所可地守某所可堵截执殳之士几何人其可以贾勇先登者谁氏之子也周官之移甲而具财用者何若汉法之践更者何若天堑岂能飞渡其借冦舟者何以听彼坐而饷者蟊螣耶介而驰者象人耶何以不为百姓出死力鞭七人贯三人耳岂异人任也葢精神与文告俱流赏罚与指撝并用而■〈犭回〉一再失利去従此不敢窥平渡闗矣会公以祝厘行重念天子恩不忍忘河东即不忘■〈犭回〉遂手录其已事成篇而自志之曰河东兵畧余读而叹曰甚矣公之知兵也详哉乎言之矣直畧也与哉又宁独河东也与哉大者军旅微者奏当而兼焉难精者君子不易检者小人而兼焉米盐凌杂簿书期会而赅存焉是兵刑之脉络相通也是司马辨论官材司徒井田军赋之指也是黄颍川之精力独能行而诸葛武侯之所尽瘁军务者也赵营平晋人也所伏羌亦■〈犭回〉类史称其沈雄有方畧营平亦自言愿至金城圗上方畧乃当时徼玺书报可者屯守而外无多也岂惟无多疑有班史傅益之者非尽出营平舌本也是二者公皆过之畧乎不畧乎乃若所畧则有之不铺张于前不夸诩于后是也当■〈犭回〉氛未靖天子且破留中例用公乗机蹈隙条事论功安知不为封拜地而仅烦记室示不忘己也嗟乎公可谓不贪功者矣然何以不并此己之兵势国之大事老臣不明言利害谁当复言之者是又营平之长虑而忠荩之远谟也且公以太守为前茅而谬推余为后劲即诸铜墨之长一善必有记籍焉公之心可见也嗟乎公可谓不贪名者矣夫公介性所至雅负竒节已信于士大夫矣亦有知其不贪功不贪名者乎是可以告天下之治兵者使公一旦筦中枢颛外阃得尽展其竒畧其竒功应笼葢人上而犹仅符卿相畀岂非以不钓竒之故耶若余则真录录无竒者而独于公有竒契且余与公生同里与公季举同籍余先为云间李而公之刺郡后之公先为秋曺而余之入署后之余先公参藩晋中而其副臬也又后之神相萦也趾相错也斯其机缘亦已竒矣知公宜莫余若岂待西域反侧而后知定远语非平平耶至公惓惓称太守策太守惓惓传公策交相爱也操斯以往何向不克是又可以告天下之同力而治兵者

　　东皋漫录序

　　东皋漫录乃余年友参知毓竒杨公林居所裒辑者也上自战国先秦两汉迄于唐宋胜国中间人物妍媸国是臧否兵机胜负如正直徳量忠烈明鉴以及险邪倾陷权势谐媚之属分门别类聚成一书离为八帙将付杀青以广其传而授简猥命余序余与公生同里举同年师同门服官同起部宦游同淮扬公家于安徳为南北水陆咽喉余往来燕京出入必经其地至则投辖下榻把臂论心臭味相符是知公者宜莫余若此公问序于余也余受而卒业辄叹纪载自昔若二十一史为剖判来一大部旧朝报几令人童而习之皓首若河汉无极要惟读史在胸中有吃紧线索腕中有信手筌蹄目中有照垣池水意中有运斤郢垩始可与言史可与言读史不则史自史我自我往往考证讥商隠之獭祭鱼记忆费燕公之绀色珠虽博古晒腹有余而摛词夺簟不足良有以也公自万厯庚戌解组杜门郄扫于史无所不窥当其触事会心随读随笔如春蠺之抽丝匪湿而不入匪干而不出如良农之殖稼日新月盛不崇墉比栉而富仓箱不休如齐王之食鸡跖千而后厌腹如长康之噉蔗次第渐入佳境葢自有史后通鉴兴有通鉴后纲目兴尝譬涑水于厯代犹爰书新安于爰书犹铁案此录伐山二家碎金羣乗获寳聚沙拾珠象罔几与公家执戟法言太玄竞爽先后无俟有子云知子云也东皋十亩地系公所栖托絶移文于草堂寄盘涧于菊径因得以寤歌余隙适志副墨伎俩信惟灵均逐而着骚虞卿穷而著书自当不以彼易此矣公夙擅才名由花封而粉署而兵防政务纠纷无不咄嗟立办偶为当路所枳暂返初服比今睍消雨雪中丞直指累疏推毂环召恐难卧穏东皋矣夫赵韩王以半部论语侈口佐命况以一部全史千古提衡出而匡时经世于补天浴日何有敬拭目以俟

　　正韵类钞序

　　夫备万物之体用者莫过于字矣汉制尉律之官勅学童十七以上通九千字者试为吏挽近字学不明习为卤莽灭裂诸读书而不识字者比比也明兴稽古右文太祖高皇帝因休文韵多用吴音命宋学士辈辑为洪武正韵音律本中原注释罗经史其六书之总括斯道之指南乎闳览之士披载籍而未谙辄思检音义于正韵迨手是编又复汪洋郄顾莫测津涯何也字既未习则噤不知所呼其何以别声而辨韵耶近世刻有海篇直音虽觉直截易于检觅而其音律或与正韵时有抵牾兼以注释潦畧令人不无挂一漏万之叹岷山分在穷荒简袠甚渺独有正韵类钞镂扳储之有司余因得寓目焉先以形析字类随以韵冠字颠字缘区分音随字注释义胪列靡遗别韵旁出附见葢合正韵海篇二书而一之俾按形索字者不劳余力而可烛照数计至便也岷山学者苦无师承其于音韵点画往往谬宫商而淆亥豕则是书尤岷山士人对症之药顾原刻不列纂辑姓氏而梨枣岁久亦多损剥散佚者余访之故老乃前任宪副京山刘公督诸文学所辑书也刘故楚名家曽刻道署题名碑记其吟咏篇什散见于纪乗流传于郡邑者戛戛乎金石之音也是书嘉恵后学匪浅而可没其名且湮其传哉因属抚民郭二守补其脱落葺其雕敝然后复为完书播之缝掖傥亦熙朝同文之一助乎二守博学好修克绍箕裘信楚材之良也是书之兴固有数云

　　奉常邵先生奏疏序

　　窃读易之兑和于初为吉孚于二亦吉商于四为有庆引于六为未光而独来于三为凶正以兑上兑下刚中柔外刚柔合而和且孚商且引曰兑亨利贞此其说于谏臣为最急古之箴尹保氏补阙拾遗若皋陶益稷之陈谟仲山甫之补衮率是道也夫圣人说易深远凡言吉凶悔吝之际谆谆以贞为训而犹期于兑说余读翼廷邵先生奏疏知先生先后委蛇琐闼间其庶几于贞者乎葢先生従中秘擢司谏为斌斌博物君子扬厯户兵刑工礼五垣诸牍数十百上靡不侃侃批鳞凿凿中欵一时宫府中外谋王体断国是悉攸藉焉而其最鸿硕照耀人耳目者如疏发宁远父子不法为勲贵公私曲徙疏抑黔国无将青田越俎为带砺世禄防微疏汰冗费抑滥恩省内供停季取于以息惮人而实储糈疏旷郊祀虚召对辍储讲及科场窦弊于以肃典礼而隆宾兴迄于革运总苏班军重邉计业奉俞旨着为令甲于以禆功叙而垂永赖七尺独立岳岳罘罳凡皆以贞矢贞贞于履之兑为履尾不咥贞于临之兑为临刚浸长贞于暌之兑为见舆曳牛贞于夬之兑为扬廷孚号即或留中屯膏不免掣肘要惟兑说无恙卒以独行遇雨化壮頄之凶以月望匹亡收挛如之孚岂非以荃宰之交鱼水不易一切婉转开导尔雅温厚明习掌故洞晰事情和之孚之商之引之总非来兑之阴柔不当位比夫来兑不当位者不贞也贞则含白履素负气敢言因事献替夙夜尽忠二簋可享于巷可遇为熙朝景烁为纯臣苦心宁与抱寒蝉而甘立仗者可同日语哉先生即不为折槛叩墀之过激而实有鱼头凤鸣之精忠谠论昌言百虑一致葢上帝临之而神明鉴之矣惟是易有兑说而后有维有解以先生条议城工触冒时忌无何奉常甫擢贝锦相加竟以改南赍志殁未几而论定仅存是稿为不朽一斑洵所称王臣蹇蹇匪躬之故在先生诚不以彼易此乎昔韩忠献为谏官三年所存谏稿七十余章初欲焚之恐无以彰人主従谏之美因集曰谏垣存稿先生既殁是刻在诸长兄而猥以门墙问序于严忆严戊子歌鹿鸣先生实薪槱山左迄今转盼星霜几周七十五人化乌有严幸备位九列承匮留都宻迩师闬缅惟在三之义讵敢以不文辞因不揣妄演易义为奏疏叙愧不足揄扬盛美万一也

　　类选四时絶句序

　　诗以道性情自昔三百篇所载野樵田畯村媪闺秀横口所出无非诗总以道性情所欲言而已然读闗雎葛覃巻耳芣苢诸什无不以四句止自絶句鼻祖云尝闻王元美论絶句离首即尾离尾即首而要腹亦自不可少妙在愈小而大愈促而缓又谓读维摩经得此法一丈室中置恒河沙诸天寳座丈室不増诸天不减又以刹那定作六十小刦须如是乃得旨哉言乎良以学士家藻缋縦横即令广之近体排律以畅其致侈之歌行乐府以竟其趣虽不可谓骈拇枝指而大较惟絶句为近古絶者截也従近体中或前半后半为截或中腹四句为截离其合合其离有占有韵韵不旁借可对可散散亦累贯则絶所由名也不佞不娴诗亦不谭诗然独喜絶句不置但五言絶止二十字犹觉寂寥而鲜舂容若七言絶以四语二十八字该括四始六义尽足发舒性灵舒鬯胸次先是余见崇雅山人有四时絶三百六十首每月止三十首邉幅太窄譬之鼎脔味美而嫌挂漏嗣见徐司马京咸所梓有日涉编虽以四时为主而诸体兼收譬之凌云构具而乏剪裁逮甲寅乙夘岁余自蒲坂挂冠归里岩栖多暇因翻架上之蔵搜而广之总之不离四时者近是従春而夏従夏而秋従秋而冬支甫一周而三万六千刻为时几变时变而物徙如草木夭乔以植物变昆虫跂喙以动物变空闺梦骨孤戌惊魂姬扇辞辇征衣寄邉以人事怨旷俛仰舟壑变樱桃景妍兴逸烧尾毷氉色惨致楚铩羽以道飙石火黄粱黒甜变已彻竞爽籁发锡杖皎贯玄对毫吮昙钵以露门绮语浄土骚情变凡此变而又变以至于无可变悉绘之诗悉收之选良以诗言志歌永言声依咏律和声也非必言四时非必不言四时而实具体四时矣谓以七言絶尽四时之变不能谓以四时之变入七言絶于以供驱使聴炉锤即倚马击钵者不益疾捷呕心枯髯者不加推敲也倘所称昌歜之嗜者非耶试由絶而推之即为律为古为排律入如噉蔗以渐出如涌泉不涸必不能窘以所不受矣顾今世论诗者多尊盛唐而卑中晚况宋元乎是选兼取宋元者何夫宋元酝藉声响间或不无少逊李唐至匠心变幻则愈出愈竒矣昔人谓唐人絶句至中晚始盛余亦妄谓中晚絶句至宋元尤盛如眉山之雄浑荆公之清丽康节之潇洒山谷之苍郁均自脍炙人口独步千古安可遗也袁石公贻张幼于书云世人喜唐仆则曰唐无诗世人卑宋黜元仆则曰诗文在宋元诸大家此虽有激之言抑亦足为二季解嘲矣白门暇日偶一讽咏因为铨次评品置之案头庶几饿可当餐卧可当枕聊自为解颐尔若欲公之人人传之通邑大都将无为有识者之所胡卢乎

　　辽变会议始末序

　　余弟辽抚中丞遭宁远兵变赍志以殁或谓事繇缺饷或谓不尽繇缺饷然终不得谓饷非缺也圣明特采廷议独持睿断杜邉臣之口实絶效尤之骄戍削余弟生前官阶以伸三尺法而仍先以违制稽饷致乱辱国之罪斥革署篆少司农夺其恩荫以昭缺饷之实以明余弟之缘法而得削炳炳天语情法备挚殁而有知殁且不朽夫复何憾中行荀献子为未卒事于齐也不瞑不含而瞑含于嗣事如河之誓论者始识纯臣心事羊叔子覃虑圗呉及病亟卧护不奉诏逮吴平叔子逝天子为之恻忆知封疆之有劳臣也余弟为国尽瘁一往直前之气毫无反顾遇变而蹶虽不尽谅于人人而诸疏之见谅者亦多矣其不谅者多出风闻其见谅者多出目击及身与共事者公道已大彰明清议具在众口余弟为封疆而受削亦为封疆而受原异时论定将复为封疆而受知九原可作亦应且为封疆瞑而受含余用是裒集辽变会议始末付之剞劂上以着圣天子之宸宪下以垂诸大夫之公评并以见余弟之不终弃絶于清议也俾后之论世者有所凭而考焉于以希冀圣明帷葢之恩于万一因弁其首

　　度支薄伐奏议序

　　此辽警以来所朝夕条上封事也上不以臣严为不肖命统中邦之赋二年于兹矣逢时之艰手捋口瘏仅此纸上陈言无能佐度支万分一天子轸念封疆宵旰其未有释焉臣罪曷逭虽然臣力葢竭臣心益苦矣夫司农掌天下财赋出入者也则壌定赋成规具在何至遂如幻蜮之不可问乃今日者肉既已剜肘亦且露旦夕之命难必缓急之数莫救也此其故难言之矣葢自东西交讧几十年所迩乃烽火达于甘泉闗镇之将云集勤王之旅星赴也月糗行糇旧镪新赍有一一不取辧司计者乎司计者即令手可左右画胫可东西驰当亦操何术应之也累朝储偫荡若洗矣闾左膏脂殚若干矣加派搜括诸例既如竭泽之不可再屯盐鼔铸各欵又如聚沙之不可成嗟嗟削针聚之逝波涤之九头争喙一瘿溃元是亦难言披发呼之冷袖去之独拍莫响长鞭不痛是亦难言漏船居之骄兵食之有牙狺狺维音哓哓是亦难言丁斯时也即令夷吾握筹鄼侯司劵刘晏辈权子母于其傍终不能调悬梅之渴激活鲋之勺也况謭焉者乎徼天之灵皇威遐鬯敌氛远靖犹可勉苴目前不即以首领膏斧锧然而羸马智穷拙妇炊尽精卫卒难填海蝜蝂终成坠壁毋亦累累陈言寄之纸上以明吾老臣牛马之报在兹编也心力枯于斯而知罪亦聴于斯

　　度支奏议堂稿序

　　度支奏议一书严不佞心血尽于此矣标堂稿者何稿所载大都拜官辞官晋秩辞秩舛误认罪衰老乞骸及家难控吁等章皆私情也例不繇各司案呈其次则为召对登答之稿矣登答以补敷奏所未尽其次则为条陈便宜之稿矣条陈必出胸臆所独见又其次则为纠荐官员申救司属之稿矣纠荐原従钱榖起见申救亦为堂属存体欵皆有限惟是己巳之冬变起仓卒雉堞之外即为戎郊埤卒战旅所在呌号于是圣明不时传旨倚马需报严亦不敢复下所司磨盾属草寥寥质语累累成帙葢其侈也他若会议邉饷去取羣策征收之压见直剖抚赏之部邉分过拣粮金吾之纷纠行取推知之查驳屯盐大政之集议动闗兴革矢口嫌怨皆以痴肠热血扼腕而出不顾利害不避忌讳其间硁硁职掌者固多而忤时贾戾亦复不少呜呼观于堂稿而严之遭际严之朴戅种种棘局种种孽案也

　　度支邉饷司奏议序

　　国家九塞碁置一切粮谷茭藁皆取资屯田复以盐荚募人入粟实塞下其法葢相表里又虑不足捐沿邉郡邑赋税佐之度所以裕兵食者甚具未闻仰给太仓者太仓之有年例自正统始也于时烽火不靖征调寖繁然犹仅四十六万裔是屯盐诸政稍稍芜废矣而民运又辄不及格邉吏倚太仓为外府蚁穴既开不可复窒蠺食者因以为窟兵则土著之外又有召募饷则馈士之外又有赏邉而究之兵属刍灵饷填庐壑太仓之金钱日夜辇输以给诸镇武夫债帅饱则扬去徒益市良田美宅歌儿舞女自偷快而已天下无事处堂以嬉猝有风云之警则眈眈疾呼以求遂所欲陵夷至神熹两庙时出入大不相当瓶罄罍空肘露踵决所负各邉饷额岁不下一二百万嗟夫财犹泉也必无以汨焉徐清无以扰焉徐生甃而渫之犹愳不继今也不徒酌之以中衢之尊而且归之于沃焦之泄其日相寻以底于尽何怪乎圣天子中兴锐意安攘严承乏度支日钩考钱谷簿书惟恐不能副上指会察罕发难转饷不赀因集廷议猎其有禆实用者如汰冗赋役竒羡事例诸欵见之施行约岁可増十数万而严复推本周官太宰制国用之意用屡省法以绳郡邑吏之怠若事者一时差有补救出入相准见额麤足间以其扐偿宿逋一二实念年以来所仅见也己巳之冬勤王兵四至左枝右梧暨秦晋兵荒东征西讨转输络绎或儌天幸不至乏絶终严之任脱巾无闻则繄维二祖列宗之钟鼔实式灵之老臣无状鼯鼠之技亦尽于此矣同事诸大夫则有若三辅张鹏翀二东王肇生三巴喻思慥三楚谢肇玄魏公韩所相与商确入告者往牒具在语曰万里之渊连于窽木千仞之溪升于垂绠及今之时补牢顾犬未为迟也执其通施御其司命毋轻其毫厘而积之是所望于后之君子

　　度支云南司奏议序

　　国家定鼎燕云西北亿万张颐待哺总取足于东南烝粒祖制漕糈额四百万石俾畿辅内荷戈擐甲者得果腹以卫神京又念邪许而来飞樯而至者无自灵之胫翼酌道里远近米值低昻画以三六二六一六轻赍辅米而行然犹惧禀承者之或有眩瞀也着之则例更防时势之有穷变也刋以议单经理于南则淮抚虔其始清核于北则仓场厚其终弹压震慑则凛惕于巡漕之绣斧催发押空又藉力于藩臬之霜棱至津闗桥坝转运防护者累累若若设法綦宻秩官綦备审若兹计部将晏然受成事矣乃频年连章累牍不其骈拇之枝今者菑木及此不又鳬胫之续而兔且角乎是不然四百万石内有永折者已为正额之概复有灾折者又为意外之缩近且截留沓至以割之至于弁旗起欠挂欠胥米粟螟螣搬运经纪车船人役又皆水陆蟊贼将则例议单祗属虚悬之方策而仓漕厘剔亦有殚竭之声灵兼以己巳之冬艅艎匝地人心惶駴其不为盗赍粮者天幸耳余曷敢因仍旧贯不为穷思变变思通乎爰是议更单限而峻其罚三年来胥八月报竣其初虽束于钦限不无张皇迨一年回空既蚤来岁整暇自如今习而安之矣此不亦仰副圣明挽迟为速之一效乎若夫申严留通之禁以实京庾而増放通庾之目以固根本军旅倥偬长安薪桂而米价独弗昂值此不亦杞忧嫠恤者之又一效乎撤通济库之轻赍以归太仓而■〈亶〉羡诸欵计欠尽扣每岁省十万以充邉饷即新饷外解偶诎亦藉为不时之需此不亦裕漕而并裕邉乎它如通厅销算反复驳查使奸胥不得上下其手革经纪合子之米禁车船预支之弊减歇脚完粮之值核先今岁出之额裁运旗冒滥之优恤等银汰运总运弁之盘纒等费此皆滥觞之挽而逝波之砥也又如条催防欠月粮于通署查收米价为库镪诛运役之旧欠催运弁之夙逋若是者不敢为娲石之补天亦庶几塞漏巵于万一也余待罪度支日久自新旧二饷而外惟漕运为巨而区区节省拮据一念实与新旧二饷鼎立而为三繇今追思事事皆心血也事事皆怨丛也儌天之幸及仗圣天子之宠灵亦事事臻实效矣兹于全编中特为拈出一二俾后人有谅余苦心而因以识余振举漕政原非沿套窠而滋废弛者则私心慰矣若谓偾辕之辇不可复乗奈何喋喋其词则余窃有恧而

　　度支山东司奏议序

　　兹不佞严五载间所订山东司奏议也山以东民赋无逋侯度克共迩者妖祲叛孽所在嚣嚣中外条上青齐利病虑不敢高阁报罢然大都彚入新饷疏中且也汶地无侵匡言亦安于同轨渠弭有渚禺筴总还之定数实随地补救迄不能大有兴革云独是盐法闗兵食大计概隶本司职掌严不敏于先齐煮海遗业稍窥崖畧矧丁兹三空四尽加意讲求除旧额约一百二十万及先年加増辽饷不满三十万外自待罪以来如改大工陵工之协助酌新饷旧饷之递増定割没食盐之余赀加积引票价之新税计不下七十万以新视旧十居八九葢蒿目腐心铢积寸累诚戛戛乎其难之也犹有说者窃尝以今代盆牢量今代食指国家似尚未能尽盐之利虽然利亦安可尽也宋盐铁使陈恕议立茶法因商所条陈第为三等曰下等灭裂无取上等取利太深不可行于朝廷惟中等经久可行古今人所见大抵不甚相远且非不欲尽也往军兴孔棘二三贾人子伺急窥便愿先输镪而后行盐如淮之部商浙之季引听其言譬饥时闻炊津津色喜一时巡鹾台使者往复发难严颇不谓然迨课逋法壅力绌情见乃知若辈尽为超次鬻窝计耳于公家无补也不行其野不违其马知言哉知言哉严因是株守章程力持増课不増引之定本以破除云雾间有竖义澜翻标新鼎峙不易地而引课加倍者未尝不惊怖其言顾无如夏虫疑氷拙见之固陋何也行吾所明不敢行吾所疑以俟慧心厚力如刘晏其人此段竑论固有能辨之者在鄙人何足以知之偶次旧稿因自道惶恐如此

　　户部题名序

　　戸部古司徒职也载在周官详哉其言之矣明兴定鼎燕都散中书以归六曺爰仿古制设户部尚书一员左右侍郎贰之掌■〈宀禹〉内戸口田赋之籍经费酬给之数漕糈挽输之额用以仰佐宵旰俯恤幽隠任綦重也后复有总督仓场有端理钱法今圣天子龙飞值军旅倥偬之际丁寰海耗蠧之极岁供九邉金钱车辇相望军兴饟従动以数百万计靖蛮氛于黔蜀欵察■〈罒干〉于宣云其它莲妖海冦犹且疥癣视之一人秉心烛以运四方竭膏血以随于是有新旧饟之名有左右分划之勅葢官愈増事愈剧矣严承乏度支帑蔵虚而邉圉瑕饮氷斯署鼯技悉穷间取往喆懿榘自维不逮则于题名碑记有羮墙焉顾其石例惟列之堂皇虽亦昭垂来■〈舐冀〉而姓氏里居不踰阈外究且与人俱陈何如揭付杀青犹能不胫而走寓目斯存也一时二三寅宷谬以严言为有当怂慂成之属当叙首简粤稽向所贞镌自国初迄今无虑二百七十余人其间谟猷品望可法可垂者未易更仆揭其最着则如夏华容刘湘阴之卓识定力韩洪洞赵厯城之劲气清标以及灵寳许氏父子后先彪炳心仪者如岱宗嵩岳齿芬者如桂醑兰浆后之视今亦犹今之视昔列名于斯册者其亦顾諟此名乎夫匪独以名艳也亦以名核也功徳并茂则缁衣好之人位相左则鹈梁讥之夫人孰不以誉忻以毁拂然忻与拂实于其居位时所自致积久论定不独我不能招麾即人亦不能増损师资法鉴一瞭凛然其羲易无文之六画乎吉凶悔吝跃然于其中矣时势迭易报称维艰则严实蓄缩于今日尤不能不懋勉于来兹也

　　东省剿叛公疏序

　　嗟乎此诸叛贼鸱羽方张暨鼠穴负固日吾二东诸朝绅所上公疏草也于时墨翟守穷计或中变申胥泣尽语鲜和音今幸庙算得宜东牟告靖不佞偶取阅之痛定思痛悲喜交集或曰人情各见一方圣明虑周万动微此疏庸讵不破抚为剿剿庸讵不尽乎且夫狐埋狐搰宿祝旦诅东谋实忠人其谓之何是草也固不可以焚乎予曰唯唯否否夫救焚不惜新墁急渡或怨守风事固有相反而归诸两得者初作难使登抚以组练数千迫压之境上开譬祸福则渠魁可执焦烂可免抚之未尝不便迨反戈诱胁夫素所卵翼之恩抚乃欲以不知谁何之人得其要领不待吾东人决其非算也虽然窃有恧者两抚互持而逆熖炽一督参制而莱困剧皇上深维成败之计撤去督臣専责抚按而底厥绩师克在和断乃有济吾乡公孙平津所谓东齐鄙人不知其便若此耳兹草之锓也葢以志朝廷恵顾全齐之大徳朝吁夕俞使父老子弟家世传诵而桑梓中一段灼艾分痛当箸废飡之情亦畧见颠末云若夫雀鼠食匮犹罹敲龈之惨鲸鲵假息尚忧破浪之风则自有秉史笔彻桑土者

　　抽簮赘言序

　　严不佞待罪计曺五载余矣奉职无状谴辱备加上负国恩下隳生平嗟此自戚夫复何言虽然拊臆感时老臣于此葢有万不得已者在也夫遭际圣明谁则无縦壑顺风之想严所遭独否疆场多故缾罍交耻计数年来有一非手口捋瘏之时者乎绠短而汲之深蚤知其有今日也抑老马疲途又谁不儌有脱缰解鞿之适严所遭又独否九阍时叩天听愈高计迩年来有一非残喘苟延之日者乎筋絶而策不休蚤又知其有今日也拙宜去老宜去病宜去屡误宜去人言宜去哓哓之音亦既声泪俱尽矣而终不能儌明主转圜之聴非温纶谕之则大义督之嗟此枯朽岂真遗履亡簮足长系圣思哉毋亦曰出入大计尔惟佛肩担且可卸咎将谁诿迨至辕偾矣轴折矣昭昭罪状虽以覆载不能曲宥而后乃急従吏议而后乃忽荷寛政而后乃转万死为一生而犬马帷葢之恩因益浩荡而无涯然则向之羁馽不替主恩也而雷霆之加今之缧绁余生主威也而雨露之沃连疏累牍不能得一赐玦则诸疏赘也连章累牍所不能得者竟以罪谴得之则诸疏益赘也因名之曰抽簮赘言纪罪亦纪遇云

　　孙兴公四书约说序

　　莘之野有异人焉兴公孙君是也缝掖则树赤帜于艺林鸿渐则以世道生民为己任初令山阳措处万金抵充辽饷而免邑民加派催科之苦维时余方督饷津门固已洒然异之嗣晋虞部职在戎器一切禔躬持论筹国急公率孤行一意不为势屈威惕及接其容恂恂如也兹得所著约说暨题说读之竟其旨考其衷渊乎其不可测始知兴公言圣贤之言行圣贤之行而心圣贤之心者也夫圣贤心行所托以千秋者只此口语而兴公能体认而直达之故有是说世之老于训诂着为讲解者不知几千万家而无纪极然非蔓以僻则隠以离岂若是说之简而正明而不畔哉何也鞶帨蝉聫者见谓蔓而不克依经切注则辞支而僻随之聱牙棘吻者见谓隠而不克顺理成章则义晦而离继之兴公约情天性就题阐微每于字逗句转处洞见古人之心故知其言非若今人之言则其心自非今人之心其行亦非今人之行也即其涉世不偶遇合维艰政其不迂回圣贤之心以自迂回其心耳且有莘为阿衡故里夫固乐尧舜之道而心尧舜之心者也故言尧舜而行尧舜自不于幡然之后知之则兴公宁徒阐圣贤之言者哉

　　东皋续录序

　　古今论著要皆各有指归未有指归不立而其书可传传可久者也葢豪杰生当斯世凡风会之相荡事势之相激既已盱衡于目收贮于胸而又不获身操事柄为所欲为中懐约结莫可发摅于是取前代行事叙次其治乱是非得失邪正而又时时着论以自见本懐以抒写悯时病俗抑郁无聊垒块不平之气使人一开卷而如即其人见其心故孔子惧而春秋作司马愤而史记兴彼其别君臣严父子遵制明法以至平凖货殖酷吏游侠之属莫不各为论列以讥切当世凡皆指归之所存也余友安徳少参毓竒扬公中岁挂冠隠居东皋且三十年阅世深矣前取二十一史厯代诸事彚集差次共为八卷题曰东皋漫录余既以一言弁之矣兹复续录宋元二史凡二十卷较前加详示余问序余纔一开卷而益窃窥其指归之所存也葢自疆域震荡以来兵连不解海内困于转输云中上谷之间恫喝要挟山陜楚豫之界剽狡跳梁如火之燎于原不可扑灭天子数下明诏切责违玩而诸将多首鼠顾望恇怯不前徒以敌遗君父又或贪残不法以自见其强鸷跋扈之形视昔宋之嘬于金也元之裂于盗也诸将不杀盗而杀良民既苦盗而又苦兵将无有同者耶故公于宋元二史特致意焉借彼形此覩往知今所以示伐柯之则不远之鉴也昔孔子于定哀其辞微而史迁当汉武多激论兹録也立乎我朝指乎宋元言之无罪而闻者足戒辞故不必于微而论亦无嫌过激者也然则公葢合孔子之惧与司马之愤并积胸中而为兹录吾固知其书可传传可久无疑也且今之荐绅居林下者何限高者寄傲诗酒用以消壮心而遣余年下者酗嬲为快攘敓为豪甚者従旁操监司守令之权以大肆其贪婪公独辑前代行事备今人法鉴假令朝廷起公东山授之操柄俾得为所欲为吾知必将以此录措诸实事匡时拯溺不徒以空文垂世已也

　　刻曺长庚诗序

　　司马子长云古来富贵而名湮灭者不可胜纪唯倜傥非常之人称焉葢倜傥非常之人一切世味举非所嗜而独以鄙陋没齿文彩不表见于世为耻九原如可作也吾谁与归其曺君长庚乎长庚意气豪肆才情横逸儒释道诸书无不读与余家枌榆相望瓜葛相萦自为诸生即数与余兄弟周旋余心折长庚才每茗酒追随把臂论文而与家季畏甫尤称莫逆长庚既自负意不可一世乃屡不得志于所试视青衿之于身如桎梏之于手足也傲然曰士子重一艺姑嘬不已不能退不能遂如触藩之羊苦且滋甚吾何恋恋一蓝袍而不获安意肆志为于时年未四十即决意弃去不顾而独縦情曲糵鸟鸣花艳日落云飞及人世可笑可悲可喜可愕之事一发之于诗其为人在儒侠之间趋人之急甚已之私晚而家益落诗益竒独与畏甫唱酬为多方其相与盘礴时一觞一咏殆不复知孰长庚孰畏甫也以故自长庚没垂三十年畏甫每念之不置今且采辑其诗之散轶者将寿诸梓而请余弁其首余谓诗能穷人非诗能穷人也葢人穷而其诗乃益竒耳彼其胸中有无限抑郁无聊块垒不平之气诚不胜英雄失路托足无门之悲而借诗以写之故曰诗三百篇大抵皆贤圣发愤之所为作也向使长庚低回一蓝袍而不能去安能孤行一意放浪于诗酒如今之可传也所谓倜傥非常之人非耶当嘉靖中骚坛竒人首推徐文长然使海内知文长之竒者则余年友袁中郎为表章也余自视不逮中郎百一而长庚之才之狂则真可与文长伯仲者余既窃附长庚交籍且心重畏甫生死交情因援笔为述崖畧俾后之君子庶几因余兄弟得长庚之概焉

　　度支恩遇日纪序

　　古者事使交尽君曰礼臣曰忠礼者元首所为明而忠者股肱所为良也故君眷臣愈隆臣感君愈至即有形迹微嫌君或不无致疑于臣譬之大造亭毒雷动风挠俄而天清日霁则亦安于适然之数而已矣天高地厚之戴曷敢忘也臣严赋性恬退雅意丘壑自司理云间以及分藩河东每投牒乞休辄以不遂所请为恨属天步多艰非臣子优游田里之时值熹庙初承乏津门筦计留都而倦鸟投林之念未尝一日释诸懐也无何权珰煽祸戕虐忠良乃决意解组抗疏归田谬蒙圣明奨以姱节当是时也构泉石以为友与花木而结盟麋鹿之性自分没齿山林已矣不意圣主龙飞南北推毂起草莽中授度支任再疏控吁未蒙弃掷用是供亿军兴筹划生节承召对侍经筵天郊地社日朝月夕宗庙之享祀社稷之祈祷孔庙之释奠或分献或遣代或陪祭无不骏奔従事其间天威咫尺悚惕靡宁且也宫保洊加荫赉稠叠上章乞骸而眷注弥殷数经会推而留用益切尘露何禆于海山日月委照于葵藿厥后虽以诖误贾戾折足覆餗然风霆无竟日之怒未几赐生还矣复官职矣叨叙赉矣是圣主之湛恩渥恵即去国后犹有加无已也里居多暇回思度支一役数年间圣朝蕃锡恩光焜耀歴歴可数因辑而授之梓上纪朝廷知遇之隆下表臣子高厚之戴昭兹来许以志不忘嗟乎即古明良相遇何多譲焉臣耄矣狗马有心惟矢与世世子孙无忘报塞已耳

　　淄西毕氏世谱序

　　善乎栁子之言曰人生果有初乎吾不得而知也然则孰为近曰有初为近夫人欲自今而遡之千百载以前诚若血脉之邈絶无怪乎同室而有吴越之视也以为是亦不可知之人已耳独不有始祖而下谱牒之可稽者乎即以是为生人之初可已使人各不忘其初孝弟之心安得不油然而生乎古者天子建徳因生赐姓或氏于官或氏于国诚欲使后世之不忘其初耳若我毕者肇国于周自公高而后因以为姓世远代湮谱牒莫纪所可考者吾宗一枝自明初従益都之石塘坞迁居淄西之崔家庄粤自始祖石塘翁讳敬贤者蕃衍十代子姓凡数百人先世以来俱乐志稼圃晦迹丘园逮吾曽祖志俨翁始以隠徳闻乡曲争重焉至吾祖廷佐翁益以雄畧为邑里推服辟塾延师以一经授先大夫舜石翁先大夫苦志公交车业虽不获售之身而竟得之不肖兄弟不肖严与弟肃俱以謭劣继登科甲弟寅复登乙榜不肖兄弟扬厯中外黾勉供职颇不得罪于清议其它衿带之士廪黉宫齿监胄及列庠序者尚不下三十人葢皆吾祖廷佐翁之孙曽而吾曽祖志俨翁之嫡派也岂非吾祖徳之流长乎先大夫初修毕氏世谱一编畧记宗派渊源而又建先祠于万村白业堂西详载列祖考妣讳氏朔望率诸子罗拜祠下凡所以训诲之者期于各随分业所至仰不媿于几筵而已毎遇诸子游泮登第展墓如礼必虔必敬必尽族属与偕又立会刲牲每岁以良月朔日大聚族属举祭于列祖诸父之墓祀讫仍设燕会食于是族人大浃少长欢洽蔼然一家骨肉之至谊语曰观于乡而知王道之易易信矣惟是谱多挂漏惧其久而湮也不肖严叨列仕籍浮沈四方见所至之处宗法立而谱牒明者其俗必淳或好徙而轻去其乡者必其俗之嚣陵诟谇而宗法之不明者也因念胜国以前吾宗之散在石塘其姓名湮没者何限即洪永以后其徙处淄西而昭穆失传者又何限今吾始祖之子孙屡困践更自嘉靖中一族析为三甲门戸分而休戚隔逮我曽祖以下尤称繁庶余惧数传而后族属远则渐疎逖子姓伙则易涣散以一体所分者遂化为痛痒不相闗之人安所称礼义文献之家也于是稽之版圗讯之宗老遍缉宗祧尽索孙枝分别世系务蕲详审于以正名分于既徃惇伦序于将来奕世之后无论贤愚披谱一阅世系昭如缘枝求干共为一根遡流穷源同出一派岁时聚会其分可辨其情可聫不至于紊且涣焉族愈远而情愈笃矣列祖在天之灵庶几其少慰乎间有遗忘而未备者严犹愀乎有余恫焉疑则従阙葢其慎也忆自丙辰业已成帙笥蔵数载订证再四今始付之剞劂庶几人授一编家蔵一帙聊以萃涣合暌用识不忘一本之初云尔后世有同志者越十余年即増补而润色之刺于简而寿于梓以永其传则克家之肖子矣

　　贺许绳斋宪副擢符卿序

　　葢闻之君子比徳于玉其义何居解在乎管子之论玉矣曰温润以泽仁也粼以理智也坚而不蹙义也廉而不刿行也鲜而不垢洁也折而不挠勇也茂泽光华并通而不相陵容也比之为义取类此乎古者方寸之玺各服所好即玉不禁焉其天子独称玺而羣下莫敢用玉非古也自秦昉也余不具论独援是以赞今尚玺卿绳斋许公许公余里中人也里中多贤豪类不至阿所好然皆称公为圣人不啻王子明心逊李文靖也者公何以得此声于缙绅间耶公始典州适赋不登谬示以抶之而阴属意督邮以下使为解免其寛仁多此类至其持节河东一意施舍平反春赈贷冬饘糜水旱则倾储倒囷以予民单赤隠恫虑亡不拊摩也所醳寃滞狱甚伙伙也徳至矣余以服其仁晨起坐堂皇朝见吏民令各条白徐次第分疏之咸得请而退已椽吏共撰决事吏议难知者为平处其轻重已又作记或荅教布之下俱如隔垣见五脏也闾里根株窟穴所在及吏受取请求无铢两之奸皆知之余以服其智高都于州称雄云间于郡称望俱沃土云公后先所莅皆垂槖去之及监司体颇隆重矣车门如洗无飱璧之敢干老吏化焉亦灌手抱案行部所过厨传共张一切报罢岁时邮侍所上米盐之资综计岁或仅何曽一饭公悉捐以买田令诸赤贫宗人待举火焉余以服其洁豪右大姓以气力渔食闾里虽有势如山必问车后马通虽在闇室若畏神明而负霜雪亡敢黠取一钱■〈犭回〉贼蠢动民有摇心公慨然灭此朝食従扄棘中虑不旋踵亲持斧督捕之卒得解散鸟兽窜去闾阎按堵余以服其义且勇以和颜接士其尉荐待遇吏殷勤甚备一介之善必与褒纳抽扬非绐为非法奸赃有左验者不务为抉剔诇伺时手自牒书正其细过而词语温润无伤害意尤以诚长者处官雅不欲告宻漓其俗诸武谲纲络张设非其好也余以服其行与容葢公之徽美其彰彰在人耳目者如此矣余即不敢侈谭圣人伤公长者意将以称于天下曰君子其亦孰能间然哉则为之赋小戎之一章曰言念君子温其如玉良足风也采风者亦既上其事矣度上所褒崇即不得如汉宣帝时黄次公辈故事二千石以治行入为九卿亦当令秉钺建牙为疆场重以风示有位而仅以玺卿相畀迂其途以待之何也夫玺卿在汉郎耳今名虽卿而秩实视郎耳岂足君所者旁求而曲解之用人者无亦従公所好默示比徳之义而有古人佩玉之思乎虽然霍子孟手解昌邑玺授之宣帝而不惊乃半夜殿中独不能夺一按剑符玺郎千古而下郎与黄次公辈照映史册且视功名损于治郡者犹若有过焉士固所自树耳名位恶能颉颃之哉况九卿之席又未始不虚左而待公也特以公素澹漠不敢浓郁语相向烦公厌去耳请以质之诸大夫其谓鄙言为然否

　　贺刘母彭太孺人八十序

　　粤稽书侈五福诗颂难老耼以久视为尊周以全生为理上自王侯下迄氓庶人情所甚愿者莫寿若也故盈虚消息维天之经损益盛衰维人之纪贫贱而长年者补其所不足者也富贵而不长年者夺其所有余者也故夫不贫贱而长年者罕矣即不贫贱矣长年矣乃或子姓寥阔不则放荡佚肆以废坠其家声即富贵而长年未尝不咄咄悲也何乐焉故夫不贫贱而长年而又有贤子姓者尤罕矣乃今所睹刘太母其天縦以全福者乎太母诞自名门曰嫔右族家擅素封优游内阃今且八十所矣而目荧荧而齿铮铮而履翩翩颜赤而发玄容泽而神王一何健也且也芝兰玉树森列阶除伯子起家功曺膺章服侍温凊仲子入游太学洊厯光禄日跻华膴诸孙济济登胶庠课铅椠蝉聫鹊起岁时伏腊诸子若孙修瀡涤之共以娱左右岂不欣然愉快而忘老哉故曰若太母者真天縦以全福者也然犹有进焉余前所述是太母之寿也而非其所以寿又非诸子所以寿太母者也太母幽闲婉嫕本自性生以端庄范躬以勤俭操家以慈恵逮奴隶以轸恤周闾里葢古所称女士令母两无媿焉诸子耳濡目染是则是效绳趋尺步抱质履贞无为福先无为祸始淄青万口无不推为谨厚长者是太母能葆太和以自为寿而诸子又能共迓天和以助太母之寿视履考祥介此景福即百龄宜未艾者宁第八袠哉不然彼苍者天至难谌矣奚所取于凉徳之人而畀之寿又奚所取于败类之子而寿厥母也岁在乙巳嘉平之念三日为太母设悦辰以光禄君为余伯父馆甥故诸兄弟谋进巵酒称寿堂下而索言于余余不佞无暇远征敢以太母福履子姓之全与夫徳福相因之本漫书为贺

　　贺东庵伯兄七十序

　　余尝横览淄渑之间其龎眉黄发称难老者不少概见即佹得一二率戴笠饭糗者流至贫苦矣若家颇温给寿登古稀驯致大年者则寥寥乎蜀之日越之雪也天道犹水洼则盈之亦犹槖钥张则翕之其殆有数存焉者乎余伯兄东庵翁生于嘉靖昭阳单阏之岁抵今上壬子凡春秋七十所矣于是同宗弟侄辈若而人酌此春酒以介眉寿有进者曰夫世亦有七十者矣七十羸焉媻姗摇摇如八九十者无宁挤壑而焉用七十翁玄发星瞳红光注射观颊间足躩如也齿坚致如童龀予以壮夫匕箸犹然善饭此壮夫而七十者也乃翁寿哉已有进曰颐养不备则寿元不培翁田拥蹲鸱服曳蝉縠使令足以息体车马足以代步夕憩重楼朝栖华屋达万物而同情拓三蹊而命侣此安富而七十者也乃翁寿哉已又有进曰子姓不繁则神情不王翁子如鷟发孙如兰茁匪徒承家将必大其阀以绥兹纯嘏此多男子而七十者也乃翁寿哉余曰唯唯兹翁之寿也非所以寿也翁天性倜傥而好行其徳客至无问贫富悉丰具欵之宗人窘乏不难倾囊指囷以抒其困人人倚为外府也即终弗克偿弗问岁苦荐饥亟为饘粥活嗟来且捐萑槥厝道殣远迩颂声隆隆闻于邑侯旌以棹楔州里践更之役必躬劳费周计划以先诸属母偾乃事乡邻中有悍不逞豪相搏也者翁居间解之人各厌其意多折矢罢非翁实薫徳化之而善良乎长兄东楼公无嗣翁命次子子之以主烝尝孀嫂同炊厯数十年无纎芥语言之隙皆人所难二子并以儒起家长游太学次隶春曺翁亦晚被章服稍稍贵倨矣而愈益慎毖教子孙以忠厚长者为标准今皆恂恂醇谨不忝万石君家风诚若于训也大都翁之涉世居室一以冲和巽顺为主夫是能以和召和以顺迓顺而享有无疆滋至之休也不者徒索沃田甲第自愉快也不宗之恤而蔵是忧括糠摘米即握粟谨持之且恃孔方以儛车上式谷之谓何也心必躁结而不解神必颤掉而不宁算日促矣胡能得天之独厚而席人间全福若是哉然则耄耋期颐翁未可量也是日也衣冠萃止拜舞声喧酝人献醴庖人割鲜丝管铿然金石鍧然而翁陶然其间真天伦乐事哉余为序已复系之歌歌曰有美人兮山之阿毓灵秀兮葆天和种福田兮海为波跻遐龄兮山嵯峨祥光霭兮瑶池过沆瀣餐兮朱颜酡欢情畅兮舞婆娑愿言百岁兮期无他

　　贺左司徒李孟白擢留都大司冦序

　　尝观古今治兵之才犹十得一二而善治饷者百不获一汉之兴淮阴九江豨越綘灌之属不下数百辈而转漕发粟使大军无乏絶忧则鄼何一人也元狩元鼎间冠军长平下暨广利博徳骁将累若而问钱谷以佐军兴则自桑田诸贾子外未闻有继何而起者抑何多寡之逈若是乎葢兵者虚道用竒用倦用饥用弱用俭胆张气壮之人每一往而得胜一胜则愈壮愈张即其人力不缚鸡亦能功成走狗至若治饷者雨粟雨金不能觌之天流钱流帛不能得之地三空四尽又不能剥之民量沙终不可饱无米终不成炊苟非真具经纬天地之才畧料理竹木之精神则虽穷山罄海能以有限之财供无穷之腹乎是以疾舒众寡归于大道而属意于仁人谁谓富国之学圣贤置弗问而鄼何之功不于今为烈哉虽然使鄼何而在今日恐亦未能遽收足食之效也葢何自闗中以转给天下远不数千里漕转陆挽计日而至军前今欲凭万里之海波经哨聚之远岛与蛟龙豺虎共此刍粮而使三军无庚癸之呼吾知何不能也且淮阴辈所向多克往往因粮于敌而不藉粮闗中敖仓之粟数百万不亦少纾鄼何转输之力乎今治饷之臣费千万心血而云屯山积于邉陲治兵者一不戒即为敌人之仓庾更欲従头凿空复求比栉崇墉吾知何不能也何收秦圗籍因计闗中户口征粮以给军葢赋额既定自不劳而输今且聴命于未必发之帑蔵不克完之加派偶一纳之事例而欲使万灶烟屯吾知何又不能也然何所一一不能者而能之自孟白李公始葢公以涵江吸海之气宇镕金篆璧之品格縦横六合之弘猷兼以周画不混茧丝咨爰不废刍荛故虽事事创始而节节安详彼其筹海竒勲不逊古人治水岂输将伟烈不高出鄼何万万哉假使治兵者能如冠军长平辈扫烽烟而置亭障则公此时百万户之封亦不在汉彻侯下岂仅仅以留都邦臬谢公勤劳乎然汉使鄼何定律而周命召公居洛寝陵重地借元老以奠安国法三章得士师而明允则帝心之简在亦何尝在汉侯下哉且也鄼何文墨小吏而公固命世真儒鄼何垂白而赐剑履公且黒头而阶师保鄼何不闻有家庆显公有两尊人在堂俱寿登八袠封亚上公鄼何之作室也后世贤后世不肖则继世者之贤与否尚不可必而公有佳公子洞庭云梦之竒不足供其笔下之波澜公不高出鄼何万万哉所媿余才远不逮公而竟作代何之曺参虽芳规在望不敢更张约束而以治兵之拮据靡效者欲收理饷之肤功恐驽骥相去终不能以数武止也余与公同事晋阳夙有金兰之雅迄公秉钺齐鲁获庇棠榆之下兹处津瀛徼公之左提右挈者又经匝岁今复步公之后尘则与公相遇之缘相代之巧相契之深亦百不获十者也即才不逮公而绍公前徽又何敢辞是以公之行也不能无言

　　贺津抚李懋明擢少司马序

　　任天下之事易成天下之事难乃若任事于始基甫定经制未备之日而又疾呼莫应孤掌独持此其成为最难葢始基者非无开创之劳瘁而当其时必有不容己之势与不可缓之时则中外人情知而谅谅而应者亦或有之且凭空缔造必稍与以经始之费而事无因仍即草草结构观者已为丕变迨前局初奠节次未调而昔日之不容稍迟者此时视为可急可缓昔日之与以经费者此时业已釡洗罄悬时势万难而事内之人若诿于无可为以坐视成败则前功又隳是以成事之难必倍蓰于作者而成事者之才猷亦必倍蓰于作者则余与李公懋明是已葢自封疆外陷烽火内惊建牙津门以卫都城而援榆塞余实首事焉募鋭选劲治械剡舟竭一人之力于匝岁亦庶几苟完矣然旅成而未习谁作其气器列而未周谁裕其备伍立而易虚谁稽其实楫治而易敝谁葺其疎云锦之竒未众谁广其畜露处疲而市处棼谁为谋居赏欲厚而罚欲信谁为旌勇戮悖以一一缮教之用济夫经始者之未逮也则公之功巍矣杰矣公既为余所不能为而余当肇造时尚有部帑十万金虽铢聚寸计亦极其节省然公莅事来所存又不及余之十二事剧于昔费缩于初人之视津应津者复懈于曩日而公独为余所不能为则成事者之才猷必倍蓰于作者也三辅方恃公若长城九庙方倚公若泰山而余亦乐观厥成以幸逭于罪戾会上鉴公才念公劳因召公入佐枢宻公昔也饬一方师旅今将典天下兵柄夫天下之窳宜葺惰宜振耗宜清杂处者宜使之安栖驽蹇者宜养之骁壮亦犹津门也而公以其素所张皇乎津者发縦指示于上将不烦于倾帑倒蔵之劳而坐收夫虎贲鹰扬之效邉腹军容有不大振者乎则公之经纶天下亦犹津门也虽然公即经纶天下亦乌足为公有哉葢公固深于理学者也返游子于故里烛瞽师于长暮追太素于青黄所以芟支言删异统而独窥濂洛闗闽之奥旨苦心微虑亦不啻孤掌独持之难也乃公之有功斯道则五谷饱世广居覆人又仅仅天下介胄之士安其所而生其共乎虽然天地之机在乎阴阳性命之微在乎动静龙蛇之蛰在乎屈伸而治兵之道亦在乎正变是以精于性命之学者而后可以治兵公之张皇于津门发縦指示于天下正公之蔵于宻伏于潜也公岂以经纶之才自表哉但恨余才不逮公而上且命余兼公任夫余之作始者尚藉公以有成今公去而人之视津应津者益缓于公在之日余又一手两画其不使公之政颓且废者几希则公之发縦指示者又望先暨于津也因赠公行而并为公请

　　贺郭邑侯迁厯城序

　　我邑侯平乡郭公以岁癸亥受玺而莅邑事甫踰年贤声蔚腾荐剡数上甲子秋厯下缺令当事者特疏以公闻诏曰可遂改治厯云于功令凡治行卓异而任未及瓜者改治繁剧以需内召典甚重也侯行之日会余奉简书治饷海上不获従父老子弟卧侯辙下而父老子弟咸走牍以告曰上胡不久借我神君乎余闻而懿之葢余自司李以至今日谬得司提衡于令长深有槩于我侯之成政而知天下之治易易也夫治有因革机有阖辟御劳民者利寛民劳而棘是以乌堇而起羸弱也理剧政者利猛政剧而纾是舍鞭筴而骖驽乘也善治者调甘苦之节适缓急之宜一张一弛不竞不絿斯以游盘错而有余试羊肠而不轵矣翳我小东其在于今兵燹再罹野有蜚鸿榆闗师老征输不时不可谓不劳也爰书山立羽檄星飞监司布列轺使聨镳不可谓不剧也我侯自剖符以来考政问俗修宪布令度吏之所趋避而为之操縦体民之所偭偝而为之聚施无硗硗以厉亦无泄泄以弛无察察以核亦无容容以慢胥吏负霜编民爱日宾至如归而馆人不匮输租满品而官刑不施当大役而民无哀惮人有震邻而民无歌枤杜善良服习以安其教慆淫跳伏而不敢出然侯非以精明武健之道治之也侯唯敦教化崇经术日延见三老课诲子衿而师儒之训成焉又何其优优而彬彬也于诗有之恺悌君子民之父母恺以强教言威克也悌以悦安言爱克也强教悦安所谓寛猛互调竞絿无害者诚哉我侯以之矣厯固六郡望邑其所以称繁吾淄者要不过藩邸之轻侠四国之轮蹄诸大吏之倚辧三十州邑之氓隶杂沓而居耳要皆侯已试之政也驾轻就熟则厯固无难于淄也闻侯临厯之始属当校士棘闱内外事事猬丛侯方圎并画指撝立辧入棘分校尤称得人斯不亦庖丁之技乎夫庖丁之目无全牛也以理解也诚非髋髀安用斧斤以侯之批大郄导大窽而谓释芒刃以满志必不其然彼其视止行迟怵然为戒则淄与厯犹之乎族也依乎天理砉然而解快哉侯之奏刀有余地已今上励精求治计典褒崇卓异赐宴南宫以风循良异时侯报绩阙下行且以尺一征侯跻于青琐赤墀之间将见厯人士亦不能久借侯也吾父老子弟安得而久借之哉尝观沟浍之水润不过甽而膏雨既零孰是一甽而不润宵燃之烛照于一室而皎日丽空孰是一室而不照侯在淄而淄専其润与照进而治厯则厯一淄也又进而齐鲁之郊有闻大夫之风以淄之治治者将齐鲁一淄也又进而薄海之内有闻大夫之风以淄之治治者将薄海一淄也是侯且为膏雨为皎日夫安取一甽一室之为快余故曰于侯之成政而知天下之治易易也余未能承侍侯左右而受泽为渥聊以所得于父老子弟恋恋我侯与家仪部孝廉之感咽者载之牍以附于舆颂使异日考绩者有以列吾淄于单父武城之后则不腆下邑亦尚有荣懐于古昔矣

　　贺纳言林先生九十序

　　今海内学士大夫推耆硕系苍生望者咸屈指漳浦考翁林先生云林为闽鼎族由来远矣祖孙父子兄弟蝉聨踵接以道徳勲业为当世鹄乃不独世有其贵而且多寿考故其贵以八座为恒调而其寿以八袠为小年王弇州尝称说南安公享年百有四台使为竖百岁坊而其子少司徒时年已八十华发相映金紫属目为世所侈艳迄今又见之考翁先生先生生于嘉靖乙未抵今上丙寅年九十矣维时先生伯子肖考仕滇南宪副仲子平华以右司徒兼中丞与余共事留都得以闻先生所以享纯嘏跻期颐者大率以清真忠孝之徳敦夙夜笃明发而尤以急流勇退之节食知止之福储不罄之用于以寿国寿身皆操劵取偿非与夫窃阴阳之精工吐纳之术熊经鸟伸以致遐算者可同年语也先生以嘉靖乙丑成进士起家南云曺郎即执法不阿厯苍梧上饶郡守皆洁已字氓所在尸祝嗣治兵饶南适故相江陵用事裁省司道先生亦在裁中亡何它裁者旋补先生不以竿牍抵政府甘自沈晦就子舍养亲十载丘壑恬如也朝论高先生品行起补楚沅仍饬兵乏饷士哗先生缚首倡立斩以殉士栗然归伍楚用是无震进参藩分守酉阳念母太夫人春秋高复就子舍躬侍汤药疾则衣不解带足不出戸率百余日以为常及襄事补粤西宪长寻擢粤东右方伯以入贺行交冦乗间破钦州往例捧赍事竣类就便游家园逾年始返先生闻钦被冦星驰至境总饷督征冒险海上不为瘁赖以大捷殱渠魁俘馘数百东南以宁天子嘉乃绩劳以金币増俸一级已晋蜀左伯入为冏卿陟通政使人谓先生治兵兵饬戡乱乱定上置之喉舌将大用先生也居顷之遂乞骸归人疑先生遭遇圣明忠罔不鉴功罔不酬况五官之用甚旺胡遽拂衣咸以不尽其用为先生惜以今观先生飘然尘外丹颜黄发一觞一咏畅遂幽情为当代人瑞葢温公雒社田父慕其姓名晋国午桥四译问其年岁以方先生又岂异乎若夫经国大业救时硕画所能尽而不肯尽者付之喆嗣为世名臣以阐厥绪而光大之然则惟先生不尽其用为能取多于造物以介兹景福唯嗣君能大其用为能聚顺于先生以成兹荣寿矧遶膝侍杖履者尤彬彬称窦桂谢玉伯仲宣力于外诸季戏彩于庭先生乐可知也是知先生以忠孝报君亲即以贻谋式谷亦以表世范俗令当世士夫仪刑其出处想象其丰采知先生之多福寿多贤子姓皆大徳有以致之讵偶然哉昔武公九十余作抑戒伏生九十余授书鼌大夫令誉并垂千古其在先生哉异日者天子宠异大老为竖百岁坊与南安公后先济美林氏之泽其未有艾也夫

　　送李邑侯上计序

　　稽古良吏莫盛于汉而卓鲁为最卓初到宻有所废置吏人皆相与媸笑邻邑闻之亦鄙其无能卓不为嫌治事自若数年之后教乃大行鲁令中牟务以徳化民不任刑罚卒致三异初不必按诛东高西高以立威劳慰食道旁为乌攫肉吏以示察也然已各称良吏冠千古矣李侯之莅我淄也适不佞以病予告归里习侯治状因得而论列之意侯葢古卓鲁之流也邑赋故主以大姓公费一之私费什之大姓相踵就毙长民者知其然敕科金于民而官自为募诸闾里轻薄恶少无市籍商贩作务而博醉以游行金钱豪长者为闗说窜身募中要民重耗以自媚于令令稍愦愦辄尽攘归私槖民所耗什二三而令曽不得赖其锱铢之用又赋长及主守相朋作奸诡令以所未察各私赋以为樗蒲调笑之资而虚列其齿于令按簿则有课实则无岁终会计乃逋逃他所亲党无辜坐累连逮数十百家天子以赋逋不入下诏切责守若令有夺饩者侯与民约量赋阔狭为限限尽赋满终不问羡金也又限辄为算主守无所肆其奸积猾曹吏伺民有赴愬者阴窜去其寃状上掩令耳目下以防民口侯蚤觉知具服抵罪诸曺吏凛凛矣天不吊淄甿有尉自长安来挟中贵以恐动人墨殊甚其爪牙虎而冠诇民间儿女子搏黍之争辄捽缚蚘啮之而乡曲之猾望里中蚩弱不为供牛酒费揑诬投陷中人之产立尽其刺剟淄土殆遍侯谓我在也而人敢鱼肉吾民呼来庭数之更为教布诸民诸逐捕盗贼外即有他事尉勿与知虽怙权自用不少悛竟罹巡方直指三尺而侯之恵心民歌舞之矣属大比往令惟従学宫取一二右试者荐诸上侯不忍以耳为目也进诸生亲试品题侯所识拔即格于府无不随牒入棘者令凡百余城无侯若葢侯为闽中名宿故能得之学使者言辄聴之不厌数云算军兴使者勅郡国出仓粟于民以易米辇致诸上民受粟不满斛辄以米倍偿葢主斛者类邑中豪实繁有徒猝难禽制侯遵养时晦不轻以身为孤注曰多行不义必自毙上官好自为名移檄属县修复乡社令民出粟自为备公私不胜其扰侯为寝之不迫民以必行以従谀上官民受庇焉侯于县事责大指不为苛细言事曽不出口而民情洞然出入省驺従尝应征主武试抵途天大雨雪马毛猬缩舆卒战掉不能前因各奔窜对灶燎衣独置侯风雪中侯无亟心无躁容其寛仁大度诎已爱人类如此侯令淄裁数月会计期屇行矣今天子龙飞伊始励精圗治行且嘉侯治行擢置兰台冠柱后恵文弹压百僚即惜侯之绩未底俾还治淄侯又将大有造于淄也宁直兹期月之可已乎于是不佞偕邑中荐绅大夫称觞堂下而书此以代骊歌

　　韩长卿邑侯力复条鞭序

　　我淄役法一准白东阿条鞭従来久矣士绅优免有成例余悉征之供军国费一切递马俵马守柜漕米及诸不时之役胥按亩输赀官自为辧上不失优礼贤士而下亦取民有制风会日流事势相激额所设者不足给军国之用又长吏数易建置不常甚或懐醉饱之心并额所设不复可问而徒一诿诸民缙绅之家既有所口实不复与民共邪许而诸徼缙绅之灵者又实繁有徒兔爰雉罹不均孰甚焉以故民趋一役若赴市曺幸获已于事而竣而厥家已化为乌有矣邑侯蒲坂韩父母莅任洞见淄人之计无复之而粃政之不可复沿也乃毅然担当议恢复条鞭法斟酌润泽计亩均输除按级优免外即缙绅亦且预急公之义而士民不复受偏累之苦既谋野而获上爰颁布以更始于是递马官自喂养漕米定价一金俵解革絶帮贴差役摊以原坐柜书止用房胥钱粮官为解纳即他不常之役亦皆因事制费向之费中人数十家之产者纔裒众出之毫厘而已官无逋事民亦不知所由办退私吾余以老吾老幼吾幼弛然而卧蹷然而起懐沟壑之恐者今胥获安堵之庆矣非独此也章程具而永规垂凡我淄人将世世食侯浩荡之恩于无穷倘所谓以修明兼创始以恢复启率繇者耶昔管敬仲柄齐下令于流水之源需诸高国世卿者皆取之如寄彼经国子民之大畧诚有以服之也侯世跻台鼎学有渊源故刃初发硎修复成宪批郄导窽章章若是浸假而晋秉国成宰割天下当不苐如敬仲之治齐而已虽然兹法也有法法者余窃忧夫修复在侯而率由不尝在侯也唐刘晏转运江淮谓大计不惜小费置场造船船给千缗半以资执事者私用无窘官物坚完行之五十余年馈运不乏后有呉尧卿者始估给直无复余羡船益脆薄漕运遂废今立法给费常若有余侯之为虑至深远矣嗣是以后惟冀画一守之奉若蓍龟脱或并今所加派者复不可问而徒以责诸庶人在官之殷实者曰吾不扰民也庶人在官者夫岂有异民亦犹是淄之父老子弟也力不堪命势必及民变态丛生祸又不可胜言矣淄余黎民侯方鸠之泽中倘异日者复为哀鸣之飞鸿能无恻乎有治人无治法良有味乎其言之也

　　贺牛润寰姊丈暨长姊夫妇双寿序

　　夫寿者得数有常之谓人所希冀而不可必得然握其常然则亦有必然无爽者天有常浮地有常奠冈陵得之不骞不震故冈陵为寿松栢得之厯风霜贯寒暑而柯叶无改故松栢称寿人而淳朴不散浑浑闷闷无所变易其常徳亦能久视而后凋此夫握其常然则亦有必然者如余长姊丈润寰牛公与余长姊是已葢余兄弟八人姊妹亦八人称极盛焉无奈造物忌盈甫及中年颇多凋谢今兄弟止存其三稽厥伉俪非续弦则鳏居也姊妹止存其四除幼妹宜尔室家外其为嫠者二焉若夫妇偕老年俱七袠以上者自润寰长姊而外不更见也岂惟吾兄弟姊妹为然即求之先世与余宗党间其寿考而偕老者固亦寡矣诗称君子偕老副笄六珈又称宜言饮酒与子偕老良以寿而偕老斯为吉祥善事耳甚矣齐齿燕喜之难也润寰与长姊岂幸致而佹得之哉润寰起家右族不以气岸先人嗜饮好客不为酒困里闬嚣争得一语解纷无不氷释长姊脱簮珥谢纨绮手理丝枲目察米盐茹素断杀扶颠持危解衣推食者无虚日今润寰七十二长姊七十一健饭安履精神强固敬徳相宾祺寿作朋凡宗党内外吉庆大典燕饮嘉会则润寰与长姊必在诸侄女孙女侄妇孙妇当于归见庙初得长姊一语训迪禀若蓍龟此之以和召和以顺致顺其天不滑故其神不伤所谓握其常然而因获其必然者非耶初润寰冢嗣游庠蜚声而竟不禄人多为致憾焉今子孙成立翱翔塾党贵贱与偕潇洒闾阎庶几冈陵常静松栢常贞繇今而后益自葆神集禧乌测其所至也者世人以全难之而润寰长姊以全收之斯不称覃厚哉余因是叹造物于人抑何巧为挹注也或丰之而先以约或翕之而后以张有余不足之数若为剂量裒益于其间昧者以为适然自知道者循本测未直若寓而取耳非达观天人之际者其孰能洞晰于斯乎余与长姊为同母弟昔年诰赠一品夫人先母在堂余毎游宦遐方必赖长姊左右承欢暨当大事倚藉尤殷余役江南陇西润寰不惮险远必重茧跋涉视余宦邸休戚相闗视他人若倍蓰焉余诚不胜私感当此双寿骈臻舆情共快余尤不胜私喜故邀兄弟率子侄共为登堂称觞而备述颠未如右

　　贺従弟渌池举乡饮宾介序

　　古者养国老于上庠养庶老于下庠故曰庠者养也明兴尤加意养老之政勅有司岁时举行乡饮酒礼既推择荐绅先生台背黄耉望重乡评者为大宾复従缝掖韦布中举齿徳俱尊者为之介合而飨于胶序之堂执酱而馈执爵而酳祝噎祝哽授几授杖煌煌乎巨典也哉余従弟渌池丁丑之春若冬实两与焉余家羣従昆季暨诸子姓其丽不下数十百人所为翩翩俊逸美秀而文者固自不乏间或倜傥不羁即于慆淫失计従轻黠为游侠者亦有之渌池不少濡染一意好修其修也不务为瑰异絶俗之行惟务入孝出弟行仁义以克譲之为兢兢曰吾侪庸众人苐能为庸徳庸行已耳简束抑畏敦尚勤俭当少年时慨然想见古白圭倚顿之属与僮仆同苦乐而畜五■〈牜孛〉者再焉桑以百数千亩谷千亩麦菽称之泽中千足彘千角羊骡马之属称之园中百畦韭它果茹之属称之凿煤窟醸酒醴权子母征贵贱胥有成算百不失一居积饶裕号素封矣尝厯稽其生平与古人较之事父若嫡母生母承颜顺志没而哀毁骨立作孺子慕是闵子骞无间之芳躅也昆季八人当析产时宁譲肥居瘠譲多居寡同母兄蚤逝家无立锥养嫠嫁女终其天年无几微见辞色是姜肱布被之懿行也急公好义自占修石城垂百尺岁时财赋率先输纳用补族中之寒俭者曰吾幸徼天之福都温席厚何可使有离上抵负名且无以效葛藟之庇于本根也是卜式助邉之卓轨也敦故睦族禽槥急难崇儒重贤宾至如归诸沐浴徳泽者游声延誉淄青千里诵义不休是晏平仲好施之高风也世之人名为孝养计费酒脯斗粟寸帛同气反面因陈臭败阿堵遶床恝视饿殍铢勺弗捐其较渌池天壌悬矣夫鸲鹆盛而有鹪明猰■〈犭俞〉盛而有驺虞天下善者必缘不善者始彰渌池生居阛阓非有明师良友左提右挈乃不言躬行若陟杏坛而登华胥当风靡波荡之时而能孝弟仁义若是斯亦今之鹪明驺虞也兹且踰六望七会当举乡饮宾介博士弟子因共推毂邑申督学使者以示风励洵有光巨典也已渌池虽少失学不获致身通显既抚有诸丈夫子征名宿为督课行修进币惟腆诸子聨翩庠序每试辄岳岳诸生间几与计偕者数矣顾渌池恂恂雅饬而诸子希心豪举若不规规占毕为者使其简炼于学淘汰于师譬之厥父基厥子乃堂而构之厥父菑厥子乃播而获之无曰前之人无闻知也于以保世亢宗焜耀吾族也犹掇之耳是又渌池胸臆中事而余羣従昆季及诸子姓咸所厚望祈向者也故当同族之称觞举贺也既谱渌池生平而又勉诸子以所未足以期于交砥云

　　度支新饷司奏议序

　　刻度支奏议新饷居其四五刻新饷奏议芟佚尚居其二三文与岁繁纸亦偶因时贵敝笱可弃告饩难冺踌蹰四顾仅得成帙葢试次而视之有呼若詈应若龥者日剧一日而兵氛之衰恶民力之纾紏犁然具也庄而绎之有可曰俞否曰咨者事详一事而宵旰之焦劳谋断之委悉犁然具也侧而视之其厚倍焉有切责诘难往复求宜补牍执奏数四得请者年棘一年而主计之心血案司之手腕犁然具也不佞乃感而言曰自边衅日起中外昕夕以辽为的致遴専司优超陟几与职方氏等葢兵饷交须之切也熹庙之季帑颁波属枢计撑支无事葢今上元年秋冬饷始岌岌告脱巾焉不佞拙与窘会无他谬巧但有理未焚之责节乆餍之腹涔瀹滴挹以沃焦釡而彍骑又啸上东门矣有仓卒客无仓卒主人郇厨不戒良庖且为束手矧以族庖炊空铛乎鼯鼠枝梧天幸勿乏追念犹有余悸嗣是虎符云辏闘众者用多募死者利厚骚然烦费姑为权宜救急之剂几幸一二年间辽水澄波燕然嵸碣方将条便蠲烦与民休息而天未悔祸不佞亦复病与辠值矣可奈何昔苏威有言今兹赋法譬若张弓后有君子谁为弛之兴言及此则今日辇而入岁贮若干镪明日辇而出岁遗若干镪皆非余志也夫则皆余戾也夫我皇上勤兵省饷之愿矢兹六载而不佞承乏其五新饷独贤积劳之司迨今十人而不佞共事其四岁月滋乆薪胆相怜如蜀之范子矿亳之薛子邦瑞楚之刘子镐上谷之张子鹏翀皆相与寒沾暑湿仰承明作之威蘖茹氷嚼俯淬盘根之锐者风雨鸡呜其忍忘诸因忆己巳之冬刍饷旁午亟索世庙庚戌时部中条列兵食状只字竟无可考则斯刻之不容己也将远以备太史之采使本未无遗于平凖近以订胥史之阙令司同得征夫文献云尔若曰臼杵在望行矣不忘桑土依然飞而犹顾是刻也不乃告劳乎则吾岂敢则吾岂敢

　　八镇经制序

　　忆庚午夏畿辅始扩清次第治兵圗捍御圗恢剿阅壬申春始定经制经者何经不经也制者何制不制也不经不制者何先是调援云扰组甲被练多创名之八镇六督抚心心喙喙正正竒竒视太仓为中衢之鼎而莫适告饱忧其继故示以常也常者何凡兵事尚阴而数不可以不阳商子曰明于机数而机数无敌葢选徒与峙粮并焉者也国初太仓岁入四百万以充京支及饷九边之用维时有旧兵无新兵有旧饷无新饷自辽事起而关宁皆新兵食新饷矣浸假而及蓟宻永三镇纔十之一二耳逮己巳后三镇所设新兵渐倍旧兵且新兵之饷厚浮关宁旧兵之饷例比新兵逮于昌通津镇亦皆日新月盛度支一再加派岁赋除太仓外又増九百余万视旧额凡两倍以赢而犹不敷长此安穷民力奚堪是经制之定诚今日救时第一议嗣后尤当慎守勿失宁减勿増者也或曰是常也终无变乎曰唐制三变兵多而悍不为用宋制十余变兵多而懦不足用顾变之何如耳今且以兹制为八阵方圗某阵限饷若干限兵若干嗣此而或得百金之士焉得千金之士焉如九军六花圆变无方而总不失平沙簇石之定格所谓因兵以置饷勿因饷以置兵为饷谋尤为兵谋为国计兼为民计意深逺矣是役也司马主庖司计主爼无相越也皇上以臣严狗马日久申谕专责而严亦幸从本兵督抚后授成画于刘子镐刘子受而目营掌垒见成师焉凡商确匝月易稿再三而竣俱得旨报可今封事具在简付劂人用存掌记区区筹兵节饷爱国惜民之意可对天日即恩怨毁誉弗恤也兹严叨恩弛担而刘子尚薪积为郎索米长安邸回首今昔宁无感慨因缀数语以弁其端

　　石隠园藏稿卷二

　　●钦定四库全书

　　石隠园蔵稿卷三

　　（明）毕自严 撰

　　○文二

　　先君黄发集

　　葢闻翕张循环天道也従古韫徳弢竒之士塞于其躬而后后人得食其报非独庭训端亦遗泽远也严尝持此差等天下若合符劵而先君则犹彰明较著者矣先君少负隽才计可芥拾一第而竟弃去学稼学圃意愉愉然乐也既蒙家难左撑右持埳壈万状乃始中悔悔而发愤课子实殚厥心间以余闲泄为诗歌总之直抒胸臆诠契神理或可解颐或可裂眦罔拾时人饾饤绰有先辈风骨惟不喜蔵藁故多佚儿曺毎私录之一夕虞庠不戒尽付嬴火今存者皆出记忆之余及晚景所啸咏纔什之三耳然亦足窥一斑矣严以中人以下之资滥竽郎署肃弟复点贤书而诸兄弟并列诸生津津向进伊谁之赐则先君之遗泽庭训两有藉焉严不孝牵系升斗奔走南北暌违日长承欢日短蓼莪蚤辍风树永懐严独何心能不悲哉能不悲哉所幸生平卓荦仰匄二三先达为志为表为状庶几不朽而诗尤当年心精性灵之所阐纔一披读音容在接若之何不检授劂人以永思慕也因念先君卧疴时儿曺以遗草请先君曰宇内名集充栋汗牛尚未必传予生平何尝抵意雕虫若乃灾梨枣以取嗤耶噫嘻此治命也顾以昭弓冶俨着存兹刻又乌容已脱观者曰诗不李杜辞不班马是赘也则不肖严无所逃罪而先君业蚤见之矣昔人云人不爱倕之指而爱己之指不爱昆山之玉江汉之珠而爱己之苍璧小玑则情有独锺而爱不忍割也严意亦若斯乎是举也遐思追悼诸兄弟有同心焉而搜括校雠则寅弟之功居多云

　　易佥商为官买说

　　尝闻治国之要先经费经费之要先恤民是以管敬仲言物有多寡而情弗能等事有成败而意不能同行有进退而力不能两其间盈缩裒益之权人主不能自操而毎睨其成于所司故或有十倍人之功而抑或有不赓本之事此其芒芴针芥间殆有研桑莫能殚而功集于不使知者维我国家经制大备而细及香蜡刍秣之务旧用京商市之以供郊祀庖廏之需始立法未尝不善也浸假而人且居为竒货浸假而疲极奸生商与国交病每一佥商辄而买名揑报闾左绎骚毛尽皮穿呼天抢地情状几不忍见闻夫好义终事之谓何而令至此极也余谬司主计尝蒿目扼腕嗣奉旨一再查议即矢口极言竭力主持竟易佥商为官买夫官何可令买耶无主伯亚旅之相扶而足不履市廛平准之所辏乌在见其便也虽然商买也而不经之费强半付之亡何官则丝丝皆公家用也商按成数而征所裒聚多楛窳又或致上下互蒙聊取结局无殿最之虞而官买则刻刻为身名地也商隶土著代倩者多每有逾年而逋额尚烦征比徒令人咏硕鼠之歌国起蜚鸿之慨竟无补于经储而官买则瓜期未及亟圗省成稍不及额而跃冶无所容则匝岁皆有成候也若夫估值之审定物候给价之惟恐逾时议汰加斛之冗费以省漏巵议分运脚之内外以资崇墉甚且京粮不敷至借新旧饷济之度缓急揆难易较轻重非祗以便官也官便而法之行也滋久商之息也亦将永赖而不复议更此穷则变变则通通则可久之道也严不肖仰体我皇上恵顾辇毂轸商之至仁而又不欲遗当官者李代桃僵之实害其究不至使官降与民市而能使民乐为官输葢心血为枯而寸发几落今幸始事诸君子奄观厥成矣后之踵厥武者或亦谅余苦心而不致为饲狙之嚆矢也诗曰恵此中国以绥四方老臣志也无弃尔劳以为王休诸君子其朂诸

　　改观海编为尚友编说

　　语不云乎以文会友时虽邈矣论世知人葢肺腑之精神汇而为言原非糟粕之末制作之光彩久而愈着直与日星不磨故孔子有无文不远之词而孟氏揭知言养气之指彼空疎不为世用祗忧才富学贫乃灰烬忽有神行所谓笔歌墨舞某胸无他嗜性僻躭佳辐辏人伦思首彰夫大义薪传道脉恐将絶于微言非敢拟昌黎以六经之文起衰八代或亦如郑谷有一字之益不负半生所见选刻多家终嫌挂漏便觉启蒙可藉罔禆髙明用是搜翰弥勤究心独苦辄乗休沐徧及缃囊若表笺若奏议事君经国之资曰箴铭曰记赋警目写懐之作论赞序启得力于格物缔交志传碑文结想于伤今吊古上遡秦汉下迄宋元无义弗探有竒必录古质拟商彛周鼎丽藻侈万卉千葩一代必有一代之体裁清浊不嫌异制一时即生一时之俊彦精光倍觉陆离手自较雠躬为钞录大者钦其经济如河汉之倬彼清霄小亦喜其才华如荇藻之影于秋水真铢积而寸累殊殚精而敝神初以观海为编读之如望洋向若嗣以尚友名帙对之如缟带纻衣従此夕濡朝涵等于幼学不觉手披口稔狎我良朋味腴搴芳编蒲缉栁自昔一言投分定交于杵臼之间惟兹万卷作缘托契在编摩之内喜而不寐乐可忘餐童而习之恍金兰之在望嘤其鸣矣扣寂寞以求音安得四海絶随肩而眼空丘索縦使闭门坚裹足而交徧贤豪我思古人幸获我心恐画脂镂氷而未寻其妙世间何物益人神智虽汗牛充栋而不以为繁有钱无贯与有贯无钱不善读书者交病従酪得酥先従乳得酪能自取法者方知识荆于往行前言虽休勿休十五年不殊宁越慕蔺而循名责实或黙或语千百世自可相如日孜孜然发种种矣顷比岁滥竽版使亦乗间兼典书仓慕鄼侯之闗中转漕必先圗籍企伏波之殿前聚米以象山川年华叹石火之不停独意在懐人而不遗远躅时事慨水沤之易涣即光如秉烛而犹胜昧行如见故人斯为胜事识买椟还珠之诮子有余师当舍筏登岸之时卬须我友聊因副墨敬告同心

　　西征纪畧

　　余濒发时六弟以东莱纪行见示因诺以西征纪行相酬顾此一役也经涉四省直驰驱四千里形胜景物之竒名贤古迹之概不可胜书所谓一部十七史従何处说者也况余行则昼夜星驰止则簿书堆积亦奚暇为之念不忍负诺责无已则举其大者马首所逮章丘北女郎山宻迩城郭近在几案间楚楚有致居然一小藐姑射也是共五弟登览者至浚县闻大伾山甚竒而未登也邑人王越在天顺中以文臣而多武功封威宁伯大是异人读其诗不尚推敲极有豪气令人倾仰抵孟县渡黄河波涛汹涌洞心骇目自是伟观孟津以南觑北邙山巨坟累累如丘如陵意必前代王侯卿相之墓昔人诗云縦有千年铁门限终须一个土馒头是与女郎山前列冢俱可发人深省又行数十里则洛阳矣古称天地之中都会之雄伊洛瀍涧流衍其间二程康节笃生其地迄今王气犹存市廛充斥光景繁华所经郡邑惟有清源与此彷佛真胜区也前此率皆坦途过此而西则多山矣入渑池访故令曺鹤老遗迹尚有知者邑乗新修颇不鄙夷乃知先达树立要自不苟再西陜州驿名甘棠即古召南故址而洛阳则古周南也自陜以达灵寳即秦崤函古地所谓一夫当闗万夫莫敌者葢在此耳若今之潼闗虽有黄河天堑之险别无形胜不得称函谷也入潼闗四十里即为华阴华山出其南先谒岳庙规制恢宏多唐宋碑碣松柏次登华山畏壁立不可陟意欲至青柯坪而止迤远望之如一朶芙蓉分为五瓣由山径二三十里以入峭壁孤峙絶无依附如锯解斧劈之状便觉非他山可及始悟昌黎诗中太华峯头玉井莲花开十丈藕如船葢指山形言之而崔颢天外三峯削不成真诗中画也山中流水汤汤清彻见底寺观多幽雅可观惟玉泉院最胜是陈希夷卧处中有希夷卧像人生大梦利名为幻未卜何时可唤醒也进五里许为希夷峡峭壁狭长深陷上有一穴中蔵仙蜕又进则莎萝坪有莎萝树在焉树亦不大余无竒者再进至玉皇庙抵青柯坪尚数里许而日暮道险舆夫惫矣因驱车而归复従邑令索华岳志读之始悉华山之胜曩所瞻眺曽不得什一也翼晨入华州城南又有少华山焉遥睇而已一棹楔岿然为王庭诗王庭论王庭譔三兄弟一以十五一以十六一以十七先后俱登乡试英俊若此岂山川之灵所独锺耶已又俱登甲科庭譔且掇探花恨无年耳由渭南抵临潼则绣岭照耀城南秀色可飡山上松栢苍翠宛如画圗温泉出于山足气蒸如汤行里许不解唐明皇初得杨贵妃赐浴华清宫即此地也中有一亭扁曰洗心内为官池扃锁甚谨官长荐绅沐浴其中池制不方不圎南北如环东西亦如环而差长焉说者谓杨妃小字玉环故作此制岂好事者为之说欤名人题咏石刻充栋集而为墙名萃玉屏亦佳话也当时唐建都长安距此尚六十余里翠华屡至荒淫可知此外有民池二女池一女池旧亦有室后因妇女出浴恐坏风俗废之不谓反有裸露以往浴者民之愚而难化亦可慨矣此虽小于华岳而近在眉睫无跋渉奔走之劳山光水色绮丽非常当为西征第一竒观入西安会城古迹竒踪不及细探但觉规模阔大犹是前代帝王都会气象耳又五十里抵咸阳则丰镐泾渭四水交流而文武成康周公太公之墓俱在境内葢周故都也又数程为岐山是文王时凤鸣处自长安而西地势平衍至陇州则古闗山道矣山长百余里嶙峋髙险不通车辙舆人累息而上跬步为艰宜若登天然山上多虎多猿行者什伍结伴方敢出涂时闻流水潺湲之声古语曰陇头流水鸣声幽咽遥望秦川肝肠断絶余西征至此亦不免回翔却步云过此则入天水界中山川风俗别载

　　洮岷考畧

　　兹不具洮岷考畧岷州西距洮州一百二十里洮州西距旧洮州六十里过此则邉外矣洮州设副总兵一员领兵四千余旧洮州设守备一员领兵一千余岷州兵三千余旧有守备领之前道张君条议裁革顾守备如网之有纲如裘之有领似终不可罢徐当议复也此外阶州文县西固所各有守备一员各领兵一千余本道所辖洮岷阶文西固等处俱系畨民杂处畨即唐史所称吐蕃者也投入中国者收塞内为熟畨其在塞外者为生畨每年六月俱以马来易茶它邉无论洮岷二处约得马二千疋茶之外仍以盐与梭紬赏之缘塞外多畨与羌杂处中国全靠各畨探聴入犯消息而各畨畏其威亦徃往泄露中国情形中国明知然不得不以茶马羁縻之不者畨羌相合为患愈大矣本道所辖信地惟二洮最为要害每年秋防岷阶文西固等处各拨兵诣洮防范共一千五百名五年之前曾入犯一次每遇失事则必具题总督抚院兵道总兵而下以次议罚堵截有功则加升赏余初至未及简练兵马闻黄河氷结羌每踏氷而来目下亦时闻警报未入境耳顾亦有来降者前道收畜近三十人妻孥幼穉俱有粮饷意在以敌攻敌而狼子野心殊难驾驭豢养其射艺精絶常中飞鸟上官初到妻女皆来谒见辫发椎结真秦越一家之气象哉
　　本道所属阶文成县等处咸有矿洞邉地民贫矿徒颇多有司不能禁戢甚或隠匿不报近闻每伙辄至一二百人有盔甲马疋自称银兵官军逐之东驱则西走南驱则北走总不离前项州县之内又各营惟洮州军按月支粮余俱压支年余今四十四年终纔支四十三年夏季原编饷银多在西安平凉二府借口灾荒屡催不解万一匮絶能免庚癸之呼乎此其大患又有不尽在邉境者矣
　　洮岷北界为临巩道地方疆场相接兵道为少参张准我讳键者原以兵科例转昨本道阙官系渠代摄有好大喜功之心议欲两道于旧邉二三百里之外再筑新邉墙一道保畨御羌其说亦似凿凿可聴然实深入彼地工程浩大万一乗机抢掳恐版筑之功未成而冲突之事旋有矣余受事伊始抚院亦曽问及欲称便则恐贻祸于地方欲称不便又嫌于忌人之功且渠屡书来恳玉成其事极为难处姑俟相机进退可也
　　岷州东距巩昌二百四十里巩昌西行六十里即为漳县地方本道属也巩昌自清水县入境类不乏髙山峻岭若漳县以西达于岷州则巨山聮接二百余里峯峦崒嵂中道线路流泉潺湲出其间时值隆冬氷澌满地攀援而进道滑径险山上松树丛生青翠可挹即乡所谓蚰蜒松也髙低映带景色竒絶有过此题咏者称为天开圗画不诬矣地最髙寒山松常与白云相接不见树杪行时累日大雪更増一畨凛冽山松有合抱者有拱把者修干亭亭傍鲜附枝土人恣意取之价亦甚廉商人市作木筏顺流而下鬻于西安蒲州河南京师等处皆岷产也土人率取木板作屋其上仍以薄板覆之压以碎石尽废陶瓦巩昌境内大都尔尔惟庙宇官舍始以砖瓦従事诗人所谓在其板屋西戎之俗固未改也抑木贱且多使然欤松檩一根界为两破售以为薪值仅分许乌薪亦贱无煤炭也山既广大山中人烟鲜少虽旦旦而伐尚自蓊郁充斥恐数十年之后亦渐见濯濯矣山麓生一种竹围圎仅如手指亦鲜枝柯取以为薪车载担负绎络于涂春月亦或取笋滋味差可而南方片笋巨竹絶迹不到官府刑责率用木板蠢拙异常说者谓岷地寒瘠民贫特甚非赖山中材木安望生活此亦彼苍嘉恵邉氓之意也
　　岷地高寒冬月点水成氷无论矣山上每晨多雾虽晴明日雾辄作雪花飞扬闻洮州尤甚几所称山岚瘴气者矣岷城外即洮河颇号巨津初谓可种稻询之土人塞上蚤寒粟谷且不能生况稻乎岷人止种大豌豆及青颗即青大麦也间或种春小麦俱用作饼虽缙绅武弁家率止食此即有外来稻米聊市些须作汤已耳四五月间始见鲜菜春麦青颗以六月熟大豆以七月熟过此则霜降矣或谓春秋常着毛裘夏月不废绵衣窃计每岁可省扇数柄非快事乎面稍佳者谓之府面云是秋种者顾土人嗜利间以春麦面杂之作饼犹可若作面食馄饨之类则糜烂不堪矣境内水磨约千盘有竒大豆青颗藉此成屑势不得不多也其制引水顺流用一长木箕承受而狭其舌以束水轮转磨动其上作屋与吾乡同但不待洪流耳以此类推白泥河冶头河皆可作者安得仿此式而为之
　　岷境不出菉豆黄豆黒豆芝麻然间有贩至者亦不乏絶惟真香油絶少皆用菜子油耳洮河间亦得鱼而肉理麤疎如嚼蜡然酒则贩自千里之外従陇州度闗山而来谓之陇酒每瓶止三四杯值一分五厘味亦不甚佳乃糯米作也本地止小米酒及烧酒二种真有太羹玄酒之味古意犹存可发一噱幸余非嗜酒者使遇竹林辈当复何堪夙闻巩昌出褐意谓在在皆被褐翁也比入境则人多着单衣即皮衣亦不多得询之乃知民贫而耐寒故若此褐太麤者既不堪用细者价亦不赀所谓出处不如聚处也缙绅衣着率尙兰绒距岷尚在六七百里之外矣
　　洮岷之俗率以酥油牛羊乳湖茶花椒草果煎而食之谓之油茶日用必需余初至闻碗盏器具无不腥膻饮食大减越数日始定岂入鲍鱼之肆久而与之俱化乎商人贩茶规得重利官辄抽取其半与畨易马故私茶之禁特严茶自四川湖广来味重而色黒用竹筒盛之圎如茶瓯长约三尺谓之一箆本地价值七八钱每茶十箆可易一马政以油茶畨人急需顷刻难离故也询之乡绅武弁亦多嗜此葢渐于其俗久矣余意此必多所补益少久亦欲习而用之随乡入乡又何妨乎
　　岷城无生药铺每需药必诣省城及巩昌市之巩昌亦不多得医止一二又不讲于岐黄之术其它衣食所乏尚其缓耳署中书胥止六名俱在按察司三年一换多痴拙不解文移每自起稿尚费数日誊写缘邉地方设一按院屡经澄汰故至此此其最称不便者也
　　本道属陜西抚院为李瞻于讳起元河南人又属总督军门为刘定宇讳敏寛山西人抚院在西安抵任时已经晤对矣军门驻札固原距岷仍九百四十里昔年靡不谒见近例率行停止先遣一传牌往比至中途遂有书手来辞即返辔矣余莅岷以十一月十三日诣固原以十九日中途而返以二十五日葢席尚未暇暖也
　　岷州为卫先年曽改设知州后又改为抚民同知幅■〈巾员〉亦二三百里但多山耳生员八十余人有廪膳二十余文多肤浅每年一贡照府学例故此中贡士甚多且极少年邉方小县科举止四五人廪亦十余出贡甚易此鼔舞邉方人文之意也
　　西征山川因行役倥偬都置之矣因遣苍头东归欲诸兄弟知余足迹车辙之所至一夕书此大都据耳目之所睹记笔意之所向往潦畧杂记非足自附于作者之林也

　　三叟同游记

　　従来宇内名山大川可以开辟胸臆陶铸性灵故严君歉意于九州岛向平婴情于婚嫁士君子未有不以登选竒胜搜讨灵异为愉快者也顾游必有时则闲莫如退休游必有方则近莫如梓里游必有与则契莫如同籍若余三叟今日之游是已先是癸酉甲戌岁余与张叟华东先后自长安归数相过従因念海内同籍指不多屈然存东省者尚余四人其两人则安徳杨毓竒安丘马见素也见素垂老投荒我辈爱莫助之乃杨叟纔三四百里而近曩每过安徳辄驩洽移日今竟契阔已乎因相约为三叟之游惟是内外警报频闻居守戒心逮丁丑春暮始拟会五峯厯灵岩登岱宗谒孔林订于望日甲寅起行是时桃李盛开乙夘次龙山余先至小设以待张叟薄暮至直来就语丙辰过梁家庄同赴厯姻黄君邦柱之招探春芬芳满室然以道之云远不遑即安虽投辖弗従也道出华木注下青翠若削芙蓉是春秋晋郄克所为逐齐师三周者乎日下舂过济城东南郭客有邀观趵突泉者吾侪以未便徘徊省会辞不往驱车出望仙楼睇南山一带如大佛千佛玉函马鞍之属峯峦起伏秀色可飡欲觅宿山墅中居民不应舆人告困遂跨欵段従之宿于黄山铺张叟招余共饭山村岑寂而肴核精腆葢宿戒也丁巳欲蚤发闻张叟未行姑待之与店主闲话询以村居乐乎对曰差役烦苦有司不能抚循且加朘削兼地近藩封府役飞而食人不可向迩安所得乐余闻之凄然及同行出铺则有长清赵孝廉之故园在园有石有花颇就颓废而古松三株苍翠竒崛若广厦覆帱若虬龙蟠旋士人言孝廉久捐馆其子赤贫他产尽鬻而深念先人手泽独留此园躬为灌蔬清风家法有足重者过大小炒米店人传杨叟肩舆已过余与张叟闻之且疑且信以安徳抵五峯比邹淄较远五六十里况携幼子意必迟迟其行或愆期会既抵五峯而杨叟果先在焉余两人喜可知也甫抵寓杨来张继至因同诣杨寓杨叟已登五峯礼三元讫且就道院治蔬食相迓有次子士秀同行礼度烂熟应对敏捷真英物也久别乍逢握手论心共话积阔其乐陶陶少休张叟与余觅径右转先拜伏魔大帝祠遂登山之西偏拜广生殿沿路松栢郁葱鹿兔狉獉洵称佳境絶顶为三元殿规制壮丽法象森肃稍下有蔵经阁蔵道蔵书装潢精洁且闻内有神农本草与俗刻异张叟亟索览之因仓卒难觅而止是地孤耸秀拔初惮其险徘徊他途及觇峭壁鳞次更起艳羡遂従磴道直下通计二百余磴峻矣峻矣山称五峯中会仙左聚仙升仙右庆仙迎仙东青龙泉西白虎石皆五峯之胜槩也晩会饮张叟寓夭桃髙楸互映山侧大助登临之兴三叟各赋一诗纪事咏懐已更相属和以识胜游戊午东行数里过徳陵地踞髙冈脉従五峯顶来周围崇牖扄钥甚设道路﨑岖舆人称艰各舍车乘马日晡抵灵岩寺初进山门北望山形如狮有驰骋不可控御状入殿拜大士文殊普贤像端严妙好皆唐宋丹青也登灵岩阁千佛阁雄杰诡丽殿西一栢大可十围突起百丈目所未覩东行为鲁般洞内设二门门不可启见者诧为神竒再东有铁袈裟上存褶文下无根柢不知谁为铸之而又谁能着之也谛观转轮蔵令従人推挽数转又观双鹤泉遥望丹鹤栖集树巅自此路渐险天渐暝遂偕过小寓晩餐己未复欲穷山之胜同诣张叟所居方丈修竹数竿风枝袅袅欲舞香积内有泉为佛圗澄飞锡处稍北为辟支塔髙十三层逰人或盘旋而上北行里许势愈陡絶乃弃舆徒行従人前掖后拥始免颠踣有碑题灵山第一泉即甘露泉也泉居慈室甃石为井僧取小瓴挹水进之清冽沁人不知与恵山中泠谁当伯仲泉流四出曲沟回环稍上树色茏葱有亭曰抱灵寓目则挿天翠黛倾耳即瀹地银笙幽襟大快攀萝再跻为大石棚势如斧削有僧栖焉旁为圣水池池水入夏已涸前有石刻闗圣画竹默寓归汉之意虽真赝难辨亦忠义佳话也自此陟白云洞直入证盟功徳佛洞即狮峯絶巅架木为桥仅可置足縦目四顾渺然无极僧献白水黄精身世两忘意豁如也相与趺坐移晷寻旧路下则日之方中耳复同束装言迈道出湾徳约二十里经鸡鸣山明孔山皆西来旧路至湾徳始转而东则泰山路矣晩宿长城丛林此战国时齐所建自卫长城也庚申抵泰安自香店外无寓客者适阳丘姻家李济斋太守宅在西郭因偕寓焉时青州司理齐公以督税至藩司照幕耿公以署篆至孝廉广文郭公已报升江山令皆来顾吾侪坚辞不允遂以野服见齐送登山大小肩舆辛酉质明出登封门抵歇马崖易舆以行繇黄岘岭度回马岭势弥峻削至快活三颇觉纾衍南望徂徕诸峯罗列如儿孙之拱立路侧一巨石青色有黄红筋膜横束之时人所目为蛟龙石也进此为御帐坪有飞来石即昔年五大夫松故处后为洪水漂堕压仆者进此为朝阳洞为半山亭有米万锺云根字又有赵世禄名山洞府字停舆小憩便觉神思飞越逈隔尘寰进此为大小龙峪为小天门前人题有风清云壑振衣千仞等字即景会心处处逼真忽值云雾排空风雨骤作恍惚飘荡不知所向阴霾中但见为十八盘者三则三天门也傍刻仰之弥髙字鸟道盘纡壁立万仞舆人従喘汗中勇猛精进吾侪亦险夷祸福度外置之始抵絶巅望见碧霞元君祠会风雨亦渐息遂肃衣冠而晋谒焉昔有镀金铜殿在正殿前今已筑台其下若増而髙兼竖镀金铜碑交相辉映余念东岳为万方生物之府而元君又神之至灵至秀者比岁氛祲交作海内雕残登髙望远戚然动心顾谓张叟曰曩科臣葛泰垣疏言泰山铜顶金木相刑年来祸乱之作多有左验语虽近幻似亦生克至理张叟然之右折而上探李斯篆及玉女池旧在公署后今公署已圮直埋没沙碛中耳左折而上探日观呉秦越观诸峯及仙人桥舍身崖駴目洞心应接不暇若磨崖碑雄峙怪伟尤称竒絶再北登玉皇庙观无字碑髙二丈许色理细腻论者多谓劳民伤财驱他山石至此及与张叟观附近石色理多相彷佛其为近取无疑最东为孔子小天下处有圣庙焉方在修葺则守道吴公也至东岳为泰岱主庙乃满目倾颓铁瓦数百飘积毁垣败壁间耳晩归公署饫二守陈公所授餐优人在焉匆匆竣事退就寝三叟共居一室风声凛冽色相凄清几于所谓连床夜雨者矣尚拟风定观日出不意彻夜不休岂非山灵之妬人乎山后黄华洞胜地也余昔曾再游二叟晨起偕往余畏肤粟不果直兀坐以待同归归途强半则东折入石经峪署州设馔于此巨石横亘数亩俱隶刻金刚经书法精峭水流其上半明半灭映带可喜张叟令従者搨阿耨多罗三藐三菩提九字古色惊人直北有亭或刻其上曰髙山流水又曰泠然清韵下山谒泰庙庙制宏敞环以砖城雉堞森然城八门南面者五庙前汉柏唐槐及银杏树干云合抱者凡数十株巨碑可数丈龙头龟趺多出宋祥符间迨万厯中碑阴续刻万代瞻仰五岳独宗八大字又太极圗东岳圗二碑皆作巨丽观癸亥脂车入曲阜晩宿大汶口河阔水驶有道人修桥焉米价腾踊不用升斗而用权衡舆人廿钱不饱道左榆钱杨叶多斧斤以取倾筐塈之其凶年之景象乎甲子入曲阜境涉泗水清流漫衍土田膏腴眺望林木皆挺拔髙耸特异寻常葢周公建封奥区自不同也路旁有功参造化坊即孔林入林先拜飨殿次谒先师及伯鱼子思三墓皆马鬛封也翁仲角端古朴殊常制近西一室为子贡庐墓旧场洙水自西而东绿浄澄彻为洙泗桥门东有端木手植楷枯矣尚存根株二丈垒石护之林中自松栢外髙楷林立扶疎畅茂不下千百则皆端木手植云仍也无奈人情嗜利采掇颇多楷芽可茹亦可茗犹无大害楷木取为杖可以扶老制为棊局其声清越有兖守乔公碑厉禁薪樵弗为止且皆孔氏子孙擅其利人情熙穣一至此乎三墓周围设垣可二十亩其东西北三方皆设重垣广可数顷孔氏子孙世世祔塟其侧此则黄虞以来神明之胄所不再见者也晩宿东闗其居停者即孔姓虽在韦布亦方巾如宗室例乙丑斋沐入城谒大成殿殿九楹柱础皆白石刻蛟螭前后左右以四十计先师冕旒黼黻俨王者之仪牺樽象罍皆前代法物葢用所封文宣王礼也殿内刻顾凯之所绘行教像呉道子所绘小像殿前一亭碑题杏坛字金党懐英书光泽倍常可鉴眉睫诸古庙中此类颇多人呼为透灵碑世俗影响之见耳亭前有魏陈思王唐李邕崔行功宋吕蒙正米元章所书碑均称瑰竒而近刻圣迹圗亦佳诸搨碑鬻书者充牣其中人争市易而张叟独搨壁间五凤二年鲁三十四年六月四日成十三字则好竒甚矣歩出奎文阁下弗克登门东为先师手植桧虽未腐朽而无枝叶护以石栏说者以为荣瘁闗国运及考所载发荣之期亦不尽然余谓此树生死不必强为之解试观庙内松栢参天阅数千年林内荆棘不生鸟雀不巢亦足以明圣道之独大造化之独锺不必区区于一桧论荣枯矣李文正公诗云一方烟火无庵观三氏弦歌有子孙信然遐哉圣化不可尚已右为启圣殿金丝堂即鲁共王壊壁处也左为家庙诗礼堂一聫云文岂空华字字皆躬行之谱吚唔时何不反躬体认道非絶诣人人具圣哲之胎景仰会便须着力担当此提撕真切语也嗣拜颜庙其规制视孔庙差狭而轮奂不减入克己门窥陋巷井始知能发至圣之藴者其食报亦与至圣俱无穷也城北有周公庙相传是灵光旧基树制礼作乐经天纬地二坊庙设周公鲁公神位东西二髙埠为两观故址即至圣诛乱政大夫少正夘地也维时游兴渐阑将回辕矣欲邀杨叟取道长白不従因留恋半日各治盘飡并赠杨公子小诗翌日丙寅别去余与张叟并辔归是晚仍宿大汶口因未便再入泰安丁夘问道北鄙道颇修阻舆马相代而行渡渐汶河有策马来追者则年家王利川弟也利川讳楫泰安人巡抚宁夏死乱兵手生平清絶司饷辽左一尘不染且因亡弟冲阳缺饷陨生发愤抗疏余在泰安亟侦其庐吊之或告以在乡而止不知停柩近此真一交臂失也询嗣人止一子伶仃穷约不觉恻然顾日晷渐晩张叟已远而余欲返斾难矣疾驰宿段家庄因念大汶口俗呼待闷口渐汶河俗称醤瓮河戏为口号曰大汶口为待闷口渐汶河作醤瓮河俗人不解通文义袭舛承讹奈尔何张叟续前二语云虾蟆陵原是下马古人已误奈今何葢用白香山琵琶行中事也戊辰过龙磨角杨家困诸山两山南北夹立中开一径似二龙抵触状但地原非冲邉不知杨家何以困此志乗无考徘徊久之是晩风起遂宿杓山己巳北发遇险峻处则骑而行幸登降无虞比抵坦途余马见朽栁空腹突惊逸而堕痛晕移时张叟业跨蹇前往复回慰视余追诵杜诗云不虞一蹶终损伤人生快意多所辱惕然増感亭午抵颜镇拜颜文姜祠一泓清彻错落珠玑二泉汤汤横流城郭眞山明水秀区也入城吊总督张公明衡继贺宪副赵公暨垣及觅赵解元嶷叔则他出矣晩宿其书舍次日孟夏庚午朔余邀张叟便道过敝庐意难之至焦荘而别后闻二叟皆以是日抵家维余亦然葢通计往返各十有七日而游事竣矣岱宗为南北孔道余昔宦游邗江彭城金陵道皆出此凡登眺者四五阙里亦尝一至其域若五峯灵岩则今目中所创见者五峯竒胜不逮灵岩远甚而新丽过之彼以天巧此以人力正缘逼近徳陵有藩封金钱资其鼎建耳灵岩相传本希有如来出世道场开山祖师为后魏梵僧法定有青蛇白兔双鹤二虎之异寺兴于汉盛于晋唐迨宋真宗始锡今额御书炳焕祷祀骈阗迄我朝弘正间香火犹盛今且颓败冷落景象萧条遂俾金地香钵渐有阻饥之患岂兴废固有时乎宇内有四大刹灵岩居一焉唐李吉甫所圗固不诬也岱宗嵯峨雄浑晴晦开阖气象万千尼父登之而小天下自非他山可与较长挈大然自余游览之初越今仅三四十年雕敝之状日増一日香火之来年减一年独齐鲁近地居民祝厘祈福犹稍稍相与点缀荒凉耳孔庙为道学渊源荐绅藉途发轫比岁圣明右文増置科目甲乙名流顶肩相望近汤文宗题请醵金修理虽未讫工渐见更新苐询衍圣公尚滞京华曲阜尹待对牙角泗水令署篆仅属遥制春秋朔望谁与奉烝尝而勤瞻礼亦非崇儒重道之时所宜有也抚今追昔真见风会日流江河日下宁无歔欷于中乎古称山水之理不可以卤莽而得三叟往返千里通计十有七日杖履匆匆一切胜迹竒观固未能一一探也独念吾侪已老无用于世与其守拘挛于斗室环堵疲精神于求田问舍视今之寻盟谱牒出没烟霞虚而往实而归岂不有径庭矣乎
　　目今海宇多艰触目戎马吾侪虽老居林壑乎脉脉闗情正非优游啸傲之日惟邀社稷之威灵不腆二东幸获安堵兼以敦年谊而践宿约则事不容己粤自壬辰通藉迄今四十余禩同籍兄弟落落晨星比岁南北宦游一二同志曽有四友二老圗咏之刻士林艳之暨归田来把臂益鲜乃屈指济郡尚有安徳少参杨毓竒梁邹总宪张华东及余三人邹淄接壤犹可继见安徳越境益怅离羣因相约为岱宗孔林之游兼及五峯灵岩既以骋游目且以纾契阔丁丑春始寻前盟纪为三叟同游是游也山川之竒秀祠宇之瑰玮古迹之灵异毓翁记中载之华翁又评释之不啻详矣苐三叟当苍颜华发之余畅浴沂风雩之致或唱或和亦步亦趋幽懐渴思藉以披豁傥所称偷闲学少年者宁非圣明如天之鸿赐欤抑亦可与前四友二老诸刻共侈年谊之盛者也顾余窃有媿焉毓翁年七十有五华翁年七十有二而余犹歉古稀之一则齿不逮也二叟神骨崚嶒登名山如履平地余以龙钟潦倒毎遇絶巘幽谷瞠乎其后则健不逮也纠合胜游华翁首倡操觚作记毓翁先登余直碌碌因人者耳则风流文采又不逮也余兹厕足三叟之间岂不厚幸矣哉故漫书以附于后

　　赠奉直大夫泰州知州广文竹轩徐公传

　　于陵海曙徐君发解壬子与亡弟辽抚为莫逆姻友余因得従之游窃觇海曙锦心绣口规言榘行循循然有道君子也植徳有本意必得之过庭而未敢请越壬申海曙谒选人授泰州刺史当江淮之冲值丸羽之驰而能方圎并画保障干城无不如意循声藉甚一日遣冢嗣小侪踵余门曰日升不肖藉先人遗训以博升斗顾先人丰于徳而啬于遇恐遂湮没无闻愿得一言表章余取年友王公立宇所为志铭三复之言言实录也且小侪实亡弟快壻谊不容辞因据志铭及里闬所习闻为之传
　　公讳子肃字徳寅别号竹轩其始祖伯亮自枣强徙于陵五传至岁贡君玠娶于樊是生公先是公家世服穑至岁贡君始攻博士家言文明肇起公生而岐嶷不凡甫舞象即齿秀于黉试辄前茅先后丁内外艰婴婴孺慕大着孝名督学邹公特加旌异遂受国士之知万厯辛巳起家选贡癸未司渠丘训公念学者诵诗读书将有所效于世也今縦不获大成何妨小试宁忍弁髦师范龌龊自甘已者见义必往视利若凂推诚御物敷教在寛诸子衿侍函丈咸如坐春风中察贫窭者罢其贽丧不克塟婚不能委禽者损俸赒焉有小眚而褫衣巾者为白之复其故物一生耄而贫需次当贡一生富而黠従旁构之阿而佐构者颇众公独排羣议竟与耄而贫者即贿嘱弗为动繇是渠丘诸生啧啧诵义不休矣比迁谕聊城属岁不登公条上荒政用佐长吏所不及故游泮帮补有陋例曰公堂或实懐醉饱之心抚充私槖逮有公事出复列姓名效沿门持钵状公则悉以副公费义不私一钱也王生文教才锋犀利而家徒四壁公解衣推食勉以潜心大业王生感奋后竟发解癸夘毎见同籍中与公宻迩者辄询徐夫子起居状及问辍又未尝不泣数行下也其它受公陶铸矢无负公相继处嚢脱颖者尚繁有人辛夘升西安府教授会闗中督学姜公思鼎谋创书院公为相地鸠工区画井井建尊经楼市羣籍充牣其中督学嘉之檄集名士百余人属公督课而殿最焉当途者凡两委摄州县事计可脂膏自润公固辞弗往寻转威海卫教授时海曙下惟攻苦已岳岳诸生间公喟然谓西人士曰人生石火电光耳幸席先世之敝庐可以庇风雨薄田百亩可以供饘粥儌天之幸有子且才可以读笥经吾年逾知命何恋恋鸡肋为而往来东西不惮烦也遂投簪归解弢释缚尚羊自喜邑大夫重公行谊征为大宾执醤而馈执爵而酳者十余年焉公坦夷髙洁于物无所狎侮遇朋好欢然道故饮可二三斗而醉终不及乱客前奏奕一再局子声丁丁然落枰中然终未尝撄情胜负性喜客卢外屦常满然亦率家有无循分任真终未尝下何曽之箸而饱虞悰之馔也至其教子身作仪的式谷惟谨方幼而津津若长既长而岩岩若幼迄今海曙守身守官蔚然誉起即厥孙茂才小侪文学酝藉风气日上洵翩翩玉树哉其所得于义方之训者匪浅鲜矣公壮岁习熊经鸟伸之术老而弥笃啬精葆素惟治心养气为兢兢病亟他无所言独谓海曙曰吾贷刘氏金而女不知吾没女必偿之勿使吾歉歉地下也不欺之学凛于四知庶几其得正而毙者乎后讣音抵聊城士民悲悼因摭公论以名宦请当涂许之又越十年而海曙乃首举于乡则其出于人情之懿好可知也司徒氏曰余观今世宦途其情态可鄙为世揶揄者莫甚广文非广文之可鄙而为广文者之可鄙也日暮途穷倒行逆施以子于为食邑戸诸里选游泮及优考食饩者按瓠抉子勒索不已口实公举头会箕敛无宁时嚢槖稍充辄夤缘署州县篆大肆渔猎怨女詈女一不顾且日薄崦嵫恋不能割必俟夺然后罢逐然后去或不获正首丘呜呼惫矣恶在其为诵法孔子模范多士也赠公幼学壮行务期无负而后即安三莅泮林所至辄克广徳心匪怒伊教成人有徳小子有造即委以代庖弗应年纔踰五旬飘然远引具至行而负髙韵持特操而涵真意卒以广文庙食聊城夫俎豆宫墙世不乏人非身都华膴易为顺风之呼则子列要津藉为显亲之典赠公竟以萧然寒毡得之即有喆嗣未露头角庚桑畏垒千载同符斯亦三代直道而后所不多见者也论者多疑位不配望寿不配徳然仕则名宦祀之退则令长宾之兼启胤子为名刺史纶綍舄奕光贲泉壌今且入赞大农劻勷军国树立骎骎未艾也菑畬弓冶食报无穷安在其道之不大行哉

　　始祖石塘翁传

　　粤惟赐姓受氏以来遡源探本之思自天子达于庶人古今一揆宋儒谓士大夫家宜立一所自出之祖祀于祠左顾必以创业垂统为可继者以为大宗葢其慎也相传吾宗原籍枣强不知肇自何年徙益都之石塘坞世代谱牒莫可考镜其徙于淄之南铺庄者则石塘翁昉也饘于是粥于是八传而至自严据老父所记断当以翁为始祖作石塘翁传
　　翁讳敬贤生长石塘洪武初中山王统大兵入北平元主远遁沙漠是时日月重揭不苦兵革乐土多旷可以择便栖处翁因过南铺庄古名崔家庄者乐其风气龎茂南面豹山北倚长白东西则走济淄孔道土厚溪清可耕可稼于是画地为业筑场圃营室庐遂定居焉又自念去丘墓远思慕无已因徙父母骸骨负而驰马北来维时尚有兄弟在石塘者追将及则急掩于庄西新耕陇亩中以灭迹不卜而坟迄今望其地脉自豹山北来冈阜砂水起伏环抱蔚为佳原非神之相之宁讵偶得此乎此严少年所稔闻而先大夫备载之世谱中者子孙相传号为石塘翁翁配朱氏生三子长士寛次士敏次士全迄今十余世裔胄三四百人仕者耕者读者各守其业皆吾始祖之遗泽也
　　赞曰以愚观古所谓升虚望楚降观于桑度其隰原观其流泉未尝不叹古人所以燕贻者其用意深而心良苦夫安土重迁人情之常乃或借避而徙或借徙以为式廓之谋如筑九层之台惟恐基址稍瑕后或颠蹶必于深山大泽之处相土宜择利便凡可以为子孙计者无勿用也此固豪杰之士所见无大小殊矣即石塘坞山谷幽邃兵革罕至前人非无谓而处此乃翁且捐弃勿顾以草昧之际造次经营实开吾宗以有茅茨袯襫地何其见之决处之宻而规模宏远若是哉岁时拜祠下遐想缔造艰难真若羮墙在望所谓敦孝友以光大之是在纉绪之人矣可不深念哉

　　曽祖志俨翁传

　　曽祖讳恪字志俨曽祖母王氏御史云石公祖姑吾宗自石塘翁徙居崔家庄五传为志俨翁家世农桑翁守故业躬耕力田以勤俭治家语及华奢习则耻之以孝弟为乡闾标准语及浮薄态则耻之生平未尝殚精占毕而诗书所载古今兴衰治乱及圣贤名节忠义事悉能举其大端庄训子弟罔踰尺寸言有物行有恒人莫不信且悦焉曰志俨翁长者长者邑令廉耆硕推为忠信乡保正凡里中婚丧大典非翁莅止则争以为恧伏腊燕集非翁祭酒则众皆不欢诸少年有过惟恐翁闻之翁煦煦不为谯譲咸内媿避匿痛自创艾而后敢见崔家庄之南北各有巨壑岁苦秋潦病涉翁竭力捐赀各建梁跨之行旅称便翁产不踰中人而轻财好施中外族党或婚嫁丧塟有不给者辄倾槖佐之虽没齿布衣举迹不踰里闬而百里颂义令问施身古所称居三年而畏垒大穣众思尸祝者信不诬也有子五人长迁次正三直四忠臣五忠敬自此孙枝愈繁论者以为吾宗至翁即有于门将大之兆不肖曽孙自严自癸亥及辛未回翔二品者八年中间屡经请告尝以国恩不及曽祖为歉续获备位一品辛未始得蒙恩赠我曽祖为光禄大夫太子太保户部尚书曽祖母王氏为一品夫人葢发祥于先而食报于后非偶然也
　　赞曰古云修之身徳乃余又云治人事天莫若啬夫事天者治身之谓也以齐之有淄古所称豁达智匿其俗无不笙竽六博斗鸡走马为雄快乃我曽祖志俨翁独以诚心朴学恂恂礼譲规矩先民人亦争昵就之又以古训格言时时为子孙告诫岂非作法于啬矫然不为末俗之渐靡者乎其所以启佑我后人者抑何深以远哉

　　祖善人翁传

　　祖讳忠臣字廷佐生而魁梧卓荦处村落中如珠玉在瓦砾顾盼容止有威仪体长上短下姑布家咸占为福相知子孙当兴初为邑掾以古人自期许有平恕称寻弃刀笔而力稼穑攻苦茹淡闲家训子即臧获辈咸凛然画一如事官府有不率者先以鼛鼓申命继以夏楚收威阃以内外雍雍如也肃肃如也祖母王氏为王公东和女兢业慈祥实相佐辅有子七人长栁溪公檠次双泉公架三前川公丛四云洲公林五云峯公树悉蒙故业治菑畬且为门戸徭役虑先后入粟为藩臬郡邑掾三考竣事咸得省祭冠带祖心终未慊也先大夫舜石公行在六独器重之毎笑而摩其顶曰孺子可教也命入乡塾肄业无何先大夫厌薄塾师复令従邑大儒张仪部松石先生游偕铨部王公秋澄执经问难学殖日新即松石先生亦自矜为两髙足弟子及秋澄公登第先大夫竟以数竒偃蹇青衿然而子孙经术渊源自兹始迄今垂裕后昆何莫非祖榖诒之赐也七为昆山公本晩出祖天性友爱笃于兄弟推及羣従诸侄抚摩不啻已出兄子合居室屡空祖为置产者二仲季兄弟蚤殁遗孤女三悉收育择偶资嫁俾各得所以至亲故诖误不能赎旅困不能归者必代为轮锾出之犴狴千里治装使遄返保有家室扶老赒贫恤孤抚寡好义施仁不蕲寸报邑故事举耆年有徳为公正以司市适推祖祖念已见推择不忍负常曰苐闻投钩分财投策分马非以钩策为均使美恶两忘足矣幅巾青袍质成踵至务调停解纷不分左右袒而自令人意解一时闾里化之稍有纰行惟恐吾祖知也如是十载引老家居邑侯弁名旌善亭示劝以是子孙相传为善人翁祖辟地创建菩提庵于东万庄之南施田以赡香火捐赀専人印蔵经一部于南都迎贮其中延名衲讽诵梵呗之声相续也诸子次第析爨即命各居一村【长伯东万庄二伯栗家庄三伯南铺庄四伯黄埠庄五伯王村镇先大夫西万庄】田产楼房咸有定宇七叔生晩另营一村居之【郑家庄】乃祖暮年所自拮据又不以纎毫累诸子也越数载各能成立污莱尽熟通计肥瘠田可六十顷里中人或意祖望腹也者祖笑曰昔人称良田广宅面水带山九月肃霜三春捧茧烹羔而酾斗酒击缶而歌南山彼独非夫乎大都人各有志斥鷃榆枋安知垂天之翼九万扶摇为祖虽自顾一山泽癯而胸次阔大议论瑰玮莫测涯涘里中人皆敬且惮之祖母先没祖自卜茔兆于西万村之离方手植杨栢数百株郁郁森森佳气攸萃迄今龙章宠贲马鬛腾辉皆吾祖考卜所致此又天相发祥恐青乌家未必有此竒中耳异哉晩年尽谢家秉陶然自适坐卧一小楼诸子鴈行侍立以次上食诸孙绕膝觅棃栗融融泄泄笑语移日人谓祖不独吉祥善事骈集厥躬造物不为少靳抑亦澄懐恢志而善享之也祖生于弘治十年四月初七日卒于万厯三年八月二十日享年七十九岁祖生当皇风沕穆身际五朝太平躬享全福泽流苗裔殁又四十余年始以不肖孙严陜西参政秩满获赠中大夫最后累赠光禄大夫太子太保戸部尚书祖母初赠淑人最后累赠一品夫人吾宗昔年率守先民之朴虽有祖妣塟时隧道之石崖畧特甚今邀天宠焜耀国恩家美岂容佚遏不宣业勉树坊表仪卫于墓门而墓道之碣文尚虚谨摭述生平以干如椽之笔当祖母没时严尚未堕地及祖没时严仅七龄祗据生平所闻于先大夫者敬书以备采择祖妣有灵无所逃于挂漏之罪矣
　　赞曰不肖严生平朴遫无他长所藉先大夫遗训奉为司南惟日日救过出处幸无大戾为九原羞弟寅若肃扬厯中外咸兢兢克举其职虽繇先大夫拮据堂构而先大父之弓冶实多向非先大父辟塾课子易草昧为诗书即再传而后亦终晦迹陇亩而已葢先大夫于不肖兄弟以一经遗代满籯金譬诸琼膏玉露为天人粮若先大父之于先大夫是有太羮玄酒而后有殽核醴齐也不肖辈承匮中外滥竽簪缨讵敢登枝而忘本哉

　　先君黄发翁传

　　先君以儒业肇基含华韫采俾不肖兄弟咸受一经子弟辈得彬彬与于文学之列皆遗泽也忆辛丑见背壬寅襄事曽备列行实丐进士中白髙公为行状选部秋澄王公为志铭宪副顷阳刘公为墓表宫谕瀛海张公为传亦既借雄文为华衮第维时仅封文林郎官不过七品于子心未惬也距今癸酉三十有三年矣不肖严滥竽中外屡膺天宠累赠十有一次至光禄大夫太子太保户部尚书国恩家美焜耀前后近修世谱益觉明发兴懐拟丐名硕绪言以贲马鬛之封谨据当日行实再加整次搜罗为传深虞词涉藻绘文或掩质故与其文也宁质葢先君所以修诸身而训诸子若孙者不过人伦名教布帛菽粟之常今亦直肖本来而已
　　先君讳木字子近别号舜石晩又自号黄发翁天性英敏须容伟异目光炯耀貌癯神王读书多妙解不事章句髫时偕王铨部秋澄従张仪部松石先生游先生海内大儒慎许可乃亟称二俊无所轩轾无何补郡庠晋増广生又与王侍御云石韩参知约庵孟别驾对轩结社青云寺撷英潄润试辄髙等一时才彦咸避舍先君亦慨慷自负可顺风而翔乃王韩诸君相继陟通显先君独以数竒再困棘围年甫三旬遂幡然改曰孝弟力田吾家法也薄田足供饘粥儿曺可继书香以善养当禄养足矣奚恋铅椠为其桎梏我也遂弃青衿不复顾学使者惜焉给冠带命为儒官事父母竭力承意务得欢心疾作更切孺慕药必尝祷必虔逮捐馆舍哀毁骨立仪节悉仿家礼墓草凄凄祭必血泣又立祠于白业堂西肖遗像并肖已像侍侧如事生仪复推肇迁始祖以下建主奉祠逮同堂伯叔并列昭穆朔望率诸子拜奠垂老不衰岁时萃期功荐时食俾宗人之疎者贫者咸得祀其先既以报本且以睦族也兄弟友爱村落相望常聨镳过従无虚日中年遭家不造左撑右持振纷纠之急惟先君是赖大伯栁溪公二伯双泉公皆以先君为才倍加怜爱先君亦庄事之殁咸嘱曰以是藐孤嫠累矣先君饮泣受教为诸侄析产襄事悉虑殚心覆翼备至初先君授产膏腴三伯前川公欲之先君逊焉易西万村以居及伯值怨家含沙台使逮治室毁产荡先君被褐振裾跋涉千里百计拯援虽雪夜凛冽坚氷在须弗顾也比县令惑于雠口罗织株连宗戚避匿伯且有死之心矣先君独毅然登堂据理直陈伯始及于寛政先君羞伐其徳事平絶弗置喙伯晩复病痿痹每肩舆邀之膝语竟日饭必罗数品恣所嗜以为常四伯云洲公庶也先君谱族以直书获戾参商几十载一旦变起家庭伯以老见辱自分必死先君矢天指日洒泪拯之时严初入仕途仆马书币贲相望于道卒保无虞焉五伯云峯公最谨愿亦为雠所螫先君殚力周旋乃获公道昭明不罹文网迨殁而乏嗣诸属閧然谓奈何以数千金轻弃螟蛉手先君正色曰此死者所爱也如饮恨地下何质之官以犹子时荣入继义男鹏出姓归宗犹给别宅二区腴田三百纔令不乱宗祧而止絶产一无所利七叔昆山公庶而早孤先君既身为训诲复多方捍蔽无敢弱小侮者故叔特敬惮先君比于师保先君素负达观尘芥轩冕逮三伯罹大难始歔欷曰吾薄占毕不为也乃构闵受侮重为门戸累匪诸子孰与偿乎于是督不肖兄弟于精舍授以坟典杜宾客肃扄钥丹铅句读朝程夕课每缀艺必手自点窜间就正诸先达以决向往试辄治装与偕驴背上仍令背诵四书一过传舍会食之余亦俾手一编把玩曰岂谓女曺必藉此顷刻者如终食间无所用心何不使有寸晷之逸类如此而更随材迪诲因事奨掖常令勃然跃然自得于绳墨彀率之外或夜分罢读挑灯共饭话家庭娓娓不休或暇日命酌赋诗旁及涉世应务之槩天伦真乐又未尝不融融泄泄也始严与兄慎屡试屡蹶先君曰业患不能精不患有司之不明逮丙戌巳亥间始受赏于霞城呉司理质亭薛参知且进而与其子相切劘用是先君以义方特闻两公争引为布衣交顾迫而后见见未尝不抗宾主礼也询以民瘼则尽言有托居间则不应暨不肖辈各授室愈加简励随置善恶二簿朔望日分别登记张先祠示劝惩自制簿序其畧曰古称父为子隠吾非老悖欲彰子过正欲女曺兢惕勿即匪彛耳女曺他日遭际与终身展布不可知弟能择地而蹈无灾厥躬虽潜伏草莽吾快志多矣不然即懐金纡紫乎操行不轨众秽所聚此为盗不持矛弧攻而不用弦刀者也奚贵焉父子之间不责善子舆氏葢激于父之愎谏子之非类者言之非通论也以责善固至情之不容已者也中材之养几谏之事亦何莫非善用其责善者况家庭隠慝疎者不肯言贱者不敢言至父若子而犹以责善为解则过何繇闻而善何繇迁哉识者服为确论越戊子严举于乡先君曰未也女小子宁无满志于贤书猥効薄俗欲従里少年饮博恣狎邪游邪非吾子也所以操之一切如诸生时壬辰严释褐长安即贻书曰祖宗积徳累世发祥在女女宜厚自树不者遗泽自此斩矣需次得松江司理便道省觐惓惓以访察为戒曰任耳者废目吾日坐环堵而逖聴巧比中人于三寸之颖宁无天谴女伯可念也继贻书曰云间脂膏地女当秋毫无点吾力农自赡义不取锱铢污女严廪廪奉以周旋无敢失坠迄量移抵里检槖中止圗书无长物而后先君喜可知也逮诸季尽入泮宫而严以司理考绩移封章至乃澘然涕曰余曩者不尝为辕下驹乎宁虞今日乞灵先人以邀天休不啻拮据以鸠此室也夫困穷犹生我而后将无骄奢淫佚败乃家声余子孙其覆亡之不暇余悲且惧矣严在松以水土不服殊病困因投牒乞休惧伤先君意亟驰使以白先君怡然报书允令归田仍附一诗末云吾庐红药青松好何用樊笼困小官其超旷如此后疾亦愈厯俸六年仅转比部郎大惧以拙宦为先君嗔及便道拜膝下先君曰小子年甫而立识见未定若骤得台省朝野属目一言不当将贻终身无穷之玷诚不若粉署含香随分尽职为愉快也宗属繁盛间有一二任侠敛怨或凶暴阋墙者率摈不得谒甚则诮譲批挞随之其有事抵公庭非寃抑不为请抑强扶弱宗属龂龂一聴约束乃至恤厥徭役周厥匮乏不啻痌瘝切身尝曰斯孰非同源而共派者忍令偏肥偏瘠若秦人之视越人乎大母家旧着姓后裔中絶遗冢不封先君慨焉每命儿曺以时致祭无怠事岁值荐饥贫民窃剥榆皮屑为靡他人多加穷治不亦荆棘粪秽护之先君独否偶遇必迂道引避若剥干遗颠则亟伐而聴其恣取里人贷粟凶年不克偿焚劵可数百缗曰余媿无厚积以大庇天下饥寒也奈何与鹑衣枵腹者较区区松石先生仙游先君深念国士之遇匍匐哭尽哀仍制衰服会塟徒步执绋严等自里选乡举以逮筮仕必命削辞絮酒拜先生墓左谓为渊源自也每为儿曺延师务求高明而犹不废综核以故多逊谢引去独与中白高先生臭味相投去住久速一任其便间与论难书指唱和篇什时出独解互有启发髙先生倍为倾向栢林黄先生布衣也素行谨饬则委以监督程课之任俾诸兄弟先后悉侍函丈赖以不荒于嬉光君解衣推食厯三十年先生每自叹何以得封翁若此久也殁犹遗命畀宅一区田数亩云内外戚党非时乞索龎杂于门欣然应之不以为烦厯下马徳飘泊淄土垂老丧妻且无子仅一女孙相依先君为资给婚塟已进董圃政日鼔腹槐阴中以终天年阳丘陈徳祯穷困转徙乡人莫之收也先君念属瓜葛与之居室器物赠其衣食及先君殁陈恸絶复苏忽梦先君招与对奕一夕弃世岂其信然与抑感徳深也尊崇高年不遗疎贫如里中王忠刘思仁宋昂等频加问馈间招与会食满座苍颜白发噢咻备至先君腹饶经济议论滚滚举中肯綮邑侯虞庭王公首询均田之策先君为借前箸凿凿善也公竟用以报最海曙朱公以缮城遍咨乡彦久无应者先君为上便宜十余欵曲尽利弊公将次第举行会有阻其事者役卒罢然抱负可卜矣释典道蔵冥搜殆尽复揭要语置屏幛间故能刚而以柔用之明而以晦出之皆従释老精藴中来独不喜轮回黄白之说曰此缁流黄冠所为惑世诬民者也至星相堪舆巫祝方技之属虽好事者陈左验于前确乎其不信矣居家整肃昧旦夙兴饬家政白首不怠子舍奴仆食指累千异爨同居米盐琐细必均必遍无不帖然就处分置产则曰人非甚不得已孰不自爱田庐而乗厄为利又亏折稽迟俾不得救旦夕之死则毒矣内顾弗给必弗受劵其所受必使无憾而后即安自奉节约用俭成廉誓弗权子母逞渔猎为垄断行即炭窟利薮虽进说百计不纳或懐契愿献竟日不敢吐一语而去惟胼胝畎亩咏伐檀以见意每倒空囊而自处恬如也邑侯韫所沈公雅负人伦鉴莅县数年独敬服先君常叹曰澹泊清苦如封翁者鲜矣厌薄苛礼谢远贵介惟躭嗜名胜亲眤朋旧风月妍美则相与徜徉长白夹谷东陵三台青云醴泉花沟滴水诸处挈壶蹑屐尽日忘疲笔札工妙尤善行草好为诗歌每有感发及眺览会意操觚缀思顷刻立就有陶栁风味特不欲以此见竒稿成辄削去诸子或私蔵之一夕书室不戒都付烈熖今黄发集所载乃未尽散佚者耳邑侯岁时读法数虚大宾席亲为劝驾先君勉一赴之雍容曳履里人环桥观望侈为盛事嗣即逡巡引谢曰邑中贤豪伙矣余何敢久压人上也笃嗜营建虽廪无余粟囊无余赀而一日不督工课肆则神不怡创造一禀匠心度材量费胥有成算且教苍头各习一技法令峻而程限寛卒赖其用故节省常数倍他家虽窃视效慕莫及也晩治二与园垒丘疏池种树莳竹建黄发楼玉清堂棋局诗卷栖迟余年及卧疴静摄惟把玩琴剑花石圗绘或纵谈漆园吏所称南面王乐用自解譬秋澄王公来视先君瞪目问曰人死犹有鬼乎已复笑且叹曰天下安有不死之人即寿夭彭殇奚择焉王公服为知生夙昔称贷悉従卧内措办以偿曰余砥砺一生殁而汶汶冒宣尼在得之戒目不暝也后事俱预为区画疾革仍命进头陀诵圎觉楞严诸经其于生死梦觉闗殆了然矣属纩之辰不作世情语苐命击钲伐鼔声震捆外脱然而逝是为万厯辛丑正月二十二日也距生于嘉靖丁酉七月二十八日得年六十有五元配刘氏侧室王氏李氏王氏男八长自耕蚤卒先君哀之为制墓文次自耘郡庠生自慎岁贡生自严壬辰进士厯任太子太保户部尚书自裕邑廪生自寅乙夘举人厯任南京戸部广东清吏司主事自强邑庠生自肃丙辰进士厯任巡抚辽东都察院右佥都御史女八耕严及长三女为嫡母刘出自耘及次女为二母王出慎裕强及五六女为三母李出寅肃及四七八女为四母王出孙男女三十余人详在世谱窃念先君生平教子殚竭心力严以颛愚滥膺簮绂秋毫总属庭训当庚子乡试兄弟四入棘围先君日盼得隽而卒不谐未几见背癸夘服阕肃弟即举于乡良以教泽固未湮也嗣偃蹇一纪余始登丙辰会试寅弟亦登乙夘乡试自析爨后诸务纠纷功课实不逮昔而仍博一第则当日下帷力也向使天假先君以年计寅肃奋迹必蚤即若慎若裕亦不至终老明经青衿间矣故淄称善教子者必首先君矧规言矩行无不为训迪计如葺旧庐而题以白业堂聮曰积善修白业读书养道心构新居而题以玉清堂聮曰君子禔躬重于山直北岩岩仰止丈夫比徳清如玉此心翼翼思齐治小圃而题以投豆亭聫曰检点身心投豆亭中无黒子怡愉情性护花篱畔赏黄英此其身心性情惟恐越轶绳尺弗克闲家教子而欲以清白传世者意殷殷矣今隧上之木已拱儿曺一触简编犹如膝下初问字时寻绎耳提谆谆教诫又不啻新免于懐以故在朝在野日征月迈战战兢兢惟恐有负堂构为先君僇人严尝妄拟先君其决是非可否若悬鉴其料成败利钝若炳烛里闬宗戚疑者谘访争者质成隠然系一方之重可谓智平易近人共坐春风即横逆之来无怒容无雠念汪洋千顷人不能窥浅深可谓仁藐大人轻千驷遇事慷慨担当不以造次颠沛而惊不以晏安逸豫而惰可谓勇殆合三达徳而兼之矣玄览之士当不以严为阿先母慧淑恭勤拊严虽极钟爱不废程督在诸生则勉以进取为刑官则朂以仁恕抚摩诸子不异属毛离里乡党称不妬之徳比于螽斯麟趾晩更好佛不饮酒不茹荤恶烹宰若雠至罢蠺缫以全生物之心预刻亡期遗命祭奠无设牲醴人谓母生于淄西之佛生庄岂不有宿缘与先君初封文林郎直隶松江府推官累赠光禄大夫太子太保户部尚书先母累封太安人累赠一品夫人四母王氏以子自肃贵累赠恭人俱塟玉清山之阳葢先君生平所杖履爱其明秀而扁为堂者及卜兆域莫此为良遂窆以成先志当初得此地时严梦寐中忽成一聫曰遗命曽教封北陇殊恩犹待表新阡今塟后褒赠且十一次坊表林立仪卫森然而肃弟亦四赠其生母视前聫若合符节岂偶然也
　　赞曰粤惟上世肃肃明农猗欤我祖遂振厥宗既富方谷言发其蒙亦既训止礼乐雍容我祖播之我父易之勿俾尔莠载锄载耔匪神是笃一穂两岐二三小子幸际昌时乃刈乃获罔敢斁思宁云善述聿懐先徳一言一行实为彀率以步以趋重趼弗及百尔后人是效是则

　　石隠园蔵稿卷三

　　●钦定四库全书

　　石隠园蔵稿卷四

　　（明）毕自严 撰

　　○文三

　　戸部河南司主事铭绅张公墓志铭

　　呜呼余安忍铭吾年友张公也往壬辰岁郡中登第者十四人独余与公葭莩莫逆既而以吏事差池南北已俱被召为郎燕市邸舍昕夕把臂未几公以疾请告余亦以使事还里遭家难公一再过唁余谓公二竖且退舍而讵意竟不起耶惟余知公稔令嗣来请乌敢以不文辞公讳笃敬字汝淳别号铭绅其先淮阴人自洪武初徙家新城髙祖宗譲宗譲生福福生利多施予有善行利生磁州吏目赠文林郎芝娶封太孺人忽氏生丈夫子四长即公公幼聪慧嗜学补博士弟子试辄冠曺耦岁己夘以诗魁东省壬辰成进士需次推择为令得元氏元氏故并州瓯脱地视列邑繁埒而俗悍习诡鼠牙雀角相轧格禁难治公自念令为天子牧元元要以泂酌餴饎罔违罔咈唯是三尺斤如岩如焉知其它于是下车不踚旬门内霜肃门外雨恬四境喁喁咸歌来暮已而值矿使驿骚如王虎者尤鸷横不可制公上书两台以为剑山苍岩间迤逦无几凿之无金徒使奸人汹汹书上邑矿卒报罢元氏父老尸祝神君而珰亦莫可谁何自此台使者啧啧咤异荐章相望已三载奏最赠公父如公官母太孺人再岁乃擢戸曺主政始视仓场继典银库厘奸塞窦一切劳怨无避事竣钦谕纪録维时真保矿务以故事当差司属大司农应城陈公谓公素敏练计可従中调剂欲令往公谢曰职在臣子剧易诚非所辞顾此何等役也方愧不能折槛伏蒲以回上意顾可当先为逢贻点青史也引镜自照何以施眉目而立宇宙因乞身终养与部疏交章并进事卒寝其伉直不可枉以非义多类此居顷榷闗命下便道还里公念母老不以三旌易一日奈何以絶裾忘回驭顾太孺人朂以靡盬遂辞行次淮上谢疾遽归得以赋闲居侍板舆卒如公志不二载而疾没享年仅四十八呜呼惜哉公生平落落寡谐遇物鲜脂韦而孝友性成当文林公以磁州尉疾作公奔视吁以身代不起哀毁骨立迨手一经课诸弟无间寒燠卒俾后先青衿不愧弓冶则公友于良足多为令务寛和不事鹯击顾民有不法状则寘之理无骫居恒冲素于世味泊如尤嗜吟咏厌剥啄通籍以来箧有数卷门无杂宾非必移床远客戛玉代清而萧然自远以余观公之概所称朱霞白鹤丰玉俭稷庶几不愧且遇事凛凛独持有故名臣风令天假之年克究厥施必有以树非常垂不朽而今已矣嗟嗟跖修颜短天道茫茫宁论哉公生于嘉靖甲寅卒于万厯辛丑配胡氏封孺人则公与余同忝门楣云男三胤振郡庠生胤拓胤扬孙一桂翘卜于癸夘冬十一月初三日塟公于寳山之阳铭曰繄孰不仕繄孰仕而循良矧劲节浩志不可夺屹然岱宗岿然灵光斯亦足不朽何必耄耋大年为阳阳在昔达人旷观所以齐彭殇

　　顺天府尹霞城呉公墓志铭

　　大京兆呉霞城先生余生平受知第一恩师也余自髫龄遭家不造外侮繁兴先封公亟望成立自辛巳冬即出应童子试而屡龃龉于郡邑愈下惟发愤至丙戌春年十八岁矣再值里选惴惴惧不得当维时济南太守为约齐李公云间名家也先生以名进士为郡司理雅相契重推为文坛牛耳府试品题多出先生手已取余第三尚未发案外无従知恐不获隽复赴告考又属先生为政时济下三十属赴告考者可数千人独拔余为首大加击节而以先兄岁贡讳自慎者次之不俟发榜辄召谒见称赏不置又立试数题皆许可余自分落魄已久一朝得此知遇真生平殊遘继入督学屠公道试余与先兄同列府庠得时领先生明诲又辱守道薛公物色招余兄弟衙斋诵读每谒先生辄命题课艺耳提面命所为朂其勤而警其惰者不啻慈父之于爱子也越二载戊子余叨荐乡试出惺宇张公房而感恩懐知在三之谊视房师有加焉己丑余应春闱下第先生入为铨部郎余走济下送别郊外先生在铨衡甚有令誉而以抗直不阿遂従外转比余壬辰成进士谒选得云间司理则先生旬宣两浙久矣呉越宻迩遣使通贽大相慰藉戊戌秋余以司理厯俸六年转刑曺郎入浙四明辞盐直指袁公道经武林则先生方为廉宪政范清肃芳闻籍甚衙斋小坐握手道故并与诸世兄晤对亟以道义名节相期许蔼然骨肉也甲辰先生以江左右方伯入觐余时待辠冬官得再睹丰采佩服教指五内洒然事竣抗章乞骸部覆勉留而先生髙卧家园竟不复抵任矣无何即家起大京兆恳辞不赴此其难进易退出处大节岂不超然远出尘寰之上哉嗣余薄游中外强半家食驰驱南北多居塞上益与先生音问杳然乙丑春余待罪津门忽従邸报见八闽举荐地方人才疏知杖履无恙亟颛力往讯力旋得手书数纸颜筋栁骨依然济下品题铅椠墨妙也益令人勃勃神往矣未几叨转留宪岁杪厯任丙寅再转留计值珰熖益炽即挂冠亟归丁夘夏维扬周君觐光俨然莅草堂焉实先生肺腑亲也方先生寄书时谓余在留都耳不知己归也盘桓数日报牍南还自是鳞鸿絶矣戊辰夏余叨起计部碌碌戎马钱谷之间迄无宁晷方拟觅便往候兴居而副郎林君一柱者为先生同里内戚以庚午春持世兄太学君祖学文学君祖越祖擢讣书见贻始知先生于戊辰孟冬已作古人痛哉先生生平和而能介风轨遒整翛然不滓辙迹所至咸切庚桑畏垒之戴而菁莪作人棫朴造士恬退止足枕石潄流雅有古先贤之风焉乃先生所自状者一切韬晦不言惟取林下隠居数事以明无憾而卒皈依于西方之教则其素位而行耻为夸诩与世之大言不惭好自标榜者异也诸世兄以墓石见托先之束帛余即不文而不忍负先生大徳则缕述其当年知遇之竒与所目击出处之大者漫为削藁以自附于门墙思慕之义按状先生讳献台字启衮别号霞城晚而更署素心居士表厥志也裔出唐屯田员外郎祭公之后十数传而讳富者为先生八代祖富子洪洪子熊并有隠徳至熊子希贤官翰林侍读学士封熊如其官希贤子彰善彰善子正谊累赠江西左方伯配林氏累赠夫人为先生大父母正谊子三畏广信郡丞累赠江西参政江西左方伯配程氏累赠夫人为先生二尊人两代貤恩悉以先生贵而郡丞公先起家台州宁海学博程夫人生先生署中括苍山川竒胜赤城石壁如霞故赠公取以命先生名号葢当日期望之意业甚远且大而先生果以万厯丙子领乡荐庚辰捷南宫初授绍兴司李复除济南升吏部厯四司主事考功员外郎例迁台州宪副即先生发祥地也旋晋大参仍分守宁绍台寻转按察使右方伯先后仕浙最久亦异矣嗣改江右左辖值入觐乞休不遂径解组回籍及升顺天府尹始得请致仕従此山静日长或读释道诸书或吟长庆法蔵二集或临卫生帖或散步兰渚大堤徜徉于云烟水月之下凡二十五年然后骑箕従九仙游距生嘉靖戊申之岁得寿八十有一先生自以为备造物清福洵不虚矣子五孙三曽孙四此先生自状世系行蔵子孙崖畧而余覆按之若此至所树徳若功既不自表异即余前所论次亦何能悉底里顾余回环状中语更有一言欲质先生于九京者计先生悬车之日政礼可以为卿之年而视京兆若敝蹝急流勇退得失之心澹矣捐馆舍在大耋而手营玄丘于念载之前临革自为行状若彭泽豫作诔词全无恐怖生死之心亦澹矣在世了了来世亦应了了乃遗语送终无荐牲食惟延高僧诵内典以惬素心将为来世法缘是果于西来意何居余得而窥之矣曺溪有言常自见已过即与道相当古人圣贤仙佛只在日用人伦上修持故先生居官到处有声而状乃自歉悠悠禄食无功朝常无禆氓庶林下比逍遥游而状称不愧此心者独在建修先人祠墓冀释怨恫此即是真懴悔真行业心迷法华转心悟转法华戒牲延诵之嘱犹羊鹿牛权设云尔余本不知禅苐恐人疑先生落二乗故僣拈此一段与先生相质先生以为然否先生蔵骨之山厥名泰林负兑趾震中穴先生左林夫人右侧室周氏辋川堪绘盘谷可歌先生所自卜也先生传神之照厥质纯素欲晦弥扬上不负国下不负亲远不负祖宗非愚非智简简惺惺所自写也先生之作备矣无容赘矣无已则绎焉而系以铭铭曰大道无岐至徳时迁既壮乃行未老归田繇孔印释得鱼忘筌惟忠惟孝亦儒亦禅彼纷奴主曷窥行圎壶公之侧先生幽阡幕天席地襟巘带泉三立不朽霞光长县有报斯获余庆用骈谓余阿好盍视遗编

　　贵州道监察御史忠门宁公墓志铭

　　岁在己巳侍御忠门宁公捐宾客于平原时长君顾韩甫九龄诸子皆呱呱泣于褓是未克塟越六年元配张孺人亦逝又三年长君既已着声黉序诸季亦各知敬业乃谋卜吉窀穸且辑生平徽烈介余犹子际竩问志铭焉初公与余六弟自寅同荐贤书旋又与八弟自肃同捷南宫及为蠡县令适余以督饷之役待辠津门倚办召买借光荐剡又八弟亦分符定兴同寅莫逆因订姻好逮丙寅丁夘间余自南司徒谢病归里公亦读礼家居过従甚数臭味沦浃戊辰秋余起家度支公亦遂已持斧畿南适丁八弟辽左之变公亟驰书吊唁蔼然骨肉兹余回首畴曩昆弟之好与夫出处周旋之雅宛焉如昨诚不觉其怆然有动于中也志何忍辞因据长君行实次其崖畧公讳光先字廷瑞别号忠门宁之先有行一者元末徙自枣强卜阳丘之西锦川大埠里居焉生子信甫信甫生克忠克忠生友徳友徳生贵贵好阴行善生二子长曰祥领宣徳年乡荐除荥阳广文厯松江二车所在有去后思次曰铎铎生纲纲生守寛守寛生希孟是为公父娶于韩生四子公第居三公生而神骨秀拔聪颖絶伦舅氏澄江韩公有子而殇泣谓太孺人曰弟以乏似万念俱灰姊幸多男曷以幼者续吾后俾弟没世无为若敖之鬼恵孰与姊多乃以公嗣韩韩父若母鞠如掌珠不知其非已出也七岁入小学九岁能文辄时时造乡先达伛偻请益癸夘补子衿第一时岁大祲鲜可以饱韩父贩官鹾权子母佐灯火费公下帷漯水之浒韩父渡河饷公值夕潦水暴下几殉彭咸公感泣曰人皆一天耳吾独戴二天大丈夫不能扬名显亲何强颜天壤为也益发愤吚唔摩厉以须闽中晦生王公来牧阳丘季试诸生得公卷诧曰駃騠騕褭四蹄雷电一日千里不足云也延入署中为其子傅自是毎试辄冠军人无不以大捷目公公亦独喜自负乙夘举于乡即出王公房明年成进士人皆竒王公知人能得士惟公亦能不负所举也时有以复姓纵臾者公正色曰吾少失怙微韩父若母不及此且韩父若母发种种矣方虑报韩日短何忍以是举伤厥心乎客毋复言除直隶新城令迎韩父若母就邸养太孺人鱼轩预焉新当长安孔道冠葢相望不遑宁处操刀者类血指去公游刃常有余地邻邑来质成者日造于庭当事者才公任剧调蠡县蠡旷僻最号难治公至清衙蠧均徭役裁冗费旌节义兴学校治化翔洽家戸尸祝当是时诸台使荐牍累累无虚日辛酉光宗登极覃恩中外封韩父如公官韩母封孺人居无何韩母遘疾弃桮桊公哀毁骨立扶榇归里殚力营葬远近称孝焉既禫值蠡令缺铨衡为地择人复以公往蠡人士侦其来纡青垂白载道驩迎且悲且喜如婴儿之复觏慈母也公驾轻就熟孰大廉平大慰民望甲子驿取入都未及考选而韩父讣间公呕血茹痛抵家襄事一如前丧丁夘服阕选授贵州道监察御史公既簪笔兰台居恒明发不寐曰吾以寗嗣韩犹侨居也向吾不即归宗者以韩父若母拊鬻劬劳思圗报万一耳今韩父若母偕即黄垆封章具矣而生我者曽未沾一命之荣天下宁有无父母之子哉乃具疏复姓且请以直指新衔貤厥二人情词恳切上为感动于是赠公父如其官母封孺人公既两邀纶綍光宠四亲其矢报朝廷益切遂疏保圣躬温圣学核起废处降丁数事又首劾建祠媚珰者二十六人又谓帝王之执中在虚平虚平之寄脉在用人疏荐乔公允升等林下诸贤皆蒙嘉纳处分而虚平一议尤荷旨褒奨寻巡视皇城权贵敛手辇毂肃清出按畿南诸如弛闗禁节土木表幽贞白寃滞措注烜赫照人耳目先是巡方使者有所举劾类摭骈丽而晦事实公复命以散辞易俪语上大喜其独得体要且着为定式勅永遵焉役竣便道谒太孺人奉巵酒前为寿曰儿以王事鞅掌定省久疎古人不以三公易一日养今母老矣儿亦积劳善病姑移疾归子舍得晨昏莱彩相依不亦快乎太孺人不许趣之行公重违膝下又简书在念虽勉为促装而五内彷徨精神销削日渐羸弱行至平原病加笃遂圽于逆旅嗟夫骅骝方骋而霜蹄顿蹶干镆甫试而锋铓忽挫惜哉公性禀孝友恂恂退譲服朴茹淡既贵不改构园绣江桥畔竹树阴森仰山俯水大有辋川之致时偕二三贫贱交游息其中啸傲题咏怡然自得初公之归宗也仍留次子嗣韩奉舅氏祀既而嚣然谓鬼神不歆非类以宁嗣韩何如以韩嗣韩乃疏择诸韩中当后者立为嗣付以舅氏遗产更捐所续置田产留赡焉公生平苦心举子业同门方孟旋孝廉张宾王狎主文坛旗鼔每阅公艺辄赞叹不容口有评订就正稿行世方公食贫而张孺人实来张孺人者同邑张应皋女也有内则壬寅归公以纺绩佐诵读用显其名于朝宁间及封孺人称贵倨矣而纎啬自奉练裳布被泊如也岁时苹蘩奉先惟谨视小星辈一意慈和昵如同气不但衾裯逮下也且鞠爱诸孤一如已出有鸤鸠之风焉即姑太孺人后公二年殁而丧塟悉轨于礼不辨其非公也存者是又能为国劝孝情者哉公生于万厯乙酉圽于崇祯己巳享年四十有五孺人生于万厯丙戌圽于崇祯乙亥享年五十子四顾韩邑庠生嗣韩持韩卫韩独持韩出孺人余皆副室王氏出也女三张出者二一适廪生王濂一适余弟自肃男庠生际竩王出者一未字长君等卜于三月上已之辰塟公大坞之新阡张孺人祔焉余观公以白屋崛起而冠恵文为学而英敏为令而循良乃其大节尤在居乡复姓立朝直谏二事夫公以宁继韩卒以成名其受卵翼恩不薄而水木本源之思又必不可已公初以花封封韩终以豸史封宁先后四亲养生送死胥无余憾洵宦途异数也且复叩阍陈情为韩立后幡然归宗敝屣遗产絶无一毫依阿淟涊之态即其命名诸子未尝一日忘韩而卒发乎情归乎礼义合乎天理人情之正是为难耳古称死者有知生者不愧亶其然乎至其立朝适当圣明龙飞之初公以谠论昌言伏蒲谔谔嫉珰祠则胪列重劾一时如梦初醒人皆股栗悯遗贤则阐幽推毂俾山陬海澨之彦莫不弹冠而起诸所纳约自牖因事効忠沥胆披肝不遗余力傥所云夙夜匪懈靖共尔位者非耶兹可以垂不朽矣是宜铭铭曰立身扬名兮显亲内既有以酬我二人抗疏正言兮匡君仰复有以荅夫紫宸生我者与养我者双慰蠧国者与干国者并陈孝耶忠耶世孰与伦故古之人有言求忠臣于孝子之门呜呼移孝作忠兮即忠成孝是则忠门之素履兮允符于彛伦之大道夫何位不配徳兮寿未展其所抱徒留余庆于无穷兮俾子孙世食其报

　　昆山毕公墓志铭

　　昆山叔父以客岁戊辰仲冬无禄即世将以兹岁己巳仲冬塟郑村之北原维是圹底一片贞珉藉垂不朽不肖侄自严窃愿櫽述其槩弟自寅复従呉桥公署约畧叔畴昔以状来纔展读不觉涕泣之何従也读竟因为志志曰叔讳本号昆山子务字也累赠资徳大夫太子少保戸部尚书王父廷佐翁穉季王父怜其蚤慧常置膝下越数龄见背累赠资徳大夫太子少保戸部尚书先府君舜石翁以小弱弟笃昵之先府君课严辈句读亦课叔授严辈制举义亦授叔以昵故不甚苦叔叔亦不甚嗜也每嗜涉猎稗官野史过目辄不忘时为绘嗜解衣盘礴盈尺而山水人物具焉酷嗜琴抚徽动操辄多远韵寄嗜澹故其兴会竒兴会竒故其世嗜愈澹其句读制义之不甚嗜也其夷然有不屑嗜者也先府君愈笃昵之叔亦敬事先府君无少怠一举一动惟先府君是程是命先府君嗜客叔亦嗜客先府君嗜奕叔亦嗜奕风花之朝雪月之夕客奕未尝不従叔亦未尝不在时严已驰驱王家矣兄慎弟裕暨寅若肃俱懐璞待售先府君谓非二三子辈何以拓我家声非小弱弟何以娱吾暇日则笃昵之情见乎辞矣先府君即世叔彷徨无依悲悼欲絶会先府君茔域卜于玉清之阳直郑村之坎方当治圹时叔常徒步省视又手植二桧于墓依稀当年端木氏行径志思也叔天性超迈兴致潇洒产不越中人而不为戚戚家纔足温饱而不为营营最喜游观川岳啸傲泉林跻攀不厌赑屃崔嵬不惮媻姗于是登眺岱宗瞻万仞之■〈山欝〉嵂踞陟碧霞观羲驭之沈浮縦目杏林寻孔顾之真乐不觉手舞足蹈徜徉自得间复问胜沧溟瞰珠玑蓬莱三神山在洋洋万顷中留连不任去住嗣是靡日不游靡游不竒穷竒于武林羡飞来之絶巘穷竒于普陀艳落伽之芳躅穷竒于燕赵秦晋之墟顾瞻帝都万年王气以至龙门汾阴王屋太华诸名胜拾级踵顶足迹几遍迨游倦而返故庐岁时伏腊携嘉宾邀契友尽乡井之一岫一泓靡不探及畅饮酣歌幕天席地有浴沂风雩之趣焉居常不喜营建而好种植花卉竒芳异葩缤纷间出蚤蔬硕果甘鲜殊常论者比之郭槖駞云室而拳圃而盎具有溟岱蓬莱之胜克追考盘薖轴之风晩岁更嗜歌律喜读元白长庆诸集操觚染翰牖牖与一骈聫彷佛几盘座右之遗偶得口占取焉编置击壌集中谁辨乌之雌雄哉葢收寥懬之乾坤归诸内性取耦俱之天地散为人间矣严兄弟既忝列缙绅叔行辈最尊于族为长严觅得告身衣冠献之叔前以备婚祭大礼之用叔笑而置之曽不数数御也门第虽髙不作贵倨色相其所与游率皆山翁溪友村叟邑耆油油与偕我伯叔兄弟若而人皆执犹子礼甚恭叔一意慈和不失常度公私燕集必叔在座乃大欢畅乡党人人谓叔忘形昵已即侄辈亦人人谓叔忘长下交而叔若不知也亦聊藉以自为栖泊自为位置已尔得之游应之心上可与冠葢公卿伍而下亦可与田夫野老俦好义乐施远迩诵徳假令先府君而在其笃昵又不知当何如矣叔生平襟懐宣朗素无膏肓之疾寿甫踰耆虽不健饭而能雄饮二子一游胶庠一就散秩俱能克家力农无内顾忧严尝以为吾宗第一福人消受政未艾也客岁初夏我仲兄震阳公捐馆叔哭之哀甚迨仲春而有季弟辽抚中丞之变凶问至日郁郁不乐比季秋旅榇抵里凭棺长号至再至三既惜季弟不究其用而又虑门祚之中落怒焉如捣神情大伤未几而染疾驯至不起矣天下有钟情如叔者耶呜呼恸矣先府君伯仲七人仅有叔在严思侍先府君弗获侍叔如侍先府君焉兹复羽化去严何従寄侍耶追忆客秋严奉司徒之命应召北征叔同六弟祖饯拱玉园中期许眷恋百倍恒情岂意衔杯瞬息遂为千古永诀之期即严异日伺圣明乞骸骨归卧故园谁与嬉游冥鸿渐远甡甡子姓将何仿徳而寄傲焉呜呼恸矣居不获奉叔溪毛游不获负叔杖屦殁不获属叔纩息塟不获临叔穴兆仅借斯志用识拳拳因志叔并志其欿然于叔者如此叔生于隆庆二年四月十七日卒于崇祯元年十一月二十四日享年六十一岁配刘氏善秉家政男二时甄邑诸生时行遥授鸿胪寺序班女一适邑诸生王僴孙男六甄出三长昱次鼎次炅行出三长升次晸次昪孙女五甄出四行出一曽孙见明昱出子姓之蚤且盛亦吾宗所仅见者矣因为之铭铭曰莹然而映者珠耶栗然而润者玉耶且清且和惟珠维玉者其我昆山叔父之徳耶生于斯居于斯息于斯玉韫珠蔵亿万斯年其永袭休而衍庆耶

　　儒官震阳毕仲公墓志铭

　　嗟呼天之降割于我兄弟一何惨也先是岁在庚申连丧我三兄五弟己悲玉折矣兹匝岁间仲夏既夺我二兄仲秋而八弟凶问复至自辽左迍难频仍肝腑寸凿此余所为欲濡毫而哽咽屡废者也顾八弟致命邉陲尽瘁王室自有公论为之阐扬青史为之记载且无俟余赘若二兄醇朴之素玄古之行匪独阶序仪型抑亦乡闾惇史假非家庭自为表章窃恐湮没弗传爰收泪盥手而为之志兄讳自耘震阳其别号也以所居震方多山又伯兄蚤殁而兄于雁行为长故以震号云余先世自始祖讳敬贤者従益都来迁于淄五世而及曽祖讳恪毕氏始大曽祖生王父赠尚书廷佐公讳忠臣王父生府君赠尚书舜石公讳木府君生余兄弟八人长为处士自耕次即兄三为岁贡生自慎四即自严五为邑廪生自裕六为乙夘举人今呉桥令自寅七为儒官自强八为丙辰进士故辽东巡抚自肃葢兄与三兄暨余异母而同齿自儿戏时以届弱冠庠党占毕靡不跗踵肩随兄者友于之谊特殷兄赋质谨愿而稍迟钝念岁始补博士弟子员视三兄暨余差后二载乃兄独慨然曰余禀不及诸弟奚啻三舍令弟辈电焕亨途聫翩鹊起余即青青子衿以老宁不大愉快乎所栖志于焉在矣益惇庆建之行为诸兄弟帅间承府君命代家秉佐宾筵拮据琐屑繁纎之务俾读者得一意攻苦皆兄力也兄孝友笃挚事府君嫡母及诸母并以孝闻生母王氏病兄亲为制药饵每废寝食危疾顿起今母年踰八袠而依依菽水未尝一日衰府君尝纪兄孝行于责善簿置先祠中以示法诫先祠居厅事右兄朔望候谒惟毖岁首必先率诸子弟侄庙见还返厅事少长以次成礼俨若朝典先考妣大事悉藉兄领袖终丧无违礼遇先忌必庀牲醴召诸弟诣茔域共致凄怆或称述先人徳业至涕交双颊真终身孺子慕矣怜爱诸弟文行兼朂且刚柔介婉各随性为调剂故和气翕如府君尝以伏枕垂命析爨兄泫然长跪曰吾兄弟三十年入则共器而食出则并辔而骑同胞一本毫无间然岂分荆遂居田氏下哉比割产一聴阄分或谓兄于室为长宜擅其腴者兄哂而谢之五弟拙于生计家产中落余谋诸兄弟剖廪以佐菑畬牉囊以助征税使弟力学进取庶成第五之名兄谓先得我心亟为坚决而首倡焉又推己宅畔田以易五弟远业不使有鞭长不及之累迨三兄与五弟继逝三兄遗孤有七弟抚视而兄抚五弟孤尤力张君士超者佳士也兄尝延为塾师至是譲以课侄曰以是藐诸孤非明师不可日夕程诸侄学业长弗嗜读则切诫其嬉仲季蚤慧风气遒上则喜动眉宇谓五弟当需显扬含笑地下耳且兄弟两孤并有遗产与兄共赋册及分任而余虚粮几二顷兄宁自输曰弗忍累兹惸惸者也有同母姊丈庠生殷师胶清贫而跅■〈也〉岁时馈遗趾相接也尝以产鬻兄为倾囊受劵姊丈后益窘促乃置酒相劳苦手出前劵一一简还更为具牛种母艰东作而产内征徭则始终强半代输无徳色有同堂兄富而无子或巧讽兄仲子当出嗣者仲子闻而涕泣不食兄谕之曰吾非忍斩人祀也然岂以千金易一子哉儿无恐竟叱不许至舅氏王汝生之丧与塟并其子女之婚与嫁悉兄营办不少恡诸敦伦慕义未易更仆数而此其流注一本渐被九族者真至性有大过人者矣尝治荒圃暇则具壶觞邀诸弟酣适其间有白业堂一区故府君发祥地余推以譲兄兄为新且廓焉情亟肯构榜仍旧题每列坐堂中必追谈祖考肇基事娓娓不倦风恬日暖则时过诸弟宅商确家务毎至夜分兴到或移履石隠拱玉二与诸园讨论泉石洗盏治蔬流连忘返埙箎迭奏不减穉龄时也兄粥粥善下与物无竞凡与游者如坐春风里中祈年祷赛之役无不躬往莺花淑景结绮郊原朋好追随行歌互答长白豹儒东陵诸山杖履几遍又尝修社为雅会族戚咸集彷佛香山雒下之风乡人有疑就质有纷就解有燕贺必推为祭酒若忘兄为贵介而兄亦油油然处之俾人人满志而去大要兄生平以培本滋善为心以济世泽物为用情靡撄于宠利畍尽撤夫町畦虽行不越闾阎乃一种真率浑龎之气蒸于一堂渐于一乡并流自肺腑见诸实事讵徒以蔗言夸行猎取美谈者哉兄训子义方动称先徳砥淬伯子际泰喜击剑习武事则亦聴之以自显荣其身仲子际复有文誉食饩黉序浸露头角季子际观敏而绩学甫游泮而遽殁兄实深西河之恸遂致不起呜呼伤哉余因是而益増感悼于兄也属毛离里亲莫亲于父子颓年榆景至霣命相伤其情深何如乃先是兄有叔子胤丰者先慈以余艰嗣命襁褓育之兄毫无难色及九龄一疾而殇余悲恸哀号局蹐无地而兄怡然不少芥蒂自非天显大义有以黙夺于中安能割爱至此此余所为吊鸰原而肠裂睠棣蕚而魂惊也兄疾起丁夘夏疾觉脾胃失调入戊辰春渐剧然亦无大患苦时赴燕会步履笑语如常时余适在告里居时常趋视庶几旦暮痊安也者乃卧床甫数日溘然逝矣念兄他无遗恨惟是白发在堂萱荣正茂遄违色养目应未瞑于泉下耳呜呼伤哉兄生于隆庆己巳四月二十六日卒于崇祯戊辰五月十一日享年六十岁配赵氏继配王氏子四长际泰加衔海运都司次际复邑廪生次即胤丰为余嗣者次际观邑庠生蚤世女四孙男五盛岦盛岫泰出盛谟盛训盛讃复出孙女五泰出者二复出者三昔马文渊慷慨贾壮及经畧岭外下潦上露悲视飞鸢跕跕堕水中辄忆従弟少游乗下泽车驭欵段马尚羊乡里之乐邈不可得方余待辠岩塞承乏海隅拮据戎马之场鞅掌钱谷之间风波万状艰苦备尝回忆兄丰容伟干朱颜碧瞳蔚为耋耋期颐征且有衡泌之息机而绌其枯槁有绂冕之辉映而避其劳瘁受天全福为世完人未尝不羡之慕之满望异日吾兄弟辈各返初服兄且岿然为鲁灵光相与狎渔樵而侣鸥鹭也而讵意其以下寿终耶兹泰复二侄将卜以仲冬二十七日塟兄玉清之先茔介于赠尚书先府君之侧余以匏系地官执绋无従遥溯悲风长憾奚已会六弟呉桥令列状状兄而不肖自严特摭捃志之以少展其孔懐之情并为铭铭曰弥弥淄水东郊丝传秉厥懿媺孝弟力田恵利斯溥廉譲为先韬光弗耀儒术终■〈施，冉代也〉嗟吁鹡鸰分飞背捐萱景方绮棣华失妍所可慰者芝兰满前荟蔚佳城兄其归仙遥瞻素旐不禁涕涟临文写淑尚永斯年

　　中宪大夫通政使司左通政筠苍王公墓志铭

　　徃赠通政方屿王公与先君赠司徒公偕二三耆旧为五老会遨游山水之间觞咏甚适暨先君圽方屿公哭最恸故余与通政公为世好屡议姻■〈女连〉余主政比部时公为大行每偕兵部主政懐南胡公数相过従情好无间癸丑公分守冀宁余实以糠粃先之把臂入室相得益欢甲寅余自河东守道请告归田则公又转河东巡道先后画一亟藉曲成循卓芳声每彻覩听及公既蹶复起冬曺维时余在津门相距咫尺音问不絶是悉公生平者莫余若也公既圽之明年塟且有期公子兆生等缞跣以状来请志墓余虽衰病谊何忍辞公讳孟震字启胤别号筠苍其先冀州人有讳瑾者従妇翁呉宦淄乐其风土因卜居于孝水之浒龎涓墓侧号将军头者家焉是为淄之始祖瑾生杰贾森凤凤生经经生宗道宗道生长垣县丞度即赠通政公方屿其号也娶于苏生三子长即公赠公一夕梦商山老人自言愿托君家既而取香啖之遂生公甫四岁而性嗜香此其符也初赠公卜地塟父相冢者录征词以示曰丑山未向用癸分金当出水命者纡青施紫居官有氷蘖声公果生于癸亥比一官归赋家徙四壁相冢者固竒验乎而公之生洵非偶矣公生而竒颖絶伦日诵万言纔兆角即游乡校益发愤曰士当举大名耳宁苐以子衿终耶遂负笈游荥泽令心泉刘公之门荥泽公师道甚尊従游士传习少惰辄用刑人收威公亦严事荥泽公出入以度外内知惧即梦寐及之如楚在背也章既成士望者尽返走辛夘入棘荥泽公名列贤书而公以命题遗字被放郁挹悲愤如不欲生益下帷攻苦咿唔不辍甲午试竣梦一道士従后拥公寤谓同舍诸生曰是何祥也时宪副中白髙公豪放不羁语多竒中解之曰士而倒之其一十乎维公亦窃独喜自负已而发榜果然乙未成进士观政都察院而太恭人讣音至公归哭踊襄务服既禫犹彷徨哀恋若不知慕君者赠公趣之始谒选授行人庚子典贵州试所入彀多誉髦甲辰赠公圽公哀毁骨立既塟公泫然出涕曰为臣尽忠为子尽孝顾尽忠有日尽孝无时异日者即列鼎而祭孰与菽水之逮亲存也丁未起补原职奉命取福清相公入朝役竣擢浙江道监察御史公自以起家草茅十余年遂冠柱后恵文称天子触邪之臣簪笔荷槖言天下事于是侃侃正辞无所避忌当福藩未之国而母贵妃擅宠于内一时朝臣思集菀冀非望者实繁有徒光庙孤立危若赘疣公凡三上疏调护之疏虽留中不下而国本卒不至动摇者本商山老人羽翼之力也巨珰南宗顺外倚强援为宗内负恃恩宠所为多不法公特疏参论言甚切直时神宗静摄久诸台谏弹劾多规瑱寘之不复区别是非至是特用公言廷杖阉发充浄军留都权贵胥为敛手都人士行行且止争相戒勿犯髯王也葢公美且鬈云光庙在东宫嘉公忠直不阿疏公名缄周易中每一简阅辄叹为真御史然公受知方深而妬者或侧目矣庚戌奉勅按辽未行而例转癸丑始以少参分守冀宁乙夘提调晋闱先是祁县有颉生鹏者竒士孤寒未知名公尝于省方赏其艺荐诸衡文遂取冠多士领牒入闱比发榜公语人曰必颉生者实首麟经已而果然遂聫飞去其知人如此寻转宪副分守河东丁已察处犹以为侍御时抗疏论事不避权贵故也公优游林下越数年癸亥补河南理问旋升营缮司主事甲子升都水司员外郎厯郎中寻改光禄寺寺丞乙丑升尚寳司卿八月升通政使司左通政时魏珰方擅权用事势甚张羣不逞争走其门务为媚说冀速化有登第不数岁而骤跻孤卿者珰顾独欲得公为重公谓吾嫠妇也贞白自守鬓刁骚秃欲尽矣乃复失身狭邪乎拒弗通阿珰者遂诬奏公党附异类竟削夺归丁夘今上御极首剪元憝诏核逆珰所驱逐者补给诰命公乃复官如故仍授中宪大夫赠方屿公如公阶母苏为恭人台臣累疏荐公诸抚按每举地方人才公辄与焉屡奉遇缺起用之旨然公絶意仕进卒未尝走长安一字书也镌一石章自号霞邻主人构一别墅约二三故旧效香山九老之社刻觞政曰勿谈席外事勿牵席外人勿以礼相绳勿以言相上犯者罚以金谷酒数尤善为小品歌曲兴至辄命家僮歌以侑酒奋袖低昂蹋足为节不自知其拓落不偶也公为人爽豁伉厉性不能容人之过即昵子弟辄面质责其不合者常曰吐之则逆人茹之则逆已与其逆已也宁逆人以故多为细人所嫌公既不巧于宦家无余积日用多不给性顾喜施予诸以急归公者必周之不以无为解故所善风雅名儒成君靖宇遭家不造自母及身下逮诸子六丧相继棺累累暴堂中也公悉为卜佳城倾资营塟义不费成氏一缗也荥泽公弟肖鸣公与交契自同研席及白首无间言即萧朱譲信矣又青藜生者荥泽公仲子也屡蹶名场公以异书秘录资其博雅文房佳玩供其清赏生好作诗赋为古文辞公虑其以雕虫妨大业即杯酒间又未尝不微辞隠讽也可谓笃于故旧者矣公生于嘉靖癸亥十一月十九日圽于崇祯丙子十月初七日圽之日顾见庭中皂衣环列肩舆甲马无不毕具若迎候官府状语诸子曰吾将逝矣既而奋身作起状曰取我袍笏拜迎恩诏遂瞑享年七十有四元配贾氏邑长者克道女也先公二十五年卒累赠恭人男六人兆生蕃生福生寅生东生俱邑庠生又晚年育幼男曽生女六人孙男四人久祯久视久祥久禧孙女二人崇祯丁丑十月初六日卜塟公于麓村之新阡贾恭人祔焉余惟士大夫立朝苟松桂为心介石自守即忤权贵絶属籍而正气英风犹堪与璞玉争光秋霜比洁况忠言亮节见知于时白日既升光复故物人貌荣名曷有既乎公在西台席未暇暖辄以伉直不偕俦伍例推候命株守在籍者数载且公出京实在辛亥京察之前是后未尝一日居长安也乃辛亥既脱然无累而忌者复于丁巳京察中之马鸣仗而被斥兰当门以见锄嗟乎寃哉及其再起谪籍拾级而上一岁数迁朝野拭目方拟出膺节钺入秉铨枢功着旗常铭勒钟鼎而又以忤珰削夺懐琼握兰者终其身数亦竒矣顾公三疏羽翼元良神宗不督之罪且独用公言为摈权珰光宗在潜邸至疏公名蔵之叹息不置今上龙飞洗雪沈诬补给诰命数欲征用未果公即愠于羣小乎又何尝不受知列圣也是足以不朽公矣铭曰维公之生厥有异征商山入梦癸水储精皇皇者华騑騑者牡载驱载驰周谘穷蔀既列西台厥犹益远抗疏翼储埋轮击阉参藩山右分臬河东清操愈励嘉誉弥隆谁秉察者髙下在手璧完于前雉罹于后甫离涸鲋旋挫逆珰辉煌纶綍忠荩聿彰郁郁新阡般水之浒垂裕后昆雕龙绣虎

　　奉政大夫吏部文选司郎中秋澄王公行状

　　国家得百才谞之士不如得一正直之士顾正直之可见者在执法而执法之所难者在铨衡近代典铨推正直不阿者必以吾邑王公为首嗣是后起之儁影附响和犹百川之归巨海鳞介之宗龟龙也公讳教字子修别号秋澄雅志凌空一世不染纎尘因自期云先世籍枣强后徙淄忠信里曽王父纲生文文生赠考功郎珏珏生丈夫子三长政以孝子称次敬太医院吏目季即公也王氏世以淳徳闻赠公复兴仁好施岁祲常倾槖活饥民为乡里所重暮龄苦践更家稍中落晚举公而竒之曰是亢吾阀公少颖敏絶伦年十四従仪部松石张先生学与先封公同侍函丈语必惊人又与王云石佥宪孟对轩别驾张介石司教共结文社诸君子固皆推毂公而仪部亦以衣钵相属矣年十九值赠公丧号踊柴毁闻者酸鼻自是家益窘徭徒四壁立公食贫攻苦试辄居首声隆隆起许宜人出名阅其尊人颇难其壻择公乃字与张仪部夫人实兄弟也宜人归则肃妇道勤拮据晓牕夜火相对操作以资伊吾者无倦内外之间雍雍如也甲子公举于乡家政一任两兄不私一钱即鹿鸣觞爵亦归赠某氏上春官不第筑室一区下帷发愤董课诸侄不啻严师益治古文辞越辛未成进士赐二甲观礼部政癸酉授民部主事榷崇文门榷故利薮权显中贵每以私轻重掣肘商因缘为奸公则凛氷操裁以三尺诸请托者俱咋舌而奸商洗手奉法矣已司明智厂司太仓剔弊剪蠧在在有声以三载考绩得赠封父母冬奉命榷浒墅闗闗当三呉要冲贾舳鳞次贪墨者喜为脔鼎往往濡指糜骨公至则痛革之而寛其文网闗外设便民桥桥下为小闗计其尺寸适符小舟之不中榷者令出其下曩有四出侦逻絶勿出于是商之望闗者如云薄征而赋自倍旧额经岁三万公止十月积四万余浒墅人感之若畏垒之于庚桑焉会遭许宜人变遂告归宜人素仁厚従公入邸梦寐太夫人每相对以泣便道归舍不胜依依抵浒墅益感念竟以幽忧致疾而圽再室李宜人亦贤淑能继许志抚茂才君所明忘其非已出者人称公前后有两内助焉己夘仍补计曺庚辰监江西兑兑司职専督饷体貌虽隆重乎有司率易视之公下牒所属肃宪贞度裁去一切浮费所属令有用己事多赎锾以尝公者公按律明剖而免其罚令乃心折而诸属窃廪廪人人有神明公清之号秉铨者方侧席待公而公奉太夫人讳归矣读礼三年哀同始殡足迹不履公门即亲友小集亦坚不一诣也服阕逾期犹恋恋不肻赴阙廷以两兄力趣装乃起未至即补考功主事寻转文选公慨然曰夫官不负人也而人可负官哉矢心清毖门庭如水而又虚衷广询精核不爽虽至亲昵弗为曲说部中称真氷鉴乙酉以考功副郎主山西试时京考官久废是科始复典故漫无可考而公所剏动称得体至今率为故事得士王浚初等六十五人王实山阴相公子拆卷而众以为嫌请置第二公曰诸君阅卷时有知为相公子者乎众曰无之公曰夫知为相公子而录之与知为相公子而抑之等私耳有言我任其咎竟置首录而时论更服其公初有司饬主考供亿颇繁费公力为汰节入京而县令积所羡走送公公艴然移书曰是重吾不徳也果尔是不受于公而受于私也是阳省之而阴实利之也竟峻却复部值丙戌大计激浊扬清公实多所赞助焉二月擢正郎得告返里而李宜人亦捐中馈公以两室俱共公清苦未获食报而相继谢世意颇忽忽顿慕考盘不欲出而当路之劝驾旁午佥谓公不宜无意国家乃以庚寅夏起补考功郎复议诸劾疏二百贪墨不职者虽原奏轻必正之而负寃者随亦洗雪不柔茹不刚吐也有都掾为银水注于后署秘处进称援故事可循以动公公大怒立笞革奸胥悚息旋转文选郎公业夙负重望而时太宰为五台陆公与公相倚为左右手公益秉公持正登进真才杜请托抑奔竞不惮强御选人有托巨珰居间者前此率得志以去公正色曰丈夫须眉如许而俛仰刑余以为奥灶此其人贤不肖何如也不可当吾世而使士风扫地匪惟不従更加劣处用是巨珰衔之甚欲甘心焉未有间也自六月讫岁杪凡四选屏絶闗节推升内外大臣李对泉等若干员取选科道韩淳寰等若干员天下翕然以为得人无何而胡黄门事起矣胡居言路建白颇不塞人望摭拾猥琐至及市蛙都下有虾蟆之号公欲年例处之会有漏言于胡胡知不免先疏诬公一时人心大为不平台省遂交章劾胡谓文选二百年无如公清正者不宜被此蜚语即胡辩疏亦曰言官得风闻言事未见反为人劾者事大可覩矣越数日适部推饶公伸万公国钦两公皆论去相奉特旨谪者巨珰庇胡憾公乗主上思去相时捧疏进故触上怒致一司尽黜时公以胡疏尚注籍推疏实未署名人以为可辩公曰我素司选事以我累列公更忍辩哉辞朝诗云丈夫去就寻常事小帽青衫亦主恩怡然就道行李萧条倾都祖赠畧无所受时壬辰正月也公归筑山房偃息盘桓谢絶公府长吏造庐始获一见望藩臬旌旄辄削牍力止之曰不敢以废弃故烦小民厨传也独与故旧相従留连昕夕道肺腑甚欢故眉之中堂云典剧才疎放逐敢忘明主赐论交势尽笑谈翻喜故人来丁酉宫殿灾主上奋然更始复诸公冠带下诏举逸铨部疏列起用则公为首升用则邹公南皋为首舆论以为相当疏寝不报暨中丞直指累疏交荐铨部亦极力推引咸冀一究公用而终格不下公处之漠如也庚子春大饥脯糗草树皮殍瘠填壑公捐粟作糜救之给散有法饥民不受郡邑赈而受公赈以活者殆万计有司异其事欲以上闻公辞曰我非为名者我仅以继先志耳邑乗久废不修朱邑侯登堂固请公乃受简删葺新故凡地方利病风俗异同无不洞本原中肯綮而人品优劣据事直书几于鲁春秋矣天性纯孝自入仕积俸余营祠庙三楹精确十倍居室朔望率子姓入拜风雨弗间岁时祭两尊人辄伏地愊抑失声伤禄养之不逮也事两兄友爱笃挚可可否否要于相成而止经纪丧塟不惮劳瘁而损费无论已以侄孝廉君所须为仲兄遗孤怜之剧旋果蔚然鹊起则公训诲之力可知也公伉直自好不能与世委蛇而同其波左规右矩处俦旅中常如懐氷暑月亦有霜气人多以庄见惮驭诸族属禁非分之为毫不假借亲友以私干者摇手不顾比至情迫切则又委曲覆翼之事后即一茎之及亦面赭不受葢公之清棱孤介禀自性生厯仕宦里居数十年如一日也世以奢溢相髙公无所芬华室庐纔蔽风雨日饭脱粟非燕会不兼味浣衣蹑屩无异儒素后学以文艺求正始谢不敏既援笔雌黄不轻许一字后学多所琢成居恒掩闗手一编若诸生坟典汉魏而下无不掇菁咀华于诗宗少陵于文宗于鳞皆能得其神髓寸纸单行居然鼎彛然苐以寄意兴写性灵不竞雕虫之誉至捉麈而谭名理商风雅筹政治得失其发若机括其擘画若聚米为山谷玉屑霏满四座令聴者爽然自失洒然忘疲矣澄心封情娈童季女之好澹然不萌于念门除之内严若朝典晚岁念茂才君壮年寡息因为之计久远择继嗣区画甚具尝吟曰闗心日有熊罴梦去国时懐犬马惭又曰满颊衰毛白胜雪一生苦味多于甘殆实录也癸夘冬卧病至仲春不愈时值孝廉君试礼闱归抱头一恸刺刺俱朂子侄语更三日逝矣呜呼公居乡乡重在朝朝重夔路骎骎竟以中蹶识者咸为扼腕虽髙栖丘壑中外候车音以望公之复出者无异谢傅之在东山也而讵意中寿而止哉不肖严生同里闬世缔姻好先人既附牛耳严髫鬌承指南启益不浅叨第后一再归省辄辱枉顾招集促膝夜分严固仰公若泰山而公亦谬许为可诲动以道义人品相期居庐三载提命尤伙客秋北上犹祖道握手叮咛乃未几寝疾又未几讣及不胜哲人之感焉顷严承乏冬曺会茂才孝廉两君具实征公状而肃弟与孝廉同乡举亦代以请严虽朴遫无能为役然清标劲节耳而目之者素矣以公品格卓然间代殊絶之人物虽千载上犹将师友之顾亲炙有年而敢黙黙已乎矧先人窀穸之事实赖公雄藻以光隧道之石夫公不轻假人片言而独殚思以志先人又安忍忘报也公生嘉靖庚子九月卒万厯甲辰三月享年六十有五子一所明邑廪生嗣孙二袭吉鼎吉公之子侄谋以今冬仲月八日奉公暨两宜人合塟于祖茔严不揣为次第其状如右伏惟名公先达赐之琬琰之章俾得比于太丘有道之碑以垂诸永永则王氏岂特夜泉之光而已哉

　　祭王伯峯亷宪年伯文

　　呜呼我公天挺异质初度揆吉帝赉良弼瑶枝世承玉貌端凝旭日方升万里扶榇时方髫龀孝声以振冥捜精研万斛涓涓莫之或先况有婉娈内政惟蒇助公丕显笔磨崆峒气吐电虹裒然南宫司李简注洗寃斥赂清问以度证膺春曺条议心劳藩辅肃嚣置邮霜清汤沐干城萑荷不惊汇泻疏瀹川渎咸若嫓功河洛平籴赈荒规制孔良虽菑不伤甘霖应祷苏焦润槁至仁灏灏天子曰善晋参浙甸亿兆攀援医门多疾再起补秩河北是恤河伯羊肠诘戎峙粻惟公劻勷榷采纷呶闾左荼痡公覆而濡挺挺独立谁訾谁■〈言翕〉巨珰敛戢抗章亲藩侃侃忠言祖训恪遵兵农水旱咸底成算国是攸赞舆诵讴歌尸祝婆娑百岁无他何遽不永彼苍耿耿有问谁省父子勤王靡躬遐方奕世同芳闺壸合徳如琴如瑟存没罔忒绩茂中外忽失蓍蔡分猷奚赖苍黎一哭斯世不淑谁为渗漉某缔交令子埙箎可比满拟纳履公厌尘居倐还太虚有泣雪如呜呼胡多而年胡植而兰簪绂蝉聨何秋非春何子非身百代如新公目可瞑公徳可咏修短前定椒浆苾芬瓣香氲氲公其来贲

　　祭髙栁溪封公文

　　伊大块之播氛斯哲人之挺瑞豹蔵雾以匿耀鹏搏风以鼓翅每挹彼而注兹如的张而矢至先生龙门标峻鳯穴振仪脱人世之徽纒达老氏之雄雌吾无非以无誉岂如韦以如脂嗟铅椠之弗售遂徙业于耒耜倘逢年之可期虽拮据乎奚鄙既亢宗以毖勤幸趋庭之有鲤尔乃陋籯金于拾紫明毁壁于谈玄元规之麈永谢徐孺之榻髙悬羡玉树之绕砌喜豸绣之鲜研值再被乎国纶隠君赐而心怵奉正供于官帑问疾苦于亲昵周禄入之公典殚忠孝之素质若夫陶心大隠拟迹小山叶仲长之怡性偶潘岳之栖闲看岫云之来往聴好鸟之间关于时望重比闾寿登大耄类廷尉之归觐羣子姓而诏告挈根本以披示并诒谋之大道进霞觞以促膝娯彩戏以流连赏洽袁公之地情披乐令之天谓建木较其长短而大椿齐其寿年夫何翠霭云迷祥烟电灭神剑没于延津骊珠毁于贝阙固曰万物之大归而实世界之陷缺某夙依玉树欵缔金兰方松茂而栢悦忽芝焚而蕙叹黄鹤飞飞不复返青山去去遥相看嘻嘻曲散熏风兮事已灰歌成薤露兮声何哀康强迪吉兮福履该马鬛将归兮隙驹催乗彼白云兮游蓬莱式荐箪醪兮魂归来

　　祭刘少溪兵马文

　　呜呼人生如梦人死如归盈虚消息古今所悲独有令徳遐迩共闻非梦非归谓之常存于惟我公庶几其人丰姿嶻襟度汪洋桂林馥郁片玉辉煌撝谦自牧慷慨中肠辟雍拔萃上国翱翔胸蔵渊博汗牛充梁筮仕司城秉心平恕煦育辇毂徽音腾着移佐中州戴沛甘澍永坚一节苞苴攸除世莫我知曳裾归去笑傲姻霞脱迹尘趣年甫知命天乎何妒九原脱屣夜长不寤公有佳圃兰芍芬芳交阴列植谁其徜徉公有华屋清湛靓虚髙甍曲榭谁其容与轻财好施罔食其报欲叩苍穹杳焉莫告电光石火安问彭殇仁声义问芳烈永扬某里闬相聫幸托肺腑晋宁一别寒暄未布谈笑如昨倐尔闻讣半世金兰永隔泉务椒浆远奠庸抒寸愫衔哀写词吁欷东顾

　　祭杨冲所座师文

　　惟国家人文蔚茂讵乏才之虞而惟不获兼才是倚若夫赋质夙慧绩学崇侈才埒东箭之利器踰南金之美藻绘天葩词倾峡水运筹帷幄制胜千里斯不亦嵬嵬柱石荡荡金汤而匪先生其畴与拟以先生崛起神童藉名黄纸濮阳之治龚黄共齿异等之筵大官首指爰有征命分曺版使优移本兵古职方氏奉国竭忠従容管剧文昌七兵之政赞宣惟已朔方之变忧厪天子而先生坐伐其谋罔遗半矢叵奈宵小嫉能哓哓环视萋菲髙张而先生则义弗援止云渚烟峦萝岩竹泛屋八九椽垣三四雉酒熟眠茵诗成濡笔著书太玄潜心经史剥啄问字者鱼贯而来戸尝满履栖迟薖轴而庙朝典章靡不闗其裁似惟余不肖画脂未技壬辰之役滥厕桃李矫首知恩报虚国士昔陈臬于淮上与滁阳而错趾简版诗筒往复累累嗣是以来鳞鸿杳矣道路有言先生己巳是耶非耶有泪如泚葢不徒悲先生之失世而尤深惟乎国是熙洽久习而忘危武备废弛而莫理悠悠歳时诚何异乎槐安之蚁如先生允文允武今古罕比一中含沙蹶而不起一峕缓急孰为可恃如波斯颓莫究其委吁嗟乎道行有集士绅仰頍平昔之勲烂焉青史百千万世而后生色未阤曽是位不满才遇不酬徳而足为先生之累某匏系河东未缘躬诔遥酹齐樽临风长跽尊灵有知庶其不昧

　　祭王念吾文

　　呜呼造化阴阳之气注结为人气有修短人有寿夭固不能尽登于耄耋之伦第徳非淳固才非踔出则人亦视为代谢之寻常而不必号吁于苍旻若念吾公懐瑾握瑜合百美以具臻生贵介而不骄抑抑乎折节撝谦之是循席富厚而不移兢兢乎恶衣菲食之是亲蚤承庭训従明师资益友沈酣诗书翱翔艺圃一时共羡文彩之嶙峋晋游太学观光上国行且受简铨衡以尽展胸中之珍顷以岁之不易百口为累羮藜饭糗日夜拮据而非义非道一介不取识者信其乐道以甘贫某也里闬宻迩臭味比邻缔之金兰聫之婚姻欢然莫逆握手论心一切令节聚会胜地登临非与公相随于杖履则无以涤鄙吝而鬯幽襟方将订盟白首结社烟霞以自附于岁寒之松筠胡天不吊年仅知命卧未浃旬曽膏肓之莫救一旦籋浮景而上宾匪直葭莩之辈盍簪之侣愿赎以百身即乡邦父老村落愚民莫不惜仁贤之寥落而叹淄西气数之屯呜呼此固士民之公恸而犹未及乎一家之酸辛公兄弟四人仲以文学蚤逝伯方借途弁胄殚力疆圉独公与季平野持门户而奉明禋今平野既以夏仲捐馆而公复以秋仲不禄未及百日而双珠合璧相继而沈沦或谓公友于之笃爱弟之深葢自雁行凋谢而公固已脉脉而伤心是征公之高谊贯于金石虽歴百世以如新呜呼北堂榆景谁供甘醇藐孤穉龄谁实抚驯遥望仙里徒见夫二难之长夜诸嫠之夕晨不觉抱恨于西州兴歌于薤露令人回车而沾巾

　　祭王立宇中丞文

　　琅琊发源桓台浚流家传相印簪橐箕裘是生我公庙琏天球含英茹藻畴足与俦红云升甲铜章绾绶如刃新硎髋髀立剖强御不避号霹雳手岩邑三更碑颂万口入晋中台白简清霜公有不言言则朝阳埋轮都亭靖彼豺狼两监棘试文武门墙佐政冏牧夙夜匪懈靡以清曺而轻一介世之仰公如瞻泰岱帝心克简虚席大拜乃睠南顾曰是留畿唯我根本我仪圗之畀汝填抚以作邦基恵我元元奨我虎貔公拜稽首曰唯尽瘁凛凛三尺风彼有位贪墨脱冕以锡善类桑土绸缪不遑假寐南服谧如虎踞龙蟠以耕以嬉少懐老安人为公虑曰公事烦公心独否致力中原民歌王父国倚荩臣行将衮归曳履星辰胡天不吊遽萎哲人鹤归华表星陨江滨呜呼哀哉公之威重如司马公公之清操有伯起风公之经济实大声宏公之誉望髙朗令终其在继世子姓昌炽其在后事帝眷不匮宗伯治祭司空治竁国有钟鼎家有乗志世法臣则公已备只唯帝用公公用未竟寰宇属目企公为政丧我方舟云何游泳岂独公迍斯民无庆呜呼哀哉公昔歌鹿某附修翎问闻过従有嘤其鸣南宫之捷某忝先登公虽继起作我典刑肃试定邑隶在按部公玉玉之长其毛羽汲引非私感结肺腑庶几公在率循步武而今已矣公游幽阍上悲天下下悲人伦无身可赎有泪沾巾缄词申痛托之藻苹

　　祭髙东溟中丞文

　　呜呼溟渤浸天表雄东域灵派遥分范阳接脉是笃我公作式四国洪蒙胸罗元精手劈一飞摩霄锡第明廷董策晁画聿骏有声鸣琴花县凤下南荆绩最铨宰名疏御屏公交车首召入佐冕旒遂长霜台不竞不絿持斧中外饬厉貔貅豺无当道鼠无宵游视学三辅衡平鉴空桃李成蹊顽懦向风乃贰棘寺惟慎惟公法无徇贵情以理衷帝睠南顾师干之试公虔秉钺范身为帜墨吏挂冠黔首徯志公辅望殷鼎铉虚位公曰已而吾慕二疏汶阳可耕何必镜湖纫兰制芰谢彼佩鱼倐然鸿冥风清热途优游林泉垂尽一纪世视贝丘东山是拟明王嗣服求旧伊始胡公不待大化迁只呜呼哀哉公昔执法几二十年风纪独持朝宁凛然公昔建白诚可格天国本一疏庶乎转环公之嗜学定力不摇呉山讲席人言嚣嚣公之遗荣如叶辞条脱冕而行曽不崇朝其在事亲志事兼致宁以禄养而忘莱戏其在昆季友于笃至田氏荆花姜家幞被其于禔躬严若处子宦况萧然心如止水其于乡党居若畏垒饮人以和接物以礼七十余年朝野半之出则甘霖九有望滋处则庆云五色陆离为邦典型为国羽仪所宜永世后人是则以挽颓风还之悃愊而今已矣天道叵测寿虽望耋于公为啬某生同闾幸缔姻连率履视公则效罔愆寅肃晚进亦辱周旋属目公起共弼仔肩即不然者桑间十畆待我旋车追踪六友乃公之出夺于忌口泉石之盟又不我有妄肩重任进无所师异日归与谁与相依闻讣疾首遥天泪挥百感攅心不能奋飞所可慰公箕裘袭芳乃文乃武率徳之行亦有闻孙鹄峙鸾翔庶几代起维休无疆独是匏系莫伸恸私弟肃捧节扣公繐帏采藻明信酌酒摛词千古一夕鉴此襟期

　　祭刘青岳相公文

　　元精苞彩方祗毓灵家传衣钵王国作祯玉署髙揭金瓯首荣泰岩遽倾白日忽匿伉俪后先玄垆比翼启绋晋酹能无怆臆公昔奋帷圗南起家名魁东土甲第金华鸾班簉羽艺苑僊葩槎泛箕封远衔帝命漂薄岛洋金凤掩映熠耀集桅风澜有庆维时权阉窃柄于朝一膻万嘬附者如潮公独砥柱视民不佻舍百龄之簪笏筑十畮以逍遥权阉既殛玄黄载战手扪金阙特膺圣眷爰察舆情力勷睿断日月涤而重朗阴翳积而尽散忽直箕贝亘地弥天鼎鼐失调盐梅顿捐云不作霖摈为寒烟丹心空悬帝阍难呌忠心扼腕志士有慓心知感懐能无黯然而凭吊相业雄文芳名藉藉镳聫姚宋轸接游夏道沛长江光分不夜谷贻令子丹桂三株伯既润玉仲季莹珠国寳家珍亦步亦趋公圽未几寳婺旋宓橇宫肆启黄壌卜吉輤车丹旐薤歌栖鳦某等谊忝莩葭情深胶漆目击埋玉能无首疾山颓梁陨涕泗难悉呜呼悲夫艳而登者彤庭馨而传者金缾千龄万■〈礻冀〉勲徳与天壌俱无穷者庶有以仰对夫冥漠骑箕尾而耀列星

　　祭宁忠门御史文

　　五伦惟君亲为大百行以忠孝为先傥其敦笃乎斯道固宜食报而享乎大年乃造物者忽夺其算徒令人泪涔淫而不禁欲搔首而问诸青天也惟公夙锺灵异蚤负竒特既颖脱乎漯水之湄遂羣空乎冀野之北始绾绶于花县爰柔嘉以维则廉骄懐贿之泉清辨掩云之石催科有抚字之仁听讼无鹰鹯之击此何暮之谣方来而已殷去后之思没世而无斁也继簪笔于兰台乃严毅而孔武峩触邪之豸冠持击贪之绣斧捧简而宵小魂摇埋轮而豺狼首俯此建祠之疏媚珰者凛栗虚平之义懐玉者鼔舞也若乃以甥而嗣舅事实处其两难公委蛇以尽礼谊不负乎二天拜表陈情既以宁而归宁捐赀立后复以韩而继韩綍纶两光乎泉壌水木各循其本源公之于斯际也可谓艰难以矢报委曲而圗全者矣呜呼扬名显亲兮既即忠以成孝正色立朝兮仍移孝而作忠贤佞殊途兮悉披赤以入告生成异地兮总貤恩而显荣是当俾尔炽尔昌食纯嘏于无穷夫何骅骝方骋而忽蹶其追风之足干镆甫试而顿挫其切玉之锋也于惟孺人载笃之祜媚厥姑而襄其塟既以妇而为子抚诸孤而督之勤又以母而兼父方谓公虽殁矣仍有如公者存乃复奄兮忽焉继公而不禄也严等夙缘不薄识荆自蚤追昆季之周旋念葭莩之世好悼哲人之云亡痛不憗于苍昊能无奠清酤于素帏零涕泪于丹旐乎

　　先妣五七祝文

　　徳福相因従来不爽以今观于吾母何其视天梦梦也呜呼痛哉吾母出自名门蚤闲姆训归我先君内助惟贤事我祖妣得其欢心以小星之徳逮下而螽斯振振也以周急之仁恵贫而乡党沾沾也身御冠帔而织袵纺绩之必勤也味谢珍羞而粗粝澹泊之是甘也地居贵倨而舆台臧获之如有伤也教子居家而朂以恭俭训子服官而饬以清慎也此其徳诚不可以枚举而数计者然而年不逮于古稀寿不登于耄耋竟若不可解者何也呜呼痛哉儿严叨列仕籍儿肃幸荐贤书诸儿俱备员青衿鞠育恵迪非吾母之赐而谁赐也儿辈未能报涓滴而遽弃儿长逝矣呜呼痛哉吾母居常奉佛斋居不乐远游严之宦也曽一奉至云间嗣是絶不他出不能时奉潘舆之欢而使母有倚门倚闾之望尚冀失于前偿于后而孰知遂有今日也呜呼痛哉忆严春日南征吾母缝衣而遣之尚健饭无恙也未数月而疾作严复羁于世网不能脱身早归病不获奉饘粥圽不及请遗诫讵于春日纔八阅月而遂成死别也呜呼痛哉严在彭城朝夕吁天愿减已算以益母寿奈微诚不格于冥漠而吾母虽病亟弥留时犹望严仕进无已思严虽切而口不忍言念严虽深而犹不许归致使家报失真而竟成永诀也呜呼痛哉严以丁年乏嗣母为立继尚冀生孙以娱膝下乃卒不副所望严实凉徳上干天罚而竟使母抱抑郁无聊之思以暨没齿也呜呼痛哉匍匍南归北堂长眠恨结终天悲纒丹臆计今惟有一死可以谢吾母于地下而母丧未襄孙枝未衍严又不敢重自摧残以伤吾母冥冥之意葢虽勉自支持固已形存而心死矣呜呼痛哉而今而后姊妹之贫窭者严当极力周之外亲之急难者严当加意拯之务使与吾母在日无异而后即安吾母其瞑目于夜台否也呜呼痛哉光阴迅速五七屇辰谨遵遗命弗荐牲腯清茶一盏素馔一筵茹哀上献冀母居歆

　　遣祭大侄女文

　　万厯丁巳十一月初旬吾大侄女之讣音至于洮岷汝四叔与合家眷属哭踊悲悼乃遣苍头东归荐以牲醴而申之以辞曰呜呼余何罪于天天何不吊之甚也余兄弟行中惟尔父长兄与余为同母汝父蚤逝无嗣所遗惟汝吾每见汝犹见吾长兄之面龎也今竟弃余而羽化耶痛矣汝父孝友着闻年仅三十而殁彼天佑善将必大锡于汝汝幸淑慎自归王门敬共之誉日有闻也所育甥男女各三人福禄如川方至乃今年甫三十有三竟尔弃世将汝父之积徳与汝之幽贞俱付梦梦之天耶痛矣前七月间苍头自家中来得明吾书称汝患时疾旋已康胜曽未数月竟用前病荏苒怯弱而逝汝叔奔走微名羁栖邉陲病不及视药饵亡不及凭棺衾骨肉至戚如汝者几人而甘坐此疎莽耶痛矣余自幼抚汝不啻已出汝亦事余如父余壮岁艰嗣汝时以为忧乙夘幸举一子汝提携爱惜蔼然姊妹情亲也比在洮岷又举一子政拟寄信于汝以慰遐思而倐以讣闻矣念及于此肠将无寸寸断耶痛矣王故鼎族明吾亦聪颖非常无奈家业之中落也汝三女三男纔嫁一女其余半在襁褓食指甚多家徒四壁伶仃万状吾远宦邉城又不能代为扶掖五内如割惟是区区此心决不忍以存亡易念终当极力翼覆耳汝将无系念否耶痛矣明吾少年鋭气羞言纎啬不善作家望汝于冥冥之中黙相启佑俾无嗜华奢无喜角逐无比匪人无凿煤井一以力农节用为主此又余向来所惓惓于中而今尤不容终缄其口者也汝以为然否耶道里修阻四千为遥炙絮远将涕零如雨夜台有灵其鉴余之衷曲否耶痛矣

　　庚申焚黄考妣墓文

　　呜呼吾父聪明才具十倍儿曺顾乃厌薄簪缨而贻福泽于后裔躬传衣钵而付诗礼于庭训积徳匪懈即白屋可以步青云寸阴必惜则驽骀可以驰千里天道乗除之数理有固然即儿严之幸博一第非无因也惟是一登仕途遂罣尘网宦游每旷温凊禄薄有亏色养曽未几何而吾父母相继见背矣况吾父在日仅受司李之封吾母在日仅受主政之封昊天罔极显扬未至严诚惴惴以遏佚先人之休光为惧比岁以来忧虞接踵疾疢频仍仕而隠隠而复仕岂区区升斗之粟是縻抑亦纶綍之新恩是冀也兹幸以参政洮岷三载考绩亦既赠吾父母以三品之秩矣龙章在御命服在笥而严羁身邉鄙不获亲荐墓左谨托诸兄弟具牲醴而代致焉想吾父母有灵九泉之下其果称一觞解一颐而恵然居歆否也顷先徳绵邈家声愈振肃弟以甲榜试花封寅弟以乙科修鳞角气概峥嵘乡曲艳羡门戸日骎骎大矣语云日中则昃无平不陂常人之情不患不富患其富而侈也不患不贵患其贵而骄也吾父母以千辛万苦而不获享鼎养之奉吾兄弟以承庥席荫而得坐致通显之涂而今而后功名遇合不可知严愿永坚一心矢志氷蘖为国为民以求不忝于先徳斯夙夜所自砥也至为吾兄弟者亦当朝夕惕厉顾諟诲言得无有倚势而武断乡曲者乎得无有恃权而嘱托官府者乎得无有逋公家之赋而敛私室之财者乎有一于此皆吾父母当年之所禁忌而严之所为疾首痛心者也吾父母于冥漠中尚其是启是佑以葆吾家之庆泽也哉不然修之韦布而壊之缙绅培之百年而倾之一日此智愚所共惜亦诸兄弟所不忍也故严以持盈保泰为今日第一义不识吾父母以为然否

　　壬戌焚黄祖考妣墓文

　　忆昔乙未严以洮岷参政三品秩满貤赠吾祖父母于时犹然藩臬外吏也无何皇祖升遐皇考涣号严复儌祖父母贻厥之灵召为太仆因叨沐覃恩赠吾祖父如孙官赠吾祖母为淑人呜呼三朝荣命焜耀非常九重异数锡类不匮严方伛偻循墙敢谓是容驷髙门足酬先世厚徳本本源源于万一也迨嗣是而滥膺节钺于津门又弥岁而承之地官于督饷幺■〈麻外骨内〉一经踰躐八座祖功宗徳凭借良深祗以受命疆场王事靡盬想灵爽之如在嗟展谒以无従苐有斋戒薫沐东望如斧如鬛之封致词于吾祖父母庶几监之歆之慰我禴祀蒸尝之极思耳所可惧者位愈高则责愈重禄弥厚则任弥艰当兹绠短汲深之时曷胜临渊履氷之虑而今而后惟有夙夜靖共始终砥砺以求无玷于名教无忝于祖徳而已至严疎拙成性未能饰脂韦以媚人国步多艰将一任悔吝于造物严窃用自矢以对越在天计祖父母亦必阴为启佑以垂裕无穷矣

　　遣祭先室文

　　崇祯癸酉十二月初旬诰封一品夫人胡氏之讣音至于燕邸鳏夫白阳居士方待罪萧寺乃率次男际有东向为位而哭不胜悲怆亟遣力归治丧事又题旌削竹于是月望日驰使再归令长男际壮以五七之期陈设牲醴用祭奠于我夫人之灵柩前曰呜呼夫人是余结发之配糟糠之妻也中间贫富贵贱安乐忧患自少至老同甘共苦夫岂一日也哉忆昔余茹苦寒窻惟夫人篝灯执爨以佐之读余食贫薄宦亦惟夫人夙兴夜寐以襄之仕是则为学为政夫人皆大有助于余也比岁儌天之幸陟位通显滥竽卿月余以素性恬澹既耻为纷华靡丽之奉夫人亦一意耕织相安于缟衣綦巾之常是则夫人之富而能俭贵而不骄也余凉徳薄福中年乏嗣愁绪可掬鸡肋欲捐夫人每脱簪珥以为余广姬媵至于秦晋津门宦辙所厯率自引避不与偕行俾余四旬而后获育三子以延一脉是则夫人之徳比南樛功存宗祧也余五载度支心力殚竭而以戅直贾戾疎节丛諐沈沦请室之中羁迟萧寺之内夫人每一念及辄澘焉出涕即属纩时犹惓惓以不获晤对为憾千里遣使贻书永诀是则夫人明于唱随之义笃于伉俪之情也抚摩众子不异属离逮于诸侄卵翼备至濒危急出囊资次第分赉而衣饰之见存者仍命谨蔵封识以待余归是则夫人之困而不乱公而忘私也呜呼夫人之徳之贤若此乃病也余不及为调药饵殁也余不及为视含殓迄今五七届期尚不能凭棺一恸余独何心能不悲哉能不悲哉屈指夫人生平一十九岁于归余家二十岁而为孝廉妇二十四岁而为荐绅妇三膺勅命九膺诰命享年计六十五岁累封至一品夫人龙章舄奕翟茀耀煌于年不可谓不永于福不可谓不备但私心所怅歉者礼重偕老诗咏同心余中外驰驱仳离日久满拟乞骸归里尚与夫人团圞暮景逍遥家园以酬一世之辛勤以观三子之成立而讵知夫朝露之易晞流光之不待也天实为之人且奈何呜呼悲哉圣明在上覆盆必烛余虽不才终望蒙恩昭雪返于敝庐会当经营玄室于先父母之侧一则蚤完嘉耦之窀穸一则预储余生之舟壑所谓生同室而死同穴要地久天长弗渝者也牲醴具陈子姓在列两心相照幽明不隔夫人有灵庶其鉴诸 

　　石隠园蔵稿卷四

　　●钦定四库全书

　　石隠园蔵稿卷五

　　（明）毕自严 撰

　　○疏一

　　奉差中途疏

　　奏为奉差中途忧亲成病恳乞天恩俯容回籍调理事臣以一介草茅荷蒙圣明扙置郎署顷又衔奉勅命出谳浙省循五年旷举之典宣一人浩荡之恩臣未尝不捧檄自喜誓竭犬马之力以树尺寸也奈臣赋命多蹇动与愿违七月间甫出都门即闻父病便道定省侍药无何而臣之简书迫矣臣父念王命至重勉以大义责臣就道臣洒泪南行犹意臣父或可保无虞也及臣行至徐州地方忽有家僮追报臣父前病大作转加沉重坐卧必倩人扶诸医束手告退臣闻之心恸神惊羣病辐辏即今肺火上炎脾土下泄眩晕不已继以怔忡夫臣父之病亟矣而臣病又若是父子各天危同朝露臣尚有意人间世哉窃念恤审重典也两浙剧地也臣心懐内顾终难専力于簿书身染沈疴安能殚精于谳狱傥不自揣以贾罪戾是于臣父为恝于君命为慢也故义不辞难臣之分也仕不遗亲臣之情也用小臣狗马之病而误国家恤寃之重典尤臣之大恐也伏望皇上察臣狼狈之状怜臣乌鸟之私勅下该部议覆放臣回籍调理俾臣父子蚤得相见原差従本部另题施行臣竒蹇余生傥不遽填沟壑则天髙地厚之恩臣犹有捐糜顶踵圗报万一之日也

　　嵩祝陛辞疏

　　奏为敬陈山右积祲之状恳乞蚤停榷税以蘓孑遗亟发内帑以充邉饷事臣维国家定鼎幽燕提封万井而山右接壌沙漠实为屏藩其为要害视他省独重他省钱粮多解京师独山右一省俱属军饷径解宣大三闗等处是谓民运额几百万而本色不与焉千里灌输用力最艰三军待哺程限甚迫其为财赋视他省独急且田多硗确岁苦亢旸风髙土燥地瘠民贫家相安于穴居人相甘于藿食葢勤苦纎啬其天性然也自三十七年旱魃为祟颗粒靡收逮至次春斗粟千钱太原平定寿阳盂县之间咽糠粃不足继以树皮弃子女于道涂填骼胔于沟壑幸儌皇上湛恩圣母弘慈发帑金移仓粟一切钱粮暂行停缓初夏雨丝涔涔始种晚禾各郡县犹十收四五而平阳一带八月肃霜尽皆青槁无奈邉饷紧急两年钱粮一旦取盈虽额赋渐完而民已十室九罄矣延及于冬依然无雪暨今三十九年春夏再旱千里黄埃一时告停征告赈济者吁天伏地填溢公门五月下旬乃始得雨播种之期视去岁更迟则有年之望抑于今难料处凋瘵之乡际荒歉之岁而又加以三禩之频仍邉饷之追呼伤哉山右之民也目今西鄙议封邉境戒严而五路桀黠似非一妇所能约束万一乗纠合之众求餍其欲势难曲従计不得不选将兴师此时而欲责三晋民运应期沓至骤资军实必无幸矣臣愚窃思内帑储积原将备非常之用傥蒙皇上恻然轸念将三十九年宣大三闗等处军饷特赐従中颁发则三军挟纩不战而气自倍用之于战战可胜用之于欵欵可坚庙堂无西顾之忧矣其山右该年民运即与蠲免止令办纳王民二粮以供宗禄徭站之需将见三晋之民膏脂不朘于输将肌肤不戕于敲朴出水火而登衽席凡今日蒙恩恤匮之民皆异日好义乐输之民也至于榷税一节病民滋甚山右僻在西隅行商寥寥所有额派税银四万五千二百两铺垫等银五千七百余两皆分派于各府州县于是斗粟半菽有税沽酒市脯有税尺布寸丝有税羸特蹇卫有税既非天降而地出真是头会而箕敛又有繁峙皇租原奉明旨责令该监清查宣大牧马草场籽粒未尝及太原也祗缘地界相连而奸识毛凤腾等索贿不遂径朦坐以九千二百两既题得旨不得不那借库蔵以应上供后因按臣题请减免尚存三千二百六十余两竟无措手至减代州崞县五台上邉民壮工食抵解不足者扣征本县条鞭补之夫当此积祲之后正赋之难供况益以额外之征乎臣叨荷任使分守冀宁每遇防秋例当移驻近邉以圗犄角原奉勅书协理粮储顷又代庖粮道者八阅月凡通省灾祲之状征解艰难之情耳熟目习诚不任廪廪戒心先是督抚盐臣议蠲议赈合词请命未蒙俞旨臣窃计皇仁必不重视帑蔵而轻视生灵之倒悬也臣今叨贺万寿拜舞阙庭惭无金鉴以効愚忠爰采民风而丐皇泽恳祈皇上轸念民艰安不忘危亟发内帑以充邉饷仍勅戸部将山右三十九年应征邉粮照数蠲免其榷税皇租俱赐停止庶孑遗之民困少苏玄龆黄发咸歌仁寿之万年颂寳祚之灵长矣

　　防海方新疏

　　题为防海建置方新兵务筹划伊始谨摅愚见列欵开陈仰祈圣明采择以便展布以固封疆事臣本一介书生起家有司洊厯藩臬比岁承乏西塞顷又待辠司冏媿无寸树可以称塞兹者増设天津巡抚备兵防海兼理粮饷臣以謭劣误蒙简畀闻命氷兢不知所措惟是时值艰危义难辞担誓竭股肱以报国恩目今辽阳已失金复海葢皆为敌有计距天津盈盈一水顺风扬帆两日可到天津为南北咽喉年来辽左水陆二运皆此转输万一奸人儌诱导之窥伺为患不小况有应援之责尤非株守可同但臣新设衙门事多草创一切兵食诸需若不先行条议仰丐豫定无米之炊巧妇何办即摈斥斧锧微臣义所不辞而上误国家之事则死有余罪矣敢摘紧要事宜条议上请一议水兵一议陆兵一留班军一设总戎一选将材一议召募一修船只一制器械一备火器一修墩台一请犒赏一免调发一议信地以上一十三欵俱防海之急需目前之要务必冀俯赐允従庶可展布四体若其百不应手徒令拥麾素餐则亦安取添设赘旒为也伏祈勅下该部复议施行各欵【语多未能备载集中条奏诸疏率惟列目】

　　到任疏

　　奏为到任事伏念臣严鲁国迂儒齐东末品虽请缨之有志媿借箸之无竒筮仕理官未着平反之誉洊登水署曽微康济之猷一筹莫展于旬宣五载空劳于疆埸三旬圉府方惭牝牡之未闲万顷海防忽膺节钺之重任惟庙畧普收羣策致阃寄谬及菲才试之水陆繁剧之冲寘之南北咽喉之地惊承新命靡敢固辞倥偬出都不遑宁处臣谨于五月之三日抵津受事矣顾瞻辽左尽多垒之场聫接津门政扬帆之路兼鸿雁哀鸣载道且虫沙销化堪伤事类丝棼官由草剏即令召募四集尚虑乌合白徒难御勍敌况复器械百虚安得雕弓画戟可称整旅眞如搏沙之难就深切覆餗之是虞敢不奉扬皇威益搜军实陈苴袽于未肇每懐蓄艾徙薪之圗掔情形于伏倪不胜集木履氷之愳社稷为重縦发肤其可捐邉衅未弭在金革而无避除一切兵马钱粮事宜容臣次第另行吁请外谨先具到任日期恭报以闻

　　钱粮不继疏

　　题为钱粮不继募兵束手恳祈勅部分发帑金以济急需事臣承乏津门饬兵防海自五月初三日抵任今且弥月因见责任重大武备空虚忧心惶惶朝夕拮据不啻救焚拯溺比来召募壮勇颇多向应已近二千有余惟是合用钱粮仅得兵部原发安家银二万两余俱未给即工部曽许臣盔甲器械衣装银二万两原系初次帑金之数臣已经题明及臣差官赴领又复不发念臣戎幄新开仓卒受事无兵无马无甲无仗诸事俱须创置无米何能巧炊臣在京时亲见皇上续发帑金一百万嗣接邸报又发帑金二百万倾左蔵以毖邉防至盛徳事也臣计当事大臣必有洞悉情形不忍置津门于度外者方且静聴分发不敢轻为渎陈而今迟回日久竟杳然无闻矣省直抚臣俱有原管兵马额设钱粮统辖州县甚多那儧备办亦易而津门有一于是乎说者谓帑金之发为辽左也津门即不得比于辽左而为辽事添设防援交责独不可因辽左而推广之乎台省诸臣分往各省募兵咸以五千为率臣不知曽分有帑金否然或许动新饷或便宜那借一纸之檄甫下而奉行惟谨矣津门募兵计当倍之乃曽不得比例一陈乞乎兵部题覆津门召募兵数水陆各五千名亦极取数之少矣乃经费亦有可计者如陆兵选锋健丁二千名土著步兵三千名水兵五千名安家盔甲器械衣装马价行粮共该银一十八万两此外如置战车造战船缮营房合火药制火器各费不赀尚难枚举今所给发曽未得十分之一营制疎芜不堪着眼以此漫称幕府弹压海澨抑何恃而不恐耶臣今焦劳徒切动有窒碍欲差官募邉兵于延绥等处募水兵于淮扬等处而苦安家之不备矣欲差官市马于宣大等处而苦马价之不赡矣欲开局打造盔甲腰刀拟市建铁于临清芜湖市熟铁于山西潞安等处而又苦物价之不敷矣钱粮一日不发则一日有停阁之虞钱粮终岁不发则终岁为株守之计流光不待玩愒堪虞即今为之尚惧其晩失时不圗嗟何及哉伏冀勅下兵工二部亟行酌议前项钱粮势所必需应该分发帑金若干作速如数给领俾臣得乗时召募整顿以备缓急之用即令帑金不足则新饷本属増派马价原备军兴二项俱堪动支转移分派惟在该部一引手间耳臣三十年犬马业承简命矢竭驽钝以报国恩但愿皇上与诸大臣为东事计利害为封疆计安危毋如秦越肥瘠之异视臣庶得以展布四体而幸免于瘝旷之罪矣

　　金吾远逮废弁疏

　　题为金吾远逮废弁恭请明旨定夺事窃照従来钦拏官犯俱须奉有明旨赍有驾帖而后従事所到地方恭设香案罗拜宣读所以祗畏君命而对扬天威也兹原任山西北楼口副将今废闲陈天爵所犯罪状臣诚不知其何如惟是缇骑逮人于数百里之外既无明旨又无驾帖止凭金吾一纸之批真伪莫辨臣窃讶之若其非真则锦衣为天子之禁卫何容擅有勾摄若其果真揆之累朝之令甲刑章之旧例将无稍稍刺谬矣乎窃念人主一举一动一赏一罚必期可垂青史为万世法诚不可不慎者也见今天津道刘策已将陈天爵羁候惟谨然臣待罪巡抚叨有地方之责未奉明旨驾帖遽难轻发官犯即差官刘侨亦似有逡巡不便拘执者伏祈皇上鉴别真伪特颁明旨以便遵奉交割解京究问庶雷霆有赫而日月光昭矣

　　犄角最重疏

　　题为时事犄角最重津门鞠旅维艰谨详陈空匮之形仰祈圣鉴亟赐议处以便料理事臣严猥以謭劣承乏津门前当建置之初直以时事孔棘咽喉近地外以堤防津海内以应援神京如斯而已矣兹者经臣创议庙算协谋三方建置恢复辽左区区津门欲与广宁登莱鼎峙为三臣情深报国义切同袍苟利社稷何惜顶踵乃细核津门之物力津门之时势则有万万非他方可侔者请详言之今天下之全力尽赴于辽天下之精鋭尽萃于辽天下之金钱以数百万计不问出入以供亿于辽九邉及都门之军需戎器捆载络绎以转输于辽以津门而较辽百不得一焉然犹内外异势也缓急异宜也不当与之较也即以登莱津门相提而论山东新増水兵以三万计陆兵以二万计大约登莱所得将四万许而旧日额设之兵不与焉津门旧额防海一营不足二千之数新设水陆二兵部覆共准一万何啻邾莒之视齐楚乎卒徒鲜少捉襟露肘一不敌也登莱海运之船不下四五百只今既停运水手改为水兵运船改为兵船直一反掌间耳津门既不停运而且加运水兵无船宁堪徒手而凭溟渤近臣具疏欲向饷臣那借运船一百四十三只犹戛戛乎难之至于水兵亟议召募苦无应者葢以海运利大非可以月饷夺耳二不敌也登莱有六十万海运停留之米豆以为军饷又有本省六府之新饷以恣挹取而军饷可以不乏近日津门召募新兵仅四千许而管仓施主政辄以月饷不继为忧大费措处三不敌也以津门而较登莱兵戎物力种种不敌单竭刓敝口舌莫罄此皆众所共耳共目者岂臣愚之臆说哉顷经臣移咨到臣谓天津用兵当以四万计夫欲従事于乐浪玄莬之间非盛其师徒何能鼓行而前顾四万兵亦何容易哉有四万水陆之兵则有四万兵之安家月饷舟楫马匹盔甲器械衣装操赏火药旗帜等项一有不备不能成师而匪従天降匪従地涌俱须国家金钱为之则四万兵亦何容易哉因忆臣抵津门三月止得兵部发安家银二万两耳至于兵部应补发安家马价银五万四千两已题得旨臣差官守候日久近闻又仅发二万两而其余仍未发也臣不得已借饷臣新饷银五千两差官赴宣大市马纔可得四百匹而此外则不免束手无措矣工部应给盔甲器械衣装银八万两亦经题请奉旨迄今甲乙互推毫厘不发臣不得已检城楼旧腰刀弓矢稍为修葺给发新兵以备操练又搜津库稻谷等银可数百两买料鸠工开局打造军容战具黯澹无色而此外则计划无复之矣新兵粮饷不足臣亟诣饷臣恳请得原发帑金三万两转付仓司稍济各兵然眉之急而将来更有不可知者矣军前犒赏臣原请银一万部覆止准初年五千次年二千业奉俞旨但欲取给新饷户部难之坚不肯发而兵部亦遂以为不便开端顾天下有不操练而可称兵者乎有不赏罚而成操练者乎有不用赏而能独行其罚者乎今欲尽废不举难矣总之无米为炊闷懐迫塞大声疾呼聴者褎如以水陆各五千之兵其金钱给发之难如此则进之而四万其难又何如哉伏冀皇上轸念东事经营之难津门匮乏之苦勅下该部将前应増水陆兵数従长酌议如果应増即将一切安家盔甲器械衣装船只月饷之类预为查处俾令各有着落刻日给发则行间诸务可以如意料理庶鞠旅之事易而犄角之势成矣如不应増亦须明白具覆慎勿谩应姑允而复従中格也不然机会易失流光不待万一经臣以尺一之符下征津师彼时百不应手误策应而缓期会即诛臣窜臣亦何益于封疆之大事哉

　　瀛海灾伤疏

　　题为瀛海运务军兴一时并急穷民灾伤困苦万分难堪恳祈圣明轸念蚤议蠲赈并请比例亟蠲新饷以安畿辅以保灾黎事该臣看得瀛海当畿辅要地为都门咽喉以频年之灾祲值辽左之告警行赍居送履畆加租杼轴已空兴发未巳万姓皇皇莫必其命满望今岁有秋或可苏困万一讵意天不悔祸饥馑荐臻去岁无雨二麦未播今夏复旱蚤禾鲜殖方臣履任之始政当夏至之时亢旸为灾赤地千里沿途触目而惊心万姓呼天而抢地延至六月初旬灵雨渐零闾阎小民胼胝袯襫方延颈以希菑畬之入而未几复有蝗蝻之灾矣初时蝗尚无多为害犹浅既而遗种地中日渐繁伙倐而平地尺许势如流水忽而羣飞蔽天白日为昏连邑连州无处不受其荼毒食叶食心无稼不被其吞啖且有更苦秋旱者又有更生绵虫者嗟旧谷之既没叹新谷之全虚村突无烟市井萧条催科日急惟正己自难供新饷洊加额外复従何办葢地当冲剧既水陆之绎骚而时值军兴又差科之叠至览诸告牍备极苦趣伤哉民也夫国以民为本而民以岁为命自古天灾流行何代无之顾时有屯艰而人无流亡者恃天聴之必周赖主泽之下逮也臣所辖河间府十八州县并六卫一所除河间呉桥肃宁三县轻灾不敢槩渎外其任丘等十五州县并各卫所俱罹旱蝗之厄灾伤重大臣滥竽节钺叨有抚循之责辄敢冒死上闻为数百万生民请命乞勅该部速行按臣屯臣查勘具奏酌议蠲赈则浩荡恩波沾溉闾阎而畿辅重地永固根本矣然瀛海犹有事属偏苦而蠲免万不容缓者则新饷是也以有顺永登莱之例在也畿辅自顺永外惟瀛海最近辽左先是顺永以逼处邉塞特蠲新饷矣今津门建牙犄角辽左又总督经畧及保定巡抚层累坐镇无一不为桑土计绸缪则无一不于瀛海恣挹取故买铁料于斯索匠役于斯市硝黄于斯造战船买战马制战车储草料悉于斯虽云有司之经营莫非小民之输纳军兴之苦剜肉医疮岂其在顺永下者登莱海运先年与津门并行而登莱独蠲新饷今登莱停海运整师旅而免饷如故良以海邦贫瘠不称过也独是津门海运不惟不停而且倍増括米籴豆谁非民膏水挽陆输谁非民力今又加之师旅矣而输饷亦如故终不得自比于登莱此殊不可解也揆之顺永既如彼较之登莱又如此则瀛海新饷断断当蠲不既彰明较着矣乎此则无论灾与不灾均当议蠲而当此灾伤困顿之时则望恩尤切而施泽宜蚤者也故臣敢因上报灾伤而并及之伏惟圣明大沛汪濊亟赐拯救地方幸甚臣等幸甚

　　辞督饷疏

　　奏为抚津积戾罔功督饷仔肩难负恳祈圣明俯允辞免以安愚分事窃念臣本局曲之质原非军旅之才祗缘客春辽渖继陷臣时备员冏寺遂承人乏于役津门臣义不敢辞难黾勉受事未免任重而身轻多见志迂而量狭今荏苒朞年矣水陆虽已成旅而挫锋陷阵尚未可遽望于乌合器械虽已粗备而坚甲战舰尚未能尽具于仓卒臣窃为此夜废寝而昼忘飡也至于三方建置之议起臣又加有赞理征东军务之衔讵意风鹤一惊全辽尽弃臣先所发参将管大藩等水兵二千员名久抵三岔戍守后闻遣赴镇江既未见有斩将搴旗之功臣续所发游击金冠等水兵四千员名复在山海阻冻竟以寒月舟胶今仅藉为深沟髙垒之用臣又为此愤填胸而泪交睫也是由前而论臣经年之树立既寥寥其如彼由后而论臣溺职之罪状又彰彰其如此即令得逭斧锧而寛吏议已厚幸矣今突有此督饷之推亚卿之擢真所谓赏加于无劳荣踰于始望兹臣所为饮氷循墙而未敢冒焉以承者也缅惟督饷之事仰佐军兴统辖广阔钱谷殷繁念省直苍黔久困则催科之维艰思海洋风波叵测则飞挽之不易非有精心巨手安望食足兵强说者似谓朝夕目击巧者不过习者之门乃臣自揣才力绵薄一误难堪再误之举况佐计之任地渐邻于孤卿而积劳之余身且兼以善病频年岩塞心血久枯匝岁津门头颅顿改即顷今年三月寒热大作一病濒危迄今元气未复药裹独亲祗以时事阽危未敢具疏请告此又津门道府诸臣所为熟睹而共怜者也伏祈鉴察下情收回成命准臣照例休致回籍如谓督饷缺官义无所逃姑以旧衔管理饷务俾得将勤补拙勉圗后效庶国家无滥觞之官聫而微臣免覆餗之訾诟矣奉旨督饷重任毕自严以劳望简畀着遵新命受事不准辞

　　发兵会剿疏

　　题为东省妖贼怙乱津门奉旨会剿谨酌议应发营兵以助挞伐事窃照山左六郡臣桑梓之邦也臣承乏户曺滥竽督饷目今潢池弄兵运道梗塞无论辇毂之下百万军民咸切呼庚即臣津门转饷榆闗亦将无従出矣加以贼势猖獗声言内犯即甸服三辅亦不胜震邻剥肤之患矣臣窃为此日夜腐心恨不灭此而朝食也惟是蕞尔津门新造草昧之区兵马无几自去岁发参将管大藩等兵二千名于辽左发游击金冠等兵四千名于山海今岁又发参将翟子勲等河南前营兵三千名亦赴山海总计已发过九千余名矣今现在津门者除水兵四千外总计主客陆兵不及万人津门内巩神京外防海澨东援榆闗责任綦重必如戸部所题欲发津兵五六千人是空国以行也顷者两奉圣旨一则有酌量发兵之说一则未定马步之数所谓明见万里之外者也顾疾在腹心治症宜亟于医药而祸生肘腋救鬬窃闻于披缨臣岂异人敢或首鼠臣尝闻之骐骥一日千里驽骀踯躅不前是兵贵精不贵多也诗取譬于雷霆易致戒于左次是兵贵速不贵迟也现今津门兵马有限取盈则不能太少则无益量度主客之旅斟酌多寡之间请以山东营守备刘永昌所统二千名毛兵营守备董世贤所统一千名共作三千之数山东营新兵原系济南诸邑召募前来初亦乌合漫无纪律刘永昌练习有法约束得宜近日遂成一枝劲兵今兹受檄征剿以东土之兵而还戢东土之乱亦何所不勉焉毛兵营兵丁初従佥事胡嘉栋渡海抵津仅五六百人耳嗣是又复逃散不满五百所幸统兵守备董世贤恩威兼济得不尽溃臣又令其陆续召募共足千人贾勇拔距绰有可观俾令东援亦复乐趋此二师者皆津门之鋭也独是以津兵而入东省若无道臣监制何以震肃戎行分别功罪臣与监军道佥事来斯行议及而本官欣然请往以彼素富韬钤亲在行间指授方畧计所禆益良非浅鲜又该道有子来燕禧力能扛鼎射可穿杨因念其父羽翼无人亦复志切勤王情殷寝戈愿以诸生従戎统率家丁以为将士先是役也一以护运一以剿贼如贼势鸱张不妨据险扼要以杜其北徙之路如我师云集便可协力夹攻以大为剪除之谋庶不至以重发隳功亦不至以轻敌取败耳再惟各兵远征必裹二三月之粮即今津库如洗非得二万金不可尤望计曺刻期给发一经支领便可成行不则旷费居诸非所称救焚拯溺之义矣

　　补发津兵疏

　　题为津兵东剿再奉明旨谨照数补发以靖妖氛事该臣看得津门为京师咽喉自当宿重兵以备缓急而东鲁为海内腹心岂宜醸醸盗以滋祸乱前戸部之题覆护运也钦依有量发之语及东抚之请兵讨贼也俞音无马步之数臣谨剂量主客较计多寡以三千名应命业具疏奏闻矣迨兵部以五千为请而圣旨复如数准发两咨抵臣夫东省之事急矣当此潢池云扰之际决非揖譲救焚之时窃计天下之兵当为天下用之岂其无事而豢养为者况榆闗政毖丸泥之封而东省已炽燎原之焰榆塞策应之兵鳞次而棊布者尚自不少至于应援东省明旨煌煌勅速剿而戒蔓延所责成督发者南则漕抚北则臣与保定抚臣耳臣又何敢以兵寡为辞而衡君命也及臣备行该道查议而该道以河南后营守备周之礼统兵二千为言查津门见在客兵止有此营原留以备榆闗践更之用今似不容胶柱而鼓瑟矣该营兵马虽稍不及山东毛兵二营之劲而中多南汝伊雒间人则亦毛兵之伦也在津训练渐已经年亦能明步伐而习技击修戈矛而赋同雠矣臣已行令整顿兵马衣械与山东毛兵二营络绎同发直达兖府壮犄角之先声慑白莲之妖魄胥攸赖焉总之未奉明旨之先臣不敢多发以蹈喜事之嫌既奉明旨之后臣又不敢少发以贻缩步之诮此臣区区之本懐也至于三营兵饷原在津门月支一两五钱今厯过七月一月尚未支也又当赍粮三阅月极为省约计此二千之众又非一万五千金不可并前所请山东毛兵二营饷银臣俱一面于各项召买募兵银内那借给发用遄其行伏祈勅下兵部户部亟为复议补给各归正项
　　【男际有按莲妖徐鸿儒之起邹滕也山左征津兵会谋荡剿先君搜卒简乗师出在途而妖党于弘志起武邑事出仓卒势张甚景州告急后军守备董世贤移兵殱之俘斩四千有竒贼平而保抚之兵始至及抵兖参将刘永昌屡战奏捷而手擒贼首徐鸿儒者即疏中所称従戎诸生来燕禧也初官军屡衂贼恃妖法常自诧曰若欲胜吾除是天兵暨天津兵至不三月而荡平时以其言为谶云近见纪事本末曰景州妖贼屯阜城武邑杀人祭旗声言取景州焚掠四十余里官兵往捕之贼首于弘志策马张弓飞舞而来官兵斩之于马下余贼披靡四散并未言为何处官兵而纪邹滕之战亦为疎漏又尝见是时有撰李忠文公神道碑则移其事于李公夫李公继先君抚津者也征发之事既未与闻景武之捷纔履任一日耳李公序先君抚津疏草亦载其事初未尝自居也附録原序于左以备读古者考镜焉李公召邦华字懋明江西吉水人】
　　附抚津疏草序
　　神庙御极之四十一年余待罪南床与闻计吏时所称天下第一廉平则无若今少司徒毕公公先是业以卓异着兹复冠羣辟人拟公节钺弹指余欣慕执鞭而公恬不为名髙居久之再举卓异乃征入冏伯犹常调也会东方构难三韩不支翼翼神京屋瓦皆震朝议以天津咽喉挽漕而屏蔽东海非开幕府宿重兵不足戒衣袽推择而使公始出建牙明年公以劳勚晋贰司徒余方従田间来辄被命为公后葢惴惴不堪是惧而回首执鞭本懐未尝不倚玉自庆也津故河间属玺书监司以下并隶纪纲乃草昧靡一具公至立规模定章程辟戎伍缮艅艎水陆拮据月不啻四十五日奏请络绎于道壁垒井井屹然京东雄镇亡何广宁陷榆闗累棊羽书夕至旌旗朝发时溃卒望尘奔独公遣戍守官军鼓行而东无却步者以是测公节制云忽妖冦山左守臣乞津兵为助旨再下公急邻谊重悉精鋭半万以赴师出景武贼逆前锋跃■〈日舜〉殱之而滕邹之役不三月奏凯焉此秋毫皆公力余虽与于会观厥成而已葢公沈毅天授无锋颕于貌精详夙成无张皇于卒故运筹决机守处女而应脱兔试读抚津封事英畧远犹令人应接不暇虽戎马倥偬惊侦狎至然棼而愈宻撼而弥定浩乎渊乎夫谁窥公深乎余才百不逮公而幸公典型在望步趋恐后一切率袭公旧偶所不安必决于公公亦披忱靡贰古称萧规曺随犹意相先后耳何如余朝夕禀仰锥画地印印泥哉虽然余于公实有嘿契者公勤诚体国雅意廉俭念封疆多故财用匮乏筦钥惟严不辞程薪数米余亦抱杞忧惜锱铢经岁度支弗及他镇之百一殆与公不谋而合顷疏自陈啬状援公为重公曰世方见少子顾韪之耶余曰民力竭矣将多多益善乎相视而笑今公殚精储糈裁浮核侵所省大农金钱无算异时公功髙庙社将什伯抚津日而抚津其嚆矢矣余为公序疏草葢倚公同心聊鸣执鞭本懐窃附青云耳若乃公之不朽则有国史在

　　抚津事竣疏

　　奏为抚津事竣谨将收支钱粮数目造册奏缴以祈圣鉴事慨自辽左发难宻勿焦劳臣以愚劣滥竽津抚始臣之至津也以弹丸之城处咽喉之地外海内漕果称要害而谛阅武备则衰废极矣津故置三卫虽列左右二营皆春秋分班以供版筑之役于备御无当也惟葛沽海防营旧有防倭兵二千以屯守为名而陆处无营水处无舟旌旗戈甲强半朽敝臣窃郑重简书彷徨太息朝夕拮据罔敢怠遑兵部原议津门召募水陆兵一万名该安家银五万两原议买马二千匹该马价银二万四千两嗣以遣兵援辽多发银六千两三次共发银八万两又以万人为率工部该发盔甲银五万两衣装器械银三万两而以冬曺匮乏龥请甚艰一次发银一万四千七十两又一次发银二万八千二百两续是屡催不报竟成画饼葢兵工二部所给发以为津门军兴之费者止此矣视淮浙中州等处召募之需曽不及什之二三臣殚心筹划刻意节啬务求量入为出不耻数米而炊如募兵原议给安家银五两臣惟于西塞诸将招到家丁各如数给发其土着陆兵则减至二两矣水兵惟淮浙熟谙水性南兵各给以四两其余土著水兵则亦减至二两矣招募解验臣不敢诿诸道府聴之将领俱令中千等官招集赴臣一一自行简阅以故安家虽廉而未尝以孱弱者杂之所省兵部银两至为不赀计以招募至者凡得标兵营三千一百余名正兵营一千九百余名镇海前后竒三营水兵共四千三百余名以征调至者凡得浙直水兵二千名淮扬水兵四千六百名江南水兵一千余名山东营兵二千名河南前后营兵五千名又有毛兵营兵一千余名则半系征调半系招募者也无何浙直淮扬山东河南毛兵等营俱先后调发广宁山海山东应援剿除而津门新集诸兵已盈水陆万人之数亦庶几成一队之师矣独是战马一项原议收买二千匹今乃仅及一千则以内地马价腾涌而又苦无佳者势必就宣大诸市口收买岁惟八九月一次道里既遥鬻售不易一时诚难多得也臣又市物料于四方征匠役于州县就各寺庙开立四局以制军器别设火药自为一局以防水火所制腰刀三眼鎗攅竹鎗各以数千计威远大炮以数十计火药铅子以数万计鐼斧闷棍各以数百计劲弓利矢各以数千万计一切器械之类俱臣亲自估计制办又检出津门城楼旧械择可用者亟为修理一时主客之兵各执一艺矣独是铁盔铁甲仅造二百副有竒藤盔绵甲止造五百副有竒则以所资工匠颇伙非可以仓卒办耳此外造沙船七十只唬船二十只营房三百间战车十余辆虽觉取数甚少亦济目前乏絶大都随事补葺矢竭心力既务节省又求精好不敢苟且塞责亦不敢纎毫妄费良为兵事殷繁国计匮诎上则大内之封桩下则小民之膏血总属艰难倍宜珍惜若锱铢取之而泥沙用之有人心者岂宜出此斯臣幽独所自矢也所惜时日短浅智虑闇汶机绪未竟挂漏实多纔一拊心回首之余不胜瘝官溺职之媿诚所重为廪廪者矣兹臣叨转督饷逐一清算共计实用过兵部银四万四千四百四十九两三钱实在银三万五千五百五十两七钱实用过工部银三万二千六百三十六两九钱实在银九千六百三十三两一钱一并交与新任抚臣李邦华经管复念钱粮支放最宜清楚兹谨造册奏缴仍移送部科一切支销指掌可明矣顾臣窃有请者津门营伍渐成马匹船只尚少目前急买战马一千匹便须用银一万二千两急造沙唬战船一百只便须用银二三万两若夫一切器械不惟新集水陆之众需以简练抑且寄寓征发之师无不仰给迩来征调肆出络绎闗领已惴惴有不赡之忧矣又兵士不可以袒裼而当锋镝之冲则盔甲万副之制于用殊切于费尤奢又由津门以抵山海沿海一带烽墩缘系流沙难以修筑多设木楼臣查核旧迹什九倾圮而以钱粮无措坐成废格恐亦未可视为末务也总计工部尚欠衣装器械银四万五千两伏祈勅发新任抚臣则津门之军兴有赖矣

　　恭谢天恩疏

　　奏为恭谢天恩事伏念臣猥惟斗筲滥膺节钺津门设险当水陆之要冲瀛海建牙实咽喉之重地简卒搜乘经年拮据仅成一旅之师储器造舟匝岁劻勷麤足万人之用谨奉三方之布置讵知九牧之无成顾瞻犄角一隅已失广宁左臂亡羊思补剥床切肤之灾谓何汗马不遑鼎足犬牙之势安在疆圉绸缪之计未举二三朝廷任使之恩宁酬万一自当席藁以待罪讵思得陇而序迁忽奉明纶晋司督饷擢居版部兼领兰台以钱谷赡军兴六师饥饱倚命以纪纲资弹压十道吏民禀成闻命惊惶控辞战栗毫无矫饰总出真诚岂期圣恩不蒙鉴允当此山海十万众嗷嗷待哺之日岂是臣子再三渎悠悠自便之时臣谨于五月之二十一日抵任受事矣缅惟平辽敌忾之际莫若储粟馈饷为先自变起三韩而祸延九有厯时已经五载所费何止万千召买截漕羣策无遗于会计陆挽水运人力毕举于转输无奈鲸波之苍茫兼以牛车之疲惫何以使廪盈而庾羡劈画实艰何以使食足而兵强经营不易刘晏之理财淮甸有意效之萧何之转饷闗中恐不逮也况前督饷部臣三岁之精心料理事事良规近覩巡饷按臣四欵之极意条陈言言石画定额可杜滥觞之弊兼支可免玉粒之嗟臣敢不俯竭庸愚仰酬知遇奉庙廊之徳意遵耆硕之谟谋军储外供壮投石超距之鋭气民财内阜苏氿泉获薪之惮人矢志诘戎岂容嫌于米盐凌杂投醪飨士还干泽于大内封桩

　　廉将茹苦疏

　　题为廉将茹苦倍常伏法推情可悯恳乞圣明照察覆讯末减以平政刑以彰激劝事窃照为将之道莫贵于勇往直前而御将之道惟在于执法不二粤自辽左沦亡逃将接踵大伤国体且挫士气有识之士无不切齿腐心亟欲按剑伸法以明纪律然有素行廉洁矢心忠义本非逃而类于逃无死法而罹于法者尤当察其情而原其心则近日管大藩之事是也大藩原以徐州世职指挥获登武闱甲科先是泰昌元年以浙江实授参将奉调援辽天启元年春经畧袁应泰令率浙兵二千前往镇江已达登州■〈王母〉玑等岛会辽阳失陷兵部覆准回津防守时臣适有抚津之役逮七月内三岔告急辽抚王化贞移咨于臣索大藩一营臣发兵疏具在可覆按也继入广宁辽抚促往镇江策应毛帅大藩又复鼔枻时值八月秋髙风厉覆溺逃亡其随大藩赴鲜者仅八百余人而辽抚所差赍粮都司庄梦龙并银四千两亦俱化为乌有矣及十月间大藩抵鲜驻弥串堡与毛帅为犄角依山为守冬月极寒士多冻仆每月止借鲜米百石每兵日仅四合此外衣装盐菜之类一毫无办自十月以抵七月共借鲜米九百四十石又借监军副使梁之垣银五百两每兵不及一金夫饥寒切身虽慈父不能保其子各兵之以讨粮为名而相率内向者亦人情也大藩此时仍当申明约束坚守信地乃以各兵溃归亦以追兵为名相従赴津此则不能无罪惟是多命攸闗宿饱无期是则大藩所遭之不幸而非甘心掉臂者也及抵津而臣以大义责之抚臣李邦华亦以大义责之抚臣初议以该营中军杨应鼎率其师往而委都司佥书文士铭监之大藩谢事聴参又令饷道钱士晋亲诣大沽议给兵饷祗以库蔵空虚不能尽补积欠之数于是各兵呶呶有词备述忍饥裂肤之状坚不肯受然未尝鼔噪也已而饷道回津益知领兵渡海非大藩不可津抚再申军令臣亦怂慂戒行及大藩往而兵帖然奋臂一招誓同生死我给饷银断自三月为始至九月止则所节省尚不赀也而遐观逖聴者不察其详辄云逼索津饷则不惟大藩寃而津门亦寃矣海上风波入九月后三老长年便自裹足大藩率兵再发实以九月二十三日中途阻风届十月十二日纔抵登州庙岛朔飙凛栗异■〈风贝〉时作竟守冻皇城岛矣隆冬非航海之时守冻非驻足之地祗縁文士铭垂涎主帅投揭交构遂有逗遛之参惜哉由前而论原为饥兵逃归大藩追随似与真逃者异由后而论原为寒冬守冻待时而发又与逗遛者异不意风闻腾播连被重劾明旨森凛分宜祗承臣亦未敢轻为渎陈续见登抚再疏大藩闻风前行圗功自赎奉旨果有圗功求生情节奏请定夺是圣明亦若哀而怜之矣近复报大藩于三月之七日再至弥串堡已具文报毛帅讫至二十一日而文士铭持登抚牌至各兵委士铭代管当于弥串堡巴山地方将兵船十六只兵四百五十六员名事故银一千二十两俱交代明白大藩赴登州投审系狱呜呼镇江岸上近日往来辙迹多矣初时人皆以为絶海穷荒宁死勿往大藩自津入辽自辽入鲜蹈险最先勇超诸弁且其一尘不染深得士心在鲜日久涉厯寒冬僵尸相属人无异志粮糗不继枵腹荷戈此等苦态要皆他人所无即其擅归有罪而其终年无饷亦微可原即其征进无功而其九月戍守亦殊可録秋深再往中途守冻窃谓大藩无死法也即津抚李邦华虽曽疏参每与臣言辄为咨嗟叹息未尝不称其廉而悲其苦大藩而斩其余逗遛缩朒不肯出海洋一步者何以待之且其入辽以来两年之间千辛万苦一官数载甘同积薪而今反罹重典恐为廉将之戒而隳壮士之心人何劝焉臣昔待罪抚津曽与发遣之役嗣是由辽入鲜海面寥阔鳞鸿杳絶比至去年五月始闻毛帅之耗孤军乏粮臣即连具塘报谋为运饷接济毛帅并济大藩乃饷尚未至而大藩归矣缘系津门之官絶域途遥未能照管而登莱及监军道臣又未免秦越视之醸成此祸此则臣之罪也日来方寸展转不宁臣虽不杀大藩大藩实由臣而死矣夫死生之际谁不伤心动念日奉枭示之旨论者以为大藩必挺而走险即兵部覆疏亦虑其甘心为中行说以逆颜行而今已抵朝鲜従容赴逮甚至事故钱粮千有余金交割明白不肯丝毫少染一腔忠义可矢天日当斯世而求忠廉之将如大藩其人者岂易得哉闻登州总兵沈有容海外相遇执手恸哭有容素号昂蔵丈夫则大藩之非龌龊庸将断可知矣今即不敢遽为解网求生以挠三尺之法亦不敢复求戴罪立功以蹈脱缷之局但祈勅下兵部行令登抚解至京师仍令法司调取一切案卷従公审问务使情符于法法协于律或従谪戍或议拔黄以明正其不守信地之罪而姑贳其一死以存公道以示风励毋使忠廉之将含寃抱恨以干天地之和则所禆于军纪士气者非浅鲜矣臣一腔孤愤越俎多言天理良心不能自已知我罪我总在所弗计也奉旨据奏管大藩情有可原且已自归就逮亦知畏法着革了职发至沈有容处聴用立功如再违玩仍行逮问

　　朝鲜情形疏

　　题为赍勅府佐还津朝鲜情形渐晰谨披陈委折以备采择事案照天启二年臣当五月受事之初即有朝鲜海运之役维时原任卫辉府推官孟养志曽蒙前经臣袁应泰具题起用援辽无何广宁陷没本官闻毛文龙请饷即愿躬任转输辅都司黄胤恩行矣又因庙议欲给毛帅勅印旗牌仍欲发勅宣谕朝鲜而本官遂兼有赍勅之役矣粤自二年七月发棹津门去冬黄都司回登而本官以宣谕未竣留滞属国今于六月之杪倐然归来赍有朝鲜回照印信咨文而后督饷宣谕二事始获完局该臣看得自有东事以来我中国之信使络绎朝鲜而朝鲜亦待之甚恭礼之甚厚于是有视为竒货而恣其需索者有狃为文弱而肆其凌轹者朝鲜君臣积久不堪浸假生厌故孟推官之赍勅赴鲜也毛帅辄尼其行力主代赍而孟推官亦欣然従之此自体恤属国砥砺好修不欲令彼以些须宴飨之仪沾沾见徳色于我者也及差官任国辅应时泰赍勅抵开城而前王李珲坚持旧例阻止中途必欲令孟推官亲赍而后开读斯亦忠顺一念不欲苟且完事以获戾于天朝者但孟推官因见毛帅先经具题故成议有难于中变而代赍仍执夫初约涉冬厯春徘徊殷栗凤山之间竟未成行比至二月而李珲称病不复视事三月而李倧奄有海邦矣濡滞经时良有以也李倧立后欲反李珲之所为至指以久不受勅为李珲罪状亟催代赍而孟推官尚羁凤山亦以属国新经易主既当借以侦探情实又欲因而激发忠赤据所称述问荅侃侃数语殊闗名义又不旬日而促归装孤臣万里独力撑持只索如此斯亦庶几可称不辱君命者矣此孟推官赍勅往来始末之情也乃若彼国易主之详则亦有可得而言者李珲原以前王李昖次子得立素称仁柔李倧其亲侄也驰马试剑谋勇着闻眉竖耳垂姿表伟异常在李珲左右用事掌管笔札之役入春因见李珲有疾遂令心腹陪臣建议将平山节度使李贵教练兵马五百人调赴王京防御又宻约继祖母王大妃于三月初九日在于宫中举火为号李倧率李贵等以救火为名领兵入宫绑缚李珲投烈熖中并其世子宫眷及左右亲信之人俱行杀戮议政府有自尽者本月十三日遂令王大妃下教国中云昭圣贞懿王大妃若曰天生蒸民树之后辟葢欲序彝伦立经纪上奉宗庙下安黎庶也宣祖大王不幸无嫡嗣因一时之权越长幼之序以光海为储贰既在东宫失徳彰着宣祖晚节颇有悔恨及至嗣位之初反逆悖理罔有纪极姑举其大者子虽不徳然受天子之诰命为先王之配体母仪一国积有年载夫为宣庙子也者不得不以子为母而光海聴信谗贼自生猜隙刑戮我父母鱼肉我宗族懐中孺子夺而杀之幽闭困辱无复人理是乃逞憾于先王又何有未亡人至若戕兄杀弟屠灭诸侄■〈扌暴〉杀庶母屡起大狱毒痡无辜撤民家数千区剏建两阙土木之役十年未巳先朝耆旧斥逐殆尽惟姻娅妇寺逢恶縦臾之徒是崇是信政以贿成昏墨盈朝辇金市官有同驵侩赋役繁重诛求无艺民不堪命嗷嗷涂炭宗社之危若缀旒然不惟是也我国服事天朝二百余载义即君臣恩犹父子壬辰再造之恩万世不可忘也先王临御四十年至诚事大平生未尝向西而坐光海背义忘徳罔畏天命阴懐二心己未之役宻教帅臣观变向背卒致全师投北流丑四海皇使来临托故久滞皇勅屡降无意济师痛心疾首胡可胜言夫灭天理斁人伦上以得罪于皇朝下以结怨于万姓罪恶至此其何军国子民居祖宗之天位奉庙社之神灵乎兹以废之绫阳君倧宣祖大王之孙定远君琈第一子也聪明仁义有非常之表宣祖竒爱之养于宫中命名之义厥有徽音凭几之际握手唏嘘属意深重异于诸孙今者奋发大义讨平昏乱脱予幽辱复予位号伦纪得正宗社再安功徳甚茂神人所归可即大位以继宣祖大王之后册夫人韩氏为王妃故兹教示想宜知悉是日李倧遂即王位又差官立诛平壌守臣朴华并鸭绿江邉臣郑遵数其元年冬月时通接引戕辽人而谋毛帅是所借口以报中国者也李贵今为李倧亲臣日侍其侧而又用宿将张晩为总兵以守鸭绿用内戚韩浚谦为本国都总兵以镇王京又令通官传语于孟推官曰向来旧王不以并力遏敌为恭而以缛仪欵客为恭今我正不以缛仪为恭而専以协剿为恭以故接伴各官其礼貌亦殷勤如昨而馆谷渐不逮畴昔矣李珲之事天朝殚心竭力彼国老臣有身被倭难者皆所乐従而少年新进之徒或多不欲兼以供亿颇繁国人苦之今春偃卧日久有以为真病者有谓知祸之将及已而深居以避者乃不虞其竟以不免也此臣唤集差官任国辅等反复查问而得其大槩如此近闻李倧请封之使业已渡海而来抵登而北行且匍匐阙下矣臣窃以为李倧之事其不必议讨者有三而其不可遽封者亦有三李倧自立虽犯无将之戒然为李昖之孙李珲之侄枝派颇正且其假仁假义国中臣民率多归向今若轻言废置必当先议兴师航海万里胜负难必穷兵远骛非力所及是不必议讨者一也通逆之显迹未着享王之常礼未失且其即位教令颁布国中咸以恭顺天朝为念以协力助兵为辞岂其以此翘前王之罪过而躬自蹈之万一更置不得其人违顺即逆厥计良左是不必议讨者二也李倧立后每有公移与毛帅往来固非大有协济亦觉别无龃龉近闻毛帅自用银往安州籴粮五千亦未遏籴总之毛帅近居皮岛四面皆水与前驻宣州时依倚朝鲜大是不同可无他虞是不必议讨者三也惟是君父大伦炳若日星乱臣贼子宜加斧锧既逭天诛遂叨封典煌煌纶音骤加匪人彼箕子礼义之邦将无为有识者所笑是不可遽封者一也李珲之事天朝也甚谨既助兵于四路进剿之时又助饷于毛帅驻师之日其有功于天朝也甚巨彼国教令所谓欲加之罪何患无词者也若中国不为一言昭雪幽冥之中未免负此忠顺外藩于地下是不可遽封者二也李倧语言应对之间不失恭顺天朝之意而其处心积虑尚属叵测据其公移咨文虽称权署国事然而居王之宫服王之服行王之政未尝辞尊居卑拱聴册封诚恐别有肺肠遽难方物大虑觇风观变向背倐忽是不可遽封者三也以臣愚见固不必穷治其擅立之罪使其挺而走险亦不可遽与以封爵之荣使其狃而成玩俟其请封使至止收表笺一切方物姑寄别所即令来使言旋顺赍明旨诘问要见李珲是否当诛李倧果否当立俟其输服请罪往返再三而后许之不则俟其进兵助剿功绩昭著而后封之庶几操縦在我刚柔互济不以恩掩义不以权废经天朝之纲纪大伸而属国之邪萌自戢矣说者又欲遣官前往查勘区处夫官卑则不足以示重官尊又恐负固不服反有亵于国体似未为得策也至于以后中国之使其以公务入朝鲜者宁稀勿数宁简勿繁仍令谢絶一切交际母得黩货致轻中华此尤吃紧要着亟宜申饬者也
　　【此疏采入従信录诸书中流传朝鲜顷朝鲜嗣王因纂修明史具疏为其前王力辩且指此疏谓非事实然先君当日所据以入告者使臣之言而使臣则得之其国人之口也康熙乙丑际有附纪】

　　患病祈休疏

　　奏为主恩未报臣病已深恳祈俯准休致以重饷务以全余生事窃惟君臣大义比于天冠地履而无所逃臣子致身肇于策名委质而不可渝臣虽不肖葢稔闻之顾事君致身必其耳目精明手足强健而后可以为服采服劳之地若果身之病矣致于何有此而不思以义自裁是为尸素为贪恋而罪乃滋甚矣臣严猥以驽钝窃禄中外三十余年终鲜树立粤自皇考擢升冏卿嗣值圣明简任津抚滥竽今职备员卿贰髙厚未酬肤发何辞但臣禀赋素弱原有痰火虚怯之症兼以驰驱邉徼俱属戎马倥偬之场精力耗于簿书肢体惫于奔走所従来久矣嗣是于役津门壁垒草剏殚心従事不啻呕血及督饷务闗鲜并急百忧丛集以致宿疾顿増齿发非故眩晕怔忡时作时止顾一念犬马恋主之心犹未敢遽言乞身也乃至今日而臣病益深矣津门素称卑湿连年更遭霖潦臣自天启元年五月抵津维时衙宇未备寄居卫署除正堂外止有寝室数椽不蔽风雨湫隘蒸湿臣实栖息其中鞅掌于内是年夏秋之间足膝浮肿皮肤麻木臣服燥湿搜风等药数月良已届于二年夏秋而浮肿麻木亦如之厥势増剧服药愈伙而后稍稍见效逮于今年夏秋以来不惟浮肿麻木已也下体遍生毒疮脓血备极淋漓头目岑岑而作恶饮食喀喀而欲吐医疗多术内外兼攻时将凝寒终无起色臣始犹竭蹶水次巡阅粮艘而今且不能出门戸矣始尚临莅聴事延见僚属而今且不能着袜履矣疮势蔓延皮肤溃烂一股之大臃肿如腰一步之移重坠如石虽运务之迟滞为惊而文移之批荅未废然而疾痛呻吟僵卧一室支离委顿瘝旷百端殊有局蹐倍万不宁者询之医人张应清等佥称湿热为祟深入膏肓气血受伤渐成沈痼若不谢事静摄必且终为废人夫督饷何官是闗鲜三军所恃以寄命者也督饷何事是辽饷百万所赖以输挽者也今岁运额虽将就绪明岁运务又当经始一切截漕召买修船建厫等项诸事如猬即以精明强健之身当之犹惧日不暇给而况加之病困重以杜门谁为料理何敢坐视若再因循荏苒不蚤亟求赐玦则所误于一身性命者小而所误于国家封疆者大是微臣之所大惧也用是披沥控陈一字非饰伏祈鉴臣病患甚真甚危准臣休致回籍别选才贤代臣督饷或照近日庙议归并抚臣加衔兼摄则微臣得安于医药或残喘之可延而运务免致于废阁亦军需之有济矣奉旨毕自严久莅重镇饷务着劳何得遽尔请告着照旧供职

　　懋赏难承疏

　　奏为平妖无功懋赏难承恳祈俯容辞免恩命以昭分义事案照兵部题覆为妖寇荡平已久军功查勘复明谨据实奏闻乞勅照例叙録事奉旨东省妖冦荡平文武各官协心奋力共奏成功朕心嘉悦毕自严张凤翔李邦华俟直隶勘功疏至并従优叙钦此近兵部又题覆前事奉旨畿辅妖冦荡平文武各官协心奋力共着劳绩朕心嘉悦毕自严升右都御史兼戸部右侍郎赏银三十两彩段二表里钦此窃照臣前承乏抚津原以军旅为职则张皇六师固将为戡乱资也发兵策应原因王命调遣则同舟共济亦非为希赏地也维时祸已中于腹心患实深于桑梓奉有明旨发兵五千于是将领择谋勇者兵马选骁健者器械遴坚好者倾左库之蓄裹三月之粮而又以才望道臣监之旬日拮据寝食都废然皆臣之职也臣之分也即成败利钝亦不暇预料也逮烝徒在道而倐报广川之妖乱移师问罪而旋见潢池之荡平斯则变出仓卒捷报俄顷匪臣意想之所及矣继而旌旗东指主客协剿驯致邹滕底定洙泗廓清是乃宗庙社稷之灵实式凭之而道将士卒戮力整旅之劳破斧缺斨之苦亦诚有足念者臣以欵启量移督饷既匏系于津门未奔走于行间其敢以征发之微劳而冒军功之上赏乎乱民无知不啻赤子之入井师旅所加堪怜玉石之俱焚其敢以中原之异变而蒙出格之宠渥乎且邹滕之役东抚身居锋镝之中运筹决策百倍焦劳津门将吏胥禀成焉其波及津门者皆东抚之余也景武之役津抚之号令方新而保抚之调度得宜此其平妖伟绩无不超出臣上者三抚优叙谁曰不然臣实碌碌因人冉冉易位而可自为功乎臣幼读诗书闻古之人臣有不为爵劝不为禄勉以忧社稷者心窃慕之愿以为法今东征之道将偏禆俱己加级受赏揆臣当日誓师之初心不啻慊矣若臣事无加于职业之外而骤膺异数之骈蕃足未侧于壁垒之间而辄沐恩波之浩荡所谓赏加于无劳荣逾于始愿将令当之惊神而望之却步矣况右台乃风纪之峻秩揣凉徳何以堪佐计虽督饷之宿衔转左阶而中凛目今馈饷方殷本折匮乏臣方深抱溺职之媿而又何容兼官为也至于命服辉煌恐贻不衷之诮兼金郑重祗懐多取之羞因忆春月榆闗大赉枢相推广皇仁猥以饷务相闗匪颁及臣枢相先已具疏总谢微臣未便矫异具辞迄今蟒段一端帑金三镒长扃笥箧未启缄縢当此财用匮绌之时似当一体缴还所谓省一分亦足助军国一分之用者也为此愕眙无措螴蜳陈辞伏祈皇上鉴臣微诚收回成命庶清朝无滥加之宠而微臣罔贪天之功即彤弓大典亦若増而光矣奉旨毕自严督饷平妖并着劳绩叙赉已有成命不准辞

　　兵饷重任疏

　　奏为兵饷重任绵力难兼恳祈俯准辞免归并以安愚分事臣接邸报见天津巡抚新升兵部右侍郎李邦华一本为惊闻新命等事奉旨李邦华既简任卿贰着遵旨即来供职不得推辞巡抚事务既议归并着督饷官兼管该部知道钦此伏念臣以愚劣滥竽仕版驰驱中外三十余年即顷待辠津门先甲兵而后钱谷呕心血而疲筋力亦已三年所矣以积劳善病之躯处濒海卑湿之地致今脾胃损伤足膝浮肿前九月内曽经具疏请告未荷允従黾勉供职每虞瘝旷拟俟今岁运务奏缴事竣再申前请况兹巡抚重任克诘戎兵拱护神京犄角闗门而可以孑身弱植谬为兼摄者乎臣无左宜右有之才而滥治兵转饷之寄一闻新命五内饮氷且臣昔之司兵也搜卒简乗而力惟觉其不足即臣今之司饷也手画心计而力未见其有余今臣犹然故吾也非昔愚而今明昔弱而今强也而何以兼摄也譬之尫羸之夫而令其一举百钧驽骀之足而责其一日千里乌能胜其任而愉快乎诚恐顾此失彼挂一漏万将汰冗节浮之利小而卤莽丛脞之患大矣且年来计曺匮乏每忧新饷弗继向也臣与津抚庖祝各司呼龥同情犹仅仅以支眉然常惴惴而虞瓶罄近闻津兵月饷自十月起俱未给发今若归并于臣既索运脚又索兵饷一切呼号陈乞之情必且视前愈急愈苦人既厌其唐突已亦羞其聒絮究且力薄言轻接济弗前祗以重微臣之罪案而速其颠踬耳近见有条议津门事宜者似督饷津抚本同为赘旒之官而合并担当已别得瑰玮之彦即臣饶有兼才而肩承局外尚懐揽权妨贤之羞况臣实无微长而尸素局中益滋折足覆餗之惧矣伏祈圣明俯赐垂鉴准臣照旧止理饷运完其本等职掌其巡抚事务别选才具优长者属之则小器得免于倾覆而重任可赖以劻勷矣奉旨兵饷允宜归并毕自严才足胜任不必辞

　　津库已匮疏

　　题为津库已匮益匮转饷千难万难恳祈勅部加意接济乗时料理并蚤罢斥微臣以无误军需事窃照津门之粮饷非为津门用也而实以供榆闗之士马即明岁之饷运又非自明岁始也而必先资今岁之措处稽查旧案前任饷臣无不隔岁讲求先期营办所従来者旧矣今岁部发新饷银两自上年十二月起至今年十一月止共仅得银二十五万而臣发过鲜运粮料一十二万三千余石发过闗运粮料一百七万二千余石鲜运每石脚价四钱二分该银五万余两闗运在南海口交缷每石脚价二钱一分五厘其运至闗外自芝麻湾以至觉华宁远递加至二钱六分通融计算该银二十五万余两二项共该银三十余万两而臣仅用二十五万两又就中买运新豆数万石买运鲜布二万疋买席数十万片买苇数万束又各衙门廪费工食及各运官廪粮俱在其内发银若彼用银若此臣非能神运而鬼输也臣与司道悉心酌议磨勘卷册不避怨劳故于一切津淮船户除其底价扣其预支清其挂欠悉作实数往时夤缘溷冒之弊厘剔殆尽政如贫人负债力不能偿聊检旧劵以相抵塞而已至存留下脚旧例止扣十分之一后因部银不继舣舟待发官船银多有扣至二分三分者民船银多有扣至三分四分者政如贫人市物手无现钱姑为賖借以充日用而已下脚初扣之时许以运回给发运回无银再许年终给发而今又届期矣即今应领下脚尚欠一万三千余金日久未发拥门告讨皆以臣为失信昔年海运利巨人多竞趋今岁咸谓扣算过刻渐有离心民船尤多掉臂不顾失今不给明岁号召谁其应之且也今岁发运愆期秋深不息■〈风贝〉风肆虐漂失孔多兼南海口嶕石巉岩不便泊舟触之立碎并鲜运往回失风者总计已踰百船之外旧例应于今冬发银朋造抵补每船二三百金约用银二万两又前任饷臣每岁例造新船百只天启二年臣受事后偶以粮运渐减停止未造迄今闗运鲜运道里愈遥粮料愈伙近议仍造新船百只又该银三万两而以津库如洗束手无措亦徒切望洋之叹而已矣然犹系新船也乃若津淮旧船海运经年风雨之所摧残波浪之所冲击船艘敞漏什物缺少入春必须大加修艌方可尝试于不测之渊旧例论船大小毎船预支二三十金以至四五十金俱于年终给发今各船戸告讨频仍臣无以应迄今新船未造旧船未修转盼春和闗鲜待哺其能不胫而走乎天启四年该运料豆四十三万津门虽有旧豆五万成色不登难充闗鲜之用其真保河新派买三十万因无豆价尚在未定之天惟有津门自买八万臣与司道府厅竭蹷従事豆新价廉用待春首开运之需乃那凑收买未及三万而津库悬罄矣即令春月有银可买尚虑豆价日腾而缓急无济也况未必有银哉毎念及此而臣心欲碎矣顷自数月以来移咨再四呼龥频烦而内部止发银二万两尚未到津臣将何法搜括何道补葺以结今岁之局而开明岁之端耶部咨每称外解稍裕再行凑发接济苐不知外解充裕当在何年何日也乌兔飞驰河清难俟若非仰仗天语叮咛委曲那借速赐照数给发而徒以些须闗其口所误于军兴者岂其微哉呜呼今天下督抚之带衔部院者多矣然未有备员于六卿之堂而经营于郡国之间者有之自臣督饷衙门始昔年倭乱则有张养蒙之拮据近岁辽难则有李长庚之劻勷而臣猥以謭劣貂续其后虽贤愚不同而名衔弗异也良以兵饷一节三军命脉所闗故以部堂莅之重其事也上而大司农即其僚宷下而诸司官即其属吏庶几其体隆其权尊呼吸通而接应捷可以展布四体而不致偾国家之事讵至于今而有大谬不然者案查天启元年内部移咨前任饷臣内称辽军辽马性命呼吸安危全在督饷之一身总计一年应费若干银两本部分四季解发督饷衙门一聴便宜行事再勿逐事题请以致部覆参差亦勿零星取银以致部发稽迟而前任饷臣尚谦譲未遑也户部又尝题议津门应用折色每岁当在二百万外三百万内其建议如此虽前任饷臣加意节啬未尝妄费然伸缩自如而襟肘可免矣今以本部之大臣而仰新饷司官之鼻息每草一疏陈一议不惮千言万语呕心沥血以求一当乃司官一言驳之而有余矣夫其复议而驳之也犹在行止従违之间也甚且寘之髙阁矣或迟回数月而后具覆或终于不覆而仅以咨应矣臣虽謭劣亦知国课民膏百倍艰难程薪数米万分慎毖而困顿龃龉寸步难前既旷废于职业将移祸于封疆是微臣之徳望不逮前贤无以取信于人也非督饷之累臣臣负督饷不能克举其职也今榆闗以饷运不继则责望于臣船戸以脚价不发则怨讟于臣津门司道以买运粮不敷则又交相控告于臣臣累移咨削牍以烦聒于内部而不可得则又恐以唐突厌臣然则臣亦厚颜矣先事而呼见谓无疾之呻吟临期而陈已成剥肤之疮痏时势至此千难万难今惟仰丐圣明亟罢微臣治以溺职之罪而别选海内名贤以膺斯任则夙望之感召必且闻风而响应巨才之挥霍必且徒手而饷足斯实岩疆之厚幸军国之至计也臣得逭戾于负乗而逃刑于司败即永跧伏草野所至快矣奉旨粮饷紧急内外部当同心共济毋致偏累这所奏着该部措处接济以应急需卿任事焦劳还加意料理不必辞

　　到任谢恩疏

　　奏为恭谢天恩事伏念臣生本迂儒未娴军旅才疎会计靡禆疆场荷盛朝特达之知莅津海多艰之地百事繇于草创何啻捉襟露肘之穷一帆紧接溟壖不胜浪马涛戈之惧而臣自鞭驽钝勉矢血诚搜乗饬戎冀振貔貅之势惜阴刻日终媿锁钥之功稍展寸长倐踰一载即招集骑步薄有可观而整顿鞬櫜犹多未备幸朴诚信于士伍可徐酬分阃之恩乃圣虑笃于军储忽骤拜度支之命顾臣寡陋再试殷繁当计曺仰屋之时值河西失守之后■〈风贝〉风时作波臣之飞渡维艰霪雨相仍露积之葢蔵乏策海输继以陆挽犹虞庚癸频呼辽艘载驾鲜航安得要荒并济经营宵旦大惧偾辕再易星霜尚蔑底绩乃缘征发微勚猥蒙浩荡洪慈特晋宪职之崇载荷匪颁之渥捐糜莫报函葢难名更因津抚之议裁复奉兼摄之新旨递任尚嫌于见短并承岂裕于兼长虽庙堂怜老马之识途欲使驾轻就熟而微臣懐袜线之陋质乌能绠短汲深成命俨临疏辞未允蓄艾已羞往事莫逭諐尤履氷倍悚来兹弥深局蹐敢不练三津之戎马使之动可战而静可防务期足两地之饱腾勿令发不时而呼不应谨捍御于海澨必使岛屿澄波圗接济于岩闗用寛圣明旰食而臣又念国家丁三空四尽之日既圗省费以省官则微臣当陈力就列之余岂容兼任而兼饩贰卿之廪费犹自腼颜镇抚之供张槩行裁节至于原设之衙署改充武库之庤储居肆鸠工庶尽惩呰窳之弊日省月试期克壮组练之容斯又臣惓惓有懐所为自靖自励者也

　　地震陈言疏

　　题为畿辅再经地震灾变异常可骇恳祈上下交儆亟修实政以圗消弥以凝休命事该臣看得积阴为地地道主静万物之本原羣生之根苑也以静为常以动为变震则失常是为越阴之职而干阳政厥变大矣故春秋地震必书诚重其事也闻之占候家云地震动微祸小动巨祸大动在一隅应在一隅动在千里应在千里今之震也未尝倒塌房屋压伤人命固与巨动稍殊然嘉平之十三仅一朝而震荡者数四新正之五日未弥月而震动者再形即境外遐方不及尽知然瀛海十余城之州邑申报畧同想燕赵千余里之提封灾祥靡异矣微臣触目阴阳之舛戾因縦观时事之艰危岂容无说而处此东则声罪致讨■〈扌间〉然思逞西则阳顺阴逆狡焉难凭则可虞在邉境辽饷加派无异一兔而两剥其皮在官虽征其所不得不征在民实应其所必不能应则可虞在穷民左蔵空匮而沿边之兵饷不能时给即最急如榆闗亦以海运暂停转输靡继每惧祼体脱巾之呼或出风餐露宿之旅则可虞在卒伍军兴方殷飞刍挽粟固不容己然瀚海风涛而长年三老每葬身鱼腹之中即竭蹷刍牧而重趼茧足多困踣轮蹄之下谁非赤子而茹苦降割至此极也则可虞又在运务凡此皆足兆异皆足郁和臣严滥竽督饷承乏抚方值灾异之洊臻思奉职之无状匪直痛自修省不遑宁处仍当亟従罢斥以应咎征者也窃惟我皇上御极以来乃圣乃明克仁克孝郊与祀必亲朝与讲弗辍止辇受谏官之言发帑纾岩疆之困仕路之登进不啻拔茅章奏之批答捷于流水亦既追踪尧舜而比绩唐虞矣顾明王慎徳虽纎微弗忽而臣子责难则箴规弗废诗称敬天之怒无敢戏豫敬天之渝无敢驰驱葢灾异之来天所以震慑人君而亦所以仁爱人君也人君应之以实则震慑实为休祥酬之以文则仁爱终为谴责故天之鉴下也洞见于几微而君之回天也转移于呼吸即今似有不容不亟为修省者如煌煌纶綍间繇中旨之传宣致令辅弼不得闗其忠万举万当而一误则捄药靡施将无启炀灶而滋猜嫌乎是内批当慎也如琐琐妇寺渥承延世之宠光致令枢筦不能守其法作威作福而一轻则劳臣解体将无嗟滥觞而丛指摘乎是恩泽宜节也乾坤之生才有限乃以骨鲠之大僚而一言摈斥以道学之名儒而投老岩穴以批鳞之直臣而长伏草莽弃骐骥于伏枥欹楩梓于断沟将无失算乎是人才宜惜也帝京之神气宜张乃金吾之键櫜总属朝家之扈跸羽林之貔虎孰非王国之爪牙顾寄兵柄于貂珰几同伏戎于肘腋既靡大内之金钱且胎他日之隠祸将无非计乎是内操宜罢也以上四者虽不足为圣徳之亏损而未必非白璧之微瑕虽不足干天地之和气而尚觉夫阳明之结轖伏望皇上体天心仁爱之意法周诗敬天之箴亟圗修省次第举行庶几人心悦而天意得阴阳和而灾变消虽有坤维震动之失常无损尧天舜日之上理矣

　　积疴沈剧疏

　　奏为积疴沈剧万难供职恳恩速赐休致以保余生事窃念臣严禀赋素羸才谞尤短滥竽仕版三十余年自知甚明无当世用忆在丁未值内艰而坚卧不起逮于甲寅自河东而请告归田初心直欲栖迟丘壑寻觅医药以终余齿已耳不意屡荷圣恩起臣藩臬役臣冲塞感激圗报勉效驰驱嗣是叨陟冏卿量移津抚载擢督饷适当辽渖广宁沦没奔溃因念主忧臣辱何爱捐糜顶踵此臣之心也亦臣之分也惟是微臣戅质痴肠従来不肻偷自暇逸事必躬亲而后无憾故于文移则逐字检阅兵马则觌面点查粮料则亲手磨算而元精忽不觉其销亡矣兼以肢体困于卑湿之侵蒸目力耗于灯烛之薫灼心神枯于批答之冗繁而华滋忽不觉其雕谢矣稔知国用匮乏既难时诎而举赢无奈习俗膻逐未免察渊而府怨风雨阖辟特造化之常独微臣处多凶多惧之地一风一雨皆足闗心遇霪霖弥日则惨然以愁惟恐津闗粮料有露积浥烂者遇暴■〈风贝〉崇朝则懔然以忧惟恐闗鲜舟航有汨没海洋者往往中夜彷徨当食罢箸有无多寡亦钱谷之常独微臣当三空四尽之时思运务所需粮料草束不赀所需船只买价运价亦不赀莫不仰给帑金取资国赋欲缄口不言则虑有误封疆有负职掌欲频烦陈乞则又转喉触忌启齿挑衅真是疾首腐心靡所控告凡此种种皆足以焚阴阳之和而醸氷炭之戚于是臣之疾疢日益底滞幽郁深入膏肓矣臣于去年九月间已曽具疏请告不蒙俞允未敢渎陈维时臣犹止于督理饷务病亦仅在足膝间也近且承乏兼理兵饷自冬涉春竭蹷料理宵旦经营率至夜分冲寒冒雪寝食都废以致中气愈虚火邪顿炽乘春一发捄药难施内而眩晕怔忡转觉五臓之无主外而麻木痛楚堪虞四大之不仁双眸赤肿尽置案牍于髙阁痰嗽呕吐几视饮食如冦雠百衰俱见诸症丛生殆惴惴焉有性命之忧而岌岌乎懐首丘之虑矣目今春汛届期则军旅之震耀难弛海冰已泮则运艘之输挽宜亟臣既卧疴阖户宁免旷职瘝官抚孱躯以自怜睹简书而増惕真有一日不能安于其心亦有一日不能安于其位者仰祈圣恩念臣病实委顿情非假托准臣休致回籍别选才贤任事臣自今以往傥不遽填沟壑则长林丰草之间无非衔徳呼嵩之日矣奉旨兵饷重任倚赖正殷着照旧任事不准请告

　　地震频仍疏

　　题为地震频仍天心告戒谨据实奏闻恳祈圣明益励修省以弭灾变事臣闻地道广厚无所不容地道定宁无所不载故其卦曰坤其徳曰母其脉曰理其神曰祗开鸿蒙之先穷窅冥之域而息沉默之乡所従来久矣一旦震动是谓以阴纪干阳政厥祸叵测往年震于鲁而莲妖起震于蜀而播酋叛震于三韩而抚清辽渖相继陷没其应如响此皆已事之彰明较著者也今且震于金陵丰镐之乡震于江淮汤沐之地告灾之疏踵至然未有如今兹数百里之内十二月一震正月再震二月三月又震震且数日地中轰然有声居民房屋倾颓妇子皇皇如山泽之骇麋狂走出避臣诚不觉魂摇而神悸也又闻永平一带震动尤甚室庐城堞坍塌无算滦州乐亭沿海地方有开裂之地形有堆积之砂土平地出水尺许居民不敢夜卧一切情状駴人聴闻诚古今异常之大变也臣严承乏待辠饷抚乃视履咫尺之城不百日而三四震臣安敢避琐聒而不以灾告乎窃惟有灾异则有感召有感召则有事应今瀛津数百里内及沿海一带皆臣统辖转输之地则皆臣罪戾之所感召也请竟言之津海国也蛟宫蜃窟人所为望洋却步者也今楼橹涵天艅艎衔尾日驱一方民命以掷于惊涛怒■〈风贝〉之中此其地利安乎否也津饷皆新饷也海内所为竭泽而渔者也左输闗右输鲜梯航无已耗敝中原此其民情安乎否也津兵皆新兵也所为备神京山海后劲之用者也年来调东兖调蓟门调闗门足不停而席不暖弱者踣于路强者窜于途今日壁垒几空猝有缓急将何以应此其兵力安乎否也津海地利兵民无一得安其常而谓坤舆职载独能循其宁静之体乎则不必因灾异问事应而以事应召灾异固昭昭不爽矣臣至不肖误蒙任使兹值异常灾变虽日督率文武将吏恐惧修省冀幸消弭而才不足以弘安攘诚不足以昭感格所当亟为罢斥以谢天地之谴责者也维我皇上绍祚以来敬天法祖靡有戏豫勤政视朝不自暇逸然而时事愈棘天威滋至日变星祲相继示警人妖物怪层见叠出迩者风霾屡作雨泽愆期皇上方下明诏嘉与内外大小臣工共圗挽回而地震又见告矣以宅中定鼎之区而虩虩摇动是岂可以修省之空言而回既怒之天心乎则臣愿以修徳之说进兢业常存而佚游宜戒也俭徳维圗而赏赉宜节也启沃当逊而召对宜举也以至深宫燕处葆精啬神以培养无疆之祉尤不可不慎也凡此皆修徳之属也臣又愿以修政之说进东事方炽而边防无使弛也莲妖已平而蚩愚无使扰也辽民久困而反侧无使惊也以至名硕忠谏霁威赐环以慰荅寰宇之望尤不可不蚤也凡此皆修政之属也诚使徳政交修朝夕干惕法成汤之自责効周宣之侧身则天不能为灾地不能为异震者弗失其宁而皇圗愈为巩固矣不然以泄泄之君臣应天心之蹷难则疆圉板荡之祸已兆甸服震撼之中是可不为之寒心哉先是河间地震臣正月间业已有疏具奏兹所陈者亦即前之余唾臣闻李沆在宋日取水旱盗贼之事奏闻谓人主少年当知四方艰难常懐忧惧以臣薄劣何敢比拟于沆而目击灾异交错隠不入告又沆之罪人也是用不避琐聒而谬抒忧危之苦语以祈圣鉴惟圣明裁察

　　截漕贾戾疏

　　题为微臣截漕贾戾谨束躬待罪事先是本年七月内臣因闗运粮额不敷请截漕十五万石以抵东兖逋欠之粮以补鲜运借贷之数候命兼旬始荷部覆止准截漕五万而臣先因海船久候时不可失已预截漕粮十万石发运行矣比见邸报踟蹰无计额内者既不可短已运者又不可还于是又具题如以闗饷紧急径准作正开销也惟命如以太仓殚匮扣算津门今冬带运例截之数也亦惟命如亮臣之计无复之而俯及寛政也惟命如以臣为専擅截漕而重加谴责也亦惟命葢臣拊躬循省允之少而截之多夫亦自知罪也或扣算而或开销未敢以臆决也近见仓场督臣有疏极论改折截漕之非内部亦有疏评驳续截五万之粮莫不交口责备于臣并及赞司饷道而又勒令运官仍将后截五万起运赴京不则以违旨参提追补臣乃局蹐饮冰无地自容惟是闗鲜待哺之迫切明旨责成之森竦津仓空匮之情形旁观或不尽知微臣独肩其苦敬披沥于圣明之前幸垂聴焉臣以菲才谬膺督饷简书甚重供亿维繁查勅书内有勅内该载未尽者聴臣便宜区处之语又今年五月内奉有圣谕传于戸工二部并専督辽饷等官详确毛帅如果缺粮乏器真情并拨船及应用器械一并速发解去军前应用不得迟滞有误军机责有归焉特谕此鲜运之数旧岁止十二万今岁増至二十万也又本年七月内枢相孙承宗有疏奉旨卿以庙算筹边计划自有周到其储备粮料着饷部速行料理闗门利害闗天下安危枢计两部及边镇各官着协力急公共佐封疆大计毋或观望致误军需此闗运之数且欲増于一百二十万之外断不宜缩于一百二十万之内也天语煌煌敢不钦承况闗鲜两地咸以同舟望臣又以大义责臣溺职瘝官臣实耻之无奈鲜运额该二十万止有毛帅自请截漕十万势不得不那借闗粮矣鲜运那借闗粮七万七千三百余石而闗运又不可少势不得不求补内部矣东兖召买二十万原充闗运但部覆籴本定价止十四万议用二府三年加派银十二万八千六百八十七两二钱尚不敷银一万一千三百一十二两八钱即于四年辽饷凑补夫东兖每米一石买价运价多近一两有过之者通以一两计算则三年见征之银止可买米十二万有竒其余无可措手俱待给四年新饷而四年新饷则夏秋方征收抵冬始报完者也兼以天道亢旱为灾东抚疏请蠲赈官民借口不无观望稽迟之繇实坐于此臣非不欲以白简従事然旧例岁终参罚未有本年之粮至七八月即行查参者也输挽未至海运难稽臣复具疏截漕亦计划无复之耳臣疏原云东兖未到之粮即以十万作明年应派数而于明年减派十万葢以四年新饷今已预支明岁虽有五年新饷必不能买足二十万之数而运事更误矣姑借截漕一着稍为通融以寛物力而便新运斯臣区区本懐也非厚桑梓而缓催科也又臣前五月内有闗门兵马愈増岁需粮料愈伙一疏亦请截漕部覆不允然覆疏内明称若夫大举有期调兵云集粮料果不足用计秋冬之际漕运方至此时量截数万以济缓急未为不可苐不得预定其数令后来执为成例耳今大兵出塞抽调亦集则截漕数万固内部之所素许而非臣之辄为开端也臣前有请截之疏后有请罪之疏一片痴心热肠总为国家封疆起见此可矢之天日质之公论而无媿者而今谓臣为擅截邀截讥臣为越俎漕政且云视大仓为虚器视京军为虚籍漕粮止供津门之用夫截漕岂为津门用哉置榆闗不言而直云津门用之良可异也夫榆闗之与京师一为门庭一为堂奥聚十数万之师于榆闗而使有絶粮枵腹之虞此等利害又将谁为担任也傥果重内轻外则精铠利器京师之捍卫也今何辇负以给闗门俵解冏马京师之上驷也今何络绎以应闗门乃独于漕米而靳之曰此京军之储非闗门之用而缓急不得相通也然与否也加派新饷竭四海九州岛之供贮之京师初闗门仅月支十五万近且加増至二十三四万而转输如故岂非兵马既増而兵饷亦当増耶岂其折色可加而本色独不当加耶仓场督臣之言曰七八月间津门粮料之价尚平不圗召买而一意截漕臣所未解夫有召买则有籴本试问内部曽给臣召买籴本否也夫运务之难久矣一切匮乏窘迫之状屡疏龥陈迄无有寓目者漕粮五万纔捐太仓百分之一二何督过之深也夫仓臣之在仓言仓犹微臣之在饷言饷也仓臣惟恐京军之不赡饷臣惟虑闗鲜之不足设身而处易地皆然政不烦深讶者也至大司农则合京邉通内外以成其大岂闗鲜缺饷独不轸于衷而萦于虑乎如必欲治専擅截漕之罪先须及臣勿累司道运官葢赞司饷道之截漕俱聴臣为政者也运官之截漕于津原出意想之外臣实使之非有营谋鑚刺于其间也臣为须眉男子果有罪过固当自作自受而敢诿咎他人乎臣循便宜区处之勅书遵闗鲜接济之明旨奉以周旋罔敢失坠但令运额粗完无委君命于草莽即加以大谴大呵臣当欣然领受无怨尤矣所愿皇上亟行罢斥微臣削其职衔以为専擅截漕之戒傥皇上不亟罢臣臣以徳薄言轻之人举足摇手便有窒碍明岁运务必不能辧徒误皇上封疆大事耳奉旨截漕事属权宜部题总为国计还着従长酌议卿奏甚明着安心任事不必引咎

　　辞留宪疏

　　奏为留宪误畀绵劣难胜恳祈圣恩俯容辞免事天启五年三月二十三日准吏部咨该本部会题奉旨毕自严改南京都察院右都御史钦此钦遵备咨到臣窃念臣疎庸一介遭际三朝筮仕神宗曽徧厯于藩臬承恩皇考复洊擢于冏卿迨圣明御极之初年即登庸抚津之重任嗣督辽饷问梯航于海濵旋议兼官并节钺于输挽真楮小而怀大每履薄以临深顾臣上之不能卷甲厉兵恢全辽之土宇次之不能量沙聚米充岩塞之军实徒以本折浩繁呼龥频聒中干外竭蔑收效于饱腾剜肉医疮祗贻忧于苍赤扪心知罪无地自容幸寛溺职之诛忽拜量移之命念留都为根本重地矧掌院尤风纪要司激浊扬清巨任未易称也秉宪贞度凉徳何以堪之似此恩波实踰涯分况臣蚊负既久筋力全衰马齿渐増头颅顿改葢已尝再腾乞骸之章未荷俯俞庶従兹获遂息肩之期宁宜窃禄伏冀收回成命俾令归田别简才贤用充任使庶舆人无维鹈在梁之讥而微臣逭折足覆餗之诮矣奉旨毕自严督饷着劳留宪特兹简畀着即赴任供职不准辞

　　辞留计疏

　　奏为留计重任薄劣难堪谨披沥悃诚辞免新命事臣严猥以迂愚承乏留宪履任未及两月当官媿乏寸长兹乃谬蒙圣恩量移留计滥竽司徒比肩六卿天髙地厚诚非臣捐糜顶踵所克报称惟是留宪总持风纪职在表帅台纲与闻清议事犹约而易操留计典司钱谷职在料理本折仰佐军国责弥艰而难办臣拊躬扪心岂其眇焉薄劣之躯遽可陈力而就列乎又况比岁以来军旅倥偬供亿殷繁南北殚竭闾阎凋瘵既无雨粟点金之术将有捉襟露肘之忧此臣所为闻命饮氷踧踖靡宁者也傥不度徳量力冒昧忝窃以致速咎于身贻戚于国罪莫大焉伏望皇上垂鉴下情收回成命容臣仍守原官供职别选名贤以重邦计庶圣朝无溺职之官而微臣逭窃位之讥其恩波愈为浩荡而衔戴愈无津涯矣奉旨卿才望素隆留计重任特膺简用着即前赴供职不准辞

　　到任恭谢疏

　　奏为恭谢天恩事伏念臣性本迂愚才尤謭劣厯官一十七任窃禄三十五年瘝旷滋深涓埃未报谢输挽于津海方腼颜乎台端出纶綍于北辰遽晋司乎邦计恩逾涯分虑切战兢控陈原出悃诚圣慈未荷俞允臣遵奉明命谨于本年三月十五日前至本部恭设香案望阙叩头谢恩到任管事讫独念军国方殷则钱谷之需用最急而中外告匮则大农之酌济尤艰况留都仓库入之额原少而出之孔苦多兼比岁省直输之北既多而供之南益少每东那而西补如割肉以医疮臣以疎庸膺兹重任惭无神运鬼输之策矢循量入为出之经敢不愈励寸心勉坚晚节惟勤惟慎祗竭狗马之私任怨任劳务塞侵渔之窦斯臣所为盟心积虑以期仰酬圣恩高厚于万一者也

　　请还楚赋疏

　　题为楚赋尽改黔饷留计毫未与闻庾蔵告空庚癸可虑恳祈酌议拨还以重根本事窃照南都重地实我太祖髙皇帝定鼎之区一切文武官军棊布星列莫不仰给臣部供亿当年经费各有正额仓不借库库不贷仓北不需南南不输北以一岁之入供一岁之出充然足用而不穷逮今疆圉多事摉括频仍北解既急南供愈缓于是臣部仓库势且难支矣即以仓粮言之三年以前尚闻可供数岁及臣抵任之后持筹而计一岁支放约七十万石而各仓所积亦仅有此数则一岁而后是立尽之势也寜可不为之寒心哉臣尝反复推求各仓匮乏之故大抵起于折色渐多本色渐少折色之留为南用者渐少折色之借为北用者渐多先是户部全折万厯四十六八两年南粮以充辽饷维时臣部署部事尚书黄克纉诵言其不可部覆未允犹曰两年之后暂借即还乃若全折楚省南粮二十六万以充黔饷自天启元年始年复一年竟无程限俾二百余年之正供一朝遂成乌有而臣部毫不与闻此亦事之大可异者也查臣部南粮上仓正米每岁额派仅五十八万九千八百有竒而楚省额解二十六万计居南粮十分之四是南粮额派之最多未有踰于楚省者也乃四十六八两年既经改折助辽饷矣天启元年以后又复改折以充黔饷然则臣部将何所赖藉以果四十八卫官军之腹哉且也改折之后并未移会臣部臣部每岁按籍而索之楚楚率以故纸相视亦并不言原奉部文改折之故臣初受事稽考拖欠数多出于情理之外疑为改解黔饷又检卷内并无北咨疑为楚省司府径自权宜那借云尔及本年五月内准户部咨为小民之溢赋难堪奸吏之浮派有据等事据湖广百姓呉亨三等告称南粮正米二十六万石共该折银一十三万两遭藩司粮吏将耗米亦折银五钱每年多派银五万二千两题奉明旨移咨臣部查问而臣乃知楚省南粮改折已久始恍然自失矣臣部司属五年以来岂无邸报可阅岂无耳目可询而皆褎如充耳镇日坐云雾中即臣近日飞檄相督一月两催总属梦中说梦矣夫黔难初兴臣子义切同舟暂借一年犹可言也黔祸未艾留计舍己芸人年复一年不可言也且楚省南粮留都命脉今将久假而不归乎抑亦计日而当返乎南庾悬罄脱巾可虞今将重藩篱而忘堂奥乎抑亦先腹心而后肢体乎想经邦谋国之臣明而熟于计其必有以处此矣顾又有不可尽诿于黔饷者即如楚省盐钞银两一项每年额派八千七十二两五钱自万厯元年迄今积欠银四十三万五千九百一十五两屡经催督州县俱以解司为言及行文提取该司辄称借解宗禄俸粮及官军赏钞等项朦胧开销展转搪抵岂天启元年以前亦有所谓黔饷者哉则楚省人情之怠玩而以臣部为易侮所従来久矣臣职掌所闗义难缄默据实披列龥天陈词恳祈勅下户部逐一従长酌议其楚省南粮本色改折解黔即当断自目前归还臣部以供重地之军储若有逋负仍前那用者容臣得循臣部节年题定规格执白简以议参罚则仓库聊资接济而军旅可望宿饱矣

　　请留漕折疏

　　题为留计万分难支南粮抵解当还恳祈圣明查照成议如数拨补以重根本以信明旨事窃照缓急有暂通之权而常额不可以并废盈虚有互酌之用而国计不可以偏枯迩来邉圉多事国用告匮其借南济北者权也济北而不至厉南者则权而不拂夫经也惟南之经费不至顿穷斯北之灌输可以常继则为南即所以为北也先天启四年总督仓场侍郎毕懋良议当两难之时商确补救惟有借解南粮一法南都仓米虽少尚可支数岁米价虽腾犹不出六钱以六钱给北军则不足给南军则有余应以呉越改折银二十二万解南京而以江西应解南粮三十七万改为北运奉有俞旨久矣然粮多银少已属亏损使照议解南犹可少补孰意机会不偶议论陡生今六年三月原任南仓场侍郎魏说奏请搜括脚价银三千两助工而并及于二十二万之漕折谓南京米贵放于官军势自不可户部议覆果谓饷银诎乏复欲以南补北具题得旨移咨臣部咨文到日督臣业已回籍臣及司属无不相视駴愕良以江西南粮原系额设军饷计口按月而支诚三军所以为命者也将银折米已非经制失米得银犹堪充腹若粮米既已运北折银又不留南则视南军皆可有可无之伦南饷真可裁可减之物矣成议具在久奉纶音许而不与何以示信且今日南仓现存纔七十余万石再加两月折色仅足支一岁之饷荆楚既悉供黔豫章又尽输北转眼告罄外解全无数万饥军圜视而起其祸尚忍言哉方今辽黔多事供亿殷繁凡在臣子谊难坐视况南户者固北户之外府也数年以来挹彼注兹如取如携臣部协济不下百万岂至今日而故自分畛域也者夫亦处无可奈何之地值万不容己之时耳户部谓以南有余补北不足令南果有余也公家之物何妨那补祗以臣部困穷已极旦夕难支不足之形已成而不足之隠忧有倍万可虑者失今不言后将无及是以宁冒鈇钺之诛不敢不据实控陈耳前任督臣熟谙此中匮乏或有激乎其言之不虞其祸之中于留计使后人无所措手一至此极也祈鉴南部空匮之状与臣部迫切之情勅下户部従长酌议仍将漕折留作军饷想大司农公忠体国南北一视当不难翻然易虑转圜相従也

　　恳恩休致疏

　　奏为衰病日深万难供职恳恩休致以延一线余生事窃照人臣委质服官无以有已故鞠躬尽瘁臣子之分义也惟是韶光不待従衰得病不能者止又臣子之至情也臣以草茅下士驽蹇庸才遭际煕朝叨备驱策自入仕版三十五年什九在外拮据兵戎钱谷之间行能謭劣惟不称任使是惧坐是心血久耗筋力亦弛夙有痰火怔忡之症前在津门两疏乞骸未荷矜允客岁量移留宪仰戴殊恩黾勉就道妄意南中政简或可慎自调摄以圗致身不意履任两月倐有留计之转恩波愈渥报称愈艰矢竭犬马期副甄陶无奈适丁其穷本折俱匮而军兵之待哺者以数万计每毎食不下咽卧不帖席且也头绪纷纭卷案烦宂臣诚不惮目营心计夙夜焦劳补牍飞檄不遗余力而臣夙疾遂渐萌矣兼以南都入夏蒸热异常暑湿中人疟痢交作而臣病体益不支矣延至秋冬调理多日药饵频投竟无起色迄今痰涎壅盛肌肉消烁脾胃虚弱饮食如有哽噎头目昏眩步履若在云雾当斯时也思大命之近止恸捐糜之无具不觉回睇故园系念首丘夫丰镐何地度支何官臣既病困不能供职而犹尸位素餐不自引决将负乗贻嗤而瘝官滋罪矣目今留都师济九列充庭臣部左右侍郎俱已履任臣如江皋乗鴈何当有无及查近日奉有明旨年力衰迈槩聴自裁臣年虽非甚衰而病则已沈痼伏愿圣明曲轸下情俯准致仕回籍调理得儌帷葢之恩私无令委骨于沟壑傥一线之余生苟延即昊天之大徳罔极矣奉旨卿才品素着留计匮乏正赖持筹乃请告情词恳至准回籍调理以昭姱节该部知道

　　石隠园蔵稿卷五

　　●钦定四库全书

　　石隠园藏稿巻六

　　（明）毕自严 撰

　　○疏二

　　起大司农初辞疏

　　奏为惊闻纶命自揣难胜恳祈圣明俯容辞免以安愚分以重邦计事伏念臣一介草茅四朝葑菲智能原属短浅年力亦已衰迟服官虽竭蹶弗辞而疎拙尽露立志虽孤忠自许而瘝旷实多忆丙寅岁臣待罪留计维时逆珰擅权搜括天下帑蔵一日内守备太监刘敬杨国瑞诣臣私寓以南京太仆寺牧马草场变价事传逆珰意令臣为之臣以职掌弗闗迎合可耻坚辞不任且国瑞为逆珰干子毎有文移向部索取年例钱粮炰烋殊甚臣义不受辱适值水土不服脾胃作恶积劳顿发痰火为祟遂请老以归恭遇圣明御极剪除逆珰海宇无不快心臣愚亦为吐气即终卧丘壑有余荣矣岂意误蒙圣恩再起今职实出臣梦想之外天髙地厚臣亦何惜捐糜顶踵以圗报称但臣前任留计虽亦钱谷是司然出纳有限而案牍亦稀臣犹以衰病自免至于户部总统中邦之赋百需仰给艰繁十倍南部矧也兵氛未靖于东西民力已穷于输挽欲蠲征而九邉之呼庚足虑欲措饷而百姓之剜肉堪嗟此其为任非大有才望卓有经济之臣未易胜其任而愉快者如臣形衰体惫识闇才绵宁有病不胜南而顾可胜北者乎黔技易尽恐孤北极之恩驽足难前何补东隅之失臣私心实廪廪焉与其既事而捉襟见肘致误军国之计孰若未事而量力度徳以譲弘硕之人臣于此时真有万万不敢肩承者谨披寸衷洒疏控辞伏祈皇上鉴臣情出真恳语非矫饰收回成命容臣仍前休致另简贤能以充厥任庶臣愚可免于负乗而邦计不至于匮乏微臣之幸亦邦计之幸也奉旨卿敬慎端亮舆望久孚司农重任特兹简畀宜速来赴任不准辞

　　中途再辞疏

　　奏为遵命星驰中途患病再恳天恩俯准休致以保余生以充国计事为照国储告匮上烦君父之焦劳巽命重申宁容臣子之佚豫葢召不俟驾臣夙受教于圣门矣既控辞而不获爰竭蹷以遄征随于七月中旬马首北指冒暑戒行靡顾三伏未尽戴星疾趋罔辞百里兼程满拟旦夕履任拮据军实于以上报主恩下供臣职实臣愚之上愿而大幸也不意行至河间地方夙疾陡发痰涎壅盛咳冦几无停声泻痢交作饮啖亦复中格偃蹇床褥委顿难支然后知臣真衰真病譬之老马罢牛其不可施于羁勒鞭策审矣简书在目诚内顾以懐惊膏肓在躬欲力疾而弗克似此衰惫潦倒之躯夫岂任重道远之具瘝官溺职弗卜可知诚不若引身而退调摄残年以自附于不能者止之义犹庶几不至于自误而并以误国也局地无以自容呼天殊非得已恳祈圣恩寛臣斧钺放臣草莽别选贤才以经国用则重任不苦于虚拥而微臣得逭于覆餗矣奉旨司农国计所闗邉疆多事需赖正急卿既抵近畿着即速来到任料理不必逊辞

　　宁远兵变待罪疏

　　奏为宁远兵变臣弟陨生有负国恩无辞溺职谨束躬待罪恭请罢斥以伸国法以遂下情事臣同胞弟自肃少臣十有一岁幼年臣父令之従臣肄业恩义尤笃嗣滥竽一第初令定兴颇着能声壬戌行取祗以臣承乏督饷侍郎三品子弟例须回避不与考选止授礼部主事丙寅宁前兵备员缺人多裹足辄以臣弟推补臣弟义不辞难适值淋雨宁城尽圮至即大修以为守计数月之间须发皓然丁夘宁锦有警臣弟协同抚臣袁崇焕竭蹷捍御効有微劳事后加衔太仆少卿今春荷蒙圣恩擢升辽东巡抚天髙地厚矢志捐糜时臣卧疴里居家信往来劝以洁己奉公殚忠报国少树尺寸以答圣明而耀门庭臣弟唯唯抚辽六阅月选将练兵大都以辽人守辽土以辽将统辽兵不尚张皇苐求实着而已五月再警臣弟先期收敛坚壁清野固守以待既不浪战以隳军实亦不征调以疲物力所全实多逮敌既退遂督主客官兵砖砌锦州匝月报竣又石筑杏山城垣亦完分兵驻守藩篱既固仍遣觉华游击张斌良水师出没三岔屡有捷获安插降丁于大兴堡沙河堡聚族而居异城而守此皆彰明在人耳目者也惟是名位卑微物望轻浅军前百需呼号不应天下无不倒之营马乃一请马价而太仆寺驭之兵部司属又驭之叩阍请饷之疏自五月来不啻舌敝唇焦泪尽成血虽屡厪明旨催发而他人视之蔑如也当六月间外解不继固难投醪而挟纩逮七月初外解渐充又将那东以补西岂非臣弟之厄数当毕命于此日乎各邉旧饷亦有迟至十余月者然其兵则土著也其所靠不専在户部年例仍有民粮屯粮在也即所欠亦系厯年压支相延日久非真数月无饷也若辽则异是矣以乌合蚁聚之人当米珠薪桂之地枕戈以待大敌従来如奉骄子四月无饷人何以堪语云饥寒切身虽慈父不能保其子匿帖屡传兵心大变岂足异哉臣弟赋性刚果遭变之始因见体统凌夷冠履倒置急夺刃自裁既不得死忿气填胸随即昏晕以后时有清醒旋又昏晕事定授意草疏以报皇上席藁待罪余官皆获无恙臣弟竟至不起此臣弟陨生之始末也说者曰借口索饷或有别情夫缘索饷而变生及得饷而事解自足为劵闻职方司山海小报云抚院衙门什物文卷被毁抢出散碎银二三百两则臣弟之原无厚积可知也说者又曰善驭兵者能使亲上死长可生可杀而不可使为乱何至操戈相向言及此则臣弟抚驭乖方调停失宜之罪自无所逃臣又不能为臣弟讳而愿为臣弟甘罪者也臣本山泽之癯原无荣进之念一旦遭逢圣明非常知遇起臣田间授以重任自揣不胜两疏控辞未奉俞允无敢偃蹇家园是用星驰就道甫入都门即闻此耗骨肉摧残雁行中断连日痛哭肝肠寸裂缘臣训诲无素祸中臣弟臣弟保身无术辱及封疆兼以罪人未得死不瞑目臣实惭悼交集无地自容见今五内愦乱四大支离恨不能与臣弟相寻于地下耳方今邉饷窘急司农一官实闗军国命脉臣当衰朽摧毁之际岂能精心而料理矧值家门僇辱之余尤难腼颜而视事惟有束躬待罪乞此余生已尔臣初亦欲殚心竭力少报圣恩于万一始返初服而今方寸尽灰神销骨立固万万有所不能矣臣弟旅榇漂泊二侄幼穉家口零丁万状可悯愿祈皇上俯赐矜允罢臣之官削臣之籍以为臣弟治军无纪奉职无状之戒俾臣亦得收弟遗骸扶柩回籍抚养幼侄以遂下情别选贤能以充厥任仍望勅令新任督师务得倡乱渠魁付之三尺以雪臣弟之寃庶国法既伸国计无悮臣一门生死均戴鸿慈无纪极矣奉旨宁远变出意外知卿至情东西交讧国计孔急还以国事为重即出料理不必再陈

　　辽饷不敷疏

　　题为辽饷不敷济急无竒恳祈圣明申饬务核杂项新饷实数并求清核虚冒实着以资饱腾以垂永赖事粤自辽左发难以来三韩卧甲万姓朘膏司计苦于仰屋黔首疲于抽丝亦既十年所矣延至今日索饷愈急措饷愈艰至使饥兵跳梁抚镇僇辱几年来新复之辽疆将有扤摇震动之势亦岌岌乎殆哉臣以至愚极陋承乏司计点金无策负乗为忧则讲求足饷以自附于顾犬补牢之义曷敢须臾缓也查省直正项杂项新饷每岁入数约银三百九十六万四千二百余两而各闗镇月饷马干并本色米豆草东及召买运价每岁出数约银五百二十一万六千八百余两其出浮于入者实该银一百二十五万二千五百余两而额外杂支持兵行粮犒赏之费不与焉夫正项杂项新饷皆为辽左设也今黔饷费至百万岛饷又费七八十万以额设于辽者而瓜分至此则辽饷之不敷宜矣今圣主焦劳于上百执事忧勤于下凡可佐持筹而补庙谟者亦既章满公交车臣部见在虚心酌覆未敢泄泄従事乃若臣所自靖自献者目前急着实未敢为新竒可喜之论恐言之而难行徒病民而悮国终无当也亦未敢蹈因循玩愒之习恐日缓一日后之视今犹今之视昔而不给者愈不给也正项新饷厯年督催俱藉督饷御史为政半年有截叅年终有举劾豸绣威灵人情震慑不必再议更张惟杂项新饷原创于本部尚书汪应蛟集议多中肯窽然未有定额也复议于本部尚书李宗延因未有定额遂悬坐以额而未经繇抚按回奏亦无坐落州县确数是以至今有解不如数者有全不照管者夫杂项新饷政用以佐正项之不敷奈何任其延捱坐误军需臣谨胪列以请一为卫所屯田一为省直仓谷一为抽扣工食一为优免丁粮一为房产税契一为俸薪马夫一为典铺抽税一为钞闗税银一为抚按公费以上杂项新饷九欵本部原定额数甚多而各省直所解额数甚少未免有名无实虚应故事是必仰赖天语叮咛责成抚按司道督率有司着实查核如果原派稍浮不妨明白声说着为定例务限三月以里具实造册径自奏报以后每岁照例输将如开报不实及逾期不报者容臣部查叅则杂项新饷悉归实着无托空言者矣此外仍有续议新饷不列于杂项者则免觐之路费有司之杂支是也至榆闗内外及蓟宻永津各镇月饷固有成额然而将领占冒人言啧啧未必无因军逃马倒召补买补动踰旬月又有旷银当扣还官昨督师尚书袁崇焕于召对时慨然以节省六十万自许臣未尝不击节壮之又未尝不盱衡望之也即折色军饷难顿减如许而海运米豆孰非金钱招买但减省本折共得六十万亦可少纾臣部巧炊之苦矣又新饷应聴闗门支用而蓟宻永津新兵所费不下八十五万従前边徼重地何处无兵祗缘东事张皇处处増兵増饷不旧兵是饬而新兵是问就中实有当议裁节者以清理杂项开饷之源以清汰虚冒节饷之流俾家喻而户晓则耳目一新无慢令而致期则精神自奋挈旧章而提醒坚乃心而振刷庶可补葺辽饷于万一乎区区蒭荛聊陈一得总之申成说而非为剿袭穷搜括而非议加派务求实着少济空囊仰祈圣明采纳申饬施行

　　旧饷告匮疏

　　题为旧饷告匮边镇呼庚乞赐申饬追征原设民屯清汰踰额营伍以足经费以救然眉事今天下不可谓无事矣东而蓟宻一带在在戒严西而宣大二镇时时枕戈至于山陜诸镇叛服无常战欵靡定无地不设重兵无人不需月饷臣部沃焦徒急无米难炊目今羽檄频驰飞章叠至非以数月无粮见告即以效尤宁远为忧臣承乏司计不啻疾首腐心视事之初竭蹶谘诹敢抒固陋仰佐持筹一曰核民运之逋欠国初九边主客兵饷俱有各省民运以资供亿后来间发京帑不过一时权宜之计无奈承平日远疆场之臣忘其初意以京运为必不可少之物其视民运积逋漫不经心夫臣部旧饷缺额至一百六十余万犹竭力供办省直民运俱祖制额编乃任意延逋不知臣部之京运亦各府州县之所解纳亿万姓之所输将非従天降地出与民运何异奈何岐而视之也今后责成各镇抚臣年终径自查叅其山陜极邉地方有疲瘠太甚者准照腹里上疲州县预为题明量减分数其余分别惩戒此后臣部先尽民运原额以酌发京运之数傥逋欠仍前而叅疏不至异日邉储有误疆场之臣难他诿其责矣一曰议屯粮之征收祖制军丁俱隶卫所各有屯田征收本色入官还充军粮支放是即唐朝府兵营田寓兵于农之意圣祖所谓养兵百万不费民间一粟者此物此志也迨后年禩寖深有子孙瓜分其田者有贫窭转鬻者有丁倒户絶而埋没无存者有田本硗确而荒芜不治者不才武弁既视为干没之资奸猾军旗又恣为延捱之计又或无灾而称灾不遵纳本色而告纳折色每石多不过三钱又且缓征逋负于是屯粮之设什不得五而祖制尽湮没矣为今之计似当行委府佐官员加意查核有埋没者则遡流而穷源有荒芜者则设法以开垦清查完日地方抚按具实奏闻造册报部定为额数除原经题准征银卫所照例追纳外其余仍旧征收本色入仓非遇大荒不得轻议改折以餍奸贪之腹则屯粮渐复祖制之旧而邉饷亦稍助一二矣一曰严京邉之考成目今太仓如洗国家隠忧乃各省直京邉钱粮共止三百四十二万九千八百九十余两而拖欠者每岁约至百万臣部将何所赖以撑持乎固缘百姓物力有限既完新饷顿逋旧饷亦繇有司急新遗旧若曰是可缓圗云尔至于考成之例止于薄罚降级玩愒易起今后臣部查有拖欠独多者特纠一二従重降调昔年尚书李宗延一疏叅知府十许人俱削职为民是年岁入顿増一百八十万此其验也今度支之困极矣出入之数相悬生财之薮已尽所恃九邉续命者止此维正之供而积玩成习非惕以功名之路不可也一曰汰踰额之营制先年各邉镇俱有一定兵马一定粮料名曰经制如田之有畔不得踰越逮后督抚条议陆续添设总为固圉防邉言亦凿凿可聴然兵日増而饷日益后遂至于不可继矣仰借明旨申饬责成督抚虚心酌议昔何以减而有余今何以増而不足度其缓急设法裁汰以归经制斯亦今日清饷之急务也葢今日军饷别无生之一法止有节之一法额外节得一分则额内留得一分矣总之清理民屯稽核京邉直还以军饷之所固有而考核经制澄汰兵食实祛其邉镇之所本无虽平平而无竒实鳃鳃而过计冀惟圣明采纳施行

　　辽变原因缺饷疏

　　奏为辽变原因缺饷互讦渐至失实谨备陈兵饷完欠之数以祈圣鉴以俟会议事顷宁远四月无饷川湖诸兵怨愤狂逞僇辱抚镇及文武各官署部侍郎王家桢请罪管饷郎中王楫抗疏相讦一时缺饷致变情形昭然在人耳目祗缘王楫有封闭四十万之叅而家桢不服也家桢奏辩原未缓应而王楫亦不服也顷奉圣旨王家桢王楫互奏毕自肃节次请饷原奏科道官叅论宁远各奏并朱梅着该部会同九卿科道従公看议限五日内具覆钦此窃念臣弟自肃承乏抚辽凡六阅月真见辽左孤絶之地百物涌贵兼以辽兵乌合之众人情凶狡决难枵腹执殳其请饷诸疏无月不有先是三四五六等月共有六疏虽兼陈他事而请饷殊迫又有钱粮清数揭帖发抄一次塘报带催月饷一次请饷书启发抄一次而公移累累无论也至七月内复有兵饷久絶及日夕告急二疏则情景仓皇辞气激烈岌岌乎有朝不谋夕之势矣屡奉明旨火速凑发家桢漠不动念初五六月时犹曰外解不继也至七月初旬库积几二十万此时若发得一月之饷犹可以救臣弟之死而所发止二万至七月廿日以后此时已收库者与寄库者近四十万方于廿三日发银九万而兵变即在此月之廿五日已无及矣闻变之后立发二十四万然何救于臣弟危亡之数哉计鼓噪时尚欠各项饷银五十三万有竒而可谓无缺耶变后续发之饷果可杜祸乱而救噬脐耶台省诸臣督过抚镇原是责成封疆之大义督师行邉追究起衅自是绥靖邉徼之良策若遂以此借口原未缺饷兵变非缘缺饷臣有死不服也且闗外亲莅目击者莫督师巡闗若矣乃闗臣王会圗疏曰抚臣泣恳哀号几于一字一血亦既奉有速发之旨而司计者竟秦越视之我虽不杀伯仁伯仁繇我而死慢事之臣百口何能缷罪耶真可为此事之断案矣近督师袁崇焕约畧钱粮大局疏云不必多为掣肘只缺四月之饷便足死一抚臣又岂非缺饷之左券哉臣里居时两接臣弟手书谓少司农留新饷以充旧饷若有意相苦者又望臣早到部臣弟竟不能待而臣亦竟不能副其望军饷久絶军情大变呼龥辞穷坐以待毙岂不哀哉臣极知本部匮乏措饷甚艰亦知西鄙跳梁留饷以备设身处地臣非敢以此苛责家桢但亦宜相度缓急量为接济而卒不肯稍为注念臣弟一身一家性命不足惜而使危疆震动国体大伤谁任其咎且屡疏以为原未缺饷以新増每月二万为未定之数以变后续发三十三万为实给之数万一圣明震怒真谓月饷未缺乱繇自招雷霆斧钺之下臣家门将为虀粉矣家桢与臣为同僚臣初原不欲言恐伤雅道惟是事久不决辩议纷纭臣若畏祸缄口不一剖析使臣弟既陨其身又陨其名何繇瞑目且令天下谓臣薄于兄弟之谊上何能抗颜朝端下何能归见宗族乎至于臣弟请饷无术督工过急调停寡策信任失人臣亦不敢曲护其短伏愿皇上允臣前请将臣罢斥谴谪以代弟罪以谢家桢则臣虽死之日犹生之年也目今九卿科道会议臣分当杜门避嫌谨抄录臣弟屡次疏揭与原奉明旨送会议处恭聴查勘用是备陈颠末开具闗外兵饷完欠细数仰祈圣明照察并赐会议以雪家门覆盆之寃以释臣弟夜台之恨奉旨该部一并会议具奏

　　复议屯田疏

　　题为遵奉明旨议修屯政事屯政一事台省诸臣各摅所见备极苦心臣部既集众论仰达宸聪复奉明旨下部清楚议奏以便考成窃仰皇上求宁观成至意孜孜乎责望之殷也夫屯田之名一而屯田之实四有旧屯有新屯有兵屯有商屯其原委各异其窽会亦殊臣谨遵清楚画一之旨采先后借箸之议不作非常可喜之论聊为补偏救弊之术敢胪列如左所谓旧屯者祖制设立卫所授军之屯田是也沿邉诸镇卫所军余受田屯种以养本镇之军各省直卫所俱有额设屯田例亦如之目今征本折以充饷据完欠以查叅邉腹皆然屯田亦未尽废也惟是年月寖久桑沧变易大非其古矣国初军屯碁布星列征发则取诸额军而足无召募也月饷亦取诸屯田而足无年例也年例自正统十二年始子辽东十万宣府十五万耳嘉靖末年増八十万今遂至三百余万而辽黔东江之饷不与焉则靡费极矣盍亦返而求其本乎各军原受屯田有见在承种者有已经荒芜者亦有霸占于强梁而典卖于他姓者甲乙混冒荒熟丝棼沃衍浸蚀于豪贵已没世不能复瓯脱宣力于罢卒又皲瘃无以应今须稽查圗籍明正界址甚则履亩丈量兼许自首免罪如果用力开垦及曽受有价值但能照例输粮即聴承佃管业倘其锢蔽不醒吞并如昨许人据实讦告俟查明日夺田还官仍正以罪奚不可者若其军窜伍虚清勾不至又或军户单弱承种不前所遗屯田悉招军余顶佃彼既贪屯之利即当应军之差则尺寸皆王土而屯种有基矣至于征收之法则慎管屯之选而无使贪弁借润于脂膏严输纳之限而责成府佐俾核其逋负雨旸稍愆不许借口儌恩于改折出纳有程不使奸猾混淆于兑支仍须申饬抚道加意清查平时按季而赴比年终照例以查叅俾卫官畏切肤而尽职旗军竭胼胝以终事即未能尽复祖宗之旧而屯政庶几其修明矣所谓新屯者省直地方所垦抛荒之田地是也今天下淮颍燕赵齐鲁秦晋楚豫之间荒田不少此日黄茅萑苇之区皆昔年钱镈铚艾之地安在其不可耕稼也者无奈蚩蚩小民难于虑始或有以牛力耔种力不能辧而中格者矣或有上惕于功令之起科下惮于比壌之争夺而自沮者矣合令各该州县有司各丈其境内荒田分别上中下三等造册申报无隠漏也无混淆也然后下召募之令毋论东西南北军民人等俱许任意受廛捐资开垦投递认状官给繇帖牛力耔种力不赡者量给公家聴令秋收偿还此外或劝富民或招商贾设法开垦一聴其便俟其垦田有效或旌其闾或予冠带比于汉世力田之科以示激劝则人皆尽力南亩矣开垦之后俾令世世为业即有贪且狡者不得借口旧产混相争夺以攘其利仍待三年之后方行起科宁缓毋急以示寛恤则新垦自成永利矣此外吃紧得力尤在州县有司劳来劝相日省月试视官田如己田等国事于家事自当有济不然借垦田之虚名儌荐剡之实利未几而废格未几而荒芜矣此年来前事之明鉴也所谓兵屯者营伍之间无事则力农有事则出战如辽左之屯田是也兵法称取敌一锺当吾二十锺屯田一石可当转输二十石又称粟生而金死粟生境内金死境外其言若合符节今试以辽境生辽粟以辽粟供辽兵计之上也又试以辽屯足辽财以辽财寛天下郡国之财尤上之上也粤稽往事如汉湟中之役罢骑兵留万人田而军需不烦大农唐西川之役分营兵十二而转粟不出卭雅世不乏营平赞皇古今人庸距不相及哉今若即兵即农且耕且战俾耰鉏皆戈鋋而亚旅为偕作久之而京运可渐减矣惟是禾稼未登虑敌骑之蹂躏秋成将熟虞盗粮之潜赍如天启七年辽左屯田未熟惧敌复至径自刈获终岁勤勤竟成乌有大可惜也是当随地筑堡以收保人民而田畦附近仿先臣郭登搅地龙一窠蜂等制时设机穽倘敌躏入堕罟擭中数里立见糜烂此则以兵卫农出台臣顾其国疏中之言似凿凿可行者也繇辽左而推之九邉皆可借覃耜而具比耦获升斗以代锺釡矣所谓商屯者洪永之间用淮浙燕齐盐课専给邉饷每盐一引输粟二斗五升令商自贮于邉计粟领引为商贾者利其息之饶也遂各不爱重资招民垦土自具牛种自理阡陌自筑墩堡塞上人烟稠宻士马饱腾殷富之风比于内地实赖商屯之力自输金例开而商贾撤业邉田之垦者荒矣邉民之耕者逃矣邉地米价翔涌一遇灾荒即积钱如山积金如土而米无従出矣然则开中之一法固邉方之要着也近闻秦晋各邉多拘土民以纳盐粮号曰邉商如蹈汤火而邉商困矣淮扬之间又以浮课横行官盐壅滞年来大工搜括正供逋至百万而内商困矣邉商既困于徼外内商复困于水次此盐法之所以愈壊而邉供之所以愈亏也今欲追复祖制惟有优恤邉商及内商耳酌时估而定斗头无苛索也饬官攅而革常例无过求也杜兑支而禁改折无假借也皆所以恤邉商也禁私贩于产盐之境以清其源疏积引于行盐之区以导其流而又严朘削于董盐之官以节其费皆所以恤内商也二商互为交易行同流水俾持母权子者如立竿而见影则此辈鼓舞争先谁不负耒而趋塞下哉大都立法欲备行法欲实在旧屯必核隠占而督逋负则积弊可除在新屯必辟草莱而勤耕耘则美利自兴在兵屯务令军屯乐业以为恢复之张本在商屯务期邉腹疏通以培岩疆之命脉庶可仰佐国计而渐致升平矣

　　复议盐政疏

　　题为遵奉明旨议修盐政事屯盐表里为万世不易良法今当军储匮极诸臣章满公交车顾欲驱众商而使易其田畴莫若疏盐政而令自为向往则盐筴因革之故与今日修举之法有可得而言者查永乐间招商赴邉中引每引纳米二斗五升即支盐二百五斤当是时内地大贾争赴九邉垦田积粮以便开中朝中暮支价平息倍商乐转输之利邉无飞挽之劳策至善也弘治间改纳折色而邉庾始乏迨后仍复本色而价腾数缩先后诸臣皆追咎于改折之叶淇有自来矣旧例每引止行正盐而灶户所煎余盐不许发卖立法颇峻后因余盐积多私贩难禁始议秤掣余盐每二百斤作一小引以税之嘉靖元年议准各运司私余引盐俱令本处招商纳价解部太仓岁入百余万之盐课即此项余盐之银而正盐引价仍旧输粟于邉至今未有异也先臣管懐理曾有尽收余盐尽行开邉之议时不果行葢纳粮中引者邉商纳课行盐者内商若令邉商行盐于内令内商输粟于邉皆两不便是以前议终寝然各邉盐粮之盈诎每视内地盐法之通塞如万厯四十四年前部臣李汝华查各邉盐粮亏纳二百三十余万石两淮盐课缺解一百七十余万两揆厥所繇皆因盐法壅滞引无售主商本亏折展转逃徙以至于此虽输粟之令日下有掉臂去耳逮后遴才増官设法疏理纔见流通旋复告困夫九邉盐粮淮引居十之七两浙长芦河东共居十之三乃两淮遭逆珰矫旨搜括运库八十余万盐司苦无以应致那臣部之正课并扫邉商之库价以益之加以大工等项増行浮引遂至正盐壅滞而各邉正引无人承买是以盐粮盐课益复亏逋葢盐政大壊之秋而诸商困惫之际也失今不治必难救药谨参酌利病条为八欵请旨申饬一禁浮课祖制行盐每引止二百五斤又以七分为常行之盐名曰常股以三分存留于场遇邉粮急缺而后开中名曰存积今不论常股存积俱已开中且一引之内既有正盐又有余盐比之国初已増倍蓰若再于额外増行浮引则正引自壅正引壅则邉内二商交困矣内商困而余课不前其害中于太仓邉商困而盐粮亏逋其害中于九邉两淮因行浮引而壅两浙因行票盐而壅所当勅令巡盐御史亟为禁革务遵祖制以行正引是探本澄源疏理盐法之第一义也一革兑支夫盐粮之设原为白镪不可以疗饥所重在本色也乃今一切照验止以官攅之仓钞为据商人遂买军粮之票以与官攅兑支在商乐于省入仓之费在军乐于省出仓之费官攅则扼出入之会而巧渔其利焉倘人人兑支是本色径可不设而邉地无妨就荒又安所称屯盐表里也今后宜责成粮储郎中务时时稽察但有官攅兑支者尽法究处军人追粮一月商人罚粮一倍至因年谷不登遂欲改纳折色愈非祖制益壊盐规所当亟为禁戢若其依法输粮又当约束官攅无令掯勒使用如粮储郎中因循不行觉察依阿不能主持者臣部有闻特行叅奏庶本色重而屯垦有期矣一给库价稽查祖制商人输粟于邉官给仓盐二百五斤以酬其本名曰邉中海支后因邉商难于守候遂将仓钞转卖与内商行盐而内商不即承买故两淮设立库价每引先给二钱五分速使回邉辧粮至用引之时内商将应与邉商引价照数交还运库余银找补邉商立法甚善后因库价竟入搜括项内以致穷商守候经年盐粮逋负职此之故至于两浙库价每引二钱一分征诸灶戸不烦设处不知何以亦复掯给前据延绥邉商陈汝策等赴部控告已曾行文查给通未回报所当再为申饬以后邉商赍有完粮勘合并仓钞到司运司即将库价照数查给仍将给过日期并商名自变量备造清册送部如勘合投司而库价不给责在运司如库价已给而盐粮不完责在粮储聴臣部据实查叅庶邉商不得借口于库价之不给而逋负邉粮也一定交易两淮两浙俱有库价其长芦河东则邉商自与内商交易若非运长优恤邉商力为主持未有不受内商抑勒之苦者且邉商资本有限必卖得本年引价始纳得次年盐粮如内商不即交易盐粮何従办纳于是邉商有告退告减而规避不前者亦有本年盐粮踰数年方行完纳而逋负无算者合行巡盐御史督令运司如遇邉商仓钞到司内商即出见值承买若有抑勒短少即惩以怠玩之罪务随到随收亦令造册如前法庶可以鼓邉商之乐趋而盐粮亦易完矣一慎秤掣葢盐斤原有定额多带即如私盐秤掣亦有定期频掣即为弊政然必选委廉明风力之官监临验视则贿赂不行而夹带可杜乃闻近日掣盐之弊下官有托人居间而百计营求者上官有私受竿牍而徇情委用者常例之濡染不赀当场之斤重弗问秤掣祗循故事夹带宁有底止引盐之壅弊亦坐此是在巡盐御史执法秉公行文慎选以清弊窦者也一禁私贩夫行盐地方止有此数私贩行则官引壅此理势所必然者今盐徒充斥无处不闻而巡缉员役受贿通同甚且暗为窝顿代为递送凶恶无藉之辈既纠众操刃而人莫敢谁何官船粮艘之中亦恣意装载而人莫得搜索长芦淮扬之间此风尤盛往往蔽流而下至行盐御史按临比较不过扣各役工食作盐斤银两而公事毕矣是惟督率正官勤比捕役务令披根剔蠧无令漏网吞舟庶私贩自絶官引可通乎一重考成夫引中于邉盐出于海而通商销卖则州县事也凡州县之内无不各按戸口以派行盐之额果能设法督销则盐课何至迟逋乃有司视为不急之务以致私贩横行引额不完往往而是盐臣非不据实查叅臣部非不按例议处而罚者自罚升者自升亦何补于得失之数哉今后如盐引不完已经住俸降俸者虽遇考满不准给繇虽遇行取升迁不准起送吏部亦不得径与升转须俟销引完日聴巡盐御史具题开复所当重加申饬者也一重运官各运司新旧盐课岁入不下一百五十余万军需倚办闗系甚巨就中厘奸剔弊裕国通商总繇运使为政此非皭然不淄之操毅然强干之才未能胜其任而愉快者是理财尤以用人为第一义也乃迩来铨法毎于司鹾之长视为不急之官率授暮龄倦客为投老脱驾之乡即有贤者亦鲜优擢人皆视为不屑至于运同运副运判等官各有分职亦非闲散复与赀郎准贡为执母权子之地彼既藐焉树立人亦白眼相看甚非所以重盐官而充国计也今后运使务选壮年资浅廉能素着之官两淮要地尤以甲科贤者居之佐贰以下亦须正途出身俟有劳绩一体优转则羣贤布列而庶政聿修在此举也以上诸欵多诸臣之已言臣不惮再为敷宣间有诸臣所未言臣又不嫌稍为推广伏冀圣明采择勅下臣部转行盐政衙门着实举行将见盐法常通盐商辐辏商人既借输粟以射盐之利自不得不借垦田以便粟之储屯盐表里之良法其复见于今日矣

　　清查九邉军饷疏

　　题为谨陈九邉军饷之数并陈年来不足之因以答睿命以便区处事臣于崇祯元年十月十一日恭过文华殿召对皇上因九邉军饷不足面谕臣查昔年兵马几何钱粮几何今日兵马钱粮几何因何不足据实奏来臣因备陈出入不敷之数皇上又命讲求长策臣叩首承旨而退窃仰皇上莹精治理鋭意邉防虽在琼宫绛阙之间而神游九塞念轸三军葢未尝顷刻忘也除辽左新饷臣另疏披陈外其九邉旧饷臣查厯来案卷近年犹可掇拾远年多致沦毁大抵就中増减多寡之繇无可考订而数目则册籍可寻臣心阅手披较前量后窃见我祖宗朝养兵之制有官兵而无主客有民屯而无年例自月粮増厚也而主饷费自征调不常也而客饷费自民屯废弛也而京运费查国初洪永以来兵共计七十九万余马共计二十六万余年例止四十六万余万厯年间兵共计六十万余马共计二十四万余年例则増至二百七十八万六千余见今崇祯元年兵共计五十八万余马共计二十四万余年例又増至三百二十七万八千余葢兵马之数日减而年例之数日増大非祖宗之旧坐致供亿之艰此有余不足之大闗键也又尝稽之典故询之老成咸谓国家空匮之患已伏于丰亨之时国初殷富远莫及矣万厯初年海内物力饶裕民力寛舒邉腹俱有积贮诸司亦多葢蔵因兹富庶之休顿开冗滥之渐有以兵而靡饷者有非兵而靡饷者京支冗费渐奢邉方滥觞益甚兼以征哱之费用过一百余万两次征倭之费用过五百九十五万四千余两征播之费用过一百二十二万七千余两铺宫典礼之费用过三百六十余万两节年添进买办共享过五百余万两延至泰昌天启年间军兴孔棘日増月盛年例银项岁多神祖时至六十万京支银项岁多神祖时至二十余万在昔累朝休养之余犹有老库可供搜补今老库竭矣有冏库可供借贷今冏库亦匮矣浸假至于今日搜无可搜借无可借以不可继者醸祸于异日而以无复之者贻害于一朝不足之故诚非旦夕之所致也至于每岁额设京邉太仓钱粮近年以黔饷题留割去太仓二十四万又以直省召买辽豆借动京邉三十余万是以入数渐缩厯传太仓四百万者今仅三百一十余万即事例之添补为数几何出数渐奢厯传岁出三百万者今至四百五十余万况额外之繁费尤难枚举出入之额相悬襟肘之形尽露曩时则壌之赋海内以全力赴之今则加派辽饷暗损京邉非不镇日催攅而瘠土终难尽完各邉日日尾泄臣部日日壑填即令点金亦穷况止有此数哉臣与同官司属每每聚族而谋冀幸得一长策少效持筹惟是今日公私交困利孔尽矣如税契缺俸盐课等项昔为邉饷用者今以杂项尽填辽海凡新饷设处之名目往往与旧饷相侵谁复留有余不尽以待今日之搜求者原额不敷终难神运鬼输揣时度势咨访舆论惟有节用一策为今日对症之药约计节京支之浮费可助饷者十一节邉镇之冒滥可省饷者十五在京支如京营内供召买等项有浮溢往例者容臣执奏裁省圣明在上宫中府中俱为一体当不作差殊观也在邉镇惟有勅令督抚自为综核其有因事设兵事已而未罢者亟行清汰又如各邉客兵原供不时征调之用比岁征调稀阔而仍循例请饷是不可量议裁节乎所愿中外在事诸臣同轸国恤共济时艰渐塞漏巵之窦顿反量入之经又举民屯两政次第而修明之国计其有瘳乎臣谨约畧兵马钱粮大数并详陈不足之情开具揭帖进呈御览伏惟圣明澄詧幸甚

　　清查辽左军饷疏

　　题为通查辽左缺饷之因畧陈兵马可裁之状仰祈圣鉴用备永圗事除九邉旧饷另疏披陈外乃若辽左兵马征调四出头绪丝纷不可以额数计也自天启二年始有册报部大约除班军外额设官兵多不过十一万有竒马骡多不满四万上下每年月饷等银二百六十余万实时有増损亦无大悬絶今则日益不同矣总计闗内外官兵一十三万三千五百八十五员名马骡二万二千八百四十七匹头每岁月饷所费近三百万加以海运招买运价用银一百三十余万蓟宻永津新兵月饷用银九十五万一千三百余两共该用新饷五百二十余万此出数渐多之因也以加派论昔年额派省直新饷五百二万二千九百余两年来蠲免留用实减新饷银二百二万九千一百余两而所存加派新饷遂不满三百万之数矣以杂项论天启二年原坐派银一百八十余万而省直承认者仅及其半接年题留银二十七万三千二百两毎岁所入杂项仅六十余万加以新増盐课及铸息等项大约近三十万合之犹不满九十万之数总计加派新饷杂项新饷仅得银三百九十万此入额渐少之因也年来水旱不时加派不无逋欠搜括频仍杂项亦复虚悬固宜积至今日遂成不可支持之世界矣臣昼夜圗维为目前计止有速催外解补完缺饷以安兵心以便裁汰之一法为长久计止有缩兵就饷剂饷蓄兵宁使饷赢于兵毋使兵赢于饷之一法此外而欲神运鬼输无米巧炊臣万万不能也目今督师袁崇焕总督喻安性蓟抚王应豸皆矢鋭意清查谅必大有裁节以副宵旰之念无俟臣赘一词者也此外若真定恒山营之新兵河南磁州营之新兵山东东兖营之新兵非战非守止备应援然亦久不征调矣先是臣部一再请裁而当事者徒以难于解散为辞夫库蔵如此其匮乏也榆闗如此其疾呼也皇上如此其焦劳也恐诸臣亦不得坚执前说虚糜耗费无底止矣夫逃亡事故何时无之若使缺伍不补则亦可以渐销此一策也新兵固宜清汰旧营亦当整饬若使旧营缺额即将新兵补伍是亦一策也苐患奉行之不力耳臣以驽钝误叨任使又蒙皇上临轩俯询故竭其狂瞽如此然亦岂敢自谓长策哉谨将数年闗门饷额増减数目及加派杂项银两免留项欵开列奏闻庶见臣部缾罍之罄原非无因而诸臣裁汰之思定不容缓矣

　　申饬差规疏

　　题为申饬差规以杜奔竞之风并讲求节省以佐理财之议事窃照国家之在今日军兴孔棘财用不赡致厪圣明宵旰靡遑臣至不才承乏度支督率司属百员中外五十余差共为分理责成譬之一家之中臣其家督而司官其亚旅也若呰窳不饬乏率作于平时纷挐渐臻致决裂于一旦则臣之罪大矣臣部司官才品原不同科途辙亦非一致器使均难偏废部务实有成规惟是奨恬抑竞臣部先后申饬备矣无奈人情趋浓避淡申饬未几旋且驰骛而跳越焉非任情陈乞则转托闗说此官箴之大玷而有道所羞称也始于觊觎终于抢攘甚且以流谤玷堂官廉隅之谓何能无令人廪廪乎臣自受事厯稽成宪一切司属差委查照俸序悉禀至公刻立差单俾承行该司按俸请差仍列十三司掌印姓名于后以次画押与众共之则臣虽欲私芘一人而不可得各官虽欲踰躐一人亦不可得将自息其奔竞之心矣迨受差后各宜氷蘖自将漏巵是防一意汰冗黜浮积少成多庶几补缉军国一二匪令朘商剥解为清朝作聚敛之臣要在砥躬简下为国家杜虚冒之端年来京邉军饷入不当出中外皇皇匡济靡术既无财源可开惟有节流一法但能视国如家留心节省则纎毫涓埃之积何遽不为泰山沧海之助哉及查署部差规疏内有仓库羡余搜括之名不宜竞一欵遂使各差司官皆以羡余为戒禁不敢报果尔则公家自有之赢余祗以饱私营者之囊橐究令苦心综核执法劳怨之人将与悠忽干没者同类而共视之果于国计官箴有当否葢均一羡余也用以希恩固宠则不可有用以急公营职则不可无在巧伪者虚开揑报类捕风而捉影则不宜有在清谨者铢积寸累果充庾而贮库则不宜无此不可不辨也且如内外诸仓一粒一勺皆民脂膏兼以漕艘转运之艰官旗输赔之苦縦有斗头附余量槩扫积均宜作正支销奈何以供燕会之繁缛而塡官攅之溪壑乎则司庾宜慎也新旧二库最闗军需大计能厘一分之弊便裕一分之储凡遇收放出纳务宜以权衡禀之于法不宜以低昻聴之于人仍候满日果有赢余従实开报慎毋入之重而出之轻积之多而报之少则司库宜慎也各邉粮储原选廉能甲科充之辖千里之専城制三军之腾饱藉令酌济有法立见节省不赀倘识闇而不能剔奸品污而不能砥节非预支滋弊则招买虚縻清议在前三尺在后可无畏乎则司饷宜慎也闗津税常人视为膻涂贤者视为畏地商课既有定额差竣不宜短少然借口以恣朘削而使人共为怨讟亦未得为贤也要在有才有守不吐不茹恵声大孚于商贾而国税仍见其充赡斯所称廉能之吏矣则司闗宜慎也此外一切小差不期于议论之多而期于担当之勇不贵有慷慨明作之迹而贵有程功见効之实即如解银各邉至琐细矣旧例押解为数颇多近止领银二三千两即骚扰驿递以行而在京守候领银者仍是彼中官役大非政体今后无论本部及别衙门解银各官多则二三万少亦不下一万无徒以皇华之使为昼锦之地也然臣尤有请焉臣部十三司郎中员外主事等官厯俸及瓜期者自应一体序迁以示激劝祗缘臣部前此曽有正郎久任之说遂槩行寝阁臣履任三月未见量移一人势同积薪人鲜朝气恐亦非政体之平也敢因酌议差规节省而并及之

　　遵例自陈疏

　　奏为遵例自陈不职乞赐罢免以重计典事窃照崇祯二年系京官考察之期四品以上例应自陈伏念臣繇万厯二十年进士厯任郡理郎署藩臬督抚留宪留计洊至今官滥鹓班于四朝未树尺寸赧鹈濡于九列无禆涓埃比岁投老山林业感时艰而郄步顷兹承乏版部复荷鸿慈而赐环拊躬则奚啻负山矢志而仅同仰屋丁中外告匮之际每赋杼轴以疚心值东西多事之秋恒虞癸庚而惊魄八埏之民生日蹙噢咻未见多方四方之水旱频仍拯救总属无备几拟将勤补拙终觉力短心长间或遵成宪以効劻勷若核民运疏盐法理屯田即鼠忧周回竟何能禆益军国亦尝奉睿谟以供鞭策如汰虚冒谨考成清庾蔵虽黔技尽殚曽无繇少荅圣明上贻五位之焦劳而顶踵靡効下滋百僚之忧惕而惭腼实深智浅才疎奚取庸庸之尸位衰龄病体徒羞碌碌之备员此臣所为抱氷兢于五衷而甘鞶禠于一日者也葢今之急须而极窘者莫过于财赋则今之溺职而当黜者莫先于微臣伏乞皇上将臣罢归田里别选名流以充任使庶臣免旷官可避贤才之路国无废事聿臻富强之休将考察之功令丕彰而止足之分义亦明矣奉旨度支重任卿清慎练明克称厥职宜益抒猷率属以裕国计不准辞

　　辞免太子少保新衔疏

　　奏为天恩过隆微分难安恳乞圣明俯容辞免新衔事崇祯二年正月二十九日吏部题为考满事奉旨毕自严着加太子少保仍管户部尚书事钦此臣惊闻宠命不胜感激不胜惶恐念臣一介迂儒六卿备位循省薄劣惭负髙深顷者考满届期幸免罢斥乃又叨蒙鸿渥洊陟崇阶臣何人斯而沐浩荡逾涯一至此耶臣闻易凛覆餗诗戒顾后诚谓髙位不可以冒居而膴仕未宜以虚拥也臣昔待罪津海治饷而兼治兵量移留都司宪而复司计嗣起今职愈荷殊恩适值中外艰虞不觉襟肘尽露三载碌碌总属臣子供职之常寸衷惶惶揣无瑰琦可纪之绩业逭幽黜复晋官衔此真非望之福而殊常之宠也矧今内计在迩正式序于清汰而俾庸劣如臣者竽旷典而玷峻班是冒滥之端实自臣开之臣滋惧矣臣用趦趄难前逡巡却步伏望皇上俯察愚悃特免新衔俾臣仍守旧官少圗后効庶鹈梁无濡翼之讥于分获安而鼷河有知足之饮受恩无既矣奉旨卿司邦计茂着猷劳加秩示酬宜即祗受不准辞

　　题报发过邉饷疏

　　题为措饷已竭绵力节省尚无定画谨陈元年发饷数目并请中饬核饷明旨以祈共襄军国事国家财用量入为出者度支之经也酌盈济虚者通变之权也左支右吾者补苴之陋也国朝邉饷在祖宗时制用以经无忧不足自军需取给于太仓而虚耗伊始迨京支渐溢于常额而横费日滋是以始乎经既乎权卒乎陋渐至今日遂成一顾此失彼朝不谋夕之景象矣臣谨按太仓出入之数省直田赋正杂课银岁入原止三百一十余万两加以事例又可得银十余万两内除割去辽东旧饷二十万两外岁入仅得三百万两岁计九邉军饷及内供官俸京支京营米折布花并各镇抚赏共该银四百二十七万四千二百二十余两以所入较所出实欠银一百二十七万四千二百二十余两顾此额定数也而灾荒屡告逋负频仍则入数多寡又难定焉查崇祯元年一岁之内臣部拮据督催除旧管二十九万两外所收旧逋新増各项搜括共得银二百八十二万七千余两又益以钦发帑金三十万两共成三百四十一万两而入数满额几无遗孔矣及查元年一岁之用除内供官俸京支京营米折布花并各镇抚赏共享银一百二万六千五百六十八两三钱又加登极皇赏二十万两皆其必不容已而酌量以给者也乃其最急而难需最奢而难省者无如九邉月饷故臣所拮据而首务者亦莫先九邉月饷当派发之时臣每惧无以满呼庚之望而塞司计之责乃年终一总计之又合六七两年一互较之共计天启六年发过九十七万七千九百八十两天启七年发过一百二十七万二千八百一十四两崇祯元年发过二百一十五万四千五百四十余两而蓟抚新经裁省银三十一万不与焉若合所裁省则九邉所欠仅八十一万有竒夫太仓止有此数耳重以圣明之责成而催科始渐有起色加以内帑之接济而馈饷方稍逾往日呕会计之心竭海内之力分天府之蔵加以新库老库协力那凑不过如是臣部私心自揣似可稍逭溺职之愆矣讵意时势愈艰遭逢愈苦在宣大山西方虑鸱张于塞外在延绥宁夏又患阑入于套中且秦晋一带赤旱千里灾伤异常盗冦蜂起所在见告原设民运俱丝毫不可问亦一大劫数矣蓟宻永昌一带岁事幸不甚荒然而窥伺蓟永之报月无虚日宻迩辇毂惕心衣袽需饷又至急焉昔年急辽而九邉皆缓其后九邉之内有所急仍有所缓而今则无地不急无处可缓矣乃臣部处会计之艰难而各邉循请讨之故事尽危言以相逼且藉端而卸过动以神祖末年迄今拖欠之数为言且以槩行找补接年未解之数为请夫以出入相提而较臣部但能补葺当年固己幸矣而能顿及远年旧逋乎各邉即有従前压欠但求目下逐月得饷不啻足矣而可尽补昔年积欠乎每有狂逞疎虞之事便思诿责缷担臣部则臣之肉不足食而臣之要领不足供斧锧矣従此竭蹶従事以供嗷嗷枵腹之众固矢竭驽钝将惟力是视然而窃有请焉各邉原有踰涯之额臣部别无点金之术近经廷臣条议臣部详查俱奉煌煌明旨一则曰兵减饷増是何缘故目今大阅未竣务要着实清核再则曰督抚诸臣悉意讲求逐一清核勿得有溢原额以便给发已经臣部走檄宣传谅已远近俱到清核一着臣不啻蒿目望之如瘳病之参苓也蓟抚三十一万之裁省方期共底厥成延抚二万之奏报似犹存乎见端至于他镇殚精料理岂其逊美他人顾乃宜报而久不报者何也臣每平心熟筹目今军国俱匮在外咎内部之缺饷在内咎各邉之虚靡以相持开交诿之窦而以交诿成相尤之衅臣愿与诸臣一反锢习交相劝勉在外则多方节省催征以就缩在内则多方措处灌输以就盈以各尽成共肩之局以合力济同舟之事庶出入相权酌济互施邉方鲜虚悬不偿之债臣部靡无米强作之炊矣

　　请会议邉饷疏

　　题为兵饷岁供不敷权宜补苴非策伏祈勅下廷臣会议以求至足之计以定经久之规事邉饷至今日而匮极矣臣部至今日而难极矣宣大密迩门庭军储已乏浩费何支蓟宻近联肘腋兵力素疲骄养难继秦晋时值灾祲患切震邻设防设援坐靡无穷而无一不求之臣部也假令出入之数不甚相远臣犹可多方调济不虞原额之不敷至一百一十余万也臣即尽瘁拮据不过及于额设而止如民运则申饬矣京邉则考成矣近又疏理盐法覆核民运矣仰藉天威功令有赫积玩积逋之习渐觉振起然而分内之经营无当于分外之设处不足者仍不足也故崇祯元年发饷过二百余万葢已无余力矣乃有发过十之七八而责臣部以全完者又有见年全完而责臣部以积欠者邉疆虑无不缺饷借口同朝虑无不大义相督亦尝于臣部一设处而深长思耶左军而右民既已敛怨于地方顾此而失彼又复觖望于邉庭实难无中生有何以在诎举盈说者谓自辽难黔难继起兵连祸结十年不解军兴供亿岁至千万此真国家三百年来所创见者海内物力公私有限捉襟露肘无足深讶噫是固然矣然伏思以天朝之大四海之富征输所至随发随尽朝不谋夕是何景色回想祖宗朝粟红贯朽陈陈相因民不加赋而军得宿饱者夫岂异人无亦天地之财自足供天地之用臣等智尽能索其所为议生议节者尚未尽其术乎若止因循支撑不于此时另作一畨商量别设一畨讣处徒以空虚予府蔵以呌号予邉镇以督责予臣工以焦劳予君父如封疆何如宗社何此臣之所以忧心如焚而寝不贴席食不下咽者也矧我皇上宵旰筹划诸臣悉心共计者无如此一事且众正盈庭饶桑孔之心计抱刘晏之经纶者岂曰无人臣主计无术远不古若既不能夙储不涸之仓又不能广谘长久之计臣之罪也故今日愿以臣部匮乏之情与在廷共见之并臣部措处之方与在廷共谋之也伏乞皇上轸国家之维艰恤臣部之独苦勅下九卿科道约日会议各陈所见或条奏御前或揭送臣部聴臣等细加参酌孰为不刋定画孰为目前急着具实入告速见施行庶九邉有鼔腹之时而臣部免尸素之愆矣

　　题议主客兵饷疏

　　题为谨陈邉饷主客之额以圗节省足用之策事窃惟方今军兴孔棘财用匮乏圣明虚已而咨长策盈庭抵掌而谈节用况职掌度支者敢不竭知毕虑而徒付之无可奈何哉就臣所朝夕讲求得一最耗靡之大端最节省之要着则军饷中之客饷是已夫各镇主饷之外又有客饷主饷者计口之需也客饷者不常之用也总计各镇客饷已一百九万三百余两矣客饷之费不一其大者则有征调之费迩来征调渐稀即循例分防入卫者用亦有限而支放开销宁无九实一虚事故扣存宁无报一漏二至于以主为客调遣不离本镇何以行坐兼支此不可议节省乎其次则有抚赏之费今宣大抚局方殷势恐难惜小费至各邉叩欵无日而奸弁仍居为竒货此不可议节省乎又其次则有召买之费贵贱相权本折相生原属善政今则髙抬时估従中侵渔巨万金钱半供飞销此不可议节省乎又其次则有修筑之费夫一劳永逸工作岂成年例且估计报成冒破更自多方此不可议节省乎年来臣部按额题发而法阻于综核各邉计数责偿而情惮于清理不分孰主孰客谁知用少用多及至给发难前尽以危词恐吓不曰枵腹待毙则曰瞋目语难此为主饷言则可耳其于客饷何与焉臣度今日之财用至不足之中各伏其有余而以根究无人遂尔埋没于因循徒使拖欠虚靡中外开一互诿之端而成一相沿之局亦谁思其究竟哉请及今亟定节省之着以后臣部发饷先尽主饷其客饷必不可已者各镇督抚预行造册奏报勅下臣部磨算无弊方行题发各镇仍于季报内详细开销或虑期或周折解运迁延各镇不妨于主饷中通融支散客饷解到抵补庶在各镇明明白白用之有实臣部直直截截省之有名而百万之中可以节省过半矣至于主饷仍合民屯兼本折而定经制务为长久之策永垂可守之规亦筹邉裕国之上计也

　　初次乞休疏

　　奏为国恩未报臣病已深恳乞圣明俯准休致以延残喘以重国计事臣本至愚极陋无所比数迩岁卧疴林壑业已絶意仕途不意误蒙圣恩起之田间授以司农重任顷者三年考满又蒙加授官衔仰戴鸿恩天髙地厚真非捐糜顶踵所可报称奈臣素禀虚弱服官三十八年俱刑名兵马钱粮之重而臣天性认眞不敢一毫自暇自逸惟期事事必躬必亲殚精竭力而后无憾用是元气受伤心血尽耗须发早白牙齿多脱厯任屡经告休非一次矣自顷承乏今职以来适值军兴孔棘财用匮乏自觉力绵而任重惟是将勤以补拙方矢夙兴夜寐蚤入晏出督催外解灌输九邉少释宵旰于万一不意福过灾生顿至染疾沈笃臣自去冬饮食无味酒肉俱不沾唇痰涎壅盛咳常不停声犹望愼旃药饵可望痊安不谓医人见臣上焦有火投以寒凉之剂致臣脾胃益伤泄泻大作自本月十九日以来洞下无数饘粥不入口者数日昨二十及二十二两日召对臣闻命扶掖而入万分矜持屏气踧踖未至倾覆而召对之际声陡出不能自禁臣惶怖欲死则衰病委顿之一验也近复延医傅懋光杨世京等胗视佥称忧虑伤心劳倦伤脾目今春月肝木气旺致克脾土若非谢事静摄药饵亦难收功夫臣以六十余岁之躯而患脾胃虚损之疾斯其势诚危而其祸诚难测矣人臣事君期于致身身之不保将于何致矧臣部钱粮枢纽案牍殷繁决非僵卧私第偃蹇床褥之夫所可办理假令政务尘积丛脞招尤即以瘝官溺职罪臣亦复何及所闗国计诚非浅鲜是用披沥血诚直陈于圣明之前伏祈皇上念臣真衰真病毫无矫饰准令休致回籍调理别选贤能强健之臣以襄国计臣倘得苟延视息固仰祝圣寿于万年即令溘先朝露亦永戴隆慈于九京矣奉旨卿综国计敏练周详拮据勤劳朕所鉴悉军兴需饷正赖料理岂得请告勉力任事以副倚重切勿再陈

　　详陈节欠疏

　　题为遵旨详陈节欠各边年例数目以候圣裁事崇祯二年二月十二日恭遇文华殿召对皇上命臣查奏节年拖欠各边年例数目臣查国初设辽东宣府大同延绥四镇后益以蓟州宁夏甘肃为七后又益以山西固原为九今则宻永昌易俱列戌矣延袤万里守卫碁置故土著之兵不足而増之以调遣民屯之饷不足而増之以京运葢各邉京运之发端在正统之禩正国计富饶之秋邉臣于年例之外藉端请讨者往往不乏主计者亦往往曲徇孰知空虚之根已种于此矣迨嘉靖庚戌之后军兴日棘用饷益侈不惜倾累朝之积蓄供九邉之宿饱至嘉靖末年遂有出入不经之弊矣又厯隆庆万厯数十年间朝那夕凑此裒彼益年支一年畧无余地至四十六年辽东发难竭海内之力以徇之四十八年黔蜀称戈又割西南之赋以従之而京邉愈不可支年例愈不可继矣此所以节年积欠虚悬而不能补也今各邉奉旨清查尚未就绪而按数索偿之奏牍日渎宸聪以致召对之顷仰厪明问臣谨将节年负欠各邉年例数目自万厯三十八年起至天启七年止共该银九百六十八万五千五百七十一两七钱三分一一开列细数上呈御览夫以前代全盛之时库蔵充盈东西无警尚不能尽完邉饷况迄于今三空四尽辽饷黔饷供亿几六百万海内之物力几何太仓之岁入几何既索新饷又补旧欠臣愚点金无术其何能分身而四应乎则惟有拮据于见年以姑置此旧欠而已伏惟圣明裁詧施行 

　　再乞休致疏

　　奏为病困阽危痊可无日再恳天恩速赐休致无误国计重务事臣以积劳染病具疏乞休荷天语之春温觉寸心之氷凛戴鸿恩之高厚拊眇躬而局蹐当此羽书旁午兵骄饷诎黼座宵旰策饷筹兵之日臣愚误承拔擢备位度支正宜従在廷诸臣之后矢鞠躬尽瘁之节有始有卒圗报圣明何敢言去何忍言去苐臣泄泻之后脾气大伤口舌生疮饮啖减少头目眩晕步履艰难葢精神日惫一日形骸日瘠一日而膏肓亦日进一日矣臣自承乏今职策驽钝以率司属宵旦经营日无暇晷尚觉心力难周圗维鲜効而今且病矣数日以来虽勉従卧榻之余佥押日行文牍料理出纳钱谷然而堂署之间閴其无人题覆章奏多所寝阁已非明作励精气象矧九邉之远九州岛之大其思虑筹划所不周不到者多矣政务渐见尘积职掌愈觉瘝旷谁司度支而令若是虽蒙皇恩浩荡圣度包荒欲尽犬马之微长不遗剑履之旧物顾皇上朂臣勉力而臣力不従心矣责臣任事而臣志难帅气矣本欲遵旨不敢再陈而负乘惊心首丘注念又势不能自禁矣方今英贤布列师济盈朝臣如九牛一毛沧海斥鷃何取于羸病之躯而筦大农之重任乎且臣又于病中伏思臣部财赋非全裕充物时也在内则入少出多一发辄竭其病为虚怯之症在外则逋多解少催督不灵其病为痿痹之证在脉络则挽运苦辘轳之滞而开之难给邉如尾闾之泄而节之难其病为结轖沈痼之症臣之日夕疚心神劳体病殊多坐此夫虚怯痿痹结轖沈痼种种诸症财赋先受之而臣身复受之其何能以病己病也従来病者投剂无効则欲别延良医对证胗视如臣司计酌济无术窘迫益甚此亦圣明遴才医国之时也而况臣委顿尫羸曽旦暮不保而竭蹶难前耶伏乞皇上轸念国计重大委非病夫可以虚拥速准臣愚休致回籍遴选贤能以充厥任则残喘得苟延于顷刻而国计亦稍舒于耗匮矣奉旨军储正急岂计臣杜门乞身之日卿素急公当即勉出体朕忧邉筹饷之意不得再有陈请

　　三恳休致疏

　　奏为衰病委顿瘝旷堪忧三恳天恩俯准休致以重国计以全晚节事臣因积劳成病医药罔效前二月内沥血披诚再疏叩阍未荷俞旨臣拊躬局蹐不胜战栗因思天语煌煌军储正急更无急于此时者一人朝夕励精百执事夙夜匪懈臣独以衰颓病废不克强自撑持以供厥职固谊所不敢出亦心所不自安也三月初旬恭逢前星弥月普天同庆举朝嵩呼臣何人斯偃蹇私寓于是扶掖勉出趋跄班行之间奄奄病骨万分难支方拟再干天聴忽有蓟镇鼔噪之变方寸彷徨拮据措饷席藁待罪未敢称病幸赖浩荡鸿慈不加督过兼以请旨会议将借嘉谟以足兵食奉命祈祷欲得甘霖以慰黎庶皆臣职分内事真有不容中辍而他诿者用是竭蹶经营忍死以待无奈福过灾生舛错踵至如布花月粮等项不能督催司官及时给发则精神不能照管实臣瘝旷之明证矣臣以奉职无状自分难逃斧钺又蒙皇上贷朽拙而惩司属转谴责而为奨藉戴此天地高厚何辞顶踵捐糜惟是君恩愈渥臣心愈惕谁司统率谁总持筹循省溺职有腼面目焦心殚力寝处弗宁而臣病愈深矣入夏以来饮食减损形骸骨立痰火喘嗽百病交集步履艰辛举止颠蹶纔一披阅眼昏如雾而目竭纔一批荅手足酸麻而力竭纔一筹划五内怔忡如醉如痴而心思竭夫人臣事君惟此身耳无疾而以为有疾者诈也有疾而以为无疾者亦诈也臣之病体支离在朝大小臣工亦无一不耳而目之矣而臣贪恋崇膴夜行不休将无滋顽钝而辱度支乎当此钱谷殷繁羽书旁午庚癸之呼所在见告即令年富力强者当之尚懐丛脞之惧矧以衰病垂毙之人悠悠忽忽不蚤引决未有不日见废弛者也误身而转以误国臣宁有死所也哉今会议藉诸臣条奏已经题覆祈祷赖皇上精诚频沾霡霖而臣病实不可瘳矣虽欲不再为陈请而不可得矣夫鞠躬尽瘁死而后已臣平生心识之老马反为驹不顾其后扪心循省臣未始无自知之明也伏望皇上怜臣病危原非假托罢归田里俾遂首丘别选贤能以司国计则公私兼得而生死无憾矣奉旨卿经理国计日急军储近方集议剂调期有补济何乃又申前请着一意料理以副倚任慎勿再陈

　　祭告社稷复命疏

　　题为复命事臣因夙疾未痊复被人言顷于六月初九日具疏上恳天恩俯赐休致疏已上矣复于本日见礼部题祈祷雨泽例该祭告社稷伏蒙圣恩钦遣臣行礼臣念时日已迫未便控辞改遣祗拟届期力疾行礼乃本月初十日复有平台召对之命臣以潦倒指摘之余方恭聴皇上之罢斥既不敢腼颜以对君父遂不克匍匐以入朝班非故为偃蹇也然而私心之惶悚甚矣至于钦遣之巽命在先社稷之祭告最重分无可诿义不容辞臣谨斋心力疾入坛未明行礼幸于事而竣矣谨具疏复命并备陈下情伏惟圣明鉴照俯赐矜宥微臣幸甚奉旨知道了部务烦剧卿廉勤端练朕所夙鉴速出供职不得再陈

　　奏辩求罢疏

　　奏为微臣据事回奏原无隠护敬剖心迹仰祈圣鉴并赐罢斥以明国法以重言路事臣于本年四月十八日接内阁揭帖今早皇上文华面谕陈良训疏叅王应豸剥饷欺君王应豸原报节省五十七万余两是实是虚果否即是扣除八个月旧欠军饷功罪不可相掩卿等传与户部奏来臣随具疏上闻内开罪抚王应豸报节省新旧饷银五十七万余两臣合算之止节省银三十七万六千二百九十一两五钱有竒是实其浮报节省银一十九万二千七百零八两五钱有竒是虚遵上传也天语辉煌职掌攸闗臣义不容缄默宁敢借申明钱粮之题目为罪抚缷过哉续奉圣旨据查王应豸节省浮报已属有欺其不职致变尚有余欵不必以哄谕捐饷拟罪是罪抚如山之案已在圣明睿鉴中矣适従邸报见巡闗御史方大任有抚臣罪案不一一疏末语侵臣其不满于臣者则臣原疏有云蓟抚所报节省原在未发之中非见省已发之物然省得一分则臣部可少欠一分是彼得其名而臣部并受其实等语而疑臣巧为应豸解夫臣就饷言饷非敢为应豸解也九邉旧饷为数颇多臣部年来积欠亦复不少彼俱以未发者为厯过实数请讨不已今既具疏裁汰则未发者可不作欠于后来至新饷则系当年停发者其所浮报节省臣部曽力驳之不少假贷若实在节省者而亦槩为抹杀将何以服其心查圣谕内原有果否即是扣除八个月旧欠军饷臣部于八个月旧欠见在陆续凑给即前鼓噪时所发十七万皆是物也凛奉明命虚虚实实自当明白具报而敢含糊上闻乎至于应豸激变臣前疏未所云抚驭乖方或别有罪案当还之公论俟之执法总不敢于职掌外多置一喙其为应豸解否原疏具在何能逃圣明洞鉴臣于应豸原系同省异府道里隔远素不识面当此疆事决裂之日交章指摘之余而臣祗奉上传拘泥职掌不能引嫌固辞以自守其硁硁之素诚无所逃于愚鲁之罪然臣精白一心自盟有素真可仰对皇上共质诸臣而毫无委曲其间也若果枌榆情殷军国念薄如台臣所言则臣当万死矣是用不得不畧陈原委剖白于君父之前伏乞皇上简臣回奏原疏鉴臣有无欺罔并怜臣病苦余生罪过多端亟赐罢斥放归田里以为大臣庸碌之戒以申言路发摘之明即我皇上天髙地厚之弘恩也奉旨王应豸节省银数卿据实具奏方大任疏论偶及不必介意言去

　　题报蓟宻兵饷疏

　　题为重镇兵粮事畿辅重地军士云屯臣待罪度支实以措发月饷为职昕夕兢兢日不暇给计臣所给发者较往岁不啻过之虽旧逋未能立辧而现月亦觉粗支即蓟镇军兵前三月鼔噪时臣部给发新旧饷银共以十七万计通算似可足支四月今云止领三月鼓噪之后逃亡必多又新奉明旨清汰亦未见一字言及而索饷之牍日有闻也总之军骄已甚别无约束制御之方惟靠多发月饷以为豢养牢笼之地耳即云给发三月是真自鼔噪后仅逾两月岂尽荡费而遽有蠢动不安之象岂従来数年积欠必须今日尽补而后快于心哉当此春夏之交外解中断秦晋各邉处处告急其不能独供一镇一隅明矣然外而督抚即称军心动摇内而圣明未免焦劳注念臣部又安敢秦越视之而悠忽置之也万不得已百方那凑以充三镇之用匍匐竭蹶支撑目前固微臣之分义宜尔也然臣窃有请焉夫各镇按月授食似亦少敷而蓟门一带离信諠哗动曰不足则督抚之频为代请与军士之疾呼狂逞者亦惟是旧欠耳旧欠之所自起久矣假令前之人现月给发应无旧欠惟前之人不能现月给发而以遗臣臣现月给发矣而又责以完旧欠臣岂有点金之术欤且臣匪有所靳而故难其完也臣稔知其皆实厯过月饷也假令臣拥不涸之仓而颛奉蓟门于以讨军实而销积逋鬯皇仁而慰羣心臣即捐此顶踵岂敢有爱乃额饷而既缩矣呼庚呼癸章满公交车往时臣部缓宣云秦塞而圗闗宁今并缓闗宁而圗蓟门矣臣之牛马拮据鞅掌补苴固自无所辞责而督之立辧旧欠臣即负罪而力不前总难令军心之属厌也譬之庖人然庖之不治而使待哺者磨厉动色嗔目语难贻主者忧庖人有余戮矣顾庖人数米而炊其实且乏米也能为本日之食足矣而又兼为先日之食待哺者本日无缺食足矣而又望以兼补先日之食即重呵谴责庖人恐无益缓急之数也今臣所处不幸类此伏计督抚重臣当必别有懐徳畏威之感孚用鼔有勇知方之大义者若徒借口索欠日为哓哓恐九邉之积逋不止蓟门一镇尤而效之其又何诛伏祈皇上俯鉴臣部措饷委无遗力谕令各镇军丁此后不论京运民屯但一月有一月之饷便足糊口而不得尽取偿于京运亦不得尽责望于积逋其累年拖欠姑俟寛裕之日再行补发庶觊觎潜消反侧渐定而臣部亦可藉以措手矣

　　四恳休致疏

　　奏为微臣狗马之病日深日惫力疾不前谨冒罪四恳休致以遂生还以免误国事窃念臣自入春以来忧劳成病两疏乞休未荷矜允迄于入夏有病而过丛生有过而病愈剧以万不能支之身任万不易胜之事心血呕尽徒滋颠蹶恳切陈情又复蒙天恩勉留于是臣情愈棘而臣词已竭矣适值皇上精诚格天臣奉旨有谢雨之役又北郊在迩臣分当陪祀护跸遂忍死力疾复出供职矣惟是衰病之躯遇劳辄笃脾胃之症触暑为剧顷自闰四月二十八日入署斋宿料理积案夜以继日泄泻故疾辄尔复发迨五月初二日北郊事竣且变而呕吐下痢矣扶掖归来呻吟一榻不觉惴惴性命之忧夫皇上之留臣非为其忝居九列姑示以优隆体貌已也必谓军储正急料理需人意臣精力尚可竭蹶病势尚未困惫也微臣祗承上命致身事君非仅従三尺起见姑恋此荣华富贵已也必谓遭时遇主平生竒觏苟时艰之可効吾何爱乎发肤也乃军国实未有济病势已难复起而犹以一息尚存借口尽瘁而重负乗之羞则臣今日之罪案也且臣驰驱仕路业经三十八年齿踰六旬精血尽耗忧劳煎烁久病失调固已委顿之极无复支持之理见今泄痢交作形骸骨立饮食不消倍苦哽噎医家佥谓元气虚弱此病在本而不在标断非药饵可冀奏効若不谢事静摄将成劳瘵翻胃之症虽卢扁无所施其技倘不蚤自引决惟有奄奄待尽耳葢皇上所以勉留臣者为军国计冀老马犹堪鞭策而臣所以力恳皇上者亦为军国计知驽力终难远到是以虽感高厚之恩戴知遇之隆而终不敢以垂毙之躯冒鞠躬之谊者臣之自揣固甚明也伏乞怜臣危病量臣苦衷立赐骸骨使臣生死无误军国之憾即以身填沟壑有余快矣奉旨度支重任朕方眷倚忠猷岂但优隆体貌卿既忧边急饷政当勉力筹划何乃辄以病请着即出视事慎勿杜门致稽部务

　　五恳休致疏

　　奏为臣病愈危臣职愈旷五恳天恩速赐休致以无悞军国大计事臣庄诵明旨伏枕叩头不胜感激不胜惶悚既奨忠猷复朂筹划何春温也既戒杜门又饬部务何秋肃也顾臣前此亦尝勉矢葑菲夙夜在公无奈时乖命蹇福过灾生天实限之人且奈何臣自初病以迄今日倐已匝旬委顿已极全无起色见今赤白洞下脓血淋漓狼藉污秽无复人理饮食尽呕骨瘦如柴所未登鬼录者仅呼吸毫发间耳葢泄痢亦人所时有也惟以衰年久病者当之则九死一生之症也臣先是杜门虽在病困每每延见司属商搉政务裁决公移日行不滞未尝以病为解而今呻吟床褥跬步为艰蓬头垢面其奚能晋接冠裳神昏力竭复不能料理积案此而望之摅一猷献一画其将能乎此而责之无杜门无稽部务其又能乎瘝旷若此将安用之抚心循省臣罪深矣此臣之所为痛心腐首而不能顷刻即安者也度支非卧疴之官膏肓非易瘳之疾万一皇上不速赐玦必俟犬马贱躯一旦溘先朝露臣即欲恋皇上不可得皇上即欲留臣亦不可得然后幡然更始选贤任能恐后时已久而悮事亦多矣谁妨贤路谁误国计以至于此是臣生无微劳而死有余辜也臣有死不瞑也是用五恳天恩蚤赐微臣休致仍亟会推以重邦计则臣虽死之日犹生之年也辰下各邉兵饷虽称匮诎臣仗皇上威灵竭蹶凑泊亦觉少支目前恐有疑臣为畏难避患而托病求去者请乞皇上勅令法曺临臣私寓验臣病势若敢驾无病为有病饰小病为大病者臣请先受欺君之罪愿甘斧钺之诛奉旨卿体力强健偶恙易痊何遽连疏亟请大臣急公不辞劳瘁伫即勉出勿再控陈

　　六恳休致疏

　　奏为恋阙徒殷沈痾难起六恳天恩乞赐休致以免重误国计事伏念人臣遭时遇主就列则倾心委任乞退则温语慰留覆餗已见而不督其过衰病已极而不厌其惫有君如此奚忍负之区区躯命不思捐以为圣明报岂复有人心者哉犬马犹知恋主蛇雀亦复衔恩而臣连疏亟请恝然决去是以人而不如物也惟是捐躯而有济于国则事君致身之义也捐躯而无补于时则贪位固宠之谋也臣筹之熟矣臣顷泄痢经旬垂絶数四比虽渐止而元气虚弱之极形骸瘦削之极镇日僵卧一室纔出延见司属则倾覆随之矣终朝偃蹇一榻强起披阅文移则眩晕继之矣今揣势固无生理即幸生宁有健时臣片晷杜门则诸司羣吏总成暮气经旬谢事则科抄部牍尽蒙积尘军国大事何堪耽误尔尔乎臣病既因部务不获调摄部务复因臣病不获料理微臣一身处于不进不退之间所系犹小国计万种介在若弛若坠之际所闗实大臣为是如坐针毡如负芒刺诚有瞬息不能待而引去当力决者非敢规私便而辜主恩也真见国计重大举倥偬匮乏之任责膏肓沈痾之人即勉强撑支其何能办令苟且办之而苟且应之到底祗成一误臣以病而误国计皇上优容一病臣而究至于误国计均非算之得也矧今师济布列精明强干百倍于臣者固不乏人惟皇上之所使何用此尫羸骨支者俾之自误且误国乎伏乞圣慈垂鉴臣病委笃臣去难待刻期放臣生还暂令亚卿摄署速遴才望推补庶国计付托得人而臣亦觉生顺而死安矣奉旨卿司计劳苦朕所鉴知既奏偶恙已渐痊准调理二三日即出理部务不必再陈

　　会议邉饷疏

　　题为会议已经宸断立法务在必行仰祈圣明申饬中外同心共裕国用事臣以邉饷匮乏仰屋无策赖在廷诸臣协恭之忱各抒硕画臣等谬加参酌条列四疏仰尘睿鉴我皇上权一时之缓急酌百年之利弊可否一经圣裁行止定为令甲复谕臣部彚册颁行中外务求画一天语谆谆欲禆实效毋托空言其所以计饷者亦何周至而深远也臣于明旨允行条议内反复斟酌其间确有实据可济目前军需者如班军折价加増榷额停修仓厫板木改折此已有额数而但须征解者也如増加盐引搜括杂税南马协济修衙银两牙行换帖凑解纸赎议捐公费河濵滩荡吏农班价寺田起科裁革冗役清汰虚冒生祠变价贾税酌征殿工冠带京东水田此未有确额而犹俟查覆者也总计凡二十欵然非取之民间亦非増之额外不过那缓以就急裒多以益寡举向来耗蠧于无用之物力一转移间便成九邉之丹膏耳臣部沿门持钵似强人以太难顾原非得已也若求者势如救焚而应者竟作画饼是臣部能议而未必能行中外即勉强奉行而不能凑手如国计何哉及查臣部従前会议业非一次其成命甫颁旋即废阁者多矣臣所以痛心往事而熟筹于将来也况圣断凛然既破筑室之谋舆论佥同须济公家之事愿诸臣各化成见缓急相闗臣之罪戾或藉此以少逭矣臣虽病困垂死旦夕去国而九邉军饷之匮乏未尝顷刻寘诸懐谨将奉旨允行条议诸欵彚成一疏恭进御览合候命下刻刋成册颁行各该省直更望皇上叮咛申饬内外同心应商确者商确应承认者承认务令不敷军储早有着落早定画一傥有以空文支吾者许令臣部执白简以绳之危疆幸甚臣愚幸甚

　　转饷画一疏

　　题为转饷有至便之术司钥有无弊之法恳乞圣明着为画一以平出纳以利挽输事顷者臣以病困乞休情词几竭未蒙皇上允従虽病体支离尚思积诚补牍再请而感动天聴未知何时则臣养痾待命之日皆旷职悮事之日而臣罪愈不可赎矣用是不爱一息尚存之顶踵为皇上圗涓涘之报即举一事画一筹而委顿焉足以不恨葢自臣受事以来内虑仓库之匮乏外忧九邉之脱巾无刻不讨国计而圗维之已幸畧有次第而又仰赖皇上宠灵命廷臣集议吁谟入告见今刻布中外极力督催臣自是可免瓶罍之耻负乗之咎矣而就筦库之事得一最便之法为臣所熟计而至约同属所力行而见效者尚欲仰恳皇上着为功令使共遵守则委解兑支之法是已兑支者借库为持平而不従库受出入者也出入之际为轻为重为迟为速无穷之弊伏焉葢解官苦于内收之重而中实多濡染监督苦于外解之轻而中或索赠耗即在外饷司亦借口于部发之短少而遂乗机扣除即有贤者不免随风而靡总之皆牢不可破之弊也臣为此扼腕久矣欲涤其弊惟在兑支良以兑支则虽有出入实无出入轻重无所容其私迟速不得任其意即有库内奸书猾吏亦将穷于伎俩之无复之解官不必别有鑚营积棍不得恣为包揽而称兑自公转运自捷矣奚以明其然也葢太仓钱粮十八充邉饷者也新库钱粮尽数充邉饷者也今外解一到各镇委官环向争索随时给发犹虞其晩非若举盈之时发不能尽尚需贮库者也毕竟归于委官之手何必复入筦库之手臣自受事之始因见挂欠之多即将新旧二库法马比较相同合为一式有稍重者即加挫磨计新库每一千三百两减去三两四钱太仓每一千两减去一两又通行各省直藩司饷司但有法马轻重不如式即令请发更换又立様银之法每解银诣部时用银四锭较勘平准作为様银外兑内兑以此为则正欲使内外分数毫发不爽以便于兑支耳若能率繇无弊中外血脉自相贯通决无彼此隔碍偏轻偏重之患亦无往昔挂欠成千成百之事矣其法外解一到一槩不收入库一面呈堂派发一面即唤解官委官会同巡视科道当堂面兑登册入鞘实时起运其银锭稍轻者仍令解官找补解官原有添搭水脚彼亦无辞傥原锭稍重些须者不妨作正支销行文知会则濡染不期絶而絶赠耗不期清而清矣然后通行督抚饷司知会既系解委自兑饷数充足而犹借口库折出示短少者是饷司直以其身为射的耳至于羡银之说曩时固亦小补然钱粮止有此数解者既不可多求领者又不可少与此物将奚従出不几为浸渔者藉之口耶今但斩断葛藤全用兑支一法则此太仓新库之羡余即为国家节缩计正自不必垂涎耳此法立也一便于解官二便于监督三便于饷司一举而三善备焉将洁已奉公者固因以明素心即不然者而法行已久难以私更如蓬之在麻不扶自直虽有贪墨桀黠之徒亦无所用之矣此真拔本塞源一清永清之术也臣虽在病困窃见圣明注意库蔵郑重钱粮而军储邉饷所闗尤巨故従床褥呻吟求其实实可行而永永无弊者举以上闻于以少答髙厚稍逭瘝旷未必不在此举也

　　七恳休致疏

　　奏为屡疏乞骸未允人言突至堪羞七恳天恩立赐休致以遂苦情以全晩节事臣顷以脾胃虚弱泄痢濒危沈痾难起六疏乞骸不啻唇焦颖秃势迫词穷矣明旨谓司计劳苦朕所鉴知是直以推心置腹之恩待臣也又限调理二三日即出理部务是又瘝官旷职之諐惕臣也臣用且感且惧有不敢以顷刻淹者惟是臣病已入膏肓岂调理数日可愈部务大费撑支岂衰残微臣克堪政拟再申前请忽值圣躬深居邃摄遂不敢造次渎陈矣比接邸报见协理詹事府事礼部右侍郎罗喻义有大学见行之制书必不可毁一疏疏未数语有感于黄发之无愆欲慎重刑名钱谷而致慨于今之钱谷主者为尸居余息之人此真救时药石而于臣尤实获我心臣累疏自陈不如礼臣之一言代冩也臣之负乗溺职不胜厥任皇上虽心鉴之而犹姑优容之臣屡疏乞骸皇上若谓或有矫饰而未之允今礼臣之持论如此是可以占人情之同而臣之非揑辞托病避难偷安亦可两相印证矣且礼臣负宇内重望旦晚当膺大拜留心国计此正其嘉谟嘉猷入告我后之一端也皇上即不信臣言又安可不信礼臣之言也夫皇上之谆谆留臣将为军国钱榖计乎则臣衰病昏瞶之余其不足以补苴时艰审矣必待庚癸遍呼丛脞滋罪臣縦万死不足赎其如社稷何将为微臣功名计乎人臣致主止有此身而廉耻者尤立身大防也今以极衰极病之身夜行不休以致愆尤日积渐来指摘之口即皇上曲加悯念亦不能为臣地矣葢臣颓龄笃疾不堪鞭策负恩误国私心廪廪旷官若此一宜去辰入酉出拮据部务交游觌谒一切报罢疎节若此二宜去姜桂鄙性至老弗移嘱托情面槩难曲徇不合时宜如此三宜去目今皇上励精圗治诸臣莫不精白承休劻勷国计岂患乏人伏乞皇上电臣累疏旁采人言鉴臣苦衷全臣晚节立赐休致蚤令回籍则所以赉臣者实多臣惟有戴皇恩于无疆祝圣寿于万年已耳奉旨卿任事勤敏部无留务且精力健盛心思周详国计方切倚赖还加意料理奏内旁及之言不必介懐

　　辽饷出入定额疏

　　题为辽饷出入定额事该臣看得辽饷出浮于入自天启三年前任尚书李宗延具有辽饷亏额已多一疏已积缺额一百八十六万有竒简查旧案年年告匮甚至缺额二百余万昨岁臣部复奉圣谕查造简明文册约畧其数亦缺至一百二十五万有竒臣初受度支事心窃忧之而不能无疑一疑其缺之数何以倐多条少也再疑其入数缺矣何以出数仍归足额不至如旧饷之积欠累月悠悠难结也今荏苒承乏已及一载局中滋味甘苦自知见前此年分闗镇请饷之文有此月多而彼月少此月少而彼月多者是此月已不知彼月之数也有逐月请讨业已如数兑发而复于数月后申请找补者是此月尚不知此月之数也不能计月何以计年故册内皆言约数况乎约数之外如所谓犒赏行粮廪盐等项名色纷纷不一而足益以省直多事借留不常而欵项愈游移矣缺数之倐多倐少者此也省直开征旧饷多在本年秋冬而新饷成例于本年冬月即预征来年春月银两如本年冬饷不敷随即以春月预征银补之是本年透用明年之饷也新饷叅罚较严故带征银两亦多零星解到以应眼前之用是本年追用往年之饷也勉强支持全恃通融接济况前此内帑充盈每遇陈请辄沛发数十万又北直召买以辽东旧饷之故动支京邉相抵多寡不等而诸臣为国筹邉多方建议如临徳二仓改折除拖欠行催外亦已先获十余万之用且各处逆贼变产等项时蒙皇上允发充饷凡此皆在新饷入额之外者也辽饷之缺而不缺者此也臣初不得其故而心忧及深试之得其故而忧愈甚则以目前补苴终非长策耳兹幸清汰之后出额已减七十余万合盘打算岁出共该银五百一十三万八百八十六两有竒今殚累月之捜罗锱铢而积累之以崇祯三年为始岁入共该银五百一十六万零五百五十八两有竒较之出数尚溢额二万九千六百七十一两有竒谨造新饷出入欵项恭呈御览臣非能龥天雨粟龥地涌金也亦惟是额虚者实之则昔日悬空之杂项至今日而有着落矣额分者还之则昔日坐留之岛饷兖饷多用之登饷题留之广东盐课至今日而归固有矣额泛者定之则昔日之动用京邉新旧两持销算不决者题奉钦依以二十万为凖矣额有不得用于今年应催解于来年者如南京之事例赣州之桥税无容聴其久假矣诸如此类备载于各欵之下以见昔日尾闾漏巵之所自去今日竹头木屑之所自来总之仗皇上之威灵赖邉臣之清核督饷台臣之商确筹量及在廷诸臣之蒿目借箸臣始得因端而穷其绪按数而勒其成耳此外尚有南京牧马场租先年暂借工部助工今应归还臣部充饷又抚按公费一项地方肥瘠相悬设处难易亦异若以部派悬坐之额责其全完恐终不得之数也似应仍行省直抚按酌量时势认定额数以便催解亮诸臣忧国急公必无敢以虚文应者今尚不敢列在入额之内姑俟认额以后凡有解到另欵贮库以备三韩不时之需又据省直开报旧岁免觐一项共该扣路费银九千六百七十一两应令照数解部臣亦不敢列于入额之内葢三年一次原非常征免觐多寡亦无定数合俟朝觐之年凑充五年再闰之饷亦便计也従此以往但得省直诸臣忧封疆之忧心皇上之心设法措处无轻议借议留竭蹶催科无致日逋日欠庶新饷缺额两字不复以厪宵旰之懐而臣部亦得藉手竣事与斯民休息于轻徭薄赋之天可计日竣矣

　　石隠园蔵稿卷六

　　●钦定四库全书

　　石隠园蔵稿卷七

　　（明）毕自严 撰

　　○疏三

　　库贮将竭疏

　　题为库贮将竭敌氛未息臣部忧危无计龥恳圣明速赐鉴裁事自闻儆至今已五十日矣索饷之檄急如星火屡厪明旨令臣措备接应毋致匮乏臣实司计敢不惟力是视顾臣所能者酌盈以佐虚那寛以就急若已虚而无可酌极急而无可那而欲使臣点铁成金无米为炊臣计划无复之矣当羽书初至之时臣夜召筦库司官发解冲邉及蓟宻昌易等处月饷计可二十余万葢欲资戌卒之饱腾收扫荡之竒功则垣墙既固门庭自可无虞迨夫遵城不守飞骑薄城外解邉输南北梗塞不知各镇庚癸之呼何如而臣即鞭长岂能及马腹哉患在门庭城守为重约京营登陴游防之卒以十余万计援兵以三万计新兵以二万计日费不下万金而将来者尚源源未巳也昨太仓管库主事冯世熙揭报空诎之形臣已据实入告蒙皇上许臣新饷旧饷通融支发并借别项凑给今合新旧二库已共发银九十余万两所存库银仅十余万两而臣部廊库所收各衙门捐助银项随收随发约有八千二百余两不与焉以五十日军兴费近百万而驱剿尚未有期区区见存十余万金不过足支十日粮耳兴言及此心胆俱碎窃思臣部钱谷一铢一粒皆仰给于外解虽屡奉明旨着臣行催并令经过州县设法防护然都门以外行旅久断州邑快壮仅百十数村落居民强半逃亡而欲责之护解钱粮以达京师臣知其万万不能也夫库蔵既如悬罄外解又属西江幸旦夕解严则可不然此城内外十数万擐甲操戈之士臣部连日供亿若奉骄子且惧其有后言如一呼焉而无以应不惟臣身未知死所而国家之祸将有不可言者矣臣不得不早为披陈仰请圣裁速为议处者也臣草疏甫毕又据管库主事冯世熙呈称太仓额设军马钱粮按月而索时刻难稽外有各项杂支头绪纷沓亦必循例而应今库蔵空匮已极而索银者时诎犹欲举盈职不得已曽具揭遍投欲将俸银一事少需时日候淮课到日补完尚未知肯见谅否惟是卫弁诸人素有布绢二季俸银旧例布俸在本年十二月支绢俸在次年二月间支今各弁亦备城守遂统欲领出职已那给布俸共支过一万七千四百余两而各卫弁尚索绢俸不休查该四万一千余两诚恐供应不前而纷嚣难杜也该臣闻此益用不寒而栗合无请乞明示凡一应官俸及诸不系军马钱粮一切暂需时日以佐军兴之急诚为便计亦可以稍救然眉于万分一耳奉旨兵饷急需尔部严催外解权宜设法务期接济俸绢等项依议传与各衙门知道

　　钦奉上传疏

　　题为钦奉上传事本月二十三日奉上传户部军兴城守粮料等项一应本折钱粮支放总撒数目详开具奏钦此臣随行文各仓场司官各管库司官各坐门司官暨各城専管援兵行粮司官彻底造册以便彚奏庶几军兴支用之数臣部供亿之苦可备达于宸聪矣惟是头绪多端未可咄嗟清楚以仓场言或给城守军士或给赴援兵将或解运或面给或派东而西领或派甲而乙领至繁杂也以管库言或廪粮银或米折银或盐菜银或熟食银或运价银或籴买银亦至繁杂也以坐门各官言或城军米或门军米或煤炭钱或姜椒钱或本折间支或先后补给亦至繁杂也以専管行粮各官言或就便兑发或收贮续发或有请辄给而营伍倐移或张受李粮而支应难拘亦至繁杂也伏祈圣恩俯寛数日容臣分头督催星夜攅造上尘御览抑臣于此窃有感马师行粮从原属正理兵食相剂何事不济而无奈援兵怯敌毎先借粮料缺乏为辞臣部堂司相向陨涕耗尽心血以供转输需米豆则以米豆应需草束则以草束应需熟食■〈火其〉炒则以熟食■〈火其〉炒应东呼则东应西呼则西应倐东而西倐西而东则转环互运以应但得运至城头缒至城下使兵将无言便为至幸如闗宁一师隔两重城墙以应其急米豆堆积如山垜口溜放如水尚以缺乏屡厪圣懐及至溃散抛至城根者不可数计带之马上者尽撒沿途如满桂一师闻其将出迎敌臣遣司官督放粮料未已复偕臣同官侍郎曺珍亲诣城头督放止冀饱腾不敢拘拘额数而该镇犹数称缺乏及至行后米豆堆积煤饼狼籍臣亟谕専管司官清查而事属隔城防守为难终多抛弃又徳胜永定二门先后两次共发银一万两恐其出征日久聴其权宜支用今满桂不知下落须俟同行将领归营方得查其作何开销总之援兵情事臣部艰危处处皆然而两营其最也凡此一颗一束谁非皇上金钱臣部膏血倍蓰支放尚难必其有余昼夜肩担半尽付之无用言念及此不禁刺心即如草束一项挽运艰难已蒙圣鉴稍有车辆不继稽迟时刻者臣每大声疾呼自分必无死所而百计济之间有人力骈至运发稍充者饲马之余半属爨具矣臣且奈之何哉臣奉职无状军兴罔效姑俟敌氛稍息方敢蒲伏阙下候皇上斧钺之诛兹因清查钱粮数目不觉艰苦下情娓娓欲溢犹婴儿痛楚不禁号呼于父母之前也

　　再议收买疏

　　题为遵旨再议收买料豆事该臣部题奉旨这派买豆地方并价银动支俱依议豆系目前急需如何至冬方完还着另议具奏臣窃照军兴以来一切本色惟料豆措备最艰臣方身尝其苦攅眉莫继幸皇上谕臣通行山东河南买运以广积贮臣岂不欲其朝受令而夕报完顾臣职在度支官称民部国计民瘼难分二视侧闻去岁夏秋之间畿南及中州二东多苦旱荒田野所收必无厚蔵又况津门海运料豆亦派省直收买兵火之余耗费颇多召买之檄一下豆价必至腾贵将厚偿之则难在官将贱售之则苦在民且以数万之豆而转运自千里之外脚力所需亦复不赀当此三空四尽之时州县设处猝未易办兼以豆之为物不堪久贮稍迟数岁易致红腐故留一半于十月以寛其力征一半于三月以遄其期葢揆之事势不得不如是耳庶几催科之中稍存抚字之意使畿辅与中州二东数百万生灵谓皇上虽倥偬军务犹不忘寛恤至意则人心益固内治而外自宁矣奉旨依议行

　　司计罔禆疏

　　奏为司计罔禆瘝官自惭谨据实投劾仰恳圣明罢遣以无悮军国事臣以葑菲庸才谬膺度支之寄适当匮乏屡觏艰危臣事事従实行去件件従头做起矢心竭力仰报圣明絶不敢畏难苟安即衰残多病与死为邻亦不敢乞骸自便无奈敌患突发黔技益窘扪心自省积戾多端有不得不自陈于君父之前者方未有警报之先九邉缺饷在在脱巾臣裒益调剂陆续接济虽积欠之相沿已久而勉强补苴惟力是视不敢诿也迨直薄都城之下援守兵马一时鳞集虽事出不测急遽仓皇而多方支应亦惟力是视不敢缓也迄今敌氛未息需饷愈殷中外环呼远近待哺既需月粮又需行粮既急本色又急折色外解当风鹤之余尚裹足而不前邉镇丁用师之际多大声而呼庚其难其危更有万倍畴昔者即令长才处此亦当束手况谫劣衰残如臣曽一筹之莫展宁能胜任而无忝乎且臣自闻警以来宵旦经营凡九旬于兹矣手不停批目不停览昼不得食夜不得寐今已心血俱枯昏瞶健忘寒裂面而不知其楚齿摇落而不知其尽肢体委顿动须扶掖狼狈光景万目共击臣即欲振刷撑持而有所不能矣以极衰极残之人担极重极大之任复遭极艰极窘之时稍有不继动千军机虽夙夜在公不辞劳瘁而筋力殚竭鞭算安施五夜抚躬且悚且愧谁司国计而令匮诎至此窃恐溺职已甚补过无期与其终悮军国不若先请谴责葢臣一身之存亡生死不足惜而国计之有无盈缩大可忧也人知臣不如臣自知之真人劾臣不如臣自劾之悉方今九列多贤尽堪倚毗伏祈皇上俯鉴臣力绵弱臣病阽危臣罪深重臣言迫切亟赐处分或念臣拮据微劳与之罢斥速推才望大臣一员接管劻勷以足财用即不然置臣法曺従重议罪以为司计无状之戒苟有利于社稷臣虽死瞑目也奉旨卿典司国计承平亦当竭力况兹大敌临邉军兴旁午正须大破积习实圗干济何得投劾自便

　　再疏投劾疏

　　奏为军兴黔技已穷才薄瘝官自惭谨再疏投劾恳祈立赐谴斥以自为宗社大计事臣庄诵明纶仰见皇上念切兵氛忧先军饷其所以责臣者实所以寛臣也臣即犬马无知敢不俯竭绵薄仰副宵旰惟是财用一事国家命脉苍赤脂膏胥兹攸赖故周以冢宰制国用汉以丞相调军食葢其重也本为天下第一大事今又为天下第一难事是必得天下第一流人而用之始能胜其任而无忝如臣謭劣非其人也自闻警以来迄今五阅月矣内搜而帑蔵罄悬则虞空匮外催而轮蹄络绎则虞骚扰臣虽刻刻不敢释懐究竟事事不能应手向犹刻意筹划今伎俩已穷徒觉心血之日枯向犹黾勉拮据今筋力已竭徒觉手足之无措上不能追九府五币之法阜财而奏理次不能继铸山煑海之术富国而强兵葢臣之所可殚竭者鞠躬尽瘁之心而臣之不能増益者官天府地之财邉兵之枵腹未已而援兵又复待哺月粮之捉襟未已而行粮又复耻罍烽火无容姑待不妨以额内之需供额外之求而正项将何抵补挞伐方在殷繁急须以有备之储应无方之用而逝波従何取盈顷臣奉旨条议非不智尽能索终觉零星补凑大类剜肉医疮不但媿经国之远猷亦且虑焚林之滋议矣近见兵部职方司郎中周梦尹有招兵正以无兵加饷正以无饷一疏内称戸部催饷十一人出风霾竟日等语臣捧读惭媿无地自容是臣之颓龄绵力为臣独知所自信而臣之寡才薄识又为旁观所洞晰者也古人固有不加赋而才用足又有回箸算鞭而钱流地上者臣何敢望万分一也方今财用委实告诎军兴委实不敷臣既一筹莫展四顾茫然岂容尸素而取国事为尝万难虚縻而惟好爵是恋古称国家闲暇及是时明其政刑而必先之以贤在位能在职今虽不可谓闲暇而烽火渐远政造物者假我以桑土绸缪之会也及今择人而急圗已为后时若再妨贤而废事嗣将何补异日匮乏滋甚戎务决裂即治臣以失机之罪亦何救于宗社安危之数哉且臣阅厯中外荏苒几四十年率多邉鄙抢攘之地而素心拙性每事皆従实做去销耗既久困惫转深兹又加以数月之彷徨桑榆暮景宁复如昨痰嗽每不停声步履更多艰难自入春月眩晕时作心神溃乱捉笔数字辄有谬误计此钟鸣漏尽之年宁有几许光阴即承平无事亦止足当裁况戎马生郊敢因循误国惟是敌未出境谊难乞骸此臣终不敢以病请而惟以罪请者也方今圣明在上耆硕盈廷政不乏心计之臣可资倚毘恳祈皇上重念时艰急筹大计将臣立赐罢斥仍重加谴责以为瘝旷溺职之戒速选才贤用充任使但使国计有禆臣即伏草野而加斧锧有余甘矣辰下部务方殷臣未敢晏居私寓见今扶掖署中药裹自将区区血诚期得请而后已葢原従国家起见而非敢为一身一家之计谅日月照临之下当必有以鉴此也奉旨军兴浩费司计需贤卿殚力甚劳诚心干办一应兵食方赖持筹何得辄有陈请

　　比例陈情疏

　　奏为骨肉沈寃未雪庆恩覃布无方谨哀鸣下悃比例陈情仰丐皇仁事臣胞弟自肃滥竽辽抚兵变陨身揆厥衅端实因缺饷维时邉吏计臣互相閧讦屡烦廷臣会议皇上独持宸断削臣弟生前官阶以杜邉臣之口实镌侍郎王家桢名籍以明稽饷之祸胎臣愚自伤教弟无状分当引罪复何敢置喙今时日渐久公论渐明敢冒死一言窃念臣弟为国捐躯分也而身死无名则夜台不无饮恨为法受过义也而罪疑従重则肺石未免蒙寃试思羣乌合荷戈之士积饥累月虽慈母不能有其子在抚臣又安能有其军嗟乎拥新饷四十余万视疾呼若罔闻知署部计臣既坐此落职矣而说者犹谓变有别因不过缷担之浮词与夫旁观之左袒耳岂事悬两是而法可互移乎哉试阅饷臣钱士贵闗臣王会圗及饷司王楫等疏详陈缺饷情状是皆身居局内非语涉闻风者一段公案昭然覩矣夫论必久而后定功无微而不彰先是宁锦之役臣弟备兵宁前威名素着后以欵尝我臣弟愤激力阻既受命抚辽选将练兵不遗余力条议九欵首以絶欵为言嗣是出没锦杏之间臣弟先期收敛野无所掠未至宁远城下而退复督主客兵亟筑锦杏二城匝月工竣籓篱以固而怨亦用是兴至于安插降丁尤极苦心故没未两日而有大梁王寨之捷皆臣弟徙薪之成算也当时督师题叙巡闗勘功俱谓臣弟积劳难冺横被宜宣兵部题覆亦在叙录之列近接邸报王家桢以甘肃捷功已叙复冠带矣夫家桢前为甘抚后为计部者也司计召乱则裭之抚甘着庸则复之仰见圣明恩威原自转圜臣弟抚辽者也死于饷而有可原之情劳于辽而有难冺之功同为王臣宁悭一视且臣亦未敢径情乞恩已也臣幸逢册立大典伏读恩诏循例得晋本品勲阶一等锡之诰命臣自惟度支溺职屡次投劾方凛斧钺之诛敢冒司勲之叙惟是臣弟茹荼赍志死未瞑目遗孤三人俱在髫龀每家信来问臣塟期且云父职未复不敢归骸九原臣用日夜痛心有泪难挥窃效古人脊鸰之谊妄希圣明惟葢之仁愿以臣应晋之阶代复臣弟之官如谓前阶未足为赎查臣前岁二品考满蒙恩加授太子少保万冀准辞宫衔止存部衔以明国家之法以赎臣弟之罪而复其官俾令枯骨早得入土臣与臣弟幽明可质生死无媿是则皇上浩荡之鸿慈也

　　三恳天恩疏

　　奏为圣主鸿慈愈隆微臣病躯难効军国至重尸素堪羞三恳天恩速赐禠斥以无误封疆巨务事臣窃幸遭时遇主即葵藿微诚亦蒙睿照不遗惟是三覆明纶如谓殚力甚劳臣固不敢以劳为言又谓司计需贤臣又安敢以贤自居不贤而徒蔽贤者之路徒劳而未收劳臣之益故前此不敢以病请而惟以罪请耳乃臣则实病而病且甚矣臣之病非阴阳偶值之病乃衰朽不支之病也臣之病又非旦暮可起之病乃桑榆垂尽之病也皇上亦知臣支离之近况乎痰嗽连绵不已饮食减少异常步履徒次且而艰于前进跪拜将僵仆而不能振起在私衷每自悚惶即旁观无不诧异倘令逺方闻知不将笑朝廷之无人乎至于心血枯槁眩晕健忘以致丛脞差讹之事层见叠出即欲极力振励仰对我皇上天高地厚之恩乃暮气徒张真精已竭非但力不従心究且心随力耗而颓然自废矣皇上寛臣留臣无非以兵食浩费尚冀臣之持筹耳臣岂不知疆场未宁天恩未报非臣子乞骸自便之时而政惟此兵饷方殷干办无能一日苟禄妨才贤一日之展布一日悮事遗君父一日之宵旰诚百念回环而一息无容姑待者也故臣前疏中即以得请后已明告之皇上矣比者勉支二旬而残躯愈加困惫入夏以来劳火延上目苦昏瞶文移莫辨耳苦重聴人语莫闻神思愦乱筋脉拘急恰似气血殆尽而旦夕陨越者此等光景延喘未遑何能持筹部务重大宁堪废阁若臣明知误国而尚敢贪恩恋栈依徊不决无论清议难容功令难寛即区区良心岂能自昧乎哉谨额手呼天三申前请仰乞皇上俯念兵饷之需责未易胜衰残之久病非假托将臣速赐禠斥另选精敏心计之臣刻期受事庶会计当而财用足军国大计实嘉赖之臣即不能致身自効犹不失以人事君之微忱耳奉旨征调纷纭度支繁剧赖卿殚力干济前旨已明何得又有此奏所请不允

　　酌议征解疏

　　题为催解幸有次第额征宜遵画一恳乞特勅有司不得借口槩征重困穷民以溥皇仁以急正供事顷缘挞伐伊始供亿不赀致厪圣谕臣部开列各省直应解之数奉有俞旨已经立限差官守催讫但臣部所条列应催者元二两年之额解及三年现征之五分也夫两年之额解承平亦亟考成倥偬讵容缓视此固岁事所应办者现年之五分旧饷较往日似为创始新饷较往日止多征二分且时已麦秋即半完常赋亦非厉民况患切剥肤其谁无同仇之谊忍靳此维正之供也然实于崇祯三年内求完京邉之一半非强索于现年之外也第就现征计完欠未暇为压征计蚤晩也臣查新饷止有江西一省压征其余皆系现征旧饷压征地方较之现征地方稍多然臣前疏有那借措解一语正谓压征之难法当于现年中通融之也葢现年中不无存留可缓之钱粮稍一通融便可为预解之地即如河南山东压征州县崇祯三年应办二年钱粮然按籍而稽京邉不过十分中之三耳即以京邉五分而论不过十分中之一分有半耳其它王粮驿递河工仓粮廪俸工食等项尚有十分之七也若于七分之中那借一分有半以应压征之京邉不过一转移间而国与民两受其利实目前通变之微权也即曰钱粮各有欵项那借事或难行则通计一岁大粮止征一分有半而五分之京邉完矣若因预征京邉之五分而遂全征大粮之五分徒以征缮剥百姓之脂膏而以羡耗润巧吏之嚢橐是臣部所郑重而慎于一请者郡邑且借口而恣行无忌也究令士绅骇顾苍赤怨讟必曰朝廷何故一年而追年半之钱粮究将二年而完三年之赋税民何以堪命乎臣无所逃罪矣如预征十分之三専为毎地一亩加派九厘之辽饷而设也乃州县不加详审并正项钱粮槩行预征三分夫九邉匮乏臣岂不愿蚤征蚤解以救燃眉然民力有限竭泽难堪用一缓二乃为可继况乎开征自蚤解部自迟敲骨吸髓仅以供本地工食杂支之用可惜也催征不按定期则小民不知年分而在官寅拽卯粮之弊易生可虑也在相沿现征者止蚤征数月在相沿压征者且蚤征一年倘压征预征并集一时诛求更惨可悲也所当并行申饬者也微臣仰体皇上轸念民瘼之心每思勉圗节用爱人之法要当于催科中存抚字原非废抚字以催科当此悬罄反裘之时倍切杞忧纬恤之念伏乞勅下各该抚按及奉差官员申谕州县遵照原疏开去欵额元二两年刻期完解三年现征地方春夏先完京邉五分秋冬全完不得讳现征为压征其压征地方今岁止追五分之数若能通融那解者上也不则即行预征五分亦适如其京邉之数而止不得借口一槩混征明年大粮即径解邉粮及兵工二部钱粮亦不在预征之内其预征京邉五分仍俱寛至秋成于八月后报完果有新饷压征者亦如之若至明年秋月亦仅如今年五分之例而止不惟非全征大粮之十分亦并非全征京邉之十分于以定惊疑之众志而苏民困于万一如故违者许该抚按及奉差官员不时参奏庶官方慎而民力存旁窦塞而正额裕矣

　　请罪自陈疏

　　奏为微臣奉职无状敌儆负罪良深恳乞天恩俯赐谴责以申国宪事臣闻之主忧臣辱四郊多垒卿大夫之耻也非独分无所逃抑法实不容贷耳顷者天威挞伐迄以廓清实惟恃我皇上如天之福真所谓制胜于庙堂之上者也惟是原本始末在户言户扪心内讼微臣之罪真有无地可少逭者臣实司计不能裕国使士饱马腾预遏敌于塞上洵臣之罪及乎蹂躏近地以勤我各镇师旅又不能峙粻备糗椎牛犒飨作投石超距之气奏片甲不返之捷洵臣之罪左蔵瓶罄臣曽不能催儧外运源源日积俾冬春之转输几乎中断致厪圣虑焦劳洵臣之罪漕艘鳞集臣又不能预收冻粮先为清野之防即勉强拮据借手羣工幸无陨越而犹有被火之船见浥之粒洵臣之罪海■〈宀禹〉困穷臣又不能与天下以休息而使催差四出冠葢相望即输挽少集而民力竭矣洵臣之罪至若新漕尚若底滞未见更弦盐屯尚同筑舍未收实効于垣之役正虑经费不前铺墩之师徒令劳人借口凡此种种皆臣之罪臣真擢发不能以悉数而膏斧固有余辜者也且也各部诸臣有事半而更者有受事方新者微臣独以黔驴既穷之技终始戎作时愈久而罪愈丛矣各部诸臣有以罪而蒙斥者有以罪而蒙谴者微臣独以樗朽多戾之身屡荷优容恩愈隆而罪愈不可逃矣臣实有不可逃之罪而国又有不容贷之法臣一日窃禄位若冦至之承其羞也一日偷视息若鬼责之伺其旁也其何敢以负乗微臣而久稽宪典耶伏乞我皇上置臣于法以为司计不效者之戒庶玩愒之人心悚息于震叠而中兴之景运炳焕于新猷矣奉旨军糈旁午卿多方转运具见勤劳目今邉备孔殷分防练募正转输四应之时宜益加筹划俾饱腾奏绩毋乏军兴不必引请

　　四恳罢斥疏

　　奏为臣病阽危已甚臣职旷废堪忧四恳天恩亟赐罢斥以无悮军国大计事窃念臣至驽骀景逼桑榆才甚劣年甚衰而病又甚深自惟通籍以来迄今三十九年承乏中外厯任邉疆牛马奔驰久未息肩日积月累百衰尽见饮食日减脾胃不调时苦健忘兼多眩晕每至夏秋辄复増剧客岁七疏休致未荷皇上俯允嗣是都城戒严臣实承之计务忍死支撑委无一事一刻敢自暇逸入春以来饷务繁重病体支离臣复三疏投劾并请罢斥复荷明旨勉留责成谕以殚力干济臣虽庸愚困惫安敢不力疾供职勉圗策励敌骑一日未退靡敢再言乞骸以自附于臣辱臣死之谊今幸天威遐播亦既中外解严矣臣是以有微臣奉职无状一疏我皇上乃辄许以多方奨以勤劳又复责以四应望以腾饱知我皇上寸长必录而期望甚殷也惟是古称陈力就列不能者止従来久矣欲治兵者必先有饱满充实之饷而后可足兵欲筹饷者必先得精明强固之人而后可足饷而臣愚何如哉臣以衰病之残躯值兹军旅之云集黔技已穷杞忧未歇愁苦相煎时日淹久怔忡交作痰涎壅盛顷刻辄有遗忘几席旋生挂漏则智虑所不及政务所旷废者多矣且也臣部日进章疏日行文案虽各有司存而非经臣之心到目到手到何敢拜发不谓精血久耗双目赤肿畏日羞明流泪如注则文移之简阅为难右臂酸麻昼夜痛楚每捉三寸之管如发千斤之弩则案牍之批发为难足膝软弱步趋不前升降阶级须人扶掖则朝参之奔驰为难其它龙钟潦倒奄奄待尽之状不可殚述举朝臣工更无衰病如臣比者司农何官今兹何时而以龙钟潦倒之人窃据其间诚拊心知惧亦顾影自惭矣矧新旧额饷有限而军兴浩费宏多京卿渐次还朝而外解愈觉稀阔援兵俱动归思而行月任意要挟当此之时即令敏手亦费持筹而况臣之謭庸衰病者哉臣一身不足惜而所误国事者多矣目今在邉疆为刼数之终在国运为治平之始政及时整顿之机会而理财固本又第一要务先此犹得托于鞠躬尽瘁之义继是将不免有旷官窃禄之羞在圣明即曲为优容在清议必倍为诮譲是臣之所自知甚明望恩甚切者也是用哀龥圣明四申前请仰望皇上自为军国大事计蚤赐罢斥别选才贤于以充军实而资挞伐臣仰戴鸿慈如天罔极矣奉旨卿清慎敏练已屡旨眷留且邉防孔棘转饷维艰殚力运筹正资石画何得引疾频请着即安心视事不允辞

　　辞叙赉疏

　　奏为天恩隆重宠渥洊颁谨龥阍控辞以安愚分事臣闻忠勤者服官之大义义不可以私逃爵赏者砺世之大典典不可以滥得臣以謭劣待罪计曺拮据将瘏二载于兹惟是职在供亿夙夜冰兢期无失坠以逭罪戾属以皇威遐布光复城邑臣最不才得従阁部诸臣之后恭承恩叙奉旨畿辅敉宁在内运筹宣力诸臣允宜叙赉毕自严加太子太保赏银二十两纻丝二表里钦此臣窃不胜惶悚不胜陨越夫人臣列职一品则为崇阶蒙恩蕃锡则为异数不圗一介寒贱遭逢圣明滥竽非分一至此也忆昔变起仓卒屈指内外新旧主客官军几以二十万计仓库单虚馈饷殷繁朝索糗粮暮索赍镪彼征酪浆此征藁豆财贿既苦于不给顷刻又虑其难办嗣是敌骑渐远大兵愈集既辇负以供蓟永之师复航海以给闗宁之旅接济维艰呼吸生变臣于此时肝胆几碎迄今念及魂魄犹悸乃者得徼如天之福以有今日皆赖宗社鸿庆圣武布昭帷幄多筹三军用命若臣扪心固自不敢居功即臣揣分实亦无功可言且非独无功已也捉襟几于露肘既有不能先事绸缪之愆剜肉持以医疮复有不能后事劻勷之罪此即幸逃斧锧已属鸿慈况复忝窃宠荣宁堪冒昧以国家破斧缺斨之役藉为邀宠増秩之梯臣实痛之以军兴仓皇支吾之技得同战胜攻取之赏臣殊羞之以庾蔵三空四尽之时复有幸功蔽罪之举臣尤惧之况同臣协力者为左右诸臣代臣奔命者为司属诸臣一切踉跄竭蹶之状皆臣目击痛定思痛久思代陈犹嫌自明今诸臣多未收录而微臣独攘天功臣入质衾影何以自存出对僚属何以视息此臣所以局高蹐厚万万不敢祗承者也伏祈俯鉴微衷收回新命俾臣得以原官自効人或怜臣老敝放臣归田天之仁也地之慈也臣不胜犬马私愿奉旨军兴旁午转给维艰卿一力拮据成劳可念特兹加赉用示叙酬宜即祗受不必逊辞

　　召对认罪疏

　　奏为钱粮过厪睿虑召对倍切悚惶谨束身认罪以候天谴以祈慈鉴事窃念臣年力衰迈智虑短浅当此民穷财尽之时动见捉衿露肘之状黔技易竭蚊负难胜既不能地流泉涌资士马之饱腾又不能握算持筹寛圣明之顾虑臣职实溺臣罪滋深少发则以现支为压支而九邉之疾呼如故多发则尽入数为出数而京师之催解无存欲清钱粮先查兵马而督抚之确报杳然欲令月奏或为季奏而各镇之奉行不速葢前车既覆已坐知人之不明而后效未臻大彰率属之无状矣至新旧二饷司薛邦瑞喻思慥案牍旁午磨算稽迟今俱奉旨回话然该司官之罪实皆臣之罪也臣之罪臣愚犹自知之而况圣明照临在上乎今奉召对申饬侧聆天语之谆切仰服圣虑之精详无微不照无远弗届臣自揣疎愚迷谬真不觉补过之靡及措躬之无地矣谨束身认罪伏望皇上轸念四十年犬马衰朽驽钝稍寛斧钺之诛姑従禠斥之罚实天覆地载之鸿慈也奉旨军需正殷卿老成勤练还遵谕率属稽出入酌虚盈以佐国计不必代为引咎

　　开报军兴钱粮疏

　　题为奉旨开报军兴钱粮事查得军兴钱粮原因变出仓卒费属无经凡登埤而守列营而居者靡不仰给臣部以为供亿以故在本色则有给米豆刍束者有给熟食■〈火其〉炒者在折色则有给官廪行粮月粮等银者有给米豆草束折银者有给姜椒煤炭银者储糗不敷继以招买飞挽无术假以运价其间头绪不啻丝纷然臣当应接不遑手口交瘁之日已蚤虑有重复诡冒之弊于是转给者则属之各门司官自领者则隶之各营委官稽兵数则据枢部之开报核给发则取各官之实收其间通融本折衡量多寡酌豆价之贵贱而一秉时估参运价之盈诎而一规里道皆臣殚心悉虑握算持筹惟惧万一重冒有负圣明委任至意兹既承还悉心磨对之旨敢不倍为谨凛兼以日积月累自客岁十一月起至今岁十月终止已匝岁矣臣又行令各监督官细造清册前来臣乃复加查核照前欵项分查互对俾纷纭头绪为之一清且前此止报折色今则并及本色前此止算至崇祯二年十二月终止今则算至崇祯三年十月终止前此止及城守今则并及蓟门臣于此而追想臣部之苦真有笔舌不能罄者矣夫当都城戒严固已鞠躬尽瘁心血尽呕迨于既退之后妄意宇宙清明邉鄙宁谧勤王之旅可撒额外之饷可减而臣部亦有息肩之期也不谓蹂躏之余藩篱尽毁于是兴修缮之役増新募之兵而四方之入卫者且日増月盛索行粮索安家索月饷殆无虚日臣与司属朝夕措处左支右吾幸无陨越然已智尽能索瓶罄罍耻矣今在新饷库则放过银一百九十丸万六千二百九十四两铜钱五百四十五万八千三百在太仓旧库则放过银六十一万六千九百一十二两铜钱一百三十二万五千九百在本部廊库则放过银一万四千九百八十五两铜钱一千六百三十五万九百在京各仓如旧太南新济阳海运新太北新大军西新禄米等仓共运放过城守援兵口粮行粮米一十七万三千九百二十二石五斗马匹料豆二万二千四百六十四石七斗又京粮厅云南司新饷司邉饷司崇文门共买运过城守援兵马匹料豆高粮三万一千六百二十八石在明智台基北新安仁西城五场运放过城守援兵马草共一百四十七万五千三百五十一束葢军兴一日未已则有一日之供给而钱粮一欵未销即有一欵之清算未能点金而量沙祗有量入以为出诚不得不彻底通查一并奏开以祈圣裁者也

　　岁钥更新疏

　　奏为岁钥更新衰庸宜退仰控圣慈俯允乞骸别简贤能以襄国计事臣本沟壑断材甘心废弃遭逢圣明拔居钱谷之司臣愚不自量力老马为驹以手足之陨于岩疆而臣不敢缷以邉腹之视为怨丛而臣不敢避以二竖之呻吟朝夕而臣不敢休黾勉鞭策用圗报恩遇于万一然圣眷日深而臣之罪戾亦日积矣当此春回黍谷计典聿彰薄海臣工莫不陟明黜幽共仰维新之化而朝班之上乃有枯朽如臣謭劣如臣者尚不亟自引退无乃甘为顽钝蔽贤路而误国计乎向者奉职无状屡恳圣恩释放归田荷蒙皇上不加斧钺之诛许以桑榆自效臣以军兴倥偬主忧臣辱恐渉规避之嫌不敢坚意求退今论时则传烽举燧之渐稀论才非更弦易鼔而不可若臣之技能久己见于天下矣闾阎日困非尽有司之抚字乖也臣实无能休养撙节为四方培元气也庚癸难戢非尽阃外之制御疎也臣实无能洒恵流膏俾三军快果腹也従前条议非不连章累牍然皆集众思以待宸断所赖以支吾三载者非臣之果有纎长至于奉行又非不舌敝颖枯然皆赖明纶以警人心所惧于覆餗一旦者实臣之无容讳短矣况今邉境未平益以流寇一处蔓延则一处之兵饷祗有费而无补年例不足加以兵荒一日调援则一日之军储岂神运而鬼输入春以来眩晕时作僵仆堪虞虽心碎髯枯而黔技久穷曽何禆于缓急之数况臣木强之性素不谐俗昏惫之衷近多周章百凡纰漏絶少劈画抚躬循省真有不敢一刻安于尸素者矣我皇上赫然中兴安攘伊始非常之业必待非常之臣今在部同官及各衙门卿贰率多英妙敏练堪以重任皇上左顾而右盼且不胜收又何藉于臣之久试罔效者也幸免鼎镬得尽天年于草野将世世衔戴高厚有余荣矣伏乞皇上垂怜犬马准其休致特简心计贤臣刻期代臣受事军国幸甚微臣幸甚奉旨军储方急计务殷烦卿筹划详练精力正优何得遽有引请着即出安心视事用副委任

　　微臣衰病疏

　　奏为微臣衰病日深兵饷拮据不前恳乞天恩俯赐允放以无误军国大计事夫军储闗系在封疆而计务闗系在邦本此非精力素优而筹划详练者未易胜任而臣非其人也臣以蒲栁之资驰驱中外已四十年备厯艰险而臣之精力销亡久矣内轸民隠外供军储曲计而不能曲全两筹而未免两误而臣之筹划疎畧甚矣不意误蒙圣恩奨饰踰涯而臣拊心自揣未有当也近且寰海援兵之众经年不解蓟永新集之师招募未已军骄无餍急折色又急本色索行粮又索月粮每虞新饷之难继九塞待哺舍民运専闗京运完当年尚逋先年殊苦旧饷之难支虽按月遄发已报呼噪无等欲计亩加赋又恐敲浚无艺方寸昏愦曽一筹之莫展手足无措将跬步以难前此臣奉职无状自知甚明而无所逃于圣鉴者也目今崦嵫日逼愁病相煎痰涎壅盛恐一蹶而不可复起床褥呻吟宁髙卧而克堪主计葢少不如人而年愈衰则重任愈觉其忝窃病缘忧饷而病愈深则饷务愈恐其丛脞夫一身之性命犹轻而朝廷之封疆最重臣诚负芒坐针不能一刻即安者也用是顶礼鸿慈再干干断伏祈皇上怜念三年来竭蹶之苦稍存四十载帷葢之恩准乞骸骨放归田里何异起死人而肉白骨也芟耘庸耄简畀英俊是在皇上自为军国计耳奉旨卿轸邉筹国素着精勤前谕已明何乃复有陈请军储时刻难稽着遵旨速出料理毋得再延

　　厘剔十欵疏

　　题为吏治更始民穷宜苏谨陈厘剔十欵申饬■〈宀禹〉内有司共圗保民实政以维万世治安事臣闻圣王御世惟以保又■〈宀禹〉内为先儒者服官要以节用爱人为本国家以亲民之责寄于求牧之有司三年考绩以保障为尽职茧丝为瘝官故周时六计皆冠以廉汉代循良必稽户口葢操守洁者无不爱其黎民而生聚繁者断难几之墨吏良有以也迩者计典方行旌异惩贪泾渭分明恩法罔贷大小臣工谅各洗心震叠之下矣此时薄海苍黔莫不延颈■〈企〉踵谓我皇上整顿官方驱除民害如此其严且尽也旦晚膏泽下究百倍寻常当何如者惟是贪墨虽去弊政尚存诚恐奸胥或习为盘踞庸才亦惮于改弦不于此际申明禁约痛厘诸弊及其败露曽何救于百姓凋残之数矣臣民部也例得従铨序之后条上事宜为民请命伏思今日邉徼未靖冦贼繁兴兵议撤而未能饷欲减而不可一铢一粟孰非辧自民间所恃有司作民父母休养财力鼔其乐输之念坚其好义之心岂非国计民生两有攸赖者哉何堪饥鹰乳虎之辈借公行私横加朘削俾疾首蹙额之民成鱼烂瓦解之势抑可畏也与其惩创于已往何如戒毖于将来谨竭一得赘列十欵具奏上闻一禁加征耗羡一禁添搭贻累一禁滥收词讼一禁滥科罪赎一禁罪外苛罚一禁官价买物一禁淹禁犯人一禁差役骚扰一禁趋承上司一禁滥用夫马【各欵语多不能备载】伏乞圣明采纳着为功令颁布有司咸相遵守庶吏治渐觉其改观而圣泽覃敷于无外矣奉旨近来吏治贪残民生凋瘵朕心痛愤这十欵闗切时弊着实饬行

　　兵饷日増疏

　　题为兵饷日増月益物力不支谨以出入大数据实披陈恳乞圣明従长酌议以圗久远以定画一事自军兴以来竭宇内之物力合加派杂项数百余万计输之辽左而坐縻养痈曽无救于己巳之变今额内之兵饷分毫难减而额外之兵饷层累増加臣部之在今日主客有交困之势行月无兼资之策每每屈指计算仰屋咨嗟真未卜所税驾也请得备陈于皇上之前旧额新饷官兵额外新増兵马各处入卫援兵以上三项以岁计之共该银六百五十四万五千七百有竒又招买辽米辽豆草束并闗鲜海运价值共该银一百六十三万四千五百有竒而闰月之饷银盐菜与蓟永漕粮之运价约该五六十万不与焉合之则八百七十余万矣此今日兵饷出数之大约也查加派杂项岁额总计不过七百三十余万耳而工部分饷之二十万亦在其内即使如数全完尚缺百六十万而况未必全完也此外尚有省直捐助向来赖以接济而今后不可冀矣南部事例屡疏题留尚成画饼此今日钱粮入数之大约也臣总计出入满盘打算计兵给饷止有此数多用一分即缺一分在额内者既减之而无可减则在额外者欲増之而无可増不知此嗷嗷待哺者将有天雨地涌之金钱否也客既夺主之食主必受客之困坐縻厚糈未必见徳而压欠守候必且含怨所谓主客有交困之势者此也入援之兵月粮取之本省行粮取之臣部屡奉明旨而今且何如乎其支行粮也认为应得之物按期取索且圗预支其借月粮也挟以必与之势一借不已视为定例当该省解饷未至惟恨不能那此与彼及既借后竟以膜外置之聴臣部之号呼而褎如充耳矣臣部即有点铁之术何能分身四应所谓行月无交资之策者此也况简查旧例加派杂项岁入逋负每至十分之二加増三厘额尚虚悬而各省以灾疲求免者已次第见告矣即岁前之预征三分三月以来支用殆尽而外解且中断矣当此兵骄将悍食苦众而用不舒已犯生财之忌值兹势穷力竭兵当恤而民堪念徒深仰屋之嗟于是节之一字至于今日而臣万万不能讳矣昔日敌据遵永其盐菜増加用以鼓其敌忾之气今处处修备在在増募而援兵之供亿如故也闻诸道路之口似谓冲邉必不可撤而腹里似不妨量撤兵之有用者必不可撤而兵之无用者政不妨量撤今通津昌涿之间闽楚东粤诸兵久冒清人河上之诮一切馈饷该省既不能源源而至臣部又不能舍已耘人倘亦可早为酌处否也如团练营虽曰防蓟原系都门新募主兵曩者出防蓟州不加给盐菜则不能成行而今遂为定例矣行月兼支长此安穷傥亦可以量为酌减否也川兵既属客兵又同蓟兵食部饷而行月亦苦兼支臣念其万里远戍比照闗兵厚糈每月议饷一两八钱顷接蓟抚咨文又再与盐菜以厌其欲推而忠义营之兵亦复皆然如孙显祖防宣官兵系本将在籍招募其在城下曽与团练营一体支饷今援宣矣既在臣部支月粮又在宣镇支行粮此又旧例所无而今创起者也推而应援山西饶勲林耀之兵亦复皆然又查従来大将非统领数万之师未闻有开镇者自有入卫之役而建牙累累矣官役公费等项多者以千计少亦数百计又有援兵不满千人而聴用各官多至四五十员者果人人皆韩白之选乎不过以市侩之流冒沐猴之冠耳则裁冗官冗役以明节啬而杜冒滥似亦目前之急务也至于招买海运烦费不赀而闗宁援兵支行米又支月米独不可一本而一折乎马匹料草有支本色者有支折色者即折色亦有一两二钱与九钱之异者当兹青草渐茂独不可改本为折改多为少乎虽谋国者不恤小费以妨大计而持筹者当量入额以为出孔今行月无一不取足于臣部主客无一不责望于臣部所入有限所出无穷及今而不龥呼于君父之前待军饷不继庚癸频呼而后言之嗟何及矣尤可虑者竭泽焚林识者寒心剜肉补疮终当立尽释此经制初报之时不详为更定而日凿生民之元气竭万姓之膏血以供四方之骄悍无论势必不继即令继矣恐亦非久安长治之道也愿我皇上之深长思也伏乞勅下枢部督抚従长酌议但得樽节一分则臣部受一分之赐而国计民生均赖之矣

　　恒旸示儆疏

　　奏为民生日困恒旸示儆农政不修臣罪难辞恳恩谴斥以回天心事迩者兵饷倍増太仓告匮臣忧心如焚所日夜冀望者惟年谷丰登输挽无缺可少救然眉之急耳而无如亢旱千里三春不雨何也我皇上斋居减膳不逊桑林之祷矜宥累臣不殊解网之仁谓可甘霖立应以符至圣之精诚乃皇穹屯膏犹若有所吝者臣扪心自揣拊躬省过奉职无状之罪又安敢缄默而不以自暴也夫臣部职掌民事者也自邉难作而税亩起供亿者日新月盛搜括者智尽能索宇内之民力已云竭矣寛徭薄赋既难徼恵于夙昔缓征蠲免又难望幸于目前新加旧加取盈一旦谁怜剥啄之悲见征预征交责终岁罔恤焚林之惨明知累年之积逋诛求颇艰而减一分便少一分之用度痛心近畿之招买疲累已极而免一粒遂缺一粒之本色考成之令既严茧丝之政愈宻寓催科于抚字既难尽信于有司防侵渔于漏巵安能责望于邉将肉虽剜矣终难补疮瓶之罄矣唯罍是耻夫迫于追呼者卖男鬻女岂尽终事之民即困于久戍者呼天龥地果皆同仇之旅在在抑郁处处愁苦臣等上之不能宣鬯皇仁下之不能休养黎庶谁职民事为此厉阶所以昕夕彷徨仰天欲絶而知亢旱示戒已昭布臣之罪过于天下矣倘昊天不吊膏雨愆期三秋失望国课日亏秦晋之显祸难疗九邉之隠忧渐起言念及此臣溺职之罪可胜诛乎臣不敢逐队袭陈惟是循分踌躇万难自解屏息公署席藁待罪伏祈皇上将臣立赐禠斥以为计臣不能省赋绥民之戒别选贤能従长消弭庶应祷之甘澍立沛而封疆之馈饷无误矣奉旨军兴烦费民力殚穷卿筹划心劳朕所素鉴不必引咎

　　因旱陈言疏

　　题为圣主为民求瘼微臣遇灾思救敬陈职掌摅末议以答干惕事臣闻之为稼于汤之世者虽一溉之功无益然必一溉者后枯此喻养生也而可以喻养民葢久旱时之桔槔稍苏须臾便有生机征调时之蠲减畧加休息即同时雨臣承之主计典在钱谷仰奉皇上明作之治一切督逋摘玩烈于夏日心未常不念之而兵与饷浮势固无如何也今者昊穹吝泽云汉引痛祝网建鼗昌言盈庭臣忝民部之官同田家之患所愧征泒相仍不获尽弛以救焚灼覩此利病在案姑为请命以慰云霓谨度其时当急行势实易行者胪成十事以备斋居之清瞩焉一闗蓟经制宜定一秦晋灾伤宜恤一赋役全书宜成一州县火耗宜禁一省直压征宜仍一六七两年旧饷宜蠲一内供钱粮铺垫宜减一东江兵饷宜节一召买钱粮宜恤一追赃家属宜豁以上十事或就臣部身受之窘力探要领或従诸臣启事之余共酌时艰于兵则愿损有余以待不足于民则愿寛不足以醸有余大约经制定而财力节招买充饷次第可减全书修而征收清横征科敛一切皆塞従此雨师効顺挽河洗兵庶几加泒杂征全蠲有日此十事者所谓旸者之阴云枯者之滴露也揆时度势诚有不容稍缓者矣

　　题蠲钱粮疏

　　题为圣主为民求瘼等事臣顷因旱陈言胪列十事仰効蒭荛末议奉旨览奏十欵俱闗筹兵裕饷恤民至计内蓟岛秦晋及赋役火耗等项已有屡旨招买量收本色即如议饬行其旧饷应蠲铺垫应减追赃应豁的着该衙门查明开列来看省直压征前着各抚按详核厯来缘繇如何未见回奏还立限与他钦此查得蠲免天启六七两年旧饷一欵恭绎明旨仁风虽已翔被穷黎而宸虑似尚慎重者臣再阅册立恩诏内开载一欵省直本折钱粮自天启七年以前除已征在官及那移别用者仍照旧起解抵补外查果小民拖欠准与豁免我皇上固先已慨然允蠲矣而在官在民那移别用之隠情文移驳查经年累月尚无成议今悬揣该衙门开列不过曰实在民欠若干而在官那移与否无论后官既不及知前官之事恐后官亦不能偿前官之逋况积逋之案一旦传闻议免再无完理而讲求开造之际里胥因而需索科泒窃谓臣部参罚之数皆省直郡县毫不肯虚认之数也百姓之所苦者在催征而州县之所苦者在弹射在有司顾此失彼势必挖新以补旧在百姓暮四朝三何如蠲旧而完新莫若查照觐册未完之数直截尽蠲布告海内曰戸部天启六七年旧饷未完俱照册立恩诏槩置勿问使百姓晓然于金石之令而有司亦不致前后瞻顾为猾胥所愚以困苦百姓则蚤蠲一日蚤得一日之休息矣抑臣因是而并有请于六七两年新饷之杂项也夫臣部日夕向省直秃颖而催聚讼而讲者无非搜増于杂项之额外何敢议减于杂项之额中且臣与同官右侍郎周士朴题定带征载入考成催督矣疏墨尚鲜臣岂其善忘至此惟是天启六七两年省直杂项臣部徒虚执其籍至崇祯二年各地方始认有定额今欲以新定之额悬索未认之账于三四年前无论有司实应且憎而催者自催逋者自逋其何以信功令且也杂项最多者惟抽扣一项而抽扣实在旧饷之中今旧饷既蠲则不得不并蠲杂项也不者我欲带完六七年之二分而彼将割三四年之二分以应那东补西名完实欠况乎完者之寥寥也臣窃忆年来搜括之烦沃土亦鲜遗力参罚之频循吏几无完肤凡可为督逋计者臣部不惮尽力任怨而行之矣乃觐旋已久预征尚多悬额时将季夏初限大半愆期岂有司之愚甘以其官为射的而狃缓征之小仁忘岩疆之大恤耶大都民间止有此物力寅支卯粮则卯年之逋势也郡县止有此敲朴■〈走赞〉新偿旧则新额之逋亦势也臣愚不识进止妄谓欲急见额正当示寛旧额欲了近欠正当尽蠲久欠则従此见额之相续捷如流水或可计日而俟也比者秦晋灾荒业已数年今天尚未悔祸顷复旱魃为虐即齐豫江北之区俱见告矣若必待其龥请而后蠲何如恩自上出者之足为感动耶况远年虚坐之杂项与实地征收之加泒固自不同又不患省直之觊觎幸免也谨将天启六七两年未完旧饷并天启六七两年未完杂项共银五十二万一千五百有竒开坐于后恭候圣裁其已征收在官或起解在途者地方必有文案若故为隠匿克留者臣部得于访闻定执白简従事即省直抚按亦自当据实简查以闻也伏乞勅下臣部将天启六七两年恩诏内应赦旧饷照数豁免并六七两年新饷内悬坐未认杂项照数停征庶省直得一意完新而亦用以苏息灾黎矣奉旨这天启六七两年各省直未完旧饷并杂项银两依议照数蠲免以示朝廷轸恤穷黎至意其有已征及起解的仍着查明报部敢有乗机隠克者定行重治

　　衰病难支疏

　　奏为衰病难支旷瘝可虑恳祈俯准休致以重国计事伏念臣智能本属闇浅年力复已衰迟钱谷重务原非其据惟是奉命司计之日正值军储告匮之秋思君父方切焦劳岂臣子敢辞拮据星驰就列宵旦经营寻以四郊多垒羽书旁午义重身轻勉力撑持虽经投劾乞身未忍恝然长往葢犬马恋主之心臣所自盟者素矣无奈自入春夏以来福过灾生形衰体惫夙疾纒绵惴惴焉有性命之忧现今头颅晕眩痰涎壅盛目力昏眊于简阅足力颠踬于步履腕力痛楚于批答尤苦心血耗尽恍惚健忘顷者司属题覆毎多疎误实臣失于检点之故设精神尚能照管何敢自蹈迷谬之愆则臣神衰力竭之明证矣虽蒙皇上贷臣朽拙而并寛臣司属然循省失职于既往岂堪复悠忽于将来度支何官今兹何时而可容优游瘝旷为也敌氛未靖于东西财赋已穷于输挽邉镇多疾声而呼持筹有仰屋而叹即令精明强干者处此犹虞展布之难况以衰残多病之臣当之委顿已极鞭策安施傥文移一日不批发则诸司职掌宁无废阁傥积案一日不料理则科抄部牍未免尘蒙臣病体之支离日深一日则臣部务之丛脞当日甚一日将来无穷之罪案必有百倍于目前之舛错者是臣不能致身以为国而徒贪位以误国也是皇上原欲用臣以裕国计而反因臣以误国计也况臣犬马之齿已届踰六望七之时不为不老矣驰驱中外回翔南北已四十载不为不久矣従前溺职欲补过以无期向后諐尤恐擢发而难数与其自甘顽钝而无补于国何如亟请罢斥而避贤者路此臣所为情迫势穷而哀龥于皇上之前者也伏祈鉴臣衰病余生放归田里别选贤才以经国用臣即以身填沟壑有余快矣奉旨卿清勤详练精力正优计务殷烦亟资筹划何乃辄有引请着即出视事毋得少延

　　再恳休致疏

　　奏为微臣衰病情真国计不堪久误再恳天恩立赐休致以明止足事念臣受才鄙劣赋性颛愚偶遭遇于熙明遂承乏于邦计宿昔少健黔驴之技已穷今兹病衰驽骀之步安骋乃蒙明旨奨臣清勤详练是犹以优容待臣也责臣即出视事是又以鞭策望臣也臣实闻命惊惭不胜陨越夫臣自崇祯元年八月待辠计曺事皇上最久而受恩遇最深傥自揣精力尚有一线可支臣亦何敢言去何忍言去无奈筋骸衰惫精神瞀昏不惟回视壮年之时全非其故抑且较诸受事之始大不如前入夏以来痰火壅盛眩晕时作每遇朝祭大礼起拜艰难常虞颠踬即儌幸未至失仪而将来已有万不能支之势矣钱谷重大文移浩繁往往目披阅而心辄遗忘宁免挂一漏万手批注而笔多谬误何辞袭舛承讹此其丛脞旷废匪止一身一家之事也此时不急引身求去丐皇上早择壮年心计之臣以代之必至误国家之军实遗封疆之隠忧彼时即以身膏斧锧何益乎且臣佩服主忧臣辱之训其当去而不克去欲去而不即去者固已久矣客秋敌退之后惴惴焉虞其复至未敢渎请今春外解中断兵饷莫继亦不敢坚请姑且忍死以待兹邉方渐见喙息而新旧二饷亦庶几按月接济矣此正微臣可以乞残骸之日而亦皇上可以赐帷葢之时也臣以四十年犬马环顾朝班同籍已尽若犹贪恋而不休势必颠隮而莫救忆臣司计之始比肩同籍尚有部臣王永光李腾芳乔允升宪臣曺于汴四人今腾芳允升一物故于允放之日一物故于恩谴之余惟永光于汴俱以年老得请而去皇上若不以宥永光于汴者宥臣臣亦必为腾芳允升之续臣即欲希致身之义慕尽瘁之忠然臣之年已为钟鸣漏尽之年臣之身已为石火电光之身矣尸位而旷官悮身以误国臣罪滋重将无可赎惟冀皇上恻然怜之而已矣伏乞皇上推天地之仁垂日月之照电臣年果衰迟病非矫饰立赐休致别选贤能以经国用臣得以病苦余年养疴待尽惟有祝圣寿于万年已耳奉旨卿忠勤筹国年力方强朕所鉴悉前谕已明何乃又有此奏着遵旨速出料理勿以陈请致稽部务

　　微臣衰朽疏

　　奏为微臣衰朽多罪人言再及恳祈天恩蚤赐罢斥以重国计以全晚节事窃照臣以衰病孱躯久滥计部深惟绠短汲深大惧覆餗负乗比来无岁不具疏请告荷蒙圣恩不即弃捐俯赐勉留不曰邉计方殷则曰军储正急不曰遵旨即出则曰宜遵屡旨论进退之大闲自当亟去揆君臣之大义未忍恝然良以邉境未宁诚不敢独以忧劳贻君父也明纶有赫又不敢辄以径率负国恩也犬马尚知恋主微臣敢求弛担以故腼颜复出料理计务今戴星出入者又四十日虽病困支离终忍死以待今闰十一月初九日早朝事竣甫出西长安门陡觉痰壅呕逆昏晕移时已而寒热大作犹勉强扶掖入署薄暮回寓僵仆两日尚无起色忽见邸报则御史余应桂于时事艰危已甚疏中又指摘及臣矣言念四郊多垒国计至重自揣昏耄已甚真觉溺职堪羞臣久自分当去台臣亦谓恋不即去则臣安可须臾留也夫人臣之所恃以効职者才具也臣自待辠仕版垂四十年仅有一腔朴诚惭无救时吁谟迩岁加泒频仍而民生坐见其困惫供亿繁伙而士马未见其饱腾既不能开源又不能节流致烦圣主焦劳文华召对深以诸臣不能实心干济为忧乃干济宜无重于计务者臣当媿死顾臣心虽不敢不实而臣才若已限自天是以才具按之而知亟当去也人臣之所恃以自靖者精力也臣以踰六望七之年心血耗尽无复旺之日筋力衰尽无复健之期二竖已入膏肓竭蹷不前精神益复溃乱错误时出従此智虑日短一日筹策亦日疎一日虽欲勉强支吾祗恐过有増加罪难取赎是以精力度之而又亟当去也人臣之所凭以自立于朝者惟此去就之节止足之义也是必内无媿怍而后外可展布臣自八月以来猥以席藁负罪之身尚俨然为农部之长虽蒙圣恩优容滥点朝班而方寸不容自昧衾影未免懐惭即无人言已难就列而况诮让加之又顽钝嗤之矣尚可贪位慕禄俾令廉耻扫地乎是以礼义衡之而又亟当去也绸缪桑土惟此其时国计持筹岂容少稽皇上若缓臣一日之罪斥是多臣一日之旷官万一贻患封疆重误军国臣不足惜如国家大事何目今师济盈廷壮年心计正不乏人奈何以臣衰病多罪之身妨贤者路臣即不敢为一身虑诚不得不为国计虑矣伏望怜臣衰病原非矫饰念臣罪衅终难自赎鉴臣瘝旷实招人言察臣求退总繇血诚亟将臣愚禠职罢斥别简贤能整顿部务但得邦计有托臣虽身膏斧锧无憾也奉旨计务殷烦卿才猷敏练正资干济何乃又有陈请着即出安心任事

　　衰病不堪疏

　　奏为衰病不堪邦计多罪义难久留再恳圣慈矜察立赐罢谴事窃念臣驽钝已极而尚许以敏练昏眊已章而犹望其干济既惕以计务殷烦又慰以安心任事此真覆载弘慈非臣捐糜顶踵所可报称万分一也独是人臣之谊无以有已然疾痛之甚必且呼天臣实有万难就列之义而敢惜哀鸣于皇上之前乎臣至愚极陋因缘际会忝窃非据久滥计务屡疏乞骸未荷允放罪因病而益増补救无术病因罪而益剧痊可无日当钟鸣漏尽之时懐局天蹐地之心是臣以不去而使骸骨无首丘之望也其当亟去一也腼颜再出物议交加虽屡荷圣慈优容实无逭人言指摘至以不聴臣去归咎辅臣是臣以不去而累辅臣有比周之名也其当亟去二也方今供亿正殷而臣以驽马疲牛勉供驱策前此已多溺职之諐后此愈深负乗之罪是臣以不去而将来之贻患封疆者更不知所底止也其当亟去三也至于微臣拊心知疚顾影自憎非特外无以对清议而实内无以惬独知则尤中夜彷徨以仰负圣明为耻葢我皇上神明天縦之主也当临御之初年即孜孜以国计民生为首务而拔擢及臣所期望于臣者良厚矣臣待罪以来四年于兹其受皇上恩遇又良久矣奈臣质性既庸年力复惫既未讲生财之大道复不谙救时之良方今邉储宜裕而不能裕俾塞上金钱有捉襟露肘之忧者臣罪也民瘼宜恤而不能恤俾海内苍黎有剜肉医疮之苦者臣罪也皇上振饬臣工肃法宜従臣始傥蒙圣慈寛其衰耄不加斧钺已为万幸若臣仍复依回淟涊尸位旷官使天下万世谓皇上有尧舜之资徒以优容一衰残多罪之臣主计非人不能致治理于三代是臣以不去而终负皇上也非独皇上之罪人实天下万世之罪人也此尤臣自揣负罪已深而冀以一去自赎者也伏望鉴臣苦情亟行罢谴简用新员资其朝气皇上圗治若渴必有救时名臣应运而出者言念及斯而臣之求去固已后矣统惟皇上睿照速赐干断施行奉旨卿老成勤练邉计方殷正宜悉心筹划以副委任何乃屡疏引请还遵旨即出视事毋得再陈

　　国计不容重误疏

　　奏为国计不容重误罪臣万难供职三恳天恩垂怜蚤赐禠斥事窃念臣待罪度支汲深绠短諐尤日积衰病日深邉计方殷嗟筹划之无策委任未効岂勤练之足称猥荷圣明奨诩勉留浩荡深恩陨首莫报臣非木石何敢恝然必去渎聒天聴惟是今日任最大而责最重者无踰计务而臣冒昧肩任已四年矣臣幼读书至大学之末章论平天下而惓惓于理财一事儒者以为末务而在今日则本计也臣徒能读圣贤之书而不能推明其理以致之用所谓生众食寡为疾用舒者臣迄今思之茫然未得要领也即今屯田盐法鼔铸等项皆理财窽会臣殚力圗之渺焉未收寸効也三空自如一筹莫展捉襟而露肘恒苦挹注之艰胶柱以调弦难逃交徧之谪臣虽黾勉拮据矢心清谨而终无禆益于军国之大计究竟一庸众人耳天下之大岂其少一庸众人而久居髙位计务之重岂堪付一庸众人而猥令旷瘝皇上试数九列中有尸位最久如臣者乎有奉职无状如臣者乎加以颓惫已甚昏瞶转増常恐狗马颠眴早填沟壑未病尚难撑持已病何堪料理因念従来帝王治世固重责臣下以事功而尤厚绳臣下以廉耻即如久任一法原用以督课责成非欲姑容不肖也臣部职掌天下财赋征输郡国供亿九邉一切督抚台省章疏多下臣部题覆斟酌衡量以归于当臣以衰病之躯屡挂人言物望愈轻顽钝贻讥何以称喉舌之司持出入之平而得免于揶揄乎其有亵国体也多矣臣抱病待辠倐已半月一切紧急政务间于卧榻了之然司属未免懈弛案牍未免尘阁岂其前所终日矻矻而不足者今乃髙卧为理而有余哉言念及此芒负在躬若罢谴再迟一日则旷瘝更多一日必俟丛脞已极而后治臣之罪虽万死不足赎矣沥胆哀鸣一字一血惟蚤禠斥少逭辠辜或谓抚赏一事屡奉明旨切责见在清核臣今求去似涉规避臣愿乞恩革职聴勘暂栖旅舍俟查核后果有朦发分肥等弊臣愿甘伏斧钺之诛万一得免于戾而后放归田里未晚也总期目前无误国计末路少存廉耻则万幸矣奉旨前有旨谕卿即出何乃又有此奏国计甚重大臣当祗遵君命力圗干济何得以私情屡请

　　新饷出入大数疏

　　题为遵旨查奏一切新饷出入大数仰祈圣鉴事该本部题为钦遵召谕事奉旨据奏新旧加泒及杂项等银岁额至九百余万饷非不多乃匮诎日甚士马愈弱总因兵虚饷冒锢弊相沿若非通长打算彻底清厘邉计何赖其一切出入项欵并辽东原有旧饷逐一开列总撒另本来看该部久任専责不得瞻狥隠漏钦此该臣看得国家计兵授饷出入原欲相准当辽阳全盛之日以京民运数十余万养之有余迨于今兹罄海内全副物力殚有司全副精神供之不足非尽繇饷额缺也敌无所不可攻我无所不当守有非时之出无按时之入虽量入为出兢兢不敢轻下一筹而纷揉凌杂不能以一盘打就势使然也忆元年戊辰秋各镇欠饷数月致有宁远索饷之变臣承乏其后忧心如惔因取原议杂项九欵而核之强半名存实无遂力破情面疏请皇上责省直司府自认已复驳令再认始有定额以至割裂之岛饷兖饷多用之登饷粤东题留之盐课南京久假之事例赣州久据之桥税新旧争持辽镇之京运民运皆従蠧案残牍中视为尘饭画饼者臣不惮敝舌秃颖掇拾讲求指作疗饥之欵彚成出入大数具题奉旨览奏新饷昨岁缺额一百二十五万今入额稍寛具见卿持筹苦心但省直完欠不一还严核考成及节浮剔弊查解等项俱逐一详饬行钦此当是时客兵各已实伍主兵鋭意汰弱以崇祯三年为始约计岁入五百一十六万五百五十八两有竒约计岁出五百一十三万八百八十六两有竒尚剰额银二万九千六百七十一两有竒假令征调不兴催科无逋虽至今遵守可也未几而城守防援刍料辇运犒享行月之费悉索新库殆不能支加以勤王应募之旅版筑缮修之役要求奢望各督抚镇将亦遂惩羮吹■〈木〈次上韭下〉〉不问饷所自来臣始大困无策前此每遇警饷缺盈廷呼号请发帑金岁或百万或数十万不等以济匮乏臣既不敢比例呌阍以危词烦圣虑又不能龥天雨金以谬巧慰兵饥不得已勉力支撑矢心任怨所赖幸免脱巾者龥差京卿以催积逋龥劝输以助涓涘龥那借轻赍漕折等项以救一时之急三年秋冬积欠辏至计吏云集各以地方应输饷额凛凛期会新库稍觉寛余臣乃按月奏发然而四年入额亦暗为侵透多矣何也三年预征已透用过十分之三四年偿逋如商价轻赍以及找发未完之招买脚价等项又已代还去十分之二此四年所繇患不足也今约正杂并额外欵项岁共入数八百三十八万二千六百九十三两有竒本年六月以前援兵未撤兼支颇冗未敢据为出数今但就近来已定未定之经制参诸饷册实在之支放岁约出数七百一十八万一千四百八十二两零出入相配尚有溢额一百二十余万于以抵海陆二运招买价值之偶浮及一切意外不经之冗费似可勉为支持矣虽然入数亦未可恃也无论南部事例久假不归南工芦课有征无解上杭河税闽粤互推抚按泒饷新従减定几同止渴之梅即盐课一项两淮附近欠至六十余万屡奉明旨责成如生员优免亦尚报解参差且原议扣足三年即止则亦非不涸之源也其实应手者惟有新旧加派之五百二十二万九千六百五十余两九欵杂项之九十六万七千七百八十余两而海内民力已竭有司参罚几穷水旱盗贼之不时安能保无逋赋且出数亦未可必也臣部三年七月所陈出入疏内开蓟镇岁额止二十四万今岁支至一百五十万余两倘繇兹邉防克巩则可藉以充供亿而望腾饱国计幸甚臣部幸甚不然者后之视今犹今之视昔将加泒杂项之外更操何术点金则臣之所大恐也

　　旧饷出入大数疏

　　题为遵旨查奏一切军储出入大数仰祈圣鉴事臣捧绎明纶仰窥圣虑运量筹划备极渊深故以一切出入仍责臣部披陈也臣已将新饷出入敷陈睿览矣然窃思新饷之出数难凭则以意外之防援不测新饷之入数难定则有地亩之加泒可増若旧饷之出入大都皆成数也太仓止此额入京邉止此额出间遇钦赏赈济等项或有意外之费然为数亦不甚伙裒益宜有成算顾乃日匮月缩捉襟肘见者则出入之大数原不相敌也今查九邉额饷岁计共三百一十八万一千二百九十七两九钱零此旧饷之出数也在京杂支岁计银七十九万六千九百六十两六钱零蓟辽抚赏俱在其内此京支之出数也合旧饷京支共岁出银三百九十七万八千二百五十八两五钱零而太仓之出数备是矣各省直岁入京邉共银一百五十四万二千八百六十九两八钱零各运司岁入盐课共银一百八万三千六百四十三两九钱零抚按司道赃罚共银一十万二千七百五十两四钱内外事例逐月盈缩不等共约可得银一十二万两各钞闗税课共银二十万六百九十二两五钱省直及京卫荒田备邉等银约七万五千二百七十三两零以上共计银三百一十二万五千二百二十九两六钱零此额设旧饷所入之数也其议补缺额者如会议二十欵约得银二十万二千一百四十六两四钱零裁汰冗官冗役俸薪工食约得银一十三万二千一百六十六两零裁减赋役全书内约得银三十九万一千九百六十两零节裁遵化民兵工食归入太仓银一万五千两四项共银七十四万一千二百七十二两四钱零此议补旧饷所入之数也合额设议补共岁入银三百八十六万六千五百二两零而太仓之入数备是矣以所入较所出入不敷出者尚缺一十一万一千七百五十六两五钱有竒客岁仰蒙皇上洞见旧饷之穷慨允轻赍银内循例动支十万两以补邉饷缺额又会议内有南马协济一项约银十万余两合此二项质之太仓出数差可相符乃轻赍十万客岁止得五万两凑给邉饷其一半竟苦弗继近该总督仓场题充京军米折之用恐此后并一半不可得也南马协济奉旨抵补正数今兵部仍执留买马矣初议原以各镇节旷料草尽还臣部充饷今又成画饼矣去此二项则缺额之十一万一千有竒遂成絶望臣等较量至此不觉智尽能索惟有仰屋攅眉耳虽然岁出者其可须臾缓乎岁入者其可刻舟求乎以岁出言之邉饷措发少后则庚癸频呼京支给散逾期则閧议踵至臣部瓶罄罍耻之状上可矜原于宸衷下不能见信于众口也况近经题准每岁补还京粮以二万计而各镇呼龥间有找补压欠近如延绥蓟镇等处亦岁以五六万计又有出于常额之外者是则出额尚未可限量也以岁入言之京邉属维正之供而年岁丰歉不一能保水旱灾疫之不上闻赃罚系额助之数而抚按交代愆期能保先后扣日之无缺额盐课居邉饷之半而两淮积引屡告能保额课征解之尽如常至事例之所入招徕虽开项欵援纳聴之四方兼以选法壅滞褁足不前一月之中所入止万余金且水衡又分其半是则入额尚未有实际也若夫议补缺额者如汰冗如会议如赋役全书虽就公家自有之财内外稍一酌济然举行方新其起解到部者十不一二又况会议诸欵其在江西咨催年余尚未报到乎又若赋役银两虽经臣部侍郎康新民据省直之开报磨勘再三始有成额行令省直造册认报而亦十九未至则犹然西江之水也臣部何所恃以无恐耶所冀原设银项省直转输以时源源不絶而司兵司饷之臣加意清核时有撙节勿溢原额勿索旧逋庶几犹可撑持于万一耳抑臣于旧饷出入每叹古今之不相及焉国初洪永以来原无年例而年例之设创自正统年间每岁共止发四十六万余耳隆万以后武备愈弛年例愈増浸淫以至崇祯元年共享邉饷三百五十余万则取数愈烦而措办愈艰矣且也万厯年间累朝之积蓄甚饶军兴之供亿不乏维时臣部老库以八百万计冏库以九百万计故九邉额饷胥借资其中迨至今日便已荡然无余此各邉之所以呼龥频仍而臣部之所为筋力俱殚者也查祖制邉饷惟借民运屯粮盐粮三项耳民运径自解镇悉充正供盐引输粟塞下便给军食若屯粮之设即唐之府兵寓兵于农之意圣祖养兵百万不费民间一粟者也至于京运祗以接济民屯之不逮号曰济邉臣查九邉额泒民屯以供给军饷者岁共二百九十四万六千四百两有零为数不赀因粮于地而饷不烦于转输计口授食而军不令其觖望法至善也逮盐法初意渐失民屯积欠无算遂致各邉并引领于太仓尤可异者邉臣于民屯之欠不加督催而于京运之数偏勤呼龥岂京运真天降而地出耶亦不过民运之解京者耳近因秦晋灾荒冦盗充斥民屯一无可恃而徒仰给京运臣部虽勉强补苴支持目前然太仓金钱有限犹是不终日之算窃恐循此而无变计虽再増京运数十万亦无益于饱腾之数也赡军自有大道足邉更无竒策舍民屯盐法外其道无繇矣事闗邉计宜求本源敢因恭报旧饷出入大数而并及之

　　痰晕陡发疏

　　奏为痰晕陡发病势阽危恳乞天恩给假调理事臣一介草茅至愚极陋仰荷圣明优容窃禄四十余年顷以桑榆暮景待辠计曹又已五载汲深绠短自知甚明先是屡疏乞休辄奉慰留责以大义臣扪心惶汗犬马恋主匪苐义无所逃真自情不容恝用是不顾衰惫努力供职所谓一息尚存此志不容少懈者也数月以来拮据部务蚤入晏出率以为常但臣素患痰火眩晕兼苦下部酸软每遇朝祭大典惴惴以倾覆为虑忍死强支幸未失仪顷以闗宁蓟宻等处兵马钱粮经制奉旨合奏督抚查报已到兵部会议再三不容更缓每日公同司官刘镐谢肇玄督率吏书磨勘销算具疏题覆甫获脱稿正画题缮冩间二十四日酉刻出署纔自火房行至后堂陡尔昏晕仆地不省人事班役扶掖灌救良久方醒乃始搀扶归寓又复昏晕如前家人辈惊慌啼泣急延医官韩恭伯胗视投以搜风化痰汤剂终苦头目昏眩手足麻木几不知四大之为我有而计务之尚在其躬也延至次早连进前药犹觉手不能执笔足不能履地葢臣以踰六望七之年黾勉撑持不谓一蹶不振如此力疾弗克入部内省倍觉瘝官辄用哀龥圣明乞假调理万一稍有起色即圗鞠躬尽瘁若果病入膏肓再容叩阍乞骸臣病困中口占具奏万冀天恩俯俞残喘幸甚奉旨时艰甚剧兵食方殷卿以勤练持筹屡旨自悉正当一意急公何得辄懐弛缷着即出视事不必请假

　　积痾难痊疏

　　奏为积痾难痊丛脞可虞报主有心延生无计恳祈圣明矜怜允放以无重误国计事窃念臣昏眊已甚辠过已深幸荷圣明包荒得逭斧锧无奈衰病侵寻大虑旷瘝勤练之称实非臣所克堪也弛缷之念尤非臣所敢萌也正为时艰身瘁亟须引退以避贤路岂缘军兴饷棘希圗自便而昧急公惟是臣本竖儒力绵任巨久玷计曺心血尽枯以故元气凋残肢体困惫膏肓之疾一发而不可救药连日延医胗视佥谓标本俱病气血两伤委非一朝一夕之积即今痰涎壅盛声不絶床褥呻吟痿痹已着臣诚贸贸自失且惴惴知惧也今日何时主计何官非得精明强干之身决难胜任如臣真衰真病人所共见共闻尚可尝试而漫为乎葢葵心向日何忍轻弃于清时而蒲质经秋莫能自必其残喘微臣虽欲再竭犬马之力而已万万不能矣皇上虽欲收臣桑榆之効而亦万万无望矣臣平日顾军国不暇顾性命今日误性命且以误军国伏乞圣明矜怜允放早择英贤料理计务臣虽溘先朝露犹瞑目无憾也奉旨前旨谕卿已明何复有此奏若时事艰虞大臣辄托疾规缷更望何人干济着即出视事不得再陈

　　臣病实深疏

　　奏为臣病实深闻命増惧谨遵旨力疾勉出以明分义事夫平居而窃禄时艰而掉臂则不忠不敬莫大乎是有臣如此将安用之审果若斯何辞斧锧但臣年齿向颓二竖相侵痰喘交攻一病垂死昕夕昏晕如堕云雾方今时事倥偬稍迟一刻则立误机宜头绪纷纭稍乖一着即坐基事变似此形神狼狈何能曲计盈缩深媿钝顽久妨贤路蚤计国以罢臣无羁臣以误国实区区下愿也乃蒙圣慈优渥明纶涣颁惕以艰虞责以规缷似谓老马尚可识途不忍余生遽尔填壑臣揣力业已殚竭而枯词实难再渎葢恩重如山即捐糜何足言报而义等逃雨将躯命转见为轻臣于此时虽病危而不敢言病虽宜去而不敢言去稍幸杜门以来荏苒旬余药裹时亲畧有起色只得力疾竭蹶谢恩入部若其徼幸小愈或可勉支数月时事少宁再圗乞骸万一大命近止溘先朝露要毕微臣致身之义而止今固难以预料也奉旨览卿奏已遵旨视事具见恪慎边计方殷还悉心详筹节裕长策以资挞伐用副委任

　　真衰真病疏

　　奏为微臣真衰真病万不能支恳乞圣慈蚤赐允放以正首丘以无误邦计事窃照臣以至愚极陋承乏主计拮据五载尺寸靡効先是以衰病乞休者屡矣猥荷天恩浩荡或切责或谕留雷霆雨露总属生成自今年三月初旬上章请罢奉有时事艰虞托疾规缷之旨臣实凛凛斧钺虽疾疢之在体惟忍死以撑持每诵古人所称鞠躬尽瘁以为法程今又八月余矣但臣之所恃以致身者精神筋力为国家宣劳任事耳臣年踰六望七力绵任重百忧感其中万事劳其形葢精神已竭而又竭筋力已惫而又惫矣然使二竖不深庶几一息尚存臣犹未敢恝然言去也不意忽于本月十二十三日偶感新寒遂发锢疾痰火为祟寒热交作满面浮肿溃裂成疮顾十九日犹力疾入朝二十日犹扶掖进署与臣同官及各司属商畧南北之灾荒筹计齐豫之军饷人多见而怜之臣尚未敢自逸倐而昏晕僵仆半日方苏迄今一遇风寒痛如刀割手足麻木跬步艰难只得跧伏私寓延医调理医家见臣病危率多望而却走大都皆谓心血耗竭虚火壅于上焦脾胃衰微真气涸于中扃投之凉剂则洞泄投之温剂则喘哮言念及此则微臣性命之忧真在顷刻旦暮间耳臣若偃卧一日则废一日之千条万绪臣若视事一刻又苦一刻之神眩目迷非乞帷葢之特恩聴之反初服而亲药饵必致风烛之偷荫终至遘祸衅而误储糈是国与身两无当也伏惟皇上怜臣真衰真病毫无矫饰立赐允放俾正首丘则覆帱鸿慈奕世不朽矣奉旨卿练习精勤邦计深赖军兴方亟全藉转输着即出安心视事不得以病陈请致有旷误

　　臣病转深疏

　　奏为臣病转深臣职愈旷再恳圣慈矜放以全余生以重国计事窃念臣猥以愚劣久滥度支譬诸尫羸之夫而任乌获之重不格明矣目今征调四出既苦军储未充灾伤叠见复忧民生告瘁臣拊心自揣负乗已多而明纶犹许以练习天语且奨以精勤华衮洊加慰留备至犬马尚知恋主顶踵何足言酬第臣福过灾生患症危笃初为风邪所袭加以痰火郁结数日以来神益销耗状益决裂面疮初虽皲瘃五官尚未尽失今且舌焦唇破头面一槩浮肿溃腐脓渍即欲于榻前批发日行文移而目无一线之明头涔涔痛眩不可忍举笔而随以僵晕矣夫阴阳之疹发乎面动乎形蒸为疮毒此众目所共见非若他症犹可矫称粉饰者也臣以桑榆暮景遘此恶疾精神恍惚药石靡效如失楫之舟泛泛无所栖泊又决非旦夕可望痊安者也明旨戒臣不得以陈请旷误而荏苒数日其所旷误者多矣臣之一身即令溘先朝露固不足惜其如军国出入大计何葢负薪地曺臣久汗颜于覆餗而延喘鹓行人且掩口于恋栈皇上亦何爱一困顿哀惫之夫而不予之生还哉伏祈皇上怜臣万不得已之情万不能支之势一字无饰慨赐允放傥得生入里门使樵夫牧竖知圣朝不弃四十年簪履之旧臣实浩荡之特恩也若以臣久玷计席兹复成残废谴责斥逐亦所甘心臣病深情迫语无伦次冀惟皇上矜宥施行奉旨军需正亟部务殷烦前旨谕卿已明着恪遵即出视事不得再稽

　　病已垂危疏

　　奏为微臣病已垂危力难再出谨忍死哀鸣以希旦夕之生以逭瘝旷之咎事窃念臣衰病已极乃圣恩尚眷留无已臣非木石岂不知感会计至重且明旨戒不得再稽臣有心胸宁不知惧苐臣于床褥呻吟中再四思维傥痊可有期自当匍匐以承君命如残喘可续何辞竭蹶以供臣职惟是狗马之症与日俱进渐入膏肓茫无起色一切衰惫昏晕之苦龙钟溃裂之状见之骇目闻者伤心已自分旦晚化为异物安得不控龥以乞皇仁臣即従今飘然遄往亦恐不能生入里门矣况臣部日行批发文移题覆章奏累累充斥闗系重大稍不经心经目动有舛错居恒每延见司属悉心商确今直僵卧斗室居恒必翻阅卷案殚虑劈画今且都付尘封知识昏眊耳目瞶塞国计之烦重如彼而臣病之阽危若此为是中心如焚火愈炽而水愈涸遍体沈疴背若芒而坐若针虽欲勉进药饵饘粥亦万不能下咽矣皇上以军需正亟诏臣之出而臣则以孱躯当军需之亟而不得不去皇上以部务殷烦诏臣之出而臣则以病体膺部务之殷而不得不去縁臣待辠五载夙夜彷徨伎俩已穷襟肘尽露前未衰时犹不如人况已衰之甚乎前未病时犹无寸长况已病之甚乎是留之固颂皇上簪履之洪恩而于臣积有丘山之諐负罪滋深放之实感皇上帷葢之大慈而使臣得偷旦夕之生戴徳何极臣所为忍死哀鸣者言止此矣伏祈皇上速简精力强固才干优长大臣主持邦计或先行委署将臣立赐罢斥以为庸老衰病不堪重任之戒微臣犬马之报愿矢于奕世矣奉旨大臣宜以君命国事为重卿素着勤恪何得不遵屡旨尚尔托陈着即出视事勿再稽延

　　臣病千真疏

　　奏为臣病千真万真絶无矫饰恭承明旨督责不胜惶惧再祈赐假调理徐圗进止事窃念君恩至重顶踵难酬国计纷纭时刻难误臣叨冒四朝豢养驰驱四十载风尘勿欺二字厯终身如一日岂今日敢有托陈媚兹一念亦终身如一日岂今日遂甘恝然祗以忍死须臾之身无能仰佐庙谟万一匪漫附于知止知足实深惧夫负国负君是用频洒血诚待瞑里门耳兹荷圣明责以不遵屡旨谕以勿再稽延臣诚悚惕天威措身无地奈臣景入桑榆数复屯蹇旬日以来延请医官傅懋光等内外交攻标本杂治以药饵代梁肉以扶掖为步履深欲几幸损疾之吉而终不可得也间遇紧急公移章奏或召书胥直入卧内佥押用印唾涕污秽面目疮毒恶疾难掩丑态毕露时而昏晕如醉时而切齿忍痛支离自怜涂面不堪二竖既已为祟五官因而不灵似此万分沈痼之夫岂堪尚担会计之重臣虽欲力疾视事仰答君恩而天若限之人且奈何为此万不得已仰丐皇上鸿慈怜臣病困已极俯赐寛假调理傥儌圣主之宠灵臣狗马病躯渐有起色自当报名廷谢入部视事若其潦倒如昨跬步难前然后再申前请积至诚以动天聴庶进退不至于狼狈而风烛胥荷于生成矣奉旨计务殷烦卿还遵屡旨速出不必请假

　　沈痾转剧疏

　　奏为微臣视事未几沈痾转剧欲去不敢言去欲支不能强支恳乞天恩俯赐寛假以便调理事臣衰病已极荷蒙圣恩不即弃捐乞休未允乞假未允感君命之为重觉性命之为轻故不得已自本月十二日力疾再出意谓毕此余生以仰荅知遇又谓几幸损疾以再効驱策不意衰朽之年一病而诸症交作入署甫经半月且日深日变也先是臣病为郁热所激面口赤肿溃裂为疮头目昏眩寒热间作葢元气虚而邪气胜也继以寒凉之药投之脾胃作泻饮食不克矣又以发散之剂投之五内怔忡子夜不寐变为自汗盗汗等症晨起若氷霜之透于肌骨矣従前精力顿减十九葢邪未伏而元气愈虚也臣以衰龄而得此疾大类不起之症用是寖忧寖惧而又国计在躬未敢静摄目今谢絶人事谢絶宾客止留一副精神付之军国入署而定喘息者数时乃展阅案牍而精神复尔昏晕抵寓而贴床褥者数时乃二竖膏肓而彻夜又不安眠诸医屡试药饵无灵河鱼腹疾臣自知之若面孔若步履若气色则自班聮以至舆隶人共见之矣臣抚躬自悼蚤夜思维踌躇欲去而明纶方沛斧钺有赫岂臣子肆志之时低回欲留而国计至重沈痾难痊岂隠忍支吾之日无奈冒渎天聴容臣寛假调理别委侍郎一员署印倘儌皇上之灵得不溘先朝露当再鞠躬尽瘁以报国恩不然而病实为之臣力无如之何臣心无如之何皇上即不遗簪履其能淹臣之风烛也臣冒死陈情毫无矫饰伏惟圣明垂聴焉奉旨卿司计勤恪偶恙着暂调即出以副委任印不必请署

　　病势委顿疏

　　奏为微臣病势委顿医药罔功部务殷繁万难卧治再恳天恩垂怜允放以无误国计事窃念臣待罪计曺碌碌五载毎遇疾痛未尝不迫以呼天然而寒暑为祟药饵尚灵未有表里受症如今日委顿之甚者也臣前四疏乞休荷蒙屡旨慰留臣不敢顾惜微躯辜负髙厚扶病入署面肿唇裂之状同官司属无不见而怜之食少事繁劳触疾剧更变为盗汗自汗劳瘵虚怯之症万难支撑乃又具疏仰控尚不忍恝然求去但请委署寛假调理亦几幸旦暮可起圗报圣恩万分一也即明旨不允署印止容暂调或亦怜臣狗马之躯未必即填沟壑尚堪收驽力于桑榆也覆载鸿恩幸未弃臣犬马恋主岂甘自弃无奈福薄灾甚日惫一日杜门以来又将浃旬更方易药十无一效病在头目欲宣其表而虚汗淅沥寒噤不寐病在毛孔欲固其里而虚火上炎眩掉如瞀不惟面目可憎已成废疾抑且神情尽脱几为异物兼以脾土下陷中气闭塞痰嗽不絶奄奄待毙臣所以一旦危笃至此者缘臣性痴认真好劳恶逸行年逾六望七文移充栋汗牛而尝于熇蒸栗烈之中勉与簿书为晨夜即偶有风雪燥湿之感亦耻以枕簟作生涯积渐而发骤难救药病加小愈固其所也使臣向者四疏以后干冒天威再行补牍或未必至此而臣惕息君命勉强尝试以致客邪乗虚变症叠出则臣命也虽然臣命在天不在医自今以往更不在天在皇上矣皇上怜而放臣俾得以乗间调理少延视息是膏白骨而肉之也即不然而生入里门令终牖下勿致以病废瘝旷得罪军国贻羞中外则幸亦大矣葢臣部非比他署可従容卧治者也辰下部务填委岁序更新提来岁之纲结今岁之绪全在残腊一月臣卧病一日则百虑填胸卧病兼旬则弥年失计臣部虽见有侍郎二员而印在臣寓势难代理虽有十三司司官而臣在病室何従禀成目今皇上宵旰于上百执淬励于下而臣独以衰病残躯僵卧私寓废朝参而阁计务惭愧与惶惧交集其能一息晏然药饵间邪用是不避烦聒再沥血忱上请伏祈圣恩矜臣病已危笃万目共瞩立赐罢斥回籍其为臣一身性命惜者犹小所以为国计邉储虑者实巨矣奉旨疆事方殷军需正急岂计臣自遂之日卿详练素着精力有余着即出恪职视事毋得频请致稽部务

　　沈病难痊疏

　　奏为沈病难痊旷职滋惧三恳天恩矜原放免以无误邦计事夫人臣遭时遇主沐恩深重不能谨疾致身仰厪睿谕之谆切即石人亦且泣下四郊多垒宵旰未遑忝司会计而淹淹床笫频繁哀龥为首丘牖下之谋即木偶亦当赧颜况臣备尝险阻积岁拮据一疾不振顿委前劳残机未就敝笱可惜则亦不禁声气俱咽也闻命自天有不蹶然思起者岂臣谊岂人情哉无奈膏肓根锢方药技穷困惫不支之状臣前二疏已备陈矣大都面疮作楚已难施其眉目所最苦者盗汗不已积成瘵怯葢至日闭蔵冬汗原犯医家之忌元气消损盗汗尤非衰老所堪说者谓汗为心液心血耗竭虚火上炎故得此症必非视息久存之兆迄今彻夜无眠兴居失节谷气受伤羸骨仅支向犹勉缮章奏今则神昏于视草矣向犹强治文书今则手颤于署纸矣毎当病魔乍退之余报主一念耿耿方寸始省身在床褥以来国计军储多所妨废抚膺痛恨以为殒于枕簟与殒于公署等也揽衣试起则荣魄支离作势欲行而肢节潦倒病症至此即舆扶入署尚能冲寒办事乎尚能与同官司属筹盈缩商多寡而上下其议论乎不能而强以必能恐心计转迷龙钟莫继无益于部务之毫厘而适以速风烛之奄忽当亦圣明所俯怜也臣捧诵明旨一则曰疆事方殷一则曰详练素着夫识途老马阅厯粗谙乃垂首病鹤鸣食俱废臣实无能为矣皇上不念及疆事臣犹可苟延调摄念及疆事而壮夫驰骛不足者欲以衰病髙枕圗之恐日躭月误破绽侵寻乃始言去为身为国无一可者臣所以沥血哀鸣望皇上决计蚤放者也臣病笃气竭语无择音伏惟圣明鉴臣情非假托势难卧理垂帷葢之仁以予骸骨遴清强之选以佐安攘亟罢病臣譲贤者路则国计幸甚臣愚幸甚奉旨屡旨谕卿已明何又踵请大臣宜遵君命岂容自便身圗着即出视事不得再稽

　　目病不痊疏

　　奏为目病不痊旷职滋甚仰恳垂怜放免无误国计事臣待辠计曹六岁于兹乞休之章凡十数上病困则不容不呼天呼父母而稍愈则不敢不陛见受事葢生逢尧舜之君何忍自弃矢竭犬马之力无敢恝然故未尝作无痛之呻吟亦未尝坚必去之志向勿欺之义臣盟之素矣无奈臣以踰六望七之年当此钱谷繁剧之任老至病侵数竒症怪真有日异而月不同者忆臣客冬痰火为祟怔忡盗汗已成尫瘵之形维时多方医诊或言宜先清理或言宜先补助清则效迟而后无害补则效速而发恐剧臣时累疏乞骸未荷俞旨气息奄奄急圗步履勉服补剂渐有起色适值圣寿元旦届期只得追随呼嵩之后然而久病乍起正如虚槖御风空革盛气表虽外盈里实中亏两目荧荧渐艰暏视即欲复申前请缘岁序方新元良有庆不敢遽以病闻延及二月初六日右目赤肿寒热往来头面相连作楚至初八日滋甚是日勉赴召对九列皆见而怜之然自初九日以至十一日臣犹力疾入署忍痛办事已而视疲火炎两目俱病瘾涩难开痛如刀割泪如雨注内服凉剂外用洗药絶不见效葢至今日而医之言验臣之病始不可支矣十二日朝日大典亦误陪祀今且竟日闭目偃卧私寓畏日羞明渐増翳障案牍纷至都付寝阁兼以虚火上蒸两耳雷鸣蝉噪不辨人声夫人臣之所恃以靖共职业者心志耳目也心志虚眩尚可借耳目以披阅聴受耳目不灵则伥伥瞶瞶举止成谬言动受欺况钱谷详细之地尤未可以冥冥决事者也臣部日行文移题覆章奏不可时刻稽误臣既耳目受病触之不见呼之不闻自同官司属以至胥役昭然共睹若再滥竽一日则误臣部一日之事臣之罪不容诛矣伏祈皇上察臣目病非假怜臣龥恳情真亟赐俯允回籍调理速选贤能代理部务但得国计军储不至重误则臣虽死之日犹生之年矣奉旨邦计最重卿老成详练方切倚任偶恙易痊着暂调即出视事不必陈请

　　目眚失明疏

　　奏为目眚渐至失明臣职无容久溺谨沥血诚再恳速赐允放以无误邦计重务事臣司计六载积諐万状比以积衰多病岁岁乞骸频烦天语之温罔补地曺之重兹者复以目疾陈情深惧渎聒为罪不圗圣恩高厚仍加勉留惭详练之襃蹇足欲奋感易痊之望枯骨知春上未厌臣臣实恋主一息苟存宁忘报塞惟是数日以来集医选药攻补杂施无奈病根非一日之积药饵鲜立效之功因忆客冬初患在面目生疮及宣利之而遂得盗汗继患在盗汗虚怯及升补之而今又得目眚医家止有此药力日试一方补无功宣且有害矣臣身止有此元气日削一日不受补更不胜宣矣且臣受病之原固缘年力衰耗薄福致祟亦繇心血消枮积劳为殃葢臣以衰年肩剧任五六年间视渐昏而务竭其明累牍必竟心渐迷而务极其算琐务必周自惟以勤补拙以劳救过不暇为性命之忧而神太役则疲精过用则敝遂滋为耳目之患昨臣初病目所患苐在赤肿瘾痛耳及瞪目视之字画尚觉分明今肿痛少减翳障愈深虽极目审视而苍素茫然虽执卷回环而披阅莫解间令人读之亦复不能了了兼不便于点窜旋罢去矣夫人之精神智慧尽萃于目目既失明则亦土木枯骸刍狗具形而已圣明在上亦安所取于土木刍狗者而用之矧户部何地尚书何官九邉命脉所系非闭目坐了之事也十三司奉行所闗非面壁相向之局也暂调既未能痊迁延必至废事以钱谷紧要之职十旬九病挨排药褁之间已无望于率作以纒绵宿锢之痾朝可暮剧反复呼龥之烦其何当于靖共计惟有沥血乞归差不重误国事耳倘皇上怜而放臣臣得一意调理偷视余息敢忘浩荡不然而欲去不得欲出不能食不获下咽寝不获交睫焦心溺职虚火益炎必将捐性命以殉之臣不足惜而邦计之积弛醸玩所损多矣臣病必难遽痊臣势必不可留口占拜疏千难万苦惟乞天恩即赐罢免特寛帷葢之路速委左右侍郎署篆亟选贤能大臣主计庶免屡渎天聴而且以重误国计为也奉旨卿勤练素着邦计正借持筹昨谕旨已明何得以偶恙频请着祗遵即出视事勿再稽延

　　朦目万难疏

　　奏为朦目万难主计误身更以误国谨洒泣三龥圣慈速赐允放事臣因目眚甚苦计务坐壅再疏乞休荷温纶之有加惭报称之无地苟犬马微力可竭即双眸并枯何憾然他病犹可勉强惟目病委难支持臣实锢疾非同偶恙不堪持筹是用频请葢司计何地今日司计何时其不能以冥冥从事也明矣臣目旬日以来初患赤肿既患翳障羞明恶风大类蒙瞽伏案披牍如同面墙间遇天日晴明畧有一隙之照瞪目读之曾不及二三行辄复闭去或用药汤淋洗既闭强开小有批注裁决一二紧要滞牍次日必且肿障加甚并一隙之照亦不可得矣见今公移科抄多付尘阁即有原奉旨速覆者亦不能寓目矣臣毎一思之通体战栗汗出如雨掩面饮泣自恨不辰复叩之医者云目者心血之精华心血虚耗则水衰火盛中于肺肝感于二目故心一动而目受之目中不容着一物心中不容着一事非谢事静摄难望痊可臣闻其言益爽然自失五内如割嗟乎是天实絶臣以驱驰之路而臣亦自絶其献靖之阶者也夫景逼龙钟不病亦当昏眊任膺繁剧不病亦恐茫昧况一病潦倒已成瞽废尚堪贸贸持筹滥竽司农之堂贻羞当世之士耶方今明明在上济济在下皇上事事励精诸臣人人竞奋臣忝筦握邦计统率司属闭目相向成何景象即濡滞一朝且不可况其久乎従此五官不灵百弊丛生必至偾事是臣留一日则尸素之罪即深一日留臣一日则明作之功即误一日皇上自为军国计立允赐玦不待臣言烦聒者也如谓臣言或有矫饰遣人验臣若目能视而以为不能视力能料理部务而以为不能料理者臣愿甘受斧锧之诛伏祈圣慈鉴臣怜臣真病真苦放臣还里俾得逭于悮国之咎即瞑目首丘所甘心矣留中
　　【疏草一体篇帙最多当年皆刻之官署者丧乱之后原板悉不可问矣计有抚津疏草四卷督饷疏草五卷饷抚疏草七卷留宪疏草一卷留计疏草二卷度支奏议则有堂稿二十卷邉饷司十一卷新饷司三十六卷浙江司一卷江西司一卷福建司四卷湖广司二卷山东司七卷山西司二卷河南司一卷陜西司四卷四川司五卷广东司一卷广西司四卷云南司十七卷贵州司二卷今刻仅百疏不及十之一也且条议之疏率多列目叙述之处又従节文惟请告诸疏先少保公彚为抽簪赘言者则备载焉朝廷眷注国计艰难经济丹衷出处大节亦可覩大凡矣男际有识】

　　石隠园蔵稿卷七

　　●钦定四库全书

　　石隠园蔵稿卷八

　　（明）毕自严 撰

　　○书

　　上朱少司冦鉴塘

　　台台雨露闳恩独加蒲栁鞭筴至教偏重驽骀古之荐举推引代不乏人亦曾有推心置腹奨掖愚蒙以偕大道如台台者哉某受教以来夙夜兢兢无敢少堕污蔑以负知已惟是贱躯羸尫不耐劳剧奔驰五载形在神疲真有日苦一日者矧呉地素饶风波犹未卜税驾何所也不识台台何以振之素仰清肃不敢以寻常缛仪奉溷阍人空缄布候伏惟崇照

　　与董玄宰

　　太史当是前身宰夫容城玉楼主者忽幻青莲游碧落故一经吐吞便无尘世烟火气味昔人谓屈宋衙官锺王北面翩翩僊子如曼倩居金门供奉在词苑无问识不识皆知先生为天上人也奉使东旋鹤归华表奈俗吏之疲奔致问竒之靡暇饥不能餐交枣渴不能饮琼浆遭骊龙之睡而不能取其颔下珠恨亦晚矣不肖碌碌不耐致羸疾为祟篝寒灯而拥敝貂索然旅况贱累遣归幸乏牛衣对泣者扊扅弗启长夜漫漫请丘壑之无従逃案牍之不得俗吏旦暮衰矣太史何以涤濯我耶仙斾还朝未得祖道此情葢向所谓闲忙令也迄今怅惘计匪久且挟法眼以输隽于左右辅或停帆峯泖间则获拜下风倘可冀矣

　　与韩惺庵

　　里中晋谒过辱教爱戴徳而南以春杪受事淮上属运艘鳞集清口浅涩戮力畚锸卒卒无须臾之暇以故久稽申候今少间矣遥忆台光真有落月屋梁之想敢端力敬问今玉体已善饭美寝乎鹰扬弢畧将无因邉报而思得一当乎凭虚藐然之间每月几登临浮白髙咏之乐何人共来往此皆某所乐闻者媿某待辠波臣猛思寸树而躄夫举步何有邯郸恐终贻知已者之胡卢耳幸时有以教之振之

　　与沛县张老师惺宇

　　今天下谭极冲疲之区必首曰淮徐而某以绵劣当之葢耳熟灾黎之颠连而惭无拯济之策目击黄流之泛溢而媿微堤防之能徒令人有伤心而扼腕已耳老师藴匡时之畧握苍水之符知必有吁谟硕画可以起凋瘵而利经久者幸不吝披示民生若何河道若何俾奉以周旋无或失坠则教门墙即所以惠桑梓也

　　与沈榔庵

　　客秋弟待辠冬官稔闻沈先生絶代异才也葢一日而名噪长安矣既抵盂城得南宫聫魁报谓必鼎借庶常用储公辅已得除目暨晤何山年兄知以莱彩闗情已俯就选人矣惟是选而同舍又政得两厂也珠玉辉煌饰我顽钝弟实有厚幸焉两厂事务甚简况以台丈弄丸游刃之才试之曾不当一瞬独是匠役之贪业已彻骨而诸无名之费如茧丝如牛毛诸貂珰之横又不可以理解戎器不精则溺职而难乎其为上戎器欲精则束湿而难乎其为下也某待辠三载极费调停幸赖台丈璠玙之饰计且焕然改观而兹又鼎借采运矣奈何台旌莅泇口某忝为地主拟负弩以迎而未遑竢驻节京口嗣当更有请也

　　上抚学河三院

　　职以樗栎散才荷蒙作养备员监司抵任未几岂敢遽萌去志有辜任使苐职一段苦情诚有万不获已者职不敢自为张皇病状以干欺罔但以至真至迫者列之公移循例上请惟台台怜而许之及今而归固已晩矣若恋恋升斗不亟自引退是名教中罪人也台台亦何取于得罪名教之人而使之居表臬之位乎且方寸已乱自难供职万冀台台早赐代题真母子没齿之感也

　　荅朱海曙

　　长安判袂倐踰六载时与淄黉童叟共颂甘棠之泽乃以碌碌牛马闻问阙如也丁未待辠淮扬盈盈一水方拟虔候起居旋遘先慈之变慨五斗之羁縻未遑将母怅屡辞以龃龉竟负终天伤哉情也归来恨积千峯血枯寸草忍死拮据勉襄大事虽存视息而形神已销亡矣台下不远数千里椷书慰唁光贲松楸衔佩明徳直与罔极俱长谨南向稽首申谢别具志帛引意台下宏才硕望海■〈宀禹〉引领自当为国亟出以副太翁期许之心以慰东人衮衣之念岂得高卧峯泖间哉

　　荅贾元一

　　某顷岁伏居草土交游闻问一切报罢以是久疎申候于左右客冬翰教临存此时计事已迫台车遄发亦竟不获一圗报塞感之媿之春来荏苒倐届服除言念罔极怦怦于中又突有嗣子之变西河之恸真不聊生何能复问人间事且也卜居山僻除目未睹即老父母繁借大邦树骏流鸿従兹托始而某褎如充耳阙焉称贺殊可笑也载荷不遗瑶函珍锡有陨自天其何徳之敢承窃计老父母才品政事实为天下第一流故所治当亦称是蕞尔小邑何足羁大贤之鳬舄邪矧计典甫竣而随有此举则台下峻望已在冰镜兰省之间乌台秉宪不足言矣某曩窃禄淮海罪状实伙迩者幸不显斥复叨异典洵所称不虞之誉抑亦台下二三君子嗜昌歜而游扬之也苐愁苦之余衰病侵寻长林丰草若将终焉上与夔龙无分下与麋鹿有缘従此云泥顿隔晤对无期奈何

　　与张宪松

　　门下需次燕邸倐忽二载髙选乌台卓冠羣伦而弟漫无一函为候为贺则嵇懒成癖矣弟年来草土余生百念灰冷是以服阕已久业坚意不赴部而无端复有晋中之补欲抗疏乞骸骨而又恐以我为矫也顾百务纷纠室人多病无奈简书之迫何敢望门下鼎力以维持之务以腊尽为期则善矣

　　与韩城薛世兄

　　不佞以一介寒儒昔辱老师识之尘埃宠之桃李耳提面命夙夜匪懈又荷令兄念翁折节下交情深胶漆金石可销此谊难泯矣不佞滥竽仕路叨縻升斗饮水知源敢忘所自惟是栖迟冷曹两际大难鱼雁既稀闻问久阔即老师仙游竟不获炙鸡絮酒少展西州之恸罪歉胡可言客岁承乏晋阳除日得令兄手教缱绻过情且约以暮春之后把袂论心窃喜数十年积抱倾泻一旦方计日以须而门下报讣之章至矣捧读之余魂摇肠裂嗟乎以老师之盛徳而不昌厥后以令兄之雅谊而不长其年且人生良晤乃有定数如此可讶也亦可悼也及询盛使知灵舆已南下无従拜奠椒浆良用耿歉薄具戋戋幸为治具叱荐灵几前幸甚门下邃抱宏才老师箕裘之绍于焉是赖忆在署中头角峥嵘业自不凡知己脱颖芹泮良用喜慰顷接翰教情意殷渥文采陆离指日鹏抟鹗荐以光先烈知不远矣惟节陟冈之恸珍玉下帷用期远到所至望也

　　答王霁宇

　　上人妙峯精通法乗广布慈航惟是汾河之桥数百年来寒心咋舌而不敢议今上人慨然任之总而期之于有恒此等定见定力虽儒者犹或难焉每一晤对不觉令人欲心平而躁心释矣缘先后两抚台咸欲借重上人福缘为地方永赖计是上人无求于世而世不能无求于上人也诸所护持宁顾问哉伏承鼎命敬镂心膂

　　与许绳斋

　　伯兄今■〈宀禹〉内第一流也徳业追曽闵政事埒龚黄文章继班马墨妙嫓羲献弟何人斯敢望下风祗缘宦辙所莅先后云间彼中虽饶风波而人情舆论差不异汝南月旦弟心旌摇摇时切向往而伯兄亦若有嗜痂之累者所従来矣兹幸聫事三晋咫尺台光昨拜翰教送抱推襟偕之臭味益不任沾沾色喜语云因不失其亲亦可宗也弟今得所宗哉伫赐指南慰我饥渴弟向艰嗣续庚戌纔举一子客秋赍捧东归乃复失之只身孑立沈沦苦海旦莫拟拂衣归去伯兄兰玉盈阶胜弟万倍乃亦悼亡特甚虽云情之所锺政在我辈然试以弟较不更当霍然乎

　　与张华东

　　恭闻荣命新下领袖掖垣深切忭跃窃惟迩年来天下大事俱壊于纷纭噏訿之口今不惟圣明厌之举世亦交厌之矣老年丈智深而勇沈诸所建白必有片言居要者而国家和平之福亦可赖以培养也

　　与韩晶宇

　　弟前岁初抵晋阳孟白李君为宪长肝胆期许一见莫逆弟窃窥其执法也嶷然如山而接物也温然如玉葢表里洞达才品并茂者真大受器也兹擢江藩时奉台丈功令之下贤豪臭味计必默相契合而弟以胶漆之夙谊敢冒昧一言计藩臬中所可托重而恃力者如此君辈恐不多屈指也晋中直指为云浦苏公弟实谬辱知爱倾心相与顾弟则何敢望孟白万一哉

　　答李孟白

　　台台介不絶俗和不刓正真品真才■〈宀禹〉内寡俦不佞弟徼天之幸依光晋阳昕夕握手言言肝鬲方冀长侍台衡永依型范不谓台台有江藩之转而不佞弟亦辄有赍捧之役暌隔清徽邈焉河汉矣台台清轨茂树流播三晋者种种在人士口碑而按君尤以不得同时为恨辰下大计伊迩吹求颇急至如台台精金美玉更无间言又何烦萦去后之抱也弟碌碌晋阳媿无寸树顷复仗芘量移河东旧例驻札蒲坂闻其地俗轻而口多似与弟直肠拙性不甚相宜未知税驾何所且豚儿自客岁归里即以宿疾夭折肝肠欲裂呼天无従屡承慈注远寄药物愈挥西河之泪耳血嗣寥寥愁绪满腔会且谋引去投老于长白峯前矣

　　上苏直指云浦

　　大阅事宜职据肤见条陈十欵深媿朴■〈木敕〉无次抑恐窒碍难行惟台台挥而掷之别出石画以光巨典可也又思晋中弊政如通省之皇税繁峙之皇租河东之余盐均为民害亟当厘革统俟台台及瓜报代并入一疏为三晋生灵请命也

　　又

　　庄诵二记一歌摹冩龙门汾阴之胜炫竒耀景尽态极色真文中画也且能发抒性灵住世超世翛然烟霞之外即苏长公之赤壁杜少陵之渼陂不是过矣职推鲁不文无能仰赞下风反藉鸿笔以留姓字于江山之间割荣当何量邪

　　答抚院

　　河滩一事伏蒙宪札谕以在晋者归晋在秦者归秦此公平正大之体也盛明之世既无分土分民岂宜偏肥偏瘠在彼方无地而赔粮在此且因滩而起租揆之情理委为不妥惟是经界久湮骤难清楚人情嗜利狃为故常似有未易言者粤自黄流西徙凡种田者各照其田之所向而占种之号曰门面滩地此类实繁而强有力者又复乗机吞并所従来久矣州官因而征之岁得租谷千石以四百入学仓赈贫生以六百收常平仓备赈贫宗贫民即该州书手工食亦取给焉岁终具收放数报院以为常今若一切扫涤归之朝邑干系通国人情势将汹汹不已甚且争地以战即朝邑亦不能安其耕耨之常矣此外自西门以南为南滩内山阴府占种一百三十余顷冒称钦赐已经襄垣讦奏查勘未结前岁杀一内官该州移文朝邑会勘竟莫得其主名即此地也自西门以北为北滩逼近大庆闗真朝邑故地闻昔年有朝邑令为韩象云太史门生者以此滩地送之后此令败挂入弹章今竟为不拔之业矣近虽申请宪檄委官清丈而此二项尚未就约束一驾言于候旨一借口于秦疆所谓河南南阳不可问者也又查王襄毅学田碑云蒲在晋西境临大河夹河民田岁多浸没故国初开除河滩原未起科俾民佃种藉补岁额若此似蒲州原有滩地矣又闻蒲州东南下流为谭郭阳贤二里乃河流转湾处损失纳粮地二三十顷见在赔粮是蒲州亦有失地矣议论之不齐如此且黄流昔在蒲坂城下蒲之荐绅尊显者众自河流西徙后则秦盛而蒲衰矣蒲坂之人亦日夜望河之复来也至于目前滩地占种已久不啻集膻之蚁谁肯轻割必仗台台威灵加以题请事或有济不者恐发大难之端耳大都朝邑隔河种地终是不便而蒲坂之人又借口于秦晋以河为界之说然则为朝邑者急于清丈豁其赔粮亦未必非善处之策矣

　　答蒲州乡绅公书

　　伏承台谕仰见诸老精白事神为民祈福之意某不敏叨有地方之责敢不祗承以贾大戾惟是五邑伶人议停二十年矣何其宜复而久不复也其故可思也夫神聪明正直而一者也岂其不以百姓疾苦为念而务求淫乐以逞其欲必不然矣成案具在似难纷更公移已发似难食言无已则仍行蒲州多其侑享丰其牲醴可乎若其仪文不备获谴于神某当与司牧者均任之不以为士民累也

　　与苏云浦

　　洞庭湘江之竒甲天下台台锦旋数月以一人饶领之致可乐也当今时局纷纭泾渭莫辨台台以整顿乾坤之手反髙卧烟霞可谓■〈宀禹〉内长太息者此矣一切放游之适著述之富可批示一二以荡涤俗吏之尘襟乎职以竒蹇之遭兼膏肓之病久欲乞骸归里属以巡道乏人骤难解缚尚在逡巡未果忽有辽左之推非其据也不能者止分义则然岂敢别萌他念不意部推于十一月初七日至本月十五日职始见报而新按台保留之疏即于此月之十二日上矣维时职居蒲坂新按君居太谷絶未一面且相距千里即片纸未及也总台台嘘植有素兼偶承地方人乏是以误蒙特达之知备极奨诩之辞真所谓不虞之誉迩者蓟辽抚按犹有疏揭争执以迹而论职似有规避之嫌者嗟乎此造物者所以成职以为挂冠长往之地者也稍俟新巡道命下即当决计渔樵矣

　　与顾寰清

　　永宁州守张黎津吾侪同举戊子者也弟犹记发榜后诸同年俱乞冠带以荣所生而此兄独以椿庭蚤歾例不得预在广众中呜咽歔欷踰时不已弟用是深服此兄之纯孝也一别二十载闻问阔如向慕如新嗣见擢淮阳二守计造物阴芘孝子必浸假大用为吾侪乡榜兄弟巨擘矣乃又左迁永宁岂非以资格限人哉幸属老年丈宇下塞翁失马倚伏相乗政此兄所为终食孝子之报者也偶闻莅任永宁因漫述往事请教老年丈谱谊甚隆必加青盼万冀以其全力自为嘘植而又以其绪余代弟敦笃即弟拜赐不浅鲜矣

　　答李直指灿岩

　　台台持斧三晋凡冀并生灵无一不沾汪濊至河东一隅似觉沐徳更深被泽尤渥如斥供张也减词讼也罢访察也发仓粟也释寃狱也饬従役也清滞案也除奸胥也种种不可枚举而总之以清心寡欲澹泊宁静为主三晋士民何修而觏此福曜也昔子舆氏教人以无为不为无欲不欲惟台台能充拓得尽陆象先称天下本无事庸人扰之耳惟台台能涤除此弊■〈宀禹〉内巡方使者而皆如台台也天下可立致升平矣乃台教又云悔不做得好事则必如何而后为好事如何而后无悔吝也哉望道未见于兹信矣职不肖窃计终身型范于焉在是媿私淑之余无能步趋万一也台台会审驳问囚犯简而且精案到即行该府鞫讯恨不旦暮竣事但旧例必道行府府行州县鞫问之后州县转府府又转道中间勾摄转解有不妥处仍须驳问势不得不少需时日然不敢不亟为督催以仰副台台好生之徳意也

　　上三院

　　职顷因病乞休荷蒙台台褒以华衮朂以腾骧抚躬内省感悚交集语云士为知己者死职何爱此七尺而不黾勉报称为也顾职迩来沈痾已极自午月朔以迄于今僵卧燕室计四十有五日矣一切紧要公移间亦忍死了于床褥然而每苦昏眩兼且时愳谬迷至盐池结花相距仅百余里例当亲临督采而困顿不能也尸素若此将安用之夫台台之留职为地方也职既病惫无禆地方而反以滋丛脞之虞则不如奉身而退犹不至重伤台台知人之明也傥辱慨赐放还不至陨越客邸真起死人而肉白骨矣衔结宁有穷哉

　　答李灿岩

　　职顷病困屡牍乞休挂冠东行长负嘘植自分罪无可赎悚息以待行至黎城境上言念台台知遇深重若即恝然长往匪直功令森严此心殊未即安用是栖迟旬日以俟允示嗣接宪札不加督罪翻叨奨诩恋别真恳溢于言表捧读未终不觉感极泣下谨北望台端敬谢明徳因念台台之留职为地方也彼时原无半面之识亦无介绍之容天地在上鬼神可质而说者有肥瘠之语闗职名节点职生平姑无论矣乃揭末又云所以为人情则善矣是台台以曲徇而留职亦以请托而得抑何苛求之甚也海内耳食者多安知异日不为话柄自职一去则不惟职之心迹白而台台之心迹亦白矣虽不能造福地方或庶几无媿高明想亦台台所洞照也惟是功名可弃知己难忘樗散如职宦况素澹従兹养痾蔵拙便可潄流枕石以毕此生台台间代人豪目空海内乃独于职不胜昌歜之嗜尽脱形骸披沥肝鬲释堂帘之分而敦骨肉之欢如此天地高厚之恩真非捐糜顶踵可报异时台台昼锦天中职未即填沟壑尚当徒步千里伏谒台墀然后罄此区区也

　　答高东溟

　　翟凌老在枌榆中真弟所称莫逆交也曩岁弟有辽左之推未几而三院会疏题留矣查推疏在四十一年十一月初七日而李按台留疏即发于此月十二日时按台初入境驻札太谷弟居蒲坂相距千里素未一面且蒲坂距京师可二千里题留之时弟尚未得推升报也已而蓟辽薛总督有疏仍欲弟入辽凌老有揭亦仍欲弟入辽言之尤力不谓部覆之仍留也此时弟之心迹几于不白即凌老夙辱知爱必能谅其无他而规避营求之疑其能家置一喙乎弟病困之夫久欲归田缘此遂决计挂冠其实凌老揭中推毂之语特多不可谓不知我其欲弟入辽甚急不可谓不爱我弟方感恩戴徳之不暇而敢毫有怨尤芥蔕于其间乎特弟所处之时势有不容不引避自白者耳贱体善病日事药裹一丘一壑实获我所凌老海内名贤正赖匡扶世道兹欲十载闲居相谢是雅相契厚者而更启猜嫌存形迹也弟未敢闻命希为转致区区

　　答李副将

　　西蔵之事知麾下留心处分久矣无论増市马匹难以轻许即赏赉诸物不得其心服而轻掷之无益也至于跌死马匹亦混赖中国赔偿尤为桀傲无礼总戎来催速赏葢未悉其情形耳麾下不轻言动兵亦不轻与赏赉但欲俟其入境抢掠之时乗机大创真是胜着妙算愿加意圗之使其畏威悔过而后抚赏未晚也

　　答阶州

　　辱贶种种均属塞上所乏极佩至爱苐先是有以土物时果见恵者概未敢拜葢缘道属地方辽远一时受之未足伤廉而异日沿之遂为定例究将以一口食之微而令仆仆道涂劳顿物力谁之咎也即欲黾勉登嘉以副盛雅岂容开异同于同舟之间乎敬以心承

　　与胡充寰

　　巨鹿与瀛海俱处畿辅之内山川不甚辽逈某曽不能时奉尺牍奉请方畧祗以戎幄新开百冗鳞集只身支吾日亦不给非敢有遐心也每捧大疏翩翩筹策何计之审而辞之工乎至如辽西屯田目前足阻长驱日后可垂永利即赵营平之计先零羊征南之镇襄阳奚以异焉又见题造战车精心妙制远轶古式特于静海取一辆谛观之施机巧捷坚致异常一时造车者无虑数十家胥拜下风矣某不揣窃有请焉台台以六郡之全力揆属邑之饶薄分曺列等计日程功体恤既周成造亦伙某欲按式自造则士多袒裼兼苦露处于势恐未暇及若欲督责郡邑则所隶止河间一府已造之后于力似难更支然遂舍而不制又何成营垒而壮士气终夕踌躇念大君子谋国之忠无分疆域而以大字小古今通义且以情告量无矛盾愚意台台用其五郡邑者而津借用河间一郡邑所造其用过工价令该府即于敝镇项下开销傥蒙俞允仰荷台台同舟之谊恤邻之仁得拱手而受成事即九鼎驷马不足喻其隆渥矣敬延颈以俟鹊巢鸠居惶媿何如

　　与熊芝冈

　　读致辽左抚按二书备悉台台谋国精忠筹邉远虑君子爱人以徳真是今古合辙矣夫美疢不如药石従古识之向来辽抚或失于轻信或疎于调度特苦不自知耳非敢为异为抗也得兹良规必且旷若发蒙恍然憬悟庶几改弦易辙共济时艰进战退守不失昔年台台嘉与拂拭之盛心哉计台度汪洋终当在涵容中也

　　又

　　每捧大疏服膺三复极仰台台深沈之识雄远之谋老成圗事揆策非尝试漫为者比某虽未尝躬至辽西然观今之物力将卒俱似不堪大举者夫天下事言易而行难勿易其所易而畏其所难乃庶几矣战守原非二义先为可守则进退皆得裕如且也隆冬出师兵法所忌古人惟有淮蔡之功其余亦不数数见也恭闻台台出闗以来戎服轻骑行冰雪中无险不亲厯无将不抚循真足萃涣散之人心肃窳惰之军气读闻见述益信台台苦心擘画不必决机两陈之间而一切任事任人自足奠安华夏矣目今逼邻虎穴寄身危堡上为冲圣宸旒所倚重下为百万军民所颂戴即九庙神灵亦当鉴照之冠绅而下计无不倾心相信者譬之寳鉴愈琢磨则愈光莹矣非敢为谩也

　　又

　　忽闻河西之警令人痛愤无极议论纷纭竞喜言战而战之不易一至于此乃知台台老成持重真有卓识定见益可以谅不和之故矣目今兵气日馁民心日离蒿目时事尤为可駴可惧瓦解土崩之象似在旦夕所恃惟山海一闗若能以丸泥固封犹庶护金瓯之无缺至若沿邉诸口在在堪虞曲突徙薪圗维宜蚤所冀台台益殚忠贞仔肩鼎吕凡有益于邉陲无少摇于浮议终当奋翼渑池收功桑榆也宗社生灵实式凭之匪佞匪佞忧心如焚谋国无策拮据徒苦颠蹶可期惟是一念自矢与台台久要之谊誓当永永勿替耳

　　又

　　昨拜手教之辱计旦暮抵津门可圗一良晤乃明旨准令回籍而台台入京请逮卒以物议纷纭不免对簿台台此举恭谨劳谦可谓得人臣礼矣敬服敬服计朝端公论自定风霾有开霁之期雷霆无竟日之怒也

　　与张大司马翼明

　　津门新募水兵创立三营昨有小疏欲设将领统练会同总督具题业奉旨下部矣顷准部咨各举本弁旧日弹文以相诘难又以三科武举例不推升守备为言仰见郑重名器慎选将材之意惟是各弁招募训练効有成劳政欲鼔舞激劝以为乗风破浪地即有夙眚小过仰冀破格原免若先事而罗之迨成事而弃之食前言而灰后志似未见其可也某以不才承乏节钺当兹封疆多事必借朝家爵禄枢筦玉成方可奔走豪杰展布四体不则殆矣况初设水将视旧营伍各官何啻霄壌名虽推补与加虚衔者同计亦不必恡吝者也万一此兵不募则此缺且成乌有而何烦争执又或久署不题则此官固自受事而何烦推敲想台台必有洞照矣至于道路悠悠之口似有吏胥索贿不遂之议窃计台台鉴衡精明此辈安所容其伎俩决难轻信者也

　　与孙枢辅恺阳

　　仰惟台台阅闗之行安攘大计恢复吁谟在此一举葢自昔赵营平知兵犹以百闻不如一见兵难隃度愿至金城圗上方畧已果倚辧成功为汉史美谭矧今一线榆闗百务缤纷其至要者如欵部赏费之宜豫版筑竣事之宜速幸藉旌纛陟降岩塞一切借箸聚米迈伊吕而轶方召区区长平骠骑可勿论也目前闽兵援鲜行止最属吃紧而前招之赴津今又俾之离津于津尤属吃紧政以闽兵客岁奉檄自闽止约戍津不言赴鲜执以为辞坚不肯东发耳无奈毛弁海外势苦单虚经台师中义勤按济某系同室披缨救斗于情于势俱万不容稍缓顷方为之竭蹷遣发而忽又従邸报见林丘垣疏有四不便之议其言亦大娓娓有说某窃不胜杞忧即或旦晩强之使发恐发而中道衡命或风波叵测未尽抵鲜抵鲜而不能成功以归异日将执为发兵者罪案某其何辞乎媿某智短见浅不堪汲深所恃台台平章在握可藉禀成窃计寝而不行将使鲸吻孤军孑立无恃固不可也若强以必行又恐鱼腹堪忧星散可虞万一空费帑饷尤不可也就两端而求一是惟政地有石画不靳提命庶几咄嗟于襄为幸耳

　　答邹南皋

　　某顷受事版部缘新中丞节钺未至尚复代庖戎■〈施，冉代也〉一切东支西吾真是皲皴血指矣幸李懋老旦晩莅任庶几藉手弛担以日为岁忽接鼎札过期以颇牧之任非某所敢闻也其或台台爱忘其丑袭石以锦自是式蛙招骏一腔苦心苐某实非军旅之才今兹仰仗台植蔵拙计曺已大踰涯分矣又况蒲栁早衰方且思赋遂初何容再有尘忝傥有嘘及冀惟台台为某婉转止之感恩知己镂篆匪浅也东省会剿已发兵五千矣尚赖羣力夹攻庶可望扑灭耳

　　与汪大司农澄源

　　东土妖贼初时扑灭亦易不谓偶尔忽视遂致蔓延难圗近日四将偾辕一败涂地藩府告急济兖危困腹心之祸诚有大可寒心者矣治某素切桑梓之忧兼懐漕渠之虑况承台台激切龥天业奉俞旨敢不竭蹷发兵共圗殄灭兹谨遴发五千统以三将监以宪臣庶几可称一队之师傥羣力大集互为犄角于以迅扫妖氛无难也兵饷急需万惟留神解给见今一面搜括督发矣

　　答来监军马湖

　　偶闻景州之变令人惊駴冦在门庭亟须剪除拟暂借东征之师而又恐前旌之远也捧读公移知己移兵剿除可任快心贼寡我众扑灭无难但须计出万全毋以小冦而易之所至望耳

　　又

　　门下自景入兖昼夜疾驱政恐鞍马劳顿得教知己清健倍常亲冒矢石以为士卒先可为愉快妖贼虽小丑乎而荏苒蔓延已五阅月其中岂无智勇之士似亦未可轻也目今或合围邹城以待食尽自毙或先取滕县而令孤立援絶是皆策之善者门下满腹韬钤赵公祖必加托重同心圗维出竒制胜其于灭贼易易耳大捷班师敬拭目望之

　　与汪澄源

　　昨承台翰以朝鲜运事为问大都万里风涛飞刍挽粟原是至艰至险之事前七月间在沾化县失风一次至八月间在刘公岛又失风一次嗣是音耗不通外论喧传谓黄参将孟推官俱无下落粮艘仅到一半令人惊愕不知所措今幸有人言旋始知粮艘损壊不多而毛总戎实收运到粮料共计九万二千余石布疋军火器械亦到十之七八真儌有天幸矣登州尚有粮艘十二桅舵虽坏而米布俱存仍可修艌以待明春发行赴鲜也兹具实收公移报部仍俟查明另行具题大都各官万死一生此行良苦仰仗台台主持破格优叙以示鼔舞庶几鲜运犹可为也

　　复余健吾

　　延绥兵马昔年精强甲于■〈宀禹〉内今非其质矣粮饷匮于京运将帅习于剥削营伍困于占役精鋭耗于东征难言哉若非改弦易辙延事未可为也所幸天锡年台彻底振刷顷所条议兴革靡不洞中膏肓従此犁庭扫穴浪破长风铸鼎铭钟功收指日端可■〈企〉足俟矣弟昔年待辠延西虽曽凑助抚赏所媿涓滴之润沾濡未宏何烦年台惓惓奨诩耶惟是明暗私増大为邉累而不肖守操官又复夤缘撄取其间莫可究诘安得设处正项刋定成额以永杜此害也至于安定二城弟庚申岁各筑砖墙一面尚存未修一面不知比年已讫工否若渐次包砌砖井宁塞是亦百世利也石涝三山等堡原是沿邉二路邉塞人烟稀少藉此可以招集先年条陈裁革弃险不守止戍一线危疆似亦非算之得者若故址可仍则修复为便耳

　　答毛总戎

　　辽左全失幸赖海外牵制之师得成榆闗丸泥之势则麾下之功在宗社者至弘巨矣初时中外纷沓意见参差疑信各半今则事久论定舆情归向万口一词圣明东顾倚重不啻万里长城陟元戎更假便宜晋府衔复赐上方一时纶綍辉煌恩光舄奕大丈夫得时而驾真与班定远异代齐驱若果天心厌乱人心未散渐复故土四海盘石于以流光竹帛垂休天壌真寰宇一大快心事也不佞职在转输忧深国恤每思源源接济敬助一臂之力屡经题请乃副鄙懐惟是津门抵鲜海面三千里而遥危险异常客岁秋深尤苦风飓嗣得赍到实收如获拱璧及従邸报庄诵大疏荐扬押运各官艰难颠沛总荷照詧顿令人情踊跃乐以忘劳而不佞亦得藉以逭于戾其感侈矣今岁运事鉴于客岁之迟拟以四月开洋五月抵鲜必不使麾下有量沙之困壮士起呼庚之嗟也忽拜翰教之辱极佩注存孟司李忠义过人今在麾下幕中知必同心共济无疑矣管大藩前以粮乏而归今复入鲜供驱策于左右所冀嘉与更新终始提携亦屋乌之极爱也

　　与孙恺阳

　　春已向莫榆闗晏如北门锁钥今又一莱公矣窃在下风愉快何如山东营都司刘永昌部兵二千骁健絶伦津门鋭师此为第一永昌又复禔躬廉介饬伍森肃如此将畧真某従来目中所仅见者粤自统兵抵津某即加意激劝后遣东省平妖转战数十合连下邹滕二城本官功绩莫之与京而当事题叙犹未免以主客相后先乃公论则固有不可泯者矣兹以赴闗更畨备驱策于辕门顷津抚李懋老代为疏请加衔言言实录傥蒙台台赐之青眼假之便宜令其感恩圗报乗时自树必有可以独当一面者忆某客冬在闗业于语次推毂本官今其行也似不容无一言要以台台知人善任锱铢不爽固无俟某赘也

　　与赵侪鹤

　　顷者内计大典幸赖台台一代正人主持于上公明并运黜陟咸服至考察勘问议尤是脍炙人口所禆圣朝式序之化良非浅鲜某转饷无功积諐不少自分摈斥尚辱包荒岂非仰荷云天之芘遂获瓦全尔尔哉知感知戴顷者饷院一差吏垣以为当裁不肖以为当仍非敢故为异同政以钱粮重大必借直指耳目以明心迹加派殷繁必借直指查叅以资接济总为军兴起见即有以恶声相加遗者亦任之矣台台不弃蒭荛独持衡鉴特请照旧题差于以资纠绳而重封疆斯真大臣纯忠体国之极思非但某席庥逭戾而已一切知己之感国士之遇惟有永镂肝鬲耳

　　又

　　老先生道徳浚源洙泗文章接踵欧苏虽在神庙极治之时独抱直谅不阿之节一时激浊扬清难进易退海内人士无论识与不识莫不侧闻风采想见光仪虽为之执鞭所欣羡焉会圣天子出震继离搜扬耆宿拔之岩穴之中登之总宪之任一时朝端宻勿虚已以聴指撝台台毅然以纪纲法度为己任读诸封事颁布规条令诸柱后恵文不寒而栗孑遗黔首不雨而濡乃圣明亦复临轩击节欢同鱼水于是曩时冒滥之习苞苴之风吏治民生洒然为之一变矣属者冢卿虚席九夏引领无不以为衡鉴重任舍公谁属而今果符所料益信人情贤于梦卜也従兹表帅六卿羽仪八座分泾渭于九流别萧兰于千里匪但正人进而邪人退将使大臣法而小臣廉会见仕途之日以澄清海■〈宀禹〉之日以升平宗社之日以宁谧矣岂非世道之幸国是之福哉某不肖自惟行能謭劣无所比数惟是屡辱诲言曲垂陶铸窃用铭镂于中邸报初传倍切弹冠之庆谨驰尺素以将寸忱伏惟为道自重为社稷苍生自爱不宣

　　与孟推官

　　门下远涉异域载离寒暑兹行良苦入春以来日望归航而海上之音杳然令人怅怅因忆去冬运艘言旋接有门下手书恐以一介行李为属国累具觇廉静之操不佞当即据以入告即毛总戎亦有疏矣近闻门下复有王京之行久羁中途岂出使须复命勅谕无回音有不便遽为返棹者乎目今鲜国废立回视客岁又另一机局矣门下留滞逆旅恐无了期若能熟察顺逆之形细酌辅车之势或有一得可佐庙算鹢首西驰不辱君命不亦可乎惟门下良圗焉

　　与邹静长

　　忝附世讲久企斗山酉春都门懐刺往来竟未获一觌紫芝眉宇怅歉胡可言延闻年丈已出守长安襜帷所莅霜湛露濡将使扶风冯翊之间依稀复见西汉神爵五凤间景色矣韩城故廉宪质亭薛公规言矩行葆素完真覃精理学远追濂洛宦辙所至咸有庚桑畏垒之祝殁而李翼轩先生为之传言言实录先是丙戌丁亥间任敝省济南守道弟甫角兆即受知遇延入署中与嗣君下帷昕夕阐发奥义闻所未闻遂得滥竽一第受恩最深觌徳最切近闻其邑士民公举乡贤殊为忭跃窃谓惟公而后不媿乡贤亦惟乡贤得公而后増重年丈笃于缁衣必且玉成无疑乃门墙下士岂容默默者薛故宦族近缘冢嗣不禄其次公及冢孙俱困青衿不胜废兴存殁之感冒昧唐突诸惟鉴照而翼芘之

　　答张蓬玄

　　兵与饷重务也归并兵与饷苦差也某以疎拙之才兼衰病之躯惴惴乎覆餗负乗之惧安得不辞嗣见台台大疏似觉议论未归一人望未系属又安得不揣分引嫌以辞况屯寺贤者也比以事权不重统辖不广舆情咸有加秩即真之望而大疏适相值也又安得不推贤譲能以辞苐某与台台夙附维桑兼承臭味亦稔知台台之必不以薄为道也顾当庙议未定之时旁观者无不为某讶而某亦不觉自讶种种前情总属肺肝所敢饰词以相欺者有如津水捧读大揭并拜台函所称出入均劳曳履星辰等语推毂踰涯某不敢当又谓东人落落凭人位置此皆某意中事某不敢以告人者是知台台爱我即骨肉不啻矣敬用镂刻永矢弗谖辞疏发于长至越数日而津道来见云奉到尊札有一抚再抚语甚相怜念殊自懊恨所谓驷不及舌者也惟台台怜而宥之

　　与李懋明

　　津亭握别忽逼岁残过隙居诸又献春矣虽遐哉山川晤对无繇然金石之音鸾鹄之姿固隆隆耳根隠隠梦中也江之永矣不可方思风人之言若为今日设乎窃窥台台才品卓荦识力沈雄可以横絶一世如某寡陋自顾形秽回首循省不识何当于台台而披肝胆倾意气若斯之深也秉钺津门递相为政同舟之雅有逾骨肉即今幸免颠蹶量移跬步总明徳之所波及者受事以来披读故牍寻问旧章无往而非师资之益庶几是遵是循以少逭罪戾于万一无奈羽檄飞驰征发倥偬标正毛兵河南四营一时俱调喜峯口防御自嘉平望后督发毛正河南三营业已成行俱于年前抵邉惟标兵营尚以无将无饷少为迟回又缘重镇空虚具疏祈免见候部覆至于运脚全虚豆价不敷一畨疾呼一畨侧目举足摇手动有窒碍不觉令人起长林丰草之思也昨见台台有疏请告虽大君子难进之节固然苐时事方亟非■〈宀禹〉内引领贤豪意也况太封翁春秋原未甚高何妨移孝作忠所冀星轺蚤入承明运筹帏幄以丸泥固榆闗之封而以余波沾溉津门是所顿足跃耳

　　与孙恺阳

　　闗外危险荒凉人多避匿不出台台驻札其间倐已两月昔裴晋公云贼亡则朝天有日贼在则归阙无期人皆伟之今读大疏云事完则长啸山林事不完则膏身原野又度越裴晋公而上之矣天下宁有如此忠赤而神明不默佑肤功不立奏者乎独是闗外粮料阙乏秣饲断絶谁司输挽而溺职若是某安所辞罪焉幸荷汪度垂慈寛假以逮今日敢忘覆帱之仁兹河冰既泮海航可通业于二月望日自津祀神开船抵大沽口候风出洋矣傥得仗芘遄至不误军兴幸莫大焉先此驰闻某罪戾山积展布实难请斥未允继以请告见今病骨支离梦绕乡邦恐不能终事台台矣

　　与解石帆

　　故礼垣都谏张惺宇者沛人也筮仕益都令以卓异着声召入兵垣出阅山右诸塞诸所条画俱为邉陲永利继转工垣值黄流横溢祖陵湮没遂有勘河之役建议分黄导淮竞奏安澜祖陵无恙后转礼垣当国本未定之日请册立请出阁争并封争待嫡一岁之中疏凡十四五上强半留中屡经夺俸卒触圣怒削籍一时海内无不想望高标居家念载杜门扫轨励清修之节庶几弹冠有日而忽作古人矣近以覃恩仅仅循例逐队赠官常少识者殊为扼腕似犹未免以众人遇公顾公才品真有跨尘寰而凌霄汉者念某乡试戊子实为公所举士嗣待辠淮徐谂其居乡懿美尤悉深媿未能抗章扬扢顾安所称门下士也兹有公冢嗣青衿名振者自沛来思欲伏阙上疏并拟谒见祖台再求表章某谓部议欵例已定或难纷更祗有发单议谥政在此时前见祖台于维扬先达皆显微阐幽不吝齿颊彭城距海陵仅一衣带水料必耳熟有素今彭城在仕版者空无一人非赖祖台口角春风他何望哉

　　与董思白

　　目今玉堂金马之间雕龙绣虎之彦指不胜屈求其胸中磅礴笔下淋漓片言而东壁辉腾只字而鸡林纸贵者台台之外不多见也比复翱翔留京提衡国史摅董狐之直笔擅班马之兼长独步蓬瀛永垂琬琰天下文章抑孰大于是乎某以三十年交谊睹兹盛事抑何幸分华割采而愉快焉念某猥以驽钝承乏津门昔犹兵饷递任今且督抚两肩怅无米之难炊徒循墙而滋惧鞭策无当伎俩已穷冀惟台台不弃而终诲之庶几香屑时垂迷云常豁于以藉手救过万一乎

　　与许绳斋

　　粤自幸酉都门一通间问嗣是碌碌戎马钱谷卒卒无须臾之间久疎鱼雁今四易岁序矣每一思之媿汗竟踵皈依之谓何安所称石交也台台糠粃勲名尘垢轩冕业已澹然烟霞之外独计人心不古风会日下得一名世大贤政可秉钧握枢转移叔季而乃聴其拂衣长往婆娑圗史之林令人不能不切东山之慨耳弟待辠津门荏苒四载迄无一善可称惟是职业之内颇知黾勉荣竞之涂颇能自持是弟所为窃附于私淑而期不负于当年之切磋者也顾鼯技已穷而榆景渐逼台台将无笑其知往而不知返乎今岁转运事竣行且赋遂初矣目今国是瞻乌物情斗虎貂珰与士大夫角而士大夫又自为角恐非世道人心之福也言念及此恤纬忧深辽左黔南又属第二义矣安得台台入朝主持于上潜收旁落尽化异同归于荡荡平平之域耶

　　答袁熙宇

　　疎拙如某积薪固宜不意误蒙台慈垂念梓里不惜齿颊芳润昌言于朝片言推毂九鼎増荣衔篆明徳矢当没齿目今循序量移既苦无缺加衔任事实非本懐亦惟诿之命运聴之当轴而已矣惟是闗门兵马愈増计曺本折愈匮疾呼不应最难无米之炊海运告停岂能不胫而走近日闗门飞檄责成渐急万一加以违误军需之罪某其无死所矣今且不暇为性命计而又何遑为功名计乎一腔蘗苦不觉尽吐希惟台照

　　与赵大司马明宇

　　顷见邸报海外屡捷献俘阙下行且叙功行赏矣勘疏出于登抚胪列甚详而某亦挂名其中可谓厚幸何敢多言但自某以外津门转饷司道各官一人不及近见贵部题献俘疏首归调度于枢相次推接济于登抚并无津门一字忆天启二年五月内毛帅困顿异域某时待辠津抚因运艘回津顺赍毛帅公移据实塘报而接济之议始成未几待辠督饷首发鲜运今三年矣初年运粮料十万次年十二万今年二十万其它布疋器械累累充斥并勅书闗防之类无不従津转赍今塘报奏疏具在部科非凿空侈口者毛帅有无赖藉津门恐未可槩行抹煞也毛帅客冬今秋解俘献馘悉有公移抵津解验某亦厚犒而激劝之但渠欲某代为具题某则嫌于越俎而不敢耳登抚觭重沈帅而与毛帅相左毛帅亦屡形之奏章见之塘报矣今乃尽以接济归登而遗津门是耶非耶连年接济折色少而本色多折色易而本色难登运折色津运本色毛帅良心不昧奏牍具存试下一檄质之当叙何人即可为定案矣登抚勘功委之道府各厅以故彼中州县有司俱为近水楼台悉得列名而津门转饷司道将领府厅等官猥以隔远槩寘不录为公为私必有能辨之者每岁鲜运事竣具疏奏缴司道各官俱云纪录优叙当此论功行赏之时若令巧者竞进拙者见遗恐非圣朝平明之政也某素服膺圣门伐善施劳之训极耻为竞独于此事似觉失平若不预白逮事后而言之嗟何及矣伏惟台台虚公主持毋以疎逖见遗叙及津门司道将领府厅等官以为将来转输之地饷务幸甚公道幸甚

　　与孙恺阳

　　台台忠义填胸韬钤满复赤手而扶社稷挺身以卫封疆兹之入朝原欲商确军兴祈请兵饷非厌岩闗之劳而希紫阙之荣也大疏预鸣原自洞然不谓咫尺国门未获瞻对天颜忽乃趣令还镇若谓岩闗不可一日无台台者嘻亦异矣某承乏转饷襟肘自怜满望台台入朝直达于黻座之前而不谓其中格也则信乎某命之穷也昔周文襄开府江南每每乗传赴京议事此自国朝令甲岂至于今乃独靳之岂左右用事之人别有肺肠而借岩闗为口实乎要以台台劻勷弘烈锁钥壮猷当与方叔召虎异代同称何讵不足耀青史垂不朽而乃以腐鼠吓也想达人胸次必不缘此少有芥蔕屈指台旌已莅榆闗谨颛力削牍敬候起处伏惟为国自玉

　　答李河岑

　　蓟永招买之难久矣客岁大司农不知地方小民之苦坚欲减草价某极力争之今议已定永平每束五分蓟玉丰遵每束自六分以至七分不为少矣料豆照时估收买兼以岁事颇稔未为厉民惟是户部发价每致稽迟某前有疏谓贱时不买而贵时乃买之有时不买而无时乃买之今日地方受病正坐于此是发价贵蚤也又在有司奉行得法加意调停官价尽数给发而毋令衙役之克扣买运须选殷实而毋令阖邑之绎骚惟在贤有司加之意耳语称有治人无治法是良吏最要也附闗州县不妨分发瘦弱马匹就近喂养既免转输亦多节省客岁迁安已曽行之此已试之良法也是移马为便也以中国之马与邉骑角终是强弱不敌莫若以步胜马昔岳武穆破拐子马以麻扎刀如墙而进用步卒也迩者辽阳之役西兵走而川兵战则马与步之异也今闗门练车营而多用马失其旨矣韩淮阴云置之死地而后生置之亡地而后存马多则思奔易败之道也马兵苐当用以哨探及追亡逐北之用不必甚多三万足矣今用六七万繇马总戎为西将未免狃所习也两马之刍秣可当三兵之粮糗是营马宜减也事例纳草一项积弊尤多此辈加纳榆闗每百减二十两而又専抬高价不照永平而照蓟州究竟无草到闗不过夤缘请托鑚求折干而已国家名器钱粮并属可惜是事例宜罢也以上率尔直陈总属狂瞽之见因承下问敢悉其愚台下高明必有吁谟石画无须此矣

　　答天津道钱昭自

　　猪鸡小畜供人饮食刀俎其生甚蕃阴阳精血之间稍有杂揉纷错则幻而为双身数足数翼矣政如人有骈指未足为异较之地震星变大是径庭前不佞家居时熟闻村落此类殊伙苐无以告官府者耳窃意此等琐细似不宜以渎宸聴非敢如王介甫谓灾异不足畏而惮为逆耳之忠者也门下考究古传甚悉极服博洽但不佞胸臆所见若此要不容不直陈耳

　　与毕见素

　　今岁新截漕粮挂欠数多昨有小疏具题想已彻台照矣客秋所截十万原未算尖耗入内且也截出不意别无使用兼以设法鼓舞所得晒扬余米稍多前已具册咨部而独未报仓场衙门则一时胥书之误也今补册附上晒扬余米旧例不报近弟已一体发运作正支销但海上风波自所难免岂能一颗一粒尽到闗鲜势不得不稍従寛裕耳且也去秋虽有赢余今春大为不足即以有余补不足犹存乎见少也恐难作六年之额矣况六年督饷当另有主者以前官运过之米而欲于后官扣补必费争执弟故以为难也带买辽米各处以灾荒改折通未措意诚如台谕伯兄欲于山东河南粟米拨补极佩一体之爱惟是虽截粟米亦恐损于漕额前熊漕道条议欲将宻昌邉军比照京军改折两月之例大是可行每石折银六钱可得米十万石而又省漕船盘剥之苦此等亦粟米也今春缘截漕事竣又宻昌粮已抵河西而上未敢饶舌若蚤圗之或可为也不特此也临徳二仓粟米原以备缓急之用年来积滞不运以致红腐近虽欲运入京亦成空谭不若即以此项常作津粮亦可以省截漕弟前条议及之部覆未允今检原疏奉览是在伯兄主张力行耳浙江旧留辽米六万价值弟已打算欲作闗门今岁米折之数葢以今岁截漕昨已具题挂欠八万有余又东兖广顺大五府召买辽米户部原议每石止给七钱共买三十万石及后改为每石九钱不再给价价増而米遂减共减七八万石此等缺额弟于何处下手茹苦甚矣窃计带运辽米皆用新饷召买若今岁省直不买辽米者皆按例改折如浙江故事亦可以完闗门米折之用而运额不大损也伯兄赤心筹国远虑经时务期京军宿饱而以绪余为弟区画弟非有胸无心者而能忘感哉

　　与孙恺阳

　　忆昔癸亥之冬过辱台台挚爱不靳珠玉尝为某叙督饷疏草矣一字褒扬千秋华衮金石可销此感不可泯也今某兼摄兵饷又已二载所有抚饷疏草自觉朴■〈木敕〉无当顾当捉襟露肘之时概多呕心沥肝之语不忍弃掷亦欲以灾梨枣而存家塾念非台台孰能洞照弗遗鉴此区区于形迹之外者乎不揣芜劣谨将疏草五册奉尘清览仍欲借光片言以为九鼎恃在夙雅不胜陇蜀之望希惟台亮慨赐俯允所至荷也

　　与李大司农瞻宇

　　某昔在秦中备员宇下幸叨二天之芘自鼎借大司农而某又以督饷之役猥承覆露每有呼龥辄荷周全此眞三生之缘而百世之感也昨以及瓜在迩题有搜括积存籴本等事一疏内将任内节省钱粮约五万五千两有竒逐一胪列内以三万充闗门米折以一万五千余还阁部帑金而以一万留充津门缓急之用均属正项支销不敢锱铢妄费者也业奉明旨行部题覆查前二项俱已起解闗门取有实收矣念某数年苦心百计节啬此段公论似难尽行埋没更望台台不靳嘘植表章一二庶几区区孤介之操藉以自见于世昔所云海内有一人知己死且不朽者也惟台台留意焉

　　答钱昭自

　　年来闗鲜运事最为棘手幸赖台丈五载同心俾克有济此之为感有镂肝刻骨耳不佞以仲秋五日交代于新饷部黄际老扣至七月终止已发运过一百二万五千石通计岁额所未运者纔二十五万石不过一月事耳尚有畿辅东兖未完州县可以督催或不烦截漕以佐未运矣新秋闗门折色月饷不敷川湖兵鼓噪而本色无匮乏之忧则春夏间所经营者预耳台丈在津劳苦功高人言往往求多流谤四出殊不可解顷兹复命多劝不佞宜随波逐流点缀一二雌黄语以自为地者惟是世谊至重本心难昧宁与台丈同摈丘壑其何忍出此也但恐破例入荐或生葛藤故于复命疏中祗以升任离地方者槩置勿论而于捜括积存籴本疏内郄详道台丈节啬苦心就事论事公论自是较着想邸报中已见之矣不佞衰病侵寻归田之后尚拟再疏请告石城之役行止尚未定也

　　与靖邉孙同知

　　靖塞不佞旧游地也忆昔拮据二年仅亦奉职循理非有赫然可见之绩不意彼中士民之厚尸而祝之比于畏垒不佞累书止之不能止也将无为昌歜之嗜欤台下海岱名流秦朔循吏抽扬片善笃念乡曲亦复助之银米奨以棹楔此自大君子乐与人为善之懐顾不佞何徳以堪此惟有铭镂肝鬲而已兹因材官赵安攘之便敬谢大雅

　　答来马湖

　　忆昔津门共事意气忻合道义相砥真平生竒遘也台大畧不世出动必万全齐赵肤功计当首蒙建牙延世之赏而尚栖迟藩臬远游夜郎斯岂国家功懋懋赏之义乎则或有尼之者矣台丈不难蜉蝣轩冕蝉蜕簮缨而多算之所及尤能不下堂阶而殱大憝固知贤豪作用果出寻常万万也公论既明岩栖且久行当雄飞万里为国长城次公少年飞将亦宜宣力岩疆不佞素辱知爱岂不逢人说项也者顾无奈交寡力绵何也试观家季自肃资俸尚浅辄出宁前投之极艰极险之地则其不能庇一弟可知矣不佞近日承乏留计衰病侵寻饮河已满无米难炊稍俟明春即以满考引身去矣此肝鬲语也齐赵二抚虽得金吾之荫旋即削夺不佞何敢别有希冀夫赵抚无论矣齐抚身在行间淹厯数月功亦不薄但不当筑京观以为夸诩抑客兵以自显荣耳而论者一槩抹煞异日国家有事谁为効死力者以荡平延绥之大盗而反逊于各镇固垒之邉功此亦近日矫枉过正之一事也然则景武邹滕之役几身与其间者尚恐他人従旁揶揄益难向耳食者喋喋其口明矣佳刻自是实录俟有相知深者间出授之于以表章尊乔梓鹰扬之烈至于椽笔逊美大序归功尤不佞所为局蹐而未敢冒承者也南都昕夕追随宗伯令弟不独倚玉为快若时奉台丈綦履也

　　与姜神超

　　台丈前为不佞乡场房师张给谏所撰赠章神采陆离足令九原不朽矣乃不佞会场房师实为职方郎中今赠光禄寺少卿杨公冲所当壬辰癸巳间宁夏哱刘之乱运筹中枢厥功良伟嗣以诖误削籍赍志以殁著述甚富其赠官与张同在天启二年而其后人之式微也更甚竟不能竭蹶而北丐求恩典不佞南游滁阳乃始询而知之斯非门墙弟子之责而谁责乎敢恃夙爱仍祈华衮于台丈傥不靳椽笔慨赐挥洒无悮九月用寳之期俾令劻勷劳臣泉壌増辉而不佞亦藉手以笃在三之义衔戢当无纪极矣不腆伴缄希在筦照

　　与袁自如

　　前従故园远厪翰贶雅意殷殷沁人心脾时即移书亡弟嘱以诸事同心恭聴台台指南约束为兢兢不意寒门薄怙天降大罚台台未及抵闗视事而宁远之变作矣变起缺饷得饷而散似可为劵而亡弟独溘焉以殁伤耶病耶殊有不可解者传者谓亡弟出示立法清查虚冒又被执后急欲自裁絶无一巽愞语以此横遭毒手然也否也今死者已矣乱魁可竟従解网耶且误饷误国者急自解纷而人又有代为解者谓事有别因抚镇自取之将令死者何繇瞑目地下耶某于七月下旬自里脂车八月五日抵景州闻变惊陨嗣闻该道措饷获免稍稍纾眉不意十二日抵京而即得台台抚臣病故之疏也骨肉摧残雁行中断悲哉痛哉従来冲塞受抑罹祸最惨至亡弟极矣幸赖台台大疏畧其瑕疵取其才守又许代题恤典自是覆帱生成之恩但恐将来议论纷纭未卜终能仰副徳意否耳亡弟待罪宇下者年余客岁宁锦之捷外城之筑亦稍効一臂力今岁修锦城筑杏山遣水卒皆黾勉奏绩独以名位卑微物望轻浅索马价不应索月饷亦不应反被人讥嘲而愤懑以死非台台谁为垂怜者望俯従优厚议恤施恩于不报可也亡弟七月望前曽有家信以后絶无是以终不得其的耗止就邸报揣摩言之目今旅榇漂泊家口零丁匪仗鼎力何繇归里想台台仁人长者不待某之喋喋矣兹因遣家僮出闗扶柩回籍冒昧申谢并以为恳语不宣心临楮哽咽

　　与郭苍涵

　　寒门无禄天降之罚亡弟陨于饥军之手亦三百年来一大变也幸赖台下命世豪杰定祸难于仓卒申纪法于安定罪人既得封疆晏然谁之力乎家僮入辽归来备述台下周棺衾于穷途置幼穉于加膝哀恸甚深赠赙甚厚此等交谊古人所稀真愚兄弟生死骨肉之感也不佞惟有遥望宁城五体投地百顿稽首耳惟是亡弟种祸之根其来久远目今布散流言煽祸未巳阅邸报可知矣然谓亡弟居官不简祸繇自招不过殒其身名阻其恤典无大闗系至谓前官存留钱粮支用未明则阖宗之祸福孤幼之命脉系之矣督师前许代为奏缴具征至爱但公署文卷俱已被毁谁为查核颠末者悲哉亡弟诚不料其溘然长逝致贻不了之局也因思贵道粮厅或有卷案册籍可据万望台下设法查核委曲回复其有领出官银在外买马置器及买抚赏货物未竟者尤恐乗机混赖更望台台核其见在库者若干实支销者若干买办未完应于各委名下追纳者若干俾令确有着落据实奏缴则眈眈虎视者或可免其蹂躏鱼肉而不佞与孤幼辈亦卧得贴席矣不者亡弟已殁文卷已毁欲加之罪何患无辞事系公帑家属受累台下宁忍恝然坐视已乎亡弟年来俸廪俱未入家兵变被刼亦无厚蓄此可矢天日者诚恐三人言而市有虎也所倚重台下者诚不啻二天矣辰下方会议亡弟功罪不佞抗疏陈其颠末即缘此事获戾以去固亦甘之恃在梓里通家之谊冒昧唐突希惟崇鉴

　　答南戸部司属公书

　　国家财赋闾阎膏血一耗辽左再耗黔南至于今日仓庾之竭帑蔵之匮南北皆然不佞承乏匝月贾生之泪几几行下矣圣明在上宵旰励精日讲生节之术尚未得策目前所恃以支给京军者惟此漕粮耳一开坐截之端运弁百计营求乐従私便万一京储告罄辇下十余万之饥军其何以应之忆昔留都共事之时目击南庾空竭每抱杞忧试观近日之北庾仅储一岁不支之粮其万分可虑已不在南都之后矣今奉明旨仍议补还漕粮不佞再四踌蹰终非留计可辧乃为委曲权宜之术议以未还楚饷之十三万抵之葢逝波既不可挽而黔事尤难卒省楚弓楚得虚来实归既不悖天语之森悚亦不烦留都之设处至若堂官已荷霆旨司属俱免吹索此则不佞区区轸念并州之极思耳若夫三闗钞银当此新旧二饷疾呼不前方苦无计搜求恐难夺此与彼也

　　答袁自如

　　朔日得台台大揭次日即具小疏呼龥冀发帑四十万可救然眉会兵部亦有疏四辅立为主持举国仓皇实有同心是日午后召对圣意仍以内帑空匮屡请发帑终非长策似谓铸本犒赏俱行那借亦尽可济急矣阁部再四哀恳乃允发帑十万刑部赃银八万田尔耕赃银五万共计可得二十三万虽未奉旨料不爽也敝部搜括新旧二库并新到外解共得十万即先于初三日兑发惟望台台晓谕军士使知圣恩浩荡军饷已充或可保无他虞也

　　答张梁山

　　云中既苦旱荒又躏戎马重以地震为灾陨霜见异年台抚循一方问疾苦而起疮痍拯救殆无遗策俾枵腹者阻饥者饱满明赐而感奋投石此其为勋奚啻韩范之烈捧读大疏载接台札忝附同舟之末敢忘缨冠之谊业经题覆已荷俞旨惟是太原本色可以抵民运者一如台谕至临徳二仓仅各以万石应匪直漕运行粮未便倾囊为挹注实所积无几方抱愧于涔蹄欲为西江不能也邉疆多事天不雨粟故拮据止此瞻望之私与踌蹰俱谅高明自有洞照耳

　　又

　　云中春饷顷已照额题发见在措解计中翰吴君不日当诣辕门矣敝部三镇市赏向皆取给年例之中会讣录开列甚悉不佞曽举以入告无奈罪过深重不能回天聴祗増战栗忆去岁题发冬饷时既奉应减不言之旨自不敢不议减云中已议减二万矣然终不敢臆减疏内又有仍聴督抚诸臣自行开列量裁请旨之语旋奉有宣大如何不报着即催来一并详核具奏之旨葢圣天子明见万里知市赏属防御方畧故待督抚一言为金石耳今四阅月矣翘跂大疏有如望岁且伏读台谕市赏俱出年例抚邉即以恤军即此两言便足了此公案更何迟回至于云镇年例每年额该四十五万内有市赏八万台谕谓每季以二万两咨作市赏自是分欵正论但所云二万两者若分于既减后之欵则不足抑分于未减内之欵则悖旨诚未敢冒昧従事者也此时应酌减与否应分欵与否统望台台蚤赐题明俾従前葛藤不难斩截此后部发有所适従也

　　答范质公

　　缅惟老公祖之秉铨也林居已踰数载立朝不满二旬此其心迹双清才品夐只当于圣贤中求之非寻常可望万一也序转已见龃龉居忧复滋淹滞海内共切东山之仰祖台宜促舍人之装矣家弟自寅初入仕途待辠名邦不佞窃用系心不胜负乗瘝官之惧惟冀祖台轸念旧日编氓一切地方兴除利弊不惮指迷发蔀则道义骨肉之至爱也

　　答张凤皋

　　黔事蔓延八载迄无人能挫其锋者老公祖吁谟远猷屡奏肤功非大豪杰而能若是乎今复不究其用会将得代是真安贼之幸而国家之不幸也惟是一日未离地方即有一日干系料老公祖胸中武库自当愈出愈竒而千秋不朽之今名亦于焉在矣

　　答郭苍涵

　　今国家所最危急者无如辽左封疆所最依毘者无如辽左抚道台丈练达沈毅镇静精详诘兵核饷除器饬防允称岩塞长城第一人臣事尧舜之主总为公家起见有心有口谁忍自昧其懿好者哉太仓之事不佞亦苐随众昭雪犹在议罚列也圣眷殷隆尽赐豁免则出意料外矣至计典一事先是铨部有加衔称颂之咨不佞业两次移文剖析明其无碍及送单时人复有従中萋菲者大抵皆指通厅时事也不佞又复为剖折于冢宰之前指天矢日至再至三卒获保全则九庙之神灵三韩之亿兆实式凭之匪区区一人绵力之所及也不佞兄弟沐台爱至渥矣曾未卜所报而台丈辄言报耶

　　答刘青岳

　　台台之立朝也一腔正气百炼刚肠诸所匡拂禆益良非浅鲜自台旌去国而依阿风盛人渐有追思汲长孺者矣惟是诏赦原未分明纶扉犹多顾忌想仍姑俟异日耶台台宠辱靡惊不忧不惧此其涵养识见真晩近所希觏也盛従误罹法网大虑处分太过泾渭勿淆幸获従轻结局似一线公道犹在人心者某未敢居功也辱明诲之惓惓惟有媿汗

　　答李葵孺

　　今岁新运赖台台调度甚蚤处置得宜顷虽以亢旸回空稍迟而甘霖旋霈舳舻无阻挽迟为速皆台台之力也不肖疎拙无似谬肩军国悚悚覆餗深知民运来仪事多不便是以转辗圗维不得已而有言嗣见江右两台疏请卒归于用旗属则知不肖非过计矣台台职掌所闗见解稍殊今欲求心迹之明岂必引异同之嫌总之我辈悉従公家起见有何成心如同舟遇风或篙或檝蕲共克济其交致力者其交相忘者也翰教再颁极荷虚公雅谊惟有媿感

　　答某

　　尚友编序业已简出就中殊多龎杂未惬鄙意也谨奉清览大抵此书世代之升降文体之盛衰厯朝之治乱政事之废兴人才之邪正谋议之得失俱可得于诵读观览之中是有资于劝惩亦有禆于经济不独有益于学问已也不佞因见他选挂一漏万俾学者如坐井观天故不揣绵力搜罗三十年而成其凡例条欵尚自有说俟稍暇圗之耳

　　答田御宿

　　昨因兵部具题欲多备干粮炒豆以供军兴奉旨预储敝部恐一时无措故欲借力于五城司坊前疏尚未俞允而兵部又题目前兴师急需■〈火其〉炒等物敝部只得连夜自制渐有头绪而明旨始下夫■〈火其〉炒乃行军必需之物而市买不可得制辧颇费力若得五城协造以备旦晚行军之需则至荷也每城且先发银二百两应用但■〈火其〉炒务制如法则有敝部之式様在耳

　　答饶黄山

　　大疏自是忧时体国一段竑议所为敝部佐军兴以匡不肖之不逮者良非浅鲜苐此中有利亦有害政欲仰俟指南而台教适及极仞虚衷之雅招商买铜多被骗去开采似属便计苐铜矿蔵在地下则铜锡金银皆在开采之内谁为限制万一聚众醸乱奈何广矿自佳先年敝部曾通行省直开铸而取其息以充新饷然有不肯行钱地方钱本贱而贵其价官自肥而民自瘠后遂相继报罢今欲举行先须痛革此等弊端而后可久政如来教所谓争事理非争议论者也

　　答李总河灿岩

　　老公祖才兼文武身系安危自顷提兵入卫朝宁倚作柱石逮今回镇河干南北恃为锁钥目今师老财匮令人忧心如灼未卜策勋饮至是何时耳济上无兵海内所知曩者赴援殊属破例不意讹言传播河兵溃散幸老公祖一腔忠赤豚鱼为格中途再还按堵如故大疏入告计圣明必且喜动颜色旦暮温纶吐凤口也兵至之日即当照例给饷宁敢烦顾虑哉

　　与梁大朐

　　抚赏事会议已久亟宜具疏解银今接贵部大咨又有异议恐结局无日奈何治某旧隶编戸今忝同舟岂敢自生异同以贾罪戾但钱粮各有职掌各有欵项那新补旧固为不可若因辽镇买马而欲尽动新饷一朝顿増二十七万従此闗宁蓟津之间将何所赖以供亿乎万一兵饷不继庚癸频呼非独治某之忧亦老公祖之忧也极知冏寺岁入不多而新饷亦非处其有余况贵部原疏奉有明旨闗宁江东缺解月饷应与援兵相权济用不得那移作赏煌煌天语敝部岂敢悖之即年例二十六万有竒敝部亦非易办者诚亦无可奈何也惟老公祖裁詧幸甚

　　答张皇亲

　　昨承枉玉适以祈祷未获谒谢惟有感刻翁台椒房懿亲护茔地土奉有买给之旨敢不祗奉但此时军兴孔棘所在空乏大虑翁台不沾实恵故鳃鳃过虑耳嗣拜面命之辱地价既廉无虞奢费且有逃絶新垦诸田可为通融务在开封府属之内则结局亦易矣容即酌议题覆决不至久稽也

　　答翟凌玄

　　饷道之议裁起于阁部真不知何所见而云然也粮料船只舟子为数孔多夫岂部院一手一足所能集事乎政望老亲翁出疏亟寝其议而大疏适至诚所谓发当其可言必有中者矣独是张君资俸已深劳绩尤懋而尚未获加级叙功弟昨已与冢宰昌言之但遇便疏中亦须老亲翁代请加衔久任不则迁转别地尤恐后来者之未能驾轻就熟也总戎暂留以待秋冬二防自是确论想圣明必有亟为赐俞者矣秦兵本色终难凑辧葢截漕已多而招买綦难惟有搜括节旷酌给折色诚公私两便之计也

　　答安徳乡绅公书

　　二东不幸天降之灾漕挽重地防御尤亟城操不足复借班军此诚绸缪桑土之至计也今题留不谐而征调复兴虑饷少而工多思预支以竣役诸老体悉人情良亦至矣惟是监督之报满在即则考核委属未便六年之程期颇远则坐扣更觉难行目今功令精明事闗钱谷未经题请诚未敢以冥冥决事也独念台命下颁何容踞拂万不得已已批该仓申详准令预借二月即于明春扣还庶目前少资濡沫而异时不苦葛藤也

　　答侯六真

　　二东不幸叛兵为殃天讨虽行王师屡溃枭獍大肆跳梁莱城将成丘墟比虽调发援兵为数近万只恐徒作西江之水仍为真保之续十二山河坐见扤摇可为痛哭流涕长太息者也老年台文武全才甲兵满腹一切丰功懋赏赫声濯灵一见南黔再见燕平此正敝乡所共欲得以救生灵于涂炭者况用昌将而统昌兵非老年台谁为调遣不意空切缁衣未荷俞旨则敝乡之刼运尚未终耳

　　答张华东

　　弟前后抗章乞骸几二十余上矣乃圣明辄不聴其去而督责愈力又值时事多艰不得不腼颜复出诚不胜顽钝之羞也俟抚赏事销算既竣当再申前请耳弟前以题覆获戾于政府殊觉惴惴近日敝部诸事多荷优容想在首揆汪度包荒中矣岂老年台有默为之地者乎近日言路诸公多得罪者或谓皆繇圣断谅不诬也独是吾乡登莱之事急矣而抚之一字当事多中其魔近日南中大疏剖判甚明已而围城中登抚有疏乡绅有疏胥同此意似有挽回天聴之机及弟辈以公疏继之转觉如水投石甚矣其徳薄而言轻也今当事即不専言抚而卒不与以剿之具又不择能剿之人空言剿何益乎十二山河坐见陆沈我辈几于垂老无家可为恸悼者此也疏揭附览季弟自寅备员司城局促如辕下驹幸赖老年台赐之青眼稍为吐气耳

　　与申于蕃

　　不肖待罪度支四年于兹矢心矢日务求节省实不敢为滥冒混淆也者昨廊柜钱粮一项原系各闗解到公费工食従来俱系敝部自行支销即或撙节助饷亦有题不题之异比者不肖以旦莫去国之身一切支用正欲销算明白又值总理视事遍查钱粮即廊柜似不得独遗此不肖所为具题之繇也今总理又鼎借巡视省台共为查核具谂虚公愈庆遭逢昨接面谭知业已洞照无遗矣近日微闻台台称廊柜寄收太仓钱粮有与库册不相对者深服综核之精因查闻儆之时军旅倥偬援兵盐菜时刻难迟其有太仓转发银两虽在廊柜支分原在太仓销算新库亦然实未混入廊柜之内事竣之后造有军兴钱粮文册奏缴今底册具在也谨简出奉览试一磨对库册当自劵合矣至于従前经费亦有一二可减损者原系厯来相沿旧例似当裁其将来而不必迢其已往也至每岁以五千两助饷不肖恐贻累后人不得不稍留余地但任内捐助实不止此今后即稍増额无妨是在台裁耳

　　答吕豫石

　　伏承老公祖台翰纚纚千言备悉南帑之匮与南饷之急治某忝附同舟其何敢作秦越视也惟是北部之苦较南部有百倍者援兵日集新兵日募苦无以谢九邉行粮正支月粮借支苦无以谢各省直虽有每亩三厘加派通计出入一年之内尚欠一百六十万有竒老公祖试一平心易地而观之谓是南匮乎北匮乎南急乎北急乎譬之有二壊舟一则泊于曲堵安流之涯帆樯戙檝虽敝従容为之葺治犹绰如也一则放乎奔涛骇浪之中飓风作于上嵯石激于下长年者将伯助予而不能救惟有载胥及溺而已矣可为痛哭流涕者此也惟是明旨森然原有同心之谕台谕谆切敢昧编氓之谊如南部事例一项老公祖欲暂缓一年者治某已举三年所收而尽与之矣闗税方尔经始上年所获亦自无几今政不得不清其源尚未敢奉命也南铸得利殊饶治某祗切健羡真莫能赞一词矣至于水兑改折允属目前第一要务前丙寅待辠时疏称折色止欠万金者政指各府未改本色之时而言非漫然无据者也今楚饷尽还本色业已恢乎有余兹议本折通融裒益自是正着厯简隆万以来故牍固已然矣覆疏敬为极力赞成舍此别无长策也此时在在用兵敝部岁用折色共一千二百万时事至此某诚未卜死所非敢故为异同有伤和衷之雅耳

　　答蔡质几

　　滇云远在天末素称乐土不谓逆酋突出决裂至此近闻临安已陷尚无邸报或亦风鹤之虚声道路之流言乎不者滇忧方大也翁台屡疏所谈军前事宜万里之外情形如画请兵请饷无不曲中肯窽今黔中拨楚饷十四万余敝部又搜楚蜀饷二万余共得十七万而滇云五年之新旧饷仍以十余万计者不与焉饷似无虑不继矣若川贵总督已奉明旨调兵催饷同舟共济当不膜外视也以圣明之威灵重以翁台之英畧区区小丑料指日荡平无疑矣敬拭目以俟

　　答吴世兄祖学

　　不佞弟缅想生平受吴老师恩遇最早最深真非捐糜顶踵所能称塞而弟所以报者至浅鲜矣兹者遵诸长兄命稍志墓中之石顾老师厯任宦绩既无所纪载而弟又当军兴旁午案牍倥偬之时苦无佳思仅摭夙昔甄拔之竒勇退之节离合之概以示感怆大惧老师犹龙之徳或自弟而晦意诸长兄当弁髦置之而竟以登梨枣与素心居士自状并传则惭媿无地矣弟比衰颓日甚乞骸之章业已二十余上而未荷赐玦计秋冬之间疆场无儆当再申前请耳

　　答朱恒岳

　　鬼方一局十年不结老年台胸有胜兵目无劲敌既奏永宁之绩旋收耆定之功目今我武维扬彼势日蹙犁庭扫穴当在旦晩勒燕然而垂竹帛夫岂异人任也辰下都门震惊兵饷两空备御无策说者欲罢西南颛圗东北弟意九篑宜成善后当周已议分作两年渐为收拾结局之地不识于台指有当否耳

　　又

　　滇云告急索饷甚侈敝部苦无以应幸老年翁慨分黔饷一十四万六千有竒乃知忠君爱国出自天性真能不以畛域起见者也弟已藉手题覆而又量拨楚蜀再留滇饷以附益之总期接济滇兵供亿援兵以圗少弥庚癸之呼耳乃滇中诸荐绅尚欲辞长郴而请他府弟未敢闻命也但恐滇不能得之于楚仍借老年翁鼎力督催又大疏奉旨云楚饷解黔实未及半此项额饷作何开销查三年黔饷老年翁尚未查参敝部无繇知其确数幸蚤惟结局似不便姑息従事矣

　　又

　　同籍兄弟四十二年在海内者落落晨星兹马见素年兄复以远避冦乱突为县令仇螫加以监视弹章竟至被逮谪戍烟瘴且籍没其赀产一贫彻骨见素以青琐终养三十余年三起京卿高卧不赴栖心禅那家徒四壁品可知矣此自榜中殊絶人物方且旦晚冀其弹冠忽谪异域人共扼腕稍助橐装以行独幸兵部定卫适得黔中都匀正在老年翁辖属之内斯真见素九死一生之会也老年翁高义薄云岂其目击同籍兄弟颠连而不为之所颇闻旧有觅取盘费及委市军需二例幸择两端之一蚤给印照以归是亦无量功徳也惟老年翁留神焉羽便附闻俟见素行仍当再有恳也

　　答沈何山

　　前度支奏议借老年翁为玄晏顿使芜刻生色感篆深矣四友圗诗遂已成帙得二老圗诗继之愈増风雅非老年翁首倡何能成此盛事也所惜李湘翁诗赞未备或稍为补之何如弟以謭菲待辠民部便已五载撑持鞅掌无复人理会圣明励精每事督责而卒不聴其去顷于仲春乗警报稍息复伸前请遂奉有时事艰虞托疾规缷之旨弟凛凛斧锧之及又腼颜复出矣及读华翁二老序拳拳以恋栈为戒痴顽为诮则弟诚名教中罪人也老年翁便问幸于乌程相公处委曲先容但得放弟归田全其晩节无为四友二老之羞则拜赐侈矣若老年翁与华翁久滞清署尚未大展所抱与弟进退正自不侔迩有索瘢于老年翁者会工部有疏剖析圣明深以为然自无容介介也

　　又

　　伏承台翰具谂老年翁与华老朝夕深念常着弟胸臆中所为设身而处悉心而诲者备极真切骨肉之爱两年翁优游清署尚思退步弟叨此艰巨常懐不测之忧何恋恋焉不一割也惟是抚赏钱粮屡旨切责见在清查弟不敢以不明不白之身冒昧脱缷稍俟秋冬之交便可结局然后坚意乞骸此中亦殊有一段苦情耳乃老年翁遂先弟得请浮云轩冕啸傲林泉翩翩乎仙哉华老已转冬卿此时想已脂车而北一诗迟之并书箑头呈览屈指四友二老出处离合之踪可为感慨近日次辅冢宰俱挂浮议仕路风波真自不可测矣

　　又

　　四友中二高蹈一仙游而弟独困顿缧绁辱身辱国兼辱谱牒圗绘惭负胡可言独是数十疏乞骸而不得请究且以干圣怒而考选朦徇又后一重公案耳长安公论具知弟非顽钝恋栈者差可解嘲及读老年翁台翰亦颇不加摈弃而感可知也长安九卿台省单疏申捄者不少至公疏或虽具而未敢出独南中剀切昌言翕然同辞其大僚疏例属南太宰为首乃青墩以请告杜门而存忆辄慷慨入告正气直节领袖台省生平知己指难多屈闻系老年翁表弟幸为一言代谢焉弟自春徂秋载离寒暑静聴处分总如台谕殊未敢过为戚戚也四友圗石刻甚佳但传布未广弟拟并二老诗再合刻于燕市尚未竣也大都分之为六合之实五诚有不容判然为二者耳兼金远贶以橐饘我自是兄弟骨肉真爱苐以区区口腹累林下年友未免汗颜敢用返璧前寄诗箑未至想浮沈矣今再寄二箑并手卷一轴解网录二册无论陈言近况总尘清览年侄闻十一龄神王才超可任愉快弟次子际有年亦十一昨随弟于请室迄今依依左右家口回籍已久独不肯归想老年翁闻之亦为一掀髯也

　　与闵曽泉

　　不肖某生平硁硁一念誓殚忠贞以报朝廷此可矢天日者连年自觉认事太真罪衅日积前后三十余疏请告未尝不欲急流勇退希明哲之高风以保全末路也不谓天听转高流言甚毒致此竒祸嘻亦命矣忆昔与台台朝夕砥砺互相期许者谓何而今辱身辱国兼辱知己一至于此每一思之媿汗竟踵无地自容夫复何言但某与郑澹石原无半面知交亦无一毫交际祗以明扬大典不胜区区怜才一念兼以云间为旧游地稔知财赋素重逋欠难完既有府申起解在途又有商民代输在库岂能槩摈不录且考选诸人不乏代输及续解者何独于澹石而靳之计某先后五疏题明又经台台覆疏降级中间并无纎毫隠匿此在他人或不尽知乃台台则洞若观火矣不意澹石一降再降掉臂不顾而府解亦迟延不至此又某意想所不及也所幸公论未泯先后为某讼寃乞恩者共十四疏圣明廉其无他颇为转环移外候问但不知将来可従寛政否言念台台拂衣高蹈譬之凤翔千仞岂容以不祥姓名上干记室惟是台台高谊薄云决不作寻常冷暖态某诚不靳区区向往一念辄附彦威沈年丈便鸿以闻外回奏申救诸疏奉尘清览庶悉近况耳

　　与刘青岳

　　某度支六载心血尽呕惟恐上负国恩中负知己下负生平不谓力绵任重竟至一败涂地悲夫惟是午夜循省差无愧怍长安士民颇着公论所恃区区报称者此尔比者困顿囹圄四十余日栖迟萧寺又七阅月近始完对簿事顾圣意渊微未可测识不识终能仰仗台芘及于寛政否台台四载雁塞已逾周公居东之期昨晤旧文登解令具言台台清恙新愈令人怅望无已何时得把臂故园相与徜徉丘壑中也

　　与林鹤胎

　　某忝附世谊欣瞻凤采年来追随班行不啻斗山在望祗缘簿书困人未遂倾倒兹且待辠候谴従此益隔云泥矣因念亡弟自肃猥以天幸得缀老年台榜未生平颇知砥砺随分尽职而竟以军饷不继陨命乱兵之手真脊原之至痛也客岁襄葬幸赖上饶郑相公言念旧属为志其墓稍稍生色于九原惟是墓门之碣未得当代名硕一言表章不揣欲以谱牒之谊仰干椽笔倘蒙赐之片言而华衮之感且不朽不腆一芹聊申羔雁之忱希惟莞在

　　与马胜千

　　闽录理逼濂洛词追班马洵衡文第一手也可胜钦仰不肖待辠度支首尾六载每遇圣明召对或披丹入告或竦立拱聴葢未尝不在侧也所有纪注自应什袭珍之传诸子姓以彰熙朝盛事以侈儒生宠荣无奈邸报抄传率多未备患难漂泊复致散佚缅惟台翁夙尝簮笔于殿陛必存制锦于箧笥不揣妄干希将崇祯元年正月起至六年三月止一应纪注槩为简发俾获缮写珍蔵以了宿愿如有未备便借九鼎向当日在直词林诸老一物色之则百朋之骏恵也

　　答曺葆素

　　某衰年潦倒乞骸之疏三十余上竟未得请而卒陷缧绁岂非命乎缘客岁仲春念四日某与高硁斋同日请告圣明震怒硁斋被谴其征也而某以郑澹石事先为总理所谗譛继为首揆所挑激遂罹竒祸葢总理先因吴中书条陈盐法议论不合而首揆则以周给谏开复及登莱剿抚二事饮恨已久耳得罪之日某惴惴不敢出一语幸长安公论颇明多上言为呼寃者得免虀粉旋脱囹圄而入萧寺爰书既具竟行曲贷圣明解网恩波真浩荡无涯矣仰视台台忤珰虽同而圣眷隆重驰驿荣归者政自天壌悬也三径初归喘息未定咫尺龙门未能展候乃辱翰教殷殷远贲蓬荜且侈谈计曺馈饷状令人局蹐殊甚夫人臣事主发肤非吾有而何敢居功况处危城居危署实与老先生同忧共戚而又何敢独擅乎总之相爱无已不觉春风洋溢齿颊间某従此为农夫以没世而得大君子一言许可有余荣矣

　　石隠园蔵稿卷八


