
《四库全书　林外野言》　　（元）郭翼 撰 

　　钦定四库全书

　　集部五

　　林外野言

　　别集类四

　　元

　　提要

　　（臣）等谨案林外野言二卷元郭翼撰翼字熙仲昆山人少从卫培学精于易义尝献策张士诚不能用归耕娄上老得训导官竟与时忤偃蹇以没卢熊为作墓志见朱珪名迹録中翼明敏博学不屑为举子业専意作古文词尤工于诗尝自号东郭生又称野翁而名所著集曰林外野言今所传凡上下二卷附与顾仲瑛书一篇考玉山名胜乾坤清气诸集所録翼诗不见此集者尚多疑已为翼所删弃又如题刘龙洲墓送道士游武当诸诗皆别见吕诚集中则或编诗者所误入未可知也翼从杨维桢游为诗盘屈清硬颇近其流派维桢亦深以精悍许之其间如望夫石精卫词诸篇皆用铁崖乐府体尤为酷似要其笔力挺劲絶无懦响在元季吴下诗人中可谓矫然特出者矣

　　乾隆四十六年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　林外野言卷上

　　（元）郭翼 撰

　　精卫操

　　东海水虽大精卫心不移衔石填海有满时有满时海有底吁嗟人心不如海

　　花游曲

　　石池天地花溟蒙芙蓉暖红旗飐风锦艚两帆出云里玉艳摇溶养龙水寳坊壁堂山入门璚琚杂佩飘轻裙馆娃愁絶行春歩青狐泣冷鸳鸯墓铁蛟喷壑风雨来花宫香送琼英杯玉粒松膏粉云椀小扇桃歌紫牙板苎萝烟断东海西双珰椷札近新题青鸟不来无信使玉雁衔丝啼十四真珠字宻愁满笺为君重赋花游篇

　　和顾子逹见寄二首

　　江上去年来避寇无家归路转凄迷桃花栁絮当三月瘴雨蛮烟似五溪直见荒台麋鹿走可怜无树凤凰栖读书支子桥边宅瓦砾伤心暗蒺藜
　　其二
　　君住同丘似同谷闲身应是笑官忙梅花有兴吟东阁萱草无忧树北堂谩省观鱼庄叟乐谁怜歌凤接舆狂相看马困盐车日何处悲鸣觅九方

　　城南艹堂与顾仲瑛夜话

　　花发草堂风雨春青灯剪韭话情亲乱离隔世今何夕生死论交竟几人城郭是非华表鹤蓬莱清浅海中尘三千宾客冯驩在莫怪悲歌抚劔频

　　闻吕敬夫移居五首

　　忆汝秋来信使稀移家未覩是耶非月星绕树乌三匝风雨横江雁独飞岂为故人居赤甲还从野老款荆扉东西扰扰皆为客琴劔空惭坐不归
　　其二
　　詹尹何劳更决疑衡门之下可栖迟竹从少傅韦家觅树向果园坊里移翡翠小堂巢窄窄鸥鶄近渚槛垂垂主人一任悬徐榻更拟风流醉习池
　　其三
　　卜筑因同野老居家贫犹有五车书从人更买青田鹤入馔频供丙穴鱼谢朓能诗多警策嵇康懒性且麤疎江头树里晴云出日日看山候小车
　　其四
　　余暑醉人犹困酒秋风秋雨下朝朝颇闻蒋诩开三径未识将军第五桥月里芙蓉催放艇天头鸾鹤待鸣箫海乡应讶文星聚莫以寻常折简招
　　其五
　　雨映清秋解郁陶无端舒啸倚东皋终怀楚国屠羊肆已媿江州食犬牢五夜新凉吹枕几十年旧梦落波涛老来已慕归耕好田屋芃芃黍豆髙

　　巴湖春暮

　　巴城湖头日欲曛巴王庙下水如云渔船归去打双桨鸥鸟飜回飞一羣野旷天开秋歴歴霜清木落雨纷纷杜陵飘泊谁知己搔首风尘正忆君

　　题景徳寺樱桃

　　上人醉卧樱桃发客至不知山日斜粲然五□庭下雪开作小白岩前花仙女吹笙□□宻背痒欲倩麻姑爬□□□□□□□□□□□□□□

　　书声斋

　　幽人一室开风露坐想瀛洲玉为署把书夜诵秋满空徘徊花影蟾蜍树莲叶艇子风泠泠太乙下照藜火青笙簧塞耳洗不醒漻哉太音谁得听

　　雪后逰华藏寺

　　快雪时晴西日微阴阴碧殿锁林扉山中白云好留客枝上野梅寒拂衣经床无风花自落琼田如海鹤争飞诸郎授简皆能赋况复东林此会稀

　　登文笔峰

　　借得登山灵运屐乾坤眺望倚巑岏上方日落楼台碧积雨春深艹木寒战马中原连万国风樯巨海隔三韩寥寥宇宙怀今古堕泪之碑几度看

　　寄于彦成兼柬玉山

　　匡庐道士三尺强手援北斗酌桂浆露气朝开玛瑙瓮丹光夜落芙蓉床崆峒仙人广成子鉴湖狂客贺知章主人种梅已成屋忆尔看云眠艹堂

　　漫兴

　　三月既望出北郭艹堂樽爼特风流戴花一任巾帻岸酌酒且将车辖投肮脏倚门徒自惜慵疎与世岂无谋青春正好莫嫌晚取次习家池上游

　　春日有怀二首

　　二月作客杨家巷东望沧浪眼欲醒云楼吐气蛟蜃紫海户送色蓬莱青也知奔走非我事直以疎慵任性灵别后忆君兼日夜满江风雪况如馨
　　其二
　　客里青春愁不禁月头月尾雨阴阴海棠结巢花匼匝杨柳满门江浅深竟日笙囊寒未解临池盘醆晚纔斟诸郎怕有乘舟兴怪煞喧喧鹊报音

　　玉山草堂

　　玉山草堂谁比数风流不减浣溪头碧梧翠竹一个个鹭丝鸂鶒两悠悠吹笙子晋寻常过爱酒山公烂熳游但道幽栖嫌早计须君更上凤麟洲

　　再题

　　玉山草堂趣絶殊风烟白石路萦迂寄诗未荅髙常侍簇马或迎严大夫花径埽晴当晚雪桤林移雨接春湖主人结构知幽寂还约看山傍酒壶

　　澹香亭

　　别馆闲时掷果车澹香亭下赏春华东阑恰好清明节千树都开烂漫花绮席霏霏吹雪暖霓裳迭迭舞风斜魏公翰墨秦家得一字千金未足夸

　　南湖有怀

　　玉山之诗尚清省草堂缃帙动星光儿郎个个荀文若宾客入人马季良月里吹箫眠复阁花间移艇过渔庄酒酣侧近江头别独坐南湖意不忘

　　漫兴一首

　　前月海寇入郡郭病里移家愁杀人桃花野屋苦多雨杨栁清江无好春谁似龎公居陇畆自惭杜老在风尘草堂梦寐惊相见把酒论诗月色新

　　拜石坛

　　伟兹秀石竒而雄亿千万年寿作朋何年天公召雷公下驱六丁凿蒙鸿巨斧落手惊飞龙初疑帝遣神鳌首戴海上之青峰又疑星蕋堕地变化为芙蓉神物之神固有冯一朝当变迁霹雳千丈崩左股臂折卧棘蓬虎头颠絶如南宫作坛置之众不惊如在培塿视华嵩题识况重仇池翁仇池雪浪空玲珑丹丘白野拜下风嗟哉天地生物功一成一毁无终穷人之显晦靡不同吾尝视天唯梦梦贵贱寿夭初无定幽人采薇穷谷中石也幸尔千载逢能令人拜坛再登洛阳丘墟牛李死甲乙零落平泉空沟中之断爨下桐荆山玉气吐长虹贺尔遭也天所蒙贺尔遭也天所蒙

　　白云海

　　青田生鹤子随母青田飞母飞向天去玄裳缟其衣千年归来华表鹤鹤雏悲鸣西日落好将商墓寺前云飞还直过青山郭

　　寄马敬常

　　奈尔相如好赋何老怀犹得慰蹉跎五侯冠盖殊皆贵百世文章自不磨沙漠黄云龙去逺江湖秋水雁飞多旌旄海上重开府还拟扁舟雪夜过

　　寄青龙瞿惠夫博士

　　醉眠亭上追游日为惜髙情对物华草港鬬飞花鸭雨竹沙深映白鹇罝丛丛山影侵云直一一人家落路斜近报风流多著作门生若个是侯芭【着一作述】

　　荷亭晚坐寄悦堂长老

　　海上无家来避冦行吟何处可销忧看荷偶到东林寺落日浑如丈八沟云叶层阴青过岸艹堂五月澹于秋老子情深能爱客更拟花开一醉留

　　昆山即事寄友人

　　人家绕郭连鳬雁井落荒凉接野垧湓渎雨来秋水暗马鞍云尽暮峰青宿艹屡过刘君墓紫藤长倚范公亭结邻最晚还相并海上长嗟处士星

　　过绰墩舟中奉寄玉山

　　绰墩树色青如荠荡里张帆晓镜开乌目峰髙云北下白沙湖阔水西来菰蒋打雨鸣还止鸂鶒迎船舞却回好入桃源张渥画祇惭杨马是仙才【白沙湖阔一作沙湖波阔】

　　同敬常泛娄江

　　春江一畨游春艇澹沲青山东复东杨柳孤村寒食雨流莺百啭落花风卷题宫锦驼泥紫杯泛仙桃枸杞红铁龙后夜来同听拟借琴髙赤鲤公

　　苍筤竹轩

　　清风峡上苍筤竹个个绕轩阴满庭秋声夜觉烟波逺云气晓拂鉴湖清亲题白野尚书额好勒金华太史铭老去几时探禹穴与子同蹑凤凰翎

　　緑阴亭

　　緑阴亭上夏五月瀛洲上客与俱来日出众鸟绕屋语竹深好花当户开镜里水涵萍似粟席间云落酒如苔更贪贺监清狂甚艇子朝朝暮暮回

　　放生池

　　放生池馆信竒哉面面芙蓉夹坐开户外香烟浮翡翠殿头云气接蓬莱曽闻子晋吹笙过或遇安期送枣来羽客歩虚明月夜佩环锵玉下层台

　　追和龙洲先生登多景楼诗就题其墓

　　黄鹤矶头风雨秋中原一望使人愁东江风雨一斗酒大地山河百尺楼羣臣谁决和戎议九庙犹衔误国羞慷慨鲁连寜入海凄凉王粲重登楼荒冈四尺先生墓再拜酬之双玉舟

　　省臣遣馆士秦约陆仁祭龙洲先生墓因作诗送之

　　龙洲湖海士瘗玉昆山阿山川邈如昨乔木拱烟萝伟哉二三子览古发啸歌披荆吊遗迹窆石临嵳峩慨嗟岁月流奈此湮没何立阙表隧道大刻盘蛟鼍维时春载阳好鸟鸣声和丽牲拜墓下冠盖相骈罗山僧出遗墨保护百年多纵横廿八字恍若龙腾梭缅怀携彘酒风雨渡江沱中原虽在望泪落如悬河安得起九泉执手予婆挲归憩玄馆夕凉风水微波诗成想丰采寤寐倘来过

　　渔庄

　　山色桃花里渔庄信少双鸥羣回落日鱼笱聚深矼杨栁秋开屋蒹葭雨满江野翁归醉晚水没系船椿

　　春波曲

　　妾家红蕖曲緑水春满满鸂鶒不肯飞双栖落花暖

　　桓王墓

　　客行古城下下有桓王墓古城多秋艹牛羊下来暮

　　箫史赵信卿谒玉山昆季且欲登碧梧翠竹之堂诗以道其行

　　金粟池头花皜皜緑阴亭下树冥冥一曲重闻箫史过月明忆上凤凰翎

　　游仙词八首

　　银流万里海云东只泛灵槎上碧空仙女踏歌星影里老龙吹笛浪花中
　　其二
　　金粟天髙碧殿云镜中空影夜氤氲白鸾树下三千女一色龙绡玉雪裙
　　其三
　　令威化鹤已千春华表归来是后身城郭悲歌荒冢在到头应媿学仙人
　　其四
　　白鹤下啄瑶艹庭道士夜读神农经问之长生有寳诀授以松根千岁苓
　　其五
　　溪水流香饭熟麻洞中千树玉桃花金盘日日飞仙供勅赐安期海上瓜
　　其六
　　郁萧台上会羣仙龙烛飞光晓夜然玉殿归来环佩冷白云犹护古苔篇
　　其七
　　麟洲宫殿五云髙夜赴瑶池宴碧桃借得仙人红尾凤月中飞影拂波涛
　　其八
　　钧天按乐乐蓬瀛手把芙蓉朝太清一曲霓裳羽衣舞仙家只数董双成

　　柳塘春

　　阴阴覆地十余畆袅袅回塘二月风雨过鸥眠沙色里花飞莺乱水声中

　　题云间徐希哲竹庭卷

　　轩外闲亭百歩寛不栽桃李尽琅玕幽深自与尘氛逺潇洒偏禁雨雪寒湘浦夜涛欹枕听渭川晴色卷帘看春来更爱儿孙长玉立森森拟谢兰

　　清真观【即宋放生池】

　　放生池上应五月烂熳花开坐夜长月出金盘擎露影天髙玉井散秋香云边小溆瀛洲近镜里微波太液凉准拟王乔借飞舄仙游从此恣翱翔

　　行路难七首

　　赠君葡萄之芳醇璚瑰玉佩之锵鸣昆吾鹿卢之寳劔空桑龙门之瑟琴红颜晖晖不长盛流光欺人忽西沉愿君和乐兮欣欣听我再歌行路吟不见陆机华亭上寥寥鹤唳讵可闻朝愁不能驱暮愁不可处中区何陿隘乘云汗漫瑶之圃爰从王母访井公复约元君谒东父灵桃花开银露台玉文枣熟青琳宇我愿于焉此中息锡以遐年永终古
　　其二
　　君不见草木荣复凋青青摧折风霜朝人生寓一世何异石火飞流猋贵贱寿夭百年殊死者前后孰可逃当年称意即可乐烹羊炰羔召同僚莫令闲虑损汝神未老面黧毛髪焦冈头松栢多髙坟声誉俱逐尘壤消令人及此意沈菀上堂鼔瑟歌诗谣
　　其三
　　门前十字街车轮马脚不可遮驰名逐势死不畏赤手生拔鲸鱼牙得之未足为身荣败者颠倒纷若麻嗟予无能守命分乐取意适不愿奢诸君惘惘胡不思来日苦少去日多丈夫阖棺事始定何用无益长怨嗟
　　其四
　　秦女卷衣咸阳宫兰烟桂霰茱茰芳泥金烂烂辉五彩新衣新赐苏合房朝拥羣仙行羲和御车驾飞龙暮从天女游月中吹笙凤鸣空君恩恐移今已衰羞将泪滴红芙蓉寜作蓬池并翼鸟飞飞到死成匹双
　　其五
　　蹙蹙靡所骋出自城北门顾瞻荒丘中郁郁蹲石麟石阙字漫漫不知何代贵者坟形骸已灭魑魅迹物化尽为狐兔尘吁嗟汉家陵阙荒无主青山落日秦川下犹闻樗里有智人天子之宫夹其墓今日休论智与愚昔人意气复何如愿借飘飖丹凤舄与子炼形入云墟
　　其六
　　庭前芳树花参差岁岁争新满旧枝开白开红接芳叶撩乱二月三月时昔日美人颜似花看花暮去朝复来红夹罗襦泫香露青天白日春风吹惋惋含悲思百年何人得长好叹息谓君君不知
　　其七
　　君不见流水泯泯去不还日月搅搅曽无闲人生长苦死催促富贵早来开我颜饮酒饮不多直爱美人扬美歌即今受乐亦已晚过眼百年能几何

　　送卢公武应召北上

　　前朝图史已全收诏起丘园重纂修一道同风遵礼乐大书特笔法春秋金壶墨泻朝挥洒银烛花消夜校雠进卷内廷承顾问鹄袍端立殿西头

　　漫兴九首

　　瞿卢袁陆思清警要我题诗来鹤亭月下吹笙看舞影竹中移栅护霜翎
　　其二
　　广平梅词吐清婉惠连雪赋映婵娟况有文章兼二美吕家亭子得无传
　　其三
　　白云满地如白石明月窥江来近人最忆荥阳好兄弟着霜柿叶冩诗新
　　其四
　　淮泗大水断禾黍闻道居人巢树头汉武曽闻歌瓠子老翁更儗赋黄楼
　　其五
　　城南市中有楚客醉卧髙楼看月生两儿共扶不肯下紫箫吹度到天明
　　其六
　　侧闻朝家置史馆须得班马出羣材掲公已老欧阳死近者何堪为緫裁
　　其七
　　北山一士禅宗秀烂漫交情只忆渠每与王郎传诅楚不同怀素学狂书
　　其八
　　永嘉为儒有陈子更思文雅得曹髯麟趾凤毛不复见龙文虎脊有谁兼
　　其九
　　江上十月风日好小桃欲开春可怜絶胜龙沙三尺雪雕弓射雁拂庐前

　　林外野言卷上

　　●钦定四库全书

　　林外野言卷下

　　（元）郭翼 撰

　　题张戡画瘦马图

　　瘦骨锋棱珠汗落卧痕半杂古苔烟未脱将军金匼匝又駄儿女玉婵娟苍黄日色龙沙外惨淡秋声塞雁前神骏只今谁貌得开图老眼一醒然

　　燕娄东园分韵得五字

　　苕苕望瀛洲流云下东渚笛教仙人借酒使文君取篔筜写林緑菡蓞发江雨煌煌金闺姿天动星文聚华辞播兰■〈艹洍〉繁价登琼珇龙锷秋涛净凤羽云色五燕敖亦云畅驩集那得屡骄骢蹋晚辔阁门凉月举

　　寄郯九成怀铁崖且闻有挟璚花赴倪云林之约就柬

　　府中从事近将书只道清狂事事无雪艇不来邀陆倩云林直去看倪迂醉时自舞铁如意愁里休歌玉唾壶扬子草堂频有约速来满眼为君酤

　　江水辞二章

　　江水一百里送君君去时丁寜桃叶渡莫唱渡江辞
　　其二
　　江水一百里江流七十盘初三弦上月相忆照湾环

　　题宋髙宗诗便面

　　康邸龙飞日中原不可支乘舆犹北狩泪湿画中诗

　　江南曲

　　江南暄新花月天美人盘游缓愁年翠环娇春扶上船扶上船月如水霞盖车度花里

　　游女曲

　　麝衣寳珞花氤氲芙蓉小钗金鹅裙流目艳艳思若云思若云可怜娇玉条脱金歩摇

　　采莲曲

　　青溪小姑双婵娟蓬蓬荷叶金桨船含情戱采并目莲并目莲为郎喜刺满茎伤玉指

　　采菱曲

　　湖湾小妇歌采菱荡舟曲曲去相迎花开镜里摇明星摇明星妬华月郎不归怨花发

　　阳春曲

　　柳色青堪把樱花雪未干宫中裁白纻犹怯剪刀寒

　　凤台曲

　　闻道嬴家女吹箫入紫云如何凤台上不栖祖龙君

　　淮南王曲

　　汉武好神仙淮南去不还徒令风雨客感慨茂陵阡

　　独漉篇

　　求禄求禄清白不浊清白尚可贪污杀我明明日月丽乎太清明君当宁明臣在廷赏不虚功刑必当罚孰将溷溷我寜察察濯乎不洿皭乎不缁暮夜之金弗替于怀幸甚至哉歌以言志

　　自君之出矣

　　自君之出矣花开又花谢思君如日月耿耿昼复夜
　　其二
　　自君之出矣徒守零落耳思君如车轮辗转愁不已
　　其三
　　自君之出矣琴瑟何曽御思君如落叶萧瑟悲秋暮

　　明镜篇

　　开镜珠玑匣盘龙百炼金使君持照妾不解照君心

　　莲子曲

　　莲子复莲子苦心郎不尝为郎剥莲子莲子忆空房

　　汴堤曲

　　已信堤名汴谁教柳姓杨龙舟行乐地不得复归唐

　　王孙曲

　　春来百种艹无那怨王孙迷却郎归路萋萋不断根

　　夜夜曲

　　蕙花空帐不生春香壁泥红堕网尘微歩珊珊灯影里金屏夜降李夫人

　　题柯敬仲梅花竹石图

　　夜寒起坐看龙影金阁罘罳小殿东梦觉香吹梅子树玉文堂上月方中

　　题李遵道小寒林图

　　溪泉溪树满春青写入桃源翡翠屏杨子风流那可得为渠安个铁厓亭

　　题倪元镇画云林图

　　郁郁倦时燠云汉雨如洗美人既云遘胡寜不忻喜微烟升夕树鲜月度秋水人生岂所适所适正在尔

　　蹋踘篇和铁厓韵四首

　　簇花小银云作团双尖绣袜星流丸金蝉束腰燕盘盘燕盘盘彩门下第一名齐云社
　　其二
　　倡园小奴花个个蹋踘朝朝花里过钗坠蜻蜓髻倭堕髻倭堕玉珑璁倚娇树双脸红
　　其三
　　緑云草色光如苔彩楼红扇相当开美人凌波蹴月来蹴月来不堕地袖回风动罗袂
　　其四
　　落花水流春满路走红踘踘罗尘歩绣襦鸳鸯暖香雾暖香雾酒光狞红暎肉太娇生

　　题仙山楼观图

　　五云楼阁世间无日月龙光出绮疏王母众中金羽盖双成扶下紫云轝

　　题美人图

　　上清宫殿五云车降下仙人蕚緑华怪得雪衣无个信只将条脱寄羊家

　　题诗意图

　　郁金堂上春浓否薄薄罗襦杏子红白日绣窓莺不语都縁诗思落花中

　　题倪元镇画

　　不见草堂桤树西早来云气忽相迷野老回船怕风雨竹鸡栅里莫教啼

　　题秋山图

　　山上浮云天几重秋髙花散玉芙蓉好携谢朓惊人语醉里来登落雁峯

　　絶句六首

　　沙洲芦苇如城郭水深门前百丈洪老渔晒网卧日里稚子捉船行水中
　　其二
　　杨柳盖江花盖屋就中二月觉春多一双白鹄浮新舫窣迹红云踏艳歌
　　其三
　　髙桃花发江林里蝶弄莺衔四散飞便开金■〈角戋〉留连看莫放青春造次归
　　其四
　　可惜清明雨也晴好春须看水东亭桃花如马斑斑色杨柳藏鸦树树青
　　其五
　　芣苢新生盖地面辛夷髙开满上头生憎雨恶兼风恶转益朝愁复暮愁
　　其六
　　雨多二月连正月草没南园与北园一向无情花片片百般如怨鸟言言

　　昆山谣送友人

　　吴东之州娄东江民庐矗矗如蠭房官车客马交驰横红尘轧投康与庄鸡鸣闹市森开张珠犀翠象在道傍吴艎越舰万首骧大帆云落如山崩舟工花股百夫雄蛮音■〈豸尞〉语如吃羌水仙祠前海茫茫鱼鳖作道虹作梁龙堂贝阙当中央灵女媛歌吹笙簧冯夷伐鼓相铿轰或乘飞龙下沧浪大樯小樯火流光翠旓摩云互低昻左驱勾陈右搀抢天子锡命下南邦重臣下拜灵慈宫太平无象跻成康吾州富庶文物昌厥田下下赋下上歳贡天府民职恭君子誾誾讲虞唐小人业业为工商大夫从事举贤明掌曹僚属登其良王郎作掾材用长理烦剸剧乃不蘉自少轩轾有父风穰穰学业盈囷仓乃翁七十须眉苍二三昆季故昻藏中郎虎髯黠而强诚心恳恳爱其兄愿汝忠謇为国祯子孙昭孝百禄将愿集中正以为裳愿以仁义杂为珩愿言揖子以为明徳音秩秩亦孔章

　　天台行送友人

　　吾闻天台山一万八千丈赤霞壁立百雉城阊阖天开势摩荡琼台双阙云几重羣山俯伏华顶雄灵仙玄圣所窟宅紫气彷佛飞游龙沧溟直下但如沼青烟东望蓬莱小火珠光动金银宫日月跳丸几昬晓丹厓气散如飞霜草木冬夏涵天香羽人霄盖拥旌节雨衣云带双翱翔石桥缥缈那可度凭雷蹑云天所怒不知方广今有无如何絶却人间路有客有客多好竒方舟明日过灵溪青山之谷事幽讨手援芝草歌我诗

　　赠卜香印钱道人

　　吾闻轩辕师广成仙成骑龙鼎湖升独遗弓剑在人世白云冉冉连星辰崆峒之天三十六日月珠光照龙烛何年赠汝枣木盘玉字灵香勘神卜道人十口家一船瓦盘沽酒有酒钱桃花洞洞红满烟尘流一隔三千年

　　送道士游武当

　　武当诸峰何壮哉大朶小朶青莲开玄圣中居天地户赤日下照金银台神龟六眼电光走山鬼一足云头来道人再拜望北极应带满身星斗回

　　奉同袁子英柬呈杨亷夫先生

　　杨子十年官不调如此永州文力何洞庭铁笛龙吹得天上琼书鹤寄多车子看花将一两雪儿行酒艳双歌时时对客教弦索绣领单衫月色罗

　　和读李五峰集

　　先生住娄八十日金石遗音手自题人物风流拟江左文章典雅重淮西凤来山郭时称瑞鲸破沧溟势欲齐著作新闻征士诏天光久待照青藜

　　桂花曲

　　花开沓沓金为粟叶宻藂藂翠盖烟不分月中惟一树要将秋色种诸天

　　欸乃歌词【并序】

　　呉与卜者浮舟为家遨逰往来具能道山水之胜请予言其状如杜之歌夔州禹锡之竹枝也因制欸乃新词五章遗之言固鄙俚不能当古作者然或逺方怀其风俗使歌之亦足乐也
　　榻头船子小如车卖卜狂逰属当家直到年头与年尾不开看月即看花
　　其二
　　芙蓉秋里遶城开溪月溪烟几畨来骆驼桥头有酒卖鸥波亭下棹船回
　　其三
　　道场何山山最雄弁中形胜闻吴中七十二峰菡蓞緑四月五月杨梅红
　　其四
　　上塘船行无断头下塘船少好安流两岸青山天上坐看山吹笛上杭州
　　其五
　　城东城西杨柳多女郎不唱本乡歌那个新传欸乃曲落花风里奈春何

　　江南采莲曲

　　渉烟采芙蓉湖波秋影荡天开明镜入鸟下青菰蒋佳人弭轻檝緑水歌两两江南有愁思落日空苍莽

　　春愁曲

　　春阳动宫沼花色明阑薄文莺穿柳过黄蜂粘絮落霓裳久不舞丛簧愁未灼寜知色易衰秖念恩如昨

　　无题和袁子英四首

　　云中锦队卫旌幢帝子乘舟思满江不惜凤弦闲寳瑟却教龙女护瑶窓泪花筠竹坡千顷愁雨苍梧玉一双万古湘南遗庙在至今清怨未能降
　　其二
　　琼宫花发满神皋花下吹笙紫绣袍不学凤台秦弄玉也歌乐府郑樱桃珊瑚旧梦留春枕椒桂新香暖夜醪辘辘羊车过别院仰看星斗觉心劳
　　其三
　　绕帐犀珠星影移铜华铺首啮双螭守宫点臂斑斑血结带同心寸寸丝机上金梭回艳锦箧中玉子卜灵棋飞花解系相思否莫倩韩家赋柳枝
　　其四
　　紫殿长杨满路尘骊山荒草没麒麟伶玄作传追飞燕李白歌辞忤太真舞袖夜虚金掌月香囊魂坠紫丝茵可怜倾国倾城曲一度秋风一怆神

　　次陈敬初见寄二首兼怀张仲敏

　　至正天子明圣君早闻羔鴈聘陈羣河清地应千年瑞星聚天回五色文遂有青鸾鸣桂树也怜黄鹄伴沙云诗筒坐得苏台使百过愁吟到落曛
　　其二
　　论交长叹白头新倾盖相知定几人照世岂无麟阁画买田且卜艹堂邻南州人物皆零落西汉文章尚雅驯好竹每怀张仲敏泠泠风骨水为神

　　题娑罗室

　　娑罗树下幽人室山气因之与秋碧古色犹栖竺国云絶顶仰见扶桑日太阴垂地风雨会百尺撑空鬼神力醉呼北海起九原为尔重镌青石壁

　　送僧归江阴山寺

　　孰知扬子江头寺寺门髙髙树里开仙翁巳乘白狼去古佛或骑青象来春动水流无底谷天晴云覆散花台山中邑子正忆汝恰得飞空一锡回

　　寄陆良贵

　　堂馆緑阴皆面水图书乌几喜无尘椶榈交叶绕遮井菡蓞倾花故向人世事从渠寜分拙交逰于尔觉情亲澧兰沅芷秋风里明日南云别更新

　　送赵季文之湖州知事

　　送子作官山水郡掾曹日日簿书稀放生池头看花去昔葛洪骑狼入此山浮玉山前载酒归芙蓉入帘秋雨落■〈禾罢〉稏满天寒雁飞即闻善政歌贤徳还见清光照紫微

　　天马二首

　　佛郎献马真龙种六尺之髙修倍之图画当今属周朗歌诗传昔勅奚斯空闻市骨千金直不羡穷荒八骏驰有客新来闻此事与君何惜滞明时
　　其二
　　四年逺渉流沙道筋骨权竒旧肉鬃晓秣龙堆寒蹙雪晚经月窟怒追风汉文千里知曽却曹覇丹青貌不同拂拭金鞍被来好幸陪天廐玉花騘

　　陆定之印为陆仲安赋

　　陆家汉印吁亦絶金窠籀文盘屈铁斯文已矣世无传千载得之名不灭何用兵家虎作符空闻泽国龙为节勖哉玩物古有言愿子文章照前烈

　　岁尽寄瞿慧夫

　　瞿子作官无暇日南国腊尽未还家禁春微雪青青艹照眼疎枝细细花五两即看飞落日屠苏应待酌流霞诗成无使能将意鳬雁寒云满白沙

　　水阁书事寄郑明斋

　　方桥匼匝小如亭山色倾江滃滃青雨里芭蕉怜画扇花间鹦鹉惜金屏谁传鸿寳中篇术自写黄庭外景经练水东头三十里何人识得伍乔星

　　荅吕维清兼柬郑遂昌葛可久

　　沧洲解缆不十日相忆题诗寄阖闾常怪接舆歌凤鸟因怜尔雅注虫鱼台州司户频相问勾漏仙人好附书况汝才华今亦盛五云坊里看征车

　　拟杜陵秋兴八首

　　露下大江江鴈横穷秋摇落唤愁生波涛百里风连海砧杵千家月满城佩剑冲冲龙匣动巢笙夜夜凤台清还同使者将秋色一到银河且濯缨
　　其二
　　东过秦皇渡海矼波声云影落漎漎君平漫识支机石帝子应愁鼓瑟牕凤穴朝阳鸣好树槎头秋水钓空江坐来清漏荒城断愁絶飞蓬老鬓双
　　其三
　　海门八月雨清霜可怪残雷未肯藏虹蜺断江将雨映鴐鹅背日与风翔罗含自老黄花宅裴度重来緑野堂衰暮闭门怀故旧岂因吹笛满山阳
　　其四
　　巍巍北斗夜阑干盛世无忧行路难转粟帆樯辽海阔舞阶干羽■〈豸尞〉夷安黄河正道流应复白月空江卧独看愿借双飞珠树鹤清游一接凤池翰
　　其五
　　滦水秋风晓夜催上京宫殿护蓬莱扶桑日近龙波涌阊阖天髙象驾回彩仗齐迎千骑发翠旗遥接五云来扬雄漫有河东赋流落何人一荐才
　　其六
　　江上青山接甬东离离禾黍馆娃宫芙蓉旧苑长洲里麋鹿荒台落照中银海鴈飞沉夜月金茎露冷擢秋空可怜萧瑟江关暮词客哀吟思不穷
　　其七
　　金陵佳丽帝王州今古登临送客愁玉树云连鳷鹊观青山日落凤凰丘荒城并与烟芜没故国空余汉水流渺渺江湖频入梦萧萧天地不胜秋
　　其八
　　落日江南发棹歌楚王宫庙郁嵯峨雨经巫峡朝云湿木落洞庭秋水多璧月银河空复在玉箫金管奈愁何只今文藻悲迁客何处波涛吊汨罗

　　春闺曲

　　緑树莺歌遍红檐燕语频所思犹逺道何用慰芳春

　　寄衣曲

　　蚕岁既已毕莺时俄复换早制边上衣秋来愁绪乱

　　送逺曲二首

　　神京佳丽地万户复千门看花三月里慎莫过倡园
　　其二
　　七月发扬子八月渡黄河到京书便寄北来鸿鴈多

　　送林尊师

　　共谒昆仑华盖君芙蓉旌斾雨纷纷烛龙衔火朝飞海笙凤乘风夜入云偷得玉桃如赤日孏将琼笈校玄文倘其归去容成洞采拾金鹅幸见分

　　次郑明斋柬俞彦庄韵

　　萱草罗生已满院篔筜初种欲遮邻厨中双鱼好作鲙阶下独鹤长比人久钦陆贾为新语况以荀卿得大醇白首相逢在江海紫薇终愿召丝纶

　　题沈君锡画木

　　君不闻庄椿春秋八千岁又不闻蟠桃一实三千龄不知此木歴年几百万云气上下摩空青羲和驭日海底出白银宫阙搏桑暾嗟哉沈君笔力能扛百斛鼎旋转造化何其神蛟螭走壁白日动列缺御气流风霆勇如陆地荡舟子凛若汉廷折槛臣车行下走九折坂剑化跃入延平津大枝轮囷小枝偃千千百百子若孙六月赤日天无云珊瑚水屋尝阴阴与君展席坐其下听我醉读南华经

　　怀张心田

　　若人清事也无涯客去谈诗到日斜爱画龙眠好头赤凌霄不埽落来花

　　湘弦曲

　　竹啼非染露山暝乃疑云灵瑟传神语休令帝子闻

　　馆娃曲

　　馆娃催赐宴西子犹酣酒龙舆下云旗凤乐迎王母银桥星似烛翠扇花连牖欢乐殊未终鸦噪城头栁

　　夜起来

　　秋生临水殿月过望仙台歌吹无聊赖愁吟夜起来

　　堤上行三首

　　碧水楼楼三月春蛮儿个个唱歌新通海坊中人作市灵慈宫里乐迎神
　　其二
　　四月南风海岸深青旗髙髙树阴阴三江潮发来如马五两风摇宻似林
　　其三
　　髙丽女儿珠腕绳玉环穿耳坐船棚丝为帆繂朝朝扬铜作琵琶啧啧鸣

　　秋夜曲

　　玉阶月下千愁色秋水秋波振草凉乌桕风髙吹斾斾红蕖露冷坠房房

　　棹歌行

　　春江花柳月水色碧草滋婵媛竞游盘棹歌乐芳时寳珥熏麝兰羽盖翔鳬鹥临流激遗响窈窕飘莺辞竟欲整轻桡泝洄往从之落日大江平怆然生逺思

　　白头吟

　　皑皑山上雪雪积还复灭皎皎云间月月圆有时缺周公大圣当国时流言况也谗间之结交以面心乃尔白头不若新相知汉家宫阙长门道花发年年怨春草今朝宠固色未衰明日怨多恩反少今人轻薄怀古人古人轗轲常苦辛兰陵废死不归楚呜呼此意吾谁陈

　　弃妾言

　　弃妾不足惜顾顾怀君深奉妾合欢带系君明日心

　　连理树

　　堂前好双树枝合叶交遮时有鸳鸯鸟来衔并蒂花

　　征妇怨

　　君久戍逺碛妾愁在空帏不得如春草随春上君衣

　　柳枝辞

　　濯濯金明柳年年照妾容飞花怨春尽落日渡江风

　　精卫辞

　　海水水无底百谷流弥弥精卫衔木石之死心不移蓬莱几清浅会有扬尘时眼中恨与海水平鸟飞不惜翅羽垂

　　望夫石

　　亭亭望夫石化石石作心丈夫无死节妇人那可轻山花满头云作衣日日望夫夫不归夫不归泪如水至今水流流不止

　　系子词

　　邓家儿邓家儿长绳谁系髙树枝父母各逃生儿死亦孔悲弟亡一息不可弃儿虽当弃忍系之邓家儿哭奚为天乎天乎岂无知

　　次韵寄野航

　　十日不见华州掾定是清迂在个边青壁縁云题石阁白沙留月系湖船娟娟酒落杯香细闇闇梅堆雪色鲜归来且乐岁年暮何问他侬识太玄

　　宴吕敬夫水阁

　　暮春三月之佳日画里看花小阁杯一双皓鹤廵池走百叶绯桃映绶开卷幔不知云乱入题诗应怪雨相催武陵何处能忘世莫遣闲人取次来

　　题野航壁

　　大树小树屋东西瘿颈鹁鸪来上啼明朝艓子坐天上野水压江江日低

　　和李长吉马诗十二首

　　騄骥连钱动金鞍镂玉羁无人寻穆满借与阆风骑
　　其二
　　肉礧锦纒鬃流云汗似红太平无战伐骖驔走沙蓬
　　其三
　　龙性非凡质腾波出紫云檀溪飞过日应识汉将军
　　其四
　　龙印留官字霜花剥暗毛长鸣愁过影祇忆九方皋
　　其五
　　霞口镂金勒霜蹄削玉寒晓看经逻些暮已蓦楼阑
　　其六
　　瘦骨如山立临流饮渇虹谁怜中道弃苜蓿老秋风
　　其七
　　神骏知无匹骁腾絶域来流沙一丈雪夜拂白龙堆
　　其八
　　天子飞黄马牵花赐近臣玉阶新雨过风衮落花尘
　　其九
　　内廐玉花騘斑斑歕肉鬃奚官新浴罢沙苑踏春风
　　其十
　　佛郎通上国万里进龙媒晓日开阊阖虹光射玉台
　　其十一
　　天马谁能驭和鸾驾紫微年年清暑去霹雳逐龙飞
　　其十二
　　骥子大宛种房星夜降精汉家求不得兵压贰师城

　　杂诗三首

　　靡靡轻薄子沓沓肩相摩营营樊中蝇扑扑火上蛾趋利不顾生是非构谗邪所得不既少所丧良已多凄风遍大野不久当如何
　　其二
　　滔滔夏孟月桃李春已矣庭前两支子其叶互相倚梧桐一髙盖碧气荫清美昽昽屋东日连阴宻如齿当昼无穿影西枝覆流水铺床终日坐儿女且驩喜有酒辄持饮聊乐我云耳贵者日以骄富者日以侈古人已云亡谁下白屋士
　　其三
　　京畿连大宅新赐公侯第桂树夹道生台观迎风起歌麐玉阶侧栖凤金牕里秦娃当妙选赵舞飘轻軆大儿尚书郎小儿参国议中儿权最隆出入侍天子七叶轻汉貂八逹哂周士冯唐亦何命白首贱如此

　　题玉山雅集

　　爱汝西庄给事家绕屋山石何谽谺截江秀色发林壑平地玉气贯虹霞佳处如居子午谷望中开遍冬春花夜深酒醒月在海应有仙人来系槎

　　与顾仲瑛书【附】

　　九月初一日翼再拜向尝见续志所书事迹往往感于卑下杂乱无取昔扬子云作法言拒富者之金曰圈中之鹿阑中之羊何以名为而陈寿乃求米作佳传尚得为信史耶今必痛加绳削正其谬误然后网罗漏失振发幽潜为一代盛典岂不伟欤夫一才一善人所难能生而积学白首而成者十无二三不幸老死岩谷又蔑蔑无闻者良可悯哉然贵者可信而易云贱者隐而难显易云者人皆传之难显者人皆畧之此人之常情也春秋美君子乐道人之善所以使天下皆去恶为善此磊落喜事之人立言著书以垂后世盖谓此也予自儿时目覩诸老先辈先生及歴歴耳闻者或仕或不仕其才徳文章书法画品虽髙下不齐要皆百年以来育徳成材固非一朝一夕所能致也若方外之清流闺门之贞节皆灼灼可书不可有忽畧而弃置也窃见昆山人物之盛非他州可及有耆儒硕学若李季髙蓉月先生卫培月山先生二山郑渔溪陈爱山或典章老成或经学博闻皆师儒之宗也有文章之流若俞翠峰之超逸施林塘之风骚秦徳卿之厚重汪徳载之深沉文学古之竒放马敬常之秀丽皆士林尤著者也若杨譓之著述卢均华之教子朱翱之标格卢观之淳古俞日强之文学李简之清介又不可以偏长而废也士大夫之族则朱次山之好古博雅朱仲髙之倜傥好客张心田之能书能画顾仁山之恬退守业马廷玉君瑞之好文雅杨仲元之世其家易兼山之吏隐顾善夫之墨妙及乎朱都水妻茅氏之贞节殷大章葬其祖伯堂之尽礼书之皆可以激厉流俗而有补于名教者也鼔琴之妙则宋尹文为之魁甲屠云岩秦徳齐王彦明杨景文又皆铿锵于浙操者也方外诗僧则大无外者省梦庵者理独间者唐西白者器大用者庆云冈者皆齐已灵澈之流也颜悦堂编蒲之有室栢子庭不系之有舟寳云海之宗乘亮虚白之图画秉白云之干林阁庄蒙泉之大寳洲方之髙僧无与伦比道士则殷在山章句可推蔡云谷骈俪可法张虚谷之飘然髙举杨春云之多艺多材是亦不可尽弃者也题咏记述则大成殿玉芝之有诗灵慈宫饷运之有记以至斋宫之铭塜墓之碣一言一咏皆名流朝士聚精会神极其盛者又若袁子英之髙节楼瞿惠夫之寿岂堂姚文奂之书声秦文仲之鹤冢张师贤之芝兰堂吕敬夫之来鹤亭卢伯融观云之轩陆良贵干干之室卢公武之鹿城隐居古人云境因人胜此皆一时出羣之材其文章节槩固非泯泯黙黙而已者又若顾伯衡顾子逹严孟宾项叔驭俞复初皆进进而不已者诚非他郡所可彷佛也所谓不传于今必传于后万万无可疑者惟执事持至公之论去常人之见念圣人才难之叹乐春秋与善之诚无一毫嫌疑以自阻则举雠举子之事不得専美于前矣

　　林外野言卷下

