侨吴集 元 郑元佑

提要
卷一
卷二
卷三
卷四
卷五
卷六
卷七
卷八
卷九
卷十
卷十一
卷十二
补遗
附録
 
 
提要

　　《侨吴集》十二卷，元郑元佑撰。元佑有《遂昌杂录》，已着录。元佑家本遂昌，徙于钱塘。而流寓平江凡四十年，为时最久，故其集名以“侨吴”。实则杭州所作亦在其内，盖从其多者言之也。集本其晚年所定，以授谢徽。今此本后有弘治丙辰《张习跋》，乃称元佑本有《遂昌山人集》，与《侨吴集》多繁芜重出。因通录之，得诗文之精纯者，并为十二卷，仍名《侨吴集》，用梓以传。则此本为习所重订，非元佑手编之本矣。凡文六卷、诗六卷。其中《与张德常书》，有“仆赞郡无补，尝移槜李”之语，而苏大年所作墓志、卢熊《苏州府志》皆称元佑以大府荐，两为校官，不言尝为他职，与元佑仕履不合。岂代人所作，失于标注耶？其文颇疏宕有气，诗亦苍古。盖元佑生于至元之末，犹及见咸淳遗老。中间又得见虞集诸人，得其绪论。末年所与游者，亦皆顾阿瑛、倪瓒、张雨之流。互相熏染，其气韵不同，固亦有自来矣。  
　 
卷一

　　四言古诗

　　旌表孝义金门

　　出吴东门，沄沄其水。傅陆以居，居民栉齿。不有孝义，众何所恃？孝义伊何？曰维金氏。百五十禩，业儒循轨。事亲养志，同气敬顺。兄掌家钥，弟秉文印。不矜而誉，不言而信。里举乡推，事腾于朝。用旌其门，以阐教条。张书扁式，与表迩远。守臣树声，加示庆典。坊名孝义，大厥里门。彰善瘅恶，周书具存。吴固沃土，才隳于膴。风颓俗靡，事尠俪古。求若孝义，几何其心？堪继公艺，价重南金。克孝克义，我謡我歌。借耰阋墙，敦化猗那。

　　高昌偰侯三节堂

　　惟天启偰，产自辇水。润被北庭，侯济厥美。挺事昌朝，忠武罕比。戡金平宋，策审功侈。入毗庙堂，黔黎安只。蛮酋兽犷，侯辕南指。忠愤踊跃，奋莫顾己。忠诚贯天，白虹触起。孱孱孤嫠，哭侯孔哀。誓死靡他，夫人贞哉。贞哉夫人，夫死儿乳。教儿能孝，父志在汝。齿方成童，母病弗疗。刲肱和糜，人孰儿诏？彼美至性，移孝而忠。抚字列城，继侯英风。侯既有子，且复有孙。孙皆读书，益大侯门。相继掇科，荐承宠光。侯其来归，英爽乐康。子佩金符，孙萦紫绶。世讶其隆，侯植之厚。三节一贯，何有夷险？恊于王风，永配令典。

　　可斋

　　大哉宣圣，以诗教我。兴观群怨，皆与曰可。诚笃是学，感发志意。善善恶恶，庶全美刺。诗人得失，于焉考见。妍媸在已，反省毋眩。和以处众，不至于流。设使雷同，其道亦缪。惩创羞恶，中惟一致。温柔敦厚，慎勿暴气。用以事亲，孝哉有子。移以为忠，曾不越此。鸟兽草木，名类匪一。惟笃学问，旁资多识。是我宣圣，以诗设教。下逮百王，是则是效。嘉子嗜学，尤勤于诗。以可名斋，义实在兹。六义具存，既殚源委。以咏以歌，性情斯理。

　　登鸿山吊梁伯鸾

　　我以饥驱，爰求乐土。居近山麓，山名孔膴。问之父老，曰伯鸾父。甞登兹山，览歴平楚。因以名山，义匪夸诩。注意山栖，兹非其所。敬吊夫子，愿嗣德音。隼栖择高，鱼游择深。夫子当时，五噫讴吟。出都接浙，笑掷华簪。归隐杵臼，佣力是任。配谐德曜，雝雝鼓琴。上窥羲轩，下混古今。以乐此心，俪古傲今。而我肱折，不知息心。年登知命，尚浮尚沈。圣域缅邈，世途﨑崯。矢从夫子，投迩深窅。既齐物我，兼忘昏晓。万里非旷，一隙非小。毋曰昭昭，示人皦皦。聊从兹逝，以谢胶扰。夫子不违，罔知适从。蝇附以骥，菟罥以松。有薪朝炊，有稻夜砻。式依夫子，娱老考终。优哉悠哉，歌以相舂。

　　兰

　　恊以鼓琴，世谁知音？采苢纫佩，湘江水深。兰生棘中，如石轥玉。玉受不瑳，幽香满谷。

　　为李绎成悼其妻冯氏

　　彼美者媛，令姿静淑。姆教在鞶，懿范端肃。择配皙士，闻望右族。读书思荣，焚膏继晷。媛来主馈，克承夫志。载缉载纫，裳衣补缀。奉飱举案，翼若始祭。倐遭百罹，彩鳯分飞。鼓盆哭哀，语及涕洟。人孰无妇？妇贤而暌。永怀弗谖，爰形声诗。

　　春晖楼

　　阳春有晖，泛在物表。寸草承之，弗间其小。春晖熙熙，彼草离离。区萌就质，芃芃茂斯。诗人载歌，悉物之情。子于父母，恩莫与京。亲恩之大，春阳之溥。子心如草，肤寸思补。爰构重屋，以奉父母。以介眉寿，其乐吁吁。旨甘滫澻，奉亲之常。寸草之微，那报春阳？孝子爱日，孝子养志。敬亲之枝，勿蹈非礼。扬亲之誉，悠久不已。是谓可报，寸草春晖。万一攸在，吾祈与归。

　　五言古诗

　　拟古五首，其一

　　北辰众星宗，列宿环共之。斗杓指其方，生始悉所资。万卉春芃芃，至秋悴如期。蠢动罔弗然，辟翕启闭随。静观造化理，在人岂其遗？君象实有类，万古成纲维。

　　其二

　　仲尼去云远，吾道日以微。达士忘贱贫，佞人纷是非。时态良弗古，乃致嬍事希。末路欲忘言，屏迹避危机。桐江有垂钓，首阳有采薇。清风盖一世，舍此其安归？

　　其三

　　大道本常在，为士者弗由。穷居叹时迈，逐世竟悠悠。豪强互吞劫，雄智复相尤。遂令务夸诈，攘窃何时休？所贵者仁义，势力焉足谋？懿教信辽矣，民风此其偷。黙黙掩幽室，感之纷泪流。

　　其四

　　春来桃杏华，秋荣菊与杞。岂但物性殊？造化之所使。人生类如斯，通塞固其理。苟识吾性诚，隐显良有以。

　　其五

　　委身竹素间，义理费考寻。嶻嶪泰华高，浩瀚沧溟深。涉之远无津，举之力难任。不如反诸己，求诸圣贤心。成汤警日新，大禹惜寸阴。纷拏试屏絶，请鼓无弦琴。因之忘肉味，太古寥寥音。

　　出塞七首，效少陵，其一

　　已踰乌盩山，未涉狐奴水。饥羸形骸黑，枕戈待明起。将军方蹋踘，天地入马棰。吾侪亦何人？一死等蝼蚁。

　　其二

　　秦时闾左戍，汉家弛刑徒。髑髅弃瀚海，天阴哭呜呜。我非望生还，魂魄迷归途。但愿戈矢利，委身斵狂胡。吁嗟载笔书，不纪万骨枯。

　　其三

　　受诏武台宫，西遮钩营道。阸虎射命中，相从愿深讨。蹑血焚龙庭，以功当横草。平沙列部伍，鲜整旄与葆。奚虑蛇豕繁，一鼓欃枪扫。归取万户侯，岁月未云老。

　　其四

　　糒吞天山雪，衣裂青海风。前行几千里，不见单于宫。走马脱辔头，所恃五石弓。乡井岂不怀？简书戒命洪。黄尘触垒起，勇奋奔貔熊。鈆刀异莫邪，所觊一割功。

　　其五

　　骑羊五岁儿，出没区脱中。翻身异鸟鼠，快捷如飞鸿。生理不土著，水草无丰凶。一战那足平，燕然方勒功。

　　其六

　　烽烟边上发，塞鴈群南翔。仰睇冥冥天，风雩雨雪霜。驱马上崖谷，悲笳咽云黄。弃絶骨肉亲，讵弗怀故乡？军声动剑戟，炮火烧衣裳。鞠育非寡恩，道远不得将。吞咽复何愤，思虏其名王。

　　其七

　　边尘暮犹黑，鬼磷出霜草。展战图报国，宁虑骨枯槁？人生无百年，一毙不待老。但愿土境富，微躯奚足道？勲业铭旗常，秋天气同杳。

　　寄张仲敏

　　子居阖闾城，有屋蔽风雨。心融诗书泽，口断儿女语。客庖妇供馔，茗灶手自鬻。外屦多弗却，束脯干可茹。如何舍之去？昼堕缘栋鼠。朱门盍华簪，青冥无凡羽。已随鳯鸣冈，尚感鴈遵渚。于以见贞操，屯贞贵能处。

　　仲春六日，辱陈敬初诸君枉顾，小饮敝楼，分得静字

　　葱肆不嗅荤，荜门惟习静。何此枉飞佩？诸君森相映。方惭乏词锋，安知堕语穽？酒杯浅于脐，楼居小如磬。敢云谐谑欢，遂忘跪跽敬。飞花落砚席，轻云拂麈柄。舍坐或屡舞，分题各成咏。莫非江海士，行应丘园聘。顾我拓飞蓬，更春不复盛。假如湛诚痴，何嫌宪非病？相会苟不乐，明朝雪盈镜。

　　赠谭台史

　　高昌佳公子，气横海岳秋。玉壶洗零露，锦机濯芳洲。真致埃壒外，独与神明游。岧嶤鳯凰台，日晏行云愁。帝念南纪大，建台分顾忧。列圣耳目寄，职斯布皇猷。谁工古人学？可参宪臣谋。之子被辟命，束书上升州。煌煌三台星，列宿莫敢俦。而子妙折旋，婉娈通袊喉。不居世禄懿，远慕儒术优。先正高与马，德言皆可雠。骨朽名不泯，耿光悬斗牛。子能朂令闻，席珍重天球。况复五彩笔，尽意工冥搜。飞花落棋局，弱柳维江舟。感此时物佳，念子何能休？龙驹少汗血，驽马老益羞。白云高莫和，青山晓加稠。日没烟树远，重倚城南楼。

　　仙山楼观图

　　嵯峨三神山，仙圣之所居。芝草布庭阙，霞光曳衣裾。渴饮碧玉浆，饥餐紫琳腴。霓旌冉冉下，彤楼拥鸾舆。青童启藏室，帝命校宝书。齐心始能读，字字皆玄枢。朗咏以相授，灵风舞神鱼。天远靡得闻，何以能启予？空嗟珊瑚日，照耀金芙蕖。

　　久旱得雨

　　望秋似即鹿，以旱同无虞。忽殄藴虫虫，屏翳腾龙鱼。乃合霡霂雨，凉气吹髯须。未必便滂沛，且掩羲和车。高田土生烟，稿禾仍盼苏。泽陂未萎稻，引根勿踌蹰。一或荐清庙，犹与丰年俱。忆昨岁巨浸，流潦恒满衢。庶士宅一廛，下农田一区。彼此灶产鼃，潭蛟为饥驱。至今殍死鬼，夜夜哭其庐。朅来获一饱，焉知阴惨舒？焦原赤欲烧，政不妨官租。民输谅有几？廪收长有余。盗臣被华衮，我口何由糊？悲歌等恸哭，激烈谁非夫？

　　送杨郡博赴任上饶

　　广信山水邦，儒宫净含晖。阴阴松桧中，白鹇时两飞。雨余岩泉落，清音叶鸣徽。泮沼紫鳞跃，讲坛红杏菲。藤蔓遶涧石，新緑罗成帏。诸生翻经坐，子衿间褒衣。格言咀芳润，奥理宣幽微。凡陋当脱屣，圣哲胥乘机。迟师一指授。仁风敞岩扉。

　　与张天雨、杨廉夫、陈子平诸公游虎丘，次东坡韵

　　昔吴有悬精，兹丘据其领。前瞻埋金竁，尚余淬剑井。简书畏怀异，星日发光耿。干将不剸兕，牡鞠岂禁黾？至今点头石，断非跃冶矿。上机不由智，大将宁论猛？公剖儒释绪，便从康庄聘。词镌琬琰严，声抽辘轳哽。掉鞅清静海，不堕生死顷。忆昔此采游，六月佩旌冷。山灵宝其躅，岁月尘劫永。我生苦后时，惜此媚风景。坐啸嗟所见，起舞顾其影。箕尾横青天，有怀无从请。

　　赠张生

　　堂堂金源公，门墙多桃李。根柢无浅深，恩荣周远迩。张生事公久，最为公所喜。折旋杖屦间，唯诺图书里。公承天子诏，驰传将使指。宵忧泣牛衣，昼征麾马棰。风餐邮亭庖，露炊官署米。蹀躞趣装骑，纷纶割鲜匕。

　　胡古愚南归

　　胡君有佳儿，纯悫而静者。自君留词掖，思君不暂舍。亲老当悬车，迎之辇毂下。喜亲出都门，徒跣控亲马。祖道宾迭至，别杯酒更把。官秩司旗常，饯章宣风雅。击节想已屡，知音谁云寡？归途春冰泮，烧痕灵雨洒。喜见江南山，螺黛秀而野。挂颿胥江潮，卧听滩声泻。儿构远碧楼，楼成君归也。旦旦候鹊喜，夜夜卜灯灺。出迎空里闾，驩声振屋瓦。妇增姑馔供，孙将儿衣撦。整蠧理篇帙，割鲜作脯鲊。君归乐如此，令我空蹊踝。行乐须及时，岁冲难久假。

　　张彦冲北上

　　堂堂宛丘公，高怀罗星斗。明良之君臣，尊严之师友。皇经在胄监，而公为祭酒。英材资乐育，本公生物手。麟趾瑞物呈，蚌胎明珠剖。览辉鳯凰下，击剑龙虎吼。自非学术纯，何以服众耦？乡公侨南纪，积学富林薮。青天珠玑唾，一一化琼玖。公今庙廊上，我则牛马走。食贫苋撑膓，御腊衣露肘。于焉识张生，嗜学不少苟。自言家在汳，外家读书久。今将入成均，积分会居首。于时中吴道，岸花杂汀柳。风颿遂北上，解缆星在罶。会见生去后，才名腾众口。为拜祭酒公，桓荣汉廷叟。上探群圣秘，下溉群物朽。须令腐儒喜，行乐歌陇亩。

　　送刘长洲

　　中吴号沃土，壮县推长洲。秋粮四十万，民力罢诛求。昔时兼并家，夜宴弹箜篌。今乃呻吟声，未语泪先流。委肉饿虎蹊，于今三十秋。亩田昔百金，争买奋智谋。安知征敛急？田祸死不休。膏腴不论直，低洼宁望酬？卖田复有献，惟恐不见收。日觉乡胥肥，吏台起高楼。坐令力本农，命轻波上沤。天意悯困剧，南辕卯金侯。侯有万金剂，探囊令病瘳。躄者起雀跃，瘖者言嘲啁。坐令百里邑，奸回息雕锼。是皆仁侯惠，颂声满道周。清朝考功选，赏典无滞留。愿侯登廊庙，一洗苍生忧。

　　松轩，为潘世谷追题其祖忠烈公卷

　　昔在世皇日，潘侯如贞松。耸身青云表，流润翠百重。迎寒保金石，遇雨翔虬龙。枅栱夙所具，匠氏仍相逢。一洒鼎湖泪，难进泰山封。仁者滋有后，孙枝挺玄冬。愿继岁寒节，雨露日以浓。

　　高节楼

　　袁子英奉母陈硕人所居，在沐鱼桥左。自古高节士，无如严子陵。客星耀寒芒，归隐不可征。妇人守妇节，之死矢不二。以节加今名，或顺或婉懿。舍是而曰高，高岂在闺壸？由名斯究实，于义窃未稳。袁母陈氏媪，一邑称淑贤。训儿昌家基，母老雪满颠。岩岩高节楼，枅栱绚云日。一赋柏舟诗，千古保贞吉。

　　宴顾氏芝云堂，分韵得玉字

　　开士枉遥驾，贞人启华屋。座接麈谈素，酒倾麟壶緑。远山横书幌，飞花落棋局。谷芳寄荃蕙，夕阴留梧竹。双丝夹鹍弦，群书閟鱼目。迹异心匪殊，语契道难渎。接驩虽云暂，后会讵可卜？离怀渺烟水，遐音毋金玉。

　　过沈仲说清樾轩

　　睠此龙伯国，湖江白漫漫。路出洲渚上，天垂葭苇端。林树茂清樾，浪花浮碧澜。烟消栋宇出，露下场圃寛。渔师自绳擉，农老仍衣冠。隐侯有令德，籛铿富清欢。跫音喜人至，戟手劝客餐。酒行鹤献舞，饮具鱼横盘。自称礼法野，所贵人情安。江山岁欲暮，风露日以寒。兰佩香久歇，蒯缑铗空弹。怀君不暂置，于世何所干？明发当复来，寿杯为子干。

　　吴兴道场山

　　道场古名刹，浮图冠其山。峰峦日星上，栋宇云雾间。罗立千柱宫，欲亢九虎关。苏公昔出守，以齿鬓未斑。诗如九河奔，留列青崭颜。至今作虹气，夜电锼神奸。赵侯景苏者，水緑芙蕖殷。公余继笑咏，暂可抛愚顽。

　　苏公潭

　　鳯举不铩翮，龙腾不伤鳞。由来贵显者，定异寻常人。公昔令乌程，溺水已没身。河伯急扶出，体完气仍伸。公后践台鼎，潭名此其因。山厚玄豹伏，水清白鸥驯。怀公莅立处，云木青蓁蓁。赵侯或公余，濯缨鉴渊奫。

　　游鸿禧废寺，听旧僧心敬言

　　渡南已四叶，继统属济王。祀国支圯柱，前星掩寒芒。帏妍肇牝晨，奴谋肆鸱张。两潘为义激，不顾百口戕。起以奉其主，近在苕水阳。天津斡斗杓，海底洗日光。人非霍狄俦，谁是涉险航？闻其被戮时，母老两鬓霜。吐辞语观者，令人殊激昂。吾见宋忠臣，虽死犹不亡。至今草间磷，荧荧出幽房。北城鸿禧寺，栋宇自萧梁。两潘举义日，俾众听钟撞。哀哉城门火，遽遗池鱼殃。遂指寺逆地，潴宫示非常。田断飰僧粥，炉冷供佛香。金像久颓剥，青苔重悲凉。仰惧枅栱坠，俯叹榛莾长。残僧四五人，饥用篾束肠。敬也业尤白，宴坐不下堂。家本蜀杨氏，能言寺之详。补苴罄衣钵，创巨医难良。更今百廿年，我来重彷徨。潘忠世莫雪，寺废人弗伤。天高莫之诉，题诗空慨慷。

　　送俞漕掾

　　乡年子胡子，在杭客僧坊。褐衣冷不絮，蛙灶突不炀。直言迅风霆，劲气蟠穹苍。独与俞校理，笑语温而庄。心探群经奥，目短百氏墙。折衷不求似，各极其短长。我时为诸生，拱听私自庆。融万会于一，掣蔀覩日光。死生一阔别，今几四十霜。我既为饥驱，东泛吴下航。俞公有犹子，吏事析豪芒。读书复读律，才比百炼钢。漕府多俊彦，何异鴈鹜行。秩满升帅府，年劳跻省郎。功名晚亨奋，自可上庙堂。我忝里闬末，看子青云翔。威鳯一高举，应龙岂终藏？送子岁年暮，赠子金玉章。

　　悯农，送张德常吴令出郊劝农，兼柬国瑞公相

　　日行底天廓，劝农正其时。畇畇土膏动，穆穆条风吹。渚花尚自媚，汀柳亦间垂。中吴号沃壤，东作多遗黎。首更太伯化，民俗恒熙熙。一从干戈兴，杀虏令人悲。草生髑髅眼，灶絶茒茨炊。十室存二三，烧劫偶见遗。官租不少贷，民力何由支？张侯尹吴县，冰蘗严矜持。征科泪暗落，且复鞭创痍。兹当东作兴，载耜循年规。言告加勉勖，心伤为嗟咨。田老锋镝余，仅保骨与皮。犹复望岁丰，迎拜携孤嫠。茹芹敢望饱？无力堪拖犂。嚼虱恒苦腥，饭牛恒苦饥。侯为百里宰，腹笥盛书诗。民劳曷小康？民病曷小医？虢文谏周室，千古有令仪。咽饿啖儿肉，何人埋父尸？民力苟不苏，天鉴亦不私。上帝专主宰，臣言谅非痴。

　　鹤巢，次张贞居韵

　　胎禽巢居迥，每在林表松。栋梁架青冥，户牖瞰碧峰。欲覩仙者驭，每怀尘外踪。玉童坐吹笙，娟娟好颜容。时归理其室，护以虎与龙。茅檐瑶草香，欲往路莫从。星宫集群真，霞光覆千重。邂逅十洲上，仙圣应相逢。

　　送友还乡

　　堕地作男儿，有用须及早。当年悬弧意，焉得乡曲老？青云一蹉跎，鬓发日已皓。常恐归去迟，心焉惄如捣。我家东吴城，翠竹森若葆。力耕输王税，妻子亦温饱。诗成每独咏，觞至或共倒。富贵将焉如？岁晏聊自保。萧萧风前柳，贸贸霜下草。有官固当归，无官归亦好。

　　赋采香径，送吴县张令升佐嘉定州

　　泰伯常采药，深蹊入芳菲。攀桂作帷帐，纫兰制裳衣。坐令文身俗，悉从端委归。支胤后世君，礼让日渐违。迷阳行棘足，蘼芜露沾衣。三秀不改度，斋房耀灵辉。撷之荐瑶席，神享民是依。

　　游惠山寺

　　百里尽平壤，兹山忽中蟠。硆砑得宏深，迂徐纳平寛。僧坊隐其腹，崇构居桓桓。立神卫觚棱，缘云置阑干。我来玄冬交，榜舟起微澜。天连黄沙白，露委青林丹。地无车马尘，松筠政坚完。苍然后凋意，彼此不厌看。稍稍陟其崖，探源汲清寒。恭惟桑苎翁，出处良独难。帝青九万里，冥飞见修翰。空留雪泥迹，莫究清净观。煮茗涤烦暑，晏然有余欢。

　　山雪斋

　　山中太始雪，玉光郁巑岏。积之非岁月，坐而阅暑寒。纯白既不变，空明谅非难。悬冰松梢堕，危石涧底蟠。维时古真人，头峨切云冠。闵世方内热，忧喜亏其完。燕坐以观复，一念万劫寛。问之何因耳？笑指青琅玕。

　　明月镜

　　神工铸明镜，持进嫦娥宫。嫦娥羞鉴容，暮挂 扶桑东。浮云散天风，照耀九海空。如何万丈光？泻入诗仙胸。谈玄走银蟾，落笔惊彩虹。掩却星斗文，孤辉天地中。

　　上清金蓬头道者画像

　　巍巍龙虎山，融结自太古。笃生虚　君，道独继祖武。真人生岩穴，萧然一环堵。蓬首目光炯，燕坐闻众父。爰契虚 静心，天风桧杉舞。

　　赠姚尊师

　　山中学仙侣，乡来发皆玄。惊我头白来，忽已十七年。民物殊更变，青山独依然。馆我太霞室，酌以松根泉。非君慰幽独，空斋难晏眠。

　　赠江右哲上人

　　江右山水窟，所产多才贤。溢为空门秀，一一皆清妍。向时欣太中，说法龙河壖。遂令吴下雪，便参老晖禅。昼飞楚畹墨，夜发升州船。文庙日有赐，来自冥冥天。地蒸金银气，海涌云霞鲜。歆豓谷崖动，参究槌拂捐。东归住双峨，户屦来后先。光风流转处，名满越与燕。哲也继欣出，研坳侵雪肩。芳丛依苔石，瘦竹穿磵泉。神闲妙盘礴，思入孤桐弦。朝阳鸣孤鳯，秋空唳饥鸢。想从闻思修，六根互相宣。听者悉说喜，赠章动盈篇。恨非昌黎伯，乃欲观其颠。要须三摩地，契悟非言传。

　　马氏云山祖茔图

　　孔子少也孤，不知防墓地。亲殡五父衢，问之邻母氏。嗟我云山翁，追远心不置。祖茔在阳冈，距今已七世。松楸写新图，名笔为题识。国史既特书，铁史光相继。睠兹河阳山，白云浩无际。陈绎曾编修尝为赋诗，杨廉夫因和韵，故云。

　　山居图二首，其一

　　卑栖拙谋身，旷望时纵目。山气晓亦佳，烧痕晴自緑。轹金扳松屑，解缨濯岩瀑。幽怀良自怡，谁云有延促？

　　其二

　　惟是安僻境，本非薄荣名。松根听泉坐，溪边看云行。夜雨下黄叶，春风开紫荆。物理有代谢，古人谁独生？

　　凌波仙

　　迢迢湘浦秋，盈盈洛川月。镜空离鸾舞，天远孤鸿灭。木叶向人下，瑶草带愁折。有怀无由寄，琴心谩三迭。

　　岁晚寄郦尚德、马民立

　　玄冬夜何长，白日寒苦短。流光迈鲁疾，浮态怯齐缓。画沙劳纤锥，窥天费幽管。事靡有定形，犬牦马生卵。岂无酒消忧？累觞弗能满。冒雪梅含英，香露珠纂纂。西窗期同观，赓咏倾茗盌。

　　竹夫人

　　墨台有淑媛，不嫁敛眉妩。江南夏六月，火五金伏土。于时媛以洁，空中不受暑。携持枕簟间，断非戕斤斧。况复不妬忌，凉薄善自处。纱厨奉清欢，通宵黙无语。君子加保抱，安寝梦净侣。各弹緑筠操，就中节更苦。严冷莫可犯，编排其有序。玲珑瑑黄玉，珫通暎朱户。舞榭洞八窗，歌台高百堵。弗贻六宫怜，顿消汗如雨。安知凉秋至？君颜不复覩。此时愁绪多，恰同齐纨素。用舍良有时，宁问今与古？

　　聨句

　　学诗斋聨句，并引

　　至正甲申腊月望前二日，句曲张外史天雨自义兴道吴还钱唐。其老友某侨居吴中，因宿外史于客栖，时吴兴郯韶九成亦在焉。予旧尝喜与外史聨句，是夜将为之而未得题。韶作而言曰：生以学诗名斋，示有志于温柔敦厚之教也。倘二先生即是为题，生幸多矣。用一笑，从其言。诗将终，而予怯寒先就寝，明旦，外史亟归，且属以足成之，为之补就。吴人陆友善隶，韶乞写二纸：一张于斋，一寄外史云。明良赓歌基，猗那奏鼓始。清庙殊雝雝，（郑元佑）赤舄固几几。岂惟缁衣贤？（张雨）政以朱襮美。原鸰兄弟急，（佑）河鲂父母迩。便施谷中葛，（郯韶）亦采体下菲。咏桑表沃若，（雨）歌莱赋乐只。（韶）鲍谮苏公絶，（佑）厉怀凡伯耻。思鸣卷阿鳯，（雨）愿绘衮衣蜼。（韶）蔽以思无邪，毋曰鼠有体。（雨）言超授简贡，（佑）道在过庭鲤。（雨）遂去文辞害，亦屏训诂眯。谲諌主风刺，（佑）昌言发兴比。雅亡继麟笔，（韶）和寡续巴里。镐罢鱼在藻，屈倡鳬泛水。（雨）縆弦谁与奏？补笙自难拟。哀哀河梁别，（佑）堂堂沛风起。（雨）祠雒悔心萌，（佑）诀虞壮图已。塞瓠恨茀郁，援桂栗藿蘼。便啼城上乌，（雨）犹恨水中沚。（佑）隆中抱膝想，许下横槊伟。体要必中度，葩正悉循理。（雨）响当贯珠串，（佑）辙始辏车轨。（韶）清圆斵冰苦，（雨）颖脱扣钟喜。（韶）无敌白乃圣，有作甫良史。（雨）险如横空盘，突若破阵椃。（佑）雕锼百神困，策役万象靡。（雨）爨桐声玉明，庙乐厌石齿。挥毫既凌厉，赋物斯须委。（佑）郯公学方笃，吴歈好诚鄙。（雨）萧斋扁佳名，华构落新址。诗律妙独造，吏尘净一洗。瑰辞出语穽，遗经贮腹笥。（佑）道在用服形，神悟为洗髓。（雨）不亏素王造，信全幽人履。肾胃苦搯擢，物累困成毁。直登陶韦奥，旁摩鲍谢垒。熖凌天策炖，古偕灵光岿。请验百世传，致慎一匮圮。两老皆苦心，六义始盈耳。挂一真万漏，（佑）聊以示吾子。（雨）  
　 
卷二

　　七言古诗

　　姑苏台

　　城西高台高百尺，传是吴王旧游迹。百花正开西子醉，明月芳洲照清夕。娇颜如花醉王侧，城上乌啼晓星白。歌鼓声消醉未消，越王已将兵来朝。鏦金挝鼓殷天地，兵败可复栖夫椒？吴人遗恨化潮汐，暮往朝来箭径直。不然自可君甬东，何用萧萧马嘶驿。

　　夏驾湖

　　吴王城西夏驾湖，至今草木青扶疏。想见吴王来避暑，后宫濯濯千芙蕖。酣红矗翠总殊絶，谁似西施天下无？西施醉凭水窗睡，曼衍鱼龙张水戏。月上湖头王醉醒，归舟莲炬繁如星。不知拥扇暍人者，日夜窥吴不暂舍。

　　吴桓王墓

　　有吴桓王之墓田，乃在盘门南郭边。墓中玉鳬久化土，石上赤乌犹纪年。寒食无人洒麦饭，东风满地飘榆钱。功昭前代启吴祚，葬地合择名山川。阖闾城南不百步，土薄易致耕夫穿。昭纮众臣号详密，虑不及此宁非愆？缅思山东举义日，郿炷顾已无诸贤。惟王父子起相继，黄星闪避东南天。假之修龄定四海，许下岂容瞒着鞭？凿山掩匠等发掘，朽壤一抔谁独专？白杨萧萧北邙路，姓名能得几人传？

　　岳武穆王墓

　　栖霞岭南湖水阴，墓木两株高百寻。鬼神撝护霜雪干，日夜怒号风雨音。山僧纸钱每自挂，陇酋金槌那得侵？精忠既已塞天地，英爽尚尔盘山林。恨虽无血可化碧，世故有人能范金。恭惟父子一抔土，尚想君臣千载心。万松岭前行殿废，五国城头寒漏沉。空令遗黎痛至骨，荒坟一上一哀吟。

　　古墙行，并序

　　某童时侍先人到杭，访诸故家。其数至，则循王府也。府在省西天井巷，其北则油车巷也。宋诸王子孙居之者如蜂房，其家麁完，则月润先生也。先生讳栱，与菊存先生兄弟行。先人言论孤峭，尊俎间每谓循王功名去韩、岳远甚，特与高宗意合，故享富贵寿考耳。其昆季每闻先人抗论，往往引去。今几五十年，杭故家扫地尽矣，而循王府亦为江浙省官署。向年淮阴龚圣予与菊存交厚，见王府环墙犹坚完，知其版筑时取土于南山，其用意远矣。为赋古墙行，其词于王多所褒美，然岂春秋笔削之谓哉？为赋此，庶几黄太史浯溪读碑诗意夫！

　　崒嵂环墙连数堵，宋亡犹是循王府。渡南功臣王第一，赐第钱塘贮歌舞。筑墙远取南山土，军士肩頳汗流股。桢干停匀杵筑坚，小却犹支三百年。当时能留岳忠武，返斾定可铭燕然。嫖姚忘家子壻戮，宰嚭卖国身名全。偷安湖山忘大辱，诏谕江南等臣仆。萧墙缭周千柱宫，只欠甑泥蒸后筑。带砺镌铭在甲第，筑墙不厌高于屋。远鴈秋横五国城，帛书无复泪交倾。可怜忠臣痛刻骨，空令志士死结缨。佞显忠诛谁得失？二百年余昭白日。旧时每见古墙边，鬼灯夜暗光如漆。墙土于今化作灰，欲问故老心先摧。只有省垣新筑后，鼓角声殷吴山隈。

　　吊刘龙洲墓

　　宋渡南如晋永嘉，屈辱更甚惭栖鸦。才贤尽毙贼桧手，君相甘同鲁妇髽。孝皇悲愤痛莫雪，士逃窜诛能几家？翁也诸侯老宾客，有泪每落西风笳。南楼载酒桂花晚，经纶志在言非夸。且将南山抉虎穴，岂但东海刳鲸牙？长敌疏章过恸哭，况闻远鴈来龙沙。林苏与白出处异，便欲呼起能无哗？醉乡生死忘今古，酒熟莼香鱼可叉。和戎自有祈请便，经天非无愽望槎。瞪视乾坤谢轩冕，朽骨深瘗山之涯。娄江东流山蕴玉，翁也墓此谁疵瑕？荒陵无人浇麦飰，废家有树开梨花。荧荧鬼磷出松坞，想翁来游路匪賖。

　　重建岳王精忠庙，谢李全初长司

　　忆昔绍兴南渡时，从王百万虎与貔。鄂王奋身起偏禆，能以百战扶国危。师行动以纪律持，屯行野次人罕知。堂堂大将精忠旗，敌人不敢正眼窥。连城之壁无瑕疵，如何青蝇玷污之？后来礼葬西湖湄，血已化碧无完尸。于今宋亡宗社隳，独遗墓木蟠孙枝。夜啼鸺鹠啸狐狸，过而问者知谓谁？庐陵李君每涕洟，乃坐幙府深自惟。不独罄发囊中资，又属州人使共治。徘徊经营出成规，庙遂落成焕桷枅。烝尝复享崇令仪，父老瞻拜咸嗟咨。赞君为政能及兹，只今解任舟将移。何以表君去后思？爰勒坚珉着贞词。昭示亿年匪夸毗，过者下读丽牲碑。

　　长孙皇后免冠图

　　贞观圣人还紫宫，按剑欲杀田舍翁。翁本帝仇今作辅，逆鳞易批难论功。后闻君言心惨恻，自古君明则臣直。直臣脱若死无辜，贱妾一身亦奚惜？免冠再拜明主前，阴扶红日行青天。他时拭目看陵树，不以大义亏其全。

　　渊明归庄图

　　终风昼霾八表昏，有眼不覩东方暾。只应门前种杨柳，山河已改枝柯存。原田畇畇水漾漾，归来有酒盈清尊。醉乡生死岂不好？悬书甲子明深恩。仁人义士久黄土，丹青彷佛柴桑村。画图不尽古今意，寒蛩夜语秋槐根。

　　东坡赤壁图

　　奎星堕地不化石，化作盘天老胸臆。清禁森严着不得，半夜吹箫过赤壁。百亿鱼龙不敢听，万古东流月华白。

　　温日观画葡萄二首，其一

　　伊昔钱唐温日观，醉兀竹舆殊傲岸。却将书法画葡萄，张颠草圣何零乱。枝枝叶叶点画间，醉瞠白眼看青天。狂呼大盗杨总统，天不汝诛吾厚颜。杨加棰死曾不畏，故老言之泪尚潸。画成葡萄谁赏识？惟有鲜于恒啧啧。醉叩斋室支离疏，拊摩悲歌泪填臆。鲜于设浴师浣之，为师涤垢曾弗辞。人言结袜张廷尉，千载风流宁异兹？蔓如龙须实马乳，问师挥毫奚独取？只因汉使远持来，野老诗成泪如雨。

　　其二

　　故宋狂僧温日观，醉凭竹舆称是汉。以头濡墨写葡萄，叶叶枝枝自零乱。陇酋时有连真珈，每欲邀师饮其家。路逢其人輙大骂，欲泄愤怒宁辞挝？鲜于爱师工字画，北面从师学波磔。写出葡萄皆法书，二王楷范从师得。困学斋前支离疏，师来或哭或歌呼。醒涂醉抹不可测，其言皆足警懦夫。先生弊庐耿家步，阿师旧日经行路。月落山空唤不譍，尚想秋棚漙白露。

　　赠无锡强教谕

　　义门影逼梁溪水，诵声琅琅长应耳。中有文儒名父子，教铎铿鍧相继起。毗陵去家不百里，蔼蔼春云尽桑梓。三年职教识才美，鼓箧来游无远迩。振衣升堂静兀兀，槩于群经味其旨。坐见金精出炉棰，泮池冰消跃赤鲤。坛杏缄春红蕊蕊，政成南归黠行李。明月清风满船尾，归娱慈亲彩衣喜。醲酒华堂纷拜跽，棣萼春辉交韡韡，咸祝先生此升矣。

　　送范子方掌教

　　江南乔木几家存？魏公犹多贤子孙。根株久浸诗书泽，萌枿长承雨露恩。美化山长尤秀出，翩其令仪如玉温。观光帝都富述作，传经亲闱加讨论。一官不厌客毡冷，暂尔定省违朝昏。侧身霄汉度林岭，照眼井络逢人村。东风吹衣昼袭袭，北斗横屋夜暾暾。公侯复始自今日，浩荡恩波白兽尊。传闻吾家光禄坟，青松上啼古帝魂。大眦十围阅世久，禅旁徂杙无留根。贞元丞相久寂寞，不辞为庶为清门。得从君去拜桑梓，胜倚孤云溅涙痕。

　　赠达长司懋衡

　　十月二日君生辰，菊有黄花霜露新。汉朝既须召贾马，嵩岳岂徒生甫申？众瞻云霄黄鹄举，自爱江海白鸥驯。乌丝昼临峄山刻，银笺夜制吴宫春。政尔扬舲海潮上，忽然煮茶溪水滨。啭枝幽禽语留客，搀腊野梅开向人。苍生却问谢安石，白首可同郑子真？

　　送顾县尉定之

　　虎头诸孙岂诚痴？飞墨即是苍筠枝。故家乔木尽黄落，此君贞节仍坚持。向年毗陵为録判，正声早腾青玉案。亲殁天南柩返吴，弃官急归方寸乱。从兄负土成孤坟，天平山麓黯秋云。哀哀泪滴坟上土，终制北谒天皇君。一官又赴同安尉，白云黄叶秋无际。道经武夷山下路，遏云棹歌迎鼓枻。山中征君峨小冠，能令幽居帝画看？

　　赠藏书顾明则

　　昔人于书皆手钞，六经子史方神交。编摹虽勤不闻道，是亦蠧蟫书作巢。积书之家费装缉，褙工亦由书传出。一朝妙手完缺残，正如云开覩初日。我欲一问顾生家，松陵春晴桃始华。蟠胸万卷老多忘，检卷只如昏树鸦。嗟嗟书生吴巨族，风霜日夜摧乔木，虽然业身簿秩间，有眼且看江南山。

　　古书行，赠吴孟思

　　苍颉四目通神明，制字以来几变更。籀创大篆岂柱史？石鼓有刻非无征。骊珠煌煌几千颗，照烛万世开章程。周平东迁帝纽解，甄酆继出加研精。秦斯学荀儒运阨，独负小篆超焚坑。戈森剑列出华玉，百世是宝堪依慿。次仲忽挟八分起，喜动吕政消威棱。一朝槛车化鹤去，传闻无乃非人情？政方鞭戮海宇日，程邈继仲尤知名。六国灭姬旋自灭，人如乱麻死长城。神工异画先后出，隶法变篆由邈兴。十年覃思非不苦，习趋简便令人轻。堂堂逵门许叔重，愤悱缺讹复着经。三才万物总搜讨，一掣屋蔀瞻繁星。慎于六义功不细，朽骨逮今余德馨。汉章变草本伯度，波磔与隶犹相仍。俗书姿媚相扇告，韩论匪激毋深惊。千年阳冰绍斯迹，有茂其实蜚英声。珪璧煌煌照衰世，白马记与庶子铭。两徐识解更卓特，著书翼慎言庚庚。张侯豹姿编复古，金薤琳琅垂九清。皇元笃生赵文敏，扫世糠粃开群盲。龙翔鳯翥彩云晚，夹以日驭扬双旌。自公骑箕上天去，众论悉与濮阳生。生名吴睿孟思字，篆隶可宝如璜珩。周旋向背尽规矩，分布上下纷纵横。囊锥画沙泯芒角，宝树出网含光晶。研裂云根剑就淬，射穿杨叶弓开枰。刋题班班满山石，姓名往往闻帝京。赠言无如胡汲仲，我乃蚓窍蝇薨薨。阖闾城中每相见，愧我头白君眼青。长歌哦成三月暮，妬妇无能空拊膺。

　　龙香行，赠吴国良

　　张公洞中芝草春，帝藏宝书更几尘？中有龙香烧墨法，古苔溜雨松肤皴。木公窃窥试造后，至今法行溪水滨。吴生妙解不求似，独造万古工何纯！玄霜夜捣玉兔臼，黑琼晓剥苍蛟鳞。制成比之犀截角，研罢顿似鸾凭茵。姿如青铜色如漆，并潘便见亦相亲。老奚父子委世久，潘李竟谁追后尘？嗟生一朝遇赏识，会同南琛贡紫宸。愿宝龙香古圭璧，明月清光长照人。

　　相地余君祥赠言卷

　　我早不识余山人，湖海名知三十春。闻其欲识天下士，不厌四方走踆踆。朅来中吴春苦雨，雨窗峭寒肌骨皴。袖有赠言成大轴，读未卷终伤我神。儒先沦落日已尽，我独未死如枯鳞。涸辙曾无斗升水，破靴厌踏康庄尘。生言宿知地理学，转移造化抽机轮。黄箸定钤司马氏，青囊为书郭景纯。二子骑箕上天去，遗编慿谁据其津？余生两眼炯秋月，徧观山崖与海滨。先辈而今木已拱，后生蹇予蠖不伸。何处青山可埋我？免使乌鸢蝼蚁嗔。

　　舒大尹伯洪之任晋陵

　　西门晓送舒晋陵，十里冲冲闻凿冰。邑侯生长单父邑，弹琴化行咸服膺。民风莫讶北南异，身教始为今者称。我歌侯听意良苦，且住槽拨朱丝绳。田间困悴非一日，锥刀割剥动千层。孱民不殊罝里兔，猾吏却如霜后鹰。豪强结托相表里，机变聚集夸才能。茧丝何曽宿杼轴？粟穗况欲栖沟塍。煌煌列宿在霄汉，扣首昊天呼不譍。风声俗习一至此，问侯何以寛凌兢？侯从胄监学古训，仁义楼橹身先登。雄谈浪浪泻河汉，伟度浩浩吞鹍鹏。力行以言拯颓俗，定奋其力支崩腾。坐令凋瘵复完实，岂但贤劳不次升？腐儒歌长侯勉听，无肉如陵酒如渑。歌长意苦白日暮，忽见新月上渔罾。

　　送韩从事玉温之闽

　　韩侯魏公之子孙，传家故笏今犹存。吏程于今重漕府，人望自昔推名门。风颿晓趠鳯洲过，铁碇夜划鲸波浑。七闽宏开元帅府，二品欲均丞相尊。檐团煌煌荔子叶，庭走阴阴榕树根。迁升郎署不惮远，遄拜朝命兹承恩。道山亭上登临日，为赋海涌玻瓈盆。

　　送汪秀才莹中

　　三十年前湖上路，君之外舅钱塘簿。春风双鬓緑于云，岂料于今各迟暮？迟暮相逢两相顾，出者非迂处非误。君出才如班定远，我处心惭黄叔度。向年边氓弄锄梃，屈君从戎曾不腐。皇家福力九鼎固，尔民何异罝中兔？上功幕府寂不闻，一命低徊乐其素。参佐南安郡幙归，行李萧然只如故。于今复理吏部铨，束书朝上阊门船。柳条缄黄雪初霁，鸥波吹白舟当牵。翻书蓬窗遮老眼，沽酒野店浇残年。想见新春花欲然，君应醉倒春风前。青云故人布百辟，黄纸除书来九天。得官南归应过我，姑苏台东野水边。却问朝端泰秘监，何时寄我归来篇？

　　赵松雪画

　　鸥波亭前千迭山，缥缈峰峦烟霭间。既如春云多态度，复似静女工幽娴。老槎霜寒露刻削，崩湍雨霁声潺湲。飞楼涌殿出林表，中有逸人相往还。风颿截溪马载道，兼有艇子维沧湾。有时扣舷一清唱，有时谈玄一破颜。吴兴仙翁补天手，毫端五色春斓斒。画成未数董北苑，王维二李相跻攀。自翁骑鲸上天后，至今玉佩声珊珊。空令下土宝遗墨，真赝纷纷谁与删？

　　赵仲穆画

　　王孙画思凌紫青，千峰削出秋冥冥。丹台疑通玉京路，飞瀑上溅银河星。抱琴随马风泠泠，定知不是王门伶。山空水流木叶落，曲终正不求人听。溪流明灭夕阳晚，似有樵唱来岩垧。王孙归卧鸥波亭，钧天清都梦始醒。浮云变灭不挂眼，盘石溪边且濯缨。

　　李龙眠唐马，仲穆临

　　龙眠画马妙入神， 貌得唐时马与人。人通马语黙相契，马知人意更相亲。文皇昔御六龙出，天为圣主产骐驎。开元马牧蕃盛日，泛驾囓膝谁能驯？自昔龙驹有天骨，骕骦独起秋轮囷。西巡不复觞王母，东归政尔惭直臣。马图流传至汴宋，玉骢紫燕聊前陈。守文之君保成业，不肯一日开边尘。遂寘骅骝鼓车下，猛蛟失水无完鳞。柏台退休亲貌得，画意逮逼曹韩真。画史纔知粉墨趣，学士乃通元化因。曹韩骨朽伯时死，余不溪上苕花春。临摹不得画史意，掩卷愁眉谁与伸？

　　徐孟达别墅冬日海棠

　　猗唐厚德徐有功，力回凶残致时雍。子孙蒙休百世下，草木作花严冷中。园林尚或保剩緑，霜霰不敢欺嫣红。金盘朝露洗睡态，锦丝步障围春容。流年固如东逝水，衔子岂必西飞鸿？何异佳人倚修竹，尚矜絶豓弹孤桐。徘徊树下三叹息，人生迟莫将无同。

　　王元章白描梅

　　王郎笔底无纤尘，只有万斛江南春。疏花冷蕊禁不得，珠明玉润前森陈。珊瑚交柯撑铁网，金铓铄日张龙鳞。咸平处士西湖滨，风雪满头肌肉皴。长歌短吟梅树下，声诗写得梅花真。王郎晚载剡溪雪，舣舟孤山一问津。色香声尘尽夺取，高挥大抹骇世人。旧时娟娟里湖月，清光长照无疏亲。

　　顾定之墨竹

　　虎头诸孙妙飞墨，藂篁修纤傍湖石。只疑湘江水湛碧，英娥骑鲸去不返，千古遥岑绾秋色。

　　黄子久山水二首，其一

　　小黠大痴谁复然？画山画水亦随缘。悬崖絶谷喷流泉，此中即是赡养地，九品莲华光烛天。

　　其二

　　众人皆黠我独痴，头蓬面皱丝鬓垂。勇投南山刺白额，饥缘东岭采青芝。仲雍山趾归休日，尚余平生五色笔。画山画水画楼台，万态春云研坳出。只今年已八十余，无复再投光范书。留得读书眼如月，万古清光满太虚。

　　向年与岳汉阳、赵宛丘同登荆溪王氏仁寿堂，今几四十稔。时允同尚未生，兹允同出拜，感念今昔，赋以与之

　　昔年尝登仁寿堂，岳赵两侯与颉颃。周情孔思蔼胸臆，商彛雒鼎陈宝藏。名画珠官启丹碧，法书金薤垂琳琅。官窑器列八珍馔，博山炉焚三杰香。稽经考史发言论，跨秦越汉谭文章。惟时石坞梅花吐，肩舆起穿林岭长。溪回路转雪欲作，薄暮似遶罗浮傍。归途列炬兼击柝，候人奔迓遥相望。南枝禽翻北枝冻，置酒张灯罗豓妆。主宾一时极驩会，转头于今四十霜。赵登廊庙岳物故，我仍饥驱行四方。人生那能免离合？世运乃尔罹惨伤。乾坤疮痍战尘黑，溪山破碎愁云黄。华屋终焉变瓦砾，旧厌梁肉今糟糠。子之家居尤可念，蒿艾丛深蹲虎狼。幸哉仁者必有后，出赘于此存豪芒。子之拜我我增慨，衰颓有几桑榆光。朋俦凋落世变苦，安得不及我涕滂？

　　送俞教授之余杭

　　余杭县前春水生，校官书舟如叶轻。莺啼讲坛杏垂实，鱼跃泮水芹抽茎。易于观天圣域敞，文者载道天机精。明年彤庭对策后，我亦阊门迓前旌。

　　送俞叔元从游慈溪陈文昭

　　百舍重趼从师游，为道不为利禄谋。今子远鼓浙东枻，涛江日暮青山稠。慈溪为县山水幽，制锦者谁陈太丘。退食何曾废探讨，固应户屦远相求。它时卒业归语我，坐见一鹗横清秋。

　　送李运使海漕抵京，见宣城贡侍制

　　易于涉险必曰川，何况航海决九渊？海虽无风浪或颠，银山雪屋相崩骞。国家鸿庥上际天，漕海运粮今几年？波神水妃相后先，分护粮艘咸周全。棹郎捩舵歌扣舷，南风趠颿到幽燕。万井白袅朝炊烟，青驹之年福更延。上帝降监加矜怜，天子明圣宰相贤。明烛万里无私偏，春运已达北海壖。天吴帖首海若眠，李郎夏运能勉旃。海波镜平粮在船，由郎心纯志确坚。敬亭之山秀而妍，幼从贡公读陈编。志存功业永久传，悬知此行尤静便。定膺上赏坐玳筵，金缣缥醪宠命宣。应从贡公见榻前，清光咫尺如霏烟。贡公若问老郑虔，为言白头仍草玄。海宇清晏无戈鋋，咏歌太平老林泉，却寄贡公山木篇。

　　寄云南萧总戎

　　将军昔麾白虎旛，指率虎士平云南。大山丰林犀象窟，青山一束西横担。诸军落险坐如猬，下嗔长鲸手独探。威行武侯擒纵地，大旗森立如松杉。整师徐行身后殿，点胄还国无留簪。总戎既已等却榖，相国正可同曹参。自参大政论国柄，载具清静民心甘。鳯驾祥云忽铩翮，公论在人宁久酣？皇明鼌彻烛群连，蔀蔽尽彻俭谋戡。将军复整苍玉佩，入朝拜手仪容谙。念臣已老心则壮，宝镜在匣秋儋儋。圣君万岁国基固，明堂缔构须楩楠。

　　送刘朝章同知赴任

　　仲冶公之子。尚书向任杭推官，宛丘赵公最交欢。子时方年二十许，身衣大布头南冠。二公相予忘齿爵，稽经抽史言盘盘。赵公骑箕尊府老，会合无由空嘅叹。尊翁后贰吴府政，吏畏民思闾井安。只今星霜十五易，北归悬车魏地寛。郎君翩翩蒙世泽，气貌润哲神仍端。同知黄岩行有日，部从南向千峰峦。征诗于予感衰老，况复秋深霜露寒。客怀萧萧诗鬓白，江浦凄凄枫叶丹。自惭居贫无赆饯，鸿飞万里须修翰。高天无云卿月皎，候吏侧足迎征鞍。民思善治甚饥渴，报政何以苏凋残？尊公在此徯佳信，声腾实着无留难。

　　题张伯雨留别卷

　　句曲外史儒仙师，开口论事剑差差。诗律精严夺天巧，字画峭重含春姿。一朝飘然上京邑，赤墀不拜惟长揖。名称藉藉诸公间，落纸云烟粲星日。玺书令任西湖滨，忽思骑虎朝玉宸。大茅峰头斟北斗，剑佩色映江南春。山经幽文与道帙，归藏灵涧之石室。小劫犹割紫琳腴，大书应按皇人笔。鬼物守护今几年？阖户勒铭师亦仙。酒星在天照酒泉，师醉而死方陶然。如何卧病二十日？鹤骨瘦筋神隼急。一朝返真大浣洞，西湖山空鬼夜泣。飞墨如雾留人间，读之锵然鸣佩环。疑师不死不得见，老泪洒入秋苔斑。

　　惟则天如师子林

　　天如和尚上嗣普应国师，倡道东南。其谢絶诸方，一以国师遗训。既却，归松江之上，而中吴之人必欲得和尚来吴也，于是，建师子林以延致之。居无何，四方之士为诗为歌，以寓其游从之意者，凡若干。予亦随例赋长句一篇，复作八絶以咏其景物，后之来者纪咏续至，当不止此云。万竹阴阴师子林，苍霏如雪不厌深。影当初阳鸾鳯舞，响作平地蛟龙吟。契机元非击后悟，乘凉已在栽时寻。行鞭土酥虽诘屈，沛润法雨尤阴森。笋时不传餐玉法，定起每听贯珠音。那知阎浮有六月？只缘毗耶无二心。眼光固已烁天地，王度政尔式玉金。老矣蒲鞋尚堪织，贫岂藜羹长乏斟？养威窟中善自爱，解铃颔下知谁任？扰扰尘劳竟何以？便应于此投华簪。

　　送诗僧珩书记

　　吴僧娟娟珩上人，诗如岳面青嶙峋。旁支小山各秀出，吞云泄雨干星辰。陈高复来说珩好，思若美玉蒸浮尹。我老于诗苦思短，援笔欲下仍嚬呻。奏香拟绕玉皇案，放棹却入桃源春。艰难若此良自笑，束烧不爇釡底尘。如何诸君擅天巧？珩也又复能清新？百年几见光岳合，四海此喜文章纯。吾闻桑门重行解，言必与道无碯磷。西风摇落鴈南乡，长歌送子空沾巾。蒸浮尹，即浮筠玉之光采。

　　送颜陋隐道士

　　颜阖炼术三茆山，术烟如云紫翠间。久御师坛黑虎出，又骑仙岩白鹤还。符箓登真有要诀，祠灶却老须玄关。宝书仍傅具茨牧，珠实政缀玄都班。是中有人炼玉质，不逐颓景凋朱颜。修辞如兰吐酷烈，濯足古涧听潺湲。企余东望不可即，天风泠然锵佩环。

　　送林玄卿炼师归永嘉

　　玉晨明皇大道君，丹霞上馆校琼文。芙蓉制冠珠织裙，并乘緑轝驾飞云。有美一人岸青帉，来从东瓯东海濆。不笑不语寡戚忻，帝惊顾语仙圣群。是能执持神化藴，余昔梦噩帝喜纷。拯余于危释忧慬，报崇仙阶秩孔殷。尚念无以章殊勲，琳宫紫幄珠流熉。灵来乘纯去乘雯，景响浊世那由闻？神孙飘翩接芳芬，烹阳冶阴调夕昕。气神元精驻不分，由能炼之久益贲。水浸不溺火不焚，是谓真人非外棼。鴈荡木落溪沄沄，子今东归侣惊麇。将与浮脆固氤氲，酾之清泠濯垢氛。我将学之意则勤，其如衰年日已曛。况复岁晏手足皲，作诗送子空云云。

　　送聪首座游升

　　闻极，日本人。昔年龙河帝作宫，万础构出金芙蓉。祝厘至命黑衣相，董役乃是乌台公。帝乘云去师示寂，瓦砾依然化金碧。搥钟吹螺震天地，游从每振东南锡。聪也金鳌背上人，金翅擘海驱波神。典座南屏万峰上，高阁瞪睨青嶙峋。来吴欲作鳯台去，词锋欲写秦淮树。业材参天必豫章，匠石何尝后梁柱？渺渺长江无尽流，诗成为寄波间鸥。自昔六朝帝王州，老夫每欲东南游。白下江山暮云合，乌衣巷陌斜阳愁。古人销亡景物在，着我一赋商声讴。

　　赠日本僧

　　海以岛屿为连城，其大每与龙伯争。珊瑚柱冷建宫阙，翡翠浪暖开蓬瀛。亦有神僧出其国，能与古佛同无生。饭香盛贮帝青钵，身垢沐浴琉璃瓶。锡飞曾追独鹤远，杯渡至比群鸥轻。辅教编成献明主，弯弓机险开群盲。梅花飞雪岁云暮，冰树削玉天初晴。鱼翻春波迓鼓柁，马嘶晚驿知扬旌。荡茶榻前启沃处，不让义夫留大名。

　　题夷僧写兰卷

　　老禅昔从日本来，足踏万里鲸波开。金仙所居太霞上，五色芝草为楼台。国香中有兰与蕙，成丛托根在蓬莱。老禅一见契幽独，叶叶茎茎在心目。砚坳盛得楚芳魂，九畹春风种华玉。紫鳌背开龙伯宫，千柱结构神施工。妙高台上醉挥墨，光云闪暎珊瑚红。贤王分茅甸南服，万马屯云夜如簇。独延老师至王宫，霜毵毫蘸松煤緑。为书蛟龙古奇字，喷雾拏云看不足。老禅担簦东入吴，白虹夜腾西太湖。飞墨何分醉和醒？高天顷刻青模糊。横挥直抹恣图写，太虚空里无精麁。诸方非无大床坐，合让主席候挥鈇。只缘自有宝玉刹，千层楼阁金银铺。人间腥腐蜗一殻，蠛蠓聚散真斯须。定追他日议天统，大沛法雨滋焦枯。

　　钟馗部鬼图

　　老髯足恐迷阳棘，鬼肩藤舆振双膝。前驱肥身儿短黑，非髯娇儿则已腊。后从众丑服厮役，担携鬼脯作髯食。鬼肌未必能肥腯，餔之空劳髯手擘。彼瘦而巾禙长窄，无乃癯儒执髯役。其余丑状千百态，专为世人尸辟怪。楚龚狞老非其类，请问何由识其槩？想龚目睛烁阴界，行尸走鬼非殊派。民膏民脂饱死后，却供髯餐缩而瘦。无由起龚问其候，有啸于梁妖莫售。大明当天百禄辏，物不疵疠民长寿。

　　馗妹图

　　天宝治衰妹兄出，白昼宫庭馘狞獝。妹时何在不佐兄？靓妆自衒妖娴质。后来形见知何所？百鬼尊之莫敢覩。提剑跃马从其兄，每为人家守环堵。老韩饥穷夜縳船，送之不去今几年？妹肯从兄肆屏逐，我亦家富黄金钱。

　　谢自然像

　　老韩语屈雄世间，好用险语搜神奸。上仙飞空诣丹阙，政自与世无相关。奚为造言极诬诋？何妨月照千江水。龙伯珠宫深处明，鹤发嵩师酝时喜。扶植世教须老韩，天风不碍锵鸣鸾。不见果州南充县，香火至今盟未寒。

　　春华蛱蝶謡，题舜举画

　　华魂迷春招不归，梦随蝴蝶江南飞。碧蕤粉香酣不起，卧帖芳茵唾铅水。痴娥眼娇错惊顾，解裙戏扑沾零露。折钗搔首笑相语，阿谁芳心同栩栩？颓云流光空影寒，冰 弦缄恨啼阑干。

　　赠笔工沈日新

　　南州先生真玉人，苏家季孟世絶伦。良公骑尾上天去，清润余流溪水滨。东老之家酒熟未？其孙犹以縳笔闻。公家兄弟不负笔，我辈颓之天且嗔。不如醉用榴皮写，仙人岂亦能书者？

　　赵千里聚扇上写山，次伯雨韵

　　宋诸王孙妙盘礴，万里江山归一握。卷藏袖中舒在我，清风徐来縠衣薄。文采于今沦落余，雕阑玉砌凄烟芜。宝玉不随黄土化，门上空啼头白乌。

　　赵善长枉顾玉山，遂以绢为予索画，并诗其上

　　顾家绢如鸡子皮，赵生画似鲛人机。冰丝莹滑始受彩，天藻绚烂方含辉。海波金芒鳌背上，溪树翠鎻春洲肥。渔师出港晴举网，野老问渡寒褰衣。试讯何从有此景？顾在笔底纵横挥。

　　崇碧轩

　　江城乔木春阴薄，故家文献多沦落。雨声环堵长蓬蒿，鬓影衰年饭藜藿。见说张家崇碧轩，楩楠豫章青拂天。后皇嘉树无不有，雨露所濡皆可怜。何时从子松根下？读书逍遥以忘年。

　　渔庄

　　濠上春晴花朶朶，施周强知鱼与我。争如顾循读书倦？馺沓浪花宵鼓柁。船头列炬船尾唱，绳擉如云翻水上。并刀斫雪鲙缕飞，拍拍茆柴荐新酿。庄上东风柳欲绵，鲤鱼吹浪迎归船。由来名教有乐地，看书却扫消残年。

　　梅隐

　　昔者先人住杭州，和靖祠前水东流。弊庐与祠政相近，看梅吊古山之幽。咸平梅花三百树，无复春风一树留。荒烟野花开踯躅，落日林树啼鸺鹠。黄昏娟娟里湖月，每为香影含孤愁。长怀此花冰玉质，无言自足令人羞。眼明波间双白鸥，亦复与世相沈浮。不见梅花已凄怨，况闻笛声湖水头。青山难消楚人恨，白发易感商声讴。吾庐亦岂能自爱？种梅绕屋休嫌稠。三十年间屡易主，归魂每梦花间游。因观此图重叹息，万事何异水中沤？知君断非充隐者，卜居梅花善自谋。我亦漂零江海上，悠悠千古一登楼。

　　玉山佳处，为顾仲瑛赋

　　东望东吴积水深，海天削出青瑶岑。肃侯诸孙有基构，界泾筑室如山林。石根孚尹蒸玉气，岸曲窈窕来跫音。笼鹤教驯合舞节，池鱼出游听鼓琴。楼台花雨众香国，书画芸香千古心。按歌宁辞夜投辖？弹冠又须朝盍簪。已傍苔矶学钓擉，更上风磴穷登临。竹梧参天鳯鸾集，老夫为尔长歌吟。

　　湖光山色楼

　　顾家湖光山色楼，登览近在西檐头。朝烟帖水白初散，晴云出坞青相缪。浪花铄闪上初日，崖气澄横如凛秋。宿草依依仲雍墓，孤颿摇摇范蠡舟。灵来每见云旗下，物换几番汀草抽？何人孤啸答渔唱？有客五月披羊裘。主人领客遥指点，童子昔时曾钓游。曳裾王门尘眯目，担簦客乡雪满头。何如长年老于此？登临笑乐孰与俦？玉关西望不得入，辛苦纔封定远侯。

　　云山高隐图

　　大山嶻嶪如张旗，小山偃蹇如牵衣。岩头千仞泻飞瀑，迸珠溅雪交横飞。林庐隐隐空中起，青红栋宇相轩委。中有幽人歌紫芝，自采药苗临涧洗。乔林露下青童童，交柯老干森虬龙。岂无明堂栋梁柱？还当采献明光宫。宁无谷底白驹客？考盘歌中风落日。画图难写西隐踪，一曲鸾笙度空碧。

　　虞胜伯江山风雨图

　　雍公之孙胜伯父，落笔惊人意独苦。篆籀从衡写风雨，平林远岸舟横浦。想从出蜀看山多，笔锋森然如斮戈。春秋着成可奈何，酒酣拔剑须君歌。

　　郑禧之古木图

　　吾宗有子擅风流，履行只如陈太丘。复向仇池写林薄，六月阴森如凛秋。前修凋零吾亦老，落日孤云生晚愁。

　　钩勒竹

　　鳯凰仇池五色毛，晔晅一如金错刀。欲斮沧海上初日，下有积石定风涛。曾向人间拾鳯毛，从衡文采自挥毫。龙孙啸咏求摹写，露洗珊瑚月影高。

　　题梅，为人寿

　　二月十日君生朝，连日重雾今日消。梅花含春照池水，眼明见此千琼瑶。我愿君年等金石，梅花结子调鼎食。年年为君持寿杯，大醉花前华月白。

　　天台山图

　　万八千丈天台山，仙人抱琴时往还。丝声落磵秋潺潺，曲终蜚云舞玄鹤，霞光楼观难跻攀。

　　芭蕉庵，为僧赋

　　芭蕉为庵世所知，谕人生灭无多时。春风方抽緑罗卷，秋雨便折青瑶枝。丛茂如云盖有自，身飘着土当从谁？畦傍筑室善取譬，叶上濡墨仍题诗。猩红吐花粲堪数，鹅黄骈实甘如饴。使其坚牢阅世久，敢恨迫窄逢君迟。雨声萧萧集疏响，世路蓦蓦遭多岐。于兹不悟佛所说，金粟如来良足嗤。

　　杨妃上马图

　　华萼楼前上马时，君王忘是寿王妃。龙颜含笑待持鞚，海棠睡美春风吹。绣鞍娇凭翠衷冷，金灯拟跨丝鞭垂。宫鞾拍韅欲驰及，簌簌步摇危不支。后宫窈窕千蛾眉，并乘騕褭黄金覊。芙蓉濯露总殊妙，杂沓绮罗知谓谁？独拥妖环何所之？聨翩欲向华清池。双龙啮膝踏花去，锦香覆满红燕脂。从官车骑空瞻望，并肩私语行迟迟。行毋迟迟日已西，渔阳铁骑崩云追。纔出都门便别离，千载形迹令人悲，再拜能忘臣甫诗？

　　九马图

　　西风原野汗血驹，或踶或囓或惊驱。龁草饮水秋气肃，追风抺电神情苏。一匹滚尘一匹逋，两匹交颈如城乌。其余五匹总殊絶，八龙溢一崩群驽。为问何时脱覊靮？肆行如云从所适。仰首斜阳嘶啮膝，一似逢人诉胸臆。自穆西归遭汉家，不辞低头驾鼓车。渥洼水深龙种在，玉关西望空咨嗟。

　　王时进梅屋

　　张髯讲道吴王城，听受不懈惟王生。读书折旋梅花侧，冷香吹入吾伊声。仙芸岂是辟蠧草？古苔终开挂鳯英。春融太古有积雪，风度曲阑糁飞琼。生于此时读书处，正値何逊吟诗成。岂应娟娟旧时月？独留疏影当窗横。

　　芝云堂

　　仙家芝草晔五色，海日一照蒸成云。结为楼观霄汉上，千门万户皆氤氲。斑龙误骑有诵籍，云旗夜下星宫君。忽焉随地变为石，昆吾有刀切不得。岩壑高深翠涛积，卿云轮囷瑶草碧，永护金粟仙人宅。

　　题画

　　抱琴船头为谁鼓？满江秋声荻花浦。鲸鱼出听掉尾声，曲终鸿鴈起江浒，帝子降兮木叶下。

　　除夕

　　今日岁徂灯火明，欲雪未雪云冥冥。贫家夜有轹釡声，十年飘泊吴王城。安知节序儿女情？不眠坐数长短更。但有榾柮煨砂瓶，煮茗亦得尊前倾。檐冰铮然向阶落，北邻笙歌厌杯酌。丈夫虽贫气不索，此意莫令覉旅觉。  
　 
 
 
卷三

　　长短句诗

　　汝阳张御史死节歌

　　张御史，骂贼死，国忠臣，家孝子。忠义国家培植来，白日照耀黄金台。此身许国誓不二，不信白骨生青苔。近者汝阳妖贼起，挥刀杀人丹汝水。侯指头上獬豸冠，掌柱乾坤立人纪。侯颈可断身可捐，义不与贼同戴天。背裂齿碎加愤怒，发直上指目炯然。贼刀入口钩侯舌，舌断含餬骂不絶。孤忠既足明丹心，三年犹须化碧血。颜平原，张睢阳，一日虽短千载长。人谁不死死忠义，汗简至今名字香。朝廷易名赐庙食，人谁无心应感激？坐令忠义销凶邪，凿井耕田歌帝力。

　　沈孝孙孝感行，为谢医沈日新

　　吴东门，葑泥千顷曾无根。舟行滉漾渺无际，天水日夜相吐吞。太平日久、人烟聚落散布洲渚上，绳擉网罟往往成人村。沈仲说父、奉其高年之祖母，避喧却扫于此安晨昏。说也不惟、文行一如李令伯，零丁孤苦、形影相依惟此祖与孙。祖母今年九十岁，十年三蒙赐帛恩。孙扶母出拜君命，能无芳鲜列酒樽？阿奶喜欢、一一为孙加啖歠，便出泄泻腑脏如雷奔。耄龄久衰元气薄，数日不复欣盘飧。说忧形于色，苦形于言。东吴世医沈君日新父，与沈世契、如水有委则有源。新至切母脉，察母虚实寒与温。谓非药可疗，精凿曾经腊水浸，中有谷气可以回脾元。作麋饮母病良愈，说也乐甚，再拜谢新难具论。嗟哉说与新，时之人，孝如说、艺如新，皆可敦薄俗、厚彛伦。只今圣王敷五教、举逸民，一朝征车轰动龙伯国，陈情有表应更语谆谆。新也上医国固有道，说也孝感、可以假上帝通神。明是谓同姓，不减骨肉亲。二子孝与艺，流布千秋春。

　　虚靖天师大道歌

　　千峰秀攒龙虎山，学仙之人住其间。时乘飞驭下人寰，主掌符箓尸神奸。虚靖维出千载后，道风契天高莫攀。如网有纲枢有环，足以立懦而廉顽。岂徒风霆走禀命？政使仙圣皆承颜。大道甚夷民自艰，大道甚经民自孱。天师兴歌一哀唱，只在身中无往还。吁此血肉块，成坏等草菅。气归元海便无极，箭射虚空真等闲。无何虞赵二公辩方始，无乃七圣皆迷、所见才一斑。

　　碧海謡，赠洪尊师

　　我逢碧海之仙人，为赋碧海之仙謡。霞光楼观、不在东瀛大海外，煌煌紫芝一年三秀，近在计筹之山椒。山椒真人号南谷，乘云累侍通明朝。其言皇帝王霸若指掌，圣心倾泞、如以水沃焦。白云那知紫极贵？归休林壑殊逍遥。草衣木食甘应世，土阶茅茨或梦尧。坐致公卿贵人、北面拜稽首，真人眼空四海瞪泬寥。于时大弟子，独称薛与姚。洪君之家在天目，百年乔木风霜凋。时从真人问道岩谷里，暑时日烁石，寒时雪齐腰。道成真人驾鹤去，山头每每闻吹箫。于今三十载，海远天迢迢。先辈仪刑渐沦落，何以使我鄙吝消？骑牛青林躬耕苦日短，钓鳌碧海欲往嗟路遥。别来几度水清浅？相逢鬓发俱飘萧。吴王城中暍欲毙，拟渡碧海心旌摇。便欲乘槎共君去，问君登真之要诀，分君不死之药苗。万一天风引舟便，劳君远举云旗招。

　　送木善副使任古杭宣监

　　盖管僧之官也。昔者雪山大沙门，道如日月行乾坤。属法王臣俾外护，言虽已远如生存。爰自西来东震旦，护法孰如我皇元？统以内外宣政院，官僚皆选宰辅尊。公为院副秩二品，横金厌冷腰犀温。大江之南地万里，僧之贤愚难具论。公以宪监暂居此，摩尼珠照浊水源。我知公继相业大，召登庙堂扣天阍。太平勲业可坐致，岂但安禅阐教报佛恩？异时丹青画麟阁，知是忠武鲁公贤相之诸孙。

　　觱篥吟，次赵季文韵，赠老伶杜寛

　　吴王故宫天早秋，谁吹觱篥城南楼？一吹风生鹔鹴裘，再吹何人敢伊优？曲终引气如刀锼，龙笛鳯笙皆不侔。五音歕薄一吸收，玉关泪落定远侯。不独壮士皆回头，杜伶何来自中州。目睫每射车前牛，不以伎业寒飕飕。妙吹觱篥冠名流，嚼宫喷征无时休。巧如春莺转晓簧舌抽，歘如饥鹘啸树呼高飂。惨如国殇举磷、精灵夜相求，划如雌龙挟雨、归吟百丈湫。纬嫠与爨妇，听终各自愁。为问竹枝芦叶、若为写出秦青讴？四座皆感叹，何如谢安石？素抱苍生忧。且复弹丝弄竹，少为东山留。我愿谢公上廊庙，任臣邻掌调爕锵琳球。一鸣箫韵下威鳯，和乐雝雝闻九丘。毋但謡觱篥，妙语高浮浮。功成拂衣沧海上，仙人并辔骖螭虬。却怜江潭憔悴者，悲世迫隘赋远游。

　　李早马图

　　外甥似舅明昌帝，取法宣和尚工伎。李早画马供奉时，画院森森严品第。冀之北土马所生，早也想见房星精。遂令龙媒出毫素，侧胸注目疑嘶鸣。纨扇画三骑，郎君峭鞍辔。窄衫绣襮四带巾，靴尖曽踢中州碎。紫绒军败祁连山，金钿玉轴仍南还。好事空余扇头马，至今拂拭尘埃间。金章宗母，宋徽宗某公主之女也，故明昌书画悉效宣和。

　　离鸾曲，为贞妇徐夫人作

　　鸾孤飞，鳯不归，百年虽远情依依。请弹离鸾曲，秪愁听者哭。夫死南征儿尚乳，对镜离鸾泪如雨。大名城里千家杵，不歌不相私相语。为问嫠之哭，月上斗横屋。儿啼欲乳梦夫归，金创在骨血满衣。夫妇忠贞两不遗，匹如鸾鳯参差飞。毋云青天远，千古令人览德辉。

　　题桐华烟卷

　　桐始华桐花，开向荆溪之水涯。溪声长绕孝侯庙，桐阴尽覆吴生家。吴生家藏烧墨法，传自李潘久益嘉。瓦沟爇膏火，蕴灺穂结葩。日扫桐花之烟三万石，鬼物守护无疵瑕。千杵万杵白兔臼，麋鹿捣胶无夜昼。制成龙香古圭璧，玉刚金精石同寿。奚老然松松化石，潘痴坐井井裂甃。二子却扫桐花烟，生也与之谁后先？墨成飞上通明殿，红云一朶捧宫砚。试之漆黑劳磨研，吴生姓名等潘李，肯让诸蒲先着鞭？

　　赠薛相士

　　君不见会稽杨廉夫，醉吹铁笛声呜呜。又不见虎林张伯雨，灵石溪边待轻举。二子道异出处殊，长歌短吟意则俱。薛生相人两眼耀流电，二子喜之皆赠以所制之诗书。诗如于阗璊玉装剑璏，书似昆吾宝刀切琳腴。生矜袖中有明月，出以照我白髭须。我须日加白，我面岁增黑。笔砚惭久芜，江湖厌为客。生工鉴人知我者，虞翻骨屯由命也。儿痴家贫四壁立，谁为老韩念东野？生见张杨烦寄声，老来何处堪归耕？珠藏深渊剑在匣，夜夜空谷腾光晶。

　　赠翰古清

　　虞公借榻宗镜堂，四众乡仰不暂忘。古清上人独见取，赠以金薤之琳琅。公时目眚视贸贸，文成欲写难成行。殒星着纸废属读，风襟露带斜低昂。中言上人善幻化，神龙千丈一钵藏。蜿蜒委蛇各有态，擘云掣电金蛇光。海涛翻山霹雳碎，怒卷河汉如壶浆。世人蒿目不敢觑，师独摩抚如驯羊。神膏点鳞翠鬛舞，金篦刮瘼星芒张。珊瑚千树宫室秘，献以耆婆未覩之药方。师哀其诚为摹写，风旗雷车雨脚霶。点睛未了便飞去，砚坳有墨空淋浪。愿师骑之上帝都，为问苍生谁短长？鳬眠鹤翥且莫辨，伽那定里松花香。

　　岩栖仙人歌

　　彼仙之人，与神为谋。舒啸烟霞，放浪林丘。以六合为指掌，以千岁为春秋。瞪霄汉之空碧，渺白云之孤游。疏星向曙目光炯，頳玉暎雪肌肤柔。方骑阆风谒绛阙，又采瑶草过沧洲。仙之人兮欲擅一壑美，匪迟徊兮此淹留。傍置素琴不复鼓，得非与世方同忧？龙蟠青藜杖，花落緑绮裘。岸巾不挂壁，翠发风飕飕。正研思虑探道奥，金匮石室非难紬。想应误骑斑龙堕谪籍，于以辅相圣主福齐州。颠崖苍生性命悬一缕，可但独乐身夷犹。仙之人兮须为谢安石，莫学王子猷。谢公廊庙上王郎，涧之幽穷而成仙。达卿相君家，子房出处真其俦。功成拂衣江海去，笛声尚殷岳阳楼。

　　槟榔木拄杖歌

　　海南草树四时緑，至刚独有槟榔木。刻作仙人九节杖，昆吾之刀削玄玉。吴人沈傅师，腹撑书与诗。跫然念我老，赠此珊瑚枝。入手岂独扶持力？老蛟虽瘦铁作脊。何况提携指爪间，玄冥侧身避正色。朝敲邻扉看竹去，邻翁指示三叹息。此枝曾被猩猩攀，酒痕尚留枝节间。灵药结作鸡心核，蛮唾噀成花乳殷。老夫方将东入海，撑拄残骸谒真宰。就中可有安期在？杖头挑得枣归来，分饷傅师寿千载。

　　松风吟

　　昔者谷仙之真人，曾谒世皇通明殿，殿上赐坐言谆谆。以为皇王帝霸，不殊冬夏秋春。紫极虽贵，白云难亲。翩然归卧计筹峰下通玄馆，日听松风不异大韶乐，自谓身是葛天民。松风晴吹东日上蓬山，阁外五采云霞新。日方西倾月复白，松风吹涧壑，不着人间一点之埃尘。细而笙竽间奏有余韵，大而海涛怒鼓翻龙鳞。真人卧起食息听不厌，自谓轩辕张乐、湘灵鼓瑟同天真。有时雨雪黯惨之寒夜，有时花柳明媚之芳辰。松风不吹樽俎澹，松风不吹肌骨皴。真人于此时，漱咽太和朝玉宸。撼屋松风三日吹不醒，安知便以神为马、尻为轮？飞度蓬莱弱水三万里，众真欢言归何晚？坐吟松花屑粉沾冠巾。于今三十五寒暑，天根月窟来往长频频。济济山中学仙侣，或跨鸾鳯骖骐麟。辛钘范蠡谩师友，南郭颜成谁主宾？善听松风不以耳，善御松风不以身。真人有道传不朽，千古万古无缁磷。

　　自怡歌

　　缅惟陶隐居，高卧松风楼。太平晋主特延聘，麟鳯肯向人间游。试询山中何所乐？白云与我同悠悠。当时江左难将作，三纲坠地民风偷。所以自怡者，惟答白云盈陇头。至今称其高，疑是神仙流。东吴阿翁贞白裔，不遂鞅掌干王侯。国政虽未斁，黎氓却怀忧。忧民之责非预韦布谋，所以摆脱世寰声势利，惟与白云为伴俦。刍豢岂足适吾口？绮绣何以开吾眸？澹然白云相近处，那知倚门肮脏风马牛？热鏊翻饼紫缬赂方州，车轮括颈宰执图小秋。周为胡蝶蝶为周，天下之乐莫若怡云优。个中谁觉察？身心亦相雠。好如司马之独乐，知者良寡昧者稠。吾聆此语，奚翅钧天广乐锵琳球？老发雪种种，戒得当自修。便欲陪杖屦，与云同去留。山中自怡者，慨然许识此意否？慨然许识此意否？

　　悲歌，寄呈刘学斋相执，王可矩、张德昭二尚书，周雪坡大监，王本中经歴，贡吉甫司业，宇文子贞助教，危太朴待制，贡泰甫授经，陈元礼孝廉列位

　　天星曾照遂昌山，人家隐约木石岩峦间。贞元丞相有支裔，避地东入浙，甘与猨猱麋鹿老死不复还。五季闽王郑光禄，至今拱木斩伐后，尚尔青珊珊。使不念乡井，俯仰应厚颜。其如贫病日零落，每企予望涕泣长潸潸。侨吴三十载，惟余此心在。岂惟读书老无成，但觉出门俱有碍。三儿两病一凡劣，四体三完百崩败。贷粟方炊薪水艰，僦屋屡迁家具坏。文章出售有谁收？书籍纵沽无可卖。此心独存何所似？夜夜长虹发光怪。青云故人禄万钟，不割少许禆饥穷。忍令江南秋雨夜，颓垣腐草啼寒蛩。

　　李遵道海岳图

　　李黄岩，疏眉瘦体满臆秋崭崭。似厌分符磵谷底，折腰督邮面皱须毵毵。竟骑鲸鱼上天去，帝悯人间留不住，乃令笔底飞墨如云雾。王维郑虔本有素，早年临摹米颠海岳图。黄岩非有颠非无，庵空月落山木拥，是中疑有穷猿呼。二子风流俱不泯，宝月夜夜生珊瑚。

　　赵松雪人马

　　王孙昔骑天廐驎，貌得名驹并圉人。羲台路寝风日媺，绣勒锦韀花柳春。吾闻冀北之野，每以谷量马。骏骨千金古来寡，世皇骑之一天下。鞭笞四海入褭蹄，亿兆俯伏听鸣嘶。如何频年顿失之？对画令人双泪垂。

　　黄公望山水

　　姬虞山，黄大痴，鹑衣垢面白发垂。愤投南山，或鼓袒禓。勇饥驱东阁，肯为儿女资。不惮北游行万里，归来画山复画水。荆关复生亦退避。独有北苑董营丘，李放出头 差可耳。颜仙种术茅公山，喜得此卷开心颜。句曲千岩万壑纵深秀，何似卷舒只在咫尺间？

　　活死人窝，为番阳胡道玄赋

　　我尝梦登天，身乘帝青云。下视六合大，死人何纷纷！尸行鬼走不知丑，天跳鬼踔无由分。首戴髑髅蒿两目，肠悬题凑空孤坟。自谓策神智，可以干明君。自谓琱纂组，可以成华文。自谓昭旗常，可以铭前勲。形如枯株心强活，气如湿灰耳强闻。哀哉腥腐窟，何以能超群？天孙为余言，此皆不足云。累累白骨成飞尘，安知中有不死人？眉厖喉结目如电，挥呵风雨走百神。塌额玉陛下，自称小兆臣。臣之形骸与众等，久断荤血腐肉皴。言臣不死诚谬妄，固有不死丹元君。丹元君，在何处？泥丸真人且延驻。一曲鸾笙五百年，死人窝里翻身去。

　　送性僧游径山

　　忆昔苕溪登径山，童孩无识空跻攀。但见五峰削玉倚天外，兼闻众木戞乐下云间。振威何人喝石裂？行脚有僧挑月还。神龙依禅井水立，杜鹃啼血春花殷。孤烟中分白窈窕，一雨忽洗青崭颜。何时复至旧游处？行踪应有苍苔斑。愿从师去不可得，起看萝月空湾湾。

　　雪巢

　　太古有积雪，不在西蜀西。西蜀之西云山远，斵冰千仞难攀跻。岂如界溪之上肃侯宇？虚室生白皦于楮。正犹积雪太古前，表里空明堪中处。其处其谁世寡俦，纯净不湼缁尘羞。素履恒因积后见，冰潢夜转银潢流。遂疑巢居葛天氏，不在木末并山头。三辰惜明启牖户，九霄排云达遥路。吴天月明日将曙，铜盘盛得金茎露。借问修梁初举时，见者喜气盈芝眉。巢成定产九苞鳯，我老为赋卷阿诗。

　　陈履元画玉山草堂

　　故人陈孟公，辞如春云气如虹。画法师海岳，山如骞鹏树如龙。骑箕上天二十载，有子齄鼻画极工。惊蛟嘘云海浪白，离鸾照水岩花红。皱鳞张鬐耸郁磵底松，中有一亩幽人宫。石床支颐睨飞瀑，意远欲托冥飞鸿。我欲从之不可得，青山万迭金芙蓉。

　　赵松雪画马

　　地用莫如马，壶头竟何施？寒风善相不假式，何必郭家口齿谢家鬐？神驹龙变如何按式取？譬之图面八骏令人嗤。君不见房星精飞光，夜流拽练明。汉家都廐尽凡骨，冀之北土龙方生。儿能引弓射乌鼠，便解骑过宛王城。玉堂学士亲眼见，貌得风蹄耀流电。山人半世只步行，髀肉何曾识鞍韅。每每作诗题马图，千金骏骨世所无。人间空费粉墨摹，玄黄牝牡真成诬。

　　高房山墨竹

　　高侯胸中渭川之千亩，家居房山未必有如何。文章政事之暇日，能为此君图不朽。想当飞墨时，苍龙投砚池。山雨急洗琅玕节，海月静照珊瑚枝。自侯骑箕上天去，浮世茫茫水东注。千秋万古房山云，载拜为侯赋墨君。

　　倪元镇古木竹石

　　云林子，外生死，解内敬，为天使。带经而锄倦即休，亦复拈笔为林丘。树枝鳞皴崖石幽，若有人兮在空谷。招之不来兮，云惨瘁以令人愁。

　　沈仲说画树石

　　风流沈传师，浩荡江海姿。黙庵岂诚黙？开口谭书诗。兴来捉笔画树石，溪深岸高浪波白。豪端无非篆籀法，折铁中郎此其式。世人贵耳贱目者，于此却令三叹息。

　　稽康柳下锻图

　　何所闻而来？不妨柳下锻。何所见而去，魏鼎不复爨。哀哉志士千古心，有锤弗锻跃冶金。

　　江乡捕鱼图

　　人言东坡谪居海上时，顾见渔钓之家乐嬉嬉。问其生涯、烟波万顷舟一叶；问其日给、虾蠏小鱻日三炊。有时大鱼入网即沽酒，有时顺风张颿即解维。不知朝廷尊严，百官侧枕听鸡起；不知行役戴星，出入世途愁险欹。篷窗齁齁子女睡，竹笛呜呜朝暮吹。坡闻其言惨不乐，我身何有恒百罹？瘴海南浮天接水，家乡往往梦见之。何如此渔者？生不触祸机。麁衣粝飰既饱暖，高盖大马空奔驰。我观此图重叹息，无乃有似，坡翁所见画入无声诗。金绯贵官一射猎，渔钓江湖劳梦思。投毫写图意可见，一舸秋风双鬓丝。  
　 
 
 
卷四

　　五言律

　　送峡州何学正

　　夜雨西陵树，春风燕喜亭。学宫资裁正，士类仰仪刑。天险开三峡，人心系六经。哀猿月中啸，莫作异乡听。

　　送泉州蒙古学正

　　王制严心画，臣工重古人。朝廷政典大，岭海学宫新。番舶槟榔唾，邮签荔子尘。方言若翻译，谁与计偕陈？

　　送白主簿二首，其一

　　牢落慈湖馆，于今二百年。闲居仍悯已，解易尚成编。吾道乾坤大，斯文日月悬。何时甬东路？入邑拜前贤。

　　其二

　　簿领慈溪县，遥知傍海漘。熬波官赋急，扶犊野农淳。船发颿樯晓，烟明岛屿春。每嫌鳯栖棘，咫尺是青旻。

　　次韵虞学士赠赵伯容

　　王孙有仙骨，梦断郁轮袍。候火温丹鼎，吹笙醉碧桃。鸟母双蓬鬓，鹓雏五色毛。人间既腥腐，青海乐游翱。

　　寄张宣慰

　　此老悬车日，颜丹发尚玄。由来行乐处，须及未衰年。令子工为政，诸孙雅尚贤。固应歌舞地，长见月初圆。

　　贞逸处士

　　处士生无字，端居代有人。飞书表贞逸，闭户乐清真。生意萱花晓，恩光棣萼春。悬知束帛聘，侧席待天民。

　　送陆秀才

　　出鼓江湖枻，来餐杞菊苗。道方行沃壤，舟已问归潮。水浦鱼初上，春城雪未消。思君好溪水，乡梦夜迢迢。

　　义兴岳夫人挽歌词

　　道岂污隆易？身由洁素全。柏舟凌黑浪，蓬首戴皇天。木拱终同穴，兰摧不异阡。何人纪贞烈？留取姓名传。

　　朱泽民画

　　窈窕溪桥路，阴森枫树林。岸随青障转，家在白云深。画史分明意，山人去住心。劳形何日已？于此欲投簪。

　　赠永嘉高生

　　高生永嘉秀，秀也实南金。学启麟经秘，雏生鳯穴深。浪花迎客棹，霜叶变枫林。异日巍科掇，秋期又盍簪？

　　送范山长

　　晓色冯公岭，春风庆朔堂。亲庭白云外，书院碧山傍。雀啄飞花柳，鸠鸣结椹桑。诗书有世泽，簪笏继朝行。

　　昆山石

　　昆冈曾藴玉，此石尚函辉。龙伯珠玑服，仙灵薜荔衣。一泓天景动，九节涧苗肥。阅世忘吾老，苍寒意未违。

　　虞侍讲书乃祖丞相雍公诛蚊赋

　　父作更生灵，儿为命世英。西州覩威鳯，南国翦长鲸。不厌朝廷小，终扶日月明。诛蚊赋重録，妙墨冠时名。

　　徐良夫耕渔轩游题

　　幽馆夏初度，清林暑气中。开轩对流水，坐石待熏风。花落乌巾侧，鸟啼山几空。耕渔者谁子？散发奏丝桐。

　　次韵宋春卿

　　闲贵堂前路，于今二十年。美人黄土后，废址緑芜边。顾我知何已？唯公独岿然。春风吹杖屦，犹复侍周旋。

　　挽章德懋

　　博士衫纔緑，书生鬓已皤。艰难奈行李，契阔动哀歌。迭窗床仍在，临池墨尚多。郇公有世泽，春水洞庭波。

　　赠薛相士

　　子有唐生术，谁如范叔寒？知无狼顾骨，可有鹖皮冠？野日晴犹懒，春泥晓未干。多君远相顾，不用画灰看。

　　送何景文

　　郡国推何武？江湖光郑虔。世儒方酝籍，诗律尚清妍。宰相才难得，文章妙莫传。归耕钓台畔，早寄白云篇。

　　炼雪轩

　　谁炼红炉雪？晴云几面旋。六花吹作乳，两腋欲成仙。苍璧龙鳞舞，松花蠏眼圆。如何鬻白石？一味舌头禅。

　　飞龙亭

　　先帝潜龙日，幽人待鹤时。青山频望幸，琳馆暂来娱。宝篆黄金鼎，恩波白玉巵。天开六朝地，花发万年枝。闪闪前星夜，汪汪湛露私。远符天历鳯，先恊石龛龟。稽古开廷阁，翻经出讲帷。方蒙宣室召，忽抱鼎湖悲。旧邸梅花落，新亭柳线垂。至今思沛感，时或下云旗。

　　送徐山长勉之赴慈湖

　　见说慈溪县，先民有学宫。心源推自得，已易竟谁通？论道非人异，朝宗到海同。朝窗梅蕊白，夜馆烛花红。遵渚三更鴈，吟秋四壁蛩。横经山色里，觅句雨声中。官况毡何冷，词场笔最工。棘围还待子，金榜日华东。

　　送李举人克明任教职

　　职教同时雨，郎官等列星。吴区都水监，闽国道山亭。两地头逾白，诸公眼为青。身名金玉质，文采鳯凰翎。鼓枻辞江郡，携书入汉廷。河山秋肃肃，宫阙晓冥冥。夜月鸿遵渚，秋风马在垧。李峤初梦笔，刘向老传经。朴棫林千尺，菁莪翠一庭。天边期中鹤，囊底任枯萤。归路梅花发，长歌为子听。

　　送嵇洞玄炼师云游

　　已蹑东游屩，还乘上海槎。寻真度弱水，招子饭胡麻。少广苍精佩，双成緑髻髽。娱游芝作盖，服食枣如瓜。鼍乘观初日，神虚茹幼霞。玉笙宵度曲，金匮夙抽芽。遂把东皇袂，来朝阿母家。初平羊已化，中散虱空爬。剑蚀缑仍结，尊空石漫洼。归期定何日？夜夜卜灯花。

　　挽钱翼之

　　字法勤书史，年劳起校官。如何管城子？竟老鹖皮冠。句积诗囊重，心投酒斝寛。刻深吴下石，名蔼楚卿兰。梅福身垂老，虞翻骨未寒。佳儿继述作，留与后人看。

　　挽虞彦高

　　苕水横经日，长洲筦库时。玄霞散髭鬛，白雪吐言词。自分儒绅拙，宁知委吏卑？袖笼生物手，笏拄看山颐。返老梁溪澨，悬车锡麓陲。温言恒侃侃，孺乐更怡怡。竹色宾阶润，花阴户屦移。入闽求古刻，踰浙致名师。夜雨连书屋，春风动讲帷。扣舷吴子国，鬻茗李绅祠。政以孤踪澹，谁令二竖持？古心空似月，里鬓已如然。白日诚难挽，皇天不慭遗。士林纷雨泣，絮酒谅神知。丹旐霜风惨，青林磴道危。可无千字诔，因赋八哀诗。

　　送刘廷美待聘

　　文皇南面日，刘楚北游时。抗疏三公府，高名四海知。近臣推得士，公论果无私。坐置昌平策，归寻后土祠。仲容为侄好，王述岂人痴？骥子难笼络，鹓雏足羽仪。气纡商女怨，赋解洛神悲。淮左辞攀桂，商颜罢茹芝。长裾今已曳，好爵固应縻。送子难为别，西门折柳枝。

　　送杨季常山长

　　杨子谭经处，吴公学道祠。宫墙红靡靡，庭筱緑差差。演迤诗书泽，冲融雨露私。草玄心独苦，稽古力难裨。二载平生学，诸生去后思。简书犹用试，匠石讵能遗？雾豹方深隐，云鹏岂后时？会看清白吏，勲业着常旗。

　　挽潘祥卿

　　已佩官箴肃，人推吏议精。笔锋廽雅道，经术谳疑情。孝悌居无忝，公廉志夙成。家移山郭住，禄代石田耕。晚谢芜湖幕，恩留檇李城。湖山容佚老，篷藋足逃名。藉草抛书卷，看云把酒觥。阳坡秋种菊，画舫夜弹筝。既已忘荣辱，方知外死生。巉巉墓头石，百世保庥贞。

　　刘母丁夫人挽词

　　忠养儿能孝，居官不患贫。长言远游客，兼是未亡人。主绩机恒纺，尸饔馔必亲。课孙禆缺学，为子款佳宾。莲幙方图养，蓉城忽返真。两雏悲塌翼，诸友为沾巾。泪断枯鱼索，愁凝绣鹄茵。佳城瘗何日？瞻望极酸辛。

　　七言律

　　奉柳太常道传

　　乌蜀先生双鬓丝，莼鲈江上故园思。水光闪闪金壶墨，石理硁硁玉佩辞。水落鱼龙秋不雨，月明乌鹊夜无枝。名山蚤选藏书穴，趁取蒲轮未召时。

　　送贡司业泰甫

　　代祀躬趋黄木湾，归朝仍缀紫宸班。识高京兆囊封后，道在河汾户屦间。迎日讲筵瞻鳯扆，吁天经术动龙颜。异时归窆藏书穴，好在南湖迭嶂山。

　　送泰兼善总兵

　　大帅楼船过淛东，军声肃肃峭寒中。令严虎帐中天日，威息鲸波万里风。蛮徼尽惊戎毡白，极南遥涌寿星红。道山宫阙多仙圣，预启瑶编録隽功。

　　寄云南萧元帅

　　南望元戎玉帐寒，炎炎桂海息狂澜。牵狮入贡金连索，骑象来朝罽织鞍。丞相渡泸先鬓白，将军标柱独心丹。春波涸尽思霖雨，箕毕星纒夜夜看。

　　送许具瞻进士

　　纯孝渊渊许子将，身迁父柩脱烟炀。遂登龙虎黄金榜，便绾鹓鸾紫荷囊。山水窟中民讼简，弦歌声里昼阴长。圣朝南面求贤切，伫见才名上庙堂。

　　寄潘子素文学

　　与子同庚命不同，悠悠江海异穷通。潜鳞易借风云力，朽枿难论雨露功。欲进老人圯上履，可孤焦尾峄阳桐？河阳县里花千树，不借孤芳一朶红。

　　次韵顾仁夫得代

　　君房未歴金华省，潘岳犹居散骑营。秋水红莲能自采，春愁白发为谁生？梦惊里闬三年别，归载图书一舸轻。野老凄凉迟吾去，更谁虚左日相迎？

　　次韵赠完颜子中

　　紫诰黄麻迭绾归，棣花香里拜庭闱。圣经教子无金埓，宪节传家有绣衣。佳句易增诗箧重，故人难会酒行稀。愿从菰米鲈鱼国，醉把黄花莫暂违。

　　寄杨士可巡检

　　警逻深山行夕岚，日严笳鼓罢幽探。坐中拄笏知非据，马上弯弓想渐谙。桃叶长年思共渡，菊英何日采盈甔？扬雄干柱华榱宅，只在辉辉北斗南。

　　蔡孝子庐墓

　　三十六峰云气深，墓庐何处得相寻？青山当户哀哀哭，白日孤光黯黯沉。驯虎欲嘷风落石，栖乌不定月穿林。三年泣血谁相问？虢虢寒泉磵下音。

　　钱道士游仙

　　緑发飘萧礼上玄，明皇遥隔绛河边。香消楚泽春风佩，愁入湘城夜雨弦。素手不将条脱赠，绮疏惟把步虚编。西神峰顶飞霞观，小驻鸾笙五百年。

　　栖碧亭，为华幼武赋

　　华家池馆堠山南，但见乔木翠毵毵。金波影里鱼鳞屋，玉佩声中麈尾谭。黄□□云连町疃，红飞花雨扑烟岚。渔郎一别桃源路，回首春风雪满簪。

　　芸斋

　　博士斋居芸草香，青编不复蠧鱼伤。能穷腹里书三箧，敢望身前笏满床。雨屋篝灯惊鹤梦，月窗展卷澹荧光。孔门休用平生学，緑发应须佐世康。

　　园隐

　　麻姑山下地仙家，谖草春深剩着花。雊雉逐雌催刈麦，鸣鸠呼雨课锄瓜。放歌不厌牛亲飰，对客何妨虱屡爬？一夜南坡雷雨作，竹萌迸地蕨抽芽。

　　宣城姚秀才弃举业，为道士于升州

　　娟娟月出敬亭山，曾照书声竹树间。澹墨何须题鴈塔？扁舟先已过龙湾。仙人观阙云端见，帝子笙箫月下还。水驿花开笑相问，澹波谁似白鸥闲？

　　至元丁丑夏五，宣城汪叔敬、吴人干寿道、丹丘柯敬仲、国人泰兼善同仆游天平，次往灵岩，有作奉和二首，天平魏公祠

　　西望层峦草木青，魏公祠下拜仪刑。经纶有策回天地，忧乐无时忘阙庭。异代蒸尝遵典礼，故山香火下神灵。浮云变灭知何在？闲听松风语塔铃。

　　灵岩涵空阁

　　吴王宫阙草萋萋，飞阁重登意转迷。洗砚池边云欲瞑，拜郊台上日平西。湖涵远浪千颿没，树响悲风一鹘栖。江海鸱夷招不返，荒烟野水鹧鸪啼。

　　送乐鼎仪归东平

　　岱宗高入帝青寒，策马东归不厌看。一变便兴周礼乐，两生那识汉衣冠？雨休树下碑仍在，雪起封中玉未刋。更上灵光殿基望，冥冥鸿鹄有修翰。

　　送季山甫慈湖教谕

　　季子扬舲之甬东，慈湖应与暮潮通。豚吹野岸杨花白，鸠食桑林椹子红。遗老应传羲易说，先民谁继日钞功？东吴寓叟头全白，目送孤云没断鸿。

　　和宇文子贞见寄

　　别来见话幽人屋，此去当扶野老笻。泾底鱼肥春欲上，墙阴荠嫰雪犹封。斋庖不轹频炊釡，山屐应留屡舞踪。它日孙依外家学，书签题墨写教浓。

　　送林道士归温

　　鴈荡行云生翠微，东还行李正騑騑。松矜日老当秋发，鹤养雏成待客归。珠斗影寒璊玉璏，绣云香积紫烟衣。悬知夜礼虚皇罢，宴坐朝元意不违。

　　游嘉定道院

　　芙蓉洲上集仙宫，环佩声闻缥缈中。桂阁吹香天乐下，稻田疏脉海潮通。呼龙起舞迎初日，跨鹤归来御晚风。大药已成金鼎堕，丹光犹得兆年丰。

　　春寒

　　春寒峭峭过王师，都出南门送鼓旗。岭海鲸鲵就诛日，江湖鸿鴈欲归时。参差颿叶开溪舫，颠倒梅花落砚池。多病杜陵头白尽，每因送客赋新诗。

　　送葛奏差赴闽

　　天子分符镇七闽，元戎建斾拂三辰。荔花蜂采千崖蜜，榕树莺啼二月春。吏署看山时拄笏，使轺飞鞚不惊尘。南来勾漏丹砂诀，最爱溪边白鹿驯。

　　庐山图

　　浔阳郭里望庐山，日出千峰紫翠间。烟树近同蛮井络，风颿遥认楚乡关。匡仙抱鹤岩头放，李白骑鲸海上还。却向画图求彷佛，菖蒲花老石苔斑。

　　题程国表妻墓碣

　　太末溪头送夫壻，祝郎战胜早归来。龙光暂漏金闺籍，鸾影先分玉镜台。儿女泪痕宵泣血，杯圈口泽岁兴衰。它年墓道焚黄日，铭碣悲凉首重回。

　　陈母张安人挽辞

　　延陵陈母具柔慈，训子成名鬓亦丝。楼护起家元自蚤，冯勤补衮不嫌迟。旨甘每却熬波味，燕飨长怀翦发思。未拜恩封先已没，后来阡表有余悲。

　　挽杨九玄

　　虎丘山下有孤坟，曾识谭经杨子云。梦落江湖仍听雨，魂归泉壤亦修文。家山路远听猿泪，书传香留辟蠧芸。况有佳儿能力学，草玄犹足继前闻。

　　宾月楼

　　最爱香山宾月楼，清光全得太湖秋。鱼龙出向初筵舞，蟾兔来从上客游。凝阁緑苔须士赋，委波金镜属谁收？江山千古才情在，牛渚何人独献酬？

　　知音亭

　　亭院日长深复深，高山流水思愔愔。曲中别鹤啼清怨，树底熏风养緑阴。激楚忽闻机裂帛，怀人又见冶镕金。能言万籁无南郭，隐几形闲孰赏音？

　　听雨楼

　　每爱沧江听雨眠，不应愁絶似今年。建瓴长恐崩高屋，炼石徒闻补漏天。响入北廊葭菼乱，湿增傍壁薜萝牵。白头倦客孤蓬底，尚想躬耕有石田。

　　赵季文茶屋

　　萧萧茶屋傍池开，谩谩丛筠带雨栽。窗雪晄晴鸡误唱，炊烟带暝鹤归来。醉酒烧烛亲黄卷，静爱飞花点緑苔。尊酒久违真寂寞，鹧鸪啼上越王台。

　　薛玄卿鹤斋

　　君家少保已登云，留得青田貌后真。乌母督仙须显驾，羽车骖乘必长人。听经香案孤撑雪，啄菌瑶阶每遇春。迟子吹笙明月下，丹砂乞与顶头巾。

　　次韵寄颜元卿院判

　　酒尽空悬蘸甲瓢，一灯孤馆夜寥寥。鴈寒犹下沧洲宿，地暖何由重雾消？长笛一声推赵嘏，衮衣三世属文饶。看云早晚摩天翼，瞥尔青云万里遥。

　　寄泰兼善总制

　　征鳯鲜于专节制，戮鲸王式任偏禆。长江谩击中流楫，落日方悬大将旗。夜泣寒机嫠掷纬，朝妆明镜女扬眉。丈夫身在难干没，三秀煌煌是紫芝。

　　和吴宗师，寄张贞居

　　齐老堂前烟树空，真人锡类坐神宫。一缣今赉高年帛，重壤惊回秃发翁。琳馆花残春欲雨，石坛松老夜多风。遥思问道崆峒处，都在衢尊盎盎中。

　　和萨天锡留别张贞居，寄倪元镇

　　梁溪岁暮若为情，溪上梅花待晓晴。径雪冷埋山屐齿，檐冰夜堕石床声。内篇携向松根读，如意持将竹里行。短晷何能理幽事？南窗翦烛话寒更。

　　次韵薛真人贺吴宗师寿辰

　　臣工袒割紫鳞肪，辞藻辉飞白玉堂。五色云中扶日毂，九霞杯里酌天浆。又从禹范开皇极，重拾尧蓂纪岁阳。古桂长承新雨露，绵绵根柢发天香。

　　寿春官达郎中

　　清油幕下紫薇开，身总群纲儗上台。桂海已闻京观筑，越裳还见贡琛来。诗书未与秋摇落，刀尺难从世剸裁。廊庙栋梁须致用，贞松合抱是良材。

　　次韵王季野北归二首，其一

　　黑髪黄髯万里归，腰如开国待犀围。楼前花似琴台发，江上鱼如丙穴肥。蛮井远民茶税急，槐阴燕席酒觥飞。名勲莫负传家笏，六尺青云立绣衣。

　　其二

　　公子承恩日下归，小山堂上锦香围。百壶写渌方论醉，五鼎熬肪不厌肥。听瑟池鱼冲浪出，寄书笼鹤傍云飞。茜袍色映轻裘好，为是夫人手制衣。

　　岁暮感事

　　岁除风雪苦阴寒，民庻逋租悉系官。破荡未充狼虎欲，系累只作烹牛看。何人肯破杨城械？有客空弹贡禹冠。上力已穷民力瘁，腐儒头白泪阑干。  
　 
卷五

　　七言律

　　范魏公祠

　　白云乡里魏公祠，翼翼烝尝荐奠时。功盖百年书史载，道求千古圣贤知。山侵虎穴盘风磴，石拔鲸牙插羽旗。更上高亭望城邑，义田秋实正离离。

　　龙门

　　龙门岞崿倚天开，点额神鱼几度来？云起区中成五色，星从阙角见三台。更无铁限嗤山鬼，可有金铺上石苔？李范党同勲业异，御车千古意悠哉。

　　天池

　　立石如云不待鞭，兀临池水看青天。下潜灵物疑无威，傍溉山蹊似有年。刺水翠苗霜后在，舞风珠树月中悬。太湖万顷应凡浊，閟此泓渟一勺泉。

　　寄郑长卿

　　吾宗自昔有升沈，况复姬嬴远至今。世讶孙枝发枯蘖，人推祖德返遗金。螭头未必云萦佩，谷口何嫌雪满簪？自恨衰年多病苦，药囊时乞细探寻。

　　寿李廉使

　　立秋三日是生申，督饟功高海若驯。金节已悬岩下电，绣衣仍应日边春。久从隶古森波磔，复向心源揖圣神。野老愿留吴下住，一新漕政答鸿钧。

　　寄于彦成高士

　　文锋久淬鸊鹈膏，鞍甲藏身百战鏖。王簿宅前春载酒，李绅祠下醉挥毫。乡关未觉东林远，光熖终如北斗高。儒老感君难报称，黄金随力铸韦皋。

　　送郝遵道北归

　　汴河千里鴈南飞，吴下孤颿又北。归竹素残编无世味，蒯缑孤剑有星辉。岧嶤使节弓旌近，迤逦神州草木稀。想见琼轩恭对日，黄金台上雪霏霏。

　　次韵刘宪副春日湖上有感五首，其一

　　庾信哀多赋漫成，江南文物久晨星。市衢火后蒿横目，民舍春来草满庭。浪囓湖堤官柳尽，沙填江浦夜潮腥。归来何异辽东鹤，只有西山慰眼青。

　　其二

　　湖水西边旧是家，春风绕屋种梅花。传闻故老谈前日，爱教仙人服幼霞。鹤老离巢松化石，鸾孤照水竹穿沙。只今重到经行处，憔悴萧郎两鬓华。

　　其三

　　潮落空城谁重过？犹余里耳听鸣珂。襄阳耆旧知谁在？江左风流不厌多。自见石麟眠枳棘，长闻蜀魄呌松萝。野梅开尽西湖雪，万斛春愁奈尔何。

　　其四

　　湖水荒荒寒食天，相逢犹话国初年。红楼夜唱花间席，翠管春吹月下船。玄圃自应留富丽，湘云谁为惜清妍？可怜头白归来日，井邑凄凉蔼白烟。

　　其五

　　青苔寺里客来稀，乌石冈邉僧自归。金雁嘈云春不去，玉鱼冲雨夜曽飞。出门每歌月皎皎，制佩莫惜芳菲菲。人世何由比金石？嗟我欲把东皇衣。

　　次韵钱伯行游仙诗二首，其一

　　海定初风湛緑罗，仙人词藻寄来多。贯珠音在云谁遏？瑑玉文成手自磨。霄汉画桥尝有会，昆仑黄竹漫成歌。可怜人世书裙手，池上犹笼道士鹅。

　　其二

　　轧轧青牛拟度沙，煌煌白兔岂无家？肉生徐甲符难秘，斧钝吴刚桂始华。谛授宝书盟刻玉，醉离瑶席舞传葩。竹宫望拜真痴絶，日日 韶光在景霞。

　　送章心远道士入闽

　　风日晴缫杨柳青，翩然独鹤过南溟。山中每忆罗公远，海上重逢武达灵。榕叶拥云山似簇，蛎房烹玉酒初醒。小冠子夏如相问，为道穷愁老一经。

　　送刘宗师入觐，次虞学士韵

　　羽轮暂别大茅峰，又御青冥万里风。月帔引朝宣德殿，云韶赐宴集灵宫。悬知汉室龙颜主，似见商岩鹤髪翁。便使图形在麟阁，闲心只爱白云中。

　　送刘年基高士还江东，兼柬张一无二首，其一

　　剑寒秋水客东归，堂上慈亲白髪稀。棂具定无璊玉璏，线痕犹是紫烟衣。蜂营崖蜜花争发，鹿养春茸蕨正肥。自古山林有甘膬，何妨物色报春晖。

　　其二

　　为问江东张道士，著书还了致桑篇？江湖冷落番君老，云汉昭回象帝先。芋火夜煨霜后叶，菜庖朝汲涧中泉。相依共住知何日？孤鹤东还意惘然。

　　寄贞居张儒仙

　　露冷玄洲草木疏，砚泉分得磵循除。钩题石记修人表，笔削山经作志书。丹鼎晓温松节酒，茗瓯春点菊苗葅。残骸若有登真分，亦欲西游候羽车。

　　简张仲举待制

　　宵占两两使星东，川后迎恩启閟宫。海上天灯悬宝月，帷中神语飒冷风。云团芝盖香烟直，春入衢尊酒味同。况是词臣工致祝，鲸波永息岁恒丰。

　　送钱思复之东嘉

　　校官东上斗城时，水落高滩舟楫迟。造化纵凭修月斧，文章须是表忠碑。斋庖近昼空弹铗，诗说穷源屡解颐。来岁秋闱战仍捷，桂林折取最高枝。

　　赠柯敬仲，次王止善韵

　　楚天鸿鴈白云秋，归卧沧江看水流。莫问湘累王子宿，且同新息贾胡留。山林不返趋朝梦，道路难为筑室谋。莫遣虹光贯明月，眠波帖下有沙鸥。

　　喜雪寄达监司，次寿道韵二首，其一

　　去年南国暖如蒸，岁尽犹多扑缘蝇。直恐蛇神司有厉，可须麟笔纪无冰。元勲复相调金铉，稔岁恒占应玉绳。伫听赓歌继豳雅，万年枝上日东升。

　　其二

　　正自风流謌白雪，何须辛苦赋青蝇？成章雾豹方依穴，鼓枻神鱼欲上冰。剑具寒侵璊玉璏，宫悬冻直彩绒绳。枯鳞望活西江水，涸辙何因有斗升？

　　钓月

　　籊竹裁竿拂帝青，山河影里夜亭亭。坐干草际沾衣露，掣得波间在罶星。巨犗可应投贝阙，长丝便欲系天经。清光照彻磻溪叟，方看霓裳舞广庭。

　　梧桐月

　　露下秋阴洗夜光，辘轳哀响度银床。苍龙出井献沉璧，青女抱琴弹履霜。鹊绕暗知河汉近，鳯栖明见羽毛张。宝钗击罢宫娥老，一曲霓裳泪数行。

　　送李秀才归越

　　蹑屩东归度浙河，越山无数绾青螺。森森南国春秋学，袅袅西风子夜歌。潮涌月轮丹桂近，山环亲舍白云多。明年春捷灵光殿，远听鸣驺驻玉珂。

　　赠朱君复秀士

　　松陵驿里雨骚骚，翦拂谁甄汗马劳？扁石呼儿朝授简，疏棂启帙夜焚膏。不因圣药无熊胆，每为神山有鳯毛。老我江湖读书眼，会看攀桂月轮高。

　　送白治中之徽州

　　高下溪声三百滩，好山高入帝青寒。雄藩择牧金投冶，别驾行春锦覆鞍。茶焙香销芽尚采，砚坑云冷石仍刓。残民久望诗书泽，阙里遗编墨未干。

　　挽顺义贞惠公

　　朔汉人豪贞惠公，策勲元自不酬功。自从虎旅平南服，眼见龙旗卷北风。庭有芝兰更种植，老登槐棘保初终。只今太史修臣传，应有幽光发閟宫。

　　次韵吴宗师题大涤洞郎师房

　　一庵闲地足神仙，能驻人间大小年。赤鯶夜飞丹井月，紫鸾春步术苗田。山经我欲紬金匮，昼漏时闻滴宝莲。便驾颷轮上天柱，不辞身倚帝青边。

　　寄宛丘赵祭酒

　　当阳圣主重师臣，妙选儒宗赞大钧。神格西廱夔典乐，名高北斗愈垂绅。金绳着钮编珠贝，瑶草纾花毓鳯麟。老我钓 纶江海上，烟波空爱白鸥驯。

　　题海运省官卷

　　省幙分贤佐上台，参模须仗出群材。九年鹏翼乘云上，万斛龙骧破浪开。已见清风生白简，便朝红日诣金台。美哉王度关元化，政藉群公翊戴来。

　　谢刘廷干漕使馈肉

　　琐屑鱼虾不厌腥，惊闻一脔到斋扃。荠肠久断闻韶味，蒿目愁看在罶星。破履尚图儿致养，解颐空对客谈经。西风峭急江湖晚，何处充饥有楚萍？

　　王本斋参政挽辞

　　甘棠港口咽寒潮，帝促明公黼衮朝。已有旗常昭日月，却骑箕尾上云霄。北风吸歘年华尽，南国凄凉士气销。便欲一为天下恸，英魂不用楚词招。

　　题锺绍京书灵飞经

　　匣里锺郎六甲经，虹光夜夜射天星。使来海上持龙节，驾下云端拾鳯翎。金母度祠黄帝録，玉真按笔紫皇听。勤修苦炼资轻举，濯足明河上九青。玉真睿宗第四女为女冠，监书此经。

　　简金伯祥高士

　　瞻云西迈思悠然，过雨群峰紫翠连。儿子劬书能继业，羽人接袂且谈玄。可无海上安期枣，更有山头太华莲。便驾颷轮脱尘网，劫灰不到鬰蓝天。

　　赠张月庭道士

　　为爱中庭月一方，坐看河汉转苍苍。山河影在无圆缺，漏刻声中有短长。灵药杵风金兔伏，桂花霏雪彩鸾翔。广寒原是栖真地，歌引霓裳入醉乡。

　　次倪元镇韵，寄刚中

　　缥缈陈王湖里寺，琮琤郑老竹间棋。每因海月参心镜，却笑茶烟袅鬓丝。墨渍尚嗔龙尾滑，酒酣方忆虎头痴。论文未极终宵话，且让韩山一片碑。

　　和潘子素宿倪元镇宅，送张贞居还茅山

　　扣舷溪子发阳阿，落叶霜林见鸟窠。清閟阁前春意早，萧梁台上月明多。倾瞻鸣鴈嵇中散，仰视飞鸢马伏波。对酒息思千古事，潘郎刺促为谁歌？

　　游仙和陈敬初

　　緑髪飘萧礼上玄，明星遥隔绛河边。香销楚泽春风佩，愁入湘娥夜雨弦。素手不将条脱赠，绮疏惟把步虚编。西神峰顶栖霞观，小驻鸾笙五百年。

　　杭州即事二首，其一

　　瓦砾堆堆塞路坳，胜游巷陌尽蓬蒿。祠宫地卧驼鸣圜，秘殿春扃马矢臊。山色无如今度惨，潮头可似昔时高？王师贵在能安集，岂必兵行血渍刀？

　　其二

　　往来都是石尤风，身境俱忘逆顺同。镜里转增双鬓白，花前仍是小桃红。莫惊天地军麾满，尚喜江湖客棹通。杨柳吹绵春又暮，赋诗愁杀杜陵翁。

　　元宵怀钱塘二首，其一

　　武帝亲迎太乙神，流光绚煜动星辰。行宫典礼犹存汉，轵道山河已易秦。香径至今啼木客，露盘无泪泣金人。红灯几点东风里，犹是元宵一度春。

　　其二

　　钱唐江上雪初晴，鳷鹊楼前月正明。万炬金莲开火树，六龙翠辔降瑶京。箫韶并入钧天奏，宫掖讙闻下土声。犹是向来歌舞地，鬼灯寒雨暗荒城。

　　送萧万戸西归

　　将军旗鼓镇西州，六诏猖狂一战收。余墨朝犹磨楯鼻，重环夜已附刀头。归朝却献王褒颂，去国惟存季子裘。醉里相逢歌按剑，沧江斜日水悠悠。

　　和成居竹，寄张天民

　　白骨自应无葬地，青山可复有遗民？何时得返屠羊肆，古庙无惭刺虎人。制锦邑中推令子，听经池上跃修鳞。緑云洞里遗编在，修省加工莫厌频。

　　次韵答玉山二首，其一

　　扁舟不乱白鸥群，又复移家入水云。载酒可无人问字？挥毫故有客书帬。荒凉汉室铜盘泪，剥落周宣石鼓文。犹藉顾循能慰籍，江湖冷落见番君。

　　其二

　　谁似廱侯孙子贤？宴宾歌舞鬬清妍。门前岸脚占潮讯，苇里拏音候客船。海气若浮山隠玉，野光纯浄月当川。人生得意须行乐，莫遣闲愁到酒边。

　　赠岑医士

　　经络多岐脉贯身，颠崖性命属谁伸？如生独得岐黄秘，起死能兼郭华神。龙献古方长系肘，虎廵熟杏不伤人。悬知此道无疵吝，花发莺啼到处春。

　　寄吴江知州干寿道

　　熙熙爱日仰高亭，亭外天寒渚柏青。晓驾朱轓理公事，夜烧银烛校余经。炊烟白际鱼龙国，野稻黄铺鴈鹜汀。三载政成儒术验，玉堂亲擢暂须停。

　　送唐学録归新安

　　冷落斋宫荠绕墙，归桡不待渚芹香。新炊旋出滩边碓，弊笱仍悬磵下梁。云气欲晴山绕屋，书声向晓月窥床。斯文三世研磨力，破砚于今政宝藏。

　　送任学録归松江

　　海边委却钓鳌竿，鼓箧来吴佐学官。紏録尽推经术邃，藏修不厌客毡寒。篷窗夜听蒹葭雨，荠馔朝餐苜蓿盘。三载赋归春欲暮，柳花如雪暗江干。

　　送毛彦昭归三衢

　　载雪曾过太末溪，天寒沙石净无泥。碓舂白粲连滩耸，橘坠红金压树低。水驿灯明惊见鴈，篷窗酒醒忽闻鸡。龟峰记在君归读，异日春风听马蹄。

　　送沈仲说游杭

　　钱唐湖上水西头，歴歴山人旧钓游。相府犹余秋水观，酒旗多挂夕阳楼。春喧车马松间寺，夜载笙歌月下舟。见说于今总消歇，休文到日重凄愁。

　　石抹万戸挽辞

　　提师海上戮奔鲸，玉帐宵寒陨大星。铁马嘶风秋雨暗，天狼殷斧夜潮腥。常时仗钺今传剑，前度平蛮未勒铭。想见城阴练卒处，三军泪洒烧痕青。

　　潘子素翠雨亭

　　竹梧亭子翠珊珊，人在空蒙烟雨间。春暮但闻莺百啭，秋阴每见鹤孤还。且看树顶遥峰碧，莫踏苔花滴露斑。如此林居不归去，高情谁与共萧闲？

　　杨铁崖新居书画船亭

　　草玄心苦思如何？舣岸舟轻不动波。听雨夜篷烧烛短，截云湘竹喷愁多。赋成犹梦横江鹤，书罢应笼泛渚鹅。想见后堂凉月白，彭宣肠断雪儿歌。

　　张伯雨精舍吟

　　翩翩风流江海姿，青山满眼空遐思。圯桥授书帝者佐，襄城问道天为师。题扇书帬莫相恼，传符继録容何辞。愿逐西飞白云去，沧江斜日吹参差。

　　复见心豫章山房

　　豫章拔地即参天，突兀山房樟树边。僧占緑阴开戸牖，境因黄落见山川。神机触破栽培力，佛慧看空大小年。一自龙驹踏人后，交柯密叶正骈骈。

　　赵子期尚书小瀛洲

　　粉署煌煌闪幼霞，道山宫阙宰衡家。碧梧每集朝阳鳯，瑞露长滋夜合花。风里槐音闻奏乐，秋来星彩验乘槎。十洲多是神仙宅，谁识溪真尚浣纱？

　　题曹松径家谱

　　三径虽荒松尚存，东川遗老识清门。秋香岁发庭前桂，霞气朝升屋角暾。春雨丘园花结子，夜潮沟洫浪留痕。留停戸屦知多少？但说师严道并尊。

　　云槎

　　昆仑河源不易穷，灵槎万里待秋风。载云欲问成都卜，持节知成博望功。既犯星辰上天汉，盍为霖雨佐年丰？如何旅泊严陵里，只挂诗囊与钓筒？

　　次韵沈存斋见寄

　　八咏楼前藻思新，白鸥波上最情亲。诗盟有喜诸君在，情话无如野老真。歴代宝归金匮钥，重山光吐器车银。丁宁笠泽烟波上，留取珊瑚拂钓纶。

　　送干寿道知州婺源

　　百滩春水不容舠，滩上春红发小桃。龙尾磨云濡判笔，鱼须抽雪映宫袍。神杉树密鸦啼晚，仙舍山深月出高。使节梅花香里过，幼霞初日即岩嶅。

　　送杨季民采诗还江西

　　悲凉南国采诗归，大雅寥寥入谱稀。白马尚谁歌有容？绣裳犹自赋无衣。离鸾顾影秋弹瑟，舞鳯衔梭夜织机。辑録已成垂世教，珊瑚枝上看朝晖。

　　送李秀才乡举

　　秋风又复度宫槐，文采何人似尔佳？月拥素娥迎学子，桂摇金果散天街。剑光出匣惊时日，笔阵翻云写壮怀。从此图南展鹏翼，横飞溟涬渺津涯。

　　挽慎独陈叔方

　　诗书世绪传家久，金石交情举世稀。道在人弘不远复，子依父葬表全归。忍将完璧埋黄壤，頼有坚珉立翠微。自恨居贫乏一祭，犹凭絮酒哭斜晖。

　　赠张景亮仕回

　　投老何曾畏简书？青山元不负吾庐。鱼须久迭床头笏，马軏新悬屋角车。翠被春寒听雨睡，白头日午趁风梳。好官付与诸郎做，千古封留意有余。

　　春游石湖

　　越来溪上水瀜瀜，闲蓦鸱夷棹底风。暖雾黄消治平寺，烧痕青入馆娃宫。笙歌作乐年年少，鱼鸟关情处处同。吊古从来易兴感，尚循华发系孤篷。

　　游支硎南峰

　　词客幽寻胜洞庭，神僧名迹在支硎。马骑仄径犹存石，鹤放颠崖尚有亭。岩底泉飞轻练白，峰头龛蚀古苔青。到来顿醒红尘梦，万树松涛沸紫冥。

　　送方养心游茅山，寄贞居外史

　　天上仙真骑虎还，山中宰相著书闲。神明秘典抽金匮，早晚恩言下玉关。风磴入云芒屩冷，松花满地术畦悭。愿随君去携薪水，犹得栖迟涧壑间。

　　至正三年癸未冬辜月廿六日，贞居由荆溪过林下，留旬有三日，为写云林萧散图，并赋长句书其上留别

　　人间契阔六年余，清夜迎船过隐居。寒日当阶散霜雪，疏篁绕壁韵笙竽。烧香遂入维摩室，振席闲研老氏书。久识先生有仙骨，莫年服食转清虚。

　　六月六日，初度有感

　　三十六陂空似昔，荷花荷叶待谁看？星辰不合躔龙尾，性命何嫌似鼠肝？盘石处安心不转，蓼莪纔说泪难干。晚来惟有墙头月，依旧清辉照鹖冠。

　　嘉潘总戎征南回

　　万里乘轺出帝城，涉波南海斩奔鲸。回辕不困壶中隐，乘棹来寻谷口耕。尚可班荆谈智略，何嫌拾芥取功名？更吹箫管扬州去，莫遣春愁白髪生。

　　送萧万戸还蜀二首，其一

　　总戎西蜀几经年？从事谁令尔独贤？跃马莫矜横槊赋，闻鸡不道枕戈眠。韬藏宝剑尘生匣，爱惜琱弓夜弛弦。归到阆州三月尽，江花如锦照行鞯。

　　其二

　　百丈牵江诣阆州，旌旗拥接旧君侯。按行貔虎千岩戍，蹴踏鱼龙万里流。夺锦亭围花阵雨，离堆记积藓痕秋。平生谩有相如檄，拏手何时作胜游？

　　次倪元镇见寄

　　穴墙薜荔根株悬，倒架蒲萄藤蔓牵。非无洛下先生屋，须得邛州録事钱。鸿鴈天高青不雨，鹡鸰沙晚白生烟。松云隐屋结构未？何日书来解榻眠？

　　元镇画

　　倪郎作画如斵冰，浊以净之而独清。溪寒沙瘦既无滓，石剥树皴能有情。珊瑚忽从铁网出，瑶草乃向斋房生。譬则饮酒不求醉，政自与物无亏成。

　　赠篆刻朱生盛

　　子刻印如刻秋涛，转折变化手纵操。螭扁神凝李斯篆，肯綮妙悟庖丁刀。汉章旧制蟠龟钮，魏武新书閟虎韬。太史周南纵留滞，剑文仍欲洗金膏。

　　排律

　　送达兼善秘书

　　木天高拱夜何其？翠被初寒更漏迟。上帝録书藏紫禁，贵神然火出青藜。悬知策府稽诹处，预想虞廷献纳时。厚报亟盈荼荠颂，湛恩心写蓼萧诗。岂徒述作矜雄豓？政以都人启蔽亏。国典每濡双赐笔，宠光长发万年枝。从容宝鼎开金镜，缥缈祥烟度玉墀。儒术致君还有道，皇明鉴物本无私。庙谟已发群生秘，岩穴宁令一士遗？歌咏太平还有日，腐儒头白在茅茨。

　　送吴平章

　　圣君图治思黄发，国老除书下紫宸。身喜围腰虹玉重，眼明补衮色丝匀。乞言应笑桓荣陋，济美谁如郑武频？阿阁近天鸣采鳯，恩波泽物到枯鳞。锡书每启金华秘，赐馔时分玉食珍。出处岂惟关世运？旬宣何以布皇仁？门人莫惜狂论事，驭吏何妨醉吐茵。岂但勲名夸众口？太常旗上是三辰。

　　送林照磨之越

　　朱甍翼翼小蓬莱，秋水芙蓉次第开。真宰不遗生物意，参谋须藉出群材。风生幕府文书静，月转城楼画角催。喝道莫惊刘宠庙，赋诗还上越王台。鉴湖水涨陂间稻，禹穴云荒石上苔。土有茶芽方入贡，陵无麦飰孰兴哀？齐民恳恻知何已？此日登临亦快哉。日脚萧韶天姥下，潮头旗鼓孝娥来。神人驩喜樯风顺，溪上千颿往复回。

　　盛氏野秀堂

　　野秀堂前湖水緑，绕湖千嶂列檐阿。岸花隔浦飞红雨，林木含风拥翠波。酒醒忽持如意舞，诗成或击唾壶歌。絶怜吹絮翻金鲫，更爱将雏睡白鹅。邻艇缷颿绳擉布，田扉邀饮町畦过。栽兰九畹秋纫佩，织锦全机夜度梭。去国娉婷谁共载？逃虚放旷自同科。橘中尽有商岩乐，奈尔春愁鬓影何！

　　顾氏緑阴亭

　　顾家亭子緑阴阴，杨柳菰蒲岸岸深。鹭下积陂明霁雪，莺啼藂薄度镕金。凉云覆地苔粘屐，疏雨沾衣露满襟。境旷始知清昼寂，舟行忽见白沤沈。锦香承宇花如雾，星采当阶月在林。荷镢课童栽药物，开窗傍水候跫音。湛痴元自能谈易，稽鍜何妨善鼓琴。况是松醪酿初熟，公余莫厌客同斟。

　　周左丞玉雪坡

　　玉雪坡前一色云，更无纯白斗氤氲。春回土脉孤亭在，山掩人家半路分。铁石峥嵘推宗相，江湖冷落念番君。调羹佳实花时见，歕笛清风海内闻。墨积砚坳留鳯咮，香飘池上点鹅群。商盘久向坑灰冷，秦篆何曾野火焚？已翼庙谟跻丙魏，兼闻户履有河汾。腐儒独愧身如腊，已老何殊辟蠧芸？

　　俞石涧读易处

　　先生注易隐南城，激石松风答涧声。式玉式金王度在，一寒一暑岁功成。要参未画须心悟，洞彻群疑贵理明。蔀屋见星元是昼，寰瀛捩柁可无程。义精讵忍辞扪舌？乐大何妨枕曲肱。雨露每滋庭草緑，云霞不碍晓山横。成林讵舍千章木？求友难忘百啭莺。岁月推迁陈迹在，启蒙长忆酒同倾。至正二十四年甲辰夏四月十七日，遂昌郑元佑谨题。

　　渡江

　　突起金鳌玉作围，天于设险出神机。众流不息朝宗意，元气长浮落日辉。云叶暗吹神女佩，浪花应湿定僧衣。鱼龙不碍中流舞，鸿鴈能忘北首归？桃叶翠颦杨子渡，麦苗青茁蒜山矶。不因慷慨投鞭众，自是艰危击节稀。总会华夷民阜杂，分征玉帛使舟飞。射蛟人去空英杰，化鹤仙来叹是非。西日柁楼仍浩浩，南冠鬓发故依依。书生闭户堪终老，跋涉何劳与命违。

　　书画舫小集，分韵得春字

　　雪舫夜寒虹贯日，溪亭腊尽柳含春。将军结发开全武，隐者逃名愧子真。醉里都忘诗格峻，灯前但爱酒杯频。芼羮青点沿墙荠，斫鲙冰飞出网鳞。稽古尚能窥草圣，送穷端欲致钱神。周南老去文章在，同谷歌终手脚踆。擉鳖归来还自笑，闻鸡起舞意谁嗔？盍簪岂料有今夕？明日桃源又问津。

　　橘隐，为秦文仲赋

　　橘熟曾登隐者堂，傲霜林薄斓青黄。花时吐蕊珠成斛，丛晚抽条緑閟房。千树君封培植大，慈闱母老孝思长。疗疴欲得苏家井，受命难迁屈子乡。自以辟人甘濩落，谁令登俎荐芬芳？苞缄万里深随贡，御宴群臣手擘尝。霜落洞庭天窅窅，根盘林屋野苍苍。斋庐并海诗吟处，雾雨氤氲着纸香。

　　寄杨彦远隐君

　　子云家在让王村，昆弟三人行最尊。胜槩不烦多屋宇，醉乡元自有乾坤。蒙天锡福身长徤，与物为春道自存。璊玉坠枝桃结子，翠幢罗盖竹生孙。按歌亲制萦云曲，教舞长开待月轩。艺足稻田青雨泼，睡浓嶶帐锦香温。不于野隐惭雌伏，政以朝趋怯骏奔。比迹梁鸿脱尘网，追踪巢父洗心源。佛香梵夹还投老，取次毗邪不二门。

　　挽牟县尹

　　谁继清忠最老成？韦庵头白气峥嵘。平生学术尊刘向，少日声名盖贾生。制锦老为溪上邑，横金晚致幙中评。高怀直欲吞余子，爽气何堪发九京？絮酒益兴霜露感，书题重积死生情。羊昙恸哭青山路，宿草萋萋夕照明。

　　送铦仲刚游金陵

　　铦衲来从日本东，说法亲曾授老龙。珠树摘花抽藻思，金膏潴水淬神锋。玄机不发空中镝，信器应传雨里舂。暂玩一轮吴渚月，便依千尺定林松。江光宛似玻瓈合，山色依然翠黛重。寒水但余鸥泛泛，荒台无复鳯雝雝。霜凋锦树存孤柏，海涌青瑶见独峰。未识笑翁空比拟，城楼月上忽闻钟。  
　 
卷六

　　五言絶诗

　　石湖十二咏，石湖

　　沧波渺千顷，何处觅鸱夷？同姓千年后，流芳着断碑。

　　新郭

　　阖庐创城郭，俄徙傍湖山。酒斾千家室，今犹作市寰。

　　拜郊台

　　吴子筑圜丘，祀帝存壝址。鲁亦取圣讥，大禘同失礼。

　　行春桥

　　醉拥捧心过，韶华艶绮罗。至今湖觜上，彩霓卧沧波。

　　越来溪

　　始由尝胆凿，战槛逐波通。今日凭谁占？渔家一笛风。

　　观音岩

　　碧潭通海眼，崖设大士座。宛如访天台，石梁飞度过。

　　治平寺

　　云坞藴招提，开窗面湖渚。时发钟磬音，惊散沙鸥侣。

　　茶磨峤

　　孤屿突苍翠，波环欝盘盘。谁嗜先春味？当来制鳯圑。

　　楞伽塔

　　危峰耸浮屠，七级雕阑曲。影落湖波心，鱼龙骇常伏。

　　越公井

　　隋将移城时，凿供万夫饮。清泠寻丈余，倒浸青天影。

　　御书亭

　　敕赐宋名臣，穹碑载奎画。至今孤亭中，虹光照山白。

　　紫嶶村

　　公退紫薇省，宅种紫薇花。千树临山麓，秋来粲晓霞。

　　懐王敏德长者

　　清风起乔木，虞麓浣花庄。老我成长望，平安字数行。

　　怀亡友岳汉阳

　　白璧埋黄壌，清风忆锦袍。何当絮酒酹？斜日下林皋。

　　寄张景昭二首，其一

　　旧宅桃花坞，流波映草堂。睽离将二月，听雨在方床。

　　其二

　　梧竹荫萧斋，苔花緑上阶。可堪春欲去，捉笔遣吟怀。

　　朱泽民山水

　　吹箫江浦秋，舟荡碧云幽。拟遡岩松下，诗盟订白鸥。

　　永定空衲者送茶

　　尘虑困春华，蒙分糓雨芽。醍醐滋舌本，清气溢诗家。

　　岳生画竹

　　修篁含雨余，枝拂清风起。扫破碧玲珑，高堂净如洗。

　　陈正孚画

　　冯岭少微星，群峰列帝青。太丘亲貎得，岩壑想尝经。

　　高彦敬画

　　千迭砚坳云，岩崖杳莫分。图余清兴在，又为客书裙。

　　过九里寺

　　湖边法喜楼，千顷冷涵秋。吟遶维摩室，风生杜若洲。

　　李遵道新竹

　　逗土细行鞭，苔茵暖透穿。生生无限意，都属蓟丘仙。

　　陈抟像

　　十年营一睡，醒起欲安民。忽覩金乌彩，还山遂老臣。

　　云林小景

　　云起野桥西，层峰翠隔溪。欲寻清閟阁，古木压檐低。

　　王元章梅

　　明月西湖上，清光儗旧时。东风露消息，香雪满南枝。

　　子昂兰

　　孤臣万古愁，湘渚水东流。江芷汀蓠满，空令泣楚囚。

　　子固水仙

　　仙姿艳玉肌，轻拂五铢衣。罗袜凌波去，香尘蹙步飞。

　　柯敬仲竹

　　覊栖江梅姿，飞墨鬓如丝。天远鸾留影，篔筜雨后枝。

　　子庭古木

　　巨材千稔资，特立僵挺挺。东风吹不回，雪崖冰壑冷。

　　明雪窗兰

　　结跏向双峨，濡毫成九畹。袭佩芳馨多，怀人江浦远。

　　忆杭

　　湖山今古姸丽，寝园此际荒凉。春晚花开花落，故交谁在谁亡？

　　渊明像

　　弃官亟返柴桑，家资日付壶觞。莫道先生长醉，义熈年号不忘。

　　题画二首，其一

　　六椽僦居避世，一瓢澹饮怡情。短褐少陵已往，小冠子夏复生。

　　其二

　　雪喷满溪泉溜，云屯匝地松阴。隔岸芙蓉千迭，助我吟诗抚琴。

　　七言絶诗

　　怀徐士弘

　　钱唐湖上筱骖逰，一榻长为孺子留。头白无成两漂泊，输君天地一沙鸥。

　　怀张天民

　　金坛郭里扫尘斋，移向宜兴傍古槐。孙子读书儿致养，更无尘杂到苔阶。

　　张贞居神光楼看雨三首，其一

　　东风吹雨弄新晴，仙子楼居吹玉笙。不是春阴在帘幙，已应颠倒落红英。

　　其二

　　蒙蒙灵雨向东来，曙色轩窗面面开。为爱条风吹润緑，莫教人迹印苍苔。

　　其三

　　碧云千仭紫阳山，都在东风化雨间。细与阳春同霡霂，岸花汀柳亦斑斑。

　　赠制笔温生二首，并引

　　今春予入杭，贞居张尊师方建神光楼葛井西。师与予知旧，因留宿楼上，对酒聫句。予尚左，不善书，而师之书知名天下。予句出捷甚，师捉笔便书，然屡索輙叱其弟子，谓笔不佳。最后出一枝，上标温国宝姓名，师乃喜曰：是固揭学士所赏识。予虽不善书，见师用笔书不已，因取傍赫号小纸试之，诚善笔也。既还，吴国宝之子持行卷来，首列掲公所品题，而尊师独缺然。夫掲公寓师，楼居四月余。子得公品藻而遗尊师，可谓获连城而失照乘矣。行且入杭，求师言以为重，因诗送之。

　　其一

　　神光楼上春聫句，醉里纵横笔屡挥。归到吴中见蒙子，斯文征艺有神机。

　　其二

　　温生有子能传业，郑老无书可寄君。他日制成壸领记，尚凭毛颕话殷懃。

　　病中寄王叔明

　　跌宕王郎天马驹，胸蟠百箧外家书。雨窗卧病三十日，裹饭何曽见子舆？

　　陶靖节像

　　袖里惭无博浪槌，酒醒空赋稚桑诗。悲凉一曲山阳笛，满眼山河是义熈。

　　谢太傅像

　　秦兵百万压东南，宗社安危已独担。却置捷书棋局底，诸君犹认罪清谭。

　　病中寄光孝禅翁

　　我病在床身欲飞，棋锋何日赌神机？想应近日翻经后，只有青山到竹扉。

　　寄金山普纳

　　金鳌背玉欎蓝天，长有神龙卫法筵。午夜江声推月上，浪花如雪寺门前。

　　题画六首，其一

　　舒啸风林云满溪，白驹空谷草萋萋。相逢不作苏门听，应有长松鹤未栖。

　　其二

　　濯足清溪水已寒，青山犹有此衣冠。黄尘三尺乌靴底，谁与归来把钓竿？

　　其三

　　水缭山回深复深，白云茒屋住溪阴。溪南十畆堪耕种，何必囊中季子金？

　　其四

　　桂树连蜷山石幽，萧然冠屦白云秋。只愁畏垒无尸祝，不愧长年为尔留。

　　其五

　　桃花源上蝶飞飞，误却渔郎苦欲归。云白山青一回首，落红如雨点春衣。

　　其六

　　仙人楼观隔层霞，隐者烟萝便作家。万壑千岩何处是？停桡试问碧桃花。

　　肥、瘦二马，其一

　　狮子花骄蹴暖风，满臕如瓠气如虹。年来恣饱天闲粟，朔漠当收血战功。

　　其二

　　百战纔余骨与毛，枯株倚着费抓搔。何人终惠还刍秣？拂拭风鬉气尚豪。

　　丛竹图

　　赋诗何处极幽探？多在青山海岳庵。一片緑云尘迹断，万竿烟雨大江南。

　　逰鱼图

　　泼剌春波藻荇深，方池容得五湖心。砚坳更有神龙在，难邈商岩旱岁霖。

　　题文山佩刀帖

　　径露刀金柄属谁？空闻断指血淋漓。杜鹃啼暗江南月，臣甫年年泪雨垂。

　　子昂临东坡竹

　　戏墨王孙似子瞻，鸡栖石上着毵毵。汴京回首西风急，流落江南共海南。

　　东坡笠屐图

　　得嗔如屋谤如山，且看蛮烟瘴雨间。白月遭蟇蚀不尽，清光依旧满人寰。

　　伏生授经图

　　老无牙齿语音讹，断简残编缺字多。不頼闺中贤弱息，帝王典则竟消磨。

　　苏武牧羊图

　　飞鸿歴歴度天山，何处孤云是汉关？不滴望思台下血，君王犹及见生还。

　　岳王庙

　　复得中原后杀身，将军未必恨奸秦。甘将三百年宗社，君相偷安塟塞尘。

　　武侯像

　　鱼水君臣百世师，风云鱼鸟识旌旗。三分天下何经意？恨未中原复本支。

　　读碑图

　　摩挲汉鼎朶馋颐，臣道为忠孝可移。枉使南来五千里，越江漫读孝娥碑。

　　月夜怀十五友，并引，赵宛丘

　　庚寅中秋夜，月色如昼，而贫居溪渚。因念晋人云：感念存没，心焉如割。遂用东坡明月明年何处看诗平韵，赋诗怀友云。

　　剡剡台躔映五云，通明殿上玉宸君。今宵赏月延秋桂，满袖天香不见分。

　　张贞居

　　月华浮海緑烟收，曾照神光湖上楼。惆怅尘生白玉麈，诗盟从此负闲鸥。

　　李云中

　　屋角冰盘拥烂银，清光千里不疏亲。弃官归去轻如叶，应念沧江有钓纶。

　　倪云林

　　览古楼高桂影寒，飞觞不厌接清欢。天香落尽黄金粟，软语何由接夜阑？

　　张文德

　　每念道人张一无，京尘填眼髑髅枯。师资贼害无人理，负子清光白玉壶。

　　刘张掖

　　汳水秋风吹鴈声，一时分省有更生。登高吊古中秋近，盖有危言答圣明。

　　泰白野

　　天章阁下月孤明，仍是中秋此夜情。便到蓬莱宫里住，谢安应便念苍生。

　　草堂、宾王

　　芝云如盖拥冰盘，携得王珣午夜看。山色湖光秋十里，诗成应更刻琅玕。

　　陈敬初兄弟

　　阖闾城里寄闲身，四壁秋蛩语近人。何异京华旧时月？清光且照白头亲。

　　黄金华

　　月上溪头树影长，婆娑老子据胡床。九天风露归来后，桑落园林酒正香。

　　王季野、钱伯行

　　飞云楼上月华明，几度中秋在帝京？却有钱郎挥翰手，倚阑横笛最含情。

　　张京兆

　　南来看月异常年，身在仙岩溪水边。名简帝心归想近，清歌莫惜杖头钱。

　　送张贡士

　　睢阳世绪邈如云，君独胸蟠锦绣文。莫为书裙散香墨，好摅三策表奇勲。

　　送处州杜同知三首，其一

　　见说吾家光禄坟，长松万个入青云。子孙为庶杭头住，应立车尘候使君。

　　其二

　　含辉天上少微星，曾照苍苍古括城。山水高深民俗险，不忘辛苦事岩耕。

　　其三

　　谁如别驾杜侯贤？纯吏心肠鐡石坚。山坂高低时雨足，郡斋篝火看畬田。

　　赠丽水治农少府二首，其一

　　一寸山坳一寸田，高低岩溜接山泉。论升起税斤称糓，此是山城大有年。

　　其二

　　牛羊日夕下山时，出穴耽耽虎正饥。不是仁侯护羸畜，麒麟折角獍枭肥。

　　寄颜元卿院判二首，其一

　　戸外梅花落峭寒，窗前银烛翦更阑。贾生只为忧明主，华髪萧萧镜里看。

　　其二

　　年华汨汨可相饶，鱼跃春冰逆上潮。畎畆怀君不忘处，汲生难远武皇朝。

　　寄王可矩宗伯二首，其一

　　江上羊裘把钓翁，一竿烟雨致时雍。客星祠下山千尺，不在云台彩画中。

　　其二

　　昔年簮笔上瀛洲，万里青云映黑头。相业要知霜后栢，烝徒有楫济川舟。

　　寄沈存斋

　　终惠长歌瘦马行，杜陵头白泪纵横。风云满地无春草，顷刻难忘向主鸣。

　　寄倪云林

　　经鉏斋外月娟娟，尝照梅花纸帐眠。回首三年几圆缺？尘埃堆垜白云篇。

　　刘功父汉川亭

　　玉峰深隐汉川君，安稳书巢卧白云。天禄校书儿軰在，青山留为客书裙。

　　虞学士小像，为其侄孙堪题二首，其一

　　光岳英灵盖世雄，九天象纬贯心胸。六经文字关时运，韩柳孙丁又及公。

　　其二

　　紫芝眉宇鳯麟姿，自是文章百世师。何必凌烟画冠剑？云仍翼翼奉烝祠。

　　郭天锡云山

　　飞墨来从海岳庵，春风吹雨满江南。青山肯被云遮尽，时耸尖奇一两簮。

　　朱泽民山水

　　楼观参差山磵坳，渔舟远啸出林梢。白云度尽千峰碧，鬻石幽人始定交。

　　次泰监司提兵东广，留别吴中诸友韵二首，其一

　　万里南征瘴岭过，夜闻何处竹枝歌？貂蝉原自兠鍪出，盍斩鲸鲵靖海波？

　　其二

　　白髪萧萧尚草元，故人江海慰衰年。功成竚俟归来日，只在城南尺五天。

　　寄宇文国相

　　精思亭上李文饶，且袖经纶镇海潮。相业从容龙尾道，唐家复数中兴朝。

　　寄贡泰甫授经二首，其一

　　姑苏台下雨声寒，舍馆青灯语夜闲。父子日为师友处，遗经不厌静中看。

　　其二

　　风风雨雨百花洲，何日春晴一醉逰？满日青山吟藉草，鸱夷未许独扁舟。

　　送陈玄礼之杭二首，其一

　　钱唐湖上鴈声秋，凉入明公紫绮裘。庾信清贫何逊老，登临难写古人愁。

　　其二

　　青山遶郭候潮过，今古兴怀意绪多。到夜令人尚无寐，弯弯月子竹枝歌。

　　送何举人北上二首，其一

　　练川文学旧从游，户屦儒生学最优。北上神京当六月，凉风桂子已含秋。

　　其二

　　闻说京师喜气多，万家齐唱董逃歌。坞金何日寛民赋？海宇频频望泰和。

　　送僧还开先

　　庐山面目翠千层，飞屩孤禅不压登。絶顶倚云无脚力，潭珠三伏洒寒冰。

　　赠曹相士

　　魏武子孙谁尚贤？相人唐举得真传。王侯蝼蚁知同尽，留取双瞳鉴碧天。

　　陆仲明居笠泽，以卜养亲，裕如也，诗以赠之二首，其一

　　韩墅桥边陆抗家，灼龟灵应足生涯。行人握粟遥相顾，虔奉慈亲度岁华。

　　其二

　　事亲能孝祗天知，母子团圞不皱眉。卖卜得钱勤孝养，菜羮香里及时炊。

　　顾定之竹二首，其一

　　虎头孙子顾参军，八法纵衡写墨君。龙伯由来宝湖石，鳯毛何事刷春云？

　　其二

　　石屋老人画竹石，后之学者森如织。河源一分百派殊，天下纷纷竟谁识？

　　王元章梅

　　孤山无复看梅花，寂寞咸平处士家。留得王髯醉时笔，岁寒仍旧发枯槎。

　　虞胜伯画雨竹

　　渭川烟雨緑漪漪，公子飞云出砚池。万个青琅秋一抹，高梢特耸鳯凰枝。

　　馆娃宫图

　　复殿回廊遶翠岑，鸳鸯娇拥画屏金。谩夸歌舞留君醉，千古人犹怨捧心。

　　揩痒马图

　　啄疮乌去未斜阳，雨足春堤草正长。摩擦树根休技痒，明朝要尔战沙场。  
　 
 
 
卷七

　　铭

　　吴县儒学门铭，并序

　　天下郡县学，莫盛于宋，然其始，则亦繇于中吴。盖范文正公以宅建学，延安定胡先生为之师，文教之事自此兴焉。若吴县学，按李宗谔图经云：文宣王庙在县廨东南，今三皇庙，故县治也。绍定初，永嘉赵善瀚始建学于郡城西南之宾兴坊，去姑苏驿不百步。其废置迁易，槩可考矣。宋以杭为行都，中吴乃三辅近地，县学宜大于邻邑，然负城西隅，于地势盖甚迫窄。更宋迄今，累加完缉，记刻具在。至正十九年，郡守海陵周仁、县尹丹阳张经皆以兴学为己任，覩学之外门日就废坏，乃始瑑石为莛与楹。上象日月，坚致耸陗，翼以垣墙，瑰丽宏敞，称其为子男学宫之门。摄学事昆山卢熊及学之人士，咸谓县之有学久矣，未有以石为门者，非二侯致力兴学不及是也。遂为之铭曰：

　　吴邑有学，由宋始完。宋社既墟，学宫则存。维学有门，聿严启闭。因陋就简，盖已歴世。郡守周侯，近古遗爱。张令佐侯，民所共戴。瑑石莛楹，新作学门。石质如玉，孚尹润温。未易蠧朽，石坚斯久。何莫繇是？以启其蔀。勒铭于兹，岂特诋言？来游来歌，永矢弗谖。

　　世寿堂铭，并序

　　古之君天下者，敛福于其己，以敷锡于天下之人。故人有乐生之心，无叹息愁恨之苦，有寿考之征，无夭阏折伤之萌。武王访道箕子，大经大法毕陈之矣，而终之以五福。盖以为人君貎言视听，举合乎天，至于思而睿作圣，则又无所不脗合焉。人君与天一致而无二，则敛福于己者，岂私其躬而已哉？刑赏威柄，惟天是循，子养万民，惟天是法。举熈熈然，游于太和元气之中，甘露之所霡霂、祥风之所披拂，则其享遐龄、跻寿域。断非厚诬斯世也，气错而薄，世浇而漓。夫以孔子之圣，而不获敛福以锡民；颜子之贤，而不获享有寿考。此其扶舆而磅礴者，或清或浊，或美或恶，有不可得而窥度也。世虽偷甚，而王泽犹未竭，民犹有享寿祺者，然益罕矣。故视曩时耆旧有传、耆英有会、九老有图，盖如鳯凰、麒麟不可复见也已。况自兵兴以来，锋镝之下、刼烧之余，荆榛骨骸，渺莽萧瑟，亘数千里无复人烟。兵祸之惨，未有甚于今日。其幸存而窃活者，沟壑是忧，又何知寿考康寜之意乎？而金坛张德常，乃于吴中所寓之室，扁曰世寿，以奉其父天民先生居之。先生今年八十岁，耳聦目明，气神滋王。其大父爱山先生，年七十五岁而终。其曾大父定轩先生，于书无不读，于学无不讲。宋季赵信公最知人，将起先生以共事，先生知事不可为，力谢絶之，日与漫塘刘先生、实斋王先生优游以终老。其卒也，年九十有三。伯父叔刚先生，年七十有八。至其两老姑，今皆年望九十，起居无恙。世言寿有种，岂信然欤！夫承平之日，世享寿龄，固足以夸艳。今天下汹汹，而德常以才干在吴县，由丞升尹，人称其贤，既能养其父以孝闻，又能推其上世耆年夙学，以表章暴白之，抑亦何修何为，而能若是耶？岂昔之人，当锡福之盛，深培厚植不少，槩见于世故，其世寿若此其未已耶？德常今则施之于用，而其厚德之积，则又在德常也。遂昌郑元佑，辱交于父子四十年矣，乃为铭其堂。铭曰：

　　金坛之山，实系地肺。山明川媚，聿锺人瑞。卓哉定轩，道隆康济。敛英弗施，当宋之季。身跻上寿，名高一世。有子有孙，俱享遐龄。夫何所闻？惟其德馨。德馨苾芬，三寿作朋。永言世寿，以堂以构。寿若有种，善培滋茂。良耜泽泽，斯种斯获。我铭于栎，有秋无斁。

　　石子砚铭

　　石有子，孰孕形？卵斯石，石有灵。砚之千，其龄胤。将文锋，世发硎。

　　周尹堂砚铭

　　予无以润一邑，邑或蒙润，在兹砚坳。是砚实予金石交，其或是之。民不被其泽，予视砚愧且外胶，又何以解人之嘲？

　　箴

　　进道斋箴，并引

　　吴人赵子奇，名其斋居曰进道。盖取诸老氏之言曰：谁有栱壁以先驷马？不如坐进此道。夫老之谓道，不能无愤悱矫激之偏，亦乌知吾儒中庸大道之全哉？故是斋，用言以箴。

　　天命之性，率性之道。两间人物，悉具奥妙。纲常伦理，是道可求。不违戒惧，谨独用修。斯道甚大，尤至精密。屋漏有愧，于道则斁。苟欲进之，其少懈斯。勿流异端，毋或他岐。进进不已，始终敬慎。坦然由之，实可贤圣。

　　近思斋箴，为高昌偰公远作

　　繄人有心，孰能无思？思而惟一，睿圣可期。圣徒示训，在思之近。譬则升阶，敛步而进。级尽一级，学博理穷。笃志切问，仁在其中。亲亲遂及，仁民方至。爱物由渐。以循格言，用疏畀尔。箴规灵府，敬而听之。

　　赞

　　韦皋铜像赞，并序

　　按韦皋自为陇川留后，当朱泚之乱，德宗出幸奉天，盗贼满天下。而皋能于此时竭忠狥节，斩泚贼奴并贼叛将，事闻于朝，至建奉义军节度，以旌宠皋。贼平，德宗还宫阙，召为金吾卫大将军。已而，出为西川节度使。时吐蕃与南诏不时入寇，而皋能用间出奇，南诏复臣，吐蕃失援，西南之民遂获苏息。德宗累其功，加检校司徒、兼中书令，封南康郡王。蜀人德之，至范铜为皋像。故老相传：大家铸皋像，至与皋身等。中人之家，又次之，虽贫下小家，亦铸铜为小像，长仅二三寸许。岁时祭拜，如神明焉。唐亡，皋大像莫之见，其小像散落民间者，至用为镇纸，不忍致毁。夫皋一介书生，其功焕烈耀竹帛，而其小像，流传海宇者何止千百！人一是称之唐韦皋像也。夫唐有天下三百有余年，其臣如皋者固不少，然皋像独传于世，以见皋恩德在蜀，蜀之人思皋不忘。新、旧唐书乃以刘辟尝事皋，竟列辟与皋同传，辟反于皋殁后，史臣宜置辟于反臣传。昔老聃与韩非同传，人犹谓静躁不同，刑德斯滥。况辟反叛，与皋同传，岂理也哉？于是，作皋范铜小像赞。赞曰：

　　猗皋之生，本自寒素。及其树立，为唐哲辅。南诏复臣，吐蕃却顾。威振殊埃，天声诞布。微皋功名，坤维几舍。蜀人思皋，祖也父也。无小无大，像皋于冶。以尸以祝，锡之寿嘏。唐社已灰，皋像独存。世无董狐，孰昭蒙昏？于千万年，我舌弗扪。

　　张吴令像赞，并序

　　曩予客荆溪，主岳君仲远家。仲远中表多婣戚，若王君仲德，其一也。仲德以宋阀阅居州市，时延金坛张天民先生，训饬其子弟。居久之，先生德孚其身，行孚其人，凡溪大家无不敬慕之者。于是，买田筑室，请先生挈家荆溪之上。今吴县尹德常，则先生冡子也。德常日侍其亲，内而家庭，外而朋旧，人人得其驩心。暇辍读书讲学，德业滋进。于是，德常充然为荆溪之逸民。夫向淮甸兵兴，而荆溪遂为戎首，向所谓田园室庐，尽为瓦砾。德常遂奉先生辟地来吴，以才名著闻，起家吴县丞，由丞升尹。县遭亢旱焚刼，而德常能涵煦以仁恩，自非才美兼具，其能若是乎？仆与德常有世契，见其松石小像而喜之，为题于其上云。

　　锺英金坛，蜚声荆溪。以孝以友，身修家齐。辟地来吴，起家佐邑。升之制锦，蔼乎仁术。峨冠野服，松石之间。逍遥天游，良常之山。猗欤 先生，有此令子。尔公尔侯，必复其始。

　　俞仲温像赞二首，其一

　　能读父书而不迂，能尽子职而家腴。人知石涧翁易学二首之粹，而不知其令子之非拘儒也。幅巾深衣，有粹其容。敬以持身，所谓以道始终者乎？

　　其二

　　子之先君子，学易究源委。从衡变化间，悉其终与始。子克绍其家，以敞其生涯。甘膬之养，温清之室，冬之夜，夏之日。是谓能孝，而有关乎世教者也。晚更事变，归休田庐。有孙牵裾，有子读书。优游乎石涧之书隐，庶几乎俯仰无愧者欤？

　　孙高士像赞，并引

　　国家以清静玄黙扶翊政教，故道家流有所谓正一也、全真也。云间孙高士明叔者，隐于其里九峰三泖之间，读书绩学，筑草堂三间，日偃息其中。故虽甚贫，用前人苦志笃学，名其斋曰映雪。手钞书数百篇，皆小楷齐截。然有以为无所用于世，视田野閴寂，若将终其身。于是，全真教主关真人号之曰清隐处士。夫隐，古之人初不择于清与浊，故屠沽负贩可谓之浊矣，然隐焉曾不异于考盘之士、钥舞之人。善乎介子推之言曰：身将隐焉，用文之，是求显也。故隐者不以文自章，其来久矣。今高士曰清隐，岂外乎浊哉？安知九峰三泖之间，田翁野老，朴茂纯质，于清浊奚择焉？遂昌山尚左老为题像曰：

　　自吴大帝王江东，云仍如雾，莫悉其初终猗欤！明叔父屏隐乎葭菼之浦、鲛龙之宫，而其志则犹在乎映雪夜读，将万卷罗络乎心胸。是诚其像耶？有相斯长矣。非其像耶？何其逼真？而飘飘乎烟水之上矣。譬之郢鼻之斵，槩难乎召匠矣。

　　兰渚生像赞，并引

　　生而负伟异之才、杰特之器，必不肯龌龊为辕下驹，老死而已。人世间，固有所不屑为。于是，欲乘云御风，视蝇蛆嗡亿万起灭，何足道哉？乃遂弃俗，欲与古仙神人积精练气，以至于长生。然既曰仙矣，惟恐人知之也，炼之冥冥之中，修之扰扰之内。顾吾身才器，虽未能与天地久长，然天君期复一念万年，湛寂真明，百神听命。凡所谓龙虎铅汞，以成金匮而不坏者，岂区区金石之谓哉？兰渚生妙悟此理，而进此道者也。有为之画其像，遂昌山尚左老人郑某赞之曰：

　　兰生于渚，人孰兰予？予惟生如湘累，匪兰不取。既纫之以为佩，复缉之以为宇。累以忠自沈，生方以不死自神。逮将系万古，而一成纯。是之谓兰渚生，庶几乎其真者耶？

　　题

　　题瑞竹堂记

　　秘书郎白野达公兼善父，守越有治政。其丧母夫人于越也，越之人乞留葬于越。至正七年春，服阕，天子以礼部尚书召公北上，道吴。遂昌郑元佑送公西出阊门外，即驿亭坐语，虽匆遽，然犹握手论文。首言在越时，尝为越僧永师者作瑞竹堂记。公自喜是篇诵，琅琅可识也，然恨未得见其缮写本。已而，师来驿亭别公，去意恋恋不忍舍，乃知其不惮远，由越送公入吴。永，佛者也，岂有所外慕，乃依依于公哉？于以验越人爱公之深，非苟然也。明日，师携卷过予，得所谓瑞竹堂记读之，信乎属词工而构思密也。夫竹之为瑞，岂足以发公之藻思、顾犹若此其精密？矧朝廷之上，麟、鳯、龟、龙诸福之物待公纪咏论赞，耸皇家盛德如三代之隆，此固迂儒所属望也，而非溢美于公云。

　　题诸体帖

　　六书垂世于三才，万物之理无乎不具。然而取义至精多藴奥，后之王者世守之，又惧其传之久而乱之也，于是，命有司岁一出，考察其文之异者而同之。周衰而列国异政，锺鼎铭款有不出于六书者，纷纷藉藉，然犹不至大失其真也。今观此诸体篆几于戏矣。是皆古制不存，人自为学，其失可胜言哉？可胜言哉？

　　题雪拥蓝关图

　　按唐书：昌黎韩公从裴丞相平蔡还朝，擢刑部侍郎。元和十一年正月，宪宗以鳯翔法门寺塔藏释迦佛指一节，敕中使杜英奇香花迎之，入光顺门，留大内三日，仍送还寺。时王公贵人，下及士庶，无不倾动，布施供养，填塞道路。公于是上疏极谏，宪宗大怒，遂贬公潮州刺史。行至峣关遇雪，而其侄湘解后途次，用赋七言律一诗，世所传诵，谓其诗义而有礼。夫士生于世，出处两涂而已。吾非匏瓜，无系而不食，故必出而事君。然而出也，亦必审其时之如何。使时不可出，固当俭德辟难，时而可出，而犹低徊隐约。以独善其身，则又君子之所不予也。唐更天宝以后积衰乱，以至宪宗，乃始屈己从谏。群贤在朝，逆贼就翦，勃然而兴。公于斯时，倡文、武、周、孔之道，以事其君，遇事不谏，则上负天子，下负所学。故虽暂斥一时，千载之下，学者仰之如泰山北斗，何则？由其出处惟道，是从无可贬议者也。世之君子观此图画，慕公斥逐于宪宗之朝，是君有可引于道之资，公之谏非肆意而言也。又当观公平日所以持身守官者，皆尽其道，而后可以谏其君也。不然，则是朝不坐、燕不与，始可全身远害而已耳。不知出处，而曰安荣而无祸，则又皆公之罪人也。

　　题楚州尼真如十三宝记

　　先儒谓天以形体言，干以性情言，帝以主宰言，盖皆以理言之也。然所谓帝，有非视听所及见闻，岂以紫金为阙、玉清为宫，红云一朶之中，冕旒衮裳，百亿侍真，森罗拥卫，以掌冥权，祸淫福善，以主宰于亿万千刼之溟涬寥廓，其可也哉！唐宝应元年□巳月，楚州尼真如恍惚升天，得见上帝，赐以宝玉十三枚。云中国有灾，以此镇之，群臣表贺。至今楚州宝应县勒之金石者，有所谓元黄天符并糓璧，有所谓如意珠，有所谓琅玕二珠，有所谓玉印，有所谓雷公石斧，有所谓玉鸡，有所谓王母二环，有所谓红靺鞨，有所谓玉玦，有所谓皇后采桑勾，凡十有三。宝应为西汉平安县，宝从天降于兹也，故朝廷为之改元，时上元三年夏四月也。真如见五色云中有人接尼登天，见神人若天帝，与以上所言十三宝，使携以下人间，厌镇兵戈腥秽之气。使其所宝诚足以镇御世难，则玄宗宜享高寿，不应遽崩，而肃宗亦继之以物故。于时禄山首叛构兵，史思明连祸尤惨，使其无有，则不应改元、改县以纪瑞也。然唐自玄宗尊崇老君为其始祖，每诏下郡国，輙言老君降，又言得老君真符，其事抑亦可怪矣！宋范蜀公作唐鉴，不直斥其妄，而但归罪于肃宗。儒者据经义以为言，扶植世教，意于子不语怪。司马公作通鉴，欲世之人取鉴于理乱兴坏。故真如得宝，亦皆备书，其旨微矣。今平江路总管周侯信夫，宝应人，尝得宝图石刻，恐后泯灭，奉藏县之崇真观，开山道士曹君执善为侯镌之石。侯由淮入吴，徧歴清要，莅官临民，谨愿恪实，吏畏民怀，逮所谓无言不雠之君子也。其于是记，殆亦维桑与梓，必恭敬止之谓欤！

　　题袁通甫诗卷后

　　今集庆昕公向年客南屏，覃思文字，间视明教寂音，不啻方驾过也。故论议诗与文，崭崭少许可，独盛称吴人袁静春先生所为诗。至谓清丽秀润，数十年所无有。某固已惊掉，而昕出先生诗读之，恨不多见，而昕言已足信。及来吴，先生之子泰仲长，与仆相友善，且已集録先生诗若干卷刋行，因尽 读先生诗，而昕之言益信。此卷先生手泽、仲长宝藏者，鲜于君首题，直以杜拾遗、黄太史并言。黄从杜出，其间不可分寸乱，鲜于大手笔，而其言如此，盖自有所见尔。昕公今为天子祠官，言论重当世。某闾巷贱士，不足知先生，故托昕推重先生之意于卷后，而归之仲长云。至顺二年龙集辛未四月己酉，拜手谨书。

　　题石涧书隐记后

　　乡予入吴时，吴中老儒先生尚多存者。潜心于经传，无意于利禄，仰馆授以自给，托笔砚以自怡。峨冠襃衣，非书史不谭，非理义不由，若俞石涧先生盖一人也。先生于书无不读，而尤潜心于易，其为注成书，而先生物故。今几三十年，而先生之子子玉将以易说刋行于世，且建石涧书隐于采莲里，有花卉、竹石、园池、室庐，真称隐者之居焉。尝谓易有消长之道，始予入吴，民负资相雄，无几何时，而消息盈虗若梦中事。顾欲如先生有子有孙，又能世其家而不坠，要非先生劬躬厚积，不能若是也。里人陈君子平为作记，文字齐截可喜，故某书其卷末如此。

　　题两伍阡表后

　　自两淮兵兴，中吴虽麁完，而飞刍转粟，军须百役无晷刻停。平时文物，视他郡麁胜，今则索然矣。况淮东战区，积骸酾血，其人士奔逃流落之余，喘息且未定。而两伍张氏家，其孙天永挺身而来，避地常熟。扣门请见，以礼部员外郎余君廷心甫撰其两伍阡表，视所书，则予故人宛丘赵子期也。读之，乃知其家一门五世，诗礼克绍，由文儒显，筮仕于朝，虽更乱，犹乞言于人以表章其先德。夫以中吴尚完，文物已不逮昔，而天永顾拳拳其世绪，自匪身更百罹不忘其先者，弗能尔也。当赵宛丘后书阡表，迨今十年矣，为至正十五年乙未秋八月丙辰识。

　　题良常草堂卷

　　予尝为德常记草堂矣，复见此卷。诵五峯之词甚竒古，仲穆使君之篆笔力遒劲，泽民若水之画清润，张助教之诗流丽，皆令人敛袵，故为之识。其后，丹丘生柯九思题于王氏之环庆堂。荆溪王仲德，以故宋将家子孙博古嗜学，延致金坛张天民先生于其家。德常，盖先生子。其父子绩学能文，以其道行于荆溪。荆溪之人为其父子买田筑室，居甚充然。设无朋从枉访，仲德必过德常，饮酒赋诗，盖亦极其一时之盛。卷中所谓良常草堂者，德常扁其室，示不忘金坛故居，日接良常之山也。俯仰廿年间，不惟当时朋友大半沦落，而荆溪更世变，鞠为丘墟，瓦砾、荆棘，无复人烟。仲德亦避地去乡土入杭，闻已物故，独德常父子仅存，全其家于中吴。而德常以文学起家，今为吴县尹。予与德常最友善，观画诵诗，感念存殁，为之慨然。

　　题薛真人诔文后

　　玄卿向留吴，笃斯文契谊，数相从。已而，还山中，诗文日已精，行业日已高。且谓余曰：今奉玺书领教事，往杭之佑圣观，子幸一来。岂料玄卿遽没于山中也耶？郑无用出杭仙儒张伯雨为之诔三，读其文而悲之。若玄卿者，方且与古之博大真人游于太微之上，夫岂语言文字所能赞美哉？

　　题复见心清江行卷

　　见心携江西友契诗文一卷入吴中，读之所谓幽然而光、苍然而古者，皆具有焉。近日人情薄至，以诗卷送人，不异土产风物。然可读者盖甚寡，由索之者非具眼，故虽涂写满卷，令人呕恶。见心虽桑门，其于内外学高出人表，宜其所贮皆连城夜光云。

　　跋

　　大戴礼卷后跋

　　汉儒传经虽未必尽纯，而其间多可采者，若大戴礼是已。按汉书儒林传：戴圣字次君，尝为信都太傅，今大戴礼乃题九江太守戴德撰。宋宣和间，山阴傅崧卿盖已病其讹谬，以为世亡汉史，而大戴礼德独传，后人讵知德为信都太傅欤？其为书凡十二卷，总四十篇。隋志亦以为十三卷，而夏小正别为卷。唐志但云十三卷，而无夏小正之别。至傅氏厘析经传，始可读，然今不敢钞入傅氏说，惧紊旧章也。若崇文总目则十卷，而云三十五篇者，无诸本可定也。或谓汉儒得记礼之书凡二百四篇，戴德删之为八十五篇，谓之大戴礼。圣又删德之书为四十九篇，谓之小戴礼。小戴为人，见何武传。此所不论，然大戴礼首题三十九，终八十一，凡四十三篇，中间缺者四篇，重出一篇，其不可复见者则三十八篇，故不能合于八十五篇之数。其缺者既不可复见，抑圣取以为小戴之书欤？其间礼察篇与小戴经解同，曾子大孝篇与祭义同，劝学则荀卿首篇也。哀公问、投壶二篇，尽在小戴书，然其诸篇亦多可采。颕川韩元吉，在淳熈间，得范太史家本校定，盖谓小戴取之以记礼，其文无所删者也。若夫取舍、保傅等篇，虽见于贾谊政事书，然其増益三公、三少之贵任，与夫胎教，古必有其说，否则不应有是也。至于文王官人篇，则与汲冡周书官人解相出入。夫汲冡书出于晋太康中，未审何由相似也？若公符成王祝辞而称陛下，于考古何？居余诸篇，先儒取以为训论者，谓其探索阴阳，穷析物理，推本性命，严礼乐之辨。究数度之详，要皆有所从来，第不可致诘。然其为书，度越诸子也明矣。海岱刘公贞庭干父，以中朝贵官出为嘉兴路总管，政平讼理，发其先府君御史节斋先生所藏书，刋诸梓、置之学，大戴礼其一也。遂昌郑某向尝学于金华胡汲仲先生之门，每以诸生拜御史公，得闻绪论，上下数千载，亹亹忘倦，而公不究德，故始发于嘉兴公。公以某尝承教于御史公也，故授某识之卷末云。至正甲午年二月朔旦序。

　　跋聚星楼卷后

　　记中五君子者皆布衣，时某俱得内交而友之者。其交情疏密虽殊，显晦亦异，然不謟不渎，其始终则一也。吴兰陵手写诗文一卷以遗某，以贫而屡迁，竟失之。论其所学，方当大用，岂意其最先卒。柳东阳以七十之老赴召北上，居无几，客死于京。子长与某同庚，闻其赴召，至钱唐而疾作，甫及家而逝。今岿然如鲁灵光高卧武夷山中，则杜征君也。虽时有书问知动履，然不面已十余年。惟黄侍讲前年召赴都，去岁辞疾，与告南还，中书遄遣，使趣赴阙。今春刘张掖降香南鎭而道吴也，闻其老而强健。今敬德之楼居溪山，宛然题识仍旧。然复欲得五君子者，登临笑乐，以合并于斯楼之上，盖断然不复有矣。今年，至正庚寅也。

　　跋苏文忠公恕察帖

　　观文忠公恕察帖辞简意真，犹有晋、宋间风流余意，岂若宋末年繁文陋书为可厌哉？

　　跋云笈七籖卷后

　　庄周氏生衰周，所著书于道有独见，岂诸子所能仿佛哉？盖其时，六经非有所表章也，而其言曰：诗以道志，书以道事，礼以道行，乐以道和，易以道阴阳，春秋以道名分。后世鸿儒軰出，不能易其言也。至其论列，墨、狄禽、滑厘、邹衍、田骈、愼到、惠施、邓析、公孙之徒，皆掇取其言，以折中其是非，举无所逃于周之独见。论古之博大真人，则推尊老聃、关尹，然其谓道，则不过懦弱谦下为表，空虚不毁，万物为质。若所自序，则曰：死与生与，天地并与，神明往与，茫乎何之？惚乎何适？万物毕罗，莫足以归周之言。此非超然有卓见于腥腐之末世，恶能若是哉？太史公当汉兴，欲上继六籍成一家言。然是时，学士、大夫更坑焚之后，搢绅罕少，无从讲明，所为迁惜者，雅不足也。将欲上继轩辕，下逮汉武，固乃局于春秋内外传、世本战国策、楚汉春秋，所为迁惜者，博不足也。然而迁能有见于百家异同之说，析而为九流，独推尊道家氏之学，以为无为、无不为。又曰：神大劳则竭，形大劳则弊，神形离则死。迁之言如此，是若有见乎修练，葆抱以固其形神者。故西汉二百余年间，英雄卓特之士，皆有取于黄老之学，要皆迁有以启之也。今其书所谓道家者流之学，虽不能尽其纯全，然祠灶、方药所由始，醮祭、祈禳所由终，盖班班可得。而汉迄晋、魏以至于唐，昧其本而惟末是求，忘其大而惟细是适。于是，改年以为太平真君，任道而为山中宰相，却兵而祷于大道，构乱而结于诸方。其极盛，至于唐推其祖为混元上德，受其阶为三光高明。其英伟人君，杰特辅相，服食丹剂，佩授符箓，考之史册，绵绵不絶书。更五季离乱，至于宋之初兴，与高道之士，仅有希夷先生，未几，而张守真之徒出。逮乎真宗，崇奉天书，以至文正之贤犹不免，况王钦若者乎？时之人，以时君所崇尚也，悉其聪明，竭其闻见。网罗六合之大，搜剔群物之细，幽之为鬼神，明之为礼乐，纎之为珠玑、华实，变之为雷霆、风雨。研极乎三才万象，以着道家之为书，所以中人君之欲，首世尚之资，盖莫备乎。云笈七籖之为书，道家者流崇信之，不异乎天真皇人按笔以书之盛典也。于是，尊之庋之，列于飞天法轮，秘为琅函宝轴。更今四百余年矣，能读其书者盖甚寡，而况于校雠手写者乎？而李虚白高士，素有志于学仙也。手写是编，凡若干卷字，结体遒密，终始端愼，曾无错漏，其用心抑亦至矣。缮録既完，南走武夷山中，求杜征君为之序。征君所以称道之者亹亹不絶，而予与征君交契非一日，征君既许与若此，则予也安得以芜陋而不为书以继征君之卷末也哉？

　　书

　　与张德常书二首，其一

　　仆赞郡无补，深有愧于左右。方图念咎，以俟屏黜，又蒙移檇李。力薄志劣，何足堪之？第以稍远教音，为千万恨。伏惟坐治之余，动履康适，深慰深慰。今因顾仲雅到州之便，谨用附状问起居。仆亦自是行矣。仲雅道合气冲，才胜于昔者，欲为把茅盖新之计，令人欣羡。会间必自见之也。

　　其二

　　比斾将之嘉定，连日阻雨，不得追送。然朋友间，以诗以序，其所以颂遗爱、扬令名、播德馨，可谓秃尽老笔也已。早晚镵诸石。如马令，皆有尊严，皆有学问，何其酷相似也？且闻下车之后，一州之民蒙被膏泽，驩声洋溢，想见儒者治効，非俗吏所可企及。秋高气清，亦欲拏扁舟至海隅，以观新政，未审雅意如何？州西西隐寺，一老僧可中庭，今示寂久矣，其生时待仆甚厚，至今塔未有铭，望阁下发挥其徒，不可泯没其声光也。旧友翟文中，中外仕官久矣，廉谨有学，今辟地在界牌之绰墩，将饥死，阁下能屈致于治，就学月给廪以活之，亦盛德事之一也。秋向凉，百糓时熟，惟厚爱以膺大宠，不一。

　　与杭州路廉宣差起咨褒封岳王书

　　某老矣，每自念先大学士，忘其齿、爵、德，以下交闾巷之小生，不惟温顾之而已。其所以劝奬成就之者，铭感心膂，更百世其能忘之哉？阁下以名门世胄，扬歴中外，遂尔秉麾出镇钱唐。某自恨孤贫，动身如拔山，徒极倾企而已。故宋忠臣岳武穆王，其坟墓在杭西湖北山，更今二百余年矣。岳王勲烈在旗常，忠义在海寓，姓名在竹帛。阁下以文儒世家，能言之，能白之。今岳坟主僧可观者，念王为忠臣烈士，而求朝廷褒封。祭祀之典缺焉，自非阁下勇往作成，则王平生何以着显于天下？江浙省掾史宋怀玉于是事尝殚竭其力，阁下试扣之，当知某言为不妄。时暑尚炎，望厚爱为国自重。不具。

　　与乌程干寿道明府书

　　某罪逆余生，本不可详姓字上于几格。然性赋蹇直，见有义激于中者，輙欲布愤懑，为当世大贤告。某旧居杭西湖，西与岳鄂王坟寺百步而近，故知其事为详。寺久废于庸僧，今宣政院札差一僧可观为住持。寺有田七十畆，典卖在乌程两乡豪处，几十余年。亦尝数遍经官，俾归此田，而至今揜为已有。愚窃谓胡安定先生之坟，得先生而后归正。今忠武功德正是忠臣烈士、载在祀典者，而何物乡豪，乃敢据其先朝所赐田？自非儒者道义愤激，几何不以为迂且诞者。况典寺田自有通例，深惟先生公明所照，不孤此意耳。干渎清严，殒越待罪，伏乞尊照。不宣。

　　与归安牟景阳书二首，其一

　　某顿首隆山先生阁下：前日闻长令郎入吴，以不获一见为慊。人从吴兴来者，輙能诵阁下治政之美，清刚坚决，百里遗民蒙被润泽者。和风甘雨，溉及凡物，可胜既哉！某兀兀中吴闾巷间，无足为道者，兹恃雅度，輙有白事。杭州褒忠寺，忠武岳鄂王香火院也，有田在湖州，久为人所据。今主僧可观为主持，欲经理之。寺久废，而观甚贫，阁下念鄂王忠烈，出力为理之，亦盛德一事也。冬间欲望履幙，未审可动身否？伏乞尊照。不次。

　　其二

　　前以岳忠武褒忠寺主僧可观讼田事曽具记上，陈典籖氏，继而此僧来，备言阁下见义勇为，已为复得廿余畆。仰见盛德之至，肯为地下枯骨，复其烝尝，功德何量耶？因自念某生岳坟之西，方其幼也，目击其废，稍长，鼓箧从旁一故宋老儒读书，又见江州岳氏及宜兴仲远之家图兴复之。已而，先人之庐不自保。比入吴，罔知坟与寺之益坠，而庙貎香火一朝委地也。旧邻有来吴者，往往能言之。言之未尝不下涙也，夫下泪者，岂有所为而然哉？秉彝之心，忠义之激，不能自已耳。僧可观虽愚戆，而能殚力为忠武晨香夕灯之谋，夫岂偶然哉？天于忠义之报，必阴有以相其衷者。以故忘其犯分，輙书阁下。阁下平昔忠义激烈，德望孚人，据此而可忍、孰不可忍？兹举也，上当告于分司，下必告于路官，使其田尽复，则观且将纪公盛德，刻之坚珉，置之忠武祠下，使万世永久不朽。夫岂一时拘拘者所能与哉？情辞廹切，伏乞照恕。不次。

　　与乌程张元明判簿书二首，其一

　　去年尝一再辱书，有自吴兴来者，輙能言阁下持官持身，冰清玉刚，文穆公有孙矣。英声茂实，天岂久淹簿领者？当拭目以俟。兹恃雅度，輙有白事。杭州褒忠寺，宋以忠武岳王有田坐落贵治，久为土豪所据。今主僧观者，将经理之。寺久废而观甚贫，阁下能念王香火载在祀典，肯出力为理之，诚盛德一事也。柯博士近于九月初还吴，观遣人求书述，以故柯公不及作书，勿讶勿讶。未由会晤，尚几厚爱，侍奉吉庆。不次。

　　其二

　　前日来吴，不遑款一餐，皇恐。逮今岳坟寺僧可观者，备言阁下德政之醇美，可慰。且言忠武王赡坟薄田虽已复得，而无所执证，虑及久长，必得湖州路一宗文据，则其田畆将来始不为强有力者所转移也。于是，观复至霅川，有丹丘书与何节推，可以为其缓颊处完而畀之。忠武有灵，未必不鉴照在上也。贵邑王大尹三月间在吴，亟于贾治，安县令坐间相会，不敢易易作书。倘会仲穆节史、仲光博士、德茂教授，皆为致敬。幸甚。

　　上达监司启

　　恭审：辍讲金华，出司水监。属使节于汉室之老，岂惟明农验田？畯于豳诗之章，莫先徂畛。宣恩言，则鱼鳖咸若；论人望，则草木知名。欢腾陇畆之间，喜溢江湖之上。而乃扁舟适越，意欲卧夫东山；一札来吴，恩益隆于北阙。盖进退一循乎义命，则身心倍切于圣贤。况忧国丹诚，水万折而必归于海；律身清节，月孤朗而不翳于云。故能屹砥柱于中流，振高风于末俗。况词源决三峡之涨，理窟搜万殊之同。任道若韩，而无其贵富之欲；立朝似范，而有其忧乐之悰。既悉其忠以事君，不遗其暇以游艺。交柯玉树，补石鼓之残；垂露金茎，发鸿都之秘。人有其一已足尚，公兼其全若无能。方且知无不为，益加卑以自牧；用是入参钧轴，夫岂久淹水衡？某栖迟中吴，困顿下土。老牛舐犊，顾岂望其代耕？鸣鹤在阴，亦非图其继和。第惟衣食之计，难忘父子之情。使坐视其饥寒，实所不忍；兼自厄于困窭，何由克全？既浊质不可以业儒，兹苟图乃从其为吏。便蒙龠合之禄，能无搒笞之忧。事急目前，虑抛身外。旁无蚁子之援，难似登天；使有鼠壤之余，亦堪为地。其如贫病凋落，不可栽莳生成。平时友朋，公然以货而敛其科缺；上界官府，明秉以心而昧其从违。譬逐兎而疾足高才，似斗鸭而神槌毒手。天乎若此，命矣何言？自非恭遇监司内相白野先生阁下：吾道丕基，斯文元气。视颠连之无告，不殊痛苦之切身；识理乱之未形，洞灼几微而敷政。某素聆绪论，兹覩末光。敢云苏章之二天，实希伯乐之一顾。编摩虽浅，依庇则深。谨再拜，具启以闻。伏惟钧慈，俯赐鉴念。谨启。

　　疏

　　重建岳鄂王祠寺疏

　　杭州路西湖北山褒忠衍福寺，伏念故宋太师、忠武岳鄂王：忠孝絶人，功名盖世。方略如霍嫖姚，不逢汉武，徒结志于忘家；意气似祖豫州，乃遇晋元，空誓言于击楫。赐墓田于栖霞岭下，建寺祠于秋水观西。落日皷钟，每为声寃于草木；空山香火，犹将荐爽于渊泉。岂期破荡之愚顽，尽坏久长之规制？典祊田、隳佛宇，春秋无所烝尝；塞墓道、掲神栖，风雨遂颓庙貎。鸺鹠夜啼拱木，踯躅春吐断垣。泪落路人，事关世道。盖忠臣烈士，每诏条有致祭之文；岂狂子野僧，搀国典出募縁之疏？望明有司，告之台省。觊圣天子锡之珪璋：褒忠义在天之灵，激死生为臣之劝。周武封比干墓，事着遗经；唐宗建白起祠，恩覃异代。下均士庶，咸共见闻。谨疏。

　　追荐故元帅达公亡疏

　　斮贼拚死，人臣之大节凛然；请佛证明，朋友之交情痛甚。窃念物故、中奉大夫、浙东道都元帅白野达兼善先生：以科名甲天下，以行义着朝端。洁白之操，寒于冰霜；清明之躬，炳乎日月。切磋斯至，殊有得乎圣心；剔歴虽多，不少罹于官谤。使久居廊庙，必有益寰区。奈东观未筑之鲸鲵，铩魏阙孤鶱之鸾鳯。身后纔一息，能续蔡中郎之传；眼前方百罹，谁念颜杲卿之死？某：托交最旧，慕德如新。恸哭西门，羊昙之泪如洗；蹈死东海，鲁连之恨奚穷？匪依凭觉皇，曷荐扬烈士？伏愿：英灵如在，岂但毅而为鬼雄；幽爽不违，要且张而作人极。以助神当代，以増光斯文。  
　 
卷八

　　序

　　思贤録序

　　宋自祖宗以来，容受直言，鼓勇士气。故邹忠公以其师友渊源之学，修身敦行，正色立朝。以为天子之职，莫重于择相。哲宗不惟其贤，而使章惇柄国，故抗疏极諌，又以为君有过，举莫重于夫妇、后妃之间。当哲宗朝，孟后废非其罪，又上书极諌。于是，连遭贬斥，炎烟瘴海，万死一生，而公处之裕如。非公天资学力，不移于祸福利害，不慑于刀锯鼎镬，其能力追前修、垂范百世乎？徽宗嗣立，首用蔡京，其误国又有甚于惇者。当即位肆赦，故公复得生还。当是时，君心既迷于奸邪，国家日沦于荒谬。公赍志垂殁，犹以国家为念，是与司马文正属纩之际，何以异哉？公既返葬毗陵，其墟墓易世后松楸残剥，几至芜废。郡士谢子兰，深惟毗陵公父母之邦也，流风余韵所以渐被乡邑者。当宋之亡，毗陵独城守不下，虽其民殱焉，要皆公忠义使然也。时既平矣，典礼修且明矣，而忠臣烈士烝尝不续，坵垄不完，祭田不复，何以敦劝臣节？于是，再三恳于官，一如子兰所请。子兰又裒録公存殁始终，片言只字无所不载，凡若干卷，谓之思贤録。夫宋以仁义立国，其家范端凝，非汉、唐可及。方孟后礼成见宣仁后，宣仁固已知其贤，且识其将为国家当祸难。使后不废，且亦从二帝北狩，后得脱身渡南，左右高宗，享国江表，祸福倚伏有难明者。若公忠諌大节，则不系于此云。

　　荆南倡和集序

　　向予客荆溪岳氏家，而梁溪徐元度延于溪上。梁溪非有高山深林，若荆溪之宏邃也，然其人士之美不减荆溪，故两地数相往来。吴人周履道，读书绩学久矣，其馆授，亦尝与予相近，大篇短章所以示予者，顾已骇人，令人畏服。别去六七载，复相会于吴。自罹变故来，心目昏耗。坐语久，犹未识为履道也。以小帙示予读之，始犹未以为奇絶，玩味朗诵，愈读愈奇。其优柔含蓄，非自其性情与道脗契，弗能若是也。视昔所见，迥絶不相似。谂知履道更乱离，与其友马孝常游荆溪间。邃之为谷崖泉石，深之为洞窟，耸之为岩峦，幽之为林壑，敞之为人烟聚落。二子者穷幽极深，一草一木，盖无不入于其所赋咏者。柳子厚久居夷陵，不辱世用，于是，极山水之胜，发为文章，其名遂与山水相久远。今二子身遭百罹，顾能登眺游览，气志不少挫抑，长歌短吟，鏦金击石。二子者谓非奇絶之士可乎？顾予老矣，不得与盘礴徒诵其诗，使人倾企瞻望云耳。

　　送丁希元序

　　淮西公告老于朝，天子不允，召拜翰林学士。于是，公乘传入觐，而以其甥丁希元从。公与希元，皆斡端国人。斡端与国朝地若犬牙错列，去江浙二万余里。希元初侍其亲，读书江浙间，稽经质疑，问学大备，使对策大廷，其取必右选，若探囊发所素有，曽何难哉？会举选暂罢，人惜其学成而时违，而不知其藴用以俟时也。今淮西公于玉堂清署从容献纳者，紬之于心熟矣，科第其能久辍乎？然则希元富贵，其所固有，若夫期待希元者，则岂区区富贵之谓乎？吾老矣，异时拥幢盖而南也，下士忘势能如淮西公，则必款予于畎亩之间矣。问焉，而以言其功名所成就，要岂无以语我者？希元其知所勉夫！

　　送倪中恺序

　　向在杭，识上饶祝君蕃远父。时方设科取士，而元佑独取周、秦、两汉间文朝夕讽读之，法其言为文章，以示他人漫不省，独祝君与宛丘赵君子期恒啧啧称善，然不能自审其如何。夫以某之孤穷，而二君之卓识伟行，其不阿某必矣。二十余年之间，赵君繇高科显于朝，祝君尝乡升，今为番易郡博士。独某孑孑江海上，僻学不可售于人，人至指目相笑讪，甚矣其习之迂，而命之穷也。去年秋，中恺自升来吴，乡尝从祝君，戸屦间识中恺。夫以君学行之纯明，其从游之懿美，断可识矣；然于中恺，窃有感焉。自道术为天下裂，学者胶于训诂章句，于是，圣贤心术之精微，愈近而愈远，愈合而愈离。中恺独能得于师之说，身从心孚，言从行孚，故能慥慥一致，以自达于坦坦之途。今中恺挟其有将上京邑，以其师之相予也，须一言以赠其行。元佑穷甚矣，亦何取于其言哉？入朝见赵君，为某言，曰：使老祝君于大山丰林，仅私淑其徒耳，孰若使之淑天下之士哉？昔宋胡安定先生，其门人高弟用之略尽，而先生之道益尊，故曰达。视其所举于中恺之行也，能无望乎？

　　送顾定之序

　　顾于吴为着姓，自丞相萧侯而下，代有闻人。至虎头将军，用文艺擅时名，而世独称其绘画。至今吴之士，风流文采既非他郡所能仿佛，若夫江山人物、竹木花鸟，点染之而英华发，披拂之而精致具。其绘事精研。又不下于古人。是则流风余韵，渐濡涵煦，夫岂一朝一夕哉？今顾君定之读书绩学，既已熟之于父兄、师友矣，至于游心绘事，则虽老于丹青粉墨之间者，莫不推让之。夫以定之才俊，使不由门地，其肯落拓不为斯世之所用乎？而定之用其先府君松江府判荫，省檄一再，征为巡检，今取仕兰溪之某处。夫兰溪之为州也，山清而水深。定之警逻之余，于登临之乐，得溪山之助，发其才艺，声而为诗，形而为画，孰能御之？定之尚益培其素植，以入仕于朝，行且为名卿于当世，区区巡捕，夫岂久淹定之者？吾其俟子于东门之外矣。

　　送王季楚序

　　至元三年春正月，越人王季楚侍其父节推君上京师。节推君尝为海漕府经历，漕府治吴下，君从政一切本儒术，所至人爱戴不忘。其道吴也，父子恂恂，旧尝往来者，虽畸人遁士，亦具杯酒肴蔬相劳苦，意则愿其须臾毋行而暂留也。则又相与为歌诗以攀恋之，而属元佑为之序。元佑廿载前，曾以诸生拜其大父水南先生于杭矣。今为序以饯季楚，元佑恶得不衰且老哉？水南先生长身宽衣，冠巾纾纾，德容于于，望之如贞松峭柏，栋梁器也。而匠氏浅拙，莫之识焉。吾固知其后之人，才美之无度也。于是，节推君用醇德大其家，而季楚诸昆季，诜诜林林，警敏好学，则是王氏诗书之泽、善庆之报，方来而未已者。水东注而日朝出也，其可量哉？京师人物所萃聚，季楚观邦家之先，览都邑之会，发其家学，以成功名。余老矣，时从尊公讲道会稽山水间，季楚其亦有以语我。

　　送萧天祥序

　　永嘉萧天祥，将赴萧山县学教谕。萧山越属邑，闻其地僻左而民醇。今之妄庸人为学官者相属也，夫以天祥之学业文采，乃始教谕一邑，其邑之人固幸矣。然元佑亦以为天祥幸焉，其幸何也？盖古人道无常师，而况诚其可师者哉！乡年韩有道先生入吴，元佑尝以诸生拜先生矣，私自念自从子弟都养，从先生而学焉，其瞶无闻，亦何至于是也？奇穷百忧，莫之能遂，其不幸孰有甚于元佑者？今天祥教谕于是也，而先生以文献故家，家于越之郡城数世矣。元佑不识萧山到郡城，路几何？道夷险如何？县学事繁简如何？窃为天祥计，县去郡必不远，县学事必不至于太繁剧也。诚能谒告邑宰，时往从先生以讲讨六艺、百家之言，譬之遡江河之支流，其委系非不广且远也，然终不若一穷其源也。三年之久，天祥其复相见于吴也。学官年劳不足言，其有闻于先生者，山増高而川増深也。萃乎其太山乔岳，渊乎其溟海之无穷也，学官云乎哉！请以为赠。

　　送吕惟清序

　　宋丞相吕文穆公以厚德两入相，及大、小申公相次柄用，致宋德业，伟耀如两汉盛时。逮宋将亡，而文穆子孙生武勇将帅，如武忠兄弟起田间，秉旄钺，赫然以功名显著于天下。武忠薨，而权奸误宋滋甚，于是，武忠之子平章公以襄、汉归国。方是时，藩屏之臣陷身重围，百战死守，五六寒暑。天心变于上，人心变于下，故如节之上六，以为苦节贞凶，则其道之穷、身之不幸，岂获已哉？余生晚，不及见内附之初年。然自髫鬌时，侍先生杖屦，往往能言武忠之善战，平章之善守，权奸之骨不胜诛，季世之遗才，兴王之良佐，有未易一二言者。予齿日以长，于杭、吴、升诸郡乔木故家，犹有存者。时见吕氏子孙，珠玉锦绣之习，舆马声伎之奉，留予目而在予耳者，今犹一日也。无何历稔既久，草木之枯荣不同，浮云之变闪迭异，迄余已老，始识惟清于中吴。惟清之大父宣慰公，平章之子也。方宋有国时，吕氏之资业，何可以算计？今皆沦落倾谢。而惟清自幼好学，六艺经传、百家之书，盖无所不观，而能絶意于进取，励志于窘隐。寓吴城而居几十年，日从荐绅先生游。一朝诣予别，其言曰：家有薄田在芜湖，而老父以隐约居湖上。兹将归耕以养父，读书以明理。庶几乎古人耕且养，子将何以语我？余谓惟清生宋季，使享世禄，顾何暇于学？宋亡，而家之资产能令贤者损其志，愚者益其过，亦何暇于学？兹惟清操身若寒士，养睿如愚人，而能归而耕且养，磨砺其志不少退，则问学之成，断可卜矣。更十年，而余暮齿获尚存，且将访子于湖上。其有得于圣贤学术之精微，幸勿靳以告我。

　　送赵克上序

　　自仁庙设科取士，更今三十一年。初虑科举久废，士习不同，于是，河南省三岁贡士裁七人，视湖广则少矣，视江西则尤少，视江浙裁三之一。今更一世，累圣继明，河南士类曽不少増，而士论亦恬不以为怪。夫河南为国家内地，其归版图，甲子两周于兹矣。自昔士之成文武之才，就道德之实者，三代以降，槩多出于大河之南。顾至于今，而士气疏落乃若此，涵煦而生植之者可不深思其故欤？洛阳赵克上久游吴、楚间，今秋将归试于河南。夫以克上积学之渊懿，其登巍科、縻好爵，盖有所不足道。然不知克上斤斤取爵禄而已耶？抑将建明于朝以父祖乡党之国、衣冠礼乐之地？深思其故而达其道，将何以而俾之？富庶有方，教养有道，尚庶几于先王详内略外之意哉？克上 异时勉之。今其归，朋旧赋诗送之者凡若干人，而某为之序。至正四年三月。

　　送徐元度序

　　周以后稷兴，故其子孙有天下，于郊庙荐飨其功烈，而被之声诗者，一是以农事为言。我朝起朔漠，百有余年间，未始不以农桑为急务。钦惟世皇东征西伐，岂知东南之稻米？然既定鼎于燕，有海民朱、张氏设策，通海运、用海艘、趠顺风，不浃旬而达于畿甸。其初不过若干万，兴利之臣岁增年益，今乃至若千万。于是，畿甸之民开口待哺，以迄于中州提封万井，要必力耕，以供军国之需如之何！海运既开，而昔之力耕者皆安在？此柄国者因循至于今，而悉仰东南之海运，其为计亦左已！至正壬辰，庙堂大臣言于上，即畿内开屯田。深惟甸民不长于水耕而昧于种稻也，于是，毗陵徐元度由泉赋提举出使江南，召募江南有资力者，授之官，而俾之率耕者相与北上，未几而毕集。夫田作，盖民之所天。故成周有天下，豳雅之陈，不惟其它，而惟切切于衣食。宜乎登歌雅颂之，不敢少忘。故能历祀八百，与夏、商比隆也。秦起，号富强，盖其民不耕则战。汉以孝悌，力 田选士，故其得士为多。赵充国平西戎，建置屯田，边费为省，降是莫不以屯田致富强也。然水有顺逆，土有柔坚，或者谓北方早寒，土不宜稻。然昔苏珍芝尝开幽州督 亢旧陂矣，尝收长城左右稻粟矣。隋开皇间，长城以北大兴屯田矣。唐开元间，河北、河东、河西、陇右屯田，岁收尤为富赡。由此言之，顾农力勤惰如何，不可以北南限也。然吴下力田之氓，一旦应召募，捐父母，弃妻子，去乡里，羁栖旅泊，欲其毕志于耕获，虽岁月不甚久，然亦必使之有室庐井灶，有什器医药，略如鼌错屯边之策。庶乎人有乐生之心，无逆旅之叹，此则又在乎元度转其情而闻之庙堂。圣君贤相方爱民如子之时，元度之言，行且将用之为田畯，用之为大夫。其进颂于朝者，亦将与思文后稷、克配彼天之诗相续也。余老矣，尚庶乎其或见之。

　　送牟伯愚序

　　故宋金紫光禄大夫、端明殿学士蜀人牟清忠公，以直道端凝立理、度两朝。是时阉宦方窃宠，而公言之不置，遂贬姑熟。于今脱靴返棹，图清风劲节，照映千古。继而提刑先生风范学问，又与清忠相炳焕。江南入版图，世祖皇帝擢宋名臣跻显爵，而先生与邑人耻堂高参政，矢不屈。先生两子，长为主簿君诚甫先生是也，季为治中君景阳先生是也。若主簿君之博学雄文，治中君之言行政事，皆海内所推重。今伯愚在治中君为长子，以门荫初授震泽巡检，遄辟掾浙东元帅府，用年劳升授福建盐运司知事。读书绩学，称为簪缨家子孙。治中君向以文献世系，年甫冠，游京师。诸宗工巨学，若阎承旨以下，莫不推奬爱重。时李丞相叔固欲屈公出门下，公毅然不从。由是堙郁，逮晚虽回翔下僚，而刚特节槩不少挫抑。伯愚能世其业，上继其前人，且将躐躐柄用，矧治中君知旧尚多存者！伯愚行矣，武夷山中杜征君先生年已七十余矣，其道德方为圣君贤相所钦慕，治中君无恙时，平生友契，先生其一也。伯愚道武夷，幸徒步高山，望先生下风，以致拜焉。则夫所以治官、治身者，先生且有所以语子矣，岂但施之盐筴而已哉？虽举之天下，可也。

　　送岳季坚序

　　物不能寖盛而不衰，故君子之于物，以其外而不可容于心为去留也，于是，等之如变灭之浮云，如散聚之埃壒，槩不少系恋于心。至己之得于天，而见于言语行事之间者，则必兢慎畏惧，不敢斯须或悖之。是以君子顾己恒重而顾物轻良，以此也。昔者义兴岳氏，由其前人铢寸积之，至于汉阳君而始大。方宋内附初，汉阳君以其所学游公卿间，尊彛罍鼎，书策琴瑟，其辩博赏识，既足以骇动一时，然必本之以忠厚之懿美，济之以封植之久大。故浙以西，人字君曰仲远，而称之不容口。数十年来，汉阳君物故，岳氏竟尔销谢，而不复能有其家矣。名榆字季坚者，君之季子也，季坚于诸子最警敏嗜学，君喜其有夙成之资，不惟延师教之，至使裹粮负笈，以肆其讨论之益。兹欲北游京师，人讶其衣褐无寸赢，亦何所挟，而翩然有事于数千里之外哉？季坚曰：先人由布韦登仕版，其言行历有可传世而垂后者，惧将冺无闻也，吾将扫文儒先生之门。庶几委雄文、勒贞石，所谓发幽光于朽壤，慰孝思于无穷，吾岂辞不肖而惮夫贫哉？于其行，所交各赋诗送之，而某复渎之以衰盛之端、莫匪外物。若夫修身以俟命，虽已尝熟闻，然迂拙所闻仅若是，故不愧强聒而告焉。异时季坚能以所学致光显，亦岂能外斯言耶？

　　赠张从善序

　　予尝至毗陵，过所谓小东门者。寒水如带，绕城北流，窄径疏篱，民居杂出町疃间。其傅城已近，而物景甚于墟落。盖更六七十年矣，而民气未复，兵祸之惨如此哉。张君从善甫，其先府君尝録事其郡内，为常之民掩骸骼、奠居室，常人德之，故挽君居之。君仕既廉慎，荜门草屋，稻畦蔬圃，仅比下农夫之家。而君居之不厌，上以奉亲，下以教子，其亲与君皆终。于是，从善以其乐之也，乃复葬于是，而从善亦已老矣。闻从善壮盛时，喜读书，善骑射，锦衣绣襮，眉目如画。游燕赵间，觞酒微醉，箕踞吹洞箫，间持如意起舞，闻者服膺，观者属目。中朝贵官，多父祖交契，用是辟枢密院译吏。日从亲贤，出入禁近，其睫密清光，耳聆玉音，顾一时荣幸。自谓剖符列爵无难者，安知疢疾中作，其坚志强力，竟尔销谢。于是，南归以奉其亲，而今则遂老也。士遇不遇命也，要观其所持循者如何耳！从善时时策羸马入城府，显者无不举鞭揖，从善徐按辔去。常民之老，间有指从善而言者曰：是吾故録事君之贤嗣也。事其亲孝，治其家严，而交其朋从以信者。顾今贫且老，而其所守益端。若而人者，岂独吾常民之望哉？盖几于孔子所谓善人也已。余闻于常之人已若是，及审于朋从又若是。朋从或者其狥也，若常民之老，巷言而野议，夫岂有过情哉？于是，摭其言为之赠。

　　赠卞宜之序

　　魏武得国虽不仁，然夺神器于群盗之手，则亦庶乎其可也。司马氏用其狙诈以覆魏，仅一传而天下遂乱，崩披播荡，奄奄南服，非惟外寇迫辱无已，至于其国乱臣贼子，日相寻于干戈。当是时，主势降乎上，国体颓乎下，不有忠义孝弟之君子，恶能有其国乎？若卞忠贞是已。世知忠贞父子皆死于贼，名章汗青，庙食百世，然不知忠贞孜孜奉国，动以身教。故其时，自放于礼法者，畏公而不敢肆；推波而助澜者，惮公而不敢为。典午之民，能复有其国者，繄公之力是赖，岂特温太真诸人哉？史言公墓遭发，肌肤不变，指爪复生，忠义之报顾若此，又岂惟庙食百世哉？千有余年之间，世态起灭，空花浮云，槩不足道。若公之子孙，则尤有表里当世者，余得宜之焉。宜之以建德路録事判官未任，而改辟吏都水庸田使司。其清慎而好学，疏通而能文，非忠贞子孙不能尔也。吏秩满考，吴人士以宜之吏水曹有能称，图欲章其德美也，莫若形之言。余于是复得其家世焉。淮安路山阳县，则其世以儒而占籍者。至宜之大父，尝为嘉兴路安抚使，后升广州等处总管。逮其先君子，皆以游寓浙西。今宜之以年劳，且将躐躐向升进。天将厚忠义之报，则宜之赫然为世用。若然，则忠贞公之德业，岂但显著于晋室而已哉？吴人士既相率赋诗以赠之，而授为序首简。

　　送杨季民序

　　古者民恬安而志分定，故虽一车也，而轮人之志，在合于规圜，有不暇志夫辀人之如屋梁也。一车之制不远而犹若此，矧农夫、商旅各有所志之事乎？由此观之，民生其时，异言有诛，异服有禁，所以养其恬安，而定其素志者，岂一朝一夕之故？先王之造士也，虽皆教以六艺，然学易则于太卜，学春秋则于太史，学礼则于宗伯，学乐则于瞽宗，惟诗与书得通授。更秦，而先王之道废。汉兴，六艺残缺，士各以其所便者为学，然犹谨守师说而号称专门。夫六艺尚矣，姑即诗言之，风、雅正，变虽不同，而旧章民风形之诗者。方巡守也，命太师陈之，以观民风，然后采而録之。夫采之者有官，而侵官有诫。自诗定为三百篇，采诗之官废久矣。而况汉更魏、晋以迄于唐，其为诗，情声节范，亦皆屡变而不同。大槩世降俗漓，其声容未必得其情。而情声之实，亦时可以槩见其人矣。昔孔子不以论笃与人，然言本心声，自不容伪。江西杨季民氏，自其上世皆工于为诗，然閟其声光，不少用于世，乃自以乐于大山穷谷间。至季民，其诗益工，其穷益甚，而其志益坚。季民学富而诗工，非不可他涂以求显也，盖其志分定而心恬安也。于是，其父兄、师友相与言曰：杨氏工于诗数世矣，其工于为诗也，期合于古人，非求知于今人也。虽不求人知，而不可以不知也。乃属季民沿江入浙，而遂留于吴者。几一年，见人所赋诗，一篇一什輙皆采而録之。某告之曰：官不采诗久矣，而父兄、师友属之季民者，岂特诗之美恶高下哉？旧章民风与古虽殊，然皆先王之泽也。先王之泽未冺，尚于此见之，则岂徒伤今而思古哉？季民之归也，发所采之诗而读之，其感发而惩创者，端可以知人乎？因言以知人，因人而论学。昔者商、赐可与言诗，而遂有补于世教。非夫季民，父兄、师友尚谁望哉？

　　赠李宪佥序

　　昔殷太师以洪范授武王，已而太师受封朝鲜。朝鲜之民被其化，遂成礼义之大国。周之衰，圣人道不行，于天下之广，限圣辙而不可往者，则曰：吾欲居九夷。得非圣人覩中州之浇伪，而有慕夫东方之俗欤？隋焬帝逞侈心，以为高丽冠带之国也，举兵征之，遄致大祸。唐太宗指麾则中原清，顾盻则四夷服，其征高丽也，所料与其国对卢之言仅脗合。由此观之，则高丽之为国，其人才未易量也。圣朝承平日久，海宇晏然。夫何三四年来，守令失抚字，民为寇攘。至正壬辰春，海寇烧刼嘉定、昆山。而得朝鲜李公分宪吴下，深惟吴乃财赋所由出，实国家东南大藩屏，苟城隳堑湮，无以御盗。于是，谋于守臣，而经费方不给。公乃集众议广众思，斟酌民资厚薄多寡，量城丈尺而分筑之。盖城周四十余里，高四十余尺。费以万计，为役可谓大矣。况民不可与虑始，故筑甃之初，谤诅毁恨莫究由来，而公恬然，一弗听。炎埃赤日，挥汗如雨，略弗少惮，巡察城上下以稽工役，勤赏怠罚，威行惠敷，杵桢齐集，矩度整截，雉堞森然，俨如金汤。百工甫毕，而红巾贼起矣，始犯钱唐，次及吴兴，毗陵、京口相继残破，而耽耽吴城独克完峙。于是，吴之民乃始驩忻悦怿，变嗟怨为言笑，易叹恨为讴歌。以为中吴非公缮完城池，亦且摧陷锋镝，肝脑涂地，莫知其所以也。感公恩如父母，戴公德犹更生，而公亦释然自喜、自慰。当传闻警急时，昼夜身巡市里，累旬弗懈。虽有穴墙鼠狗，亦皆革化。故吴民获奠枕安寝者，伊谁之力哉？若公推宪平允，扬清激浊，不茹柔吐刚，而使奸邪黠猾之摄伏。此吴民于公当尸而祝之于社，虽百世不易者也。公名朶只，字仲善。朝廷録是功，特进重位登庙堂，而铭勲业于旗常者，应自兹始云。

　　送漕府李侯北归序

　　燕自召公启国，其世系与周始终。世言燕、赵多悲歌慷慨之士，夫更圣贤之所过化，其习俗之懿美、人士之杰特，岂但悲歌慷慨而已哉？国家肇兴朔漠，定鼎燕都，百余年来，燕人士以其才用，内而庙朝，外而郡国，盖多魁奇伟特之士。第余不辰，生长钱塘湖上，南游止于婺，北游止于扬。重以狷峭，与人不能苟合，故于当世显人罕有识者。然以先陇在吴也，侨吴逾三十年矣，孤贫人所厌，贱益与世无闻。向年刘公德之来贰水司，已而与公仲常来守郡治。二公皆燕人，皆忠厚恻怛，有长民之道，不以予无似，辱相过从。后皆北旋，徒企仰望。今春，李公仲贤父亦燕人，以湖南宪使来尹漕府。一日，款余室，谓余言曰：得子姓名于文字间久矣，发京师之日，国子祭酒宛丘赵子期念子之贫也，以子托之我，庶乎涵煦之。然自料无以振子也，奈何？自是获与公时往还。公为人忠厚恻怛，与前二公曽弗少异。每见谈经紬史无杂论，荷所以慰藉者至矣。公尝谓予：向持节河南，有吴彦辉者尚无恙，子所为诗文常见于其家。子与彦辉，虽显晦不同，要皆不辱予交者。予谢不敏。后公自春徂夏，以疾作，遂不乐居吴。乃以秋七月望，买舟北旋。余辱公知契也，问：何行之亟？公曰：漕府职任重，范银为印章，冶金为符节，各道宪虽尊严贵重，曽莫之及。每春夏运毕，优闲无余扰，使予悠然养疾于此，岂非幸欤？然官辙未尝一日而南，今南来失调，若是不自解去，一朝误饟运，则先人忠惠侯之泽尚何托乎？于是，饯公于梁溪之上，而为言曰：今圣君贤相用贤如不及，况公中朝老成，德望重海内。天子是毗公卿是师，固无疑矣。然独于予，窃有感焉。盖燕人士临莅吴下者，忠厚恻怛，蔼然也祥风庆云，三十年来，前后仅三见。闻刘公已告老于朝，吴公今为西台中执法。生景仰旧悰，因公而窃得以问焉，亦庶乎曩时门下贱士之意也。

　　送张同知之官嘉定序

　　吴为泽国，独吴县为有山。山崒起以环具区，蹴烟浪，多至七十二峰。初，子胥未入城吴，犹宫于灵岩。更今二千年，故宫陈迹尚多存者。登临探讨，感念今昔，未尝不令人恻怆兴懐也。县令张君德常，系金坛文献故家。早以才器知名江表，奉其严尊避地来吴。未几，徒步起家为县丞。县遭邻境失守，民心恟恟不安，君虽丞，其所以抚恤之者逾于尹，声蜚实遄，升县尹。使为尹，承平时犹斤斤不易，况军旅残破之后乎？德常之尊已老白首，移孝以为政于一邑。其惠及民者，真所谓息黥而补劓，生死而肉骨，无愧于古之人。于是，民气稍稍复完。今兹五阅寒暑，政誉洋溢，用年劳升授嘉定州同知。夫既尹大县，民戴恩德，自宜守一州，然犹任州佐于海隅者。千寻之木，栋梁之具，昭然匠石养之而未之顾者，期望者大也。早晚施之用，且将柱明堂、支清庙，凝然荷万钧而无少臲卼矣。吴人士分题赋诗以送之，而属某为之序。

　　送岳山长序

　　宋礼部侍郎河南尹萧公，绍兴五年以崇政殿说书召，其辞至二十，然后出蜀见天子。久之，辞行在所居，授吴之虎丘。已而入越，卒捐馆越上。于是，吴、越皆建书院祠公，岁时烝尝，立学官、置弟子员。至元仍纪元之四年，义兴岳君德操，繇县学教谕改授绍兴路和靖书院山长。行有日矣，某尝馆于其长兄汉阳君之家，见其家丘园室庐、篁树封植，莫非数百年故物也。人言其完盛时，延致名德巨儒，雠校群经锓诸梓，且订定音训，传各经以传海内，海内号为岳氏九经。于时，德操父兄、子弟襃衣大带，谈诗书、说礼乐，自浙以西，推雅尚好修之君子，必曰岳氏云。十余年间，德操诸兄相继沦谢，重以有司诛求朘剥，而一家无复曩时之彷佛矣。德操后诸兄出登仕版，人世消长荣晬不足言，当观其所存者何如耳。古之君子论天下士，直论其人，而不论其区区成败得丧，良有以也。今德操闻于父兄师友者，不以旧所赍而存，则夫今之所存者，动心忍性，日増其所不能。则其为学，视昔有加已，矧兹往长肃公书院？昔者肃公处患难之极，更贵显之骤，然不少动其心，而直以道任于己。今其遗书具在，德操善读其书而学焉。吾知德操益有以验乎其中之所存者，不系乎其外之盛衰。而学肃公也，不难矣。于其行，书以识别。

　　送方学録序

　　元统三年，鄱阳方信可来为平江路学録，朔望与教授参讲。人见其榘度之习于礼也，见其讲讨之根极于经旨也，肮脏而不群，委蛇而能文，固以异于众人也。未几，教授坐赇除名，学正又缺员。于是，信可摄学事。吴学田岁入恒数千，使善弥缝，当与穴鼠窟狐争肥腯。信可则不然，日坐斋，稽经考史，纠録学之弟子员，昏明勤惰而策励之。稍暇，则从老儒先生质疑就正，他则泊然，不以毫发汨其心。人皆曰：是处脂膏而不自润，其为计亦疏矣。信可闻而笑之。至元丙子，升官于信。为之言曰：鄱旧多名德大儒，信可所学与守，固宜有以异乎众矣。上饶祝君，有道士也，信可为博士，诚能降心以问学祝君，则其所学与守，又不止于今日而已也。信可行，吴之士相与赋诗饯之，而属某为之序。

　　鸿山杨氏族谱序

　　江南归职方，浙西为故宋内地，豪宗巨党以自附丽于昔者，不可谓不多也。六七十年之久，太平之泽涵煦而生植者，岂异于昔哉？然其间，衰荣代谢，何有于今日人事之亏成、天运之更迭？非惟文献故家牢落殆尽，下逮民旧尝脱编户、齿士籍、稍觉衣食优裕者，亦并消歇而靡有孑遗。若夫继兴而突起之家，争推长于垄亩之间，彼衰而此盛，不为少矣。苟以诗书之泽，德义之旧，栽培涵煦于数百年之久，则有间矣。所以不能无窃叹也欤！无锡东墟有山曰鸿山，相传汉梁伯鸾隐之而得名。其西来，与所谓奚山、崇山相起伏委蛇，浅狭非有邃谷层嶂也。其东有杨氏者世居之，盖自其始祖处士伯璇君占籍焉。由处士迄今，弘、敞、适三人，兹三人有子尚幼。然由其子以上，遡于处士，八世于兹矣，今其子孙，可以推知者八世矣。若以上堆阜林薄，但知其为祖宗墟垄，然莫究其几世几年也。士服勤农亩，且耕且养，暇而琴书咏歌自乐，顾虽长才秀民，多自老于田里。夫既置通显而安向晦，则所谓谱系符籍、言行簿録传示来世者，或有或无，宜不以之而系心也。况更乱离，兵戈逐蹙，尚何有于言行簿録、谱系符籍哉？天下乡平，人知门地为可重，至有远冒仕族，以眩鬻于谊属者。古犹不免，而况于今乎？夫它宗冒光华者，固可丑矣。若深自退悔，而昧前人之绪业，使泯泯与草木同腐，非不孝之大者乎？此杨氏族谱所由作也。夫服五世则亲尽，今推而至于八世，而尤念其初。盖其初，一人之身也。由一人之身蔓延既久，而至于不可考，惧后之子若孙复失其传如今日，则其宗与祖不几于昧之乎？此杨氏族谱所由作也。杨氏自处士君四传而至余干州教授，其家始益大。故谱之详，自教授君始。呜呼！易代改卜，物之囿乎其间者，宁弗随之变迁哉？故六七十年来，代谢更迭，何异于霏烟浮云，起灭万状？要无足怪者，顾独杨氏，室庐丘园，书册一一皆具。其前人之所封植，而其子若孙宝持而有之者，虽更数十百年之久，而手泽宛然，若新谓非积善之家，其可乎？予尝客其家，事得于目击者，非妄弘。既为族谱，而予为论列焉，庶几为善者有所劝也夫。

　　沈祖母王硕人寿九秩序

　　子于父母，其属近，其情昵，其恩至，故彼此之分，显易以敷施。而人情之所以感发而叹咏者，亦曰：父兮生我，母兮鞠我。又曰：陟彼岵屺，瞻望父母。与夫堂构菑获，又皆属于父子，至谓：生之膝下，以养父母日严。凡此圣人，皆系乎父母之于子，而祖孙不与焉。若孙之于祖，情非不昵也，恩非不至也，圣人设教忠厚之至，岂不欲引而近之？然其等威隆杀，自有不得而同者。原夫尊亲，不以远而可疏也，不以近而可亵也。故曰尊祖，曰敬宗，曰穆族。职是之，故孙之于祖，其养当益厚，礼当益严，情当益致。然自书、传之所纪载，孙及养其祖者盖甚寡。由是，李令伯遂著名于不朽也。吴人沈君仲说，自其先府君不禄，于今若干稔矣。独其祖母王硕人综理家事，鞠育仲说以迄于成人。今仲说年四十余，不惟读书绩学，度越流辈，至于履践之素、言行之实，无一不求合古人。欲所以奉其祖母者，食饮温凊，起居定省，略弗异乎孝子之事慈母也。今年至正庚寅，硕人寿登九袠，九月廿九，实其生辰。仲说具酒张筵，为硕人寿。凡亲旧里邻，毕集于清越堂。先于夏，天子赐高年帛，硕人以九十颁双缣，仲说用制衣衣硕人。硕人虽届期颐，而神观澄澈，覩其孙与妇，复领曽孙拜于前，而亲旧里邻无不拜，相次进酒为寿，以为世所罕得。同郡钱伯行、天台陈敬初辈，咸奉诗以庆，而予后至。众靡以老谬，俾序于篇端。夫人之所以事其亲者，岂不欲致其养？然未必有能享上寿而康强也。使诚有之，又未必如仲说能养其志而不衰也。然则天将报仲说者，有子有孙，皆将如仲说。硕人虽老矣，行且见之，沈氏其不昌大矣乎？诗曰：孝孙有庆；此之谓也。

　　祈晴有应序

　　平江于三吴地势最卑瀼，遇雨旸时若，岁乃有秋。一或霖潦兼旬，则漭为巨浸。故宋法：虑民之嗜利，戒民不得围裹成田。虑积雨为民害，县令至以系衔。内附后，务田租岁入之多，而其所以忧水为民害者，寝不复讲。国初，尝立都水监，近又立庸田司，岁预勒守令，必具状，秋收有成数而水旱不恤也。于是，农始告病焉。至正甲辰春，连绵雨雪。占岁者云：春雪多，霖潦之兆也。已而，积雨至夏五月，弥日兼旬，屋漏床，床如建瓴，曽不少止。上下原隰漫涌白波，而农告悴，秋将失望矣。吴人周君玄初，玄妙观道士也，人素称其精于道家法。时郡守吴陵马侯国瑞，暨阖府僚属，皆属意于周君，请用其法祷于天。且每旦即东门以拜日旸，虽雨势遄止，犹氛翳四塞。乃复致恳于周君，能嘘呵雷风，策役将吏，若有神物从之者。于是，马侯躬致香币，伏俯坛下，周君若将宣其诚，以达诸清都而吁诸上帝者。由是，顽云倐消，长空一碧，曜灵赫然。而官吏士民，咸以手加额，讙忻颂曰：使积雨不解，民其为鱼，又何望诸苗稼耶？势甚可畏，微吾侯输诚，微吾周君引以格上下神祇，则是淫霖何自顿收？羲驭何自朗霁？阴霾澄朗，湿暑清暟，熏风南来，物有生意。四郊万姓，驩声如雷。侯思所以彰君之道法，非文学不能也，乃俾作祈晴有应序以赠之。

　　送周錬师序

　　宋季蜀人邓尊师，号山房先生者，以其教法显于理、度两朝。宋既内附，尊师乐吾吴之风土，以其槖中资建会道观于吴之东城下。时尊师盖已老矣，而神观恬谧，能言宋季遗事。国朝名公卿如胡紫山、雷若斋、阎子静、徐子方诸公相后先，以人望秉宪节，戾止吴下。往从尊师，听琴赋诗，日必载殽核、具酒茗，燕谈尊俎间以共适。方是时，吴之文献故家尚多存者。巍冠大带，稽今考史，而尊师以方外老宿，从容其间。至今倡和之卷轴、往来之篇翰，虽更遗落，而观之道流，尚能藏之，多不下十数百首。向年某尝陪中丞曹文贞及曹尚书克明、郭运使子昭，避暑观之庑下，皆相予伏读，而乃复拊卷叹息。至于文贞，又亲炙诸公，言曰：是诸公者先后奄逝，迨今四五十矣，风流文采未或逮泯，至于余亦复老，白首人世，迁谢乃若此哉！俯仰数十年，文贞捐馆毗陵，曹、郭二公相继谢去，然则人之生也，将何而不老哉？邓尊师之孙周存中炼士者，乃以至正四年春，捧教札将往崇明州住持仙道观。錬士既为山房先生之玄胄，则其玄学之妙，槩可想见矣。故述其祖之高风，亦称人之贤，本之父兄、师友之意也。序成，吴之人士赋诗而送之者凡若干云。

　　送徐尊师序

　　中吴城而处有道馆，曰玄明。始予过之，闻琴书声，未始异之也，后屡过之皆然，予始洒然知吴人徐养吾炼师授业。于是时，予方盛年，而养吾亦甫冠，每揖余坐语，方瞳广颡，端毅厚重，已如老成人。问其所读书，则曰内圣外王之道也，夫岂易言哉？今几二十年，养吾以葆炼为事，神完而体纾，气津津自顶出，如蒸炊。若予，则憔悴顿挫，须发尽白，而老甚矣。去年，养吾由道秩升任常熟州之致道观，今春归省其亲于吴，得一再见。既已异其神观，乃即而扣之焉。錬师曰：古之博大真人，既立内为精，而物为麁矣。其乐于内者，千圣一致也，万年一瞬也。由乎中出者，外而应帝王，亦其麁者耳，而况于世累乎？予曰：形上之道，形下之器，本末一致，则闻之矣。曽何精麁之谓耶？炼师笑曰：是岂区区世儒所能识也？吾居致道观，仲雍故墓在焉。朝登山巅观日出，夜听松风撼山作海涛，每援琴写之，冷然八表也。子能识我乎？予不能诘，乃作招鹤辞送之。今春则至元仍纪元之六年也。词曰：仙之人兮跨鹤以游，六翮一举兮瞬息乎九州岛。蓬岛之是往兮圣真之与俦，招之不来兮使我心忧。海虞之山兮瑶草稠，徘徊饮啄兮云涧之幽。吾将听诵蕊珠兮，得相羊于暮秋。

　　送初上人游方序

　　吴人奉佛，自萧梁有国时，塔寺像设遍江左，而吴尤伙焉。吴以水为国，汇其腹者具区。区别派而湖者，曰陈湖。湖当淞江之南，大浸几四十里，涛波荡天。而其北，烟林苍翠，出州渚之上者，碛砂也。砂有积蓝，曰福严，创始于国朝至大间，飞楼杰阁，视城甲刹略不少让。其徒居之，既研精于其教法，又复购吾儒书数万卷，自六艺经传、子史百家之言，每延儒之老于文学者，日讲肄之。俾其徒知仁义道德，元与其学不相悖戾，所以开明其心焉。至有翘楚杰出者，则本元初上人。初尤工于诗，以其所学出为大方之游，非惟其教之尊宿爱其为法器，至当世宗工巨卿，若承旨长沙欧阳公、侍讲金华黄公、修撰晋阳张公、博士浚仪段公，皆与其进而不之拒也。故学士豫章揭公、应奉清泉陈公，尤所奨与。若予，则疵贱老朽，浮沉里巷间，初何所取门？至再不厌。且出诗文一编，读之，皆前数君子与之篇什，雄辞奥旨，温然而玉质金相者。在他人一二固以多，兹何其富耶？初不以予无似，若将从容讲学，如前数君子，从游以质疑。予为言曰：古之君子，出处不同，言行亦异。至其不悖乎圣人者，曽不少思也。儒、佛争久矣，儒辟佛者，覩儒从佛，輙挥呵詈斥。然不思均之，为儒言行出处，尤曰不得而同也，而况于好学恶异尚哉！前数君子皆于佛无间然，若予，尤非敢徼福于佛者，言行虽不敢同，数公至其出处，则甚异矣。出者方贵显，其言足为初轻重，若予何所取，初求之不已哉？大江深林，江湖寰宇，顾岂无其人哉？初行矣，复求其人而学焉。学成而归之日，其有以语我。  
　 
卷九

　　记

　　平江路新筑郡城记

　　吴自泰伯十九世至寿梦，而吴始大。及王阖闾用伍子胥，而吴之城郭、宫室遂为东南雄藩。世言泰伯城仅周三里二百步，在今梅里平墟。夫泰伯以天下让，宜其不肯自大其城也。及阖闾徙都于今郡城，于是，子胥相土尝水，象天法地，筑大城，周回四十五里。其陆门八以象天八风，水门八以法地八卦。城邑既完，府库既充，遂观兵上国。一传至夫差，而子胥以忠諌赐死。未几，吴为越并。汉亡，孙吴尝建都于此矣。更江左六朝，以迄于唐末、五季，歴前、后宋，要皆以吴为大藩屏。世皇之一天下，以四海为家，六合为宫，不设险于区区之城郭也。至正十一年，红巾贼起汝阳。明年，浙东海寇烧刼昆山。是年，廉访宪司佥朝鲜李公廵案吴下，深惟平江赋役，供国家经费什之七，郡无城郭，何以御寇？乃谋于监郡西夏六十公、郡太守真定高公。时百须之出于吴者，日不暇给，然筑城之役，则不可已。于是，会司属僚佐，验民之家资产厚薄，计量城之长短高下分筑之。罢弱戸则悉汰去之，常时役不及而豪强者则纠率之。宁夏高公为南台御史大夫，及太尉首捐资以助役，水司亦捐官帑一千锭，漕府皆捐资俸。然太平日久，一旦兴大工役，民夫十余万当盛暑挥鉏如云，下锸如雨。城之大，绵延数百雉，漫不知何从列桢干。于是，公晓之以程度，示之以榘范，勉之以诚悫，必若是而后无善崩之忧。民志既齐，无敢或惰。遂经始于是年夏四月，毕工于秋八月。城四向，一仍子胥之旧。若水门，则仍宋之旧。独启胥门，上建忠孝王庙。余五门之上，亦皆祠神。盖役兴时，虑暑雨郁为民害，乃祷于神以祈佑。城既完，故列祠以答神贶。城之高，以尺计凡三十有三；城之趾，则三十有五。迭石三层以为固，城之面，则广丈六尺，皆甃以甓，仍甃大瓦作水沟。每门建戍楼，以谨斥堠、严烽燧。当人马陟降处，皆列置蛾眉甬道。门内外构屋，设官居之，以察非常。城于是备矣！其先虑民力不给，爰给中统钞三百五十贯、白米一千斛；至是，合官民用财凡若干万锭、米若干万斛。论者谓是役非廉访使公勇于敢为，则无以 续子胥之功于二千载之后也。城既完，吴民始大喜有依卫。则又相与叹息，言曰：明公非有一廛之田、一区之宅在吴也，然苦心焦思以完斯城者，盖上以为国、下以为民也。况吴东北濒大海，西南枕震泽，于泽国四通五达之衢也。郛郭之内，官粮贮于廪庾者岁数百万。设城郭不完，寇攘逼近，将何以为国计乎？今既完城以为民卫，继今所以守御之者，则在乎明有司承流宣化，苏民之力以固结其心，使吴之民爱戴其上，如子弟之亲父兄、手足之捍心腹夫！然后则其民以仁义为干栌，以礼乐为甲胄，人心既固，则与此金城汤池并为天险于无穷也已。李公名朶只，字仲善。

　　重修平江路儒学记

　　维吴有学，肇自范文正公父子。更宋渡南，而吴之文庙与学宫始大备。至国家大一统，兴学劝士，累诏郡国，六七十年之间，所在学校诵声相闻。顾吴为东南雄藩，学兴于范文正公，宜特盛于东诸侯。然更频年，郡非不大也，而土力实耗于往时；民非不多也，而资力实罢于昔日。则夫学校之教，礼学之文，亦有所不逮也已。事稍上闻，于是，庙堂慎选守臣。而燕人吴侯由彰德路总管仍授大中大夫，即拜平江。中书遣使以堂帖赍起，奉玺书得乘驿南下，用示特恩。公既至，首谒大成殿，仰见殿脊势将倾圮，甍桷欹垫，欲压尊像。自圣师以下，彩绘黕剥，窗户阑楯，髹漆皆旧暗。侯乃惕焉疚心，即裒稽赢、节冗滥，悉征每岁廪之入畸。度积可敌费，乃鸠工庀材，一新礼殿并两庑、戟门。自圣师以至从祀诸贤，冕衮圭佩，五采焕发，如日丽天。且重建外门，掲示文庙。采芹官臣之所戾至也，至是亦一新之。礼殿前旧设乐轩，久撤去，迫近香案，殊失庙貌深严之意，侯命复之，雄浑沈厚，而庙益以邃密。佥谓吴学自数年来，支柱庳倾，苟遮目前，率多具文，无教养之实。岂若侯诚悫一忱，以兴学养士为己任也哉？乃砻石纪辞，以章侯修学废坠之实。谨按：中吴自泰伯端委以临其民，其后子游生于海虞，乃北学于鲁，圣人之门风气既开，贤者辈出，由其山川之秀不可閟。若夫庠序之教，则尚未大备也。至我 范公，虽长于北方，及归典乡郡，深惟桑梓之故，莫先于学校之教，由是大兴吴学。今宋社已墟，而学宫成于公父子者迄今不坠，虽其间张弛有时不同，然更久而愈益严重，则以公父子里闬之故也。今侯剔歴中外，而以才望为吴守臣。其洁白之操、恺悌之政，要其心不以文正自期待者，固不能若是也。因纪侯修学之实，而侯之德美，因牵连得书。谨记。至正五年岁乙酉十二月既望。

　　海盐州学兴建记

　　海盐于故宋畿壮县地，虽斥卤，而其学宫养士之廪入、造士之榘度，麁皆有绪而可纪。江南归职方，壮县例升之州。于是，海盐学与州同升。州有学谕，薄尤宜加之意，况不为过薄者乎！第长吏因循，而教官又忽略，则其荒坠槩可想见。至正七年夏六月，松阳叶侯以奉政大夫来为知州。侯始筮仕，即以才名为江南诸道行御史台架阁管勾。其于兴学劝士，得于风纪之地者，源委远矣。况素励己以讲学，潜心于理义，则其视学校兴替为何如？侯未至之先，天台黄君国才典教是州，覩学宫之弛，念事为之难，积怏于中而未克展布。甫十视朔而侯至，至三日，庙谒礼竟，侯谓黄君以为：国家列圣相承，明诏诞颁，致重学校。今兹黉舍芜圯不加修，士气萎薾不加振，岂守令承宣德化之谓乎？君闻侯言，即以其目请于侯曰：大成殿，春秋合乐以致祭，朔望释菜以瞻拜，使芜仄而无以掲虔表诚，何以谓之清庙燕居？阁上肖圣师，申申夭夭之德容下，俾学者来游来歌，今而欹垫，势将压翼殿。东西庑列祀诸儒贤，使衮冕圭组黯昧弗章，笾豆罍爵荐裸无所，岂非亵慢之大者乎？明伦有堂，堂有四斋，所以待士授业蔵修也，苟非凉燠适宜，明敞深洁，则欲讲肄而讨论者，何以成其丽泽之益也？前之缮葺者踵相接，然率其虗文。今非仁侯加之意，则亦苟焉而已耳。侯览君所条列，遂惕然于懐，谓之曰：学宫废坠乃若此，将葺而新之，必不可承昔之苟也。苟｛焉｝乌以掠美？顾莫若己也。于是，侯与黄君稽研商确，计饍士之田亩且踰万，第以民旷而土瘠，岁入纔什二，重以失收冒支，蠧弊坌积。于是，考昔逋租，验今庾贮，征宿负、发见廪，且并各捐衣布之赢，得中统钞若干缗。鸠工庀材，当炎暍，侯与君皆身董其役，而不肯少惮其劳。于是，一瓦一椽，一甓一础，要必坚致壮朴，可以能风日，可以支永久。经始于是年季夏，裁四阅月，而学宫一新。殿前殊浅偪，为创设乐之轩。凡黄君所条列以请于侯者，靡不一一就绪。庾湢帑庖，亦无渗漏。于是，海盐之学，虽僻处鲸鱼潮汐之壖，一朝而觚甍翚飞、丹艧焕耀。不独州人士观感鼓舞，以戴侯与君之德，若海岛浦溆之上，渔盐商贩之民，颿飞艘缆，出没于望洋，向若之际，聿观学宫之兴，亦皆敛袵以乡道。是则学校之助，与为多焉。夫昔鲁人颂泮宫，其在泮者，不独文事而已，至于献俘受馘亦在焉。由此言之，士成文武之才，就道德之实者，未始岐而二之也。于后，学校论政取士，以迄于弦诵。又其后，则惟诵与弦，又其弦而罢，独诵而已。夫士诚专志于诵，则诵者考圣贤之成法，识事理之，当然本乎身心言行之微，达之家国、天下之着，然则诵可少乎？海邦之士，其于诵习，要必慎严乎义利之分、理欲之判。庶乎仁侯与贤博士道同心一，新学宫之所致也欤！

　　重修长洲县儒学记

　　至元三年龙集丁丑，平江路长洲县官元同等言于大府，曰：国家疆理际天地，粮饟之富，吴独擅天下什之五，而长洲一县，又独擅吴赋四之一。生聚之繁，财用之博，天下县未有壮于长洲者。而县学不建，职教不修，故自廿余年来，父兄之教子弟，大率富者侈靡而不知禁，贫者偷惰而不知所向之方；自非兴学校、明义理，则将何以定民志、善民俗哉？今天下县皆有学，独长洲于旧理所在废址之上，未支衡门，漫名之儒学，然诵声不闻，讲席不设，民至有纵畜牧、佃蔬圃其间。昔孔子适卫，称既富庶则必有以教之。矧今兴学劝士之诏数下，而同等坐视其旷坠若此，则岂有司宣承之谓哉？奈县无夙储，官无赢资。窃见徽州路学教授、郡人陆德原，向尝捐资建甫里书院，规度严密，列之学宫。而德原一廛一区无在县境者，诚得大府训饬而奬励之；德原宜于此无不尽其心者矣。状上，路总管高昌道童公召德原示所以，德原作而起曰：公牧我民，厚完我民者无不至。今又将溥善教以渐涵之，公之德意厚矣。然则德原将何以答公意哉？惟罄竭心力，期于壮厚高弘，与公德化同垂永久而已耳。于是，搜才简工，始于是年三月甲子，更八月丙辰，学告落成。门庑深敞，殿寝尊严，斋宫、讲庐、庖湢、庾帑，一韪大备。先是，赡士廪饩未给，德原复买田以足之。于是，吴人士与大夫、公卿覩学之成，叹息言曰：长洲为天下壮县，使其学聊且麁略，何以称子男邦伯兴建之意哉？今学成，实雄壮与县敌，则其人士藏修、游息，庶为称情也已。况明守令为政知本末，德原以儒者为学宫事，皆可书。乃相率请记于予，辞不获，为之言曰：三代盛时，吴盖陋邦。自泰伯端委而君吴，久之，而子游北学于中国，自是声明文物焕耀四方。盖子游生于海虞，而长洲则切其地也。今学之成，岂徒美观容饬文具哉？善教者，本诸其身而已矣。故子游之宰武城，必曰：君子学道则爱人，小人学道则易使也。郡邑令长诚能推是以修其身，以及于邑之民，将见民化政成、风移俗美。其秀民良士，顾岂无子游之徒，出而为邦家之光也哉？诗曰：无竞维人，四方其训之。有觉德行，四国其顺之。此之谓也，请以为记。

　　文正书院记

　　至正五年龙集乙酉夏六月吉，廉访佥事赵公承僖分巡中吴。至则首谒范文正公祠下，拜瞻庙貌，起敬起慕，作而言曰：文正公以德以功，既无忝伊傅之为辅相；以学以识，则有功于洙泗道统之传。故其具文武全才，出将则安边却敌，入相则尊主庇民。其先忧后乐，与先知知觉、觉后知觉者何以异？岂非圣之任者乎？其平生论谏，直道正言，剀切人主。至上百官，图诋宰执，为张禹触犯盛怒，虽坐摧抑，曽弗少沮，讵不犹木从绳则正、而欲后之克圣者乎？当时天下郡县未尝皆置学，公至吴，首以己地建学。故学校徧天下者，自公始。识泰山孙明复于贫贱，中授以春秋，遂大鸣圣道。于时，延安定胡公入太学，为学者师；而河南程叔子实遇奬拔。其后横渠张子以盛气自负，公折之而授以中庸，卒之关陜之教，与伊洛相表里。盖自六经堙晦，圣人之道不传，为治者贸贸焉罔知适从，以至于公。而后开学校、隆师儒，造就士类、作成忠义之风，以致道统之传，则公之学识，于名教岂小补哉？公之薨也，所在庙食一以忠烈锡名。顾兹中吴，公父母之邦，所宜大建祠庙，万世血食，如之何而仅享之于私第？况今国朝崇德报功，在在有书院以祠先贤，岂有丰功伟德、正学卓识如文正公而书院莫之建？则是缺典，岂有大于此者乎？公八世孙文英，具辞于赵公：以为先公之功德、学识诚如公所言。顾惟范宗仰食于义廪，食指几千余，使建书院，则官除山长，有山长则有廪稍之奉矣。今藐焉义廪不自给，使但建书院以祀公，慎选族人之贤者，充主奉斯足矣。官除山长，则乞免焉。于是，公从其言。时总管古燕吴侯秉彛闻公之所建明，即叙公所言，请于行省，上之中书。议有关世道，且不设教官，而以居嫡者世主祠而行教于事便。由是，二公商出公帑羡余，命工益址而崇制，既宏且固。甫完，属元佑记之。佑以蕞尔肤謭，乌敢厕一喙于大贤之门？虽然，公之功德学识，宪佥公知而言之，则凡天下之士，皆知道之也。知其人而不思效之，可乎？子朱子谓：人之立志，必当以公自期待。况游于公之门乎？况郡人乎？若然，庶于公可无负所谓尚友者此也。元佑言不腆，谨用复诸宪佥公，俾书之石焉。

　　重建和靖书院记

　　宋礼部侍郎和靖先生、河南尹公，绍兴七年，用崇政殿说书召，遄奉外祠，居吴之虎丘。先生殁七十有五年，吴守陈君芾乃始绘像建祠，而勉斋先生黄公干为之记。端平间，提举常平曺君某请于朝，易祠为书院，乃始买田为经久计。江南内附，夺于僧，有司以尊前贤、励后学，不可冺冺遂已也。于是，以府治东南陬，故宋检法厅事基合若干亩建书院，祠先生。大德丁未，山长王达为创大成殿，前无门径，旁无两庑，居民又加侵牟，益见简陋，而士病焉。元统丙子，新安吴希颜来为山长，克复故址，又请常平提干斫基以益之，剔蠧弊、撙浮滥，积力稍久，有志重建。然犹惧或中沮，于是，白于大府。时中书左丞耿公介督餫吴下，闻而善之，俄被召，复请参政张侯杰，侯又入为天官。今郡守道童公廉明刚正，治称第一。希颜请新书院，公曰：治不本于学，岂稽古崇德之谓哉？即选其从事，分董程役，而籍书院粒米之在廪者粜之，得中统钞八千六百贯。辇大成殿即新址，而前为仪门，门少西为先生祠，又西为上祠，又西临广衢为外门。翼殿为两庑，殿后建习堂，堂东斋庐曰六有。总为屋若干楹。其即工，始于夏六月，甫冬孟十月，而书院落成矣。初，先生卒于越，越亦有先生书院。先是，希颜尝为越之书院长，亦既尽瘁完葺；及今，再调而入吴，故希颜每加太息，曰：先生学继濓、洛，道被海寓，其大者，断不系于一祠宇之兴坠！然己何幸，而一再获长先生祠下哉？既不佞无以绍隆斯道之统绪，若区区祠宇而复不能殚尽心力，则岂成承学小子之谓哉？斯其志有可尚者已。若夫先生师友、渊源、出处，大致皆具勉斋记，兹不敢渎，惟槩言其修建始末云。

　　颍昌书院记

　　国家右文崇儒，路、府、州、县莫不有学，犹以为未也，故所在有书院，即其地其贤者而祀之。江南归职方，书院之建几十倍于昔。若中州先哲之所过化，礼乐刑政，夫岂东南所可企及？然由仁庙设科取士，考于各省，士额多寡，河南、许、洛为天下中，然河南士额视江淛裁什之六，则夫两地学校盛衰，槩可见已夫！学既已布于路、府、州、县，博士弟子员稽经考古，已自足于为治。若书院之有无多寡，曽何损益于治道？而论者则犹恳恳以为言，盖先王之敷治也，每详内而略外，先近而后远。故自其礼乐之文，诗书之泽，渐之以仁恩，摩之以德义，未有不本乎一人心术之精微，而能见乎庙朝、家国之近远。故曰：始于家邦，终于四海。今声明文物，乃独盛于东南，内外异势，详略乖方。此中州有识之士，所以动心于兹，而执事者未必不以为迂也。许昌冯君梦周所以建书院于颍昌，有不暇顾夫或者之议也，以为颍昌秦汉以来，以武以文、以功以德，知名海内、布在方册者，槩以多矣。然皆莫若苏右丞万里出蜀，用其所学以相其君，及其老也，归休乎颍上，自号曰颍滨老人。于是，梦周请于其长兄尚书公，及许下乡曲之老，咸以为宜。乃捐衣布之赢，卜地于许下之某乡某原，营构结筑，为屋若干楹。中严寝以安燕居之圣师，后蠲祠以安苏公像。门庑、斋庐、库庾、庖湢，凡书院所宜有者，无不备。官设山长，固不问，若训导之师，则慎严其选，必经明行修、可以成就人才者。岁以地三顷之入给之，弟子不踰二十员，多则耗其师之力，旬、月、季严课试法，必第其高下，激赏以示劝惩。事已毕具，梦周言之官，官言之宪、省，宪、省言之中书、中书礼部，皆允其所请。由是，颍昌书院遂表着于北方。梦周昔为温州路经歴，尝梓锓六经图诸书。及为平江路推官，得庸、学、语、孟善本并小学书，梦周更为高经下注，其为书版凡若干卷，悉以归之书院，而不以私于其家。其平日捐金以购买之书籍，自六经传注、子史别集以至稗官杂说，其为书凡若干万卷，亦悉归之书院。师生有欲借之者，则具姓名、列书目，而以时谨其出纳。且虑书版所在，民间得印者什无二三，强有力胁之使印者什则六七，是书板为学校累；又买某乡桑枣地若干亩，计一岁之所入，毕一岁纸、墨、装禙、工食之费，则止矣。其规制若是，不惟勒之石，又且闻之官。其间防闲之纎悉、意度之委曲，记有所不能竟者，皆鑴之碑阴。夫书院之设，宋初裁三四，长书院者，皆郡太守职也，固未始立山长与学正。既立山长、学正，必积年劳、着成绩，乃始升郡博士。于是，学官往往多庸常众人。夫以常人苟岁月，则其所以教之者，岂能成天下之才以待用乎？后之来主院席，诚贤者也，固所不论。其或不也，当念梦周之创始。是岂官高禄厚，与夫祖父资产哉？是皆其兄弟躬履俭素，铢寸积累，不忍令其子孙独有之也。于是，建书院与乡里。共职是院者，当察梦周兄弟之心，笃志以职教养，至公以司出纳。庶彬彬许、洛之士，不让乎大江以南，所谓本诸身、施诸家国、天下，出处进退，彷佛乎颍昌老人。是则冯君之意也，可不知所尚哉？

　　吴江甘泉祠祷雨记

　　吴槩以水为国，东出而为吴江，其为州郭低洼，人烟聚落于浦溆之间、洲渚之上耳。州既左江右湖，云涛烟水，其为神龙之宫、灵怪之宅，尚何异哉？自非神龙以着灵，而人托龙之庥以为命，则其四封之内，呼吸而沼之者，顾何难哉？州之东行，涉江湖而为桥者相望，独第四桥之下，水最深、味最甘，色湛湛寒碧，唐陆羽尝品第入茶经，则其异于众水也必矣。世传有龙居之，州人即其桥之北、水之中沚建祠以享龙，谓之甘泉龙王祠，其来盖甚久矣。至正三年夏，大旱，田禾焦然就槁，民心皇皇无赖。时高昌雅实理公为州达鲁花赤，忧心恻然，乃捐己俸，市香烛、宿斋戒，躬致情词于昭灵观道士富恕，乞为将诚吁天。而公率僚幕胥吏之属，悉徒跣谒龙于祠下，再拜稽首，为民请命。富君乃用其教法，役神召龙，炼铁符、投桥水。符纔入，而雷殷殷自水起，去云四垂，雨即随至。公忽惊且喜，以手加额曰：神明不远如此哉！船迎龙漫至州署，有赤鲤跃入公舟中，公命僮捧纵之，波雨霶沱告足。即昭灵设醮谢，比竣事，复迎牲祠下，合乐大飨，以荅龙神之灵贶，是州遂成有年。于是，州之人驩然曰：吾州依龙以为命，故水旱必祷。然未有若我公诚心恳至，一念之顷，神人孚合，其向应盖若执左劵交相付者。其故何哉？遂昌某晓于众曰：若知公尝为泗州长吏乎？天久雨，泗之民将为鱼。公笺词请于上帝，词有曰：甘减一年之寿禄，愿起百姓于泥涂。词焚而雨霁，然则公之临政爱民，至不惜身命有如此尔，民亦知之乎？于是，州之民悉公之心，戴公之惠，恃公以为命有在矣。作祷雨感应以记之。

　　伏蛟台记

　　山精木怪、地妖水孽，盖亦莫非阴阳合散之所为，故虽太平盛世，不能必其无有。然当盛时，君明臣良，朝廷清明，海宇寜晏，人之奸雄，鬼之妖孽，一皆屏遁消释，各安其类于礼乐刑政修明于旗常庙社之尊显，天气和于上，地气畅于下，人之类安舒泰阜于两间，盖由此也。然神仙奇异之士，虽不屑于世用，而心则渊乎天地之鉴也。静乎万物之凖也。故能见人之所不见，闻人之所不闻，过计私忧，远在数千百年之后，又何止冬起雷、夏造冰，役灵召神，变幻目前而已耶？世传九州岛都仙轻举，时尝有县记，谓后千年江心生砂碛、下掩井口，则其所斩之蛟当复出，时则有地仙八百人，而师则在豫章。于是，鄱阳胡君道玄之生，适与县记合。君生有异禀，幼断荤血，纸衣草屩。而其道术，每于水旱蝗疫有时，而取日云天，借水渊泉，起瘥疠、殒螟螣，其应皆章章可稽也。乃至正四年秋，君舣舟东湖，夜覩光怪赫然出堤南，即其地得铁劵一玦，上有盟告之词，则都仙斩蛟之埋铭也。要与铁柱相表里，可信不诬。南台真御史为胡君筑台，以劵瘗其下，而名之伏蛟台，奎章学士青城虞公为之记。夫仙真神人，岂有恋于世而私忧过计，出于人所不见不闻，而又远在千有余年之外？兹胡君克绍都仙之烈，应县记之言，覩神几于未动之兆，伏精怪于欲作之先。自非仙真神人，断弗能若是。蒙庄氏曰：至人之用心若镜。其胡君之谓欤？台成之五年，续为之后记云。

　　周玄初主醮来鹤记

　　古者圣人出，而麟、鳯、龟、龙亦出，以彰其瑞事。明载书、传，必非厚诬斯世。然岂圣人有意为之？固不然也。盖厚德之积，疏之为祥风，润之为甘雨，着之为景星、庆云。夫若然者，使圣人有意而为之，则不足以为圣人矣。后世道家者流，其高者轻举，次者长生，又次者方药炼饵，又次者醮祭科教。若夫醮祭，则有交于神明之道焉。神明者，玄虚冲汉，非视听所能亲接，然祸淫福善，每若司其柄以荅响，是岂神明为不可依凭也哉？古今文士称鹤为仙禽，道家以鹤为仙骥，世之人皆言仙鹤云。方人设醮祭之时，坛陛严整，仪容肃齐，钟磬华香，冠服笏佩之类罔不端备，俨然天神之是临也。人之情，哀生于丘墓，敬生于庙社。人方倾诚，神斯来格，所谓仙真神人跨鹤而来者，讵可忽于视听之间也哉？吴人周元真，字玄初，自童时即好老氏之学，稍长为道士，诣嘉禾城东紫虚观，礼其师李太无。既本之以轻举、长生之道，又参之以修炼、醮祭之术。于是，呼风召雷致晴雨，若有神人从役之，无不响荅焉。以吴城报恩道院虚其席，即来归主之。至正丁酉夏，吴守御万户沈侯实，荐母设醮，礼延玄初提点法事。其精诚孚格，遂感白鹤盘空而来，或引吭长鸣，或低翔献顶，其多至四十余只，与人相亲，若狎若驯，良久斯逰。一时之人，罔不仰瞻叹异。士友徐正甫预同观者数辈，咸赋诗颂美之。惟侯以虎罴之职，亦加起敬起悚，乃索予为记。夫鹤一羽族耳，其往来靡常，其性莫可驯狎，其视麟、鳯、龟、龙固不类。其应祈而来，非有神人司之，与异人所致之，吾未之信也。吾之气顺，则天地之气亦顺。彼景星、庆云、祥风、甘雨，要皆圣人以和召和之所致。不然，冲虚玄漠之表，非人视听之所及，｛焉｝乌能加一髪之力于其间耶？然则玄初不得不谓之异人，而兹事不得不谓之异事。春秋纪异则书，故予不靳，乐书之用冠群玉云。

　　白鹤观祠堂记

　　国家混一之初，世祖搜罗海内才俊用之，惟恐其或遗。于是，魁奇磊落之士，往往显功名于当世；若嘉议大夫、平江路总管致仕、郡人张公正卿是也。公初未冠，即北上，膴仕儤直殿廷，出入禁卫。久之，成宗爱其小心谨饬，赐名伯颜。大德间，出官江南，累升漳州路总管。原公自膺柄用，四贰郡政，一留盐运同知，将老而再牧名州，至以清白谨愿见称，恂恂有古循吏风。朝廷推恩累世，于是，公大父海，赠中顺大夫、清河郡伯，大母何夫人，赠清河郡夫人；父宪，江淮财赋副总管，累赠广德路总管，母酆氏，封清河郡夫人；室人沈氏，封同于姑。公父、子自念臣子所以报其君亲，虽沥肝胆未足以罄万分之一，矧人之生起灭在呼吸间哉？审以别业之在郡城鹤舞桥之东者，旧为宋信安郡王之藏春园也，基颇宏敞，近为建构雄丽。而敬归之太上教法大道，上以祝厘以报君，下则立祀以报亲，初名之曰报恩道院。旧植古松一株于井傍，大已合抱，高踰数寻，二百年物也。道士张应玄始庐其下，遂有群鹤自东南来，盘旋于空，久之，一鹤下峙于松弗去，经岁作巢其颠，大如百斗盎，每晨长鸣，屡获奇验。张既羽化，复倩括苍赵真士知微、番阳萧錬师玄中，皆克修虚净玄妙之学而行之，为人所推重，而公益厚礼之，俾相继主席，仍割腴田若干亩飰其徒。赵与萧状其事于朝，乞更道院为白鹤观。当宁可之请，降玺书护焉，由是白鹤观之名，着于吴中矣。未几，公捐馆舍，赵与萧亦以次委蜕。张弟子席应真博通玄典，兼读儒书，踵构观宇，轮奂一新。仍即观东为祠堂，以祀公及清河伯以下凡几主，每遇讳日、节序，用玄教荐享之。夫公扬历中外，为时名臣，其卒也，史有传、家有庙、祭有主，然而公之神灵无不之。所以属厌其施心者，自非掲虔祠宇，晨香夕灯，则何以妥公之灵也哉？观之始末，故学士揭公已为之记，故于基宇所设、道流所聚，则盖略焉。席羽士惧更久，而张氏之厚施、祠礼之报享，并所以自列于道家者，非勒之金石，则何以章示永久？此祠堂记所由请作也。张氏世居吴长洲之相城，公之嗣子都中，以荫任黄岩州同知，克世家业云。

　　福山东岳庙兴造记

　　国家思所以惠安元元，莫若慎选守令。于是，浚仪王侯某以至正戊戌授平江路常熟州知州。莅政之二年，化绥德懐，民用大协，百废具举。故福山东岳庙，着兴造之绩焉。按福山距州四十里而近，北枕大江，即唐之金鳯山也。后以山形如覆釡，覆与福声相近，因名之福山云。山萃起于海虞之邦，耸秀深特。宋仁宗至和初，邑人建东岳庙于山上，已为吴下丛祠之冠。哲宗元符间，复拓其规制而侈大之。及高宗渡南，金兵迫逐不少置，东南郡县悉被焚荡，而福山庙与常熟县岿然独存，吴人益神之。绍兴二年，邑人请于知县施侯，乞崇大庙制，以答神贶。盖岱宗远在鲁，而福山则宋京畿近地，东南士民奔走祠下，乞灵祈福。于是，福山岳庙遂为泰岱行祠之甲。宋入职方七十有五年矣，而王侯来为是州，庙制非不宏大也，然历年滋深，栋宇腐桡，丹雘黯昧。侯即首捐衣布之赢，以奬率州人士。撤去弊陋，一新庙制，而缭以垣墉。先是，殿无前轩，侯建屋若干楹，庶朝谒拜跽有余地。仍为若干楹，以祠福济李侯王。以国家漕海运，万里鲸波，惟天妃是赖；爰即庙之左作天妃宫。复别建方丈之室，以居司庙之人。又作官厅若干楹，以待守土吏岁祀之日焉。窃惟福山岳庙，由始建至于今，兹三百余年矣，顾未若今日之极盛而甚完也。于以见王侯为州，有余力为政，有余暇神人。于是，诚有攸托，则侯之贤，其可泯泯无闻也？礼五岳视三公，至唐开元中，尊封五岳加王爵。及宋祥符五年，遂加帝号。国家一天下，礼秩百神，复加徽号，以着尊崇之盛典。夫岱宗既在鲁，由鲁并海、岱，东诸侯凡尸冥权以福东土者，要皆泰岱宗而主之也。则岱宗于东吴有祠庙，恶得以封内山川限其远近也哉？况福山镇峙海虞，粮储之富，当东吴什之三。自非明神依凭山川，以出云雨，岁何以能稔？民何以能治？国家何以能有所藉于无穷？其为之记，以章明神之休，以着王侯之美，匪夸诩也，览者固宜敬慎而无忽。

　　无锡泗州寺记

　　昔泰伯东入吴，建都梅里聚，至今号泰伯乡。宋嘉定十六年，乡之建安庵比丘了忠之母刘素，奉佛以坊庄之田，建僧庵于乡之寿里。时庵名崇报，俾了忠居之。宋法：非敕额不敢造寺。端平二年，请于官，乃以常熟县泗州废寺额易崇报庵为是寺，定寺制为甲、乙住持，而了忠则泗州寺之始祖也。忠买泰伯垂庆之田九百余亩，以饭其徒。已而，忠示寂，塔其骨于建安。忠十传而为宗永，值宗亡寺毁，有所谓招民官张宣差者，据寺田，寺之徒客散去。则寺僧元吉覩寺废坠，乃别礼垂庆乡祈福，皎公为之师。师资异于派，故泗州寺僧却归建安寺。及至元十年，平江北禅寺乃冒认寺田于张。泗州香火既絶，至大德八年，寺僧懐信、智明，痛基业之殒坠也，于是，讼于官，莫之直。明之邑人朱君某者，捐资以相信与明，乃走京师，讼之于宣政。时仁皇在青宫，有以其事上闻，遂降令旨，俾宣政断寺田归泗州。论者许信、明之于泗州也，侵疆克复，功莫大焉。先是，大德十年，寺僧契理建佛殿于废址。明年，仁庙仍降旨加庇护，且明言契理领众，使之住持。更七年，为皇庆癸丑，天子复焕德音，赐玺书，加外护契理。于是，建法堂，构方丈。理一传至德言，则建觉皇宝殿，若捐衣盂以绘塑佛像。山门两庑，以次毕工者，则又智明也。夫泰伯之为乡也，自宋迄今，聚族而居者浑浑湛湛，盖亦多矣，然而废兴变灭，不啻如浮云。求如泗州已坠而复振，至令其区区基构，熙朝为玺书加护，非其徒才干卓荦、有足以动人者，恶能若是哉？况自国家恤民，艰难勤役，及释、老穹楼涌殿，一坠不复兴者，所在皆是。兹泗州僧徒，上当图报夫天恩，下当思先人克复之艰，精修谨守，以保乎勿替。不惟禅释之教有辉，而于世道重有劝焉。因释智明请为疏颠末，勒之贞珉，以昭示于永久云。

　　简村顺心禅庵记

　　普应国师道振东南时，所至为宝坊，一切弃弗居，顾寻山崖水阻，草栖浪宿，以自遁逃其声光。吴江简村，在震泽东南陲，土腴而势阻。由垂虹桥望之，其烟林聚落，可指顾间也。比丘理悟，再世有其地，可三顷余，草苫田庐，仅庇风雨。悟未祝髪时，尝一再延国师居之，俾之安禅而却扫。盖悟虽生长大家，而实心慕空宗。未几，徒步登天目，从国师剃落。爰即是为顺心禅庵，而实徼师悲愿道力，开创厥始，庶永其传。已而，国师示寂，悟于初心尤益勤励，寒暑一衲，昼夜一箪，草衣蔬餐，破弊觕恶。同门禅者喜悟颓然委顺，有若此也。于是，智者奋谋，朴者効力，撤去旧小，遂成精蓝。一是素坚，不事雕绘，屋瓦鳞比，出町畦中。居者昼而农、夜而禅，甽浍沟塍，近在檐槛，粥鱼磬钟，答响风水。其三时之勤，为终岁之须，要皆食其力，而非苟取于人。见者以其役力而休，心知其为勤行道者之居，食其力不足，则买田以给之。十方禅人拏舟来者，饱其饥而憇其劳，俾之安居究道，而期其必契必澄焉。主庵席者，必志愿敦确，佥议允请。其隶事徒众，则率循庵规，分掌庶务，其条具碑阴。夫悟坚广施，心不惟不有其资，观其放寘枯寂，且将不有其身。诚以佛之道溥愽周徧、公天下，而非己得私观。于此，而知易之为卦矣。夫同人于宗，而有吝之道，及同人于野，而亨宗狭而野广也。然则儒与佛，其大致虽不同，然其道之行，俾人不独亲其亲而子其子，则亦未尝不同也。今是庵当震泽风水之会，其来者非有一日之契也。然以其规程一出于公而无私观者，固已思过半矣。况国师之道厚大深宏，可以荫永久而庇无穷，则是庵之期于弗替可保也矣。

　　立雪堂记

　　荣禄大夫、江西等处行中书省平章政事高昌简斋公，悬车吴下，休心空寂。一日，语其门客郑某曰：昔普应国师倡道天目时，予先君秦国公方平章江浙，以其素学参扣于国师。国师之弟子，东殚三韩，南极六诏，西穷身毒，北弥龙沙，则其近地，槩可知已。今中吴师子林主者天如和尚，在国师之门，尤为得法，上首颕异秀出者也。余今所寓，与师林相密迩，时时扣门，瞻礼请益。其为室不满廿楹，而挺然修竹则数万个。与其徒休止其中，蒲团禅板，如大丛林勘辨根研，以发明国师之道。名公贵人向师道风，参拜跪跽，获闻一言，如饮甘露。然师机用险峻，倾企莫及，至乎杜门却扫，经岁不出。予虽不敏，窃尝观师方以大虚空涵纳沙界，王公、士庶、贵贱虽殊生死，泡沫起灭无异。自非师随方诱掖，倡明心宗，则国师之道几乎熄矣。予胄出高昌，依佛为命，覩兹僧宝，敢同寒蝉。第以学匪房、裴，艰于纉颂，輙为师手书二扁，名说法之堂曰立雪，禅燕之室曰卧云。仍命工刻诸梓，而掲之以寓。参承之意，子为我记之。某曰：呜呼！世习下趋，岂但人情而已？要虽出世，间亦罕不为名闻利养之所动。若天如师者，殆所谓香象渡河、金翅擘海，为砥柱于波颓澜倒之日、振清风于炎埃腥雾之中也欤？夫自少林立雪传心，八百年后至普应国师，而其化益隆。今师上继普应，直截众流，弘倡大法，使真参实悟之士永懐依归。是则简斋公立雪名堂之意，良有以哉！是为记。

　　挂蓑亭记

　　宋丞相富文忠公，其子孙渡南而散处者，往往有之。及江南入职方，故家遗辙往往寄迹于释老异教。而公之诸孙曰紫微者，遂为道士于吴江之昭灵观。为屋不百楹，而神明偶像居什六七。州境既狭，而紫微又不乐与凡构接，恒飘飘有凌云之思，谢去而未能。乃于州东雪滩之上结一亭，甚隘，覆以緑莎，仅庇风雨婆娑，然俨如一蓑之悬也。遂扁曰挂蓑，盖将与三高神游。意犹未足，则又绘仙山访隐图寘于中，若将寻真蓬莱，访其师安期、羡门于云海之上，以究竟黄老之说，而成遐举之愿也。某与紫微，方外友也，乞记于图之左。为之说曰：神仙有无不可知，然自秦以降，世主每甘心焉。使诚有之，其神灵长年变化于兆朕之表，奚必山林岩壑之间哉？岂山林岩壑幽闲深閟、人迹罕到，仙者乃始乐居之？世固有高世遁迹之士，胶其光而不耀，郄其名而弗居，俯仰以自乐，优游以终老。则山栖树巢、不厌深密者古盖多，其人未必一一皆然也，槩亦隐者之流耳。夫隐者，如沮溺荷蒉之徒，虽圣人不能语之化，其卓识远见，世盖有不得而闻者。今岂无其人乎？紫微访而得之，某虽老，尚将从而究问焉。

　　计筹山巢云楼记

　　向年，当涂杜真人以养身安民之道，遭遇世祖皇帝，论辨陈说，恩光穆然，已而归休计筹山。其大弟子有曰姚桂庵高士者，独得真人所传之道，修錬葆啬，渊辉而神莹，玉立而长身，尝继真人主席升元观。观在计筹山之东，真人尝建蓬山阁，以为尽得山之神秀，若海上之蓬莱然。姚君既羽化，其弟子天台柯君德嗣号巢云。巢云之弟子洪善渊者，乃于阁之前，用其师之号，建巢云楼。楼突起于蓬山阁前，群峰起伏映带，绵亘延接，所谓山之神秀，又毕献于楼之四阿。楼甫成，而柯君亦仙去。夫山名计筹者，按吴越书以为有辛钘者，盖有所养抱而隐遁于此。当吴、越吞噬时，范蠡当从钘问所以取吴之策，钘与偕登之，观览指画，若规见其胜负然者，故得名。夫杭之诸山，虽皆原于天目，其龙拏鳯鶱，傍枝次脉，气势飞舞而沓至，则皆莫若计筹之一山。故宋杨和王沂中即中山以为坟，升元观乃其香火院也。方真人在京师时，世皇恩遇殊厚，然每日乞南归。江南名山川非不多，而真人独孳孳爱恋乎一计筹，则山之奇秀，槩可想见矣。时真人延予蓬山阁上较雠群书，巢云楼未之建也，迨今四十寒暑矣。顾予方饥驱餬口于吴中，虽欲复游山中莫可得。兹冬，舟过娄江，会善渊于娄江之玄真道馆，念予尝承真人知遇之厚端来吴，介道侣步宗浩甫，请予为楼记也。夫计筹之为山，固予所熟游，善渊又指画言巢云楼得地之胜，虽未能登斯领览，而岩峦之态度、松杉之郁茂，泉石清出而栋宇深曲，则固已了然心目之间。因为善渊言：昔邃古之初，固巢居矣，礼运所谓橧巢是也。及圣人者出，创为宫室，上栋下宇，民安攸居。故庄周氏以为树处则惴栗危惧，将以矫齐物情。夫何唐时，又有年老隐者，以树为巢，寝息其上，而谓之巢父耶？若云可巢，则李太白诗有谓：吾将此地巢云松。故山翁岩叟，往往自号巢云。夫云为阳气，山川所由出，晴雨变态，甚为不一。至峰峦林壑、高深幽密之境，则云在阶除、在轩窗、在几席，近有在床榻者。是云可接、可揽、可耕，而或可卧者，乌不可巢耶？况尔仙真往来乎太虚，恒以云为乘矣。则楼号巢云，要不为过，且善渊名楼不忘其师，尤可嘉明。春当来拜真人蜕冡，其楼四向景致，予虽老，尚为赋之。

　　纯素斋记

　　楚漆园吏以内圣外王之道，敛之于精神纯一之中，乃曰：其人纯素，可为真人。夫真人者，大浸稽天而不溺，大旱□□□□□，金石流、土山焦而不热，世恶有若人哉？盖指此心而言也。人之为心，湛然纯白，一念万年，则虽为贤圣、为佛祖，要岂能外于此哉？东晋远法师在庐山，修念佛三昧，谓之修白业。夫白与黒对，暗还黒日，明还白雪。雪山大沙门教，学佛者至矣尽矣，又岂待予言也哉？吴僧如瑛者号白石，洁素而好修，依止迹沙寺毅公文室为侍者。乃取漆园吏之言，扁其斋居之室曰纯素。漆园之言不惟是而已，又曰：虚室生白，吉祥止止。漆园著书时，佛之为教，东震且未之闻也。良以佛教寂灭，而庄助老氏者，其教清净。清净而虚无，虚无而寂灭，要不可岐而为二。虽周之书肆行，而与其言自相脗合也。瑛也浣濯其心身，服膺乎佛祖之所垂训，则虽拾薪鬻石，山颠水涯，精进不惑，则将见纯白。真人无二无杂，我即真人，真人即我，虽佛与祖，亦何异哉？瑛年未三十，能精进不退，定以予为知言。至正已亥玄月朔记。

　　虚白室记

　　西隐庵在吴城葑门东一舍而近，郡高僧贤哲翁之所建也。庵非有广殿修廊之宏丽，然当江湖之会，文漪惊澜，天光云影，朝夕滉漾，簸荡在几席间，盖亦精蓝云。其徒在别峰，于庵东南创一净室，扁曰虚白，索予记之。予尝读庄周氏之书曰：瞻彼阕者，虚室生白。谓人能遗声色之杂，去嗜欲之扰，而一任夫性。则道集太虚之宅，而纯白生焉。其义若此，周盖老氏之流。别峰佛者也，老佛果同道乎？不然，老之道清净，亦在乎养性；佛之道寂灭，亦在乎见性。性无不同，与生俱生，而不可不养者也。苟能养而有所见，则本性虚明，举天地万物，莫逃乎明鉴之下，何虚之不生白也哉？别峰寂然，燕坐是室，以息群动，则必心静性灵。四维上下，皆成虚空，虽昼之日、夜之月，其光明亦同普照十方矣。何有执着乎？何有垢湼乎？佛乎？老乎？莫之同乎？莫之异乎？此少林指以单传，而神光遂入于鸡足山者。其能外此虚白否耶？姑反讯之，用以为记。

　　赵州守平反寃狱记

　　儒者存心，不累于物，故能超然远览于情伪之表。流俗之人则不然，遇事屑屑，较彼我计利害。心非不知其事之枉直也，顾乃怵于浮言、惑于妄议，局局保自己，而彼之黒白，有不暇计焉。于戏！使人尽如此，则所谓司平于我者，我何赖焉？夫司平者非一端，然莫重于狱。狱者，狴犴之中，捶楚之下，酷吏所煅錬，至有反是实者。夫反逆，天下之大恶也，平人不胜其楚，而曰反是实焉。由此言之，他可知已。惟其心不累于物者，鉴空衡平，为之体妍丑、轻重，举莫逃焉。一为煅錬文致之所惑，而不推其情状所由起，未有不错谬者矣。然人心日伪，世道日降，荃蕙不能化茅莸矣，况其它乎？则其呼吸之间，变诈机巧，旁午蠭出，窃谓皋陶复生于今，亦岂能悉其情与状？夫儒者，其用心万无过于皋陶也，然于滋伪愈诈之日，其心不为流俗之所移也，乃能洞见其情而不惑，斯其所以为可纪録也欤！王畊，字季境，其先闽人。大父中书平章公，其父则江浙行中书省参知政事本斋公也。至元五年，任淮东宣慰司奏差。未几，侍父病归吴下，终丧，仍往淮东，升都府宣差。至正八年八月十六日，府同知上任，而畊职掌堂食公宴，当其职。所隶所谓茶酒夫翟四者，以蔬饤不谨，令别具鲜洁，翟不从，乃叱直厅军夫戈占负翟四，令狱卒张全隔衣笞其臀两下耳。畊以张笞不力也，夺张手杖自捶之，亦两下耳。翟方整换蔬饤，终宴，逮暮方散去。翌日，翟复到府署，少顷即归。时维扬大疫，染者多暴亡，盖翟已染疫，顾身隶官，其出乃强勉。更四日，翟四者死。府饔人邓德者，翟疏远亲戚也，尝以割烹遭畊挞，于是，嗾翟妻萧讼其夫死不以命。先是，扬州路録判石琪，目击畊由元戎以下，以其名臣子礼遇有加，每谄事畊，恒欲具酒以啖畊，畊拒絶之，兼以驿骑数不足，畊烙琪所乘马以足之。琪恚无所泄，及见翟妻讼夫遭畊捶死，乃大喜，教萧以为翟不死于杖，而死于畊用靴脚疉踢其夫脐右凡两脚，于是翟殒命。畊既就逮，戈占等证佐不得同，琪为画策别立，诬同证佐而加之搒掠驱拽，且更卷十六日字为十八日，所以诬陷畊者无不至。兼帅府、宪府两不相干，録事司不能无观望，而得以高下其手焉。畊既不胜苦楚，亦自诬服。狱成上府，凡囚在禁，宪府当以时献，畊或审异，独漏畊不知加省録。及宪长它除扬州路，及宪府以畊家属诉寃频切，乃始选委泰州知州赵公威鞫之。公即追萧所告状，反复披阅，见擦洗告日，兼证佐皆非当时与见畊捶翟者，捡翟死既在八月廿一日，縁何江都县缴申尸图却在九月十四日？兼讼畊踢翟死，公论甲举右足，当踢乙身之左，縁何讼畊举右足踢翟，而踢伤痕反在身之右乎？使诚以脐右致伤，翟当即死，縁何更五日后乃始死乎？凡所以诬畊者，卷纸色不同，墨浓澹亦异，兼畊招辞皆非畊手书。公既洞见底里，即命吏以此数端立案驳问，该吏莫珍以下，诬证仵作等四十余人，或首或招，尽发石琪所谋，而琪避罪逃去。于是，畊之遭诬乃始平反，而明着于淮甸。畊寃既伸，而公以文章之纯、道德之懿，英声茂实，海内传诵。于是，圣朝召拜翰林待制。予念参政公无恙时，畊尝从予游，闻参政卧病久，其薨至无以为敛。忠愍公死王事，朝廷赐田十顷于吴，以赡其家，举族之人食赐田者常千余指，而赐田所入每缺于水旱，故其家窭困日甚。重以畊不幸遭诬，既在狱，其家诉寃入淮几二载，囚粮不可以饱，畊诸兄弟更贷以救。畊垂死，非公以儒者用心，不为威怵言移，灼见寃抑，即为平反，则畊死犴狴必矣。夫能平反寃狱，国有赏典，岂公所喜哉？传所谓如得其情，则哀矜而勿喜也。顾諟者心术之纯，不惑于文致、煅炼，不动于是非、利害，曲必为直之，枉必为伸之。盖其心初不求人知而人自知，在公不加喜，人不知，在公不加愠，此儒者用心之恒。使善于颂公者，必曰阴德阴德云。夫德必积而后成，然其积之也，要亦行其所无事。今天之所以报公者，将由掖垣论思献纳，匡益圣明以福海寓。则凡天下诬枉者，岂特畊哉？将使沉寃尽雪，枯朽蒙惠，人心和于下，天心悦于上，是皆公能以道参辅庙堂。儒者所能致，非公，尚谁望之？  
　 
卷十

　　记

　　藏书楼记

　　举天地相久远者，圣人之道也。然道非书则不传，故六经所以统天地之心。若夫史、子、百家之言，其载道虽不能无浅深，措词不能无工拙，下逮刍荛稗官，亦未有背道而可以传世，行后得齿列于藏书之家者。故藏书之家，自经出坑焚、汉武表章以后，今几二千年，儒先班辈出。其翼经以明道，析理以传经，其于三才万物之理，治忽几微之验，名物度数之详，兴壊理乱之故，其为书充栋汗牛。藏之中秘者，固所不敢论，若昔张氏、晁氏、叶氏、陈氏，其所藏书，既竭其资，力以营购，又竭其心思以表题。然今书虽散亡，而犹可以见其嗜古而力学，视筑台榭、贮歌舞，变灭于须臾之顷者，相去岂不万万哉？虽然，藏书者岂徒鬬卷帙之富、竞籖轴之美哉？盖将讲读讨究，以致其博。及其至也，则必敛之于约，以验其所自得者焉。不若是，则是夸多斗靡也，则是求知干禄也，曽何足以致博极之功、研诸家之说也？维扬陈君季模家马驮沙之上沙，当扬子江之心，而百川之水悉汇焉。既久于是，至其子天鳯，字舜仪，生有异禀，由髫鬌以至于冠，惟理义是说，惟图籍是耽。君爱其子之嗜学也，于是，以其家旧藏书合新购而得之者凡五万余卷，筑楼于居之东，而藏书于楼之上。楼之前，凿池以潴水，其后万竹森立。都水庸田使白野泰公为篆三大字以揭之，乞予为之记。曩杜征君原父每道陈君之贤，今征君已逝，海内犹所称尚，则君之贤，讵不信夫？故为记于楼壁，俾读之者当知陈氏藏书之意，不为科名发也，不为利禄设也。盖以为反身穷理，非诚有志于圣贤之学者，不足与语陈氏藏书之意也。异时舜仪尽读其父书，据博约之要，探天人之际，外功利之说，悉其精不忽乎其觕，明□□乎□□，远不略乎其近。声望学业，充然被大江之北南，是则陈氏藏书之验也。若夫登楼而四顾，山川风物，予虽老矣，君能款于楼之央，犹能一为赋之。

　　德聚堂记

　　海虞陈子善，名其燕寝曰德聚堂，索予记之。尝观诸易萃固聚矣，若涣则涣，而非聚也。然圣人皆曰：王假庙。夫能聚合涣散之人心，孰有严于宗庙孝享者？故曰：社稷宗庙之间，未施敬于民，而民敬之，况于王者翼翼禋祀之时乎？昔晋大夫见冀缺耨其妻馌而敬也，即曰敬德之聚也。是知春秋虽尚战争，而士大夫之见道固已如此。后更程、谢诸儒，乃指敬为圣学之始终，然其实不外乎德之聚而已。闻子善兄弟四人友爱笃至，家居更二百余年，缭垣之乔木，传家之腴田，岁长而日植者，敷纾而荟蔚。人知其根深柢固，食其德于无穷矣。予入吴未廿年，其变故相寻者，日接于目也，而陈氏兄弟厚有其家之久，非孝弟之心、诗书之泽，凝聚而不散，安能尔乎？夫吴之人，使尽如其兄弟，亦何至于变故相寻耶？为之记，岂但美夫陈氏兄弟，并以告夫吴之人。

　　宜远楼记

　　昔吴越钱武肃王承五季昏乱，据有浙东、西，更三世、四王，挈其国归宋。迨今四百余年，宋社已墟，而钱氏子孙，尚有能读书，以保其门阀而不坠者，若毗陵钱子常是已。子常居太湖之漘，于是，面湖建楼曰宜远。良以湖之大，三万六千顷，其岛屿起伏于渺茫之间者七十有二，其最胜，则洞庭、莫厘与马迹也。其西则军帐、其北为九龙诸峰，莫不呈奇献秀，萃于几席，凭栏纵目，历历苍翠可指而数。回波惊澜，烟颿风舶，变现出没，孰为端倪？苇沙蒲沚，水鸟飞舞，疑有仙真往来，顾盻于滉莽之顷，岂但渔人楫师之讴吟哉？夫吴以水为国，敞明夷旷，固可眺览。子常之楼，近者皆可悉而无遗，其尤远者，目睫有尽而物景无穷，将不在乎数百里之间，而必极于无际也。凡物自大视细者不见，自近视远者不明，有明目者可以及远矣，其能了千里于决眦乎？然则恶乎而可宜乎远？其宜乎远者，举无碍乎目睫可也。虽然，此局于形体言之也。人之灵，盖有不依形而立、不附体而存者，是岂可以远近限哉？子常先得吴兴赵文敏公遗书二大字揭于楣，而乞予记之。夫物宜远者，岂但物景而已。太上立德，其次立功、立言。今图史所载録者，远者千年，近犹百余年，诵而传之无不宜，举而行之亦无不宜。是宜远之义也，岂区区目睫之谓乎？

　　芝秀轩记

　　凡锺秀而盈乎两间者，人与物也。然举莫若乎人，人宜无羡乎物。而犹有取而羡乎物者，非以其常，而以其异也。今夫草木为物至伙，然未有不根而萌、不土而植者。独芝之为物不类，其生非由根，其植非由种，抑亦可谓甚异也已。然见收于神农之书，得取于楚人之骚，至形之登歌、清庙，书之纪年、国策，告于神明，颁之天下。其盛，至于宋大中祥符之间，芝之为瑞，至不可胜纪。若学仙者，以之为服食、为楼观，自非秀异超出乎寻常草木，则亦何能若是哉？吴人马君瑞家娄江之上，有取乎晋人煌煌灵芝、一年三秀之章也，名其燕寝之西曰芝秀，谒予记之。予观马君年垂八袠，而神宇澄朗，视听明彻，诸子及孙皆读书慕义。其森然庭砌间者，皆芝兰玉树也。是皆君一身善庆之积，烝为嘉祥，疏为瑞应。顾芝之秀，不土而植、不种而获者，所能髣髴哉？故善观物者，其嘉祥之应在马君之家，正不以物之异，而特在乎人之异耳。君登期颐上寿，行且见其子若孙，其秀不于芝、于其人，其瑞不于家、于其国。由此言之，芝诚足以致瑞，又岂止于一年三秀哉？虽布护乎君之家，不异凡草木可也。为之记，庸何辞？

　　松石轩记

　　昔夏后氏分画九州岛，而青州有铅松、怪石之贡。当是时，风气初开，人未必有耳目玩好也。儒先不能无疑于此，以愚观之，玩好于时未必能。然韶乐以球为主，故后夔言乐独于石，则曰：于击石拊石。然后百兽率舞，鳯凰来仪。盖石音难和，故磬必泗濵之浮。今以灵壁所产之观石用以为磬，然非秀絶者，不能有磬音之纯。故商颂曰：既和且平，依我磬声。然则怪石之贡，盖必异于寻常也已。降自唐宗，始以石为玩好，然后石之品益繁。宋宣和间，于物无不品定，故以太湖石品最高。唐李赞皇、牛奇章二人相业虽不同，其于爱石则一也。中吴在宋为畿甸，至今荒圃废宅，石一毁于刼灰者，在在有之。若夫松之为贡，栋梁榱桷，禅房狙杙，无不可者，至乃蟠纽诘屈，悬根献秀，始以松为园池亭沼之观玩。今参知政事澄江朱公，以雄伟之姿，遇风云之会，养母夫人以孝，待乡曲间以诚。故能出总戎机，震耀乎诸军之上；入赞尉府，政雍容乎百僚之端。公私第在吴城之正中，深沈宏固，其客次有松有石，左辖番阳周公扁之曰松石轩，仍作大篆表章之。夫大参公儗之于松，则清庙栋梁也；儗之于石，则韶天球也。宾至而燕集于兹，语笑于兹，挹松之坚贞，揽石之秀润，其所以为国干、播民和者，夫岂寻常松石之谓哉？

　　春晖堂记

　　六经所以统天地之心者，岂有他哉？不过明君臣之义、父子之亲而已。若夫诗，本人之性情，达夫伦理，所以发明父母之于子，子之于其亲，慈爱孝友，由乎心术之微，显乎事为之着。其本末先后、终始小大，盖莫不备焉。其曰：欲报之德，昊天罔极；可谓至矣。至乎唐之诗人，其于三百篇，虽未必一本乎性情之正，然有关乎世教，则其义一也。故孟贞曜之诗曰：难将寸草心，报答三春晖。其曲尽人情，发明人子之于父母，恩犹天地，深婉微密，亦何异乎欲报之德、昊天罔极者乎？去之数百年，讽咏叹息，要与蓼莪陟阽相表里。是则诗之为教，有关乎人心俗化如此。高昌观君德亨，簪缨世胄，筮仕于朝，自其先祖翰林学士、其先尊客省使，皆以纯孝着闻于时。逮德亨甫八岁，而其尊人不禄，母夫人抚腹鞠育，以迄于成立。用客省君之泽，敇授海道万户府提控案牍兼照磨、承发架阁诸职。于是，奉其母就养于吴。德亨念亲之老也，滫瀡甘膬，必尝而后敢进；定省凉燠，必备而后即安。凡所以欲得吾亲之欢心者，无所不用其极，而欿然自以为未至也，乃名其燕寝曰春晖堂。夫以春阳光晖泛灔乎群物者，岂一草木哉？然以寸草之微，得承乎阳艳，郁郁青青，有天地之仁焉，有生物之道焉。凡工于诗者，非不欲咏歌其至也，然卒莫之能，而贞曜君能之。此观君所以取之也，亦可谓知为子之道焉，知奉亲之孝焉。为之记，非溢美夫德亨也，盖人心俗化有系焉者尔。

　　东生堂记

　　吴山之崒起于震泽者，槩七十二峰峦绵亘，其又突起而最峻者，惟马迹山。山周百二十里，附山而居者，锺秀于山，毓媚于川，盖多良士秀民。若钱山人子标，则尤卓异者也。子标问学，又与山水争深长。每登山，徘徊顾瞻，念身世起灭之遽，而亲友会合之难，乃作东生堂于屋之左。每朝之日、夕之月出于太湖之底，而升于马迹山之颠也，委容光而经山人之室者，东生堂盖得其全。且山人观于朝日而夕月也，以为天行至健，三辰丽天，而委照下土。惟日与月，虽行天有迟速之殊，至昕、暮而皆生于东也，星辰不在焉。故验夫所生，四时有常道，朔望有常轨，分至有常度。一或亏其常，则东生之义乖矣。于是，山人起处是堂，观于昕、夕，悟进学之不可以无恒，治家之不可以无要。人徒见山人有时屏迹于山林之幽，有时自混于城市之隘，或衣鲜策骏，或鹑裘鹖冠，由其外而观，可谓无恒守矣。然不知山人之所以检其身者，内而心术之精微，外而言行之章着，举皆不可以无恒，而骎骎然进于道矣。东生之堂有助于山人者若是，岂直为欢宴娱宾之室哉？堂面夫椒山，故君自号夫椒山人。按郡乘：夫椒、马迹为山，皆在具区。所谓马迹者，由神禹治水道会稽，得神书于此，然其事异矣。若夫椒，越尝败吴其地，事载传记可考。予虽老，山人能致于山水之间，则其景物之胜，尚能为赋之。

　　寿梅轩记

　　毗陵邵吉卿，其母老矣。其起处轩之外，有旧植古梅一株，枝干所及，大实盈庭，梢森上干，高实覆屋。既敷腴而条达，复轮囷而屈伸，望之如兽鳯蹲舞，即之而瑛瑶朗映，不问可知其为百数年物也。吉卿以其奇古过甚，于是，名之曰寿梅。夫江南之梅，不异凡草木，所至盖皆有之，惟是多而莫之贵也。故或混于荆棘，或戕于斧斤，或囷束于颠崖邃谷之下，或自媚于孤烟野水之傍。其幸而植之苑囿、列之台榭者，率皆繁稚而鲜妍，顾其老而奇、寿而古者，未必若是轩外之所有也。则名之曰寿梅，斯为称情也已夫！是吉卿之母，夙禀贞异，自其良人溘逝，即屏去膏沐，敦尚朴素，心慕空宗，勤事如来，日诵毗耶经典，精进弗惑。夫世寿莫坚于金石，然金石有形有壊，故莫若神仙长年。然神仙长年，在佛理究观，亦为虚妄，故莫若西方觉皇有无量寿。今邵母寿届耋耄，皓髪修容，其学佛盖已臻极其至。宜其所居花木，亦皆发于清净愿力，又何止于寿梅而已哉？

　　心远堂记

　　圣人之门人，难疑问答，不出乎仁之一言。若夫心，则一再言而已。岂圣贤之学，可以外心而他求哉？盖仁实心之全德，语仁则心在其中。圣人既没，孟子言仁则兼心。盖圣人之言，非孟子无以明；孟子之学，非圣人无所据。悠悠千载，得之者谁？靖节处士以晋勲旧世家，于圣贤心学虽未必有所见，然其纯静高洁，不污其身，固一世之高士矣。至其所赋诗，则曰心远地自偏。夫以圣贤言心，惟恐其外驰而或远，今靖节云尔者，盖以心量广远言。既不局于事为之末，亦不规于形体之累，超然远览于万物之表，是则靖节心远之谓也。洛阳刘君大年，以才选为漕府知事，清慎而有守，雅正而能断。其上世皆为名公卿，故大年声誉落落响人耳也。今参谋漕幕，骎骎方大用，自非懋乎圣贤之学，则亦安能致身策名若此哉？然有取乎靖节心远者以示乎志，广远浅近，所能识造高明者，非凡陋所能知，是则心远之谓焉。若夫心学之奥，非更仆不能竟，姑以是为之记云。

　　存雅斋记

　　诗始盛而雅作，诗中衰而雅变，诗陨坠而雅亡矣。当宗周盛时，大小雅与颂声并洋溢。虽其所以用之者不同，然而乡人邦国之间，宗庙朝廷之上，闻之而人心纾和，奏之而神心舒悦，人伦顺于下，天道应于上。稽之于天，则三辰咸若；验之于人，则诸福咸集。方是之时，雅颂之和，礼乐之作，刑政之修明，纪纲之毕举，是皆雅未变。而文、武、成、康之治，比隆唐、虞，后世所以不可及也。成、康既没，王泽未竭，惟雅颂正音，犹足以匡维人心，扶植政典。更幽、厉不君，祸始于袵席，肇于闺壸，已而蔓延于家国，难锺西戎，毒流海宇。于是，雅变而王泽竭，雅变而颂声寝，雅变而人心晦蚀，天理或几乎其熄矣，然雅虽变而未尽亡也。及乎王室既东，中天之祸甚惨。于时，平王自应枕戈待旦，命将出师，以雪不共戴天之深雠，然后人心复明，政典复举；顾乃于文侯之诰，易哀号恸哭之词，为平常抚恤之语，于以见雅亡而春秋不得不作矣。雅亡而春秋作，天下之变故，盖有不可胜言者矣。然人心终不死也，天理犹不熄也，则雅之所以存者，顾不在于人乎？是故国风变，而入乎卫与郑，然桑间濮上，岂尽淫泆也？盖有君子之风焉。由此言之，雅之存乎人心者，则不以其亡而尽泯也。郜君彦清父有志乎春秋之学也，前乎春秋者雅亡矣，彦清则谓人心不死也，其所以存雅者，顾岂不在于人乎？于是作存雅斋记。

　　止斋记

　　昔者圣人观艮之象，以为一阳上进已极，不复进而止矣。其下二阴为静止，止而下静，有止之义焉。于是着重艮之象曰：君子思不出其位。故舜之饭糗茹草，若将终身。文王羑里而衍易，仲尼厄于匡而弦歌，是其心止于其所，泰然不以外物所摇夺，是心曷尝一出乎外也哉？然而众人颠倒纷纭，所思不能不出乎其位也。故其身处卑下，而思则在乎崇高；身居浅狭，而思则在乎广大。以至身在一隅，而思行万里之远；身轻一羽，而思举九鼎之重。是皆不能知所止，而所思汗漫放逸，为无益也。使其在外，慕之心而能其所止，则食服居处一安其分，而无慕乎富贵，非薄富贵而弗为也，谓为天所赋而分所当安也。是其心能止矣，岂有外慕之心乎？及富贵之来，衣而游缨缀兆，食而膏粱刍豢，居而华堂广厦，适至不增荣，适去不加辱，亦安于所止而已矣。圣人以其义精微而道甚大也，既于易发之，又于所常言曰：在止于其所止。父子、君臣止于慈孝、仁敬，皆其位之所素定，何可不知止乎？故曰：艮其止，止其所也。吴士金君达可，名其寝处曰止斋，奉其亲，处其弟，教其子侄。既有以得亲之欢，又有以尽诸弟之友爱，至于教子侄而齐家者，一切身为之率，而弗托之空言。于是，达可教行于家，望孚于人，安恬乐裕而无一毫外慕之心，亦可谓能止于其所者矣。为疏易艮义记之。

　　陋隐记

　　人之于物，不自以为陋也，乃能安之。故蓬茨之下，羮虀糜稗，可谓陋矣，而贤者乐居而啖之。岂贤者所好特异于众人乎？诚以命悬于天，于穷达有不可必也。苟穷而慕夫达，则于命有不安，则必揆之于义，安于命之所值，泰然若将终其身。方其未遇也，耕不以壅涂为陋，渔不以绳擉为陋，商贾不以鱼盐为陋，版筑不以杵锸为陋，一安于命之所值，而不计乎通塞也。是以丰草茂林，鹿、豕之所居也。士有终其身，而行坐啸歌。于是，自以为乐，有不知老之将至，抑何至是哉？盖亦安其命而已矣。命为天赋之正理，安乎命，由能知乎天，知乎天，故不逐逐以外慕。设慕乎其外未之有得，而其中之所失，有不可胜言者。故善安乎命，不为外物所动，故不自知其陋焉。句曲从老氏之学者颜道宗，自号曰陋隐，请予记之。夫是之谓，岂同圣门颜氏子之姓，而学夫陋巷隐居之乐乎？昔颜子以王佐之才，得圣人为之依归，岂乐隐遁以自高哉？诚以天之生人，必圣人者出而君师之，然后厚其生而复其性。以孔子天纵之圣，而不得其位，非不悯天命而悲人穷，顾乃以终老。颜子见其然，故甘箪瓢陋巷、安贫乐道，隐约以全天命，所赋乌有毫髪勉强于其间哉？故曰：禹、稷、颜回，易地则皆然。学颜子之所学，吾儒分内事也。吾儒推陋隠之说如此，未知陋隐为何如？脱以为然，当来共讲，以寻其所乐。

　　懒斋记

　　百金之剑，不善藏则锋锷缺；兼石之弓，不善閟则胶筋弛。天运于上，以成岁功。然日必养明于夜，月必养明于晦，星必养明于昼。地之道亦然，春生夏长，可谓盛矣。然必揫敛之于秋，坚凝之于冬。天地化育，其大者尚如此。若夫千里之足、九霄之翮，使其追风逐电，穷日之力不已，则骥之为德孤矣，鹏飞其翼若垂天之云，溢海运而徙于南溟，然不以六月之息，亦乌能负青天而上者九万里哉？陆走而天飞者尚矣。至于舟之济川、车之载涂，高颿坚桅，扬天风、遡鲸波，一驶数千里，苟有不慎，歘忽不可收拾，众工致桥，以为轮辐箱辕，举无不备，使不择夷险，惟图疾驰，必覆偾之不暇，何有舟车之用耶？虽然，是远取诸物以为喻，若夫近取诸身，人之生，禀气乎阴阳，肖形乎天地。心神火也，而礼配焉；肝神木也，而仁配焉；至肺、肾之与脾，莫不各有攸配。而所谓土之信也，水之智也，金之义也，皆不由圣智而加，愚不肖而损惟若是。于是，慕圣人而力学，以求之朝夕，孜孜第恐其力之不至。故古之学者，所以有自强不息之功，是则求诸己者然也。若夫名位利禄、贵富显达，是则求在外者。求之外者有命，于是曰：求之有道，得之有命。既不可求而得，乃安于所值，而似乎退懒者。况求诸己者，虽曰体天行健也，虽曰惟日孜孜也，然有藏修游息之道焉。故曰一弛一张，文武之道也。古之君子求诸己犹若是，而况于外至者乎？求之外者，有退懒止足之意，则其求之内者，所以孜孜不舍也。海道都漕运万户府达鲁花赤高昌章公，自其上世来乘朱轮、佩苍珩，出入乎鳯阁鸾台，职任乎方伯连帅，以蝉聨乎圭组者素矣。至公尤勤于问学，凡圣贤之所垂训，百家之所论载，既委己以讲求之，及筮仕于朝，扬历清要，执法中台，典司内禁，可谓隆矣。朝廷尤以漕府长难乎其选，乃佩公以珠金虎符，乘传南下。公于漕政兴利除害，知无不为。于是，当宁遂免东南顾虑之忧。公之临政，惟恐一毫之未至若然者，可谓体天行健矣，然而自号则曰懒斋焉。愚故窃知公之意，以为名位显达，皆公世所素有，既以求之有道，得之有命矣。等而上之，参钧衡、秉枢轴，俾元元游于不知不识之天，亦公之素有也。虽欲退懒而不居，盖有不可得而辞避者，是则公懒斋之谓也。

　　瞻云轩记

　　金君伯祥家笠泽之上，而好施与。有客持金华黄侍讲志其先人之墓，谓其上世以粟赡人之乏，病与药、丧与槥。已再世，至其先人，尤刻苦节缩，丝蓄粒聚，而保其先业。没于至顺三年，葬吴江久咏乡之韩墅，因泽国土善崩，更廿有一年为至正壬辰，改厝于吴县横山吴巷村之原。山距城半舍许，背临太湖，而面若箕踞，又名踞湖山。伯祥以拜扫岁一再至，于是，屋于坟傍，即其轩曰瞻云，索予记之。予谓伯祥先人之茔域，于此虽致爱则存、致悫则着，然其亲之声容笑貌，有不可得而复见者矣。顾惟山之云起触石，合肤寸而飞荡胸，晴雨晦明，悠扬变化，千态万状，此人得而见之。所谓英英白云、无时无者，然诗人独取以起兴，至达于天步艰难。而狄梁公过太行，覩白云，叹曰：吾亲舍其下。由此言之，云固无定踪，而孝子所以思其亲，触物感懐有不知，即此而发其怵惕哀慕之心也。想伯祥于拜扫之际，感慕其亲，焄蒿凄怆，精而神之。所在但见弥漫叆叇之在岩谷，于是曰：吾亲其在是乎？何深有以触吾衷乎？故名轩曰瞻云，意甚婉矣。伯祥之邻，有沈仲说氏，蚤孤，养其大母备至，既丧不忍，期必三年庐墓，以孝闻。伯祥将熏陶之，其瞻云以思亲，彼此同一。致予乐道人之善，故以类推之。诗曰：孝子不匮，永锡尔类。此之谓也。

　　听雪斋记

　　凡人有所听，未有不由于耳者。而庄周氏则曰：毋听之以耳，而听之以心。夫人之为心主宰乎万类，故其职为天君；若耳，职司听，为之君者侵厥官。周之说，无乃不可欤？盖无声之哀乐，有非视听所能察，甚至明目视而不见，聪耳听而不闻，其故何也？无声之哀乐，系乎人之心也。由此言之，周之说未为无理。今夫天，日月星辰，风雨霜露，运行乎四时，莫不有恒度。至于雪，三时所无有，而独见乎玄冬，或大或小，或急或徐。先腊有之谓之瑞，未春而作，人尤不厌，逮春有雪，则谓非时。是雪不恒有，然诗人文士往往有听之者，且雪之可听，岂如五声八音，合人之歌，相闲而作，谐和而成章，抑扬而中律，可以得于耳而会于心哉？固不然也。且雪作时，贵富之家锦屏绣幄，清歌妙舞，又何暇乎听之耶？惟士而穷愁，頺檐败壁之下，苇屋蓬窗之间，地炉灰寒，饥冻无聊，惟雪之为听，顾非喜于听之也。而雪之骚骚萧萧，风凄紧而夜泬寥，虽欲絶之于耳，自有所不可也，此无他接之于心者然也。予生六十有四年，贫病忧郁，盖无斯须之乐也。春、夏、秋人所喜乐者，予无与焉，逮冬则不然，天阴冱寒，密雪作时，其听之悉而闻之熟者，盖莫予若也。是则隠忧之结于心，不可以耳，而以心听者，岂惟雪哉？盖凡接之于耳者，莫不皆然。西夏邬密公仲贞父，故三公子，则其生长贵富，岂穷愁贱士所可同日语哉？其侨寓于吴也，亦以听雪名斋。盖仲贞方刮磨贵习，委己于学，其听雪有甚于寒士之凄苦者，故记以贻之。

　　芝云堂记

　　昆山东濒海，在吴属邑独以产石知名海内，地志谓山旧尝产玉。玉出河源万里外，而谓玉产是山，其信否未可知也。然令产石而不及玉，其孚尹秀淑之气，宜有人焉得之。邑良士秀民，非无有也；然为农而乐于田里者，或失之朴；为士而攻于文学者，或失之凿；工贾末业不齿焉。若夫精于士习而不凿以求异，安于田亩而不朴且鄙，惟于顾仲瑛氏见之。顾于吴为着姓，自吴丞相雍以下，代有其人。仲瑛家界溪，溪望昆山裁十里许，其出云雨、蒸烟岚，近在目睫间。仲瑛家于是，盖累世矣。内附后，倜傥非常之人往往自致青云之上。于是，仲瑛之大父泉、其诸从父，皆纡金曵紫，贵显赫赫，使仲瑛少发其所藴，出为时用，高可为名卿，次不失齿诸父。顾方读书积学，临帖赋诗，堂序几案，列三代彝鼎，唐、宋人书画，觞酒为寿，以养其亲。且筑室于溪之上，得异石于盛氏漪緑园，态度起伏。视之其轮囷而明媚，既似夫天之卿云；其挛拳而秀润，又似夫仙家之芝草。乃合而名曰芝云，遂以具石树于正寝前，而名曰芝云堂。夫卿云、芝草，世以之为瑞矣，然云气之散聚、芝草之荣悴，岂能久而不变哉？惟士君子积其所学，尊其所闻，孝行着乎闺壸，德业章乎里闾，推是美也，譬之珠与玉焉。玉之藴石，珠之藏渊，其光气自有不可掩者。吾知仲瑛蜚声腾实，夫岂久淹于吴下者？其为名卿而继诸父有日矣。幸先以予言，镵诸芝云石上，异时与彝鼎旗常并为不朽矣，夫岂卿云、芝草之谓乎？至正己丑秋八月望，遂昌山樵某记。

　　读书舍记

　　君子所以贵夫读书者，岂徒夸多鬬靡而已哉？岂徒博闻洽论而已哉？岂徒科名利禄而已哉？盖三才万物之理，兴壊治乱之效，名物度数之详，动静消息之故，是皆非书莫能载。故善读书者，其于理无不穷，于效无不覩，于详无不考，于故无不知。夫若然者，抑亦可谓繁且多矣。然不返求诸身而会于约，则岂善学圣人者哉？故君子学欲其博，守欲其要，读书者舍是，吾恐其如大军之游骑，出太远而无所归。然窃论之，唐、虞、夏、商之时，可谓至隆极盛也已，士生其间，岂一一本于书也？至周而文大备，及其衰也，圣人出焉，六艺、百家莫不折衷于圣人而后定。由是之后，观于诗而性情得其正，于书而政纪得其宜，于礼而敬于乐而和，于易则有以验阴阳，于春秋则有以定名分。是则圣人之功，与天地高深，迄于今而不坠者，由书始传也。书之功若是，善读者即所以善学圣人也。更秦，书几泯尽而无余。汉更，武帝表章六经，及其衰，而学者读书之効，至以清言而高议，扶持人极，与汉相始终，然人自为书、家自为说。逮乎隋、唐以迄于宋，明之为日月，幽之为鬼神，象犀珠玉之富，车旗庙朝之贵，河海山岳之深厚，风云雷电之变化，可谓众且多矣，然未有不本乎经、根乎理，以擅专门名家者也。书至此而不胜其繁，读之者累日穷年，而莫之能竟。自非善读以致其博，善守以归其要，则将何以哉？吴人顾仲瑛氏家于昆山界泾之上，凡所居室，藏修游览，莫不皆有题扁之名。至于其所藏书而翻阅之所，则曰：读书舍，其所志以揭于两楹者，则曰：学时时习，德日日新。予喜其有志于读书也，然其本末兼该内外交养，则必本于反身穷理，庶有以验夫三才万物，无一不备乎吾心。以吾心之所固有，推而达之家、国、天下，所谓成己之仁，成物之智，非善读书者不能也。虽余老矣，且将扁舟过仲瑛，以扣其所造诣，仲瑛必有以语我。至正庚寅秋七月记。

　　昭肆斋记

　　昔圣人学韶乐于齐，至于三月不知肉味。今韶载于书，体制具在，使止于若是，则圣人何为而叹美？何为而肄学？盖必有超乎声容缀兆之表，能使齐之人、虽三尺童子亦视端而趋疾。不若是，何以至于鳯仪兽舞、祖考来格也？故诗三百篇，用之于宗庙、朝廷，其词具在，若其律吕音节清浊高下、疾徐长短、系乎声音者，非授之于乐师工瞽，唇齿舌喉不能然也。至于九夏之歌，在周礼则锺师掌之。说者谓乐之大歌有九，所谓九夏者，王夏也，肆夏也，昭夏也，纳夏也，时夏也，章夏也，族夏也，祴夏也，骜夏也。是九歌者，举有章程，而不可以毫髪僭差也。是以穆叔如晋，晋侯享之，金奏肆夏之三，不拜，工歌文王之三，又不拜，歌鹿鸣之三，三拜。曰：三夏，天子所以享元侯也，使臣不得与闻。自周辙既东，入于春秋，乐师工瞽奔投河海，然而君臣燕享之际，犹不敢僭踰。其严如此，然则宗庙、朝廷之间，礼颂乐节，何可以不学也哉？松江夏颐贞好古而嗜学，以为昭夏也，肆夏也，牲尸出入之所歌也。牲尸出入，在宗庙之中以有事为荣，则可以逮及贱者。于是，扁其斋居曰昭肆，示有志学圣人于千载之上，考遗经于千载之下，非徒鬬美夸多以眩博，雕章刻句以求工，若世俗然也。况感人心之切者，莫如声。故乐奏之宗庙，君臣同听之，则莫不和敬；奏之乡里，长幼同听之，则莫不和顺；奏之闺门，父子兄弟同听之，则莫不和亲。故乐者审一以定和，比物以饰节。今颐贞得姓，由神禹有天下以来，年代悠邈。验之于昔，九功惟叙，九叙惟歌，并之锺师，九夏之奏，前圣后圣，其揆一也。夫若是，则又在乎颐贞博洽贯通，此昭肆名斋之意，颐贞其懋勉以学之。

　　停云轩记

　　松江夏颐贞，名其轩曰停云。士生承平时，咏歌唐、虞，诵法周、孔。麁可以给伏腊，及亲甘膬之味、温凊之室，孝养之奉无缺，岁时共征。繇奉公之暇，则课耕种、理钓牧，欢忻纾愉，尊酒谈笑于一轩之间。其才俊颕拔，出以行其志，亦得见于行事。及谢事归休，有乡故之乐，无匮乏之叹。凡若此者，停云为轩，槩不自知其为厚福也。肉久而腐，木久而蠧，兵戈起于不测，战夺挺于俄顷。常时少年变为锤埋，刼灰眯目，军声塞耳，六亲不相保，奔逃窜匿，此皆平时所未闻见。而停云为轩，一鼌百罹，何以堪处？及喘息麁定，觇知里闾鞠为瓦砾，欲求向时承平物景，无一存者。民生若此，尚何言哉？昔晋靖节处士，当晋之衰、东南兵后，不异于今，宋武出定祸乱，而处士义与留侯，分当致死，徒以康乐形之空，遄婴大祸。于是，处士念八表同昬，徒自痛愤，优悠俯仰，归休田园，撷蔬引觞，托于停云，以起兴致，是其命篇赋诗之意也。颐贞自其上世，已称善人。曽大父谦斋，尝为杭州司狱，多所平反，未五十，悬车杜门，人称长者。大父爱闲，尤好学急义。尊父士贤甫，能世济其美，朝廷旌以义门，用励薄俗。丙辰兵变，颐贞以道义名阀，而室庐亦尽毁，幸而家人获仅完。以城北之泗泾有旧田庐也，徙家居之。虽兵后牢落，而奉亲延师，朋旧过从，靡间一日。至其读书积学，则收功倍于昔时。于以见乱离瘼矣，爰其适居，而君子不改其恒有若此。宜其思亲懐友，感念畴昔，重有慕于处士也，故仍扁其轩曰停云。夫云变态无穷，于易：云上于天，需君子以饮食宴乐。亲戚朋旧，身更离乱，得与款洽，引觞纾忧。则夫停云，是昔处士之心，而颐贞善慕之谓也。至正戊戌冬记。

　　白云海记

　　至正丁酉，海寇刼昆山界溪。顾君仲瑛奉母陶夫人避地于商溪，溪在吴兴之东南僻絶处。人以君平昔尊贤重士，虽危险殆艰，裹粮拏舟以相从者，相望不絶。有寺曰慈隠，僧闻君名，延款礼遇备至。故夫人甘膬之味、温凊之奉，一如家庭。居无何，病气决而殁。君痛母客死旅次，号恸顿絶。事平，即奉函骨归，祔葬于绰墩之先陇，仍即旧居堂后结楼，而名之白云海，时登焉。踯躅四顾，以为吾母果安在乎？夫精爽其在此乎？否乎？终天之痛何时而已乎？某与君交久相厚，俾之为记。昔唐狄梁公使过太行，见白云孤飞，念亲舍其下，徘徊兴叹，然狄公于时母未亡，岂若君存君之母不存？君之痛莫赎，且其家封殖百年之久，园池居室、书册琴尊悉委弃于出奔，母子累累寄命草野，徒以德厚在人，麁毕襄事。近商溪人来，能言君之丧其母也，吊者相属，哭者相踵，执绋追送几千人。噫！士于此可以验平昔之为人。今既归葬，登楼以思，凝望延伫，原隰演迤，湖江渺然。瞻彼白云，或卷或舒，或明或灭。云之意态莫尽，而君之哀痛何已？且惟新朝，闻君才名，将授以秩，君崭然衰绖，固辞弗获。乃祝髪家居，日诵毗耶经，以游心于清净觉海深。惟海之大无际，云之变无穷。君之所以思亲也，观其英英盘礴，极海际天，莫非孝思之情。至其着存不忘，僾然必有见乎其位，肃然必有闻乎其容声，然则夫人魂气精爽，乘云下上，要与君接乎云气缥缈之间者，与云海相无穷也。是为记。

　　瑞竹记

　　草木之于人，非有情声气脉相感召，然其应，自有适相符者。故孝经援神契曰：元气混沌，孝在其中。其言庶人孝，则浮珎舒怪，草秀水出神鱼。纬书非经，固不可深信。然吴人金氏兄弟其家居也，析而复合。庭旧栽丛竹，忽一根而两竿，视他竹尤青润而秀拔，人皆以为孝友所致，故名之曰瑞竹焉。金自得姓，始于祭天。金人其盛，至与西京相终始。后虽显者无闻，然亦代不乏祀。今伯祥、仁孺之为兄弟也，其六世祖盖已读书绩学，居长洲苏台乡之贞丰里，后迁居郡城，籍名学校。逮伯祥之先君子乐善，乡里称善人必曰君，人盖意其必有后也。乐善创别业于吴之笠泽，与贞丰相去无一牛鸣地，意在于追远淑后，不相远相近也。乐善君生四子，虽各异母，而伯祥、仁孺友于天至。念其两兄虽早世，析处异居亦久，而祥、孺日益好学，至于大衾长枕之乐，让财代死之义，未尝不感慨而兴慕也。于是，祥、孺相谓曰：我四兄弟今惟二人，吾二人不幸坠先人基构，而忍分门割户，异日何以见先人于地下？于是，两家复合为一，婣戚邻旧无不举酒相贺。虽无情若草木，故丛竹有一根两干之祥，盖非有所待而然也，是其昆季暂离而复合、暂异而复同，其根抵绵衍秀颖之兆，造物者固已示其端于此矣。人遂以瑞竹名之，盖非夸诩也。吴人士为赋诗者且成卷，而乞记于予。昔寇莱公贬非其罪，而身后有瑞竹之祥。虞雍公父更生佛祠下，亦瑞竹挺秀。彼皆宰相所格于天者，大有不敢援者。故予为之记，仅有取乎纬书之言而表章之耳。至正壬寅秋七月望书。

　　王氏彛斋记

　　君子所以贵乎故家遗俗者，岂特其名称也哉？其文献有可稽，其支胤有可采，其传其授有可法可考。夫若然者，要岂一日之积哉？宋渡南，诸帅臣以功名显者固不一，若王襄愍抗节以死于苗刘之难，赐葬义兴山中。其五世孙觉轩先生，宋亡后，以文儒起家，官至兰溪州判官。当盛年，即委政归。兰溪君之子子敬，与其昆季仲德、子明，皆克力学以世其家。文献之传，有可稽可法。重以三昆季博洽以考索，嗜古而识精，于是，其家书、传、子、史、百家之言，三代、两汉尊彝罍鼎之器，六朝以下图史绘画之属，象犀、玉石制作之粹，在他人代有一二物，犹可哆然自足，若兰溪君之家，殆所谓如行山阴道中，千岩万壑，使人应接不暇。向三十年前，其里人岳汉阳与君中表亲戚，予尝从汉阳登君仁复堂，所见历历，固已若此。今更一世，其所增益，盖必倍蓰于昔时。方泰定间，子敬当无恙，岁朝祷籖于大神之祠，籖语有谓当获古鼎。是年，果得商父丁彝于雒阳夹谷之家。夹谷初不识为彛，第谓灞陵桥下出于渔者之网罟。彛大容一斗，重十斤。其郁发而为文章，虽五采烂锦，不足以喻其菁华；其模铸之藻思，虽妙画重复，不足以喻其巧神。子敬既得之，则大喜，以为大神籖语灵贶若此。至合海内博识之士观之，不独推彛为三代铜器第一，且尽让子敬之赏识，为不可企及云。未几，子敬捐馆。至正壬辰，距父没余二十年矣，是岁，传闻寇将犯浙西。敬父之子令显，字光大，乃谋于二父，载资以随，必为资所累，固莫若窖藏之，而尽室以避去。光大尤念彛为先君子所赏鉴，乃沈彛于园池之深屏处。夜闻池中有物怒吼，殊讶之，于是出彛于水，寄之他处。比贼退，视所窖藏与其万金之资、千柱之室，皆燔毁，掘凿无一存者，而彛也乃独岿然获存。夫光大之先君子，祷籖于神，谓获古鼎，而是年果得彛，固已神矣。晏然太平之世，岂料变起不测哉？急迫之际，沈彝水中，而乃怒吼，以规免于盗贼之手。由此言之，彝之神，不可泯没无传也已。按经传：商诸帝有沃丁、中丁、祖丁、武丁、庚丁、太丁，若父丁则未之闻也。或疑武声相近，而尊称之，今获是彝，尚足以禆经传之阙。故欧阳公金石録，每谓古器物铭款多可以证定讹阙，是于世教岂小补哉？光大念其家故物无一存者，独彝为先君子所宝爱，于是，遂以彛名斋。夫王氏世泽之淳，彝能神之为之兆，是相与永久无穷也必矣。作彝斋记。

　　贞节堂后记

　　都功德使都司事无锡华君之室人陈氏，年二十八，丧都事君。君殁更三十六寒暑，而夫人亦已老矣，至于是，而都事君之资产薄者厚，遗孤幼且壮，孙且授室，而夫人之老可知。里父老以夫人之贞节，是则可以暴着于天下矣，乃悉具其贞节之实言于有司，有司转以闻于朝省，朝省下其事于无锡州，州为表其门曰贞节云。都事君少年有大志，一旦捐妻子北上，以才名见知诸公间。当国家崇尚佛，乘徼福受厘之时，都功德司所由建职，当奏事上前，密迩清光，其贵显无难者。顾乃抱病南归，无几何而不禄。方殁时，其孤幼武裁六岁，夫人之为女为妇皆大家，能痛自刮磨富娇。华既大族，中表内外，无虑数百人。夫人哀死事生，虽纎悉必中矩度。教其子，使之循循雅饬，委己于学。夫人每帅婢媵蚕绩纫纺，时节、昼夜有恒式，不少置。幼武既长，则时劝其母且少休。夫人曰：民劳，则善心生。季孙母，吾师也。幼武齿日长、学日进，思所以奉其母者无不至。于是，扁其堂曰：贞节。嘉议大夫、礼部尚书致仕干公为作贞节堂记，其于夫人洁白之懿行、坚凝之苦节，称颂赞述，盖已无乎不备，然而幼武犹属后记于遂昌郑某。今夫驭车以行陆，操舟以涉川，其始也有兢慎之心，无衔橛之患，何往而非安坦之途。及乎中道，操者肆、驭者倦，而始有不虞矣。故曰：行百里者半九十。今夫人之粹德懿行，虽禀于天者使然，要自都事君之没三、四十年之间终始一揆。其于贞节，固将照映今古。幼武之于斯堂也，每于岁时率其亲友奉觞再拜，为夫人寿。其欢欣悦怿之意，上有以禆民风，下有以范薄俗，夫岂易易于言者所能既哉？昔李文公传高愍女杨烈妇，属辞不愧史迁。今公之记斯堂也，何以异乎？若夫后记之作，则欧公之门有徐无党在焉。幼武，字彦清。至正九年春二月记。

　　玉山草堂记

　　昔王摩诘置庄辋川，有蓝田、玉山之胜，其竹里馆皆编茅覆瓦，相参以为室。于是，杜少陵为之赋诗，有曰玉山草堂云者。景既偏胜，诗尤絶伦。后六百余年，吴人顾仲瑛氏家界溪，溪濒昆山。仲瑛工于为诗，而心窃慕二子也，亦于其堂庑之西茅茨杂瓦，为屋若干楹，用少陵诗语扁曰：玉山草堂。其幽閴佳胜，缭檐四周，尽植梅与竹。珍奇之山石，瓌异之花卉，亦旁罗而列堂之上。壶槊以为娱，觞咏以为乐，盖无虚日焉。客有过其家，喜即草堂以休偃者，仲瑛乞为之记。客乃为之言曰：夫物贵乎有初，其来尚矣。在邃古时，所谓标枝而野鹿，久之，而始知以韦前。及夫上衣下裳之日，亦何取乎？方尺之韦，以蔽乎膝之上也。然不若是，不足以谓之法服，示不忘其初者，其意可见。窃意上栋下宇之始也，其草若以为室，当必在乎陶瓦之先。今而覆瓦，利百倍于茅也，其索绹以乘屋者，贫者不得已也。若仲瑛覆瓦而室者亘数百楹，栉比而鳞次，若波水然。然犹构此草堂者，岂但追慕少陵、摩诘乎？盖亦古人不忘其初之谓也。仲瑛嗜诗如饥渴，每冥心古初，哦诗草堂之下，既以成篇什，又彩绘以为之图，今复命客为之记焉。其于草堂拳拳若此，势且与浣花溪、辋川庄同擅名于久远，岂特不忘其初之谓哉？客者，遂昌山樵郑元佑；其为之记，则至正九年秋九月一日云。

　　清江一曲记

　　嗟乎！士生于世，考求圣贤之成法，将以推之以及乎民。所谓幼学而壮行也，岂必于隠乎？不幸不得进其身，又不可外慕以幸求也，乃至隠身耕凿，混迹渔钓，一切鞅掌喧豗，举不能汨吾心志，惟适吾身，以养吾学，此清江一曲所由名也。吴之郡，其西则有山，陂陀绵亘百余里不絶。其东，水汇为湖流，为江，而濒之海，莫非鱼龙之宫、蛟鼍之窟，水禽上下，葭菼青郁，信乎王孙雒之言也。然自江南归职方，经制寛廓，齐民兼并，荡不知有礼禁，一旦事变，如浮云空华，其于兼幷也何有？去吴城东一舍许，有谓陈湖者，而姚江则出其西。其地江湖滋溉，土脉衍沃，吴人丘君进惪世耕稼于其上，而进德恂恂孝弟，闻于乡里。灌田筑室，伏腊之计，裘葛之奉，虽麁足以仰事俯育，而其心则充然以为有余，而无慕乎其外者也。人有自其乡来者，言其江与湖延绵相聨混，若为一至。其涵端倪、浴日月，动而为风涛吐吞，烟浪激博，静而为天水锦莹，一波不兴，贾舶渔舟，唱歌响答，携鱼虾、市肴酒，有弗知谁宾谁主，此则陈湖之大致也。而进德之居是，躬耕食力，与其农氓钓叟尔汝以言，箕踞而坐，杜少陵所谓桃源人家易制度，橘洲田土仍膏腴，盖谓是欤？然进德读书绩学，素欲见推乎民以行之，然非其时，又不肯苟且以幸进。顾甘栖迟伴奂于烟水之乡，故取少陵诗句以名其所处。其所养、所适何如哉？予虽弗获识丘君，而沈仲说氏吾友也，则与进德居相近，亟称进德之贤不辍口。斯时也，仲说与进德屏遁江湖之间，濯缨洗耳，煮芹烹莼，与海鸥渚雁、农父钓叟对酌酬歌，相忘物我，放浪形骸之外。有宠辱何足以动之？有不自知其为无懐氏之民也。昔管宁、王烈、邴原浮海东逝，而其处己处人皆可师法。然今二君子之所处，要必有所本矣。何时款予清江之一曲？呼长风、酬明月，赓抱村流之诗，容与笑谭，以连旦夕，岂不同偿一快耶？进德以为然，爰鼓沙棠以往书之，记为左劵。

　　溪山胜槩楼记

　　延陵溪山散在四封，独惠山秀出于梁溪。溪当南北冲要，发源于山。而山之泉自唐迄今擅天下名，品在第二。山复突起于平壤，数百里之间，老、佛之宫与士民室庐，蜂房蚁垤，以附丽其深秀者，槩无一弓空地弃，抑亦可谓盛矣乎？然得其邃深者，或迫塞而不舒；得宏敞者，或空旷而不茂密。独华君别墅在无锡西门，惠山横陈，悉露其深秀。凡山之霏烟泄云，雨纾晴复，朝晖夜光，吐濩闪映，以至于山之竹树、水石春腴、夏阴揫敛。而劲实者，不出于其别墅几席之上，则在于檐庑之间。夫梁溪演迤而东也，至兹而始浩渺溢目，鳬翳鯈鱼，翔泳出没，菰蒲荷芰，被接洲渚，望之而弥长，挹之而弥深，槩无遗观也已。高桅疾颿，吴歈越讴，溪翁柂师，网罟绳擉，舟炊而野饮，聚语而散处。掠轻槛而过，望樽俎而笑，逮与之相忘形骸，而莫适为之主宾矣。人谓君别墅据山水要会，而总揽兼得之。至顺四年春，予之维扬，载旧藏溪山胜槩四字扁，将捐之溪庵野寺耳。君见大喜曰：是造物者名吾亭也。于是，取而揭之水轩。更七年，为至元仍纪元之五年，予复道梁溪，则于水轩之南建楼，而扁揭其上。楼既高迥，景益秀出，登楼而观，山若增而益高，水若浚而益深。凡所谓胜槩者，较之水轩不啻数倍也已。夫延陵，非无佳山水也，顾已散在穷僻，独惠山不远州郡，而君之别墅适得其胜槩。然更唐、宋以迄于今，果何如也？华君能以德培其家，教其子孙，交友天下之贤者，相与咏歌而登览之。则斯楼也，岂徒一时之胜槩也哉？君名瑛，字子英云。予遂昌郑元佑为之记。  
　 

卷十一

　　碑志

　　忠孝感惠显圣王庙碑

　　孝莫大乎雪父雠，忠莫大乎以死谏。能养志者孝矣，而忠未之闻能尸諌者。忠矣而孝莫之显，故兼全忠、孝者，自有昔以为难。至于王者，其忠、孝全节，照映千古。论者谓王脱身不死，所以为父，至其捐身必死，所以为君。若夫求忠臣于孝子之门，则王是也。故迄于今几二千年，不特焜耀史牒，与夫庙食不毁，至于樵童牧竖，亦莫不知王之为烈也。夫吴自泰伯以来，隠约荆蛮，谓其城邑不过三里，而纵民耕耨其间。则文身断髪，自同俚俗，鼃黾与渚，不异蛮民。及王身事阖闾，君臣志合，乃扩其小而大是图，屏其陋而明是向。于是，为之筑城郭、建宫室，实府库、厉兵戎，使吴自拔于蛮夷，而盟会于上国者，大抵皆王之功也。于后，吴虽尽入于越，而吴人思王不忘，于是，建庙于盘门里城之西隅。宋建中靖国时，蔡京为之记，谓图经与州县祝版皆谓双庙，一为永昌武定王，一为福顺贤德王。若邦人与学，士大夫自昔相传，则皆以为子胥庙。所谓福顺，则常州陈烈帝异代异邦，而吴人所以祀烈帝者，当吴越钱氏有国时，崇报之请也。若王忠孝杰，然自宜专祀，故唐赠右相，狄文惠公持节巡抚江南，弃毁淫祠小庙千七百所，独存夏禹、泰伯、延陵季子并王四庙而已。夫王德化，自后汉太守麋豹按行境内，其功曹唐景曰：处家无不孝之子，在朝无不忠之臣。蔼乎其言，莫之尚也。皇元大德三年，王尝显灵，以止浙江之怒潮。于是，国朝推赠今王爵。至正十二年，廉访佥事辽东李公书吏绛州屈臣巡按吴下，力为吴民缮完城郭。已而，御史台檄专以筑城事委之庸田佥事浚仪马公。二公念为吴建邦启土，首筑城池者，王之功莫大焉，今重筑于二千载之后，大工大役必祈神佑，庶几盲雨飓风不为之害。待毕日，当为王重建庙貌，以为神庥之报。今城果完，庙不可不作也，乃作王新庙于胥门之上。按郡乘：尝王尝宅于其傍，故城门所繇名。夫王之英灵，且将与三光五岳之气并为久远，则于助顺福国何间远近？而况于王之故居，与王之故国也哉！庙成，乃为迎享送神之诗以落之。诗曰：胥门岝岝，新庙攸作。神顾兹邦，昔我是扩。云旗徘徊，下寥廓兮。神宫肇启，殽醑膬美。神其愿歆，醉饱以喜。民安盗弭，降福祉兮。神之归兮蹑层云，山矗矗兮水沄沄。金支孔盖光缤纷，素车白马还天阍。年登谷稔兮，神赐者侈。乐神无穷兮，自今以始。李公名善，字仲善；马公名忠，字符臣；监郡则六十公，字子约；郡太守高公名履，字德基。

　　重建岳鄂王忠烈庙碑

　　故宋赠太师、忠武岳鄂王，起卒伍至将帅，其谋审战胜、规模施设，虽古名将不是过，一时渡南诸帅臣不论也。而高宗昏孱，竟毙之于权奸之手。逮今二百余年矣，虽童儿妇女槩知王之为烈也。孝宗嗣位，礼葬王父、子于西湖之北山，以旧废智果观音院赐额曰：褒忠衍福禅寺，锡之土田。所以褒赠之者，无不备；然其榘度盖甚略，视张浚、杨沂中坟墓裁十之二三耳。尝谓宋百度修理，独武勇将帅之臣，不及汉、唐。幸而王出，支宋运中衰，克复旧物，以雪不与共戴天之雠。顾庸君自委宗社之灵、舆图之广，忍父兄不世之祸，而甘为怨仇之臣子。于是，王抱恨以殁。宋社既墟，王坟与寺亦废。王子孙在 杭州者，旧尝与义兴岳氏通谱，合其力以起废坟与寺。既复完久，王疏属有为僧者，尽彻寺所有粥诸人。不惟王坟洒扫阙弛，至于庙貌一切委地，行道之人，至或泣下。会武昌李君全初以承事郎来为杭州路总管府经历，每过王墓道，必瞻望咨嗟，思所以兴复于既壊之后。而杭之人，力可为者于义不屑为，见义勇为者力或不足为李君筹。于众得一人焉，王华甫。华甫素服君之清强，承命唯谨。于是，市材鸠工，外为庙门，翼以两庑，中作正寝，后作王燕寝。且辇褒忠寺于庙之后山，今浙西宪司王故第也，旧藏王绘像，宪司出王像。正寝中像王，右像王之子、佐武大夫、忠州防御使，左像王之壻、龙神卫四厢都指挥使、阆州观察使。燕寝中像王父、母，暨王夫人咸在焉。王故五子，忠州君既侑食正寝矣，其次任忠州训郎、合门祇候、赠武略郎，次任朝请大夫、敷文阁侍制、赠中大夫，次任朝奉大夫、提举江南东路常平事，又其次任修武郎、合门祇候，以及王之女号银瓶娘子者，并阆州君之夫人与夫王诸孙名位通显者，皆肖像以祀焉。王部曲诸将，旧绘于壁，今仍旧制。庙成，守土吏一再致祭，杭父老率其子弟瞻拜王庙貌，有感而叹曰：杭内附几七十年，其任幕府长，盖不知几人矣！视王庙貌坟寺頺毁芜灭，漠然无一动其心者。今李君乃独经营一新，自非忠义契心、千古一致，其能若是乎？众图昭示李君之艰勤，与王祠庙并久而弗坠，又为迎享送神之诗，并刻之石。诗曰：墓木阴，墓道深。作新庙，墓之南。神来临兮，新庙作粲。枅桷王父，子俨冠服。飒风驭，下寥廓。神来格兮，祊田腴岁。有储牲醴，肥酒瓮舁。神来饾兮，神醉止锡。寿喜侬享，王终复始。神降祉兮，琖斝陈跪。跽频微侈，福更千春，侬送神兮。

　　前平江路总管道童公去思碑

　　代贡推官作。皇帝即位之二年，思绳祖武，复改至元。上顾念万方，惟东南富庶，为天下最。若吴之赋入，则又为东南最。于是，以通议大夫、信州路总管高昌道童公来为平江。平江土壤虽沃腴，而频年暵潦，民气破伤，重以贪残侵牟，费出无艺。旧号兼并而以财雄吴下者，数年来困于诛求，殚于掊剥，至荡析奔溃，父子兄弟不相保。公至吴之明年夏，大旱，公宿公署，屏酒肉，恐惧修省，祈哀百神。吴当南北冲，送迎谒候无虚日。公昼尽人事，夜乘单舸或车骑，盖暴露奔走以请群望。雨以时澍，而积阴以风，稻用虚秕。公曰：吴民困久矣，兹岁又大侵。使重掊民，椎骨肌、沥髓脑，亦无不听命。然岂圣天子选以牧守，以字其民之谓哉？属邑以菑状闻，公遣僚属出履亩，戒之曰：民为国家赤子，今诚饥虚，为之父母者，不听其饥啼，而其饥啼谓之诳，父母之于子固若是乎？今若履亩，必以实闻。时廉访使者朶歹公按部吴下，闻公言是之。及使者身出履亩，所在菑状无少不雠。吴多四方寓公，喜持量短长，往时郡守至必伏谒其门，日听其所言，少咈意，輙构飞语扇祸福。公至吴，则曰：顾已无少愆，何恤乎人言？一切绳之以法。侨居者往往不堪，遂身至京邑，言公妄以岁凶诳朝廷。事闻，乃遣近臣御史乘传南下，鞠究虚实。时公已升江淮等处财赋都总管府达鲁花赤，财赋府治临安，公与吴之僚属皆逮至檇李。近臣御史评诘公，则其所言皆妄。于是，朝廷罪言者，而公复还临安。三吴之民手额南望，拜公言曰：侬等困瘁久矣，今实岁侵侬饥，使公厚自顾惜。不以实闻，则侬等何从生活哉？其间欲以害公，而并及吾侬者，自非公清强之实，有以孚于人，人则何以能感动近臣御史，不贻侬子孙万世大祸哉？然则公之于侬，生死而骨肉，有不足喻者矣。于是，合三吴之民，愿立石道左，颂公去后思公不忘之心，以式示万世。其民之老，自吴走宁国，乞予文其实。予曰：檇李庭对时，亦在焉，固不待父老言而后知也。父老则又出事状以示予，予以儒素备员平江推官，与公共事久，读事状无一不雠者。然其大致，则有四焉。持身严，烛理明，决事敏，待人直。由是，吏慑其威，民懐其恵，而尔民遂有所不能忘公者矣。谨按平江岁征夏丝二万一千余斤，岁立三限收足。其间并縁为奸，民受其害。公设法周备，甫终六月，而夏税足征，吏弊为戢。吴属邑下民有诉于其邑，而邑不为之直者，于是诉于公。公置籍，籍民所讼言与夫民讼之未絶者，送之属邑，务得其情，而早决遣之，讼为之简。税务月亏课，郡遣官监收，则务预抑商贾以足之，次月则复亏课耳。公至，务司惮公威明，而亏税之患为之顿絶。郡素富侈，百司与寓公宴客排办，皆出于坊正。坊正者，郡富民轮充，宴散，家奴留其什器，须坊正出钞，乃得什器还。公正身率物，私第未尝燕客，人家宴席为之稀少，坊正获少苏云。酒课户供燕席，必上等名酒。公一切禁止，酒课办集。郡以七仓储粮，岁设所谓杴斗者百三十人，皆积年在仓蠧纳户者。公尽逐去之，选富实诚悫者为杴斗，仓蠧为之一清。民输粮七仓，豪右属官吏，初限皆细民，其输粮也，石加五六斗不能足，豪右至末限，什仅纳二三，却用细民多输者足之。公设法，初限必大户齐足，而次及细民。七仓屋建于宋，历年滋深，岁科里正修葺，率具文无实。公曰：仓不可不修，修之不可若是其苟也。于是，躬督仓屋役，百工具兴，撤去弊陋，仍复坚完。识者谓七仓可以数年不修，盖省惜民力之一端也。官以俸养廉，礼也，而郡科助筵赆客，吏虚占月给，公筵宴既寡，亦不徼誉过客，吏俸始入其私。各官卒使率多猾恶少年，公先逐其听事卒，余多望风避去。郡用物，和雇和买，官偿其直，动经岁年。公至，物裁入官钞即偿，民大便之。郡为三吴腹，江、湖、海相通贯。公弭盗有方，为政野无拘惊之盗，公化所被也，以至于濒海军船，络绎舟骑。郡庠之养士粒米，郊野之劝课农桑，与夫钞库泉货、军士器甲，凡经郡守所按治者，在他人一事已足书，若公之惠吴民者，其大者百世不能忘也，故其余皆略而不书。若夫田野垦辟，流徙复业，奸诡遁迹，良民奠枕，事皆具宪臣荐章，又皆略而不必屡书。夫今官于其土者，其去也，率多树碑颂德美，及夫深究其实，则多謟谀滥辞。岂若予言所纪録者？为目所亲击也；近臣所鞠问者？予身所亲逮也。然则民所称颂公者，非夸诩而滥美，断可知已。公世系出高昌望族，由儤直殿省，初命宣授承直郎、中书省舍人，一再为监察御史，比三佥广东、山南廉访司事，及今之为平江也，凡十有三命于朝矣。历官不为不多，练事不为不精，然公家甚贫，至无方田以耕、无区宅以居。其为平江也，譬犹昆仑玄圃，而琼瑶瑛璧无所不有，而公一无所取。斯可谓烈丈夫矣！宜乎其民思之不忘。于是，为之铭诗，使镵之石，其民之沾涵公之厚德者歌之，有所兴起也。诗曰：东吴耽耽，启士之贪。攫金昼市，罔顾北南。投身司寇，意仍所甘。六十年间，民牧代有。谁如我公？有则有守。持官持身，其力纠纠。譬之泰山，岩岩其石。万国具瞻，威棱是式。崒耸霄汉，肯混荆棘？公来东吴，金晶玉洁。试以太阿，不阙则折。公恩在吴，以日以月。日月照临，犹有映微。公恩在吴，亿年依依。公去而思，民罔或违。公始来时，民拜牧守。公既活我，如亲父母。中更豺虎，角崩我首。事昧而章，益思我公。我公不来，我泪盈眶。徒戴公恩，以死以生。我死有子，子死有孙。子孙亿年，公恩长存。树石道傍，以告来者。我思公恩，岂其自我？善法我公，谁云不可？

　　前海道都漕运万户大名边公遗爱碑

　　国家以天眷锡福，为万祀无穷之丕基。故中外之臣膺慎选、蒙厚任，亦必清慎端重，维持调护，上知钦承天心，下知爱养民命。庶乎同心同德，均固福祉，不则何以扶隆平、佐休运？今夫海，天下之至险也，而国家岁漕东南粟，繇海达直沽。自非天佑休显，渊示川后，效职致命，则何以必其无虞也哉？京畿之大、臣民之众，梯山航海，云涌雾合，辏聚辇毂之下者，开口待哺，以仰海运，于今六七十年矣。国家以其事大任重，于是，开漕府平江，而漕臣之选，尤难其人。清特自守者隘，浑厚不迁者迂，任者或伤于刻激，能者或阙于廉隅，兹四者，求尽人事尚未可，而况于出布皇灵，以当大任，以培休福哉！元统元年，天子南面，思得漕臣以分南顾忧。于是，辍吏部侍郎大名边公，出为海道都漕运万户，佩之三珠黄金符，乘传至吴下。公曰：海屿领徼，民生虽殊，其出以给公上，义也。至于乐生畏死，则皆天性然也。今沧海漕挽所谓船户者，国家虽捐金以雇募之，谓之水脚钱。然闻之：万斛巨舰，崔嵬如山，势非不高且大也，遇风涛作时，掀舞下上，若升重云、坠重渊，不啻扬一叶于振风耳。当此呌呼神明，以救死瞬息，是非天朝厚福，则虽勇力机智、超世絶伦，槩皆无所施，直拱手帖耳，以待葬鲸腹。其险若此，而赤子岁春、夏两运，冒万死、不顾一生，亦可念已。予承明命来为漕民父母，忍不思所以裕养之、苏息之也哉？先是，江浙行省降散水脚钱，贮之平江官库，方俵于时，忿遽急迫，钞多不堪用，钞贯或不足，漕民病之。公移文有司，躬至库盘勒检视，于是，钞无不堪用与不足之患，民便之。猾徒诈增新造船，谓之补置，吏相与并縁，而旧船户亏元额。与夫岁附运香糯并财赋粮，罢困之家不得与，而其利岁为富室漕民所掩有。公设法为之防，使水脚之利溥被于强弱高下，仍令探筹自取，而吏不容其奸。漕海转输古无有，今来宜有尸冥权于冲漠者。于是，建灵济宫祠天妃，祭秩视海、岳有加。每粮船遇风，舟之人望拜哀号，必覩神灯降舟之柁楼，其灵迹章章如是，故所在祠祭惟谨。而在吴为尤着，太仓之周泾灵济宫尤大，每春、夏运，行省官躬率漕吏、守土吏大祭祠下，必慎选谷旦，而卜之得吉卜，舟乃敢动。而豪民至侵占宫之防虞水沟，而屋之累，数政莫之问。公撤沟上屋，而宫始大完。祭毕，灵济宫官吏，因燕飨什器办集皆出于坊正，毕皆散去，奴卒旁午攘窃。公独坐不动督视，尽取什器，乃出。推公爱民之心形，见于酒酣燕散，邈然不干己之际，顾能若此。宜其于漕民，无不尽其情焉。若夫舟大粮少，而舟中百须无一可阙者，公则命并运起发。以至于民旧造船，则以民姓名号、其船历年滋深，遂令子冒父讳、孙冒祖讳，公一一为正其名。凡若此类，公为漕民曲尽其情者，皆可推见也。故公临漕府三四年间，漕政无不修，漕民无不悦，民心和于下，神心感于上。于是，海无恶风，漕运直沽，群舰毕集，一无惊虞，天人佑助。所谓维持调护，均固福祉于无穷者，岂不信哉？公仕宦垂四十年，廉介之操，清慎之实，不惟众所推公，而公亦以此自信之笃也哉！故公之贵而能贫，约而能守，推此言之非，履之有素，持之有道，其能若是哉？公代之明年，夏运暴风怒雨，船多覆溺。漕民思公善政遗爱，自非形之善颂、勒之金石，何以章示永久、垂之无穷？于是，为之颂，使镵诸石。颂曰：稽昔汉史，如何君公？方在职时，无赫赫功。及其既去，民思不忘。譬彼桔槔，雨时奚庸？卷水旱田，功莫与京。公来漕府，既章国程。填以惠安，疏以显明。漕民戴公，以保其生。千艘林林，万樯蓬蓬。转海北上，南来其风。天吴潜鳞，饥鲸帖首。篙师下碇，仰瞻北斗。以达直沽，神京用饱。万井炊烟，云散林薮。户曹计功，岁书上考。是皆我公，善总其纽。民心悦豫，国计斯阜。神人依公，欢喜噎呕。方公在政，民不知有。及公既代，民病疾首。今公既往，参秉国钧。漕运思公，靡间神人。公不复来，川示肆嗔。垫溺啼号，哀哀水滨。求如我公，敬神勤民。如在严冬，妄希阳春。公佐天子，番番老臣。喉舌翕张，民气用伸。岂独漕民？愿解戚颦。万方惠和，休祥日臻。

　　长洲县达鲁花赤元童君遗爱碑

　　高昌直西北，为城郭诸国称首。其人才出当休明，服勤王家，大而辅相廊庙，小而长贰府、县，班班辈出，如星丽天，可谓蕃盛也已。廊庙公辅，勲书太史，此不必言，其散而试诸长贰府、县，有大小职任，有轻重事势，既殊才，任亦异，槩可推见也已。独长洲旧为平江望县，其以里计，未必数倍子男封邑也；其以财计，未必男尽田、女尽蚕也。其秋输粮、夏输丝也，粮以石计，至三十有万；丝以两计，至八万四千有畸；余盖皆略之也。使钱镈尽翻其町疃，桑柘尽植其垣塍，然后输公上者，乃可以无阙也。奈之何闲田惰农，与水旱更相病，然则其民力如之何而不瘁哉？故自昔号为兼并，及今至无块壤以卓锥、无片瓦以覆首者矣。其困罢之极若此，而国家两税铢龠不可减，然则为是县之长民者，上何以逭责、下何以逃怨哉？故每岁将终，大府往往械系县长贰，俾之督税不少贷。民穷无可偿，官至质朝所授书，籴粟补完弗惮也。噫！官吏窘若此，县之人当何如哉？乃至元仍纪元之元年，高昌元童君来为县之达鲁花赤，叹曰：补甚弊，支甚废，非殚竭其才智，何由集事哉？于是，日至野次，召农父老，相高下验腴瘠，谨浚塞、厚培粪，躬劝其力之。稍有余者，出饮食以馌之，策勤惰而列之，严其程役，时其赏罚。其堤防不败于水，工作不溃于成矣。则又课田之濒江而枕湖者，不能必其无风涛之虞也，更科以荡课，而民力获少苏。初，至治三年行津助赋役法，所谓津助者，田亩什抽一以助役。二十年间，田贸易、主屡迁，而役悉仍旧，殊为民病。君考之县乘，验其消长而均征之。君资精明，善记忆，吏毋敢欺。于是，民讙趋事，甫及期而粮已告足。先是，县理所在郡东北隅，县治既更附大府，官即理所旧基而为县学，其实民至纵畜牧、佃蔬圃其间。君曰：今县学有学官，有子弟员，而学官不可以阙者，特空名，将何以谓之学？于是，建言大府，劝募徽州路儒学教授郡人陆德原，创建礼殿、讲堂，四斋、两庑，计为屋若干楹。学成，虑无以养邑士也，复募民捐田以饍学。君莅事明听明察，乡者君尝同知常熟州，民已称其果断，故于吴习俗悉知之。大抵吴俗剽轻而嗜利，里胥田主，其征粮佃客也，寛则缓、猛则断，甚至伤肢体、残孳息。听讼者不察，往往为其所矫诬。君既得其情，故于征科之际，民不慢令，粮以时集。夫政为于平妥易行之时，虽中才无难者，惟是甚弊而莫窥其迹，甚惫而莫见其隙，隠之于将溃，匿之于垂败。理之者急则伤于刻，缓则流于迂。若君之理长洲，譬之用药然，膏盲针砭，既已疏其会俞、通其郁滞，又若卫生之经，摄养之术。固君素具而深练者，使其久于兹邑，生育其人而乳之，涵煦其人而抚之，则其颠连而瘁瘠者，且将优游于乐生之域矣。无何，君以三年告代，县之人殆犹爱子失其慈母，弟子失其严师，其倾企而延望者当如何哉？佥曰：长洲之学建于君，学校公论所自出，县之人念君遗爱而不忘者，匪树石于学，则后之来游而来歌者，何以知君惠其邑之深、及其人之厚也？乃相与砻石，而请文于予，辞不获，庸序如左，仍系之诗，曰：泰伯君吴端委初，其民伾伾乐方苏。至德浑成与化符，炙鱼七首闿争涂？沃壤而擅稻蠏区，后至射利纷相图。长洲为邑割之吴，考之县赋天下无。疃耕寸织殚其 力，剥沥肌髓骨先枯。北庭元君至则吁，譬医制剂药其痡。彼竖方执膏盲枢，君施芒针伐其隅。起伛使直躄使趋，谓医非良尔则诬。歘三星霜岁月徂，正犹少愈病复加。君不我留我孰扶？颠连羇穷孰非夫？倚君调护保厥躯，君方翱翔上天衢。圣皇顾忧民力瘏，乞君早登朱轓车。激水活我涸辙鱼，懐恩不忘此其麁。俟君侯吴笔屡书，用章官程儆其余。

　　亚中大夫、海道副万户燕只哥公政绩碑

　　国家肇兴朔漠，族属之贤，出为兴王之佐，其纪之旗常、书之竹帛者，盖已极其盛。惟区宇混一垂七十年，累圣重熙，亲亲贤贤。其所倚任，以培丕基、以延景运者，盖骎骎然，不异万邦黎献共惟帝臣之日。况于天潢疏派，以演迤于无强，嗣大历服乎！顾惟文昭武穆，分食茅土，崇大尊荣，为万目瞻覩，奚啻景星灿辉，卿云纾祥？益见我朝深仁厚泽，固结民心，永久而不忘若是耶！亚中大夫、海道副万戸燕只哥公，寔国家族属之贤。自筮仕，即为吴长洲县达鲁花赤，遄擢两台御史，湖广、陜西两省幕府，都总管府总管。皆尝赞画治政，清慎之操，忠厚之意，日益着闻。由是言官交章举于廷，士论交口诵于野，遂魁然为世贤大夫。人识与不识，悉隠然望之为公辅器也，今则贰政漕府。夫漕运之道取诸海，亘古所未闻。始世皇听海臣之言创法，岁每漕东南稻米，由海转饟以达京畿。京畿天下人所聚，岂皆裹粮以给朝暮？槩仰食于海运明矣。故其职任之重，其臣任之选，为尤难其人也。初公之令长洲也，浙以西吏胥之美恶、民俗之习，尚与夫资力之消长，盖已洞知其然。今兹之来，练历既多，识见弥广，第念有家国、天下者，盖无不役之民。役其民而驱之以涉天下之至险，则无有甚于漕民者。列圣审若是，屡加悯恤之德音，惠护之渥洽，岁颁玺书，动有榘度。然而群有司所掌职，靡知大体，特务辩给而已，盐筴是也。夫盐主五味，漕民当岁运，每船计口买官盐而食，比达直沽，盐司虑其私贩，遣人巡逻。然其弊，至有预实盐苞苴中，当搜检时，仓皇纷扰，黙实盐苞苴指为私贩，漕民卒莫之辩，竟坠其彀中。公乃建言，乞中书定议，计粮船发期与到日，官皆明给据凭，庶不罹其扰害。粮船既开太仓，风顺浪平，瞬息千里，设风涛不测，动淹旬朔，舟载薪有限，而涉险无涯。于是，取薪海壖，蒲苇葭菼，匪求赢余，俾不乏爨斯足矣。而盐司与之争，以海草薪官给烧盐，漕民何得薅取？至拘囚樵苏，毒刑搒棰。舟经岛屿，非有市苟薪不薅取，则几于不火食。虽熬波课急，亦不宜如此检括。公亦建言，于是，漕船薪能续矣。夫海运仅虞风涛，至于猾寇，则未之防。自至正元年，贼于茒竹山、沙门岛公然驾舟张旗，树矛戟、鸣金鼓，焚舟杀人。然而漕船罔敢擅设兵器，拱手待毙，以葬鱼腹。公建言：国制：五兵擅藏者，有禁。若夫漕民，虽官顾募，然实为公。既驱涉海，已出万死一生，况重之以盗戮无辜，抑何不幸若此哉？公力言于朝，当春、夏海运，檄使沿海分镇官军，精选才勇善射者，预于岛屿巡警清荡。比舟发，仍用之护送，由是寇盗裒息。公每念海运事重，必得米之精糳者，始不败事。夫何有司奉行日，失其指？当输粮时，守土大吏委之佐贰官，洁己者既难其人。漕民交粮，一言米恶，仓庾奸顽，预结群凶，輙肆凌虐。将讼曲直，则迫以风信日期。适当春、夏之交，日气曝于上，海气蒸于下，米渐浥腐。至直沽，群有司每归罪漕民，伸雪无所。或至卖舟籴米，贫不能返，以故漕民日病。公亦抗言其为害，悉以上闻。凡此数者，皆公佐政漕府，挺然为其民请命。若公履历中外，兴利除害，以事不在漕政，故皆不书。今公已代，漕运蚩蚩之民，感公矜忧，戴公恩德，非勒之琬琰，则何以写其不忘之素心？乃裒公国族之懿、漕政之美，既列其事，复系以诗：于皇世祖，奄有九州岛。爰创海运，与神为谋。万艘林林，卜吉海陬。挝鼓张颿，鲸波安流。夜瞻北辰，是为京邑。亿兆仰爨，悬枵待实。七十年间，靡间一日。漕政既修，漕民是恤。列圣绳武，慎选漕臣。金符银印，恩重等伦。一岁两漕，以夏以春。政久斯圯，支柱在人。穆穆我公，国族之懿。中外攸历，成国伟熙。来贰漕府，民爱吏畏。遇事见明，振举缺坠。事既上闻，漕民戴公。戴公深恩，不殊始终。鲸波如山，海日吹风。计其高深，公恩则同。今公既代，民傒入相。怀公不忘，更久加尚。刻辞于石，式示转饟。于昭亿年，公名滋畅。

　　海道都漕运和尚公政绩碑

　　世祖皇帝以圣文神武一天下，海内外幅员之广，亘万里有所不能尽也。上皆包之以宏度，故能视六合犹一家、四海犹一区。于是，杭海漕粟以给京师。夫天下之名川三百，支川三千，其视海犹一川。然而风波有不测，小或惊危，大或倾覆，虽智者不能保也。何况于海际天浴日，与元气溟渤相为底里哉！然而世祖独运成筭，谋开漕运户、府于吴。六七十年，列圣相承，一守成宪，而惟致谨，以选漕臣。故漕臣之长，必天下重望，其长才足以任事，大智足以烛理，廉榆足以厉俗，德量足以服人，乃始克胜其任耳。愚藉文祖基绪，以戎政镇守吴下。凡仕宦之来，才不才、贤不肖，更三载之久，同一城而居，未有不悉其人者。悉其人矣，而才贤不得言不才，不肖不敢言肖，盖以非戎职所敢与闻也。窃自念朝廷人才出膺大任，目击其贤而恨以职守不得一言于朝，盖己私自叹闵。若夫其人，三岁既代，而其政绩之美、廉谨之操，士诵之、民思之，镵之金石、播之声诗者，忘其僭而属笔焉，则非侵官也。今天子即位，思绳祖武，仍以至元纪元当元年，用浙西江南道肃政廉访司使高昌和尚公来为漕运万户府达鲁花赤。夫以宪使之清严贵重，而乃屈之以督饟运，于以见圣君慎选漕吏，当何如哉？先是，漕府版籍録民资产，造舟载粮，谓之船户。论船户大小，载粮多寡，官以石给钞雇募之，谓之水脚钱。船户役既久，其间资产不能无消长，官率因循不之考，吏得并縁为奸。公至，稽搜核实，船户役均当。春、夏两运，官给水脚钱，动至数万缗。行中书省岁分宰臣临莅漕府，奸民射利，伪滥百端。公严檄有司，躬为检阅船户，受顾募之实云。先是，府吏参用儒生，吴人侥幸求进者，贿属上下，预籍姓名更牍中。公曰：漕府统东南数十郡，郡岂皆无儒生，而独取于平江？乃檄诸郡必其人有儒之实而后取之，至尤虑其非，召郡博士试而用之。府属僚其长贰，皆五品，谓之千户所。所吏往往辟诸司、县，然多以赂进。公亦如辟府吏法，以取其人焉。其佣书以佐吏，与夫舆皂、卒伍，其始不过窃活须臾，久而父子兄弟根株蟠结，蚕食漕民。公坐堂，励之曰：皇上非苟漕府所当设，而冒焉趋入者，悉捕之。由是，漕府为之一清，船户资遗之得官水脚钱，移偿逋负，及期舟弊不任载，公许其附载它舟，俾无乏事，公私称便。江西、湖广诸郡米岁至于集庆之龙湾，漕府拨船户受其米，输之海船户，念漕海之艰难，每大其量为赍装费。诸郡之人恨其裒取，兼是远客，往往至鬪争杀伤，其祸盖甚惨。行省以公严重，檄公往督之。公往，平量正罚，人无敢犯。今者船户遇风涛，固有所不测，然奸民或诈称覆溺，逃匿海岛，官多不核实。公曰：诚遇风涛，固当痛心，设欺官掩米，亦当诘其根株。由是，溟海万国，而人惮威望而不敢罔也。公性刚果，日坐漕府，尝有权贵人欲干以私，望而逡巡，卒引去。公明以烛理，人无敢欺。才克任事，政无少弛；德以服人，而声誉为益隆。若夫廉隅整截，清俭自守，虽古之廉吏，无以过之。漕府长月给俸不过若干缗，公既高昌世胄，自奉宜优裕，然痛自贬，薄衣粝食，居处晏如书生寒士。此愚所目击，而非传闻之妄也。公既报政成，用至正改元之年，廷召公还，任以大都路都总管府达鲁花赤，继拜四川、陜西两省参政。人谓公英声茂实，夙德雅望，其入相一人以福万方，固世所共儗。若夫漕府之政，乌足以完公行事万分之一哉？此世之公言，而非愚私己之臆论也。今荣禄大夫、行宣政院使公侨寓吴下，尝因坐语，从容及公曰：今官既代去，多伐石以纪其美者。如公视诸人，讵不远胜耶？子世以兵戎镇吴，而好文学，公之美其可泯乎？愚自念经书义理，尝闻于人者，虽未悉其奥，若夫世之名公卿凿凿有善治，讵宜以庸陋而莫详其实？爰叙公漕政之美之实，勒之石，使国史后可考。复为之诗，俾吴民咏歌之。盖国史非民无所据，诵之诗，庶几永公名于不朽也。诗曰：高昌才英毓公卿，多以风望辅皇明。谁如我公世簪缨？持官保身全令名。向操宪度钱唐城，威加秋潮龙不惊。一扫贪墨归澄清，东吴漕府控百城。铸银作印章皇程，黄金虎符绛绒绳。慎选重臣示匪轻，我公威重世所称。来莅漕政美绩成，天吴帖首伏海鲸。祥飙送颿涛熨平，龙骧万艘一羽征。稳达直沽饷畿氓，由公政善皇威灵。公既入觐尹神京，辇毂之下有莫勍。公能禁止而令行，漕民思公镇悬情。引领北望岁月更，愿公富寿而康宁。入相天子福苍生，五风十雨百禄并。公恩在吴远益称，镵诸乐石播德馨，后将有考书汗青。

　　重建路漕天妃宫碑

　　天地既左海，故百川混溃归东南，而海之功用，遂与天地配。然自陶唐氏以迄于今，王者出而御极盖非一人。至于宏大之量，包海宇、混南北，视鲸波万里犹一堠，龙伯九渊犹一舍，凌驾溟渤，责成岁功，久之无虞，如我朝世祖皇帝者也。爰自定都于燕，岁漕东南稻米，将由河渠以达畿甸，则道里远而劳费大，积力久而用功多。于是，纳海臣之请，断自宸衷，始创海运。方其波平风顺，一日千里，不踰旬日，即诣京畿，斯实国家厚福。其蟠地际天，取道于海，若执左劵交相付。然风涛有所不测，虽河流之细犹不免，况于海乎？设使飓风鼓涛，鲸呿鳌抃，天跳地摇，万斛之舟，轻于一掷。当此之时，虽有絶伦智力，亦必拱手待毙，哀号吁天，呌呼神明，救死瞬息。粤有天妃，肇迹前宋，着灵于我邦家。亟扬神光，出于星雾，其光晔煜，谓之天灯，飞泊高桅，不令垫覆。舟人稽颡，咸称再生，舟遂顺济。其灵显，尤章章如此。于是，列圣相承，累加封号，爰即江海之要建祠妥灵。若夫路漕灵济宫，则尤典礼尊崇者也。盖海舟岁当春、夏运，毕集刘家港，而路漕实当港之冲，故天妃宫之在路漕者，显敞华丽，实甲它祠。国家致重漕饟，既开漕府于吴，岁每分江浙省宰臣一人督餫。当转漕之际，宰臣必躬率漕臣、守臣，咸集祠下，卜吉于妃。既得吉卜，然后敢于港次发舟。仍即妃之宫，刑马椎牛，致大享礼。饩腯牲肥，醇酬瓮饾，庶羞毕陈，丝声在弦。金石间奏，咽轧箫管，繁吹入云，舞既歌阕，冷风肃然。填境虎臣卒徒，擢舟扬舲，挝鼓鏦金，响振川陆。文严武齐，群拜听命而后举。由始建宫，迄今五十一年矣，神人顾歆，岁仍旧章，罔敢或怠。乃至元仍纪元之五年，水啮宫坊，日就亏圯。翼宫周庐，间亦頺压。爰历五祀，审以宫迫海漘，波涛浸淫，工莫就绪。今至正二年，江浙行省参知政事燕山图鲁公实董餫事。漕府以有事于妃宫，告公，即斋沐登舟，弭节祠下。顾瞻宫宇之弛，惕忧形色，立漕臣于前，戒饬之曰：朝廷严事天妃，洁蠲明诚，牲币器数，乐度舞缀，悉有攸司，载在祀典。至于列圣，岁遣近臣，锡金函香，事事孔诚，犹恐弗至。今路漕岸坊崩亏，若此夫臣子之于君父，每先意承颜，尚惧或失，顾今岂得自安哉？漕臣对以非迁宫不可，而迁宫之费甚繁，计无从出。爰积漕余，得中统钞二万五千贯，计资量工，什裁二三。无何，刘文明者跽于庭，拱而言曰：某常熟所海船户也。蒙神庇庥，漕海积年，衣食麁给。今参政公励精于上，漕府群官尽瘁于下，事神恤民，可谓至矣。欲徙神宫，愿以己资，合今漕府钞，悉委其料理，洎完毕焉，庶几川后妥灵，官政尽美。于是，公与群僚咸加奬予。退而文明相地于神宫之稍西，乃徙宫其上，土埴燥刚，户向高平。经构于是年正月，裁二视朔，用告落成。殿寝言言，门庑崇崇，梁拱森齐，丹雘朗润，凡兹视旧加壮。是岁春运达直沽，无一少损。文明念旧址已圯岁久，自非参政诸公督责严切，省幕都事王公庆、掾史常时等参赞明敏，漕府群公克承公志，则是举也，几何而得就绪哉？文明既砻以纪天妃之圣灵，以及官臣之庶绩，庶几神人相与取信无穷。若天妃之氏族，灵异往往散在传记，故兹不书。事既镵于石，复为迎享送神曲以系之。其词曰：弥为洲，南海陬，积灵淑生川后兮。川后生，赫明灵，帝爰命尸沧溟兮。沧溟大，森秘怪，既咸若不吾害兮。川后来，纷云旗，从群龙耀金支兮。川后神，海若驯，庙食懿更千春兮。海安流，漕政修，实畿甸更千秋兮。后灵妥，恒福我，新宫成璨灵琐兮。后驭旋，云满川，依皇元于万年兮。

　　元普应国师道行碑

　　禅自少林指心单传，十一传而为临济玄，玄十八传而为雪岩钦。钦当宋之季，其道明浚光洁，嗣其法者伙矣，而独得一人焉，曰高峰妙公。妙于钦诸子，其得法最先，而其道最为卓絶。后登天目之西峰，见其山高林深，便卓锡岩石下，书石作死关而居之。阅十七暑寒，不跬步出外方。是时尊教抑禅，钦江右召至钱唐，授密戒玅方。遗世孑立，身巢岩扃，目瞪云汉，何止空四海于一睫也。其大弟子，得两人焉，曰断崖义公，曰中峰本公。义啬其用，以推揖于本，故本公独以其道为东南末法倡。公示寂之十二年，当元统乙亥，天子锡号普应国师，仍以师所书曰天目中峰和尚广録三十卷赐之入藏，敇词臣序于书首。其徒状事砻石，请于余曰：吾师身栖谷岩，名闻庙朝。仁皇尝制衣降诏，一再遣使入山致礼，赐号佛慈圆照广慧禅师。其受业师子院，改升师子正宗禅寺，敕翰林学士承旨吴兴赵公撰碑以赐。英宗继明，宠赉如之。逮文宗临御，师已入寂，赐谥智觉禅师，塔曰法云之塔。塔之序文并铭诗，今奎章阁侍书学士青城虞公奉敕撰，恩言宠数，可谓至矣。然吾大僧，自唐以来，有封国师者。降及五季，亦有尊之为一国之师者，然僭窃不足言。宋有区域凡四百祀，僧之显者班辈出，然未有尊封国师者。今吾师遭遇圣明，遂膺旷典。自非总其实如唐名僧道行碑，则将何以章殊恩、显异数？敢扣首以请。余谓名公卿，其殁则有碑，盖因公室礼，得用碑以葬，子孙因宜而不去，遂以铭其德行焉。今大沙门尊封国师，其葬虽无竁穴，而其名行勒之金石，孰曰匪宜？谨按行録：师讳某，俗姓孙，钱唐人。母娠师时，梦无门开道者，寄笼灯其家而生师。师生有至性，不好弄，而好歌梵呗、结趺坐。髫鬌读论、孟，未终卷，母丧辍学。年十五，輙然臂持戒，誓向空寂。久之，阅传灯録有疑，志在参决，遂登死关，见妙公。妙髪长不薙，衣敝不易，孤峭严冷，未尝一启齿而笑，亦未尝为其徒剃落。独见师，即欢然欲为祝髪，盖亦已知为大器焉。久之，诵金刚经，恍若开解者。师自谓识量疏通，于义趣无不融贯，然非悟也。已而薙染，给侍死关。天目于东南诸山最高寒，廪粟屋材，微飞挽则莫能至其上。师昼服力役，夜事禅定，十年胁肤不沾席。后于妙言下机，旨洞契妙，以其克肖，书偈付之。师益自晦，未尝以师道自任也。然而玉在山、珠在渊，其光气自不可掩，况审之以咨决，重之以记莂哉？至元间，松江瞿霆发施田建寺于莲花峰，号大觉正等禅寺。妙将迁化，以寺属师，师辞。师每谓住者：必无上大道，其力可以开明人天；夙植福縁，其力可以荫结徒众；明智通变，其力可以酬酢事宜。故凡住持，道为之体，而縁与智为之用。有其体而阙其用，虽则化权不周、事仪不备，犹之可也。使无其体，而徒倚其用，则虽处众，而众归制事，而事宜亦不足言矣。况三者并阙而冒为尸之者，其于因果，能无惧乎？当五山阙主席，宰执大臣致书币，屡以为请，师皆力辞。至于穷崖孤洲，草栖浪宿，屏遁其迹而避之。然四方学者，北殚龙漠，南踰六诏，西连身毒，东极扶桑，裹粮蹑屩，万里奔走而辐辏赴师者，逮无虚日。南诏僧玄鉴素明教观，辩博英发，每曰：吾闻大唐有禅宗，使审是耶？吾将从学。设或未当吾宗，易其宗旨而俾趋教观。由其国来，一闻师言，即悟昔非，洞发源底，方图归以倡道，而殁于中吴。鉴之徒，画师像归国，像出神光烛天，南诏遂易教为禅，奉师为禅宗第一祖。至治三年春，天目山木稼，其徒之老异之。秋八月甲子，师遂入寂，即山之西冈塔其全身。未逝前一日，遗别其外护并法属，一一皆师手书。是日，白虹贯山。师世寿六十一，僧腊三十七矣。余侨客江南，闻师所至，四众倾慕，香茗金币，拜礼供养，悉成宝坊。而师一衲一箪，未尝属目。人念其丰肌暑月腠腐，奉葛衣以袣袢者，师一不以近体，他可知已。虽屡辞名山，以自放于山林江海，解縢屩、脱袍笠，在处结茒以居，一皆名曰幻住。蒲团禅板，昼作夜参，规程条章，井井森列。仪榘慎严，如临千众。至于激扬提倡，机用翕耀，婴之者胆丧，闻之者意消，而其文致则深。惟世道降道离，诸方禅者，俾无佛祖，为可痛心。每谓：其教传佛心宗，单提直指，恶有所谓授受哉？恶有所谓言语依解哉？故师于其教法，欲救其弊病，而药其病，皆以身先之。故师之于物，洪纎高下，缓急后先，拒之而不遗，接之而不携。人徒见其发于悲、愿其诚，而不知其一一以身教，而非事夫空言也。以故当世公卿、大夫，器识如徐君威卿，清慎如郑君鹏南，才艺如赵君子昂，一闻师之道，固已知敬。及接师言容，无不歆慕，终其身。江浙丞相脱驩公最号严重，读师法语，便敛袵望拜。高丽渖王以天属懿亲，万里函香拜礼，起谓人曰：吾阅人多矣，未有如师福德最胜者。获师开示，涕泪感发。呜呼！师躬己以究其道，岂有毫髪涉世意哉？然而其名不行而至，其道不言而信。自非行戒相应，声实一致，永久益章而弗昧者，抑亦何以致此哉？乃为铭诗，传之其徒，昭示不朽。若师所著书，其目见塔铭，兹不赘。诗曰：天目于山擅宏贲，两峰高盘 滞青云。孤禅行坐虎豹群，延敌死关驻孤军。神机触着身火焚，濯以甘露洗垢氛。有幻一人夺旌旗，正令一下千驺驰。定目不覩辕门麾，摩尼宝玉熖轮时。如日始出扶桑枝，光云照曜千须弥。崩驣辏赴无中边，百舍重趼走莫前。来者骇汗命髪悬，幻以炉锤煮奎铅。其出跃冶流炎烟，不阙则折非龙泉。乃复煅铸而炼烹，爰肉尔骨死以生。醍醐上味投宝瓶，蘂香珠幢帝网缨。一一芬馥而老明，问师何由执神枢？一切入一亦无余，阴禅国程巩皇图。天子南面味道腴，五朝恩光郁扶舆。号尊国师章异恩，锡书入藏开蒙昏。揭若日月行昆仑，又如大海涵乾坤。俾人尽证毗耶门，正宗的的万子孙，亿刼师言永长存。

　　石楼郑氏先德碑

　　仁皇帝在潜邸时，聿有羁靮之臣石楼郑元氏，备尝艰勤。既正春宫，以其勲旧言于上，上即超授中顺大夫、太子率更令。及即位，累迁资德大夫、司农卿，时延佑六年也。是年秋九月二日，上御鹿顶殿，顾谓侍臣曰：国家官制：子贵而推恩于其亲者，视子秩高下以疏恩。今郑某扈从以事朕二纪矣，欲以一品恩官其三世，用示特恩，以优异于群臣。于是，赠其曾祖考翼金紫光禄大夫、上柱国、大司徒，追封韩国公，谥康简。祖考璘，加赠纯成保德功臣、太保、金紫光禄大夫、上柱国，谥安懿，封同。显考济加赠推诚济美功臣、太傅、开府仪同三司、上柱国，谥庄僖，封同。曾祖妣褚氏、祖妣高氏、妣段氏，皆韩国夫人。仍命词臣代言，以章宠数。某戴上恩，既极深重，而在廷之臣，亦皆歆艳，以为旷代盛典。猗欤休哉！谨按：石楼之有郑氏，自康简仕于金，官至龙虎卫上将军，银夏节度使，移镇晋宁，因家焉。当时用法严峻，康简能以寛济猛，晋民德之。由康简以上，有讳元、亨、利、贞四人，俱隠约田里，以终其身。元之配薛，实生康简。康简既起家，秉旄节；安懿以任子尹石楼，晋既内附，仍用安懿以长尹其乡邑。时兵燹之余，白骨蔽野，数百里之内，人烟鸡犬无复孑遗。而安懿抚绥其凋残，振苏其困弊，恒呻吟愁叹于壊垣阙甃之下。安懿必躬视其有无，时其燥湿，均甘苦、同劳佚，以休息之。以故残民之归者，日渐有之。乃复分其少有余，以济其甚不足，至于孤嫠鳏茕，为之择配，使有室家。鉏犁钱镈，视其利钝，以验勤惰。以故石楼之为县，较它邑生齿麁为完聚。逮安僖而不愿仕，教授于家塾，以诲其邑之人。知其积之厚，而发之有日，劝某姑亦观光皇都。时则仁庙在京邑，其宿卫之臣有与某同里者，介之入见。某长身疏眉，面目光熖，气宇丰伟。俾之言天下事，词意粲然明达。于是，亲遇日隆，后从往覃懐，遂赞之以入继大统，一时明良庆会为盛。遂由宫臣登两府，延赏及乎三世。自非其前人培植深长，何能致是哉？先是，某为率更时，举监察御史郭文卿以自副，上审其人，某慊然以己不及为对，上嘉其不难于自屈。至大改元，宫师府罢，遄升翰林侍读学士。侍读必兼知制诰、同修国史，以所授阙之也，仁皇自为言于上，得可乃已。已而，迁礼部侍郎。未几，擢兵部尚书。裁九阅月，仁皇诏于朝若曰：某既长兵曹，任邦政不得如宫僚朝夕进见，岂其初执羁靮以从朕于艰危之意哉？即加授昭文馆大学士，阶中奉大夫。居无何，转工部尚书，遄拜江西行省参知政事，继改山东道肃政廉访使。将上，超拜资德大夫、太医院使。时仁皇忧各处官贪吏弊、民寃政阙，分遣重臣宣布德音，抚安黔黎。于是，某选自宸衷，俾之宣抚甘肃道。使还，称旨。延佑三年，授政祥院使。未几，超拜陜西行省左丞，以病在告。未上，擢授大司农卿。盖某扬历清要，出入禁近，或一年再擢，或仅岁复除，宠数之便蕃，恩意之稠迭，一时廷臣，槩无与俪。君子于此推见之，譬则水与木。水之发也，源不深长，其流遇坎而止，何以能百折以东、而达于海？木之植也，根不深厚，其枝何以能委翳而上干霄汉、成夫栋梁之具哉？予于石楼郑氏积德锺庆，亦若是云。某既追惟先德，自高、曾以来，麁摭其槩，勒之丰碑。又念其伯叔父，亦不可泯泯，乞附见焉。其讳浦、字润夫者，公从叔父也，母则高夫人。尝以军职从军南征，卒军中。从伯妣贾夫人，生一男四女。男讳辅，女皆适官族。辅生三男：讳智、仁、勇，皆孝友才辩。庄僖字惠夫，其行实神道有文，兹不赘。于乎！晋更宋、金，兵祸连结，故家遗族谱系沦落，无所稽正。则郑氏之先，由某之闻于家庭间者若此，某不得而闻者，又何但于此哉？用序如右，仍为之铭曰：仁皇御宇，极盛至隆。闿此太平，繄谁之功？百辟卿士，星旋景从。爰有宫臣，是惟郑公。公赞仁皇，入统皇极。大明当天，溥照万国。公于其间，以道赞画。恩意渗滥，飞泳动植。公贵之骤，公宠之赫。人皆讶公，不究其极。其极伊何？公之前人。能徕携离，能苏苦辛。遂令凋残，渐煦以春。积兹厚德，其报可信。笃生司农，为时哲辅。恩覃三叶，玄衮大璐。几几赤舄，煌煌朱户。昭哉旗常，以显恩数。石楼之邑，山高土深。郑氏有阡，松柏阴森。纪有先德，式如玉金。勒兹声诗，以雅以南。昭示亿年，以闿民心。

　　许昌冯氏先莹碑

　　维冯氏远有委系，其坟墓在真定者，盖不知世数矣。其居许下，则自处士君始。处士至其孙梦弼，于今为三世矣。昔金之亡，河北受兵祸惨，其民多南徙图避，而冯氏遂来许。处士讳聚，与其配师夫人之居许也，生子男四人：曰信，曰玉，曰用，曰祥。用娶郭氏，亦生子四人：其长即梦弼，次梦岩，梦淂，梦周。梦弼最知名，以中书掾历诸大府幕僚。泰定初，朝廷计其伐越之功，超拜朝散大夫、江浙省理问所理问。正被服金紫，人咸以为光荣。梦弼念郭夫人老矣，非躬奉子职，不足以尽其心，即辞职就养。丞相不允，而辞愈坚。梦周方以湖州归安尉辟掾浙西宪府，亦以养亲辞，与其孟均侍郭夫人。怡愉尽欢，当时称孝养，盖推其兄弟云。未几，郭夫人弃养吴下，奉柩归葬于许昌。服阕，至顺元年，升授中顺大夫、湖南道宣慰副使。元统三年，擢拜嘉议大夫、静江路总管。于是，天子推恩于其三世。聚赠大中大夫、彰德路总管、轻车都尉，进封始平郡侯。配师氏，追封始平郡夫人。用赠通议大夫、中书吏部尚书、上轻车都尉，追封始平郡侯。郭夫人封同。梦弼自惟念冯氏自得姓，其间显晦升没，盖不知几世几人矣。至于其祖、考，播迁来许，依蓬藋建生业，知力农以给赋，知执兵以践更。其于谱志图牒，散亡沦落，不暇念其所从来，无足怪矣。至于梦弼，循官序、积年劳，秩真二千石，何莫非其前人之种积哉？使又晦昧其祖、考。虽有其先叙不着之文词，不勒之金石，则岂承藉先德以发于其身之谓哉？于是，砻石墓左，乞铭于元佑，且复自致其言曰：梦弼四兄弟厪先人教育，当至元三十年，先人年五十二，而梦弼始冠，不幸而先人物故，其弟盖甚幼穉也。郭夫人躬纺织缝纫，以字诸孤。方是时，文儒未大显用，而梦弼素善用儒术縁饰吏事。于是，起家八蕃元帅府令史，郭夫人亦就养而南。而长弟梦岩尝为许州管田产提领，守许下坟墓。梦淂则为季（竹山）长官司吏目，其幼梦周，亦以海北帅府吏而调尉安吉，今以承直郎而任温州路经历。梦周向尝驰传至京师，道真定，访所谓栾城刘村者，得高、曾以上墟垄。苍藤古木，犹有仅存者，河南梁贡士为文以记之。梦弼今老矣，其始仕也，图以致养郭夫人。及夫人之寿康，而后享年八十有二岁，累见梦弼叨天恩命，得累赠先人中顺大夫、归德府知府、上骑都尉、始平郡伯，而老母亦累封至始平郡太君。而又及见孙男若干人，孙女若干人。乌鸟私情，获展终养，是皆先世积厚流远、不自享其荣名，而遂发于梦弼。顾惟无似恒、恐殒坠，及今既老，而获归拜桑梓，树石墓下，不惭见乡里父老，是皆先公、先夫人教道之笃，而疵秽小子何足以当之也哉？元佑闻其言，而有感焉。夫河北当金季，转死几尽。彰德之来许也，夫岂觊望其子孙显荣若此？方是时，尚书君入则致养其亲，出则耕稼以给公上，盖皆朝夕不暇给，亦何自而发于其子哉？昔人有言：人可以伪，而天不可以伪。是虽不章章于人，而黙黙有契于天矣。则夫天之报施于其子，人有不得而窥者矣！不然，何其得于造物者，完而遂其志者果也。尚书诸孙，名震、贲、晋者，梦弼子也。梦弼先娶郭，蚤卒，生女一，适梁庸，庸亦早卒。继娶王，皆封始平郡夫人。震、贲，王出也，而震早夭。梦岩娶张，子鼎、颐。梦得娶颜，子升、履。梦周始娶张，生复、观。继娶郝，生谦、豫、益。呜呼！厚德之积，非一日矣。及尚书身殁，而仅得见于子。今梦弼虽告老于朝，而梦周之声实猎猎方继起。其孙之多，又若是，天于冯氏，厚德之报方未已也。是宜为铭。铭曰：冯还诗昌几周星，勤身战耕服民经。生居死葬心攸宁，有宅在墨墓在垌。栾城北望尘冥冥，冢树尚或连云青。匪不愿处逃兵刑，侨许在世滋德馨。爰生佳儿大门庭，恩封宠褒侈星灵。奎章昭回贲泉扃，其先譬之水泓渟。决为河润势建瓴，其大浑浑细泠泠。不东注海不暂停，征辞琢石揭之茔。章潜阐幽恭勒铭，子孙其昌后千龄。殆人于兹号冯亭，德厚必报如律令，过者下读宜善听。  
　 
 
 

卷十二

　　行状

　　元故昭文馆大学士、荣禄大夫、知秘书监、 领太史院司天台事，赠推诚赞治功臣、银青荣禄大夫、大司徒、上柱国，追封申国公，谥文懿，汤阴岳铉字周臣第二行状

　　曽祖讳天佑，字贤佐，金太医院副、行司天台事。祖讳熙载，字寿之，金司玄大夫，赠资善大夫、集贤院学士、上护军，追封南阳郡公，谥简惠。考讳寿，字椿卿，赠荣禄大夫、大司农、柱国，封申国公，谥僖成。岳得姓远矣，由唐虞三代，降至汉、唐、五季，无大显者。及宋渡南，而太师岳王起相州汤阴县，事宋高宗，用功名显著于天下。若其忠义大节，则尤冠絶古今。王薨而家南徙，子孙在北方者，更兵燹祸乱，分徙于燕，遂为燕人者，公之家是也。院副公精于推步占候之学、盈虚消息之道，仰观于上，俯察于下，究于天之道，而不忒验于人之事而脗合，且攻轩、岐难、素诸书。方是金，所策士，有精通玄象科、博赡医药科，其选甚精核，与儒术同。院副能以其学连中两科，累官至太医院副使、行司天台事。简惠公幼而警敏，稍长读书，五行俱下，日记几万言。正大间，亦以玄象科登第，授司玄大夫。简惠既以占候之学起其家，于是，甚有所论载，有天文精义赋、天文祥异赋、列舍史传、星总主管等书。金南迁，从宣宗都汴。迄金之后，还燕，用其所学进见太宗皇帝，既以推验无不应者，遂以天文属之公。逮僖成公，用其家学事阔端太子，行司天台。太子征行屯戍，十余年间，无一日不以公自随也。禡牙建阵，掩袭攻取，多谘于公而后行。配张夫人，梦神抱婴儿下云间，授之夫人者，梦觉而生公。公在孩抱，即警敏异群儿，髫鬌便嗜学。时北南阻修，国家起朔漠，戡金定中国，书籍经丧乱，其得见者盖甚寡。有以资治通鉴示者，公见大喜，即手钞成帙，昼夜伏读。故公于史传君臣治政之美恶、世统修为之长短、祸福倚伏之兆、兴壊理乱之迹，余二千年间，槩不异于烛照枚计而周知也。若夫观天之道，由院副公来，三世于兹矣。年未冠，自通姓名见刘太保。刘方得列舍星总等书读之，有疑碍无从质问，知公司天岳氏子孙，试叩之。公得书即掩诵，以其义歴歴语。太保大奇之，翌日，即以公见世祖皇帝，顾谓太保曰：是儿骨髪耸秀，目光烁人，俾之观天，其有契于玄象必矣。是日，降旨许公出入禁近，时至元十年也。至十三年，升授中议大夫、司天台提点。廿四年，乃颜反北方，势张甚。上亲征，命公从军，凡屯行日时、营垒止作、乘机邀利，皆命禀于公。先是，上无意于必杀，故亲御象舆以督战，意其望见车驾必就降。锋既交，两阵矢激射几蔽天，乃颜悉力攻象舆。时公已劝上下舆御马矣，平章李牢山固请以其众陷阵而入，尽殱乃颜，非上意也。先是，上行殿西南尘起涨天，众谓贼且大至。公曰：是将有粮储以饷我师，毋惊。已而，槖驰八百载皇后所进糗糒以饷军。公之精于占候，皆此类也。乃颜平，车驾还京，策勲行赏，擢授嘉议大夫、知秘书监，赐玉带一、金织币四端，自是亲信深笃。公往往入奏事，帝、后虽并坐，上必问曰：卿岂有欲言者乎？无所言则已，将有意于敷奏，虽皇后亦起避，亲王大臣望见，未尝不叹羡其得君也。公益感激，遂抗章言：以为臣所职者天文，所司者测候，然天道远而人道迩，天道幽而人道着。古之圣王，其于敬天，恒若对越，其于勤民，恒切抚驭。是故勤民者敬天之实，古人谓敬天以实不以文，何谓？实茂选贤才，使居相位。一相既得其人，则必慎简群僚，布列中外，进则尽忠献纳，以广上之聪明，退则修身齐家，以宣布上之德泽。刑赏当功罪而必信，赋敛罢诛求以养民，是皆敬天之实也。夫紫微上宫，三师上辅，皆环拱帝座，下应宸极，由此为辅相者天，岂可以非其人哉？时权奸桑哥当国，故公言及之。是年，尚书省以民间逋负系官钱粮，颡哥奏立征理司，设官置吏，使轺将命者旁午于道。所在贪墨吏并縁为奸欺，民资产破荡不足偿，至榜系犹累累相属，民间骚然，几无以存活。时彗星见方扫，扫宿指处，山崩地震。上春秋高，权奸方务蔽塞聪明，而其威熖轧天下，人懐私愤，无敢为言者。公窃叹曰：我蒙恩遇厚矣！惧祸不言，是孤圣主。时从猎柳林，从容谏讽，大意以为臣职司干象，所当言者，日月之推移或失经，星辰之飞流或失度。今天垂象，星耀光芒，地震动，坤道失其常。况皇上圣躬违和，皆大臣欺圣明、虐黎庶所致，非除旧布新、洗濯苛秽，则何以回天心、释民怨？于是，上即柳林，命词臣草诏大赦天下。比使臣驰至阙，命百官具朝服，诣崇文门听德音。颡哥知有赦，乃大惊，驰诣柳林，密令其党与察上近臣敢启沃者，其党以公对。颡哥大怒，召公诘责。公徐言曰：某所言者天象，宰相大臣不当与闻。颡哥怒愈甚，至令人以椎捶公者二。公先桑哥往泣诉于上，颡哥继至。其所言以为：天下之大既已属之臣矣，方理财助国，今建官征诛方就绪，而岳某乃敢启赦以沮臣？上令公与之辨，公则曰：宰相者，论道经邦、爕理阴阳者也。今国家疆宇亘日出没，何少于区区钱粮？而宰相乃为国敛怨。况圣上春秋高、体諐和，丞相权轻重果何在？颡哥语塞。上留公问以事，因力言颡哥之奸，不诛无以谢天下。于是，上始有诛哥意。台、省知公为上所亲信，多款门候谒，以自通殷懃。公与言，一惟忠信孝悌而已。设正人端士遭诬罔陷害，公必恳恳言之当路，其人或知，而来拜叙谢意，公必拒之，未尝言出于我也。先是，世皇与刘太保语，问：其寿犹有几？太保谓：尚可得三年活。上复问：三年后，孰可倚任者？太保一一为上言。至于司天，则以公为对。上尝以宋银宫漏赐公，制作极工赡，公不敢藏于家，请置之司天监。成宗皇帝即位，以公先朝旧臣，尤加眷宠，超授昭文馆大学士、中奉大夫、知秘书监，且赐古白玉环。后赏赉益频迭多，故不书。大德三年，有告山西某家私藏谶纬图书者，朝命公辩核。公曰：山野愚民，岂知谶纬、法象之典？第恐怨家诬罔。已而，推验果得其实。公临事忠厚，多类此。五年，彗星见，公言：圣上宜仄躬修省，进贤去佞，省録寛抑，以答天戒。乃分遣使臣宣抚天下。七年，监修地理书大一统志。八年，上以久不豫，庶政多取决于中宫。公从容言于朝曰：六年之间，彗星见者五。此岂寻常变故哉？桑门、道士祷祠频渎，皆非应天之实，惟帝、后深自修省，慎选忠贤以为辅相，如此庶可以少回天心。言达中宫，后大怒，同列皆为恐怖。公曰：天垂异象，臣尽忠言，虽死何憾？公归，谓所亲曰：余言非过分，而触怒中宫，一当听于天耳。翌日，复对，后已怒解，且俾尽言，毋有所讳。公因感激，力言：天人之道，非有二致，人心和则天心悦也。近年灾异频见，上自宫壸，下自庙堂，宜一新庶政，以格非心。由是权贵人多不喜公，而公处之泊如也。同列以灾异请于朝，宜从事祷禳，规取金帛，公皆拒不受。十一年，成宗崩，武宗镇北藩，仁宗在懐孟，后将有所挟立藩王。时丞相答剌罕心忧甚，彷徨未决。公潜往劝丞相，以天心有所在，测候见之矣，丞相宜蚤定大计。于是，迎仁庙入京师，内难悉平定。武宗入即位，超拜正奉大夫，长秘书监。仁宗既即位，登拜荣禄大夫，仍知秘监，领太史院、司天台事。公以耄力辞，不允。仁宗每谓公世皇旧臣，不特精于占候，忠言嘉猷，所以禆赞累朝者不一。方有意大用，而以皇庆元年三月五日薨于官，享年六十有四。讣闻，上为哀悼，赐中统钞五万锭为赙，仍勑有司具仪注为襄葬。薨一月，诸子奉灵輀，葬大都城南之邓林先莹之次。配乐氏，封申国夫人。子男三：长祖义，初任太史院都事，娶马氏，今官温州路平阳州知州；次宗礼，由国子生任中书舍人，娶于氏；次嗣贞，未娶。女一：适许某而寡。孙男六人。公有兄讳斌，简惠公从阔端太子西征时，赐某氏出也，家羌中。公笃念同气，每因西人物色求访，至元癸巳，斌来京羗，公即引见世祖，上为叹息，俾同知西凉州总管府事，且厚赆其行。先是，大德间，公尝言于上，以为旬日内妃、后当有菑，乞厚自爱。上诘：尔言妃、后，定为何人？公曰：在皇太后。上遂命书之，至九日，皇太后崩。又遇荧惑入南斗，司天者以为言。公笑谓曰：是不在朝廷，吴越明年当大稔，但不利于江浙省相臣耳。已而，果然。公于天象虽究极幽奥，然未尝以自负，故能出入宫禁四十余年，小心慎密，恒若不胜衣，弗轻漏一言于外。故自禁近重臣、省宪僚属，靡不称公为本分人。平居言议，絶口不及推测事，每曰：高允、崔浩，一可为师，一可为戒。况吾家三世业此，逮予犹莫之测，何可以授非其人？故公三子，每教以修身慎行而已，若夫推候之学，则一不与言。国家承平久，官署多峻升，凡在职者，亦就迁司天秘监以为言，而公恬莫之听。家贫，泰然弗介意。每遇赏赉，輙分给亲友。京城私第所居，萧然一室，几不异于山僧野人。然公气禀刚直，遇所得言，虽鼎镬刀锯不少挫怯。若平居无事，则惴惴不以其所能骄人。若此者，抑亦可谓纯德君子也已？公薨后二年，朝廷始推恩，享赠恤之典。然而诸孤薄宦四方，宝公遗训，皆清慎自持。因循久，尚未乞铭当代大手笔。麁述公行事，万分一以章示不朽云。谨状。

　　哀词

　　元故水南王先生伦卿（理）哀辞

　　越故水南先生王公，卒五寒暑矣。某尝因杜君原父，谒先生于当涂杜尊师之玄尤馆。先生长身，寛衣幅巾，白髭鬂，屣履徐出。某以诸生谒拜，其情言风致，望而知为厚德长者。时方饥驱，欲为子弟都养，弗可得。颇闻先生仲子艮官两浙都转运盐使司经历，迎养钱唐，朝廷加恩，封承事郎、新昌县尹。当｛大｝天历改元，寿八十七。用是年春正月，卒。初，先生与东阳许古道同客武林。宋亡，浙东道梗。于是，先生拉古道入越，舍古道中溜而自居前荣。古道念妻子存没不可知，出其赍装白金二百两，托先生买田筑室，而身往东阳迎妻子，垂抵舍而殁。先生走往，往哭尽哀，悉其所托金归之。其妻子固弗知，一旦得金意料外，悲愕叹讶，以其半寿先生，挥手谢，弗顾。先生于书徧读，每惟身隠而言文，是求显也，故其诗文不多见。然其言论亹亹，上下今古，兴壊理乱，枚数条析，若之何隳可完、废可举。使人耸听，如指诸掌。覩世降俗漓，触目感心，不能自已者，言之未尝不涕下歔欷。于书览而有得，必恳恳为人言，见人制述合体要，輙称道不容口，否必款曲开示，务引之蹈榘度乃已。亲旧行有过差，闻即弗乐，见其人必输肺腑以告，而不令人知也。故士于谐谑不稍谨，第恐先生知。先生初名鲤，后入京学，更名理，字伦卿。杜尊师尝为某言：宋行都已破，淮安忠武王命史胜帅偏师下越，赵孟崧以宋宗臣矢不屈，胜寻平定之。而先生名德素为东越重，坐孟崧党与系狱。胜夜梦神入盘，击生鲤，指语胜曰：是鲤不可杀。诘旦狱上，胜悟，纵遣之去。尊师老人言不妄，质诸其子信然。呜呼！为善责诸天，固有冥梦不可必者，而天于先生为善之报者，若执左劵交相付。于是，脱非辜、享寿考，清强裕谧。及见其子朱衣象笏，躬致禄养，诸孙伸扬，仲庐等皆勤慎绩学。某素承教，益为制哀词，列之墓云。植之腴兮艺之良，子始获兮迟年穰。天之报施兮靡不偿，子孙其贤兮稼日以美。一稃二米兮天降嘉祉，公侯子孙兮自今以始。

　　墓志铭

　　元从仕郎、广济库提领张君子诚（信）墓志铭

　　国家以大宁为北京，其民居参错，以国族信厚朴直，天性然也。君既世为北京懿州人，而出于蒙古氏，因曾祖妣辇遮氏者译言，张姓也。君讳信，字子诚，繇父千户君徙家东平，而君遂好读书。淮安忠武王帅师南征，君载笔从军，凡幕府文簿皆凭主之。江南内附，寻辟甘肃省江淮译史，用年劳授将仕佐郎、弋阳县主簿。邑更兵燹，盗椎埋肆奸，君为擒获，残民用安。乃捐俸建县学，人士至今德之。寻转常州路録事，常民被殱无遗者，君纠録郛内，掩遗骼、定坊巷，建官署、立廛市，事多由君。监仓庾，出内四年，人诵其平直。继擢长兴州判官，狱多平反，部使者録其勤，而君一不以介意。升从仕郎、广济库提领。未几，引去。君佐长兴既代，遇故人马尚书掌铨曹，遗人语君曰：漕运千户皆宣授，我力能为，君岂欲之乎？君谢之曰：父母老矣，何忍以遗体涉鲸波乎？尚书复谓曰：樟树镇务官岁可得万钱，君岂欲之乎？君复谢曰：亲今侨于常，而安之？愿得近常者以便养。于是，调库官。君既笃孝其亲，而其父名简、字居敬，尝从军东平，其太师国王用为长阳糓奥鲁千户。公长者，殊不疑人欺，饮酒几斗不乱。君仕既南，父母亦皆老矣，君左右就养，官卑禄薄，而能乐其心志。君二弟珪、桂，从君同居。盖其先四世不析炊，及君生子女，而四世实相见。初，君之从戎南下也，才不逮君者，往往立功名、取卿相。而君尽瘁尺籍伍符之间，虽为淮安王器重，而终不能自显者，非命也欤？及淹抑州县，在他人则浮湛狥俗矣，君独持身廉勤，毫不苟取，所至吏畏民爱，表有政绩。顾其家则甚贫，然而益以养亲自乐也。及千户公捐馆，君庐墓，哀戚甚，人愈贤之。君配耶律氏，生一子五女。子衷，充枢密院译史。婿姚成、杨衍、孙仪、白溥、马让。孙男一：寿安。孙女一，适李仁。延佑乙未，年七十二，十一月十八日卒。卒之十七年，为至元二年，衷以孤贫，始克葬君于常之东门外，从千户公之兆，是宜铭。铭曰：孰勇其逢？孰啬其终？是天不可诘，而归全于先人之宫。松槚滋茂，益昌厥后。常更亿年，世保其东门阡。

　　李处士诚功（敦）墓志铭

　　夫退处士，虽良史不能无讥；褒善人，在政典尤所当谨。然而，藏密者道恒晦，善卷者迹若污。世之君子，不以其卷而贬其迹、因晦而诎其道也。若句吴李处士其人乎？处士讳敦，字诚功。其先占籍龙兴武宁县之里溪，逮其父和父官游入吴，而遂家焉。和父娶沈，生处士。处士生而俊颕，少长，从师讲学，知为己力行，务徇义。和父叹曰：吾儿于声利不苟取。楚江以西，茶荈所自出。于是，属君以营什一而致养焉。不欲速贫，尼父犹申以子夏，岂其致富嬴政？乃慕于懐清。顾惟其人何如耳？尝鬻茶仪真，様茶为人所先尝，而仍内之筠箧者，处士黙以钞几十实之箧，不令人知也。贫族有卖其女于人，处士赎而教育之，俟长，择配嫁之。间有窃其资逃湘潭者，处士怡然不以语人。其厚德往往皆此类。事其亲尽孝养，甘膬亲尝，温凊节适。严、慈先后殁，哀毁顿瘁，吊者称焉。娶许，生男一：良臣。教之能不负其学，言必顾行，以遵素履，欲不胜义，克任雅度。抚其庶弟良佑，尤尽恩意。至顺四年秋七月十五日，卒，寿七十有四。即是年冬十月廿五日，葬长洲县武丘乡祖莹之原。卒之六年，为至元后纪元之四年，良臣用儒术起家，湖广行省檄桂阳州学正。处士于是孙、曾孙诜诜，兰茁其芽，金销其矿，可以推见其为人矣。处士暮年家益裕，而自奉益简，布衣蔬餐，泊如也。良臣馔滫髓、制丽密以奉，輙蹙然却去之，曰：何德以堪之？夫人内省者不外慕，贵天守者贱其人，斯之谓乎？良臣深惟幽潜之辉，素履之行，愳无传，乃图鋭坚珉示后世。夫中郎之盛制，独不愧于林宗？东观之雄文，岂宜后于君公哉？用铭使刻之曰：理欲两岐，在为适宜。鱼盐致富，饭牛而肥。曽不以污，谓与道违。婉婉李君，惟道是乡。躬营什一，图致终养。营养其亲，侃侃和乐。儿闻诗礼，身重然诺。我居其厚，孰处其薄？善念日滋，庆源日长。瞻吴西门，松柏郁苍。为善庸式，隠君之乡。

　　信庵李先生墓志铭

　　世言燕自太子丹倾身结客，故其流风，多尚气而好义，喜宾友，急然诺，其来远矣。信庵先生家于燕累世，由其上皆饶资，至先生，乃结交天下知名士，若商左山、姚牧庵、畅纯父、高彦敬及焦达卿、鲜于伯几、李仲方。若仲宾父，则先生从兄弟，而刘苏州嗣宗，则又婣家也。世祖皇帝驾驭天下，豪杰布衣，一言动万乘，立至卿相无难者。先生生长辇毂下，其一时游从，皆海内名德巨公、禁近大臣。有以言于上，宣授泉福司提举。先生笑曰：尧、舜之世，尚有巢、由，岂可强其所不欲哉？竟辞，以不仕之节高诸公间。久之，又欲强之仕者，于是，挈家南游。时故人有尹江阴者，遣使过维扬，迎先生过申浦，买田筑室，为住计矣。而嗣宗以北京宪除苏州，又再遣使江阴，迎先生入吴。刘既无子，抚其甥如儿。四方朋旧以先生素喜客，而婣家为中吴守，客沓至，先生莫不典衣沽酒，所以慰藉之者，惟恐失人欢心，而未尝令刘知。比刘卒于任，而先生衣资罄尽。故人南来者，皆思所以处先生。独高公钟情犹切，至凡能以礼待士者，高皆恳恳致祷。而先生尤能以礼自居，一语不合意，便引去。侨吴若干年，终始能以礼事先生不少懈者，惟荆溪岳仲远氏。已而，浙以西文献故家日益凋落，求如仲远者不可得。于是，先生居郁郁，而遂卒于吴，时某年月日也。其子兴祖，字志仁，先生卒后若干日，亦逝，志仁室刘，更几日亦殁。志公之子谦力度不能举，不免焚而函其骨，暂寄邻僧庵。念先友无在者，含泪北还燕，即先、曾故庐教小学数十百童子，得脯金，攻苦食澹，一钱不妄用，累若干年。乃揭来南，奉其三丧，归葬于燕宛平县西柳村之原。距先生卒若干年，为至正十年某月日也。先生讳某，字英发，享年六十二。谦将葬其祖，乞铭于予曰：子尝客岳氏，知吾祖，独子在，铭不得辞也。故序而为之铭。铭曰：出与处，孰汝主？处易而出难。与其难而刓也，孰若易而获完？嗟嗟先生自计明，一朝南游一羽轻，拱木苍苍家宛平。孝哉有孙负函骨，归葬岁时矢弗没。勒铭坚珉，其永昭示千秋春。

　　慎独处士陈君叔方（植）墓志铭

　　吴有隠君子，曰陈君叔方。自其上世，皆以读书绩学，服膺儒术，然以隠约终其身，至叔方父，三世于兹矣。始予东入吴，识其尊 府君宁极先生，沈潜问学，淹贯群经，年已登髦耆，会诸先辈著书立言，咸造底藴。予与先生有妻党维私之契，而先生长予廿余年，先生降屈齿德，时相过从，高谈遗经，亹亹不絶。予于君一年之长，而君能以文行学术结知士林。时方承平，巨室大家欲私淑其子弟者，必厚币延致，有非乘壶牵犬所能致礼也。君尤笃孝，每馆授归，其浣涤又不但于中裙厕牏。若夫温凈室庐，则其上世蔽风日者。至于滫瀡饮食之奉，必躬庖烹，其珍羞价固极贵，而必以娱亲有所不计也。以故老先生寿体康宁，无少不如意者，皆君有以致其养也。君既纯孝，又能力学。其为文，动以经为准，贯穿诸史百氏，褒其菁华以立言。其为诗尤刻苦精练，本之于杜而参以唐诸名家，在宋则尤喜陈、黄。至于画，思之盘礴郁积，山林泉石，幽篁怪木，各尽其变态。然贵富以挟而求之者，虽百金不与一笔。兼之襟度洒落，其割三牲之养以奉客，亦必肴膳 丰美、器皿精洁，与人交重然诺。至正壬寅辜月五日卒，享年七十。娶费，早世，继夏，生二子：长讷，亦既有妻有子矣，而先殁。次谨，尚未娶。女二：长妙慧，适俞沂，先卒。次妙清，适曹敬德。谨以卒后十有五日，奉君柩葬之于吴县灵岩乡朱墩之原。君之曾祖考讳德一，配张氏。祖讳暹，配柳氏。宁极先生讳深，字微静，配周氏。君讳植，尝自号慎独痴叟，既殁，朋旧乃以君所自号私谥之，曰慎独处士云。谨乞铭于予，乃为序而铭。铭曰：士而处矣久，则当举矣。胡为乎更三世而益伛也？身虽屯而道则纯，岂得于天者而啬于人耶？既以有行有言，无缁磷矣。其示不朽，有坚珉矣。尚何痛恸？有弗信者矣。

　　王处士元之（元）墓志铭

　　中吴山水深秀，自昔多古仙神人。其最显著，则王方平降蔡经家。又如王可交嗜酒斫鲙，遇星宫七真，虽玉壶缥醪不得饮，而得啖火枣，其骨遂仙，事载郡乘，岂虚言哉？近日王处士，盖亦仙者类。其先本会稽人，大父以上，皆宋衣冠世胄。后徙居吴长洲之永昌溪，钓游耕凿，纵浪大化，浩然自以为葛天氏之民。而独好饮酒，尽摆脱世故，以自适于酒，而扁其室曰醉乡。当其时，悲欢穷达，兴壊理乱，曽弗丝毫系心。世降习偷，非达人旷士，可以外骸形、齐物我也。于是，其家不能无朘削，然犹嗜酒，不问有无。其孙翥能自力于学，博洽淹贯，乡人士推重之。而翥也，能悉意以奉处士。于是，得陶然醉乡云。处士娶朱氏，先卒。卒后，鳏居屏处四十余年，能待其孙之成立，以属其家。处士虽饮酒而神观，明朗人不敢欺。讳元，字符之。二子：长亨，次良。亨娶周，良娶郁。二女：长清，次明。清适陆，明适陈。翥，亨之子也。卒年七十九，颜貎如孩婴，人皆以酒仙称之。而处士亦自笑曰：神仙道人，亦人而已耳。生于戊寅，卒于丙申七月廿日。翥卜十月五日葬函骨于许墅鳯山之先茔。翥言处士当属纩时，犹索酒曰：吾醉乡，虽蓬莱瀛洲不是过也。惜宗人可交，福不逮不得分饮玉壶春耳。然以遇仙驰名，岂若吾之乐无涯也哉？翥摭斯，来乞予铭，是为铭。铭曰：醉而死，其不死者吾，不知谁之子？斯言也，吾闻诸耼史，何以知其然？盖所谓一念万年，不为刑毁，不为形全。是之谓醉乡之古仙。

　　平江路总管致仕张公正卿（世昌）圹志

　　代其子都中作。张氏世占吴郡籍，而为长洲之相城人。至先公，始以谨饬小心入仕于朝，儤直殿庐。久之，成皇以先公忠勤爱之，赐名伯颜。大德五年，宣授将作院判官。十年冬，出为泉州路总管府治中。至大初，升授同知邵武路府事。明年，改两浙都运盐使司同知。丁内艰，服阕。延佑元年，除庆元路同知。七年，升授奉政大夫、池州路同知。泰定三年，进阶朝散大夫、福宁州尹。至顺二年，超迁大中大夫、漳州路总管。至元二年丙子，先公年六十有五，是夏代归。先公素有止足意，即告老于朝。于是，以正议大夫、平江路总管致仕，归卧吴下，舂容丘园。而以三年夏六月十四日，卒于相城之私第。不肖孤忍死，用是冬蜡月七日，函骨葬同邑益地乡谢泽原清河侯之兆。呜呼！先公自元贞初入见阙廷，继拜恩宠，一为中朝官，四贰郡政，一佐盐运司。晚年，一再典牧藩翰，而引退之志亟矣。漳州代乞，悬车未匝岁而天夺之，痛哉！先公讳世昌，字正卿。先大父讳显，江淮等处财赋副总管，累赠亚中大夫、广德路总管、轻车都尉，追封清河郡伯。祖母酆氏，封清河郡君。配沈氏，子男二人：长不肖孤都中，次好礼，早夭。女一人：许适罗烈。呜呼！先公历政，清操善治，着之民心，传之士论，后来太常议之，国史传之，非玄堂所得识也。于是，不肖孤谨收泪，摭世绪、官封、生卒葬岁月，纳诸幽云。某人填讳。

　　江西行中书省左右司郎中高昌普达实立公墓志铭

　　至正七年冬十有二月朔，奉政大夫、江西等处行中书省左右司郎中高昌普达实立卒于吴，享年四十有四。卒之日，其父荣禄大夫、前江西等处行中书省平章政事买住公告老于朝，悬车吴下，哭之恸曰：吾贤子也，天不留为家与国，吾何以生为？吴自寓公若水司、漕、台及郡侯、牧，皆会哭于其私第，一是皆曰：以孝以廉，而天乃夺之速，可不为天下恸邪？按普达实立讳也，字仲温。其大父，光禄大夫、河南河北等处行中书省平章政事、柱国、秦国公讳阿台脱因，配阿台的斤、杜氏皆封秦国太夫人。曾大父，赠光禄大夫、上柱国、中书平章、昌国公讳和礼纳，配越德哲氏封昌国太夫人。其母野薛坚氏、朶儿哈真氏，皆封秦国夫人。仲温以世胄，当文宗时儤直禁籞，谨饬端重，为上所知，召宰相问曰：某可倚任以事？中书遂拟除承事郎、尚乘寺大使。上顾其名曰：是宜寘清要。相臣对曰：初任试此，遄重用矣。时至顺改元秋也。是年冬十月，御史台以除目奏，上复指其名曰：良御史也。御手点除陜西诸道行御史台监察御史。就任，即有威望关陜间，遇少暇，輙从宿儒学，人见其夜参半犹篝灯读书。人讶而问曰：岂欲穷经作博士耶？仲温谓：益人神智，无如读书。纵纷冗犹当学，况兹事简，不委己于学，异时悔何及乎？由是，材识与学俱进。四年秋，转南台，其所建明，兴利除害，要皆有得于讲学，故其言切于用而不刻，本于理而不迂。元统三年春，奏授承务郎，擢拜内台，上自乘舆，次关廊庙，又其次朝署之间，皆有所匡正。时权奸柄国，仲温力言其非，疏入不报，纳印乞去，权奸罢黜乃已。是年冬，超拜淮西廉访佥事。淮本宋疆埸，内附后，民气犹未复。建言：乞妙择守令，涵煦其民，而孳育之。至元四年，奏升奉直大夫，迁广东。仲温言：广海去天远，朝廷三年一差官分诣行省，自三品以下皆得优等，斟量铨注，谓之广选。然年劳未及者有之，品叙猥冗者有之，上任未久，多见夺于省部正授官，以故人懐苟且，莫肯尽心，遂至路、府、州、县往往阙官。广海之间，计阙八百余员。仲温意谓地远近不同，其为王臣一也，宜慎选其人，即同实授，庶不阙官败事。食盐害民，所至皆是，而岭海之间其害尤甚。盐官既设辨盐提举司，所司辨盐裁三之一，其二分则驱迫州县民，至破家荡产犹不充。具言：世皇中统诏：凡以盐椿配处，一切停罢。文庙时诏：海北散办盐课，自今悉停。仲温建明严设科条，禁止盐司非理害民等件，虽盐禁未全寛，然所以恤民之意见矣。部使者每季虑囚，官吏劳扰，仲温谓：一岁两谳为，庶几所在狱囚往往有死者。此皆士师不加之意，今后囚死者坐狱官罪。仍于解由开写囚死数目，以明降黜。岭海官员，死无以敛，丧无以归，虽旧有恩例，然宜加厚。六年夏，擢授西台经历。关陜，仲温尝冠荐于昔年矣，见仲温复来，咸惊喜迎迓。未几，擢浙东海右廉访副使，巡按所至，威不残、寛不弛。温州路平阳州民倪景元尝捕海寇，后为怯烈州判及其子雅古攘其功赏，反以倪为贼，遂枉问，干连沈贵宁拷掠死。仲温察倪寃，怯烈坐罪，灭死一等，倪寃获伸。断官吏罪，必殷勤训谕，至曰：汝毋畏威，匿寃弗言也。咸曰：公长者，我罪自我分，尚何寃？尤急于兴学劝士，具宣教养之意，诱掖其人士，多抵成効。至正二年冬，升授奉议大夫，迁湖北，其治如浙东。四年春，擢拜奉政大夫、江西省郎中。仲温天性至孝，每念其父母老矣，宦辙无由得合并，其在湖北时，平章公奉旨首宣政，而仲温有江西之除，亟与平章会于吴。一再遣使趣仲温上，而仲温乐与亲聚首，朝夕色养惓惓焉。而兄禀雅实立，方为吴江州达鲁花赤，次兄相哥实立广东佥宪，侨居吴，而弟阿兰纳实立将上岳州路平阳州达鲁花赤，亦会于吴。仲温深念骨肉聚合之日无几，其志将辞职以为养，平章毅然不许，乃是怏怏之江西。既而祖母杜夫人卒于京，乃由江西入吴，且将从平章北上葬秦国，一再行，皆以病作复归吴。盖仲温之孝弟由中以着乎外，自非勉强而然者。再北上，舟发阊门而复病止。更四阅月而卒。卒之日，平章俾其室人奉衣敛，则皆弊素无鲜者。询其子五十四，奉其母以告于平章曰：不惟衣不给，其假贷于人者至四百缗。平章乃始知仲温平日所以奉事之者，非有羡也。哭之顿絶，曰：吾儿力孝若此，天忍夺之耶？盖仲温以亲年几何，竭力以奉，犹恐不及，敢计有无哉？然不知中道遽尔。濒没，犹张目视平章曰：儿负父，不得尽孝矣。乌乎！使仲温稍待专大用，移其孝亲者，必効忠于国，如之何止于斯也？配金童氏，封大兴县君。子一，即五十四。女二。孙男一：观音奴。将以某年月日归葬于秦国公之兆。其子以平章之命，来拜乞铭。铭曰：寿虽中道夭，其特立者固表表。峨廌三台，佐宪四道，顾岂无其人哉？求如公之贤，则犹剑之有龙泉，不缺不折，斯全其节。是则仲温氏，皎如玉雪者也。归葬于燕，以从秦国之阡，名德章章久益传。

　　白雪漫士陶君墓碣

　　君姓陶氏，其得姓始于尧。至晋，长沙公与靖节处士皆以垂名无穷。更江左五朝，历唐、沿五代以入于宋，衣冠蝉聨，世不乏人。有讳榎者，台州司户参军，遂家于台。八世孙讳若晦，始居之地，乃以姓显。生子讳辰，史馆校勘。校勘生太常寺簿，讳居安。生太学録，讳应雷。至元丙子，淮安忠武王统兵平宋，偏师至台，学録为乡里请命，将授以官，则曰：吾欲全父母之邦，岂知有他？已而，筑室清阳溪上，药病者、槥死者，赈饥者、煦寒者。其配缪讳静，慈而克贤，故志得伸。及生君，有异质，未髫鬌，即异常儿。稍长，从周仁荣先生学，邃于易，逮百家九流，皆晓达。学成，乃出游，足迹几徧天下。上京师，王公贵人闻君言论，莫不惊喜倾下。然所持者连城之璧、照乘之珠，杂之碔砆，鱼目为病。于是，翩然南归。每曰：燕、赵古称多奇士，今所见何不逮所闻耶？既归，齿髪方壮而家贫，乡里诸儒先力劝君宜少屈以就禄，遂试吏兰溪州。民盗骛，连逮一十三人，当刺臂。君念其贫轻骛，直得賖免。浙省檄补江阴州，州民刘铁欲强奸赵屠妻，赵讼铁，铁抵罪。一日，缚其妻犯之，痛棰赵，几至殒，赵乘急捉刀刺刘毙。君谓事出俄顷，非有意故杀也，赵得减死。州重建治所，君主办。社稷坛历久寖壊，每春秋社，祭之道氏院门外。君白于尹，社稷复建坛壝。调松江，创廰事后燕堂六楹。君才优长，能使民不知役而事集。属邑上海民徐德讼戴千户强刦二人，瘐死十九人，狱具，民皆以为寃，君平反之。时部使者韩公审谳，一如君所言，移文升赏而辞。县豪民朱管坐戮死，籍其家，悉以两家田赐丞相脱脱。丞相威权震海内，差官高成、刘锡，副以恶少年为爪牙，南下肆虐，设计陷民掊财，无辜被搒掠，死者无筭。府、县曲承风指，莫敢谁何。王兼善以母老被诟辱，奋不顾死，言于官。官吏悉惊避，独知府杨侯仲愤痛之意未决。君进曰：朝廷命公守是邦，宁忍坐视赤子啖饿虎颐耶？侯喜，遂与谋，倾诸恶少，势稍减。所差官乃转委宪、省，遣使至府考立，官犹震惧。君独抱案条析，理明词直，悉依律断遣。事闻，丞相赏钞币。以年劳，省除杭州东北隅録事司典史，畏吾人伯不花与其妻忽剌真自昔同艰苦，生女已十岁，一朝为省宣使，乃娶忽都女观音奴为小妻，貌美资丰，善迎合，至抑正妻。正妻不胜愤，不花掷刃以剚，弗毙，闭一室囚之，及其女。日少予食，欲俾饿死，婢引儿诉主母枉于官。録事挥使去，君曰：此婢去，三人必俱死。于是，叩头白宪府，使得伸理获全。伯不花虽遇赦释免，犹坐黜矣。至正壬辰春，除信州弋阳县，以病不赴。秋，再除湖州归安县。时方兵兴，长兴州已陷，浙省参政脱脱檄君与乌程县各运粮二万斛给馈饷，君募巨艘二十以载。君未至半道溃，即指使诸艘，使各有定处。甫二日，湖州陷。君白参政，画计策遄复湖州。而军无见粮，君走一介召诸艘，其至无时刻违，遂加赏赉，録功，中书不报。方事变时，守土大吏望风奔溃，槌埋窃发，至有火人室庐、淫杀纵恣，君禀命参政，按其罪不少贷，良民始复苏。丙申冬，除绍兴上虞县，叹息言曰：吾懐抱利器，出将为家国天下用，而巧浮沈下僚。今年七十，其所藴曽不得少试以没，尚何言哉？戊戌九月廿日，卒于府城都昌坊之寓舍，享寿七十有三。配赵氏，讳德真，故宋宗室孟本女也，有淑德，先君十二年卒，葬黄岩州灵山乡逍奥之原。今侍讲张公翥为应奉时，铭其墓。子男三人：长宗仪，娶都漕运万户松江费雄女元珍；次宗传，娶钱唐于从正女淑英。次宗儒，未娶。女三人：长宗媛，适同郡杜思絅。次宗媏，适宁国杨至。次宗婉，尚幼。孙女浚。时艰路梗，寓殡会稽玉笥山之原。其为人倜傥磊落，于为义若饥渴，居父母丧，哀毁骨立。四时荐享，感怆怛悼。待人以诚，律己以廉，盖天禀然也。君讳煜，字明元，自号逍奥山人，又号白云漫士。喜吟咏，善乐章。夫其游历，与所交友，及所抱负，当大有为可也，乃老死簿书期会间。然观留心吏牍，不怵于势，不溺于利，享尊爵厚禄者，愧于君多矣。庸述其履历之槩，以副其子之请。庸揭诸墓，以俟铭传者采焉。

　　畲山老人陈子寿（仁）墓志铭

　　呜呼！士而抱利器屈下僚，如辕下驹，受牵絷于庸妄之手。不得一展，足为千里试，此龎士元几困顿于汉昭烈，何况常人也哉！东吴直东南濒大海，九峰三泖间，才器如畲山老人，卒厄于簿书期会，其可哀已。老人讳仁，字子寿，姓陈氏，其先浚仪人。大父鼎，宋迪功郎、崇德监酒税，遂家钱唐。父嗣，青镇酒醋务都监，没时家贫。母杜，殊贤淑，脱簪珥营襄事，誓守节弗移，躬纫纺蚕织，给其子读书。而老人能淬励力学。时宋亡，人以吏为师，老人念亲老人迫，从舅杜汝霖居华亭，业吏获禄为养，旨甘无少阙。母丧，哀泣甚，人至不忍。其舅亦渐老，养之如母，至八十三而卒。大德间，松江升府，老人筦库，与计偕解府诸项钞若干万缗。时府为皇太后汤沐邑，直隶徽政院，道路以岁祲，往往椎埋窃发，老人用智周防，卒善达畿甸。院官以老人才可大用，比南归，勑其府擢之。调上海，以年劳遄辟为府史。地濒海斥卤，宜荳、麦不宜稻，其事合言浙省，而众皆首鼠惮行。老人毅然请往，意为东南民力竭，征徭寛一分受一分赐，抱吏牍翻覆辨谕曰：海隅罢氓，迫其所有急供上，庸何辞？今输官欲以其所无有，是杀之也。宰臣韪其言，止科荳、麦。已而，调常州，更镇江。焦山寺有田在府，寺僧端挟寺资，阴持丹徒县长短。与同寺僧醒有憾，杀醒以灭其迹事。逮所谓严闰、于湛等拘之狱，榜掠诬服，人皆寃之。老人按而得直，时天久旱而雨，人以为洗寃雨。次年，劳浙省，除老人婺州路録事典史。浙东宪治在婺，守土大吏日惴惴惧飞语，而老人以才干称。婺民有杀己女舁尸沈润灶陉下，图陷以得贿，老人直其寃。秩满，转衢州。衢俗犷，号难治，而老人从容案牍间，三年如一日。一日，叹曰：湛卑职，固吾命。顾止足，则在我。于是，引年以归。松江有旧田庐、琴书画册，足以娱岁时。邑人长者喜而携子弟相从，奉几杖进尊罍靡少间。吴兴赵魏公为书秋圃二大字遗之，金华黄侍讲赋之诗，浯溪俞伯贞父为记秋圃堂。其大致以老人持官不克，而乐廉退，故安于晚节。且有子四人：长元善，次亨道，利用，贞固，皆以儒术致身。女二人，皆适士族。孙男曾，畀，思。配何氏，先卒。老人虽从吏，而酷嗜问学，经、史、百氏言往往能成诵。遗子从许文懿公讲道金华山，故其子皆知名当世。亨道从事漕府时，迎老人居吴。时犹承平，每嬉游山水间，意甚乐也。至正八年，诏赐高年帛，老人亦与焉。还松江，是年秋九月五日，捐馆于其里，寿八十。诸子以十一年蜡月望，葬于邑之集贤里畬山之原。十八年，享道自闽任满归，走吴谒予铭墓。予惟老人出而为用，用弗殚才，而子多才俊，皆可书。于是，序其事而为之铭。铭曰：稼于石田，固难望其有年。忽倍其获，灌溉□然。嗟嗟老人，百僚底施。于其难而可纪，寿康令终又有子。畲山藏，极邃美。嗟嗟老人，是之为不死。

　　蜀虞处士明之（炫）墓碣铭

　　宋亡今八十年，能以文儒丕显于国家，无如虞雍公子孙。其显者，海内章章知其为侍讲讳集者矣。然族之宗有居吴者。至正十五年秋七月庚子，公六世孙处士君卒，其子堪衰斩哀毁，以某先公太史与有世契，乃从其从父太常奉礼恺来乞铭。哭曰：先人生不谐俗，竟以隠约终其身。顾先人之孝行，惧泯泯无闻。大父讳栩，博极群书内传，后北南从游者众。已而病，病且一纪，先人勤苦以养，恒手浣中裙厕牏。大母夏氏病目，至以舌舐之。先人既老，而堪问学芜浅，亦馆授以为养。温凊之室庐，滫瀡之饮食，曽不足以少慰其心，今没已，未能尽大事。呜呼痛哉！夫欲致养而莫遂，虽菽水尽欢，斯谓养，敛手足形无椁，斯谓葬，今堪是已。处士讳炫，字明之，蜀隆州长寿县人。雍公既相孝庙，故其家有在吴者。于是，处士生于吴。其讳兟，累官至朝请大夫、户部郎中、知岳州者，处士之曾大父也。处士生至元十八年辛巳，年七十五。娶宣氏，生二子：长堪，次坊。女一。堪既贫，重以兵兴，世艰棘，举无助者，能以是年八月庚申奉葬吴县下驾邨烝山之先茔，去其高祖雍郡侯墓在玉遮山张市村者可一望而近。宜为之铭，曰：宋相世系，有克保其墓地者，百无一二。而堪能守其先茔，奉其先人，以葬以志，斯可谓忠孝之懿，而诗书之泽，百世不坠者已。

　　庐山陈处士天倪明善（征）墓志铭

　　｛天倪｝处士讳征，字明善，姓陈氏。蕴懐瓌奇，不屑屑求世用。尝读庄周氏书，至曰：和之以天倪，困之以漫衍，故以天倪为自号。其先本蜀人，远祖篆，尝登宋宣和进士第，历官至左朝散大夫，以蜀险远，遂徙家庐山之下。其曾大父霦、大父洽，皆宋乡贡进士。父同，隠居不仕。娶黄氏，生处士。始予在杭计筹山中，得从黄松瀑先生游。先生长不踰四尺，自六艺百家之书无不读，而犹清介孤峭，然以侏儒竟自为道士。当时名流如吴兴赵文敏公、巴西邓文肃公，皆敛袵畏敬。其甥陈诚善亦厉志苦学，已而，先生没，诚善亦蚤夭，而予亦东入吴。顾乃于无锡梁溪之上，始识天倪，聚语已洽，乃知为黄氏甥，而诚善则其兄也。又始知幼尝从草庐吴先生学，学于先生之门者盖甚伙，然独称天倪。既卒业，乃北上，燕、赵古所谓悲歌慷慨之士，今所谓公卿大夫之贤，天倪皆得与之握手，倾肺腑论天下事，甚可措之于用。既久之，南归，若北庭贯君酸斋、山东李君溉之无不称其才隽，如青城虞公伯生、豫章揭公曼硕亦盛称而形之诗文者，皆可考见。夫士不得志于时，浪游海宇，以才气与人相轩轾。观其所与交，可以知其人矣，矧重之以黄先生之甥耶？已而入吴，知旧有延之取资者，于是，遂侨于吴。娶故宋相古心江公孙女，生二男子：曰汝秩，曰汝言。女三人。天倪卒于至正八年戊子岁秋七月廿有六日，得年五十二。而二子能力贫而学，养其母能尽欢。以至正十六年四月四日葬于吴县雅宜山大墩之原。夫以天倪懐才负气，盍措诸用，乃不遇而殁，非命也夫？非命也夫？二子以予尝从其外氏游，来拜哭乞铭。于是，为之铭。铭曰：呜呼！天倪竟止于是而归耶？保身全归，人孰以汝为非耶？殁而有子，九原其泯汝辉耶？

　　张子昭（旻）墓志铭

　　吴人张旻，字子昭。其先浚仪人，宋宣、政间，其远祖通，官御器械，从高宗南渡居钱唐。宋亡，其祖世杰、父兴尝居燕，已而居吴，遂为吴人。子昭髫鬌便嗜学，喜从儒先君子游。时宋社已屋三十稔矣，故老遗黎、残校退卒，犹有存者。子昭从其人问宋遗事，朝廷宗庙、宫室制度、会同燕享、生杀除拜、车舆章服、征屯讨伐、文词经术，下至幽人遁士、言论出处，虽不能尽得其详，然依约什一于千百，视后生晚进懵懵无闻知，不可同日语已。喜游钱唐，钱唐实宋故都，岁必一往或再往。左江右湖，山川之胜，城邑之旧，以至荒台欹榭，坏冢故墓，断碑残碣，颓垣废宅，更久湮没，未尝有过而问之者。子昭每游息登眺，必徘徊踯躅，吁叹感嗟，哀不能已。人或指目笑之，不顾也。兼通声音律吕，清浊高下，长短疾徐，每遇张筵设乐，八音并奏，坐客方欢哗，而子昭独颦蹙歔欷。人问之，輙俯首不答。或叹曰：时根于音，其有兆乎？尤好乐府词曲，遇故旧笑乐，輙为之歌。又时吹洞箫、觱篥，奏调清越，方其发声喷气，旁若无人，而子昭亦洋洋自喜。遇其不欲歌，虽贵为王公，弗能强也。临市衢构楼以居，蓄书其上，经、传、子、史，下逮蒭荛稗官、百家之言，无不备。子昭日翻阅研究，至其会心得意处，引卷疾读，往往能成诵。然不喜人言科第得失、官程吏牍，与夫巧宦逆富。其为人大致如此，故窭约终其身。年六十四岁，卒于至正十六年十一月廿七，其子田葬于吴邑胥台乡黄山之原。娶陈氏，继黄氏。次子里。孙男一，名肯。田读书苦学，能绍父志，裒子昭所著书继潜録若干卷，意盖继潜夫论也，画记补遗、书补遗并墨记凡若干卷。予读其书，皆终卷。田泣而言曰：先人与物无竞，其为学不求人知，浮沈中吴闾巷间。今没矣，仅其书存耳。不幸没之年遭世变，平生知旧，举皆沦落。故田居益贫，若临街小楼，先人没之日，又让与田仲父。今葬已久，而墓碣未有铭，先 生幸无靳。夫子昭更事时，宋亡已久，而子昭若感于宋，岂有所徼觊以沽名于万一哉？此与周顽民有懐于商。呜呼！其在周则顽矣，在商则恶得不谓之义哉？然子昭之心，尤为隠约而难见。予读其继潜録，其间有可 哀者多，然不出于悯宋之亡。其遗文陈迹，尽可以补野史之阙。他如画记、书补遗之类，又皆博洽有考，匪空言也。昔欧阳公于五代史作独行，或出或处虽皆不同，然士不可以一途取，故为之铭。铭曰：混于俗而其行独，譬之玉，其庶乎全其璞者欤？

　　邵景义室人陆氏（静贞）圹志铭

　　邵氏居华亭之胥浦，为康节先生支胤。故犹有读书绩学之士，若景义父其一也。景义襟抱坦朗，言论达古今。喜宾友，每坐定，或不如意，輙泫然流涕曰：使吾室人在，安至此哉？人问之，则曰：吾室人姓陆，讳静贞。父润卿，居云间为右族。室人年廿一归于吾，吾族蕃衍，吾室人性严洁。上事舅姑顺妇道，则称之曰孝妇。中接婣妯遵礼度，则称之曰邵氏子舍之贤。下御仆妾，则称之曰贤哉主馈之人。生一男：宋永，娶谢。女媛清、媛贞，皆有适；媛龄，待年于室。以吾室之贤，宜左右以偕老，讵意四十六岁而卒？至正戊戌七月十日也。呜呼痛哉！今欲奉祭祀、洁牲醴以相，予复何人，所以凄断梗塞，尚忍言哉？以某年月日安葬。乞予铭之，曰：为妇贤、为母明猗，寿弗长、良人伤猗，子克绍、庶几昌猗。

　　金母沈媪（性贞）墓志铭

　　媪姓沈，讳性贞，苏之吴江人，同里金润甫之侧室。润甫四世祖，宋迪功郎，家已饶于资而好施予，赴人急难，不啻从己出。至润甫，莫不皆然。润甫尤笃于学，媪奉其夫妇惟谨，上下安之。生子天麟，裁九岁而甫谢世。媪躬纫绩，勤劬以育其子者，恩礼备至。天麟方成童，即遣从师受学，归每诲之曰：吾至汝家，惟见攻学行义而已。汝齿已长，苟弗绍隆汝家，异日使吾何以见汝父于地下？于是，天麟感激，务以远大自期。先是，媪本姓屈，媪父成从其母嫁沈，因冒沈姓。屈自祖父来皆好善，诵佛书。成之祖海陵居士，每劝迪功，积德既深，当益于前而昌于后，故自媪之奉其主，增益其家，而为人所称道。媪十余年来病风痹，不良于行，天麟医祷殚力，竟弗瘳。乃于至正己亥四月卒，寿六十。以是年五月壬寅，葬长洲县金墩之原。既葬五视朔，某始克吊天麟于哀。次见其居丧以礼，慨然叹曰：丧礼三年之中，自转徙执事，而后事行者，面垢而已。闻媪久病，天麟每舆其母以行。今居丧若是，其可谓笃行之士也已。以其友虞胜伯状媪之行，乞予铭。铭曰：金墩之隆，土厚而丰，是为媪之宫。更万子孙，孝弟乐施，振祖父之风。其永弗痌。  
　 
补遗

　　碧梧翠竹堂

　　顾仲瑛父，作堂溪浒。矗矗其楹，植植其础。飞甍斯鬰，高栱其楚。绮疏迎阳，粉扉作堵。文艺之苑，图书之府。爰植梧竹，翠碧之溥。竹益冬荣，梧因夏膴。既敷其荫，又啸而儛。春暮首夏，炎日当午。合梧与竹，繁阴在下。鱼跳矜肥，鹦啭命侣。父既乐只，坎坎其鼔。载阧清泉，载陈列俎。歌声在节，丝声合拊。竹梧交枝，高出云雨。宾既醉止，举觞寿父。愿父寿乐，以续妣祖。以长孙子，以养父母，以承天之祜。

　　春晖，美华孝子也

　　阳春有晖，物其是依。何独寸草？春阳载辉。菲菲芳草，沐沐春阳。德泽之漙，寸草之长。子之于母，其恩莫大。鞠育成人，恩等覆载。儿之出矣，念儿衣单。为缝为纫，惟恐或寒。是意之微，孰为识者？有唐诗人，孟氏东野。华彦清父，奉其母仪。春草名轩，本乎孟诗。嗟彦清父，嘅亲早寡。奉母斯轩，饮酒伐鼓。有孙在膝，有孙授室。儿在母前，诸孙林立。母喜谓儿，尔父殁时。天高地厚，茕茕孤嫠。安知今日，孙又抱子？是皆尔父，积庆有此。儿闻母言，悲喜盈襟。歌我声诗，以慰母心。

　　题顾宏中画韩熙载夜宴图

　　熙载真名士，风流追谢安。每留宾客饮，歌舞杂相欢。却有丹青士，灯前密细看。谁知筵上景？明日到金銮。

　　题司马温公史草

　　典午渡江后，盗臣接迹起。由其创业初，所事不以理。温公成通鉴，善恶悉就纪。心画既严正，形见在藁纸。藁盖人所忽，敬慎不少弛。固宜公之心，天地同终始。

　　宿通玄观

　　褰衣度松声，泉石泫斜照。采薇入山阿，白云起岩徼。仙人驾青牛，泠然下虚峭。璚璈鼓春风，空歌发微妙。擘麟伤玉醴，服之五情疗。前林忽瞑色，海月涌圆峤。天高帝清寒，万里入遐眺。嵯峨玄通阙，磴道归萝茑。孙登劳我思，木末戛长啸。

　　至正十年正月一日，与龙门僧良琦、临海陈基聨句，送匡庐道士于彦成归越，兼柬萧元泰、卢益修云

　　岁朝逢王春，雨雪暗吴下。行人明当发，（郑元佑）别袂惨莫把。飘飖贺监舟，（陈基）蹀躞灵运马。山驿梅始繁，（释良琦）溪船浪仍打。行纾庄舄吟，（佑）去结远公社。禹穴紬奥编，（基）兰亭集群雅。神韵鹤氅朗，风标鹅经写。（佑）双鳬继遐躅，千秋祝纯嘏。（基）信凭回潮尾，春融枯樟骻。（佑）越台瞰蓬瀛，胥涛驾龛赭。（基）白战隠鞍甲，緑醑酣觲斚。（佑）智囊倒精悍，词锋发侈哆。（琦）萧史德符欤，卢敖天游者。道枢混溟涬，语穽脱謑髁。（佑）但令冠峨峨，肯羡绶若若？沧海等稊米，黄金真土苴。接罹或露髪，短褐不掩踝。捷若矢离弦，勇如金跃冶。青云步伊始，白雪和殊寡。（基）土膏动勾芒，春情满原野。（琦）桂树歌讵已？柳枝折难舍。（基）别梦梁月堕，清谈松风洒。（琦）蓬藋既可居，芦菔自堪鲊。（基）望望玉山阿，来朝卜灯灺。（佑）

　　神光楼，与张伯雨联句

　　藏书地肺穴，归巢湖领山。秋清蒹葭露，（郑元佑）水落芙容湾。虫飞烛见跋，（张雨）鹤唳棚上擐。桂藂岂充隠？（佑）草间斯投闲。脱帻鬓俱秃，（雨）哦诗意殊悭。惊飙搅坠叶，（佑）疏棂袅藂蕑。炉温夕熏罢，（雨）汀寒夜舟还。瀛屿倚突兀，（佑）海图挂斓斒。熊经谅方煦，（雨）豹隠知难攀？遥闻城门柝，（佑）却换刀头环。濡毫沥蟾滴，（雨）拄颊挥鱼颁。（佑）倚墙童齁熟，（雨）覆杯酒肠孱。神光出葭菼，（佑）澄懐斩茅菅。气存验当宁，（雨）道充甘抱闗。腥腐孰不死？（佑）伐洗我独顽。仙从琴心舞，（雨）圣视鼎胙攽。出处匪异致，（佑）躁静难同班。渊宅鉴鼌气，（雨）天游涤神奸。缅昔郿坞筑，（佑）余此巾柙殷。（雨）并乏麦饭飨，（佑）益重黎甿瘝。两弹闻鹃血，（雨）重洒化鹤潸。穷阖刼灰聚？（佑）故国亡诗删。于焉遁葛井，（雨）岂徒慕商颜？茹芝腹能实，（佑）饮菊姿逾娴。披云陟砢硪，（雨）临池潄潺湲。神鲤破网出，（佑）乳狸据裀跧。（雨）烟际挐昼鹢，（佑）掌中餧白鹇。去乡吴音鲠，（雨）支颐越吟艰。一世更聚散，（佑）多岐重忧患。睽违隔风雨，（雨）空闻佩珊瑚。（佑）黎明，官祭和靖祠。

　　同郑基本初访吴庠郑元佑明德教授、俞鼎叔铉学正，教授留饮斋中。是夕雪，因相与联句以纪一时会盍

　　中吴泮宫古，广文官舍敞。佩衿方休诵，（王逢）冠带骈憩鞅。岁晏云四合，（郑元佑）雪暮霰交响。飞帘势簸扬，（郑基）滕六影下上。污邪毕洁净，（俞鼎）坱轧周涤荡。若将混端倪，（逢）无复别封壤。飒沓竹末俯，（佑）碎兀木本强。漏壶咽铜龙，（基）城柝卧素蟒。冰澌静胶研，（鼎）颢气深刺幌。香干芸散帙，（逢）味永虀冻盎。拥褐肩独耸，（佑）击钵技自痒。诗盟得寒郊，（基）茗饮失麁党。路迷梁园邈，（鼎）地失程门丈。殊怜局驴背，（逢）颇快衣鹤氅。沈廖度郢曲，（佑）浩溔泛剡桨。流风注存心，（基）叔世入纡想。戍遥皲瘃苦，（鼎）野旷爪牙攘。好音怀鸱枭，（逢）怪物絶魍魉。愿追文正躅，（佑）不辞庆历党。层甍庋诸经，（基）直道扩群枉。新知春兰蔼，（鼎）旧游曙星朗。谦虚侧皋比，（逢）欲寡贱熊掌。张灯初筵秩，（佑）举爵朋酒飨。黄羞登俎柑，（基）白荐作羮鮝。叙齿先一饭，（鼎）探钱罄余帑。清宜禅僧分，（逢）瑞许贤守赏。螟蝝殄无类，（佑）来牟熟有象。阴褰天光发，（基）阳复履道长。高视吞八九，（鼎）独立配参两。幸敦君子交，再极尼丘仰。（逢）

　　送达兼善秘书

　　木天高拱夜何其，翠被初寒更漏迟。上帝録书藏紫禁，贵神燃火出青藜。悬知策府稽诹处，预想虞廷献纳时。厚报函盈荼蓼颂，湛恩汪濊蓼萧诗。岂徒述作矜雄艶？政以都俞启蔽亏。国是每濡双赐笔，鼌光长发万年枝。从容宝録开金镜，缥缈祥烟度玉墀。儒术致君还有道，皇明鉴物本无私。庙谟已发群经秘，岩穴宁令一士遗？歌咏太平还有待，腐儒头白竟何知？

　　月氏王头饮器歌

　　穹庐野布诺水东，大旗之下单于宫。甲光五色马如蚁，列屋层毡嘶朔风。月氏降王昔授首，圆颅启封出盛酒。金屑露刀□□□，挠以留犂不停手。汉国使者歃血盟，大邦气与虹霓争。当时老上天骄子，控弦西射金天精。数级论功溅腥血，剑花交簇阴山雪。饮至龙廷醉蹋舞，一巵倒注阳灵穴。哀王之殁同智瑶，帝阍盍遣巫阳招？魂招不来守之泣，恨结玄云贯寒日。

　　送林彦清归永嘉

　　玉晨明皇大道君，丹霞上宫校琼文。芙蓉制冠珠织裙，并乗緑轝驾飞云。有美一人岸青帉，来从东瓯东海濆。不笑不语寡戚忻，帝惊顾语仙圣群。是能执持神化藴，子昔梦噩帝怒贲。拯子于危释忧慬，报崇仙阶秩孔殷。尚念无以章殊勲，琳宫紫幄珠流熉。灵来乗纯去乘雯，影响浊世那由闻？神孙飘翩接芳芬，烹阳冶阴调夕昕。气神元精驻不分，由能錬之久益贲。水浸不溺火不焚，是谓真人非外棼。鴈荡木落溪沄沄，子今东归似惊麇。将与浮脆同氤氲，酾之清泠濯垢氛。我将学之意则勤，其如衰年日已曛。况复岁晏手足皲，作诗送子空云云。

　　五峰将还维扬，因言沈侍郎在吴，赋此以寄

　　二月桃始花，三月客还家。阶前疏雨落，堂上春衣薄。为言沈约在吴中，玉壶青丝酒如空。春风相过蕙草緑，芳菲满堂乐未终。

　　题冯子振居庸赋

　　冯翁耽耽老墨虎，啸风词林彍飞弩。熊罴象犀在不数，血人牙牙齿踰斧。有一婴之折汝股，横行妥尾孰敢侮？天门九关列翁伍，让翁先登翁孔武。丙班文章耀策府，葩华綷错杂织组。不于其彝于其阻，物不虎伤虎物遹。枝撑倒颠人汝苦，北登居庸豁心腑。飞峦去天仅尺五，黛拥岚浮动百堵。翠华北廵六飞举，从官车骑多如雨。翁如扬雄不罗缕，作赋铺陈传下土。如何大将建旗鼓？六师如云一掷赌。翁今骑箕还帝所，独遗手书作媚妩。得之者谁邓春父，菖蒲为菹范登俎。蜇喉戟唇不敢吐，还如天霜贷宿莾。物以多贵等束楚，爨妇炀灶喜欲儛。遂昌山樵手独拊，题诗愧无一字补，翁名星垂万万古。

　　题钱舜举浮玉山居图二首，其一

　　余不之水浮玉山，仙人来往乎其闲。珪璋藻思发天巧，粉墨绢楮留人间。钱翁山居窈绵密，深润山林閟白日。翁去而今能几年？旧游一变成荒烟。惟有墨迹长不冺，夜夜白虹光满天。

　　其二

　　客常笑我不买山，我爱水竹村幽闲。石梁平坦行可度，吠犬鸣鸡邻舍间。昔人养性藏深密，懒出户庭消永日。花开花落罔知年，补屋牵动苍萝烟。钱公画图好山树，一緑交映如春天。

　　次韵陈子言

　　花蕊迎春红渐肥，烧痕伤旱緑全稀。涸陂未下双黄鹄，空谷何嫌一布衣？仙掌玉腴甘露降，斋房芝嫩采云飞。德星会向良宵聚，只恐山人取醉归。

　　催花雨

　　陌头微雨细皑皑，陌上小桃红未开。尽日已催梅破蕚，向阳还迫草抽荄。长镵早与栽黄独，深巷时须步緑苔。只恐晴明花发尽，须教梁燕早归来。

　　生香亭

　　方看幽草动区萌，便有交枝啭谷莺。树影齐圆日停午，蜂衙欲罢 雨初晴。青摹屋角山容出，翠养墙根石髪生。自为新来作诗瘦，隠侯元不负闲情。

　　陈栖山

　　栖遁青山深复深，尚尔跫然 闻足音。鸡鸣树颠客叩户，水流花开风满林。身拜东皇抚玉珥，首峨南冠弹素琴。一闻招隠淮南赋，便将飞屩度千岑。

　　寄李大本，兼柬理江阴

　　不见李丹名父子，澄江日日水烟中。角声古戍凄霜月，暝色孤帆乱渚鸿。苜蓿阑干 朝采上，蒹葭零落岁华空。登高能赋陪熊轼，却 是穷吟倚北风。

　　钱氏东楼

　　飞楼百尺堠山西，长日看山不下梯。檐树午晴乌鸟噪，井梧月上鳯凰栖。翠娥度曲繁声换，缃帙垂籖细字题。何处一声樵子笛？阴阴桃李緑成蹊。

　　答谢白马奭公送茶

　　玉川破屋柴门晚，遣送灵苗似谷芽。秀句惊看红药嫩，狂歌起舞白题斜。篮封外裹藏丹箬，鼎候旁存伏火砂。啜罢东风欲仙去，更从何处觅三车？

　　送僧礼五台

　　飞锡晓辞师子林，五台天远谷岩深。宝光面面金银刹，天乐时时钟磬音。崖土亦知成佛贵，峡泉似泻祝尧心。北归且向皇都住，莫聴西风月夜砧。

　　金粟影

　　岩桂花开江浦流，辟疆园里旧曾游。天方雨粟成金色，风直吹香上玉楼。空里宝云狮子座，镜中丝鬓鹔鹴裘。姮娥手种谁攀得？一曲鸾笙万壑秋。

　　湖光山色楼

　　晴峰抹出海虞山，宛在空明野水间。范蠡不骑丹鳯去，仲雍仍驾彩云还。浪花 光闪芝三秀，雾雨寒増豹一斑。试问风颿去何许？想闻环佩玉珊珊。

　　题张氏世寿堂

　　奕奕金坛世寿堂，锺才应运适相当。练川新借光华月，吴县阴垂蔽芾棠。孝友已堪民表率，清廉更作吏堤防。殷勤父老求篇咏，写向奎仙品藻傍。

　　翻经，奉简天民有道先生

　　矫矫金坛八十翁，翻经收得大乗功。瞳人水剪琉璃碧，舌相香喷菡蓞红。一邑弦歌蒙子化，四窗灯火与孙同。太平有日归阳羡，还理田园乐岁丰。

　　成广陵先生以诗寄张先生，韵度深稳，谨依韵奉和

　　白骨自应无葬地，青山可复有遗民？何时得返屠羊肆？古庙无惭刺虎人。制锦邑中推令子，听经池上跃修鳞。緑云洞里遗编在，循省加工莫厌频。

　　题林屋佳城图

　　墟陇依依隔洞庭，孝思图里栢杉青。水烟空阔惊身在。霜露焄蒿每泪零。林屋洞深云气重，娄江潮落雨 蓬腥。想应橘熟秋林晩，归垦岩田老一经。

　　题管夫人悬崖朱竹

　　亦是檀乐池上枝，却缘朱色借胭脂。清荫忽讶繁红藉，劲节难从染绛移。结实定为朱鳯食，腾空堪作赤龙骑。多应血泪湘妃尽，客赋梁园总未知。

　　物故卢氏母周夫人挽歌辞

　　贤哉此媪相良人，所至俱称德化醇。妇道雝雝银鹿备，母仪抑抑彩衣新。避兵远忆重城路，同穴全归百岁身。日暮青山水呜咽，诸孤哀恸彻秋旻。

　　甲子新岁

　　上元甲子天开日，泰定更新诏下时。亲舍晚依吴子国，客窗山近偃王祠。墙阴夙草春泥湿，屋角鸣禽晓日迟。西堠梅华政如雪，晚来横笛为谁吹？

　　次韵蒋春卿见寄

　　华发垂垂到鬓髾，青春故故把人抛。生同失木狙分芋，不及知风鹊有巢。楚泽生涯千树橘，杜陵破屋几重茅？此时归老南山下，不梦朱干舞玉梢。

　　扬州，寄严治中裕之

　　芜城孤起暮云中，边燧漂沈楼橹空。鬼磷不销忠义血，史臣谁着简书功？铜盐利聚吴王国，歌舞香残炀帝宫。惟有红楼旧时月，朱帘随处卷春风。

　　和徐生芾元宵有感

　　钱王宫阙暮烟平，陆海金莲此夜明。潮去潮来沦覇业，花开花落故陪京。九天歌舞销尘刼，万井轮蹄卷市声。今日桓伊江上笛，卧吹落月下空城。子源学士、众行之教授当同发一笑，元佑。

　　西清庵冬日桂华盛开

　　桂丛何自舞传葩，惊怪玄冬见此花。月窟再开金粟影，天香重降玉皇家。攀枝楚客歌招隠，耐冷嫦娥起散花。况有清霜辟蟫蠧，従兹不老是生涯。

　　寿乐亭

　　在疁西邑隐寺。西隠西邉寿乐亭，六时天乐语檐铃。傍人驯鹤行穿竹，掠水飞鱼出聴经。月到中庭开碧落，星从南极上沧溟。千年一息那伽定，长结慈云拥帝青。

　　赠朱伯盛

　　子刻印如刻秋涛，转折变化手纵操。螎匾神凝李斯篆，肻綮妙悟庖丁刀。汉章旧制蟠龟钮，魏武新书虎豹韬。太史周南纵留滞，剑文仍欲洗金膏。

　　题吴镇夏山欲雨图

　　为爱刘郎梅雪斋，纎埃不动始澄怀。向阳蘂绽春当户，入夜寒凝晓覆阶。梦里梨云甘落寞，腊前柳絮孰安排？欲知千古清刚意，更向山颠与水涯。

　　舟中望邓尉山

　　卧枕船舷诗思清，望中浑恐是蓬瀛。桥横水木已秋色，寺倚云峰更晩晴。翠羽湿飞如见避，红香染袅似相迎。依稀似近诛茅屋，鸡犬林萝隠隠声。

　　魏公祠

　　天平寺里魏公祠，翼翼蒸尝奠荐时。庙享百年亡国后，道求千古圣人知。山侵鸟道盘风磴，石拔鲸牙插羽旗。更上高亭望吴下，墓田秋实正离离。

　　寄赠华阳洞隐者

　　一自玄洲守法庐，研泉分得涧循除。钓头石记修人表，笔削山经作志书。丹灶晚温松节酒，茶瓯春点鞠苗菹。残骸若有登真分，亦欲西游候羽车。

　　送张仲贤北上

　　海上人家亦壮哉，远潮平处是蓬莱。道人宫阙天晴见，龙伯衣冠雾里来。东日欲升长照槛，北辰在望每登台。鳯麟洲近天光密，鳷鹊楼高雪雾开。论治儒臣工献纳，当阳圣主急贤才。贡琛还见柑登俎，燕席仍闻乐奏陔。过雨緑芜连地远，翻阶红药倚云栽。故人若问沧江老，为语穷愁絶可哀。

　　题达监司所藏柯博士秋山图

　　风光南国典籖孙，笔底江山妙吐吞。云涌坐隅岩木动，瀑飞书屋浪花翻。危桥仅尺疑虹饮，怪石逾拳作兽蹲。可即田庐朝挂笏，只应萝月夜窥门。林深曷致巢松鹤？谷响如闻啸树猿。裹饭趁墟身欲徃，担簦陟峤手堪扪。公廷未竟东方谑，画史恒推北苑尊。老矣玉文堂上客，悲歌一恸为招魂。

　　西马图

　　西来万里气如云，便策天闲第一勲。此日登歌荐清庙，于今能得几人闻？

　　题二马图二首，其一

　　奚官 浴马试与骑，一匹受鞍一匹嘶。房星之精四飞去，昭陵风雨夜凄凄。

　　其二

　　沙陀义儿御两马，正从梁晋争天下。惜哉不见夹寨破，杨五功名竟独跨。

　　题许道宁溪山秋晚图

　　江山黄落楚云寒，野老岩 栖一坞寛。卖药长安不求识，如何飞墨下云端？

　　题卢益修白描水仙花

　　卢生吮笔写三香，海上仙人欲取将。宫阙凝酥春雪霁，好留屏曲写孤芳。

　　题盘松扇头

　　曽障西风庾亮尘，支撑根底妙轮囷。屈将千丈虬龙质，一握生绡敢望伸。

　　题画山水二首，其一

　　海岳庵前万顷云，高深显晦属谁分？不因此老淋漓墨，那得溪山在练裙？

　　其二

　　画史谁如此老颠？能融笔墨写山川。青林白石江南路，何处堪耕二顷田？

　　题梅花卷

　　此花政如黄叔度，不见令人鄙吝生。谷底岁寒谁邀得？白驹欹侧晚烟明。

　　题柯敬仲墨竹

　　夭矫穷鳞江海姿，只今飞墨鬓如丝。五云天远龙髯堕，尽作篔筜雨后枝。

　　题赵仲穆擦痒马

　　啄疮乌去夕阳西，磨痒枯株振鬛嘶。今日战场春草緑，相看谁濯锦障泥？

　　题赵子昂兰

　　鸥波亭下楚香销，公子骑箕上泬寥。纵是死灰芬酷烈，巫阳谁下九重招？

　　题赵子固水仙

　　雨带风襟玉体寒，为谁解佩在江干？金支翠钿那复得？只愁归去便乗鸾。

　　题墨山矾便面

　　一握方诸七里香，玉英如雪映春阳。空山絶壑东风晚，底事湘累忘楚芳？

　　题兰蕙便面

　　障面无嫌京洛尘，一丛兰蕙出冰轮。只疑大地山河影，不照沅湘有逐臣。

　　题熊自得丛竹便面

　　漪漪緑卷镜中天，元子何须苦恶圆？万叶千枝繁不乱，化工消息尽无邉。

　　题李成枯木

　　谁如惜墨李营丘？屈铁交柯烟雨稠。记得沧江龙出蛰，怒须卷雾拔山湫。

　　题万竹图

　　远近阴晴玉万竿，渭川何在緑云寒。砚坳飞墨如飞雨，白髪萧郎仔细看。

　　题王元章墨梅

　　旧时月色有谁歌？拔剑王郎鬓已皤。惆怅春风旧词笔，南枝香少北枝多。

　　题明雪窗兰

　　生公台石比双峨，两不为稀万不多。兰蕙香销荆棘里，光风流转奈君何。

　　题赵子昂兰石

　　捐玦孤臣万古愁，思君日夜水东流。春风开遍闲桃李，却对青山泣楚囚。

　　题柯敬仲梅竹图二首，其一

　　苔石相依葆岁寒，凭谁翠袖倚阑干？玉文堂上萧萧雨，墨渖于今尚未干。

　　其二

　　谁料丹丘不复生？眼眵长向墨踪明。钓竿若拂珊瑚月，少为梅花住越城。

　　题文与可竹

　　欲屈王郎作粲使，只因萧李与文侯。尚有阴阴竹里馆，万竿玉立辋川秋。

　　题岳家旧藏高彦敬云山图

　　千柱华榱淇渌堂，只今衰草野田荒。空余宝玩谁开阖？一迭云山泪一行。

　　题山水扇面

　　一握方诸镜里天，分明雁荡石城连。仙人不患蓬壶小，便驻鸾笙五百年。

　　送人

　　岁月蹉跎秋复春，轮囷瘿树不求伸。斧斤何待秋零落，多是长松百尺身。

　　游仙

　　煌煌珠树四时春，树影玲珑月满身。理罢玉笙朝斗去，就中谁是避秦人？

　　题张叔厚白描麻姑像

　　狡狯仙人来自东，海波 清浅日轮红。易迁宫里飞霞佩，只在鸾笙一曲中。

　　师子林八咏，师子峰

　　天日耽耽师子岩，金毛闪日耀烟岚。转身却向吴中吼，直与凌霄势并参。

　　栖鳯亭

　　翙翙朝阳孤鳯凰，緑筠千尺起高冈。何人解续卷阿颂？戛玉鏦金作晚凉。

　　飞虹桥

　　彩霓连蜷饮海空，老僧留作小飞虹。舣舟因意吴江钓，苍雪吹凉满雨蓬。

　　问梅誾

　　谩道龙驹踏杀人，梅花成实又逢春。不因嚼碎无留核，谁为征蓬洗客尘？

　　指柏轩

　　反复神机老赵州，庭前柏树几经秋？空林元自无枝叶，莫着祥鸾宿上头。

　　玉鉴池

　　活水涓涓一鉴开，玉光射日莹无埃。临流照见行禅影，天际孤云蓦地来。

　　立雪堂

　　少林山里雪漫漫，谁复将心与汝安？近日师林寒彻骨，冰花吹满碧琅玕。

　　卧云室

　　老随云卧不朝天，空影长当木榻穿。便是绣衣传诏下，空山且复伴龙眠。

　　西湖竹枝词二首，其一

　　岳王坟西是妾家，望郎不见见栖霞。孤山若有奢华日，不种梅花种杏花。

　　其二

　　青青两点海门山，郎去贩鲜何日还？潮水便如郎信息，江花恰是妾容颜。

　　题倪云林画，次韵

　　云林雨过踏青阳，涧水溅溅老树苍。不是砚坳云作阵，疏篁空自拂檐长。

　　题陈惟允荆溪图

　　荆溪溪上首重回，岂意人间花劫灰？只有斩蛟桥下水，可曾写入画图来？

　　游仙词十首，并引

　　向尝次韵信都赵君季文父游仙词，亡友虎林张君伯雨父见而爱之，亦尝倚韵以属和。昆山清真观道士俞君复初，伯雨爱友也，写所和诗以遗复初。复初今年冬，款予于吴郡之城南，乞予写昔所和合张君之什并藏之。江空岁晩，朋友间能诗如伯雨，寥寥絶响，因写旧作，不能不兴感云耳。今年，至正二十年庚子岁之冬也。

　　其一

　　金碧楼台瀛海东，娉婷仙子下瑶宫。圣凡千古无穷事，都在鸾笙一曲中。

　　其二

　　蔼蔼身中三素云，朝晖出海共氤氲。桃霞沐雨轻匀面，柳浪含漪细织裙。

　　其三

　　鳯麟洲上水烟分，女伴同祠李少君。点定易迁宫里籍，步虚携手踏红云。

　　其四

　　煌煌珠树四时春，树影玲珑月满身。理罢玉笙朝斗去。就中谁是避秦人？

　　其五

　　云旗阿母降珠庭，母为双成欲授经。尘世登真无要诀，药囊辛苦贮参苓。

　　其六

　　才炊松屑饭胡麻，又见蟠桃一度花。不为灵姝工服食，金盘那得枣如瓜？

　　其七

　　窈窕溪真十二仙，灵犀分水夜长然。珠宫每按皇人笔，点较青瑶第几篇？

　　其八

　　宝髻骈云谁最高？花间行数旧栽桃。笙洲月出星宫近，骑着神鱼舞翠涛。

　　其九

　　紫皇亲驾按寰瀛，又见鲸波彻底清。仙籍不能无谪降，尘縁敢恨有亏成？

　　其十

　　欲采灵芝敢后期？游鱼千里费寻师。不因悟得长生着，一局纔终未了棋。

　　赋巫峡云涛石屏

　　石理庚庚有至文，江涛鼓浪忽蒸云。鬼神不露雕 镂巧，那得阴阳一线分？

　　题郑所南推篷竹卷

　　墨胎之墨死不化，固应此君长入画。雨里推篷略见来，至今风节传天下。

　　题赵子昂瓮牖图二首，其一

　　穷通由命不由人，结驷来窥瓮牖春。富贵不淫贫贱乐，山青云白水粼粼。

　　其二

　　贫病无聊是老农，萧条门巷絶行踪。画图不尽朋从意，凝望停云检宿舂。

　　题赵魏公二帖

　　余不溪边采白苹，铁网珊瑚寸寸珍。天上玉楼盛不住，虹光夜夜贯星辰。

　　题曹云西山水

　　笔底江山不露锋，茅茨十尺倚长松。采芝空谷归何晚？知在晴云第几重？

　　题郭天锡画二首，其一

　　飞墨来从海岳庵，春烟林麓是江南。緑苹洲渚闲鸥白，不着征人一解骖。

　　其二

　　商颂何须曳履歌？江南山色砚池波。长髯蘸得琳琅目，留作飞云在磵阿。

　　赵子昂马图

　　王孙曽骑天廐驎，每忆龙驹便冩真。曺霸祇今那复得？丹青剥落涙沾巾。

　　题倪云林春山岚霭图

　　九龙峰上雨云干，影落栖神涧水寒。不是天机飞墨妙，何由写入画图看？（画图妙矣，谓二米所不迨然乎？）

　　采莲径

　　曲曲栏杆水殿凉，红绡扇底芰荷香。按歌误触鸳鸯起，宫漏今宵分外凉。

　　静安八咏，赤乌碑

　　鼋趺螭首立重玄，沦落蛟龙百尺渊。大手似闻皇象笔，老僧空记赤乌碑。

　　陈桧

　　华飞三阁竟萧条，万木江南一夜凋。独有祯明缨络桧，霜皮剥落气摩霄。

　　虾子禅

　　名缁神异肯炊沙？钵里蜿蜒喷浪花。漂海不随虾国去，渡江还为老渔赊。

　　讲经台

　　东土高僧大梦还，讲经犹刺雨花台。天龙去尽香云散，满地松阴长石苔。

　　沪渎垒

　　东吴内史晋长城，沪渎千年壁垒平。莫向月明悲往事，即令沧海已尘生。

　　涌泉

　　涌泉亭子小冰壶，老蚌胎寒露溅珠。只许鲛人弄明月，懒随龙叟泽焦枯。

　　芦子渡

　　吴淞古渡水如烟，十里芦花雪满天。一苇可航还自许，老僧应不泛虚船。

　　緑云洞

　　长松巨竹翠敷腴，爽气清含雨露雭。不异茅君主句曲，尚容元结隐猗猗。

　　题萧翼赚兰亭图

　　已赚君亲走晋阳，老僧犹未识萧郎。圣图本为天同大，谁谓桥山善守藏？（遂昌郑元佑。）

　　题王叔明小画

　　幼舆丘壑未忘情，万迭青山照眼明。儗向画图深处住，一檐灶日听松声。（遂昌尚左生。）

　　题倪元镇水竹居图

　　秋风潇飒满吴江，竹影飘飖落短窗。堪爱倪迂清絶处，依微残墨本无双。

　　题王渊花鸟轴

　　夜舒荷是若耶人，香散鸳鸯共影身。一段柔情看未足，故教绮笔写来真。

　　题郑思肖画兰

　　南冠江上哭湘累，泪着幽兰雨里枝。不独苌弘血化碧，孤芳愁絶有谁知？

　　木斋赋

　　彼斋居而静者，匪橜株拘之谓也。惟木故讷，惟朴故野。参以鲁得，匪事侈哆？开见大意，人知者寡。曰木伊何？譬柏与松。维挺特不挠屈，故能傲霜雪、历严冬。嗟！殷大章父心古而貎古，虽湛然刚毅，至文其言焉，则殊粲而楚楚。我知大章，其心则仁，故虽似乎木强而枝叶，郁然而春阳。人辩己讷，人讷己诚，较己得失，孰短孰长？佐饔者尝，佐鬬者伤。诗以劝木，惟木自量。遂昌郑元佑赋。

　　虞雍公诛蚊赋刻石疏

　　宋丞相雍国虞忠肃公，尝作诛蚊赋内传。后公之六世孙翰林侍讲学士以文儒显，既告老还江右，而白云闲上人与之有旧，自吴访之于临川。盖雍公文集旧尝刻于蜀而版遄毁，学士后维贵，而雍公集求之不得，竟不复刊。学士之父参政公，大德庚子岁，亦尝至浙，物色雍公集，竟不可得，而仅于道士侯颐轩处得诛蚊赋稿，然竟藏于家，上人以赋稿为请，学士为发箧取读。上人曰：丞相真迹不敢望，得学士手书一通东还吴，则幸矣。学士遂为草草誊録，而记颠末于赋后。上人念学士诗文，好事者已悉为刊版。若雍公之功业，虽不繋于文字有无，而诛蚊赋仅存耳。兼闻江右近经寇乱，百无一存。于是，上人欲以学士所书赋勒之金石，庶经久弗坠。而上人老矣力弗逮，乃以此赋归于公之八世孙戡字胜伯者，俾刻之。胜伯既绩学克世其家，以世故棘艰益贫困，固宜宝而藏诸，而犹虑夫泯而不传，抑亦负上人之意，敢以是干诸好事君子见助焉，则赋刻诸石无难者矣。敢请。至正十七年秋八月胠书。

　　与德元学士书

　　□□。德元学士佳公子侍次：前日盛气到溪浒，欲以稍诉不平，不意从者方为令弟合卺，殊倥偬，不得遽尽其所欲言。明发到西堠，巧值清虚君出，只得盘桓，留以俟其归。乡廑两记见属许以白粲，使元佑得挂名常学，与忠义之邦人均于不朽，则记虽无润笔，亦谊在所当为。今不肖无与而题者，作譔人须当厚其礼以见劳，不然则元佑岂木石也哉？以故专书上请。元佑今见留西堠，若有谢意，即望遣一人来，庶乎消泯不平，贤主宾俱不失礼于野老也。令高弟仲端，尤为谨饬之士，试以元佑此情言之，仲端亦岂能私于其亲也？冬寒，惟厚爱，不一。嘉平十日，郑元佑肃拜奉记。

　　与伯贞契兄书

　　斋课写寄伯贞契兄，并简仲致舍人、叔方孝亷也。遂昌郑元佑顿首。

　　再奉监司达白野先生书

　　窃观洪范皇极之所建，上有躬行之寔，下有观感之化。使天下父子、夫妇、兄弟、朋友，举莫不于此取，则荡荡平平，而由会极、归极之道，夫岂外于其时君相之一身？盖君相者裁成辅相乎天地，以左右乎民，是之谓造命，而不由乎命所造也。职是之故，老者以安，病者以养，颠连困悴者有托，憨昧无识者有教，愚而可进于明，弱而可至于强。久之，盖亦莫匪可官之人、可封之俗也。某不幸生而家甚贫，右臂在襁褓为乳母悞出其骨骱，敛以父兄之教，在髫鬌时即知向学，虽只臂不免薪水之劳，犹未尝顷刻废读诵。稍长，从先生、长者讲学，礼薄如束修不得行乘，虚牵犬不得举多，窃以弟子都养之末，以听遗言绪论。年将冠，于六艺百家之言，麁尝涉猎。今河南省参知政事宛丘赵公，念某力学，蒙招于其家，日夕讲论，月得脯金，以资养亲，行无完履，卧无完衾。则于文词，努力师法先秦、两汉名家者流，支作而亦不敢出怪奇僻涩之言，而必要于和平雅澹之归。未觉名稍动人，自浙以西仅有余者，延训其弟子。盖年及壮而尚未娶，藉知爱割衣巾之赢，为娶吴下贫医之女。遂连得三儿，独长儿身存，余皆病阏，食指加而家益贫。去冬，赵公为国子祭酒，云中李公仲贤由湖南宪除漕府万户，离京之日，赵公躬至其寓，道某子盍补小吏以糊口而赡亲。李公以斯文之故，比下车，即过某之僦居，而以赵公之言告。于是，儿佶荷李公及今漕长章公成就之也，于四月十三日遂押指挥，下镇抚所，令于十月俟所史顾迪满缺收补。岂料李廉使一旦弃官北上，有平江富人子程丙者，厚资托该吏别押指挥，搀小儿名缺。某深自惟念贫病若此，苟非赵、李二公垂念斯文，则佶儿区区所史梦想所不到。今以二公之故，印押公文昭章明白以发行矣，不识何故，而程丙者回干转移乃尔搀夺。窃念病废老生于六范六极，所谓病忧贫弱者也，赵参政、李廉使皆以太平盛世圣君之贤相敛时五福，以锡庶民为心也，于是造就小儿，令得龠合之禄，以养某病废残骸。今缺期在迩，而乃见夺于富家小儿。然此不敢自默，有孤赵、李二公之厚德也，于是上告，脱能宣布圣君贤相敛福锡民，莫先于冤者获吐，屈者获伸，贫老无皈者获有所养，是则阁下之任也。不揆微贱上干钧严，进退之间，皇汗悚仄。

　　题汉锺繇荐焦季直表帖

　　成侯在魏，铭功五熟釡，为魏宗臣。岂独勲业为不可及？其楷法传于世者，亦不可企及，若戎辂表是也。此卷荐焦季直表，其法度与戎辂无少异。汉季楷法全是隶，其古雅可见。于后二王为翰墨宗匠，顾岂能外此哉？分湖陆隠君酷嗜古，今浙右法书、名画多出其家，此卷尤隠君所宝者。更五六十年，而复归于隠君，洵神物去来，真有神护云。遂昌郑元佑题。

　　题文丞相诗帖

　　公既变姓名、诡踪迹，间关万死，然后由扬子江入苏州洋，展转四明、天台，以至于永嘉。其濒于死者，一日夕之间不知其几也。方是时，公于一死既已素定，故能于一话一言之际，从衡颠倒，不失所谓忠与义。呜呼！宋有天下几四百祀，其亡也，仗节死义者多矣，然皆不若公更万死而不少屈，至竟而后归于一死。妻妾、子女在所钟情，故其辞为尤痛云。遂昌郑元佑拜书。

　　题杨竹西高士小像

　　三泖之水东流，九峯之云高浮。笃生隠人，是为杨侯。杨侯之生，才质具羙。能济之以方来之讲学，兼本之以夙闻之诗礼。此所以行修而文，辞鬯而醇，乃自号竹西子，欲追踪乎葛天民。人谓其草玄之遐裔，而不滞于其出处进退。此所以不戚戚于贱贫，不汲汲于冨贵。既无惭于次公之颕脱，亦无忝于大年之秀发。此所以江海知名，而畎畆躬耕，夸非溢美，论斯称情。吾闻其初度在迩，寿星腾辉乎泖水。吾题其像，既以文若揆之心，宜以礼能若此则，忝千祀而一成纯，匪但以八千岁为秋、春而已也。至正二十二年壬寅岁春二月，遂昌山尚左老人郑元佑明德甫题。

　　题苏文忠公墨迹后

　　文忠公墨迹多散落人世，然此卷题识观玩者亦多。先辈皆物故殆尽，今存者特张君仲举，官至侍讲，盖侍讲尝学于仇仁近先生，而此卷则先生旧藏也。展卷之际，感念存殁，为之慨然。至正二十一年冬十有一月，遂昌郑元佑识。

　　跋米南宫书易义卷

　　米南宫于书无不读，生承平时，以絶伦之姿，日接贤士大夫，绪言余论。故其造诣益深，使其仅能字学，则当时诸贤岂肯前席也！世言王右军能书而已，殊不知其卓识伟见，贻书殷深源劝其交驩桓温，使深源从其言，则温不至于跋扈，而晋室尚可以扶持。襄阳豪逸，乃肯与佛印同访中天竺，至为之书读易堂，岂以少林指心单传，固与羲皇、周、孔元无间耶？襄阳论易以及于洪范五行，五位、五性、五味，然所谓五行，其五味人皆可知，独金曰从革，从革作辛，辛为辛辣，使以金银铜铁百计鬻之，不能辛也。此虽细事，然子朱子门人，固尝以为问，终不能折其为何如。今已矣，恨不能起襄阳于九原而质之。吴人李君士明寄迹老子法中，而嗜古好学，出此卷以求题。故麁书襄阳之为人，而非敢及于读易也。

　　跋赵魏公书千文卷

　　魏公书千文，较之智永，固不止八百本。今散落人间者，□尚得见。自宋渡南，至国家一海寓，法书第一，盖无及公者。吾宗高士君来自龙虎山，山中宝藏公书者，至与天真皇人按笔仝，又非人间世所得比也。遂昌郑元佑识。

　　吕氏春秋序

　　江南内附初，北方贤士大夫宦辙南迈者，往往嗜古绩学，考索研稽，惟恐弗逮。元佑恨生晚，无以参侍诸大老，若徐公子方父、畅公纯甫父、刘公居敬父。号节轩先生，尚及以诸生拜之于诸老先生坐席间。久之，金华胡汲仲先生讲道虎林山之僧舍。疏檐古屋之下，中设一木榻，宾友终日相过从。其获延致中坐，与先生剧谈古今，南北士大夫不数人，而节轩先生则其一也。公疏秀而明润，玉立而长身。时时与先生论先秦古书，以为：秦自用商鞅驱其民，不战则耕，禁絶先圣之学，固不待李斯建言之时也。然吕不韦，乃能招延四方辨博之士，成吕览一书。其书虽醇疵相参，至于奇闻异见，有裨世教，若月令为书，小戴取之以记礼，先儒不为其为不可也。顾其书板本不复刊，而读者亦甚寡。元佑闻先生此言也，时年二十余，今忽四十余年矣。已而，元佑饥驱东西漂，颇闻节轩先生不乐仕，仅以监察御史终，位不究德，而始发于其子嘉兴公。嘉兴公以文儒起家，扬历朝箸，出为嘉兴路总管。念其家所藏书，皆节轩先生所手校，于是，出其一二，俾以刊于嘉禾之学宫与学者共，而吕氏春秋其一也。公念元佑尝受学于胡先生之门，固以诸生拜御史公者矣，吕览既刊版，乃俾元佑为之序。御史公海岱人，讳克敬，字居敬，累赠至礼部尚书。嘉兴公名贞，字庭干，由嘉兴擢海道都漕运万户云。遂昌郑元佑序。

　　赠虞胜伯序

　　宋丞相虞雍国忠肃公，其八世孙堪胜伯，请于遂昌郑元佑曰：先丞相有大功大德于高、孝两朝，其行事章章，槩已着乎信史，始终本末，要与唐裴晋公齐名。若夫言语文字，特先丞相立德立功之绪余。然有德者必有言，丞相六岁诵九经，七岁能属文。已而，登进士第，累迁官南宫，便已悉完颜亮之奸诈，和议必不可久。及亮渝盟，倾国南下，元臣夙将多殒于权奸、丞相。方参谋江淮军事，乃能以忠义激厉将帅，遂成采石之功。当时刘四厢至谓：朝廷养兵三十年，而今日大功成于一儒者，我辈愧死矣。已而出将入相，以身系天下安危，又何必言语文字然后增重于丞相哉？然有德者必有言，则先丞相遗文集録若干卷，先叔祖侍讲来东南，念文集不得，所至购募，皆不可得。堪也近见鲁人贾景庄言其家旧藏丞相文集，今转致于松江俞氏家。堪虽贫，将哀鸣伸诉，恳款以言之，悉力以求之，庶几归之。堪俟时平，定复刋诸梓。是丞相立德、立功、立言，并为不朽。元佑案国史：雍公尝注唐书、五代史藏于家，又有诗文十卷、经筵春秋讲义三卷、奏议二十三卷、内外志十五卷行于世。富哉言乎！三代辅相，功德与文章并传万世者，惟周文公。两汉以来，知名宰辅以德、以功焕映竹帛者亦多，以言语文章为绪余。至唐、宋，乃始兼有之，然传之者盖亦甚寡。向年侍讲公以文章知名海内，求雍公文集而不可得，今胜伯乃能求之于艰危困苦之中，斯其志过前人远矣。昔孔氏壁藏其家书，一时虽蹔晦，更久复显，列于学宫。然则雍公之所著録，得贤子孙不至湮没，要皆本于立德、立功云。至正十八年春造。  
　 
附録

　　遂昌先生郑君墓志铭　苏大年

　　处州郑氏，遂昌巨族也。君世以儒显，曾祖克，故宋西川经畧使。祖开先，朝奉郎知道州永明县。考石门高士讳希逺，高尚不仕。国初徙家钱唐，结屋湖上，以耕钓自乐。妣蒋氏二子，君其仲也。君讳元佑，字明徳。天资颕悟过人，垂髫入乡校日，能尽记同坐诸生所授书，乡先生大异之。年十五辄弄笔墨，作诗赋往往出竒语惊人。石门君笃意教君，树楼聚书，恣其披阅。君不出户庭者十年，于书无所不读，作为文章，滂沛豪宕，有古作者风。时咸淳诸遗老犹在，君遍游其门，质疑稽隠，其见闻充然有得，侃侃以竒气自负，诸老皆折节下之。江浙行中书省郎中汴人赵天锡，刚正谨严，慎于交际，独延君于家，与其子期颐讲学。期颐后中甲科，即中书叅知政事子期公也。君既得友，益自刻励于学，昼夜不倦，由是克底厥成，足以名世。时芗林平章亷公以朝廷宿望，退居钱唐，与君为忘年友。君由是徧交当世之士，声名籍甚。四方慕君者，识与不识，皆称为明徳先生。君既以儒业起家，仰承石门君夙志，而奉养之礼无所不至。石门君卒，君偕其兄介甫先生移居姑苏，兄殁，丧之如父。从君学者，户外之履常满。浙省御史府宣阃宪台交章以潜徳荐君于朝，君自以臂疾不愿仕。在廷诸公知君之志，亦弗甚相屈也。优游吴中者三四十年，富贵声利一不动其心。素不喜著书，尝谓学者曰：“经则经也，史则纬也，义理渊薮在焉、学者能尽得古人之意鲜矣。况敢私有所论述乎？”识者称其有见于道。性平易真率，不为矫激之行，与人交亦然。汲引后进，常如不及。头童齿豁，壮气不衰。应酬余暇，手不释卷。吴人钦仰，风裁罔弗。敬礼之者，虽小夫贱隶，亦必知君姓名。人有患难拯拔之，如救水火。士友或贫不能自存，无有以相给，则徧告诸有力者，赒其困阨。君儿时乳媪，提携右臂脱骱，左手写楷书，规矩备尽，世称一絶，又自名为尚左生。至正十七年，大府授将仕郎平江路儒学教授，君欣然不辞，曰：“讲学我素志也。”居一岁即移疾去，后七年升江淛儒学提举，君亦不辞，曰：“文台也，儒者之职也。”居九月，感微疾而卒。朝官仕友，逺近闻者，莫不奔赴。君生于至元二十九年壬辰闰六月六日午时，卒于至正二十四年甲辰十一月二十九日未时，寿七十有三。娶钱俶王十二世孙女，三男一女，长曰吉，次曰起，曰贞。吉娶陈氏，生十年卒。贞未娶，先君十二年卒。起娶陈氏，女宁赘苏人汤惟新。女孙二，尚幼。以明年乙巳正月二十六日葬于平江路吴县太平乡横山之原。君所为诗文若干卷藏于家，孤起以状来请铭，仆泣而抚之曰：君天地之全人也，生长承平，晚涉世变，骨肉竟相保无虞，又且安享十年之福而后逝，盖君明哲保身，行业素无愧于造物，而造物之报君者亦厚矣。君之学淹贯而博洽，君之行纯诚而笃实，君之见髙明而正大，君之文雄深而雅健，君之诗清峻而苍古，君之书严劲而端丽。其见诸绪余，如清谈雅韵，依稀晋人。如君者盖一代不数人也。君已矣，世不复有斯人矣。君未疾前五日，与仆会饮，检阅曹新民家厯厯。自叙其平生出处语仆，仆窃疑其强聒不已，无几而卒，乃知君有托于仆也。将属纩，又呼仆面焉，固宜为之铭。铭曰：

　　世之人，全于人者，未必全于天。全于天，斯可谓之归全。君雄文奥学，硕徳高年，著名当世，追踪昔贤。生荣死哀，有徳有言，谓之全归。孰曰不然，勒铭贞珉。后有稽焉，知其为遂昌先生，有道郑君之原。

　　郡志儒林传

　　郑元佑，字明徳，处州遂昌人。父石门高士，元初徙家钱唐。幼天资颕悟，入乡校日，能尽记同坐诸生所授书。年十五，辄弄笔作诗赋，往往出竒语惊人。于书无所不读，为文涌沛豪宕，有古作者风。时咸淳诸老犹在，皆折节下之。平章亷公以朝廷宿望，与为之友。父卒，移居姑苏，从之游者甚众。省台宣阃宪府交章以潜徳荐，自以臂疾不愿仕。尝谓学者曰：“经则经也，史则纬也，义理渊源也，学者能尽得古人之意者鲜，况敢私有所论述乎？”识者韪其有见于道。平生见人有患难，拯拔如救水火。士友或贫不能自存，则遍告有力者赒之。至正丁酉，大府荐授本路儒学教授，欣然不辞曰：“讲学，我素志也。”居一岁即以疾止。后又升江浙儒学提举，亦不辞曰：“文台也，儒者之职也。”岁余而卒。故国史苏氏尝志其墓，谓为一代之伟人。又谓天地之全人，有遂昌山人杂録一卷，文集若干卷。

　　刋《侨吴集》録

　　遂昌郑明徳先生，为吴中硕儒。致声前元，其著述甚富，有遂昌山人集二十卷，仅分诗与文，而无类聚，皆漫稿也。又有《侨吴集》者，编次固当，然多繁芜重出。生通録之得其诗文之精纯者，并为一十二卷，仍名《侨吴集》，用梓以传。若先生履厯之详，徳学之盛，已具苏编修墓志铭、卢中舍郡志传。好古君子苟观是集，则自得先生之所藴，庸何加喙耶？弘治丙辰秋八月望吴下张习识。  
　
