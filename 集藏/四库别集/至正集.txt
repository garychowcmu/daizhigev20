
　　钦定四库全书

　　集部五

　　至正集

　　别集类四

　　元

　　提要

　　（臣）等谨案至正集八十一卷元许有壬撰有壬字可用汤阴人延佑二年进士厯官集贤大学士中书左丞兼太子左谕徳致仕卒谥文忠事迹俱元史本传有壬立朝五十年三入政府于国家大事侃侃不阿多有可纪文章亦雄浑闳肆餍切事理不为空言称元代馆阁巨手所著至正集本一百卷据其弟有孚圭塘小稿序云门生集录缮冩方毕先生捐馆犹子太常博士桢忽遭起遣仓皇之际轻身南行书籍弃掷稿亦俱亡是其集自有壬既没即以沦佚无传明宏治间其五世孙颙刋行圭塘小稿时亦未之见故叶盛水东日记载颙尝言先公至正集一百卷遗失乆矣闻杨少师尝收有副本就叔简少卿求之少卿云书籍在太和有无未可知也此本不知何时复出而尚阙其十九卷据黄虞稷千顷堂书目所载卷数正同葢相传祇有此本其即杨士竒家所藏欤中如笺表传状书简诸体并阙又有録而失其辞者诗十一篇乐府八篇有孚序有称其论天下事嘉言谠论见至正集而此本疏稿实无一篇则其散佚者亦复不少然观元史本传载有壬于泰定初言特们徳尔【原作帖木迭儿今改正】之子索南【原作销南今改正】与闻大逆乞正典刑平章政事赵世延受祸尤惨为辨寃复职及上正始十事诸大端皆见是集公移类中亦足窥见崖畧而其论特克什【原作帖实今改正】之妹勿令污染宫壸更人所难言本传顾未之及是尤可以补史阙矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　至正集目録

　　卷一
　　古赋
　　卷二
　　古诗
　　卷三
　　古诗
　　卷四
　　古诗
　　卷五
　　古诗
　　卷六
　　古诗
　　卷七
　　古诗
　　卷八
　　古诗
　　卷九
　　古诗
　　卷十
　　古诗
　　卷十一
　　古诗
　　卷十二
　　律诗
　　卷十三
　　律诗
　　卷十四
　　律诗
　　卷十五
　　律诗
　　卷十六
　　律诗
　　卷十七
　　律诗
　　卷十八
　　律诗
　　卷十九
　　律诗
　　卷二十
　　律诗
　　卷二十一
　　律诗
　　卷二十二
　　律诗
　　卷二十三
　　絶句
　　卷二十四
　　絶句
　　卷二十五
　　絶句
　　卷二十六
　　絶句
　　卷二十七
　　絶句
　　卷二十八
　　絶句
　　卷二十九
　　絶句
　　聨句
　　卷三十
　　序
　　卷三十一
　　序
　　卷三十二
　　序
　　卷三十三
　　序
　　卷三十四
　　序
　　卷三十五
　　序
　　卷三十六
　　记
　　卷三十七
　　记
　　卷三十八
　　记
　　卷三十九
　　记
　　卷四十
　　记
　　卷四十一
　　记
　　卷四十二
　　记
　　卷四十三
　　记
　　卷四十四
　　碑志
　　卷四十五
　　碑志
　　卷四十六
　　碑志
　　卷四十七
　　碑志
　　卷四十八
　　碑志
　　卷四十九
　　碑志
　　卷五十
　　碑志
　　卷五十一
　　碑志
　　卷五十二
　　碑志
　　卷五十三
　　碑志
　　卷五十四
　　碑志
　　卷五十五
　　碑志
　　卷五十六
　　碑志
　　卷五十七
　　碑志
　　卷五十八
　　碑志
　　卷五十九
　　碑志
　　卷六十
　　碑志
　　卷六十一
　　碑志
　　卷六十二
　　碑志
　　卷六十三
　　碑志
　　卷六十四
　　碑志
　　卷六十五
　　说
　　卷六十六
　　诔
　　传
　　解
　　铭
　　箴
　　卷六十七
　　赞
　　卷六十八
　　颂
　　辞
　　卷六十九
　　文
　　卷七十
　　诏
　　制
　　表
　　笺
　　疏
　　启
　　卷七十一
　　题跋
　　卷七十二
　　题跋
　　卷七十三
　　题跋
　　卷七十四
　　公移
　　卷七十五
　　公移
　　卷七十六
　　公移
　　卷七十七
　　公移
　　卷七十八
　　乐府
　　卷七十九
　　乐府
　　卷八十
　　乐府
　　卷八十一
　　乐府

　　●钦定四库全书

　　至正集卷一

　　（元）许有壬 撰

　　○古赋

　　庆云赋【并序】

　　至治元年八月十一日仁宗绘像至自滦都有司备礼迎置万安寺时有庆云见百官无不见者有壬在班簿后独以不见为恨泰定二年十一月十五日皇上御兴圣宫命百官迎英宗像仍置万安寺神驭至门百技貤进东南抱日五色云见观者惊嗟竣事方散有壬陪中书僚属立卫士庑下始身见之信乎其为非烟非雾郁郁纷纷者也叅议王公继学作颂志之二圣之灵皇上之瑞发挥悉矣有壬以不见于昔而见于今为幸忘其鄙陋亦作赋以纪之其辞曰
　　昔轩后之御九五也国当浡兴伊云其祯事以斯纪官亦斯名皭万世其未熄宛目击乎瑞精逮重华之大圣复昭格之有征百工相和而作歌烂漫漫乎莫形匪至理之丕应孰天休之或承圣王不作世降道倾治功鲜効于乗水嗣徳罔至于山陵于是为霾为雾为霠为氛或黑兆水或赤象兵丧则示白虫则着青遂使书物辨祲有保章氏者出而天人一致之理委太空于冥冥于皇我元神功即天仁宗大孝视虞舜而不愧英宗勇智顾成汤而无前是宜圣徳之攸着同一揆于后先时也鼓吹雷动従官骏奔翠幢摇曳于凤阙霓旌晻霭乎龙津木山之木虽拱天日之表方新旄倪挥涕以哽咽盛美触目而俄臻尔乃萋菲葳蕤萧索轮囷绮藻成画繁缛有伦锦裂绣褫红鲜翠匀镂金鏉玉翔鸾跃鳞动如海潮静如漪沦碎如衮阙密如丝棼始炳丹以绀饰倏霞披而电分备五采以为绚变百态于氤氲攦倕指以莫状竭般力而徒勤岂天孙之献技播大巧于元钧焜耀璇极浮动紫宸天章下贲万物为春于以示九重之上瑞于以彰二圣之至神蝼蚁小臣今见昔闻言之不足喜极沾巾従而为之歌曰天恒有云兮惟庆则希轩虞世逺兮后孰有之我元二见兮天岂我私至徳交感兮符祉莫违千秋万岁兮芘我烝黎

　　迷楼赋

　　予总鹾政广陵祷雨雷塘掾曺汝霖従归途谈江都废兴荒炀始末周览山川阛阓楼居之盛而又及迷楼焉伤而赋之其词曰
　　有乐不县积尘断弦有美不御老丑备前于是前星晻乎其无光少海一变而为田矣天厌隋祚忧不在敌胎于心腹成于肘腋以五子一母列据雄镇为可恃而不知大都耦国为祸之尤剧方荒炀之好学接士也固莫辨其真伪及其留丽华而怒髙颎则恶绪已暴于中外惜猛虎之不知竟为毛间虫之所噬黄肠甫凑金合已赐麀聚居庐龙飞天位弛然自放于九重之上天地万物无一物之可畏遂肆心于巡狩傅粉深宫笑江东之诸帝车辙马迹将徧九州岛北巡榆林既詟其酋耀兵河右黩武东陬引汴水开邗沟置离宫造龙舟伊江都之胜丽讵一豫而一游天亦厌乎我民欲一旦而尽刘百万亿之蚩蚩乃生项升之巧萃倕般于心匠委财币于电扫按图缔构不日成之璇室愧陋摘星笑卑倾宫谢侈阿房让奇章华姑苏撮土何施建章栢梁广犹可稽叔宝三阁华而不微轶古罔后举莫我夷于牣靡曼于粲珎瑰宝帐散愁而延月复有酣香而忘归乱昼夜于多景郁烟雾之霏霏晶荧夺目孰辨逺迩萦纡掎足曷明东西巢燕亦惑乎网户车羊尤眩乎竹枝弄臣肆误以资噱阿■〈女监〉虽习而犹疑入者罔识其所従出者莫省其所蹊一蚁逐肉林之臭一蜂惫花岛之飞蝇遭拍浮而醉不可解舟入溟涬而维无所施又如鹪鹩不能悉邓林之树小鲜岂暇穷沧海之涯俊娥熟何妥之车锡名实来梦之儿下俚稚女孰究其姓字如侯夫人之死者盖漫不知吁嗟独夫心荡神疲尚能名之可谓曰迷昔在帝尧法官是作舜辟四门以撤壅遏明堂政令辟雍礼乐究义资训徳修罔觉逺不轨与不物实仪刑之攸托三苗羲和昏迷致兵政教不迷在书可征威仪卒迷诗具刺惩盘盂几杖微且有铭异哉兹楼以恶着称谓真仙亦迷于此地何虔通突至不迷于厥行向使中原无叛天复假龄殆将作七千五百里之台而尽糜天下之苍生矣人不知过或肆无忌苟知其非敢作而遂观其引镜念头颈之且斫观天识图侬之将至既灼然而自知乃确乎其自弃盖柔终而无改过之勇厚极而有难开之蔽迷于心者若是其大迷于楼特其细也髙岸为谷深谷为陵楼倾土平伤哉芜城乃为之歌曰芜城萧萧兮草离离繁华澌尽兮瓦砾不遗昔之迷不可复兮无俾世迷

　　弄田赋

　　元统甲戌有壬承乏中台尝与议农政因语农官上林隙地可规治蓺五谷若古弄田皇上几暇监农不易迂而实切其说既不行且有窃笑之者噫古制之不复者多矣岂独是耶感而赋之其词曰
　　王政之大无以加于农乎林林总总以食为天茹饮俗变稼穑兴焉唐虞至圣命稷是先苍姬八百年之王业实基于生民之篇炎刘去古而未逺贻谋亦慎乎其传未央宫中不事流连树蓺有地是为弄田谓昭帝幼冲未能亲于帝籍钩盾近省姑试耕以为剧何考信之不核致流传之昧实盖祖宗为敦本而设虽曰游弄而亦不忘乎稼穑也天下之治生于敬畏目击之顷知农夫之艰难粒米之不易有不惕然而悟凛然而惴者乎其为弄也非奇技淫巧以斁常也非狗马游猎以导荒也非郑卫哇邪以塞聪也非妖艳靡曼以作蒙也非以人为翫若董贤邓通也日底天庙土脉膏滋爰驱觳觫俶载其时耰而人立甚险竿之■〈山欹〉危播而子落若渊客之珠玑人牛前逝牵石后随又如跳丸之飘忽走索之飞驰俄青倏覆乎畦畛何眩人之能为恶莠乱苗尤务去恶俄颖俄栗挃挃其获盖始于举耜而终于铚艾莫不可翫而可乐顾俳优之亵狎器物之不轨鱼龙曼衍之鄙吞刀吐火之诡何足以辱天视之一睨哉若稽耕藉有国大教王后供种太史播告秉耒一墢朱纮有耀神仓锺藏冢宰举要所以劝农民供齍盛而事天地与祖庙也三代共由之大典百王不废之要道何周宣中兴之哲王乃不藉其千亩至形虢文公之谯则江东之未暇又无足与挍也开元之盛种麦苑中太子侍登治并古隆是亦弄田之遗意惜其有始而无终于惟我朝登三迈五南郊畇畇有田千亩大臣代耕岁事修举而斋宫尚稽于享醴玉趾未亲于举武是以奋庸之士拳拳有望于复古昔周公之相成王也书有无逸诗有七月知稼穑王业之艰难丕显文承武之谟烈率妇子而亲观宜诗人之播说臣愿割苑中数亩之隙俾从事于播种备春秋之游豫洊未央之名弄然后讲三推之仪明五礼之重臣敢陋潘岳江淹之赋复有周之雅颂也

　　鬬駞赋

　　元统甲戌九日上幸后苑观斗駞有壬适有奏对获遂一观退而为之赋曰
　　于嗟乎駞尔躯孔硕尔能实多龙斯夭矫山斯嵳峩生鄯善之絶域邈流沙而迅过日三百犹跬步轻千斤之负駄方炎风之煽毒剧殱人于札瘥尔乃即沙灭口警候靡讹度碛渇水口尘莫呿迹蹋而凿涓涓盈科其或修程阻艰刍秣罔继溲麫茹衔纠纒坚闭浃辰无饥万里不■〈士冖田疋，上中中下〉校他用之凡兽兹实气禀之尤异者也蹏不分甲踣铁其坚肉鞍■〈山畏〉■〈山畾〉双峯矗聨复有杰出一封岿然力倍恒品直当万千其穹莫扳抑之即従弭耳伏地屈足漏空累乗骈坐奚婢塞童毳绳掣鼻自西自东昂首喷秽呼■〈囗外曷内〉生风翠釡之珍其忍取供流湩甘颓马酒酿醲堕毳纫缉褐被域中风土既习字育日丰板襁其雏稚紫茸茸冶铜象形仅得其槩疥不妩媚刘文适类景纯着赞论功遗大厯唐及宋纪述未备皇元御天西北首宾天竺效贡泉渠空羣鱼鱼连连列厩云屯千乗万骑滦水岁巡负鼓先声服箱后尘背锦模糊络珠璘霦铃铎殷地旌旓荡云开辟而下有国之有駞者未有若我朝之殷也牧槖分职秩浮令丞负重致逺人知其能有知其出拔之奇搏击之精者乎苑草未凋风日清美九重几暇凤辇莅止俯察品彚縦观物理虎贲执缰两两相睨腾蹙倾奔砉歘徙倚待怒气之既盈俄侵凌之渐迩脱羁发縦势迈角抵始啮颈而踯躅复摩肩如委靡乍分立以伺隙遽挑衅于駓騃飘忽若风燕盘旋如磨蚁划然踊跃人立对起波澒土坟雷轰电駃持久跕跕胜负未决貂璠声援陛楯皆裂余勇虽鼓虚骄已竭嗟两雄之相戹卒不逭乎一蹶胜者植立扬扬自慊主矜调扰望拜蹩躃天为嚂嘘赐沓缯帛尝闻单于祭三龙祠以是为乐龟兹观七日戏以占耗息今始得以验其说鄙哉季郈介金其鸡杜鄠走马时在侧微开元南面何取于斯顾羽毛之琐琐渎黼扆之巍巍而登床之舞马亦不过示异于宴嬉又孰若大逾犀兕猛轧虎貙可以鼔佽飞之士激羽林之孤者哉小臣在列顾瞻震栗悸定而怿气塞而释目隘而豁足痿而力归来人间尘土坌集袋驯白唐笼饲促织黄雀山鹧种种有敌下里何知小儿方剧观于海者难为水曾何辱乎目击然臣有刍荛之言增渤海以涓滴大小虽殊翫物则一惟吾皇游六艺之圃征胜负于往昔愚臣一第非手搏而得视试卞为期门之徒亦粗可以备顾问而陈得失也

　　三台赋

　　至正三年九月二十四日有壬偕明初马征君游三台明初有长句既次其韵永歌不足又作是赋其词曰
　　岁癸未秋九月霜清寒薄天宇澄澈涂无长泥庭有积叶髙阳子逸兴作呻毕辍趣膏秣事登涉壶清露之芳酝従白眉之佳客乃渡清洹税驾乎邺览山川之形胜吊陈迹之未灭客乃指顾而相告曰子亦见夫三台之嶻嶭者乎氷井峙北金虎踞南铜爵岩岩中立而三若稽作者振古所惭欲祛我衔不能缕谈子亦欲闻其凡乎髙阳子曰嘻昔有涂巷话古事及汉季小儿闻曹败则大喜刘蹶则颦蹙而出涕盖人心天理之所同况怒其人而履其地因其迹而声其罪不亦宜哉客乃言曰吉利之生姓不自知由嵩已冒夏侯何稽舞戟御捕啖葛如饴诳叔以疾拒客以泥睥睨一世岸然肆欺虽桥何之见异卒莫逃子将之讥谓兴义以宁国致羣材之景随尔乃刧迁乗舆地尊天卑彝伦攸斁大厦以隳及乎袁尚既败审配亦摧黄星斯应赤精遂微入邺领冀州之牧中天植不臣之基虑几人之称王乃居之而不疑几篑几杵成兹崔嵬子午梁贯愈出愈奇三山鳌戴双阙凤飞连甍复道相为蔽亏累栋山积周轩云齐阳宫冬熙凌室夏凄审曲面势有巧无遗衡漳浩浩乎其北隆虑靡靡乎其西收千里于寸眸萃万景于一时卷山河而匪席指风霆其在頥应刘王徐唱酬诹咨登髙能赋家有陈思父子放志欲长若斯天道恶盈乐极则悲抚冲弱之季豹顾婉娈之蛾眉语托人而哽塞惟泣血之涟洏痛富贵之长违遽尽露其情状彼一床之八尺容几许之繐帐要脯糒于朝晡竞声乐于朔朢分香衣而造履组举琐琐于属纩其横槊赋诗之雄发壁弑后之威奄忽而俱丧匪不及乎簒代丕盖定于主鬯锁诸妓于幽阒望西陵之莽苍念旧宠而兴悲抑茹怨而自怆霜鴈诉秋露花泣春宰木行拱几筵有尘哀弦急管其闻不闻事往迹存如恶不泯夫以精舎二十年之规欲媒蘖万年之为君不知司马家儿已瞠乎其侧而耻于附其翼攀其鳞也徒为赵燕魏齐之张本因之增侈重困乎吾民幸迭障之不铲俾表恶于无垠今吾与子效小儿之颦蹙申欺孤之公议倾壶中之清醇浇胷次之磈磊且以酹汉室征西之将军魏家创业之武帝子以为何如髙阳子闻而叹曰瞒乎瞒乎如客之言则尔之罪穷天地亘万世而不可贳矣然诛则以心论言不以人废乃歌其歌曰对酒当歌人生几何忧思难忘唯有杜康于是引满竭壶兴尽而返回望三台渺苍茫乎醉眼

　　瑞麦赋

　　大名为河北大郡开又属州之大者也皇上新守令之法于是哈塔锦裕噜元臣白守忠公严皆以郎官慎选出守是州未几政化大行瑞麦骈生或一稃而二实或一茎而两岐二君寄图征言于有壬乃为之赋曰
　　灵芝兮三秀珍木兮连理萐蒲兮丛生嘉莲兮共蔕是虽委祥迭贶之可书曾不足以弭枵腹之殷雷效粒米之狼戾睠兹澶渊芃芃大田触冻寑生细茎揷烟四运周厯六阳气全冷雾免殰赫曦实坚方翠浪兮涨陆倏黄云兮际天乃軵我箱挥钐电旋京坻善收中有异焉金芒猬磔珠实蝉聨一稃二粒若子之孪一茎两岐若首之骈耄倪骇瞩奔走喧阗念休征之允叶盖有开而必先即影而求其形非根我黄堂之二贤乎二贤设施知所先后既基化于庠序尤尽力乎畎亩习福感其至诚坤灵献其英秀渔阳张堪寿安刘懐之美寥寥乎无闻乃一旦而我有归之二贤却不敢受归之天子天子万寿昔闻缣史兹应昌期言之不足故永歌之歌曰天人夐邈兮理则一机天不自为兮假人而为焉得九州岛兮皆若人斯俾我黎民兮永不阻饥

　　云庄赋【为开州监郡裕噜元臣作】

　　有赵国公子生辇毂绮靡之乡游幽并豪侠之场名门疏大国之封少年为列宿之郎宜其习奢丽以成性乃漠乎与世而相忘视富贵如土苴渺神游乎混茫遗情万物穷睇八荒独于云而有得爰挈之而名庄尔乃登大行之孤岑立居庸之絶顶谢人境之嚣湫览天宇之髙回以原隰为场圃以峯峦为门屏因翠壁以作垣挹清泉而寓井水光山色松声竹影晓霞晚烟渔梁樵径丹青不能尽其美但意会而心领于是行水穷处坐看起时始氤氲而如盖俄改变而为衣爱无心而出岫犹主人之忘机泊与淡相遭空与寂相依即号究实其殆庶几乎午桥平泉岂不完美盛衰靡常孰裴孰李今也自舒自卷不亡不存邈乎无何之为乡茫乎广莫之无邻方凭借以自怡又何暇于赠君彼有见孤飞之白而思亲望暮合之碧而懐人虽所遇之或异是皆触乎目而融乎神者也若夫撝叱丰险起而従龙不惟呈五色以表祥瑞因二至而示吉凶盖将由肤寸而雨天下吾然后知是庄之有秋乃若是其丰也

　　至正集卷一

　　●钦定四库全书

　　至正集卷二

　　（元）许有壬 撰

　　○古诗

　　紫芝【紫芝美孝子黄葵也葵之孝格于神故嘉瑞为之应焉】

　　晔晔紫芝生于灵丘苍苍格思惟诚兹酬晔晔紫芝不林不谷匪焯而心孰华而目绚兮皭兮着则悫兮哀哀我思终其漠兮惟黄有子我歌不侈罔俾九龄氏振古以擅史　四章章四句

　　陈氏念初堂

　　静观宇宙无物无初惟繁斯棼惟逺斯疎哲人有恻乃颜其居俾求诸一贯此万殊源而弥漫根而纷敷始惟一身忍至道途继承勿忘服尽爱俱虽千万年亦今日如咏祖思陶谱族有苏猗欤陈门异世同符

　　及乐堂诗【并序】

　　惟帝降衷孩提知爱考始百行愚哲攸同性也推至夫温凊滫瀡承颜养志举尽其道则能尽其性孔训之三邹书之五有一于此其陷溺为何如能尽其性又有命焉亲幸寿考伤哉其贫累茵列鼎欲养不待若夫及存而禄足甘毳而又康宁期頥子获尽道是岂偶然者哉举天下之乐无以尚矣北平刘进文质母王夫人年九十一聪明不衰调益都判官奉板舆行有日请曰天既厚吾母以寿康曾玄且二十人又丰吾禄秩俾有以为养吾获此天地间其为乐也诚不自禁窃取曾子及亲仕三釡而心乐之语以及乐扁堂子可为我诗之嗟夫为亲至于见玄孙为子白髪而奉母能尽其道而不可必于天者又得之诚可乐也文质弟继祖俱以孝弟称子孙诜诜庆且川至是皆可乐而可纪者也其诗曰
　　昬劳企秋伊农之贞力树俟实惟圃之恒而圃而农有馑有饥人靡克遂天实致之育蒙期哲抚毳欲坚匪耄于愚则殇以鲜生愿为儿养必致乐或伤不待或困藜藿昔也拮据于长于教今也怡愉施万一报有黄者发有儿者齿较年匪兹人孰谓尔诸孙白首孙妇已姑挈曾抱玄永日以娱皇皇天休秩与子偕后大斯审祯祥日来庭萱媚春彩服辉昼请歌我诗益介眉寿

　　神山避暑晚行田间用渊明平畴交逺风良苗亦懐新为韵十首

　　田塍晚独策及此时雨晴东畦与西疃泱泱流水声丰年已足欢清风复多情归来籍草坐浊酒还自倾不用浇磈磊我懐无不平
　　寝迹非絶世雅志便林丘青山足一至胜处靡不游意适辄忘返兹焉夏已秋遥遥目力穷青青尽田畴迷复幸不逺归欤无异谋
　　脱身豪侠窟里氓缔新交爱其心无穽不较醉语譊生儿更有教治地尽肥硗禾黍已在眼瓜蔬早登庖愧子良已多况敢希由巢
　　浮生苦无悰道近人自逺重外乐绚身遗世几赫咺老农初不知遑遑岁华晚清晨负耒出日夕行歌返悠悠千载心它人莫予忖
　　落日照我影颀然溪水中凉飙动絺衣势欲凌虚空顾之一大笑与尔将无同昔也尔何达兹焉尔何穷莫遣山林陋乃有黄虞风
　　昔人植松栢暎蔚弥崇冈不为朝夕利千载当自长植槿非不荣我圃因之荒白发走畏途途修马非良桑榆赖非晚此乐且无央
　　静念少日事躁中剧揠苗欲令千载淳反之在一朝斥鷃不自量上欲抟扶摇世态任盲俗林讥愧清謡傲骨日已长及辰事逍遥
　　渊明昔归休阅岁才五十我年虽近似我道惭什百兼金与尺璧敢取侪瓦砾缅焉动真想迅往孰诱亦庶几归田园千年可同迹
　　我闻昔桃源民风近无懐兹山亦深窈中有读书斋但絶车马迹不惜云烟埋旁围靡靡山上荫髙髙槐聊以永今朝得酒従无膎
　　我发日以变山色日以新举杯试问山古今阅几人我非山主人聊为山之宾杖可入幽险诗能写清淳但恐我它适山乎尔谁邻

　　和林春野见寄韵二首

　　山中真可乐经旬无客来羣材足楩楠小臣甘草莱君看倦飞鸟投林不徐徊咄尔迷途人伥伥自纡回海鸥久已狎鸬鹚复何猜秋风看木落春风看花开既种子猷竹亦有逋仙梅先生可休矣大夫亦贤哉髙步云汉阔蹒跚讵能陪尚可学采药谈笑到天台
　　士生如大木皆欲架明堂宁知施用处用圆吾乃方归来何所事琢句敷肾肠既为烟霞痼复作花月荒一壑今已専万景身可当山空白石烂云尽青天长故人逺相慰瑰辞聨夜光一展发晔晔再诵铿琅琅贞松无冶容老桂多古香三复如见君岁晚谁能忘

　　送陈日新下第作吏

　　擢科出倅郡并闱妄司衡多士于于来含芳吐华英陈子隼解绦气薄秋空清众目待一飞众耳待一鸣如何夜堂深乃着瞶且盲冬烘我莫逃得失子所轻一瞬二十年鬓发秋已惊顾我得逾分念子犹无成琴瑟况解张奎壁韬光精昔惭有遗才今惭负登明筐篚古虽鄙万一志可行但期敦素志道义非功名

　　徐公渡泛舟

　　隆暑近莫逃泛舟涉两舎昨辞城市喧豁若脱罟擭晨光动清波荡影天上下縦横乱葭苇萦纡入川溠鲜飙不待延青山自来迓林君望咫尺云间屋如画世味久嚼蜡佳境今食蔗埜人传好语时语了禾稼村酒贱可期鸡豚亦在社伊谁从老夫一笻两不借

　　题神山徐复初拄笏轩

　　小轩辟靓深有竹苍玉立西山在吾目爽气朝可挹此笏本长物聊用为手饰书思非吾事时还假挥斥江左昔偷安禄已去公室司马慕玄圭坦之遂倒执沧海正横流皇皇欲何适敢期相料理我自甘野逸勿言晋多狂允矣狂也直悠悠千载心为尔长太息

　　赠吴吾山

　　世欲问穷达吾山能洞知老我不问命但问山属谁青山处处有子岂能擅之吾不曰吾山山英将有辞

　　谢熊尧章馈大茯苓

　　故人念多病投我以茯苓如拳已足贵纪状闻图经眼明见异质斗大陋楚萍内储贞玉白外皱干藓青乔松薄霄汉何年摧震霆余拨槎枿在附根精液渟孕毓几千载成此龟鳖形想当捎菟丝木魅驱竛竮玄壤发神秘苍云披杳冥予年过半百鬓发宜星星有懐事服食缘木思津絅筋力疲已甚始遂辞天庭一朝获仙药修饵期致灵凝酥烂冰雪作饼谢膻腥半生足惊悸坐使神志宁三山得津梁百谷消蝗螟倒影反旸谷逝水回沧溟羽翰生白日岂特绵修龄报子无琼琚永好心当铭

　　秋蝉

　　秋蝉何咽咽竟日鸣不辍始随鸡唱晓遂及蛩吟月当时出污秽风露养髙洁于世既无求底事苦喋喋岂亦感岁时青林见黄叶我来逃空谷尘嚣谢骚屑苦遭此物■〈目舌〉坐使幽致歇清霜行秋杪未许滕口说

　　同刘先逺卢正卿游青山对雨

　　槁壤得时雨瞬息生意足白日变玄冥青林出膏沐坐观涨横塘惊传响修竹开窓望陵坡麦穗一时矗凉飙静自生旦气清不梏佳人可晤语邻酒今朝熟

　　和前韵

　　世路分多岐人生贵知足五年紫微垣今方快休沐茫茫宇宙间何地无松竹身随心所乐兴与云俱矗读书舌尚在挥毫手谁梏万事勿多谈老子计已熟

　　得请南归道过维扬王本斋转运尚书大书七言二句见赠拟非其伦深用悚愧即其字为韵走笔赋十四首以答之

　　驱车出都门摇摇适故里山川虽如昔父老半为鬼释负诚足欢怆旧曷能已浮家一叶舟又渡淮之水
　　五年玷班行几似谁不去笼禽束逺翮枥马窘阔步解绦且脱羁一旦遂腾翥茫茫宇宙间何往非所寓
　　昔贤及壮年勲业青冥上白发今满头愁共三千丈惟余诗酒兴欣遇时一放江湖好风物平地足波浪
　　酰鸡既出瓮始知别有天学道愧迟暮簪缨妄拘挛采山茹得美钓水食有鲜厚养成丑缪一飡徒万钱
　　髙风励百世一篇归去辞晋岂无文章欧公亦非私但懐贤达人今古谁似之云泥固悬絶涉海从其湄
　　抱关守常职辞富初非让跛履忽踰涯修途谁尔杖不为糟丘仙当作诗坛将悠哉复悠哉我自敦素尚
　　兔园自可乐龙门非所望徒承素餐羞本乏食肉相山林尽髙深消得屐几两悟此真不忧清吟继渔唱
　　百岁已过半一途惟有归芦花烟水国恰值鲈鱼肥此去狎海鸥与我应忘机敢言夸昼锦政尔羡荷衣
　　巨舟阻弱水不能到蓬莱乗槎亦赢粮毕竟胡为来坎井蛙跳梁地适符其才汉江风雪里行及赏寒梅
　　达观天愈大安步地自平回头三十年狗苟复蝇营始知方外境风清月常明几欲扣船歌又恐鱼龙惊
　　淮南古名镇厯厯旧游地政虽无留观来尚多故吏二师瑚琏姿东南司大计笑迓旧将军满船沾脔胾
　　身心何疎散经日废缀作邂逅老诗仙技痒不可遏会少意自长楮尽气未索奉上谨正堂诗仙定予噱
　　陈力已无效摛毫犹有神明月楼中酒开明桥上春自知疎慵迹不是薄幸人休教街子见枉笑白头新
　　心逺程不迫身闲人即仙弭楫竹西渡坐见平山烟珠帘十里卷长街市井连可怜琼树月还照渡江船


　　阻风

　　泝流亦劳止况复逆长风百趾挽修绠磬折嗟无功南来沿流者挂席髙摩空长年啸歌坐飘飘逐轻鸿矜彼方志得笑我为途穷寄谢顺流人顺境鲜克终月食常在盈日昃因其中八方鼔噫气谁能必天公五两行转指将尔予今同但宜安所遇谁穷复谁通

　　黄华山次王鹿庵韵

　　吾闻林虑西兹惟羣山会一舎入髙寒百里见空翠雄踞韩魏境特立宇宙内雪波惊起陆天华乱萦蔕排云列奇峯极目认涯际出泉如江河岩壑因横溃转曲路疑尽喧豗地将沸千崕与秋髙一径穿云细仙凡几尘隔跬步万景萃攀援攻折屐驰骋谢揽辔水帘最雄伟清响落天外渊客泣淋漓天孙织纎丽空明几百尺振古倦不易清氷瑶草乱白日洞天閟自非骨有仙未许践福地盘石几席陈鲁酒殽蔌配道士山中宜宰相山中贵泉石听吾言吾言谅非戏

　　洪峪用鹿庵韵

　　穿云骄马瘏俯槛飞鸟还层峯争献奇一一青云边悬泉走白虹遥岑生紫烟肺腑巧遮掩冈峦随折旋我有扶老笻不让归湖船三日得其凡一念穷其巅便将巢云松终岁看玉莲谁能共幽讨未用讥流连

　　九日登凤宁山

　　亭亭凤宁山形势若飞动胡为不飞去仙真此抟空灵迹既不閟烟霞遂增重城居见其图清赏时入梦今朝事幽寻霜风肃飞鞚适与佳节会更与佳人共危亭构两翼飞云连画栋翠柏泻秋声红树列清供遐观千里近长歌百杯送洹流潄其根俯瞰清可弄陟降自忘疲酬酢亦豪縦牛山何用悲兹方待鸣凤

　　谢鼎珠文参议馈鲫

　　我生本寒素放浪居江湖得鱼食便足一饱它何需胡为走尘土甘受口腹驱馂余分太官冷暖従膳夫弱胃传化难野性嗜好殊况此肉为粮南烹转纡迂鲜鲫得何所喣沬怜相濡瘿盘劳走送犒此山泽臞香稻炊白雪渠椀登腹腴老饕笑扪腹翻疑身至吴但愧负将军未能出嘉谟何以消永日融冰煮皋卢半山固可议羮饭真良图人间校至味更有松江鲈

　　至正集卷二

　　●钦定四库全书

　　至正集卷三

　　（元）许有壬 撰

　　○古诗

　　代祀寿宁宫二首

　　昊穹儆修徳迪畏严宸衷芗币亟将敬于焉达帝聪錬师功有素精诚假潜通通明辟晃荡霞光破冥蒙羲娥叱顺轨敢尔好雨风感民诅作颂转岁凶为丰天子谦不有冥冥归太空
　　上京据髙寒三伏凛毛骨况在虚皇坛当空挂明月沉沉清虚府练练水晶阙一玄但自守六合遂生白露冷箫声脆风急旛影掣祝厘肃将命承乏愧调燮醮罢不成眠歌诗山石裂

　　拜醮疲甚有感

　　代祀践真境惬心逺嚣尘神仙足官府乃与人间均陟降堂复陛拜伏昏达晨熏焚竟三日疲痛丛一身尝闻古有训至諴能感神我身苟先惫我诚何由伸玄门守恒式损益谁为陈君恩大如天欲报嗟无因微劳敢有辞丕应庶可臻封香侑玄纁肃肃来紫宸坚心自格天真机宁假人叶气回洪钧时雍变黎民万物遂生生万拜甘踆踆

　　午睡

　　退食半日闲懒与困相值强取床头书披观欲驱睡岂知睡有魔方册乃所萃一卷阅未终瞠目遽有闭支頥始排遣脱腕旋掷置鼔勇时起行稍縦即如醉抗敌惭不武隠几聊曲臂儵焉溺愈深就枕遂成寐南柯在何许一造乃径至忧乐忽两忘得失混一致几年事朝谒鸡声坐憔悴白发身渐衰彤闱事多愧谁能羲皇上祗益宰予罪安肆日以偷居然气胜志希夷心有托文过敢援例朽木粪土墙斯语今请事

　　和虞伯生学士壁间韵

　　在公抱隠忧出塞得奇观青山万马奔龙门忽中断地平豁四维天阔张一幔寄语鸣笳儿休惊暮鸿散

　　病起漫述

　　南烹习若性出塞勉随俗老饕不慎口藏神畏多肉流歠引羱杯马湩注盈腹河鱼巧伺人乗间得肆酷暝作遂达曙肠雷殷空谷三日不能朝一餐惟可粥中年体易虚揽镜笑窅目今朝气渐苏鼔勇出衾褥翰墨试短吟经史时卧读朋来酒入务清话慰幽独嗟予未闻道结髪事千禄素餐古有讥伴食今不恧士贵早知止圣许不逺复归哉复归哉瓦盂安脱粟

　　养马户次同年马伯庸中丞韵【时尽夺驿地马户益窘】

　　盛冬裘无完丰岁食不足为民籍占驿马骨犹我骨束刍与斗菽皆自血汗出才释鹰师鞍又服梵子毂边声或玄象去马便可哭朝廷播政令黎庶供力役生儿甘作奴养马愿饲粟源源急星火金符出黄屋譬舟苟使覆载物其能淑百年具成规受他贫敢鬻粟麦被阳阪黍穄满寒谷圃蔬接畛青树果屯云黑一朝化榛莽坐使歌成泣我身非土梗我马非铁石餬口有四方従渠安传食

　　宿临湘赠监县亦诚之

　　北风橹声干晚泊断矶下云岫浮修蛾霜空入平野鸣鴈无处寻落日不可画重冈护岩邑百里寄民社籍甚贤大夫居然鲁恭化丰年足粳稻沃壤满桑柘我如无心云底事劳候迓烂醉得诗归江山非传舎

　　题乔江书院

　　朱张挹洙泗一滴沾澬湘源逺流不沱导之日以长黄子鼔勇出大川独力航忍贫如铁石悦道逾膏粱乃眷作人地举仆菜其荒万篑陻偃潴数仞瞻宫墙铢积至山岳拮据十五霜为善名莫逃飞剡达庙堂署额等四院职教尊一乡衿佩来济济弦诵闻洋洋遂令锥刀子熏徳皆善良食焉怠其事视此背负芒便当伐乐石纪功大书黄且以勖后承且以风四方

　　湖南宪照磨王鲁琦孝行用同年欧阳原功学士韵

　　悠悠孤飞云混混东逝水倏焉漠无迹何以亲弃子出门事铅椠附耳承音旨时虽有行役犹得赋陟屺三釜何嗟及九原竟不起沧海拓土迟春晖寸莛靃表桓树风声天下资孝理平生几多泪尽用洒蒿里发硎试妙割解衣睨众史清芬播鲁甸修程肇南纪执法树有乌宗庙彝有蜼扬显更勖哉孝子事终矣

　　题龙处厚所藏子昂画马并书杜工部诗

　　书具画原柢画寓书象形诗于二者间神功毒而亭工诗岂暇画能画书或拙独有郑伏虔当时号三絶湖州松雪翁清风玉堂仙三事各臻妙前身是伏虔世知公书画不知诗更雅时还写杜诗千金莫酬价

　　天厯初布尼雅实哩子谦以翰林学士承诏祷雨关中有应虞伯生学士作诗序子谦监湖南宪求诗

　　皇威锄阋梗宇宙如再春关中号土膏其膏乃遽屯化为弥天魃毒焰煽西秦父且食其子天时狝吾民弱毙积京观强奔剧惊麇九重动恻恻羣望驱踆踆肤使着修洁御命出紫宸家人不暇辞一鞭清渭滨肃肃将渊衷宪宪孚岳神灵湫素有物云雾生逡巡甘澍被陇陜宿种争青新穷乡转乐土蔽野开天囷归来拜天子小臣事已竣乃知是为霖眷注迈等伦四道使持节冰霜照清真何当推厚泽汪濊周九垠

　　题周元玉小像

　　之子身辇毂思翁在山林画图记真趣茅屋老树阴北山可娱目曲江可洗心携従无长物万事一张琴勿轻三尺桐中有太古音俗耳不解听野猿时共吟甫云避俗驾穿云深复深我欲问天籁翁其何处寻

　　赠吴青阳

　　气在天地间正则能胜邪古人传祝由末路攻蹈瑕亦惟有道者撷实刋其花札瘥乃莫干祅厉况敢加融为一脉春生生此萌芽是曰青阳子锡汝名维嘉曾桑流暖云东天乱晴霞神仙谢禬禳蓬莱子其家

　　游岳麓书院登风雩亭寻朱张遗躅用疎斋卢先生韵

　　圣去书岿然道近人逺而芜秽亦已辟伥伥曷従之大原出自天挹彼可注兹兹山昔受度会遇休明时朱张操大舟涉海示我湄孰云事游宴冈峦肃威仪行行惜芳草我马不敢驰百泉流玄酒万古供尊彝■〈口沓〉然发深省岂不丰我遗点尔见大意风雩本无为嗟哉二三子长育骈其椅其椅君勿轻庸立丕丕基

　　泊樊田浦与杨廷镇董仲达马明初黎仲颙以澄江净如练为韵赋诗分得如字

　　幽讨惬观物遐心陋懐居衡湘佳遨游乃是三月初泝洄既有舟登陟亦有车东风动槖钥生意弥堪舆望望满花栁欣欣到樵渔嘤嘤鸣好鸟洋洋跃潜鱼感触悟妙趣江山岂蘧庐佳人一樽酒登鲑纷腊腒诗荒甚从兽万里为周阹懐哉渊明语不乐复何如

　　三月三日偕廷镇何复初仲达明初仲颙诸君净居岩流觞以崇山峻岭茂林修竹为韵赋诗分得修字

　　过雨发清朗惠风扇和柔薄言衡山来禊事兹焉修净居古洞天林壑阻且幽翼然有危构篆石分清流悬鞍出椰觞泛泛如杨舟注视幸瞥逝惊呼或夷犹我生本无心何事非天谋佳节适我遇胜地复我留杂沓来羣贤顾瞻隘九州岛于以雪滞虑于以资冥搜但恐俯仰间陈迹不可求谁能更校此且复随觥筹

　　题王季卿兰石用伯生韵

　　猗猗九畹兰凿凿一卷石石也无俗状兰兮有佳色停云渺予望相思隔南国春风泛崇光秋雨渍寒碧三生老毛颖谈笑出香泽此兄俨在旁拜尔吾不惜尚友谁同异守玄类坚白山林深复深谁哉发潜徳

　　题廖氏青山流水之间亭

　　泠泠涧下水岩岩天际山得一已足娱况在二者间动静悟至妙樵渔济幽闲莫谓独乐园青云杳难攀

　　衡山回廷镇送予至湘潭而归緑红専伻寄诗卄韵和以谢之

　　老梦熟湘楚时时到南山一朝乞身归飞堕紫翠间危构矗铁壁悬瀑分银湾朝才发琳宇夜复栖禅关直造祝融顶歌呼破天悭靡靡薄月窟累累俯烟鬟穷幽不惮险重趼宁辞艰上及天八重下视海九环羣峯各争奇信美无与班酒酣一纵目山鬼无容奸乃知天地间陋哉此人寰佳人山中仙七十犹童颜投杖拾云磴蹑屩披霜菅毒龙呪可降哀猿泪不澘胜游冠平生及此俱投门百卉闹淑景万壑鸣清溪当年看图画何殊管窥斑云胡山下来便驾扁舟还悠悠湘潭云回首去莫攀珎重二百言人间岂容删

　　赠谈命廖如川

　　憸人不知天富贵矜自有颜含真达者性命立分剖颇讶昌黎公百代仰山斗云何铭虚中宛转为滕口乃知穷壤间至理不容蔀之子得所传摘异出渊薮观物隐市廛万事一挥手我方杜门坐懔懔日思咎君来谕以理端绪解纷糅夸严敢厚诬居易甘墨守酬君虽无■〈贝疋〉澹泊自相受他年黄鹄山谈玄期白首

　　观髙竹楼太祝

　　栽松竹栽松长及胫移竹萌附鞭竹生可坐待松长知几年人生谁满百枯荣递推迁云何守毫末欲见髙参天大史十年计愚公曾复玄充器非梓漆佳城护封烟封殖逺樵牧邱山为增妍他日君倦游拂袖归林泉风声听萧瑟午阴坐清圆可怜桓司马抚树应华颠

　　游髙武肃公祠其孙箴竹楼请赋

　　青山去我屋相望三十里平生丘壑想图障见亦喜深居忽涉岁命驾行复柅一朝跨欵段径造莫吾椅维时春始和风日助清美况有武肃祠松篁清逦迤后连不尽冈前渟有源水当年宋火熄天兵混文轨广武号知兵终见墟赵垒従知大厦倾一木本徒尔投戈活遗黎纶綍丰碑记诸郎各肤敏腰犀间金紫桂丛连夜台兰孙萃繁祉太室侍祠归追封及先妣乔木固多阴髙门真有子忆昔弱冠初泓颖实同几尔来三十年此会谁敢拟登览何足云世美见桥梓愿言播清尘家乗掇已毁当笔无我名为君修野史

　　和丁文苑同年同游汉阳韵

　　武昌黄鹤楼势欲吞沔州沔亦有秋兴万景遥相缪我思较二胜幽斋坐穷秋相携得勇往两袖风萧飕空明尽纎芥中流放扁舟行窝更不凡南湖频夜投张弛各有适龌龊徒增忧诸公酷爱客我醉聊乗流方外有青山人间多白头东华尘土梦今日唤醒不

　　题熊尧章击壤同声集

　　放勲昔御极荡荡民无名如何击壤老乃有歌谣声圣徳大如天春生秋自成耕田与凿井尔力吾何营康衢顺帝则知识嗟已呈后来寂无闻所闻多不平圣朝复隆治万彚遂厥生有人囿大和不屑轩冕荣自同击壤老歌咏流铿鍧玄酒陋糟粕至乐希韶韺古诗本情性世降体屡更能知发所乐天机自縦横世有采诗官君诗其大行

　　和彭道原苦热

　　大暑真酷吏烦虐非所当乾坤举为炉江河沸如汤区区晚学道自信冰雪肠一朝走畏途故山空草堂乃于寻丈地守株待微凉扇挥腕欲脱汗浃背负芒毛颖枯不神云烟失淋浪绀天顽无风歊氛恣飞扬田野势欲尽妖魃犹専场当年昆仑丘嶻嶭冰天长倦飞一戢羽梦寐时在傍回首望玉清岧嶤白云乡静躁固不同寒暄亦何常蓬莱水清浅欲往愁褰裳秋风明日至却恐露为霜

　　题澹然监司画二首

　　人间望明月似有山河影自非毫素真观天机作井一峯倚空闲下浸溪云冷良工乃尔豪尺许容万景惟是澹然翁相看发深省
　　真龙不受羁飞縻看腾踔千里自在心秋风寒垣道蒙庄得其天伯乐非取貎盐车际遇难驽骥遂俱老所以澹然翁骊黄都不挍

　　神龙卧沙图

　　去年旱太甚深蛰如不知江淮今尽水行雨无乃疲悄悄欲一问昧昧何従追明窓忽展卷晴沙照鳞鬐烟云洲渚深五色惊陆离渊潜亦有地天飞岂无期胡为此局促獱獭争相嗤清波咫尺间投足谁转之自计彼方尔责望人其痴会有变化日良工不吾欺

　　独石和姚子中参政壁间韵

　　北征日见山羁懐殊不恶凉飙生两腋鸣泉清八凿一卷突虚空大地贯脉络维时霖雨行平埜注为壑特立看奔冲千秋壮沙漠彭蠡有大孤天星几时落遥遥阻幽遐屹屹气相若翠华岁清暑挍胜谁敢谑效米欲拜兄时人定余噱

　　题黄珏玉成字说后

　　五瑞慎颁爵六器严礼天彼美乃有双藏辉未渠宣耻为璞献楚宁随石名燕一朝遇雕琢百世无弃捐纯沦固自若随用非拘偏取言敢溢美奇实当共全勿云鲜不垢亦有垢尔鲜勿云坚不蹙亦有蹙尔坚洞洞剧奉盈兢兢戒临渊惟是器已成操持尤勉旃

　　李伯征中丞奉东宫命作椎结请纪其故以百字颂而祝之

　　总角习义方结发事明主栉縰豸且貂勤劳几寒暑青皇一顾中遂与国人伍区别垂鬒云岐分戢鸦羽昔我秋谷云爬搔净寰宇象贤实无愧冠服俨前矩愿言寿而康三握勿为苦它年麟阁上雪鬓照簪组何用拭肝石道贵随所处老我任飞蓬謌诗美绳武

　　至正集卷三

　　●钦定四库全书

　　至正集卷四

　　（元）许有壬 撰

　　○古诗

　　送孔氏五十二代孙吉夫教授

　　玄圣立人极功视天初终银潢流华裔汨汨来无穷汗青今亘昔硕徳代不空布韦奋私淑犹足新颛蒙一脉况真传岂与时污隆清朝急象贤殊科日尊崇君来典学政千里开盲聋皋比几何暖归骑仍怱怱倚门夜入梦关山隔飞鸿升斗安足留勇退由吾衷彩衣拜堂下一笑春冲融人间外铄物鼠腐特无同祖训始要道百行源其中勉旃事聿修浩荡扬休风

　　送李谦甫佥事赴内台御史

　　乗轺正吏虐终岁无暂闲归兴秋方浓天书忽征还生平心铁石每进常自艰辛苦三十年所露纔一斑辽海控濊貉郡邑纷愚奸伯厚号疾恶霜风扫枯菅骢马去何速飞鸿杳难攀圣朝达四聪虎豹闭九关封章明日上风采凝朝班勲名属耆旧澄清徧区寰塞垣岁华晚相思隔云山惟应第一义传布到人间

　　台掾赵仲文家谱

　　维人位两间发源自鸿蒙别生见载籍述谱聨始终兵戈既荡析继续仍愚冲遂令一身后坐与途人同轩后植本深枝叶日以丰仲衍开分土公辅懐西戎遥遥几千年奄奄及吾躬逺者湮莫究来者方无穷在昔苟有作时乃诒谋功由今勖后裔亲尽情皆通欧公痛礼废峻语惊蒙聋云何世论隘反欲操戈攻于嗟赵有子孝诚出天衷寄言嗣述者百世延清风

　　晓出顺安站望九华山

　　遥峯隠初日佳气旁四驰明发甫云倦乃及观山时轻紫冒深翠浓淡纷相宜出奇迎马首涧谷来逶迤横云半平林千里俄纷披举头万象明晴光发岩姿青松沐膏泽锦树光陆离逺烟湿不散多露行方滋兹游谅有乐揽辔逢吕期敢求慰诗癖政尔忧民痍

　　夜至横石驿以火照壁见李元镇诗次其韵

　　行役日皇皇独饮不成乐斜日舣断矶横江见孤鹤我舟月亦无风浪従喷薄人生自不归青山岂难约

　　监试上都次杨廷镇韵

　　客京已云逺出塞仍北去行路已云难隆寒况凝冱我居岂不懐简书苦相怖荒荒雪晓冲杳杳河夜渡风褰裾成帷冰结髯垂素衣单仆告痡坡峻马自住人生难满百太半委道路徒令传舎吏旦夕烦视具疏理不耐寒辛苦欲谁语嘉鲜惟及时幸未薄迟暮清朝右文治遗贤深所惧当年收楩柟樗栎还备数弱步勉驰驱遐躅敢追慕渊明止一邑曼倩多掌故涓埃既无报卜筑定何处但期得真才持用拯黎庶风俗回雍熙帑庾日丰裕区区野人心献芹复充赋

　　试院感旧呈廷镇修撰栁道传博士二考官

　　弱岁事占毕哜道惭未饫世故不我纾饥寒迫驰骛投身筐箧流弭耳恬众遇仁皇诏求贤顽矿烦冶铸墨渖宥已多朱服仍郡署恩隆报曷称才短进徒遽佐部冗莫治司言益无措适当化瑟更宾兴切宸虑龙沙邹鲁均槖钥一机寓涂抹念昔狂盛典欣再与驱马出都门凌寒剧肤愬颠风入虚牝万窍恣号怒重裘力不胜毛发尚凄竖贤劳分已甘得友况同趣彼美关西孙洒翰纷玉露文采照士林问学森武库而我河东公星凤夙腾誉冑馆尊轨范鸿音发韶濩灵台宝鉴悬五色讵迷误蹇予独何幸浃日聨髙步夜阑聆炙毂亹亹有根据骐骥受苍蝇蒹葭倚琼树得竣须遄归天墀待鹓鹭话柄留它年山林陪杖屦

　　任城马氏茔三百年矣诸公有诗请同赋

　　汉陵鞠为墟唐冢余茂草摸金既著称饭含剧电扫伏火熄无光藏兵谩机巧而况齐民流盗发宜纷挠幸存复委去一再已莫考任城有望族诃禁竟何道厯岁三百余松楸亦安好隆替运有移讽诵日渊浩猗欤曺翰林椽笔为摛藻勉哉求令猷来世庶永保

　　次伯庸同年迁居韵

　　卒岁利深隩盛夏宜髙明相攸既两悖尘阓仍前横况复游道广杂沓来冠缨有庭马难旋有斋笔难耕衣黔夜燎蚊腕脱昼挥蝇五亩数仞堂一朝羣美并堂后满姬妾堂前罗圣经俸优食可肉是乐甘曲肱故园昔手植修可换纎茎筋力人几何尽用输官程东山岂不懐颠崖奈苍生従知金与紫何足为君荣天下多寒士万间施须平可怜三十载韩子屋始成

　　送王仪伯叅政赴辽阳省用王继学叅议韵

　　明良启昌运英髦来百朋有美蚤驰誉不待文王兴士林炯清致月露秋澄澄仁皇识伟器瀛洲快先登积厚出宜溥渊渟遂波腾霜空碧万里见此脱臂鹰位崇节愈励食蘖渇饮冰中朝着扬厯东维待规箴含生泽未洽大任须贤能途平矧车良天髙可阶升我昔来京师夜雨惟寒灯相知辱最先燕谈时或承既叨升斗禄祗觉予负丞清时犹海岳涓埃讵能增躁进敢自省丰扗本难胜虚名百年苦燠室常凌兢何当有羽翼髙附南飞鹏

　　题万安刘桂平义塾

　　作事验行已当宜是谓义及物号若殊归善实一致如何世有人食焉怠其事万安夘金子独善深所愧儒风嘅非昔挺挺以身系念兹士藏修何异工居肆构筑得爽垲爰作长育地兹山富清淑千古藴道气渠渠出轮奂霭霭集衿佩登箧来不拒庖廪日有继何民非尧舜何水非洙泗它年见达财慎勿忘所自

　　题阿巴齐英甫山水图

　　崭崭翠摩空绎绎寒潄玉三生痼烟霞心赏非耳目浮云不泽物乃此蔽空谷苍髯五大夫似悔受秦辱应甘老岩壑世态任飜覆小桥俯清流有路侬所熟行当具扁舟沈竿测春緑

　　雨中呈察院诸公

　　雅志足衡茅轩缨非所安七年江湖上心与天水寛仲脰倏受羁又复逾桑干遐举负清时就列惭素餐用兹惄如饥并介良俱难凤凰复我池獬豸仍我冠六龙狩滦水属车接鸣銮已甘眊笔诮答効诚曷殚退食坐环堵羁懐常鲜欢长风送雨来六月毛骨寒马嘶■〈艹卧〉菽薄僮怨衣裳单摵摵窓纸语潇潇檐溜残佳人隔咫尺积潦生微澜晤语迟不来浩歌成永叹独坐念往躅挑灯清夜阑何当放疎慵洹水求钓竿

　　子昂马图

　　良马可喻贤百驽不一骥铜式未易索纸上时目至涓人骨千金生者遂坐致世情好厚诬无马谈何易黧黄别皦皦求色不求意垂耳分盐车几与孙阳值赵公法曹韩拈笔出游戏家法无不知喟然心有寄

　　刘译史所藏山水图

　　观山有若无观水无若有天机有无间着此三昧手众史畴意领轮扁子莫授秋清纎滓尽势逺凝睇久絶壑工窈深惊云乱奔走浮天见洲渚擘石出林薮清游夙所贪尘浊动相蹂江湖迹已周岁月坐白首端居念悠邈顿解营欲纽归来复归来山中有春酒

　　桦阳谷【以下十首次杜敬甫左丞山居韵】

　　世途剧羊肠坦夷隠诘曲幽人甘逺引茹草倚修竹况公属功成皇恩久深沐是宜拂袖归髙与千峯矗大才生不偶蜿蟺锺岳渎勤劳五十年芳踪竟谁续天游寄遐心超万立于独有形皆土苴何物为利禄所以丘壑中翛然脱荣辱清泉潄鸣琴絶壁立寒玉不须在箕颍悟悦意自足行藏全两途明哲保多福遂令桦谷名聋瞶闻亦熟林下拜老龎何年遂吾欲

　　养浩堂

　　万物备于我悟此方为儒自反戒不缩舜跖皆吾徒圣人本无言得已宁有书后来口耳学钻研成蠧鱼岂知非外至天地吾本初正路舎不由安宅旷弗居揠苗谓得计芜秽弥新畬先生积有素舒卷随所如相业昔告成长啸辞公交车平生动合义天下知明谟世已蒙厚泽山林实良图持养犹不替扁堂示区区堪舆自今古是气无盈虚

　　招隠亭

　　激波象緑野峻岭如山阴松桧昔手植兹焉郁成林萧萧庭户间绎绎山水音以兹函丈地寄我万里心北海尊不空日有朋盍簪子期已云逝甘对无弦琴淮南异趋向桂树空清吟而我已了然但惜居未深谁能皓皓白坐受缁尘侵寄言胶荣辈斯乐直万金归哉勿迟暮蕙帐秋沉沉

　　向日斋

　　廊庙迹已逺葵诚殊未慵属兹岁律晚晴旭升曈昽静翕絶兆朕天阔颜无风谁鞭火驭出忽以春易冬昔年事朝谒万马象魏东晨光射觚棱炫烂迷青红九重一洞达六合皆冲融归来敛手坐安此丈室中丹衷老益着翫愒嗟凡庸负暄岂菲献调元有丰功想当俯前轩悠悠思无穷还将金銮事说与田家翁

　　贮月溪

　　小溪潴清深万景入涵泳幽人心无营一笑知水性善渊耿不波相对两俱静谁于泓澄中复置透光镜初疑磨烂银又讶琢琇莹广寒在水府髙下巧辉映鹄台多美人弄影斗端正冯夷形莫逃吴质力已病相望咫尺间仙凡遂辽夐子知水月乎为子试究竟魄死明斯生川逝来者应观变吾不知至理本素定长风吹野服恍若醉梦醒欲辩苦难名忘言遣幽兴

　　静芳池

　　緑池大几许水气清书堂中有荷万柄髙低互轩昂妍媸较颜色千载嗟六郎皭然君子徳净洗时俗妆况复污不染传清逺逾芳濂溪说天口爱恶非寻常世间凡草木纷错谁短长化工果何心不惜万斛香桂棹碎聚萍菱歌促飞觞醉来咽花露锦绣新肝肠主人少陵后丽句分天章倡酬悉名胜吟帜来央央明年还此花未用愁秋霜

　　比徳泉

　　巧中逺媒蘖修途谢推毂放情丘园中花草纷红緑石泓出清泉天教润乔木散流逺逾大百卉沾膏馥有孚君子徳取象岂惟玉月明咽清响宛若秋击筑江海动能至须眉静堪瞩湛然犹我心纎埃莫能触有时嗽甘寒大笑谢领餗清浊付自然奚较缨与足彼有名以贪千载示泉辱而我方自修贪廉岂泉卜逝者如斯夫吾侪更宜勖

　　代竹园

　　此君不可无此语闻王郎千载与侯等货利吾久忘但思贞劲节萧萧拂云长风土奈异宜尘俗生门墙遂令伪摄真名以人遂章未观花吐白先喜箨陨黄坐令尺五天化作王家堂熏风舞苍翠阴敷酒樽凉世无鄙弱质河广犹能杭豳风备蚕事曲薄材最良即用较名实初何愧丛篁平安不必报秋霜愈坚强

　　鬬槲轩

　　双木老成魅偃蹇蟠蛟虬邓林不肯往奔腾此来游意若争长雄相瞠何时休怒剧雷破山势驱海横流又如新野战犀象犇平畴刚风助骁勇白日山英愁前却久未分挺立谁拘囚念兹本散材匠石弃弗收老仙一题品勍敌真无俦八公使有此万木应抽头幽轩得奇观作气常飕飕霜飞巨叶陨弃甲鏊穷秋救鬬不抟撠忘懐为迟留貌此偶成诗谁令传九州岛

　　肄射平

　　揖让世云逺鸣镝纷沙场百发信奇中教射谁在傍矢锋羡相触坠地尘不扬周阹亦失旨鸿鹄难髙翔大礼肇三代名存犹饩羊侯明罔闻知士也甘面墙九京不可作矍圃嗟荒凉诡遇羡多获孤睽眩先张忆昔亲扈従此艺推精强一发贯双飞万骑空腾骧归来东山卧左肘生垂杨爰求寛平地用作和容堂徳成艺可游教徳真义方方今阐文化盛治卑成康顾乃复事此不使鞬櫜藏珎重老成意居安危莫忘

　　送萧孚有归庐陵【并序】

　　先公官衡阳交邵阳罗巨海甚洽巨海宋进士国初尝移书文山海上欲率义以従事觉下狱几死出不复轻与人接但为义仓赒族里终其身宋衣冠论人才不少推让独称庐陵方崖萧公不释口且言其分使安南以不辱称佥广西宪出部内赃污殆尽平生当事奋前毅然特立力行不惑人讥其过不恤也有壬甫弱冠在侍下数数闻其语承乏御史南台今平章赵凉国公居晴溪评前御史亦谓方崖最称盖凉公昔以治书分台浙省尝与之俱剧地抨治尤悉其才曰升字孚有者其幼子也今年冬过予武昌春温玉润出所著多可称予喜为善之有后者闻之有征也又悲昔之不识其面而幸今之识其子也孚有归请曰先公辱知若是不有赠言是升见犹未见也予惟士大夫平居论议若甚可信一跻人上首鼠苟禄相师成风若翁之力行不惑可谓特立者也孚有惟父行是式为孝子为忠臣有余师矣方崖寿才三十八展布未究而孚有弟兄皆力学膴仕诸孙玉立娟好天与善不已丰乎巨海行已无愧古隠君子其言可书也凉公视孚有昆季不替昔好而有壬于凉公又厚且亲是宜有以赠之诗曰
　　巨川有余波乔木宜繁阴获报期百年植徳天所歆行秋号肃物春阳发幽深庆源肆接派玉树骈书林扁舟岁年晚天涯有知音江汉霜已冰鱼龙骇清吟倚门忽入梦奈此寸草心遄返固所宜遽别情岂任世业贵继修昭代无陆沈勖哉养器识毫芒竚千寻

　　至正集卷四

　　●钦定四库全书

　　至正集卷五

　　（元）许有壬 撰

　　○古诗

　　入夏四旬不雨骎骎成灾五月二十四日沛然一犁民以为不足越五日大作盈尺喜而为诗

　　余髫事泓颖尝有喜雨诗而于可喜处藐然宁真知去年忝充赋射策班龙墀黄封醉未醒承恩倅夷仪民事足纎悉毫发惭无裨丰年或苟安奈此将阻饥恒旸亘朱夏田拆纷如龟稼穑人所天播种力已疲禾苗既出土豌花亦葳蕤曽无旬日间青青变黄萎麻黍皆寸许芜秽伤不治野夫指相告天欲朘我脂髙地饶瓯窭舄卤荒其卑雨旸悉时若岁事犹难期况兹魃肆虐枵腹行奚疑我心焦若焚重以膏沃之何由诉真宰坐视空嗟咨旷职咎有在斯民焉取斯又讶爽惠罚好恶遂逆施岂知隆平世寿域开无涯一机黙运转万象回雍熈神功太颖脱风云随指撝须臾顾平地黄流蓄如陂拔苗验燥湿新根生玉丝舆情尚未惬谓此纔微滋龙公果不靳天瓢竭淋漓黄萎复青青垂死逢良医官府洗罪谴闾阎息流移今朝吾所喜真知匪当时胥辈言嗫嚅雨皆山神为重糈兹已具盍往酬神私摇首谢吏曹别驾方捻髭作诗志吾喜冥冥何暇推

　　从贾师敬假琴

　　宓子尚清静政化鸣琴间景仰固惭徳民淳幸多闲舜桐如见假赵璧却全还未能效昔人且用乐溪山

　　哭刘庸斋

　　游京早识公一见辱青顾踵门常倒屣肴核往辄具公为山北宪飞章引庸孺操觚侍益亲造请无旦暮每逢冬仲时歌诗颂初度别来未三年忽复赓薤露良材今其椔天髙莫哀吁粹温瑚琏器秀莹珠玑句力能胜重逺色不形喜怒十载厯名藩在在歌五袴芳名臧获知丰碑鬼神护揽辔辽海秋澄清了平素姑苏劳卧治春风满嘉树深惠竟弗终民瘼今安愬百身宁可赎长往不少往功在死犹生修短自天赋但悲如伯道伤哉漫三娶天道是耶非有徳乃弗祚城南公先茔萧萧白杨路当年屡従游岂意公今祔临哭嗟无由微官拘跬步作歌寄予哀用作贫者赙

　　观躬耕秋地

　　行郊摅滞虑目至意已适黍实敷如扇禾穗长过尺我饥虽有涯垂涎势已逼举室百趾余盻盻朝复夕有官不疗贫劳心且劳力昔贤起躬耕车従坐传食牙绯既通守耒耜尚未释但期岁有秋如坻见露积岂惟弭腹雷庶免刺不穑宴安隠鸩毒侃也犹运甓无愧食乃安一饱皆君徳

　　弘襄王希贤斋扁诚意乃弟希宪郎求赋

　　堪舆大无际眇已乃中处与参非此心倾欹孰撑拄虚灵妙不测捕影竟何所念虑一发动昭晰露端绪实力少未殚圆方乱规矩是犹虞机张括度斯释弩充盈皆至善毫发絶过举遂令天下平推极效乃许彼美三槐裔弘襄见翘楚起废学已神稽疑逆如覩扁斋资警省实副名有取穷达命自知含光乐环堵观乎卜医中谊也闻自古难弟尤可人清风振乌府谈兄滕颊舌征题满缣楮何年遂猎缨诗成先备糈

　　送马州判归冀州

　　维轑僻在山民朴易为理庸才获已多得朋况兼美君侯冀右旋髙门映桑梓天戈昔南向骁勇萃蜂蚁若翁奋臂出风霆入鞭棰元戎资出奇长江遂平履洪惟世皇朝一命不轻委酬功嗟独异世禄倅乡里跂仰劳夙心天教见吾子协恭无少疑三年事如水公余日相従聨镳穷磈礧漳濵春钓鱼箕岭秋射雉为欢未云足归骑亦何驶人生贵有别修程此伊始行山莫惮逺香风簇桃李同官古所敦相思有双鲤

　　秋丁隆兴庙学释奠

　　营洛奠神皋改邑民用迁睠言兹黉舎庙貌仍俨然经筵余败壁土榻寒无毡儒服二三辈荐享来聨翩多仪固未备至诚即牲牷羊存礼斯存隆杀时有权汉兴未绵蕝过鲁犹拳拳圣朝尚文治新都萃英贤成均不日建道徳行开延洋洋齐鲁化坐看周八埏

　　送张教授归省

　　冱阴地无春况复当穷秋霜飞白草尽野迥苍烟浮嗈嗈度寒鴈游子深乡愁匪厌官冷去倚门怜白头孤云西南飞行迈心悠悠鴈门接太行山川郁绸缪朔风吹征衣清笳动离忧临岐复屏营君归我仍留赠言冀遄返鲁泮行当修

　　次髙辛甫出都城韵

　　余年昔未冠南纪穷迢遥胸藏史迁书气靡相如桥长吟洞庭野天逺风萧萧自知有毛质奋欲摩层霄太行拔万仞醉笔雄相骄云何遂局促弭耳居今朝屈信道有在奎璧行昭昭

　　寛河道中次前人韵

　　人生在羇旅百感日咸集好山独相慰马首青岌岌地寒春不知万木冻僵立悲笳咽荒烟牛羊散平隰反瞻孤云飞乡思杳无极青精不成采坐睹憔悴色奕棋念往事俯仰成太息三年尚不飞负此排风翼逺意良悠悠天耶果人力

　　滦阳早发次前人韵

　　行山不惮逺破晓陟危峻崖悬水成瀑云出山有晕商声发寥廓吹万气方振艰虞复有乐词源日加浚关河一锦囊风霜两蓬鬓但惭抱坚顽犀革未易皲摇摇课修程茫茫付天运懐哉山中人南鸿杳无信

　　谢刘彦升惠猫及诗

　　含光事贱役醉梦迷简牍赠我千兔毫获此升斗禄鼠辈不相贷恣饫饮河腹瓶罂藏幸坚百态互起伏跳架啮我书走椸穴我服君家有狸奴二子报新育买鱼拟礼迎惠然送弊屋副以云锦篇五色烂双目且云防内耗寓教深含蓄窃时何足道行见赤其族珍重养生言拳拳请三复

　　送州吏张恕赴宪司

　　作宪需羣材有类构室堂栋隆固胜任椳闑仍资良余始倅郡来吏进鴈鹜行披尘鼔凡冗乱目纷厖凉恕也居其中意气独轩昂一见已足欢细较兼多长身卑趣甚髙事得常加详柏府掲冰鉴取善及毫芒公论出莫御霜风肃飞章尔今蜕浊秽变化犹蜣蜋愿尔勉效蝉风露非膏粱慎勿小易盈奋臂剧怒螳养尔拂云翮万里竚一翔贫者无赠金有言当莫忘

　　陈芝田写余真对之小酌戏成

　　今日我与汝相看各华颠亟呼尊酒至我饮汝茫然它年我长往酒但酬汝前悟此一大笑沽酒休论钱

　　题张图南松风亭

　　吹万不同处従知非为风有木无窍穴何声来半空清寒洒飞雪哀响吟老龙莫将大夫爵负此大王雄

　　刘须溪父子三人画像

　　翁文幼所嗜但恨昧平生岁晚遇图画眼明瞻老成季也笃孝弟老犹従父兄世儒有若此何用羡徐卿

　　徐复初种云堂

　　种云事幽讨邈与世相忘只可自怡悦更为谁飞扬出岫本无心为霖亦何伤慎勿阳台下朝朝従楚王

　　至正壬午二月复科知贡举有感而作

　　文运如日月阴翳容有时长风倏扫荡光彩曾何亏又如泉始达有物或窒之一朝混混出万古流不衰圣皇复文治硕辅登皋夔今年适大比充赋来无遗南宫举百废部署严诸司主文号具眼妍媸析毫厘小臣亲奉诏肩赪力难支回思三十年试艺实在兹窃禄愧未报鬓发嗟已丝作者七人矣碌碌予何为但期歌有台太平此其基他年至公堂万一征予诗

　　和刘楚奇浮云道院二十二首

　　名实剧形影有实宁无名义利判金羽义重利自轻真知加定力首在明吾明之子学有得云哉聊寓情
　　垒空在大泽眇已参两间广居辟髙明正路辞间关漠然空中物何与吾堂颜于以况不义将无同我闲
　　达人本无求所求在真乐致身戒卑污空中好楼阁秋实成昬劳春花早刋落如何穹壤间蛮触有两角
　　昧道徇利禄醉梦迷黄粮醒眼见大意点也初非狂千金等弃屣六艺供潄芳大圣有明训知微万夫望
　　进徳贵不息岂羡六十化水哉非浮云过续无昼夜谁令堕眢井自弃尚自诧君看一撮土振海仍载华
　　上天赋我形所期不愧天暝途逐利欲膏火攻相煎岁月难把玩俯仰已百年况复非其招纷纷乱旌旃
　　鸡山屹堂上鹫溪走堂下天与景已丰而吾又多暇所以村酒甘到手即空斚说似轻薄儿我岂东山谢
　　山川托深厚赀产无盈满予心日休休世态自冷暖神仙多官府礼法足条欵归来扪吾舌谈道未遽短
　　达观宇宙内巨细森万有有形既不同孰妍复谁丑来者方无际往者不可咎浮云尔来前尔今在吾手
　　渊明初无营偶尔植五栁戏作标牓之千载骇黔首吾心不在物思古惟尚友九原如可作还肯下交不
　　一身要归处万事皆偶然道院有佳趣春风四时天不见恃恩者中道多弃捐求鱼江海阔従此木休缘
　　因书欲求道倏尔成白头未免日谋食嗟来肯承羞赖此自劳力仓箱见丰收乐哉复奚疑一壑仍一丘
　　淳风逺黄虞烈士薄殷周世降得幼安奋身到龙头可笑植橘人未忘千户侯予身亦多事酒尽须更谋
　　大明丽中天春意盎万国区区衡茅下一饱皆君徳出门便多虞避言且避色岁寒谁相知郁郁涧下柏
　　浮云吾语女人谓女无心胡为曾作雨世事乃欲任我屋本无女清泉抱幽林待女时粉泽悠悠何处寻
　　力田冀一稔攻书笃三余幸有二顷田复蓄万卷书村乐亦云至时读时耕锄故人来共酌摘蔬登土酥
　　素位非出位得侯还失侯由来豪杰士有志难尽酬小人愿为圃得饱不得秋宁当作焦尾慎勿为焦头
　　人言世间事十九不如意在理此亦常得友姑与醉清风明月天假尔同此世宜乎归来人涉园亦成趣
　　东风昨日至满目发红緑今也何有余昔也何不足平生多因人讵敢辞碌碌百年未可知且树十年木
　　少年江湖行波涛足震怖归来念同游太半已物故因之悟已往何往更不悟忍将好岁月漫浪付道路
　　年来颇好淡醉中亦逃禅开口但纳酒摇尾休乞怜燎原固炽烈难使寒灰然咄哉尔浮云尔去吾观天
　　至宝不可弃奇货不可居桑榆既容收何惭失东隅富贵如浮云况不浮云如若究云之极须与天为徒

　　王仲方总管馈麛未能饮龁以羊乳之相従如母子感而为诗

　　后稷字牛羊子文谷于菟圣贤天实相且示与物殊北平诧猫乳同类宜相孚董家鸡哺狗降瑞动巨儒蜾臝取螟子羣鸟尊鹃雏是虽万不同皆非人力驱林庐富丛薄春麛走山隅野人捕得之不忍烹幼孤脱胎却几日未省水与刍牂羊方有逹胀乳流膏酥扪角俾字之牂怒麛趑趍日月既积狎遂与母子俱麛逺牂必求牂逺麛必呼只恐麛渐大跳梁莫能拘岂矜字乳功念牂老而癯恰如伏鸭鸡与牂等勤劬鸭行自入水百匝劳跦跦人事有时穷天理终不渝感物为兴悲往训不可诬其心非我类能免其冀乎

　　题韩医梅斋【韩知太素脉】

　　之子心太素复爱梅清妍自知心与梅同有太素天水月影中影乾坤玄外玄相逢莫多语且醉梅花前

　　晚行周氏小园

　　闭门作书蠧好春都不知桃花落已半棠梨开幸迟步屧及斜阳胡床俯清池放志欲忘返林树月参差

　　失鹤

　　瀛海得双鹤稚翎犹未全买舟偕南归待之如二仙玄缟日以长丹砂日以鲜衔笔恣攫攘学舞争蹁蹮明初尤爱之日夕相周旋致阴旋栽竹供饮専凿泉为尔呼庚癸玉灿明珠骈一朝一忽去弃侣何恝然月明照只影踽踽殊可怜欲鸣谁与和欲舞谁与聨岂尔不安分适卫求超迁或遇爇琴人见尔流馋涎乌有已七日华表如千年逻求疲僮仆征卜劳莛篿消息竟无闻忧心殆如煎作诗慰明初用继亡猫篇

　　鹤去十四日而归因次前韵

　　养鹤事幽讨世事难求全一留若恋主一去如登仙念之不能释对食忘肥鲜乾坤大无际何处容蹮蹮恨无列子术御风叱回旋云霄劳梦寐景物孤林泉昨宵灯有花来庆肩应骈扣门忽抱送见我鸣戛然乃知值拘（缺）

　　至正集卷五

　　●钦定四库全书

　　至正集卷六

　　（元）许有壬 撰

　　○古诗【五言五十二首】

　　九月五日病起至洹堂得十韵

　　渉旬不可风斋居梦林谷羸马从二僮兹焉药云勿自惭似充隠绕屋学种菊昨看青蓓蕾倐尔烂芬馥曲生方入务采采满盈掬积阴荡澄空浮晖动霜木西风何处来披我一溪緑振衣立双崖人间此幽独为欢戒迟暮骋懐亦聊复邂逅识悠然南山在予目

　　和郭子敬祭酒由田舍还城居咏雪四首

　　腊前白未三膏泽入土浅天意急发生滕六起罢软初阳力尚微着物若丝缅不资大设施勾萌曷蕃衍剪刻竭银潢嶒崚变琼巘有懐愿年丰幽忧顿消遣乾坤尘垢尽山川画图展啜清茶自烹翫洁帘自卷暎空似虚无因风尤宛转平吴非我事泛剡尚可勉当年曽从龙天门通管键泽物愧无功归来守疆畎乐土适吾乡流民来济兖饥寒号里巷狂走如越犬推食嗟不能敢恨几生藓方将学猬缩谁复问牛喘先生瀛洲来士林仰冠冕乐天有追游寻景无烦舛平生几乗轺用世真未免悬车万事足有田从不腆遗我白雪歌酖诵剧淫湎更待新亭成琵琶听拢捻
　　陵坡度髙寒溪光渉清浅郊行景有会诗成语无软错错路不分茫茫势逾缅闭门笑袁安谈天睨邹衍林虑亘中天万玉甃迭巘全胜当野求清游殆天遣吟鞭袅空阔一笑骥足展虚明银海眩烂熳白波卷蒙蒙疑絮浮团团忽球转穴井露混茫出檐堆黾勉人寰炯不夜瑶京豁无键夏翟变振鹭供正失羽畎既混九点齐宁辨五星兖抟聚出狡猊曽不及卉犬老松半身湿余润浃皮藓有人发鸿音万籁息号喘胄馆隆皋比严宸亲衮冕五车施已多百行动罔舛俄引一鹤归岂类三公免良辰但赏心治具不求腆蹇予慕髙风有酒何暇湎借公如椽笔忍冻时一捻
　　敷云穹窿合■〈奭斗〉水河汉浅山木立清坚街尘失红软一壶太素天上古孰云缅弥纶均隆污粉泽徧坟衍浮生多白头何事到青巘前坠渐舒徐后驱复排遣纪瑞手屡呵愁饥眉遽展逺势结方阵长风忽斜卷乾坤万彚新阳和一机转作赋休矜才澡徳敢不勉彼美金闺彦石室曽扣键遐思寄沧洲髙情薄岱畎笔力追秦汉道原浚邹兖尤敦乡党义推爱及豚犬我如橜株驹书印满碧藓斗山兹有仰籍湜走且喘日光玉洁中峩峩见玄冕年髙徳弥劭心从出靡舛醉狂有枨触容众吾知免学海富玄酒酤我谢荒腆挹彼还注兹涓滴沾已湎但笑继晷吟烛尽纸仍捻
　　阴崖积犹深阳坡释将浅新阳行故实刚风散轻软枯木吐异葩长林萦素缅兆年必大有占数辞太衍周阹连水郭保障冱云巘素娥列万佾多应帝所遣来翫人间世大地瑶席展练帨忽不收缟裙时乱卷至人无内热丹鼎谢九转污秽固云蜕消融更加勉因笑泥封闗何如玉为键欧公昔守颍俗易民安畎白战聊自娱那知后封兖千载思附骥一吠怜学犬忆昨广寒宫■〈毛瞿〉毺踏翠藓吐气曽激昻几人竹筒喘广厦侍讲诵太室陪黻冕滕说妄自信流传遂多舛田里虽幸归饥寒虞不免来年遽在眼天赐一何腆髙歌时类狂浅斟未至湎冲寒出探春栁线金已捻

　　题汪审斋霜锺峄琴和虞伯生韵

　　岩栖养贞操意适物无爽何处钟自鸣清霜肃穹壤悠扬林壑间融液弦徽上峄阳有孤桐丰山絶遗响抚弄不在音飞鸿入遐想从渠听者稀但以心自赏竽瑟莫求齐王门足羁鞅

　　送侄杞回江夏

　　修身诚为本顾行言乃宣治家俭是主率下身当先妄则身自弃奢则家日朘尔幸无此疾吾药强尔痊我家本寒素插架皆尘编先公手泽存能读汝乃贤勿矜叔有官勿恃家有田缓急汝或过吾诗汝韦弦

　　次韵韩伯髙叅政见寄咏黄杨

　　守气缩斯盈安歩后是前乃知黄杨木敛东迟逾坚人言闰为厄岂识増春妍慎勿作印章标牓成竒偏

　　次韵伯髙见寄自述

　　索居利幽逈野性安放逐得失谢鸡虫交游有麋鹿璇穹豁羣阴阳光弥九服区区愧萤爝遇夜聊自烛不须饭青菁时还斸黄独将军饱自笑未觉负此腹梅翁况有寄千里及泛菊勿云秫涌贵今歳定太熟

　　食槐花

　　庭槐老能花色与秋俱妍凉飙动蔌蔌金屑堆鲜鲜薄言顷筐塈湘以清冷泉姜盐与宜之粗熟正味全芳日发齿颊小苦见本然少陵赋冷淘每诵辄垂涎英华遂餍饫视叶嗟更贤忆昨为尔忙计吏催先鞭一第得逾分厚颜对荤膻归田日藜藿老腹常便便见尔如故人况与鲑菜聨人言有竒效益此衰暮年头目袪昏眩手足已踠挛健歩事林壑洞视攻简编南柯梦已断口腹尚有縁养小成丑缪一飡徒万钱

　　独乐台马廷彦席上次眀初韵

　　旌孝矗华表承家推肯堂亲逺心益迩身立名尤彰学海观波澜艺圃恢封疆索居念晤语尘俗嗟未遑一日复一月三来渉三霜山醅熟小瓮我马陟髙冈野意似孤鹤兹焉愈轩昻同行有佳士雄辞轶班扬出网得珊瑚举瓢酌天浆风景迫九日林叶纷半黄百年贵四美万事付一觞真假悟梦鹿书愽皆亡羊我田才二顷五亩松菊庄相望隔洹水逸兴诗飞翔可怜无心云亦复恋太行虽惭长者车纪休偶成章简编永无蠧桑梓晔有光从今堂上月千载照吾乡

　　羊脂杏花次眀初韵

　　枯枝冻欲折一旦骇众目伊谁夺天巧春意闹雪屋鼎残幻形色能美不能馥红糁密缀梢铅粉薄暎肉髯薄十斤尾昆刀几重玉烹炰本自劳余事及赞育吹香谢巽二争妍値滕六豨鱼膏适用嗟此及草木滑腻真凝肤鲜眀新出浴近■〈日耎〉虞消融移瓶避朝旭分余成美观未觉雍伯俗珍赏乏炰凤山酒杂野蔌胷酥暎多叶炽祸不可扑结子堪作丹仍共玉环服此花幸免此相对一笑足淄潍有古林髙台九霄触芳润流万世济惠逾百谷蜡言当刋华膻徳先慎独我方事继晷灯火待膏沃根茂实必遂拳拳须自牧

　　冬菊次眀初韵

　　众芳困摇落梅独称暄妍有美不自閟战寒为两甄成冬在闭塞民隩愁氷天岂知宇宙内赋授藏竒偏东篱有积雪南山失悠然挺挺出佳色灼灼照绮筵谅非厌九日欲让赪紫先有徒寔众胜糠粃任在前候虽戾月令气欲无襄年贞姿禀黄中冻蘂含碧鲜迟速各有时勿谓人力专岁寒论交游松竹相蝉聨昔焉推三友兹也成四贤何人谱凡品同异殆白坚渊眀不可作欲辩真忘言荒凉着持撡自信肯自怜且幸蝶不知谁羡莺乔迁隠逸分迟晚障护香色全飡英用疗饥大胜咽雪膻颓颜定可制食蠧犹能仙

　　谢吴闲闲宗师寄鹤氅衣

　　逆骈欲遗世异服事缪悠恭也差可观未是真仙俦因服究其衷有懐小竹楼一时示萧散千载瞻风流鄙人冒朱紫因循成白头衣锦不尚絅裭带宜承羞归来作褐父敝缊寒无忧老仙独不弃谓可同真游觧衣逺衣我意重千金裘髙义固多感浊骨难昆址披之焚香坐世虑忘嚣湫神仙未能学愿学王黄州

　　次韵薛寿夫见寄夏夜偶成

　　漏断月未午微凉生破帏起歩庭树影尚欲何枝依平生愧百拙偶巧是勇归故山差可乐更喜宾客稀为问昼锦荣何如芰荷衣所遇苟获安万事皆忘机

　　避暑岳祠追和揭学士韵呈张囦亮提点

　　都门东二里有宫如上清炎气涨人海乃见白玉京园果出新脆氷盘眀水晶虚闲境既辟低垂气为平连栋深月窟玄林挹琼英遗世固独立爱客仍多情树影正已斜蝉声断复萦听尔羽衣曲陋披子晋笙人生贵适意何物为宠荣眀朝又城府狗苟复蝇营

　　题訾仲元孝义诗卷【台掾訾徳眀父也】

　　颛蒙错恒品孝弟均天衷嗟彼陷溺徒伥伥剧盲聋率性见若人力践由吾躬子职尽终始里仁洽瘝痌百行既有原推扩宜无穷遂令乡闾间寒谷皆春融天家急彰瘅华表髙摩空积善后必大佳儿行亢宗伯府试铅椠扬扬播清风耰锄虑徳色污俗应跻隆

　　八月廿日独坐眀初斋前

　　酱台秋未深雨歇风日美斗室满琴书清昼门不启庭空走已永潦聚跃丁子凉飙来谡谡丰草动靡靡佳人暮何之杖履独徙倚素襟幸自惬孤念定无悔径荒差易治手锄渐料理此不求同声姿年已如此

　　题周伯温玉雪坡亭

　　玉雪取譬梅论色非论质坚白将无同磨湼孰尔释孤芳冠百卉歳晚见特立胚挥先天春具体未画易咏歌及影香万漏才挂一西坡据形胜嘉名任沿袭絶彼官府谊专此山林僻栽培阅三世贞洁着一徳孙枝尤挺出籍甚腾茂实寄声玉雪坡未许心铁石

　　次可行泛舟韵时吴安之遣人治具

　　胶荣四十年弛担甫天放虽云在人境心逺絶尘坱况兹游骋地秋色入四望卉木已向荣云水自相荡窗虚得山多台髙知野旷清泉来汨汨节制无暴涨何须过前川园有花可傍玉肪荐肥羜银瀣注新酿时赓孺子歌底用小海唱龟鱼共游泳鸥鹭来翓■〈亢羽〉并分亦何常小大各有量子房屈圮下髙祖隠芒砀君臣倐际遇功业惊洽畅挺然三杰中奋乎百世上一朝事辟谷身外物皆长乾坤任俯仰形骸贵放浪万事云悠悠一笑天荡荡鹗谢累百荐龙戒上九亢人生几雨屐芒屩乃两舫徒令方寸心寂寂复行行吾年今如此出入必扶杖故人念衰老千里牲酒饷自皷烟波枻永税尘俗鞅境胜梦且清位失道未丧谁言管城子初非食肉相兴来使陶冩形役豁惆怅苦吟尚作祟乐饮不为恙学易免大过勿药喜无妄厌厌讵可极眀河月溶漾庶足充淹留还如李公访

　　次韵可行记塘上草木二十四首

　　吾家青牛君伯仲龙矫矫不似丁令威暂来立华表鬼神护斧斤风霜几昏晓摩挲左纽文曽见陆为沼
　　徂徕以多贱吾圃斯拔萃逺从它山移清与幽境会乐天才四十栽尔已兴嘅吾年六十三方期翠成盖
　　长公有名言不可居无竹仆仆斸苍苔森森植寒玉声来书幌清阴入酒杯緑何须更晚食此君足当肉
　　春风为花魁先路来枝南但怜结成实能酸不能甘世味不可口根在吾何惭年年共雪月华我径三三
　　苍官昔多事乃与羣鸟邻何如在圭塘亦胜居神囷老根已作石霜皮不成鳞不用叹不遇叅军能冩真
　　朝来花斩新暮雨坠红湿藤萝助竒观罗帔层层碧昌黎性苦隘政尔要蒙羃一笑问秋乎还能诲人奕
　　枯树影在水浮动如仙槎昨日春意闹今朝雪满沙荣悴等儿戏老怀无叹嗟作实助殽栐明年还看华
　　有木知尚时手植日向荣无忿厎用蠲聊用寓野情亭亭矗翠葆■〈毛参〉■〈毛参〉散红缨青裳勿异字姑以合欢行
　　浓緑千万枝火斋中贯穿山人昼眠起银海日俱眩燥吻行可濡寒裂纹玳绚无赋继殷元虚尘翰林院
　　晓凉振弱体月堕东方晞香涂汉宫额润展华阳衣应朝通眀殿金杯承露归道妆岂余媚池影动清晖
　　司花琢清贞不揥幽人髻蕞尔草堂阴香轧百亩蕙月露暎氷壶美芳集硙硙着我沉水乡庭前更丛桂
　　披披青罗扇敷阴圭塘阿夏窗云影薄秋枕雨声多翰墨聊复尔风霜其若何休教近湖石掩暎美人歌
　　异卉非夘生緌缨殆天就惊风振细叶宛若三市闹赤帻不烦憎縳卖孰尔购因之记昔年听声趋待漏
　　雨后丛甲生俄成寻丈树谁名鴈过红彩缬无不具环池烂云锦吾圃遽尔富呼酒亟赏之秋光欲寒露
　　花仙何许来嫣然立沼上香雾羃晓妆蒙蒙九华帐勿令苦幽独就赏时策杖秉烛夜莫归春去无羁鞅
　　蜜脾捣檐卜成此佛面胎黄中色可尚况在雪里开盗名匪独我伏神出芋魁幸无调鼎实聊用侑山杯
　　园丁功力深春荣到由枿花开月更眀溶溶白云遏紫实待含津囊承躬采掇莫羡邺侯烧且浣长卿渴
　　人生念慈亲堂阶多树萱忽随灵椿化冥漠俱髙鶱此忧讵可忘肝摧不能言对花差自慰白头还抱孙
　　昔人避秦乱川原多种桃我幸遇眀世栽培胡自劳看花食其实为圃岂不遭疎懒强鞭策犹胜宅不毛
　　清夜游西园皑皑白云堆东风苦爱惜不遣过墙来何须领张彻且复倾我罍兹焉不省録宁免长姬咍
　　人间隠逸花开发宜迟暮三径连松阴百绕穿葛屦秋容淡篱落寒香入毫素掇英泛浊醪盆瓯亲挹注
　　作甘最夏果其耐招众禽禽啄吾不惜曷酬僦地金呼童日殴护青红犹满林禽饱人亦饱于焉获我心
　　造物眷花王择后降嘉种英华得既多加以人力壅楚楚御衣黄遂冠羣芳宠羣芳各有匹物用矉而捧
　　开元得四本花本兹焉张众色各有态世独推其黄我非富贵者胡为植圭塘天教风露夜受用一庭香

　　塘上草木续咏六首用桢韵

　　凉飙动空碧修枝振髙青张幄却炎晖交阴可中庭不烦位三公政尔宜冷卿南柯莫记梦陋室方为铭
　　幽人非浮屠日日戏桑下爱其济世余重緑芘朱夏昔贤事游观竹木萃緑野继踵吾不能但入老农社
　　灵木享遐算异质禀至仁后先八千歳才是秋与春蒙庄发挥后尘世阅几人吾材寔樗也赖得尔为邻
　　托根乡社门逺迹闗塞上春荚羮万钱大胜食方丈东隅何失之收之敢髙尚歳晚澹相看萍蓬谢飘荡
　　依依袅长条漠漠迷小院萦风轻作绵穿露巧为线不复管别离招莺更留燕会看成车盖吾圃有余羡
　　花部爱君子移栽未逾年生意自鬯达主人岂花仙初日烂云锦靡曼知几千逺观敢亵翫栁阴维小船

　　和李仲山叅政见寄韵

　　软语惭炙毂直行昧抵巇一退愿始足四序闭皆宜秋鹰遂脱鞲野麋宁受羁好道苦不早晚家隆虑陲喧无车马至淡有琴鹤随飞来云锦篇赏音舍公谁咏歌乐舜日不用望九嶷

　　次韵可行登泠然台

　　轻风水无波落日景逾好凭虚思横生万象困搜讨穷睇眼未花得意诗不草勿谓城郭近下有往来道心逺地自偏兴来无洒扫收藏千钧弩莫用穿鲁缟悠悠叹浮云翩翩羡归鸟一任坐井徒哗然说天小

　　至正集卷六

　　●钦定四库全书

　　至正集卷七

　　（元）许有壬 撰

　　○古诗七言【二十三首】

　　许国文穆公东封加食邑告身其九世孙湖北宪行人吕伯温求题

　　搀抢扫尽五星聚太平舜日方禺中有龙渴睡忽惊起八荒雷雨天无功平生学术匪黄老但以清浄恢皇风三持钧轴一夹袋四海人物归包笼功成勇退挽不留洛川云卧春冲融祥符天子当东封庆成霈泽均臣工进封加邑恩固渥此心已逐冥飞鸿汾阴归来驻六龙门阑炫耀霓旌红老臣已分先犬马择相为君言至公至今纶诰有神护世变不与浮云空天章鸾锦烂五色想见捧出蓬莱宫耳孙令器试宪属祖徳种厚收宜丰青毡何物且念旧至宝肯使尘埃蒙由来世守在聿修愿言什袭传无穷

　　题南谷平章画象

　　河南王孙谪仙人骑鹤来翫人间春控搏万象笔有神清氷寒玉谁能尘貂蝉圭衮推世臣顾乃寛博乌纱巾良工写意不写身萧然印出蓬山真它年霖雨周无垠归来南谷秋嶙峋烟霞为友风月宾野服坐挽羲皇淳汉家政尔图麒麟

　　观渔

　　篙师百趾悍如獭数罟洿池围四匝小鱼幸免醉浑浊大鱼势窘鸣拨剌健者逃生时皷勇登岸噞喁鬐折折老鳜空排棘刺铦巨鲇难恃腥涎滑江河出入岂不慎鱻槁两途纔一霎鼎宜姜桂登腹腴方丈饱余惟小呷任公夸诞已素知如棠况有春秋法区区口腹敢累人养小因循成好杀蒙庄谁道絶物者我见濠梁心不恝主人笑我何小慈乗舟更射春江鸭

　　赠相师沈湖雨

　　我闻西湖天下竒风景晴雨皆相宜有人厌晴太妍丽却爱风雨昏冥时天工一夕辨歳事纷红骇緑春离披先生醉卧忽惊起妙趣不许他人知竹枝蕉叶送清响檐花帘影摇清漪乾坤一段真水墨胜处可与浦仙期尽收清气注双目所遇无复差毫厘江湖汗漫二十年短篷窗下还听之倦游旧隠频入梦便欲踏浪寻呉儿西湖它日我亦往君当携雨来催诗

　　题李国瑞雪洲

　　逺游早作观光客十年惯看燕山雪广寒宫殿倚天开晃朗瑶台连贝阙北风吹落银河水一夜乾坤变虚白瀛洲俯瞰岛屿空山下皑皑成一色小臣给事曽上天凡骨翛然清欲彻南来苦热愿恒寒每恨无氷愆歳律今年人道定丰稔腊前三白将盈尺幽人髙卧鹄山下起看鹄山浑不识却从山顶望鹦洲大素无垠玉无隙此时心境忽有会但觉清风生两腋忍寒不顾玉楼粟方喜诗从天外得虽非孟浪剡溪游习气颇有王家癖从今便号雪洲人已具小船青箬笠

　　牧庵姚先生赠相师梅渊泉诗渊澄如止水泉活有余波梅到清香处君应风味多商徳符既为画之且求予诗云

　　牧庵老僊善游戏赠诗专咏君姓字寿岩喜画今独歩又冩姚诗入缣素姚诗商画真二竒有声无声人自知梅君挟走半寰宇玉闗豪杰皆识之怒人及蟹世固惑惜君真与梅无别万里归来舌尚存七旬向上头无白江湖眼力老更神品题也到山中人山人无意问利达见君但问西湖春

　　题商徳符为梅渊泉画清江图

　　秋江千里快一泻目尽云林认平野眀窻展翫为释然况是当年身见者若人自非诗中仙定知胷次无此天可怜众史恣涂抺兔鱼未得空蹄筌我登鹤楼望江汉恰似寿岩图上看有时风止水镜平便棹酒船游汗漫梅君收敛江湖踪过我翠鹄烟霞中他时若见寿岩老不妨添我为渔翁

　　东涧讲主代额森宣慰为沙门叅香山晋老有所得游广陵归歌以饯之

　　圣元世臣东平王勲庸满世笏满床有孙稚节见翘楚椿萱爱之期寿康人言西佛操厥柄身名几欲见缁黄邦桢谁忍坐朽腐才实天不沦荒唐乃听其徒代祝发却为众生变其法盍令救世行慈悲究竟世尊心不恝爱乌自是余情真其徒况复真可人归舟天地有明月行脚江淮无好春题诗为向香山道山门苔滑今谁扫人间难事龟脱筒等闲莫效俞清老

　　题玉闗雪中竹石老木图

　　郊原触目荒寒天中有清致谁能传此君特立节素着枯槎亦复回春妍僵龙撄云欲飞去翠鸾曳风寒自舞苍顽虎踞不记年一霄变化谁玉汝笑谈万象归神竒天工能画自不知是中有隠隠佳句却彼玉闗先得之俗师用色势益窘林下风姿岂脂粉玉闗佳处色是空为君重作丹青引

　　题李元敬照磨眀妃图

　　臂香骨沁守宫虐金锁重门怨银钥深宫有眼不识春昼长时听云间乐平生所见惟监宫今朝岂期见画工君王知画未知妾薄命已分如秋蓬黄沙漫漫天无穷惊飙吹老红芙蓉穹庐眀日又何处此生遂负南归鸿和亲纳侮号上策建议诒谋娄敬责妾身虽苦免主忧犹胜专宠亡人国闗山寥落梦亦迷嫁鸡正尔随鸡飞人间生女莫望贵只可近作田家妻琵琶声断霜天月青塜至今青不歇后来却有蔡文姬千古胡笳辱哀拍

　　题咬云庄侍御为龎允中画山水障

　　山人夙有爱山癖拄笏凭阑竟朝夕市朝一日不见山便取画图张素壁吾乡好山冠河朔万丈崭崭倚空碧维时秋清宿雨收百里浮岚手堪挹昔年皷勇踏其麓已悔东南多履迹隆虑深处有仙境尘事无端苦相厄南征马上几回首梦寐于今怅如失题封倐尔到江湖扑人犹觉烟霏湿恍疑着我洹水上西望太行才咫尺题诗便当归来萹请君光扫松间石

　　雪蓬歌赠廖楚村山长

　　人间尘土何地无道人自爱居江湖江湖佳处冩不尽且复想象陈其踈有舟如叶君勿笑气象乃欲吞堪舆四时风景皆可乐歳晚独与天游俱青山昨夜忽遁去万象一色涵冰壶眼界疑堕清虚府心境直造鸿荒初道人箕踞受竒供但讶光恠生籧篨霜筠露箨政不俗更欲縁饰为琼琚湘江清碧俯见厎岳麓倒影寒萦纡兴来不省有物我短蓑独立歌吴歈可怜翠被秦复陶但贾忧患来攻驱莫言雪尽蓬遂废敲雨承月仍相娱

　　寄题新建郑同甫书带轩

　　康成山中草如■〈〈├冖一贝，上中中下〉〈又上韭下〉〉世因强名为书带云仍取扁岂徒然学业欲与康成配带为书用亦所宜书不用带腹贮之但教长养莫除去风月无边当自知用原功韵饯陈众仲提举七闽山水天下竒唐举进士繇詹始清淑蜿蟺发有时绍兴而还不胜纪我朝混一几百州声教渐被无荒陬陈家有人尤秀出弱冠众已推名流渊珠千仭出一绠从此光华孰能褧六年乐育席为穿眼厎诸公自台省五两风顺归舟迟满舟载文皆璧圭希声直扫靡靡尽正色上矗苍苍齐兹行小试穿杨手未许垂杨生左肘欲论心事奈别何江海一觞期白首

　　题云庄青山白云图

　　白云舒卷初无心青山之青古复今云兮于山何损益自是幽澹攻相寻昔年下土旱肆虐有力足可为商霖长风多事不相假悠悠归来林壑深犹能粉泽作景物怡悦方外供清吟云山之人素知云清氷寒玉眀胷襟偶从拄笏得爽气肯与众吏争浮沉村墟野屋暮杳杳风霜老树秋森森小溪几转讶无路悬瀑半天如有音云舒云卷目尽处一点隠隠浮遥岑九衢尘土没马首安得此地投吾簪便当携手共归去披云醉踏长松阴

　　牧牛图

　　峥嵘春烟四十角已任秋成在人目晓耕课足得少休付与东风一川緑饮龁犇眠各遂天余力犹能事攻触牧儿心迹两相忘鞭策不施伊自服撝叱如羊攀角上负渉嬉嬉似遵陆服勤纵使骨羸锥乳蚳嗣劳仍有犊犊兮更为慎刍牧公家租税何时足问喘燮和吾岂知诗成聊备耕田曲

　　张骞乗槎图

　　世言天河与海通浮槎歳来秋适中有人好竒赢粮从源几万里吾其穷城郭何地倐此逢云烟宫室相冥蒙见美而识云鬓松西有痴絶牵牛翁问之蜀严能识侬又言张骞昔使戎乗此直泝昆仑东得石归可夸儿童曼倩侮世如瞽聋君平更蹑虚无踪茂陵方急开边功抵巇宜得博望封昔躬所无后乃丛岂非致此由凿空稗官之靡栋漫充千年孰抑荒唐风流传几时到画工钲可喻日声非容酒多且旨殽且丰万事不用研初终安得毕卓吾将同

　　送刘安礼御史归棘津

　　昔年旅食京华春劻勷尘务穷朝曛相逢一语不暇尽况得杯酒摅殷懃南来与君实同寅同方逾月仍袂分人生离合剧萍水世情好恶从莸熏羡君读书早树立峨峨法冠耸惠文风霜肃物未终考已办事业流清芬神羊天遣触邪佞有羝突出甘败羣皭然公议炳星日肯使玉石真俱焚俗方任耳眩名实牛斗惊蚁雷疑蚊行藏有道且有命飘然我自乐我贫亲闱咫天躬滫瀡彩衣独速人微醺世间真乐此无比身外富贵徒纷纷但恨多病疎曲生一尊何由倾倒君扁舟眀日应回首日暮江东多碧云

　　池州驿有王君阳所画老木滕玉霄跋语二君皆故人为作数语

　　何年髯王来此驿怒磔苍髯挽椽笔想当奋笔一扫时乱拥槎牙出东壁千霜百霆摧不尽坐使根柯成铁石谁谓毫端一寸锋办此人间万牛力玉霄狂老亦可人蛟蚪缭乱云烟湿芳醪万斛醉不死愈觉吐辞清可挹当时京国俱从游满幅持来浑不惜天涯一见眼为眀相逢况复曽相识我今妄受车服维所至规规专一室跫然不待足音来二妙真堪慰岑寂

　　行建徳县民有诉作桥罹害者作徒杠行

　　霜余溪湍息奔鬬农隙维时梁可构往来恐有病渉人官着恒规谁敢后邑胥承帖来乡里乡民见胥如见鬼督材斩木到坵垄致期视成驱妇子人未安行力已疲冬无旨蓄鸡先死田家鸡尽真可哀邑宰旦夕行桥来吁嗟此役本为利谁知为害翻百倍老癃伛偻诉且泣莫遣吏监民自力治贪问瘼乃吾事去甚痛惩尤所急老癃又言官试听今日所知百无一我闻此语愤填膺不可胜诛空太息安得落落寰区间尽是龚黄二千石

　　临江见大船宏丽异甚赋贾客乐

　　皷声震荡冯夷宫帆腹吞饱江天风长年望云生长啸穏驾万斛凌虚空主人扬州卖盐叟重楼丹青照窗牖斗帐香凝画合深红日满江犹病酒钱塘女儿静且姝臂金盈尺衣六铢凭阑饭饱观戏鱼清波照影红芙蕖江城到处时弭楫徧买甘鲜穷所悦千里携家任去留一生为客无离别敦农抑商昩逺计遂使素封轻得意握筹狡侩俯承命危坐咄嗟收厚利田庐雕弊君知否终歳勤劳莫餬口夏税未了秋税来三十六策惟有走

　　安航斋

　　清江老人心休休宴息作屋才如舟人间论险莫逾水刳剡有藉安浮游等闲覆溺政不少有家幸免斯何求乃知平地足波浪大厦泛泛犹轻沤争如容膝一斋小泰宇凝寂天光收百年居险能脱险人海一叶随沉浮弦歌宛在水中沚竹树不减沧江秋舟居无水陆无屋一笑千载同悠悠若孙肯构恢万斛欲事康济攻藏修健帆风顺更勉力直须击楫穷瀛洲

　　太乙宫瑞荷为真人吕公赋

　　天地有水即有荷生意无尽根株多风人泽隰咏未既一旦秀出濓溪波中通外直寓至道比徳君子无偏颇非常之产亦时有骈花合实谁赓歌岂如仙坛出竒供盆池一勺融天和初疑扣盘合苍玉又似夹袋裁青罗呈祥应陋朱华秾定巢只许玄夫过清风时来香袭人不用船藕痊沉疴天涯太华几时到漫说十丈髙嵯峨当年太一乗此舟烟波荡漾游无何此宫固宜有此瑞老仙异世真同科便从太一共乗去奔霆瞬息穷天河

　　至正集卷七

　　●钦定四库全书

　　至正集卷八

　　（元）许有壬 撰

　　○古诗七言十九首

　　送揭立礼用原功韵

　　设科昉自延佑年招徕贤俊辟四门太平盛典遂兴举当国大臣精讨论宾兴人人重徳行继述在在闻王言岂惟髦士登棫朴又恐絶壑遗兰荪拔幽风纪许投削言事布韦令扣阍尔来何人眩国是旧章成宪如芟繁袄虹饮竭北溟水欲使变化无鹏鹍亦知有时天未定天地不老斯文存黄能永闭羽窟厎剥尽而复贞而元子方急养且归去四海尚赖他人昆丰扗弱歩退不勇素餐愧我犹薇垣会观桑榆酬东隅已扫奸秽空西园车坚御良路可逺眼前未可定轾轩叔能赠言一举手犹胜杜老寻诸孙人间富贵土苴尔得似定省躬晨昏

　　题杨见心山水横披

　　季主不见长安市子谁置之岩壑里一朝袖得白云来不使青山去吾几清风袭人岚湿衣山林朝市同一机白头利达复何问但欲此山从此归

　　题同年王君冕芳润亭

　　我生有恨未入秦占毕讵尽山水真每闻聒聒说形胜矫首空美西游人樊川真隠有佳处触目便与终南亲终南振古青未了秀色排闼寒嶙峋玉山太白峙左右变灭万景昏复晨一亭风物宛隔世三时花木常如春潏流■〈氵虢〉■〈氵虢〉走庭下余波逺溉斯为津亭中之人何所事学有原柢笔有神英华沥液日着见生香不断流无垠陆家徒说漱六艺心得乃与造化均人生有乐在道义此外何物闗吾身忆昔充赋来京师姓名一旦达紫宸徒劳州县二十载秋风两鬓吴霜新亦知此地有快捷方式我车政尔方其轮清泉白石但无愧蠖屈时也宁非信何年杖策遂一过巨觥尽洗胷中尘

　　赠李孝子和原功韵

　　倦游度闗如度碛草色寒与霜俱白按图地则仍塞垣问俗今非袵金革柔逺雄盛角两都二十年前我曽客李孳孝行闻里闬滫瀡怡愉躬旦夕母心怜女不忍嫁嫁出吾门恩意隔子能养志安贫居姊遽从夫入窀穸林宗何尝贷五千炉韛自可来千百但知有母斯有姊讵肻同生不同室负甥真可继贤躅辍馔犹能光史册寸草几何殚此心白云幸免伤于役矫情一分定寡恩大笑子亷钱置席

　　李叔仪御史荣寿堂

　　丹砂贮井水渍红甘谷大菊千万丛居民子孙受滋液里闬接武期颐翁枣强仙人世中土饭饮但与齐民同一家四世皆上寿寿自有种天无功乃知丹砂与甘谷只在若人方寸中翁今又复近八十目炯岩电颜如童田娱里娭行不杖弄孙教子春融融子贤亢宗早驰誉法冠峨豸方乗骢圣朝推恩敦孝治乡邑五品疏恩隆人间盛事及养志身外名位何卑崇可怜泉壤谩极品封薄亦胜追之丰斯堂继今世济美我歌翁寿传无穷

　　送界画林一清赴台州【并序】

　　予幼读书江南舍书无所嗜买书苦无赀故于画不能有况能别乎入京游道广时时有见鉴论品第咻之积久因知古人以是名家亦岂易哉我朝杰出者盖可厯数十门诸品各见于世独宫室台合名者罕闻焉宣和秘藏所见不过唐尹继昭五代胡翼卫贤宋郭忠恕而已则知此艺世殆未易精也皇庆间王震朋者名一时今得永嘉林一清予所知二人尔天地间事未有无法者画虽一艺囿于绳矩而不为窘束乃可语其至奋笔作气挥霍涂抹有足以耸动人者语其豪宕则可而未足语乎法也若夫千门万户正斜曲折广狭髙下毫厘之间不悖绳矩寓算家乗除之法此画之有合于学而有用于世者也故界画有可据以缔构者有但观美而施用缪悠者识者谓之可以拆架乃为得法此真知画者哉一清多艺而攻于此所谓囿于绳矩而不为窘束可以拆架者也昔以岐黄术业供侍文宗青宫出官监沧州税改台州监仓副使其行士大夫饯之诗余序其首且为之诗曰
　　天地万物有规矩大匠胸中具楼阁有人悟此谢斧斤笔锋乃有公输学千门密可数椳闑万间细不遗榱桷钩心鬬角矗蜂房各抱地势分垠堮横钭平直自乗除髙下蔽亏相脉络按图考制如指掌拆架不许差毫末林君又得髙古趣守法不受绳墨缚乃知作事贵有益舍是但可资谈谑有言赠子试静听阿房迷楼勿轻作后来贤者识寓戒淫昏适足媒其恶子归好究土阶图圣治方将复淳朴

　　题原功舅李氏遗经阁

　　湘浏望族陇西李四百余年业诗礼藏家无金惟有经建阁储之付孙子子孙相继百年中阁毁而复兵再毁传经有人岂终废又见翚飞矗云起秦宫汉阙鞠为墟札柿谁能斧斤拟清门盛举虽偶坠诗书厚泽流未已阁能储经俾嗣贤嗣能复阁为经侈经存阁废武可绳经废阁存族俱圮直须经阁与吾嗣绵络百世相终始眼前风物总天成羣山连娟迤流水亲朋一樽时宴聚谈笑无非杼文史岂惟道义淑吾宗遂见善良熏晋鄙有甥翘翘金闺彦记文髙与前贤峙三生应是魏阳元成此宅相世济美

　　薛子敬母寿康堂

　　人生有亲期有寿寿而康宁世希有人生有子欲其贤贤而复贵天何厚薛门有子号能养弃郡承欢备膏滫谢家宝树暎萱草莱子彩衣辉白首只今稀年又逾十扶掖尚不劳子妇东朝敬老示殊恩锦服侑以黄封酒春风满堂扇里闾咨讶啧啧传众口人间福庆岂力致积善已厯三世久圣朝浩荡开寿域鸠杖时时■〈浸，扌代氵〉鲐耇愿推四海均此庆直见曽玄印如斗

　　寄黄文复

　　吾友黄君字文复肥遁山林探理窟髙情万事等浮云独于树艺常吃吃枝头能出二色花堂下罗栽多品菊依墙沿砌仅存苔当户绕池皆种竹非因百趾无所归五亩多应不容屋扁舟访我黄鹤矶笑我人寰混尘俗季也其徒颇好游篑土小山劳自筑盆池纔贮数斗水要看芙蕖红暎緑常闻种藕便得花菂须再歳生意足君言我有已试方功比如船更神速土籸和饼压污泥匀埋石茧清涟沃君归十日见毫芒薏尖出水青犹曲杖藜百绕望已切茄才如线擎钱矗鲜妆拥盖渺何许黄萎遽似经霜酷其徒可笑又为辞遇夜每遭蛙肆毒新根食尽人莫知遂使卵胎成殈殰蘜灰早用蝈氏典定见亭亭云锦簇墨香千里忽飞采欲验平生橐驰术我方絶倒力为疲不觉开缄机再触蛙耶人耶未易究政尔隍中梦蕉鹿种莲有道敢告君近效小成车戒覆人间七泽阔于天会洗而今盆盎辱

　　谢洪宪副惠茧纸

　　汗牛编简罄竹木蔡氏弊网功方兴剡溪藤角会稽楮文场擅美纷相仍东方妙制中天下照眼莹滑涵春氷清泉縻茧融玉液不动机杼成霜缯感公分惠到狂客欲奉琼瑶道途隔等间肯造五凤楼留草匡时万言策

　　喜逢口

　　滦阳驿东北四十里山有双塜世传昔有久戍不归者其父求之适相遇此山下相抱大笑喜极而死遂葬于是俗因谓之喜逢口亦犹望夫之有石也虽莫究其世代姓氏而其言有足感人者故作是以纪之
　　儿寒解衣重抚摩儿饥推食孰忍诃长城与国逺负戈一去不返当如何去时云戍东北鄙直出榆闗度辽水白头郎罢与影俱岂惮山川十万里天教此地适相逢父曰从天坠吾子笑疲乐极俱陨身谁谓情锺遽如此官家开边方未已同生又别宁同死山云漠漠风飕飕山头双塜知几秋当时不忍一朝喜今日翻成千载愁犹胜贞女化为石终古孤身双不得清江寒影日悠悠行人一去无消息

　　以墨赠伯庸

　　春风聮辔出瀛洲兄署玉堂我倅州倅州屝屦不遑给况得操笔攻雕锼玉堂业攻代天语泓颖日与兄为俦黟川妙剂大盈尺豹蘘几载劳悭收中韬光焰待人发我非其人难久留黎芹菲献意有在要助挥洒昭皇猷政如和弓到羿手此不破筈将谁求北门草制退食后还冩新诗寄我不

　　紫微宫松花石

　　伟哉元工陶万类翻覆洪纎等儿戏即死为生草化萤蜕鳞附翼蛇成雉纷纷朽腐还神奇况复根柯本坚致长林絶壑云雾深斧斤难及幽潜地由来长育不假土盘结层崕出羔稚香流石髓日灌润孕秀含贞真有自风霜陵虐知几年坐看寒暄变荣悴一朝老极枝叶残太古须眉失苍翠谁知千尺岁寒姿幻作一拳山骨峙纹理绸缪节目存流脂尚渍皴肤腻栋梁虽废大厦用础石政为明堂备琳宫老仙好事者不惮逺途三犊致斯珍旧说出金华欲识无由今忽遂但恨米狂未及见太湖灵璧劳兄事摩挲清气凛生秋犹似半天风雨至老僧指点笑且言君可寓意无留意石居吾室岂吾有曽阅嬴颠与刘踬诗成相对一掀髯大笑奇章牛氏记

　　观刈

　　春耕轺轩载耜来夏耘竭力空芜秽天时人事两无失一饱今知堪坐待农家到秋塞破屋此乐天今付贫倅禾头饱重垂拂根梓擦风声传铚艾月明健卒担如飞足茧肩赪汗流背一埸方亩积无隙更向邻翁借车载山妻啼饥已拭泪忙呼赤脚同扫碓饿夫不言但臆对大嚼预摇三尺喙纵横滞穗不假收西风肥杀鑚篱莱

　　覆田铜鞮宿榆社李氏小楼

　　市楼有阶不可攀纵有风月无溪山中藏万斛尘俗气扰扰歌舞罗翠鬟斯楼虽小独全美四面青山一溪水清风明月不用钱咫尺真须论万里聚逺收奇景亦多可怜骚客暂经过主人力穑宁恤此奈尔溪山风月何

　　琴峯夜月图

　　有峯如琴青■〈山赞〉岏有人能琴栖其间携琴独对琴峯弹琴调况复弹髙山趣深境胜画难巧助清出奇天不悭玉轮湿露轧遥碧阴氛辟易开松闗山人于时喜欲狂清风入指倾潺湲潜蛟起舞猿■〈犭宂〉泣石恠睥睨山英蹮我闻至乐本无声底用两手纷如翾君有真琴未曽抚倚空千尺嗟长闲扶桑大茧如瓮盎我当为尔弦孱颜中藏万古不传调奋臂一皷惊区寰要令聋瞶知蚁斗钧天归奏通明班山人见此应絶倒山中有约何当还

　　钱舜举闗山行旅图为马良臣赋

　　江山信美非吾土何事飘飘无定所想因逐利利在途逺驾车牛来服贾天寒日暮山路长羸牸鏖鞭背如堵往来如织有底忙触面相逢不相语琴书汨没长安道趣向虽殊实同苦人间蛮触方纷争得失区区都几许我行四方定何为十年梦断江湖雨披图浩荡发诗愁政尔闗山作行旅

　　书事为友人赋

　　有枭突来居凤池四翼济恶喧一时面谩昼市恣攘攫力障贤路为岖崎燎原凶熖未易扑悬河伪辩公相欺呼朋笑类布中外祸心包蓄将何为一朝奋出曰松者怒挟弹射争先之中天日月靡不照覆盆偶蔽天非私从知贯盈败可必曵兵弃甲何累累亦由迟速理有在机来闲不容毫厘体骸能与孟青抗传车又向穷荒驰九重清问既下逹益者遐方皆内移君才磊落去就审气节不负先皇知因思鄙人昔孟浪诘难屡犯编须危幸灾仁者固不忍鲁观曽有闻人尸寄言同恶未及者早宜改行惩吾诗

　　以画鹿为太师寿

　　祁连山中有神鹿毛质千年似苍玉芝香泉洌不肯留来与仙人服双毂仙人两手握化机陶冶宇宙成雍熙相看一笑陋昔典三公但见图车辎洞中有天春不老岁岁香风满瑶草仙人自有长生方更开寿域均八荒

　　至正集卷八

　　●钦定四库全书

　　至正集卷九

　　（元）许有壬 撰

　　○古诗【七言】

　　题邹福传【福揭曼硕学士仆能小诗】

　　郑家婢亦知读书男子况得依名儒处身虽卑心不尔作事欲与髙人俱服劳薪水安所事王尼为兵亦何愧縢藏永保无羽化浊秽今真见蝉蜕衣冠巍然食君禄婢膝奴颜恬取辱一生醉梦富贵中趣向正自惭邹福诗成主人手为抄肯使酤酒如王褒

　　李仲山都事号梅庭主人求诗

　　君不见韦表微里行不乐拂袖归松菊主人舍我谁渊明百世其庶几梅庭主人清而温观所为主知其人岁寒万木黯无色一脉独得先天春乌台翠栢翳幕府出山又与栢为主含英散点白笔霜擢干皆为铁冠柱怀归夜夜梦故山佳人倚竹迟我还宁知要办和鼎实踪迹未免留人间西湖皓月前村雪万古清香吟不彻相逢谁主复谁宾早脱尘凡见髙节

　　赠解辰翁次卷中韵

　　理世轻士如泥沙长人论人当弃瑕竹头木屑且适用况犀有角象有牙螺江产才闻自昔我撷其实刋其葩欧阳昔以文瑞宋千载炫烂五色霞澹庵风节后莫比平园才徳史所嘉只今有人淹冷职满头白髪纔黄麻时无赵伦谁见怒官似郑虔无用嗟何当汲引厉顽薄色可变紫声变鼃从知君子志拔茅其如深文面削瓜但令诗书世有嗣休羡人间烛上花

　　力疾对呉闲闲大宗师象焚香危坐而成诗

　　宵人本是山泽臞涉世政坐饥寒驱五年黄合事何补锺作老病丛孱躯滦京归来十浃日药裹不可离须臾平生结客半寰宇未免操瑟从齐竽可人底事期不来承庆堂深谁可呼迩来亦复诗作祟清减益见风标孤杜门却扫难折简岂意惠然来画图相看一笑但臆对妙契未许巵言■〈奭斗〉清冰寒玉照林表和气春风生坐隅斋居顿觉俗气逺髙致已逼沉痾苏我方归思剧迅矢公自有分居方壶过从此去计必少梦中道路多萦纡便当卷奉江湖去愿得始终如蟨驉

　　谢库库子山学士惠藤花

　　有贤大隠廛市居开国相君遗此庐相君勲业照寰宇太祝有厅才一区传家不用金满籝树艺之外皆诗书春花未了秋又实坐看人世均荣枯东风一夕动芳簌老藤满架青萦纡今朝紫萼忽烂熳顷筐采撷输庖厨怜予肺腑厌尘土分甘来与华笺俱予非虎头食肉相脔块适足朘其肤眼明清供倾错落老饕便可辞膏腴薄持一饱扪腹笑报之但愧无琼琚

　　西岩野逸歌为彰徳路总管杜弘道作

　　西岩歌歌西岩浮空千仞青崭崭烟萝为縢霞为椷设险不作殽与函黄精春荑蕃莫芟蕨香泉冽饫老馋世鼎那复知酸醎下视野马纷尘凡埜人心逸陶至諴谁遣轻着从事衫方今登三五可咸忠荩连茹逺佞谗楩楠既收足檀欃纵有黄独何由镵凤池乌台冰照衔济世欲藉为风帆忆昔与子同諵諵攻坚政府非鼓儳吾归吾郡子复监劳不暇逸神所鉴山英它日敢子詀乃知子志因民碞西岩歌歌西岩西岩之石美若瑊我辞不佞君其劖

　　题云庄为韩伯顺作山髙月小图

　　黄州江山如有待直待坡仙发光采岁行回首几壬戌二赋人间故长在当时泛舟挽椽笔奔走蛟螭泣神恠洪音蓬蓬号万窍大块茫茫归一噫山髙水深人何归独有老月光不改孤峯崭岩几千仞下有清流鸣石濑苍龙呀口一珠寒轧轮上觉天衢隘此时清致似当时比竹谁能发天籁之人尽扫豪贵气一片清纨收胜槩按图三呌臂欲飞梦香旧圃元修菜

　　题商徳符为韩伯顺画山水图

　　我朝善画髙尚书一变即至商曹南九方相马迹固异妙处均与造化叅韩家此图更奇崛展看擈面浮清岚山疑近薄忽窈窈水若清浅中潭潭望之如仙山中人便欲卜邻茅一庵纷纷道路何为者烟霞胡不穷幽探人间多事行可遣村社薄酒吾能酣满天清兴属何处煮芹烧笋春方甘

　　疡医许同佥求诗

　　君昔市隠为逸民曾视轩冕如浮云一朝金紫不容却东华尘土同朝曛斯民疮痍未能瘳我不可愈宜求君宋清有道望报逺白岑秘方何足云

　　题郭熙小景

　　河阳老笔无丹青三生曾是山之英神机蓄久忽抒泄意所到处皆天成初犹跬步营丘行久乃奔轶天衢亨乔松大山耸物表髙堂素壁长风生有时敛束作小景咫尺已觉凌蓬瀛人间流落惜无几好事只讶千金轻中郎未许虎贲拟具眼能与秋毫争但嗟缣素日弊坠世无其画空留名

　　孔学文奉先世殽夫先生元符三年甄叙告身求题

　　西江之水接洙泗三凤嗷嗷鸣一世临川有鸢苦相吓不知鼠腐凤所弃孟也攻诋不余力文章荀杨乃其辈中天振古有日月党籍岂容无仲季汉唐而下观赵宋最号文明致隆治君臣举措一至此有识未免为长喟桑田变海纶诰存岿然不与灵光异聿修世笃此纵无圣泽自可穷天地

　　题独照长老文殊问维摩病图

　　谓予不病形如削谓予果病神自若是在病与不病间我不自知人岂觉有来见问意固厚转语才形已糟粕菩萨随者亿万计丈室之中容绰绰将谓相逢说妙法掀簸乾坤飜海岳不知此事到此际难举衡嵩等毫末娟娟其妹来散花逢场岂亦资谐谑可怜弟子神气微尽力去华华不落天人本非革蘘秽色香一瞬俱冥漠只愁丈室忽塞破亿万菩萨何处着

　　小楼对闲闲宗师象因次旧韵寄之

　　鼎食不解肥我臞多病亦为山林驱巾车孤舟往所适何往不可容微躯莫言五十未为老纵有七十来须臾今年两耳得差胜饱听万籁吹笙竽闲人多事迫诗债埜老败兴时招呼小楼今日好风色目断天末鸿孤一时幽兴岂容负况对蓬岛神仙图篆烟凝坐共心赏尽醉更把空尊■〈奭斗〉怀人未免有芥蔕处世已觉无廉隅分江小鼎煮粟粒诛茅别墅营屠苏逺山但藉一枝杖中流谁办千金壶菊篱秋香晚未减松窻月色寒相纡我行不武分敛迹安得甘草资蛩驉

　　题米元晖山水

　　米家世以书名世驰誉丹青乃余事小米触处是天机扫絶众史庸俗气家传龙跳虎卧法分与冰纨作游戏乱云重重护幽峭半树纷纷立寒翠连绵欲尽不尽间几点苍然入无际每因浅近寓深逺时出清雄变妍丽人间流落特毫芒好事偶得宜珍秘虹光贯日烂不收依稀尚有元晖字

　　徐复初种云堂

　　翠鹄山中许道士偈来神山游戱尔神山虽不是蓬瀛有竹万竿斯可矣种云堂深六月寒幽鸟啼碎青琅玕人间风日不到处阶藓印翠何年干门前摆挜几千畆秋豪吹香入新酒主人逺在黄金台鹤怨猿惊亦知否我非山主苦爱山山不我厌那忍还欲言佳趣竟难冩试看日夕空蒙间

　　虎食邻豕

　　疲氓一豕闗岁计翁媪旦夕劳豢视敢思口腹资御冬拟待今秋了租税于莬乗夜夔其壁攫去怒嚼无余骴豪家有羊过千百尔不掠剰宁有畏乗虚凌弱犬亦耻天赋尔质徒猛摰太山昔闻无苛政荒村今复増酷吏草莱蹂践迹未冺是我昨日攀縁地卞庄周处世岂无毕竟爪牙何足恃

　　静师觱篥歌

　　霜清万籁于喁收老月轧露寒波流山僧具眼识野逸醉挟楚竹来鸣秋一声透空石尽裂刚风不扫云夷犹惊猿无地避清响木客为尔生新愁激扬初似士引角娇滑忽如莺啭喉骊珠荧荧细缕贯冰蚕绎绎独茧抽传灯应自龟年来翫世定是灵师俦昌黎不用诮髙唱形骸放浪为真游松阴盘石月正午诸僧举白纷献酬归眠禅榻有余韵水声■〈氵虢〉■〈氵虢〉风飙飙

　　题彰徳监郡竒凌和叔登瀛图

　　瀛洲杳在弱水东世有舟楫无由通自非真仙具两翼倐忽引去如轻鸿人间尘土几万丈谁知乃有登瀛翁集贤堂馆去天近松云华雾春冥蒙景清池胜黙感触神游恍惚空明中云庄游戏实其幻落笔便有神仙风望洋俯瞰万顷碧振衣直蹑千仞峯因知此境本非逺此心到处皆瀛蓬眼前有道自不见瓜枣可闻那可逢秦皇汉武骨尽朽文成徐福欺愚蒙赤霄冲举世谁见仙与人道将无同翁今分节守千里未许遐想求虚空政成但宜早解组西山尽可留吟笻人生至此即仙尔底用辟榖成疲癃翁闻侬语应絶倒他日此图当着侬

　　闵松

　　蹛林乔松阅千古八百里满知几树越从毫末至叅天不识人间有斤斧一朝混沌再开辟相宅龙冈来启土梯山航海水赴壑官署民居须栋宇工师求木破天荒始听丁丁就规矩树藩板地徧郛郭万亿中才二三取生齿日伙资樵苏沙碛岐冈竭榛莽遂移殃福及此林大锯相加卧撑拄段分三尺已专车枝节纷披溢膏乳槎牙根柢抉至泉百年运载无时住山童地赭鸟兽悲陵迁谷变风雷怒偶凭髙阁一纵目万灶炊烟欝玄雾渐染人人服尽缁熏燎家家壁无素燧人济世固有力里巷亦疗饥寒苦但悲明堂梁栋器及物之功正如许贞姿劲气养不易瞬见成灰了烹煮马基彘槽尤可念曰与蓬嵩同朽腐大材小用违所长多少倾欹无一柱昆吾精钢忍作针天孙云锦难为屦圣人委吏虽不鄙贤者伶官岂其伍嗟叹不足形永歌聊为用才陈讽谕

　　题赵干江楼风雨图

　　人间蕞尔东南陬金陵李家无逺谋词华欲继后庭曲不见东风空小楼当时百事尚纎丽况在画工专末技洪河乔岳昧平生曲阑幽槛穷清致石头城下无重闗甲马营中有佳气九天飞坠曹将军尽卷版图充上计小儿造化吁可怜乾坤又到宣和年君王摇毫自涂抹片纸落世人争传坐看南北又分裂遂使两家同一天偶从断缣阅小景慨念兴亡岂天定而今荡荡混一图但少侬归理渔艇

　　赤壁

　　孽瞒祸水剧赵女汉火余光能几许蜀方传薪嘘未然呉偶束缊成一炬万艘枯苇沃以膏空江如靻长风皷九渊鼎沸羮鱼龙连营炭炽膰貔虎雄图南纪成画饼匹马华容作穷鼠坡翁乗兴赋赤壁烂漫天机涌毫楮偶从雪里冩芭蕉又似骊黄不毛举考图求故此其地疾恶千年若躬睹江山萧条岁华晚兴废人间几今古买鱼沽酒吊阿瞒醉和渔歌短蓑舞

　　游君山岳州经厯善原道学正潘彦宾黄文复刘光逺同行

　　蓬莱瀛海飞渡难世人可闻不可攀水环千里萃万景天下奇絶惟君山湘君南去九疑逺泪洒修竹留余斑祖龙肆毒赭不尽终天有恨埋烟寰长松豫章欝老翠攒列岩壑为襌闗梵宫蟠踞肇典午烟霞金碧争孱颜三湘昼夜助勺水两湖今古浮连环霜空木落快一览坤倪轩豁呈天悭只疑六合总是水水外不复知尘寰沧波白鸟入灭没斜阳孤鹤才飞还洞庭龙祠缥缈见蜃楼千尺摇青殷长风有时驾巨浪掀簸百怪愁神奸操舟之人胆欲落回头却羡山人间嗟予夙愿今始惬扪萝拾级宁辞艰要穷胜事更继晷列炬宿鸟从惊■〈翾，飞代羽〉禅房深处借一榻清梦已涤三生烦相从四子尽儒雅词源万斛倾潺湲飞吟亭中酒未醒岳阳楼上诗方删片帆谈笑又到此淋漓宫锦倒白纶五城携手飞佩去九霄清响流人间

　　湖南监宪布延实哩子谦昔为翰林学士奉使祠天妃伯生有序送行征诗其后

　　古来漕法无十令我元弘抚恢自天至元天子一四海京师仰给东南田乱淮泝河畧汶泗逺■〈奔〉瀛莫趋幽燕荡泥踰埭几跋涉留连岁月喧劳牵云帆辽海闻自昔东呉秔稻曾输边九重听言获大利万艘遂发呉门船晨兴甫动望洋叹暮炊已接蓬莱烟夜波阴火乱明灭神奸恠状呈蜿蜒樯摧缆断一瞬间骸骨立腐馋蛟涎天妃于时悯昏垫祥飙飒飒来云軿漕官舟师续乃命遂使京国丰年年御灾捍患着昔典诏使涓洁严牺牷翰林学士北庭彦风骨自是人中仙候神将事尽诚悫坐致流泽如原泉都人万亿饱红腐岂知颗粒皆危颠十年我亦索米者无功素餐尤赧然湘南邂逅识眉宇绣衣大斧光相纒纪功他日有佳传我歌敢重青瑶镌

　　题周元玉北山堂

　　北山主人薄轩冕五十归来已云晚眼空尘世但觉隘却爱鹪鹩一枝穏有松万壑竹千畆有菊三径兰九畹四时种植常不遑组绶难萦去往返生儿京国蚤蜚英玉磬清温明纪甗姓名籍甚在搢绅奋翼骎骎上林苑白云一夕忽入梦归心如水从瓴建功名身外等土苴滫瀡堂前尽愉婉惠然过我琅瓈山水陆跋涉不惮逺论文尊酒花柳间已谢游春曲江幰我言子归真得计鄙俗何知笑连蹇且求至乐在天伦但恐富贵来衮衮

　　登祝融峯

　　万山南纪岳乃衡祝融在岳尤峥嵘诸峯罗列七十二凛如子弟从父兄欲穷髙险破晓去肩舆困处甘徒行不知石磴厯多少但见脚底云烟生千岩竞秀路忽转逺翠已复来相迎人间韦社天尺五兹山去天尺不盈洞庭一勺见隠隠齐州九点纷营营我行正值好风景节序今日维清明幽禽逺近鸣欲碎野花浓淡开无名梵宫燹后僧未散邺侯仙去山为轻危梁飞蹑者谁子等闲命与颠崕争入春淫雨日五浃天幸有此三日晴平生梦想偶一遂敢效韩子夸精诚刻名藓溜尽漫泐朱凤不听嗷嗷声太山未敢小天下岁晚好继朱张盟

　　昭灵江楼分韵得法字

　　湘江腝烟动浮鸭柔橹半天来轧轧昭灵滩上夕阳中犹见祝融青一发江楼酒贱花满山万斛好春天不恝散人今日百事无诗筹尚畏申商法

　　徐叔清万松岭

　　山人住山手自锄当时种松逾万株山人仙去松故在黑云十丈寒萦纡十年种木昔有训山人乃作千年图子孙孙子谨封植休羡人间五大夫

　　题徐叔清野堂

　　野堂主人堂高原万松岭下五亩园几年轻葺此数仞肯构有子仍有孙堂东书斋翳修竹堂北水门罗清尊城中尘土没马首听我策杖时敲门

　　至正集卷九

　　●钦定四库全书

　　至正集卷十

　　（元）许有壬 撰

　　○古诗【七言二十四首】

　　分题赋燕山雪送苏伯修赴西台

　　居庸崭崭青万迭一夕阴风出髙洁龙盘虎踞屹金城幻作三山白银阙山下有人方逺征斯人斯境同一清杨华擈帐豸冠湿琼杯逐马轺车轻终南太华几千里斾旌悠悠画图里踈狂岂似剡溪行要领清寒肃西鄙不须战白为子歌举白浮以金叵罗兹溪他日更乗兴添筑雪堂留小坡

　　赠道士杨山南

　　天台山南杨道士却从山北来幽燕东华尘土西风起烟霞不见山南天明当排云跨黄鹄归向山南结茅屋莫作东西南北人山南村醑春方緑

　　芗林石呉越间号至珍本宋向府物为监宪廉公所得今又入其甥万戸齐家授经郎周伯温图其状求题

　　泗滨奇石大如斗岩窦盘纡开戸牖化工赋象岂娱人故作洞天似庐阜向子得之名芗林廉家异世同此心从知石兄头不点坐见二子俱消沉人间尤物竟谁有一朝又入汤元手劳心记姓终散落地下奇章亦知否我生政欠匡庐行画图一见眼为明纷纷得失校未了又遣石兄依楮生

　　太乙宫刘真人传道于吕

　　洞微真人请题其卷洞微真人洞宾孙道眼已入众妙门行年七十知所化欲从静里观乾坤乾坤善让不自大四序功成各求退胶荣固宠良近痴道贵有传复何待天台玄客拜下风有为物母无为宗桃花流水杳然去吾见老子其犹龙晓来雨过西山麓梦里白云生两足岳阳楼上袖青虵铁笛一声山水緑

　　和原功早作闻雨韵

　　开门松竹有余沥一夕龙公布膏泽玉堂学士不能眠起坐濡毫洒玄液已欣卉物回春荣又念鹄袍欲令碧右文拔茅心独苦夜夜中庭看奎壁同年有人强任事伴食碌碌难塞责但教有雨无遗贤一任频移北山檄

　　孙鼎臣仪斋

　　孙郎践厯专句胪众夸音吐鸿锺如斋居掲扁有深意要从枝叶求根株圣人制礼本太一条分渐至三千余叔孙所得仅一二上下分已天渊殊可怜不听鲁生语遂使汉治惭唐虞我元制作法隆古精凿登用糠粃揄孙郎习此不容释一生朱紫攻相纡仪哉仪哉尔不忒斋中更究周公书

　　送舒噜存道师云南

　　天戈渡泸一文轨万里滇云去天咫宿师开阃张皇威虚位几年谁称此西山豪杰翯埜翁毛锥大剑均策功京华莺燕留不住金菟逺啸苍山风苍山春翠明如拭犹带渊龙香雾湿徼蛮销甲已归田襟畧蘘韬贵苏息开边功利古所惩通儒事业宜知兵犊丸取水盾鼻墨好向辕门歌太平

　　李平叔双泉图其子请赋

　　髙人小数早袖手问学曾师鲁斋叟一纡紫绶置台省还梦青鞋绕林薮西山胜处在双泉泉碧沙明净无垢衡茅烟霞专一壑疎竹风霜傲千亩冈陵引势护佳城黍稔崇墉足春酒水边盘石平如砥石上松阴大如蔀当时奋力争国是岂意人间多掣肘何如来此暂解纷坐阅浮云变苍狗蘘琴不皷非傲物要与知音论然否翁今仙去名故存岂待画图传不朽

　　灯花

　　夜如何其夜未央灯花报喜争煌煌应将兰心红一点传作举子眉间黄眉间黄时尔何若圣君待汝苏民瘼他时万一负科名却教人道灯花错至

　　正壬午六月望大都留守星公吉甫以故事率其属启广寒殿视或罅敝而填葺之有壬待罪政府法当与观适中使至自滦京赐留守正尊因肆筵太液池上既醉留守谓不可不诗乃赋长句记一时之盛而终以规讽庶几风人之义焉

　　人间炎暑无地逃神仙何处追六鳌一朝凡骨忽轻举乃得天上谗游遨乗风径谒广寒殿不知脚底青云髙三庚清气凛毛髪况值宿雨増萧骚瑶台琼室光射目藻井尽出昆吾刀西山形势壮天府下土品类森秋毫苍龙卷水喷遥碧玉阶■〈氵虢〉■〈氵虢〉鸣银涛一帘瀑布散空阔两亭瓴建悬周遭骊珠跳跃夺不得千气万力徒相鏖石分辇路隠岩壑松挂藓壁愁猿猱红蕖太液几千顷水仙杂沓云锦袍宫官导我坐翠樾清风飒飒吹二毛上林贡余有珍果中使日下来醇醪九重殊眷在留钥岂期邂逅及老饕贺兰公子素奇士习气正爱诗人豪自知纲辖非所任宴享适足彰吾叨世皇基构示宏远吾君継述当勤劳愿因登览念世训万年盘石隆神皋

　　分赋天目山送冯公励参政赴江淛省

　　天目山苕水出诸钱销沈天水覆深谷为陵岸为谷山仍苍苍水仍緑天家开藩奠南服浩如泉源涌金榖重臣分厘聮轨躅参预乃独操度律今年杭城困回禄煨烬遗黎将子告西湖歌儿自冰玉宵旰焦劳子所独诗书之效置邮速吾子行矣吾拭目苕水出天目山吾子行矣何当还贞元朝士倒指难需子入簉蓬莱班

　　应制天马歌

　　臣闻夫圣元水徳正色在朔方物产雄伟马最良川原饮龁几万万不以数计以谷量承平云布十二闲华山百草春风香又闻有骏在西极权奇俶傥锺干刚茂陵千金不能致直以兵戈劳广利当时纪述虽有歌侈心一启何繇制吾皇慎徳迈前古不寳逺物物自至
　　佛郎国在月窟西八尺真龙入维絷七逾大海四阅年滦京今日才朝天不烦翦拂光夺目正色呈瑞符吾玄凤鬐龙臆渇乌首四蹄玉后■〈医，石代酉〉其前九重喜见逺人格一时便勑良工传玉鞍锦鞯黄金勒瞬息殊恩备华饰天成异质难自藏志在君知不在物方今天下有道时絶尘讵敢称其力臣才罢驽亦自知共服安舆无覂轶

　　哀弃儿

　　雪霜载途风裂肌有儿鹑结行且啼问儿何事乃尔悲父母弃之前欲追木皮食尽岁又饥夫妇行乞甘流离负儿逺道力已疲势难俱生灼可推与其■〈士冖田疋，上中中下〉尾莫我随不如忍割从所之今夕旷埜儿安归明朝道殣非儿谁父兮母兮岂不慈天伦遽絶天实为十年执政虽咸腓发廪有议常坚持昔闻而知今见之仓皇援手无所施皃行不顾寒日西哭声已逺犹依稀

　　送蔡士安经厯次马明初韵【士安扁其读书斋曰巢云松】

　　红莲緑水地有余埜逸不受朱衣纡游心逺慕有巢氏云松况复如匡庐少年攻书安瓮牖华屋何心丰厥蔀但将幽兴寄髙闲万物芸芸自刍狗朝来酒熟清而淳云松劝我不我分云今作霖忽飞去松阴留此庥吾民我初出京心口语欲作怜巢老吾土谁知咫尺玉堂游地位清髙隔风雨

　　偶阅可行书见其印章曰洹溪钓者戱为野语

　　道士只合山中居钓者只合溪中渔不山不溪朝市趍人轻尔厌重尔诬彼道士者尤迂愚妄欲跻世为唐虞平生动为鬼揶揄况负且乗招而呼山耶溪耶盍归欤山有美茹溪有鱼

　　酱台行【并序】

　　僦居乡闾即巽隅为塾以居明初马先生塾东地多隙积壤其南久与垣埒穹然如台晚凉散步时一登陟思有以名之而未得其宜也家人治酱酱利炎暴而屋近树密相为蔽亏独此敞豁朝暮得日乃夷其颠而置瓮马明初笑曰台之名得矣古有将坛坛犹台也兹非酱台乎予方病暑无悰喜粪壤之肇锡嘉名也为之大笑且为韵语以识之
　　归来庸夫莫吾騃一亩之宫僦非买幸多隙地可遨嬉况复天成台有洒质虽粪壤若可贱朽腐神奇理固在赤曦西去凉飔生散策时还升畏垒爱之强欲加粉饰此质何由发光采谈言微中亦偶然尘且可同纷自解圣人食品常贵酱老饕口腹尤有待熟宜烈日屋多阴抱瓮欣然得爽垲山人翫世一见之锡尔嘉名俾永赖人疑取声不校字毕竟此声不容改又言间朴遂讶璞亦似怒解仍及蟹彼帅三军此微物比而同之岂相绐彼虽雄贵足摧折此则适口何尤悔山人蔬蕨资用后一饱胷中无磈磊若教笔阵战风月便是金台前郭隗古来多少难具言且言彭越还为醢

　　题仇公度总管所藏李伯时六骏图

　　瑶池八骏闻自昔诡异宁容按图索唐家监牧足权奇六骏当时最超逸虬虬孤矢骋空阔掣霓奔霆倐无迹或牵或骑后四人有驰有驱余五疋雄姿殊相各臻妙考验知是龙眠笔开元善画称曹霸断缣留世倾金璧龙眠虽不及师承却似韩家能入室三人既逺画亦无九方不生骥谁识骥难卒得画幸存主人为我加珍惜

　　和明初种竹韵二首

　　此君相看凛冰雪凡卉莫动心如铁市廛何处延清风择地乃得书斋东南枝不迷带宿土蒋王应让山中许七竿五本惠然来天与其时适阴雨坐看翠藻摇金戈清阴已覆苍苔窠荒寒一旦得所主不遑宁居其奈何小庭陋室因物胜课童灌溉疲奔命来宾正待人抚视直造不妨吾啸咏等闲人境隔尘凡有径底用开三三世云汝醉实诳汝汝固不醉吾方酣昨非今是今始觉汝不托吾吾汝托知心幸得白眉公助胜复有青田鹤杖之化龙望已痴万一结实疗凤饥岁寒霜月安幽栖明年出笋应甘肥人间万事翻覆手千亩等候亦何有七贤六逸不可呼与子相从为二友
　　洹溪有涛如卷雪洹溪有岸如削铁良时有月仍有风底事廛隠来南东佳人怜我汨尘土植物之中荐巢许斸云移得碧琅玕便似江南闻旧雨此君入室不操戈清泉供饮安臼窠似贤政自要培殖草木纵妬如君何静观天道悟善胜此君有善亦有命一从卫国美武公后世诗人几歌咏凯之作谱特其凡乐天记徳才二三宁知一体具众美不似柳暗荷花酣幽斋衡门楹无觉地幸寛平根可托主人爱尔忘肉味何况其阴有鸣鹤即尔酤我殊不痴软饱大胜抗老饥布袍芒屩相依栖小儿裘马从轻肥逺林等闲一分手风月遂为城市有直须长养拂云长慎勿翦移如卖友

　　和明初三台怀古

　　匡朝本是人中豪谁令倒海流滔滔炎刘火力尽资土篑进欲与天俱髙谷陵变迁剧改井乃有殃池尉迟迥狂图一旦虽幸成恶迹千年岂容屏临江率旅空若林销沉兵甲江水深只言拊手天下定不知吐哺谁归心当时劲敌无呉蜀蹴踏乾坤劳一足果然蔓草犹难除倾矣天仍不为覆汉家病已深膏肓不能王人人自王坐令流毒徧四海重为屠戮轻为疮荀公初信退让语沥胆披肝陈覼缕寿春仰药固可哀帝且缀旒方播许莫将基祸尤黄星亦教遗臭为髙陵十功九锡成算在地维遂裂天柱倾奋威死后无健者身不遭诛骨遭骂至憎甚欲及储胥底用更求台上瓦发邱摸金将遗谁敢拟舜禹真其儿荒凉余址圯未尽更烦漳水消磨之秋风萧萧动衰草天幸无情天不老鸠居几换未暇哀翻手周师戈又倒

　　和明初读韩陵山温子升碑

　　清秋行山村酒薄吊古兴怀不成乐文章验世有可悲贤圣之君久不作青衣行酒尘再蒙草莱跃出皆奸雄渤海智蘘括几重夺马乃谓防山东人人欲化家为国沧海横流无畛域老天岂亦厌生民独使姚兴应荧惑区区图阵成功难千年为尔一永叹前冲后蹑又横出胜负遂判须臾间髙抟因上九万里珍重韩山亲举趾刻铭沦地复销天永播殊勲穷万年晋文浮华剧云烟宇文尚欲扶其颠南朝沦习尤绮靡百家陻灭一二传麟儿未是文中虎肆骂轻为骇人语若见苏家大诰文未审为金为粪土

　　元统甲戌春芝生于衡安仁马碧山先生茔其状秀异雕绘所不及先生子熙明初乞诗于安阳许有壬有壬惟马氏世有隠徳发为祯祥宜有以歌之也乃为之歌曰

　　衡湘清深多隠徳漱芳撷英久充积冲和一旦发祯祥锺作三秀备五色不生庭戸近媚人直以神光贲幽宅亭亭小葢出半身大葢乗之如翦刻珊瑚森矗十三枝一一分岐呈挺特紫干坚贞戛寒玉绣丝旋绕明圆缬先生昔藴道徳懿不肯人间轻枉尺流芳已见世有人作善今知天可必谢家宝树足英华咀嚼余香输彩笔愿言培植成休征罔俾商山专晔晔

　　洹堂小圃黄瓜有合欢者明初赋诗过褒可愧勉次其韵以冩衷曲

　　我生赋才匪王佐有腹无谋仍负我深虞覆餗走循墙营口老犹资果蓏夏畦雨润翠色交离离结实悬瓜匏瓜锺土徳与匏异走藤满架萦枯梢硕蕃虽出人修葺降瑞生祥岂人力形如连珏巧削成占云老圃其逢吉老圃本是草莽臣兔园作师矜道尊冒荣逾分退宜勇一饭未敢忘吾君读书首贵安贫贱食肉封侯非素愿平生所遇皆偶然政似此瓜今此见黄台不歌抱蔓归白头独善甘野栖吾君万寿时雨雪明年更我厘麰诒

　　和明初考定武禊帖

　　伏梁墨妙惩艰得但许临摹入镌刻可怜片石本无胫乃逐兵尘走南北徳光不惜身为羓席卷晋物归其家遂令此石赝俱售何如荒炀初不有江左善书岂无人不观其字观其身髙标峻誓抗尘表兰亭宜擅千年春夷门不见长安日却从晋主效衔璧购求又至玛瑙亭转使髙人薄萧翼力能全璧无相如天下不复知同书中京广陵几秋草归宿无真存莫保家鸡野鹜争赏音移形蜕影倾千金更疑摹印几千百不闻舒赋劖其阴米狂哆然称博古定武虽真犹不数人间真迹竟茫茫支机石亦沦风雨

　　至正集卷十

　　●钦定四库全书

　　至正集卷十一

　　（元）许有壬 撰

　　○古诗【七言二十四首】

　　簇蚕次明初韵

　　上虞雨湿密用苫旁欲风透薄代廉夫桑何暇窥青帘妇饲已竟圆缺蟾蠕蠕掉头与叶黏知欲作茧寻归潜蒿薪玲珑三日觇妇报姑喜喧风檐亭亭围缴仍合尖行见絮帛周苍黔拆晒并摘不可掩金银堆积疑神仙鬻铭笑我无一缣

　　构榖次明初韵

　　衰容逐人到髪齿方知学稼归洹水长安索米久招愆种粟而食今年始□□□□□□里率人以勤常早起一耕六杷不信耳□□□□□首尾清泉淘种择坚栗方斗流珠无壅底陇分不密亦不疎牛行戒迟复戒止何劳促促蹑浮壤尺许石轮堪任使老农作劳滕口觜邀犒吾尊有春蚁黄埸细润种及时一榖定得三千米江南多水稼下地秧稻若针青若洗深泥分揷苦胼胝幸汝劳耘不劳耔

　　鏺麦次明初韵

　　南熏扫净梅雨天涨云一夕黄满川摘鲜已渐入春磨便觉喜气浮炊烟老农促收急星火逺客骇观辍简编如争如窃穷日力辨器利便收功全壮夫舞钐曝将槁饥妇念饼喜欲颠风声槭槭入箕敛刃光烁烁随周旋丈余荆笼附轮脚自牵犹胜为人牵一人日了二十亩少年皷勇方无前大车继运入场圃幸免荷担頳人肩又虞化蛾迫碾治田家苦海无中边嗟予素餐未少报繁文署手空成胼观农揣已发深愧颜如渥赭心如煎便当沽酒与农饮有麦不患蘘无钱

　　一百五日简郭子敬祭酒

　　小桃沐露红娉婷垂杨梳烟翠鬅鬙一百五日好风景寻常万事如春冰但寻祭酒时饮酒莫似左丞徒负丞提壶多情日唤我我耳不聋难不譍

　　再用前韵

　　春如时女矜娉婷老夫短髪怜鬅鬙惜春乃值春见笑好恶何啻炭与冰诗不能形欲求画世无髙人王右丞春毋自恃行亦暮赖有幽鸟呼能譍

　　和郭子敬春寒述怀韵

　　白虚光怜天无月水玉不受昆刀切东风花事尚未遑且办人间三尺雪玄冥功成宜勇退底事不与青皇别敢将余力抗发生坐使瑶琴听弦折凝阴顽守晛难消锺作冰山横嶻■〈山上辟下〉樵苏路断但僵卧土锉萧条晨未爇豳诗曾着二之日气候此时当栗烈如何春已三去一不教解冻为澄澈鸿鴈流离久断魂犬鼠纷纭方蹀血庇寒谁为拓广厦効用何尝储木屑遂令赤子走林林一食莫充衣百结我知老子昔乗轺躬抚疮痍扶废蹩天上贤闗莫滞留梦中牧笛闻呜咽抗章一旦达九重吾年如此吾才竭荣华过眼固如云恻隠根心宁似铁宵人投劾得过从自信饮冰无内热曾嘘邹律向燕谷弱步丰扛笑痴絶吾庐受冻乃所甘深幸调元有夔卨行看民物囿泰和肯使阴阳变妖孽山林岁晚任荒凉却许松筠坚老节

　　麦饭和明初韵

　　瓶储方叹无一粒有穬争先登烈日获而修治劳妇姑滑软甘香过枣栗山人不辨异味重空斋饥吟坐髙舂一盂口分遂一饱功与薄持牢九同从今不叹鱼生釡啼饥之人亦楚楚犂锄臼杵出艰难犹胜无功索红腐一人之饥犹我饥穷达有命天何疑可怜李岳苦射利忍不分惠从施糜徽陵不洒董宣死因笑人生聊复尔休夸方丈具八珍至美中间有钩饵不能不食如飞仙揣分亦不烦四笾但期雨旸致时若坐见四海均康年君不见何平叔汤饼汗流愧盈腹又不见吉士瞻梦欲徼禄充其鬵岂知赋予分薄厚强颜过望那能久吾园更有芋魁肥未许膏梁专恱口

　　次白公严留题干宁寺壁间韵因以寄之

　　人间一栖不二雄山间宁食三斗菘夷神委命政不恶底用咄咄时书空翟公苦溢遂谢客自有佳人写胷臆碧云乂向瑶海飞老怀独与秋寛窄

　　瘦马图

　　当年体如韩干画匹练呉门光照夜沙场铁甲百战功名都玉勒千金价而今身到伏枥时可怜骏骨寒羸锥北风骄嘶一振鬛雄姿猛气仍权奇盛殚其力衰忍弃主人有徳宜终惠莫教百菣逢一菽食不尽材辱奴隶明年芳草春茸茸一旦充泽如游龙龙兮虽老志不老犹能引导齐桓公

　　李惟中学士自西台侍御召入以未央宫瓦砚为贶作此谢之

　　汉家作宫法紫微金铺玉戸明华披甄宫陶瓦极能事鈆丹细捣咸阳泥一朝神雀去不返秋风黍稷惊离离谷陵且变此宜尽一二时出农夫犂人间购求作珍翫洗刷篆籀分毫厘西台执法好事者砻磨为砚尤瑰奇体呈金璧径尺许沼开新月才一眉坚如铁石润如玉墨声瑟瑟松风吹惠然匣送感髙义但惜所与非所宜公才真是谪仙裔善事利器方相资嗟予芜学忝词馆虽有此器无能为世传铜雀亦佳品搜刔黄壤今无遗髙皇垂统四百载老瞒何物敢等夷爱人屋上乌亦好况此适用逾端溪禇生毛颖贺得友坐令几案増光辉代言挥制固多愧玉堂风月犹能诗

　　覃怀衡彦举先生蓄李伯时九骏图山谷题其后游金陵传观沦失者二十年其子公辅良佐为掾京师购而复得求予为诗

　　衡公得画世所无江湖常与琅函俱一朝羽化不知处扼腕拊髀时嗟吁翁有佳儿嗣弓冶直教合浦终还珠鬼神诃护二十载绢素无损仍无污展图知是伯时笔题品况有涪翁书羣龙杂沓各异态蔽亏回折分锱铢开元曹霸曾有此揄扬复得杜与苏雄辞不泯画已灭人间驽骥方齐驱独怜洗玉池边月还照当时九骏图

　　题芜湖东川夏嗣徳红尘疎处

　　红尘可厌无处无山林差胜城市居有人营葺得佳地不求与密惟求疎天之苍苍岂正色野马生物均以息谁言是气不是尘政自混茫无所极问之山人初不知但言吾庐吾爱之清泉漱石风扫地纎翳不许缁吾衣东华软红髙十丈乌帽冲蒙怜俗状不教疎处着疎慵日暮碧云空怅望

　　送朱公衡赴曲靖儒学教谕分题得点苍山

　　点苍山髙几千尺上有皑皑太古雪昼日无光烁不消遂令仲通坐失律我元肃杀中有春金戈一指凝阴释巉岩天险成坦途区区段氏安能国百年恩徳化狙犷文教涵濡有今日若人蚤负跌宕气秦蜀家诏皆辙迹子长因欲穷幽奇不是中华容不得滇庠弦诵声洋洋当时皋比仅半席渡泸跋涉二十载一袍才似苍山碧苍山境胜行有诗便风慰我长相忆

　　刘竹溪手植松歌

　　安城竹溪刘先生儿时植松屋西今百五十年亭亭入云矣曾孙志云绘为图征言于予志云孝弟着于乡精艺闻于时观其松论其世其树徳者乎为之歌曰
　　世方植槿务速滋种松待长知几时槿花朝开暮即落松也动是千年期有人不作浅近计眼前便立云仍基当时入土等豪末灌溉培护如婴儿尔来一百五十载黑云千尺寒叅差勤劬封植已四世邱山深閟梁栋姿树犹如此不用叹竹溪挺特罗孙枝老夫结茒太行下手开三径劳锄治有时松阴独箕踞坐受瑟瑟清风吹因君此卷増感慨田园荒尽不赋归来辞

　　送呉雄甫赴肇庆经厯

　　毗陵呉君雄甫蚤以艺受知当途出官福清州判官丁父忧不赴再调肇庆路经厯将之官请言于予予闻雄甫多艺尤长于龟卜即其所长歌以为赠
　　天生神物圣所谌庐江贡后传嘉林三王虽异理不异世逺谁复钩其深楮先生者秽迁史乃欲■〈奭斗〉海归蹄涔宋元卫平等俳谑那识圣贤天地心遂令举世信蒙瞽瓦石篿筳总能语岂知是理固有在曵尾泥涂谁探取有人学古知造端造荆不离行李间缙绅簪缨日满座想象季主居长安黄麻又长端州幕緑水红莲殊不恶我知枯骨初无情万事来前任纷错临岐一言子识之勿舍灵龟观朶頥况复前贤有令躅三年一砚不持归

　　题王公俨云松巢公俨今为山东廉使因寄之

　　鸿荒无屋人巢居有屋不处端何如应嫌华丽欲返朴择地更取髙而孤云兮无心偶出岫太空浩荡随卷舒不为白衣变苍狗宿留乃因髯大夫有人目得敻絶处致身此地如匡庐龟荷燕幕皆寓尔人间大厦从渠渠云将行雨松且栋经营予手良拮据厯下亭前好烟水故巢何日当归欤

　　饯彭大年真人代祠东岳东海

　　登太山小天下观于海难为水吾师分香出黼扆岱宗东海在秩祀宸衷所及皆繁祉人间无物不沾被代祠茂典即竣事余力应能究斯理峻极于天阔无涘升髙望洋竟何止莫论儒道有同异归来试为吾举似师毋吾靳愤吾启要效涓埃报天子

　　赠上人润玉岩

　　雪峰鹫岭雄振古孱颜万仞知何处宗门秀拔见玉岩不作山林在城府斯岩非石亦非土出自昆冈与玄圃即之温润磨不磷况复虚中纳天宇人间标榜特寓尔身犹长物谁其主吾党杨君廷镇甫谈禅长舌能覼缕万法不似今有侣一真独为吾师露又当听我扣岩扉清风习习生谈麈

　　题刘文廷博士山水图时方赴江西儒学提举

　　山人有山不容住成均几年司律度爱山镇日对画图一旦卷山遂同去人生有梦皆槐安我梦但在林泉间东华尘土西江水振衣细看青孱颜扬州骑鹤天不靳归来仍佩文台印滕王阁上雨晴时风烟触目家山近蹇予夙志在匡庐孔宾更有人相呼江山如此不勇往空羡刘家水墨图

　　宣政管勾黄仲纲居庸闗奉迎有长句次其韵

　　少年逸志轻奔走诗到居庸剧滕口往来倐尔四十年生对青山成白首洪荒有此森崔嵬雄势逺挟祁连来想当草昧度兵甲立皷元气为风雷国家不恃山溪固汪濊龎恩均北戸此闗设险由自然中开一线朝天路玉峯岩岩明晚晴下有琴峡流清泠梵宫新塔助伟观宦游陈迹伤多情平生北门与西掖何补苍生百万亿乌台适值栢繁霜白简深惭笔无力瑞云五色从六龙霓旌淡荡摇祥风从官契阔又半载相见尽讶増衰容衰容已分妍作丑碌碌尚随人十九不须门下恋三升赐觞已沃黄封酒

　　题金岥图用原功韵

　　道人持画来求题老子劳形日无暇今朝在告始展观拈笔因之自陶写平生性僻苦爱山归梦时到长松下况兹金岥是仙境歌诗洋洋播华夏四时佳景列清供千里余青入平埜老桧长松有典刑瑶草碧桃无艶冶何当掣脱浮名鞿六月寒泉看飞洒兴来为草步虚辞楚语犹能追变雅有山不归空玩图可笑吾侪无健者蒙庄逺意寓鲲鹏危言莫究程生马

　　题明皇按乐十眉图次明初韵

　　深宫肇乱胡旋舞孝经注后攻乐谱国经由是日陵迟苍生忧乐忘察眉察眉文具寛大诏寤寐妖颦如窈窕麝煤螺黛一争妍香痕尽是危亡兆半天锦绣明骊山翠盘双袖萦弓弯隋家长蛾我龟鉴兹乃十倍来承颜三千佳丽无一可有一于人足为祸如何丛斧伐乾坤驯致君臣尽逋播雨铃肠断非管弦才忆曲江曾直言旋闻追念复入画欲心尚未澄其原秾华满眼一皷下英皇不见山徒赭妆成岂欲事他人栈道君王骡代马归来凄恻望都门横云却月谁生存等闲頥指在李父太上仅得虚名尊古今治乱翻覆手穆王更诧西王母遂令健妇把锄犂几处耘耔废十耦大慈坏壁貌不扬断缣示戒留余香蜀师胡不写泪妆九原拟问苏贤良

　　僮屋为大雨所仆歌

　　丰安坊西李氏宅缔构甲子逾周天我归我里却无屋割金僦居今七年中堂坚完遂龟缩傍舍草苃绳枢然诸僮环处数百趾分房戢戢蜂巢聮旱干跨岁三百日纵雨檐溜才涓涓伊谁贾勇恣倾泻通衢一夕流为川坐令阖郡若一室藩篱剖决无中边朝来异响忽震地连杗接栋皆倾颠抉泥出婴幸免死庖厨竟日寒无烟昔知将覆不早治今日至此谁之愆万间初欲及寒士此心已负归宜遄家僮琐琐不能芘庭荒况说治其田作诗自笑实自愧敢效茅屋秋风萹

　　嘉莲歌次可行韵

　　相攸西郭濵吾洹老病宜退非遗贤平生窃慕君子徳池上种竹池中莲莲兮胡独出奇异聮房蕊簇金丝鬈二妃同体面目异七泽移种根株连书祥史籍见厯厯走观士女来阗阗人言培植久方盛一泓疏凿未及年自知不作骇俗事兹焉谁握生发权形容敢胜周子说胚腪又在太极前亭亭照影欲轻举凌波微步俱清便倦游梦不到玉井归来老屋安一廛小池偶尔薙芜薉池上敝亭木数椽酒从邻贳已多债诗取意适谁令传天公特与慰岑寂嘉瑞涌出如原泉夘君有倡阿买和僮歌况复清且绵欲为表颂僣归美奈此懒痼谁能痊予心真乐更多有傍花随柳在前川

　　至正集卷十一

　　●钦定四库全书

　　至正集卷十二

　　（元）许有壬 撰

　　○律诗【五言八十一首】

　　游青山十首

　　至顺癸酉七月三日避暑青山髙武肃公祠坟其孙江西省掌故箴竹楼暨湘乡别驾髙昌海朝宗从游率尔成诗十首书其壁
　　炎氛涨畏途一舸遂凭虚埜阔天疑近江清暑自徂胜游三日约陈迹五年余不待秋风起文园病已苏
　　地僻心逾逺林深晓更凉竹风芒屫快松露葛巾香緑蚁新开瓮金鳞旋出塘人生行乐耳何处是仙乡
　　逃暑无逃处违家一舍遥柳阴清入座湖水暗通桥涉世今成老投簪岂待招几多萧散意得句写芭蕉
　　雅志便邱壑微行徧稻畦瘦笻随竹去幽鸟避人啼岁月怜华髪尘埃认旧题山灵应见笑明日又东西
　　健步从幽讨蓝舆底用乗山腰萦细路石角冒寒藤物外何萧爽人间自欝蒸松风洒不尽松月又鬅鬙
　　放旷文明世徜徉武肃祠杯摇山影动坐逐树阴移晤语宵忘寝佳人夙有期兴来真不浅吾亦爱吾诗
　　斜日班荆处渔梁古岸隈人移兰棹去菱满竹筐来真乐闲方得幽怀淡自开欲知机事息鸥鹭日相陪
　　避俗方无策寻幽肯计程岩姿留晓润泉响扙秋清抚树时时立看云缓缓行樵夫频反顾应诧诵诗声
　　风烟盘古磴步步入髙寒带月倾云子分江试月团松间华表出石上翠苔干清夜闻天籁身安梦亦安
　　乔木如霜木今余几故家凤来竹有实蟾老桂仍花地脉符阴徳天恩照相麻寄言兰玉辈好为护烟霞

　　沙湖道中

　　城居如坐井出郭始知春草色纔翻烧禽声便可人逺山来逦迤羸马去逡廵唤醒三年梦东华足软尘

　　田家对雪

　　野老能留客柴门便反闗落梅点衣上飞雪堕杯间地僻偏宜竹窗幽更对山自怜真野逸瓶罄不知还

　　石山庙

　　行山无逺近佳处即徘徊竹雪迎人坠松风拂面来黄冠形类鹄画壁影留苔可惜清虚境玄闗扣不开

　　题彭道原拙存斋

　　拙存存底事大巧寓其中鸠羡巢无费鼯怜技有穷山林留晚翠风雨罄春红要见真知处归舟月满篷

　　送张大隠

　　相逢席未煗行迈底踆踆馆阁频虚位江湖有逸民梦寻松菊约归及柳梅春好在扁舟月诗家自爱贫

　　题友人山水卷其人征索甚急故萹终及之

　　江湖多脚债见画记当年千里纔盈纸三山不避船松杉深隠屋洲渚逺浮天鲸锦须还客题诗岂望传

　　送洪莘野赴江西儒学副提举

　　西江士渊薮命子挈纲维湖海游将徧牙绯老更宜落花三月路行李十年诗莫道荣归了清朝乐育时

　　夜至橹港

　　桴皷逺笼铜前驱列炬红星芒寒拂地江影净浮空听语渔村近连航水驿通不才惭传食鲑菜足为供

　　荻港早行

　　水国宜秋晚羁愁感岁华清霜醉枫叶淡月隠芦花涨落髙低路川平逺近沙炊烟青不断山崦有人家

　　余干州廨小憩诉牒纷纭用察掾董仲达韵

　　风景足溪山怱怱道路间如何穷日力不遂暂时闲虐吏元多事吾民岂素顽万言臣有献虎豹九重闗

　　夜行润陂

　　荡荡唐虞世区区虮虱臣露餐乌攫肉夜渡马知津危栈依山尽微行到水频风霜尽蒙犯庶用答涓尘

　　髙安

　　接淅穷朝暮图南兴未阑松髙山寺古稻熟野塘干畧彴才容骑茅柴不战寒太平真有象耕凿徧冈峦

　　晚过韶州

　　世去重华逺名偕二石存溪寒清见底榕老乱垂根埜色偏宜晚民居近似村曲江人已矣楚些拟招魂

　　横浦登舟

　　南征殊不恶乐事总相闗马上行思句舟中卧看山尽收烟景去满载月明还何往不自得浩歌天地间

　　宿清逺县北十里

　　黄茅丛竹下风雨夜维舟古岸悬将坠冲波乱不流有怀婴世故无梦托乡愁记取萧条景他年说壮游

　　送山长陈京仲归天台

　　广文官号冷亦复滞留人羇思归方惬亲闱乐最真梦阑锺阜月诗到浙江春好在斒斓服无毡未是贫

　　游崇因寺和白岩长老韵二首

　　禅闗谢尘俗风景助诗才浓翠笋添竹乱红花覆台山林怜独乐鱼鸟喜频来野兴真忘返方池絶点埃
　　问俗来山寺寻诗愧不才松阴拂樽俎池影倒楼台竹乱叅新旧云闲任往来回头见城市鞍马乂尘埃

　　次伯庸雪中见赠韵四首

　　云合天无隙窻虚砚有冰画图山杳杳水玉夜澄澄得句时呵笔怀人独剪灯兎园君自到才薄我何曾
　　茶烟融半湿檐筯已垂冰银汉余波逺瑶天万象澄春生小瓮酒寒入短檠灯安道何须见清游但记曽
　　占岁欣宜麦书经贵有冰两间虚自白四海秽皆澄茶鼎亲融水书窻遂罢灯燕山见如席吾与李俱曽
　　梅花香不减瓶口满清冰绮戸时凝睇秋波欲共澄寒深宜■〈日耎〉玉吟苦谢孤灯岁晚新知乐如君见未曽

　　送李理问之云南且过家焚黄

　　滇池虽万里稇载圣恩回儋爵辞天阙携春到夜台苍山寒玉润泸水瘴云开更有绥怀术圜扉任草莱

　　赠吉安徐明逺用卷中偰世南赵秉彛韵二首

　　昭代无遐弃青年有胜游酒方彭蠡月诗又汉江秋黄卷休停手朱衣待点头赠言须自勉野水正横舟
　　匏瓜能不食多事作闻人杞梓虽储用松筠岂媚春几年劳涉世万里要知津莫把穷通论儒冠不误身

　　挽熊伯韶

　　琴书真可乐铅椠复何为地有见亲处山无作砺时旧书留祖训余泽到孙枝却见庭前竹谁能不尔思

　　题邹福勤耕亭

　　力学能沾禄勤耕或阻饥埜人都不校素分但安为心事三春雨生涯一卷诗有师当卒业负耒更何之

　　刘太保辞翰

　　真主开天地搜贤尽显幽慈航怜病涉沧海障横流管仲惭当国张良足运筹长歌抚遗墨老泪泫难收

　　题张方先生传

　　张子生不显九原名始扬传铭虽可记道徳自难忘泉石三生梦诗书奕世香人间多富贵湮没复谁伤

　　送方子敬之潮州知事

　　久客归已乐青衫况有成鹏云万里近鲸海片帆轻儒贵知时务人毋忽旦评请观韩庙月千古照精诚

　　牛羣驿同云庄治书登市楼

　　清秋宜纵目野旷更凭髙遂得寻诗地都忘出塞劳乾坤同是客湖海尚容豪却被青山笑兹游已二毛

　　题司程巴拜所藏天厯宸翰

　　御书如日月合璧照乾坤一介名何幸千年蚀不昏清光常在上真宝重诒孙却望桥山路孤臣欲断魂

　　红桥

　　辽海隳东障居庸洞北门红桥一线水白刃几人魂亡地天时幸生祠像设存古今三世将珍重道家言

　　奏事红禧殿赋殿前芍药

　　滦京朱夏半红药盛开初天欲留春律花应待乗舆一台香雾湿千朶锦云舒立转雕阑影愚臣有谏书

　　台治有榆一株岿然苍翠爱而赋之

　　厯厯天河种谁移执法庭地因无劲柏尔遂似祥蓂皮抗冰霜黑枝留雨露青诛求钻遂者瞻望敢干刑

　　台府独坐二首

　　老僧鸟寺住独坐竟成痴草色催寒早榆阴转午迟庭无搒掠事案有倡酬诗但负风人意素餐非素丝
　　吏散阶除静时清簿领稀痴蝇旋笔坐驯雀入帘飞风濯絺衣冷香萦缕篆微蓐收来咫尺又迫鴈臣归

　　居庸道中次韵

　　翠壁悬樛木苍松挂女萝霜清天宇豁林瘦月明多渐觉趋时懒犹能对酒歌建瓴东列国休羡汉闗河
　　岩扉如罨画浓翠湿烟萝云影和秋淡泉声入夜多拟赓黄竹赋还忆紫芝歌万骑陪明发霜飞月满河

　　中都出郊

　　羸马不胜策摇摇西复东天低云易雨地旷日多风寒草分山翠秋花散野红悲笳起寥廓回首见惊鸿

　　挽张师战没二首御史良卿父也

　　全胜饶奇策其如不用何英雄惟有死今古亦无多名最平蛮传魂悲上屋歌通川祠下水千载溢余波
　　龆龀闻征缅知公独殒身西平贤嗣在太史特书新深也非臧律天乎竟不辰忠诚来有素珍重裹尸人

　　迓宪使晚回

　　地偏心自适木落眼増明云气寒县雪溪声夜到城推敲仍习气奔走负平生肤使清如水何惭束带迎

　　晓游宋氏园

　　畏景宜清晓微行出缭墙曙分烟柳色凉滴露荷香熟果时闻坠栖禽忽见翔主人好事者新韭荐黄梁

　　秋日宿宋园

　　不宿招提境来亲山泽臞蛩寒声渐涩萤湿影如无糠烛偏劳剪村醅不待沽夜深清彻骨松杪月轮孤

　　冀宁温氏五世同居

　　诒训传无替承家庆有余一乡推孝弟五世共田庐世逺气常迩根同枝可疏云仍惟念此忍字不烦书

　　寛河道中

　　山行三百里吟思满征鞍残雪藏春信野风生暮寒闗河南北逈道路古今难回首京华月故人空倚阑

　　赴台回留别诸友

　　尊空燕市晚回首各西东千里鴈声月一天霜信风功名蜗角上岁月马蹄中穷达非难较年来句颇工

　　撒河道中

　　浪游成野逸诗与景无穷云岫双蛾翠霜棃半颊红马嘶知驿近牲腯识年丰嘉我方清鬓无劳问转蓬

　　晓发渔阳

　　和梦起怱怱醒心听逺钟风清天欲曙月淡露方浓野逈迟良骥莎寒泣暗蛩饱尝驰骛苦愈觉贵疎慵

　　送陈雪崕学録归洪都

　　清朝谁自弃韫椟价难酬世不逢青眼吾将分白头尘埃无■〈日耎〉席江汉有归舟会徙南溟去黉池愿少留

　　送孙干卿赴武义尹

　　筮仕得美郡还家犹故贫一途无改辙百里定回春邑小琴能事官闲笔有神他年淮海月应照锦衣新

　　送卢仲礼知崇徳州

　　昔贤荣作郡作郡复如何见说江南雨都成垄上波子应谙浙俗我政困淮鹾它日循良传先闻五袴歌

　　陇西田氏志节

　　呱呱周歳子蝺踽未亡人宰木已胜器堂萱才见春青云华表出白髪彩衣新满眼桑榆福寒灯不误身

　　过胡安常治书倚庐

　　涉世初何意微官本为亲一朝成永感千驷等纎尘猿鹤能留客烟霞不妬人惟应旧心友知我此情真

　　次傅殷卿助教韵二首

　　事业惭明世光阴逼暮年谁知天遯客却作地行仙迹任时人笑文须后世传洹溪足清兴何用买山钱
　　江湖三十载今日是归年乡国犹为客身心已是仙境清无世累诗好有家传明月清风满何曽费一钱

　　清明日登楼借友人韵六首

　　隠市俄三月登楼得四郊槛花栖落蕋墙竹出新梢胜日宜尊爼孱躯怯酒殽归耕今已遂桑扈听咬咬
　　树色晨烟重池痕宿雨盈至音求土皷荒猎谢山棚难字从人问新诗信口成谁家竞春事柳院沸银等
　　赏花辞上苑栽菊拟东篱畏病时停酒销闲剰赋诗年来轻节序事往见襟期底用歌壶缺吾方知竹枝
　　倦鸟方依树祥麟已在郊开帘纳山色俯槛见松梢江水甘宜茗畦蔬美胜殽禽声闗乐意终日任咬咬
　　春光时显晦天道寓亏盈方外神仙境人间傀儡棚读书期自得学道愧无成俯仰吾何怨桓伊岂解筝
　　画出幽居景踈梅暎竹篱归田平子赋招隠太冲诗勲业非无意风云自有期春工多巧思付与背阴枝

　　牡丹始开值雨

　　小人倾善类怪雨妬花王国色娇含润天葩湿吐香太真初赐浴孙寿惯啼妆富贵吾何羡开晴谩一觞

　　桃源雅集图

　　削玉千岩合蒸霞万树开渔郎迷路至先世避兵来洞里常春色人间几刼灰可怜刘阮辈更复说天台

　　周氏园二首

　　出郭才几步芳华聚一亭云迷花作洞路转树为屏老圃烟蔬翠微行雨藓青小车来莫厌吾自挂双瓶
　　狂游常径造殊胜得城东木老千章合花深一径通石盆留宿雨竹牖度清风诗思方泉涌芳尊莫放空

　　同刘光逺卢正卿游青山途中即事

　　麦秀云初合花浓露未干山光晴亦润春色晚多寒岁月归田乐诗书用世难■〈氏鸟〉夷有余酒随处驻吟鞍

　　和正卿韵二首

　　十载纔三至余生得几来好山迎道路新雨敛尘埃泽蔌晴方茁岩花晚尚开明朝风日好容我坐莓苔
　　清境至已幸可人期又来轩扉皆有竹几榻自无埃泉脉池分过岩霏日射开君其回俗驾爱惜一庭苔

　　寓昌平县廨谩述

　　畿甸三秋末乾坤万象澄度闗初见鴈喧坐尚多蝇云薄难成雨霜清欲至冰居庸差可喜涌出翠层层

　　至正集卷十二

　　●钦定四库全书

　　至正集卷十三

　　（元）许有壬 撰

　　○律诗【五言七十五首】

　　孔学文奉先世毅夫先生元佑五年召赴阙尚书省牒求题

　　元佑才为盛之人独滞留如何车下辙又到岭南州玉树三枝秀沧江万古流珍藏征往躅重为半山羞

　　题张图南怡颜堂

　　深爱形愉婉真欢寄咏歌色难非孝也创巨奈亲何堂下余风树人间有蓼莪世堂求锡类莫作盻庭柯

　　神仙雨

　　山中日日雨松竹早知秋清响自深夜逸人无逺愁窻虚闻叶落林暗见萤流对景因怀杜江村事事幽

　　六月二十一日坐田家场圃早稻已获

　　楚甸禾宜稑天应急早农三登知稔岁一叶未秋风继絶方晨获尝新已暮舂敢言忧国愿一饱待年丰

　　晚凉纵步用诸生黎仲颙韵二首

　　隆暑晚才退东崦未惜遥穿林入田舍縁木渡溪桥有地堪容膝何心更折腰前湖直罨画舟子正招招
　　山吞红日尽云放碧天遥景与诗为地凉随杖过桥胡床时憩足束带久忘腰不怕丛条怒山英已见招

　　立秋日次黎仲颙韵四首

　　青山似髙士了不染尘埃龙去留云在鸦归带暝来竹林清可掬稻畛翠如裁今日知秋至呼童拭酒杯
　　祝融方肆虐时序报秋清火欲凌金气凉先入雨声云间瞻迭巘松下得微行君看梧桐叶能催白髪生
　　流光谙代谢雅志愧轻肥年已逾知命星方识少微静言今日乐迟却几年归更荷邻家好山瓢问不违
　　山中何所乐日日有新诗放脚探龙窟回头愧凤池惩羮尚吹冷居货敢求奇野老从渠戆咸腓胜诡随

　　登后山观湖涨时阴雨忽霁

　　阴磴盘盘上枯藤得得来长杨半腰水老桂一身苔秋气蛩先觉风声鹤欲回山云自行雨休为老夫开

　　城中送冰

　　出自凌阴閟来惊暑路忙针分全璧碎盐接断峯长清欲空渠椀甘宜沃蔗浆休教融作水分惠徧山庄

　　得家书戏书其后

　　家人怪留滞今日寄书来菡蓞实将老玉簪花又开儿书常负课我瑟已生埃亟唤理归棹道人心未灰

　　得请南归送客皆乗马予独以病坐小车有语及韩子送杨巨源问车几两者戏成四韵

　　不能陈力矣便可赋归欤车坐但一两人言非二疏几难终日俟病过半年余莫笑无金去行装有赐书

　　乡人饮饯二十里外以诗留别

　　树影聮金勒乡人恱我行春羔红玉软官酝翠涛轻桃李惭无分桑榆荷有情它年洹水上一一却相迎

　　同茅绍之饮野人家蔬圃二首

　　地僻人稀至凉生日欲西娟娟花覆井■〈氵虢〉■〈氵虢〉水循畦蔬脆供新摘醪香出旧携蓬窻殊卷入岸柳奈乌栖
　　小店嚣氛外茅茨只数间鸟啼槐泼翠蚕老椹垂殷老境惟宜酒兼金不卖闲兴来诗自得真趣岂容删

　　观麦

　　田父逢人说今年麦异常花时无冷雾实后值骄阳眩目黄云阔垂涎白雪香疲氓均一饱应有两岐张

　　魏县道中

　　京国行行逺江乡处处幽崖崩和麦坠滩急带沙流匡世无长策还家是胜游不将诗与酒清兴若为酬

　　水冶

　　人烟仍古邑村落带清泉修竹云千亩垂杨翠半天卜居多胜地沽酒验丰年欲结鸡豚社惭无二顷田

　　宿水冶孝亲寺

　　永额僧知宋佳城石纪韩怀贤时拊髀吊古一凭阑清梦云龛静悲歌野树寒山川岂专美东北又丰安

　　游黄华始至其麓

　　槲樕连山麓霜余翠间红架岩茅屋小分水石渠通渐觉烟霏重时疑道路穷升髙宜努力中止戒瘝痌

　　过南齐观丈八石佛僧云得之耕者始见其顶随发随出因作浮屠居之

　　教已由天降人犹入地求生民困狂走沧海遂横流塔影千年月松声万壑秋考碑当绍圣文物正崇修

　　善应泛舟

　　霜水清深处烟岚紫翠间清风时信棹落日正宜山空阔凝丝竹潺湲响佩环道人盘石畔崇酒待予还

　　出京寄王仁甫左丞

　　六龙清暑去万骑景从时顾我何为者怀恩欲报之计功惭传食美盛有歌诗却忆髙唐老清风擅凤池

　　都城大热午日至赤城夜寒不能寐

　　步步髙无下炎威觉渐微山川限风气冰炭剧天机孤馆难为客重衾更覆衣只愁清不寐无梦到罗帏

　　宿独石孙希颜家书其壁

　　独石青不老行人鬓已霜四年叨政府三度上滦阳毫髪曽何补身心漫尔忙避贤归有日来醉石兄傍

　　雨后桓州道中

　　雨后桓州道清无一点尘半天云叶薄五月草芽新白雀能知晓黄羊不畏人悬鞍有马酒香泻草蘘春

　　即事

　　土屋平无脊沙冈逺似重风炉悬马爨木臼响车舂系尾牛连犊谋生蟨待蛩醉歌喧帐影芳草正茸茸

　　次上京

　　望望龙冈树行人欲解骖百年蜗角战三仕凤池叅富贵人虽欲驱驰老岂堪预知今夕梦的的到江南

　　省中石竹

　　紫垣清昼永红药褪方华寂寂沙礓地娟娟石竹花香钿金缕緑笑靥粉痕洼细草聊相慰闲吟坐日斜

　　洪禧殿进讲

　　日漾珠帘动风生宝殿寒明时求治策要道在儒冠听纳劳前席咨嗟感从官黄封颁赐后愉恱蔼天颜

　　七夕露坐因成驳杂无实之言

　　别况经年惯佳期此夕逢终天为伉俪一水任西东人世非无鹊羇窻渐有蛩鄜州共明月应是忆衰翁

　　风雨孤舟图宣和笔也

　　龙楼嫌富丽着意冒荒寒烟雨迷千树风波恃一竿时移毫素在身老塞垣难玩物昭前训谁将进县官

　　元统甲戌分台上京饮马酒而甘尝为作诗丁丑分省多暇因子土产可记者又赋九题并旧作为上京十咏云

　　马酒
　　味似融甘露香疑酿醴泉新醅撞重白絶品挹清玄骥子饥无乳将军醉卧毡挏官闻汉史鲸吸有今年
　　秋羊
　　塞上秋风起庖人急尚供戎盐舂玉碎肥羜压花重肉净燕支透膏凝琥珀浓年年神御殿颁馂每沾侬
　　黄羊
　　草美秋先腯沙平夜不藏解绦文豹健脔炙宰夫忙有肉须供世无魂亦似麞少年非好杀假尔试穿杨
　　黄鼠
　　北产推珍味南来怯陋容瓠肥宜不武人拱若为恭发掘怜禽狝招徕或水攻君毋急盘馔幸自不穿墉
　　籸曲
　　坡逺花全白霜轻实便黄杵头麸褪黑硙齿雪流香玉叶翻盘薄银丝出漏长元宵贮膏火蒸黑笑南乡【南乡荞面黑甚熟则坚若瓦石田家元夕以代陶盏贮膏火】
　　芦菔
　　牲质宜沙地栽培属夏畦熟登甘似芋生荐脆如梨老病消凝滞奇功直品题故园长尺许青叶更堪虀
　　白菜
　　土羔新且嫩筐筥荐分披可作青菁饭仍携玉版师清风牙颊响真味士夫知南土称秋末投簪要及时
　　沙菌
　　牛羊膏润足物产借英华帐脚骈遮地【此物喜生车帐卓歇之地夏秋则环绕其迹而出】钉头怒戴沙斋厨供玉食毳索出毡车莫作垂涎想家园有莫邪
　　地椒
　　冻雨催花紫轻风散埜香刺沙尖叶细敷地乱条长楚客收成裹奚童撷满筐行厨供草具调鼎汝非良
　　韭花
　　西风吹野韭花发满沙陀气校荤蔬媚功于肉食多浓香跨姜桂余味及瓜荷我欲收其实归山种涧阿

　　再用前韵答王仁甫左丞二首

　　寒暑催浮影功名负胜时胶荣今老矣得酒且中之才不能匡世吾将任采诗藩篱可翔集何用刷天池
　　青年无可畏况到二毛时啸傲从元亮风流愧牧之莫谈今日梦但咏古人诗已作家书去先开半亩池

　　连雨有感

　　秋来连日雨浑似熟梅时云岫青才露风檐白又垂阴晴如善谑寒燠遽交驰会见驱屏翳清明万物宜

　　和友人寓居杂诗三首

　　谫材宁适用奇贷本难居羇旅谁相慰亲朋日有书看云叹舒卷阅市验盈虚昨夜秋风起江湖好食鱼
　　心怜无所用道愧不成章上直才熊馆从公又马坊野风香列帐檐日转回廊天上归来晚庭榆倒影长
　　有谋长落落无事亦怱怱一代名何用千年论始公清风生笔砚凉月到房栊亦有娱心处兵厨酒不空

　　上京分省有大砚乙亥岁尝用之丁丑又日用知其美不知其奇一日涤去积墨文彩溢目背刻翠涛字亦精劲非一洗濯不知也

　　积墨培光彩贞姿任涅磨浪花浮欲动池影净相和有似怀才者其如眯眼何更怜当造命不解扩恩波

　　鴈洲

　　我亦随阳者还来宿鴈洲芦花吹雪尽水气带霜浮书载无余地诗成有剰筹剡溪乗兴尔不是五湖舟

　　过嘉鱼和刘光逺韵二首

　　山寒迟见日松髪未全晞风土传奇品烟波空断矶驿连江杳渺县入树依稀不鼓南征棹幽人不当归
　　帆月随风动篷霜待日晞水边多酒斾山脚有鱼矶岁晚鸿飞尽江寒客渡稀邮籖程莫校老子欲忘归

　　禹栢图

　　我家近禹栢无句敢相形逺道得图画故人瞻典刑江湖双鬓白宇宙一枝青行返大别去哦诗与栢听

　　发琅瓈而南

　　闲人有底忙一舸又行湘风敛连旬雨花供满路香领春心未老浮海梦初长应有停桡者吾歌继漫郎

　　邻舫小酌俄廷镇同年至廷镇即事口占笳皷响春江属予足之

　　行李诗连轴孤舟酒满缸楼台明夕照笳皷响春江不负青山约来赓白雪腔十年心万里今日为公降

　　泊昭灵和董仲达韵二首

　　宿霭空天宇微和畅物情江春滩失险山晚烧添明白首容投绂清时正迓衡得朋多逸兴无用计归程
　　雨晴春似海对景未忘情逺浦孤舟小斜阳万树明溪山涉图画风月入权衡却笑南归鴈悠悠几日程

　　游南岳黄庭观

　　东风如有意吹入白云乡一片飞来石三生结愿香碧桃开洞府苍藓闭丹房欲访芙蓉主乗春梦渺茫

　　寿宁宫用闲闲宗师韵

　　玄教嗣蝉聮辛勤五十年祝厘縻辇毂传句记林泉云气来天上松花坠马前怀人不可见辜负酒如川

　　曽原道中二首

　　幽寻老不倦春尽晚犹寒村径窄容轿树枝低碍冠鸟声山寂寞花事雨阑珊风物今朝好诗成未觉难
　　秧针青炫日满眼是丰年山转东西路泉通上下田林深纒宿露村逺见炊烟此境须身到屏图未易传

　　贡院有怀省中友人

　　帝遣提文印科场看策勲千年徒尚友一日便思君西掖春浮树南宫昼锁云不知江海上几句寄殷勤

　　刻题必夜发题必早诸公连夕不寝列坐假寐予又甚焉触响惊寤相顾大笑记以俚语

　　重门严锁钥谁遣睡魔来尘尾忽堕地鼻声俄殷雷有灯银海暗无酒玉山頺莫作冬烘梦掀髯一笑开

　　陪姚子中中丞晚生

　　薇垣宜露坐月色淡苍苍黑去銮坡树清传燕寝香纵谈惊炙毂批卷听哄堂莫作思家梦春宵苦不长

　　早起观诸公考卷

　　闭门如井底春事近如何柳色寒犹浅禽声晓渐多三场严献纳千卷困研磨有幸逢今日天开第八科

　　三场试罢小雨

　　京国春难雨沾濡忽有今声连蓬岛近寒入棘闱深圣治无遗策诸君待作霖东君办花事行欲宴琼林

　　偕王师鲁同年游长春宫访完颜真人不遇书其壁真人以是日出迎

　　半年尘土梦常绕白云乡紫闼少休暇清谈又渺茫竹声来别院松影转虚廊为问师何在乗风在帝傍

　　投劾南归宿长春宫用壁间韵呈完颜真人

　　清景锁尘思玄闗接帝乡松筠寒淅沥楼殿晚微茫香■〈日耎〉云生座钟残月在廊他年江海梦惟到老师傍

　　过良乡

　　不见良乡塔于今十六年我方添白髪尔自矗苍烟风气连畿甸春容动雪田云麾石无恙赖此重山川

　　旅邸夜坐书所闻

　　白髪自爬梳青灯翳欲无厨喧僮守岁槽响马求刍村皷都无节乡傩实有徒天风忽萧飒清响入喁于

　　元日

　　诗思供行迈年华属履端乾坤风日好羇旅梦魂安去国天犹近还乡路不难白鸥盟有素回首谢鹓鸾

　　问津

　　衰病新投绂荒寒逺问津危桥时下马小径不逢人紫翠山浮夕青黄柳试春人间好风物此去属闲身

　　寻梅

　　何以慰吾衰梅花秀发时晚香传逺树春雪避南枝林静来差早溪深行独迟与君谋一醉及此未离披

　　至正集卷十三

　　●钦定四库全书

　　至正集卷十四

　　（元）许有壬 撰

　　○律诗【五言律二十二首五言排律十六首】

　　待泮

　　愁里时时醉春来日日阴无谋能解冻有句且娱心陶去怜储粟疏归诧赐金还家均一乐余事任浮沉

　　闻泮喜成

　　思乡思附翼弥日苦相稽忽报氷为水仍传路有泥篙师挐画鹢河伯插金鸡去去休回首归途更不迷

　　买舟小甚戏成四韵

　　紫闼三年梦清江一叶舟遂心甘局蹐容膝尽优游犬卧须蟠足鸱蹲尚打头伊谁乘万斛自有济川谋

　　访郭子敬祭酒于稻田山居醉中作诗赠之

　　揽辔澄清徧豋瀛笑傲还意长殊不醉身健更当闲茂树疑无屋崇台尽得山卜邻吾有愿疎懒政相闗

　　再用前韵二首

　　世路辞登涉乡居事徃还莫为千日醉浑得几朝闲溜雪明悬筯香云乱博山诗愁谁唤起春鸟正闗闗
　　云凝犹出岫鸟倦恰知还我梦已惊觉此身惟爱闲白留牕外雪青爱水中山俗客从今少柴门莫返闗

　　忆可行

　　秋征曽有约十月便归来南国鴈已尽东风花又开酒缸连月备诗担几时回手种洹溪柳青青满钓台

　　台翁旌髙年耆徳妻亦同寿

　　寿域开无际禔身得最多子孙三釡养翁媪八旬过桑梓骈华表门庭荫緑波风人重偕老吾为尔成歌

　　汪叔志堪老园

　　有地皆堪老惟乡老最堪生涯都不校祖德幸无惭埜景收全胜村醅取半酣吾衰今夕梦应与子俱南

　　番昜周吉甫师张君采为僮所杀吉甫擒僮杀之师雠遂复子暾为应奉求赋

　　世有逢蒙后仍闻不义侯彛伦因尽斁沧海遂横流白刃吾能蹈青天志竟酬悠悠千载下方识报师雠

　　淳熙御书次其韵【翰长开府公请赋】

　　宴安怀鸩毒板荡任鲸吞南土饶风景中原失本根无人扶帝胄有句及渔村一旦天戈至潮声遯海门

　　云州刘氏贞节

　　贞节不为石龙门气与髙一天孤倚托三子立劬劳彛典期无斁桓楣愧有褒咏歌谁复靳传尔在吾曹

　　东安窦敬祖妻梁氏贞节

　　夫人胡不辜无子且无夫舅也弗能履叔兮方待哺一心如白水万事在黄垆孝节闗风教声诗播海隅

　　用王继学韵题近仁御史雪林小影

　　松与雪相冝松风更细吹始知天放乐多在岁寒时逃世衣冠古看云杖屦迟无縁遂终隠峩豸出京师

　　送知事王安中赴枢宻掾

　　辩幕忍咸腓人从奈我违苦辛容蘗蓼急缓节弦韦欲见诗书效能教簿领稀鸿枢有公论一鹗看横飞

　　圭塘独坐【二首】

　　我屋来西圃轮蹄二里遥晚风收菡蓞秋雨长芭蕉有酒容开口无官免折腰柴门莫坚闭恐负野人招
　　地僻心逾静诗多意转长阴森穿竹径甘脆剥莲房鱼长已堪钓醅香先自尝敢言夸昼锦聊复此圭塘

　　漫书

　　谁谓予多蹇年来尽遂心作池通活水栽竹值连阴景物源源出门墉步步深从知非大隠有此小山林

　　有舟

　　有舟维老树欲动恐伤莲遂使成虚器何由济大川锦云香捧拥烟月澹留连泛泛行无碍霜清八月天

　　新秋即事

　　莫踏苍苔破茨门昼亦闗林风秋入树波日晚摇山原野苍茫外烟霏指顾间更教安一榻月夜不须还

　　秋阴

　　秋阴冝沼上藓翠不曽干听雨朝欹枕观云暮倚阑地寛人自在松茂竹平安天遂闲中乐年丰酒不难

　　次可行即事韵

　　秫田秋半熟香入小磁缸霜水清浮簟烟岚翠可牕酒添诗癖重茶战睡魔降笑问登山屐吾生费几双

　　○排律

　　登越台

　　问俗来南海休期上越台际天迷莽苍拔地出崔嵬五管衣冠府连城锦绣堆势吞蒲涧逺气压海珠摧岭峤横卷石沧溟瞰一杯人惊尘世隘鸟尽碧天回雾列蕃中国云摩舶上桅黒风鲸浪立红日蜃楼开市货烦重译蛮琛尽九垓缅思魋结子徒困岛夷财下濑才分节雕甍又刼灰秋郊猨狖泣春草鹧鸪来形胜浑如昔兴亡不暇哀我行求古迹天遣度诗材谁慰襟怀恶多惭绣斧陪薄寒收毒疠微雨净浮埃蒟酱冝椰肉频婆荐麝醅簿书聊弃置风景属徘徊长笑鱼龙骇遄归皷角催壮游心未已东北是蓬莱

　　泰定乙丑闰正月七日同伯庸少监捧御祝香祠天寳宫以苔色连修竹为韵分赋得苔字

　　秩祀神宫閟鸣驺甲观来炉熏分黼扆佩玉响蓬莱八景中天降流云午夜开箫声清入骨烛泪冷成堆感格风生幕昭融月满台松擎玄鹤舞霞拥彩鸾回介福应骈集新诗得细裁阳坡青动柳阴壁紫凝苔天运当昭代官寮愧谫材愿持今日志庻用荅涓埃

　　史显甫治书父庆八十寿用曹子贞尚书韵

　　旧植生芝树新开种玉田庭闱尽鳬藻簪绂出蝉聮俯仰身无愧开承世有贤明时推盛典彩服照芳筵乌府秋如水青云地近天郡封三品贵乡饮一堂专梦笑非熊异心依顾兔圆车因探□坐袍为贺正攐钵重金攅茘茵香锦泛莲人间得如此何处更求仙

　　送鲁子翚赴西台御史

　　弱冠名先振髙风士久歆文章追古作韶濩发遗音大器成非晚盈科贮已深旁通嗤墨守约说谢书淫下榻惊词匠担簦蔼子衿银潢输学海玉树照儒林皷舞非吹万登崇匪枉寻溟鸿抟直上仪鳯瑞当今小展銮坡步还司宪府箴支倾坚柱石药病富苓参元恶腥区宇龎恩息斧砧倡言陈慷慨进疏竭忠忱遐裔随编置彛伦免陆沉五车勤始效众口噤如瘖昔也劳推毂兹焉遂盍簪主文推半席敝帚致千金行水知无事登车岂有心皂鵰腾肃肃骢马去骎骎此日瞻卿月他年作相霖岁寒情勿替分路念同阴

　　次伯庸上都寄来韵

　　文章君瑞世交友我忘年典玺当机要求人得俊贤一封新献议三黜旧绳愆甲观通金阙山房冷石田嘉征应鳣集高躅看莺迁只有伤心处歌闻相府莲

　　辽州髙士贾师敬以延佑三年六月捐馆明年四月过其墓以诗哭之

　　山林多隠逸夫子独超伦养志官旌孝居乡俗化醇雪萤严进学氷蘗凛持身明月过头杖清风折角巾爱闲诚有乐守道更谁亲诗酒穷元亮烟霞痼子真甫云待清诲遽尔掩黄尘命驾期千里伤心未六旬山英悲蕙帐朝议缓蒲轮有子家何虑无官志亦伸百身宁赎死三县遂无人书叶芸香冷坟垣树影新音容犹彷佛踪迹已沉沦不用招魂些书名继逸民

　　游蒋山次李五峰韵

　　道途虽仆仆得暇即登山有乐来金地何心梦玉闗雪余梅喷白霜重树留殷畎畆无遗秉郊原有败菅泉香龙已去松老鹤初还好作菟裘计分云住半间

　　和王务先见寄韵

　　理世足英豪同书贵俊髦士生知孔孟时至或夔皋髪敢千钧系丝怜独茧缲官瘝费料理技痒负爬搔白首曽何补黄扉岂不遭风云亰国逺烟雨楚山髙厌事惟中酒忘忧谢拟骚本同多病马偶似赋归陶君子幸无责故人仍见褒鱼笺来杰句兽锦炫仙袍笑我徒重趼多君拔一毛江湖几年梦文史半生劳道域应深造朋簪愧素叨相期冝努力学海看波涛

　　游青山途中值雨

　　四郊将告旱一雨适投机敢恨妨穷胜方忻免阻饥鸥边初细细马首渐霏霏路浥尘皆净衣沾迹尚微加鞭投草市假馆憩柴扉急吹鸣嚆过重阴突骑围白烟映空走银箭满山飞繁响传巗谷清寒袭布韦如麻从达曙有酒自忘归收敛功何逺遨逰愿不违地平波緑涨枝重果红肥岁事了禾黍时芳及蕨薇敷腴均品物明润动晴晖志喜惭椽笔疎狂谩一挥

　　赠万国卿郎中【并序】

　　广平万嘉闾国卿皇庆壬子为山北宪照磨燕山庸斋刘公实宪长长山韩从义为幕长国卿幼尚未冠庸斋忠厚长者有人伦鉴谓当超轶逺到而不才亦辱荐焉治具棋局或休期登眺必三人俱而不才每与焉承旨御史南台国卿适为台照磨握手欢甚而庸斋从义九原不可作矣对酒语旧未尝不为之流涕也俄国卿拜御史西台佥云南宪改江西河南升副使入歴台院部出为浙省正郎于是庸斋之言始验至顺辛未秋投绂居润絶江来扬州致先太夫人赙壬申八月卄七日余北归过之感念岁月相顾错愕盖国卿山北时年甫卅五余廿六今国卿髪无一黒而余亦苍苍矣出诸公诗文曰子我旧过诸公可无为我纪之余惟廿年朋旧凋谢触目伤心存而幸会合者有几况旧且宻莫吾二人若则此会可不谓难乎可不有以纪之乎其纪之之言曰
　　昔在徒阳日俱当少壮年夙心欣所遇晚岁守何坚幸辱明公厚仍逢幕府贤笑歌无芥蔕出入每蝉聮■〈日耎〉纵沙堤辔寒同土屋毡宋园闲即到韩墅醉曽眠借马僮偕乐分羔肉每偏看山宁计路沽酒不论钱缪荷推三益多惭共一廛夜谈常逹曙公会更移筵俄索长安米寻乘建业船蟨蛩欣再合鸿鴈遽相捐秦树和天逺滇云卷雨旋轺车清国步烽火静河堧善搏非攘臂丰扛贵息肩扣门惊倒屣分路忍先鞭世事应难料人生自有縁一心如白水万事已华颠夜鹤应无怨春莺任屡迁虚名何物耳好作地行仙

　　至正改元四月十二日戊子皇帝御龙舟幸获圣寺中书右丞臣特穆尔达实参知政事臣阿噜臣有壬扈行乐三奏命右丞前特授平章政事叅政进右丞臣有壬进左丞恳辞不允惶汗就列平章右丞曰今日逰骋之盛恩遇之隆不可不纪也悚惧之余为二十韵以献

　　宇宙承平日邦畿壮丽乡宫中无暇逸湖上暂翱翔鳯辇重云降龙舟万斛骧风霆随桂楫日月运牙樯五卫分翚羽千官列鴈行长年花压帽仙妓锦连航绒繂初徐引銮旗渐逺扬黎靬呈曼衍僸佅递铿锵玉食传麟脯氷壶出蔗浆鱼鸢知永跸莺燕逐余香夹岸金戈翊弥空绣幕张汀回开瀚海天近胜钱塘翠阁峨双岛珠帘护两厢九霄披瑞霭四表覩朝阳补助资逰豫登崇贵俊良不图推朽质亦复被清光左辖纲维地中书政事堂出谋惭不学好乐愿无荒喻水民堪畏从桥策最长济川非所任歌咏献岩廊

　　途中除夕赠胡谦牧

　　今夕知何夕征途适岁除素飡惊旷日清议敢宁居已验轩容鹤真成鼎柱车静言思徃者只有赋归欤山好来天际尘空值雪余几程投逆旅一笑愧茒庐村酒磁瓯浅柴烟土锉虚承恩无报效出画莫踌蹰良友烦连辔髙谈实起余诗成拈秃笔真是不中书

　　桂林翁挽诗【并序】

　　庐陵永丰百三岁人曰桂林翁刘叔正者九十三岁时豫章熊先生朋来记其堂百岁时近而乡郡逺而四方至于京师纪其徳歌其寿者知几百首孙鹗楚竒裒为家庆集泰定甲子二月翁卒同郡刘春常岳申铭其墓附集后楚竒请发其未尽而其纪之详歌之盛无不尽者已独念翁之生也纪若咏详且盛若是其卒也独刘一铭尔其没而不能忘者岂容无辞以寓其乡人无穷之思乎嘉楚竒之学作挽诗十六韵以补其阙云
　　百岁古云少翁年又过三杖鸠奚用□天爵复何儋足正儒门立功深理窟探浮云常过眼积雪久盈簮月午琴三弄花春酒半酣□山输逺淡鹫水挹清甘佳趣人谁识虚名我岂堪化乡非独善种德见多男景迫仍安健仙游等笑谈死生皆有得俯仰更无惭子侄纷垂白孙曽尽出蓝诗章留亹亹堂构委潭潭继世谁能象遗编保不蟫生存形善颂飘忽散晴岚乡社如咸秩先生实可叅怀贤嗟不及飞梦大江南

　　次韵可行坐嘉莲亭有感

　　懒是平生癖归田始克勤灌园时汲井学稼晓耕云窻取山千迭舟巡沼四濆倦游当税驾勇退免移文谁识予心乐都忘俗务殷圭塘清见底银海浩无垠潦倒惟营口迂疎愧致君天开方外境尘见隙中曛酒欲连宵饮膏湏继晷焚读书嗟坐废娱老却冝醺园绮知髙祖巢由负放勲至人先大节余事及多闻诗少惭工部鞋多笑领军郊原诹岁计风露逼秋分且曳泥中尾休空冀北羣崇台还一上万物正芸芸

　　送马明初教授南归诗【并序】

　　后至元戊寅予得请归江夏别业明年冬游长沙明年二月安仁马君明初来见于琅瓈山其人温醇其文粹精倾盖如平生同游南岳更倡迭和遂同归江夏甫七日复叅知政事命下以小儿累之又同北焉至任城明初舟覆几不免间闗跋渉不忍予弃用中台翰林荐堂除缑山书院山长及格擢右卫率府教授始释褐卫官若胥卒皆国人明初请收书教其子弟为华学官属从之鸠俸檄明初买书江南因得归省其家焉过予相下将别请言吁世俗之交翻覆云雨况延之馆塾者其为友不又宻乎饔飱之不精不时也供侍之不慎不及也脯修之不腆也汲引之不酬也为主人者有能不犯于是者乎人情乆则狎狎则慢慢则隙生焉宾主至是而不失欢者鲜矣而明初与予十年如一日始终无间言有德君子哉述其槩为诗以饯之其诗曰
　　吾子昔倾盖琅瓈古渡头袖文惊蜀锦怀寳重天球心既同金断胶因向漆投有邀湏共徃无倡不为酬南岳朝聮辔湘江暮舣舟屐穷峰顶寺诗满水边楼访古由来喜寻芳到处留遂移衡浦隠便作武昌游坐席何曽■〈日耎〉招旌遽见求髙情安旅次遐躅又神州道路多尝险山川只荐愁扫云髠兔颕鏖雪弊貂裘善诱儿何幸深藏价未收忽看鸿鹄举甘效蟨蛩休洹水寒偏莹林虑晚更幽谁知三仕已相累十春秋公道先扬善真才自拔尤恩袍明翡翠教铎振豼貅行役仍清淡言归藐阻修临岐惟一语音信莫悠悠

　　至正集卷十四

　　●钦定四库全书

　　至正集卷十五

　　（元）许有壬 撰

　　○律诗【七言五十二首】

　　送黄文复归长沙

　　半生湖海梦依稀但诵湘南逺寄诗先友凋残公独健故园荒尽我方归百年未满常忧畏千里相逢又别离他日梨江松下路西州难似此沾衣

　　次阿荣存初宣尉韵

　　芬华刋落着才名曽见横飞白玉城双节自归修月手九天谁听戛云声轩扉风露清无梦杖屦林泉澹有情莫道东山丝竹好颠崖回首奈苍生

　　欧阳初心思亭

　　节妇能收战骨回肯堂仍得宁馨儿九原难作身未殉一息尚存心不衰今古有知风树恨乾坤无尽蓼莪诗更将致悫明来裔亭畔丰碑待刻辞

　　南楼【以下五首和王继学参政韵】

　　江流天逺乱晴霞郭影云深带晚鸦长笛透空清似水健帆飞浪碧成花石城琼璧神仙府画栋朱帘帝子家诗在好山浓翠处莫教烟雾等闲遮

　　武当宫

　　绛节摇山引翠幢谁开琳宇对清江云霄路近在丹灶松桧影寒空碧牕方外洞天今有几人间国士自无双蓬莱弱水知何处且继昌黎赋下泷

　　雪后登南楼

　　徙倚危阑俯钓船空明金碧讶钧天寒收江影澄拖练晴动山光湿带烟万里青云孤鹤去一竿沧海六鳌连惟应听罢南飞鴈纔信人间有醉眠

　　沙武口望武昌

　　烟树苍苍不见城水禽惊起背人鸣舟摇迭嶂髙还下鸦闪残阳灭又明闗塞梦寒愁逺道江山诗瘦苦多情好将身外无穷事都付沧浪欵乃声

　　途中

　　风物过淮都入画松筠当雪亦成丛乾坤已见来仪鳯霖雨多应待卧龙江路梅花千树发海天山色四时浓图南本自鹍鹏事不是人间不见容

　　横山有髙竹楼别业留信宿始归

　　酒香牲腯主人归正是猿惊鹤怨时梅影小池春入画竹声虚阁夜催诗世间真乐无多事身外浮名只费辞他日结茒容我隠一章先当买山赀

　　望土门山

　　逺峰天外碧嵯峨满贮鸱夷信马过堤栁雨余黄着色野塘氷尽緑生波十年俗驾迷途逺一片春山胜事多却笑采诗仍习气何如牛背夕阳歌

　　登岳祠正阳楼用同年李伯强留题韵

　　青山髙处结层楼九点微茫认禹州烟浪逺浮舟隠隠天风清咽角悠悠仲宣多感空能赋元亮平生不解愁莫望长安西向笑苍颜难继少年游

　　次竹楼韵

　　胜地佳人邂逅逢一林行尽翠朦胧松声带雪清欲滴山色到楼寒更浓眩目敢夸龙虎榜论交曽叹马牛风对床醉卧谁呼起却是烟村晓寺钟

　　送曽学逊游淛

　　平生游淛劳梦想羡子一年行两回越地春因修褉去钱塘秋及看潮来江山清境聊乘兴今古盛时无弃才便好骑鲸穷汗漫海天东向有蓬莱

　　和同年李芳斋县尹韵

　　牛刀何足展君长妙割虽多不用铓彭泽秫随杨柳种河阳花带桂枝香当时文会人千里几度月明天一方回首茫茫又南北暮云深处望琴堂

　　题孙干卿父褣寓公芝图

　　商山逺采竟无征坐上天教见一茎风纪政刑真有感乾坤嘉瑞岂徒生紫云堕地收不起玉树凌空长又成此去百祥仍作颂髙门桥梓自同声

　　和继学见寄韵

　　忆昔乘风在帝傍珠玑纷落五云乡蓝田夙擅连城价粉署曽分满袖香归去山林惟鲁酒兴来天地有奚囊江湖何日重携手见说鲈鱼味最长

　　送术士陈九山归九华

　　常记乘轺过九华扑人浓翠湿晴霞十年空作山中梦半世犹随海上槎紫闼彤闱君尽友清泉白石我无家谈玄便约同归隠听罢松风自煑茶

　　安僧宣慰异竹

　　移竹曽教竹不知附鞭蜩腹已端倪化工谈笑出七子人力裁培无几时地坟只疑龙献角实成应有鳯来栖何须辩怪如欧老留作甘棠慰去思

　　九日次赵秉彛韵

　　平山云树锦斓斑人倚霜空十二阑公馆簿书常负节海天风雨渐成寒人间有地容三径身外何心恋一官应被黄花嗤我軰几时同去钓江干

　　风雨中宪司观荷佥事郑裕卿索诗

　　小金山下水云多一片秋声万柄荷霞脸雨香匀腻粉翠裙风急卷轻罗从知柏府开仙署肯放兰舟发棹歌珍重此时清絶景主人无酒耐诗何

　　卢仲礼知崇德州未月而颂声作题其卷末

　　报政曽闻五月程君侯旬日便蜚声良心感触无愚哲荒岁施为繋死生才器每于难处见诗书真到用时明从今早备如椽笔拟待三年颂有成

　　送书吏戴奎迁两淛奎以学称刻木像母事之

　　尘俗纷腾鴈鹜行就中金羽自低昻诗人尚得官长惜孝子忍教途路忙像貌固知非土梗精诚随寓是羮墙崇卑有分君休校姓字谁沾翰墨香

　　题赵季文茶屋

　　山人有屋不容花自笑平生只爱茶邹子墅邉鸿渐宅洛阳城里玉川家清风梦断膏粱气小鼎云翻粟粒芽不用反闗嫌俗客五侯亭馆自芬华

　　挽曹士宏

　　烟草佳城二十秋士林能说旧风流诸郎尽得书中禄此老应无地下忧逝水才华今古恨浮云富贵死生羞碑铭传满人间世逺胜征西纪墓头

　　送相士周竹泉归金陵

　　可山当日剩过从神目秋涵水镜空老子醉歌曽有赠阿戎多艺又相逢江湖岁晚难为客天地诗豪不救穷好羡蒋陵松下路几时容我一枝笻

　　扬州李氏贞节

　　歌吹繁华市井连就中氷玉自清坚身将同穴生犹死月不如人缺又圆宅里声光重华表古今风教有青编子孙堂下森兰玉天拥春和在暮年

　　挽曹士由

　　孝友先生不爱官咏歌归去老儒冠诲人昔亦非占毕矜式今犹未葢棺百世声名毛颕重九原风雨鹡鸰寒虎山回首松楸路常使行人说二难

　　上都寄髙辛甫叅议

　　同阴顷刻尚留连六岁同寅岂偶然世路徃来皆传舍人生离合有机縁云山烟水几千里霜木星辰二十年不日中秋定归去紫垣明月共婵娟

　　枣林闸待水

　　河上桅竿宻似林河中流水贵于金云泥咫尺隔千里道路寻常劳寸心风挟清寒犹作阵柳摇黄影未成阴人生偪侧自为尔江海白鸥何处寻

　　送刘廷正归临江

　　士行多岐首孝亷谁能千里事虀盐良才横弃天应惜游子贫归母不嫌夜雨江湖诗更苦春风薇蕨梦方甜眼中尽是经行处谁信而今白髪添

　　寿李秋谷平章

　　黄锺嘘暖挽春留緑蚁浮香带月篘宰相得闲纔是贵人生有子更何求家传文字五千卷身在神仙十二楼记取年年好风景雪松霜桧岂容秋

　　王文焕三丧未举以诗道其意庻有遇焉

　　秋风闗塞底踆踆听罢行藏亦怆神父祖三丧俱浅土诗书四世只清贫由来慕义推燕赵忍复无情效越秦送子空言深自愧世间应有麦舟人

　　次王克继宪副韵

　　莫道乘轺老不任公余犹及事幽寻树阴压屋日亭午花片扑人春向深吾道升沉真有命野云舒卷本无心诗豪已作狂司马长日官曹拥鼻吟

　　主试辽省次提举马苍山韵

　　六年陈迹重经过曽鄙扬雄赋馺娑簪绂敢陪英俊后江湖空负水云多当时涂抹已堪笑今日冬烘其奈何赖是西风知客意一宵吹梦到渔簔

　　题张德润孝行诗卷【张奉亲柩遵陆家人舟行值冦而无怨也】

　　南逰具庆尽怡愉一旦归来与影俱孝子惟知亲不死瘴江先念事多虞终天有恨何嗟及古柏无情亦为枯万里祖茔安厝了几人漂泊愧黄垆

　　送朱本初住玉隆万寿宫

　　春风烟水片帆飞去去难缁鹤氅衣仙秩受来真是贵世途行徧正宜归眼空云海天无际心折京尘梦渐稀日拜旌阳凭致恳若孙方困簿书围

　　次石中丞败荷韵

　　葢敝衣空莫主张从知柔脆敢凌霜蚀残老叶余枯柄放出清波泳太阳光缀落蛩秋冷淡梦寒栖鹭月微茫但教七泽根株在一脉能传不尽香

　　和石中丞韵【二首】

　　诗似天葩散异香学如瑶海引流长小巫平日夸神气河伯而今见大方阅世壮心坚铁石拂云髙节饱风霜休将山色论归兴回首安车恐转忙
　　西风吹梦野莼香一舸归来路转长正赖韦弦调缓急敢离规矩妄员方月明杜若天如水秋入蒹葭露已霜好趂黄花侍尊俎明朝南海马蹄忙

　　送翟志道归毗陵

　　埋头簿领惜蹉跎昨夜西风动棹歌豹管才呈一斑尔鸿钟其耐寸莛何云封石室玄无恙秋染苍江翠不波回首毗陵相忆处山川寥落月明多

　　九日登石头城诗【并序】

　　金陵山水甲江南凡昔号胜絶着郡乘者徃徃可征以息以游随其所适而悉获所欲若夫考古昔之废兴尽江山之形势咫尺千里盼睐四极发竒胷雪滞虑非凭髙眺逺如东山之于鲁太山之于天下则未易得其槩锺阜雨花非不髙也而蔽亏隠见或得或遗求形势之备得清凉寺翠微亭葢古石头城也至治壬戌九日中执法石公持书郭公具酒殽登焉监察御史刘传之李正德罗君寳巴咱尔文廉公瑞阿勒呼木梦吉照磨万国卿暨有壬实佐行时宿雨初霁万象澄澈长江钩带风樯出没淮西江南诸山厯厯可数与夫川原之逶迤楼阁之雄丽虽一草一木不能逃也金陵之美斯为尽得起坐周览清兴横生执法公曰吾侪生承平位清要地胜事简岁时休暇得与诸公聮辔以嬉岂偶然哉人生聚散云萍飘忽昔者所与今谁此留而明年此会吾知其未易知也持书曰此不可以不纪也酒一再行二公督诗不已乃各诵所记九日诗率古作之杰出者相与大笑倾倒不知深杯之屡空也坐乆风劲不可留于是借僧室饭而归夫欲考废兴之迹于一时有不得而悉者江山形胜固无恙也而石城之盛实甲金陵当佳节侍名公游胜地众美具矣尘世一笑古且为难一日之游众美遂具可谓尤难是冝有以纪之也顾沮缩于古人可乎精粮将见则糠粃在前有壬忘其陋而序其说且系之以诗曰
　　一江环抱四山围酬节追欢剰费诗鴈影不随云尽处秋光都在雨晴时当年玉树人何在明日黄花蝶岂知便驻髙轩■〈扌弃〉醉倒絶胜无酒绕东篱

　　分行南海初发建康

　　圣世要荒覆载均年年分节徧咨询一鞭残月马如电万里清秋笔有神南海云霞先入梦西江花草更冝春但将平日清贞操归献吾君效野人

　　秋浦道中

　　秋浦风光世亦稀谪仙仙去乆无诗天边九梓青未了山上五松寒欲飞结屋有心真落落乘轺无计可迟迟怀贤对景何嗟及又见行人指翠微

　　黄花驿

　　疎雨潇潇酿早寒荒庭寂寂掩柴闗秋声动地满前竹清气袭人无数山十日已为千里客百年真得几朝闲云泥踪迹初何意底用题诗传舍间

　　饶州光华楼

　　轮奂飞空四面牕临风暂得息纷哤民生尽逐鱼鰕利郭影半涵雪水邦鴈足曳云添暮景角声吹月满寒江乡闗何处休愁絶湖海元龙气未降

　　晓登古步五通庙合用察掾董仲达韵

　　神鬼何须较屈伸倚阑髙兴薄层云日开混沌三竿上路入微茫一线分世故能抛皆乐土人生无用是多闻采诗未了催行役回首山林愧隠君

　　蒙江驿

　　灌丛樛木乱鬅松败屋疎篱罨画中沙石漾波清练练山林纒雾湿蒙蒙穿胷尽入尧天覆鴂舌能将汉语通问俗无功深自愧采诗归去继王风

　　赠欧阳径存次其韵

　　到处公侯倒屣迎秪縁湖海有先声长贫正坐诗为祟愽学谁教艺得名物外烟霞穷乐事人间花草任春荣一声铁笛飘然去明月秋江彻底清

　　监试上都次栁道传途中韵【二首】

　　川原风色晚萧骚发轫尘沙一日劳明世疎慵竟何补长途筋力谩相鏖天边白草寒无际马首青山近渐髙只恐稚圭今复有移文非我更谁嘲
　　岁寒沙迹莹无泥客子身心付马蹄山雪斑烂僵树立寒天空阔暮鸿低伤心台上人千载想象河梁手一携当日是非何足较蹑云吾欲挽虹霓

　　游西山得疾同年焦德元以诗见寄次韵答之

　　好山佳客正相资仰尽危巅俯折枝泉石岂能真作疾神灵应怪不留诗可怜隠几低埀处犹梦穿云踊跃时若问维摩真疾否小窻危坐自能知
　　岩翠霏微湿冷烟松声浩荡撼遥天从知勿药本无妄毕竟到山还有縁短壑孤云犹怅望清风明月且髙眠脱如谢傅携丝竹应是参苓剩费钱

　　至正集卷十五

　　●钦定四库全书

　　至正集卷十六

　　（元）许有壬 撰

　　○律诗【七言五十三首】

　　和继学寄分省诸公韵【二首】

　　粉署凉多酒易消紫垣天近惯闻韶甘分桐乳朝承宴香惹炉烟晚退朝行殿日华明玉藻清滦秋影熨氷绡圣时扈从臣无策愿弃楼船只就桥
　　西掖梧桐一院阴太平官府静沉沉敢叨紫绶承黄阁曽受青灯錬赤心漳水风烟千里隔蓬山宫阙五云深小牕退食成佳趣恰好茶香月转琴

　　送胡宗文教谕崇阳

　　教邑休辞展布难一方仪范几人看但教多士有矜式大胜达官惟素餐梓匠不言能辩器泮池虽小可观澜圣门事业须加力更与乖崖缔岁寒

　　宿程松壑月香亭

　　秋兴亭前秋已清月香亭上月方明人间台榭如三岛山顶笙歌彻五更醉客日中犹未起归舟风急不容行新凉渐到平津阁谁信长江隔两城

　　青山醉中题诗芭蕉叶上海朝宗折归解恕斋元帅赋诗见赠次其韵

　　云片轻明界緑丝挥毫真与墨相冝翠遮湖石八九扇清受主人多少诗老圃风霜休蠧毁骚乡缣楮自神竒可怜颦蹙推敲处浑似羇牕听雨时

　　武昌出郭用解之昻御史韵

　　风急天髙霜信传江村回首思悠然云生逺岫浓还澹路转荒陂断复连交友得陪天下士此生当作地行仙阳春白雪真难和目断疎林一抹烟

　　青山道中呈之昻

　　抗走尘埃已厚颜杖藜犹未厌跻攀画图红叶烟中树诗句碧云天外山钓艇逺随波上下旧游疑在梦中间眼前俗虑都排遣安得浮生尽日闲

　　阳罗怀古用之昻韵

　　忆昔天戈执未橦眼中已见赵孤降上游先捣腹心地末路敢云唇齿邦自是乾坤开盛世谁言南北限长江登临不用多惆怅诗满奚囊酒满缸

　　登阳罗祠用之昻韵

　　凭髙四顾水连天隔断红尘觉地偏风月一觞容我辈舳舻千里记当年大江东去终归海炎徼南穷未是邉清世身闲亦多幸诗成须和不须传

　　舟中无寐呈之昻

　　揽衣欹枕听江声残梦茫茫续不成一棹觥船三日醉几星渔火四山明游心鸿鹄天邉去得句鱼龙水底惊三老长年都絶倒南州吾客乆无卿

　　咏酒露次解恕斋韵

　　世以水火鼎炼酒取露气烈而清秋空沆■〈氵韲〉不过也虽败酒亦可为其法出西域由尚方达贵家今汗漫天下矣译曰阿尔竒云
　　水气濳升火气豪一沟围绕走银涛璇穹不惜流真液尘世皆知变浊醪上贡内传西域法独醒谁念楚人骚小炉涓滴能均醉傲杀春风白玉槽

　　咏酒兰膏次恕斋韵

　　世以酥入茶为兰膏恕斋取鸡子黄入酥治酒形色甚相类而味则逈絶又谓之酒兰膏云
　　空房丑妇尚须求七椀何如釂一瓯混沌黄中云乳乱鹧鸪斑底蜡香浮不教焦氏称欢伯谁信卢家有莫愁从此武夷溪上月好移光彩照青州

　　之昻以七月望赏月有诗已而中秋果无月遂和其韵

　　许大明光何处收当时清景若为留世间节序空胶柱老子襟怀在玉舟向使不为终夕醉真成虗负一年秋更怜病客书牕下风雨潇潇药满瓯

　　赖谦斋安抚以诗招饮次韵答之

　　平生燕越徧遨逰不似晴川剰得秋便把汉江都酿酒要教尘世总无愁当年谬挽千钧笔此去惟须一钓舟三径寒香应未减鴈霜蛩月肯回头

　　饮淡香亭次恕斋韵

　　四面松筠一径苔两池如璧绕崇台沙鸥狎客不肯去野鹤横江时复来身老山林惟有屐兴深江海欲无杯兰亭至乐有觞咏底用新妆灿落梅【欲招乐府予止之故云】

　　淡香亭散复饮月香亭因宿焉

　　一日天教四美并淡香亭罢月香亭风髙汉水翻秋碧云尽淮山送晚青有酒便从元亮饮无琴何用子期听今宵大别多情月不似当时照独醒

　　同之昻宿郎官湖太白祠飘然楼主人黎东轩年七十三吹洞箫间以觞咏至四皷始寐时九月十五日也

　　半醉飘然楼上时眼中如见谪仙诗洞箫声挟霜飞早琐闼光迷月转迟清话一宵无芥蔕美人千载共襟期郎湖留得黄花在一任蜂愁蝶不知

　　饮谦斋秀野园

　　松菊芙蓉左右通有亭都在水云中遥峰入座轻颦翠落叶迎人慢舞红丘壑一区真有分弓刀千骑竟何功我诗便为君图取却笑王维是画工

　　题泸州先氏书嵒王

　　颠孟蹶蜀何堪何似先家复此嵒千古异端终反正一乡多士见司南怀归有梦惊华髪济美无求漫緑衫更为诸孙申祖训莫教乔木擅云龛

　　次韵髙尧臣太监【二首】

　　堪舆俯仰一为人水有波涛陆有尘但使寸心如日月尽教多事似参辰平生行业非充隠到处溪山可卜邻花栁前川寓言耳胷中自是一壷春
　　风月无邉物外人可能人海抗嚣尘青云华贯惭书考白髪遗经益竞辰道德几年思尚友烟霞何日得为邻试看老圃荒寒处湏信黄花正是春

　　分台忆洹溪陪胡安常侍御晚坐因以寄之

　　洹溪西望暮山稠山影涵溪翠不流松柏相望才二里萍蓬轻别又三秋霜台多幸叨聮署野服何年续旧游蠏紫菊黄应咫尺请君先为浣乡愁

　　题国子生叶恒父谦甫墓碣后

　　逹材今古出成均恒也方期学日新甘废晨昏思养志忍居天地遽忘亲丈夫闻道死无憾生子作儒家有人片石青山足传信肯教悝鼎独称仁

　　次韵题湖广叅政实喇特穆尔诗卷

　　万古寃公若一辞人心真伪岂容欺义当为处戒无勇天未定时疑有私梦者覆蕉夸得鹿猎夫吹竹会逢罴东隅已逝桑榆在廷尉从教愧释之

　　题三原张周卿孝义卷

　　人生孝义本天衷践履当由学力充风化日回三代上春和今萃一门中繁阴已见滋芳桂余润犹能及转蓬此去佳名藏不得泾桥明月照无穷

　　髙丽僧无外扣马求诗口占授之

　　墨儒名行吾能别内外有无师自知万里归来仍是客众縁消尽未忘诗雪泥留迹鸿飞逺雪海连天鹤度迟莫使鸡林专纸贵好将新句寄京师

　　送同年赵继清赴潮州推官

　　五十六人同擢第年来南北几升沉潮阳合有文章士吾子初无富贵心驱鳄又当劳笔阵化鹏谁信困蹄涔君家自昔传清节更要诒谋后视今

　　送王从义赴东平总管

　　东府多儒冠列州凋零今似叶经秋田庐复值连年水牧守定悬千里忧教养政思吾子去循良当向古人求政成自有如椽笔拟作歌诗颂鲁侯

　　如上京

　　策骑年年徧两京但惭无赋继张衡出城便与青山会涉世惟催白髪生新雨烟芜皆秀色嫩凉云树已秋声尊空客散邮亭逺恰是思家第一程

　　午日过桑干岭

　　酒香蒲嫩负龙城却得溪山胜处行地入髙寒疑节换路逢竒絶更诗成缅怀匀水湛忠列何幸清时扈圣明眼底羇怀又无奈林间时听子规声

　　题范彦升南野园

　　心闲人境自无哗谁向明时学种瓜身外有求惟是酒园中无地不冝花山林快捷方式难投足天地行窝便作家莫遣鸡声惊梦觉软红尘土又东华

　　题昌平刘諌议祠

　　一卷春秋两鬓皤丹诚贯日口悬河策能匡世时不用天实厌唐人奈何自古大材多薄命而今我軰亦登科可怜熏腐俱尘土得似髙名永不磨

　　六十里店饮友人帐内

　　绣箔红飘辇路云竹棂清度属车尘天牕下泻风如水月榻前留草作茵仙府琼浆■〈奭斗〉沆■〈氵韲〉太官珍脯擘麒麟醉归跃马桓州道谁信绳枢槁顶人

　　宴慈仁殿周览山川喜而有作

　　累朝仙帐似星躔咫尺钧天别有天龙虎冈陵围不断鳯鸾楼殿欝相连翠榆舞影交驰道红药飞香入御筵蝼蚁小臣无以祝两宫圣寿万斯年

　　从左大夫奉命郊劳右大夫太平王野宿滦都西北二十里地曰察尔吉摩多与云庄治书同帐明发疾驱马上饮湩有作

　　斗帐帡幪仅二人薄毡藉草几时温夜深露逼身如洗天近星垂手可扪一琖寒泉均盥潄半囊余湩了饔飱言归自是人无勇茅屋空闲老瓦盆

　　左大夫猎得兔

　　大夫衔命下天墀小试元戎短窄衣风日半寒人半醉山川如画马如飞四围逺势周遭合一片欢声得俊归小校成擒何足道豺狼多少缓明威

　　陪右大夫太平王祭先太师石像像琢白石在滦都西北七十里地曰旭泥白负重台架小室贮之祭以酒湩注口彻则以肥胾周身涂之从祖俗也因裁鄙语用纪异观

　　石琢元臣贵至坚元臣何在石依然巨杯注口衣从湿肥胾涂身色愈鲜范蠡铸金功岂并平原为绣世谁传台前斩马踏歌起未信英姿在九泉

　　谢右大夫赠马

　　王家騋■〈牜乚〉几三千撝赠宾僚日屡牵方念何功劳驿骑况承髙义薄云天愧无诗谢如张藉只有驴乘笑浩然不用都人行且避看山吾欲袅吟鞭

　　饮左大夫家有髙昌僧能琵琶合曲而又善谑俾佐尊焉

　　柏霜花月势相违红袖何如破衲衣音响偶闻仍梵呗谈言微中寓禅机一时遂悟忘形乐万事无过尽醉归未信色声俱是幻更烦青塜吊明妃

　　和闲闲宗师至上京韵【二首】

　　建瓴天下奠皇都圣祖神功旷世无滦水清浮金阙动蹛林晴射锦云铺自怜簪笔螭头近深愧盘空鹗影孤却望居庸南去路瘠田茅屋杳荆湖
　　夷夏襟喉控两都两都形势汉唐无埀衣已定千年治封事仍求万字铺香殿昼闲云气合琼楼天迥月轮孤太平禆赞惭无策犹幸人间有五湖

　　至顺辛未六月见文宗皇帝于大安阁后廊甲戌夏重来有感而作

　　修廊晴旭射红尘燕坐曽朝虮虱臣静忆玉音犹在耳絶怜金地只传神桥陵弓剑成千刼滦水旌旗仅四巡大圣继天春万彚感恩无柰泪沾巾

　　奎章阁

　　先帝忧劳总万机退朝游息不宫闱球琳璀璨开玄圃奎璧森罗拱紫微图史圣功方未已乾坤神器遽长违诒谋有道心无憾千古中天日月辉

　　除奎章阁侍书学士中台奏留戱简阁中诸老

　　盛世真材蔼邓林天容樗散厕余音銮坡风月无清福乌府氷霜岂素心空使羣贤留半席不教弊箒直千金万年奎壁光如日岁晚斯盟肯再寻

　　龙冈赐燕【以下二首和吴宗师韵】

　　至元新制汉官仪万马东西歴翠微袀服盛装三日燕和铃清振九斿旗明珠火齐辉棕殿上酝珍羞及布衣但愿普天均此乐莫拘千里咏邦畿

　　谒太子宫

　　五云东郭起青宫仙仗旌旗掩暎红少海波明花萼盛广寒天近桂香通谈经敢厕銮坡客毓徳当延鹤髪翁恩遇等闲过设醴玉觞赐酒注新酮【予病止酒乃以玉杯赐马酪】

　　龙冈侍燕和张孟功员外韵

　　山川宫阙古无双列骑如花簇葆幢一泒箫韵来月窟半空金碧启天牕神仙毕至朝圆峤寒素从夸燕曲江圣德鹿鸣歌不尽愿言怀寳莫迷邦

　　客舍漫题用前韵【二首】

　　国士南金未易双蹇驽何用逐麾幢谁家茅屋烟霞迹也到玉堂云雾牕鸿鴈夜寒思楚泽鲈鱼秋美梦松江羇怀正頼诗排遣曹郐宁辞浅陋邦
　　梦泽山田二百双花为屏幛树为幢朝游常有云随屐夜饮犹邀月入牕半世谋身怜下策一时飞夣过长江愁来矫首西南望好在钓台烟水邦

　　分台上京徃来宿洪赞徐千户家爱其雅洁留诗于壁

　　树阴清入小窻幽洗尽风沙出塞愁桑下本无三日夏尊前忍负一庭秋山含晴霭青未了花谢夕阳红欲流迹印雪泥聊复尔鴈程明日又神州

　　白髪

　　蒲栁由来不奈秋诗斑酒秃更相雠初如春雪微微见忽似昏星渐渐稠揽镜甘投衰境去簪花难继少年游到家应被卿卿笑从此明牕镊未休

　　仪真寄王可毅叅政

　　鹤矶冲雪别君时欲浣离愁不计杯征缆已维淮甸栁小瓶犹揷汉阳梅江山到处浑如昔轩冕何心又此来翠鹄峰前紫荆树春风回首望栽培

　　庚申除夕

　　灯残香尽更踌蹰须到鸡声岁始除青鬓明朝三十五白云南纪六千余未能免俗聊尊爼岂不怀归畏简书兄弟无官常在侧区区养志果何如

　　至正集卷十六

　　●钦定四库全书

　　至正集卷十七

　　（元）许有壬 撰

　　○律诗【七言五十四首】

　　廵山次王君实户部韵

　　欝葱佳气蔼神都千骑荧煌日出初禾黍封墟无犬吠风雷嵒壑有龙居清时僚佐冝尊俎明日尘埃畏简书最是忘归竒絶处白莲如画碧潭虗

　　题林春野草堂

　　湘烟匀染緑芜新着我□茅管领春竹净花深常闭户诗成酒熟便招宾杜家西郭今谁主戴氏东池又得邻此去不烦王録事郡庠应有买山缗

　　送李裕【天厯初曽守北门】

　　兠鍪家世见儒冠投笔犹能赴急难南纪风雷旗影动北门霜雪柝声寒床头转眼金随尽盾鼻蒙尘墨已干却有人间真乐在寿萱堂上好承欢

　　题明埒栋阿平章玉溪亭次刘楚竒韵【二首】

　　玉骢乆已倦沙堤丹鳯来因览德辉富贵未闲无足羡驱驰将老要知归春风北海尊常满夜雨西湖水正肥宇宙此亭心事了古今明哲贵知几
　　曽作人间济海匏归来端欲老西郊田皆种秫资鲸吸手自栽松待鹤巢尚恐山川难入咏焉知图史不为譊髙情已分门罗雀却许侬过仗策敲

　　昌平观光楼

　　楼前驲骑涨红尘楼上岚光入酒樽肺腑几重围上国襟喉一路控中原帝王不恃闗河险玉帛常随辇毂奔要看烟光凝紫翠阑干倚徧待黄昏

　　游昌平憩县学归过朱都督碑

　　木叶凝霜水不波偷闲今日遂婆娑清秋林壑斜阳好丰岁郊原乐事多秦塞已隳仍郡县武城虽小有弦歌却怜一片朱家石千古泾原臭不磨

　　居庸闗

　　老子观山亦有縁居庸来徃涉三年清泉翠壁俱无恙皓首苍颜渐可怜辇路雪霞秋冨贵离宫花草晚暄妍大夫不办升髙赋自作移文第二篇

　　再宿洪赞徐千户家用旧题韵

　　四面云山一径幽停骖真可释羇愁鄙人千里回俗驾此地两年逢仲秋无策不须干北阙有怀都合付东流故乡莫喜并州近松柏佳城在相州

　　白志仁教授孝行【公严检校父也】

　　士生为学学何为百行皆由一本推竭力但思共子职明伦方可作人师乾坤恩德心无尽宅里光辉我岂知自是庆门流泽厚已传书种到佳儿

　　送胡彦诚赴陜西宪使彦诚为云南叅政朝京值代俄有是命

　　故家乔木与云齐奕叶流芳几折圭滇水鹊巢鸠已据岐阳乌府鳯还栖百年勲业青冥上一夜闗山紫气西骢马绣衣行莫止秦州黄草渐萋萋

　　过宣德

　　一簇人家暎酒帘平沙漠漠草纎纎疎云漏雨只数点逺树隠山余半尖春尽诗因愁里减地偏寒比夜来添眼前亦有娱心事徧野酥香酪正甜

　　简秋碧孔林管勾修殿有劳诸公请作诗美之

　　一檄何曽緑尔袍便驰声誉动时髦事逢强力难皆易官在圣门卑亦髙自是寸忱殚职守敢烦多士颂贤劳因知天相斯文意如许灵光但野蒿

　　渔阳

　　天寳君王日醉眠孽臣遣此握兵权金蟆皤腹思吞月铁骑驣云怒射天灵武功成凶已尽曲江人老世空传撡挝声断千年恨荒戍萧萧起暮烟

　　晓过九弓岭

　　长途无处避红尘泉石相逢意便亲路转好山常在眼林深幽鸟不惊人半空云树斜撑月满地烟芜细染春慢袅吟鞭看青壁此行尤比画图真

　　晓过神山

　　山色冥冥驿路长天光云影晓苍凉荻花喷白夜经雨黍叶半殷秋欲霜男子未应嵒穴老山翁休笑简书忙却怜作吏妨幽讨辜负奚奴古锦囊

　　次蓟州

　　野风吹尽旧昏祅怀古长歌惨不骄红树郊原秋瑟瑟黄云闗塞晚萧萧驿程三日驰千里乐事百年能几朝髀肉暗消时自笑不应诗瘦沈郎腰

　　江西察院梅

　　不到江南十五年眼明初见玉婵娟天寒岁暮人如削月落参横骨已仙既遇风霜为真赏从知花草敢争先广平漫说心如铁一赋清妍逺更传

　　中秋偕鲁子翚御史饮佥宪张允谦宅张以中字为韵征诗赋【二首】

　　好景天教二妙同兴深殊觉酒无功月涵万顷水云里秋散一庭风露中此夕清光徧天下他年佳话独河东不须更上神仙去氛翳而今已扫空
　　良时一笑已难逢况复尊罍得侍公树影凉筛吟席上桂香清浥酒杯中碧云不叹人千里玉漏方催皷二通怪底诗成清似水宪台元是广寒宫

　　偕监州诸君猎

　　山川谈笑了官程射猎销闲喜得朋日薄寒清人力健草茸坡慢马蹄轻老狐脱网还逢犬狡兔伤弓尚避鹰政恐名藩无此乐燎毛燔肉醉班荆

　　送可与回武昌

　　昔人临别强忘情不道中年百感生洹水先茔时拜扫沙溪新屋待经营已知肯构为贤子慎勿胶荣似缪兄早晚君恩听归去鹤矶尊酒好相迎

　　赠冩真彻上人

　　禅师胷次玉壶氷阅尽妍媸寓典刑正法眼供三昧手长明灯取万殊形直教对面人忘画却是无心笔有灵老我莫为朝贵看云山冝着鬓星星

　　次秉彛见寄韵

　　蛮獠猖狂敢弄兵细民水旱不聊生一时匡世无良策万里催归见至情老屋有书甘独善扁舟何日遂相迎近来物理真叅透抛却浮名事事清

　　送汤同知之宁都

　　欝孤台上望宁都但见青山画不如山接越天云有瘴地非衡浦雁无书兰舟夜月明双鉴竹马春风待二车休把锄奸号能治至诚真可及豚鱼

　　送张伯康降香龙虎山修天寿醮用闲闲韵

　　官栁摇春驿路长红云飞护御封香九天箕翼开玄象万里风烟翳紫凰境胜冝□祝厘地松阴应满读书堂遄归好赋山中乐莫使啼鹃歇众芳

　　寄题信州真庆宫用闲闲韵

　　五峰倒影碧摇空聚逺储精擅一宫山上神仙司下土人间水旱待竒功结巢尽是冲天鹤题扁犹存贯月虹【山有晦翁书溪山第一故云】它日烟霞最深处半牕应许住诗翁

　　寄题程氏斗山归来亭

　　世途多险更多岐只有归途最坦夷欲领溪山宁待老试询猿鹤已嫌迟风轩月榭时时酒茅店花村处处诗寄语归来亭上叟有人千里共襟期

　　送陶静隠錬师归阳平錬师蒙古人从祖母姓又因性慕弘景图句曲山以归

　　句曲阳平俱好山山人新捧玺书还髙风自出族类表逺景旋移图画间性慕隠君真有见心于元亮更相闗披荆早构琳宫了却伴云霞尽日闲

　　和胡安常亷使盆池红白莲韵【十首】

　　小瓶添水溅絺衣捧拥双花炫碧漪霞脸匀香临寳鉴仙肌凝雪出瑶池便移七泽来堂下底用孤舟泛水湄见说文园诗作祟相看吟到月斜时
　　不采芳华不制衣只怜幽洁濯清漪施朱傅粉各有态剜璧甃云为此池罗櫗更谁怀洛浦觥船犹复梦湘湄便当力疾酬觞咏莫待风霜摇落时
　　净友同心异色衣聮芳骈羙照沦漪一泓便有沧洲趣千叶如观太液池掌上风姿清可掬眼前烟景浩无湄古来材大难为用不羡花开十丈时
　　锦服亭亭对素衣圆洼涵碧灔风漪从知城市无多地只许钧陶作小池月影谁移广寒上野情真到孟诸湄老夫更和■〈月翟〉仙句直待花邉烂醉时
　　水宫仙子卷霞衣摇曳香风乱縠漪对镜舞空鸾绰约出帘流影燕差池逺烟不隔人千里斜日犹衔玉一湄老瓦浊醪先醉倒那知方口钓鱼时
　　靓妆还逐紫绡衣共爱寒泓翠不漪湖石萦围连岛屿碧瑶翻灔似园池莫嫌髙盖无千柄亦有浮萍荡四湄昨夜雨声秋欲碎对花那忍负良时
　　红粉娥娥拥緑衣淡随姑射翫澜漪日华动影摇书几夜吹飘香到墨池尺地贮云无尽处纎鳞环水不知湄莫嫌盆盎人间隘毕竟天涯有到时
　　玉佩霞裾云满衣水奁聊共弄寒漪书斋自笑有蛙井相府不须夸鳯池坐乆清风生两腋梦回明月印重湄人间震泽空如海未是花神际遇时
　　曳杖看花振纻衣不惭霜鬓照纹漪葢云拥翠浮杯面盘露分清与砚池拍岸小山浑倒影护阶幽草乱交湄老翁肯作儿童态却是青蛙得意时
　　西风未忍裂鹑衣且助妍华细作漪常笑孀娥专月窟谁教仙子共云池华峰青璧怜无路坎井苍烟自有湄把酒对花仍好客主人还似郑当时

　　贵溪倪俊仲作生墓筑室其傍多种竹树扁曰庆源道院日居其间以待终焉

　　人生七十古来稀过此谁能必后期泉下春风无尽藏世间华屋有倾危清阴可爱偏栽竹习气难除剩赋诗一视死生虽旷达眼前尊酒亦相冝

　　宿遵化驿呈同行友人

　　簿书奔走了皇华已信铅刀胜莫邪京国五年三出塞羁牕十梦九还家愁眉常蹙诗频草喜事不来灯自花酒尽更沽君莫惜人生分手即天涯

　　秋田未登连日不饮

　　陋城春事易阑珊连日无由一破颜晴少雨多花不耐量寛琖窄酒常悭渴心几欲雄吞海醒眼应教细看山便效渊明多种秫髙情千古自相闗

　　病后纵步

　　闭门十日谢纷哗惊见郊原换物华嘉糓偃风斜吐穗老葵经雨卧开花瓜茄健啖新抛药杖屦安行足当车便好偷闲了诗债皷声明日又催衙

　　题番阳胡氏嘉树轩

　　隠君梦不到槐柯独爱枫林日抚摩百岁故家乔木在一门阴德善人多吴江谩假诗传尔汉殿其如世变何便好续为嘉树传庆源流溉有余波

　　题杜县尹义茔

　　生且无情死益轻岂知埋胔着前经君侯不展春风手逝者谁寛烈火刑已辨治功书上上更推阴德到冥冥老天报施初非逺三品诸孙已刻铭

　　题■〈比阝〉城郑志道义学

　　礼殿巍巍俯鳝堂都教晋鄙化贤良浇风自可回千载善士谁云隘一乡但念人心皆孔孟岂忧今代不虞唐维桑与梓犹恭敬况见君家此义方

　　马家洲望大别

　　烟波目尽渺茫间已认青青大别山山下故人应乆待天邉倦鸟恰知还喜瞻禹柏凌云翠却笑吴霜染鬓斑寄语旧时诗酒伴此来真得共髙闲

　　咏可行手栽牡丹书其壁

　　花是星郎手自栽鞓红玉板满层台台中几朶已半吐天外片帆犹未来歌管春风闲绣幕门阑夜雨长苍苔背阴留得芳华在应待同持玛瑙杯

　　雨中登楼【二首】

　　梦回黄鸟语间闗唤得幽人不暂闲曳杖去穿花下路登楼来看雨中山天浮逺树青无际云挟长风暝不还乐意满怀诗满眼小园春色正斑斑
　　柴门虽设却长闗客少诗多恰是闲彻地深情开月沼可牕浓翠着云山抚松藉草时行坐踏絮披花自徃还午睡觉来银鸭冷香薪旋削鹧鸪斑

　　闲居杂诗【四首】

　　鬓髪苍浪齿动摇自知冝退待谁招茶余引鹤消春昼酒醒闻鸡记早朝肥截玉肪羮缩颈香翻云子饭长腰尚嫌门有征诗客时与山人破寂寥
　　半山云树接修篁镇日无尘到草堂瓮牖风来书叶乱胆瓶花落砚池香壶觞自酌教微醉松竹犹存及未荒护果灌园常不暇谁知闲里更多忙
　　鹄山东北接郊墟郭影岚光画不如九十日春朝暮雨两三间屋古今书庭花红碍经行处园竹青回翦伐余满地苍苔愁踏破年来深喜故人疎
　　窃禄多惭号具臣归田何幸作闲人登山临水今非客病酒愁花又过春梦断紫霄黄阁逺眼明青镜白头新芥薹竹笋来相续不道茅柴味更真

　　至正集卷十七

　　●钦定四库全书

　　至正集卷十八

　　（元）许有壬 撰

　　○律诗七言【六十一首】

　　和傅汝砺见寄韵【二首】

　　江水舟航日夜东故人音问得常通君才能挽千钧笔老我惟怀一畆宫自古山林容小隠只今台省有诸公欲知别后诗成处都在花香竹影中
　　春红园圃眩西东花下萦纡一径通不向雷门操布鼓要从人海见珠宫多言浪负三千牍老梦都言十八公珍重吾宗有成训人间何似在山中

　　雨后行小圃

　　一径萦纡踏墄沙手分竹树乱交加门庭无客恰遂懒城郭有山尤可家江梅结实青于叶海榴发芽红似花盆池才着斗许水其奈聒人多少蛙

　　青山髙竹楼别业昔尝题诗其壁诗故在而竹楼物故三年矣感而赋诗

　　故人别墅俯青郊曽许幽人近结茅苔藓雨荒留旧壁竹林云矗见新梢楼成白玉山无主鳞出黄金客有殽怅念同游歌楚些风声萧飒鸟咬咬

　　题竹楼墓

　　青冥垂趐共伤心况是寒牕早盍簪十载故山曽有约一朝乔木遽无因先茔在眼云林合孤冢回头宿草深千顷亩锺何所用故人徒办泪沾襟

　　青山书怀

　　不见青山又七年眼前风物故依然乾坤逆旅自无尽松竹主人俄已仙山色逺明新雨后松声清到小牕前淮南种栁桓司马白髪重来亦可怜

　　和刘光逺韵【二首】

　　自笑闲人有底忙韶华无尽待诗偿旗旄炫世真如梦嵒壑留题有夜光北阙上书聊自试南方论学尚多强故人桃李何飘忽荒却平生几处庄
　　霜袍泥辙半生忙夙愿而今且一偿海上有楼皆蜃气人间无剑是龙光山林到处何肥隠德业终身贵自强何用门前栽五栁但存松竹即吾庄

　　青山回途中即事

　　风日清和眼界寛碧天无际逺浮山田畴得水雨初过篱落有花春未还树影半涵清浅处鸟声多在翠微间不因三日杯盘尽老子遨嬉兴未阑

　　汪华玉为抚州经歴其父梅隠就养未几归孝感虞伯生杨贤可有诗饯之过鄂求诗次二公韵以赠【梅隠用子贵赠县尹】

　　推恩就养乐耆年教育功成本父贤松受官封仍偃蹇梅从人隠更婵娟子能力办临川幙翁喜空回梦泽船岁晚过从应有日众芳摇落看暄妍
　　人间官爵总虚名乐在天伦恰是荣封县不将鳬作幻还官自有鹤来迎山中酒已三年酝江上舟纔几日程我卜菟裘近仙里愿从乡社慰平生

　　和大别石壁禅师韵【四首】

　　禹柏撑云振古青老禅相对各忘形午茶香动风生席夕磬声沉月转亭欲借闲田同放浪先承佳句慰飘零汉江秋色将清彻莫负沙头双玉瓶
　　秋来大别转青青老眼凭髙藐万形物外寻常清浊酒人间多少短长亭胜游要歴千年徧凉意方催一叶零我羡鸱夷差解事井湄谁道不如瓶
　　蓬鬓从知不再青人生何苦自劳形凿渠引水来花径种树招云护草亭风景冝人新领畧交游回首半凋零等闲得似空门乐一钵萧然对一瓶
　　晴川芳草胜丹青天遣南来此寓形无地避人依梵宇有时乘兴到江亭山明锦树云犹炽天近金茎露未零残暑涤除须一雨烦师倾倒贮龙瓶

　　送元景悦赴茶陵州学正

　　青年肯与世浮沉试用才知造诣深载籍圣贤埀道綂此邦今古号儒林不虞政似求全毁惟斆毋忘学半心后会鄙人当刮目莫教舆羽胜钩金

　　同刘光逺过汉阳

　　两郡相望未惜遥片帆飞渡不终朝氷澌萦带浮槎去霜气侵凌宿酒消何地不堪容杖屦此生端合老渔樵前村定有丛梅发时送清香过小桥

　　陪晴江国王宴秀野园夜分醉归

　　带叶黄柑露未晞出罾鲜鲤冷添肥年来到处行乐好夜半絶红乘醉归湖海自怜豪气在星霜转觉故人稀严城小尉虽多事不问鹦洲旧布衣

　　题徐复初竹西佳处亭

　　四山修竹总相冝何事寻幽独爱西万里风来龙起舞一轮日落鳯来栖扬州陈迹乆无梦江夏胜游新有题见说主人归不逺好开三径徧扶藜

　　神山即事

　　京尘汨没已华颠恰是山居第一年松月照牕诗入圣竹风吹榻梦游仙随人乆作悠悠者处世方知绰绰然尚愧未能忘口腹时劳昆季致肥鲜

　　和谢敬德学士见寄韵【二首】

　　平生踈懒是天姿今岁春来起亦迟好酒或如陶靖节杜门深愧郑当时向来事业惟供笑如此风光忍废诗馆合真才试枚举鹄山陪预恐难期
　　淡霭轻风弄野姿江天寥廓鸟飞迟从知宇宙多闲地谁信襟怀胜旧时夜雨不惊逋客梦暮云犹入故人诗山中亦有阳春曲拂拭朱弦待子期

　　得请归出齐化门述怀

　　弱步丰扛遂息肩圣君恩徳大于天对廷已负三千字伴食空縻几万钱野店寻诗先具酒罪人逢赦便升仙今朝拂袖都门道江汉西壖有瘦田

　　得请之难言不可尽因得第二聮既出都门始足成之

　　短髪年来坐苦吟等闲添得雪盈簪百钱掷地皆成字一芥投针适中心不是清时人弃置自縁多病老侵寻宾朋应道予归好几处壶觞候栁阴

　　中书疑予行前一日既大设祖翼日又遣使具牲醴追送通州走笔付使者以谢诸公

　　梨园乐府太官羊病乆余醒岂易当敢学圣贤三宿去漫沾牲醴一船香已知腹负将军乆更笑诗酬使者忙此去江湖足鱼蠏故人天上贵相忘

　　始食蒲笋品味在竹笋上

　　渭川常羡锦■〈衤朋〉儿盘馔今朝得此竒心卷清氷微有晕肪裁寒玉莹无玭□乡甘脆应无敌风味豪华定不如好与散人供口腹休教长到作轮时

　　小酌荐以巨鲫新藕蒲笋

　　肴蔬鲜洁酒清醇病戒贪馋止半醺领畧江湖新品味洗除肠胃旧膻荤心无多事尚营口食到万钱难报君藜藿乳豚同一饱世间何物不浮云

　　直沽买鱼其贱十倍都城

　　锦鳞堆积照行庖羮脍随冝饫老饕自是穷乡如土贱莫询頳尾为谁劳小儿却恨辞官晚贪仆犹嫌索价高因叹人心何太忍更教烹煮自输膏

　　舟中午日忆去年此日过桑干岭有诗因用其韵【二首】

　　轩车穏出九重城一舸摇摇载月行节序迫人无可乐诗书用世竟何成清风逺树黄鹂啭落日沧波白鸟鸣休吊湘累歌楚些老夫亲和扣舷声
　　去年驰驿度长城岂意扁舟逐此行一笑病余仍酒困几年身退为功成管花管竹心无老观水观山眼尚明好在衡茅不归去松风谁听月中声

　　咏陶郭

　　元亮子仪俱作令一居彭泽一中书中书考歴二十四彭泽日才八十余昔人乆速有深意易地行藏无异闾愚哲古今霄壤隔希贤惟是赋归欤

　　晚至旧县

　　笑据胡床看落晖水风萧飒动絺衣钟鸣烟寺片帆落鸦满云林独鹤归小店旋篘醅酒软浊波新出鲤鱼肥莫言倾倒鸡豚杜此乐虽微世已稀

　　归至郷里拜先茔

　　多病承恩听避贤得携儿女拜洹阡无亲底用过三釡有泪无由达九泉故里山川胜图画佳城松栢护风烟立身扬显愚何敢且幸归来不辱先

　　出郭

　　万事劳心雪满头还家纔得事遨逰太行云尽清浮晓洹水霜余碧染秋渐老始知闲有味此回真与世无求溪山好处鸱夷满况有风流老郡侯

　　谒韩谏议坟

　　考谱披图总未真两回亲得拜公坟降神生作三朝相聚气嘘为五色云宅兆发灵符厚德碑铭无愧有竒勲凭髙更欲推形势逺树啼鸦不忍闻

　　墨灶山次杜缑山先生韵

　　丹霞围鎻翠潭潭仰面青天镜出函解组已能辞好爵判山还欲署新衔冷传霜信风生谷清透云根月满嵒却忆江南旧林壑几多烟雾护松杉

　　■〈山共〉峪山寳严寺【二首】

　　择胜何年着梵宫日穷犹未尽重重翠红照耀三千界屏帐周围十二峰雪涧清泉响寒玉云嵒乔木卷苍龙尚怜不尽登临兴天际危亭见五松
　　烟岚融翠湿蒙蒙石路萦纡细入空明月百壶松影下清风一榻氷声中圣灯不为吾侪见俗乐谁教释子通两宿岂能穷胜事山门愁见马头东

　　次王君实都事韵

　　故老凋零似晓星遣怀谁和短歌行直教松桧空云壑犹逐衣冠恋玉京金井夏阑氷未泮紫垣天近月偏明可怜门下三升酒不信能浇磈礧平
　　五车未试髪先华稊米何能效国家已愧傅嵒陈曲糵欲从勾漏问丹砂内官时馈云腴酿南仆能烹粟粒芽回首燕都天咫尺有人深夜候灯花

　　和伯生韵赠崇真宫魏道士

　　身已支离髻已了夕■〈奭斗〉沆瀣晓餐霞人间白髪不能黒方外青山便是家上谷荒林惟有石天台流水乆无花崇真宫里相逢处欲扣真诠日又斜

　　代祀寿宁宫赠苏侍郎

　　粉闱长日簿书闲礼法拘人一笑难天子九重颁信币侍郎三日佐祠官茶余延话风生□朝退哦诗月满坛但恨无縁驻清景云璈声断烛花残

　　游鲁国大长公主园

　　公主乘鸾已上仙手栽花木尚依然满阶红药春无恙夹道苍松老愈坚邹子能回寒谷气韩湘曽握化工权繁华过眼君休羡华屋山丘正可

　　怜六月朔留守官进芍药

　　六龙到处是阳和上苑名花得最多罗帕笼香来黼扆玉瓶添水付仙娥开迟只是留春者养小其如玩物何昧死一言臣有献中陵今日富菁莪

　　得家书

　　别来三旬屡得书书言不尽意勤渠一瞻安字忧成喜几向明牕卷复舒儿学女工俱有进廪储囊积任无虞归期只待秋风起一束离愁即破除

　　次伯庸韵荅王可矩左司

　　乾坤开辟壮神州季子重来已敝裘太古山川浑是画广寒宫阙最冝秋人间浊酒难为醉海上灵槎尚可浮深愧清时无寸补但形诗颂继商周

　　寄赵伯宁中丞

　　走马滦京献纳来翠红乡里得徘徊行厨无物非君赐相府有花皆手栽休恨相逢还判袂且图一见便衔杯雪林好在秋风菊应贮芳醪侍我回

　　王致和錬师将归四明求诗为赠

　　宣室年年侍祝厘乡心空逐白云飞壶中有宅聊为隠画里观山未是归京国春风玄髪改鉴湖秋雨紫莼肥嵒前手植青松树为问而今大几围

　　寄闲闲宗师

　　崇真宫里几徘徊底事诗仙望不来槛拥翠云惟枸杞庭闲清昼有莓苔平生多误依刘至老子真如访戴回善视黄花多备酒今春已负牡丹开

　　和谢敬德学士入闗至上都杂诗【十二首】

　　培塿累累几附庸一闗独在碧霄中九千保障空秦塞百二山河护汉宫天近马随云上下峰回人忘路西东频来传吏浑相识但讶终童变老翁
　　眩目嵒花落又开避人幽鸟去还来山僧馈饷惟清茗石媪衣裳满緑苔琴峡注泉成乐奏梵书随石尽碑材前途定憩榆林驿游子休歌摽有梅
　　杂沓牵黄复臂苍清晨校猎阵云长一围塘泺如平地五月郊原有肃霜饮至幕庭罗酒湩周阹飞骑谢津梁先生已得毛锥力更欲崆峒倚步光
　　逐兔弓良不用蹄种荞坡峻马能犁土山无树逺如近沙路有风髙又低幸遇清时免投笔却怜华髪不胜笄寒暄南北都休校一醉当令万物齐
　　凉亭雨过长蒲茸使者求鱼月向东黄鼠顿肥秋后草海青多逸晓来风庖羞水陆八珍聚琛贡梯航万国通射猎宁非男子事莫言丁字胜强弓
　　阊阖红云荡荡开天光万象被昭回东风清畅来三岛西日微茫认五台沙果荆蓝资上谷玉醅金斚泻怀来茂陵可笑徒英武欢乐当知极便哀
　　上苑苍松受雪欹石城画角带霜吹人虽狗监知文士世是鹰房袭小儿梵刹能司天祸福经筵时论国安危丰扛弱步归无勇退食多惭咏素丝
　　圣德如天万彚新逺柔穷漠会宗亲锦鞲掣绁苍鹰健玉辂鸣銮白象驯北阙风云遭泰运南宫星月有诗人秋期应放疎慵去不望分符绾玉麟
　　鴈落长空迹篆沙鸣嚆惊起一行斜小车细马醉时路丰草甘泉到处家已解皮囊倾马湩更搘银铫试龙茶玉脂响泣炰羊熟鼻观风香野韭花
　　翠楼天际欝峥嵘粉泽龙冈壮帝京地势逺连棕殿起檐牙髙并铁竿撑葱葱佳气归环极穆穆昌期见迓衡长乐退朝容缓辔断云收雨半山明
　　长日官曹似马曹丝桐时得事吟猱救时乏策当投绂遣兴成诗敢夺袍白海波随秋雨涨黒山云压晚虹髙清尊常满朋簪盍谁道驱驰我独劳
　　尚服三庚进紫绡清氷沙底未全消鱼龙陆海无宫市皷吹铙歌有征招自在千年苍鹿健闹妆三日玉骢骄最怜学士神仙福终日吟诗不造朝

　　至正集卷十八

　　●钦定四库全书

　　至正集卷十九

　　（元）许有壬 撰

　　○律诗【七言五十七首】

　　省中对雨独坐

　　风土迎秋便作寒隔帘飞雨更班班可人几榻清如洗终日情怀淡似闲牕影天开千丈阙墙头云放一分山腐儒独坐成何事写出新诗亦强颜

　　寄秉彛

　　从军苦乐不难明肯使毛锥负此生鐡骑蹴云秋校猎油幢敲雨夜论兵髪应瘴疠催全白诗为江山帮助清诏下凯旋今有日阿绵闻已候门迎

　　紫菊和伯生韵

　　天付幽妍处士花谁将朝服苦相加薇垣有露沾秋色芝岭无霜抗日华蠏出更冝彭泽酒笋香谁羡建溪茶坡仙一语谁■〈峻，鬲代山〉蔑只在姚家与魏家

　　崇真宫葵花

　　绕砌亭亭昼影闲相逢幸及未开残红妆洗露尤冝晓素性倾阳不畏寒圣化熏陶等燕越仙家培植有殷韩江山信美非吾土且向西风笑倚阑

　　宿洪赞徐千户家再用旧韵

　　半生尘土阻寻幽常羡幽人不识愁花卉地寒多及夏轩扉山近镇含秋谋身未办三间屋濯足何须万里流此去此怀休戚戚好从髙士老南州

　　喜闻可与至京

　　鹤楼东北望燕城几处闗河几日程四载三回劳逺慰两都千里尚难并开书报喜身常健见我应怜老可惊咫尺对床风雨夜此怀多少待君评

　　鹤矶解舟【二首】

　　年来心迹已蹉跎尚恨闲门雀未罗梦里云开衡岳晓眼前水落洞庭波三山黄鹤九天去两岸青帘一棹过此去不烦渔父问酒阑当和扣舷歌
　　沙羡湖上有渔簔又买南舟意若何城逺愈观楼阁好天寛惟觉水云多江山穷胜心犹壮尘土迷官鬓已皤不怕寒灯挑夜雨羇人今入散人科

　　金口驿和董仲逹壁间韵【二首】

　　不须荆棘叹铜驼且对溪山卷白波千载文章谁屈宋一天风物苦阴何诏归自幸犹身健贾售从疑货未多安得之人挽椽笔为予挥洒醉时歌【仲逹进士南台察掾工于书从予按广东鄙作多所誊故云】
　　休笑刘才似疥驼却曽学海饮余波老来拈笔聊复尔身后得名能几何彭泽田荒携酒少汉江船小载诗多故人若问南行事要续潇湘欵乃歌

　　宿鴈州和黄文复韵【二首】

　　乆佩葱珩从八銮故人今始接余欢萧然华髪已呈老敝矣黒貂犹耐寒岁晚江空知己在调髙弦絶嗣音难天涯尽有荒凉处政尔幽人兴未阑
　　透空渔笛一声飞天水迢迢醉眼迷万顷苍烟沙鸟没半规红日竹鸡啼徇名今古有薏苡行路江湖无蒺藜但得鱼羮了心事等闲谁更析人圭

　　泊茅步和文复韵【二首】

　　少日身名恐陆沉因成漂泊到而今腐儒何预世路险故人不来江水深白鸟破烟三四点紫崖崩雨几千寻茅舎竹篱梅正发天寒日暮负登临
　　一舟穷日走三湘忙毎思闲闲又忙水带雪来巫峡近鴈拖云去楚天长赋归后世知元亮干禄当时笑子张底事鲈鱼偏得味几年沙漠饭东墙

　　茅歩和刘光逺韵【二首】

　　已知行潦愧长江犹抱初心不自降半世有诗多在客万言无策可兴邦霜风寒夺茅柴味泽国清传欵乃腔珍重湘翁招我隠已栽松竹近渔矼
　　片帆十里泝寒江湖海元龙气未降万顷风涛縻客棹一天烟雨画渔邦瓶梅为我香浮坐尊酒着人春满腔醉墨淋漓随废掷不烦为础复为矼

　　发临湘和文复韵【二首】

　　霜空鵰鹗任横飞飞倦知还尚未迟商岭老来芝可采葛陂归去竹堪骑徜徉方外无何境收拾人间不尽诗坎止流行随处乐何须三匝拣寒枝
　　宋鹢从人笑退飞湘君有约怪归迟云间鳯鸟难罗致天上麒麟好借骑骚国几回悲落木君山明日要新诗梅花树下旗亭酒莫羡江珧与茘枝

　　登岳阳楼

　　半空轮奂壮巴丘消得骚人一繋舟云气逺携湘雨至湖光寒入蜀江流山川信美非吾土天地无穷有此楼三十四年如梦过可怜华髪赋重游

　　君山阻风

　　两日肩舆兴未阑孤舟留滞亦成欢洲添沙出寺逾逺风卷水回湖欲干醅蚁緑浮春破腊烛花红落夜惊寒天将増饰君山景要我明朝雪里看

　　喜雪

　　阴风翦水夜霏霏似爱游人不遣归山学湘君为缟素霰疑渊客献珠玑花开万木春难画云压重湖冻不飞水玉光中棹歌起此行竒观百年稀

　　宿澧河口和文复韵【二首】

　　白头新自日邉来却爱荒寒野渡隈澧水萦纡龙尾动湖天空阔鴈声哀烟霞紫府髙人去风雪青灯好梦回我欲长沙■〈扌弃〉夜醉莫教名利定三台
　　胜事闗心得得来繋舟长傍白云隈已怜韩子怀孤愤更笑陈思赋七哀楚国凋残骚笔在君山游徧酒船回江湖尽有欢娱地莫问狂奴借钓台

　　黄陵庙

　　黄陵庙下草萋萋水逺山长听竹枝末路不求同死处重华宁有再来时霜筠苦泪留千古野树愁云接九嶷珍重韩公修废坠却怜徼福类神私

　　泝湘日遇顺风或弭楫游览则风为之转盖偶然也光逺形之咏歌次其韵以矫之

　　朝舣旗亭夕钓矶溪山佳处故迟迟酒清酒浊皆可醉风北风南初不知敢效精诚韩吏部还如落魄杜分司吾将弱水蓬莱去莫引扁舟又逺之

　　送吴彦皋归浏阳

　　可人相见惜分离屈指同舟一月期万卷岂为干禄计双亲正是倚门时溪山踏雪真如画道路逢梅便有诗莫把壮心萦一檄青冥勲业舍君谁

　　题张子玉湖山堂

　　洞庭湖上君山在人爱湖山不暂忘为问钱塘贮歌舞何如骚国擅文章世间尘到尊罍少天外云沾翰墨香更向瀛洲方丈去回头观日出扶桑

　　庚辰元日李文逺判州访余琅瓈越三日同入长沙值风雪不能进舟中兀坐因次文逺见赠韵【十首】

　　落魄三生李谪仙丹墀曽见扫云烟偶无具眼甘懐璞会有知音莫絶弦风雪扁舟茶当酒江湖清梦夜如年不因同值东潭渡谁冩潇湘水墨天
　　投绂归来尉已仙山林随处领风烟咏歌行辨三千首陶写何劳五十弦江水带冰留别浦梅花冲冷报新年子长要尽追游兴不为朱陵有洞天
　　昔在通明■〈艹造〉列仙袖香曽惹御炉烟输赢难尽纵横着缓急空调上下弦自信襟怀如白水却怜勲业负青年铅刀已试惭当俎何处龙光彻九天
　　忆昨神游挟羽仙世间遥指是非烟而今北海同樽俎何物东山更管弦已遍九州岛知禹迹好专一壑老尧年东山骨朽长沙近云树微茫水拍天
　　卢家茶椀未通仙目断旗亭几缕烟水调还冝緑簔舞吴歈何用檿丝弦石泷寒濑如三峡泽国春风又一年但恨清漪乱柔橹不教都见水中天
　　勇退人言即半仙地偏尤喜接江烟野春残雪开双屐牕午清风散七弦蓬岛梦回仍是客汨罗魂断不知年笑歌本自忘机事鸥鹭怯人飞上天
　　交逰已谢玉堂仙榾柮炉深暖不烟司马家贫犹有壁渊明琴在任无弦惊心华髪成衰境回首青云付少年飞出瓮来还自笑酰鸡今日恰知天
　　莫讶诗癯似浪仙却冝危坐看香烟山杯不畏深如海归路方知直似弦游止正当终九仞飞鸣多愧养三年振衣便驾长风去天柱峰头尺五天
　　处处江梅间水仙茅薝飞雪湿茶烟一时清兴难回棹半夜尖寒欲折弦道路荒凉劳逺梦光阴飘忽叹华年定知天末相思苦人在危楼月在天
　　琢句功夫似学仙丹炉真火乆无烟雨空野马云收幙目送飞鸿手在弦客路等闲成好况水程时复问长年后来记取论文地共对蓬牕一片天

　　天临索録事出伯庸诗求和伯庸薨三年矣

　　当年笔阵扫千军要继先秦两汉文孤塜此时多宿草九原何处觅停云纪功力疾犹能赋种德诒谋不待耘底事房精遽沦化世间凡马未空羣

　　送丁学録郴州用原功韵

　　鳯鳞台阁愧何成鸥鹭江湖却有盟千载盛时须礼乐六经余事到功名我归老境方从学子去修途莫计程早晚春风满芹藻肯教郴泮月空明

　　同年张雄飞佥事见访醉后作诗赠之

　　鹤矶相见遽相违渭北江东苦梦思四海同年几人在三湘春水片帆迟踏开云雾来骢马惊破烟霞听老诗桃李正浓风日好不■〈扌弃〉沉醉更何时

　　藕溪候雄飞饮

　　柳塘花坞净无埃翠雾红云拨不开命驾毎劳千里梦乘轺应挂一壶来从知月下诗成苦不似山阴兴尽回多少风光先揽得杖藜行遍满园苔

　　赠风山书院山长何明初

　　青山华髪分幽栖愧子赢粮若我私竒字不知劳载酒清标初试胜观诗鹗林春色连红杏鳯岭雪香有紫芝万里修程先跬步春风归骑莫迟迟

　　长沙北十五里浏水至此折旋稍南而复北名骆驼觜俗传圆则浏阳得魁延祜初其形尝圆原功浏阳人果为魁人益异之今贡举中止予实与闻南游过此感而为诗

　　浏水东来北折旋人云竒应在同年奎文一夕忽飞逺沙觜何时再得圆背锦模糊晴树乱峰云突兀逺山连世间万事非人力鸂■〈氵鵣〉金沙更偶然

　　泊靳口和仲逹韵【二首】

　　湘山湘水两无尘更值阳春播大钧心到懒时多好况天教佳处着闲人吾生已分为农圃此去何劳问鬼神布袜青鞋能事毕不烦华毂与文裀
　　回首髙轩愧后尘从知苦窳负洪钧山川俯仰皆陈迹湖海过从只故人病里酒杯能作祟老来诗笔更通神王孙底事愁芳草政要青青当舞裀

　　过湘潭

　　江邉杨栁翠萦回栁外人家罨画开一夜东风花落尽千年华表鹤归来暮云山出逺浮黛春雨水添浓泼醅莫舣扁舟访陈迹白头怀抱易生哀

　　过洲头驿和仲逹韵

　　一琴何用镇相随多事犹思遇子期好句寻常无处觅希音今古几人知江湖春色动杯面风雨夜寒生被池此去衡南访泉石苍崖应有少年诗

　　廷镇约游南岳期于渌口予先至舣舟而待因和前韵【二首】

　　衡湘风物要追随忍负虞人一会期岂有鹓鸾倦髙举应怜猿鹤未相知春山暖待穿云履夜雨清留洗玉池不为轩车故迟暮渌江何日见吾诗
　　莫厌■〈氏鸟〉夷到处随百年光景几相期老来仕不愁三已闲里金犹畏四知船尾夜寒鱼拨剌墙头春暖燕差池碧云回首湘天暮不道相思剩有诗

　　深口普庵堂听廷镇谈佛

　　皂葢朱旛老释迦山林来治旧生涯清阴满座日移树精义入神天雨花尘事已知皆土苴山僧谁讶不袈裟欲将洛咏从謑语又恐春风去我家

　　次昭灵和仲逹韵呈廷镇

　　十载南枝与北风而今才得一尊同人间勲业非吾事岁晚江湖有此翁云岫烟波醒醉眼野花汀草负春工胜游收拾奚囊满才信诗人道不穷

　　廷镇倦于酬和作诗督之

　　早据文场擅老师相逢何事倦吟诗同年今日无多矣美景良辰忍负之衡岳半天云捧拥湘江千里栁参差舣舟好就旗亭醉禅榻茶烟误髪丝

　　衡州道中【二首】

　　髙明未到祝融峰一路风光已慰侬修竹老松三十里遥岑迭嶂几千重烧纒宿莽昼不灭花喷逺香春正浓莫讶蓝舆随处歇老夫行色要从容
　　一舎嵯峨见五峰出竒呈秀似邀侬云深春护嵒姿润日午人穿树影重不遣山瓢随我去却教村酒为谁浓少年陈迹无寻处只有衡君识孟容

　　祝融峰与廷镇觞咏有怀原功葢尝约同游而予不能待其归也

　　载酒穷跻最上峰啸歌声撼海涛风得陪五马二千石独少三生六一翁为问北门红日下何如南岳白云中寄诗几欲申前约无奈人生似燕鸿

　　廷镇三十年前为南岳书院山长今兹来游予得侍行因成鄙句

　　三十年前杨洞主禹门飞去一声雷白云青嶂□林在皂葢朱旛虎竹来歴问故人多不禄絶怜乔木是亲栽而今芳躅谁能继尘满皋比地有苔

　　赠南岳万寿宫文天爵提点用闲闲韵

　　事才过眼都成梦心但忘机即近仙弱水风波三万里蟠桃花实六千年有人独得道中乐无术敢为天下先为我寄声承庆老江南春在白鸥前

　　至正集卷十九

　　●钦定四库全书

　　至正集卷二十

　　（元）许有壬 撰

　　○律诗【七言四十首】

　　会真观

　　万壑千嵒一水通东风吹动碧溶溶弥明到处曽聮句回老何年此补钟满地暖烟生细草半天寒雨撼长松道人不作逰仙梦岳市花香酒正浓

　　水帘洞和仲逹韵

　　溅珠喷沫雪霏霏怒涌雄声动翠微一派冲开云峡出两层分断玉虹飞家山梦到黄华峪衡岳寒生白纻衣我欲濡毫冩形胜老来才调愧元晖

　　寿宁宫用闲闲韵

　　当年鸾鹤记经过丽锦词华出鳯梭京国天髙黄屋近衡山春满白云多扈行屡得聮觞咏奉祀时闻响佩珂老我一笻双不借为言心事更无他

　　题曽原徐叔明山居

　　楼下田畴楼上山主人无梦到长安鲜鳞出水金三尺修竹穿云玉万竿堂构弟兄皆杞梓阶庭孙子又芝兰瓈江精舎经营处要与斯文共岁寒

　　江民永香亭用廷镇韵

　　夜不荒凉昼不哗一庭芳树四时花髙情早慕陶彭泽少态都忘古押衙窻雨翠寒迷竹影洞云红润出兰芽人间多少黄尘路应被东风笑鬓华

　　郑元翁秀野堂

　　屋上青山列画图屋前流水响循除四时花竹骈生意一片烟霞护隠居岁稔客来须设酒日长耕罢却寻书北窻睡起扶笻出闲看浮云卷又舒

　　张山宗知事别三十五年今始一会且辱惠诗五首次韵答之

　　当时豪气薄云天不位三台即列仙编简古人谁胜已云霄交友尽忘年流光入镜忽成老世路着鞭何用先緑水红莲行入幕休忘秋菊与寒泉
　　息堂堂下桂槎枒昼夜常萦五色霞宗旨非传小乘法文章真出大方家受官俸少毡常冷问字人多酒不賖老友睽离已三纪莫教容易答韶华
　　九万修程负壮图兔园依旧是迂儒偶乘逸兴来衡岳敢效髙人泛具区夜月轩扉对松鹤春风薇蕨胜莼鲈树桑五畆生涯了不用成都八百株
　　席珍求价售明时燕石梧台敢自竒北海尊前着文举南风扇底避元规寻常得句即成乐七十休官亦太迟放浪形骸有成筭沙鸥从此莫相疑
　　湘水安流不肯波湘君应喜逸人过瘦如子美吟何苦狂比寛饶饮更多百岁尽渠为话柄四方随寓着行窝相逢一任头如雪犹可相从醉后歌

　　和文复送别韵

　　京国逢人问楚湘南游谁惮道途长岳峰爱客阴为霁沙鸟惊人集又翔夜艇载回诗梦去春衣留得酒痕香天涯莫道分飞逺回首衡云尚可望

　　叨升左丞原功以诗为贺和其韵

　　干禄初心只斗升偶随骥尾遽鶱腾平生浪恃八乂手老去敢夸三折肱玉案麻沾云气湿宫壶酒注露华澄鳯池不是蓝田县却愧而今我负丞

　　和原功无题韵【二首】

　　梦断春风荳蔻梢月明空室见蟏蛸尘封琴岳静闻蚁香褪被池寒折胶白髪而今嗟满镜乌衣何处更寻巢赤绳知在君侯手底用持蓍究易爻
　　干鹊何时噪树梢着衣痴絶候蟏蛸画图留影鬓如漆锦瑟收声柱欲胶一觉十年惊蝶梦平生两度毁鸠巢庄周岂是忘情者不见咸恒未画爻

　　和闲闲承赐土尊韵

　　百年声誉满方舆万里遨逰尽坦途风月襟懐氷雪句神仙官府帝王都御香剩馥沾书几宫酝流春到药壶我欲大书承庆事愧无椽笔似君谟

　　鐡笛为西曹掾孟天伟赋

　　梦断柯亭月满林却从良冶嗣遗音沉埋难蚀千年节刚烈能鸣七窍心回老飞来洞庭晚刘翁仙去武夷深太平不用为锋刃吹尽人间市酒金

　　题沙木斯迪音成之去思碑

　　延佑乙卯余登第倅辽州维成之公实监郡后十七年承乏叅议中书成之由吏部侍郎除守四明待罪政府成之考最擢两淮都转运使庚辰夏五承召过维扬始见其四明去思碑墨本益信昔之考最为不诬也俄升浙东道宣慰使都元师开治四明邦人士之喜当何如耶余昔同僚相得甚驩故乐道其槩而重之以诗曰
　　当时同列共□贞深幸抡材与鉴衡漕府五年书上考海天双节照连城春留旧治棠无恙云护丰碑藓不生竹马儿童应有语四明山水故多情

　　送王仲方赴彰徳总管

　　天门鱼钥换鱼符华髪偏冝皂葢车愧我老非乡郡判喜君名入御屏书莫凭邺下一时语当念民心三代初洹水先茔满松栢春风余力望吹嘘

　　题杨德璋崇德楼

　　楼头天接玉门闗楼下河流绕贺兰要与圣贤同践履不因风月事游观牙籖插架三万轴画栋飞云十二阑岁晚德符何处是阶庭玉树倚髙寒

　　春波小隠图

　　杨柳烟深莺未老桃花浪暖鳜初肥人生何日脱羁鞅方外有天容布韦已辨笔床随野艇更添茅屋傍鱼矶莫言大隠皆朝市猿鹤由来识是非

　　赠范尧臣赴棠阴巡检

　　平生侠气薄云天能使声名一日传胷次故家兵十万世间新话字三千明堂杞梓怜横道小队弓刀试着鞭好养排风旧毛质九霄骞翥有他年

　　复科呈原功【并序】

　　自惭肤学忝与首科凡我同盟缀欧詹之虎榜问余何事据荀朂之鳯池适丁国是之多艰莫救文风之不竞紫衣传诏惊圣训之如纶玉笋聨班愧天香之满袖忍作捧书之王旦誓为乞旅之申胥恨无一字以解围愈重同年之浩叹结庐在人境我方归隠于柴桑临流作钓矶公欲买田于清颍奎躔有赫天道好还御烛星辰先贲玉堂之元老宫壶雨路继呼黄阁之旧人为北道之逺来雪东隅之旧耻王庭孚号政府佥谋一髪引千钧孰能胜此片言重九鼎子之功夫障北川之狂澜揭中天之华日因人成事遂收效于桑榆曰我能兴竟践言于息壤喜而不寐诗以永歌朂尔羣材好作儒林之晁董归哉二老甘为圣世之巢由畧此写心伏希捧腹
　　图书东壁久蒙埃手障西风为扫开驼觜不縁公第一鱼羮无愧我重来栽培桃李非私已收拾楩楠要育材心事以酬归便得石田茅屋又苍苔

　　糟笋和原功韵

　　穿林快剑截文犀沉浸谁教遽到齐玉版悦禅成骨醉箨龙酖味失云栖此君一谱通仪狄稚子三生是阮迷我向楚山餔未厌等闲那肯传氷虀

　　送卢正卿赴福建运同

　　桂林万里恰归来又遣三山二漕台科第人材今可数东南民力已堪哀牢盆乆待携春去行李先期载月回九曲棹歌无用和好从云谷问生财

　　时雨忽降簿书甚稀独坐后堂王可矩右司以诗见教次其韵【二首】

　　翠树云深百鸟鸣彤闱如水嫩凉生雨声自与诗有约天巧岂容人强名万里秋风黄鹄梦五湖春水白鸥盟年来不用愁华髪尚有观山老眼明
　　西厅东阁总诗鸣天籁相闗触处生京国故人多老病洛阳才子独声名风云幸际文昌运松栢休忘岁晚盟他日江湖携手去尽渠蚊睫有焦明

　　方旱得雨九龄平章征诗志喜

　　才觉骄阳气铄金便令璇极转浓阴坐朝真有作霖手伴食可摅忧国心一夕梦占鱼兆恊九天云接鳯池深神功帝力犹能赋都雅从教愧贺深

　　送宋子与赴贑州照磨

　　贤劳铅椠十年期才得春风赋式微黄牒已逾毛义檄緑袍无负老莱衣蒲帆和月载诗去芸阁分香满袖归明日欝孤台上望白云应是不孤飞

　　送杨德璋降香宁夏如来寺

　　何年金像峙堂堂天眷方増慧日长一旦皇华逺衔命满林檐卜若为香子行又遂庭闱乐诗苦宁知道路长为向平章专问讯暮云春树思茫茫

　　延春门对雪丞相命即席赋

　　岧嶤宫禁接同云寒压东华十丈尘辇毂几年无此雪庙堂今日有斯人琼楼影乱三山月玉树花惊一夕春可笑袁安不髙卧要将绵力助洪钧

　　正月八日行香中心阁过王君实侍郎留酌

　　中心台阁晓参差白髪遗民幸侍祠礼部尊开成一醉皇州春到不多时空庭鹤舞能留客古鼎香销未得诗酒尽且归君莫讶上元回首又休期

　　考官王师鲁博士监试张雄飞御史皆同年也因成鄙句以写旧怀

　　仁皇下诏急求贤糠粃当时偶在前两榜复科新大比三人联事旧同年闗山道路寻常梦台阁风云尺五天但使得才今胜昔吾侪宁复叹华颠

　　雄飞喜作诗而例禁不得相见作词调之

　　张子能诗擅士林无时无地辍搜寻文场咫尺不相见春兴几多应自吟炼字直教成白首知音岂待铸黄金何时尊酒论真诀要自康謡说到今

　　至公堂即事【二首】

　　科目中微复盛行至公堂上寓权衡鹄袍俨雅四百辈鹏翼扶摇九万程椽笔云雷平地起蘧庐灯火彻宵明得贤要效涓埃报白日青天鉴此诚
　　五更传钥棘门开巾卷于于悉俊才万世重儒有天在八人承诏主文来良金政待披沙■〈扌东〉真玉休教抱璞回早捧贤书拜天子红云跬步是蓬莱

　　雄飞有诗次其韵【二首】

　　句句珊瑚间木难君才不愧郑都官月中有桂天何近春半无花晓尚寒多士文章云五色野人心事日三竿松厅雅兴知多少只恐毫端墨易干
　　少年文战不知难老矣常忧负县官诗笔乱摇松月碎席房清透栢霜寒人间跛鳖从千里海上连鳌待一竿无奈春风笑吾辈满堂佳客酒杯干

　　用东曹掾徐仲礼韵

　　帘幙香凝昼景迟卿云不动九天低百年场屋重开设一代人才入品题赋类长卿惭狗监车如伯厚笑鸡栖欲知瑞应文明处夜夜寒芒烂壁奎

　　谢贺右丞寄蒲萄酒

　　几年西域蓄清醇万里■〈氏鸟〉夷贡紫宸仙露甘分红玉液天风香透白衣尘相君不用凉州牧老子方懐汉水春自把叵罗还自酌惜无细马锦靴人

　　和明初蒲萄酒韵

　　汉家西域一朝开万斛珠玑作酒材真味不知辞曲糵歴年无败冠尊罍殊方尢物冝充赋何处春江更泼醅却笑无功恋门下秫田荒尽不归来

　　至正集卷二十

　　●钦定四库全书

　　至正集卷二十一

　　（元）许有壬 撰

　　○律诗【七言四十一首】

　　哭甥绵寄秉彝【并序】

　　至正壬午十月廿七日知甥绵死尚不知其何地何时也绵生吾家先妣钟爱其女幸其有子鞠育劳瘁过诸孙有疾医祷闻无不为费给不赀不忍其归挈之来扬州吾妹不幸卒先妣继之秉彛来赴与予同舟至九江予泝鄂秉彛挈绵入洪时四岁顽健异常儿书来每称其对客诵诗不闻其弱也予在上京使如洪因遣视绵归言顽健胜昔岁己卯秉彝挈之过鄂年十二矣身虽修长而精神若不完者心窃疑而察其故乃知秉彛尝与新夫人燕坐既棰之复使前跪至夜分不释疾暴作仆于地数日始苏由是顽健之态不复矣此洪医之言也又闻诸婢无不得殴之者饮食不时粗恶不堪号饥于诸仆仆有怜而窃饲之者必遭中伤叔母者视之颇谨寻被谤讟三事予亦未敢深信而鄂之目击者多且以二小节言之侄女嫁王氏日举室送于其家獠僮寅孙挹釡中肉汁而饮绵亦挹之未及口婢春兰不罪寅孙独连击绵首而夺其椀此阿燕之亲见者也有熟客过秉彝绵先与客坐王婢杜姐之小雏保儿突来坐绵上迫绵取茶绵意懒对客拳击之而继以数拳且捽其耳不释虽小儿素戏其色与气俱非戏者此葢习见诸人之殴不以为怪也即欲理究姻事方喧老夫亦被唇吻以故啮齿隐忍容今无恙不欲着其姓名恐迁怒嫁祸于人秉彛偕王族之将归也绵旦夕泣诉于阿燕欲留武昌至言不留之便跳入江其言有条理不类騃者又喋喋泣诉于亡妻当时处之甚难百计甘旨诱之使悦始肯就舟今思其言痛不忍举似也秉彛亦知之乎秉彛为人慈仁寛厚在路人且不忍肯不恤其子乎先考妣待秉彛之厚天实知之虽无奁赀君子之于人取其心不取其物肯不善视其甥以存世好乎区区所以有遗憾者秉彝不明尔然父子之情岂不切于舅甥而况修短有命非人之所能为知此而又譊譊者念先妣尽瘁之无功而吾妹一脉之遂絶有不能自己者焉乃哭之以诗曰
　　妹已云亡又苦甥肺肝摧裂泪如倾死生固是天无爽嚣虐还因父不明两姓世縁从此絶吾家宅相待谁成湓江鄂渚回头梦满耳犹闻泣别声

　　卢沟桥

　　卢沟桥下水无声半是黄沙半是氷老子还家欣又过少年题柱愧何曽直教车马通万国不遣舟航泛一泓送客渐稀容少驻西山寒翠晚崚层

　　途中即事【二首】

　　风袂茸茸动黒貂马行空阔不知劳天邉紫闼人渐逺雪后青山气愈髙一饭忘君臣岂敢十年伴食罪何逃鸱夷倾倒休惆怅野店青帘有浊醪
　　倦翼翩翩下九霄投林有路敢辞遥邦畿天近春先觉泽国风轻冻欲消牛背神光何咄咄马头归兴正遥遥行人不识庭筠句茅店鸡声近板桥

　　马上日暮

　　郊原岁晚眼増明云树烟村隔几层人影渐长天欲暮乌轮未坠月先升冥冥逺意云中鹄碌碌何功臂上鹰旅次不遥诗未穏尽教羸马慢腾腾

　　待泮

　　三分春过一分期底事坚顽尚未澌土塌且为安坐计氷山行有自消时梦回南浦添华髪目断东风动碧漪恰似杜陵悲去国终南清渭更迟迟

　　以皱皮靴赠明初

　　皱皮精制出龙沙曽记辽人献宋家素质寛柔裁称足碎云萦带蹙成花不须一量烦曹操却笑三生是革华愿子亨衢服无斁我方芒屩事烟霞

　　龙虎台迎接次焦德元韵【三首】

　　昔人曽厌薛居州却听江南领畧秋束帛丘园劳使节五湖烟水负渔舟病来元亮欲止酒老矣子长犹好逰早拜君王乞身去休教敝尽黒貂裘
　　晚风吹角入凉州尘梦惊回恰见秋云壑周围皆可屋霜溪清浅不胜舟眉宇深负元德秀欵段空怀马少游赖有三升门下酒不须轻典鹔鹴裘
　　自信山林已半仙山林回首又茫然闗河跋涉几千里云水啸歌纔二年辇路云軿花接轸故山茅屋竹为椽鳯凰池上恩波阔得似沧江理钓船

　　同乔布髙尚书行昌平旧邑

　　满目郊原是旧逰赐环恩德若为酬台髙龙虎擅多景地有螟蝗尚半收紫气浮闗黄屋近锦云萦树玉峰稠山英多事今犹昔应笑重来两鬓秋

　　友人解之昂物故已三年矣昌平县廨壁间见其为御史行部时诗感而次韵

　　汉江觞咏杳难期底事飞仙不少迟败屋尚余挥洒处扁舟空记啸歌时故家乔木有阀阅老境空房无扊扅泉下有知应少慰故人独解辨哀辞

　　偕杜叔愚王仲武章君锡可行逰马廷彦独乐台山居廷彦出素屏求诗为书二首时九月二日甲子乆雨初霁

　　郊原联辔看西城况有幽人倒屣迎一曲霜溪环老圃几层云岫护佳城浮生少与良辰遇乐事今逢甲子晴自笑匡时已无策欲从吾子耦而耕
　　独乐台邉孝子家耕田力学了生涯年丰不虑尊无酒秋老行看菊有花甓峙墓垣逾铁石山围书屋满烟霞我来不结鸡豚社试向清洹照鬓华

　　陈公俨有亭在鲸川东里米元章书扁曰萧闲外舎惜传刻失真予既为书之且为诗曰

　　鲸川东里近烟村小巧翚飞栋宇新不见米颠题外舎几如回老笑西邻栁邉花坞浮红出桑下蔬畦泼翠匀世务驱人行有日扁舟何处更寻春

　　刘仲敬知州出其父同知公所书退之陈旱诗聂夷中伤田家诗求题其后

　　羮墙无地不思亲况此淋漓手泽新两纸文辞有深意一门父子尽忠臣寻常考室真能构多少籯金反速贫大胜牙籖三万轴转头都作蠧余尘

　　刘仲敬埜香亭

　　薝卜林中不学禅作亭容膝俯鲸川琅琊多景正三月参户有春同一天风送幽花清不断烟和芳草逺相连醉翁乐处君应识更看流芳几百年

　　腊日雪次房纯德教授韵【四首】

　　一宵川媚更山晖箫皷声中乱玉蕤天上风云应三戊人间道路隠多歧春方欲动成佳节重不能擎愧老枝蜡酒醒来风味好鼎香融水煑茶时
　　猎场风劲日凝晖冻卷云旓与翠蕤上苑花开诗一札中天林耀戟千歧芳丛蓄润冝萱草乱翠先春缀柳枝还记口脂沾赐罢马寒如猬踏归时
　　云合璇穹冷不晖皑皑万斛播芳蕤慕袁髙卧宁祠灶访戴空回胜泣歧面药沾恩辞北阙宫梅搀暖破南枝吏民饮散天无夜是我冲寒得句时
　　不用登临叹落晖白虗光里看葳蕤劳农持酒光摇面纪瑞濡毫冻作歧三白积成千顷麦六花开彻万年枝土牛且莫消寒尽留暎书牕夜坐时

　　寄明初

　　四载周旋似蟨蛩如何遽作马牛风年来涉世真啮蜡老去携家犹转蓬月满酱台应策杖花开洹水定从公投闲尽有娱心处最忆相知一笑同

　　房纯德有诗赠别求和

　　氷泮黄流暖不清风帆催去笑浮生病方止酒难为别老不忘诗似好名无惠及人冝遯世有才怜子未登瀛鲸川渐逺洹溪近烟栁斜阳总是情

　　次馆陶寄韩伯髙叅政

　　白头心折软红尘归去山田恰自耘千里几回思命驾孤舟三过得陪君酒香梅屋春如海诗入槐庄暮有云好署新衔判风月只教毛颕策竒勲

　　城居苦多客避之野栖来者亦复络绎闰二月二十七日大风而雨始得独坐终日乆困諠嚣偶遂幽寂有不可名言之乐因成五十六字

　　千嶂松桧一川槐槐底柴门昼不开风雨孤村无客至烟霞逺岫有诗来课童引水浇新树力疾扶笻踏旧苔莫羡钱塘风物好洹溪春涨緑如醅

　　三月十九日偕明初出郭

　　天光明润物华新黄鸟间闗隔岸闻嫩緑园林初过雨老青嵒谷半封云闲人得计惟丰岁老境论交有此君一壑一丘能事毕山英无事更移文

　　相下酷暑不减江南明初方思乡以此调之

　　栽竹观梅即故乡羮鱼饭稻亦寻常湿蒸着物霉生醭炎热攻人痱作疮伧地翻疑在吴楚马君宁复念衡湘苦无一种还思否蚊蚋轰雷觜似铓

　　题蜀江图

　　谁收全蜀入丹青写到夷陵至喜亭巫峡有猿秋寂寂阳台无雨昼冥冥蚕丛开国不平水贾客泛舟如建瓴圣世无分南与北朝宗回首逺沧溟

　　白公严检校自任城访予相下首谒先公茔感其髙义作诗谢之

　　扁舟千里淡相寻不愧前人命驾心岁晚江空岂乘兴调髙弦在有知音光増杞菊双崖月香动松楸十畆阴村酒未醺诗未就碧云红日半规沉

　　公严寓干明僧舎夜坐诵洹阡新作次其韵

　　今日禅闗为子开絶胜凢客暂天台佳人有约宁辞逺清兴无穷未许回取醉凭谁酿沧海忘形随寓即蓬莱葛藤拈起三生句万水千山得得来

　　雄飞同年自杞县来访尊酒论文时雪适降

　　林虑寒翠滴漳濵岁晚过从感故人天下多才宁少我人间有雪更无尘锦囊满贮琼瑶句玉斝浓浮琥珀春湘雨燕云论岁月白头休厌徃来频

　　夜坐与雄飞明初聮句就次韵

　　天风浩浩鴈声干霜月娟娟鹤影寒【有壬】梦逺云衢毛质在诗成雪屋篆烟残【翔】十年黄阁双蓬鬓万古青山一鹖冠【熙】情话未阑鸡促晓回头氷雪踏漫漫【有壬】
　　砚池凝玉冻毫干笑语生春顿不寒世路多岐双屐在书囊无底一灯残故人相会须投辖老境何求不挂冠学得屠龙将底用令人千古笑砰漫

　　入春雨雪凡三浃旬乃二月九日甲子开霁喜而赋此

　　春风弥月六花稠谁遣东风一夕收赤地免为千里旱黄云应见两岐秋阴晴何与山林事丰歉犹悬口腹忧明日西畴有余力傍花随栁徧吾州

　　婢饲鸭逐鹤感而成诗

　　鹤长鳬短乆难齐底事身长反受饥曼倩恃才方自售侏儒求饱欲何为九皋风露闻清唳万里云霄有去时臧获凡庸那问此只知盐渍卵累累

　　有怀江夏别业

　　翠鹄山前鹦鹉洲眼中风物梦中逰手栽松菊成三径御赐诗书满一楼胜地方将专相土老懐无奈忆并州此身天幸成闲散陆有轻车水有舟

　　赴召入京诸公饯饮洹水桥

　　柳拂舆梁雨涨波谒阡行稼几经过又为扰扰驰名者其奈迟迟去鲁何病后壶觞惊量减老来儿女转情多殷懃寄谢渔樵友未许尘埃暗緑蓑

　　京师送冯景仲赴江西儒学提举

　　保厘江右重文衡多少师儒望典刑六载成均时雨化九科豪杰晓天星怀人南浦多新句访古东湖有小亭我亦从君鸿鹄举都门杨柳正青青

　　送胡古愚致仕归金华次其留别韵

　　天上故人罗祖道梦中稚子候衡门君王深悯七旬苦忠义难忘一饭恩白髪朱衣相照映青山华屋两生存便寻起石为羊处却笑牛车困子孙

　　迎梅【次楚寳臣待制见寄韵】

　　练帨飘飘翳缟裙雪天罗袜不生尘蓬莱宫里才领使白玉堂前便有春叙旧正冝金缕曲忘情谁是铁肠人素娥不讶吾衰老却羡诗成字字新

　　送梅【同前】

　　肯将氷玉混红裙凢卉从教逐后尘南浦只今同是客东君何事不留春天涯逺意难为别梦里余香尚袭人好在西湖湖上路白头相见更如新

　　至正集卷二十一

　　●钦定四库全书

　　至正集卷二十二

　　（元）许有壬 撰

　　○律诗

　　题驻跸颂后【翰长开府公请赋】

　　明良千载一相逢驻跸原头耀国容华表不归辽海鹤云车应逐鼎湖龙元勲世岂碑传信厚德天教子亢宗回首西郊瞻宰木懐贤谁道涕无从

　　至正丙戌十一月廿三日瑞雪盈尺明日恭遇太子千秋节称贺于徽仪阁翰长开府公惟中右辖征诗即席赋五十六字

　　甲观嵯峨拱紫宸琼瑶一色莹无尘前星正次千秋节瑞象先开万彚春已兆丰穰在来岁肯教疵疠到吾民词臣不献梁园赋毓徳方期日日新

　　题武卫段指挥书林

　　相府深沈书若林牙籖挿架列森森千枝万叶本根在二帝三王雨露深椔翳斯文功利学栋梁来世圣贤心经残百氏纷纭出愼勿轻栖恶木阴

　　题广平何文美养浩斋

　　操舍存亡贵自知一斋容膝有余师神龙渊底潜珍处文豹山中隠雾时要使寻常塞天地休教物欲间毫厘相门堂构非难事希圣功夫在有为

　　用原功韵赠衡云上人

　　衡湘曽听棹歌声梦里云烟画不成京国秋风添白髪楚乡春雨负黄精浮图桑下宁无爱道士山中素有情何日霜华约欧子三人相对话平生

　　天山牛文贵母王氏贞节

　　皇元声教洽无垠节孝章章萃一门百世天存遗腹子九原魂属未亡人有生恨不识父面罔极安能报母恩御史作文今太史汗青应见特书新

　　省掾郝志道父润甫庆八十五寿

　　沧海横流独奠居子孙枝叶日扶疎春秋介数八十五桑梓歴年三百余郎署声华聊簿领家庭阴徳更诗书圣朝行有蒲轮召莫羡乡闾下泽车

　　追和文山丞相题珩夫刘先生北庄诗韵既以吊文且以悼珩夫之不用于世也【邹鲁望请赋】

　　国势中流待一壶策廷蚤已见雄图北庄歌咏声未絶南海播迁涂又殊贤士伤心多草野神州回首遂荒芜千金墨迹宜珍护斯世斯人更有无

　　郑畋检讨母李氏孝节

　　终身氷玉凛操持已见笄年翦髪时华表撑空旌大节苍天福善与佳儿于陵但取居容膝徳耀惟知案至眉珍重传家遗稿在静方岂是等闲诗

　　前卫张指挥母郭氏贞节

　　节妇天常岂过称皇家彰善树风声百年偕老已无望一子未朞今有成钿轴金泥光暮景雪松霜栢见孤贞板舆周览王畿近多少春和在栁营

　　偕抜实彦卿奉使光熙门外观荷

　　帝城东北水云乡马上清传十里香万柄雨声秋信早一壶天影月波凉红妆翠葢无穷意画省乌台有底忙雪藕调氷鲜鲫脍人间何物梦黄粱

　　题齐河訾氏寿庆堂

　　椿翁八袠少三龄九九萱亲不杖行已见一门锺瑞庆谁能多寿复康宁春融兰玉増华彩云矗桓楹揭姓名不有贤郎事扬显他年编简若为青

　　题山阴丁錬师阳明楼追和闲闲宗师韵

　　人间朝彻对扶桑不比中庭月一方白日青天当正午碧桃瑶草被余光云间万象无陈迹鹤返三山有报章咫尺兰亭遗址在好寻仙子共流觞

　　和神保钦之御史监试上京韵二首

　　王室铭勲有景锺更于韦布索英雄百年人物谁名世万卷诗书要策功声教真机朔南暨文章公器古今同棘围见说清霜满余力成诗字字工
　　寸筳未许扣鸿锺笔阵那无一世雄蜃海晓腾文有气鴈霜寒早酒无功朝廷求士方如渴道路论心久益同安得真才出连茹一时分布徧臣工

　　和原功钧台寄李好古韵

　　延佑求贤致太平朝阳曾记鳯凰鸣百年世路伤离合一代斯文系重轻江海相望添白髪山林高蹈奈苍生可人幸遇吾乡彦袖得清风入帝城

　　追和王继学韵赠韩久成

　　水贵藏鱼亦贵清舟须容物又须行六经三尺相终始一羽千金各重轻事业期人陋东晋文章老我愧西京紫垣星月薇香里应记霜风翠栢声

　　题台都事石文礼孝行诗卷

　　孩提失怙母勤劬三釜才登恃又无创巨始知台上峻泪漫都入栢枝枯身名显后今犹及桓表凌空本不图自古忠臣有原柢孝诚先着德充符

　　和黄云川韵送盛启宗归长沙

　　陆有闗山水有波子行豪气不消磨跳梁偶值猱升木讹舛终明豕渡河杉栢色随新宇盛藻芹香入旧池多却怜万里冲寒去欲赠绨袍愧两娑

　　题鄱阳张文叔乐寿堂

　　爱日长思不我延当时毛檄亦徒然有田底用求三釡致养惟知尽百年结屋地兼山水胜承颜天赋子孙贤何当推此堂中乐四海人家共一天

　　题李好古浴雪斋

　　厨传萧然阅岁华守官何暇及生涯浴儿肯用人间水束缊旋融天上花自是苍黄时便手却成清白世传家勉旃好应丰年瑞更笃忠贞玉不瑕

　　题郑州霍彬卿遯斋

　　诸君谈易极玄微老子惟知遯是归兄弟在官吾亦贵田园成趣岁无饥逃空已分讥迂僻充隠由来有是非莫讶题诗人未去白头万事已忘机

　　题胡安道诗卷

　　奕世穷经只布衣诸孙毛质渐横飞故人落落悲年迈孝子拳拳欲父归氷雪岁寒椿未老家山春暖蕨应肥蹇予绵力惭推毂未忍随人和式微

　　题朱舜咨总管德政诗卷

　　魏公三至福斯民今见真才继后尘千里秋原均乐土一时寒谷便回春空教渤海传龚遂争似吾乡待买臣窃禄逾涯归已晚受廛何幸作闲人

　　次韵癸未留题独乐台二首

　　万迭西山画不成飞岚马首故相迎之人松菊有三径何处云霞更五城门外清波浮石出天边红树照霜晴白头已是归来晚敢恋皇家禄代耕
　　一生奔走叹无家才到山巓与水涯无秫可供千日酒有园须种四时花已从野老锄黄菊更学仙人咀绛霞老马同归谁忍遣几年霜雪立东华

　　题善应郭思诚山居次杜德常左司韵

　　老仙不肯住城市只在西岩深处藏静院昼闲苔不埽小园秋尽菊犹香有田种秫如陶令生子攻书胜陆庄便好相从结茆屋休教梦到五云坊

　　和黄仲刚韵三首

　　公道会逢天定日倦游姑憩岁寒时故人叨贵奈无位吾子不穷方有诗士论声光高北斗春风消息到南枝老当益壮况未老莫和渊明归去辞
　　乗流我惜经时别过坎天教数日留有路御风归阆苑无人看月在鄜州惊回晓梦犹如见勘破尘縁不用愁但使此心无愧怍孰为稷契孰巢由
　　知己相逢差可乐浮生多事不须论青云场屋传三策华髪江湖付一尊朝暮诡言怜草赋古今痴梦笑槐根感君高谊均同气衰病何堪拟玉昆

　　千户蒙古敬臣弃职养母

　　几年弓劔戍龙沙忍见堂萱梦里花身老有亲供子职人生何福似君家但将彩服娱黄髪底用金符照白麻嗟我同庚成永感洹阡风树满啼鸦

　　滏阳唐伯春义门

　　滏水悠悠照紫荆一枝枯悴两枝荣春风能使花如旧甹蘖行看世有萌今古彛伦星日在田庐遗产羽毛轻勉旃继嗣承先训莫遣謡传粟布声

　　送张囦亮錬师【并序】

　　予养痾乡庐简出入独谒阡不免阡距城西北余十里道北郭实南北孔道每为驿使识陪留多事故出入必以星至正己丑三月二十一日谒阡归过洹桥数骑追及天已星犹惧其或我识侧帽缓辔道左以俟其过前驱已前俄闻扬言此中丞邪亟来见乃囦亮张君錬师代祠武当驰驿而到此也明日过予出京师饯章诘曰出京时念必过相一见虚前纸请言幸勿靳予交闲闲太宗师与其徒多熟囦亮主京师东岳祠园杏千株人境俱胜送客东门若自公有暇即造焉囦亮修洁能诗见则徜徉忘返别一年矣当予避客时毂击肩摩中天复已暝乃邂逅相遇岂偶然哉遂不忍以疾辞赠之诗曰
　　杏园陈迹梦暄妍马上相逢岂偶然每忆可人如隔世不闻新句又经年花迎驿路飞红雨香到朝山散紫烟王事游方归有日迟君洹水白鸥前

　　和董此宇錬师寄来韵

　　茶余扶杖听幽禽荷贡清香柳送阴无秫在田犹嗜酒有弦供耳未忘琴仙山云雾梦纔见人海波涛晚更深何日代祠因过我林中同看翠千寻

　　大雨后行洹堂

　　逺岫云销冻雨晴溪旁村落径初成避人白鸟一双去留客黄鹂千百声林杪浮槎悬不坠岸边高栁卧相撑伊谁一问田家苦土釡无烟屋尽倾

　　送萧克复赴滨州知州次留别韵

　　忧民宁恤甑生尘一郡安危系一身筐筴但知三尺法诗书须作万家春交游去我年年少事业期君日日新早晚政成应峻擢直教风节过埋轮

　　用桢韵二首

　　城西风物擅安阳乡社而今债已偿自笑衣冠成野逸更从花栁看时妆酒沾松露涓涓冷诗入荷风字字香莫道年来无事业等闲成就一天凉
　　半亩方塘学紫阳道心未莹赏心偿蝶飞已悟三生梦莲褪犹存半面妆四座宾朋连日醉一朝风雨满城香人间政尔愁炎暑谁信吾亭有许凉

　　七月二十五日圭塘独坐二首

　　我作圭塘未及年眼中生意浩无边三秋未半荷沃若一日不来心歉然自古人生求适意只今先务是归田管弦何似埙篪韵此去新诗几百篇
　　西郭园亭近市廛市廛虽近足风烟陶家事业惟栽柳周子襟懐托爱莲莫向人间为白眼试从水面照华颠悠悠千古沧浪意时上扁舟自扣舷

　　次韵可行对景书懐

　　觥船时泛一桥通诗垒谁能四面攻官业向来惭柱下仙游随处是壶中风声细细来双桧波影澄澄见七松笑傲沧洲人老矣功名付与黒头公

　　次韵可行乡友具宴

　　相望不隔一牛鸣樽俎过从见至情荷露清涵芳酒气松云寒遏艳歌声高车驷马初无意白酒黄鸡旧有盟醉晚乌纱从露顶絶胜前日缚尘缨

　　次可行侍行韵

　　卜筑何如履道坊千红万緑浸银塘要回衰境为全盛却使闲人号最忙活水清围容膝屋新篁高出及肩墙烟霞遮断尘埃路纔觉山林白日长

　　游秋口赵文卿窟室次可行韵

　　宂居虽隘此心寛敢学温公但自安巗腹蜗庐穿窈窈山腰蛇径上盘盘门无鱼锁墉无鼠泥有龙蟠棘有鸾我更巢松洹水上从教乡里作竒观

　　秋口小酌用可行韵

　　山林朝市马牛风今日归途信不穷犬吠鸡鸣两村近水光山色一尊同荻花经雨半垂白黎叶未霜先试红但惜亲朋凋谢尽碧云回首又江东

　　食蠃

　　老饕饥腹未成雷何事搜穷及互狸器洁殻鲜明错落针铦肉细出萦回周官曽用供王祀离象还能作我膎纵乏鱼羮心亦足敢求香甲共鹦杯

　　次韵可行偕故人泛舟

　　骇浪船归百技收回头人海自沈浮幽闲时作荡舟剧踈懒犹能与客游红蓼白苹鸥鹭国清风明月鳯麟洲诸君更约源源会不泛黄花不算秋

　　庚寅岁新正信笔

　　万事无心绰绰然不知寒暑自推迁园池才治三三径岁月俄惊八八年晚境偷安难报主瘦田谋食尚祈天圭塘觞咏多余力时为西山一着鞭

　　七月二十二日与明初教授同车游圭塘

　　一别音容岁两除圭塘今日遂同车竹生晚笋方无尽荷送秋香尚有余清景迫人宜杖屦嫩凉随雨入郊墟朝游夕话君休倦明日湘江托鲤鱼

　　和萧克复寄来韵

　　身退心闲地复优昆仑何用访神州宁教愚妇侮季子休作具臣如冉求田少谁供千斛酒台高天与四山秋几时同鼔圭塘棹尽洗懐人两处愁

　　次韵可行久雨松竹皆黄

　　谁教淫雨害吾松更偃窻前竹几丛晚景盘桓方取友经年培植已成功坚贞未许移天性光霁行将藉晓风珍重岁寒心事在却凭孤月照霜空

　　明初畜佳猫爱之甚至舟次漷逸去作诗唁之

　　槖方告穴又墉穿聘得狸奴小似拳膝上手摩过子女案头躬饲辍肥鲜初来跳戏旋床侧渐至凝冥坐窟边守器保衣皆有效偷鸡溺屋总无愆论功除害均邻室随主还家暂客船岂意骞腾才一日虚劳调养已经年盂存残饭愁其馁座见余毡忆尔眠虽豁大观谙失马尚萦痴梦在含蝉诗书委积将谁护道路分离亦可怜湘水鱼多嗟薄分漷村犬恶恐难全空陪义甫柔为害不及昌黎乳有传才子多情人莫讶蓍簮今古共凄然

　　至正集卷二十二

　　●钦定四库全书

　　至正集卷二十三

　　（元）许有壬 撰

　　○絶句

　　题理宗御书

　　中原榛莽日南国宴安时可惜挥毫处都忘采芑诗

　　鵰窝驿次伯庸韵二首

　　华髪怜于役青山笑不归有诗留传舍无杖叩岩扉
　　中年愁远涉出户即思归驿路夜鞭马家山昼掩扉

　　分台多暇戏书都事李云卿案二首

　　事简心常静帘垂日正长东窻高卧起来受北窻凉
　　北来天地阔南望道途长塞草迢迢梦庭余叶叶凉

　　题苏李泣别图和谢敬德韵二首

　　死节吾已矣生还又不如天王非太忍臣罪不胜诛
　　亲友生别去子复弃遐荒只道还家好还家恨更长

　　次伯生韵二首

　　齿髪年年改风霜日日寒谁知台辅客恰似广文官
　　酒肠时一热诗骨自多寒智不如樗里文犹可稗官

　　题姚子中墨竹为巴延清卿监司赋二首

　　冷印枝枝月清含叶叶秋斯人有高节同在鳯池幽
　　香雪寒不飞琅玕湿晴碧化笔足清风苍生待苏息

　　管幼安濯足图

　　吾欲髠歆髪织作幼安履复忧秽贤足遂及辽东水

　　息斋墨竹

　　竹仙骨已蜕遗墨宛如新明月秋无价清风世有人

　　次李沁州所寄韵八首

　　阳光弥六合萤磷若为功颇喜乌衣吏朝朝报狱空
　　缪拙遭明世涓埃竟莫増自盟惟一语休负十年灯
　　皇恩大无外庸琐悉爬罗好竭方刚力年光马注坡
　　量力惭叨禄懐家倦倚楼君恩如少报未老亦归休
　　铜鞮古名地靡曼满城中还似当年否吾将赋恼公
　　塡臆愁无迹传家贫有胎羁懐多少事晤语迟公来
　　地寒饶寂寞桃李雨声中莫为妍华惜山川有涸童
　　纷纷椔翳辈初亦识春风寄与迷途子康庄处处通

　　又次前韵

　　穷岂诗为祟愁须酒策功雨来云气重花落鸟声空
　　安分贫犹富持身损是増卑官无长物风雨短檠灯
　　编简蝉空蠧门庭雀可罗松醪今日熟一笑酹东坡
　　聨第陪鸿彦蜚英达鳯楼只将坚白志万一答天休
　　闻道幽居好辽山紫翠中返来猿与鹤颇怨主人公
　　佳句不易得蠙蛛出蚌胎吾方信吾垒专待短兵来
　　学道当无倦拳拳百岁中彭殇君莫较天实寿终童
　　思君不可见更忍障南风幸假诗筒便佳音得屡通

　　逆风挽舟竟日才一舍而止二首

　　人力已疲极飞廉有底狂老天相补报却作一霄凉
　　一勺平安水翻成灔滪堆十夫牵不止姑坐待风回

　　水是吾乡水四首

　　水是吾乡水漳洹会一流如何容易去似我昔年游
　　水是吾乡水洹清漳自浑去乡无百里何事混吾洹
　　水是吾乡水泥沙不可烹洹溪明日至亲为汲深清
　　水是吾乡水初非有爱憎漳流本雄伟我自别淄渑

　　夜深酒渴光远扫蓬雪沃崖蜜见饷此时此味世无有也作二十字谢之

　　虀酸何足传茶苦谩劳烹谁浣文园渴醍醐灌碎琼

　　醉中书江楼壁

　　湘山春欲暮湘水清可涉佳人不我留归帆动新月

　　待泮

　　昔闻轮生角今见舟在陆安得昆吾刀碎此一川玉

　　次同年丁文苑韵四首

　　花岛晴云不卷栁堤归路都忘梦里青帘摇曳柴门半掩斜阳
　　长日惟闲最觉清风与睡相宜竹静不教尘到洞深惟有云知
　　篱下几丛黄菊楼头四面青山最是夜兰清絶涧泉和月潺潺
　　樽俎霜余登橘杖藜月下观梅恰好山中酒熟先生政赋归来

　　黄葵

　　长生殿里仙子华阳宫中女师淡淡鹅黄衫子深深鸭緑裙儿

　　赠歌者文林燕用鲁子翚韵

　　飞徧人间华屋来依天上琼林任蹴舞筵花落休教緑叶成阴

　　九日书原功壁

　　重阳有菊无酒尘世多忙少闲京国年年白髪湘江处处青山

　　题木唐卿旌表孝义卷【唐卿西域人】

　　桥梓天殊棣有华良心初不间幽遐何年四海无旌表尽化忠臣孝子家

　　子昻竹石老树图

　　嫩篁烟润翠扶踈老树枝残影似无下有石兄都不问四时坚坐看荣枯

　　唐三学士奕棋图【褚亮苏世长蔡允恭】

　　瀛洲花满接云霄盛世闲多早退朝丧乱归来得真主忍将长日用碁消

　　题郑裕卿佥事黎花锦鸠图

　　云月空明小院春粉香清拂锦衣新莫教唤起一天雨寂寞玉容如太真

　　黄州乌监郡勤政堂

　　惜因千古有良规一息因循事便隳厚养饱余君试看索绹须是最闲时

　　题韩国仪图谱【亿之后也当时称桐树韩家以别相州韩国仪今居豫章东湖】

　　宋朝文献跨隆古美盛更推韩世家断简一编三百载东湖桐树又能华

　　游青山晚坐水滨

　　水光山影画屏开万树斜阳两岸苔独坐鱼矼观月上扑天飞雪鹭鹚来

　　和南谷平章题吕公亭韵

　　四海茫茫一劔飞何年游戏漫留诗多应黄鹤楼前月曾见御风归去时

　　琳宫词次安南王韵十首

　　流云洞辟列仙朝飞佩声寒下紫霄天上岂知鳬是鴈人间虚说鹊成桥
　　阆苑春多不惜春万年风物一般新可怜尘土蓝田路亦有区区种玉人
　　云窻留月曙光微瑶草含风露未晞却笑天台容俗客桃花零落又春归
　　凉入帘帏夜色轻瑶台添月更虚明一壶天地浑无迹只有清风动竹声
　　通明殿晓侍熏炉还驾扶摇返故都风景便宜收拾取莫教沧海有遗珠
　　山林活计只餐霞世事茫茫日自斜谪到玉堂无好况夜深犹草侍中麻
　　人人开口说玄闗翻使身心两不闲老子年来惟解睡从教海上有仙山
　　千金休买失船壶汲挽知须几辘轳昨夜山房新酿熟一瓢和月泛云腴
　　神山云矗碧天齐沧海如杯太华低非是眼高空八表世间何物不酰鸡
　　松筠扶翠护危楼涌出清寒万斛秋回老乗风无觅处碧天如水自悠悠

　　题赵秉彛所藏墨竹

　　冷云香雾湿霏霏翠影浮空昼欲迷何处秋声最潇洒玉堂风月鳯曾栖

　　洞宾像为秉彛作

　　三山引去几万里道在眼前人不知云海从公定何日秋风先染鬓成丝

　　织锦回文图

　　明珠金缕烂萦回香玉连环翦不开不把肺肝都织出将军惟识赵阳台

　　春日漫兴

　　竹几团蒲懒最宜不知花影隔窻移邻翁忽报小瓮熟老子坐忘成坐驰

　　玉闗临商德符山水

　　商家滇蜀得山时心与山逢手岂知兔起鹘来君试看不从商学有余师

　　一犂春雨图

　　素餐无补合归休但愿人间岁有秋昨夜东风能事毕三时消尽百年忧

　　汝南郭晦夫割茔傍地为祭田有讥其非古者予为解之亦取其不得已也犹仅可之意后世有伐茔内荆榛为爨燎之需而自给者视晦夫益远矣

　　古制圭田堕渺茫有家隆替亦何常孝诚未暇论多事一片秋风黍稷香

　　和继学南归至鄂韵二首

　　梅花零落柳条青人在孤篷月在汀明日琐窻春梦觉祇应干鹊擅多灵
　　达人去就一毫轻看徧江湘眼倍明夔府惠州诗有様朱崖应是不虚行

　　赏心亭

　　赏心亭上双栢树看我徃来今十年栢树青青宛如昔当时游子已华巓

　　蛾眉亭

　　一代无诗万象尘江山消得谪仙人骑鲸一去不复返空使双蛾万古颦

　　昭明太子庙

　　一编和璧间南金鼓动唐人着録心韩笔不推三代上六经事业几销尘

　　鄱阳即事二首

　　蠲税输金冀不苛永蛇为害更加多打门悍吏如狼虎销尽镮钗有几何
　　禁弛池湖恤困穷小罾敝笱若为功拦江数罟横千尺却被豪家一举空

　　李正德御史分行广西予行广东相遇滕王阁醉中次其韵二首

　　红树青山照辔丝江南无地不宜诗秋光如画天如水浑是京华梦到时
　　远浦浮空凝晚色好山烘日出晴岚滕王阁上一分手人过梅闗南复南

　　峡江二首

　　贾胡轻作数年留住徧江头卖酒楼从此木绵成利窟主家儿婿定纒头
　　见说燕云布价添久居轻别恨厌厌明年江口好相候定驾大船来卖盐

　　杜子美象

　　删后骚余代有闻集成惟许杜陵人凭谁寄语沿流者流到江西不是春

　　卧龙图【梁仪甫所收】

　　能辨人间大有年九渊谁道抱珠眠等闲莫似隆中起雨得西南蕞尔天

　　题大别寺石壁禅师懐可堂

　　老可而今骨已尘只留老壁翠嶙峋可怜懐可悠悠意多少人间未可人

　　衡山王尉因蛙得疑狱邑人图而颁之求题

　　事当人力难尽处微物依凭庸有之司马家儿谁唤起而今真可问公私

　　鵰窝驿次伯庸壁间韵四首

　　居庸无垒有人烟龙虎风云俱上天汉家谈笑中兴了大胜天骄多控弦
　　緑芜千里动荒烟白鸟一行飞上天落日饥鸢呌平泽鸣鹃何处发惊弦
　　桑干水面晴生烟桑干领头青入天劝君过岭莫回首归心恐如矢去弦
　　蒙蒙山色湿非烟四野穷庐垂一天去家几时验明月昨日上弦今下弦

　　和曹子贞壁间韵

　　桑干高接碧天长五月松风洒碎霜马上馈茶僧亦笑今年更比昔年忙

　　至正集卷二十三

　　●钦定四库全书

　　至正集卷二十四

　　（元）许有壬 撰

　　○絶句

　　过安山

　　家家门户瞰清流更向垂杨系钓舟远客多情无计住江山虽好只供愁

　　郜信卿号洹溪以诗调之

　　我爱洹溪作扁题不知君已号洹溪号从君取溪须论君领溪东我住西

　　何叟

　　青山何叟八十五能说王师徇鄂州子孙都不识兵革老我但思狐首丘

　　龙眠踶啮马图

　　平沙细草好相忘同类胡为苦自伤明日雕鞍响珂月九衢尘土要君忙

　　郭干晖鹞子

　　霜风一夕净云林架上难羁万里心莫怪主人留滞久要观神俊不从禽

　　鼠狼捕雀图

　　天飞穴处本何仇口腹区区苦见求休羡蛱儿搜捕尽又能媒汝上竿头

　　张师善恬斋

　　气机安处息飞潜虚自充盈澹自甜却是南华苦多事才言养智便非恬

　　杨与可州判以道寓扁所居子山太监为之书

　　亘天体物初非寓袭取无恒自远之但看鸢飞鱼跃处从知滕口不烦诗

　　李遵道竹石老木图

　　石怪木老含秀润翠竹却爱秋声多一门毫素亦可念今日李家无小坡

　　商德符枯木双石图二首

　　千霜百霆摧不尽石兄岁晚能相从山人一见竒兴发欲踞虎豹登虬龙
　　石非攻玉木非材半委荒烟半是苔偃蹇郊原能事毕谁教收入画图来

　　自得斋


　　一斋风月浩无边毕竟中间别有天若向笔端求此意斵轮父子不相传

　　题苏昌龄集画

　　昆山玄圃玉抵鹊燕石可掷不可藏我不知书还及我又令鸡鹜侧鸾凰

　　题思斋宣慰远景图

　　霜空高合卷疎帘天外青山见几尖不为眼前无可乐主人心地似陶潜

　　赠秋海楼

　　玲珑初日射云烟俯看鲸波不尽天却被世人疑蜃气岂知诗骨自能仙

　　送卢教谕赴安化二首

　　官冷从知不为贫古来师道重千钧休言邑泮才涓滴中有斯文万斛春
　　湘寒岳翠满烟霞橘后江梅又作花羁思宦情都莫问好诗先出广文家

　　题墨梅横披赠高纳邻参政

　　氷霜为骨玉为姿卷赠佳人政所宜莫待云山隔南北才凭驿使寄相思

　　临唐马图

　　一早曹韩骨九泉圉人御筞亦茫然典刑更到传摹后不道房精已上天

　　胡清卿寂然斋二首

　　向晦深深踵息时天人到此总无为就中太极真形状说与蒙庄未必知
　　幽人一室静沉沉静室何如静此心莫道无弦便无事室中今日更无琴

　　上水石

　　真源天一气常浮海运黄宫在上游卷石底须分顶踵层崖千仭有悬流

　　题钱舜举三仙奕棋图二首

　　山林袒跣久忘形天地悠悠付一枰谁识旁观三昧手支頥无语任输赢
　　商岭仙真隠橘回手谈随处触玄机人间柯烂知多少一老乗风尚未归

　　清江老树图

　　霜余澄碧晚悠悠老树疎云冷浸秋好段江湖清絶地几时容我系渔舟

　　牛背观书图

　　蒲鞯盘膝胜安舆人讶形骸与世疎却笑徙居三十乗恰如牛背一编书

　　画马

　　惆怅孙阳世久无纷纷驽骥遂齐驱不教神物俱湮灭犹幸人间有画图

　　送洪元振便养

　　冷掾闲闗不疗贫白云况有倚闾人从知后日千锺禄何似藜羮一笑春

　　翟志道永思堂

　　孝思非但与生俱耿耿精成永不渝看取九原身后月苍茫长照栢枝枯

　　二骥图为刘仲礼御史赋

　　买骨千金世已竒双龙何日下天池一鸣奋起君休惜不似当年立仗时

　　送刘县尹之宣宁

　　寒暄有地从南北郡邑无常自古今寄语长人都莫问斯民三代一良心

　　丙吉问牛图

　　肥充列鼎健充车厚养专为薄领驱千古清风梓人传凭谁书继丙家图

　　和喀喇子山韵四首

　　洞深春早透兰芽窻晓云香乱海霞万丈红尘飞不到紫箫吹绽碧桃花
　　草芳风软小池滨花露沾诗字字新为问杜门縁底事人生难得是闲身
　　落花飞絮乱蒙蒙纵更繁华瞬息中见说临池挥洒处老懐无酒自春风
　　风细流苏扬绣球珠帘斜卷柳丝柔日长静对炉熏坐一穟黄云暖不流

　　范蠡图

　　平日千金土不如功成归去固良图扁舟若更无西子万古清风满五湖

　　病马图

　　将军功就画堂深伏枥低垂老病侵纵使房星天上去涓人持骨尚千金

　　松滋唐可臣提点得山谷三诗石刻求和

　　苦竹泉【在松滋竹林寺】

　　竹林寺竹苦如蘗却解涓涓出醴泉甘苦就中真味在愼毋燃竹把泉煎

　　橙曲汤

　　昔有洞庭春色酒更求汤液到金橙浮花拍椀醉不得笑杀街头曳袋僧

　　莲子汤

　　玉井经秋收翠葢水仙分杵出玄霜可怜太华高千丈办得华磁一勺香

　　仙释会饮图

　　纷纷仙释鬬高闲占断云霞几处山幸有浊醪宜尽醉莫留言语落人间

　　米元章临羲之帖郭才卿户部所藏

　　浮云鸟迹久微茫遂使王家号擅场屋下更来重架屋令人还笑米元章

　　余蓬山墨竹四首

　　兴可乗云去不还墨香传印到蓬山胷中自可容千亩笔下时教露一斑
　　天机传到十分清曾向淇川印月明更被凉飙舞苍翠眼中无叶不秋声
　　几竿秋碧掠云高风月幽林岂不遭底事一朝轻结实山巓朱鳯正嗷嗷
　　老枿槎芽含古春一林寒碧自凌云石兄不肯事攻玉只恐他山无此君

　　稚川移居图

　　墨突不黔因救世君方逃世复何之妻孥莫惮驱驰苦会有云霄拔宅时

　　湘浏胡子明大匠也诵子厚梓人传甚习为余作屋葢无愧杨潜者其归也以二口号饯之

　　大匠由来有相才心胷楼阁暗崔嵬山中宰相难论此曾见山中道士来
　　十年鹏海漫游遨今日鹪鹩恰有巢惭负堂堂鳯楼手数椽纔办葢头茅

　　题张毅夫右司所藏捕鱼图用胡紫山韵二首

　　达官底事赋休休见说人间窄似舟莼菜鲈鱼亦何有季鹰归兴不因秋
　　当时曾泛洞庭春碧灔瑶飜画不眞三十年来京国梦政须倾海濯缁尘

　　雪庵屏间有伯庸诗次韵二首

　　拂天松桧护重门恍计幽居老树村人海红尘涨车马道人庭院不能諠
　　禅师西游木已拱执法南归墨尚新拂拭尘埃惊岁月题诗更有后来人

　　李陵台谒左大夫二首

　　马驰如蚁散平冈帐室风来百草香羱盏泛酥皆黒湩瘿盘分炙是黄羊
　　李陵台下驻分台红药金莲徧地开斜日一鞭三十里北山飞雨逐人来

　　胡濵刺虎图二首

　　夫恩山岳已葭莩不见于菟只见夫坐视青衣辱奴隶委身仇敌亦安乎
　　一诚金石可潜通何物班寅敢尔雄多少良人苛政死夫人寸铁若为功

　　雪中观梅图

　　西湖水月强传神毕竟天机有未真直到一壶函太素中间才见未萌春

　　至正集卷二十四

　　●钦定四库全书

　　至正集卷二十五

　　（元）许有壬 撰

　　○絶句

　　上都归口号

　　娇儿幼女逐山妻争解行装看赐衣顚倒海图被短褐絶胜杜老北征归

　　和王左丞仁夫见寄韵二首

　　退食偷闲昼掩门时看风叶坠缤纷盛时自有为霖手何用无心出岫云
　　未能祖道设都门聊引芳尊自解纷好把胷中浩然气因风吹入华山云

　　题张阳冈竹间精舍二首

　　草木虽蕃竹最清竹间仍有读书声更观淇澳青青意多少英才待作成
　　清风万斛屋三间要与夫君老岁寒只有好诗藏不得兴来题上碧琅玕

　　题林和靖工部帖

　　梅花已入诗三昧工部今如鲁两生一段西湖心事了先生何意擅书名

　　题临江陈道翁所藏乃翁司理宋公差考试文移时方罢科

　　六十年来墨尚新古今良法贵相因汗颜不敢征文献我是登科执政人

　　居庸道中

　　万壑清风吹酒醒居庸闗下短长亭回头不记来时路马上春山四面青

　　冩家书

　　纔缄复拆意踌躇回首山川万里余羡杀朱陈老田叟一生不识写家书

　　观野花

　　龙沙七月野花开浅白深红间草莱休羡一时颜色好疾风明日送霜来

　　中都八景和王受益教授韵

　　龙庭瑞霭
　　天兵畴昔起龙庭道契成汤始葛征千古兴王天府国红云常护九重城
　　梵宇晨锺
　　鸿音杳渺曙光微有客孤窻枕半欹唤起十年江海梦姑苏城下酒醒时
　　天桥夜月
　　长风吹月夜澄澄虹背光摇玉一泓题柱未酬空感慨何人横笛起三更
　　碑亭暮烟【扶苏墓也】
　　子道能全任杀身后来多议不求真君看易水悲歌处风色萧萧愁杀人
　　闾山晚翠
　　斜阳着意染闾山淡紫浓青杳霭间望眼欲穷诗未就野云还与鸟俱还
　　兰水晴波
　　石齿粼粼潄碧流曾基王业振貔貅坐令四海澄清了依旧黄云白草秋
　　高岩异卉【牡丹一本千花】
　　冻未全消草未芽云收霞卷放千花世间久絶殷韩手谁信髙岩有此华
　　荨川春色
　　纷纷花草簇晴烟想象江南二月天我欲重嘘邹子律偏教沙漠似荨川

　　酒恶行丽正桥水滨四首时有劝余止酒者

　　攻愁取醉恣狂歌作恶其如醒后何毕竟浊醪功有在醒时愁比醉时多
　　我生竒策三十六第一归田次醉乡归计未成元有为曲生风味忍相忘
　　得钱沽酒政竒事投刺向人徒强颜丽正门前好杨栁杖藜知去不知还
　　天桥流水碧悠悠徙倚吟笻数过舟酒恶诗成殊不恶淡云踈雨渐成秋

　　次高辛甫韵四首

　　士衡入洛笔如神文采风流适二旬千古弹冠还自笑一时弹得几多尘
　　平生误事多毛颕岁晚论心有此君闭户高眠听春雨从知补拙不须勤
　　一别江南越几秋双瓶时梦到沙头栁花满店春醪熟常记吴娃对客篘
　　同尘铅椠分贤劳时泄天悭拟楚招底用譊譊更多事他年公论有刍荛

　　二色菊图

　　嫩黄排粟点铅华小钿浮香缀紫葩因识流形生发处一般秋气两般花

　　题毛女

　　咸阳妖镜透肝胆三十六年愁守宫不为餐松飞骨去脱身灰烬事重瞳

　　信笔二首

　　造物知余素爱山一官故调万山间山深民朴官无事却为观山日不闲
　　扫除习气却诗魔奈此青山怪我何说与吏人休报事重阳诗好怕催科

　　寄友人

　　荒城如斗足栖迟更有青山不废诗官况如何君莫问一贫今似冷官时

　　九鹭图题曰九思者

　　忘鱼禅定野塘空抚卷时资省察功璞朴要明疑似处休因鸿鹄又援弓

　　仙女奕棋图

　　琪树风清玉笋寒一枰相对意俱闲山林尽有无穷趣休说输赢到世间

　　寄高元用

　　两鬓烟尘朝共爨一窻风雪夜同衾为君拈起当时语应见相思万里心

　　冬夜即事二首

　　妻融雪水为烹茶婢爇松明课绩麻容得野夫成懒散团蒲危坐诵南华
　　纸窻铺月白溶溶炉火欺灯照室红万籁声沈人语定好诗都在杳冥中

　　鞫事洪洞途中忆小儿

　　一旬不见小娇儿已作歌诗寓渴思便准不才承罪状双亲正是倚门时

　　小园八咏

　　葵
　　一串猩红高出墙薫风吹雨为催妆主人不是爱颜色怜尔倾心向太阳
　　枸杞
　　仙根岁久转滋荣万颗珠玑缀紫茎我自去家无用处灵龙从此不须惊
　　菊
　　十年干禄走天涯却爱人间隠逸花坐对短篱心语口高风端合让陶家
　　石竹
　　丛丛翠节散芳妍浅白深红簇小钿博物未能聊遣兴何劳精究麝香眠
　　牵牛
　　万藤纒绕一篱秋露浥芳姿翠欲流好趂西风忙结子几多民瘼待君瘳
　　鸡冠
　　蹙锦挼丹巧逼真恍疑□□□□□□□□□□□□合作传呼绛帻人
　　蔧
　　郁郁成丛密并畦清霜昨夜老繁枝扫除有用材无弃正是山家打谷时
　　水荭
　　离离繁穗糁轻红袅袅长身立瘦笻老尽秋容人不顾只应骚客识游龙

　　读顺宗实録

　　茅庐心事几人知未捷何须论出师千古效颦堪絶倒叔文高咏少陵诗

　　画兔二首

　　身总机衡恃两州披图重为古人羞从知三窟非长计细草幽花且占秋
　　五车身后未沈沦还染丹青自写真莫效张龙轻变去世间多少守株人

　　庄子观泉图

　　梯空凿实寓真筌汨汨真如水有源不假尾闾常暗泄世应无地着巵言

　　宫中鱼水聚扇图

　　舒卷清江懐袖间蠧残犹作画图看秋风弃掷深宫里曾恨君恩比目难

　　行县书所见二首

　　涨潦留泥粪稻畦石渠分水灌麻池醉翁社散忘归路行过柴门尚不知
　　洒水铺穰碾不泥筑场如镜积如堤老癃已谢服劳事暖日抱孙来护鸡

　　次班彦功教授韵四首

　　乌兔奔腾挽不回青山还见古人来梅花都道春风早辛苦年年最后开
　　诗翁下榻许频过驽钝无堪柰我何携得瘦藤归去后小窻人少月明多
　　松舟桧楫緑蓑衣梦里烟霞赤壁矶想象风光吟不得一江烟雨片帆飞
　　醉吸蟾光肺腑凉江湖豪气未能忘钓鳌沧海男儿事安得纶竿万丈长

　　玉樵陈君藏旧帖书法精劲有传为宣政间许右丞者辨论纷纷未得其实吾友张梦臣又讥其征租买物故及之

　　买物征租未易轻且从书法看专精王嫱一见知倾国何用区区问姓名

　　题钱舜举相马图

　　伏波铜式久湮微转觉人间具眼稀更向图中校形似真龙元不傍人飞

　　刘商奕棋图

　　老樵柯烂不知还一局输赢未判间沧海桑田回首变仙人元自不曾闲

　　林虑南楼

　　西山为我晓烟开正尔癃锺造物衰更欲细看阴态度老龙将雨出山来

　　至正集卷二十五

　　●钦定四库全书

　　至正集卷二十六

　　（元）许有壬 撰

　　○絶句

　　谢佑之桃花折枝

　　天台不折一枝归晴日明窻有所思流水乱山迷去路按图无语看多时

　　令狐学士金莲图

　　九天光彩动金闺辇路风香树影齐却笑汉家恩数薄只教天禄待青藜

　　和李惟中佥事行部十首

　　汤汤十里失津涯兔穴尽为鱼所家援溺惭非济川手海天犹幸可乗槎
　　滔天巨浪几千尺郡邑堤防亦漫修毕竟为鱼天不忍而今四海总安流
　　水可亡人亦粪田官曹日见簿书繁欲令让畔回浇俗虞芮谁能作九原
　　圣人在上不为灾巨雹从渠挟暴颓消遣闲愁须藉酒年来多病不胜杯
　　林深逸足逝无踪不遣周阹一扫空赤手于菟犹可抟山棚谁道便无功【弓矢禁严乃课民纳獐鹿】
　　天家食货定丕基封畛虽分贵两宜水部大农犹可念莫教条例及三司
　　露处风餐饮犊丸绣衣行部不曾闲但将一念求民瘼休问九重深帝闗
　　谪仙诗笔千钧力方救饥民席不温回望林虑好山水一机云锦负天孙
　　昨夜狂澜复旧流一方才免陆沉忧朝廷有道民输力水部微功不用讴
　　号饥万口久嗷嗷扑火犹能未及焦使者眞如洞民瘼清风明月播天朝

　　次解之昻寄来韵二首

　　塞垣霜露报寒深谁识羇人去住心纵有重裘且难御敢将絺绤受攻侵
　　消磨岁月双蓬鬓收敛风烟一草堂千载是非眞可畏墨卿无口解评量

　　题遗山乐府墨迹

　　银蟾渝魄景星微闲杀天孙织锦机回首蓬莱三万里彩鸾犹傍五云飞

　　钱舜举渔樵对话图

　　水碧山青罨画中维舟弛担忽相逢人间话柄知多少只恐烟村有暮钟

　　太乙宫待张彦辅錬师不至和继学韵二首

　　聨镳日晏出黄扉目断长空倦鸟飞不是道人归不早我曹多事自忘归
　　京国三年负草亭眼中空翠拥云屏琳宫今日见秋意风色萧萧月满庭
　　右二絶句丙寅岁八月十二日作丁丑四月彦辅

　　请再次前韵以记岁月

　　故山林樾锁岩扉谁遣冲天试一飞明日桑干逢杜宇多应徧告不如归【时予将分省上京】
　　归去求田旋筑亭醉来乗兴自书屏仙人知我思家意不遣云山出户庭

　　题赵闲闲书东坡太白赞

　　谪仙人品世无伦况得坡仙重写眞千古懐贤寓竒笔不应更有捧心人

　　宣和干鹊科石图

　　宴安遗鸩九重虚吮墨含毫思有余夺尽天真才小巧苞桑盘石计何踈

　　李唐春牧图

　　花鸟春风蔼笔端赵黄胷次不酸寒李家却解陈三业只画春郊黒牡丹

　　赠眼医杜仲文

　　老禅生具正法眼外物几时能晦冥只有阮家烦妙手莫教为白只为青

　　陈元达锁树图

　　极諌能教必我从按图千载想英风都俞吁咈勲华远却使王臣效匪躬

　　赠梅隠

　　氷玉丛中着此身世谁充隠复谁真暗香莫遣轻吹去见说人间无好春

　　题息斋竹经进而赐臣下复归于李氏者

　　曾捧清风上九闗人间惊睹翠光寒不知雨露深多少直到而今滴未干

　　题张图南思斋

　　操持有九举其要念虑至三将反疑试看如愚坐忘处几多功力到无思

　　题赵秉彛所藏宋好古竹

　　千亩云深几万竿月明留影印琅玕佳人心事谁能识日暮西风翠袖寒

　　雪窻水墨蕙为秉彛赋

　　一干匀排五七荂紫檀心绪碧云襦世间不具涪翁眼谁识山林士大夫

　　渊明漉酒图

　　平生心事在黄虞岂意人间有寄奴归去一巾犹漉酒宋家冠冕定泥涂

　　神山杂诗二首

　　山留残雨湿拖云竹引鲜飙细漉人诗思清如寒水玉休教落纸恐沾尘
　　窻扉九夏鎭长开一榻无尘地有苔怪底山禽栖不定竹林风雨送凉来

　　次黎东山鳯栖别墅韵四首

　　风漪翠舞躬耕稻云锦红酣手种花杖策寻君迷不得有书声处是君家
　　松气远侵书几润竹阴清过酒樽凉有儿能了家庭事何用纷纷更五庄
　　七里原头营别业三间堂下有东篱霜林不尽天如洗都是山人未了诗
　　书传诸子有万卷产比中人无十金老瓦盆空犹不寐霜飞月堕觉寒深

　　赠龙明初

　　山泉始出清如许山下尘泥变浊流要见泓澄鉴毫髪直须穷力泝源头

　　题廖如川雨竹

　　洗玉池边秋满苔湿云香滴翠痕开此君岂识为霖事惟待丹山老鳯来

　　都门柳

　　都门四十里青青几度迎人几送行老子有言来汝柳只烦相送莫相迎

　　书所见二首

　　陵坡野菜緑如铺肤受方期宥老榆菜少人多挑掘尽有榆从此尽无肤
　　田园卖尽及儿孙少壮流移老病存一段升平好图画人间惟欠郑监门

　　雨二首

　　云汉方忧日藴隆神功谁辨笑谈中归人不是天涯客一任萧萧夜打篷
　　烘衣婢子嗔篷漏挽索佣儿怨路泥口腹累人犹未免老农方此望云霓

　　夜次馆陶二首

　　三老趋程不惮劳船头坐看月轮高烟村渔火微茫外一簇人家是馆陶
　　浦云林雾郁苍苍水面无风晚自凉今夜蓬窻应不寐计程三百是吾乡

　　即事二首

　　几家门系钓鱼船一阵风香燎麦烟画出太平村落景酒旗多在緑杨边
　　远浦客帆明冉冉前村牧笛响呜呜园桑叶尽蚕成茧庭树阴浓燕引雏

　　旧县观水迹二首

　　千里郊原大水余偶教硗瘠变膏腴只言二麦连云秀不道田庐荡已无
　　浩浩汤汤记去年树梢留得辨桑田千村万落乗舟去直到大名楼阁前

　　出郊见柿园如江南橘林

　　落日郊原秋满烟煌煌星火烂将然一时唤醒江南梦恰似洞庭霜后天

　　同克哷和叔游西山途中口号二首

　　人人载酒具盘飱尽说监州昔有恩【和叔尝监林州】底事当途罗几案只愁旌斾过柴门
　　城郭嚣尘厌徃还出城依旧不能闲野人岂识予心事只羡丹墀第二班

　　题墨灶寺方丈东壁

　　四围岚气湿人衣五马行秋弭节时莫遣鸣筝响空翠恐惊猿鹤怪归迟

　　次雪山上人韵

　　云埋墨灶久无烟散作晴岚簇马前白石清泉有今日黄尘乌帽笑当年

　　出山次前韵

　　黄叶纷纷落满衣山僧扶袖下山时莫嫌款段非良足老子行山正要迟

　　谼峪寄可行弟

　　千巗万壑郁苍苍叶正殷红菊正黄莫讶荒游倦回辔要因高处过重阳

　　游善应宿储祥宫次元裕之韵五首

　　兔丝休羡附蓬麻鳯鸟还来访竹花昨夜山翁宿何地水云深处玉皇家
　　溪山好筞一枝藤学得襟懐淡似僧旧习扫除犹未尽留诗聊用记吾曾
　　几处青旗映小桥村醪时用慰无聊我来本是逃名姓莫为题诗更自标
　　猿鹤烟霞日渐亲黄扉人已作山人只应堂下潺潺水能洗东华旧染尘
　　琳宫夜静觉寒生霜碧澄澄浸月明满耳惊湍不成寐四山云树更秋声

　　善应泛舟

　　郡西风物皆吾土十二年间恰两回不棹■〈舟光〉船醉今日溪山浑似不曾来

　　杰古愚上人奉诏归山

　　墨名儒行迹虽殊进退中间见读书一觐清光便归去古人政自不曽愚

　　康申题冯致远画卷丁丑携以来谒次韵归之

　　世情物态日悠悠一别回头七八秋毕竟人间有归处江湖初不厌予舟
　　半生踪迹徧堪舆与世求踈尚未踈可惜淮南招隠赋不知中散絶交书

　　至正集卷二十六

　　●钦定四库全书

　　至正集卷二十七

　　（元）许有壬 撰

　　絶句竹枝十首和继学韵

　　居庸泉石胜槩多桑干北去渐沙陀龙门钩带水百折一日驱车几渡河
　　草软沙平无长泥踏歌饮别鴈行齐海青轻骑圆牌去金犊香车翠袖啼
　　红黄簇簇野花匀千骑腾骧不动尘圆帐风凉来月牖方帷日影荫文茵
　　边民总总傒来苏瞻望祥颷动祀姑透空何处一声笛浑似春风闻鹧鸪
　　健步儿郎似籋云铃衣红帕照青春一时脚力君休惜先到金阶定赐银
　　草色迎秋便弄黄青山尽处暮云长秋风闗塞迢迢路望断美人天一方
　　野蔌堆盘见蕨芽珍羞眩眼有天花宛人自卖葡萄酒夏客能烹枸杞茶
　　使者南来马似龙一驰三百未高舂却笑牛车鸣大铎道途狭处莫相逢
　　有懐常拟赋闲居有笔当思颂二疏濯手清滦时一笑少年曾写万言书
　　大安阁是广寒宫尺五青天八面风阁中敢进竹枝曲万岁千秋文轨同

　　柳枝十首【同前】

　　灞岸千枝复万枝随风娇困力难支只知擅尽风流态不见清霜摇落时
　　树阴沙地白如霜偏拂柔条惹恨长滦水有人思翠妩章台无计绾丝缰
　　昔时相见眼俱青未许霜风一叶零十五年来树如此可怜张绪鬓星星
　　龙冈照映两三株恰似天河种白榆天河尚有鹊桥渡半载龙冈无寄书
　　世有别离无可奈汝逢攀折渐成稀滦江却是多情树不送行人只送归
　　龙沙五月恰飞花飘泊浑如客去家不化浮萍随水去恐教浮荡有根芽
　　玉人金勒趂阴骑万缕千丝故故垂行尽沙堤时按辔袖沾飞絮口频吹
　　江岸溪桥到处逢笑渠节操不如松而今仆仆黄尘道却对长亭笑杀侬
　　雨后川原风色凄远连烟草共低迷不听黄鹂深处语夕阳惟有乱鸦啼
　　越女吴儿尽识侬江湖处处可相容明朝共约梅花去不与争春与作冬

　　和继学壁间韵

　　莫道催归无杜鹃数声征鴈夜如年思妇多应挑锦字将军休待勒燕然

　　题武宁翁氏涌翠亭

　　亭前山势浑如浪势自奔腾体自闲老子相看肯轻出江湖却有浪如山

　　思归

　　思归不惜岁如流日望西风早作秋只知倦客还家好不见秋风催白头

　　次贾伯坚左司寄来韵四首

　　清风千里墨痕香琢出天球润似肪已为郢歌飜白雪更将仙杵捣玄霜
　　酒来宛国注红香鱼出凉亭荐雪肪多病浪仙都负此空哦清句嚼氷霜
　　书室惟须辟蠧香铅刀谁遣试蟇肪相思夜夜秋衾梦菊有黄花蠏已霜
　　赐沾炰鳯玉脂香大笑轻□服鴈肪华髪侍臣归有日鴐鹅先报一天霜

　　棃花鸜鹆扇头赠李如渊

　　言非鹦鹉莫譊譊力不能高忍尔庖白雪香中风日好愼毋踰济更来巢

　　和友人北苑马上四首

　　古木阴阴覆苑墙鴈程霜早碧云长欲知圣德如天处最近来庭是越裳
　　髙榆矮栁逺参差一幕秋空碧四垂莫笑从臣归太急人间天上共秋期
　　万事浮云一瞬过何劳辩口似悬河北风卷雨城南去明日滦江水又多
　　金莲紫菊带烟铺画出龙冈万世图直使王嫱到青冢汉家当日有人无

　　代书寄可行弟十首

　　滦京尺素寄沙羡料理田园有事宜检校便当勤检校参知行欲自参知
　　祠堂花木已繁阴见说栽培用力深南土常年秋喜旱更宜浇灌待成林
　　叔季勤劳共相攸为予高坐蓄书楼先公遗后一万卷明日投簮去校雠
　　楼后楼前地有余埜心常爱树扶疎四时花木须栽徧更作莲池就偃潴
　　汉川云梦有租田今岁应逢大有年约束诸僮公出纳羡余留粜杖头钱
　　双鹤广陵来敝庐啄苔穿竹日相娱莫教忘却蹁跹态岁晚待渠从老夫
　　桂花初放小山幽更有葡萄映石榴食实折花归有日休教芜秽负清秋
　　当年手自植栟榈别后长添几尺余说与园丁宜善视老饕归欲食其鱼
　　文竹移栽只五根来时无数长儿孙不因繁冗休轻翦要使清阴过酒樽
　　眼花齿动鬓斑斑三十年来不暂闲多少家庭纎悉事从今先约莫相闗

　　题善原道经歴所藏唐人晓妆图

　　锦帐春寒晓起迟临鸾无语更娇痴匀妆未了花阴转已过农家爨馌时

　　赠浏阳连平山上人【其人工装潢】

　　平山山下连浮图长日空门力有余却是墨名儒者行肯来装缉我家书

　　题吴徳辉母贞节诗卷

　　贞节千年讵陆沈传芳犹欲托词林吾衰不办如椽笔深负区区孝子心

　　题龙逊甫耕云堂

　　满山深锁白英英不解为霖但可耕只恐无心忽飞去埜人何处望秋成

　　赠五星黄见心

　　人心虽奥不难窥天地之心尚可推直待韦编三絶后恰知雷在地中时

　　龙眠画十六罗汉

　　西方百万亿菩萨老李偏图十六人八凯八元无觅处空中楼阁有麒麟

　　飞鸣宿食鴈

　　阵云清落数声寒饮啄江湖梦亦安莫到衡阳便回去阴山春尽雪漫漫

　　周岳甫云山图

　　丹崖千丈杳难攀云去云来一様间底事老禅言不悟不观云气只观山

　　题刘光逺林禽白头公图

　　林深果熟足身谋尔复何忧亦白头莫讶尘缨縳仕宦萧萧双鬓早惊秋

　　题邹炼师古斋

　　十二万年余几年人心世道日堪怜之人欲究先天意试看庖羲未画前

　　僧柿林墨兰

　　素纨如水泛崇光回首春风九畹荒一自湘累纫佩后深林辜负几多香

　　野园见碧桃

　　脸霞消尽见清眞应笑崔郎不识人郑重莫夸天上种深山幽谷一般春

　　昭灵江楼即事

　　翠幕红旗拜岳船凝笳迭鼓动江天千花万栁疑无路一点衡峯在眼前

　　寿宁宫白龟泉有筑室祀轩辕弥明刻韩子聨句于上作口号以喻岫云懒云二提点

　　不须聨句夜纷纭石鼎惟堪煮白云若向衡峯问端的空同山叟是邹欣

　　昭灵江楼廷鎭招饮罢风雨中解舟泊西岸

　　伏波祠下水澄澄急雨狂风两半醒楚峡云归棹歌起隔江灯火看昭灵

　　题廖氏西山用廷鎭原功韵二首

　　圣时何用效夷齐修竹云深鳯可栖政自不须劳手板清风明月互东西
　　烟霞香霭隔夷庚新月斜阳画不成万里风来好乗便等闲吹上碧峥嵘

　　息斋着色竹

　　锦■〈衤朋〉新出玉亭亭便领苍寒月一庭底事清风藏不得直教高节着丹青

　　李遵道科石二首

　　千霜凌轹百霆摧半是枯椔半是苔中有古春无尽意郊原谁羡万牛来
　　一卷苍藓顽不转千尺冷云僵不飞从知难胜柱石任尔厌山林何所归

　　题本斋用廷鎭韵

　　山林雨露积微涓毫末行将薄九天仁义栽培正如此要知根柢在心田

　　题乗槎图

　　环海周流不易时有人乗去欲何为如何取得支机石更问偷桃翫世儿

　　寒江独钓图

　　梅花无影水无漪舟入遥天晚更微收拾纶竿沽酒去又教披取一簔归

　　僧待渡图

　　落日青山远欲无苍烟深处有浮图老僧不办冯河力却笑当年有折芦

　　墨梅

　　纔别瓈江万玉飞又从豪素见横枝春风可是无拘束吹到人间第几诗

　　墨兰

　　骚乡人远未忘情莫讶无香浪得名九畹有魂销不得巫阳招与楮先生

　　白猿授书图

　　异途邪说骋榛芜岂识人间有广居河不出图龙马逝野猿传授定何书

　　至正集卷二十七

　　●钦定四库全书

　　至正集卷二十八

　　（元）许有壬 撰

　　○絶句

　　仲达送予至湘阴别后顺风比晚行三百里怅然有懐作二絶寄之

　　吾子才华我最知鬓毛回首各成丝汨罗江上一杯酒萍水相逢又几时
　　江蓠杜若满汀洲骚国春来亦可愁一日顺风三百里故人何处望予舟

　　无题

　　去年曾约牡丹开同向花前把一杯今日花开人不见对花无语却归来

　　原功题马宣使墨兰二幅后云寄予一笑因次韵书其侧且寄原功

　　畹香连水水连天人到湘皋骨已仙簿领如山空看画江南秋色正清妍
　　秋兰香里翰林家只寄新诗不寄花应笑尘缨恋京国岂知心在楚天涯

　　题姑射乗龙图

　　姑射仙人昔住山乗龙飞去几时还只知尧舜如陶铸不道声名堕世间

　　题三教啜醋图

　　吾儒风味格坚顽二氏而今亦慕酸涓滴沾濡已如此鼻容三斗故应难

　　贡院陪诸公夜话俄闻晓钟

　　烛花簌簌褪春红睡思消磨语笑浓底事东风败人意半天吹响五更钟

　　催诸公考卷

　　添烛须教夜达晨继茶莫遣睡欺人城南桃李城东柳政好聨镳管领春

　　雄飞和诗未至以二口号速之

　　骚坛纪律素严明一帜撝风到处赢何事而今苦悭恡有人乗夜欲登城
　　两厅形迹马牛风尽日相望杳霭中恰似蓬山三万里懐人何处觅诗筒

　　何国器以精艺受知出而征入者数矣出守江阴尚虑其不果行也书以赠之

　　华髪萧萧旧秘书木天图籍几勤劬莫教作郡江南去天子时时幸石渠

　　过街塔原功名之曰雪窦又谓之名利闗窦言其状闗言其实也过之有感赋二口号

　　来徃憧憧急欲飞此闗参透古来稀老夫今日出闗去却是罢参真欲归
　　石城琼璧耸浮屠一窍开通作要途为问几人能不窦更从窦外觅江湖

　　岁晚喜晴

　　穷冬长路遽踆踆风景弥旬暖似春造物见怜知有为平生真是负暄人

　　车中戏作

　　不是车中有布乎亦非客子事狂图却须侧挂一壶酒道路荒凉无处沽

　　赠胡谦牧

　　寻常公署复朝参会面何由一接谈却是老天相补报直教聨辔过燕南

　　独乐台用眠分黄犊草坐占白鸥沙为韵分赋得首尾二字

　　踈慵闭户事高眠几负郊原雨后天今日野心收不定马家庄上好林泉
　　溅溅流水抱村斜半入蔬畦半沤麻故里溪山足风物愼毋重踏一堤沙

　　题仇公度总管首阳采薇图

　　史迁怨气因舒泄吏部雄文痛发挥尽美未能兼尽善益知周粟不如薇

　　吴道子周处磨劔图

　　长蛟猛虎不难屠大勇其惟改过乎抛却步光为善士方知自砺有工夫

　　范寛积雪图

　　冈峦楼阁鬬清妍一段空明水玉天不到阆城东向望范家神妙若为传

　　薛思孝梦菊堂

　　华胥乡里有东篱冉冉寒香步步迷政尔神交陶靖节月斜霜落忽闻鸡

　　题明道赞后【房希文教授求题】

　　圣逺经残道晦蒙茫茫千四百年中墓头两字形容尽未可寻常议潞公

　　七贤过寒林图为蔡仲谦运使作

　　竹林陈迹已无稽作者千年复有谁榾柮炉边不安坐天寒日暮欲何之

　　温子昻画天王

　　万年麟史着尊称底事空门妄欲争尺许断缣何足咎古来多少盗虚名

　　李将军画马用班彦功韵

　　真龙幻出笑谈间想象初离十二闲只恐风雷终变化九天飞去几时还

　　寄李仲舒二首

　　东门暂别已伤神驿骑何堪又海门明日洹溪桃李下春风谁与共清尊
　　水曹清贵治吴邦更有风烟助锦囊后夜吴松江上月多应移照栢台霜

　　题崔鉴泉署丞作春山隠秀扇面

　　半生给事五云间惯作蓬壶富贵仙移入月轮收不住光风浮出翠孱颜

　　米元章临欧阳询帖

　　米家神俊不可遏时学欧阳险劲书只道叔敖无少异岂知优态未能除

　　高宗临王羲之七月帖

　　帝王言道不言书况复时丁板荡余偶效右军书七月中原王业定何如

　　王右军屏风帖宣和所收

　　鼠须茧纸久消磨谁信王书世不多片楮多应有神护永和流播到宣和

　　高房山青山白云图为蔡仲谦运使赋

　　房山人品素高贤流出天机肺腑间一片氷纨才数尺几重云树几重山

　　再用鲜于伯机郭安道韵题房山画二首

　　乱云斜日远冥蒙樵径萦纡一线通可笑无根满林树春风才发又秋风
　　杳杳层楼出半山森森寒木护重闗白云不去为霖雨要与青山一様闲

　　题李师孟嵩云堂

　　极天终古翠巍巍能聚阴阳赞化机寄与降神申甫辈出为霖雨莫忘归

　　甲申元日春帖

　　雪消春意便暄妍静看天机善斡旋试笔鲸川记风景青天白日甲申年

　　题羣鱼图

　　名品虽殊乐意均藻香蒲软一湖春莫言惠子非知者犹胜临渊羡汝人

　　苏彦良西埜堂四絶

　　春云护雪未全消老栢垂氷冷不揺鴈柱十三弦上月酒阑香烬可怜宵
　　玳筵红袖不知寒春在歌喉暖响间我辈年来要陶写好将西埜作东山
　　苍苔满径树连村中有幽人屐齿痕此去客来宜定约无诗无酒不开门
　　筑堂西埜事西畴桃杏才春麦又秋愼勿下堂东向望禺商毫末拂牙筹

　　安平孙茂实九十八不衰诸公有诗贺其高年耆德

　　九十八年犹矍铄百千万事任浮沈郊原杖屦亲朋酒此是期頥未了心

　　题对镜写眞图用滕玉霄韵

　　镜中几上共三人为问先生孰是眞自古圣贤皆不死楮生何足托吾身

　　题千叶桃图

　　五出凡花一扫空万重千迭裹春风连昌有竹堪为侣底事墙头簌簌红

　　败荷鹭鸶扇面

　　苇折荷枯水有声埜塘斜日影伶俜鹓鸾班里忽飞去点破西山一段青

　　题和叔扇头时坐登瀛楼

　　楼居高出白云间不为求仙只为山领取烟岚无限景天教吾与子俱闲

　　天宁方丈题和叔扇头

　　凉飙深殿度飕飕老栢踈篁已报秋弱水波涛三万里人间自有小瀛洲

　　陪明初行独乐台溪边得口号

　　寒波清浅带霜流不到溪边不见秋迭嶂层崖三百转树梢擎出月如钩

　　次白公严韵谢其寄酒与柑

　　任城緑醑侑黄柑远寄山中岂所堪香雾噀人醒易解不教飞梦到江南

　　题弄花香满衣图

　　氷绡桂襡缕金裙浮动红芳乱彩云卷却六铢春沁骨荀郎无复事炉熏

　　理宗书金丹诗【以下四首题翰长开府公卷轴】

　　常笑秦皇与汉皇一生徒梦白云乡东南蕞尔垂亡国犹说金丹事渺茫

　　杜子美骑驴醉归图

　　田翁招饮不须沽时事多忧一醉除天子乗骡蜀山险浣花溪上分骑驴

　　竹

　　玉立萧森几百竿阴晴风雨各平安石兄节操不可转宜与此君同岁寒

　　虎

　　画虎不成常类狗伊谁画狗却如狮世方取貌不求实猛兽满山知不知

　　城楼暮霭【以下八首咏东城之景】

　　楼上烟霏暝欲无楼前车马正驰驱幽人不为晨昏迫只看天然水墨图

　　杏苑初春

　　玄都道士不栽桃却爱生红闹树梢此去东风吹不散仙家自有鳯麟胶

　　灞莲香雨

　　纷纷毂击复肩摩有此清涟万柄荷沈水香中宜早赏秋声不似雨声多

　　洞阳午碁

　　琳宫寥閴子声频树影初圆局几新门外茫茫名利海可怜柯烂竟无人

　　西圃晚眺

　　秋容淡淡映疎云聊向苍苔散屐痕欲采紫芝心万里斜阳尽处是昆仑

　　延翠秋晴

　　霜清水落静无埃邀得西山入座来爽气已供朝拄笏烟光更助暮衔杯

　　女墙积雪

　　千雉琼瑶琢不开隠然凹凸混皑皑皇州寒尽春如海不似秦淮月过来

　　寒林噪鸦

　　树梢斜日下迟迟啼破荒烟■〈扌东〉一枝不为上林无着处寒林宜画更宜诗

　　至正集卷二十八

　　●钦定四库全书

　　至正集卷二十九

　　（元）许有壬 撰

　　○絶句

　　调赵子期二首

　　玉堂学士日攻文不识郊原有好春得见杏花千百树却因东郭送行人
　　春来频约赵崇文同避红尘踏暖云底事相逢却归去杏花今日雪纷纷

　　题经筵安仝译史新刻千文赐本二首

　　芸阁风清昼景迟楮生毛颖侍多时吾皇游艺超今古能事犹推智永师
　　隋僧变灭等浮云七十三行墨尚新阁本重翻铁门字圣恩均到石渠人

　　题赵仲穆二马图

　　曹韩遗迹已无多松雪堂中见小坡珍重双龙莫飞去人间铜式久消磨
　　房星沦彩渥洼竭神物谁令画得成幸自天闲异虞□忍教立仗不教鸣

　　题爱莲图用卷中鲁子翚韵二首

　　光风霁月不可见奔轶谁能继絶尘看取芙渠菂中薏一畨花发一图新
　　昭昭无极发天倪底事之人路尚迷但使爱莲知所爱世间何水不濓溪

　　题段吉甫助教武夷山图

　　千崖楼阁湿青红一水盘回万壑通不为风烟有佳色紫阳道气在山中

　　题单父宋希贤孝友诗卷

　　家贫身壮赘它门有志浑如不赘人致乐致哀终子职肯教秦法变彛伦

　　和神保钦之御史监试上京韵四首

　　蹛林云雾护皇州贝阙珠宫逺似浮骢马归时人尽道槐花开徧上林秋
　　滦水天家第一州赤霄楼观紫烟浮因君记我昔此役二十五畨鸿鴈秋
　　茫茫九点认齐州大地如舟日夜浮龙虎台前新雨露人间无此一天秋
　　醉眼曽空十二州肯随人海共沈浮白头不用悲陈迹木落霜清恰见秋

　　次巴克实彦卿雪中见示韵六首

　　曚昽晓雾勒晨光一様隆寒两月强欲和阳春呵冻砚老夫持酒手犹僵
　　残雪虚窻夜有光小斋清话意差强江南不寄梅花信冷眼空看万水僵
　　东华射圃接天光日日趋朝看晚强白发无能思补报肯矜霜简几人僵
　　曽向骚坛接步光将虽云老尚兵强莫言白战无英气百足商蚷死不僵
　　晃朗江天炫日光玉峯寒立鬬高强自然有类昌黎笔籍湜谁能走且僵
　　谁因景物竞流光为学终身贵自强身立程家门下雪从知寒气岂能僵

　　题岳阳楼图【为鄂诺参议赋】

　　忆昔登楼得句新君山湘水共无尘而今见画思陈迹深愧先忧后乐人

　　题滕王阁图

　　赐麻帝子久无闻南浦西山自雨云遂使阁名传不朽却因骈俪一篇文

　　谢淮东廉司经歴马九霄画鹤见寄

　　骑上扬州不可招一朝蜕影入氷绡凡夫岂敢留仙骥却遣衔书赴九霄

　　题澹然平章鹞子

　　西风凉动早秋天小雀何须畏杜宣见说微形多变化好为布榖莫为鹯

　　题明初扇

　　广文庭下草青青绛帐秋风一夕生诗思莫教乡思搅江湖华髪我同声

　　中秋可行招饮因诵东坡明月明年何处看之句座中请明初可行各和其韵予得二首皆用三迭体仍命祯赋

　　夜来风雨不成寒似念幽人在考盘老夫老态月应道明镜明朝君自看
　　夜深风露恰知寒风在絺衣月在盘一樽浊酒对明月千里佳人应共看

　　题明初所藏暮云楼阁图

　　倚空寒立翠孱颜楼在重云缥缈间松下罢琴人未去夕阳应待鹤飞还

　　题明初所藏青山白云图

　　不成苍狗不成衣添出峯峦一段竒云去云来山自若笑它前日作霖时

　　溪上楼【以下八首咏徐氏竹溪之景】

　　一曲清波不受尘倚阑长日翫奫沦风烟莫道翁收尽撞透烟楼更有

　　人竹间楼

　　高居已是脱卑凡况在萧森冷翠间欲识此君清絶处尽遮尘俗不遮山

　　扁舟亭

　　陆居无屋舟无水得似先生屋作舟人海茫茫我何有且教满载一天秋

　　蓝田别墅

　　辋川邱壑蔓寒藤境异心同有此名见说主人惟种徳不须石子玉还生

　　桂墩

　　翁家多桂郁成堆几度秋风几世栽好是麟儿成宅相蟾宫又折一枝回

　　钓台

　　石岩云矗俯深溪下有清风动一丝我亦忘鱼聊复尔可怜温水误昌黎

　　石坞潭

　　郿坞金多竟不存清坚输与老云根潭中鳣鲔知多少已有飞腾过禹门

　　军山

　　昔年屯聚亦偷生今日柴扉夜不扃却羡此山能领会时危时泰一般青

　　题子昻竹石

　　坡仙戏墨是信手松雪晚年深得之两竿瘦竹一片石中有古今无尽诗

　　题班彦功山水扇图

　　钱塘江上又秋风老友沦亡梦不通胜槩肯教同羽化山河写在月轮中

　　作乐导水【以下二十四首次可行圭塘杂咏韵】

　　洹溪混混源头活分得枝流入小塘怪底凝云吹不散管弦声满水中央

　　檇榼落成

　　一斚才空一曲随胼胝今日顿忘疲年来懐抱须陶写敢笑长安众富儿

　　栁下听莺

　　万条金缕袅长身勾引迁乔语意新休向建章夸百转陶家门径有余音

　　舟中对鹭

　　禅定聨拳敛素裳岂知船上载红妆主人有约休相负多少鱼儿要汝忘

　　荷觞酌酒

　　野人饮具谢玻璃自有天然软玉巵荡漾翠涛擎不定有人谋笑任淋漓

　　蕉叶题诗

　　骚乡缣楮寓芭蕉翠莹尤宜运紫毫风致于诗真有助卯君才调况清高

　　荷净纳凉

　　栁阴多处着方床万柄无尘各有香危坐悠然受清供风声摵摵更秋凉

　　开窻看雨

　　一时清响闹新荷其奈龙公不肯多窻外风光吾不校四郊禾黍定如何

　　松阴独钓

　　半世京华困鼎茵高风时复梦玄真可怜縁木求鱼者今日君其问水濵

　　与客泛舟

　　欵乃声中动画桡不须舟子更招招而今赤壁荒寒里试问何人有洞箫

　　日夕观山

　　林虑千仭翠巗巗罨画工夫在暮岚徙倚崇台观未足红轮西北月东南

　　西堤晚眺

　　小亭何用赤阑桥细栁新荷緑四遭落日胡床更东望碧天如水月轮高

　　雨中移竹

　　山人聚景作池台移得龙孙带雨栽顷刻云开晴日上便教阴过酒樽来

　　月下观梅

　　空明云水碧揺沙疎影尤宜竹外斜为我殷勤谢伧父莫欵繁李玉川家

　　倚槛观鱼

　　鱼乐江湖自不知非鱼非我敢相欺巵言我不如庄惠终日观鱼只有诗

　　绕堤种菊

　　纷纷红紫厌相看老境才将蔗倒餐不向四堤皆种菊风霜谁与共高寒

　　竹间开径

　　翠寒深处覆苍苔香雾霏霏晚自开从此一笻双不借寻诗迎客几徘徊

　　水口听琴

　　幽栖长物一张琴时对清流自写心老子兴阑童子去月明悬溜有余音

　　独坐投壶

　　緑阴清昼矢鸣壶庆马何烦用酒娱有主无宾聊一笑却呼僮仆煮皋卢

　　登台纵目

　　老眼常疑万象低凭高逺景更萋迷只从此地观吾圃便觉江湖是小溪

　　调白莲

　　仙姿皎洁映圆台真见凌波恣意开却是圭塘宜产汝朝阳东照玉成堆

　　调水芙蓉不花

　　南土风宜陆地莲移根培植不能妍世间久絶司花手却道殷韩是偶然

　　调湖石

　　一卷千古碧崔巍阅尽人间紫与绯老子未能兄事汝醉来聊用挂絺衣

　　听筝

　　氷弦轰列倚歌轻弦外无声却有声我自忘情聊过耳几人闻此发狂醒

　　酒间得口号二十八字

　　卯君为我凿圭塘荆棘化为云水乡昨夜荷香新雨过一年劳费尽销忘

　　大雨两昼夜僮屋尽仆惟轩前新竹绰有生意得二十八字以为口号

　　一夜银河泻欲干桑田几似海漫漫岸頺墙仆吾无憾栽活苍筤数百竿

　　雨后观竹乃有陻垫摧折者数丛因用前韵

　　忆昨移栽怕雨干岂期平地水弥漫此君于我真无负摧折犹堪作钓竿

　　○聨句

　　盆菊

　　霜卉日已腓寒轧层空澄【有壬】大明丽若木忽自东海升【熈】照我衡茅下南金烂棱层【有壬】密叶肥晚翠疎根瘦秋鹰【熈】睠兹贞淑质夙着隠逸称【有壬】佳名岂易得高风邈难仍【熈】心将东篱兴迹遽华筵登【有壬】美人遂幽讨晚岁欣得朋【熈】谁令頳与紫亦复相依冯【有壬】黄裳本元吉间色讵能胜【熈】颀然挺寻丈欹倾待维绳【有壬】植以葛陂杖资以剡溪藤【熈】通谱品逾百口说为尔滕【有壬】宗既别大小祖亦殊高曽【熈】浓如胭脂沁润如酥膏凝【有壬】鲜如翦朝霞清如裁春氷【熈】肉色映蒙絺体素动砑绫【有壬】百迭甃碎琼千重蹙文缯【熈】莺羽乍出鷇鱼鳞骈有棱【有壬】亭亭矗巨杯灼灼开华灯【熈】长身不免弱擎重嗟未能【有壬】摘剔留数花花损气益増【熈】出竒世岂眩夺巧天应憎【有壬】人力固云胜物性柰失恒【熈】平生愧学诗多识犹儚儚【有壬】不如坐对之政似罗豆■〈登上廾下〉【熈】真趣渐渐得香气浮浮蒸【有壬】微吟慰晚节大滕哦松丞【熈】有花思陶潜无酒思王弘南阳饮潭水寿者如冈陵【熈】所以遯世翁有乐在曲肱【有壬】傲睨风露表春花我方惩【熈】况为养性药服之可鶱腾【有壬】当年与花别待漏常鸡兴【熈】縻爵梦三径归田薙荒艿【有壬】三径幸犹存清兴聊复乗【熈】庶几韦表微千载骥附蝇【有壬】客来涉吾圃老圃唤不譍【熈】灌溉瓶屡罄咏歌笔已蹭【有壬】身虽老瓦托气欲南山凌【熈】野人富胜事行有梅继承【有壬】此盟未歃血此语已服膺【熈】又恐远莫移健步劳屩縢【有壬】孤根岂幡然遂用玉帛征【熈】彼蕙树百亩妄以多自矜【有壬】芳枝愧真坚恐负骚人譝【熈】真赏各有适蜂蝶徒■〈艹冖罒羽，上中中下〉■〈艹冖罒羽，上中中下〉【有壬】诗坛战戈甲齐晋压杞鄫【熈】尚怜秋如海■〈奭斗〉之以斗升从【有壬】公匄一勺临渊剧兢兢【熈】

　　至正集卷二十九

　　●钦定四库全书

　　至正集卷三十

　　（元）许有壬 撰

　　○序

　　文丞相传序

　　宋养士三百年得人之盛轶汉唐而过之逺矣盛时忠贤杂沓人有余力及天命已去人心已离有挺然独出于百万亿生灵之上而欲举其已坠续其已絶使一时天下之人后乎百世之下洞知君臣大义之不可废人心天理之未尝冺其有功于名教为何如哉丞相文山公少年卓厉有经济之志中为贾沮徊翔外僚其以兵入援也大事去矣其付以钧轴也降表具矣其往而议和也兾万一有济尔平生定力万变不渝父母有疾虽不可为然无不用药之理公之语公之心也是以当死不死可为则为逸于淮振于海真不可为矣则惟有死尔可死矣而又不死非有他也等一死尔昔则在已今则在天一旦就义视如归焉光明俊伟俯视一世顾肤敏祼将之士不知为何物也推此志也虽与嵩华争高可也宋之亡守节不屈者有之而未有有为若公者事固不可以成败论也然则收宋三百年养士之功者公一人尔孙富为湖广省检校官始出辽阳儒学副提举刘岳申所为传将刻之梓俾有壬序之有壬早读吟啸集指南录见公自述甚明三十年前游京师故老能言公者尚多而讶其传之未见于世也伏读感慨惜京师故老之不及见也公之事业在天地间炳如日星自不容冺而史之取信世之取法则有待于是焉若富也可谓能后者已

　　纲目书法序

　　朱子感兴诗猎举三朝而不他及其有激于欧马而纲目之所以作也周不纲非一日至命三家为诸侯则其纲不复可振矣此一书托始之命意也晋史帝魏习凿齿已病之唐书纪武则范氏之论至矣通鉴千三百六十二年事如指诸掌伟哉书乎其文则犹史也朱子慨然本春秋之旨任笔削之重主正统以明君臣之分严书法以诛乱贼之心其取义大矣永新刘益友先生作书法发明之其徒进士湖广省照磨冯君敬修欲其说暴于世毕抒其概噫朱子之心忧世甚至非矛盾温公者也民彛物则之所系则因草生焉诸侯僣王则贬称君无正统则并书不相下帝昭烈以明正统书在房以合干侯死扬雄之仕莽卒陶潜而系晋皆凛乎斧钺其笔君臣之大义明矣他如奥义微旨益友之撒覆发其韫殆无余焉若夫开卷之初命三家率旧文者终卷非一义苟至当吾何异焉盖纲目成读通鉴者有所折衷而乱臣贼子无所逃罪矣二书可相有而不可相无者也益友之书适而不牵会而不摦智周于理而力周于文矣或谓孔子作春秋三传且相异同朱子学孔子者益友书法果尽合朱子之心乎予曰朱子之书主褒贬其心易知也昔之书今之削昔之遗今之特书揆之以始末律之以凡例举此以见彼寓微而示显者益友之综核精矣窃尝一二致疑沉潜反复祗见目力心思之不逮而足之所未至固未易悉其地之所有也然则书法一书抑纲目之不可无者乎后之人有如左氏公谷者操戈而出则非区区之所及知也

　　国朝名臣事略序

　　圣元基朔方立人极世祖皇帝混破裂而一之广轮疆理古职方所未半其天地之再初乎浑沦所锺命世卓絶之才实辈出辅成之故盛徳大业之所著自昊穷生民未之有也然而百余年来元勲伟绩世未尽白故知老者湮没无几家乘志铭不能家至而遍知也仁皇御极勅太史传功臣而玉堂秘奥世莫得而见焉监察御史赵郡苏天爵伯修辑国朝名臣事略十五卷湖北宪刻诸梓征叙其端有壬在京师早知伯修之学而未知其有是编也惟其培学上庠歴史属乆故考之也详择之也审其类例仿朱子言行录条有征据略而悉丰而核其四方之争先快覩者乎窃惟国朝真才云集是编才四十七人有齐民知名而未录者盖朱子例嗣有所得当续书之也若是则四方之快覩者不一伯修之学其益昌矣又不知今士大夫用心如伯修者几人世所望于太史氏出于事略之外者其将有所属乎宪长都哩哲伯幕府李榖王大有职风纪育人材俾覩者率作是亦韩子所谓牵聫得书者也

　　安南志略序

　　士为学当笼络宇宙天之所覆宜皆知之而或窒于遐泄于迩里闬见闻有弗深考穹壤之外浑沦之墟尚可知乎渊明覧周王传山海图以自适其胸中之竒高世之致可想见已章亥所歩予无得而究焉其得而究则士名者可不知乎安南见虞书汉唐来职方氏物也宋未平纳欵于我列圣容煦示王者无外而已非有所利之也然其山川郡邑之所直风俗之所尚物产之所宜虽职方氏有不得而详焉载籍杂见非习其土罔克传信会而定之博洽之士病焉东山黎景高其国人也习其土者宜莫景高若也入中国五十年采之载籍参以所习为安南志略二十卷至顺初朝廷以制作上之于是景高之书与其名不朽矣好事者将板之世乞予序之夫自成周九译入贡二千五百年中虽叛服不常亦中国徳化厚薄之所致尔我元之兴不招而来厥后自启边衅我则威之其来格也我则怀之此我元待安南之大较也至于出师遣使之旨招谕锡赉之恩与其臣属始末之情状是书一出槩可考焉景高在其国佐彰宪侯陈键幕乙酉内附其国邀击之彰宪战没景高抱其尸驰出瘗之坵温惧夫忠义之湮没也故纪録尤致意焉其气义又可知矣然则是书之出不独知异域之详又以见人心天理之同者固不间于遐迩也其亦有补于风化者乎

　　琴泉先生诗序

　　汉阳文学掾湘浏刘嗛光逺气豪而温学充而贞与之游知若人游之乆知若翁翁字山甫盖今之隠君子也昔长沙赵公平逺典型一时尤相厚善家贫有襟量士大夫过者无不欵接藏书教子扫絶尘俗惟癖于琴平逺号之为琴泉先生其有得于琴乎古者成人以乐养其性情而荡其邪秽今则无矣郑卫嘈杂万耳一声声之正者独琴近之故嵇康尝谓众乐之中琴徳最优幽人高士养心理性举有托焉平逺多艺尤精于是度曲审材斵削漆丝悉身为之顾挈是号而被之则其能可知巳天下之水泉为胜水之源也海虽大受外所输非其自出也今夫发而涓涓流而滔滔微而为沟池潴而为江湖以输于海而无穷皆吾之所自出取于内而不求于外者也而其为水也犹雨之始陨于天洁而不污者也易象蒙中庸时出孟子之有本皆有所取琴则何取焉岂以其始达也歴涧谷触崖石潨然锵然幽响振越和之以清风乱之以松声山空夜闻其有契于吾琴乎抑丝木为声假于人以发者也泉自然者也爱而不可挈也寓诸器而写之泠然流出于弦徽间彼有无穷之流此有无穷之声声与心会物我两忘不知琴之为泉乎泉之为琴乎山甫之为琴泉乎琴泉之为山甫乎吾闻其人淡然无所好岂屑屑于艺者寓意自适以发其胸中之乐尔年今七十二饮食起居如少壮时其又有得于琴之外者乎予以平逺之交知其友之端以光逺之子知其父之贤故喜为序之

　　宋诚夫文集序

　　延佑巳未赠翰林直学士谥正献宋公诚夫偕其弟显夫始入京过予陋巷一见如平生出所著曰千树栗者视予曰京师吾郷田庐尽废江湖二十年储蓄归为恒产独此尔阅其帙知其学已充文已成谓之曰君之产不但与千户侯等将与万户侯等承乏山北宪幕岁辛酉当大比时语同官第一人必在诚夫已而果然为御史为左司都事皆与予同事当大廷议论不顾忌絶去儒生拘迂懦讷气习若老于吏牍者仕至国子祭酒而病寻卒于位既葬显夫出所为诗文监察御史上之台台檄山南宪下所部刻之梓而俾予叙其端夫士之生世生有闻于时没有垂于后是不死矣而士之垂世者未可必其必传而不与草木俱腐也至于诚夫之文则吾知其必传焉待罪中书每馆阁论材未尝不为诚夫歔欷使天昌以年则其长翰林集贤亦犹昔之意其魁天下也不幸用之未尝尽其材而幸得显夫为之弟使其文着于世传于后又类所删文若乐府为别集片言只字无所遗逸显夫可谓能弟诚夫可谓不死矣诚夫自选其文更千树栗曰至治集其传不待予叙也独列其守官梗槩使读其文者知其政事之长而信其见之文者非空言也显夫今监察御史文如其兄二宋之名于是益着矣

　　智子元越南行藁序

　　镇阳智熈善子元以多学济卓荦之才大徳间宿卫春宫冀速化行其志命与时左为南台行人转掾史又不乐弃去今太师秦王右丞相为南台大夫知其才居中书擢西曹掾皇上即位故事遣使颁朔安南行者超三级归不驳降故自售杂沓而荐私者亦复沸腾乆不决乃合议堂上丞相曰智子元可欲行者与智面校优劣众口始塞于是子元以礼部郎中佩金符为介使以行既反命出纪行诗藁徼言表之礼诸侯即位小国朝之大国聘焉况天子即位乎诸侯之于天子比年一小聘三年一大聘五年一朝况蛮夷小国乎安南先宋纳欵我不拒之天下既一彼复反复我不衔之褒嘉锡赉不吝也然自世祖时召其主入朝而为辞几易世矣世一来王且不能行而朝廷每勤行人涵容煦育大抵以见我元之天地其量也覩子元诗其处之之道大较已见矣今年五月二十五日抡才大安阁下予首举子元甚力丞相喜且云子元佛法亦通宜亟用之而下坐他有论荐可否持乆俄丞相起遂辍凡使安南既酬美官子元独留滞余一年虽然丞相不忘也一旦柄用其亦自行其诗乎读之竟序而归之

　　左丞张武定公挽诗序

　　大徳五年朝廷有事西南夷江阴水军万户张公特镇通州年六十五在行主帅憸人且宿有隙公策可决胜皆扞格不入贼围帅急公发三矢毙三酋解其围帅复遁去公死之仓头张如山负公尸归孤汉走赴及瞻如生塟京城南中疃里先茔朝廷录其功赠宣忠秉义功臣资善大夫湖广等处行中书省左丞上护军追封齐郡公谥武定通人立祠奉之诏为功臣作传汉状之太史而太史张起岩又铭其碑汉曰史若碑固传信来世而史严金匮碑在兆域何由周及鄙诚欲速托之多诗公其遂名天下乎于是凡识者又请歌之闻者从而和之积乆充溢则为别卷俾有壬为题辞呜呼孝子之于亲其心庸有既乎亲之丧虽一而丧之遇则异亲有疾视起居奉汤剂始终无毫发悔不幸考终念罔极之徳且创巨欲灭况李沟感截画之痛于终天者乎起居不得而视也汤剂不得而奉也聴而不可闻也望而不可见也追而不可及也则惟有知善而传以显于世者犹可及尔故一人知之不若天下知之一时知之不若后世知之使天下后世知之必其人功烈之不可冺人心之不容自巳者是固不可力致也而不能不致者孝子仁人之心焉古之人臣功徳在载籍者君子知之庸人不知也有妇人小儿田夫牧竖皆能道其姓名者岂不以传之者众感之者深乎人之志发为歌诗众声铿鍧流播遐迩动荡心目沦浃肌骨文之感人易而入人深者也托之以传于天下后世则吾亲之亡犹存矣公少能脱人于狱南征北伐皆有功老能奋身死敌可谓忠矣汉起家拜南台监察御史迁内台风采振扬号才御史所莅有称以集贤直学士亚中大夫致仕有壬入京一见相知延佑二年冬尝为之作挽诗矣今二十余年而集贤之衰老益不替可谓孝矣噫天地无穷诗歌亦无穷孝子之心庸有既乎然则武定之忠集贤之孝皆可歌而传者也有壬特与之为糠粃云

　　李遂初文集序

　　有壬总角师庐陵李秋山先生读书零陵后识其从子遂初于京遂初知予予未知遂初阅二十五年辱恵书武昌始知其学之正文之粹而寕知其行之如其言乎及来湘南士论籍甚又知其行之如其言也遂初两为邑教作新学宫武断吞学地前官不敢与角则抉而出之长岳麓山外侮内讧胜以定力终更帑有余镪廪有余粟以贯石计各若干非毫厘不私其能积多若是耶尝论校职明天常以淑世作人以资用他莫重焉而世每易之易之者非也使人易之者何哉教事不修摧废不葺惟既廪是徇若然则不但易之而已也其视遂初得无愧乎江南士名者例为文能者鲜矣能者有之及施于事犹画工不知梓人之制绘为宫室跂翚炫烂按图作之则棼错迷谬矣士有能文而施之不悖者予固愿见而乐道之况师家佳子弟乎承示文藁为序其端读之为竟正者益熟而粹者益昌矣盖源乎经而委乎道宜其施之而不悖也始识遂初而不能知知而不能得其详得而不能振起之独幸得序其文予其有愧于遂初乎

　　至正集卷三十

　　●钦定四库全书

　　至正集卷三十一

　　（元）许有壬 撰

　　○序

　　陆宣公奏议纂注序

　　鄿春潘仁彦宾为陆宣公奏议纂注南台御史上其书且荐其才可职校湖广省调寳庆儒学正而移其书中书下馆阁校勘馆阁题之湖南佥宪高昌赫公国寳尤爱其书请予序将刻之余惟三代后贤相世有其人然匡辅之业功于一时谋猷之文功于万世有其业而无其文者多矣有其业而有其文可施于一时而不可施于后世者亦不少也至于施之当时而已效用之后世而不竭■〈日爵〉然与圣经贤传并立于天地之间而不悖者独陆宣公奏议为然尔东坡以为古今之精英治乱之龟鉴岂不信哉国寳始作邑即有声为御史两台佥江东宪移湖南闻其能政而不及叩其所得及观是举则知其有得于是书深矣夫举是书而施诸用君可以为尧舜臣可以为皋夔稷契况一道乎国寳以其用之不尽也大其传使人有是书得其位而施诸用则疲疗尚何患乎不苏风俗何患乎不淳而天下何患乎不治其用心亦仁矣余闻部使者率榜笞弹黜是急国寳独汲汲于是盖有见于远者大者继今树立其可量也哉

　　送陈季和序

　　大徳辛丑有壬侍先公官衡阳邻安仁陈君季和馆见其学与之交石皷鴈峯花药之胜时徃必俱咏歌倡和无徒嬉也得荐待试季和又同剡乙巳余随侍湘潭别焉季和取李陵诗努力崇明徳皓首以为期为韵作十诗始以责善中以期待终以惜别有车笠不我忘寄声长相思之语当时读之已为凄恻丙子岁始会京师俯仰之间三十二年矣人生能堪几别哉而三十二年中江湖风雨悲欢得失不知季和有诗几千百首能尽述之也余侥幸逾分中间父母兄相继倾逝追思昔同逰时在其庆下读书外百事不关虑其乐终吾身不可得矣故余虽乐旷乆之会遇而又有深悲者焉季和歴邑郡校官当升教授教授员浮于缺数倍在昔有皓首不调之叹至治辛酉选部以廵检则缺浮于员始议借注以八品借九品而当时执政且谓廵检为流官教授在流外戛戛靳之予时主事天官力辨于堂九品监当中州得借孰谓八品师儒且置要荒而反不彼若乎其议始允选部行十六年季和今借授宁都廵检始释褐矣圣朝列圣崇儒今上谆谆播告在天下耳目而奸人抵巇贤书遽罢天威赫怒罪人斯得成规治具骎骎乎复矣以季和之贤之学发苍苍而方试一命局已定格不得施其长天下之知季和者莫予若而予又执政乃处之若是其愧于车笠之语多矣尚欲胶荣以妨贤路乎然而在予则诚有欿然者在季和则何慊乎哉素其位而行抱关击柝虽贱必敬况緑袍挟弓矢率求盗为人除害者乎使一方盗不作作必擒民得以安其田里是独不可为政乎古之君子其取也亷而其效也博今之君子其取也肆而其效也画季和为古之君子而予为今之人也昭昭矣于其行为之列昔日之好与夫今日之可悲可愧者为序以饯之

　　玉渊集序

　　衡安仁陈雍季和奉其父翼郷先生玉渊集请曰雍先世弈业擢第里人号所居青云里吾翁有声场屋世变隠居百念荡涤独不能忘情于诗幸哀而表之翁其托以不泯乎予少在衡与季和游获拜先生先生颀然一伟丈夫萧然有林壑姿听其言蔼如也李玉溪世传得道先生从之游得其学视世声利敝屣之不若予时甫冠不能问且鋭于进修未知世事之真可轻也今读其诗而后知其人焉昔人言诗非能穷人穷者诗乃工然穷而工者多怨悴无聊之语虽强自寛释犹贱丈夫忍怒形色有不可揜者今夫萤窓雪屋残釭独坐山庄野馆风晨雨夜他人有不胜荒寒凄楚之态先生目之所遇心之所触形之歌咏冲融萧散无一毫抑郁不平之气始终卷帙无一章投贽奔趋之诗其所造不渊矣乎至于夣中谈仁则于信道笃矣其于方外亦寓耳先生名一霆玉渊其自号也寿八十五而终季和能世其学先生不独昌其诗又昌其后而诗之传益昌矣奚必予托而后不冺哉

　　宣政使杨公行实序

　　西夏杨公安扎尔布哈延佑间为行御史有大奸席势恶窃巨位人重足侧目击之不报迁内台又击之所恃城社禁掖媒蘖为谴出佥宪入二长右司皆有闻监宪五道力农桑修学政励风俗教戒家至乙亥七月上京有东门之惊由户部尚书拜治书侍御史俄除陜西左丞未行改同知宣政院事遂升院使昔尝以母老弃官归寻监河西宪无何改陜西行台治书侍御史夏民惜其去有释之者曰公之道行于此夏人被其泽行于台诸道被其化立于朝廷则天下受其赐河西独不在钧陶中乎序其说以饯持以示予曰之人之言予惧其浮也不颂而规予望焉嗟夫吕巨车舞世未易一二数宣政公自河南监宪召为户部自户部四转至一品位益崇而心益卑名益起而心益修可与语大理矣士之生世官崇卑不校也顾称与否尔然器之大者其受必大亦其宜也故施之高者其及漙发之力者其志远使人器之而崇卑之效不能无别焉朝廷以西夷素犷因其教而柔之西若南几千里戎马部署分职大小皆付宣政弄兵窃发则狝薙之其任亦重矣宣政修敝举坠人与其能予复何规规继今可乎宣政位虽高任虽重然外是则所施尼矣一旦置诸钧衡首诸风纪以厚民生以正教化其重不百倍今日乎且昔之为宪或隘焉部若院或拘焉隘也拘也彼之宜此之戾也亦思所以宜于此者乎挈其纲审其机本之以至公守之以至诚吾之所施无适而不宜矣世之修饰为筌蹄获其欲忘其器谨于取怠于成者众矣宣政毅不可夺夫人知之而予又及是者责善之道也以是为规可乎宣政曰命之矣因是以为叙

　　赠写真陈芝田序

　　翰林掲待制曼硕序写真者称钱塘陈鉴如父子独臻其妙余不识鉴如识其子芝田丙寅岁尝写余真小儿始学语乳者携而过即指且呼儿日见惟便服像乃朝服而瞥见识之于是知其得余之深也始余未相识人人称其艺又作余像始知其能虽知其能而未敢许其至盖余见识素浅且虑天下之大将无蹴其右者求卒不获又得曼硕之言始挈余信以被之为之说曰志于道游于艺艺固后道君子取焉者盖有好道而尽于艺者也绘事亦艺也其天机之深物理之妙有非浅近之所能窥者就绘事中人物最炫目近习工之尤难人知芝田之工而不知其得于笔墨之外者且似者形也似之者非形也神也形外而神内也外而最著者面也形至焉内而最微者心也神出焉使心而见于面内而襮于外其为道不既渊乎故有得其形矣而识者不以为似得其神则虽眉目之有参差容色之有浅深望而知其为某也芝田好论人贤愚寿夭贵贱有人伦之鉴故其所造不例人之难盖相之与画名虽异而理则一得于相而不能画者有之矣未有不得于相而能深于画者也不得于相而画者不过为肥红瘠黒庸史之笔尔以韩干之能仅得赵纵之形昔人列呉晋而下名手才三十余人卓然可传又不过数人则写照为艺岂易言哉若芝田者盖卓然可传者已京师三十年画富贵人不知几辈得金帛积之可大富而散若土苴受知延佑至顺两朝才被一命世知其艺而不知其为倜傥人也故并及之

　　送刘光远从右丞朝京序

　　众星丽天而拱北辰百川行地而宗东海在人则朝觐之义也臣所以竭事君之诚君所以豁踈远之蔽举系是焉君臣之分立上下之志通朝觐之义大矣哉昔在唐虞五载一廵狩羣后四朝周大行人掌大宾之礼以亲诸侯侯甸男卫要地有遐迩故见有疏数焉书称敷奏以言明试以功礼春以图事秋以比功夏以陈谟冬以恊虑不独执贽备礼而已也秦既废古后时有闻不常也我元之盛跨轶三代亲王守分土非有命不敢朝官守居外者行省十行台二长官秩一品皆帷幄重臣朝廷有大事则徽集亲王大会京师陈祖训申戒约鸿谟大法有古不及飨劳而归莫不感悦而安其世守行省台则遣使入请臣某请入贺不敢擅奏可乃敢行或易人惟命得请率僚属奉宴币给绎既入见以宴币上太官升辞为竣事飨赉之厚薄顾上之所知何如有壬官京师窃闻老朝官言世皇时外臣入见必问部内事甚悉部内事有利害可罢行悉敷奏之虽不屑屑四时而其图事比功陈谟恊虑之意宛然隆古时也今天子即位湖广省臣以典故请右丞以上命行掾刘嗛光逺以选从且行请曰嗛昔计偕而黜虽入京犹未也幸今从右丞公入愿励不敏光远进士除教授汉阳三年省臣才之罗致幕下尤为右丞知拔行辈中以自随今湖广控制地几千里其最为民害者几事其最为法蠧者几条省以兵闻四方果如所闻乎猺黎猖犷飞挽方殷亦有道柔之乎右丞明习时务老于政者也此行见天子必有敷奏而行之光远亦思所以助其言而推其知乎不然人人可以从公于迈也光逺是行观朝廷之盛歴山河之雄亦必充然有得措之事业若夫徃来仆仆目之所接心之所会但以资歌咏挈巨轴归曰吾文士斯可矣则非所望于光逺也

　　击壤同声集序

　　声在天地间为雷霆为嵔崔窍穴为鸟兽之鸣与凡细虫之可闻者为水之矶泷物之戛磨虽重轻清浊和戾之不同其出于激一也在人为言而行不与焉言有喜怒皆激也而精者为文文之精者为诗声而至是万物之声蔑加矣康衢之謡击壤之歌其淳未漓其朴未凋其发于声洪龎浑厚而自然之文实具于中及靡靡之声作滛哇嘈杂天下化之虽以小雅不免怨诽况骚乎况降而益下者乎江夏熊君尧章读书不仕喜作诗无愁忧促廹无聊之声彚其所作号击壤同声集盖言生太平之世安于耕凿犹野人自乐击壤于尧天而欲同声相应于数千载之下也声同矣乐有不同乎诗特其寓尔昔康节伊川名击壤不独同其声直与之同其天与康节伊川同其天当自知之求予序因以勉之

　　寿庆集序

　　予至顺癸酉记孙义方寿庆堂继为文颂以章其孝者聨编累牍义方録以寄予京师予因喜其母健而致文日富也戊寅予南归则其母已弃养矣其友萃为寿庆集求序其端呜呼昔之寿者今无所见矣昔之庆者今为创巨哀苦矣则斯集也非蓼莪之诗乎世有养不待而为终天之恨者义方及养而母又寿逾九十有子有孙若可无恨矣然孝子之心失亲一也宁计其寿不寿哉且及养而寿哀且若是则不幸不及及而不得终焉者其为恨讵有已耶则凡世之幸而及养者可不竭力以笃爱日之诚思其不可复者而先施哉予永感之人追思昔时及而不及者多矣身不及矣而窃有望于人焉书以为寿庆集序

　　大元本草序

　　淳朴散而后人始疾医药盛而后疾始炽医药罪乎非也不明者之罪也医必方方必药而良恶之异性风土之异宜真赝之异用必本草而后知和扁神艺药非精良疾不能已然则药有本草犹辨貎有鉴出师有律其医书之近而尤切者乎自一日七十毒后究心遗经三卷者梁之陶唐之苏李蜀之韩宋之开寳嘉佑诸贤增三百六十种至一千八十二种可谓详矣然梁限于江蜀局于西南宋画于白沟唐虽一天下其詟翔漠一时懐柔不能一家也则异方物产有不得而悉者已开辟以来幅员之广莫若我朝东极三韩南尽交趾药贡不虚岁西逾于阗北逾阴山不知各几万里驿传往来不异内地非与前代虚名羁縻而异方物产邈不可知者比西北之药治疾皆良而西域医术号精药产寔繁朝廷为设官司之广恵司是也然则欲广本草以尽异方之产莫若今日也闻诸故老至元间尝议及是而后不果明阳朱辕仲侔述大元本草求序其首书有三纲九目其明部属谓旧本始玉石人部居草木后为失次万物人最灵乃始人部余各有次而终以鬼■〈疒圭〉人部首列内外景图详疏其下举元命之秘生死之关昭掲诸世盖欲使人人自知有此反而求之则养生得其本外邪何由而入扎瘥何由而至医可不用矣其不能也则医不得不用药不得不饵而吾之本草不得不明焉始则教之以不病之要终则示之以必效之药其用心可谓仁矣昔人穷一经且皓首此尤难焉诗人多识鸟兽草木之名其性若味未必能识也唐宋修书必集众乃仲侔自少至老独力攻此可谓勤矣又有外部余部以其多产异方商贾所不售知识者少但録其名物治证而不暇有所考核此则予之切切者也仲侔将奉此书上之朝廷窃意大医使因是成书裒异方之产前代之未闻者萃为一书则可以轶宋唐而信后世矣是之谓大元本草

　　至正集卷三十一

　　●钦定四库全书

　　至正集卷三十二

　　（元）许有壬 撰

　　○序

　　如舟亭燕饮诗后序

　　京师据山川形胜四方舟车之所会风物繁富古今莫加焉北腊西酿东腥南鲜凡絶域异味求无不获九州岛风土所有土人未及一见而已飞聚于陆海矣士大夫良时择胜治具合朋旧叙契阔劳勤苦涤滞虑信可乐也而牵于事役鲜克称遂四时节令有不知而过者湖广省掾汝南周子嘉出诗一轴十四首盖其在京师至顺庚午岁中秋重九会诸公如舟亭所赋也分韵者九人学士宋诚夫尝与余同在左司少监欧阳原功实同年修撰谢敬徳同岁得觧亦皆同时官京师追念昔时未尝得此乐也或拨冗鼓勇强谋一欢抟沙捕风左罥右掎百端败人意则此会之见于歌咏而子嘉什袭以为美谈宜也就九人中原功又不与诗乃追而补之者也辛未予入京见三君不得尽一语而归况燕会乎予则归矣不知诚夫辈还数数得此乐否子嘉求书其后予虽当时不与斯会而附名卷末亦可以如原功矣

　　王濯缨集序

　　中原自宋播浙文教几熄金源氏分裂之余设科取士士气奄奄仅属而吾郷登第者余五十人圣朝戊戌之试复其家者子孙于今頼之至元间一时名徳遂杰视他郡学者观感日益以盛是盖山川清淑之所锺济以前軰承启之有素非世变之所能易也若濯缨王先生颕悟力学声华充溢拜南台御史佥江东道按察司事投绂而归读书讲道发为文章盖资之有源者也先生殁子植仲武索遗藁得古律诗并长短句若干首走书属序将寿诸梓有壬毎恨弗获亲炙郷先生两至先茔皆衰绖从事不敢有请仲武能不泯其亲之善而扬于世可谓孝矣诗之雄浑而清健长短句之婉丽而飘逸皆可传者也眉山长公谓君子用心固无所私爱而于父母之邦岂如行道之人漠然而已哉有壬喜吾郷文教之有素而又喜是集之出吾郷之后进益有所取法矣然非一乡所得而私也有壬辱后进窃愿附名集中是区区之私也先生讳可与字晋卿濯缨其自号云

　　送冯照磨序

　　仁宗皇帝之图治也谓仕入多岐不基于学病治为甚排众议出宸断继世皇之志始以贡举取士盖中原自金源氏灭贡举废且百年故延佑癸丑诏下天下耸动思见徳化之盛复限吏秩广儒用黙寓消长之机焉圣人之心其至矣乎亦惟秋谷李公恳恳于播越在渊时一旦爰立大议遂定上而大臣且笑且怒下而素以士名耻不出此亦复腾鼓谤议赞其成者才数人尔士出门持数幅纸始终缀文才十一首即得美官拔出民上矣彼辇金舟粟费以万计得一命寻复夺之而吾一毫无费也胥吏辈自执役几转而得禄少不下廿年始出官而吾自乡试至竣事才十月尔则吾之报称宜何如哉乙夘迄今六科内而才学名者可数也外而政治闻者可数也昔有人取凡败于货瘝厥官者列于朝继自今有赃虽轻亦坐不叙其冒藉増年大非徳行经术取人之初意事君欺君罪莫大焉督风纪严察之且言四书赋题世已括尽宜兼五经为疑问又言首科士无宿备而号得人今为师者教人以猎等为弟子但事套括侥幸一中其学如此其施可知请大更张之主者虽随事折之而当时大臣复有不悦贡举限秩而用事者欲因而揺之周旋扶护而潜弭之一二人是頼盖设科来列圣首诏必有因而揺之者庚申之春则剥复之机系焉癸亥冬惴惴几坠列圣仁明不惑邪说以有今日士之扬扬一第者亦知其难若是而思所以报之乎吁天下之大由是出官者几人多岐而睨之者如堵也予亦玷科第官且十一转非曰能之知行之之难能惧而已泰定丁夘来鄂甲子进士冯君敬修为汉阳丞在府附治且密迩二大府不竞不柔上与其能而下多其恵再为湖广省照磨照磨秩视在朝非有声掲于上不得也抱利器施会计间省有事假一割恢恢乎游刃有余地也探其为学则宏而有源叩其为政则习而不拘其善学而有得者今又代去秩益升而才益有所施矣江西士渊薮也予恐其但知贡举之易而不知贡举之难敬修归而试语之使教者知淑人之大学者无欲速之弊而仕者不入于可议则仁皇之心列圣之诏孔子之教举不负矣吾元贡举将无愧于前宋盛时之得韩范富欧也予与敬修同出是途故敢及之敬修毋独为君子而已也

　　朱本初北行藁序

　　韩愈氏称嵩高张道士通古今学有文武长才以平生攘辟之勇许与之慎而所称若此送廖道士则又疑魁竒忠信才徳之民迷溺于老佛之学不出求其人如不及则知世之懐才抱徳寄迹老子法中者君子惜焉余早闻提点玉隆万寿宫本初朱君之贤观所作舆地图知其问学之博考核之精今年过我出诗文一编题曰北行藁者盖其乙亥岁出山乘传至上京徃来之所作也跋渉数千里间山川风俗民生休戚时政得失雨潮风雹昆虫鳞介之变草木之异可喜可愕可歌可笑大略皆尽盖其蝉脱声利笑傲方外所持也専故所造也至若高句丽之讽谕无愧乐天景州贼捕蝗行诸篇皆拳拳不能忘情于斯世也后其家有示儿子桢诗梦寐其兄有相依谐脊令语则父子兄弟之伦明矣张炼师序谓老氏五千言皆治国治身之要飞腾不死之说无一语及之跋陈秋嵓诗谓由儒入仙道故能穷理尽性知所先后若是则本初之于老氏其善学者乎心之所存身之所履则未始离乎儒也若夫絶去礼学兼弃仁义果何道哉世不乏才惟师其师学其学而不能一焉则泥矣自吾藩篱之外沃壤通逵目如卤莽徃而不返卒沦于异其可叹也夫昔秋谷李公当国一见本初即劝其反初服本初以早奉父母父殁而不忍改也使本初用世必烨烨可观不独诗若文而已秋谷之长于观人当益信于世也平生著述尤富此一歳之作尔书其首而归之

　　送蔡子华序

　　都省握天下之机十省分天下之治然十省之属自筦库而上皆命于朝非若古藩镇僚佐得自辟也得自辟独掾尔而复确有定式六部宣司史外已官复掾者又居其半虽大臣保厘才徳兼人不如式不能録之也且已官者幸蝉脱矣复聴从事简书者盖重其役而亦使人益自重也人益自重则事可不率而兴矣盈考优升俾为快捷方式人亦忘其重劳焉湖广省号重镇朝廷必慎择省臣省臣必慎择掾属南徐蔡君子华由校官为汴省掾天歴初当兵冲时与敏给至顺壬申予过南徐始识之今户部侍郎万国卿实汴省郎中具为予言继擢湖广儒学副提举改徽州路知事将行省臣才之又屈为掾曹务剧者率畀之震怖而不为之动纷紏而不为之乱闻于国卿者见之矣古下士而下虽胥吏啬夫虽秩有崇卑莫不学古入官素其位而尽其事无殊轨也汉称縁饰若离而尚未逺今则判然矣挟兎园册四体不自举固不知修齐治平为分内事而筐箧剔刔自谓足以了天下务其占毕伊吾至目能有识手能有执亦何从而得哉获其榱桷而遂诟大厦濡其涓滴而遽訾沧海尚可望其能国哉子华儒也两屈于掾皆以能称事益练智益明吾知其有以服彼而自此升矣鄂士大夫惜其及格而去也咸赋诗以赠之属予为之序予知其贤故不辞

　　邓彧之诗文序

　　庐陵邓彧之诗文予同年马伯庸有序其里人孙义方又以委予逃暑山中挟之行始得尽读彧之有异禀承家学济以勤力幼已有能诗名长复淬敛其文造益深而出益工矣方贡举行躁者率挦撦苴罅罝罟猎科茫不知有他路世一以罪科善学者不尔也彧之廹养为科业不为苴猎其文可征其言前世决科无闻诗人一语千载不废盖有激焉科既格一乃心力增其已高浚其已深以极其所至将不啻诗人一语千载不废苴猎偶得孰与吾得之多激有不平矣乎吾愿彧之之益进于道也进于道舍栁子之所本皆末矣彧之进未见止故敢举以为助他日尚能为君序之

　　江汉集序

　　江汉集者鄂省理幕湘浏刘君光逺之所作也初光逺以硕学俊才得觧湖广俄奏除汉阳郡博士一时有不及光逺逺甚得乃过之得而弃其业如遽庐而光逺职师一郡既以教人又以自益其文遂昌于江汉又能脱去科业气习炳炳琅琅卒泽于理而能粹且洁也彼之得乃其失也而吾之得不既多矣乎而又求益不已不以望于人者望予予可孤其望哉夫文以明道而假乎辞也文而不至道将焉传故有待于成焉本于经以立其体参乎传而畅其支而必力于多以熟其途而后可以语成也孔明出师令伯陈情照耀宇宙动荡古今固不在多予欲光远之多者多则熟熟则自得而后有以约于寡也多而不能约于寡者有之矣未有不多而能约于寡者也东坡言诗非甚习不工要须日作一首文犹是也坡之名世其亦以是也哉予他日将验光逺于江汉集之外矣

　　送刘光远赴江西省掾序

　　泰定戊辰始识刘君光逺于鄂时教授汉阳积习率牟既廪乃毫粒不私职日以举湖广行省器而掾之盈考贫不能赴调封所由寄予予待罪政府负天下寒俊其有基可植者则未尝不力仕籍变化朝着为速主者尤靳非力取不可得光逺得湖广行省理问知事中书复听奏可治外而实视朝着也理总一省推鞠部内事不能决者举资折衷其辨于幕人皆直之将代江西行省又辟为掾夫官坐而治吏立而趋官九品亦有立而趋其前者吏虽大府崇秩其势不得不卑士不得已假途焉坐而治矣复立而趋何哉如制七品则推封其亲光逺父母皆八十屈为掾则一跃可至他官非十年不可其志亦可悯也哉予不能指其行独有以朂其行也学不间于仕不仕学优而仕仕亦学也上而致君下而理财治狱簿书期会之际质吾之学其不戾也然后行之则吾之学可验而实矣光逺昔试艺几千人中出金于沙可谓难矣况两得乎其仕也所至以能称推余力益攻为文章其进盖未已也江西号多士可资以益学而其流俗以健讼闻仕其地者益不可忽予愿光逺入于署则举其事而资吾学入于家则绎吾学而待其事力有定而业不夺昌黎废弃时日之好无功昏冥之逃举不能抵吾巇矣且言不辱于难而辱于易行不毁于钝而毁于鋭是又原于学而委于是者也学之不已且至圣贤所以显扬其亲者大矣不但七品推封而已也光逺师视予予不敢好而亦不敢孤其请序以赠之

　　周■〈木夅〉洲诗序

　　诗难乎鄙人女子率尔成章诗易乎千百年文人才子雕心刿胃白首不能已率尔成者后世无以尚雕心刿胃而论者千创百孔汉魏而下可考也诗有时乎唐虞赓歌后有三百篇三百篇后有骚骚之后有汉魏有盛唐诗有地乎谱江西者虽曰人不皆江西诗皆江西四洪徐谢诗果皆江西乎谓形异味同味果皆同乎由是言之谓之难不可谓之易亦不可论以时不可论以地亦不可顾人心所得何如耳宋南渡放翁后诗可数及其季世溺于所习工者尤少而人心之诗未尝冺也茶陵周栙洲先生当陵谷变迁之余胸中之藴一发为诗惜其逸而不存也存才三十余首莫不峻洁劲秀抑扬顿挫风神烁烁不可掩盖脱略难易不局时地而得于心者也其孙泉请予序一阅而为击节三复而悲之世无采诗官逸者不少微泉不几于俱逸乎杜荀鹤谓妙在一聫况三十余首皆可传者乎栙洲可无憾矣

　　论语衍义序

　　古经子传注之未盛也人所以传名家其从授讽诵者沦浃肌骨终身不忘沉潜反复必有得而后已及剖析烂漫文益繁而道愈离学者恃有成书不求之心而悉委之目是故传注盛而后学者始怠呻占毕而习者且不可得而况有得于心者乎而况丛苗秀混泾渭知所择从而至于道者乎河南二程夫子出而后圣经复明子朱子泝程源而上之挈百家纷纭之说撷其长而萃于正四书集注精宻严简信乎为万世不刋之书也其有机张而不示于度者盖欲学者自得引而不发跃如也昔之注传可同年语哉学者诚能虚心切已不以寻常易之则终身有不容自己者焉余观柴君希尧着论语衍义十三万言本之程朱申以证据断质明尽可谓勤矣由传注而有得且有以自见于世虽若架屋迭床其视目传注而怠者大有径庭矣然而传之逺者漓其淳言之繁者支其体希尧之先其学出于饶双峰双峰出黄勉斋而勉斋则亲授于朱子所贵乎后之学者因其流而泝其源则不漓不支矣

　　至正集卷三十二

　　●钦定四库全书

　　至正集卷三十三

　　（元）许有壬 撰

　　○序

　　送黎东山游庐山序

　　余自幼乐登覧所至有山拨冗必徃读乐天草堂记太白欧苏诗知匡庐之胜恨臂不翼而飞至其下也延佑乙夘有临江之行舟中望五老如碧蓬悬瀑如玉虹时以乆旷定省且同舟非一人势不获留私念归日或可一偿所愿而同舟益众兼夜趋程顺风下流樯飞如箭一时懐抱不啻如逺行客过故乡而不一少息也至治壬戌承乏南台分行江西遵陆南迈回按江东路与山左则庐山又不得而至焉自罹荼毒侨食武昌九夏炎蒸小屋如甑矫首怅望神爽飞越越南黎公景高居汉阳絶江来请曰徃年逃暑庐山如在天山今将从一子一仆轻舟顺流寻我旧盟秋尽而后返诸公歌诗送我子其为我叙之噫天地间事无巨细岂造物者不厌琐琐皆自有以制之不轻以畀人邪世谓人一饮食前悉有定余当薄而不取岂真有是说邪抑不得于此则得于彼二者不可得而兼之邪何余一逰之不偶若是而景高欲行则行沛然莫之能御也景高蚤知尊中国来四十年著述自怡乐易好客四方知其贤朝廷优以秩不縻以事故得厌饫于山水岂非不得于此而得于彼者乎余不能从公游公其为我挽瀑布濡椽笔尽写山川之胜以归诵而和之是亦从公游也

　　汉隽序

　　韩子答李翊非三代两汉之书不敢观三代尚矣两汉惟迁固为称首虽后世论有优劣迁之后独有固尔固文赡事详读者记事摭文供文字之用至于形势利害事情得失有不暇考者况义理之精微乎宋括苍林氏摭其精语为汉隽五十篇长沙黄秉彝序而刻之以公于世噫昔模印未盛世苦少书手抄率全书也天下多书乃复有厌渉渊浩而工于数得者何哉盖林氏之书为事而设者也为事而设则提要钩玄非苟于简也比类释义使异名竒字一阅可悉固见古人言辞之工焉抑隽言味也尝鼎一脔谓之知味则可谓之饱则不可读者由此而遡班史之全由此而求义理之精有得于文赡事详之外则秉彛公世之心为不负矣

　　性理一贯集序

　　理学至宋始明宋季得朱子而大明前辈言天限南北时宋行人箧四书至金一朝士得之时出论说闻者歉竦谓其学问超诣而是书实未覩也文轨混一始家有而人读之科举行以经术取人诏首崇用又人人治之矣然昔之读者为己今之治者为人昔之读者由博以说约今之治者求捷似约而不知所以约捆摭说经歴歴可聴其于躬行心得果何如哉宋进士叶叔经编性理一贯集庐陵王务先表而出之节抄以授其徒序者谓使学者易知而易行愚窃谓易知者未必易得也学者诚能因书而求之心验之身则一言之得终身有余况要而实备者哉不然徒为决科快捷方式尔虽若愈于昔之未睹者得不愧于读者乎先儒有言志于道徳者功名不足以累其心而况富贵乎知此则知务先之用心而读者治者为道徳为富贵从可验矣

　　林春野文集序

　　贡举未行士之力学者积厚资深发而为文章决江河泾沟池至即盈溢利禄一启人重得失始有欲速而求捷者假步蹈律寸跬模仿爨而始籴规规乎其不裕也今试格一日之目有古赋有诏诰章表近循习多用赋则赋当日盛上不追骚下亦不失为汉魏矣而失反有今不逮昔之叹何哉盖昔之人有式不拟直以所学充之后之人无学可充而惟式是拟也长沙林春野出所著古赋有作者风文雅而洁年踰耳顺所谓积厚资深不待贡举而后学者也视执柯而睨者大不侔矣然而再试再黜于有司岂公明不足彼得而此失耶将论高渉迂而今之学者为是耶抑春野之命有以使之然耶有问余者答曰余方论文得失吾不知也

　　阮冲逸复姓诗序

　　子继父以启来裔人道之大也世不幸有无子者则为之后者古有训焉惟族次之当者是取宗法不明始有以他姓继者中土俗犹梗质抱族子褥襁中长且有掉声去者楚俗恬不为怪利其富厚虽壮者亦施施往后他姓先子尝佐永州幕永俗尤可叹有子者亦养人子己子复以与人若是十九时未有禁告总管樊子明禁之樊贤而善谑曰吾永民其犹菜乎南方法异中土必移栽而后茂是固宜禁而不可胜究也可禁其未来者上其事不报厥后始有着令而郡邑废格视之若无余往来江湖求能复其自出者得涂之阮冲逸焉冲逸丧其父从母适人遂冒徐姓一日喟然曰父不忍弃徐无子义也吾弟后之矣阮今无后我其归哉遂复阮姓士大夫美之噫姓氏之讹尚矣未有盛于今者也余尝病永俗之大缪愤着令之不行举而止之未能也冲逸自幼从母养于人以有妻子其后徐不得已也非若世之后它姓者也乃能奋起而复其宗阮氏之馁鬼一旦有食使其事暴于天下则世之取非族次其先不歆者知所适从而贪人之富忘其自出为它姓后若亦可以少愧矣是宜书

　　春秋集义序

　　春秋由三传而下世之存者可考也范氏探经而为集觧啖赵考三家短长为统制伊川以传考经之事迹以经别传之真伪皆号精当而世之读者无几及胡氏传出学者翕然宗之圣朝设科遂与三传并用诸家之说几无闻焉向会试以五经发策至有不知名家名氏者况有考其短长而折衷为书者乎且圣人之意当时门人有所不知世传左氏时代不一要非亲受于圣人者宜其辞胜而失诬也公羊榖梁传闻逾逺诸家之说各尊所闻其能尽合圣人之意乎朱子谓春秋大旨诛乱臣讨贼子尊天子抑强藩贵王贱霸而已未必如先儒所言字字有义也如此则传注之说其可泥于一偏乎豫章张君立择诸家之论或全或略疏于三传胡氏之后名曰集义撷众长而萃于一歴歴精至观其自序盖欲学者因是以求诸家之全戒其厌烦务简而取足于此则君立所得与夫所以教人有可见矣欲观君立之集义当先观君立之自序徧取诸家优游涵泳交畅旁通一旦有得自知去取廽视集义心目了然与闻人之说袭而取之者异矣康节云春秋尽性之书也传注而已乎

　　送廖如川序

　　日者之说尚矣自稽疑叙畴太卜列官世有见焉古之人疑不能决则稽之蓍龟上而建邦下而宅兆买妾产子举聴之则其学未可无也贤如司马季主卜长安东市则其人未可卑也今筮法故在龟卜之学传者无几世盛行而乐信者有所谓三命星数无虑数十家人欲预知贫富贵贱寿夭谓为知命去古人稽疑之意逺矣而君子知命果如是乎就所谓命若星数校之其精者复无几唐侍御史李虚中深于五行书盖三命之说也以人始生年月所直推人先处其年时百不失一二学者就传其法初若可取卒然失之后之得者可谓难矣予少自信日接其人而不之问及伥伥世途亦欲得如李虚中者问之以决其疑不能自决者而所遇率夸严虚高之徒为要请计尔武昌识廖如川其学虚中之学也取交游年月日所直试之先处其年时言輙多应迂陈之迹亦与有数焉江湖二十年若如川者盖不一二见方将挟其术游四方请所以为赠者予恐世之不知也书其槩为所至绍介云

　　送相字呉心鉴序

　　世以术言祸福者不知几家在古有征相差近理丰下豺声兴灭歴验唐宋而下能者迭出其说可考也何则人赋形天地万各不同终身贵贱寿夭则定于其赋一时吉凶则动于其色分有定而赋实见之心有动而色实先之能者考验宜有合焉荀子且谓古人无有学者不道也今乃有授人一字而终身贵贱寿夭一时吉凶举能言之可谓竒已庐陵呉心鉴以此术行江湖虽十人书同一字亦无有失者叩其说则毫厘假借欹正浓淡节解缕折莫不中理他人效之则击风捕影而无从也斯术也果孰为而孰传之耶凡人之心思虑未动鬼神莫知凝寂无朕吉凶何有一念既萌万事生矣故文字者心之形也发诸手达诸目谓之书然则书之所出不亦渊乎夫身之形在外者也心之形在内者也得之外者有时而失得之内者若执左劵无往不合岂非内者重而外者轻乎中庸曰至诚之道可以前知见乎蓍龟动乎四体一字之教亦动乎四体之小者岂非心鉴至诚所得有心察者内而验其别乎昔人以八人为火九禾为秀三力为州松为十八公一行有相字诗谢石以朝字知徽宗则斯术之传其亦有所自矣士大夫异其术歌诗赠之予叙其首

　　静乐居士传后序

　　静乐居士安南黎侯以僮阮勤乆释而民之爱其子慧教若己子袁氏口六主握质剂复鬻为人奴罄簮珥脱之使为民如阮袁请佣报谢遣之景君徳载传其事居士曰吾怜阮勤乆不忍老之何有于仁袁六人泣诉情哀势廹见牛堂下一时不能已何有于义予闻而喜曰兹其所以为仁义欤昔贤谓天地之于人物一也咸不欲失其性奈何制服人以为奴婢乎不幸陵谷变迁则系累者人得而奴之人方幸其不幸役其父及其子孙而不已其亦不仁之甚也阮未老并妻子舍之非仁乎彼一毫不拔在族属恝如路人而一见之顷若拯焚溺垂槖不吝非义乎予病世之不与人为善也在官有确乎守已勇乎为治者良吏也而世曰彼好名者也里巷有缓已急人至倾资倒廪者与夫治桥路散粥药皆仁术也而又曰彼有心而为者在阴徳无取也呜呼斯言其为善之贼乎如其善好名可也有心亦可也使好善有心而为善者无取则世之不好名而无心者不亦鲜乎好名有心乎且取之况居士恬退不竞非好名者也有见则为非有心者也其为善不又多乎书以为静乐居士传后序

　　瑞竹诗序

　　蓂萐之生于世也代不一见华以瑞称匪夸也竹常植尔何哉兹所谓瑞者穹壤之间有血气斯有知人兽是也冥然无知者草木是也而其生榖戒商同颖美周桑之兴刘蒲之兆苻谓无知可乎欧阳子之辨怪竹也有知不宜生庑下无知乃能避槛而曲全其生以人暨蓍龟蚓水参综极言有知无知皆不可知然后可辨则辨矣特为怪竹发耳愚于瑞竹则必其有知焉夫竹之为植本固性直心虚节贞白氏与其似贤非常植之可偕也矧有出于四徳之外者乎谦斋经歴监县石首政平惠周秩满深居斩竹樊圃明年春附枯出新枝叶日茂当时观者靡不讶其不根而笋也居无何拜南台监察御史又数年则蔚乎成林而公复召入内台出佥两道遂在南台噫断不复生冥然无知竹之常也而生于已断祯祥脗合人力能之乎公之先世树徳惟滋吉事有祥竹之有知天道之有知也抑公之雅操直节以同相顺以类相应有孚而见又瑞之常以瑞名之盖无过也欧阳子谓怪竹有知无知皆不可知然后可愚直以瑞竹为有知将无不可续卷征题俾相人许有壬序其首

　　经济编序

　　宋亡死节卓然在天地间千万世不可泯者文文山而下便到肯斋李公尚论其世则文肃公经济一编其诒谋之大者乎文肃肯斋之曾大父也予读其书为文叹曰理原于天事散于人明理治事一也岐而二之可乎及问学敝于记诵词章事功挠于权谋术数二者遂戛戛不相入矣文肃师胡文定张忠献以讲求修己治人之事其体立故其用行其纲正故其目举胡公以为有经济之才朱子以为行事如履绳蹈矩无一事不合于理论事如丝麻榖粟无一言不适于用非溢美也家学之正传肯斋临大节而不可夺前诒谋而后无忝矣益阳刘用孚将刻梓淑世属予序予所愿不复辞也其易学之深与夫平生歴履朱夫子志铭备矣

　　五峯文集后序

　　五峯胡先生文集凡五卷南轩张先生序之矣益阳刘用孚将刻诸家塾且征予题其端予惟世之深相知者莫若师友先生之集南轩之序详矣予何人哉然其引而不发者愚不容讱也先生资质纯粹根乎天性讲贯精密得之家传于六经则沉潜反复取道之原于百家则参考亘订必是之归其涵养见于知言一书而性命道徳之微无不贯其说施着于皇王大纪而礼乐政刑之用无不该议论慷慨辉光宣着千载之下犹想见其风采至于发言为诗抒言为文皆修齐治平之实也先生避地衡山结庐五峯故尝造祝融之峯以求先生之遗躅而深山大谷云烟草树邈乎其不可求也独取先生之书伏而读之其亦万一私淑者乎用孚刻其书俾大行诸世其用心亦仁矣哉

　　张雄飞诗集序

　　延佑首科国人暨诸部列右榜者十六人幸获鱼兎委其筌蹄与夫不以一得为足汲汲所未至者亦各播人耳目有不得而揜者焉唐元氏张君雄飞首科右榜有闻者也不以一得为足益砺其学尤工于诗往往脍炙人口佳章竒句不可悉举拜御史西台按巴蜀越巂足迹殆尽西南履少陵之躅黔有契焉移南台行岭海穷极幽险佥浙东宪过钱塘登会稽探禹穴天台鴈荡之胜举在心目得江山之助故其诗益昌而多也夫言之精絶者为诗然昔人有文章妙一世诗句不逮古人之言亦有文章不传独以诗显者工部三赋他无闻焉非无文也以其所长揜之也雄飞既砺其学而诗又其尤长者乎移佥湖南过余琅瓈山中出其藁古律诗共若干首属序其端愚因得以悉其多也且作邑而有恵佐台而有闻司宪而有为砺学又不已不独资以为诗将泽于道徳仁义致其逺者大者其可尚也哉吾同年之得人可不谓盛矣乎

　　至正集卷三十三

　　●钦定四库全书

　　至正集卷三十四

　　（元）许有壬 撰

　　○序

　　青崖魏忠肃公文集序

　　天地清淑之气锺于士而发为文章宜无时无地不得其正也然世运有离合教法有隆污而经术之道有晦明之不同虽有异质不能不汨而变焉金源氏之有中土也设科取士治号尚文而天下分裂羣言乱哤士之气习文之体裁有欲醇而不能不疵者也有欲实而不能不浮者也力虽劳而趋则近业虽工而道则亏岂非声教有限而义理之学未鬯邪我元一文轨然后程朱之学大明于世造诣深者蔚为名贤推绪余为文章亦莫不度越世习盖理胜则文在其中矣有壬于青崖魏忠肃公之文窃有见焉公殁五十年监察御史上之请刻诸梓属有壬为之序而得复读焉其送尉生之序曰古之学者自小学入于大学自格物致知至于修身齐家举程朱两先生之学以训之又曰读经以治心为主不泥章句作文先大体而鄙雕刻呜呼此公之所以为文也公之文若赋咏凡五百五十余首又言事一卷皆可传者也独举是者欲使学者知公所本而有所兴起焉公丁混一之会经术阐明之时其为学也主于经而缉以勤力宜其所得若是其正也其敡歴也自编修官拜监察御史至中执法职宪余二十年知无不言言无不当道无不为为无不力高风劲节人能道之则其为文不徒文也其有得于经术者乎孙履道拜监察御史有风采可谓无忝矣

　　晋寕忠襄王碑序

　　晋寕忠襄王有功三朝皇上闵劳勑词臣铭其碑子中书平章政事旺嘉努以碑在滦京墓道后虽永传四方或不知移刻诸梓为方册庸便流布征序其端王之先世典环卫笃忠荩至王以沉毅详审为武皇亲臣继事明皇于雷雨满盈之际盘桓屯难草行露宿以济艰贞佐皇上于乾坤清爽之时不危不溢宜享寿考而年才五十五未尽其报岂天将遗其子孙以未艾之福乎平章之心不徒显扬又欲使天下举知为臣子者效诚致命则君上报之之厚如此所以劝忠也于戏平章之心其盛矣哉有壬待罪政府王实平章今兹伴食又得与平章周旋世美之知宜有壬属也故叙其槩不辞

　　送苏伯修赴湖广叅政序

　　至元庚辰冬赵郡苏君伯修由吏部尚书擢西台治书侍御史大夫士分题赋诗以饯俄叅议中书乃彚其诗属予序而未暇至正壬午夏拜湖广行省叅知政事大夫士又分题赋诗以饯以昔序不果而责偿于余也予不得而辞焉窃惟诗有六义赋若兴为之纬直陈其义赋也因物起兴兴也赋尚矣而兴之感人为尤易因淇澳之竹而见君子之斐因南山之台而见邦家之光当时诗人非不能直陈其事而故为取譬之辞不如是则无以畅其叹咏滛泆不能自己之意焉后世分题之作其兴之支流余裔乎唐以来是体昉见我元诗气近岁号盛是体大行每见于赠别凡歴渉封部山川楼阁略着闻见者靡不搜举兴有未尽又从而旁罗泛及以致其极焉其故何也朋友五常之一羣居抵掌忠告善道于遵路掺袪之际以颂而不以规岂古人之所望于朋友者哉然规固责善之道而诗人为教则主于温柔而敦厚也故必婉其意而微其辞奨其善以辅其不及使告者无失言之累听者有悦怿之美则分题托兴之作其亦不可少者欤夫以伯修之才固不頼友而进学之功惟日不足诚若有望于友者不知诗人之告伯修其亦有说否乎湖广地方数千里南包岭海西控庸蜀其士质而秀其俗俭而野畬丁洞猺喜惊而嗜斗覊州縻邑惮严而乐寛御得其道则狙诈咸作使自御失其道逢人困于干戈重湖疲于饟馈二十年于此矣叅预地虽底而任则首洞其弊而药其瘵于伯修深有望焉此非余言也盖诗人之言而有未尽者也滔滔江汉南国之纪岐周之盛诗着于二南荆楚之衰骚鸣于百世亦多诗之地也余旦夕得请伯修必予环而报政是邦大夫士又重其去而因物起兴以寓爱慕之私分题之赋又将倍蓰于今日矣不又在予哉

　　送牛伯荣主簿序

　　有剧盗蟠穴山东剽杀有年后至元二年乃出没畿甸在官有通结者故得以速其避就屡更其名其究为辛李郡邑畏缩出輙伤败兵马指挥使阿尔辉遇害予时待罪政府急欲得贼有荐乌努罕者不暇察其行请于太师丞相遣而始奏且令自择十人与俱于是巩昌通渭人牛伯荣与焉伯荣字仲和仪状甚伟善左右射通文移掾吐蕃宣阃歴图沙玛军民万户府知事碉门万户府弹压适至京乌努罕熟其勇故与共事益以刑部求盗又益以卫士重其事也追至利州大虫崖与辛李遇李介胄鞬櫜前戈者二人从而腰弓矢者四人妇而男服戎器者四人马骑者牵者负者凡廿匹望伯荣等骂曰若能与我戏毋怖走山险甚径又狭且步且骑李陟山复下伯荣射之中其马颠李率其党舍马而前戟乌努罕右臂几折射伯荣彻重甲贯膝骨拔镞而进身被廿余矢相与力斗者唯乌努罕洎求盗一人余悉遁去伯荣射李中左额李拔矢不出以刀断其笴再射之洞其背乃跽不动又斫其额脑出谓已死忽突起斫伯荣马始踬而絶杀其党三人余奔溃翼日悉就擒伯荣驿至上京见太师陈其状太师嗟赏酌以酒推食食之刑部议赏有欲攘功以爵其姻之在行者讽伯荣曰苟分其功可两得不然均无成尔不得已推以左额一矢而听其高下仅得潞县尉乌努罕擢山东宣慰使赉黄金帯以让伯荣曰微子吾其死矣子得尉而吾逾涯子不利吾物志吾愧尔强而受之潞京师舟车之会民伙俗龎素多盗既莅官悉窜去顺擅漷香河寳坻之民诉盗以越境辞相率请于刑部刑部檄伯荣并捕至香河盗十六人骑而待伯荣伯荣率三卒冲入斩三首逸一人余悉就缚郡邑会捕者见贼而走伯荣谯之将上其状恳请乃已有四盗由潞境疾驰而西伯荣闻之追至杨庄一盗射伯荣中胸伯荣突前刺以枪肩为贼持以刀断其首击之镌追刺一人几坠射一人中背至光熈门马惫而还翼日中背者死有司得生者知其状深水盗潜歴潞境逐得三人终更刑部上其功议超二等有■〈兀刂〉惜者予为力争于是超一等优一资擢寿春县主簿官进义副尉有问伯荣以屡胜之道曰吾于韬畧无所知能无惧而已噫孟子语孟施舍北宫黝之勇一以无惧为主伯荣所得盖近于是者邪余尝过潞父老言伯荣既受代家食将四载盗犹詟不敢犯内艰归巩昌潞民寝不安席至之日盗即逸去呜呼使伯荣大其任捍御之功如斯而已乎予尝荐之为中书行人俾当轴见其躯干悉其英勇将速其成大其施然贫不能乆于京寿春之秩饶力辞焉寿春有民社其亦渐有所施矣方今患盗京南白昼杀夺朝廷知郡邑之狃翫使者与卫士屡出而未底寕弭非盗之多也不能如伯荣之无惧也皆能如伯荣之无惧吾知其不足擒尔予既不能大其用于其行姑序其实以声其能以为职捕而惧者之劝

　　张文忠公年谱序

　　赠平章政事濵国文忠张公薨南台中丞张起岩铭其碑翰林学士欧阳玄序其文江浙儒学提举黄缙纪其祠三君洎有壬皆延佑乙夘公主文所取进士也有壬辱知尤深公之薨乃不获致一奠之哀独欲效片言只字以答知遇而奔走睽阻又不获陪三君之列窃有憾焉公之子秘书郎引年以公年谱俾序其端呜呼此有壬之志也公文行履歴具诸碑而槩诸谱矣请以躬承一二言之公汲引后进如不及有壬初倅辽州偶免瘝旷书来奨勉有兴斯文复古治语承乏中朝公在郷里每小有著作达左右必喜而形之书盖欲策其未至也尤慎许可独称缑山陈公曰迩来士大夫宜亟法此老盖取其立朝謇谔进退明决有契于心以矫时弊也朋游有为御史过于自保者公曰御史士大夫之洛阳也此而无闻无官可为矣拜詹事丞有壬迓之通州坐漕厅语终日其畧曰予见举人以书攫官而旋掷其书以官裕身而寻败其官多矣子将不释于用其勉之翼日入城则飘然归矣自是不复一接焉公以布衣入京歴登枢要道不合即去优游山水若将终身关中之饥人死殆尽西台中丞之命一下慨然登车倾已财竭心思活垂死无算号恸感疾以薨发于至诚有不能自已者非勉强所能也或议其莅事大廹而疑其制行过高不知义之所在皆当为者也国家百年培养士类其学固足以支吾世用至于养其气以砺其风节则若有未至者焉风节不砺而不殉于富贵者鲜矣惟豪杰之士挺然有见于世而顽亷懦立之机系焉若公可谓豪杰之士矣而其乆退一出又有合于义之大者也于虖其可尚也哉

　　刘楚竒惟实集序

　　庐陵刘楚竒仕京予始爱其诗未识其人识其人观其气又过其诗不但标格而已也楚竒永丰世家祖桂林翁学行冠冕郷里得寿百有三岁其百一歳时尝序楚竒诗曰得道贵实楚竒服膺斯言名所为诗曰惟实集请余序文章以理为主理以实为主天地之间照临错布于其上流峙森植于其下君臣父子夫妇之秩榖粟桑麻水火之用参于其中者皆实理也一或虚空冥漠则无以为世矣翁其有得于此乎且实之义非一对虚而言者实之反也对华而言者实之弃也对名而言者实之宾也至于笃实充实又皆是理之极致推而行之隆古淳厚之治不外是也况诗乎楚竒气盛放其言辞辞而切于理其有得于实矣乎诗凡若干首他诗若文不与焉其仕也歴教职入仕京出为湖广儒学副提举后征入为秘书即朝廷熟其贤进未已也桂林翁又戒以勿忘其大者诗则实矣举而措之事业则他日腾茂实者其在楚竒矣

　　送王仲方总管赴兵部序

　　民生休戚系二千石汉唐之君玺书勉励临轩册受其得图治之要乎我朝责风纪辟举虑其局隘又责内外官皆与课其荐重其选而屡易其法铨衡执笔尚恨乏才果乏才耶抑举之未尽其道邪予五陪中书幕议而待罪政府者十年天下之大固欲郡得其人而父母之邦未免尤致意焉持论之际端揆尝笑而言曰此若不当知村翁坐场圃之议不在他人矣彰徳实父母之邦三择郡守皆与末议冯思温公励积皆三品以监察御史出守杜徳逺弘道以左司员外郎继冯王由义仲方以大都副留守继杜三君皆未终更改擢公励为刑部侍即弘道吏部侍郎仲方今入为兵部侍郎驿征且就道郡士大夫以侯有徳于人才二年夺去借冦不克而咏歌以饯之请序其端予昔叨参预仲方右司都事同分省上京予得请归田里又时相过从情好非他比虽病辞不可释也三守皆未终更入为显官士民虽失望予独私幸昔陪末议之无愧又幸其位益起施益沛不局于一郡而且使天下作郡者皆效吾郡守能力于政以动朝廷速躅而进不又有激乎黄覇由颍川入为相今六部侍郎校古制虽不同然亦华矣仲方由是而台而省将不为黄覇乎况公励转右司即中叅议中书省事拜江浙叅政改南台侍御史弘道亦转宣徽佥院改广东亷访使此其征也仲方其益勉之哉

　　檀叔寛遗藁序

　　长芦有业儒者檀其姓克裕其名叔寛其字卒七年子建奉遗藁介教授房纯徳请曰先子笃学尤致力于易诗若杂制作且三百首里闬则知之习矣未暴于逺也不有攸托以暴之是不知不传独无愧于悝鼎乎敢百拜请予嘉其志洞其诚为笔其概曰长芦古叅戸地饶斥卤我朝正盐筴实总治于此故其繁伙轹大郡肩摩毂击莫不穷日力以事禺商而踽踽奋立其中读书业文不有所见能之乎其致力于易遗言可见所著骎骎作者年五十九而没惜哉建也不废其业收缉遗藁不使片言亡逸能子哉参户比屋富饶鲜知教其子生而贯朽殁未骨冷而不肖挥荡为沟中瘠者可知也是藁之传有以见读书为善者之有后而继志无忝者之克昌其业昭昭若是使观者有所感发其亦有补于风化者乎

　　涅阳侯传序

　　涅阳侯传衡阳马熈明初之所著也予三复而悲之盖有感焉夫行不足以范世言不足以垂训功不足以及人文不足以明理汗牛充栋可胜道哉而可传不传者又不知其几人也人且若是况物乎涅阳侯枚氏自燧人氏而降功莫与京虞初稗官诗人歌咏举不及焉明初慨然笔之其祖孙之遐迩族属之内外隠见之始终名字之同异施用之功征求之迹详而核矣予初居湘汉间但闻其状至燕始识之特■〈石虘〉与砞尔其族类未识也太官若榷酤五十四大坊资其用尤多性不厌贫下乘车过市细人挈箕斗出三二钱即可致大坊抒灶有心未尽灰者贫子掇拾资其余力焉京师百万家不有枚氏则辛苏氏马通氏不能济其三一焉思有以发挥其功书题于壁若册者余廿年而竟未有以发之也归郷里始识其族而明初之传出矣湘南栗穆祝崧氏之族自昔柄用其地江汉则狄氏卢氏罗居水浒枚邈在中土人不知也后至元壬午始见于蕲黄山中遂乘舟入江夏狄氏卢氏俱为敛迹主狄卢者怨焉其亦不智哉承平乆民生日伙枚氏不至江夏狄卢氏将不赤族乎予方欲考其从来观明初传始知将烹弘羊时枚氏逺遁江南此盖其裔也余投劾归明初不以余不能有所成而见弃也方且相从教予予时出杰作以自乐予愧于明初多矣序其传而表之俾世之见者知明初有文才而不试又以见夫人物之遇不遇者幸不幸焉古今不幸而遇者多矣枚有幸而遇明初明初不幸犹未遇也虽然是传之出识者见之明初其亦有遇矣昌黎先生作毛颕传栁子且以为怪旧史无足责焉是传也其文之有益于世者乎观者其毋以虚乌有视之

　　至正集卷三十四

　　●钦定四库全书

　　至正集卷三十五

　　（元）许有壬 撰

　　○序

　　文过集序

　　丁丑分省予以五月二日发京师八日达上京大臣日侍帷幄时陪论奏退则入省治常事军国机务一决于中而京师留省百事所萃必疑不决暨须上闻者始咨报故分省簿书常简叅议左右曹非有疑禀不至都堂日长闲退恒兀兀独坐间得朋游歌诗率尔赓和心有感触亦形咏歌乘兴有至一二十首而无心营度一字亦复动涉旬日七月十七日奏归日定有司次第治行予亦谕僮仆槖衣以俟诸生李冕掇拾谬作得百廿首予视而叹曰夫士之穷者乃工于诗予窃禄逾涯人不谓穷也谓予不穷则昔人以道不行为穷方今玄象示儆獠夷弄兵浙人号饥中州告水官瘝民疲财殚粟耗而予腼颜执政道果行乎悲夫予盖穷者也穷者诗宜工而复不工何哉彼之穷敛其心力一寓于诗予之穷虽疲精竭神于所当为而识浅力劣卒不能为至于词章小技亦遂俱废彼之穷犹有诗予之穷并诗而无有而不工犹无也予其穷之尤者也而不工之语时托箴讽滕口譊譊者又小人之文过也因题曰文过集以识予过因以见小人之志又有不在于诗者焉

　　仇云轩先生训子诗序

　　大徳丁未识仇浚公哲于京见其始婚始仕仕至西台治书病归遂不起继识其兄济公度与之交如其弟乆益厚有壬承乏中书公度为户部后守晋寕终更有壬亦投劾归不揆非偶为小儿请婚公度不鄙二姓之好遂合昔公哲尝以子昻赵公撰亷访公碑刻为贶因知其先世之详至正丙戌赴召入京公度又出大父云轩先生训子三诗盖亷访守威州先生就养时所作也南北名胜题咏充积且征及有壬有壬惟四十年交游兄弟间先之以故旧重之以婚姻则吾二家之好有非他人之所能及者焉而其先世之善可不知乎知而可复讱于言乎古人之学其要在于遏人欲存天理理明欲尽人爵从之先生诗三章其一以禄养为喜二以主一勉之三以从禽戒之其具知古人之学者乎且言行交谨禄在其中修其天爵人爵自至圣贤格言也先生之训其子亦本于是而已矣然圣人之教后于干禄先生之诗先于禄养者何哉盖泝流而达之源也人有是禄而不及养者有矣禄而及养喜当何如不惟子为父喜而父亦为子喜也今之有是禄者原诸学也勉其主一则天理存戒其从禽则人欲遏理存欲遏子可以保其禄父可以乐其养矣诸葛孔明训子修身养徳栁直清戒子崇好优游辞虽不同义则一也亷访公克承家学名节焯着公度公哲为时名卿伯也治公望终江淛省郎中季也浩公善今厌次县尹皆有古良吏风夫岂无所自邪诸曽仕者日起学者日进先生之泽其益悠乆而后之如区区缔附于高门者不复省崔卢李郑贩鬻松槚之疑矣呜呼盛哉

　　大一统志序

　　至元二十三年歳丙戌江南平而四海一者十年矣集贤大学士中奉大夫行秘书监事扎玛里鼎上言今尺地一民尽入版籍宜为书以明一綂世皇嘉纳命扎玛里鼎洎奉直大夫秘书少监虞应龙等搜集为志二十八年辛夘书成凡七百五十五卷名曰大一綂志藏之秘府应龙谓比前代地理书益为详备然得失是非安敢自断尚欲网罗遗逸证其同异焉至正六年岁又丙戌十二月二十一日中书右丞相伯勒齐尔布哈率省臣奏是书因用尤切恐乆湮失请刻印以永于世制可明年丁亥二月十七日皇上御兴圣便殿中书平章政事特穆尔逹实传旨命臣有壬序其首臣闻春秋所以大一綂者六合同风九州岛共贯也然三代而下綂之一者可考焉汉拓地虽逺而攻取有正谲叛服有通塞况师异道人异论百家殊方指意不同亡以持一綂议者病之唐腹心之地为异地而不能一者动数十年若夫宋之画于白沟金之局于中土又无以议为也我元四极之逺载籍之所未闻振古之所未属者莫不涣其羣而混于一则是古之一统皆名浮于实而我则实恊于名矣且统之为言昉见于易干之彖曰大哉干元万物资始乃统天说者谓天也者形也统也者用形者也象曰天行健君子以自强不息则又示人以体干之道盖天为万物之祖君为万邦之宗干以至健而为物始乃能綂理于天皇上体干行健以统理万邦所谓一綂万类可以执一御而六合同风九州岛共贯之机栝系焉九州岛之志谓之九坵周官小史掌邦国之志外史掌四方之志志之由来尚矣况一綂之盛跨轶汉唐者乎是书之行非以资口耳博洽也垂之万世知祖宗创业之艰难播之臣庶知生长一统之世邦有道谷各尽其职于变时雍各尽其力上下相维以持一统我国家无疆之休岂特万世而已哉统天而与天悠乆矣

　　宋显夫文集序

　　予卧病田庐有禁近之擢廹命就道惶汗无措而复窃自喜幸故人宋君显夫实直学士恊恭侍从自公论文亦一乐也比予入京前十五日而显夫卒矣予病亟归不得省其孤承诏复来显夫已赠国子祭酒谥文清思而不可见惜哉孤吁奉燕石集拜且泣曰此先子所遗兄彍编次者也世父至治集公既序之敢援例以请予序诚夫文不一纪又序其弟人之生世其可悲也夫昔显夫兄弟入京首与予游尽视予所著睽难有作必寄故知其长蚤且悉也及阅显夫藁则未相识时歌诗已尝及予重以三十年分谊之笃序可辞乎国家设贡举陶天下以经术余三十年文当日昌而名能着见者何其指之不多屈也积储之不厚也造诣之不逺也取而遂竭发而自柅拘拘规仿而伥伥乎所适者欲昌得乎惟其有所本也有所叅也该洽沉潜心有所得济以定力而熟之则于辞也决渊渟而灌沟浍策坚良而走康庄庶乎其达矣显夫登甲子科考其作未有贡举前已汨汨矣视诱利禄而重得失忽于播而急于获者不有间乎人知其才而不究其积储造诣之有素也不竭不柅而又有进焉故予序其集而原其得俾后之观者有激焉集凡若干卷文若诗乐府若干首自名燕石然世皆信其为玉也彍由奉礼郎为丞相东曹掾彚从父之文不使遗逸不愧显夫之于诚夫矣吁甫襄事即谋刻父文宋之后其益昌矣哉

　　巴克实彦卿四咏轩诗序

　　至正乙酉皇上轸念黎元遣使者行天下予时僻居安阳西山窃屈指当代人物之称者监大兴府巴克实彦卿实亿中者也使车四出彦卿分湖广持斧发硎始割即游刃省县地声动天下未几有太夫人忧于是赃吏之辞印绶具舟楫将逸去者皆复归矣朝廷考使者赏集贤侍读学士不起彦卿京国人家都城图书满室矻矻进修居有四咏轩盖即卉物之与景遇者掇为四题俾同志咏歌之以写其胸中之乐而寓观物之意焉人之常情狃于己者偷诱于人者流世禄鲜礼能不偷乎京师侈丽荡奔相偏有不流者乎不偷不流君子贵之况力于学而有得者乎学有得矣物特寓尔斋居黙坐万象昭晰我之得者言可既乎及接于目一卉一物莫不有契于吾心融乎中而触乎外也若四咏所谓红药之于风松之于月石之云筠之雪皆吾胸中之绪余尔君子之学致力于静以应动彦卿见诸动者若是其有得可知已非徒为景物役也扩而充之药也松也石也筠也非庭前之草前川之花栁乎风非光风乎月非齐月乎云非肤寸而施普者乎雪非洪炉之点化者乎人以功名期彦卿予独望彦卿功名之外焉诸公既赋诗征序其首为之说若是不失人矣

　　特进大宗师闲闲呉公挽诗序

　　至正六年十月七日特进上卿玄教大宗师闲闲呉公薨于大都崇真万寿宫承庆堂中朝士大夫骈呇走吊莫不哀伤哀伤之不足又形诸歌辞诸弟子裒为卷轴征序其首以倡嗣音以广其哀焉有壬交游三十年昔在政府尝奉勑赞公像有人以为仙我以为儒之语士论不谓过也得请归公遗云林小影曰我不能去以我像行是我从公于迈也今年四月赴翰林学士召甫入京公即率其徒治具相劳旅馆中既陛见将归造承庆堂不告以故但酒至为引满公曰快意若是岂欲去而留别耶有壬明日遂行闰十月再赴承旨召至京则公已殡于岳祠光岳堂矣呜呼惜哉公年十三学道十六已拔萃班行其师神徳真君受世皇殊眷江南初定有事南岳公以大弟子选行神徳代祠岳渎公实辅行年二十三声望赫赫矣始授冲素崇道法师南岳提点加号玄徳改大都崇真万寿宫提点拜玄教嗣师总摄江淮荆襄等处道教都提点神徳观化制拜公特进上卿崇文弘道玄徳广化真人总摄江淮荆襄等处道教知集贤院道教事玄教大宗师皇帝即位亲御翰墨书闲闲看云四大字以赐年益高体日健胜目障而复明恭迓龙虎台归歴造故旧戒其徒畨次肆设饮必尽欢坐是得疾越八日中夜命弟子焚香中庭更衣正寝端然而逝寿七十有八平生勇于为善不以方外自疑故凡政令之得失人才之当否生民之利病阴有以禆益于时者人不知也与人交终始不渝至其子孙犹周恤之平居晏坐扣以国初事歴歴覼缕世家源派隆替颠末按谱敷陈有不及者经乆覆扣一语不爽二亲之存屡归为寿其没也得请襄事以能丧闻疏封赠谥备极恩荣夫神仙之事不得而知吾儒辟之以其乱大伦也若公事君而忠事亲而孝谓之乱伦可乎寿传八旬翛然而返冥漠与造物者为徒视无益于世白日轻举而称神仙者世必有能知其孰是孰非者也其生质之异际遇之隆言行之实则有侍讲虞公道行述方将铭坚珉登太史何事于序诸弟子奉冠劔归塟有日请益切故为述三十年之契以写不能自已之情而举其出处之槩以导绋讴斥苦之和者焉

　　秋谷文集序

　　相国李韩公秋谷先生薨之廿七年子献由叅议中书省事拜治书侍御史有壬实中丞一日出先生文集俾序其端昔苏子瞻恨不及一见范文正公与其季子徳孺同官于徐序文正遗藁以挂名文字中自托门下士之末为幸而有壬之擢第也先生实坐主接余光亲诲益不少视子曕之于范公则有壬之幸多矣序其敢辞先生以雄邃之学为帝者师功勲在王室声名满天下自九重以至于里巷皆以字称才气跌宕落笔纵横歌诗流播荒陬下邑传邮逆旅往往大书于壁然世知歌诗而不知其文知其文而墓碑未出不知其功勲之大之详也国初因仍吏治日就偷窳士气奄奄仅属先生在潜邸日夕启沃谓儒者可与守成一旦当国即行贡举盖倡于草昧条于至元议于大徳沮尼百端而始成于延佑亦戛戛乎其艰哉三十年来得人之列于庶位者可枚指也士风之隆替治化之枢纽在焉大徳之末丁国势危疑神器杌陧之会犹操舟滟滪三峡遇排山倒海之风而能力赞秘策卒底平济非社稷之臣乎若夫名爵扫地而削其尤锡予空帑而复其旧大官恃不钩检而核其滥宿卫依凭城社而汰其冗贵近世臣莫敢议及乃挺身任之灼知将来之危而不恤也国家用儒者为政至元而后炳炳有立者先生一人而已有壬因暴其槩使读是集者知有徳有言且以见功勲之出有原柢也皇上追念勲徳赠旧学同徳翊戴辅治功臣太保仪同三司上柱国追封魏国公谥文忠献字伯征世济其美讵可量也哉

　　送呉安之赴渤海县尹序

　　守令皆近民令则尤近民邦本也宜培宜溉不培不溉而又拔之揠之能茂且硕乎委诸萎芥者是不培不溉也委诸贪虐者是拔之揠之也令可不择乎为之令者职可不尽乎人才古今为难择之为尤难彼有轧于上抳于下而以为不可为者复有高自标掲以为徒劳而不足为者吁以为不可为者愞也以为不足为者妄也圣天子勤恤民隠守令之法征核古今始末精到里人呉君安之由奉使赞幕权尹渤海安之尝掾中台除南台管勾他人率阶是扬扬入台省而安之仅得令人谓其不悦而坦然无不可为之虞亦无不足为之率将行请言于余夫君子不计其位之崇卑贵其道之得行民事非一良法具存主以寛慈任以定力惟义所在孰轧孰抳令果不可为乎汉以郎官出宰唐诏郎官必择尝任令者宋制非两任令不擢监察今之令犹古之令也令果不足为乎且令之养民犹农之养谷春种夏芸朝抚夕视顷刻忘乎懐非善养也然农非善养而害之者多矣水也旱也螟螣也蓼茶稂莠也水旱必备螟螣必去蓼荼稂莠必媷尽吾力矣而后可诿之天若夫不备不去不媷而望无饥不可得也甚者戕其根艾其叶惨于水旱螟螣过于蓼荼稂莠天下之贱农有不忍为者矣而乃有忍为之者可胜叹哉渤海古名地汉龚遂可考也安之种学积文年富力强任其劳弗求其逸慎其易弗辞其难其天下之良农乎召对异数匪朝伊夕余虽不与考绩尚能为子纪其实安之曰敢不敬蚤夜以求事斯语于是常所往来者率为诗而余以是序其端

　　六事备要序

　　愚待罪中台今卫辉路总管刘侯清臣实御史熟其贤也愚归郷里与汲接壤深居田野政誉盈耳既而贻书于愚曰謭材承乏思有所矜式辑书曰六事备要幸序其端其书盖取昔贤黄霸而下凡百人区列今日条格六事为六卷诚有益为政之书也国家重熈累洽百度修举独守令法迭为更张皇上御天尤轸宸虑于是辟举之法责成之训优待之礼无所不用其极矣且今六事根昔五事也増农桑学校常平法户口田野其有取陆宣公之议乎农桑富之而后学校教之至于赋役虞夏之不能免则使之均而不滥词讼羣居之不能已盗贼隆古之不能无化之使息上也简之屛之次也夫然后水旱之系于天者不常则为常平以赈之为政之本末备矣虽然法则备矣而有在于法之外者焉周官曰学古入官议事以制政乃不迷叔向讥子产铸刑书其有意乎先生人法并任任人为多天下之大事变无穷人才之生愚哲异适非其人视成规不能行甚者隳易之得其人法虽未至推而充之为利百倍况备若今日其及人可胜计哉若清臣其人也又辑书取善得学古入官之义矣取善一人有余师况百人中大儒名相班班可考推其道足以淑天下后世一郡云乎哉愚于清臣有望焉使作郡皆如清臣民何幸欤或愧焉则观是编其亦有所兴起哉是编不独淑诸己利一郡又将淑诸人而利天下也于治道岂小补云

　　节义集序

　　节义集者安成刘万东之所辑也天地间林林总总莫非人也比屋可封之俗邈不可复特立独行者几人哉自非姿禀之挺出流俗学力之洞彻重轻鲜有自拔于澜倒风靡之中者一有其人史必书之以其为之者难而行之者鲜也万东笃学通古今其有所激乎凡简册所纪迄于我朝士行女懿之有闗名教者裒而彚之诗而歌之使读者开卷歴歴千载之下思其人凛然如生而讽咏其诗反复滛泆有不悠然而得畅然而兴者乎以予昔尝见之长沙走书请序嗟夫节义天下之大闲也为臣者必知有君为子者必知有父为妇者必知有夫夫岂强人为之者哉惟其陷溺崩頺而不能固也则为之闲者可不植乎植之之道非不力也有感触之机焉感触之机顾不在诗乎是集之诗有作有述述者才五条余皆作也作诗不闗名节非诗也三百篇之旨盖可考焉是集有闗名教者也喜为之书

　　至正集卷三十五

　　●钦定四库全书

　　至正集卷三十六

　　（元）许有壬 撰

　　○记

　　怀坡楼记

　　天之笃生大才于斯世也其有意于世乎无意于世乎无意于世不生可也有意于世则亦扶植之使举其任于天者施于世则为不徒生已而乃沮遏摧轧至穷蹵顿瘁不毙之而不已者其亦有意乎岂瘁其躬而欲昌其道于天下屈之今而欲信其道于后世乎不若是而其道不昌不信乎惟其瘁之而后益昌屈之而后益信则吾一身有所不恤矣一身之不幸天下之幸也一时之不幸后世之幸也至于山川草木亦与有幸焉贤者之所至山若封而高水若浚而深景星庆云之所烛春阳谷风之所及凡衣被其精光和气者莫不孕秀发竒呈芳吐华以自异于寻常草木也况人之得于覩感者乎苏文忠公文章在天地间后世学者无所容啄尚论其平生忠义而迹其出处有不能不为之浩叹者焉进尽忠论祗以贾杭之倅咏歌庸言乃以媒黄之贬翰林骎骎乎用复出知杭又两入而出则恵州儋耳之谪遂终身矣其在朝廷始终不七八年倅守郡者十四年居贬所在道路者十三年台狱之危殆如朝露夜碇涨海身厌毒疠所以沮遏摧轧者可谓极矣其自黄移汝也访黄门公于筠道兴国访太守杨元素谒李仲覧识岁月于璧宿石田驿南野人舍有诗仲覧力学精修登元丰八年进士第筑怀坡阁里社旁干道间端尹王十朋作怀坡诗淳熈间郡守林仁厚始刻公诗若十朋诸诗于石置百迭楼下阁与楼废石刻故在至元三年岁丁丑庐陵夏日孜为録事访阁遗趾沦为民居请复于郡郡守佐贤从之直郡东富川门外作楼三间仍榜懐坡面势之胜三则阻湖而环之皆山后抵于西万屋栉比竒峯迭嶂之错峙琳宫梵宇之映带湖近而潴水逺而逝者莫不洞见经始戊寅十月落以明年四月广堤而基固之以甓又为护堤植栁百株更阁曰楼犹昔百迭之意也夏君起家进士学道爱人不事土木务游观者也怀公而有所兴起焉昔公莅政才七日风声所被若歴年之浃洽所见杨元素李仲覧一二人而一郡之人均淑于今日遂使兴国山川草木并闻于天下不泯于后世则黄五年恵儋六七年道路之所及忠义之所化光华之所贲至于今而未息者可胜纪哉所谓瘁其躬而昌于天下屈于今而信于后世者其益信矣窃尝妄意公作韩文公碑盖亦以自道也其言所能者天所不能者人则文公之迹与公又大有相类者然文公自潮阳归不出朝廷而卒于家公则间闗万死而幸得归席尚未暖而病遂不起此则又有甚于文公焉而其昌于天下信于后世者则二公等也夏公请记为述其概俾郡之士皆有所兴起焉若仲覧者将軰出矣登斯楼者勿徒为游观而已也

　　谨正堂记

　　圣朝既平宋山海之藏举入内帑而两淮塩赋寔甲天下乃立都转运使司于杨即宋江都县旧治为廨以总其政廨陋且弊运使张彬拓而新之西偏隙地规为园池踵武构筑园又有堂天厯庚午三月有壬来承岁大旱理棼补罅再阅月始一坐堂上幕僚以堂扁无谓请易以闗吾政而可朂后者于是取管子之文以谨正易之为之说曰国有财用人身气血江河泉源也圣人疾务财者疾非其道尔古者以入为出取不苛而用不竭塩未有赋也后世以出为入利益浚而用益窘塩为厚利暴不可揜管氏昌之歴代和之禁网日密而毫髪不遗矣且管氏以是而霸齐后世因之而利国而识者犹深鄙之甚哉利源之不可启以其一启而不可复塞也自董仲舒言人已病之驯至今日病可知已我朝覆焘大极无外供亿之繁有不容节者则管氏谨正之说不能无取焉故谨于取则不扰谨于积则不耗谨于出则不滞谨于防则不滥谨于禺商则不忒谨于周给则不匮正之道不一而举能谨之则国之为利无穷而民之蒙利均矣两淮自大徳改法世号精密歴三十年至大厯己巳庚午之旱涝而流弊积疴一旦呈露矣则谨之之道可不什伯哉姑摭其尤者言之昔人谓取利山海愈于取民然山海之利非民孰取牢盆之民劳有甚焉其或掊工本以利私逮无辜而鬻狱恣强豪噬微弱民既弊矣利何取焉登斯堂者亦思所以谨之乎扁之易也适中书从有壬之请降中綂楮弊十万贯俾规营缮之费并旧有为十五万贯月计赢息沛然有余苟以资游宴而无节纵攘窃而不愧顾瞻堂扁尚谨之哉若夫官属之建设赋额之増减煎储漕鬻之详备则官有常规此在所略

　　世忠堂记

　　予读史至高祖功臣侯年表观其誓辞则知国家未始不欲其永世无穷也然侯者百余人至太初百年间止见侯五余皆坐法亡国世禄富骄不忠以将卒致倾殄宜哉我元肇造区夏时则有若鲁国忠武王穆呼哩昆弟丰功伟绩史不胜书百年来子孙日益蕃衍蔚为名臣非相天下则长大藩持大宪其布在四方者又四方林立焉诸孙安图起家袭万夫长镇杭十年擢八番顺元宣慰使都元帅选格文武不相入惟治戎考最始有斯命由是而可宪可相而世之得者盖亦可枚数也太夫人年老寻解组归构室所居翰林承旨野斋李公以世忠扁其颜右室事佛养母志也天厯龙飞起为淮东宣慰使旧制使不兼帅不与军政以贵胄居重镇特赐虎符求文其堂曰不才席世泽至达官每业业不敢纵作堂养母得名世忠俾吾子孙世守而不坠释辞其可予闻国初齐忠武王勲名者三人世号四杰至治间王之孙当国独以忠死考诸事可见已人有百行忠孝为至其施若殊在理寔一宣慰公克孝其亲其为事君之忠考诸行可知已若夫世忠不惟其先惟其身不惟其身惟其后先世勤劳王室继继承承是以有今一或有间则斯堂孰成矧有此名惟后之人世守此忠则逓一世可至百世而为堂之荣而与国相为无穷也书不云乎惟乃祖乃父世笃忠贞既见之矣纉乃旧服无忝祖考公之后尚有望焉

　　上都分台题名记

　　官署题名旧制也司马公记諌院其较著者焉世祖建御史台劾省院百司非违諌议宫詧实总之省若院鼎足立台政则省院无与其雄峻古所不及大驾岁幸上京则分台从大夫二必大贵近不去左右中丞下分员行夏莅秋还机务常沓至外是未遑也分台旧无题名至顺癸酉始榜堂颜元綂甲戌大夫银青公既入视事谓榜不能容且积乆徧厅壁不称具瞻而上京艰石请于上得陛财砻而画之为十八年地并其阴为三十六年往者兹无从征且不胜书断自癸酉托始今天子即位年书之继者驰勒其下若稽建台昉至元戊辰责大寄重有识共知六十七年章程具悉无庸赘及惟先哲言官事如家居近实逺今夫齐民构屋作器必欲终其身及其子孙而勿坏政治之瘝有官之治其事不能如齐民之治其家也事去手则已为岁月计者且不多得况有为世计者乎公之心可谓周已推此心也一事不如法一人不得平其肯因循而不恤乎继者又能推公之心由三十六年至于百千年感激率兴有功风纪其可量耶而某正某邪观者得以指议知所择从则又司马公之意也斯石也其亦有补于风纪者乎

　　归来亭记

　　南湖书院山长黄葵景阳奉考若妣志铭请曰葵上世豫章丰城人迫禄养不敢择间闗奉二亲走冷职而后先不一纪皆弃葵以逝伤哉乎贫而不能从先茔也欲有待而恐后之不可知也得地武陵新安原吾先子塟焉吾母附焉地若无悔惟狐死坵首用戚戚不自安作亭墓左扁曰归来庶几见吾亲而致吾区区之心也乆于庭而可训诸后者子其哀之予不幸为永感人而重有感于景阳也古者人始终升屋号皋某复者招虽不复不以为具礼也然一时而已斯亭之作其复之终身乎孝子不死其亲亲之出也暮则必归虽逺而异方乆而歴时亦无不归也候门牵衣迎慰之乐为何如今入门而弗见也上堂又弗见也入室又弗见也望望皇皇如慕如疑未信吾亲遽逝而不归而必欲见之于斯亭也亭之构在宰木间雨露濡荣风霜变枯四时倐更景物随化触目之顷有不思其亲者乎朝而俟夕而俟歴岁时终吾身而俟僾然忾然有不见其亲者乎昔太公封营坵五世皆反塟于周士去国曰奈何去坟墓也古人重是尚已延陵季子塟子嬴博孔子乃以为合礼者礼之变也士大夫汗漫四方不覊于贫则家于仕欲有待而驯至不塟者可忍言哉景阳是举其亦合于礼之变乎或谓古不墓祭而主有家斯亭果归来乎噫精诚在天地无往不达亲于子一气耳子所在亲固在也又岂知地之异哉彼有诬兆域訹风水委亲几千百里要利于冥漠不可致诘之中而或驯至不塟者又士所不齿也考讳泳涯号厓翁以文行名妣徐有懿徳景阳庐墓芝生于亭天道章矣抑孝有大者亭不与焉导丰城之庆源发厓翁之幽光不独归来是亭而肯构所在无乎不在也既为记之且为迎送曲以益其思而致其归来之至情焉其辞曰
　　翁昔来兮丰城御冷风兮息武陵桂之山兮逶迤翁乐逰兮遂忘归翁飘忽兮焉往烟霞含凄兮林壑谁赏山之阿兮松如云松下有屋兮屋有人思翁音容兮在天在渊望翁轩车兮心裂目穿翁之归来兮泪柏已枯翁之不来兮俟与死俱心终古兮不死期石烂兮翁必至春方雨兮秋已霜我寤或惫兮我寐不忘人生有亲兮驷隙非驶比望其归兮盍慎其始

　　庆州书院记

　　资水之阳为益阳昔邑今州其阴为书院庆州居其中因名焉大徳辛丑里人莱山学録刘履泰受命父彦瑞而作也世传唐相裴公度读书其旁宋致堂胡公南轩张公又尝莅止履泰父子慨先贤之过化欲后学之均淑也殿以祀先圣庑以祀先贤堂以隆师席斋以居诸生廨以治学务庖廥门墉靡不完美割田三百六十余畆资其用地据高爽山林丛秀盖藏修游息之胜地也闻中书得署额因升履泰为山长十一更为今山长庐陵康震始具其故请记愚惟古作器必铭重其始以励其后也况若是其大者乎履泰阶是为他官始不属笔于人不自声其功也其在继者哉而四十年无及是者阙不甚哉厥初书院表章于宋者四我元綂一海宇学制尤备郡若州邑莫不有学学莫不有官尚虑其浚导未溥而渐被未洽也凡先贤过化之地达尊之所居徳善之所莅及于人而不能忘好义者出规为学宫以广教育则为之署额为之设官秩视下州之正天下之大逺州下邑深山穷谷増设者不知其几区也夫以増设之广视宋有加人才之出宜亦倍宋自今视昔果何如哉南轩告岳麓多士戒其専为决科利禄计晦庵记石鼓谓博士弟子员受授皆进取之业使人见利而不见义其捄弊格言乎国家崇学作人延佑设科以徳行正术取士士因进取始奋于学固已可叹也科既格乃有因而怠焉者愚于是重有感焉孔子曰古之学者为己今之学者为人为己之学居而孝于亲悌于长出而忠于君信于友犹饥之于食寒之于衣孰劝而使然哉见其饥寒而不知求而汲汲劝之使求者此君师之仁也此而明虽决科不能挠其志孰有视贡举有无而作辍哉此而不明高科美官适足以覆其身尔昔学政不修士无所止故宅幽阻讲习其中今天下皆学居之高明树之官师食之既廪若履泰父子又能増设以广教育是邦之人何其幸欤此而不力则是寒不衣饥不食而甘冻馁以毙也而震也又能葺学之弊辟田之荒发四十年湮没不称之实皆可书也虽然书功末也有本焉学者其慎勿忽

　　先施堂记

　　辽东控濊貉地数千里乐浪实古朝鲜由箕子教以礼义田蚕织作民不相盗东京失御公孙氏威行海外管幼安以人中之龙蟠然归之讲诗书习俎豆三十七年民化其徳辽金崛起遂为内地虽教不逮古而士生其间蔚为名俊者多矣圣元建路治列圣涵育之恩守令之化意必有魁竒忠信之人出为世用而箕管流风遗俗或未泯也予佐宪山北辽海皆属地也簿领是司行郡邑观民风有使者焉则所谓古今人习有不得而稽者矣宪史吕文瑞崭然有以自见一日谒曰小子不幸七岁无怙母氏尽瘁教育以有今日所以旷定省走下役迫慈命也在先戮力甘瀡承欢有堂幸扁其颜用力不敏余方贤其人问其郷又余所欲稽者遂扁以先施且语之曰若知先施之义乎君子思其不可复者而先施焉曽子之言盖为事亲者设也人生百岁疾病老幼有欲学不及者读书至是若寐而寤若醉而醒苟有人心寕不惕然警惧耶夫耕稼后期有望来岁学不时积死而后已事君莅官接朋友畜妻子怠于前慎于后失之此取之彼见在有余皆可复者也极天下之事不可复者独事亲焉爱日之诚一息或间虽欲负米其可得乎孔门之徒曽子称孝惟其真知笃行故见于言也峻洁而警拔有足以耸动感发人者子兄弟尚勉之言未既再拜请曰若是其亟归哉曰余以曽子之言告子矣曽子之孝能养志者也故有在侧虽无离忧而其心不乐者然孝如曽子孟子但谓可者岂不以生鞠之徳大无能名为子所尽但若此耳子其骨铭先施血诚养志则二者庶乎得兼矣曽何人哉希之则是管箕之流风遗俗顾不在兹乎既以是朂之又本其风土之所自俾郡人有所兴起焉

　　至正集卷三十六

　　●钦定四库全书

　　至正集卷三十七

　　（元）许有壬 撰

　　○记

　　两淮屯田打捕都总管府记

　　后至元丙子岁十月制以两淮屯田打捕总管府昉世祖时辟涟海田募民耕以出膳材而总其治比岁疲瘵逃徙武断隠地常赋用逋其令中书择人洎同佥宣徽院事赛音布哈征括为籍以拯其弊于是中书檄令断事官韩庭院俊偕行至则得隠地为顷三千五百三十四逃亡为户六千七百八十四逋钞为锭六千五百八十赛音布哈躬歴其地洞其弊既竣事后条上利病凡建设源委供输息耗吏奸民瘼靡不周息大较谓事伙员少任重秩轻宜増其员精选亷慎常流以列府职用江淮财赋都府例登正三品以重其职府控提举司吏卒无虑数百皆茧丝吾民户为所弊盖三之一宜汰其半事分邻司府吏属若所治吏不齿常秩禄且不逮贪肆宜也宜用路州秩吏食以俸人必自惜户役已重有司复科贫逃富困宜籍为三等九甲则赋役可均承平乆田野皆辟岁贡鹿麞率逺地买输四五月至京师车驾幸上京膳库贮储坐视蠧败中原岁输给用宜聴折收中书纪之四年八月奏可于是府之事率作而兴起矣盖升秩以重其体精选以重其职纲既举而目自张矣汰冗司去苛暴吏有常秩户有定籍人无重困物无暴殄民力苏矣其纲虽五其要使民力得苏専耕种渔猎供输之余有以仰事俯育则人何由而亡赋何由而逋哉世为使奉一事行能尽事斯贤已懦者缩忽悍者豗突贪者攫攘蠧事一也能尽事而又原■〈米氏〉其弊刮劘而振起出于使事之外者不才而能之乎中书知其才奏除为府达噜噶齐同时选奎章阁供奉学士扎萨克为总管均其任和林仓提举索诺木为同知佥山东廉访司事金砺为副总管民匠都总管府经歴哈达黙色为判官枚江县达噜噶齐布尔罕和尔为经歴湖北廉访司蒙古笔且齐长寿为知事盖桢为照磨行其言也十二月改颁银印国制二品印始用银三品惟内上寺监等用外则江淮财赋府用之以其隶兴圣宫列圣所以示崇极孝养之意而非他治所敢拟也淮府乃优给之待之可谓隆矣淮府走书征记有壬求其故至元十四年姚演献涟海荒田一万一千八百十七顷既定封畛种者有牛官给种税十四牛种皆官税其半皆复其家水陆取禽鱼以供玉食立府以率其属属分其治视岁丰歉而登降其入焉廿二年并扬州打捕总管府入两淮府廿六年増徐邳屯田八百顷府隶宣徽院岁入粳有白赤精凿若杂■〈麦其〉珠粉饼材麻菽姜濡槁屑薧腒腊脯腵修皮革之属属巨万计他钱又不下五万定其任亦重矣哉国家立法未始不欲其百世无弊而不能不弊者势使然也法一弊人则捄之犹舟之不能不或滞于浅车之不能不或柅于涂也善操御者亦使之行而已至于人病已革必求明医付之苟非其人祇速其毙古人所以慎改作也明者知病所在投以良剂未有不愈者也淮府其明验欤昔有进不由道而蠧其政者朝廷惩之精选而得诸君诸君之膺是选其亦益慎其守哉昔之法弊矣从而变之奉盈执玉则在诸君焉勿使后之人又有所变而凡后之人一守此诚俾永无坠此府之有待于记也于是乎书

　　彰徳路儒学营修记

　　彰徳路儒学正燕九万学録许中行贻书有壬曰九万軰非材其何以承学事主领敦劝郡大夫是頼岁丁丑秋监郡荀公以上丁祀近献官行事待次有幕而兹薄帷裀几榻之需岁假于市不干没则褫败之人用怨讟大非所以事神也乃命録事任允中董役作屋不浃日而东西建各五间祀永有次人永无挠矣明年五月又以庙门木朽不任启闭仍命任允中撒而一新书阁之欹者正之周垣之缺者完之庙宫重严士民改观六月总管杜公始殿谒而涂塈剥落容光穿漏亟命安阳县尹赵时敏填其罅圩其坠尚惧不密复作承尘为板凡四百方士子安昔之翫异今之厪不敢小而畧也敢请有壬闻而喜曰善有小乎暴其小不益进其大者乎国制有司主学风纪励其怠而天下主者视为切已一弊必修一坠必举者有几蔑教典习故常身虽至而目不一顾者众矣二公之善非小也善非小也而其大者可不力哉诗人颂鲁僖公能修泮宫盖尝三复其辞以意逆志而窃有说焉其曰穆穆鲁侯敬明其徳敬慎威仪维民之则又曰明明鲁侯克明其徳又曰济济多士克广徳心诗人因其能修泮宫而颂之不言其修而拳拳于徳者其亦有深意乎敬明克明则上之人以身为教而进修之功至矣推以觉人人人是效而多士则又克广是心无所不至皆去其旧染之污矣大学明徳新民之事也上之所以教下之所以学其备是哉泮水诸侯之学也今列郡之学是已学之学者皆学孔子者也孔子天也不可阶而升也而见之诗书易春秋者皆学者所当致力可阶而升者也泮水之诗明徳之要其当致力之先者乎上以是为教则僖公不専美矣下以是为学非鲁之多士乎不是之求而或词华之是训功力之是趋作为以干誉縁餙以适径则虽高其闬闳广舎万间无益也相古名郡也宋则忠献韩公兴设有成金季兵毁国初兴修寻复隳圯至元六年己巳总管王遵重建继之营修者时有人焉惜其不得燕九万軰扬之也荀公名凯霖西域人杜公名徳逺定兴人二公之有志于学士之归美其上可书也书颂也颂无规可乎其益进其大者哉

　　泽州高平县河西里庙学记

　　在昔盛时由国都以及郷党无不有学陶冶一世而纳斯民于至善之域其治隆俗美以是哉斯政不修声教有限惟泽晋城当宋文明之极而不知学明道先生之为令也郷为立教择秀子弟聚而教之督砺诱进学者日盛厥后应书者至数百登科者十余人邻邑渐被学校大兴金源百年平阳士遂甲诸道而泽又甲平阳先生之泽至矣乎高平于晋阳寔接壤曰河西里旧有庙学岁乆为墟大徳辛丑里人张君汝明倡复旧规先圣有殿二程有祠师生有舎垦荒地四百畆供祭养士君出仕攘于豪右讼而复之敌喉当路入之邑庠假其名不可夺而实快其私也君自酃移诉转达并宪躬辩于庭宪议邑庠既廪着籍有素河西里无田则无以为学与其剥无以益有孰若两有之为善且广学有制此敢废乎遂决以归君宰邑判州凡三代归越七年而田始尽复始末一纪而经葺讫工于是标疆畔严簿籍强暴无得而觊觎祭有供士有养矣谒文刻石以识其故贤哉张君之用心也世有当为而不为者有可为而不为者当为职也而不为之矧非其职者乎可为义也遇则为之人已奚择而人每难之至为不义则又若易者河西里非一人张君奋出卒复其旧是岂职之当为责之使为者乎有壬嘉其义而考其俗因有感焉世逺教弛俗善赛祈至假学宫以祭非其鬼渎莫甚焉用是告其郷之人曰明道先生继孟氏宗主斯文其教泽人孝弟忠信之事人道也今学修师立知所以事人则知所以事鬼矣妖诞杂揉之事委巷不为况陈于堂堂南面之陛乎若夫应书登科非儒大端亦教之一效耳效虽在是而有不在是者焉先生盖有不患妨功惟患夺志之训矣或者矫激过高而使人过于偏采摭混殽而使人安于陋非先生教人之道也学者其慎思之异时出才超轶盛宋张君之善因附以不杇则是学为不虚设矣

　　彰徳路创建鲸背桥记

　　圣朝既平宋经画遐迩大郡小邑枝疏脉贯际天所覆犹一人身焉政令之宣布商旅之通迁水浮陆驰舟格梁济荒陬僻壤无逺不达犹气血周流百骸用康一或壅塞则身为之病矣故桥梁若道路路若府州县皆専官董之岁时■〈辶水〉行而察其废修此朝廷着令示为政之先务也彰徳实古相河亶甲所居禹贡兾州之域也世有废兴邑有改徙而山川之流峙形势之雄伟津涂之要冲有不得而变者焉我朝为路路则今制而名则昉自石晋宋若今皆因之郡直孔道驷传屝屦歴渉尤剧郡北四里洹水所经夏秋受西山万壑之流奔横駃悍灭防啮涘荡然四溢官舟济人而要需阻尼上曝下淖负挈奔渡挤排蹴蹋■〈奭斗〉漏中流惴惴及溺水涸作桥因肆掊敛聚良用恶薄覆弱搘行者杌■〈揑，木代扌〉莫不股栗岁一修拆民大有输缔构之用百才一二蠧财病民不知其几年矣西域荀公凯霖尝监安阳县位卑力小有志未就余待罪中书适赴调京师尝语及是慨然曰使不武长郡必作石桥余既从臾之且语之曰果成予为若记俄升路达噜噶齐至元二年岁丙子春莅事首号于庭曰洹桥病民耄倪共知为永逸计非石不可且尝请诸冬官冬官可之总管冯公思温继至而同知阿拉判官穆尔沁暨幕属诸君莫不恊恭赞画乃相旧渡沙深水阔柢难为植疏凿引水人用重劳东一里水硙废渠土性坚良面势惟允基是缔构事半功倍相距几举武后先几年莫有迹者目力一及若发蔀物出莫不跃然以喜地为天寕寺业世不可牟也乃召其徒以其法语之曰佛以慈航济渡故凡世之弘益于人者多若軰为之且闻有所谓八福田者而桥梁居其一焉则是役也若軰宜为之况而地乎惟其力之有不及也其亦难强于而哉诚捐此地吾有司自为之福田利益其肇基于若乎师徒闻之聚而谋曰是诚吾徒之当为而不能为有为者出尺寸地尚可靳乎相与署劵入官约乆不畔既得地以府帑赢息募工构财惟石之用以尺计者数余二万攻琢输挽费劳实烦得石水冶近而易致盖昔非产地也甓灰铁铤靡不具集安阳县尹赵时敏实集其材复董其役恪共朝夕用底于成经始丁丑二月凡四阅月而建其陿未广而浅未浚卑未陻而防未坚者明年始克讫功其长亘十五寻碇基于渊两端磩岸中作三墩折水为四而鋭刃其西以劈水怒四环顺列一脊穷起植阑两翼其广可以行四车凡材假于民直有未归者冯公入为刑部侍郎总管杜公徳逺适来乃共发帑悉酬之予得请归二公率其属请曰桥之成国家之福民庶之力子适归而身履之昔之言今其酬哉予亦昔之冬履危而夏冐险者也纪功示后记宜为也况有言可食乎天下之事成于有志一僧孑然而出储无宿舂植一标于荆榛瓦砾之埸而万间金碧不日突起矣天下之桥以雄伟名者多其徒为之孰有儋天子之爵操得致之柄而反不彼若哉愚者不能黠者不为也其或励志率作而同僚嫉之上官搤之自非先之以定见守之以定力奋不顾流议而勇于必为者鲜有济焉初是役之兴有言韩忠献王三守相凡渠水之利莫不修复使桥可作则必先矣盖不可作也殊不知古人盖亦有不及为而后人为之者未闻古人事事尽为而后人无一可为者也昔杜预启建河桥于富平津众论以为殷周所都经圣贤而不作者必不可作故也预曰昔造舟为梁则河桥之谓也遂作桥成则知古人之立事亦未免哗于浮议而成于定力也噫作者之难若是俾其功勿壊而施于无穷则有望于继者焉既为记之又采舆人謡为之颂曰
　　洹水浟浟载伏载流始于滥觞俄而胜舟胡为悍肆奔腾喧豗扬于惊涛激于堆埼伻驰孔殷商途攸出乘危将坠济险虑覆岁狃日偷安斯匪今孰急其病而疚其心岂无徒杠亦有舆梁朘民之膏视为故常膏朘靡恤事功奚益枯株槁壤载胥及溺乃有长人职思其忠心匪石转询谋复同浮言譊譊谓古有贤而不此作岂昧于前我不尔咎尔亦匪诬利病诚切孰兴孰除千夫运斤山石为竭曽不逾时横空嶻■〈山上辟下〉鳞集栉比坚犹垒玉蜿蜿龙卧岧岧云矗昔也江海而今堂闺伛偻络绎昼提夜携凡今之人盍究所适旦播未周夕求其实有为逺虑人即迂之惟略近效乆大可期继今有位勿怠其成水厌横流岸虞善崩洹水浟浟颂声洋洋百世而下于戏不忘

　　至正集卷三十七

　　●钦定四库全书

　　至正集卷三十八

　　（元）许有壬 撰

　　○记

　　扎拉尔公祠堂记

　　延佑丁已制赠辅国上将军浙东道宣慰使都元帅扎拉尔公奉国上将军江浙等处行中书省叅知政事护军东平郡公谥桓肃子安僧立祠东阿黄山走书谂有壬曰先公塟有兆祭有家别业有祠又用郷人意而永吾孝思焉子熟我家记其勿辞按桓肃公讳呼噜固图伯祖穆呼哩开国有大功略地中原首降东平封太师国王祖达苏封东阿郡王考图们岱嗣封公夙着才识世祖命攻蜀嘉定诸城降之赐金符再统蒙古军五枝万人至元五年召归擢监本属兄扎尔呼征南万户战殁丞相巴延奏公袭其职征未下州郡镇维扬十五年以昭勇大将军兼扬州路总管府达噜噶齐官制分遂复旧职进昭毅大将军又进昭武浙东杨震龙冦扰公讨之贼闻风降监真定河南上万户兄子舒温真长慨然归之行台荐其行除福建闽海道肃政亷访使不为苛刻按部肃然八番部杂民夷时时弄兵元贞初选公为宣慰使都元帅镇国上将军建议立葛蛮宣抚司招徕之锡布喇台乞即落东等畨恃险怙终躬平之部落归者三千户设教条明戒赏俄龙平连思娄浴暮梅求那诸夷皆愿受约束明年蛮酋罗陈罗何罗亷部其民五十户降公领其酋入觐成宗大喜赐金织衣且官其酋大徳二年移广西两江道猺獠柔梗不常靖以一之戮稔恶者易奚晚高仙道遂深入左右江溪洞经画明年地州守罗光殿今罗伯牛天州守罗仲显各率所部降者三万四千户司宪荐最七年以辅国上将军移浙东道为政益务寛简有古长人之风焉八年丁太夫人忧归东阿十年正月六日以疾终年六十塟柯亭之原子四人长佛宝东平郡太夫人邢氏出宁国路总管卒次阿勒坦布哈早世次安僧宁国母弟厯八畨淮东福建三道宣慰使秩通奉大夫次博啰东平郡太夫人黄氏出今兵部尚书秩嘉议大夫惟扎拉尔氏功烈在世盖与国相乆长而王封鲁疆习礼义之化子孙华学世济其美百年涵濡于是郷其土而家其俗矣其流风厚徳人不能忘且将祭之于社况其子孙乎君子将营宫室宗庙为先礼壊教弛王珪之贤且为执法所紏宋文之盛文潞公始倡众为之则知世之陷于简其先者多矣士大夫家力不及者有之殖第产不及其先者何哉世有笃于亲者君子与之庙制之不存文末之从违有不校也通奉公本之于孝而无违揆之于礼而不悖掲先烈之休垂后昆之训俾逺者不忘而来者可继是维世泽深长子孙之贤軰出亦诗书讲贯之力有以导其至也既记之且为之诗俾岁时歌以祭焉其辞曰
　　东平王弟王东阿歴世斗印累紫緺有孙继出挥金戈祖训岂曰予战多结发攻蜀何畨畨劲气已欲推岷峨广陵新国抚札瘥我但以徳相渐磨兵不敢肆民为歌世操宪纲事网罗行其无事谁犯科獠夷彼自深其窠昔年将者犹用囮一诚格之术靡他鬼域系颈来逶迤三为潘镇鬓已皤眼中富贵浮云过哭母涕泪方滂沱一身遽逐东逝波诸郎金犀鸣佩珂玉树晃朗交枝柯岁时蒸尝蔼至和奕世炽昌理不磨要见带砺如山河

　　胡氏茔门记

　　泰定戊辰春封翰林直学士亚中大夫轻车都尉安定郡侯安阳胡公卒子彛卜地郡西北孝明原并迁祖考妣为新茔三年安定郡夫人王氏祔彛庐墓三年护封树躬灌溉矻矻营治■〈〈牙攵〉上黑下〉面■〈疒豕〉手胼足罹兄丧始一迹城愿惟兆域演迤宏廓匪大厥闳曷称山形乃求木咨土作门茔中两柱屹立负重若山穴石容祗刳地深入侑搘四石皆壕余二寻百夫挽絙梓人运机疲力竭智始克丽柱黝垩弗施华采溢出轮奂翚跂中实坚朴渉二年而发焉东西之广五寻南北之深三分广之二而高视其广又加寻焉有壬先茔洹水阳去仅千步尝掲原四瞩于胥斯原西挹太行仓翠揷天突兀绵延絺云绘烟右挟连冈复屏其前而洹水钩带乃于其北新雨尘空山川亢爽岩姿林樾晻暧竒变亦妥灵之胜地也缭以周垣扄鐍无施限防亏疏樵牧是虞则有觉之楹不容不度也昔翰林公懿行培积固宜高其门若于公之必于天者彛由工部侍郎擢陕西诸道行御史台治书侍御史今起为江西湖东道肃政亷访使未逾月改戸部尚书天与善脗合矣而一门之作不于其家于其茔丰其亲俭其身也诗有乃立皋门皋门有抗乃立应门应门将将言高而严正盖诸侯之门也卿大夫宫室制度藐无可考况门乎况坵墓乎然圣人取绵列雅岂不以得为而为可法后世乎人子报亲心罔不至故不得无财皆不可为悦在制不僣力复可为而不为谓孝可乎尚书孝门有无不与焉而其心以为不若是不足以致其尊崇严事之诚也视富贵自恣委坵园于茀草榛藂而华屋丽服丰其身俭其亲者不有间乎有壬于尚书世契也识其成匪颂斯箴嗟后之人伊尚书是程弗希而増惟恪而承节彼西山若茔斯固嗟嗟后人尔尚知前人之艰

　　寿庆堂记

　　庐陵孙义方侨鄂构堂扁寿庆奉母请书若记予闻义方孝故乐道之夫人子爱亲之心萃古今之辨未足以喻其至故凢极天下之物者不过甘旨轻暖口体之养尔盖有极天下之美人之所甚欲者焉极天下之美人之所甚欲者而吾得之则人子之心亦可以少慰矣箕畴五福寿居其首人无知愚所共欲者也一觞相接必用是祝况子之于亲乎然天下之人欲其亲者虽同而人之得于天者则异有贤子孙富贵而寿考者固尽美矣有贤子孙富贵而无寿以享者可胜道哉况有富贵得不以道使白首煓煓有官婢之恐则寿虽期頥何益焉义方之先有硕儒高祖履斋先生尤为周益公礼遇义方业诗书不坠其世母欧阳年八十有六聪明康徤得于天者可谓丰矣虽荣不九等之列养不三釡之禄而其为荣为养有世之高九等过三釡所不及者其为庆也举天下之美蔑以加矣然则寿之为庆顾子孙贤不肖何如贵贱贫富不与也圣朝敦老老之政求忠臣孝子之门孙氏世有潜徳余庆所锺将有不能迯者矣斯堂之扁不独为今日之寿而已也孙氏子孙其念之

　　冯氏书堂记

　　君子为善穷则独达则兼独若隘不得已也兼则同于人圣人之心也地有不同亦安所遇尔士有不至于穷而亦未至于达者其在二者之间乎使善足及人而心足自惬抑亦逾于独善也孟子曰分人以财谓之恵教人以善谓之忠夫分人以财有时而匮则亦小惠尔教人以善利益无穷岂解衣推食所能彷佛万一哉许下冯梦周士可买书千卷构堂蓄之以待里之不能有书者为之约曰凢假者恣所取记其名若书目读觉则归而销其籍损者不责偿不归者遂与之以激其后缺者随补之士可之言曰梦周幼失怙育于兄早从鈆椠就令自力于学而近贫禄仕沐胶不可解也兹欲惩吾肓而欲人人之察秋毫也惩吾聩而欲人人之闻蚁閗也不有教之恐里之不悉而约之或渝也嗟夫事有用力小而及人大者人每委于不知而知者安于不为士可此举可谓忠矣其及人之善庸有既乎昔王充阅市遂通众流李邕假直秘书而为名家古人困于无书而自力如此岂有具而待之者邪士生非通都大邑富者书不皆有况贫者乎美才在所不乏坐是困尼在士可里者何其幸欤且假粟帛者既靡弊矣营而归之劳且费也书则不然浅而撷其华以为文章深而酌其源以蓄道徳举其帙而归之固无恙也里之士岂有惮而不假者乎士可歴官八品辟湖广省掾他日位通显其为善不又有大于是者乎兄士启今湖南宣慰副使观其志母圹述家谱人可知已他日里之士焰焰軰出不愧二难其亦知所自乎

　　记选目

　　吏部治铨政而总于中书从七品下迄从九品聴部拟注正七品上则中书自除然核其功过覆其秩禄定其黜陟必具于部而后登于省彚貤为籍宰相具坐始共论校岁一或再而不必其时部则月为一铨御史审可乃合其僚而拟注焉誊上中书执政一二人暨叅议左司覆聴都堂地之逺迩秩之高下用之从违按其籍而校聴之少戾则驳使复拟其皆合也执政于手牍人署曰准乃入奏奏可而后出命焉底留掌故手牍则归于私家此铨除故常大较也刘嗛光逺两捷郷闱职校汉阳掾行省始入八品流内铨其调湖广行省理问知事也余适承乏执政获与覆聴焉寻常手牍率为废纸光逺得一纸共四人而光逺在焉盖余季弟可行得之废纸以贻光逺光逺得之喜请曰此公署于都堂者不肖名适与存苟着其故将遗子孙嗟夫天下之大才不乏也年劳格行皆困于吏部而又有幸不幸焉彼三人者因光逺遂表而出山林之士弁于时者多矣几何而能若三人之幸者哉其有不当废而废者几何而能若片楮之复出哉光逺业行日修登崇伊始虽覆金瓯亦儒者分内事况名在八品乎余待罪最乆弃者不能取废者不能起瞶聩循故常守废纸犹望其自幸其可耻哉因手牍而重有感又以励光逺云

　　廖氏园亭记

　　予蚤闻渌江廖为右族莫征其实同年杨全州廷镇亦居渌相从游衡山舟中语廖始悉且谂予曰廖有奉先堂虞侍讲伯生为记而记其世彩堂者则吾同年欧阳侍讲原功也其园亭之胜实冠一州表其胜则有待于吾子焉予惟廷镇文轧虞欧居且与廖同里其谁宜为辞不获即闻诸廷镇者述其概廖世积善曰应龙云祥甫国初为宜山县簿尉弃之归力于行义多子而耆年幼子兴元字晋福克世其业规郭西之山为园亭年甫四十而卒二子麟孙骥孙嗣葺有加精舎曰渌西庋书籍也亭曰青山渌水之间者据其胜也曰山间四时者着其备也曰秀野者得其广也曰流觞曰梯云曰翼然者纪其用而表其高出也泉出山峡贯其中导而为磵潴而为池花卉风物之芳润泉实为之渌之治为醴陵始邑也户繁而渌居渌水之阳渌水东来环州而北西山峙其右盖一州之胜萃于西山而西山之胜萃于廖氏园亭此其大较也天下之事闻者不如见者之为详是记不几喻日以钲而或以声为日哉然未见者地也可见者理也宜山位不究施者达官不及晋福天不引年有子继志为善之征不亦显哉予因有以告二子焉园亭游息地也而精舎有书可藏修焉张弛有时我学用昌扩父祖之善而充之嗣葺之大不在兹乎园亭不葺而葺矣苟为景物役而一于游揷架观美手不一触则园亭葺而不葺矣麟孙字彦时骥孙字彦良彦时彦良其亦有起于吾言矣

　　善余堂记

　　松江儒学教授张景山宋文定公十一世孙也南渡为荼陵人其大父名堂善余俾有壬扩其说以励其后易不云乎积善之家必有余庆说者谓天下事未有不由积而成者所积者善而福庆及于子孙然必积累而至非一朝一夕所能成也洪河长江滔滔荡荡输委不竭储者厚来者逺故及者无穷潢污沟浍自给不足尚何望其逺及哉文定公一代伟人治狱多所全宥子孙世世有闻也子孙有闻非富贵之谓也富贵得不以道重而圯族轻而辱先谓有后可乎身白衣而诗书之训不息使人目之曰某也某贤之后也谓无后可乎景山博学有文章尝为儒学正武昌力举其废及格擢松江不赴馆阁知其贤荐为湖广儒学副提举中书报可而画于新格性孤洁一饭食不苟精轩岐之学有愬者风雨寒暑赴之货糈不入于心世之及人切者莫若医明者或失之贪否则负艺偃蹇不屑贫下明而不贪且能救人之急予独见景山耳故乐为之记而又为之竭其说焉余有二义饶裕也残剩也饶裕则文定之见于今日是也残剩则所为有限用之随尽矣昔文定公为良相活天下景山以儒为良医活人相为终始善余流庆又将权舆于今日景山并以语而族使皆为善如景山以充善余之余勿使人以铁炉步志见诟则善矣

　　至正集卷三十八

　　●钦定四库全书

　　至正集卷三十九

　　（元）许有壬 撰

　　记

　　○静庵记

　　中台总宪分二台西南而错置廿二道于天下其任若地莫不重也道之置直行省者六直宣慰者七直路府者九而镇有宗藩者四宣慰下皆按部省则抗矣加事大藩则任若地益重矣有抗有事惟滇与鄂尔滇遐裔而治听稍简鄂据山川之重当荆蜀之会人俗慓悍司宪绳紏尤难其人髙昌相阁实理世荣由奎章阁学士长宪湖南寻移湖北任若地益重人方观其设施而乃不专威刑不烦文诋治其内而外自化行乎上而下不犯不知任若地之益重于前也燕坐有室颜曰静庵请记其名静之为义渊矣乎寂然不动者其体也无极未判不见兆朕而万化出焉故冬不闭藏则无以遂三时之生成夜不晦冥则无以发平旦之清明专而后直翕而后辟持之以敬养之以无欲则酬酢事变泛应而曲当矣一接于欲能不挠乎挠而不已则去道逺矣冨贵利达之鬬于中声色货殖之眩于前鬬而能以义胜眩而能以理遣者鲜矣善乎周子之言曰无欲则静此入徳之要也且事物之来纷紏胶扰白黒短长曲直之未形众喙啅噪簧鼓于其侧万状显晦鬼昧乎其前耳目不为之变心志不为之掉者几何人哉当是时也存乎吾者湛然虚明犹止水不波须眉可烛路虽千歧而惟正是适棼虽万绪而惟一可理静之功亦至矣乎故曰不能静者不能动惟静者而后能动也世荣早歴华贯在奎章予实同官尤悉其贤当廿二道最重之任而行其所无事其有得于静者乎推此道也钧轴机务之繁皆有以应之况一道乎管子曰静而能制动静而制动管仲犹能为之而况不为管仲者乎

　　乐善堂记

　　天生蒸民其情莫不就福而避祸以福可乐祸可忧也心非狂惑孰肯就忧而避乐然世之儚儚焉日趋于忧而不悟者何哉私意蔽其中物欲诱其外也尝念人生百岁雷电不足以喻其速所贵于生者乐尔而世之乐者或纾朱懐金髙牙大纛而不思尽其职或拓田华第厚殖珍货而不思取以义或任侠跌踢意气自负而不能检以法或狂诞遗世虚无髙逺而不能揆以理不尽其职则责继焉不取以义则怨萃焉豪而不制则败放而不反则乱曰责曰怨曰败曰乱其为忧至矣圣人疏食饮水乐在其中颜子学圣人箪食瓢饮不改其乐道之在理之得也士之励行者毫厘之恶不萌于心跬歩之顷不离于正则吾一身岂不体安而气平乎事亲而能孝事长而能弟抚下而能慈则吾一家岂不上和而下睦乎其施于人也大而陶宇宙于泰和小而一郡邑举受吾惠至于穷居不见讲道读书俯仰天地亦复终日欣欣盖所为皆善则无所往而不得其乐也东平王苍之言曰为善最乐此之谓也鹿崖邢公蚤着才谞歴台合出典大郡归因世居撤弊构新宏敞合度题以乐善征文其中有壬佐吏部鹿崖为正郎能尽其职者也其得为善之乐者乎晚始得子风骨可爱易曰积善之家必有余庆则又将及子孙而无穷为善之乐庸有既乎书以为后人劝

　　瞻緑亭记

　　蕲水东桥曰緑杨兰溪掎之清泉迤之眉山长公游访地也山曰凤栖乆庵潘君隠焉居之隙悉树以竹子西溪构亭其中扁以丛翠西溪子仁彦宾请于迂轩凉国公公大书瞻緑以易其旧于是持以来请曰仁得公翰墨为荣元老尊严不敢复有请愿剖其义有壬伏观公之笔法遒严而又窥其取义之逺也其有取义于卫风瞻彼淇澳緑竹猗猗之义乎竹之为植君子贵之所寓不同焉得其外者昧其内识其粗者遗其精一碧万竿沐烟涤雨氷玉不足以喻其洁逃俗之士栖迟寄懐者取焉不过为景物役尔昔之扁是也其体之不挠节之不渝善若至矣而大者未尽焉若夫观感之顷资以进修其诗人之旨乎昔卫人美武公之徳见竹生美盛发而为诗不徒美而已也继之之辞曰有斐君子如切如磋如琢如磨谓其学问自修之进益也三百篇一言以蔽者心法也六义多草木淇澳之竹独以兴为学者教法也猗猗而青青靑青而如箦其进有渐而其成有至乎所以示学者入徳进徳明且要也子贡引之而见称大学申之而为传其示人之旨益深切矣古之为学一日在世一日不已武公年九十有五犹箴儆于国以求戒训其学者百世之师乎彦宾壮年进进方未已瞻其緑则思其兴之托惕然自警景物满前不能吾役也今以注书为风纪知荐调寳庆儒学正惟斆学半仕优则学予尚有望焉

　　南山亭记

　　贵溪夏君明进既葬其亲南山之阳遣子元棣走京师请曰南山去家财五里山形回环风蔵气完良田下抱清泉流润冬夏不竭左右暎带嘉禾修竹竒峰怪石不可殚数作亭其侧以为拜扫休息之地一言之则荣幸及地下矣余闻而复之曰而父卜宅兆而葬其亲礼也予尚何言然予习于葬者也试为子言中原地厚而夷易措也大江而南山水居地七八瓯窭污邪又居半故必慎择其地一域之内仅一竁或二三尔否则必有水泉蝼蚁之患岁时展省东西驰骛甚有至他郡数百里外者其亦不得已也哉昔朝议欲天下通行扶葬之制而区区抗论以为不可者其以是也孝子卜择得佳地逺近不校也得佳地又近其居若明进可以为说矣若夫嘉木修竹竒峰怪石亦有与于是乎人子有终身之丧四时变易随地感触况见荆榛蔓草酸风苦月有不为之心摧肝裂者乎木也竹也峯也石也亦有可说者乎昔人以思名亭朂其孝而益其思得名之正者也南山之名因其地也亲葬之地闻其名亲斯在焉况即其地乎即其地与亲迩矣况登其亭乎况观其扁而提撕之帮助有所感乎则南山之名其有益于孝思者哉若是则木也石也竹也峯也不能挠吾之思矣不寜不能挠吾之思也将由南山之扁亦有以发吾之思矣顾孝子之心所存何如尔元棣归以语而翁请以是记之如何元棣曰唯书以畀之

　　一中堂记

　　吴君之文佐郡有特操作邑有惠政任剧有剸割之才为两淮转运判官予实都转运使俄入叅议中书其自修之功不知也予自政府得请南归其子允拜予汝水之濵以昔尹文安去思碑拜而请曰翁歴履此其槩也维扬终更僦屋以居有堂题曰一中所以自修而教不肖者不敢弛也徼教言归献翁必乐允庶几养志万一哉余善其请且知之文之自修不侈于小成欲进乎道义之域为之说曰一也中也圣贤道綂之所系也果有见于二语乎将有见于一之中乎抑用力而一于中乎若夫有见于一之中则邵子所谓一中分造化者也一为主而中其内也用力而一于中则中为主而一其力也之文其用力而一于中者乎中者无所偏倚无过不及之名也存乎内者得其正发之外者无不中矣存乎内则造次颠沛之际念兹在兹无少间断是之谓一也发之外则饮食起居语黙举措无往而不合于中一其力以致于中致于中以验其一希贤希圣事也况淑一家而效一官哉世之耄于铅椠而汨于醉梦狃于熏习而安于浅陋者未有问道于是途者也其有问道于是途不以其道之正告之而姑就其所能使之冥索背驰以终其身者则亦不仁之甚哉语不云乎可与言而不与之言失人予于之文不失人矣

　　追逺堂记

　　亚中大夫彰徳路总管致任盍公旣葬之四年子承务郎襄阳等处营田副提举可大即其居作祠堂颜曰追逺语不云乎慎终追逺民徳归厚矣懿哉名也可大能慎其终斯能追逺矣然逺非一义也况族大而逺者乎盍氏自隋唐居上党五季板荡迁临漳莫详其世六世祖浩至彰徳公秩然有序而上党冯村坵垄故在地为磴级与山髙下凡百余畆老松五百余株碑剥落不可读子孙尚四十家可大尝往展省会其族而不能序其次也临漳田村之兆乔木古柳郁乎苍苍浩生琡琡生铉铉生圭仕至彰徳总管府经歴葬安阳司空原六子第三曰居仁生涣彰徳公也守磁州有惠政盍氏之先居上党不知几世而迁于临漳自临漳又至安阳两茔之族不知其几人又举上党之族而计之则不可胜计矣临漳吾族也上党亦吾族也举不可胜计之族而泝之则其始一人之身一人之身而至于千万人势也推千万人而至于一人则其为追逺至矣固不可以服尽亲尽论也说者谓追逺者祭尽其诚此可大之能者又曰逺者人之所易忘也而能追之厚之道也以此自为则已之徳厚下民化之其徳亦归于厚此余所望于可大者可大年冨力强致力于是其志可见已故予不敢以常人望之而摭其家乗之要申以追逺之大者为之记以复其请焉后之追逺者将取法于可大矣

　　一真堂记

　　达为良相穷为良医地不同活人一也非其良则杀人亦一也人病不同惟良医为能知其冝故在肤而汗满实而泻虚者补之髙者越之慓悍者为按摩滞痿者为导引寒夺者为炙■〈火芮〉挛痹者为针刺实结者为砭不仁者为醪醴而血气凝泣者又有熨药焉卢扁既逝法多不传行于世者独药与针尔又有趋其简要独事针刺者其言曰药有真伪人有贫冨地有城市田野之殊时有兵荒寜谧之异必药疗人是求三年之艾于一时为此言者明其术亦足疗人视古医道则未备也太师窦先生之未遇也懐其学无所施悯人札瘥针法极其妙施诸治疗莫不即愈兵荒中活人不知其几及见世皇陈三纲五常之道人道旣立相安而并生其为活人又什百千万于针矣天下之言针者一以太师为宗而标榜求售者皆自称门人焉因多病得请归首以询医为事卜居上寿里有牓其门曰医者方自喜幸俄白首儒服携酒来行里门之礼乃老医博文张先生也博文之师教授郑玙子玉者尝馆太师于家真得其传而博文则亲传于子玉者源之正流之不沲故施于用其效可必也家人有病者博文诊之曰此不必药当自愈又曰吾药攻病无病不可用也凡医必出药为攫糈计且曰无病当备吾药可预服也有当病而不药又教以无病不药者乎博文其贤矣人言博文喜用酷烈剂闻而质之乃曰遇其疾即用其剂遇其病而不用其剂则与无病而强之以药者等矣予闻而益贤之有堂扁曰一真请为之说真之为义大矣哉针法得其真则治病不谬诊病识其真则用针不忒制药得其真则施用不悖无所往而不一于真而又始终济之以一心之真则活人之功又岂下于相哉余待罪中书久盖深有愧于博文者也书其实以为记且以识余愧云

　　筠斋记

　　泰定丁卯先公捐馆京师先在江南者夸山水之胜劝扶匶南且赒以地京师者则曰西山有佳地子南北无恒产不幸罹荼毒于斯斯亦妥灵之地也亦有指以地者而乡里士大夫则不然其尤有意者至忿然曰子欲子孙浮华则南欲因京师富贵则北我知者父母邦尔荒迷中神魂无主三议斗胷中太夫人泣而言曰我平生作梦无一不在乡里儿其决哉议遂决既藁殡走汤阴拜先茔不独苦涝而亦狭不容竁矣从教授缑君允中改卜焉安阳城西山水靡不履歴始得武官原洹水之阳今阡而定画迁措皆允中为之允中学儒者也尽去俗师荒唐祸福之说壬申太夫人归葬得其人益详盖外方内恭安命之士也戊寅予得请归请记其斋曰筠者余知其安于所遇而验其才可施用束于冷局也扁筠之义其有不可自揜者乎古今人例喜言竹居必种植诗必记兴其性若节言之备矣以言其用则简牍箭笴篪箫笙簧筐篚篾席缆维縢络之属皆事也而其用之尤切者筠焉记言竹箭之有筠筠竹肤之坚者也竹寒暑一致守虽在节御捍袭护使不能干其内则筠之功焉若篾席筐篚缆维縢络独析其肤尔肉则薪也而简牍箭笴箎箫笙簧虽肤肉俱用肤或有损则为弃物矣人谓允中幽闲旷适托于竹而已不知允中可施于用若竹之有筠也余不能施允中于用念其有力于先茔记其详以志其交之始声其才以待世之用者焉

　　皆山亭记

　　昔宋之不纲也权臣握国轴以轧善类钳天下口尽斥异己者而人心天理诗书功力浃人肌骨有雷霆不能怖贲育不能夺者焉当时时文弊极世因一以为无用之学特庸人急禄者所为尔豪杰不屑也故有假对策以痛斥时政力诋权奸死生祸福有不恤者谓时文尽弊可乎广信熊松能信甫咸淳辛未中省以策忤贾不预廷试贾旣败以国子正字召辞至元后戊寅其曽孙光来京师始奉家乗求记其父皆山亭余因得其世焉信甫从汤文清公读书交谢叠山以气节相髙既为贾摈隠居石梁山下着书诲人学者尊之称为石梁先生先生生应制伯韶甫丁南北始一之会以琴书娱其亲或劝之仕而屈以吏辞而归石梁先生没作楼所居之东号曰对山盖石梁在其前对山如见其亲也伯韶没子子良仲英甫作亭曰皆山亦以志其孝思而名之之意则主于石梁焉龟山龙蟠在其东西山双峯在其西欝乎在其左右前后也孝子之心身之所在亲之所在也故于羮于墙皆见焉况亲之所居名之所属而日接于目者乎自石梁而为对山自对山而为皆山皆山之望对山对山之望石梁皆此意也而天下之山皆可感触虽无山之地亦犹有山焉非与世之役景物而标牓自髙者比也余闻石梁之髙不过数十仭有泉出其麓流而为溪灌田为膏腴者五六十里其亦有所象乎初石梁先生以正学劲气不屈于世而能力诋元恶召为国子正字不就而流泽汪濊子孙蕃衍诗书世济其犹石梁之出泉乎而当时谀者子孙盛衰吾虽不能悉究而亦可必其不熊氏若也熊氏自江陵迁洪曰宗尚志甫者政和中登第仕至中奉大夫枢宻院检讨南渡后又自洪迁广信信甫其五世孙也居是者二百年至光则九世矣又能章父之孝诗曰永言孝思孝思维则则熊氏世有之矣

　　至正集卷三十九

　　●钦定四库全书

　　至正集卷四十

　　（元）许有壬 撰

　　○记

　　五峯院记

　　襄垣东北六十里山曰五峯岩岫深窈环拱可画天朝丙申岁僧道颜游歴憩此目击清胜慨然屋之因山而名焉法喜嗣居席旧无废至政昌者遂侈其院而有加焉累赀峙粮撤弊构新殿寝渠渠采绚焜煌金像洁新从神有位翼舎翚飞讲筵靓深长廊结砌雨不泥屦斋厨廪库百器皆备里社为之改观因其邑人从余学者张■〈契，石代大〉来请记夫释氏为宏润胜大之言以诱劝愚俗者非一而其徒尤长于侈屋盖其设心之专强厉坚忍死复有继故其成也不例人之所难且车庐冶■〈卤上木下，仌代乂〉韗雕陶范以辨民器工之事也畎畆树艺硗腴杂殖以长地财农之职也废举懋迁通异待无以资人用商之为也是三者莫不尽力殚苦以衣其寒以饭其饥至于五亩之宅一廛之居昼茅夕绹勤劬备至而后有以仅庇风雨其佣隟共藩而居者又不知其几人也今夫深山大泽人迹逈絶之地或巉岩峭立或洲渚浮出缁衣一顾曽未岁月而巍巍千楹涌出于地岂所谓佛者果有以阴相之耶将倥侗颛蒙求欲如志而甘其诱耶抑设心之专有以成之耶佛之相吾不知以彼之求合吾之专屋不足侈矣吾闻世有偷容避役酗酒贪纵者虽棘生莲产溜漫佛面而蔑不加恤政昌浑然其质而能有为如此盖所谓设心之专而能成其事者也即其人书其实可无取乎曰政升政昊皆其徒也文明者又政昌之嗣云

　　芸窗记

　　浏阳山水深秀实最潭属文风士气又轧湘部齐民工巧亦他郡莫及余早获友其杰询凡游者遂习于闻卜君瑞卿世居七寳峰擅溪山之胜请记其室曰芸窗者士藏修一室已足固无事观美也力苟可及清洁靓深非过也然一室帡幪不有开明昼且如夕窗有取焉故曰窗聪也于内见外之聪明也芸香草也何居乎其以香草之名其窗乎古人有圭窦瓮牖束于贫也绫绮连钱訹于华也瑞卿华不至侈贫不至陋而托义又有比焉骚则留夷揭车申椒辟芷之属昭其臭也芸兼用焉汉种兰台石室书府取其辟蠧也晋室干八畦则独取其臭尔瑞卿将取其臭乎抑取其用乎余因有以鬯君之学矣夫一室取明窗其地也一身取明心其窗焉众绪纷纭而见于前万事酬酢而出于中涵养不素则见有不蔽而出有不窒乎瑞卿观乎窗必有以求诸心观乎芸则不独美其臭又将致辟蠧之用焉君之学于是周已虽然蠧书蠧之小者也圣人正学百家蠧之天民良知二氏蠧之生人膏血贪吏蠧之天下纪纲奸邪蠧之是皆芸窗读书日所讲求者也士一日出而用世亦思所以辟此乎瑞卿出五代司徒天倪后族至千余家世多显人余不获考其谱而知乃远祖在孔门四科者其思学之又将八面其窗伺万物之蠧而辟之焉语非其职以过髙难行予其悖哉为学者设也学舍是非学也尚勉之哉

　　竹轩记

　　士生世析圭儋爵获摅厥藴至于晚节进退所以収幼壮之成功者尤不可不慎也礼大夫七十而致仕盖悯其劳乆力惫不敢烦以政士难进易退义苟当去浩然莫留各尽其道矣亷耻不张乃有胶荣而讳耄者其愈下者罗列选籍侥幸万一于是有司逆计仕年大书其籍曰致仕至有廷辩谓笔吏考録之悞者风俗至是果孰使之然哉昔叨左司宰相称吾乡续公景明之贤擢礼部员外郎寻升怀庆路总管至则值岁大饥劝分不足发公廪以赈国制粟弊无上文毫粒不出乃谓僚佐之尼者曰吾任牧寄俟得请皆饿莩矣有责愿独坐又止其租税报下皆允天厯初郡直兵冲飞挽万计军兴不乏西兵入境官吏星奔独守境土遏流窜兵罢吏民旣安堵即投绂归而身未衰年未及也至顺壬申以嘉议大夫礼部尚书致仕辟斋所居植竹数本扁曰竹轩竹之为植冰霜凌虐而色不改凡卉雕尽而守益坚有节若是故君子贵之人平居气溢志骄纔少摧抑陨获殆尽遇变而不失其守者鲜矣尚书掾左曹已有声若司程绮源覆实仪曹之剸繁知陵州之善政人能道之若夫遇变而不失其守时可安享而勇弃之则进退之际明矣嗟夫富贵多忧之资也世途设险之穽也道义不明而能保始终无悔吝者几希钟鸣漏尽而不止行百里踬九十者接迹焉则身未衰年未及而退者不贤能之乎然世有以官为家退无所于归者尚书退有归守先垄课子书又天厚其生而成其志也竹之称古今实繁独以其节有类故乐记之以为鲁多君子之征焉

　　絅斋记

　　古人不作无益几杖有铭寓戒也况施于身者乎士名而字后复益以号沿昔泛今汗漫一轨卒不能已取不悖理而已矣昔有名德俱盛门人后世名若慢之字若等之即其山川若名位而称之己不自号而人号之也其取号者取诸山川指实也从而饰之务竒也说以自暴玩世也择义可训揭之室堂者自朂也号而择义可训以自朂者殆庻几乎北庭纳琳布哈登上弟倅潭之湘阴以字文灿乃扁所居曰絅斋虽不自号而人实号之矣于是请文以记君质美而济以文年少而华以官烨如其光赫如其声吾惧其外而不知其内也观其所泽喜为之说曰易称美在其中而畅于四肢发于事业又曰刚健笃实光辉日新其德则是未始不欲着也子思中庸末章言无声无臭之极功六引诗而首以衣锦尚絅继以恶其文之着也发之岂故欲蔽其光辉而立为异说哉诚以学为己者力求诸心知不知在人人所不知而能镇之人所共知而能晦之犹衣锦之美虽有蔽之而文采日章非故蔽其光辉也致力于内不暇于外尔致饰于外而无以继絺缋炫耀内实缊敝此君子小人之分内与外之间也吾闻君之为政也刋其华而力于实泯其迹而慎于行法公乎心惠及乎人上官不知不恤也其有得于絅之义乎彼中贪而外亷行悍而示慈钓声名汲汲若不及究其实盖漠如也夫珠在渊而川媚玉在石而山辉吾又惧君之实不能掩闻乎时而暴于天下将不滞于一州矣虽然此特末也君以经学起家絅之大者当自知之吾不敢赘言

　　云庄记

　　至治辛酉有壬佐天官幕交一时达官窃置淑慝胸中当横流奔冲澜倒风靡而工部尚书约公正德人独以不倚称之俄除福建闽海道肃政廉访使有壬同时为南台监察御史由是契阔至顺壬申有壬有事先茔正德由河南省参知政事改西台侍御史以昔尝贰守吾郡因僦居焉驲请再三竟以疾辞居相去十里许过輙穷日不相舎于是知昔之所知才十之一二尔所居图书不去手读二氏书而撷其要援笔戏作山水画图遂臻其妙人终身功力旬月尽之尝谓余曰斯土吾虽乐而无由为经乆计房山金奉先县山川明秀明昌间为清暑地北瞰居庸崭絶雄伟西则太行如画中多古刹琳宇在畿甸之内而窈然霄壤之异也邑南二里清泉萦抱林木菓蔬土沃景胜予结庐其间有田有圃时时出游归马上望吾庐杳霭隐见在白云中千态万状不可形喻而予心若有所得因名曰云庄将为莵裘也子其记之子复之曰云之说有二悠悠太空自卷自舒邈乎无心者浮云也视富贵不义者取焉起肤寸而雨天下回生意于枯槁者云之用也不知正德视富贵如浮云乎抑将自肤寸而雨天下乎正徳世出贵胄鄂摩氏歴三台御史十七转为今官年方强仕虽恬淡乐闲而世方急贤如渴望油然而作者不得辞也他日敛功而归抚苍松临清流乗白云而徜徘乎山林房山之英必不敢言欺我云壑正德曰余所以取名于云者为山中之景物尔二说余皆不知也予曰知不知在公姑记其槩俟他日验之

　　存心斋记

　　士为学一于己人不与焉至于处不顺之际则学力浅深从可见矣夫不顺之来其处之也有漠如浮云倐如飘风泯然若不见而不闻者或实怠缺亦罔自反委物我混是非流而为荒唐寂灭之学为已者固如是乎复有致力容忍如饥禁食如砭受楚坚制不动而悻悻者故在又若惩忿而实非也欲去二弊莫若师孟子以仁存心以礼存心爱敬此施效验佊着横逆之至自反再三内省不疚在人者吾何与焉尚论古之犯而不校者颜子其成德乎若娄师德之唾面不拭不几于矫乎吕蒙正不问毁者姓名以为一知则终身不能忘是不能消融以理畏避有闻宁不知之为愈也或一知之胸中之芥蔕将不复可释矣不知孟子处之有至善之道焉庐陵王务先君子人也他郡知其贤以礼邀致馆而师之先庐在乡里为里豪所吞归则举室皇皇别购隟地尽瘁经葺始有以庇风雨即东室为游息所摭孟子处横逆之旨揭以存心俾余发其槪窃惟士为学观孟子反复之精宻一有不尽谓吾仁吾礼若是足矣则横逆为患非不幸也宜也则是举妄人而施诸身也务先之自反审矣尚虑其悻悻者在未能涣然而释也务先曰余每怀旧物不能不为之痛心郁悒固若悻悻者在循名惟义所以自释也又恐用力者有不至旦夕顾瞻而致察焉又所以自勉也予曰不能不郁悒者人之情也顾瞻而致察焉自反再三之谓也务先其善学孟子者乎彼蒙于忿欲者闻之独无开明之时乎则其悔悟而反璧也有日矣务先则刘凝之乎为沈麟士乎予又以是验务先之学力焉

　　记画

　　长安刘子允蓄古画一轴女冠有承頥而行者持便面者簪者褰者手见者袖者而六人之冠三有冐焉道士肃迎者二人筐篚盘盂杯壶烓铫之属错列俎上下俎端据质而切者一人傍有獒顾不去袒割而回视者一人扶而挹者二人黄袍若王者持杯中坐一道士捋须坐王之左脱冠以簪搔者一人裸抚掌者一人坦腹而笛者一人捽僧耳饮之者二人杖而立者一人跣而舞者一人手笼饼来者一人一人蹲而杓饮于前一人袒踞促索其后一人袒跣而掩皋比一僧啮杯而舞坐王右者一僧羯鼓一僧执拍道士掖琴俯坐者一人左杯右筯者一人露顶右袒跏趺而饮者一人加以冠且拥使引满者一人坐而攫其肘者一人袒而阮者一人了而据地假寐者一人卧而曵之使起者二人醉乗骡足加其鬛者一人骡嗅粪不前持鞭而牵者一人乗牛者一人徒而扶者各一人执鞭而欲争者一人牵而止其争者一人女子垂髻摄衣奋欲鬬执鞭者一人女冠引其臂止之者一人立观者一人负醉女携堕履后捧其足者乂三人为人五十王居其一僧四女人十二余皆世所谓道士惟杖立者少异焉地无宫室台榭茵半虎豹饮食之具六十有七与夫一木一石皆尽其妙余见而讶之知其为良工笔而不知其为何人持以叩人亦莫有能名者昔荒炀与僧尼道士女冠连席酣宴靡所不至炀不足讥也此何王也异端之徒满前极诸丑亵威仪之丧乃至于是视舎坐号呶憣憣怭怭者又什百千万矣古岂真有是耶抑画师善戏而为之耶余病不博覧无从考识因思京师旧俗鬻扇画事率隐僻相胜有十识其八者得一扇予时少年意谓但不屑往尔往当日有得也由今观之幸昔不往往未必有得也画归之刘记其槪以俟博识者问焉

　　德斋记

　　吾乡老成云逝绳武有待投劾归思见其人而多病却扫交接未洽其居密迩而隐居教授者得陆君仲容焉仲容为人静而专授徒廿年不改业名斋以德请记于予余固嘉其静专及见其扁又知其为为己者也乃语之曰儒先训德有二其曰得乎天而虚灵不昧具众理应万事者言德之本然也其曰德之为言得也行道而有得于心者修为以复其德者也德之本然唯圣人为能修为以复则学者事也之名也其有取修为以复者乎吾为子究言之天下之达道五所以行之者三盖五典天之所叙虽天下古今之所共由然非其智无以知此也非仁无以体此也非勇无以强此也知而能体体而能强则五典之道各得其理矣是理也天之所以与我我所以为德者故曰行道而有得于心且得者失之反也得于心而不失乃为真得日一至月一至造其域而不能乆谓之有得可乎虽然又不可躐等求也而有序焉学弗能力弗笃而弗措也此之谓进德一篑之覆以阶九仭此之谓积德充实光辉而畅于四肢发于事业此之谓成德德之时用大矣哉仲容进而积积而至于成成而见于用而后为无负于名斋之意仲容勉乎哉

　　至正集卷四十

　　●钦定四库全书

　　至正集卷四十一

　　（元）许有壬 撰

　　○记

　　记游

　　宋柳仲涂居荡阴闻桂林僧惟深言林虑天平山泉石过衡岳逺甚及同游始信不妄余幼读书江南旣服役狂走中外虽两归乡里而忧患荒迷世故萦绕望西山如天上不得至也至元四年戊寅岁得请归九月三日甲子曁监郡西域荀公和叔始为林虑之行午出西水门过孙平邵村芋区蔬畦星布弥望柿林如江南橘黄时逺近蔽亏歴流寺固县俄水冶士大夫廵徼监当官孝亲寺僧皆来迓晚宿寺沙门西溪年八十八尚能欵客明日拜魏国忠献韩公父谏议公坟读富郑公撰神道碑铭碑亭皆完石极大而美阴有树形若水墨画大冢皆甓甃兵荒中僧纪奋身捍蔽卒頼其力宅兆形势风水家图为式凭髙周覧髙下隐显与图不异也顾丰安魏公兆域寺煅于兵僧徒解散豪右伐木野人盗甓残毁几尽则纪之功可念也昔魏公以大功德为宋社稷臣两兆寺皆勅额以之主视而一得一否亦人力之所不能及者乎小酌遂行林州知州李佑之延率其属迓止州万安寺又明日谒庙学游黄华山和叔祭其故人不能从别驾梁思诚仲信诸生李冕约约辈陪行十余里至其麓皆小石槲■〈木敕〉是日大霜水皆氷人谓髙寒较他地早一月槲叶青红可爱路渐髙闻水声灌丛乱石中旣深入山益髙壁益峭路益险水声益大峰回路转掩抱重叠使人应接不暇涧皆盘石髙下为级泉流其上悬而为练激而为湍飞花旋碧喧豗飘洒其潴而为泓者清澈如空纎介可见又十里抵慈明院山僧三四辈问以古皆不知石柱刻张商英诗言髙欢清暑事盖清暑殿基在院西北插天峯下而亦不能必其是否也他柱刻多漫灭不可尽读大率多崇观间人院之南仙人王津母墓若祠在焉少憩遂入山观水帘一僧前导山民十余持斧锸剪椔翳掇碎石仅可投足马不负人且不能登陟惫极又骑不几步又下若是者逾三里许遂不可骑矣始见悬瀑如练于半天骑留林石间相率牵拥而登焉樛木蒙密乱石荦确峻坂微径如梯而无级頼健卒紤练于前挽之而进因忆东汉封禅记语盖近似焉数问僧以僧言逺近为喜畏又三里许逾公主闗始至加远盖不能进矣石屛突出四无所属其髙入云曰浮图峰金王子端诗所谓挂镜台者也台前有盘石疲甚坐其上仲信年六十惧不任登陟留之院俄亦縢屩掖两卒至又迷路枉里许石上望瀑北仅如匹练溅崖飞白始阔西崖垂白亦不过丈许意昔人传夸过实俄从卒持氷柱长五尺许云得之瀑下盛言其伟始欲即之发火煮酒引满遍饮从者乃缘南崖微径迤■〈辶里〉而西坡极峻草石皆氷跬步惴惴至西崖下仰之目力为极始见崖瀑飞洒散布踈密匀整下至涧长不知几百丈阔盖百余尺光明透澈去人尚五丈许昔人号迸珠帘不能尽其竒也负崖坐石仲信又局蹐以酒至力稍苏攀援而北仲信不能从也独遣其卒挈酒脯以从北有岩容数十人瀑长过西而东又浓厚时如团雪投坠连属不断加以动摇如玉龙飞舞他与西同两帘皆清寒袭人时时飞洒如细雪着人面下沾细草皆为清氷日夕凝积或耸直如玉笋或扶踈如珊瑚蔽崖弥涧竒形异状不可殚纪琼田瑶草殆谓此焉信天下之竒观也西崖望挂镜台则培塿矣兹山竒峰重叠如展画屏不知髙挂镜台又几百尺周围环抱而开豁其东台如门屏而位置偏南台上石坠者皆方平为水波状台前之山一遮一掩又不知其几百重也始坐盘石疑瀑之小盖辽远空阔掩映岩石淡然如无加以老目茫茫故也归途趋下差觉易僧醉喜甚捧氷如珊瑚者前行驺卒皆折红树负之而趋至系马所且乗且步俄至院坐山门前大盘石取山果如丹砂者与僧持氷若红树罗列于前清泉泠泠过壶觞闲且漱且盥且觞且咏非廹于暮不忍归也和叔率州官载酒迓出水帘泉瀹茗饮之又明日偕和叔之延判官张士谦子敬游墨灶山寺殿东椒壁有梅轩佚老贞元癸酉岁题字文皆竒惜残缺过半石柱皆宋人题名缘石磴登方丈鸣筝小酌从者得雉为炙以侑觞题诗东壁出遂至谼峪山寳严寺寺东二里支提龛琢石崖为之开元十九年蔡景撰碑劖刻甚精寺前泉石不减黄华山门有白松皮叶皆异巨槐荫地数亩圣灯寺在西北絶顶望之隐隐见其殿宇僧云盖四十里之遥旧传圣灯诚祷则见张商英有说后见者多自矜和叔云某官大觖人望祷亦见余不祷也歴石磴登方丈望五松亭方丈西古松下坐盘石得山尤佳竒峰叠嶂竞秀环峙上摩穹苍错以红树罨画所不及午和叔治具张乐夜分始休泉■〈氵虢〉■〈氵虢〉循殿阶流梦回清响满耳可以消酒戊辰刻名后殿石柱夜和叔入浴余独乘月登陟坐盘石僧普静精觱篥终日献艺至是挈其徒按羯鼓笙笛铿鍧震荡交奏迭作月明松影中清风飒然山鸣谷应不知此身之在人世也长老胜祥又进数尊而归寝视欧谢游嵩山见汪僧虽静躁不同而所遇皆可乐也山之秀拔在黄华右若夫水帘竒伟遮掩环抱重叠深远则不及焉二山之泉皆去山数里洑入地中己巳将游栖霞和叔谓无大竒遂东回过诸翟翟曲宿下洹九日登鳯宁山山在洹水阴峭拔如鳯耸石为两翼各有亭山巅又为亭亭上又架屋两重金泰和间作祠三神女山多古栢路尤峻坐其巅俯瞰二亭若井底风急不可乆过南齐观丈八石佛有绍圣间刻石度槎牙岭不可骑和叔徒步惫甚间闗至善应宿储祥宫明日登西楼和元裕之诗得鲤鲫活跃几席前泛舟观泉泉皆洹之洑至是突出有若歴下趵流而清澈过之登龙祠祠下泉出尤怒饮舟中道士又携酒俟水濵遂至醉又明日道人方击云璈侑觞盘桓殿庑二人报大尹杜公弘道軰迓已二日不得已遂归往返九日游歴四百里清赏之余则有从者弦歌马上疲惫则听和叔剧谈可以遣睡余力所及得诗凡二十八首姑録之以志岁月昔仲涂述游有记魏公有跋而魏公凡三守相竟不克往予窃自幸多矣所不足者和叔谓天平险甚且经大雨不可行栖霞又尼于犹豫而玉泉泽阳诸山皆西山之胜未惬穷歴张本于是尚有待于他日焉

　　汉阳府学新筑宫墙记

　　治之要在学学之要在人师儒也风纪也我元建学徧天下师儒教之风纪励之大而成俗出才细而缮葺悉任焉苟非其人细亦不举大复奚望士为学有地地之治不见人之谨惰汉阳学垣昔皆土筑霖潦岁圯至元辛卯知府戎益教授刘必大易以板屋木乆又腐鸡犬不禁天厯己巳夏佥宪杨焕谒庙嗟讶力欲缮完商工计材费等剏作乃议甓址而瓦覆之费虽加倍校以岁修吏因为弊省反倍百时学廪告竭命判官夏文炳倡率其属教授刘嗛适至协志经营凡五阅月百堵俱兴学南地隘神人一门出入渎甚作学门于东墙西地偃潴秽入泮池甃石为防池浚而广北泄以沟墙之费悉资他助门池则半出学廪庙有严而学始完矣今夫齐民之家必闬垣扄鐍以为防也圣人南面而颓垣败壁岂称王居旣廪祭养慢藏其可斯役盖不容已也况土而木木而甓歴数政而后讨论始尽遇其人而后有成天下之事可易言哉士子谓纪今范后子宜有辞有壬于是因有以告吾士焉记以墙作请以墙喻子贡称夫子之墙数仭言夫子之道也学者必求其门入而有见则其为学也至矣不得其门未有所见其犹正墙面而立也与若夫粪土不可杇者圣人之诛至矣吾士其念之哉墙纵五十丈横半之楮币为缗四千五十瓦二万八千九百甓四万二千堑二万二千四百垔雘榱桷瓦砾之属称是木工六十六圬之工三百一十筑■〈扌豖〉之工五百六县尹程杰实相斯役云

　　禜门记

　　至元后戊寅夏杜侯来守彰德方旱祷而雨槁苖用蘓秋大雨乃不止田将没洹之涨且及城八月四日侯禜于城东门雨俄息翼日遂霁按祭法雩禜祭水旱也歴代典制州郡县苦雨各禜其城门雨而禜门古礼也长人者以礼为政则观感而化者深矣世之为郡邑者遇水旱未尝无祷而事不师古俚俗是徇以礼为政非学于古训者不能也侯学儒者也歴阶通贵出守一郡祷之不淫一事尔而有见其为政之大节焉士民合辞请曰侯之雨公记之五龙庙今兹滛而止犹昔之旱而雨也旱而雨有记淫而止无记其何以彰侯之休侯闻而辞曰祷雨我也祷晴又我也我不职召沴而屑屑渎夫造物者尚敢夸哉余曰昔旱而雨天也今淫而止亦天也惟其有侯之祷则有旱而雨淫而止之天也微侯之祷宁知不旱而旱雨而雨乎苟无此理则周制不着于春官歴代不见之典制矣侯为今守惟古是师使跳巫舞觋之风不见于吾乡挈民视听举纳于正以其平昔之所存施于一念之所用而又合乎典礼之正天道不远矣郡之人不能忘侯而予不能拒乡人之请书以朂后来者

　　畴斋记

　　益阳袁君名其斋曰畴来征余言余按字书畴本作■〈彐上匡下〉耕治之田也象并畔之形引而伸之则为畴类之畴洪范九畴是也又为谁何之义畴咨若余采是也兹斋之颜也其耕治之义乎士之为学蚤作而夜思勤力而劳心犹农之治田用天因地昬于作劳则树艺可施焉仁义礼智根于心养于未发之先察于已发之后除恶务本揠苖必戒苖而秀秀而实矣传曰五谷种之美者也苟为不熟不如荑稗人事不齐非畴之罪也人一已百愚明柔强况膏腴沃壤济以勤力乎其崇如墉盖有不期然而然者矣博学而约取厚积而薄发余尚有望于君焉

　　万国良九思斋记

　　君子有九思思者为学之要所以审其知而肇其行也天生蒸民有物有则圣人从容中道固不待思贤以下临事必思使各当理当视也思不以一毫私意自蔽当听也思不以一毫私意自窒正颜色则思温动容貌则思恭出辞气则思忠至于执事思敬有疑思问临忿思难见得思义皆详虑审处以求真是之归焉然思之目亦非止于九而已也天下之事万变不同此心之微众理所具耳目之官不思而蔽于物心之官则思思则得之思曰睿睿作圣思乎思乎其圣学之要知行之枢机乎虽然九思之目昉于夫子一时之论而实原于洪范之五事也五事之思偏言则一事专言则贯四者夫子因貌言视听而推广之且揭思之一字以为致力之地其示人之意深矣有志于希圣者奚可外思以为学哉万君国良以九思名斋盖尝致力于思者请言于余余嘉其筮仕簿领发无不当其有得于此者乎序其槪以勉其进

　　晋宁路乡贤祠堂记

　　治民有政化民有礼政虽不可弛圣人不急也礼则不待亲炙而有得于私淑者已惟其不得亲而炙也世之君子汲汲有事于前修往行者所以寓淑人之机焉古乡先生没而祭于社乡先生之德乡人心悦而诚服者其秩于祭宜哉世远礼坠着于令有不举者况咸秩无文乎然其废举亦视所遇何如人尔乡饮酒礼主人就先生而谋宾介主人谓诸侯之卿大夫先生谓致仕老于乡里而教者大夫则就而谋之又卿大夫饮国中贤者诸侯卿大夫犹能致礼于乡贤之生者天子牧守独不能致礼于乡贤之没者乎祭于社之制不可考附庙学作屋而祭之者则见有之矣晋宁在河东为古今名郡庙学罹地震仆而复建讲堂西四贤堂故基独芜秽不治今总管仇侯理棼举坠劝农敦学岁复告丰治捷桴鼓顾瞻隙地慨然捐俸金倡僚属而复为堂焉经始至正二年孟春迄功二月乃取隋文中子而下凡若干人设主以祭前国子司业王君走书京师请记于愚愚惟万物并育而不相害道并行而不相悖物之所以育者道也道之所以行者人也道之统在圣而其寄在贤或晦或明或絶或续有不得而殚论者大抵先王承天之道所以维人纪于万世者礼而已矣礼之目有五而祭统乎吉然而有公于天下者先圣先师是也有专于一乡者各贤其贤祀于其地者是也公于天下者以其道被天下也专于一乡者道之所著莫先于乡而乡中人之所感视众人为尤易由是而国而天下矣王豹处于淇而河西善讴绵驹处于髙唐而齐右善歌曲艺且然而况为圣人之学者乎晋当变风变雅之余有忧深思逺之意俗美且厚人生其间虽德之大小不同而位之显晦亦异要其所至有足以任斯道之寄者若隋文中子若唐裴文忠公宋司马文正公其出处勲德为何如他如裴弘中赵元镇之相业阳元宗司空表圣之节操赵伯循孙明复之经术与夫金源百年以迄我朝其行足以范世而轨俗其风足以亷顽而立懦其学足以垂后而淑人不待亲炙而有得者多矣乡先生之功不亦大乎生为晋人没为晋神其秩于祭宜也然其中有从祀孔庙而又班之斯堂何哉从祀公于天下者也斯堂专于一乡者也使熏德而善良者益寓其没世不忘之思非黩也昔魏杜畿为河东太守开置学官执经教授郡中化之以多儒闻其功不在蜀文翁闽常衮下而未闻有祠今举而祀之可也夫以陶唐之故墟际皇元之嘉会魁竒材德之生盖鼎鼎也明其晦续其絶廓圣人之学而任斯道之寄者岂无其人又有祀而秩之者已侯燕人名济字公度化民有礼其杜畿之流乎司业名士元字善甫则郡人也

　　至正集卷四十一

　　●钦定四库全书

　　至正集卷四十二

　　（元）许有壬 撰

　　○记

　　务本斋记

　　士盍观夫水之与木乎水由涓滴为沟池为江河而放乎四海漑漫功利古今不竭也木始毫末而拱把至昂霄耸壑大可梁柱明堂细不失为椳闑扂楔无不适于用者何哉有本而已矣士之为学其亦有所务乎士何务曰务本论语首篇所记皆务本首章圣人言学后即继以有子君子务本之言诚以根本旣立如苖之于根由是而生有不期然而然者矣务本斋者宋故衡安仁马亨复先生书屋也亨复从北湖姚辅之受易而归北湖以朱子书务本洎诚斋着务本说为赠因以名其斋焉至元丙子毁于兵字若说皆丧后至元丁丑孙熈明初即故基作屋介其友乞余书京师而明初未识也庚辰始识之长沙道同气合遂辱留不忍去明初谓扁得于昔记不可靳于今也愚昧于剖析而不能拂其请昔子夏子张子游以有若似圣人曾子独以为不可至有江汉秋阳之喻后之学者不能无疑焉然观君子务本之言则其于圣人似矣人生有父母兄弟有子言务本始于孝弟则三纲五常悉由是出仁民爱物举而措之尔此所谓本立而道生者犹水木之有本由是而至于其极也若夫天下事物有本有末则又对待之言也舎其本而趋其末者众矣故愚因务本之说而旁及对待之言非悖也因有警焉故孝也者敬其本也养其末也未有事亲以敬而不能养者也忠也者诚其本也事功其末也未有事君不欺而事功不立者也书以五经为本百家其末也通乎经则百家迎刃而解矣文章以理为本辞华其末也未有得于理而不得于辞者也引而充之有本则有末学者知所先后其亦有益于为务本之学者乎亨复不幸才三十而卒子栻敬孚世其业长茂而实遂至明初则道之生也生生无穷矣愚不能有以益之也然窃诵大学曰自天子以至于庻人壹是皆以修身为本易曰复德之本也盖修身则道立复则心不外而善端存故务本者又当先于修身而修身又当先于心不知诚斋之说如何何当一见而启愚茅塞乎

　　大名路重建铜台驿记

　　良二千石之作郡也其犹家乎古有之处官事如家事然后能尽吾之心旨哉言乎若近而实远推而极之则治具之大小毕张矣夫宣化养民固其大者而吾部内闗于政者一苟不备顾不瘝吾治乎民生粟布以御饥寒屋以待风雨噐以适用未有阙而不求敝而不修者也何独至官事而若是恝哉且羣居往来自非匹夫佣屋未有不规函丈地以肃宾者况提封千里上有王人下有报政四方行李之往来则馆舎非为政之先务乎大名在汉为魏郡后周为州唐始号大名府而宋建北京今为上路实河朔大郡也郡视古诸侯馆人所职固当髙闬闳厚墙垣以无忧客使而自后至元丁丑大水荡圯宾至率假廛邸至正癸未九月河东亷访副使托迪来监兹郡视民所欣戚及事之病益民者悉罢行之惟驿舍之圯迨兹七年事上礼宾大惧弗称即倡僚属割俸金购材庀徒躬相厥役乃堂乃庑乃庖库湢廏泊食饮宴息之噐物巨细毕具伻来愿有述也余惟古者王使之至侯邦与夫承王命而为过宾者郊劳致馆之仪饔饩刍薪之节官正莅事上卿监之诸侯以正事出诸侯之大夫士以君命出或戾其所止或道其所由授馆展车各有攸司宾至如归莫不怀爱我国家际极覆载悉入版图舟车所通传置交贯事虽因古而法制之详实过之侯甫下车兴废补敝首复驿舎知所先后矣昔单襄公奉王命聘楚而经陈候人不在疆司里不授馆有以知陈侯之失德晋文大诸侯之馆圬人以时塓馆宫室郑侨诵焉近代有刺韶州以创驿堠而立生祠宰萍乡以驿传完葺而受知天使则侯之是役可以观政矣孙谯记褒城驿而谓州县皆驿者以刺史县令任之旣轻变易又数其于为政则曰我即去何用如此则州县真驿也彼视官如驿而侯视驿如家愚哲判矣故为记其颠末以示后之为政者

　　菊庄记

　　安阳地称秀丽昔人引洹水注城内为园池环城之池昼夜汤汤民室酒垆择竒据胜无虑数百区西南汇为陂溪山之输委亭馆舟楫之盛丽蒲荷葭柳羽鳞狸狐之饶益实最一郡水不修民生日蹙陂遂为陆而亭馆为墟矣好事者或事筑植胥徒一假馆花蹂木戕器败屋损供顿少弗惬有遂贾祸者故莫不恣其敝秽而已焉余归方事游嬉而无所于适送客南郭归并闉阇而西微行诘曲桑榆蔽翳负城有小圃径造焉地仅余百弓■〈广外者内〉■〈广外稣内〉幽洁问守者曰此王君季贞菊庄也杂花并植菊最多故以名时方挺翠怒长罗列满地爱之不忍归秋风作花见饷十盆品色莫有同者茎髙寻丈花大径三寸余盖培漑有时芟移有法半岁勤动而后有成信菊之拔萃者也季贞知予同其爱介其友请言吾方慨吾乡风物之非昔而嬉游无所于适也能无情乎渊明旷达芥视轩冕乃独爱菊屡形咏歌至与松并称茂叔谈道有取于莲并称者二富贵者在所薄菊独以隐逸称谱之咏之者又代不絶口其贵重可知已季贞其亦慕古人而有见于菊者乎人生之乐随寓可得口体居室不与焉故不他其艺以见其志不侈其圃以纳其侮百弓之地可游可乐胥徒藐之而不屑来没吾齿莫有睨而规之者求寡而获丰身安而志遂是庄之德不亦多且乆乎庄田舎也田舍谷为称首不庄于谷而于菊谷吾口之所切菊吾心之所乐吾口宁缓而吾心不可不适也心适矣视如京如坻漠如也古有午桥庄筑山穿池竹木丛萃固盛德之宜居后之主者已堕屠儿墓园之讥平泉庄之鴈桧珠栢虽曰仅存寻亦芜絶矣富贵田宅之不可恃如是夫九原可作吾其从晚节之老圃乎且吾为人庄而日就荒人为吾庄而不获一稔独幸得归而时游王氏菊庄庶几乡贤之万一焉记菊庄而及乡贤者髙山仰止吾乡之士其勿以菊庄为嬉而已也

　　干明寺记

　　余谢事归里有寺曰干明主僧德训时过余旣乃相告曰佛居西方以七寳为宫室中华事之每穷土木之役然茅屋越席神亦安之亦诚而已吾寺无贮储业精者骄荒者怠骄与怠相遭济之以贫寺日废矣训视髪事佛主讲若坛信者礼施丰约不敢校歳乆积楮币为缗万五千有竒乃构大雄殿像设藻绘堂室庖湢大小俱兴经始至正甲申二月落以乙酉十月虽不足比隆杰刹计佛亦与其诚而安之矣且训见吾徒竞锥刀如市商惟私其身一旦捐衣钵启争贻笑故就今尚健尽以奉佛焉公不我挥故敢以告其徒福佑德成复踵门请曰微师吾寺几坠愿纪于石相城故多寺由隋迄五季有兴无废周显德中废省存者仅二十而无所谓干明者宋李回作郡志始列干明禅院岂宋所建耶易院为寺又不知何时唐赐额者为寺私为招提兰若若山台野色皆是也佛以清俭为宗其见劳人糜财果乐此乎昔之佛者断薪续床把茅盖头未闻以缔构雄侈为贤也长芦宗颐师谓梁武之祸由崇奉不能清俭所致讵不信哉训也居而能俭积而能散啬于身而丰于佛惩其徒而矫其弊亦贤乎哉今海内名山寺据者十八九富埒王侯有兴作犹资于众因而利之此虽大小不侔而得失亦判然矣佛之说髙者凌青天深者入黄泉其浅而近者曰不贫不痴训也其庻乎余旣闻训之言又重违其徒之请求其故掇其法之绪余为之记俾嗣者有所征焉

　　乐闲堂记

　　人物之生于世安于其素而不知其乐者众矣鱼在水兽在山不知其乐也处之涸辙絷之虞人而后知江湖山林之乐焉释而从之俾复其故则其为乐始真知矣物皆然人为甚贱而服贾陆有摧车水有覆舟虎狼盗贼风涛蛟龙之险卒然遇之号呼丐命于须臾而后知平地之乐也而仕者又甚焉仕而达矣若可乐也而其忧苦方丛乎其前事有必争而不容巳者不争则获罪君子贻诮后世争则彼方震以雷霆压以山岳惑以簧鼓大廷列坐十九澜倒而欲以抔土障之当是时也思得释去重负归为闲人则其乐为何如此忧也有苦焉造谒之疲精神送迎之劳筋力晨兴趋府干请坌来折简函丈手未及展继者沓至至拥马不得前暮归复尔寒暑不间休暇匿避若逋逃坚闭若自锢一接宾客遂终日不得食思得脱巾履偃仰床第又如蓬莱之不可到也上则不能遏矢去川决之政下则不能厌蝇集豕贪之求忧苦虽极谤议蜂起矣夫人未尝不知闲之为乐而真知者寡余盖身履其境急遽疲极而后获闲其为真知犹座中谈虎而尝被啮者也乡人孙友贤受益居安阳铜冶治卓宛之业而以清慎闻于人集贤院降札褒之曰乐闲冲素处士集贤握玉章司天下道教凡名隐者率号处士又华以冠之受益因以乐闲颜其堂乞言于余受益不游不试不险于途不困于责安于其素而能知其乐者乎其知不知予不能知而集贤标榜之其知其能知其乐也若是则华而不浮矣虽然受益又当读涪翁之文知収其余力而就闲之说则可以永此乐矣

　　陜西行中书省题名记

　　至正丙戌冬陜西行中书省平章政事托多公合其寮寀移书有壬曰吾省据要重以控西北南三陲者八十五年矣昔保厘长贰若廉希宪商挺赛音迪延齐皆蔚为名臣而无托以征及今亟求已不可得乃断自后至元元年得若干员刻之石识往行朂后继敢以属子有壬惟陜西当天下一面名虽数更地之雄剧则古今不异也我元天造立宣抚司以养以治中统三年始立陜西四川行中书省至元二十三年朝议分省四川咨答转滞改陜西行省而四川自为省矣中更宣慰司者一尚书省者二寻复其旧此其大较也世皇宏规远模立中书省总于中分省厘于外行省遵成宪以治所属决大狱质疑事皆中书报可而后行则为行省若甚易者然地之所直有险易则任之所寄有重轻矣秦地形胜之雄建瓴东夏分镇夹辅宗子维城臣工旬宣实任其重中统初廉希宪为宣抚商挺副之同寅行省治难为易继以赛音谔徳齐山川之险适足以固吾之国故地之险夷视人愚哲朝廷慎简宜何如哉则是保厘长贰之善可为法恶可为戒者皆不容泯此所以有待于题名俾后世得以指议也国家百年来法令明备遵之者福戾之者罚若殛随所戾而至孰敢不畏然人情有玩于法狃于习而不知畏者于是法有所不行矣而其本然之善则未尝泯可触之机则未尝息题名一刻俾一见之顷知某之为善使人歆慕若是我独不能效之耶某之为恶使人嗤唾若是我独不能戒之耶用是为政岂特为法之一助而弥恶迁善盖有出于法之外者焉尚论古之人由周而来着绩斯土者轨躅相接逖听风声皆吾师也若夫德于人而未忘迹于事而未熄率而踵武其文正乎平章暨诸公竭诚踵武罔俾专美矣斯石之刻又与人为善于无穷焉后之来者知其名之必列于斯也可不畏乎虚其石以待之

　　弘斋记

　　人生天地间以藐焉一身参而三之亦有道乎穷虽独善若进德居业之富讨论资揽之备大而民彛物则繁而酬酢日用莫不总括其理而积于其身及达而兼善也尧舜其君三代其民囿一世于太和以至鸟兽草木亦各使之遂其生育之道天下事物纷错坌沓莫不有以容之容之者何弘之谓也弘也者隘之反也此得彼遗即隘矣虽莫不有以容之亦莫不有以别之也夫子曰人能弘道言人能有知思可以大其所有之理也子张曰执德不弘言有所得守之太狭则轻喜易足有一善自以为天下莫已若矣道而曰弘我之力也德而曰弘我之量也圣人示人用力之方才髙意广失于辟者亦有以充其量也承旨开府公器宇汪汪若千顷波扁斋曰弘日与儒士讲学其中蚤袭宿卫历俸常太禧宣徽翰林宗正宥密皆有声所以大其理守其得者已至矣噫士大夫读书非不博也才气非不赡也而其成就卒于无称何哉患不弘尔圣人大管仲之功而小其器者岂不以其不知圣贤大学之道故局量褊浅规模卑狭功烈如彼而已乎公于是理讲明已熟用力已至然任重道远又有毅焉曾子曰士不可以不弘毅于事而求所以为弘者则内外交修本末兼尽他日见诸事业绰绰有余裕恢恢有余地矣公命为记辑先儒绪论而为之书

　　至正集卷四十二

　　●钦定四库全书

　　至正集巻四十三

　　（元）许有壬 撰

　　○记

　　御史台照磨题名记

　　世皇立御史台肃天宪以正百辟上官底僚罔不各极其选或损或益适于当而已厥初无照磨官至元壬辰台臣以赃入旣伙出纳无适爰始奏设又虑员之冗也乃以其职冠承发管勾兼狱丞之上遂为定制焉迄今五十七年阶是腾为达官者不知几人而湮没无闻者亦复不少今照磨萧栗刻其姓名于石征记于愚愚惟照磨兼承发狱丞一人而三职也独称照磨者举其槪也金糓则欲烛照磨硏厉其隐失也簿书则欲乆近有稽出入无格也囹圄则欲大而无抑无廋小而无淹也三职克尽善蔑加焉一或不举事因有堕矣况三悉不举者乎抱闗击柝虽贱必敬况列为宪属冠豸乘骢实权舆于是者乎彼有居其位食其禄卑小官以为不足为髙谈计月取偿华贯不待后之指议宪条森严有议于今者已萧君起家胄监已出官辟为台郎除是职其言曰前乎栗题名者善不善皆栗师也后乎栗题名者栗不敢知而窃有望焉愚嘉其三职之能举而其言复有取也故为之书

　　缑山书院记

　　古王宫至闾巷莫不有学学其学者非有异事也明天常尽人道而已若庠若序约义异称教则均尔姬辙之东寖不古若以郑侨当国且有欲毁乡校者而况重之以秦火离之以异端斯文不丧天实相之学校开设日兴月嗣若夫书院之号则昉于李唐之丽正郡邑未有也赵宋即老师宿儒讲学之地赐额洎书若白鹿嵩阳应天岳麓遂为永额焉紫阳朱夫子守南康拳拳于白鹿夫岂不知所先务哉我元戡定伊始即崇文教南北旣一黉舍遂徧区宇渐濡百年而书院之辟视前代倍百矣赠翰林学士资德大夫上护军魏郡杜文献公瑛字文玉其先霸州人金季避地缑氏山中授徒汾晋间学者即旧隠称为缑山先生中书钮赫珪聘至相因家焉世祖徇鄂过相尝召先生问计对以三事称旨且劝上数事后皆如其言及即位征之闻王文统当国不起授怀孟彰德大名等路提举学校官又不起其导中书也则以缓刑薄征广学纳士为先其移书执政也则以遡流求源拯百千年之祸为务所存不亦远乎于书无不读读无不记记无不究其趣者著述有春秋地理源委十卷语孟旁通八卷皇极引用八卷皇极疑事四卷极学十卷律吕律歴礼乐杂志三十巻文集十巻大约明注义之未莹补先儒之未足时出已见以袪后学之疑中书尝予良田千亩不受知屋下有藏金不发是虽若小不义而千驷万锺其屑乎卒五十七年有赠谥之命又十三年河南部使者请建书院廷议韪之以缑山为额实至正辛已五月也守臣以官所度地湫隘不称谋于其孙封彰德路总管愚相攸坤维得故王氏万卷堂堂故崇且广子孙废撤殆尽相与裒金易之修大成殿殿后为先生祠东西斋仍其旧又七年今郡守朱彦亨与其曾孙中书省左司郎中秉彛作讲堂以居师生新戟门以严中外始几于完矣彦亨合其僚移书有壬曰文献子乡先生也丽牲之石宜有刻文舍子其谁有壬孩提知先生义不敢让且读山长马君熈所为状犁然有当于心者马君谓先生著述虽有先儒之已发而其自得盖十九焉槪举其要以为的然见道之言其知言哉先生出处大节屹然山立视荣达为何如身后祠像之有无不校也然士为学必使后世从祀孔庭而后为至下是亦尸而祝之非以为荣而以见其为学之至且以淑乡里兴后人焉有壬生晚不获亲炙而幸托名先生之碑可不因有以语吾乡之士乎夫学其学者皆人之所当为为子必孝为臣必忠如手之必持足之必履宜无待于上之风厉也天降下民作之君作之师上之人有不容已者焉方今勉励长育明诏谆复居之有地诲之有师而吾乡先生贻范有书读其书而求其心赡其容而践其行成德达材由是辈出则书院之设为不虚矣有壬敢便便若是者诚欲明先生之道以淑乡里也惟吾士其勉之

　　总春亭记

　　饶乐平朱彬可取考亭夫子诗额池亭曰总春其乡人宣政掌故黄君仲纲谂记于余余以未识彬可辞仲纲亟言之知彬可可人释辞其可朱氏之先世居新安后徙乐平之清原秀岭髙林流泉沃壤彬可堂构其间凿二池亭其上不质不华可琴可书可命尊罍以乐友生水陆草木效竒献秀自行自色自花自实寒暑有代谢而品类更相发荣无适而非春池之莲窗之草前川之花柳无适而非道也亭号曰总春其谁曰不宜虽然华于春者不若夏秋冬之多而悉归之春何哉华于三时而生意实自春始归之春原其始也余尝达观乎万物妙观乎一原维天之命于穆不已万殊之所以一本也干道变化各正性命一本之所以万殊也学者究其用而未究其体悟其贯而未悟其一故于水陆草木但知其为万紫千红而不知其无适而非春盖自老安少怀之言絶浴沂咏归之迹熄寻芳胜日岂无他人求其领无邉之景识东风之面舎考亭夫子其谁哉嗟夫盈天地之间皆物也而有所谓植物者焉肖形虽异资气则同因植物之同而知万物之同总春之义大矣哉彬可为考亭疏族尝来京师从缙绅先生游其亦有闻于此否乎予不得而知也他日仲纲登总春之亭歌考亭之诗然后以予言问之

　　景韩堂记

　　相为河北重郡牧守著称世艰于闻周秦邈矣后盖可考焉若汉京房黄香唐宋景房管数百年间指不易屈赵宋罗彦瑰而下尤炳炳者其魏国忠献韩公乎公前持武康之节知相后两以淮南之节司徒兼侍中判郡盖古之牧守与宰相同故黄霸颍川治最即入为相而魏公以两朝顾命定策元勲三守兹郡其重可知已夫以千里之治移之天下举而措之尔而宅百揆忧患之域一旦释重负敛惠一方则又朝廷用人弛张之道焉流习轻外訾为徒劳胶荣朝着不肯一出国门虽自冗员擢为方面皆为下迁倪若水见班景倩入为大理谓之登仙流习之盭乃至是邪我元重近民之仕作法辟举屡议屡更必欲真得其人与之共治然卒未闻卓尔在天下者岂风厉振作之道有所未尽邪皇上励精图治一新其法内外通融凡乆在朝著者核其才考其资俾典郡邑河南行省理问太原朱侯彦亨擢彰德路总管以其扬历中外靡不著称首膺是选也侯以刚明之资一旦莅政百废俱兴剔蠧捄荒令行禁止由是名达九重驿赐金段历征往躅不一二闻而达噜噶齐沙喇卜丹桑节判官马德淳推官姜彬同寅协恭知事王大本照磨李弘道画喏平允郡以无事于是葺公署之后堂扁曰景韩盖景行先哲慕魏公为法征记以训诗不不云乎髙山仰止景行行止说者谓景行大道也言髙山则可仰景行则可行若魏公者非髙山景行乎凡天下牧守皆当仪型于百世下况踵其武践其位者乎槩其三至合四十余月利泽之及人如决渠浚隍栅桞廪粟辟牙城除戎噐奏罢盐鐡以纾民力乞国监书以基风化皆宏远之规非为目前苟且计者至于秉钧调元天下均受其赐丰功伟绩史有不胜书者然愚窃疑先儒称其务容小人岂含糊求合于人乎盖君子必欲充其量而后可以有所容可以有所容而后可以施诸人可以施诸人而吾之事业成矣虽大而弼亮三世敉宁四方独运庙堂再安社稷亦由是而推之尔且魏公作郡作相无一不可为法而愚独称其量者诚欲诸公法魏公必造其极而一政一令之及闾阎者在其中矣所谓牧守与宰相等者其尚有资于是焉后之守倅观是扁也其亦致力于实践哉垫巾慕郭解帻效王则前政专美矣是为记

　　承恩堂记

　　皇上御天之十六年勑中书慎简守令或陛辞亲勉或中书喻旨皆锡宴敦遣旷典异数所以必其称而期于治也安阳吴密掾台出官佐奉使宣抚竣事擢尹渤海将行请言有壬时待罪中台尝序以饯既而朝廷遣使核治忽之迹而渤海之政在治列复最它治中书以闻有金缎之赐密因扁其廨之堂曰承恩有壬既为大书而渤海之民李信义李珎萧克敏刘诚复诿儒者王宪俾请于有壬曰吾明府吴君德我非一思永其传而刻铭戾法俟为去思则吾民不忍言其去也承恩有堂苟因记之不惟彰君之赐而吾明府之善因附以传顾不两得乎又东平韩学诗撰德政诗百首首括一事皆炳炳在人者轶王允规十奇而过之远矣有壬昔之序有曰余虽不与考绩尚能为子纪其实密也在邑不二年治效有成纪实践言记其可辞语曰君使臣以礼臣事君以忠有壬于是有以见为治之机焉各欲自尽而已昔有赐绯衣或百缣或衣一袭非私也亦尽其使臣之礼尔厥后但闻有罚使以礼未闻也治不古若有以哉皇上征往古发言震衷海滨逺邑至遣使赐赉尽使臣之礼矣昔人在■〈亩犬〉亩不忘君而一饭之恩必报况恩隆山岳以忠报称宜何如哉不名之堂不足以暴其恩报之诚不于家而于公署又以垂劝于后来而临民听讼之际顾瞻堂扁凛乎其陟降左右也敢易其心乎且今能尽其职德于民名其堂悫于报而其民又能不忘令德以示于永乆一邑之治可知已推之天下有不治乎而天下之大一时承恩者几人名堂思报者有几而恩之未逮者先儒尝谓不患使不以礼患忠之不足盍亦自尽其道乎密也植志不回爵禄汨汨异时昼锦归故乡其权舆于是继踵而登斯堂者尚有望焉

　　公生明堂记

　　彰德属州曰林俗淳讼寂号易治且山水可适髙堂孙君彻彻笃由中书直省舍人来倅是州上官与其能小民安其政山水之适则未遑也州治西北有公明亭圯废已乆金承安间宋黻记文名刻故在一日孙君洎其守若僚请曰亭故游息地今不能复其扁则可取然不若用其全句之该也丐书公生明三字揭之州堂日视以为儆予喜为之书既又请抒其义以发其蔀请亟而切乃为之说曰公之为义大矣哉天无私覆地无私载日月无私照黄帝之治天下语其辅佐亦曰公而不阿而已周官曰以公灭私民其允怀说者谓以天下之公理灭一已之私情则令行而民莫不敬信懐服矣则是公之为用通三才而一之自天子以至于啬夫板尹不可须臾离者也人禀天地之中以生具众理应万事者心也虚灵洞澈无物不烛一蔽于私蒙昧昏错而其本然全体固自若也荀卿于是立公生明之说其启人至矣盖公也者无私之谓也无私则浄浄则明明则如鉴照物妍媸黑白举无遁形明也者公之发见者也而所谓生者谓有此公即有此明犹播种于地而必出焉以之扁堂触目儆省而又克已复礼以立其体应事接物以适其用不徼名以为公不仕数以为明一毫私欲无自而入理之微地之逺莫不了然在吾目中尚何覆瞹之有哉若夫不下比以闇上不上同以疾下分争于中不以私害之荀卿所谓公士者诸君得之矣推公生明之极致尊君爱民物至而应事起而辨将不尽为通士乎诸君其勉之

　　河南省检挍官持平堂记

　　河南省南控江淮西掎崤函东掖海岱以辅承京师中土大方面也地重事剧铅椠胶葛酬酢坌沓虽有敏者不能必其无戾焉随事厘正不逺而复此检挍官所由设也夫以七品之职厘一品大府之遂事其任亦重矣哉而弱者俯仰诡随谬愆何望强者取嫉于上阳示委注阴实逺之终岁踆踆不安其席于是官以之旷而事以之隳矣至正戊子春中书知管差除掾济宁罗吉擢任是官冬右司掾河间王国瑞继至协恭交修翕然著称剸治就绪得以展布余力顾瞻公署岁乆将压请诸上司出公帑葺之甫逾月焕然改观扁曰持平余既为大书寻复请记夫天下之至平者惟水与衡而已大而江河小而沟池其平中准大匠取法焉石或矶之则不平矣重而千钧轻而锱铢应之以权无弗平者手或挠之则不平矣今夫疆域之大事物之伙金榖也铨总也工作也传置也湮而欲发也泛而欲防也柅而欲行也蹐而欲正也不矶不挠则能适于平而不矶不挠其亦有道乎荀子曰士大夫以上至于公侯莫不以仁厚知能居官职夫是之谓至平惟其本之以仁厚行之以知能施于有政无所往而不得其平矣韩子曰物不得其平则鸣检挍不任他事専职于此一失其平不惟瘝厥官鸣者纷起矣而况大官临之史属睨之可不慎乎执玉捧盈持而勿失阶是而理机务天下且平况一省乎二君朂之且以告后来者

　　鲁斋书院记

　　至正乙酉江西湖东道肃政亷访使李守仁言魏国文正公鲁斋许先生为我元儒宗从祀孔子庙廷而覃懐先生之乡大徳间乡人王纪作祠庙学西偏庳隘弗称昔濓溪为南昌丞宗濓恢设况道州其乡乎覃懐犹道州也故中书厅永额为书院校职屡更祠则仍旧岁久且压守臣尝请郡巽隅地构筑未报宜亟作以副书院名是牍上报可之符始下先生孙今河北河南道肃政亷访使从宣入其宅地爽垲夷旷过请地判官冯棋更始石国英代之同知李守敬辈一乃心力市材庇徒成祠而奉迁焉前为两序后为讲堂东西有斋峙以重门缭以周垣西偏作屋以居校职神居有严讲授有地书院之名实副矣伻来属记有壬昔长中书左司陪先生子右辖公师敬时闻过庭余论且读遗书亦私淑者也义不敢辞夫道统在天地间由开辟迄今日未尝一日断絶明晦有时尔接而明之其人乎孟子谓五百年必有王者兴其间必有名世者亦举其概尔孟子后千四百年始得二程夫子天佑我元俾道统之传亟有所属朱子卒才八年而先生生际兴王之昌运得正学之真传接道统以淑来世任斯道以觉斯民非天意有属而能然乎举而措之事业若时务五事其概也呜呼中统至元之盛有隆古之所未及而有志之士窃有感焉者何哉孟子距杨墨韩子谓功不在禹下程子兴起斯文其要在辨异端辟邪说先生之立朝也当更始万物之际正始以理万事端本以畅百支则其时也乃有申韩邪说杂鹜于中其言甘而易入其功卑而易着举世伥伥以为开物成务如斯而已当时辞而辟之者其有所自也卒之正言以验正道以明使踵之者知其不容于正途惩塞其将来盖攘斥之功出于平居讲明圣学辨别邪正之有素也其有功于世大矣世徒知道统之有在而不知所以羽翼夫道统者又有在焉至大庚戌集贤大学士姚公燧作祠堂记犹以未升从祀天靳筑室为言皇庆癸丑始从西台侍御史赵世延请暨宋九儒升从祀建书院京兆记则翰林学士承旨程公巨夫笔也元统乙亥皇上勅翰林学士欧阳玄为神道碑与夫制诰赞诔记铭推明道统之所在者至矣有壬晚学謏闻无所容喙矣窃惟先生之道在人心夫何逺迩之有间天下从祀感触之机大矣懐之人固囿其中而犹屑屑乡里者岂不以乡里视天下其感触之机又有捷于桴鼓者焉王烈居乡争田者望庐而返阳城居晋鄙熏其徳而善良者几千人况道徳度越二人者乎懐之士过先生之祠有不惕然而兴者乎昔先生之教育懐孟也制祠有曰再令董子帷前有传授之弟子王通门下皆经济之名臣有壬于懐之士有望焉

　　至正集卷四十三

　　●钦定四库全书

　　至正集巻四十四

　　（元）许有壬 撰

　　○碑志

　　上都孔子庙碑

　　至元二年丙子岁七月庚午皇帝御洪禧殿太师秦王中书右丞相达尔罕臣巴延率中书臣僚奏上都世祖皇帝所城至元间作孔子庙仁宗皇帝修其敝增两庑庖馆故事当刻石纪列圣崇文重道之实以诏后世石已具拟中书叅知政事臣有壬为文奎章阁侍书学士臣库库为书奎章阁承制学士臣师简篆其额留守臣董其树立制可臣有壬被诏悚栗罔知攸措洪惟圣朝肇造区宇亭毒运用之大功并开辟而孔子之道犹天地日月人无能名若臣之愚其何以铺张天休阐扬至徳若夫列圣崇文重道之实征诸闻见或可复明诏万一谨拜手稽首昧死而言曰昔我太祖皇帝之应天唘运也干戈中征耶律楚材置左右备谘访闻周孔教深用嘉纳知天下不可马上治立十路课税使副皆用儒者国朝尊孔道用文臣实自是启之太宗嗣位修曲阜庙孔子五十一代孙元措仍袭封衍圣公置编修所于燕经籍所于扬以开儒治辇曲阜雅乐爼豆祭服至日月山王鹗以孔子像达北庭命秋丁行释奠礼饮福均胙岁以为常收罗儒士俾转教授遣断事官穆克徳山西东路课税长官刘中徧视儒人中者与牧守议停蠲其役且将辟举场以精入仕择笔且齐子十八人学汉语文字汉官子参学国语弓矢择师分四队以教命中书令杨惟中主其事作屋居之饩廪育之榎楚督之迄定宗朝不辍宪宗悉除汉地河西儒戸徭役世祖在藩邸招纳儒士撝谦问答知草泽一士贤飞书走币犹恐失之燕庙学汨于道流夺而归之儒増修敝陋闻窦黙三纲五常之言圣见超诣即谓人道无大于此失此则不名为人且无以立于世及正大位诏先圣庙国家致祭宜恒修洁官若使若军马毋泊其中理讼亵宴营造者有罪内设国子监学外分提学教授以职教议行贡举法以取士督有司以主领责按察以勉励儒籍者复之材成者擢之分田制禄以奉祭祀以资营修以禄其师以廪其徒而学政备举矣成宗首诏敦劝且议贡举又特诏中外百司申世祖之制其畧曰孔子之道垂宪万世有国家者所当崇奉而曲阜上都大都又专言之圣意所注可见矣武宗仁宗英宗文宗恪守祖训凡大播告必首及此武宗加号大成遣使阙里祀以太牢示万世无上之絶尊仁宗行宾兴法先徳行尊五经继志述事有加焉今上皇帝三降徳音靡不恳切此征诸闻见班班有据者也尚论厯代之兴礼乐制度莫不相因而我朝截然首出为一王法立经陈纪大括宇宙细尽事物不资载籍动合孔子之道非天启大圣为斯文主以康济斯世而能然耶而天造草昧一元坱圠之始戡定虽武文之用实行其中犹秋之有春药之有食所遇之时异所施之偏有不免尔天常人纪自然之理则无时无地而不载焉世祖既城开平寻升上都文治益修至元六年命留守臣颜蒙古岱作孔子庙都城东南仁宗皇庆二年命留守臣贺胜重葺旧殿増廊庑斋厅庾廪庖福门闳垣墉西偏为堂庐以待国子分学田坐云州者六十顷五十九亩兴州又十四顷以教以飬作人之盛蔚乎首善之地矣今上当宁大臣协赞益阐大猷使万世之逺亿兆之众皆知孔道之可尊而祖宗功烈有万可述独及此者诚以斯道在天地间一日不可无一日而无犹天运之或息无以为天地矣而贻谋垂宪舍是无大后世尊而行之其于治天下成规大法特举而措之尔臣闻道之大原出于天其显者谓之文帝徳广运之文经纬天地之谓也天之未丧斯文礼乐制度之谓也删诗定书系周易作春秋孔子之文也彼深文小道急近利务末效渐渍驯致贻祸国家虽以王文统之才卒负任使世祖明断罪人斯得况下是万万者乎均谓之文可不知所辨哉士之藏修于是学者其慎择从自格物至于平天下皆斯道也继自今万亿年开太平之基以上副列圣崇文重道建学作人之意顾不伟欤臣有壬谨拜手稽首而献颂曰圣神立极顺天应人谋始斯臧继体惟寅道有大原显者为文爰出万化兹其大钧金革土沸弦歌载询考礼绵蕝征贤蒲轮滦水之阳龙冈作都据其上游建瓴中区乃咨守成大本在儒国都闾巷有师有徒兹惟首善盍示逺图咫尺象魏作宫渠渠南面圭衮北庭诗书列圣继明显承弗替旣极其称复新其敝居以饩廪搜以科第百年长育四海渐被教隆化洽人有士风引而伸之万世攸同皇帝曰俞汝臣有壬纪载释辞后因有今拜手稽首天子万年斯文斯道如日在天天地位焉万物育焉拜手稽首天子万年

　　大都三皇庙碑

　　三皇置一庙有司以时祭享昉天寳六载我元稽古崇德报功元贞初天下咸秩京师岁春秋御祝香祠以太牢宣徽供馔太府出银币大兴府给事而太医院主之三献奏名莅事礼崇物备非唐可拟顾惟殿宇涉乆倾圯院使休格诹咨同官合辞上请勑工部重葺寝庑斋室应同缭垣以及墄坪炳焕俱新而碑未有纪至元三年岁丁丑十月壬午偕院使哈喇岱五十四经歴布延特穆尔请于太师秦王达尔罕右丞相巴延协议敷奏制可中书参知政事臣有壬制文奎章阁大学士臣库库侍书学士臣师简为书若篆中书移臣有壬臣有壬不敢辞洪惟三皇继天立极生民以来君德最神圣者也十三卦言其功不及其德合元相春言其德不明其功德无能名功无所归一有形喻蠡海而管天矣医家者流果得而专乎征诸掌故大德间陜西行御史台议名医配祭定制礼官议开天建极者列以十人则专为医其可礼部韪之至大间湖广省请名医配享坐次礼部议视大儒从祀列置两庑岂一时不考大德之议而许之耶岂以素问称黄帝本草称神农而亨庖始庖羲耶而天下遂为定制矣昔在壬辰太宗皇帝虑人有札瘥夭死也罗天下医置太医大使佩金符辛丑立太医院总其政宪宗皇帝癸丑冠以提点世祖皇帝中统庚申给银章又别置太医院丙子合二为一戊寅冠以礼部尚书癸未改尚医监秩正四品乙酉复太医院秩正三品成宗皇帝大德辛丑升正二品帷幄重臣领之其贵且重视同医师秦汉而下太医令丞不侔矣补太医员虑不根学试严科条入官阶升迄长其院尚方侍汤液诸王重臣请医奏遣之郡邑设学置教授正録教谕员教其术业又置提举司其户调自为铨衡吏部不得而可否也闾阎细民征戍病卒惠之有局待之有堂着于格令以广好生之德者厥惟至哉生民林林夫妇父子君臣上下之分定饱食暖衣养生送死之具备礼以维之刑以弼之万世永頼可必也而四时阴阳之沴感之为疾有夭死者已则不能必其无也于是为方技以待之在三皇功德虽犹海之一勺天之昭昭然亦于生民之大者欤天下祠事俾医尸之其以是也夫用是谂于其官若学者曰学治国具也古一而我三焉国书一代同文之制儒以明人伦医乃鼎足峙者以其为业重且难故也技而进于道者也故必参造化之机穷事物之理而又存之以仁济之以亷者其庻几乎内经尚已近可训者亦知孙思邈之论习业乎妙解百家探赜具学医始无滞周医师岁终稽其全失民有死终疾医各书其所以入于医师若是其严也其或懵经旨而冥行席世名而无实熟一方而自售偶一效以自信毙人不刄者虽有常刑而逝者不可复矣盍思列圣崇秩建学之意而慎之哉且医之责在师师之责在总于上者择之精布之天下则人之鲜于药者免矣班格又以铜人图经字漫屋摧征考无从得请修治治其具以待其人其知长人之责者乎京师天下原柢大官莅之故将达于流而畅于枝蔼乎生民之遂其生也不然三皇天地其居也元气其神也何有于一室之修废耶我元绍天阐绎尚质素以基皇德其亦皇首之初乎皇帝扩列圣好生之德开寿域续民命至和沦浃踵而齐泰矣于以昌圣躬万亿年无疆之寿于以固国家万亿世不拔之基于戏盛哉臣拜首稽首敢对扬天子之休命

　　勅赐经筵题名碑

　　世皇经营六合﨑岖金革间首索金余黎献及一时经术之士诹咨善道及正九五益崇文治至元三年十二月遣中都哈雅谕旨儒臣朕宜听何书其议选来进于是商挺姚枢杨果窦黙王鹗言帝王之道为后世大法皆具尚书乃以进讲八年许衡安藏进知人用人德业盛天下归之说深用嘉纳仁宗御极台臣请开经筵乃命平章政事李孟时入讲诵泰定间始以省台翰林通儒之臣知经筵事而设其属焉今上皇帝法圣祖之宏规考近制而损益之开宣文阁选中书枢密御史台翰林国史之臣以见职知兼经筵丞相独署以领重其事也其下有兼经筵官参赞官译文官率以中书翰林僚幕若阁属为之而不常其员又其下译史三人检讨四人书写五人宣使四人有公移翰林国史知经筵者署之仍用国史院印章奏为着令至正七年正月二十日知经筵事翰林学士承旨都哩特穆尔暨领经筵事中书右丞相伯勒齐尔布哈奏经筵启沃圣心禆益治道甚盛事也领知若兼之臣宜立石以记其姓名拟翰林学士承旨臣有壬为记御史中丞臣多尔济巴勒为书知枢密院事臣太平篆其额制可臣有壬窃闻圣人之道为天地立心为生民立极为万世开太平之基思道之明其本于学乎贾谊谓人君不可以不学故虽圣人亦资于教五帝三王皆有师而求多文学古训逊志时敏念终始典于学不独殷髙宗为然古今帝王之至训也汉之贤君祖德师经承师问道致治之盛其有以哉若天禄石渠白虎华光与夫唐之弘文集贤名虽不同其讨论坟典图画治平皆经筵也我世皇征用儒雅开万世太平之基薄汉唐而不居一本圣人之道垂裕后昆皇上以天纵之圣留心经籍缉熈圣学治效之隆视中统至元无忝矣臣有壬承乏经筵前后且十有五年每畨直进说天颜怡悦首肯再四经旨渊奥有契宸衷圣德日新宗社亿万年无疆之休此权舆也讲文附经为辞若古疏义而敷绎之继以国语译本覆诵于后终讲合二本上之万几之暇以资披阅焉夫官署题名昉自近代百司且有之况国家崇儒重道讲求太平之大者乎凡与是选莫不以为荣遇而列其姓名者不特荣遇而已抑将励其倾竭忠诚以格天心勿使后之观者指而议曰某但荣遇耳则斯石也不为观美文具矣

　　勅赐大司农司碑

　　语不云乎百工居肆以成其事有其地则有以庀其司鸠其人则有以僝其功苟判涣无统迁于异物求业之精不可得也百工且尔况崇位重秩而亮天工者乎大司农总天下农政其崇且重视古有加焉厘务之司宜雄大华邃而因循卑陋不称位秩时雍坊故相巴延之居实甲诸第堂皇突兀宛若公廨重阶连栋栉比鳞集傍可僚幕列可曹局帑庾固宻可以储金币栖簿书概以官府所宜有者无一不具既归之官虽力可请赐而土木胜人不敢居也僦之齐民收其租入则虞乌合杂糅日就废壊独有阐为公廨是称是宜乃至正六年闰十月二十五日大司农纳克楚僧格实哩大卿哈达拉图喇特穆尔少卿穆尔茂苏黙司丞班珠尔王恪经歴库春特穆尔都事托音奏凡地舎邸肆没入者悉归农司巴延之居在其中议诸中书农司宜用为廨制允其请遂迁而辟治焉明年二月二十一日大司农僧格实哩吴秉道大卿哈达拉图喇特穆尔少卿穆尔茂苏黙司丞班珠尔经歴库春特穆尔都事托音等覆奏廨既得请宜纪其故勅翰林学士承旨臣有壬文诸石洪惟圣天子敦农务本责成其官因纪其居纪天休播后世宜也然古人缓于颂而急于规故盘席几杖觞豆弓矛莫不有铭以示戒也一器之微为戒若是则堂髙数仞榱题数尺可以因其地以朂其思居其肆以成其事哉帝王之治厚生而已唐虞大圣首重命稷箕畴八政周诗生民七月皆王道之始也世祖皇帝稽古建官特立农司虽品秩之隆杀分厘之内外时有不同其所以敦本抑末责成实效则无以异也仁宗皇帝崇其秩从一品位之崇也其望益隆秩之重也其任益大况一新其廨百工有肆矣亦究其事之成与不成乎且农司之立七十七年其设置责任之意播种植养之法纲以总于内目以布于外者灿然毕陈宻而无隙矣责之也严行之也乆其效宜何如哉今天下之民果尽殷富乎郡邑果尽其职乎风纪果尽其察乎见之簿书者果尽如其说乎政犹廨也嗣而居者亦思所以责其实保其完举其仆苴其漏乎方今农司之政其概有三耕耤田以供宗庙之粢盛治膳羞以佐尚方之鼎釡教种植以厚天下之民生尊卑之势不同理则一尔卑或凋攰尊孰与奉厚之之道其农政之先务乎昔韩愈取圬者王承福之言操镘入富贵之家有一至再至而为墟者以其屋之归于官也其要则曰食焉而怠其事必有天殃臣于是重有感焉昔过其门莫敢仰视一旦为我所有而治事其中念彼之失我之得也敬畏之心惕然而生矣则是廨也非我龟镜乎持是畏敬以治其事则事无不成也于农政也何有

　　至正集卷四十四

　　●钦定四库全书

　　至正集巻四十五

　　（元）许有壬 撰

　　○碑志

　　勅赐重修陕西诸道行御史台碑

　　至正丁亥十一月庚戌日南至皇帝燕延春阁御史大夫臣纳琳等奏陕西行御史台岁乆屋弊既彻而新拟御史中丞臣有壬文其故于石制可臣有壬承诏谨按其状而笔其概曰台治位今奉元城之艮隅且五十年罅不即塓桡不即易驯玩将不可支岁辛巳都事樊执敬言行台据雄镇具瞻重威废乃若此今不亟修后费滋甚乃移文中台再阅岁始报可于是市材秦陇得木山积瓦甓百需靡不具集而寻引斧斤稽而不用乙酉冬十月中丞韩嘉讷莅止按视储木暴露而衰朽已过半慨然率作俄复召入累迁为御史中丞奉元无良梓人圬者以告中台中丞为请诸尚方择精其艺者乗传而往侍御史沙巴尔李好文都事朱守谅辈得以僝其功焉丙戌五月庀工六月中丞都斯黙色治书侍御史罗罗至九月正堂暨幕署告成且辍且作中丞赵得寿侍御史庆善继之明年四月韩嘉讷复来为御史大夫八月侍御史实喇卜至后先协恭迤逦就绪入冬而落焉堂扁至公仍其故也袤深五寻有二尺广九寻挟以翼舍丽以两厦贯以修廊属以圎堂东西曹局各二十六间过厅前峙照磨所附其西位置秩秩察院若掌故帑藏不易旧贯他悉一新庖传廐枥各厎坚好堂北伐土泉涌因浚为池益以龙首渠水构亭其上池阴东西各为亭基城东北作屋以偹登覧前三其门引暎峻邃先是出入危巷狭隘迂折民居直其冲者愿输为道倍值酬之辟为通衢如砥如矢是役台官总其上僚属奉于下举尽恪恭毫厘之费皆出台储以故工不知劳民不知扰考室度功名虽曰修而实则剏矣我世祖皇帝至元戊戌建御史台以清风俗以正百司而政之布报地之逖迩有不齐焉丙子平宋明年立南行台总十道以按三省云南则提刑按察司治之寻升行台以按边徼边徼既宁相地之宜以大徳丁酉四月移治京兆是为陕西诸道行御史台按陕西甘肃四川云南四省总陕西河西西蜀云南四道亷访司而节制于中台焉闗中东控中夏西南北极边陲树之行台俯制部属崇严之势立则敬畏之心生敬畏之心生兹用不犯矣此其小者尔若夫消奸邪于未萌轧豪猾不敢喘气使山川失险里巷不惊台与地亦重矣哉臣有壬考其岁月因有以观政焉廨弊已乆始有修葺之议又七年始有成其不至倾圯几希今也坚足以待岁月宻足以芘风雨崇足以詟部属为政之道岂外是哉建台八十年来中外宪条无一不备玩而不举亦犹是屋一有振起焕然截然故未坠也然台有恒言谓之风宪亦有说乎风者天地之使也王者之声教也故上行下效谓之风宪者法则也周礼悬法示人曰宪法则是风之与宪二而一一而二者也可相有而不可相无者也风主于教宪主于法上之行下有不能效者则继之以法未有专主于法也我正而后责人以正我亷而后责人以亷苟不是求一以枉法惠文从事待若束湿视若冦雠不亦昧于风之为义乎故必先之以风而后之以宪二者不使偏废则吾政之修与廨俱新且于其未弊而时葺之则廨与吾政其永无弊矣臣有壬为是说以答明诏庶乎古人作器有铭之义也董治寮寀中更非一皆刻名碑阴以着其劳焉

　　勅赐兴元阁碑

　　太祖圣武皇帝之十五年岁在庚辰定都和林太宗皇帝培植煦育民物康阜始建宫阙因筑梵宇基而未屋宪宗继述岁丙辰作大浮屠覆以杰阁鸠工方殷六龙狩蜀代工使能伻督络绎力底于成阁五级髙三百尺其下四面为屋各七间环列诸佛具如经旨至大辛亥仁皇御天闻有弊损遣延庆使绰斯戬辇镪葺之又三十二年为至正壬午皇上念祖宗根本之地二圣筑构之艰勑竒凌府同知今武备卿布达实哩暨岭北行中书省右丞今宣政院使伊噜特穆尔专督重修歴四年方致完美周塔涂金晃朗夺目阁中边顶踵巨细曲折若墄平髹垩靡不坚丽精至重三其门缭以周垣焕乎一新县官出中饶楮币为缗二十六万五千有竒费视昔半而功则倍之丙戌十一月七日上御明仁殿中书省臣奏阁修惟新不可不铭勑翰林学士承旨臣有壬文诸石臣有壬拜手稽首而言曰天地运用之妙臣无得而名焉即其形迹近者言之风雷雨旸之散动润烜发生万物者皆自上而施于下源泉陂泽之流通行泄灌溉大田者亦由髙以及乎卑我国家兴王之地俯瞰万国大圣人首出庶物位乎天徳引阂孳萌纽牙开辟而后蓄而未发之气以资始品彚自上而施于下由髙以及乎卑故泽之流如髙屋之建瓴师之出如泰山之坠石功烈之成登三迈五汉而下莫我儗也定都和林造邦之基立矣太宗宪宗虽干戈间而以不嗜杀人为心闻象教清浄觉皇慈仁之旨有契宸衷资其说以格蚩蚩之未格者非大示尊崇则无以为感触之地而大圣人礨空四海撮土八埏嚢括宇宙席巻河山之量实兆朕于是焉臣有壬生长熈洽之世朔南名刹罔不厯观闻岭北人谈阁之大窃疑其夸质诸尝行陕蜀江广闽淛且仕岭北之人信天下之阁无与为比也昔祗洹寺基八十顷一百二十院祗陀湏逹二人成之我国家富有四海视布地之金特锱铢耳则此阁之缔构峻伟杰峙与雪山相髙鹫岭侔盛宜也阁始无名但以大阁寺著称皇上赐名曰兴元之阁盖经始之日实我元顺天应人龙兴之初名协乎实矣且和林自元昌路为转运司为宣慰司又为岭北行中书省丙辰迄今九十一年而列圣峻极之迹雄都瑰异之观无一人一言及纪述者一旦形诸玉音刻之坚珉迟速其亦有缘乎于呼休哉为大利益其可量也夫铭曰
　　鸿蒙再辟世再初圣神立极卑黄虞建邦乃握天地枢俯拾万国如坠枯嗷嗷赤子饥待哺后奚后我来其蘓天戈岂欲专天诛心以不杀人自孚頋兹象教非虚无与我异世而同符以大智慧明羣愚开极乐国色寰区祗园方欲鸠其徒乗龙遽尔反鼎湖后圣继作志不渝巍巍成此兠率居不宏其规岂逺模矗天拔地髙标孤中有屹立金浮屠诸佛环拥分四隅至大修废走使车三十一年等湏臾吾皇法祖恢圣谟坐令金碧新渠渠龎恩覆帱均堪舆如阁容塔绰有余中书有请帝曰俞汝臣有壬其大书不蹇不磷盘石如亿万斯岁绵皇圗

　　勅赐推诚宣力定逺佐运功臣太师开府仪同三司上柱国曹南忠宣王神道碑铭并序

　　曹南忠宣王薨六十年若乃祖乃父丰功髙烈墓道之石咸未有纪至元六年岁庚辰十二月己亥中书右丞相臣托克托左丞相特穆尔布哈等以闻勑中书参知政事臣有壬为铭翰林学士承旨臣库库为书翰林学士臣玄篆其额臣有壬承命兢惕而窃又自幸皇帝不以臣庸劣俾参台司而王之子臣托欢实平章政事世讲谊笃当悉其家世饬其未至以章视来世矧威命有赫其敢以弱陋辞王讳阿喇哈蒙古扎喇尔氏祖讳博绰赠定威佐运功臣光禄大夫司徒上柱国追封曹南王谥忠定父讳伊埒肯赠宣忠靖逺佐运功臣金紫光禄大夫中书右丞相上柱国追封曹南王谥桓毅祖妣塔布妣威喇俱追封曹南王夫人忠定幼宿卫太祖皇帝服弓矢职割烹从征屡有功竟死于战桓毅嗣宿卫事约尔珠太子从库楚胡土克图太子伐金遂侵宋以功升万户寻以天下马歩禁军都元帅副大将察罕征讨察罕没遂代之统大军攻淮东西诸城至广陵战没王嗣职统其军巳未从世祖皇帝渡江破宋师隆兴北山还上都赐黄金五十两中统初诏将所部讨阿拉克岱尔珲塔罕追至河西有功二年从征额哷布格赐金箙一文缯九三年从宗王噶必齐讨李璮贼搤老僧口日夜搏战走之夺其锱重进拔济南赐金鞍文锦各一黄金如上都数四年春赐虎符银章至元四年有事襄阳走宋师安阳滩赐白金衣物五年大军围襄樊分戍百丈山以犄宋师战累捷十年拔襄樊十一年略地郢复夺郢州南门堡视地势可达战舰于江遣色勒敏白大将自沙芜口入江取鄂州泝江陵复遵陆略地至镇江十二年擢昭毅大将仍蒙古军马军上万户权行中书省事驻建康与右丞相巴延参政董文炳为三道水陆分进期集临安王以右军取道独松闗破东埧訾至护牙山遇宋师手斩其将杜总管获甲盾数百入溧阳界复值宋师斩骑将二人擒禆将祝亮等四十二人斩首三千级进拔溧阳获首虏七千战章歩桥斩其将吴奉使斩首三千级进攻建平破之斩吴许两总制拔广徳西安长兴攻独松闗擒谷总制至栢市擒其将张八斩首二千级进中奉大夫行中书省参知政事十三年三军会临安宋亡九月狥浙东未下郡县所至纳欵降赵提刑等五百余人追宋宗室秀王与择于闽至福安转战四十余里杀其歩帅观察使李世达于阵俘与择及其子弟监军赵由■〈忄葛〉防御使林徳获印章五器仗万计安抚使王吉等皆望风降偏师入兴化擒宋相陈文龙招降宋官二百余人淮兵三千人江南平十二月以行中书省参知政事行江东道宣慰使十四年入觐进资善大夫行中书省左丞仍宣慰使十六年进资徳大夫行中书省右丞使如故十八年入觐赐玉带弓矢进光禄大夫中书左丞相行中书省事统师四十余万征日本次明州而薨年四十有九是年十月吉日葬曹州济阴县郭村之原初赠协谋佐理功臣太师开府仪同三司上柱国曹国公谥武定加进推诚宣力定逺佐运功臣太师开府仪同三司上柱国追封曹南王谥忠宣配托端库库楞呼图克台并封曹南王夫人子男二曰伊苏岱尔袭左手蒙古军万户天厯初有拥护功遂参预河南省三转知枢宻院出为河南省平章政事兼山东河北蒙古军大都督入为集贤大学士进银青荣禄大夫薨曰托欢起家同知蕲州路四转为河南左丞由南台侍御史再迁为西台御史中丞毋疾弃官厯江西湖广江浙三省平章政事进阶光禄大夫拜南台御史大夫改河南平章以母老辞至元六年拜中书平章政事在政府念母老而逺语及輙流涕南台总十道按三省非重臣不可复拜御史大夫且便其养也女五人适管军总管呼喇济珪齐卫副使巴哈穆尔蒙古军千户塔察尔真定路总管哈喇逊蒙古右手万户额尔济纳孙男女若干皇元以仁武取天下艰难肇造与共事者惟国人耳而国人中尤頼以济者若扎喇尔氏则四杰之一焉王之乃祖乃父无征不从无战不捷而所部之士威信素着如臂使指无不如志天下既一俾率其部而世其职杂居腹心之地以制四方世祖皇帝万世之逺圗也王明而恕谋而有断始袭其部士皆乐为之用提兵鼓行指期制胜其追叛河西攻坚屡下力战襄樊略地郢复可谓雄伟之绩矣若夫巻甲沙芜而长江失天堑之险分节独松而重闗若无人之境卒使宋主面缚海隅风靡则无沗尔祖而世笃有加焉日本之役未至而薨厥后蹉跌贻悔识者谓使王在当不至若是也皇元屈羣策以一区宇旧劳之臣耆艾炽昌者非一王暨祖考皆死战阵以致宁敉乃身不享之昔贤谓世徳之臣厚施而不食其报然后其子孙能与守文太平之主共天下之福王寿不满其徳而二子佐列圣重熈之运皆致位崇极王薨甲子一周矣赐铭墓道哀荣益新又立祠建康赐祭田千亩世福盖未艾也呜呼崇徳报功朝典缛矣归美报上独不在王子孙乎臣有壬再拜稽首为之铭曰
　　于赫天造秉钺四驰芟夷芜梗以式九围河翕岳乔贵胄接武阚如奋出奔走御侮桓毅之子忠定之孙率我旧部朂我铺敦帝命南伐溃襄拔郢夷庚既塞我旅爰整啴啴匪车舟乃陆通投鞭断江率浒而东三军犄角分趣吴会遂起溧阳肆我禡类角崩稽首浆壶食箪广徳弗城独松弗闗大会临安组颈道左干清坤夷四方来贺蕞尔岛夷乃敢不庭皇风播海长星坠营许许郊原鬰鬰王兆焯勤崇极申以庙貎既厯五纪盍文其碑亦惟天道迟速有时假宠九原追功未坠聿声其休永锡来裔

　　至正集卷四十五

　　●钦定四库全书

　　至正集巻四十六

　　（元）许有壬 撰

　　○碑志

　　勅赐崇源寺碑

　　主实喇鄂尔多皇后巴尔图言夙侍武宗皇帝被恩务报而智力靡它作崇源寺资荐冥福请记诸石以昭臣妾事主之诚中书省以闻臣有壬承诏当笔即其状笔之曰巴尔图克哷氏年十三入宫武宗潜邸早受知遇及正九五赐内帑楮币俾作梵宇以践矢言工欲庀而宫车脱驾矣事太皇太后益着恪恭英宗熟其贤命立太祖皇后完颜氏鄂尔多三年徙居世祖皇后凡实喇鄂尔多译言帐殿也国制列圣宾天其帐不旷以后妃当次者世守之实喇则又序于诸帐之上者焉其徙居于是也地位益荣赐赉日裕惟被恩未报是惧爰念国家尊崇释教严饬寺宇于以佑国芘民者殆徧天下女人知力有度越如是者乎初仁皇居东宫赐昌平县史村田七百亩乃即赐田力事缔构为报恩地地形爽垲闬闳邃严正殿位佛后殿栖经翼舍其旁武宗神御冠其北而方丈拱于后殿西为云堂东为香积周庙以居其徒帑庾庖湢靡不华备作于泰定甲子三年迄功俾崇孝僧恒照主治今恒湍继之楮币计缗三十余万不资于官不假于人劳费亦至矣臣有壬窃闻佛之教大弥六合细入无形顾臣固陋何足以知之而所知者则佛以报恩为第一义故佛书有报恩经首称波罗门子孝养及湏阇提割身肉以饲父母弘衍其说以及报恩之义厥有旨哉夫所谓报者不独子之于父母也若臣之于君也妻妾之于夫也弟子之于师也凡人之于所遇也有所得则报之不以多寡计也吾儒亦言受人一饭之恩而不忍忘者其为子必孝为臣必忠一饭之恩至微也而不忍忘之则其受人之大者可知已世有受大恩而恬不知报一旦有事乃身先退缩不啻路人亦独何心哉况固藏啬用女人之常虽知其卒无所用宁终其身以付后之争者而不肯捐一钱则尽捐所蓄以报既往之恩不贤能之乎斯石之纪使观者有激其亦可禆于世教且使学徒不专于虚寂而凡致力于人事之实扩而充之佛之向上者可渐得矣臣有壬既纪其实又效其说为之偈曰
　　佛有大方便经典演微妙报恩弘至理布教及无量含灵皆具性感触随所见彼姝者贵人淑秀着宫壸受恩虽锱铢欲以山岳报况得山岳恩我报宜何如永矢言旦旦幽明倐殊邈志坚事竟成倾箧力构筑山林烂金碧奉祀极蠲洁冥冥既资佑且尽未来际佛慈无所择散福徧沙界皇祚绵无疆慧日光万刼民物苟有愿佛悉从所欲凡我林林生学佛当念此为臣勿忘忠为子勿忘孝人而忘忠孝虽在天地间是不与人等我愿推此道普度一切人俱为忠孝者俱到大智岸

　　勅赐顺圣寺碑

　　昔我武宗皇帝之在潜邸也今实喇鄂尔多皇后巴尔图实侍左右既乃从太皇太后于覃懐武皇宾天仍事兴圣宫慎畏自持性强记询往求故应答周悉圣母尝言覃懐获归宏济圣业非祖宗在天之灵黙佑曲护罔有今日故力事崇构资福于佛为祖宗报巴尔图日聆圣训而复厚沐抚视乃效圣母报祖宗者以报圣母出奁蓄楮币三十五万贯有竒买地都城咸宜坊作顺圣寺三门夹峙大殿屹立后建重屋奉圣母神御西为十二楹连甍有阁窃自为侍祠之地东规如西而杀其后用庋藏经云堂香积秩秩有位周庙连属宏丽静深际通衢为屋三十间取僦赀以助恒费经始至治壬戌之春欲极工致而监者不称凡三撤易厯十年而后有成焜煌绚烂照耀阛阓遇者耸观买田千亩俾永有食择比邱尼管旃卜主之不纪其故恐后遂湮没以告中书庶几上闻而有所属也省臣敷奏诏臣有壬为文臣有壬词臣也有命弗敢辞臣闻佛之教宏大精微其要惟欲人同归于善有不言而自信不化而自行之妙焉其徒学者女人为比邱尼盖百不一二佛以女人多疑惑执着结业纒缚不能自出不使入佛法中而憍昙弥着卒能奉行袐教宣说微妙所谓身无常身命念念迁灭代谢不足财众缘所共无有真主其言亦渊矣乎巴尔图之报圣母也悫诚追慕老益不替亦善女人信敬佛法而知所先后者乎身命奥旨将究其极若夫举所蓄而倾委不靳则已有得于财无真主之言矣昔圣母御兴圣宫受二子十孙三帝极天下之养始终十五年中间受厚恩而极富贵者不知其几人未闻有一人奋出知报者巴尔图以女人淑柔之质而能若是盖有闗于风教宜有以纪之也皇上孝治天下事佛之宇列圣神御在焉圣母既有所矣巴尔图复此缔构非渎也至诚展布随地而见况及事亲宻从殉无地乃得一睹睟容与紫金之像白毫之光相为炳耀则孝敬之心油然而生佛之不言而自信不化而自行者实寓乎其中矣既述其槩若是且颂之曰
　　象教若海孰挹其深世玩其迹盍求其心匪今斯今罔有不钦其屋如星其徒如林山台野邑知几万区曰兹都城钧天帝居宝构突兀鬰乎相辉国帑海岳涓埃是靡踽踽有人毫积丝累至于千万犹水壑委十年营度始尽厥美圣母在天监观有赫兹殚之力实母之锡陆海汹涌出此兠率东瞻徽仪殿合咫尺肸蠁来临神御有侐圣孙御天治隆孝敬淑媛有请天休丕应小臣载笔圣徳是纪以彰圣治以鬯佛旨惟佛之旨在神御祀佑我圣嗣承承继继子孙孙子与天地终始

　　勅赐故资徳大夫御史中丞赠摅忠宣宪协正功臣河南行省右丞上护军魏郡马文贞公神道碑铭并序

　　至正六年七月丁丑集贤侍讲学士通奉大夫兼国子祭酒臣天爵言故资徳大夫御史中丞赠摅忠宣宪协正功臣河南行省右丞上护军追封魏郡公谥文贞马祖常早擢髙第厯践要途始终五朝有文有政宜锡碑纪徳庸示报功集贤院臣以闻制可命臣有壬为文臣玄为书臣起岩篆其额三人皆文贞公同年进士而有壬托知尤厚始以学士被命继冒承旨皆在纪述其敢辞公字伯庸世雍古部居静州天山有锡哩济苏者髙祖也金季为凤翔兵马判官死节赠恒州刺史庙赐褒忠子孙因官以马为氏曾祖乌呼讷从世皇征宋留汴掌馈饟累官礼部尚书赠推忠宣力翊运功臣佥枢宻院事谥忠懿祖世昌行尚书省左右司郎中赠嘉议大夫吏部尚书父润朝列大夫同知漳州路总管府事赠中奉大夫河南行省参知政事追封梁郡公妣杨氏追封梁郡夫人梁公官浮光因家焉七岁知学得钱即以市书十岁见烛欹烧屋解衣沃水灭之人叹其异蜀儒张公■〈须上立下〉讲经仪真公未冠质以疑义数十张公竒之科举诏下乡会试皆第一廷试第二盖以国人冠也授应奉翰林文字承事郎同知制诰兼国史院编修官拜监察御史仁皇乆正宸极犹居东宫近侍利燕饮得售所请公抗言当御正衙立朝仪御史执简太史执笔虽有懐奸利巳乞官赏者亦不敢出诸口承天地祖宗之重当极调摄至于酒醴近侍进御当思一献百拜之义英庙为皇太子请慎简师傅下至臣仆亦宜精择时大奸当国公首知其盗观国史洎同列疏其十罪仁庙震怒罢之党与之布列要地者皆论列黜之端人昔与抵牾而摈斥者请拔用之秦州山移公言山不动之物而今动焉岂在野有当用不用之贤在官有当言不言之佞大臣皆家居待罪荐贤拔滞知无不言改宣政院经厯月余辞归起为社稷署令罢杂事于泉南大奸复相左迁开平县尹欲中伤之退居浮光大奸死除翰林待制泰定建储擢典宝少监太子左赞善寻兼翰林直学士成均释奠陈太子视学之礼内出礼币命公助祭除礼部尚书祖母张夫人卒护丧归起为右赞善复礼部寻辞归天厯初再使召为燕王内尉仍入礼部两知贡举一为读巻官时号得人参议中书省事参定亲郊典仪充读祝册官礼成赉金币拜治书侍御史锡犀帯及御书奎章阁记内廷宴服七袭金玉腰带各一改徽政副使拜南台中丞今上即位召议新政赉白金为两二百楮币为贯万金织绮为端四改同知徽政院事拜御史中丞以公疾特免朝礼命光禄日给上尊知经筵进说必陈经史大义参以祖宗故实持宪务存大体西台御史劾其僚禁酤时面有酒容以苛细黜之山东宪以孔氏讼闻以事闗名教不行按者亦引去司宪有以贪墨败没入其田庐请归曲阜陵庙从之拜枢宻副使居无几辞归复南台中丞迁西台疾不赴积阶自承事郎至资徳大夫至元四年三月丙午薨于光州之第得年六十是年四月壬申葬州北平原乡西樊以里有司以闻有今赠谥配索氏封梁郡夫人子男二武子承务郎湖广行省检挍官文子征事郎秘书监著作郎孙男三女二公言事剀切尝建议国人暨诸部既诵周孔书当遵诸诲以厚彝伦兵家子骄脆有辜任使庶人挽强蹶张老死草野当建武学武举储材以备非常时虽勿用识者韪之至于论刑则一本哀矜常言死罪遇赦且原减死流徒未蒙殊渥当验情寓恩内徙汉人满百执弓矢猎者死不及百者流条格已有禁弓矢聚众之条又复为此是错综网罗之诚恐愚民举足蹈罪至论建徳民妻之不首夫死者则当以必死其得用法之意乎国家涵濡百年誉髦斯士公先世已事华学至公始大以肆为文精核务去陈言师先秦两汉尤致力于诗凌轹古作大萹短章无不可传者与修英庙实録译润皇途大训承华事略编集列后金鉴千秋记畧若干巻至顺间龙虎台应制赋诗有玉食之赐尝进拟藳为之叹曰孰谓中原无硕儒乎文集若干卷台檄刻之扬州郡庠仁皇始行贡举国人而下列为四色国人洎诸部为右榜试目视左榜差优公虽右列左列及之者指未易屈焉且其为学初不为贡举也以挺特之资丁文明之会裒为举首驯至达官威重足以镇薄俗文章足以追古作议论足以正风俗设科得士不得不以延佑之初为盛也不幸寿仅六十未究其用悲夫铭曰
　　元大一统六合同风南台北莱芃生其中部族有儒文贞伊始文贞之世翼翼庙祀后承聿修讲学诸夏延畀至公大有无摦崭然异禀幼不事弄濡衣扑燎智剧碎瓮益习以进益混以翰不溺不流而登于岸先秦两汉华咀实撷天籁泠属石湍激洌天子有诏乃兴乃宾实三其魁一推国人甫试馆职倐峩豸冠以尔枘凿安我考盘遐心浮云束帛空谷春坊翊赞经筵启沃皇格于天公司其度俊造鉴衡风纪砥柱龎恩异数川委充溢云胡修途六十而柅旣易其名亦大其封于光之原赐碑崇崇赐碑崇崇于赫厥铭同年之纪考信匪譝维尔部族文贞有躅叙伦敦典益介戬谷

　　勅赐赠中奉大夫河南江北等处行中书省参知政事护军追封渤海郡公吴公神道碑铭

　　至正七年八月癸酉皇帝御慈仁殿中书省臣奏江西行中书省叅知政事臣吴秉彛既封其亲请刻铭以昭天休制可诏御史中丞臣有壬为文臣有壬窃谓凡为人子孰不欲显其亲然禄不逮养虽万锺五鼎有不易其风木无涯之感者矣国家隆推封之典无间存没庻几追其不可复者以慰人子之心所以嘉惠臣下笃于古矣貤恩隐卒君之仁也立身显亲臣之孝也仁孝胥尽猗欤盛哉谨按赠中奉大夫河南江北等处行中书省叅知政事护军渤海郡公讳良字良卿世家于燕大父讳荣父讳德信赠嘉议大夫礼部尚书上轻车都尉渤海郡侯妣钱氏渤海郡夫人郡公早以孝称未尝一日去亲侧礼部患疽斋沐祷于神日祝以愈兄弟三人友爱尤笃兄贞监太宁路瑞州酒税当输纳于府州扼山濒海沟港沮洳方六月暑雨廹官程不敢缓与弟用子秉衷偕行道出两山间溪水卒至贞半涉为暴流所汨秉衷走援用继之皆溺死失尸所在讣至礼部哀摧几毙苏复不食郡公仰天恸哭而慰其父曰兄若弟侄之不幸命也儿必得骸骨而反于是徒跣求之暑途淫潦不逺千里泝沿溪涧凡波流旋折沙砾隐起靡不刔索号泣水际日益不懈物色衣屦果尽得三尸归至大庚戌十月□日卒于家寿五十有二配髙氏追封渤海郡夫人继宋氏男一即秉彛女二适崔升髙秀皆士族贞一女齿龀失父遂子之毎曰吾兄遘酷祸遗胤止此当择壻以嫁后适董継升仕至江浙省叅知政事封陇西郡夫人孙男一庸国子生孙女一适应奉翰林文字刘佐平生乐施与宗姻朋旧有丧葬不能举子女不嫁娶者悉助成之卒之九年秉彛始起家为河间路兴济县主簿累迁懿州知州懿附治辽阳省剸割梗阻秉彛居七年名籍甚拜监察御史由两部京府出典两郡亷一道入践厯宥密宪台中书遂参预行省距郡公之卒三十有八年矣呜呼吴氏之先其世有隐德乎何其后之盛而报之侈也郡公发不自躬委祉后人为善之效章矣秉彛尝守臣乡郡郡人念纪其善于石未果而承诏铭其父碑夫岂偶然者哉铭曰吴为周宗实始泰伯长沙在汉仍启王国世逺族绵布濩四方为士为庻或隐或章有家于燕逖听泯泯渊泉时出厥后以振亢宗匪爵诒谋维义手足三人遽失其二哀哀犹子俱为湘累翁将殒絶儿忍孑遗骼■〈骨比〉不生犹愈暴弃矢言卒践与匶偕至行修于家仁施于里贵寿弗有以遗其子其子其承声实非欵踆踆贤劳席不暇暖酬功孔渥渤海启封匪恩之私维报之隆邦畿土良幽宫是宅朂尔着存视此铭刻

　　至正集卷四十六

　　●钦定四库全书

　　至正集巻四十七

　　（元）许有壬 撰

　　○碑志

　　勅赐故中宪大夫岭北等处行中书省左右司郎中赠集贤直学士亚中大夫轻车都尉追封真定郡侯苏公神道碑铭

　　中宪大夫岭北等处行中书省左右司郎中苏志道旣卒之十七年为至元二年丙子岁制赠集贤直学士亚中大夫轻车都尉追封真定郡侯明年正月丁未制诏臣有壬铭其碑陜西诸道行御史台中丞臣祖常为书江南诸道行御史台侍御史臣起岩篆其额从台臣请也盖志道子天爵为御史台都事台臣熟其贤核其父之实而臣有壬待罪中书天爵右司都事是亦熟其子而知其父者皇帝孝治天下台臣职风教励臣子是有系焉臣有壬其敢以芜陋辞乃本其状而笔之曰公字子宁真定人曾大父元老金亡不应征辟年九十卒妣孙氏大父诚善治生妣毕氏父荣祖累赠中顺大夫礼部侍郎上骑都尉真定郡伯妣吴氏追封真定郡君公年十四居礼部丧庐墓侧又奉母十年事葬以礼平阳姚天福守真定举府吏方旱从决狱而雨辨盗马成狱之寃辟河东宪吏入为察吏行和林杨州良家子诉直卖三易主御史逆诈斥去公曰诈自抵罪讯之果实民而复其里转户部令史浙西豪民以佛为标榜相煽为奸众至数万号白云宗握印章以总其属公私病之诏礼部侍郎髙昉治其狱以公从京师五往返始竣事没赀产巨万归良家子女出诖误数百人擢掾枢密选籍积滞悉举而行从枢密臣行边归掾中书尚书省立势盛中书掾争趋之公独安焉尚书省寻罢乃厘其滥铨起家承直郎中书省检校官陈便益正愆缪黜奸赃吏核滥出金谷若干六曹吏为悚畏御史咸荐才宜风纪有尼者或劝一往曰谒得御史尚何以御史为哉改刑部主事删条格便比传盗有蔓及无辜主者欲尽逮力止之盗内府金狱未具时相亟欲杀之公曰狱未具杀之尚书省所以败也时相怒会枢密院奏为断事官经历而解军士护视金银噐又遣他往比还失之将论以盗公曰此失耳俾偿而免闗中之警和林失守和林百年来生殖殷富埒内地至是并塞之民奔溃四去天复大雪至丈余畜僵死且尽人并走和林乞食时仓储仅五万石米八十万钱强者相食弱者相枕籍死优秩除吏率难其行公毅然请往擢岭北行省左右司郎中旣至愀然曰天下之事复有急于赈饥者乎白其长发廪赈之人大者三斗小六之一又赞省官为文请于朝曰和林根本之地今仓储无几饿莩山积赈饥人则失军饷专军饷则坐视饥死事不两立揆其缓急已便益赈之开平沙静差近请髙估募民致粟次募四方以先后至为差厚酬其直民必争赴而边储可实朝廷从之制致粟和林者以三月至石与五十万钱四月至减十之一五月至又减其一至即给直于是民果争赴而边储之实如旧为考核法使继者不能为奸诸王泛索持法一不与王怒使人谯公对曰府藏军兴也有司守之非军事诚不敢与皇子安王以衣褒之吴王予名马受而归其直时酒禁多犯朝议谓法轻使然更奏论死令下三日得赵仲良等五人酒有司论以死公曰酒岂三日可成犯在令前当用前法设当坐亦宜复谳奏报乃决岂得擅哉上其事法司议当用前法五人得不死即孔子庙延士讲经史率僚属往听夜分乃休庙故丞相顺德忠献王建未就而薨捐俸成之邉民列公政绩上之御史而同列多异遂辞归至京师卒年甫六十延佑七年二月壬戌也三月乙酉葬真定县北新市乡新城原先茔配刘氏累封真定郡夫人后四月卒子男五人其四夭一天爵也国子员释褐蓟州判官厯馆阁至右司迁刑部郎中遂佐台幕今礼部侍郎官太中大夫女三人孙男一人昌文女一人幼公为吏二十载始得官官四转皆佐幕而见诸事业若此是知士之生世官不贵大而贵其行事不务多而务其急故下僚有浮于上官而一事有胜于百千者君子之观仁必于其大者焉公自弱冠诸父析财不能止独取薄田遗书其仕也不肯私谒以求为御史至于和林之赞荒政则茂绩也尝观古人列传或载一事或一二事足以见其人大节况着见若是者乎苏氏之先自行唐而栾城栾城而真定閟之者翕故发之者辟导之者逺故流之者长至公启矣而犹未畅又一传得天爵阶三品始疏侯封而貤及大父焉天爵仕日崇疏封未巳也古之人臣服宠嘉而铭噐物者不惟章君之赐示不敢忘也天爵推恩其亲恩至渥矣而又赐铭墓碑纪休永乆其不敢忘而移孝为忠者其益朂哉铭曰
　　猗嗟子宁父孰究其谞片言折狱若不能语劲气拔距若弗克举不鄙郡史从谳则雨恢恢游刄匪越其俎奸人借佛蛊我士女礼部择人于殖于去金山称海百万其旅不资赞画曷张我武昆冈火炎委局趋附曾不踰时我夺我予廷尉持平文智敢舞天子有法相国何怒伊谁教言私谒进取失将千金得未一羽睠兹和林实我天府百年生殖驰马布野天胡怒之长驱貔虎蹂我旄倪荡我牧圉天雪缕缕饥食无所流民如水积骸如堵拜郎给传往佐其抚藩臣孔贤有善斯取总总黄■〈骨或〉僵卧待哺有如赤子遽得父母驰牛挽输奔走髙估庾廪充溢国本以固方期用世一夕今古公则不死有子仕膴天子有诏刻石表墓于永其垂新城之下 

　　勅赐故光禄大夫大司徒释源宗主洪公碑铭

　　至正七年八月戊寅皇帝御慈仁殿集贤大学士臣五十四言故光禄大夫大司徒沙门法洪逮事累朝其德业有足称者愿刻石以示永乆有旨命御史中丞臣有壬制文且为书翰林学士承旨臣起岩篆其额臣有壬于洪公非有支许之分而其为学又异宜不足以知之者然天子有命其敢辞谨按其事状择而书之公姓刘氏陇西巩昌成州人生有异禀九岁入乡校日受书累千言輙成诵不忘年十二窥释氏内外典有契遂辞亲礼州之兴化寺武公总摄而祝发焉又八年从金仙律师受具戒乃发足游方谒少林法主参决心要即廓然自得时真觉国师松堂公居大白马寺公往依之松堂沙门上辈负海内之望与语大见噐异留侍左右为之发扬宗旨周密微妙遂能穷极法源卒嗣其业承记传衣之日灵鹤翔其庭松堂喜曰是必能大吾教矣大德中总统司请为释源白马寺长讲号大德法主武宗皇帝在潜邸闻其名特命住持秦州大圣寿寺至大改元复命即秦州开演长讲勑有司月给衣粮焉仁宗皇帝临御之明年宣政臣奏旨起公住持白马寺未几赐号释源宗主驿召至京师沙啰迦八哈失首见推重请主西山龙泉寺寻奉勑翻译诸菩萨经撰大元帝师帕克斯巴文庙碑文成奏御嘉赉甚厚遂诏公住持新建大永福寺莅事之日三宫赐白金中宫复制红衣以衣之英宗皇帝时居东宫已虚伫信向数尝引见既即位即授公荣禄大夫司徒已而进阶光禄加大司徒刻银为印食一品禄承制总选名僧校雠三藏书领江淮官讲凡三十所于是贵幸莫比矣会寿安山大昭孝寺成诏以公主之大都弘正栖禅上都弘正等寺皆隶焉大昭孝寺者英宗之为太子尝至其处喜其山水明秀左右或言此山本梵刹也后为道士有耳目属意焉至是以钞二万锭赐道士使别营构因观基炼石凿□大起佛宇功德无量欲资以慰荐祖宗在天之灵旨意甚鋭惟公具大善知识愿力坚固简在宸衷其膺是选亦可谓非常之遇矣于是车驾临幸置酒流杯池上丞相东平王及公侍天颜甚怿顾左右若曰朕有贤相又得此竒人至可乐也因手簪花其帽谕所以畀付之意故事官寺方丈每岁望幸主者不敢居特勑大臣设宴命公入处以宠异之他日丞相就公问所以为治之道公举儒者经权之论以对丞相喜曰吾今乃知公有济世才非徒空言而已泰定初或谋动摇寿安者微公慧力足以摄之则将不得免焉至正二年今上皇帝御龙舟游幸玉泉诸山至寿安以公先朝耆旧特优礼之初天厯中尝赐钞三百万锭以其二买田饭僧以其一视规息为国家修建佛事其后官府稍见侵夺至是丞相托克托公以公故奏请复之比车驾还宫复遣使赐上尊为公寿其被遇累朝光显如此四年春三月六日卒寿七十三为僧凡六十有一年大臣以闻天子悯悼勑有司致赙备仪卫祖送如礼既阇维门人三分其骨瘗寿安白马及陜西之兴教寺而建塔焉公度弟子十余人得其道者曰允中为昭孝法主与公同日殁嗣法者以百数曰德政主白马曰道传曰慧润主永福寿安则又所谓杰然者也公为人轨行严峻识度开朗其于禅乘律义既究极无疑而于孔老百氏之书又能钩引贯穿从横出入乎其间故其平生论譔多涉猎经史娓娓可观有云麓集十巻行于世云臣闻西方之教以空洞为实以有为为妄儒者谓其有体而无用异于圣贤之道也惟大司徒始能以真如三昧启廸其徒空术旣显及其树大法幢鸣大法鼓又能以才噐文辨见知圣代恩数优渥虽宋慧林唐不空被遇之盛未有能过之者殆所谓为而未始有为无为而无所不为者欤故观其所与东平问答又皆平易精实体用兼备其有得于圣贤之学者未可以浮屠氏之说噐之也谨叙而铭之其辞曰
　　出世之士一切不作流于空愚无有知觉用世之士一切有为流于功利靡所底归爰有大智见道立卓非律非禅无适无莫白业之积始自秦中雷音振扬达乎九重毳衣来朝当宁前席王后君公膜拜接舄爵以上卿为帝外臣阴翊干运密赞皇仁动言事为有典有则着为文章载在金石寿安之山龙宫翼严人天毕来四圣具瞻树立门庭广大坚固孰为为之以我佛故功名富贵文字语言何有于我得鱼忘筌化縁既周委席而去生也则荣殁有余誉殁有余誉天子念之臬臣属辞以永其诒

　　有元扎拉尔氏三世功臣碑铭

　　昭武大将军河南淮北蒙古军都万户察罕特穆尔言太祖圣武皇帝之肇辟天地也先臣和克齐率所部为前驱四征不庭与有骏功实察罕特穆尔之始祖也劗金之役髙祖舒尔罕大战野狐岭流矢中额卒赗锦绮万马四百匹曾大父特们岱嗣将世部征喀尔执讯取大珠以献平西夏推首功太宗皇帝命行都行省事总乌噜等五部族将平金赐食邑二千户宪宗征蜀日扈帐殿出战必捷并晋怀洛之民怀不杀恩皆立祠以祀而大父鄂啰齐受知世皇既袭世官又总四万户战襄樊攻沙洋下郢复破阳罗渡江围鄂招降其守从大兵鼓行下沿江江东浙西诸郡独松闗偹严而守固阴设伏阳树炽山上单骑突前伏发守兵惊溃追奔百余里俘馘无算旣入杭分下浙闽诸郡之未下者追迫二伪孽没于海宣慰湖北山南二道拜叅预左右丞平章政事行省江浙湖广江西南二行枢密院湖北新民危疑逃匿山泽约束劳来俄皆复业军士俘获生口多逃归有司括男女千余人欲隶之官谓同僚曰新民幸依其父母隶之官是重被兵也籍而复宋版之旧平剧盗周龙张虎湖南始宁佐征交址贼惧避匿乃梗我归路转战全师而出驿召面筹者三慰劳温至锡赉优渥复平章政事行省江西薨赠金紫光禄大夫大司徒上柱国江西行省平章政事追封郑国公谥忠宣上命大父之征交址也即命先人托音布哈袭世官从征纳延有功以行省左丞行世官都万户事仁皇渊潜覃怀拥护有力拜湖广行省平章政事进左丞相薨赠银青荣禄大夫上柱国湖广行省左丞相追封郑国公谥宣简若兄布达拉济则又攻文事以佐其武精骑射而济以勇右丞两省咸以能称镇虎北口单骑破敌号着巴图赐有金带二行枢密院以遏中夏之震惊发私廪以振兵役人民之野栖无食者院革仍都万户逻紫荆闗薨于行察罕特穆尔袭兄职不胜是惧敢妄徼请以勤有司第念一门六叶服劳王家若曾大父而上当天造之初官制简古若帅若行省各正天功惟是大父丁世皇混一之会父若兄仕列圣熈洽之朝虽存没爵赠已极隆赫而所谓功臣之号尚稽宠锡敢援故事以请下有司议曰宜乃集礼曹集贤翰林太常拟赠忠宣推忠开武协运佐治功臣宣简守忠翊正济美演德功臣封谥皆如故右丞保忠经武致德宣惠功臣江西行省右丞上护军追封夷山郡公谥荣襄制可后至元庚辰命下至正丙戌九月昭武扈从归过安阳谂有壬曰伊水之东先茔在焉世勲已铭矣今也加号三世而铭未有托君赐不章且无以朂后敢以属子有壬惟周礼司勲其等有六皆铭于太常祭于大烝而六等之列战功曰多昭武之三世是已铭太常祭大烝在古不靳况所谓号乎古者诸侯薨天子论行以赐谥谥以尊名古之制也功臣之号李唐昉有奉天定难之称赵宋因之始加四字或六字有至十余字二十字者皆施之于生以为结衔虽制非隆古而劝忠励节有取焉我元仪礼制度尤不轻畀至治着令立庙有大节功勲在王室者许加焉皆施之于没以冠易名天厯初一二贵臣始有生加而又有赐大小金符刻其字于上朝会大宴则佩之盖异数也惟扎拉尔氏大贤世出殊勲硕画与国基命盖国之世臣也且世臣孟子所重而公羊讥之何哉讥其以世不以贤也苟得贤如扎拉尔氏诸孙尚何讥乎龎恩茂典不例恒品且当畀之况见之着令者乎昭武之三世加号礼亦宜哉昔有河山白马之誓盟未寒侯者百四十三人已无孑遗而我之功臣尊宠付托始终不替泝其源而导其流漑其根而遂其实相与保富贵于无穷有壬于是有以见我元崇德报功天覆地载之德轶炎刘而匹隆古矣虽然席勲业之旧着阀阅之英者亦不可恃天地之德而不自为悠乆之念也夫为人孙若子弟孝敬而已移而为忠臣道斯尽孝敬本立则世臣者虽百世可引也昭武于祖若父兄旣克显之孝敬备矣后昭武者其聿修无忝铭曰
　　国重世臣其重以贤泝而髙曾沿而曾玄族有逖迩贵胄则一攀鳞翕从横戈四出瀚海之西昧谷之东靡逺弗至靡战弗从继体总戎挺额受矢罔俾万春专美唐史倬彼前烈克承以似民死而生有严庙祀桓桓忠宣造攻襄樊四万其师虎节龙章长江滔滔一苇可杭遇无完壁迎有箪食斩闗独松追播海涘新民按堵全师饮至宣简袭部鳬藻允谐平叛辽东捧日覃怀惟乔有梓实邦之桢塞垣摧敌突骑衡行疏郡夷山锡嘉发荣荣襄有弟忠宣有孙我先不显曷裕后昆名非眩实于以劝忠三世沛泽八字表功伊水悠悠象彼世泽伊阙如砺我功不泐

　　至正集卷四十七

　　●钦定四库全书

　　至正集卷四十八

　　（元）许有壬 撰

　　○碑志

　　刘平章神道碑

　　功臣国有史家有传墓碑有铭史则在公惟传若铭志必是重托必其可修名伟绩用底不泯焉有壬在少时知湖广平章青社刘公已习晚识其子四川平章而不知公墓碑之未铭也四川薨其弟为湖广行省叅知政事始奉家传请铭有壬以公名绩如彼而托非其可辞叅政请益切辞既不获且夙尝不揆不可而喜铭伟人乃核其传而笔之公讳国杰字国寳系出女真乌库哩氏归我更姓刘氏曽祖讳延心金枢宻使妣富察氏祖讳镐金蔡息陈颍路都统妣图克坦氏考讳徳宁益都路军民达噜噶齐青难治且新造疑畏为设条约郡以治闻进龙虎卫上将军卒官妣鄂啰氏子四人国秀国材皆居辽东国华早卒公其季也幼嬉即为行阵坐作状工骑射从攻涟海有功擢队长至元己巳天兵南下为新军千户宋保障襄樊分屯万山堡敌侦不备突至堡兵才数百公结阵直趋众因乘之斩首四千余级主帅嘉之赏白金百两摄万户略地荆峡深入转战俘生口万余赏白金如初数复战城下多俘斩赏白金如初之半土城为藩蔽最坚作云梯先登裹创力战拔之锡金符阶武畧将军敌围乆食尽张顺等潜运以入公勒战舰邀其归路鏖战五十里禽顺樊城夹汉水潜杙其中尽拔出之毁其南栅湮其隍坎墉以登拔之俄拔樊城战尤力吕文焕降甲戌奉诏入觐赐白金百两锦袍弓矢鞍勒进武徳将军佩金虎符管军总管我师次郢宋壁黄家原堡公以三百人径夺之郢将赵文义袭我反击走之文义败死斩首七百余级进武节将军沙洋新城皆阨塞地先以五十艘退沙洋守兵进攻新城三昼夜乃拔赏白金二百五十两我师自阳罗堡毕渡孙虎臣拒于丁家洲公以选锋当前其众自溃逐北至芜湖始擢万户是后累功赏白金至千两维扬之役诏壁扬子桥张都统率万人夜冦备严莫能入迟明追击禽之赐名巴图国语骁勇称也丙子维扬守帅李庭芝遁公帅所部追至泰州斩首千余级获之江淮平进怀逺大将军入觐赐白金千两锦袍弓矢鞍勒授佥书四川行枢宻院事将行北有警制命公曰征者不力以其族属怀顾望尔卿号陈力朕视卿如子当如朕躬行也行而敌已遁迁镇国上将军汉军都元帅赐锦袍玉带弓矢鞍辔褚币中统五千缗俾戍青社戊寅征诣上京统侍卫军万人北征慰托甚至公顿首曰臣粗习兵事惟血衷可以报国有功诸将力也万一蹉跌臣自当之上为嗟叹师次益图大雪环车为栅穴地与士卒同卧起托克托呼犯塞轻骑袭破之枢宻同知伯勒黙色分道追敌敌已溃虑粮尽遇伏委辎重南奔为収其散亡而归戍青海开屯田进辅国上将军壬午召赴京师上欲复讨日本公语称旨授征东行省左丞练士治械于维扬闽盗黄华啸众十万江浙为震诏公以征东士马会捕直趋赤崖砦斩黄华絷其老弱购其余党同官语公不尽诛无以惩公曰黄华就戮诖误已多况胁从乎彼方仰我生育忍更杀之但致期使自新足矣众果自降初朝议恐贼不制发蒙古军三万济讨所过荡然移文止之闽民徳焉征东省罢改佥枢江淮又改四川俄复江淮征东省复仍为左丞诣阙上方畧还维扬征东省又罢仍佥枢江淮东南贼未殄有诏一以委公改湖广行省左丞湖南李万一怙险莫制置邮为絶乘鋭平之丁亥驻桂林治交趾军兴四会獠出剽急捣其栅禽之詹一仔等冦衡永寳武张甚征诸路兵虑馈输不继作屯于衡曰清化永曰乌府武冈曰白仓未半岁皆自归江西盗逾境会江西行院投萧獠于阳山平懐集逋冦己丑广东盗出没搤其亢夷其栅焚其积聚殱其魁阎曾廖萧严凿山刋路搜抉殆尽枢臣请它官符上曰卿等忘刘二巴图耶对曰刘已授上曰前以酬功今授俾延于世遣使持符即军中佩之陈獠犯道连境遮击之杀贼过半江西盗复逾境犯郴穷追狝之土人沿弊遵贼为恶得其状皆戮之龙泉獠围禾源下令往捕或谓贼未逾境不当行公曰休戚一体彼此何别且贼不意吾越境讨之乘其不备破之必矣简阅夜赴麾骑兵进歩从之贼大败夺所掠子女二百人还其家禾源窘已数日军忽至民以为神皆爇香泣拜俘贼言南安锺獠将出剽分兵猝至其巢獠众错■〈目咢〉自蹈藉奔溃万户刘兵至贼已平矣出槖中白金以犒将士旋车桂东獠破酃县大肆焚掠走壁龙泉分兵三路公由中徒歩援萝磴险抵其巢栅剿之择酃要地置军以戍永贼李末子七千杀其监郡呼图公知贼素易官军示以闲暇扼其出路俾埜无所掠逃无所之乃与降獠分道而进禽而斩之辛夘迁资徳大夫湖广行尚书省右丞广东獠复叛闻公行皆自破散复湖广行院公为副枢治盗舂陵盗又遁监郡贪虐下之理死郡人称快纪之碑初公屡有功行省权臣抑不以闻至是行院始叙上之赐玉带一白金五百两时顺徳王逹尔罕以硕徳重望行湖广平章与公相得尝谓公曰世间文字惟汉人之学为最惜我不知公曰以公之聪明任贤使能即是读书使子孙留意经史即公自读也王嘉纳焉癸巳秋入觐上悦其来曰湖广地重卿宣力多汉人每以老避事国人则不然目明身健即为不老卿亦未老将委卿大事卿还避否公对曰臣死而后已不敢避也上曰成哇既得复失卿盍为朕行对曰成哇指末物交趾掌中物也臣愿为陛下取之上曰此事犹痒在心岂诸人爬搔所及卿言乃深合我意议典军十万公对曰十万大费只须万人上曰十万多一万少以畨汉五万付卿公请近臣为监上初不许以示专任请不已乃令自择时亲王伊竒尔岱在侧公以请许之授荣禄大夫安南行省平章政事赐锦衣一袭期诸军会桂林甲午春朝廷有大故师遂寝成宗皇帝即位命公为湖广行院副枢分院衡阳以遏岭管江西贼犯攸州公捣大溪山四向捕斩贼为屏息施容羣蛮畔辰澧民不得耕畜地葢狑獠所巢杂以猫猺数郡骚动公以土酋攻之有功者仍出槖中银币为赏应时破灭先是蛮恃山谷而吾士素弱公乃先渉危径刋木辟路师行千里不搤于险渠魁田知州孟千户撒大王之属皆就戮元贞乙未行院罢公为湖广行省平章五溪郡县唐宋以土丁捍蔽废乆贼遂肆公复之民頼以安又以道郴衡桂茶陵接诸獠择要地树砦栅卄八以扼之入觐赐玉带锦衣弓矢鞍勒御史台奏出禇币四万缗以酬私犒之费上思州知州黄圣许叛命公讨之身先士卒突其阵贼殊死鬬张两翼驰之贼败逃象山山界交趾多巨象狞兽林菁蒙宻公料地树栅亘数百里诸将分道入禽杀殆尽圣许逃安南抚其胁从徙庆远郡不能自食之民耕其隙地为五屯因以为防奏上报可召入赐锦袍珍帽弓矢鞍勒上廐马自是威詟南土矣大徳辛丑召至上京滦水泛溢公董疏导之役和林有警命公出师将行会鬼国酋折节暨獠宋隆济叛初右丞刘深言西南夷有所谓八百媳妇者沃壤多产可取朝廷信其言命之出师湖南北转输十不致一民为竭产役夫死者相枕藉折节乃渠帅阿那妻健黠而能兵师过其境不堪蹂躏遂叛遮深兵围贵州朝廷患之亟命公往蒙古侍卫亲军都指挥使额森呼图克副之云南四川兵若深所统皆隶节制师次巴陵贼犯贵州急深败绩倍道赴之明年云南又数告急议进止公谓蛮恃土产马谓北马不能险吾士马既习其险易谙其变诈使贼不知为计不忧不捷次播州与四川汪帅兵合贼十万且及境令诸军毕入贼地分部攻击蛮势为沮时师行四千里天向暑粮且匮有旨须秋凉进发顿思播之境列营守御申规约习战射九日滇蜀军二万入鸟蒙芒部公所统三万及思播兵万人与元帅哈喇逊额森呼图克分三道进公从中道节制诸军贼所至为栅盛兵坚甲以拒公以客军逺鬬非身先之无以作士气崖径斗絶即徒歩杂士卒攀木而登遇其要害荡灭无余选射士列前发无不殪或设伏或纵击竒谋间出出槖中白金为赏四十余战皆捷贼或降或匿且招且捕喻其酋以朝廷威徳贼气已竭以竒兵掩袭转鬬千里抵云南普安路境贼不复能军癸卯二月己未折节就缚宋隆济阿女等皆伏诛西南夷遂平召入朝将佐咸许上殿礼遇隆洽赐锦衣二袭玉带一金鞍勒弓矢楮币二万五千缗御史台又奏公出私币赏功酬劳银一千九百一十四两楮币万五千缗二佐偏禆迁赉有差上御嘉禧殿顾公曰平宋至今百战必胜可谓竒才公奏曰非臣之力诸将之力也诏过家上塜鄊里荣之至武昌疾甚语问疾者曰昔当世皇榻前誓取交趾愿死于阵不愿效马伏波裹尸还塟也折节之役今上尝预令署状约日平贼否则藉吾家吾幸了此不累子孙但恨不能取交趾以报世皇为终天之恨尔岁乙巳二月乙未薨公生甲午寿七十有二赠推忠定逺効力功臣光禄大夫湖广等处行中书省平章政事大司徒上柱国齐国公谥武宣先茔在辽东泰州普一路不知其世次矣公之考妣以至元己卯正月合塟于益都县东北麻家营洱河之阳有翰林侍讲学士阎复所撰碑公祔焉娶曹氏早卒继李氏次姜氏王氏子三人曰托欢荣禄大夫四川平章也次某早卒次托出今叅政也女若干适某孙男若干女若干曾孙男女若干至元初国家将囊括四海胜国岸然东南文恬武嬉势不能不亡也及诱我叛臣絷我行人则其罪盈矣大圣御极顺天应人大将一出江淮版图固已在吾职方氏几上矣亦惟一时将帅之得人偏禆之用命际兴王之运而各有树立焉公以雄毅之姿奋身戎行其树立亦茂矣哉天下甫定如大病始愈必有余疾此才已而彼又见人或易之亦有能毙其身者江南之既平也闽中江西湖南黔中之诸盗广东西之诸獠足以鼓动一时鱼肉吾民是虽余疾非良医未易治也公乃独任其责或狝薙或招徕而威名所及莫不敛迹南北万里始终百战可谓多矣最后小人启衅于承平之时败军亡将于小丑之手至糜烂汗漫不可枚举矣而又以属公公年七十矣乃能奋不顾身以刷国耻此又収功而尤伟者也其怏怏赍志以逝者独有未取交趾尔是葢有非人力之所能为者世以为公之恨而亦以为公之幸焉公之薨三十五年猺獠之发不知其几朝廷议将每难其人坐糜供亿服未旋踵檄报又至则知公者其益可思也哉铭曰
　　金源泽竭望族俱堙逖矣东土孰鬯厥屯薪传不熄泉流有洑海岱锺竒伟人奋出王师吊伐适逄其时结髪行阵死生以之万山之役以寡胜众锥颖既脱威名日重苦同在下劳为士先乘梯于云拔杙于渊坚壁摧鐡飞舟趠空我惟不出出乃即功阋墙有警詟于先声茫茫青海沃壤可耕大风始息余波犹荡顽民弄兵有戮有放五溪阻幽岭峤险邃虺蜮起伏亦恃其地仆仆扫除甫东又西有闻即行孰立畛畦伏波矍铄自视未惫吾忘吾身马革何待嗟嗟小人谈笑开邉乃血我师俾流为川不有此翁挥戈白首西南之夷几非我有天恩优渥下徧将士玉带锦衣照耀桑梓归来林下不烦绥复匪公之志亦公之福睠兹洱阳百世其昌我志公功于戏不忘

　　至正集卷四十八

　　●钦定四库全书

　　至正集卷四十九

　　（元）许有壬 撰

　　○碑志

　　有元功臣曹南忠宣王祠堂碑

　　至正元年二月乙酉中书臣僚言敕建曹南王阿喇哈祠礼部议视淮安忠武王而祠于集庆县官给其费且请赐田千亩以奉祭祀制曰可既月王之子托欢由中书平章政事拜御史大夫行台江南台治集庆又得躬相厥役以迄于成贻书有壬曰子尝承诏铭先王知先王莫如子祠落矣愿有纪也让不可乃本其状撷其家世履厯勲庸之槩曰蒙古哈尔拉氏有赠定威佐运功臣光禄大夫司徒谥忠定讳博绰者王祖也赠宣忠靖逺佐运功臣金紫光禄大夫中书右丞相谥桓毅讳伊埒肯者王考也勲皆上柱国爵皆曹南王身皆死于战有大功祖妣塔布妣摩哩皆封王夫人此其家世王沈毅善战袭桓毅职中统四年锡银章虎节仍上万户至元十二年擢昭毅大将军以上万户权行中书省事进中奉大夫行中书省叅知政事明年以叅知政事行江东道宣慰使明年入觐升资善大夫行中书省左丞十六年进资徳大夫行中书省右丞仍宣慰江东十八年入觐拜中书左丞相行中书省事阶光禄大夫征日本次明州而薨寿四十九葬曹州济阴县郭邨累赠推诚宣力定逺佐运功臣太师开府仪同三司上柱国追封曹南王谥忠宣此其履歴岁巳未渡江破宋师于隆兴北山中统初讨阿勒达尔珲塔罕于河西明年扈征额埒布格于幕北明年从宗王平李璮于济南四役皆有竒功赐黄金金箙金鞍文锦恩数稠迭至元四年观兵襄阳明年围之越六年克之始走宋师安阳滩中缀宋师百丈山卒与策勲焉十一年略地江北夺郢州南门堡献荡舟之策渡沙芜取鄂州泝江陵至镇江十二年与淮安忠武王右丞相巴延分道取宋王发建康道与宋师战屡败之破东坝砦拔溧阳建平广徳西安长兴辟独松闗前后斩首一万五千级杀其将杜总管呉奉使许呉二总制及骑将二人俘谷总制张知府禆将祝亮等四十二人十三年三军会于杭宋亡狥浙东降赵提刑等五百余人追播福安僵尸四十里杀步帅李世达俘秀王与择监军赵由■〈忄葛〉防御使林徳降安抚使王吉分军兴化擒宋相陈文龙降宋官二百余人淮兵三千人江南遂平此其勲庸配托端库库楞呼图克台并封王夫人子男二长伊苏岱尔银青荣禄大夫山东河北蒙古军大都督集贤大学士次大夫也女五俱适望族有壬惟古者功臣受封之国先建宗庙于路寝之东所以广孝而劝忠也诸侯之制二昭二穆与太祖之庙而五太祖百世不迁昭穆则亲尽而递迁之自汉以来诸侯鲜及十世身享崇爵而子孙不能保也庙制由是而弗讲矣其有徳及生民功施社稷者在朝廷则有图形以寓其思贤念功之意在其臣吏则有建祠以尽其事亡如存之心亦因时制宜之义也诸葛武侯之没所在求为立庙又请立之成都后主皆不听民至私祭陌上以武侯之功尚何靳于一庙岂欲黜私祭以崇正祀邪夫所在立庙在礼若泛立之成都亦复不听何哉至习隆向充之请始听立庙沔阳则武侯之得庙亦戛戛乎其难哉皇上于忠宣既立之祠又锡之田思贤念功之盛徳岂区区蜀禅之所知哉大夫祇顺徳意克笃前徽劝孝劝忠于是乎在皆可歌以荐者也乃为之诗俾歌以彻豆笾其辞曰
　　干元统天乗六龙宏才硕徳如云从忠宣天挺间世雄父菑子播昬作农帝曰来汝汝世忠奋戈无往不奏功方城頟頟暌皇风分兵犄角乗其墉沙芜飞渡星月蒙顺流霆击无遗锋义旗礼干趋独松赵孤衔壁呉山空万邦玉帛四海同台司两辖昭报功虎符龙节行江东倭奴何物劳蒙冲魂升海隅心九重扬显有子能始终哀荣典册备且隆衮裳旒冕曹南封石头城高江流潨新庙奕奕摩苍穹圭田千畆畆且锺维糜维芑纷穋穜舂揄释烝簋有饛醇醲载祼牲特丰备乐舞兮明礼容神保假兮福攸降象贤济美垂无穷

　　大元赠光禄大夫江浙等处行中书省平章政事柱国追封赵国公阿勒坦哈雅公神道碑铭

　　江南行台御史大夫阿尔斯兰哈雅致政家居遣其子都水少监茂罕奉家乗请曰老夫赖先世余泽窃禄位有年而吾父平章公墓尚未表非慢也顾盛满难居功名鲜终恒惧不克负荷遗羞丘垄君恩如天幸赐骸骨养痾田里年且八袠吾知免夫子知我其铭之有壬让不获本其状序曰平章公讳阿勒坦哈雅辉和尔氏世为高昌望族祖伊噜阿尔斯兰多木达多木达华言巨室也赠中奉大夫河南江北等处行中书省叅知政事护军范阳郡公祖妣伊特戬追封范阳郡夫人考讳哈喇阿尔斯兰多木达当太祖皇帝肇造区宇国主伊都呼发兵攻金斩其长吏闻宻实勒有异遣将命偕察喇四人驰告行在且具欵诚上曰果如尔言其告尔主以方物来对曰皇帝幸生活高昌高昌身且不敢有何有方物复命辇宝货金织段以献由是高昌内附因留宿卫从太祖南征卒于柳城赠资善大夫湖广等处行中书省右丞上护军范阳郡公妣雅克塔纳追封范阳郡夫人公宿卫积劳除塔山屯田打捕提举不就卒于京师昭回里第年七十一葬城西小南庄之原赠光禄大夫江浙等处行中书省平章政事柱国赵国公配巴尔呼塔噶封柳城郡太夫人卒于济南年八十四大夫时长宪山东护柩归祔子男二长大夫也次赛音哈雅同佥宣徽院事早卒呜呼世臣大家上有启而下有承得以世济其美者公一门其庶几乎公性恂恂而志趋超诣由近侍出官非其志也尝曰我先人有大造于高昌民子孙必有兴我不必为也夫以右丞之贤明畏天之义一介往来举危亡之国而措之安遇知太祖天苟引年居高位享厚禄必矣乃郁而不发蓄而不泄至公又植而不食必再世而后显是盖迟速之有时非人力之所能及而启之于前者固已漨涌而不可遏公卒时大夫已拜南台御史流泽之来浩乎其沛然矣其浮云富贵优游以老宜哉大夫以卓越之才起家监县为良吏入台为材御史出亷诸道为刚明使者入中书分南台为天子重臣歴九朝官二十七转天下识与不识皆知其名而又躬服俭素衣无锦绣居无华饰荣宠方至退然若虚文皇嗣位圣眷益隆玉带上尊锡赍相望至为玉刻署押以示殊遇当是时苟假宠于上为先世要美谥作丰碑亦何求不得顾乃自抑若不能加于其先有于其身者必迟回以待于致事又迟回以至于今日不请于上不谒于太常择所宜为者自为之视世之朝暴贵而夕砻赐碑者有间矣二子长少监也次伊埒哈雅少监二子寳格寳山俱宿卫内廷公生世为贤子为贤父殁而享其宠嘉出于寻常身大官无闻者万万也其可铭也夫铭曰
　　于维赵国作徳于逸而小心以绎不柔以忮不竞以亟以承其先烈以裕其胤息其先伊谁实为右丞孑孑其征属属其盈高昌之望曰命靡常主命不辱而天威肃将辇其金珎篚厥玄黄归我圣皇以敉寕一方大夫绳武有逺伊迩右丞有孙赵国有子坦坦如砥矫矫如矢维天子使靡不极所止宜尔锡尔山峙川委繄来世之祉城西之原有树有封刻铭丰碑百世可宗

　　大元故翰林学士资善大夫知制诰同修国史赠推忠守正亮节功臣资政大夫河南江北等处行中书省左丞上护军追封魏郡公谥文肃畅公神道碑铭

　　泰定丙寅翰林学士资善大夫知制诰同修国史畅公薨十年矣制赠资政大夫河南江北等处行中书省左丞上护军追封魏郡公谥文肃又十年加赠推忠守正亮节功臣官勲如故伯子江东道亷访副使笃将侈君之赐灼公之善范后之承也谂其友许有壬叙而铭之碑叙曰公讳师文字纯甫上世居汴公生洛阳大父渊赠中顺大夫上骑都尉魏郡伯配田氏赠魏郡太君父讷参汴侯幕一府服其贤注地里指掌图有诗名公幼警悟贫无书手抄口诵甫十五博覧经史弱冠谒鲁斋许先生先生宾遇之髙弟若姚公端甫髙公道凝皆相推友善中原厎定慨然有志于世上时政十六策受知丞相安图补右三部令史丞相巴延南征选为省掾从攻扬州常州下苏秀临安归装独载书籍无一长物编平宋实迹上之初官承事郎行枢院都事重庆叛竭谋画诺诸城相率内附安西王承制改四川北道宣慰司经歴寻除承直郎潼川路治中拔寒畯王朝纲王伯宁韩伯昌为府史后皆至达官修府治发地得白金五十铤同僚分公十铤公独不受以修庙学传舎余作酒器给公用承制改同知保寕路事治尚平简反侧以安擢佥四川道提刑按察司事世皇知其贤诏所至毋敢沮挠给三传赴上至则摘奸雪寃兴学除弊风采一变有旨若曰畅纯甫不贪佳士也其令与台臣伊苏特穆尔为侣遂拜监察御史纠劾权贵宪纲肃然上所纂农书迁陜西汉中道巡行劝农副使置义仓教栽植辟荒田农事以兴俄佥陜西道按察司事时按察改亷访司精汰旧官独副使卢公处道暨公仍旧兴元监军怙势肆虐得其赃奏决之移佥山南道枝江岁防水役众往返四百里供给尤苦公以江水安流悉罢其役伊徳呼驸马之徒大为民害绳其尤者流之改佥山东道入为国子司业教育有规诸生服焉除陜西行省理问始至决滞讼三百余事若右丞图们岱尔之讼家财宣使巩士安之棰折民齿开成同知张徳昭之利女财而夺之归皆强悍有恃官不能制者并置于法引疾归迁太常少卿转翰林侍读学士知制诰同修国史成宗宾天武宗抚军朔方仁宗渊潜覃懐而中宫属意安西宰相知其不可乃集馆阁议以察向背公与焉即扬言曰此宗社重事讵宜苟且众皆黙然又曰余病矣请归调治遂拂衣而起仁宗入京始出视事草至大改元诏修成宗实录赐中统褚币为锭一百加少中大夫请郡除太平路总管兼劝农事歳旱当祷公曰闻先旱必裒于民天可欺乎乃捐俸致祷不日沾足当涂民坐杀牛祈雨囚械者六十余人公恻然曰雨旸愆期守令责也民杀牛致雨尔纵不愧于心尚忍听其讼乎即破械出之舟有泝流触沿流之舟致溺其人累谳不能决公亦纵之吏持不可上其议宪司卒是公议秩米收积盈屋公曰吾家人能尽此乎呼寒士小民恣其取去分宪至郡必谒公曰公治内无事此来行故事尔至属邑曰畅先生治内何敢久留后守为之立祠于学召为翰林侍读学士阶中奉大夫奉勅撰王勃成道记序等文赐白金两锭不受寻除燕南河北道肃政亷访使视事五月归中书遣编修官富珠哩翀奉翰林学士之命以请赶至汴以疾归延佑四年丁巳秋主河南乡试归次襄县西顾长安发丘垄之叹因感疾十月朔薨于县之传舍某年某月某日葬于襄阳岘山之原配伊喇氏上世辽贵族佩金虎符万户某之女先公二十年卒两封魏郡夫人三子长堆音荫淮安路判官转将作院经歴拜西台御史移南台升都事除江浙省员外郎改佥山东道亷访司事入为监察御史阶太中大夫为今官娶李氏子六人勉国子上舍生年二十七卒勤劼劢绩劲皆幼女五人次曰骞不仕娶成氏子绩女一人次曰骏娶蒙古氏子四人朂勍助胜笃骏魏郡夫人生骞曹氏出也至元之初际兴王之运得贤为监而文学之士措诸有政拔出流俗籍甚在世若魏公者混一来可数也公制行孤洁足以俯视一世立志高逺足以上追古人天下之人莫不惊叹以为异人而不知者造讪腾议公亦不恤也若夫从南征而垂槖归得地蔵而用诸官屡辞上赐尽挥禄入虽公小节而其胷次为何如哉高公彦敬为山南副使移文言不可居公上者三谓公官五品先十余年不可犯积薪之诮渡江孰不富贵至今家仅数口寒士无异势利无一动其心高节清风殆不可及且兄事三十年义虽朋友爱如同生一旦岸然其上实不自安犯此三不义何以纠人之非即日辞去观此则当时俗化之美士大夫风节之高公之所以致此者可知已朝为侍吏暮徼幸躐数级傲然为长吏为同列者闻二公之风亦可少愧哉公作守得古循吏体执宪有古遗直风至于立朝抗论不恤利害则其较著者也其为学宜专馆阁备顾问而中外十转始为国子司业又出为陜西理问入翰林才一转官寻又出守再除翰林则老矣岂一时人才之多邪抑当时名爵之重虽如公者亦若是而已邪一技一能与不能操觚而专局至通贵未止者则又有命也邪然而列圣知遇多士推服太史有录太常有谥加赠有号而又承家有子则天之于公亦厚矣读书一过目即不忘假友人宋长编不浃日反之友讶其易公曰予旧熟之有忘者申之尔友记僻事数十验之应答如响为文力追古作卢公处道以为似太史公而姚公端甫亦称纯甫实善文著述多而不存藁副使所粹才十一尔其见于世者不专于文也铭曰
　　魏公之出际时浡兴挟策见世渊储遂腾宋木斯拔蜀蔓有艿简牍既资赞益惟弘陶之不摦抚之不搄以堤厥溃以擏厥弸璧求简编土视金缯皇皇使车爰七其乗善则尔扬愆乃尔绳学政聿修郡绩载凝掌帝之制适天之梦大议不屈长江可淜名日山重家不缕増归来自乐饮水曲肱有介如石有洁如氷峻如絶壁孤如秋鹰弛张翫世中别涵渑夷考其行不渝九征闻公之风贪懦自惩宰木已拱恩光日升汉江茫洋岘首峻嶒元凯多事虑及谷陵惟徳惟神有憺威棱景而前修昌而后承登世于千物莫我敢輘

　　至正集卷四十九

　　●钦定四库全书

　　至正集卷五十

　　（元）许有壬 撰

　　○碑志

　　河间路重修孔子庙碑

　　化民以学校承流以牧守治道之要者也四代庠有上下序有东西学有左右东胶虞庠之制虽质文家之不同所以明人伦为民极其义一也圣人得位而行其道于天下也则亦以是谆谆语人为千万世之计焉后之人若不以师道自任而任于人任于人而近民者其唯良二千石乎古有之二千石千里之师职在宣美风俗夫宣美风俗舍学校何以哉而所为师者犹师之教弟子循循善诱化其质而发其善不务出是而惟狱讼榜笞是务是为师而雠其弟子可乎昔蜀有夷风文翁修起学官由是大化闽未知学常衮设郷校风俗一变夫以蜀闽之陋而二公一至翕然丕变况内郡熟先王诗书礼乐之化者乎河间古冀州之域今为甸服大郡总管非扬歴焯于时者不轻畀至元六年庚辰实皇上复科举之岁户部侍郎万嘉闾出守是郡丁文风中微之余士气萎薾弦诵絶响慨然欲振起之相旧孔子庙殿宇卑陋配侑无所于设且堂构百年摧圮不支将撤而新之而施设有序明年为至正辛巳监郡塔布岱来起家胄馆右文其素也故其议克协剡其事以请朝廷从之仍给楮币若干侯复倡割其俸以佐不给僚属和者相属缗合二万五千有竒或以岁饥请缓侯曰食可去圣教不可一日废况民食方棘而兴作以资末技亦昔贤救荒之一道也于是市材庇徒佣直有加盛暑躬莅厥役吏抱牍就咨郡事口酬手署不少怠再踰月而落焉崇加一仞广视旧増三之二黝垩丹碧不质不华配设有容左右秩秩翼以两庑缭以周垣崇严靓深妥侑惟称又为精舍以处师生时课其业诸生相与谋曰完矣美矣微侯庙其圮矣贞石之纪其可已矣乎走状属记辞不获则语之曰夫子所谓圣人不得位而不能行其道于天下者也不能行其道于一时而能行其道于千万世者也尊为天子富有四海宜享宗庙万世之祝尧之艺祖舜之神宗文武之世室求之禹迹芒芒之中邈乎其不可考也其或庙以某地祠以某时官无常规礼杂不经吾夫子家而阙里国而胄监散而天下郡邑象设有宫蔵事有时盖其立教之功人报之隆与天地相为无穷我朝列圣致崇极之礼视古有加恪遵垂训设学重教皇上方图治儒术作新士气宜侯之疲力秖承而不敢缓也新庙奕奕诸生在庭亦有感发而兴起者乎圣贤之道具在方册口诵心维身体力行勿怵于近利勿安于小成穷而独善人且熏其徳达而兼善天下受其赐使世之人指而称之曰某河间士某河间士是侯之望于诸生者也诸生其忍蜀闽之不若耶呜呼侯岂自鸣其功者哉春秋书兴作重民力僖公修泮宫常事不书然泮水之颂夫子乃存而弗删岂无意乎则是役也不记焉不可也于是乎书

　　故承务郎江西等处儒学副提举叶先生墓碑

　　承务郎江西等处儒学副提举致仕叶先生讳瑞字宗瑞逺祖祖洽宋熈宁间廷对魁天下曾孙廷秀由邵武徙建昌新城春秋擢第官至朝请大夫知梧州言事忤旨仰药卒子逺宣教郎奉柩归次采石而溺孙茂祖甫四岁母饶夫人抱以依姑赵赵居而教育之因为金溪人中乡贡进士举娶赵生四子先生其叔子也幼尚气节致力经学以及百家皆得旨要其为举子业不蹈时习或戒以希有司旨先生曰吾为是区区而悖吾师说乎益笃志为己之学进士公卒先生甫冠赀产悉分弟妹而躬耕以食赵夫人卒兄弟四出先生独力营泊久乃幡然曰昔亲在不敢离亲亡矣充吾学为扬显者不力可乎歴瓯越会稽琅琊渉汶泗过潞入秦道晋以达幽朔无所遇最后至辽东世臣洪氏以好儒闻阐义学方难其师有以先生文行言于平章君祥右丞重喜者及见大悦馆而师焉诸子彬彬以文学济其世美辽东之人翕然知向学者先生力也朝廷以右丞荐授辽阳路儒学教授再调大宁路升将仕郎江州路湖口县主簿摄尉事盗久逸者皆获之宪司檄按徳化县疑狱即得其情核虚粮决滞讼县以治闻转抚州乐安务提领俄请老授前官至顺二年十一月二十五日以疾终于家寿八十有五某年某月某日葬某处娶赵氏生子顺女适孔景仲继黄氏生子升寕都州夏河寨巡检女适湖口县典史杜复亨继王氏生子大有荫宜春杨桥务提领女适高安白沙寨巡检孙铁柱孙男三人缜纲绎女三人先生年五十始出卒能致官而行其学迹徧海内乃得返乡里至于休致而终于正寝虽用不尽其施而教之振于东善之淑于人者多矣遗文四十卷庸学提要六卷周易释疑十卷于戏博矣哉中原贡举废将九十年江南亦四十年有士少时先公教之曰金源分裂不事贡举国家之大未有不行但迟速有时尔力学以俟当有际也时混一才二十年故老尚多幸及从学粗有得也寻以校职从事山北宪贡举诏下乃弃而应荐先生实主文辽阳科制废乆内地有所不悉辽阳在东僻有司一切昧于奉行先生纎悉教之盖江南内附时年已三十余矣习于场屋条制者也监试宪佥田时佐曰微先生几不能奉诏有壬既获荐又入礼部经问之奥策问之切见者莫不駴异先生在湖口方鸣金鼔行江有壬归省临江遇之中流欢甚至顺庚午有壬为两淮转运使先生惠然肯来年八十四矣饮食起居犹昔也手书大学中庸二书注字如蝇头以与小儿留月余归明年遂没又八年升来武昌请铭将刻之阡兹铭也其谁宜为铭曰
　　于戏先生志一学醇友善行道耻为乡人昔隘分裂占毕苟安四海既一我辙乃环有韫未暴贾用不售尔不我知我不尔觏晚慕幼安片帆辽东有命自天皋比畀公俊造宾兴坠绪孰绎绍逺选公张此东僻乐育嘉惠侏离伊吾纠邑司征曷究我书八十五年口不药剂视身所遗根茂实遂旅无所容道路屏营归来正首于戏先生

　　故奉直大夫佥河北河南道肃政亷访司事赠朝列大夫秘书少监骑都尉高阳郡伯韩公神道碑铭【并序】

　　公讳居仁字従义姓韩氏般阳长山人曽祖而上兵乱谱逸祖讳温配段氏考讳国宝配刘氏三子居真居中季公也幼耿介年且强仕郡守移刺曰举孝亷二千石事吾封部有人敢黙不闻贡之司宪缑山陈先生长宪山东熟公为人礼致之行部必以从转察院吏部益自砥砺大徳间朝廷励精图治虑泽不下流而情不上达也遣奉使宣抚天下故翰林学士承旨中庵刘公分辽阳岭北择掾尤慎而公在选竣事多不职独辽阳最他道升御史台掾转中书右曹台铨必流内官尝试者掾属他转未出官不与公起家除山北辽东道肃政廉访司经歴山北地近法不给传公名贫苦特给之辽东控濊貉万里事简而重同官不慎者动辄龃龉裁其鋭鼓其懦和而屈之事以平允迁刑部主事时扬州总管两淮运使构狱二人号嚚讼朝议择才而健者鞠之公承诏偕省台官行至即屈伏征赃余十五万缗还拜监察御史赈济南饥吏不得作奸民实被惠改枢宻都事寻佥河南道肃政廉访司事按部卫辉推官者诬平凖官刘荣伯欧詈因击万岁牌破坠入以不敬械狱中公明其枉释之蒙古军刘呼图克岱尔争畔折人两胫醉缚舅氏截其一耳聚徒党纵射猎毒里闬官不能禁督执之正其罪阌乡郭女已妻李里豪马赂其族诬先有约官将夺之公至而明叶县民王女约嫁张岁歉欲渝约女誓死靡他召二族谕以礼致期归之按行至均州以疾卒于官舍延佑七年七月四日也积阶自承直郎至奉直大夫得年六十有四平生之官不挈家为易退计捐馆日惟子希范在侧希孟奔赴奉柩归以是年九月丁酉葬傒家里先茔配郭氏淑而能家公宦游禄仅自给夫人躬蚕督耕家以温饫子四人希孟中书掾及格歴工部主事都功徳使司都事中书省检校皆有声拜监察御史阶第四品赠公朝列大夫秘书少监骑都尉高阳郡伯夫人封长山县太君进髙阳郡太君希夷荫新城尉今■〈聚刂〉平主簿法当荫长子孙希孟让也希曽肇州儒学正希范未仕女三人适张刘李皆士族孙男四人长克勤余未名女四人长适段氏余尚幼皇庆壬子有壬以教官辟山北公寔长幕退食讲诵休期登览一日不相释尝曰子朱云谁敢相吏公监廷试有壬登前列喜若已得没十七年希孟具行实请铭呜呼有壬尚忍铭公也夫而忍不铭公也夫士修已治人不患学之不博而患行之不逮也不患政之不达而患守之不励也昔缑山明经为政终始不悖髙风劲节特立一时浮华违实依阿进熟虽累百于世世亦何望哉公始从缑山有余力则讲习问难卷帙不去手老亦不倦所造日深故触事洞然盖有得也为人寛厚砺以亷恪自为吏危言直声在人听讼莅事恂恂开谕而恐人之纳于过也风纪狃习征罢号能一逮于臬枉直俱困公惟良惟情济以哀矜谤讟腾鼓不恤也故能矫狃习之弊而直人之枉有古良吏之风焉至于风节毅然终始不悖其善学缑山者乎铭曰
　　繄士为学匪博而华盍撷其实而刋其葩世方一轨狂奔景从我日斯迈惟理是同蚩蚩之氓谆谆之惠惠文束湿寕独不愧稂莠斯拔嘉苖培之威岂尔仇恩岂尔私按部有方敛此徳惠胡不究用俾大而沛轺车煌煌遽易以轜良心感触谁不涕洏先茔既妥余庆无畔表世益章用朂鄙懦

　　故朝列大夫同知京畿都漕运司事王公神道碑铭【并序】

　　公讳述字继先姓王氏世居顺州髙祖同善生殖金季赀饶一乡雅不饮酒寿日人强之为釂得疾语其子庆常曰吾已上四世皆一子吾又一尔家财虽数世用且不匮所惧者子孙单弱尔吾闻惠泽可以徼福人贷于我者其贷书盈箧尔于吾前烧之明日卒庆常监顺州东门归圣朝为怀逺大将军佥顺州安抚司事三子瑜瑞琪瑜始徙燕四子天永天祜天禄天泽天祜封奉训大夫大都路顺州知州飞骑尉昌平县男赠中顺大夫礼部侍郎上骑都尉太原郡伯配冯氏追封昌平县君进太原郡君三子长恭孝弟善治生幼成早卒次公也幼自振厉宿卫隆福宫积劳除利用监资用库提点转通政院判官中都留守司经歴同佥通政院事院罢改万亿骑源副提举京畿运粮提举礼部服阕起为大都路判官擢同知京畿都漕运司事积阶朝列大夫至顺辛未十一月四日卒疾革召姻族暨凡交游贫者散金有差得年五十八祔宛平池水原先茔配朱氏继爼氏封□□□□□□太原郡君男六十九年十二公生长京国不汲汲于进起家五品迄捐馆才四品尝曰子所以仕急养志耳封泽及亲足矣又曰予筮仕来四时九族举在目前惟扈从北至上京继仕中都南未尝过卢沟不知人间有羇旅忧天地间幸人也所得既多故取官不敢复多取不负官而已占籍京驿为通政不私其宗中都始城大臣长溜钥首擢长幕一时巡幸供拟坌沓刺割闲雅骑源出纳巨万同僚嫉其洁欲诬构不能污也京府实父母邦行所无事亲若疎举无怨言始终九转皆以能称交游多儒生礼法是咨悼世次之湮没请于清河元公作家谱知源流之所自多而不乱逺而有稽焉构亭蓄书画古玩器宾至具肴酒必尽欢有壬为冷掾中都公实推毂谢之则曰子他日陶铸我者也公之调后幸与焉承乏叅议中书公已病有壬忧去而公遂不起爼夫人遣女奴挈其孤请曰同知将属纩犹念念问公孤未有知未亡人闻诸族老不没惟铭知同知者莫公若也呜呼有壬诚知公者也公之善非一其大则孔子所谓好礼老子所谓知止者公有之矣惟其有则有壬之铭之也可无愧矣铭曰
　　千金比都鲜克自持矧家于京纷华荡驰折节恭俭服膺训彛不有定力孰坚不隳人亦有宦道途骎骎束带立朝至于横金不出国门族华以歆养恬一室左书右琴大赒亲朋谈笑而逝念我睽离垂絶不置今我来思故人星霜过里怀旧云胡不伤御务多贤族无急难永利尔孤公其益安

　　至正集卷五十

　　●钦定四库全书

　　至正集卷五十一

　　（元）许有壬 撰

　　○碑志

　　赠中大夫佥太常礼仪院事轻车都尉追封乐安郡侯谥惠肃孙公神道碑铭【并序】

　　河东山西道宣慰使高唐孙公致仕家居年七十七矣其子亚中大夫江北淮东道肃政亷访副使天正卒于官既葬有司上其行实请易名于朝宣慰公走书属有壬曰我族蕃衍而我惟一子我幸健俾仕四方虽不在侧志乐也今则我当死不死吾儿不当死而死矣情之所锺殆无以自释独有可以垂之不朽者得所托焉吾其遂可少释乎吾儿昔与子游子其铭之按孙氏其先益都寿光人讳嗣翁者金末戍襄邓遂居洛卒因葬焉配张氏生徳迁高唐生殖日盛徙洛葬髙唐故又为高唐人配胡氏生居仁宣慰公也起家新昌丞平大盗知名践歴华要阶中奉大夫累赠嗣翁嘉议大夫济南路总管上轻车都尉乐安郡侯张氏乐安郡夫人徳中奉大夫山东东西道宣慰使护军乐安郡公胡氏乐安郡夫人天正字梦符妣宫氏赠乐安郡夫人继母兰氏封乐安郡夫人始生宣慰公两梦神人授白麻丈曰宣付孙天正因名焉为人状貌竒伟嗜学颕悟宿卫于仁庙潜邸大徳丁未立东宫僚属擢从仕郎受文库副使选补太史掾监修国史掾除中书省管勾承发架阁库宣尉公为右司郎中例避改都护府都事兰夫人卒河东泣血奔赴毁瘠骨立护柩归葬庐于墓侧服除知沂州三皇庙湫隘至三日命改作民吏难之既而规置有法不三月而讫功临沂县去州逺吏得延缓为奸徙之州左捐俸倡率以赈歳饥立法均役以革吏弊垦辟荒田招集流亡朔朢率校官诸生讲诵广社师以教都鄙季月举孝弟力田怠惰游食各一人春秋行县躬核之临沂民妻徐甫二十丧夫自经以徇有司四年不以闻得其实上之报下旌其闾峄州豪曹谊夺细民田凡三移不为直郡以属公立决之既去州人刻石思之去五年益思之又相与请文刻石政辽阳省左右司员外郎扬歴治效灼不可掩于是台除佥山北辽东道肃政亷访司事广寕刘大使诬承杀人辨而释之人称为神明俄拜监察御史劾权近斥窜之文宗嘉其直每进见字而不名擢江北淮东道肃政廉访副使行部多纵弛犯科将大惩之而一疾竟不起至顺四年二月二十七日也得年五十以某年月日祔先茔元统三年春赠中大夫佥太常礼仪院事轻车都尉追封乐安郡侯谥惠肃配刘氏赠恭人继张氏赠高唐县君今夫人董氏封高唐县君二子曰琮曰璋一女尚幼呜呼予悲夫天之生材成之难而毁之易也又悲夫子不得铭其父而父乃铭其子也孙氏三世同居而惠肃又能睦于族孝于亲出为良牧守入为才御史宣慰公之乐世无有也惠肃尝欲叙次宣慰公行实未果而在其身者一旦反以累之以垂老之人罹兹荼毒其可伤也夫虽然得之天者吾不得而必之修之身者苟无愧焉则期頥不为多而五十不为少是盖有幸不幸焉君子不校也铭曰
　　孙源导洛实犹滥觞浚而扩之汇于高唐至河东公日底昌大惠肃承之举以沃溉惠肃之生天兆其祥受知仁皇受文为郎二十七年于中于外双碑植沂百世遗爱骢马载驱豸冠复峩清浊自彼吾其靡他茫茫淮甸荆棘塞之我铚始挥云胡折之易名以谥隐卒以封施用未究子孙其逢哀哀老亲遽委而去存没无愧修短有数于昭斯铭贻训将来父兮子兮是亦可哀

　　故忠翊校尉广海盐课司提举赠奉训大夫飞骑尉渔阳县男于阗公碑铭

　　先子佐永州幕祁阳监县于阗公实同时其子赫伯舎登乙卯进士第有壬寔同年同仕于台又同侨于鄂一日请曰赫伯舎不幸早孤先人功烈几泯矣幸及故老十得一二而墓碑未刻子其铭有壬惟世交义不敢辞公讳喇嘛丹以字噶玛拉丹行于阗人也于阗自汉通中国至公始为氏焉祖讳鄂尔伯什斯巴萨哈见为诺尔罕牧民官父讳穆尔阿里大名宣课提领至元十三年宋平择守令大臣以公见世皇称曰巴图宜邉境用命监永州祁阳县县接蜀广多溪洞顽梗所宂稍失御即跳梁摄尹土豪罗飞素横常有功守将刘匿不上十四年遂弄兵袭刘啸众至十万公间道赴州遇贼四至射刃七人驰出从者数十人独周保持马尾免守州南门贼攻北门败之获其佐周迁三十人飞环而攻我既却守将追之公侦知有伏约礟发夹击俘戮殆尽擒陈瑞于木皮寨贼起五月参政呼图克特穆尔始至公率先深入继以大兵获飞戮之实其皮以徇贼所署令簿尉以次授首主帅将屠县力争得免命招抚得户一万三千出石空步匿岩穴将死者四百余人十九年飞党黄如瑞称宋年据县西躬入降之得户一百四十初飞欲害公公已入郡如瑞杀公假弟纳苏拉迪音姊壻堪布及降不校也四望山界四郡林谷阻深二十二年贼贺九六盘穴其中四省兵讨之公焚山堙溪身为前导詹一子据黄罴岭作乱兵将因欲屠之公曰胁从且免矧良民乎我其长也当先即刑主帅许生致渠魁当免乃赤手步入贼始未信刃槊以迓公徐进无惧色锋儗面寻阁两肩公曰我以身保汝出即兵觧不信留我以质贼投兵罗拜曰天活我也留从者唐正以其魁出师遂还建议也种鸟符大水戍低城大桥棑山息馈输镇险恶从之湖广省臣贪虐意公竒货下狱几殆既纵复摄邑父老争饯饰小儿歌声公之寃省臣诛遂已公以黄罴岭极高险当驿冲暑行尤困作粥食过者自夏迄秋岁不辍主帅宪臬屡上功辄寝调广海盐课提举大徳元年三月二十日卒桂州年五十有九治命葬祁阳北原娶伊尔根氏先卒继蒋氏贤而读书事公姊如姑讨贺之役阴遣勇士张甲率五十人给兵以从后公十年卒二子沙海布迪音出周氏荫道州行用库使赫伯舎出龙氏四岁失母蒋氏子之为御史赠公飞骑尉渔阳县男蒋氏龙氏皆渔阳县君佥浙西宪移湖北阶朝散大夫公身长八尺余勇而有谋蹈危不慑为县十八年人号长者抚而活者户万三千六百四十为乡民长子孙可胜计哉然寿不六十位才五品尔佥宪按黔中当蜀有警谕土酋止还卒招乡兵伺变守险号令精明人谓有父风焉诸孙种学日大以蕃呜呼天道之有知者固自若也其有功邑民家能道之战陈之详则遗老无几佥宪自浙归及见张甲暨老兵邓义軰得事为详又寻病没甲亦老矣岂非功烈之在世天实不欲灭之而使佥宪及闻也不愈于有善而弗知知而弗传者乎铭曰
　　惟天生才惟才用殊才可大受而用或拘为邑孔卑游刃有余顽犷■〈氏鸟〉张我长乃攎弦歌未洽戈戟若林捍患御菑我力我心嗟嗟赤子乱岂性常兽惊波倾乃底灭亡免胄撄锋赤手搏虎彼心亦人其忍予侮诚感机应厥角若崩万命嗷嗷垂死复生于屯于戍于田于耕十有八年惠浃政成降年不永有藴未究岂啬于身以大厥后民子而孙何日忘之我不公忘公无我遗

　　故佥书江西等处行枢宻院事赠枢宻副使护军云中郡成毅公神道碑铭【并序】

　　仁皇御极勅太史传功臣罔俾湮灭复下令访索遗逸家许自陈辽州达噜噶齐额森特穆尔上其父佥书公行实且请易名于朝致和九年赠镇国上将军枢宻副使护军追封云中郡公谥成毅妣钦察氏杨氏皆从封云中郡夫人乃诣有壬请铭请碑谨按太常之议而笔之曰公讳伊徳黙色杜尔伯特氏父讳台世役宿卫世皇徇鄂公以骁勇扈行有警必前赐白金彩段名以拔空摄阡事征李璮以劳入侍上尝阴视诸卫士腰带见公所佩精备命佩刀纠诸士息州将请督战官宥宻臣枚举不允赐公虎符海月符金鞍玉带以行宋戒严金刚台衂其锋战捎箕窝中流矢堕马易骑复进大破之所向克捷遣子纳琳请城浮光召入面画可之赐金鞍一授昭勇大将军光州等处招讨使光既城总十二万户攻阳罗堡分镇黄州立驿抵汴徙浔阳以扼江西下南康瑞昌徳安分攻洪州章江门不克呼敌谕名将亲登城敌请入约降日公自往谯其久抗王师其守列盘曰大江已失此坚闭畏罪尔明文示宥当即解甲为请于帅如约受降抚州援至败之土坊遂入抚幷下建昌抚贼张青阻险莫制侦知贼娶赐宴所居夜趋七十里破其栅获青俘其族胁从軰悉纵之乐安诡降既入兵乱出窗户退则凳几填塞里巷前却创甚竟获其首崇仁宜黄皆降偕它帅分道取闽约集建寕所至如破竹三日约兵始至黄人叛公方赴赣帅府以公旧镇威名素着俾总江西兵往讨复之麾下无敢纵掠民感徳为生祠初湖广兵屯樊口公言形势不利其将郑不听果为贼刼溺死公之入也得其虎符贼中奏报迁镇国上将军广东道宣慰使进辅国上将军江西省叅知政事同官诬构左迁昭勇大将军招讨使入见自明赐给丰腆校隶赏擢有差为罢行省改镇国上将军江西道宣慰使以直前枉移叅闽省寻复江西往来闽广平邵武取漳州潮阳番禺下汀梅循惠分寕董竒乐安贵早小洲黎徳弄兵蜂起悉败获之上欲立行枢宻院征天下省一官入议公对称旨遂佥书江西等处行院事院革入朝上深抚慰议以名城休老会疾作不起至元二十四年三月二十日也春秋七十葬定陶铁渠原子六曰拜特穆尔后卫亲军千户曰竒尔济苏特穆尔曰纳琳袭公旧部明威将军万户达噜噶齐镇建昌曰囊嘉特能左右骑射曰额森特穆尔始监解州移辽州改同知咸平府事封奉议大夫曰布格荫昭信校尉同知江阴州事饶州路判官孙□□□人公为人持重性尤敏悟译传剖决纎悉曲当有壬倅辽熟监州言先烈南台行部过庾岭居人往往能道公事虽驿邮移置靡不有法昔宋不纲我师之南也曲长偏校皆将帅才况佐元气而握元机者乎公早以才器受知世皇谋济其勇树勲赫然其生而显荣没而崇异宜哉铭曰
　　皇元继天盛徳朔基维春始艮动辟以时淳浑锺才景从軰出有若成毅桓桓惟朂赉恩匪私曰能是任拔出偏裨简在帝心帝曰往哉息师汝监裹创摧敌城光蔽南郡邑望风降畏不先何独彼洪孤垒岸然我战尔知我名尔熟冱凝晛消颠危命续黄人鼓疑渠魁乃殱畆栖不惊庙祀孔严伊闽与越指期荡攘纷纷螳怒辙敢臂当于蕃于宣功浮厥位原抵深茂流长实遂播美有史隐卒有章我诗既同百世其昌

　　赠嘉议大夫济南路总管上轻车都尉追封博郡侯鄂通公神道碑【并序】

　　惟鄂通公在女真为贵族世居辽东天朝混一立贤无方扬歴华贯者接武中外广西道亷访使呼图噜既位通显制赠其祖鳯住亚中大夫东昌路总管轻车都尉博平郡侯父高山嘉议大夫济南路总管上轻车都尉博平郡侯祖妣舒穆噜氏妣二王氏皆博平郡夫人乃出其家乘请铭诸碑按济南公髙祖呼沙呼金兵马统制都元帅以功封泽王战殁曽祖呼噜内外点检权枢密院祖萨哈镇国上将军京西等处兵马都元帅考即为东昌公袭其世官穆昆从宣宗迁汴寿八十一卒三子公以长袭穆昆义宗播蔡邑行察平侨东平主帅录其世时其衣廪东昌给地五千畆宅而居之承制除高唐知州东平控郡邑五十四金谷户口棼不可理檄公稽纠宿弊一洗为州有惠政岁丙辰卒官年五十有三葬聊城之柏林娶王氏先卒继王氏子六人曰纳丹珠山东道统军司知事曰瑞童曰庆童曰安童曰文敬曰武畧将军同知汉阳府事致仕曰呼图克娄起家衡山县达噜噶齐转临桂兴安尹治最拜西台御史移南台歴签副凡六道广西言岑雄无叛迹制为寝兵而雄竟招出朔北辨死狱杜宗起二人寃江西折分寕若硙之害舟楫者十所淛西赈粮虚十万石民吏虽坏产莫偿为尽释之彰瘅罢行覆迹屡最擢佩虎符广西宣慰司同知副都元帅改本道亷访使一年弃归中道有旨若曰鄂通为得用人纵年高众不为例其勿致仕赐金段二升正议大夫而明哲知止去志浩然矣子托克托荫承事郎同知常徳路龙阳州事孙男曽女若干人呜呼盛哉昔金源氏奋起东北奄有中夏亡且百年世无其史故家遗俗存复无几稗书间见非龎失真则闇不彰好古之士慨焉公之先由统制而下世继枢要其丰功伟绩计必炫耀一代史之所录不得而知之公再启厥家至亷使又能推恩九泉表掲世次其所以扬天休播先美者不在于兹乎铭曰
　　宋纲解纽金职夏盟苗勃水沛孰遄厥成曰惟景从扞御辅檠云胡百年寥阗莫称怀襄胥溺有孑维祯自天迓续颠木斯萌锡田启家分牧着能嗟彼文献吾犹及征混混其源翼翼其承于粲绣衣脱节益贞显隆敢専及先乃荣大哉亭毒逝者犹生百世川至繁祉是膺勉旃继序监此刻铭

　　至正集卷五十一

　　●钦定四库全书

　　至正集卷五十二

　　（元）许有壬 撰

　　○碑志

　　故通奉大夫湖广等处行中书省叅知政事郑公神道碑铭【并序】

　　天厯二年己巳九月二十七日湖广省叅知政事郑公薨于位归葬有期其子涛状其行泣请曰先公子之所知也幸哀而铭诸碑公讳昂霄字显卿其先由荥阳徙泽州阳城曽祖讳珪祖讳皋金季乱能扞乡里为忠昌军节使赠嘉议大夫晋寕路总管上轻车都尉高平郡侯祖妣刘氏高平郡夫人三子曰鼎征大理平江南有功累官镇国上将军湖北道宣慰使领平阳太原万户镇鄂讨黄州叛战没赠宣忠保节功臣金紫光禄大夫平章政事柱国潞国公谥忠肃曰庭瑞信武将军平阳太原万户其季公之父讳甫读书励节披荆棘为田庐从忠肃公征蜀有功擢尹阳城十年移夏县长子潞城平棘改倅潞州所至有惠政进知邠州卒赠中奉大夫广东道宣慰使都元帅护军高平郡公妣宋氏路氏皆高平郡夫人二子公其长也初忠肃公之薨也子忠宣公制宜袭万戸升枢宻判至副使以叔父信武老择称者以公袭公由宿卫出镇一军肃然大徳间顺元土官宋隆济纠折节阿女啸诸蛮阻险弄兵枢府檄公从分省进击首破闗栅日有俘戮因粮于贼所过必扫荡而后已云南四川约兵未至他将分地应接贼乗隙纷出公悉败之总田万户突进始通道与约兵会五年冬出师七年春贼平公之功居多入朝赐银钞金段弓矢以明威将军进怀逺大将军延佑元年覃定逺大将军三年分戍广西捐财赏功身冒矢石平静江二十四寨斩其首梁君政擢中奉大夫广西两江道宣慰使都元帅右江岑世兴侵掠州县招抚寕敉复其所侵泰定二年复万户职广西徭贼大作诏左丞竒珠及公督师赐绣段甲仗给传符分进棼巢获丑有旨原悔罪者躬入险谕徳意降洞寨八十五猺二百五十二户男女八百五口器械数百陷贼者归其亲天厯元年拜湖广省叅知政事部平阳保定两军屯河侧子涛袭万户改行枢宻副使战于偃师西兵罢入朝赐银钞辞不受明年二月复湖广叅政赐鞍段甲仗征蜀四月抵播州石虎开蜀道通六月归以疾辞朝议重其去不允而疾竟不起年纔六十两娶郭氏皆高平郡夫人公器量雄伟读书下士兵兴动肆焚刼公所过如无兵长万夫余三十年勲名日着忠昌之精至公始疏郡封忠宣之明可知已我元建行省为大藩湖广控滇蜀山海阻深猺獠之所蟠穴边报沓至独以兵称戍将视他省为多而藉甚在人者独公为称首故其薨也士民卒伍无不悲之夫人涛妇范氏皆以恸絶家人仓卒但争救母子得苏而范氏卒不救涛奉柩归以年月日祔阳城先茔而戍将法不听去涛泣欲弃官甘没齿摈斥乃得请家无赢余麾下致赙一无所受亦能子矣铭曰
　　荥阳导庆至于阳城人代有闻为邦之桢忠昌启家里闬以寕有开必先王树挺生惟我有臣忠肃忠宣弛肩丰扛伊称斯传大江滔滔百折必东彼流有潨寔原之逢惟柔能刚匪学莫武入而诗书出而干橹魑魅穴空台衡虚席天乎不辰俛仰今昔嗟嗟孝妇一恸长辞义训有柔兹焉益知承家得贤公其不朽佳城丰碑与世永久

　　故征南千户萧公神道碑铭【并序】

　　吾乡雄厚甲河北慷慨忠义之士宜生其间宋金三四百年以迄我朝人代不乏窃思掇拾备太史采录而四方奔走未遑也泰定丁卯内丘尹舒穆噜哈喇布哈奉谱状跽请曰吾家五世居相有功乡里遗山之碑具焉惟是大父征南公年少勇战以殁暨我祖妣孝节夫人遭家中微力振复起若忠若节灼不可诬宰木苍苍丽牲之碑未刻无以称先美宠后昆敢请里仁考信可不诺而铭之叙曰公讳世昌字荣甫系出辽右族舒噜氏后赐姓萧至金更姓舒穆噜氏居纳新至阿萨尔为郡牧使金正隆间子孙移戍清平又为清平人郡牧生扎拉尔赠正国上将军正骑都尉河南县开国子子□□□巴都本赠辅国上将军轻车都尉河南县开国伯公髙祖也曽祖托色埒奉国上将军护军河南郡开国侯祖徳亨字仲通以小字哈凖行我元吊伐之初隶行将太师承制拜馆陶招抚使取磁州未尝戮一人河南得鹿邑太康生口五千余人悉纵遣之复彰徳有功迁奉国上将军彰徳路总管兼行军总帅府事用是得赠三世因占籍彰徳焉考珪佩金符征南千户配耶律氏公七歳而孤容止端重不类童子能自力学始学对属即自知声律九岁主鄂啰十三袭千户佩符征南仪质雄伟如成人已未扈从渡江中统建元以旧职易新命三年从讨李璮七旬不解甲复宿蕲皆有功至元六年春取五河口手馘四十余人钩兵及贼反曳以去拔剑断其臂搏战舟中血流没履得战舰二资械无筭今血履故在统军上其功未报七年正月十七日卒于军年二十有五夫人段氏□□□□千户高奴女严鲁王甥年十五嫁征戍悉从二十三居婺二子恒始七岁谦二岁挈孤扶榇归葬安阳建善村新茔遂屏絶华饰始终一节事姑尽孝教恒辈学虽长有小过不少恕孙哈喇布哈五岁母亡躬自拊育宗族贫者周给恐后身自俭约与家人同一门三百口肃如也至元二十二年中书以孝节旌其门大徳十一年三月二十四日卒享年六十祔征南墓恒亦年十三袭公旧部征交趾戍边徼以疾归封武略将军飞骑尉临漳县男谦精国语由河南省蒙古史除承事郎河南省管勾奉发架阁库擢承务郎杭州路仁和县尹未上卒孙男六人曰处义袭父职曰处礼处智处信处约皆恒子哈喇布哈谦子也一名处仁起家宥府行人监修国史蒙古史除从事郎益都路峄州判官河南省蒙古史擢承务郎顺徳府内邱县尹有惠政女九人皆适名族曽孙男六人女五人皆幼于戏征南忠义之气发于战陈天不引年而止于斯使极其用所就可胜言哉夫人以节完忠举舒穆噜氏之已坠享有丕祉延畀子孙岂非天将侈其流而先啬其源耶铭曰
　　舒噜诸孙歴变再微有兴子相度乃释机鞬櫜启行风云际时狝薙方狃我戈弗挥系累载途解绦纵归后承惟肖渊渟以施秋隼脱鞲天马去羁五河书暝捷书夜飞焯勤孔昭玉山遽颓孤婺哀哀马革在轜九源既安一节不移孰坚可磷孰大可宜韩山嵳峩洹水逶迤永祀益昌式此弘辞

　　五龙庙碑

　　龙于天地间为物最神干首六十四卦独是取象其以神变不测时乗御天云行雨施烝民乃粒功莫与京乎大塞堪舆小为蚕蠋能短能长能幽能明者神之谓也管子曰龙水之神者也乗水则神立则虽神物其亦择所可依而后能神其神哉江河湖海固其家也天下之曰潭曰湫曰岩曰洞曰池者非一必皆幽深僻险有水可依而后居焉土人往往时见光怪不敢亵也而又旱暵有祷则从而祠焉彰徳路安阳县西北五里洹水之阳有五龙庙庙之下水黒而深洹水至是潴而后泄其龙居之渊乎太原元裕之效虞初书言明昌中风拔庙树地印有迹事颇涉怪而不及庙之建始何时其号五者具五方为象设尔以其祷之屡孚也路达噜噶齐荀公凯零同知阿拉克判官穆尔沁尝修其废筑台其前至元四年戊寅夏旱甚甫事请祷六月二十日甲申总管杜公徳逺始下车忧惶无措曰不才之来丁旱之会又数日不雨则苗尽槁人何食赋何征责何以逭盍走灵祠而祷诸荀公曰五龙庙效灵自昔协恭精祷神其悯乎于是率僚属斋沐具香币祷焉戊子行事云俄起是夕微雨越翼日大作三日乃止苗之槁者浡然而兴市之闭遏者发人之转徙者息病者以苏讹言以寂丰凶笑颦变乎旦夕既报祀安阳县尹赵君时敏请刻石以昭神贶以逺邦君之休夫龙与人异处昔鬬洧渊子产以为吾无求于龙龙亦无求于我惟其无求则子产之言是已为天牧以守其土以养其民以供其贡赋而岁将告饥人将转死苟可弭菑当即致其拯则其能无求于龙乎且龙之托于兹水以神其神人象而相之有年矣应捷桴鼓亦其宜也否则将不与搏土缚刍等哉抑闻之雨由乎神而亦由乎人至诚贯金石信及豚鱼况龙之神人之诚有不格者乎然而龙之徳不可忘也祭法日山林川谷丘陵能出云为风雨见怪物皆曰神洹水有龙龙能出云为雨祠亦宜哉书其概申以迎送神曲俾祀而歌焉其词曰
　　洹之水兮浺瀜祠其涘兮惟其潨羗自珍兮神龙沕择胜兮实所宫魃之虐兮藴隆龟吾田兮槁吾稑穜将竭泽兮及尔躬哀吾氓兮疲癃忍及喙兮弗充龙之怒兮奋飞丰隆前驱兮屏繄后随腾清波兮淋漓沛为霖兮鲜厥萎报祀兮孔时冷风肃兮满旗鼓坎坎兮吹参差荷神嘉兮无期□□□□□□□□□□□□□□□膏泽施兮不屯苗其杰兮木欣欣牲之腯兮醪之醇琮席靓深兮萦燎熏享不仪物兮享以人龙之去兮逡巡嘘云气兮氤氲归九渊兮深蔵敛大惠兮芘一方时潜飞兮则其常有扣斯应兮惟尔之臧百谷充羡兮遗秉在田龙兮龙兮人不尔谖

　　故中顺大夫同知潭州路总管府事致仕赵公墓志铭

　　先生笃义里闬遇不识亦为具况久敬者乎大徳间衡州有滞狱司宪移醴陵知州赵公往按始决公里闬前軰也先公时佐衡幕挈有壬进拜问所业且命赋诗偶不辱教公后休致终于临川子彝敬勤着闻先公以子妻之公殡二十余年彝虑先茔之或不治子孙之遂楚也慨然动营丘反周之念启公之殡以某年□月□日祔先茔奉集贤侍读学士李公倜撰次行实属铭有壬有壬惟里闬世契重之以婚姻义不可辞乃撷其状而铭之公讳良辅字良卿彰徳安阳人祖讳浩国初为郡经歴能制主帅滥杀有佛子称妣徐氏考讳谦河南统军司照磨赠中顺大夫汉阳知府上骑都尉安阳郡伯妣段氏追封安阳郡君皆葬安阳孤庄公弱冠入京当途荐为四川屯田令至甫阅月念太夫人逺即弃归御史大夫相威公行台扬州选为掾及格除淮东道按察司经歴外舅王公好礼为使法当避改镇江路金坛县尹有刼制官吏短长恶子十余人揭其名于市谕以祸福皆不敢犯尝贤劳归系囚盈狱时寒食因悉纵使归拜扫约三日来无一人逸者告饥于郡遇大风舟几覆公端坐曰吾为民死不恤也风俄止得米三千石以归辟草莱为沃壤民用康裕朝廷以公五事告布天下俄太夫人卒哀毁尽礼服除擢平江路推官平江狱讼素剧夜则露香吁天昼谢宾客验误阅实简牍直那百五等之枉七十五人明张元之非故杀甲刺乙之不得已皆获免死时朱张二家豪震中外其徒周千户主杀沈昌妻奴三人官莫能制公督捕竟寘于法升新喻知州民有犯恶逆者州僚惧罪莫发公时行部闻之曰吾承宣不称罪轻蔽元恶罪重亟归执问具伏毙之狱中有母诉其子者狥于市令母往视杖其子立母于庭戒五百讽之曰今杖子必死子死尔何归盍一诉官或矜焉母果流涕恳请公初不许久乃呼子语曰吾欲死尔哀尔母请贷尔余杖当改过终养母子感谢而归或问公公曰尽法子必雠母又不可以言化吾但启之使母动哀子之诚子知感母之徳彼亦人也能不格哉闻者叹服为醴陵知州时有事西南夷转饷于播道殣相望富室坐凋敝争赂免行公按籍发丁壮吏不能舞其智暑途肩运十不一至乃潜人走播得其实直集编户挟赀就籴以输民大便之承檄正他郡赃吏八十五人迁抚州路治中値大饥劝分得数万石末为建昌路同知益励精不怠风纪之荐无虑数十上方六十九请老加中顺大夫同知潭州路总管府事致仕公生丁未二月某日终以延佑戊午正月甲戌春秋七十有二初娶李氏早卒继王氏又卒皆无子继周氏封安阳郡君至顺三年正月甲子某日卒今从祔子七人登彛琏鼎璋琮璧登早卒彛琏琮璧周所出也彛初娶李氏集贤女早卒生子洙继娶有壬妹巽真又卒生子汾今娶王氏女三人公为人乐易世产悉推与昆弟俸入之余时给族党宾客过从必治具尽欢疾革戒诸子曰吾平生不知殖货无以遗汝汝能自立是吾有以遗汝矣敛葬若祭视家有无勿用缁黄俾书而手署之以付周夫人命酒献酬无异平时久乃嗒然而逝呜呼达矣哉有壬求公之故而窃有感焉士一命行志崇卑不计也他尚何别哉近制仕州县有绩则擢风纪盖州县治民者也风纪治官者也重轻既殊地亦不能无别焉今仕者必入风纪始名为才至干谒求之求而得君子不贵也公自始建行台为名郎歴外郡皆着绩宜握纠绳之权而荐章数十上竟不报公亦恬不为意仕宦四十年而致仕止四品天之靳公若是哉然而居治民之地行治官之事虽不为犹为也顾为而不能行者独无愧于公乎彛由世赏而为临川丞掾行省歴翰林编修官抚州路推官江西行省都事诸子仕皆有途公遗署不忝矣铭曰
　　昔奠南纪分臬维扬济济乃僚靡逺弗翔胡畀一邑俾莛而铿赭衣累累遇以此诚纵使悉归省乃树封公不忍而而能负公人饫于饥土丰于荒焯其纬绩播之四方无屈不伸无幽不明世知其恕不知其平母不子隐子不母从惟因尔天以触尔衷兹惟恺悌超黄迈龚治棼以缓御烦以清死生之际不渝故常浮云富贵视之宜轻山川雄浑实惟故乡善人辈出匪私匪同太行之左洹水之阳鬯其百支兹公之藏

　　至正集卷五十二

　　●钦定四库全书

　　至正集卷五十三

　　（元）许有壬 撰

　　○碑志

　　西域使者哈扎哈津碑

　　至大己酉始建中都设留司荀公温都尔为都事有壬为教官乙卯计偕又与其弟凯霖同旅次京师后屡合輙道故旧欢甚凯霖以交其兄弟之久知其践履之悉也走状京师请铭其祖考西使公碑夫闻善而与之君子之心也况交其子孙而铭其父祖乎公讳哈扎哈津谔尔根氏世西域人国去天朝逺而险非诚悫不可至公凡两至又与其舅镇阿萨尔渡太祖皇帝兵压境公断渡修垒坚守持久众怨公不降惧破则残狝公叹曰废兴有天我非不知但臣子分当尔也众益澒洞将内变遂降上按剑问抗师状先断其髪将诛之正色对曰臣各为其主非罪也死不过污一席地何恨但恐无名尔上壮而释之公仰瞻天表知可乗势树立因进曰阿塔布实拉尔国坚盛非他国比攻之必难抜其主与臣善请往招之制可按兵马鲁察城公单骑趋其国谕以祸福遂举国内附录功擢领齐哩克昆既班师隶王实喇邸从战必捷屡入奏称旨岁丁巳割彰徳路为王分地江南平益以宝庆路王邸在极西絶域遣使必慎择其人以公偕鲁思檐木子古里沙迪音入觐计事公夙慕中土因挈家行目疾留丰州至燕病卒时至元五年八月二十三也享年一百一十七岁初公至和林元帅荀公竒之妻以女生二子长阿哈玛特早卒次额森一女适玛哈穆特荀氏继没皆藁殡都城西朝廷念其劳以阿萨尔为大名路税课提领麦砧哈檐西域名族念公之贤赘额森其家生二子长温都尔始三岁次克哷始三月丧母继张氏二子讷古伯克哷提领以至元十四年十二月卒年四十有四藁殡大名温都尔兄弟鞠于外家攻儒书既长益习礼训谋于师友曰古之姓或官或封无常也吾其从祖母之荀乎遂姓荀氏又曰我兄弟读书学礼无名字其可名则不敢忘吾先而字则从华可也于是师友相与字温都尔曰平叔克哷曰和叔平叔入京初补吏从侪类试艺官不示以目俾以意自书而观其优劣焉平叔独列法家结案字纲以对主者惊异由左司令史转户部令史宗正府史中书右司掾除前官迁大都路警巡院达噜噶齐阶承务郎皇庆壬子十一月卒官选格分地监都县聴自除拜西邸以和叔世隶其邸拟宝庆路邵阳县达噜噶齐中书奏可官进义副尉移彰徳路临漳县进保义校尉平叔之丧躬赴之瘗祖父母殡侧酬其遗逋挈嫂侄妇养于家以其职荫弟讷古伯内黄税使临漳终更移安阳爱其山水思妥其先卜地司空村有飘风旋尘为涡马首者七众皆见之下马黙祷若吾祖考宜此地当止风即泯买而为兆域迁祖考妣考妣兄以泰定四年岁丁卯二月癸酉葬焉以公西来而为使也表之曰西使之阡嫂阿苏苏拉侄安图继母张氏讷古伯相继没俱祔马迁林州达噜噶齐升奉议大夫彰徳路总管府达噜噶齐兼本路诸军鄂啰总管府达噜噶齐管内劝农事丙子春旱入境即雨和叔自谓偶然而民心用是恱其来也作洹水石桥修公廨传舍百废俱兴娶古华氏子温都尔女特尔格壻约尔珠善良敬戒家法秩然我元始征西北诸国而西域最先内附故其国人柄用尤多大贾擅水陆利天下名城巨邑必居其津要专其膏腴然而求其善变者则无几也居中土也服食中土也而惟其国俗是泥也和叔则曰予非敢变予俗而取摈于同类也其戾于道者变焉居是土也服食是土也是土之人与居也予非乐于异吾俗而求合于是也居是而有见也亦惟择其是者而从焉自吾祖为使而入中国委骨于是若诗书礼乐吾其可不从乎俗之不同理之顿异吾其可从乎于戏若和叔者孟子所谓善变者也其俗不铭而铭其先其俗墓近人而必逺五害此其变之小者也西使公自絶域入中国有劳未食及荀夫人皆殡于燕提领则殡大名平叔又殡于燕南北契阔凡几易年始合于一继母嫂弟侄又相继没其入兆域若生者之有家暮而有所归也使为孙子弟非和叔则九殡四置几何而不为不食之鬼哉世有忍同室为沟中瘠没委之而颡曽不泚也故凡观人之先不在子孙之富贵而在其贤不肖尔尝闻西域人多寿考公度越上寿至燕年已若是其驰驱几万里矣计其宣力自壮至卒不衰也吁其亦异人也哉铭曰
　　于阗之山美玉出焉雄鸷沈毅实生其间犀兵内牣岩邑外环而天命有归则取于残大人崩厥角小人食其箪有如此渡吾力可殚吾分不可干万心一溃其倒如澜惟义所在天诛为寛伏轼棹舌扶危作安唐雎九十惟古其难何百岁余驱驰克艰施不究于才用不崇于官流泽逢涌有子有孙弗矜好爵诗书是敦仕能爱人家能裕昆是知亲亲仁政所原四世一兆宰木郁然年虽百千祠乡之人孰不思而指曰此吾使君之祖西使之阡

　　故承直郎佥岭南广西道提刑按察司事葛公墓碑

　　昔江南平中土人南走若水趋下家而占籍者有之衔命仕者又倍蓰焉芬华因循忘弃乡里至葬其亲而不归或志归不力子孙单弱渐至迷委又不若遂葬之为愈也幸而归葬漫不复省日就榛茀虽愈于迷委而孝子慈孙为不若是恝也家致千金身为达官有所不免况贫贱者乎惟笃于孝思的然有见者其庶几乎进义校尉武昌路黄冈河泊提领葛君暨其弟永州路祁阳县幕以至元四年戊寅岁奉其母完颜夫人之柩归祔辉州孙村先茔至则累累不容复竁卜其南为新阡迁祖考按察公而下凡十三坟按察公勅语俱逸访亲故间盖家人质于汴且三十年倍酬而得之泣相谓曰吾先累世弗耀及大父起家亢宗所至有善政子孙宦学不坠余泽所被也新阡实祖我按察公而行者流离居者贫乏不表之阡是知有善而不传且再易世将不可复考矣乃状其行实求铭于予予嘉其志乃为铭之按察公讳荣世为淇上人曾大父大父罹金季乱皆能不去乡里天兵之南也自奋出说郡守率郡人迎王师乡里赖以生全者公之考讳旺者也元帅必拉罕命招纳降附倡议置县苏门因署为令公任授卫辉二州提领讥察使改苏门主簿苏门改辉州复提领讥察使升辉州判官苏门复县仍主簿而兼尉焉中统初经理江南地居水陆之冲军兴骈沓储备饷给吏之宿毒不能病民调卫州镇抚军民弹压官兼录事三年复辉州判诏课农桑时河北荐饥部使者颁区田法郡邑不敏于行檄公察核躬率野人相宜授方熟得百倍土之硗埆者教以粪薙邻境法焉劝农课最迁兰阳县令耕桑学校益着其绩擢敦武校尉磁州判官虽居底僚下从而上信也州当孔道名遂藉甚转平陆县令兼诸军鄂啰平陆号难治至即绳豪右励游惰崇儒修教敦本易末恤征人使居行无虑五事考备大盗党五方横求盗畏缩公摄尉以计擒之尽其党擢承直郎佥岭南广西道提刑按察司事猺贼方炽有司并供亿为茧丝求其弊而刮剔之墨吏有闻风而遁者俄卒于官得年五十有五娶谢继朱陈耶律子男七人晟徳承事郎岳鄂搉茶提举晟信累功至千户晟美荫济源王屋巡检谢所出晟义淮安鹰坊打捕提领某某早卒朱所出晟智陈所出也女一人适张氏孙男十二人曰平提领也曰顺江西宪司书吏卒曰玄县幕也晟徳之子也曰友直以疾废曰友谅将仕郎处州路缙云县主簿曰友闻黄州路蒙古字教授晟信之子也曰某某曰淑益晟美之子也曰国宾曰国瑞晟义之子也曰诺海晟智之子也女七人俱适令族曽孙男九人女十八人公之先郁于季世至苏门公崛起挈垂死之民而生之设施才具可验也公蹈其躅效用兵荒之余先之以耕桑申之以学校知所本矣惜其服政方隆而厄于寿子若孙曽孙三十人有以知其后之必大也平也玄也家非千金也身非达官也笃于孝思的然有见可谓贤已后之子孙宜取法焉铭曰
　　天造未畅里将受兵有奋其杰挈之于生保我一乡不骞不崩摄邑未施乃启厥后细民奠居大盗获丑爰酬其功擢之绳纠天胡不辰归舟有柩旧封虽妥新阡惟宗若尊若卑昭穆是从固以闬垣翳以栢松既表其世亦章其庸子孙既多自南自北岂不同居势不可一世或再易邈将不识兴言及此泪出横臆势不可一理则可周百世继体四方省丘自根求枝沂源及流视此珉石我铭不浮

　　元故中奉大夫江北淮东道肃政亷访使胡公墓志铭

　　安阳胡公里人也始在京相从而不相知有壬擢第归江南先太夫人语其状后问之乃惊喜曰吾亲亦令求访而不谓得于今也承乏左司员外郎公为右司都事为右司郎中公代为员外郎先太夫人祔安阳武官茔公亦居魏郡夫人忧倚庐相去二里许时相慰也公入朝居中台有壬叅议中书省事俄为治书侍御史又同事焉未几公以病归除河南江北等处行中书省叅知政事不行改江北淮东道肃政亷访使一至即归有壬待罪中书者五年始得请至乡里相见甚欢公尝力疾为具方念秋益凉病日退当日相从游而不意天之殱我故人遂至于不起也孤敬伯泣而请曰先子徳善匪公谁属呜呼契阔之久始得合幷而遽铭其墓邪公讳彛字安常姓胡氏雪埜其自号也世居鄢陵贞佑之乱迁安阳遂占籍焉祖讳珍累赠嘉议大夫吏部尚书上轻车都尉追封魏郡侯祖妣祝氏累封魏郡夫人父讳景先累赠中奉大夫江淛等处行中书省叅知政事护军追封魏郡公妣王氏追封魏郡夫人葬安阳孝明原二子长则公也夙禀颕悟起家乡校官转大都路儒学录中书参议器其才辟掾府中歴仪曹省府为中书右司掾除工部司程工部主事除河南行省员外郎省曹有小人欲以粮倾其僚公抗捄之力居多岁饥赞省臣擅发廪活饥者佥河西陇右道肃政亷访司事行部凉州辩盗牛之寃而正赃吏之罪拜监察御史迁右司都事计事行在所张寔者陈言伏路左乘舆之马为惊将诛之抗议得免上都狱有杀人之夫者赂西僧将用佛法曲赦之公力陈其非卒正其罪升左司员外郎寻除工部侍郎漷州仓为水所汜作渠分其势公所董万人夜忽举火噪溃同僚惶惧公但静坐至旦绳其首众复安役魏郡公讣至奔赴迄襄事羸毁骨立服除拜陜西诸道行御史台治书侍御史太夫人迫之使行当闗中大饥之余甫事经画而太夫人讣至既葬遂庐墓侧手树松栢大作茔门甫大祥除江西湖广道肃政亷访使行改户部尚书请使交至乡里荣之户部两遇朝廷有大故颁诸王费巨万计公建议以盐易银赐用以足拜治书侍御史升御史既归除河南不行至淮东即归疾革盛服趺坐教弟子家人覼缕明尽请郡侯杜公弘道与之诀又作诗留别其友五人有壬其一也治命柩以论语殉勿敛华美勿用缁黄言毕而逝公生至元十八年辛巳十二月二十五日丙辰以后至元四年戊寅闰八月二十七日薨于正寝享年五十有八以是年十一月十二日壬申祔魏郡公茔娶杨氏封魏郡夫人一子敬伯也国子生补侍仪舍人一女适侯思礼平生刻意字学忧乐不废其薨也乡人皆以为歴阶二品年及六十身居乡里弟若子皆在侧以疾终于家在公为无憾予独以为生之难成之难世既失才予复失友其能不为之痛哉铭曰
　　公昔入京蜚英妙年我从之游莫知其先尚论世契悔言之迟天复遂之聨班凤池忧患归来创巨尽瘁一线洹水泪血相视台阁路逺公闲我来觞咏未竟松栢遽摧琅琅耳言岩岩耳存述美贵知子予所惇霜鹘腾秋后迈无前人有菜色以腴以鲜小人犯跸斧将及吭何以生之力陈其狂坐镇众喧力障狂流时名即我我岂名求分藩既重领宪亦剧匪病匪老敢忘帝力归来里闬诗酒自娯谁谓一旦古今异途遗辞及予字仍飞动墓虽宿草哭犹为恸孝明之原祖考是従我铭不佞永志幽宫

　　至正集卷五十三

　　●钦定四库全书

　　至正集卷五十四

　　（元）许有壬 撰

　　○碑志

　　故封从仕郎武昌路武昌县尹万君墓碣铭

　　愚昔在京闻咸寕万君隆师教子季弟有孚就学其家辱视尤厚天厯戊辰识其子国鍳明年季冬娶于咸寕始识君而登其堂焉至元四年戊寅岁七月戊申君以疾终于家己卯十一月庚申葬邑北双鸿滩湖白■〈土解〉诸子请铭其碣按宋有讳思杞者齐郡无棣人为江西提刑因占籍丰城君逺祖也至高祖炳游鄂爱滏川山水家焉曽祖讳必大妣范氏祖讳从龙妣刘氏考讳文举妣宋氏君讳希孟字醇甫生七岁丁胜国讫箓从母逃难俘至沔州西邂逅世姻张叟说其将得赎归则故基余廪举为豪据宋夫人携君诉官佥省鹿泉贾公方事抚定檄主者皆复之长益刻励奉母孝谨部使者将表宅里固辞乃已表姊良人呉诬构下狱事急质田于君约三年赎事俄白即请赎君急归之母党曰濂者田将沦于质君曰可易契业不易创奈何弃之吾念世戚非利之也假缗出之岁入其租及其直即反之舅氏前进士杨溪先生掖君于立杨溪病以二子托既卒挈归教育经理其家天厯己巳大旱有储者皆闭遏以俟翔贵君发廪平其直出入■〈臾阝〉斛不二民有李贾各弃田若山林易谷直有成约明年春直増倍差二子始来如元直给之邑屡灾后先三千余户户赈谷一石所识穷乏者倍之居直火冲者再四邻煨烬而居独岿然人谓阴德所致郭徳方死无以敛遗之杉材其子伋酬直千缗君曰吾与尔父分虽舅甥义若兄弟忍利之邪监县巴延坐诬就逮以屋居其孥巴延卒为具棺衾资其家使归作徳新堂储书延蜀老儒王履佐才八年佐才捐馆躬治含禭棺敛将择地葬之其子欲葬鄂不能止乃厚赙之复求明师勉诸子终业且语之曰甲戌秋吾祖挈三子十三孙避地舟居吾最孱弱后独吾母三人归不意有今尔曹一乃心力庶几无忝枚举其名因其才而教之后皆如其言用子国镇官封从仕郎武昌路武昌县尹既受命而终寿七十二娶孙氏先公三十三年卒子五人曰国钰能世其业曰国镇起家荆南宣阃知印湖广省行人除黄州録事曰国鍳中延佑庚申乡贡进士举曰国铉曰国铨皆儒业女三人长适李得潮次适呉■〈卤上木下，仌代乂〉幼未字孙男六沬沂渊汶濂渭孙女四君庄慎有识度楚俗鬼君独不謟豪家子率泛习君独教以诗书殖产虽丰而衣不兼采食不重味赈灾惠乏乃复不靳其龆龀孑遗脱身来归举已坠于陵谷变迁之余既复其旧而又有加焉者其有以哉尝患世人必官而行其志官固行志之具也不官他果无具乎力不能及人而不能行其志宜也力可及人也独非行志之具乎惟能推吾之有余以济彼之不足其及人不博矣乎食人之禄而受其寄者有所不及也况従而朘之者乎君之荣于生而昌于后宜也铭曰
　　仕食其职不职其忧受人牛羊刍牧盍求贪夫徇财死易一钱周室秦越人何望焉不官我身幸裕我蔵忍乗尔危遂搤尔吭提携伛偻形鹄色菜不易吾■〈臾阝〉不力吾概灾户三千户凡几人露处嗷嗷而腹我囷昔君之来踽踽其迹今君之老子孙蛰蛰有朱斯服由叶溉根何以致之经籍教敦双鸿卜吉嗣承惟贤支百伊始其昌其延

　　故成全郎诸路医学提举郜公墓志铭

　　公讳文忠字信卿姓郜氏世居河南业为医金乱昆弟四人北渡河乱离自给其讳成者公之祖也占籍济宁寻迁彰徳因家焉妣□氏考讳□妣□氏公幼读书师紫山胡公以儒为医故所造诣视世之专门而局于其术者有加焉擢大都路医学教授恪尽其职太医院知其贤不使出而浮沈郡邑也累升成全郎诸路医学提举秩第五品太医院总天下医政而考核课艺荐择校职提举实握其要雍容其间以称职闻致仕归筑别墅洹水之阳自号洹溪野夫日与老友诗酒相娯乐至元四年戊寅岁闰八月二十八日以疾卒于正寝享年七十有六配王氏子四人长曰元早卒次曰弘业儒出官除□□郎利用监知事次曰中曰恪皆为彰徳路医学正女三人长适李□次适王□次适郭□孙男三人女一人俱幼以是年十一月□日祔安阳清流源先茔弘请志既按其状叙其世若履歴矣他及知者湮没可乎公为人纯和而舒徐与人交无少长皆得其欢心自其为医官里之医苟能效一艺随其艺髙下皆推毂使其不为齐民先公捐馆京师归葬之议未决公厉言主乡里之议不敢忘也予得请归盖欲载酒相从而尼于尘事者数矣其生也不能尽平生之欢今没矣可以泄吾悲者独铭尔尚敢辞哉铭曰
　　粹其着懿厥禀引年归曲肱枕土维稼洹可饮未予卑均五品七十六得已甚生治世卒正寝子服官迹方闯庆源肆日已浸清流原泽不渗铭幽宫子予审

　　故嘉议大夫广东道都转运盐使赠通议大夫户部尚书上轻车都尉追封髙昌郡侯哈喇布哈公墓志铭

　　公讳哈喇布哈高昌人其先曰■〈目敦〉欲谷者助讨安禄山封忠武王数传至克斯布哷公高祖也辽锡号阿达都督曽大父岳弼大父亚思弼世有竒勲皆国相父约罗特穆尔慷慨自植兄伯勒齐尔布哈柄用既隆杀西丹僧稍监复有功左右忌而谮之不能自明乃同归我朝太祖皇帝待以殊礼而留为质焉传皇弟干真以孝悌不杀统治中原従平河南监军民总听断化行盗弥以寿卒官公幼奉母鄂通夫人居益都慨然趋父官所请学父竒其志授辉和尔儒书性警敏诵辄不忘李璮叛母夫入迯难相失公昼夜号泣从父行省萨竒苏平贼购获奉归行省器之荐入宿卫使益都立四脚山冶以劳授金符都提举寻譲厥弟天兵之南擢行都漕运使馈输以济宋平上守成策大要存国体励士节定官程厚民生昭旧族抚新民时论韪之江南漕秫米二十万石由刋沟达河舟覆损十之一斛之出纳复有大小之耗责偿舟人公抗言多寡有量水覆非人没责偿非宜请独当其责报罢时相愤嫉黜监寕海路迁江西宣慰使改广东转运盐使兼领诸蕃市舶私贩之徒连万人作乱行省檄公暨招讨使达实密捕之渠魁既殱亲抵巢穴悉招出复业条盐法不便革之劾按察托欢奸利罢之盗欧南喜破城杀吏众十万公图上阨塞并攻取策分兵搤之功最诸将占城之役护饷道遇贼欧锺锋甚鋭公慨然曰军饷重事退缩误国可乎率先力战矢竭马创格鬬踣数十人气益厉兵寡为所执贼欲奉为主公大骂之遂遇害至元甲申二月十九日也年三十九屡见神异越民绘像祠之某年月赠通议大夫户部尚书上轻车都尉追封髙昌郡侯配希台持勒氏贤操夙着后三十五年寿七十二卒封髙昌郡夫人二子长曰偰文质以其先出偰辇杰河因偰为氏焉守广徳治最诸郡累官通议大夫今佩金虎符同知广西两江道宣慰使司事副都元帅十歳刲股愈母疾人谓忠贞孝萃一家绘三节图传之次曰越质伦早世女一人镇江呼图克哈适霍哈雅孙六人曰偰玉立延佑戊午进士朝列大夫济南路治中曰偰直坚泰定甲子进士承直郎同知新昌州事曰竒彻图廷佑乙卯进士奉议大夫南台监察御史曰偰朝吾至治辛酉进士承直郎枝江县达噜噶齐曰偰列篪至顺庚午进士将仕郎湖广行省管勾皆文质子曰善着泰定丁卯进士将仕郎淮安録事司达噜噶齐越质伦之子也孙女四人曽孙男九人女六人公少有志节器可大受用兵理财纔一节尔而履阅所施人视为法至于见危授命则大节可知已延佑设科今六举公六孙举辄中一人唐宋监时儒家世科未有如偰氏一门兄弟之盛天下传为美谈不知其先何修而得此于天也观公之行则天道可知已然亦窃讶天之屑屑然若有意于报公秩秩然犹举器而列置于地者岂以科名之贵实出至公不于彼而一于此以必天下后世之信于为善邪抑公之忠义在天地间百世不泯精诚之至则与天一其必于天者自有在也于戏偰氏其益显矣某年某月某日改葬公滕州礼教乡清沟原使来请铭竒彻图于有壬偰列篪于弟有孚皆同年义不敢让为之铭曰惟偰辇水太古未漓其锺为才天下之竒流祉在昔盛乃萃今繄尚书公曰大是任纯孝生知忠贞有自王师吊伐允资饷馈六合既一守成异宜大摅厥藴以昌圣时督漕榷鹾寸莛巨钟民死而生民盗而农力战无前蜂蚁敢兵没当厉贼首离岂惩嗟嗟越民庙祀无斁匪公之异实公之徳天之报公曰惟显哉诸孙聮科邓林取材东山卜吉土厚俗善带以清沟犹昔□□庆源再启时出其渊刻铭纳幽何千百年

　　故奉政大夫铅山州知州兼劝农事元公墓志铭

　　髙平元利甫始识于京实大徳丁未春距今至元壬申凡十六年至治壬戌承乏南台御史行部江西利甫为榷茶判官泰定丁卯先公祔安阳先茔利甫先卜筑吾乡偕乡人致赙惟谨今年铅山代归又及先太夫人祔既襄事六月二十九日拜赙于其居郡东北张见里洁衣肃迎喜动容体谓其居陋宻迩右丞文肃韩公别业假屋延欵三起视其具平生歴履资格崇卑子壻性质外家隆替若耕织纎悉悉以相告予方撰屦利甫忽召僮急求水饮已曰我胷中躁俄左臂足不随但云头痛者再僮欲扶归已不能履若将奄奄者夫人子女皆城居予为之撝叱仆婢分走求医来已不及矣以九月十八日葬张见西原其友封礼部员外郎杜愚状其行挈其壻马绪致夫人髙平县君韩氏之辞曰元门一旦至此所以圗不朽者其孤未有知未亡人是责没虽不幸幸适有遇志其圹他复谁托予忧患中不轻出出际若是不少后先且告言覼缕若将有托焉者是亦果有不偶然者乎按元氏世为泽州人祖讳宝妣齐氏考讳琇累官承务郎枢宻院都事赠奉直大夫泽州知州妣姬氏追封髙阳县君五子曰□大同路行用库使曰□兾宁路总管府判官曰享利甫也曰孚沆州路总管府治中曰□髙平县务使利甫幼侍亲读书京师通译书国语补武备寺史除将仕郎武备寺承发架阁管勾歴寿武库副使利器库大使选补中书省史除中书省架阁库管勾转奉训大夫武备寺经歴母忧服除起为彰徳路总管府判官京师岁所需物郡邑例买于民其直旷欠不给给则大半入贪吏手名为和而实白深惩其弊先付以直民甚徳之桥道圮坏率皂隶应其役民输粟仓吏狃岁弊取赢绳治如法横费为省郡虽家居私谒杜絶分宪行郡或托士求举叱之曰身苟不慎虚誉何益而宪推廉能乃为举首秩满有彰徳等处鐡冶副提举之命未赴改奉直大夫江西等处搉茶都转运使司判官茶法病民郡邑尤窘厘不便者数条课亦告登旧弊出额取分利钱官吏恬习谓当受犹俸禄然一切却之风纪举堪守令迁奉政大夫铅山州知州兼劝农事岁大饥出禄米五百斛倡大家赈之和者至万石人咏歌不能忘闲居树艺方为岁晚计而溘尔长往可胜叹哉得年六十有三夫人文肃女恭俭柔懿相家于成初文肃与泽州公同在枢幕爱其淳慎而女焉文肃老子幼果能相其营葬而经理其家二子长观音努八岁幼甫两月一女马绪妻也噫人有死虽同而有大不同者或床笌旷岁竟亦不免生者无悔逝者毒焉或遗世食顷生者不及进一剂之拯留恨无极逝者安焉是盖得于天之不同而或者遂谓此愈于彼岂理也哉惟正命全归圣人之所取其庶几乎二氏为宏胜诞夸尝预告人以耸动愚俗而静修之士原始反终亦有前知而不乱者如利甫者其知乎方校资格有望将来其不知乎告言覼缕若将有托焉者何也岂动乎四体有不能自已者乎其知不知予不知也独悲夫族属至亲无一在侧而予呌呼救疗虽终无益而区区之心亦劳矣其偶然乎其亦彼有遇乎如有所遇也则予之铭之也不容辞已铭曰
　　有龄匪鲜六十又三有官不卑守爵是儋为薪火传则二斯男疢恒楚极逝乃笑谈冯生芸芸及是斯可绪使狂奔躅石途左岂其自知告言琐琐犹针投芥铭实在我我铭孔昭宅幽谐卜利尔后人以似以续

　　至正集卷五十四

　　●钦定四库全书

　　至正集卷五十五

　　（元）许有壬 撰

　　○碑志

　　教谕王孝卿墓碣铭

　　武卿王诚从余游一日出行实致其兄进之语曰进兄弟不肖而得忝颜士类以自异于乡民市商肆工者亲之教也先人徳善不可诬恐久遂泯重进不孝敢以为请按王氏家沁州武卿县长乐里曰现当金末从军有官勲子兴参元帅杜公幕次曰信善治生家以不窭信娶元氏生忠字孝卿进父也孝卿早失父元氏誓志秉节督家人力田桑躬治丝枲平居毫厘不轻出至延师待宾则豁然不复靳仪范姻族孝卿性颕悟力学不倦土俗当冬隙羣居终夜断麻取肤孝卿以膏火不继焚麻取光且断且诵自余手不废卷经史百家靡不研究下逮阴阳方技佛老之言亦致通焉事母尽子职族无远近岁时交欢物礼俱至隠居教授执业满堂郡博士知其贤辟为邑教谕令邑民皆得矜式虽孝卿亦自喜将阶是以发其光也大徳辛丑元氏年六十七以病终孝卿克致其哀明年妻焦氏亦殒上无恃下无助又二年乃卒得岁四十有八葬西山先茔子三人进其长也初孝卿之丧母也葬祭一凖文公礼不用浮屠不恤傍议进之丧父也恪遵遗训有严无替治家俭勤遂致饶益视昔百倍立祠华不逾制而时祭尽礼曰徳曰义皆孝弟克家祭统谓铭者一称而上下皆得焉进之知此学也力人可不知教其子乎是可铭也铭曰
　　王世右族翕辟替隆有居沁鄙树徳惟崇帝降而祥匪金匪珠俾生子为儒以华以腴翁也早殖但闻其喤母也拮据竟玉于成呜呼孝卿生得母以为贤子死有子以为贤父虽死犹生

　　蕲黄宣慰使昝公夫人田氏墓志铭

　　夫人姓田氏利路西和州长乐人故四川安抚使徳实季女正议大夫兵部尚书蕲黄等处宣慰使昝徳威妻田世右族曽髙上俱以武功为宋显官夫人及笄归宣慰舅湖广行省左丞治家严夫人相宣慰以能妇称宣慰早卒子荣甫一岁不以茕茕子而専于慈推世赏与诸子俾为学以世其家治家以勤老而明健谈往事厯厯可聴女红一日不去手至顺四年八月十四日卒于武昌之第享年九十有一女一人适赵植孙男二人先进先升女二人先惠适郑文监先熹未嫁以□□年□月□日祔公安先茔文监致其外舅荣之状请曰昝门欲倾而支絶而续者母也力痛念冲愚先子徳善多逸吾母居孀五十年节义炳炳忍复湮没幸哀而志其圹夫人女公卿家夫在而能妇夫没而能母执徳秉义天昌其寿子且五十而诸孙亦诜诜矣予因有以见为善之多获也法三十前夫亡六十后不嫁表厥宅里脱不幸逾三十贤者固不敢诬凡庸之情念法已不与去耄尚逺遂分不齿予尝窃慨与善之狭也然法不局则冐有志于风教者亦究其本何如尔夫人守节五十年凛凛然在世者固不系乎表之有无也铭曰
　　有营之丰有殖之蕃嗟未亡人若可饫温彼呱者孤不季不昆茫茫百年敢予固存虑胜而往校利有奔彼市道交天叙有惇天厚其报将百斯孙我铭其幽永示弗谖

　　赠承务郎天临路同知湘潭州事朱君墓碣铭

　　君讳士心字奎仲姓朱氏世为湘乡人曽大父用舟大父应龙宋进士父斌以子玉诚贵赠从仕郎潭州路安化县尹配周氏赠宜人君生宋淳佑庚戌卒延佑己未至治辛酉十二月二十三日葬七都盐井之原娶袁氏继陶氏子合班秩承务郎武昌路蒲圻县尹兼劝农事君赠承务郎天临路同知湘潭州事袁氏赠恭人合班欲揭之阡属铭惟悫嘉乃为亲而笔之君为童不喜弄性恬淡诸弟络绎入仕徙居湖山独事树蓺事安化君不少达左右作童稚状曲意承欢安化君年八十五卒君六十七矣哀毁踰少壮友五弟怡怡分田取其硗噐取其敝寿七十子四孙二十二生为孝弟人没追荣六品子曰玑曰琪曰瑾琪瑾出陶氏合班则玑瑾琪之兄袁氏出也通国语积劳译掾为今官贤而能政者也予见大家类喜官而鲜克由其道惟货是求得亦失之是犹作墉而不坚其址桢干一释仆不旋踵尔安化君父子积善于躬而合班投足正途不径不窦以底于成葢植于前而实于后也然予闻黄大史言吾侪衣冠而仕岂已力哉皆自髙曽以来积累偶然冲和之气在此一枝耳呜呼世之自以为能而秦越其族者亦回视其始之一本乎亦推其原之所发而偶然在我乎予窃有慨于世而重有望于合班者又将逺其泽于方至也铭曰
　　人不愧天天不逺人彼难之获惟致之驯熄而有光邈而益振赉恩蠭涌由叶溉根不菑何畬不耕何获吾菑吾耕匪今而昨天昌其门流庆未已椒蕃瓜绵子孙孙子盐井之原鳯山直焉匪山而人后其勖旃

　　副使谭生甫墓碣铭

　　南阳书院山长廖则逢尝斆宁乡亟称邑人谭生甫贤状其行请曰世达官闻人则逢不及识而识者山林中人也子名喜善达官闻人岂得专子之铭敢致其子朝贵意徼铭其阡予悯其意遂从而叙之生甫名应发吏部端洁公后早事铅椠作税官不乐弃去为人踔絶好宾客娶易氏生男朝荣女懿真易氏卒葬万善里荷晔塘生甫寿五十卒葬温泉乡景龙里朝荣懿真既婚嫁相继卒朝贵本李氏子朝荣未生生甫养为嗣泰定丙寅迁景龙之葬于乌江建庙立祠割田以奉祀事邑庠摧圯独作礼殿学庾不充割膏腴百畆入之岁歉发廪捐直且饮食来者徙李氏茔佳地教其子侄晚乃举四子此其状大较也予闻楚俗鬼殚财土木事非其事名教所出职者且不知恤况非其职而倾财力任者乎寸土一木讼结累岁况百畆乎岁歉闭廪腾直乗时为富则损直而又饮食之不明乎义而能之乎可谓善变其俗者已世有为此必闻诸官而表厥宅里朝贵则力拒之然而人之称以义者不戒而一乐善之天人心之同然也使世有君子将出亦必不靳而与之此圣人与人为善之盛心也其后谭也劳筋力以立其家养生送死以答其徳者固已无愧若夫泝其源沿其流则朝贵之义又有大于是者焉予铭生甫而详朝贵者所以右谭也铭曰
　　应发名生甫字世宁乡谭其氏藐督征屣俱弃椟轶材■〈〈├冖一贝，上中中下〉〈又上韭下〉〉厥肆生丙辰卒乙巳欝多美李乃嗣义之实善攸取细克充大斯举江有沱泝洄窒驯弗安冱则释我为铭理不忒本支百视此石

　　故进义副尉元氏县主簿马君墓碣铭

　　君讳显姓马氏世为辽山人祖罹兵乱莫详所出至旺娶李氏生君君少孤有志节形质魁硕不妄语笑见危难急如在已圣朝既平金平阳太原郡各一王辽山和顺故隶平阳与太原接壤守臣主彼者率其徒刼二县民籍之民从违相半遂自为敌日千百斗击君甚不平谓众曰圣天子既定封民各有属此王之民而为彼户可乎録其版白诸府府畏忌不果行会灭薛二辈行断事官往诉其状寻奏复之因檄君为和顺令至则兴治补弊安辑流散民甚徳之在官十年治最一路伊苏巴哈王嗣封与语嘉之佩以银符衣以锦袄一蹙纹绣靴一双银五十两至元己巳调天下官君自以治迹不下任其铨授除榆次主簿君受命曰令与簿虽有髙下职王事则一也欣然赴之秩满升进义副尉保徳州判官民女有贫不克嫁者出俸资之战骨蔽野为大塜收葬之移元氏主簿丙子岁五月十三日卒于官得年七十九皇庆癸丑始祔于四里堠茔娶赵氏子八人长同其母赵兵乱相失次天牧天翼天羽为仪曺掾卒天祥天佐天辅天佑皆谨愿克家女一人适周氏孙曾四十人于戏君逃乱孑遗而能卓然有立厯官尽忠若子若孙蕃衍若是安知他日无挺挺髙出其先者乎铭曰
　　位奚崇卑克称斯荣事靡难易惟志竟成匹夫崛起而能回事之难者以为易处位之卑也而如崇是知非齐民之流名岂与死而相从伊农昏劳有秋其丰植本其茂支百是丛坚珉表阡逺君休于无穷

　　广西宪史熊君墓碣铭

　　广西宪史熊君讳文焕字用晦致和戊辰六月六日卒十一月二日祔江夏西兴乡长乐村先茔其弟文照介湘阴通守纳琳巴哈致其父克昭之辞曰我家三世业儒祖泽是赖有子五人仲子文焕读书入仕矣乃先我而逝我哀其慧而夭也思有以异众人之澌尽泯灭者且昔尝拜子金陵文而碣之则衰朽鞠子之哀得以自舒矣葢予至治壬戌承乏御史而君为湖南奏差南台控十道伻来络绎一人接对能否立判时已多其敏捷而期其可逺也而止于斯也君先世居郧曾祖讳天锡宋寳佑己未省试第一人祖讳季永咸淳丙寅补太学上舍始迁武昌克昭为归州巴东教谕配刘氏君在昆季间文采郁然积劳湖北宪及格为奏差寻迁湖南升书吏迁广西以疾归遂不起年三十有五娶李氏一子庆孙选格出官多途拔清贵速化者科举下即曰宪属一为宪吏则迤逦至中书掾出身第六品其不至者班资虽卑亦变化易反手谓其风纪已试无施不可也然路贡儒吏府州拔胥史百间一得又有操觚宪司服勤执役不知几年始与班禄又不知几年而为奏差而升书吏得惟艰哉虑居久人狎则两道易迁从使者绳纠郡邑望风若畏死居下盛权故疾之者众朝议屡变选补法至其权则势不能轻之也但岁以御史覆其迹而去留之君廉介称于人人不疾之御史不去之可谓适用之才已夫以适用之才服艰得之役当方刚之年有垂白之亲而一旦夭卒于虖天之在冥冥者果何如哉闻者哀之况识者乎识者哀之况父母兄弟妻子乎故系之铭曰
　　寒尔衣饥尔食凿尔愚充尔质尔禄我养我门尔髙弗养非髙天乎劬劳岂尔爱亲喜惧逾常而遄于亡于虖百世而下曰此熊君之蔵孰不尔伤

　　赠中宪大夫河东山西道宣慰副使纽公墓表

　　圣朝孝治天下锡有位以及其亲是与人为善也人有殚刑不率而格于不僇之僇者葢有以触其为善之机焉至大中始行封赠推恩世数视职崇卑有司不谨三格始复皇上率旧谕饰周详久可不弊幽而泉壤昭而家庭存没均洽其或不慎则举而委诸掌故之蔵人非丧心鲜不自励劝惩之道于是两尽余甫冠知河东纽君贤致和戊辰会于江夏则已休致矣一日谓曰克让结髪筮仕卒勤四十年先人中宪公既疏县封日愈恪慎惧或失坠今弛担世途吾知免矣而先人又进郡封不表之阡则君亲之徳不才保守之难吾子孙藐乎其不知也子可无为我笔之夫自封典一行奸贪且为循廉矧素贤者其益进于忠益显其亲宜哉惟纽氏在后周有曰因者暨子士雄俱以孝称他无见焉晋有钮滔吴兴人岂纽转为钮若鞠之为曲乎纽今着郡吴兴岂滔亦其先邪世逺谱亡莫详所出有居汾州之孝义者族大以蕃至用始迁介休生中宪公讳文敦厚乐易教子以礼尝曰吾无过人者循理安分使乡闾称善良差可无愧用是没齿志愿毕矣至元乙酉六月□日卒于家享年五十九葬城西先茔克让守龙阳赠奉议大夫冀宁路总管府治中骁骑尉追封介休县子配王氏介休县君克让以中宪大夫湖南宣慰副使致仕加赠中宪大夫河东山西道宣慰副使上骑都尉追封汾阳郡伯县君进汾阳郡君三子长克忠季克恭克让其次也为掾廉为理幕赈湖南饥活人多雪雷州李妙生三人寃赏一资岳武昌皆剧郡为推官用法平恕其去龙阳也州人纪之碑娶陈继张封皆郡君嗟乎孝其亲则思荣其亲孝则在已荣则在君克让两及其亲卒完晚节不孤圣朝与人为善之至意矣余故并叙其说俾后裔皆有感焉孙十人曰端者方世其禄铭曰
　　古士所事皆竭能致惟行之恒匪率亦至世不古趋率之始行昧厥宜有谓贤谓能伊率之久而格之多一机混融八荒太和彼纽有子在汾之浒视诚欿然允示绳祖

　　至正集卷五十五

　　●钦定四库全书

　　至正集卷五十六

　　（元）许有壬 撰

　　○碑志

　　李氏新茔碣铭

　　李氏自宋茔邢之尧山东侯里徙西侯里地复无隙泰定甲子其后曰之芳者即茔东一里而别营兆域焉迁其祖考新其封树盖将倡百世而再始于斯也其友孔君嘉甫以书致之芳语曰先世由宋歴金不去乡土虽陵谷变迁谱次莫究而两茔之内列封秩如樵牧无扰今隙不容竁义当改卜近而可究者自吾祖主簿始不有纪之后世子孙不知两茔之累累者皆吾先也嘉甫故人也之芳子曰祚者昔尝识之乃为之叙曰主簿讳进仕唐山县三载恩信浃人娶石氏复尽内助用大其家子天禄中统初劝农司檄为属官督邢民之不昬作劳者职卑而能尽其事一子即之芳亲志未终者举为之早以孝闻优游田里祚为太学生仕有日矣亦浩然归养亲治生雍雍如也噫人之生于世也时有否泰家有盛衰或断嗣续或散四方世守邱垄王侯有所不获圣人有不知其墓者况齐民乎李氏之茔满近迁迁至再而不失其始可谓盛矣故系之云
　　李本实蘩有植在邢不椔不翳支百其荣惟是深宫瑞庆攸并若泉盈科导之益清迩不紊叙遐不殊乡松楸如云郁其相望嗟江之南忘亲訹利辽或千里迷不再世峩峩尧峯绵绵来裔视此歌诗有永无替

　　赠佥太常礼仪院事孟格图公神道碑铭

　　河间总管万嘉闾贻书有壬曰先子太常公长千夫戍闽海而卒其不孝孤席世德致显融旣疏封矣辱知我深且乐铭人善者独子尔逭不孝焯世德者子忍我拒哉有壬固乐铭人善而非能辞者也夙交最欢而相期以远独吾二人则是铭宜我属也乃序而铭之序曰太常公讳孟格图蒙古之凖台氏大父讳某国初以材武扈战隶右手万户驻广平因家焉父讳呼逊骁勇善战从讨李璮身冐矢石俘七人询知为所驱市人即释归使语其党曰朝廷诛止首恶胁从罔治无沦胥以亡贼闻者多解体鄂渚襄樊之役皆着功从攻广西创剧不能甲遣子库克楚代行战死静江移师江右复遣其季黑山战于洪又死焉平生百战瘢殆被体而未尝妄杀寿八十三而终以总管贵赠中顺大夫同佥枢密院事上骑都尉追封范阳郡伯配钦察氏生库克楚叶氏生公及黑山皆追封范阳郡君公勇肖佥枢先登陷敌视死不詟为大帅阿珠公噐重宋平以功授右卫亲军百户达噜噶齐阶敦武校尉佩银符多致数善营造方筑都城穿漕渠指画督役人与其能纳延之叛扈战有功升福州亲军千户达噜噶齐阶忠翊校尉佩金符戍兴化军民咸德之至大庚戌九月十二日卒于戍寿五十七明年二月葬广平曲周县□□之原赠武德将军同知广平路总管府事骁骑尉曲周县子再赠中顺大夫同佥枢密院事轻车都尉范阳郡伯三赠亚中大夫佥太常礼仪院事上轻车都尉追封范阳郡侯配钦察氏追封范阳郡大夫人二子长总管也起家山北照磨遂让世爵于弟歴御史西台中台佥副各道同佥中政院事户部浙省正郎二茶漕入为户部侍郎改内宰寻除今官皆嘉议大夫所至有称次诺海袭世爵以荐升江浙行省都镇抚枢密断事官今镇江上万户达噜噶齐阶太中大夫孙男四人寿安永安定安宁安女六人托克托鼐额苏抡索诺木适国子生旺扎勒巴哈延福提举迈古岱尔太祝王敏行观音努润努库库楞未行女弟元努适右卫千户达噜噶齐佛努生子海直登延佑辛酉进士第公束发行伍累积战劳至荷符节显其先而开厥后兄弟皆殉国孑然养父竭力致乐在卫迎母就养以孝闻兄子闾马女铁木伦教养而室家之雅尚儒术延名士以教其子故伯也以才谞亢厥宗仲也以笃慎世其禄流庆所及甥海直亦以科第显呜呼士子一登仕即捐其故习遑恤其后哉而教以鲜卑语事公卿为要道者在所不论也公出兠鍪而贻谋之方不以彼而以此其可训也夫铭曰
　　天造朔易材武惟家及常厥邑遂移于华强力攫攘挹波蹄涔导源诗书犹海之深子其占毕我则服弭嗟我不及盍及我子朱幡隼■〈方与〉实为甸侯崇居不宁恪乃聿修疏封范阳报若合符匪曰我能乃庆之余宜尔后昆世济其德永言孝思视此铭刻

　　故资善大夫辅义公陈公神道碑铭

　　辅义公安南陈公薨五十年犹子正议大夫清化府路宣抚使德润以公菆汉阳城西马湖地湫且隘购得善地于鳯栖山至元后戊寅十一月吉日遂更塟焉状其行请曰先世父拔身安南竭诚内附世祖皇帝灼其忠荩爵以上公优以禄赐图报未究天啬其寿而又无子也铭其善使有闻不在德润乎请旣切乃笔之曰安南昉见虞书汉唐皆郡邑之唐末为曲颢所据更数姓至李传世差乆至龙翰不振为众叛所围出奔归化江外戚陈胜与从弟审起乡兵平乱龙翰复国胜以功官太尉审封快路侯龙翰卒子昊旵嗣以女昭圣妻胜子日照昊旵卒昭圣嗣位踰年逊位于其夫陈氏遂有国追号胜为大祖审为安国王审子肃敬为武道王武道娶程氏生三子长即公也讳秀嵈其国封文义侯世皇旣平云南大帅乌兰哈逹统师出邕桂道安南境将会大兵于鄂日照惧更名光昞纳欵于我光昞卒子日烜不请自立召入觐以疾辞再召始遣从叔遗爱代朝制封遗爱安南国王命庄椿帅师送就国日烜不奉诏废遗爱为庻人朝廷有事占城假道安南谕使给饟又不听镇南王以大军压境日烜守要害拒战屡败之王渡江受俘于其宫公昆弟请于武道曰圣元龙兴万国臣妾我家昧畏天之义抗拒王师与其覆宗社而靡烂其民孰若转祸为福抱祭器以存先祀乎武道从之遂降进李女于王后生宗王日烜弟益稷亦率其属降公奉父母北迁次邕州武道卒公从益稷入见封益稷为安南国王封公辅义公官资善大夫佩金虎符其属授擢有差后复有事安南赐公弓矢从镇南王还其国公以疾留来宾我师破罗城日烜遁王以暑潦班师公从归子嘉议大夫义安府路宣抚使德渐卒于全州诏公居汉阳至元二十四年五月以疾卒享年□娶田氏弟二人大巘其国封明诚侯娶黎氏生德润嶑封明智侯皆先卒余闻昔人言交州多南金象犀其产皆竒怪而草木亦殊异疑阳德之炳耀独发于是物而罕锺乎人公生絶徼嗜学不减华人有萃山吟藁辞多悲壮岂非锺阳德之炳耀者耶不独诗也君子所以异于人者以其知天命而识时务也昔吕嘉相越逆命路博德率师进讨身与越俱亡公所得视嘉不旣多矣乎然自出疆族党凋落亲殡未启嗣子弗天故见于诗者其鸣不能不悲也苟有继其志而述其事者其悲可以已矣德润痛世父之无后而惧其无闻也卜厝有地显扬有石植祠墓侧省拜以时可谓犹子矣铭曰
　　南交毓材有离其伦天诱其衷入为我臣何逺弗柔点苍旣勒光炳効顺有章其节爰及子烜乃敢不庭帝赫斯怒我师有征公其懿亲谋也能淑匪亢厥宗实举其覆帝曰咨汝汝公汝王居之汉滨以烝以尝嗟嗟辅义甚礼而文踰越万里流离一身胡导其来不昌其年孰启孰完犹子有贤滔滔江汉郁郁松栢鳯栖之原永奠幽宅

　　司狱杜君墓志铭

　　先公在乡校时获拜缑山杜先生手録其诗挟之游江南有壬总角尝受读焉承乏参议中书先生曾孙秉彛实掾东曹先生薨有壬归乡里始纳交秉彛父愚情谊尤笃至正壬午九月丙戌秉彛弟秉钧卒于京师秉彛哭之几絶哭已请曰吾弟公契家子也归葬有日非公之铭则何以释吾父之哀而灼吾弟之善乎有壬知其世为详交其父又乆且深其谁宜铭秉钧字德维安阳人曾大父讳瑛赠翰林学士追封魏郡公谥文献缑山先生也大父讳处愿东昌路推官父愚以子贵封亚中大夫彰德路总管京兆郡侯母曹氏京兆郡夫人为人和易与物无竞由世赏歴监当升九品流官除彰德路司狱以眀恕闻春官辟为掾疾弗克赴命再下驿次涿州疾抵京谓其兄曰吾忍死见兄若可无恨然负吾翁矣医疗百至竟弗起得年四十二配林氏生子伴叔年十五卒继师氏生女亦早卒弟四人秉直秉容秉一秉德呜呼父母俱存兄弟无故一乐也父贵而寿康兄两拜御史四佥司宪今中书左司都事为时闻人而君发轫扬歴骎骎继踵矣孰谓天之可必者竟不可必耶寿夭命也仁者必有后理也今乃若是耶余之铭灼君之善矣其能己兄之恸乎兄之恸已矣其能己翁之恸乎若夫君之善灼矣则翁之恸可以已矣于是乎铭铭曰有材斯萌将以为栋楹植而揠楹■〈哉，土代蔻〉而倾曷慰其翁曷宁其兄太空冥冥吾不得而名吾以为为杜氏子铭

　　故朝请大夫山南湖北道提刑按察副使梁公神道碑铭

　　黄严知州梁廷奉其祖考山南湖北道提刑按察副使公行实请曰先祖学积于躬孝闻于乡忠着于官葬歴三纪而墓碑未刻敢告有壬辱与公同里闬闻长老称公甚习窃有慕焉凡乡先生一言一行固当搜揽掇拾为淑人计况铭公乎廷之请其敢辞公讳贞字干臣彰德安阳人曾祖考讳立妣张氏祖讳滏妣石氏考讳璧善居货客有持金镀银贸物者直以为银断视之乃金也追而归之其信义类此少力学值金末弗克卒业而里行家法乡闾是则尝戒诸子曰学所以为人子为人臣也我生不辰有志不就汝軰能继我志非特为孝子将不为忠臣乎公倡诸弟笃励进修中统庚申大名宣抚使司推择为左司知管明年转中书左三部提控令史闻父疾六日驰千二百里至家已弗及毁瘠庐墓部符三至督起力请终制知不可夺乃檄郡加优典以励风俗服阕授济源县尹始入境从者求田妇所负水饮马妇难之公诘其故妇对地素艰水公曰吾无扰于民而马先饮其水其可乃纵马听其所之马前蹴地以待因识之旣视事凿其地得泉甘冽民为立祠号梁公井境有济渎祠谒祷络绎民罢于奔公毅然曰祷神而扰人奚福之有悉拒絶之贡尚酝米故事二政部输郡以付公民劝公辩公曰就可福民何为而辞他邑以逋耗重责于民公独挈赢以归赵成诉虎食其牛乞蠲徭役公戚然曰令不善之所致也偿其价未几虎毙于丛祠敦本抑末禁奸戢暴力田务蚕条以谕之劝善惩恶箴以勉之立乡校设师弟子员集孝弟节义等事使读者有所兴起三年间笞罚止二十七人蝗被河朔独不入境歉周邻郡邑乃告丰文正许公两荐公于朝时廷议治最者二人郡则卫辉陈侯县则公也未终以疾去邑人思而纪之碑至元戊辰始立御史台上御广寒殿召拜监察御史官承事郎遇事輙言不事苛察不畏强御凡建明平反弹击皆犂然有当于人心者八年升承务郎遥授中山府判官行河南等路行尚书省都事时有事襄樊赞谟给饟公力居多十一年授承直郎代州知州为治一视济源而节目加详司徒五教周礼六德六行之训与夫先正格言家喻而户晓之劝农以丰衣食之本牧牺羊以助徭役之需引滹沱而硗瘠之地以饶正昏礼而论财之俗以革禁火葬而送终之礼以厚部使者荐剡沓上声誉大振十四年擢奉议大夫江北淮东道提刑按副使行省有戾于法者未踰月而三劾之同列怀惧公处之裕如也十八年三月移山南湖北道阶朝请大夫至是凡六转官三以母老辞不允躬请行台始克归养二十二年太夫人史氏八十卒公旣免丧遂不出大德十一年九月六日终于正寝年七十有九十一月日祔郭村先茔弟桂楫梗枢配张氏先卒子男一庄女一适盖某孙男二长达早世次迁也女三曾孙男女若干有壬述公之行因有以见中统至元之治焉治不在法而在于人官不在地而在于行台之始立慎简至矣一令之贤廷见擢授非以素厯风纪而取也及其见诸事业犹轻车之就熟路何哉用得其人而人有其蓄随其地措之尔公为御史治效已着乃出为行省底僚又三年始守一州又三年乃有淮东按察副使之命未闻以乆居朝廷为荣而亦未闻以风纪复官有司为辱也选格之通融士风之浑厚于此可见矣自今视昔岂不大枘凿乎有壬伤今而思昔而又有疑于昔焉盛时多才固不乏用公丧母时年甫五十有七至其终也家居凡二十三年独非遗贤乎使尽其用姑以休致为期则十余年中其所施设不有倍蓰于已试六转者乎然则廉顽敦薄于风俗盖有补焉漏尽夜行亦有所警矣髙风劲节岂但仪范乡里而已哉诸孙诜诜而迁方出守名郡庆源日浚矣铭曰
　　相有孝子出为忠臣官而蹇蹇家而恂恂彼有捧檄匪亲而躬闻呼走承强有弗从板荡余民礼义何居火亲财婚田荒畜隳陈条具约三申五令爰格其心是曰予政九重面擢豸冠斯峩我行无事不暴不苛水能润物岂局故地导之而行何往不利于邑于州或省或宪安其所遇有藴随见惟是寸草欲报春晖尔不我从我惟有归昔翁不及母岂容再怡愉考终生死礼备人生此世此外何物悠悠素心皎皎空谷侯樵侯渔雍容二纪世岂忘公天实成美我思君子志一时殊朂哉后昆世德其符

　　至正集卷五十六


　　●钦定四库全书

　　至正集卷五十七

　　（元）许有壬 撰

　　○碑志

　　吟竹先生墓表

　　天临儒学正颜士颖奉大父吟竹翁行实请曰大父葬三十二年多难奔走表于墓而未能亦惟僻左未获攸记托其在今日乎余烛其诚序之曰翁讳奎字子俞吉州永新人唐鲁公十九世孙父某廸功郎监南岳庙母某氏迪功没益励于学咸淳丙寅以书魁湖南漕而不仕进文山文公尝延致幕下徳佑间文山起兵汀贑以书来招为之感泣而竟不起筑室以居寓书文山扁曰观远至元丁丑故邑残毁挈家避地百丈山乡邻多从之庚辰参政刘奉命来宥过刑故众惧俱焚公奋袂曰人既予依则其命在予辞难其可偕进士胡幼黄深衣谒辕门抗论不挠刘为改容豪右诖误且死虽素有隙者皆阴活之南北既一徜徉里闬复泮宫倡学者与湏溪刘辰翁中斋邓光荐辈游居云外别墅自号云外山人门有万竹日啸咏其间学者称吟竹先生至大戊申夏五月廿二日疾革诫子孙曰吾年七十有四过人多矣安能仰药求活吾所谓不可以训汝曹当孝悌谨饬私勿伤义贫勿废学丧勿事佛谨识吾言吾死无憾矣言讫而逝明年己酉十一月朔葬琴亭双塘原配谭氏先八年卒三子长居安士颖父也以经行为人师次资深逢原皆业儒二女孙男八人士颖其长平生尚气节家无余蓄而性好客物虽素好人欲之即与不吝歌诗跌宕可传酒酣浩歌舞剑以泄其磊磈之气岂龌龊场屋之士所可比哉宋以文陶冶一世其亡也文士不负国家炳炳若文山辈可数也然文山有位者也若子俞者无位而有志者也方患难中奋出活人岂忘情于世者乎其不应文山之招知时之不可为也然其磊磈之气又有不能自揜者焉亦叔世之竒士也铭曰
　　嵓嵓鲁公万古此忠庆源其潨邈乎云仍由枿于桢靡任不胜天胡弃材山巅水隈余其归哉四海一天乃诵乃弦以逸耆年有清维河有卷匪阿伤之如何双塘之林郁郁其阴悠悠我心

　　赠通议大夫大都路都总管上轻车都尉清河郡侯谥庄惠张公神道碑铭

　　赠通议大夫大都路都总管上轻车都尉清河郡侯谥庄惠张公幼与先公同师王汝舟先生先生归黄州先公最长为诸生服故嗣教其徒公与焉公兄讳世豪娶有壬姑先公独一姊往来尢数公地则班也一为师生敬事不少怠赴徳安军民屯田总管谒先公于鄂先公弃代躬致吊赙乡亲师友义死生不替卒十年子宏请谥得今赠请铭诸碑公讳世杰字汉卿先世上谷人髙祖诚徙彰徳汤阴曽祖讳实千夫长殁于阵祖讳信有文行赠亚中大夫彰徳路总管轻车都尉追封清河郡侯考讳崇好施予赠嘉议大夫大名路总管上轻车都尉追封清河郡侯祖妣李氏妣尚氏皆从封郡夫人初制国字学者通其字率难其言公入胄监习其书又精其言甫冠从戍北庭辟帅府蒙古吏转河南行省及格授同知颍州事官承事郎未终更辟中书史擢朝列大夫称海宣慰使司都元帅府经歴升中顺大夫淮东道宣慰副使泰定甲子以嘉议大夫迁徳安天厯戊辰进通议大夫同知察罕诺尔等处宣慰使司事副都元帅佩金符至顺癸酉三月日卒官寿六十九葬汤阴西百里配杨氏封清河郡夫人宏荫忠翊校尉南阳府同知嵩州事今河间县尹次曰本曰敬曰纪女二皆适士族在北庭适都木达冦边从战有功颍地善涝治沟洫岁以稔修宣圣庙作两庑青海戎务方殷应接无滞戍卒多乡邻贫不能归者赆遗之淮东经赋营缮甲东南视成有法韩姓者毒杀其侄吏受赇诬其继祖母赵氏汴省命谳之赵氏得白屯田课树艺时税敛归豪右隠田三百余顷増粮二千余石西边岁饥鸿和尔部落从水牧它徙边民为摇请赈得楮币七十五万缗始遂生集构三皇庙免公廨就祭之亵此其为政之大槩而仁民爱物之实也论治国者必先于齐家而仁民必始于亲亲公事亲孝待兄弟友爱宗族贫弗给者周之失嫁娶者为嫁娶之此亲亲之实也亲亲而仁民仁民而爱物有本者如是夫呜呼称人之善必本其父兄师友名言也公曽大父以忠着大父以学着考以义着季父懋徳尹二邑有恵政而世母赵氏又以孝节旌其门一门之教有素故其造就若是之懿也铭曰
　　皇元肇文金篆玉书诞敷焕章渐被海隅易得者字难肖者言心乐不融但窥其藩学惟基儒空是占毕因其警悟济以定力胄徒杂沓乃独迈伦其声于辞宛然国人洊更司译始官倅郡力殚沟洫以教为政朔漠开阃距天万里行间幕中战勇佐理副节淮海于旬于宣尔赋惟期尔民弗寃屯田有方曰耕与守峙我廪庾壮我甲胄招亡饫枵无沗使节且使其民顺帝之则笃念吾翁岁晚弗弛生省卒赙跋渉劳止屯膏未施伟绩弗究孰显其先而开厥后荡水流润松柏弥阡茀尔子姓方至若川

　　故朝列大夫饶州路治中王公碑铭

　　秘书典簿王忭奉亚中大夫佥浙东海右道肃政廉访司事杜秉彛状请铭显考饶州路治中公碑有壬幼侨江南闻乡耆名愿承教不得而其仕江南蜚声腾实若饶州公者乃熟耳考信者也返郷里与汴游春盎玊温学专行修益信其家训有素考信不戾焉乃序而铭之公起家江淮宣阃掾除江浙行省理问知事升台州路经歴辟掾江浙行省擢永嘉县尹入为工部主事宣徽院都事出知昆山州迁饶州路治中卒职七转官累进至朝列大夫其在永嘉地濵海饶咸鹾豪户若民通岛夷贸鬻官弗能制轧于运司总府前令职是失职者相望公戒严条禁察尤者寘之法奸伪以息或诬张明一为盗逮三十余人狱具察其寃释之同官固争公曰理寃令职也苟失出令自坐未几得真盗其人相率绘公象祠之作邑七年如初至台剡上赐官一级白金五十两由是入朝着尚书省方变法冬官事尤棼糅酬决惟允有爵秩金币之赉皆不受宣徽上玉食恃不考计并縁为欺公毫髪不贷众忌之奏朔漠稽部落户数以重远中伤之即日就道廷议优擢以老疾请郡遂有昆山之命时核田江淮使者暴急有司承风旨抑民虚承江淮骚然公沿檄分核慨然曰民瘼极矣吾岂能爱一身而置民死耶上不便数十事识者韪之损虚粮万余石州治更徙庙学未作乃倡众曰京师至下邑莫不有庙以祀有学以教况宾兴有诏而吾州藐藐何以克副上意乃作殿庑门墉斋舍廪庖靡不完美以旧学为玊峰书院又建三皇庙社稷坛除荡田重科摧抑兼并小民以宁上考书最饶大郡也席未暖而没惜哉平生砥行立名风仪峻整事继母卅年奉寡嫂至没不衰亷而好施禄入无余彰徳郷里庙学祭器简阙买铜备铸数千里致之其设施章章若是而寿止六十有二其乞补外时年五十余非老病也朝官速化补外鬰滞常情怵所利忍耻力求老死旅食而不悔者接迹也有畀之而不受强之而力却者乎若公者其有所见乎岂内职虽利资级浮沉底僚惩其已施知其设施之难而一郡之专有以行吾志而及吾民乎吾志苟行资级利不利不校也呜呼若公者可不谓贤矣乎公讳安贞字吉卿安阳人卒以延佑七年某月某日葬以至治元年三月十二日里曰司空从先茔也大父以上金乱谱亡考讳某赠奉议大夫骁骑尉追封汤阴县子妣程氏李氏配张氏继闫氏并封汤阴县君闫恭俭靖嘉训子有法后公十年卒二子忭以才谞闻骎骎其进矣恺其次也女二铭曰
　　于嗟王公半刺考终孰导其始孰轫厥止素履不愧濯濯进退匪难匪急惟行是即有鹾病源有汗萃寃严明政举尔释尔愈郡疑底信轧者以振拔之内列震来不詟穷漠有稽我马騑騑闵劳奚腆职也宜勉损下益上为损之象实由肆毒我躬遑恤欲熏善良乃庙乃庠生罔易守有没无朽移忠由孝盍食其报清修不忒有子实则西山岩岩洹水其南祔藏无忝五福斯敛流泽溉浸三槐有阴我铭弗誻百世是法

　　故通议大夫江西等处榷茶都转运使万公神道碑铭

　　公蒙古凖台民人小字万嘉律长因为名国俗也既华学友字以国卿其家广平葢曽大父天造初隶右部分戍地也大父呼逊从讨李璮攻襄樊鄂渚皆有功赠中顺大夫同佥枢宻院事上骑都尉范阳郡伯配钦察氏叶氏皆追封范阳郡君父孟格图右卫亲军百户达噜噶齐佩银符升福州新军千户达噜噶齐佩金符赠亚中大夫佥太常礼仪院事轻车都尉范阳郡侯配钦察氏追封范阳郡夫人徳善履歴具神道碑公守河间有壬待罪政府江西茶政不修择习而健廉而通者为都转运使以拯之公尝贰其司有声乃荐之廷议翕然既奏可传符至郡俄以疾卒至正二年四月二日也五月二日葬曲周县先茔寿六十有五明年九月孤寿安走安阳谒铭哭不能禁拜已出行实复咽不能语有壬交公厚望其孤巳泣又洞其悫诚益为之动遂相与大哭乆乃始克读其状其善状不能悉也公居嫡长世禄当袭以让弟诺海服劳宿卫除山北道肃政亷访司照磨兼管勾承发架阁库以太常忧归服除调山东道赈饥有功南台辟为行人俄除利用监知事又改南台管勾承发照磨兼狱丞拜西台监察御史论列剀切佥云南诸路肃政亷访司事丽江宣抚达噜噶齐扬珠布哈横甚逐同官激叛部内朝廷知之始惧而亡匿公以计诱出罢之复其同官叛者以息行部建庙学凡二十四所修废驿二十二归省太夫人京口及侍其疾扶柩至广平复如京师迁祖考妣合葬先茔改佥江西道又改燕南皆以忧不起服除改河南道天厯之警行省臣与廉访司协议公谓潼闗守不可缓承制除河南行省郎中出守潼闗文皇道汴録其劳除河南道副使潼闗失守夜驰至行省发蒙古军四千余人又借民丁出帑资假富室以足军兴鼓行而西遂复夺之会朝廷遣使退其师还卒掠民子女皆夺归其亲赐彩段上尊初额森努尔将兵御西师屯彰徳约备刍粟已竭宿留不进士卒将大肆掠公开谕以理遂移卫辉境盖始约有备之地一郡几乱赖公以免擢同佥中政院事理财江浙仍有金帛之赉改储政院判官拜监察御史按覆诸道风采肃然为户部郎中楮币壅滞督焚以通之仓储积弊立法以核之闽中去京远选人间闗故事三年遣使即江浙省铨授公以选行就除行省左右司郎中茶司复立授同知江西等处榷茶都转运使司事分治湖广江西江浙课以登商旅以通官庶以不扰入为户部侍郎复通州仓粮三十万石行蜀拯盐法之弊人谓得宜升内宰甫月改河间路总管兼诸军鄂啰总管管内劝农事首建学宫若干楹百废修举胥畏民悦榷茶剧任知公者咸谓必称而倐焉长徃惜哉积阶自将仕佐郎至通议大夫配沙卜珠氏封范阳郡夫人又娶赵氏在南台每忧无子有壬解之曰以子之心不患无子后果生子寿安也愿而有立室而有出公可无憾矣女四人适国子生旺扎勒布哈江浙行省理问玛古岱尔宿州同知王敏行一未行弟二人诺海自袭官有闻四转至镇江上万户府达噜噶齐阶太中大夫曰达春宋氏出也公幼有志节襟度宏朗滑稽微中机锋叵测分部上京它曹官莫不舍其署杂沓相从其为人悦慕若此而疾恶若仇辞色不能隐亦用是来议者之口焉左警巡院判官王克观洎其家五人相继死为具载归葬之道髙邮十路都万户府知事龙寳臣出使卒殡水濵捐金顾江道士迁其柩归葬曲周显官有放其子者孙且十岁一日过之因言父子天伦甚至乃蹙然问曰君子有几岁公曰尚少当令来拜明日挈其孙往其人抚爱不释公曰此儿与君有骨肉亲错愕久之乃语之曰此君之子某之子也遂大恸奉楮币银酒具为谢受之还遗其子卒为父子子今亦显微公则天伦或几乎絶矣其笃行行义若此与大权贵旧而狎不敢远亦不近之免趋附之迹其读书好文葢太常教之有素而复天姿颖悟喜交儒士灼然有见于道义故确然无间于吾徒也山北南台暇必相从有酒必共先太夫人弃代维扬自京口来赙南归过之恋恋不忍别骑送至金陵东郭始泣而归中途宿旅邸疲甚而寐必嘂撼使寤笑谈达曙目不少瞑翼日神观不少昬疲京师仆仆多事亦拨冗过从又同扈上京交游厚且久它人不及也铭复何辞铭曰
　　有紫其服有金其符赏延在身乃及友于视其不取见其有余纡青几时冠铁衣朱逢涌孰御载驰载驱投绂滇池万里接淅尝药视举获殚子职衰绖洊命礼经是式分节河南边声孔剧力障其冲旋复其失两为地官不竞不求廪枵而充泉拥而流惟瀛大郡实为甸侯先教后刑学宫以修昔贰茗政众与能事俾长榷司以修厥废轺方脂牵奄忽云逝闻者衋伤矧予夙契子铭不愧子善实多刚而不虚从而不阿不胶于习不流于和有美承家其冠已峩曲周之泽发于盈科刻文乐石百祀不磨

　　至正集卷五十七

　　●钦定四库全书

　　至正集卷五十八

　　（元）许有壬 撰

　　○碑志

　　故西华县尹杨君墓志铭

　　君讳伯循字循礼姓杨氏世居汤阴鹤山曽祖讳寳祖讳林始迁安阳寿八十七妣韩氏寿八十五考讳青字才卿善废举用是丰裕寿九十二旌髙年耆徳妣梁氏寿八十九长子永福能世其业次君也起家冬官行人除曹州成武县主簿官进义校尉有惠政邑人纪之碑终更人不能忘又为去思碑改济寕路金乡县主簿进寳义校尉益自砥砺风纪交荐其能民又纪之碑升忠显校尉京畿万斯南仓监支纳亲老不赴二亲没服阕擢陈州西华县尹需次田里至正三年七月廿二日以疡卒年五十有三是年八月廿八日祔相县固先茔配和氏子二人长曰振次曰郁女一人未行孙坚孙甫四岁余始识循礼京师熟其诚悫故琐屑皆诿之来郷里才卿已九十余时独骑相过健捷如少年予今之来才卿已逝可念而循礼适赴调归话存没相慰劳俄别去行田遂不起振以总管杜公叔愚状偕来请志呜呼循礼家饶羡有子且有孙没可无憾余独悲其祖考妣考妣皆以寿称循礼又乡里称善人者冝享上寿而仅若是惜哉又悲其两在贰佐见之设施能使邑民悦服荐剡迭上使地居得为吾知其效视已试必倍得其地矣而卒不得施西华之民视成武金乡之民何其不幸哉始循礼﨑岖弃养干升斗之禄以显亲也七品法当推恩其亲格已及矣而亲与身皆不待西华之民不幸孰与循礼之不幸耶是虽人力之所不及而又不能不为之悲焉铭曰
　　贰邑不卑厥声四驰长人可为乃不获施两世四人儿齿黄发心有弗究孰为是恝西南之原万枳维藩祖考是从体魂孔安念子父子过从岁久子圹我铭是亦子寿

　　故济宁路医学教授李君墓碣铭

　　医之为术重矣哉民蹈于辟惩复生复属之不可覆谳究极得其情且不忍世乃有以齐民操是权者寒温虚实毫厘千里为之术者可不谓重矣乎周疾医治疾养以五味榖药视以五气声色两以九窍参以九藏法若是其备也书其所以稽事制食责若是其至也生民之遂其寿宜哉我元扩好生之徳建学立师徧乎天下视周制有加焉至元后庚辰有壬赴召道参户病暍鹾使以教授李君之会荐所苦寻愈癸未再见始悉其藴久乃出其父教授君行实请铭而又悉其家学之有自也君清州会川人大父讳仁父讳琮三子曰佑曰忠曰克让字仲谦君也颖悟嗜学九岁丧父人异其哀事母以孝闻外舅张仪之世业医有声燕赵间从学有得医院檄为沧州学正升河间路教授讲席凝尘慨然曰我职虽轻责不轻也奋然以师道自任郡守洞其学始尊礼之由是学者沓至迄有着效天竺僧贵至司徒欲与俱北以老母辞职教八年移真定母忧以能丧闻服除调卫辉又转济宁致仕归居参户宻迩乡里生齿繁有以行其施扁斋曰庸因自号云至正二年三月十九日卒于家寿八十有三四月三日葬会川孝感原配张氏前十年卒祔焉子三人曰瑞曰端皆早世曰亨之会也仍河间教授孙男二秉直业儒篪早世女一尚幼君为人和易颀而洁晳冠服甚都人望而敬口无调谑手絶奕弄请求塞门贫富不二其徒多着有为国医者士议君为医根儒故其造诣非浅浅者所能企及五十年人活叵计使书其所以稽事制食庶几无愧者乎阴徳以活人为大孙思邈极言阴阳报施岂诬也哉君活人多未食其报亨有子业儒其在是也夫铭曰
　　轩岐奥义传昧謏闻不根于心犹稼弗芸弗芸而薉其丧有几传昧之患仆则莫起大圣垂训灼如日星学焉不精盲索冥行天辟寿域官师建设其名其章遂与儒埒纡青滔滔一命是荣孰究其职孰半其能宋清药市清风栁笔以而之能辞其可释征而在人显而在天有报不忒时或后先八十三年天不尔啬孝感之原尚沛其泽

　　赠朝列大夫秘书少监骑都尉安阳郡伯庄公墓志铭

　　同知顺徳路总管府事庄溥授其弟封同知林州事诚行状谂于郡人许有壬曰先子见弃且三十年葬若祭虽若可以为说者而纳圹无铭有善弗章今不幸母复见弃启祔有日吾母之善不可无志也吾母不可以无志吾父可以无志乎因吾母之祔启吾父之圹而纳之铭铭复有托岂迟速有待而天假以今乎溥衰绖不敢违次以请幸哀而赐之铭有壬不及识溥父交溥久知其人在里闬知其家铭亦宜哉庄氏之先潞州上党人至俊徙彰徳安阳俊生荣荣生信字信甫是为溥之父以溥贵赠承直郎礼部员外郎进奉议大夫太常礼仪院判官骁骑尉安阳县子朝列大夫秘书少监骑都尉安阳郡伯貎伟而度宏喜施而不责报兄弟四人友敬着一乡妣张氏教毓有法故不堕凡近使乡里称长者殚力治生家日充裕延师教子侄百口无间言再从子清洎弟妹四人无所依抚育勤至为之嫁娶焉故旧丧有贫不克举者为择便地具棺衾延佑三年六月二十八日卒于家年六十有一七月三日葬安阳河次村先茔配王氏同郡处士子文女封恭人进封安阳县太君安阳郡太君幼淑慧能诵书诗妇工臻极年十八归庄氏事姑五十年不怠与诸娣居六十年睦如兄弟一门事仰成不以为劳臧获有疾必躬视之至正四年闰二月廿一日弃代于溥官所寿八十有九是年五月二日祔少监墓二子溥其长幼多病鞠养尤苦甫冠俾入胄监肄业由伴读贡士部转集贤掾除承直郎懐庆路推官转奉议大夫太史院都事升朝列大夫为今官次本纯笃克家一女将嫁而卒孙男二曰文晖幼未名孙女一侄男十四人侄孙文昭登至顺癸酉进士第起家承事郎同知潞州事辟掾西台转中书右曹掾除工部主事文雅广平儒学録初溥南北蹭蹬欲养莫遂及调顺徳宻迩乡里奉板舆以行太君亦欣然就养而年在喜惧故惴惴欲辞归决闰月二十日行而十六日遘疾遂不起为终天之恨然父母教子见其有成而享其禄养无睽离之忧寿而考终于子妇之手人子之心其亦可以无悔乎然而人子欲亲之寿宁有既耶寿不可力致也铭其善不使湮没是独不可力致乎铭曰
　　于戏秘书没三十年发身施仁郁而弗宣其郁其宣葢亦有时时罔克力曷云已而幽墟一閟没齿泣血偕未亡人兹焉同穴茫茫昊天踽踽孝子附传有闻亲则不死世有兄弟乃阋于墙亦有妇姑勃豀若常一国几人所慕巨室夷考或亏齐民何式父为贤父母称贤母何以知之有子如溥嗟尔来嗣聿慎厥修以迓以续相彼洹流

　　故漕运同知纽赫公妻伊徳氏墓志铭

　　夫人名瑞童系出伊徳氏髙祖察罕太师河南武宣王开国有功父宾咱雅辽阳行省右丞妣巴雅尔内范恭肃夫家奕世冨贵而削华服俭夫人质禀懿淑济以慈训故成习异于人惟纽赫氏为金世臣曰钧我元中书左丞相子南合中书平章政事乐相风土家焉相人称中书家平章孙世臣中宪大夫同知京畿都漕运使司事中宪以贵盛难昬夫人家亦偃蹇择壻地均徳齐二姓之好克谐中宪祖妣妣皆伊徳氏至夫人则连姻三世矣延佑乙卯九月来归一门千口里南北连阡陌中宪縻于官漫不暇省需縻不赀夫人苴补移掇不使见罅缺宿臧老获皆慑伏中宪不幸四十一而卒夫人屏斥华泽励节治家坐亦有常处田园经葺有加焉初封恭人再封威寜郡君至正四年甲申四月二十一日以疾卒年四十有六六月三日庚申祔汤阴小韩村中宪之墓一子禄通教不少贷每戒之曰汝父幼冲失父母孑然有立扬歴骎骎天遽夺去先烈烜赫继承不坠责其在汝矣禄通服膺惟恪惩父养不待冀得尽于母夫人之卒禄通适在京奔归日已两浃矣禄通以其友陆恺所述行实请铭予惟女徳之懿世宜有闻征诸乡里昔南北分裂相直兵冲聚异合污俗龎以偷而世变无常风移俗易唐宋而下女节义班班可考也朱子采颜氏一时之言而不知遗风之已殄也观夫人之善则知吾乡风俗之美渐摩之久有自来矣予与中宪交知夫人之贤且欲有以声吾乡之非昔也为之铭曰
　　奢丽敝化贵骄速亡夫也不免女也曷望脱襁怙侈世家习禄不慎厥居瓴建其覆戚疏万趾言不易刑制以闲雅截截户庭我生不辰为未亡人一日未亡一门在身有子孑遗常情溺私易爱以严是为大慈良人永逝教子有立而寿不昌而事斯毕

　　元故集贤侍讲学士中奉大夫徐公墓志铭

　　愚交乡人得善人徐公焉公由汴反乡里病革但一再见至正四年六月十五日薨夫人介其亲请志其墓公讳奭字周臣其先武陟人曽祖考讳义金季迁安阳祖考讳珪累赠嘉议夫夫兵部尚书上轻车都尉东海郡侯考讳秉元朝列大夫同知建昌路总管府事致仕累赠中奉大夫江浙等处行中书省叅知政事护军东海郡公祖妣王氏蒋氏妣续氏皆追封东海郡夫人公由国子生为学録除广平路照磨掾礼部除拱卫司知事掾中台中书右司除延福监经歴改太常礼仪院都事升经歴户部主事升员外郎拜监察御史劾台臣不称者由中书省右司都事出佥浙西道肃政亷访司事入为中台都事中书省右司郎中擢浙东道肃政廉访使以静治闻赞僧作桥以利病渉征为户部尚书遂参议中书省事除礼部尚书改燕南亷访使奏仍礼部拜治书侍御史与言事者不合遂归俄复除礼部尚书擢河东山西道宣慰使拜河南江北等处行中书省参知政事改集贤侍讲学士病不可支矣三子定僧佛留胡养皆夭养侄子亦死病葢坐是也得年六十五为人恂恂至官事有藴即发为参议有发仓储为功者尝折其人主者怒因斥为礼部其复留也实阴中之谓其亏在公为户部界域奏令督征而岁月可考势不容辨日事榜笞迄诏放始已歴官多绩惜状不见有待他日焉昔人为乡里掾史称善人斯可矣及人则未也使乡里称善人而致位赫奕又有及人之功焉少游斯下矣天道无亲常与善人公善人也而卒无子伤哉兄戭章佩监知事卒弟良佥江西道肃政亷访司事恪屯田长官升髙邮盐仓副使娶杜氏继王氏今夫人刘氏追封若封皆东海郡夫人月日祔安阳郭里先茔铭曰
　　天可必邪鸿蒙沆茫孰徃致结不可必邪善淫福祸可待于立善或祸而淫或福又谓其未定之日及其定也善已祸矣定复何益伯道杀子天道亦冝公而无子有知无知岂所谓定者昌其名于不死失于彼而得于此凡重嗣续在先世祀叔也有子先世之祀无止公亦可以无憾矣

　　至正集卷五十八

　　●钦定四库全书

　　至正集卷五十九

　　（元）许有壬 撰

　　○碑志

　　故承事郎河东山西道提刑按察司经歴李公墓碑

　　愚昔玷政府里人李君惟闰实掾西曹愚投劾归惟闰亦至自西台以愚稔其世而喜铭善也属铭大父经歴公之善乃叙而铭之公讳衎字衎父姓李氏上世居临邑曽祖讳邑三子一徙青一徙徐一为公祖讳信长鬛美风仪养恬乡里配孟氏周氏考讳成金季山东盗起避地襄城徙颍之虹桥夭兵戡定遂率众降北渡至彰徳家焉善废居致饶益自以生罹兵难靡遑问学誓有子必业儒故伯子壑六岁遣就傅侈费不靳配张氏四子公其仲也幼警悟洊更名师肄习精进国初虑四民贵贱无别而郡邑诛求或苛于士也立格试艺中者复之公年十三从兄试经童遂占儒籍寻以冐复者众覆试真定公兄弟复入髙等左丞张公仲谦宣抚大名辟致幕下简牍往徃出其意表转山东按察书吏宪使陈公庆夫数荐之讲经议政与之竟日七年三易使礼遇如一除将仕郎燕南按察知事入掾御史台升承事郎河东经歴未行至元十八年四月日卒于京师年四十有七祔安阳辅严镇西城原先茔兄壑仕覃懐为许文正公所与终承务郎陜西行省都事弟曰卫曰衍配陈氏赵氏子男二曰举以子惟闰贵赠奉议大夫太常礼仪院判官骁骑尉安阳县子曰实皆陈氏出女一适恩州儒学教授王三省赵氏出也孙男三曰知善克世其业次则惟闰也起家职校歴掾部院中书除通政院都事改中书省架阁管勾拜西台监察御史升都事擢佥都水庸田司事官朝散大夫曰谅女五长适刘思义余皆士族曽孙男二曰某曰林女四长适路无颇余未行公性孝在官闻亲疾即弃归名公卿未尝吏之疑以决乖以和涵刚翼柔故能获乎上而不忌乎下也缀述以发其藴诗尤脍炙人口愚观吾乡故家隆替李氏足征焉良才世不乏顾父兄之教何如公之父逃生锋镝力教子儒卒致显融虽天柅其逺未尽厥施然渊蓄之发后先有时惟闰歴言官赞大臬佥水部积阶四品实益腾秩益峻昔之人淑其子又及其曽也废居以裕一时儒业以亢后世其效不既章章乎恃其厚赀纳子于邪不易世而丐于市者可不知所择哉铭曰
　　时乃否泰地有险夷伊志之持孰地孰时弛担披荆息肩无几沧海横流曷云能止嗸嗸鸿鴈既奠攸居乃厚我生乃鸠我书我书靡及有子即我获报之捷犹劵执左三冬用足于于棘闱伯也颉颃英声骈蜚韫椟莫藏礼罗寻致友皆忘年官无挟贵牙绯甫及窀穸遽从惟取之约乃遗之丰有美孝孙籍甚其誉金紫取荣渊氷方惧积善者人福善者天其获惟后其难则先刻名乐石匪譝而教嗟尔云仍是则是效

　　故嘉议大夫东昌路总管兼本路诸军鄂啰总管内劝农事邢公墓志铭

　　公讳温字孟直姓邢氏彰徳安阳人世居交口里山有鹿崖因自号焉曽祖讳植赠亚中大夫彰徳路总管轻车都尉追封河间郡侯配李氏河间郡夫人祖讳徳裕承事郎藁城县尹赠嘉议大夫工部尚书上轻车都尉河间郡侯配王氏河间郡夫人继郭氏封河间郡太夫人考讳秉仁歴显仕疏封二代致仕礼部尚书追封河间郡侯谥安惠配萧继柴俱封河间郡夫人公性刚介不屑州里入京师从中书断事府长以其法得专辟者假途焉出官从仕郎仍本府知事辟左司掾除户部主事迁检校官检校核六部稽缪非健者不授拜监察御史寻改户部员外郎转左司都事吏部郎中左司员外郎升郎中吏户主铨总会计而括于左司悉以能称擢大名路总管兼府尹诸军鄂啰管内劝农事甫三月改河间等路都转运盐使课登而归天厯初起为冀寜路总管兵后岁大旱瘅力拯抚甘澍屡降岁以熟管州盗连无辜辨于制使释者三十二人移袁州未行改都漕运使积有羡而漕无滞遂以疾辞继有东昌总管之命年迫休致不起官九转至嘉议大夫遂坚闭不复出独日与里翁奕他无所嗜也至正五年八月四日终于正寝寿七十有五九月五日乙酉祔于置度里礼部公之茔先世有茔交口至礼部始葬于是配萧氏封河间郡夫人先卒弟简今奉训大夫陈州知州起家世赏公之让也子一人允文娶单氏女一人未行侄女一适昭文馆大学士韩公子嘉兴路判官軏公有堂名善乐尝属有壬记焉人生安于所遇无适非乐反是万锺千驷不乐也饥寒不能谋旦夕而吾廪有余粟一命可以行其志而吾位至崇显反而思之凡蔕芥于胷次者可氷释矣公席世业以裕其生致通贵以发其藴得于天亦丰矣就令得复过是其乐未必及是也以乐名堂顾不有见于是乎年六十举子又毕其娶又瞑目地下之大者也铭曰
　　有厚其生复驶其驰孰拂所为孰搤所施辨幕无挠典郡惟良于鹾于委靡效弗章符竹何加桑榆云迫容膝有堂忘形有奕伊果孔硕其实惟一俯仰百岁能事斯毕交口之茔乃曽乃祖域兹置度实始礼部宰木公植溘焉兹祔一支百斯既安且固

　　故集贤直学士兼国子祭酒郭公墓志铭

　　有壬索居乡里求友惟切昔在中台中执法同年马伯庸称安阳郭公之贤不絶口葢伯庸居光山公尝主簿其县予虽乡人奔走四方乃不一识至正癸未夏公自淮西归稻田里第惠然过予洹阡征伯庸之言益信遂内交焉予亦时至稻田荫乔木登崇台谈燕乐甚寻赴国子祭酒未几即引年归徙居于城过从益数乙酉夏大病方起乗车如稻田予谓气体未尽复忌车马驰简止之公自度无虞竟去病果复作几殆既愈入城又病痢遂不起子皡奉状请铭予其可辞吾乡巨室不乏儒而教授至三世者无有也大父讳文礼金乡贡进士滏阳平章安公兄弟皆其徒也以公贵赠亚中大夫彰徳路总管轻车都尉汾阳郡侯配魏氏追封汾阳郡夫人父讳维祯承家学教授乡里后学以儒名者多出其门试儒中选复其家因得占籍太庙为礼乐户赠嘉议大夫秘书卿上轻车都尉汾阳郡侯配宋氏汾阳郡夫人公讳思恭字子敬甫冠已为里社师闻成均作人负笈趋焉故事陪堂生输钱乃食祭酒耶律公闵公贫苦免其输补伴读及格乃教徒于京其徒有以儒至达官者为汝寜教授六年教育有成除光山县主簿有惠政丁太夫人忧服除移汝阳主簿辟掾河南行省调晋寜録事剸繁有声既代郡人请主晋山书院迁猗氏县尹民有争田乆不决者至即决之讼由是简兴学劝农有古良吏风召为国子助教学官素号难为公凡为四十月讲课诲导诸生安焉升愽士拜监察御史出佥燕南河南两道亷访司事歴云南汉中淮西三道副使务持大体吏畏而民安之在淮西岁余即归中途有集贤直学士兼国子祭酒之召在师席三月诸生方仰以大其成而请老疏出不可留矣既归葺先庐治城居构亭曰斯可以娱暮年稻里有世茔树筑充拓不自知其遽附也寿七十有二卒以七月二十三日葬以九月二十六日丙午配王氏累封太原郡夫人先公卒子二长曰巩以荫在选籍次皡也女七五有家二未笄公歴官十四转积阶正议大夫六在风纪得行道焉惟大司成之职彤伯荀卿而下可考也唐以宰相兼判重可知已我朝许文正公始正一位长之席师严而道尊厥后抡擢毎难其人予在政府众议尝及公而不果乃卒为之儒而至为祭酒师席之隆无以复加而又考终乡里在公无憾矣予识公才二年契阔居半城居方宻迩遽又永别倡而孰予和也言而孰予听也呜呼惜哉铭曰
　　三世缝掖恒业占毕淑人孔多善庆斯积泽流有潨子孙其逢种学而稔哜道而充世有浅夫苟绾一绶弃其素业若视刍狗仕优则学克践斯言不刑而教朱墨自研持宪作威患狃于随我不尔仇尔盍我师幼为诸生鼓箧于于老正皋比五百其徒法容休致人贵知止郑穆精强留亦行矣山林市廛或徃或来有倡必酬有酒必陪田娱里嬉方幸得朋若堂之封乃遽子铭既贵而寿获正丘首藏石播辞偕是悠乆

　　故中奉大夫侍御史慕公墓志铭

　　至正乙酉九月十日中奉大夫侍御史卫郡慕公终于家子浚州知州瓉驰伻奉行实请铭有壬昔与公同官春坊承乏叅议中书省事公又左司郎中铭其冝为公讳完字完夫世居新乡徙于卫五世祖兟宋丹州冝川令曽祖讳亿祖讳摅累赠嘉议大夫礼部尚书上轻车都尉追封炖煌郡侯考讳津累赠集贤侍讲学士中奉大夫护军卫郡公妣贾氏蒋氏俱卫郡夫人公年十三而孤贫不能卒儒业习法家即有声由府宪史掾礼部中台若中书右司除大都留守司都事改户部主事以习爰书移刑部凡三年调江西省都事未行改山东道廉访司经歴言卫士饲駞马宜聚枥以絶散居之扰乡民徳焉故事中书掾出官从六品仁皇痛惩吏弊终考者降二等至从七品止俄以愚哲同滞俾得展升公始局于例止官从仕郎至是拜监察御史即超授奉议大夫转左司都事佥燕南道廉访司事盗马牛者改用重典録其犯在命未下以前者仍以故典决之获生者数十人入为中丞御史台都事擢淮西道廉访副使蕲黄囚有造伪币及夺人木者屡赦疑而不释谳而俱释之合肥有杀人而纵之者执而正其罪移燕南副使在淮西言盗马牛法重刑部议久不决公为侍郎始用大徳轻典迁右司郎中又出为山东副使刮弊惠穷兴学督医抑良为倡者四十七家皆发而良之歴左司郎中参议中书省事江南行台治书侍御史刑部尚书燕南廉访司有锦衣之赐有司翫习以法行之得官币汨没者万余定土风市物不鬻掷钱■〈〈身攵〉上手下〉赌盗讼以炽悉禁絶之拜治书侍御史特命升侍御史公自陈吏限从七展升三品亦已幸矣而又冒升二品是幸门由完唘也不允寻以父母殡浅土请归治葬久始得请赐中统楮币一万五千缗甫襄事遣使赐上尊召复职力请休致给半俸终其身寿七十有七娶贾继李皆卫郡夫人子四人瑾瑜早卒瓒以国子员为太祝复以荫至今官皆李出一幼未名女三人长适留守经歴巴延次适尚恪次适行台御史孟撝孙一人文奴以某日祔新乡冈上原先茔公早孤能自树立以亢厥宗推封二代虽先世流泽有自亦公之恪持厥身靖共尔位有以致之也愚读公行实见其所列限吏颠末甚备而因有感焉古之仕者上为公卿大夫下为下士为乡师里胥未有不出于学者周官曰学古入官议事以制政乃不迷学以为政道本一致岐而二之未见其能政也秦昉用刀笔吏儒之与吏始判然为两途刘氏袭余习而大臣萧曹辈率以是起家驯至建元故有刻木不对之语厥后封畛益分而治益以陋我朝至元间大兴文治虽一时名儒用无孑遗然天下之大簿书期会之繁因仍金旧悉以付吏任之既久趋之者日益众纷纷弊端于焉呈露仁皇抑之也其有激之哉且儒之与吏幼而诵习也同出儒师特所取有多寡之不同尔得山林之一木江河之杯杓已适于小用矣既乃仇之何也愚与公游最久得其人焉最详不惟不仇而又有乐于吾徒焉可不铭也夫铭曰
　　惟古为学匪半其至已修而治业精而试犹水有源防且无决杼而灌溉咸被其泽又如构室羣材必储大杗小桶遇用即输嬴秦灭经炎刘因陋惠文弹治三尺是究康庄共由封畛遽分吁嗟颛蒙孰拯溺焚我武既偃文物猬兴彬彬诸儒适际休明继者迹熄遂沦于习乃于吾士瞠若仇敌亦惟吾士罔克自知不知学之宜其腐之不惟腐之又诋而侮之然质之美者造诣亦异又何有乎町畦若吾完夫葢吏名而儒行殊途而同归冈上之原永奠幽宅而有不亡者存视此贞刻

　　至正集卷五十九

　　●钦定四库全书

　　至正集卷六十

　　（元）许有壬 撰

　　○碑志

　　安伯宁知府墓志铭

　　至正六年八月十二日丁巳朝列大夫沔阳知府安公卒于家子承衡致其兄承规之辞以状来请曰先子辱友公有年矣今不幸至大故志诸幽以昭示无极者舍公其谁幸哀而赐之铭公于有壬父执也先公为会福寮属公实都事有壬居江夏去沔阳甚迩公之政日有闻铭复奚让即其状叙之曰公讳礼字伯宁起家河南宪史歴掾中书除徽政院检校覆料官改彰徳路经歴入为会福院都事官文林郎擢户部司计出为大名路治中升知沔阳府莅官以能称其在大名沔阳尤为可称者至顺初朝廷慎择郡邑官有声于京者徃徃外补是以有大名之役元统初诏辟守令台宪交荐是以有沔阳之除大名王邸在焉部曲三千人若居器饩廪刍粟或给诸官或假诸民规约有方吏不得并縁为奸王尝欲击球于宣圣庙隙地公进曰此风化所原非戏所也王为止又尝以行事得失问公公极言其失王怒公徐曰王问当以正对谀以陷王不义可乎王悟改容谢之傅尉者有罪遇原朝服出迓公叱曰汝囚伍也而与命官列乎斥去之别驾程之没也养子脱因冐世赏再受命矣嫡孙安童既长乃诬以罪公释之且归其荫他如监输租则费大省市织缎则直先给止导川之妨农息牧地之构讼皆表表有闻此大名之政也沔地卑湿民重网罟而轻蚕桑公程有司教以树养之法且谕之曰一时之劳官若强汝无穷之利官能汝夺乎期年有成民今徳之新庙学作祭器广生徒置书籍得学租隠者州若县为石二千五百有奇河南行省檄公经理徳安屯田军民之讼遂决朝廷遣使分道决囚公承命分江西以平允称此沔阳之政也二郡皆纪之石公平生嫉恶太过故所至与物忤虽怨之者不免一一而公论的然以公为是者林林焉晚年以霜溪自命夷犹乡里种花莳果手题其轩曰归兴曰涉趣志可见已得年六十有七葬汲县观头原先茔也上世居沧州乐陵考始占籍于卫祖考讳实徙葬焉考讳国平赠中顺大夫同佥太常礼仪院事上轻车都尉追封武威郡伯妣许氏顾氏赠武威郡君配王氏封武威郡君子男六承规其长也承矩早卒承权刑部令史承衡承度承量女二长适梁桂次未行孙男三恂忱慥女二铭曰
　　呜呼伯宁自古皆有死公岂独靳其生胡昼而晦胡夜而明晦明相禅胡亏胡成世固有久生而无益又孰若速朽而有名伊公英英遹蜚厥声闳于沔水张于元城城复于隍无损公之刚水涸于陆无陻公之肃维彼黄堂维此泮宫丰碑峩峩于以载功晚岁归休左右图史以畊以学贻厥孙子収英敛华韬光沈馨矢于霜溪永保坚贞凄其长往呜呼伯宁吾不知死生之相承吾知吾铭

　　黄岩知州梁君墓志碑

　　予居鄂闻岳巴陵尹梁公彦升有善政且知为同里人予游湘中君为船户提举始识之粹然古君子也既而请铭其大父按察公碑倥偬未遑越四年始克铭又三年为至正丙戌公归自黄岩一再见九月廿九日卒于家以十月廿六日祔安阳郭村先茔侄友直孙楚来请铭呜呼铭其祖石犹未树又铭其孙弗忍也然悉其世熟其贤乡人莫予若也安得而弗铭公讳迁相人也考讳庄妣郭氏大父讳贞终朝列大夫山南湖北道提刑按察副使妣张氏曽大父讳璧妣史氏君以祖官荫望江县主簿移英山改萍乡州税课提领升巴陵县尹天临路船户提举黄岩州知州兼劝农事官自进义副尉四转至奉训大夫为令若守为政有可纪者焉其佐邑也大旱致祷而澍雨应沿部使者檄谳狱而寃致平其作邑也弭剧盗平金赋终更民弗忍其去其作郡也修学校均盐课足仓储民方咏歌其惠而公浩然引年去矣年甫六十有七配杨氏继张氏赠恭人子男一溟先卒女五俱适名族孙男四楚麓余未名公有兄曰达达有子曰友直友闻公之考既卒按察公尚无恙治命曰迁其后我再传则归达之子公归即以荫归友直而不私其孙可谓善继志矣公喜读书寡言笑乡里称善人为政绰有祖风而又有二异焉世有年逾七十而匿年冐进者公力辞于未及之年一异焉世有不幸卒官而道路阻修遂不得葬公引年归躬具棺椁若预知之者二异也不可以不书铭曰
　　惟按察公孙彦升治民家谱善继承迹着淮甸彰巴陵黄岩惠爱尤可称世今民帅未足凭刚者猛鸷剧虎鹰柔复脂韦罢弗胜不絿不竞政乃恒我铭尔祖惟其能我铭彦升惟其绳绳武有要先竞竞侵晨餐蘗夕饮氷继世守之世以兴

　　大元赠奉直大夫大同路应州知州飞骑尉追封大同县男傅公墓碣铭

　　公姓傅氏讳仁义世居代郡祖讳琪金兵马大元帅父讳徳贞佑兵乱徙云中大同县占籍禁军娶刁氏二子长良臣次即公也良臣三子二孙子逸其名孙蛮子下津闾公娶张氏五子斌瑞琏瑄琦斌为河东考牧官娶师氏二子克诚克复三女适崔李杨瑞娶张氏一女适王琏有干局起家奉常知印除将仕郎大盈仓副歴鄄城县丞武州判官南仓监支纳富宁同提举升奉直大夫两淮都转运盐使司判官课登有金缎之赐初娶李追封大同县君子赫克女适今参议中书省事李述彦古封陇西郡夫人继潘若齐生子皆幼卒田一子克昌瑄娶刘子克强琦娶郭子克柔曽孙男曰元曰亨曰贞曰礼曰智曰信曰敬女四人公性禀端庄涉猎书史不与物忤虽匮乏不妄干人惟力田以自给以子贵赠奉直大夫大同路应州知州飞骑尉追封大同县男张氏累封大同县君祔焉判官刚直而敬慎鹾司货利渊薮少不慎若衣素缟行涂炭鲜有不湼者富宁民凋瘵积弊非一日宿额酬入岁必取盈乃能洁其身而不湼登其额而至盈可不谓能乎人谓应州之教有素也既休致首拓兆域砻石仪凡可以奉其先而合于礼者举为之介其婿彦古请铭其墓道之石余昔过居庸并塞西北山川风土可得而稽焉惟代自昔著称至汉地尤居重云中气习大率近似慷慨豪侠之士实生其间婚姻葬祭之礼兼南北之宜而扬其亲于不冺质诸礼而不悖者傅氏有焉自其先兆域石刻班班可考岂独示法奕世而一乡之化于一家者由是可征矣应州力田自给以义教其子判官敬慎自持以礼显其亲是铭之刻三善具焉使云中之人知立教之要以劳不以逸一也知教子之道以义不以利二也知显亲之实以礼不以俗三也风移俗易顾不在兹乎编修官拜特穆尔既志应州之墓予因有考而叙其世又系之以铭曰
　　惟代山川据雄峻介子之裔世登俊金火一熄无留烬吾土吾身不容殉云中乃徂劳不偾椒聊繁衍坠复振祖风猎猎流诸胤谨正于官着忠荩疏封及亲秩有郡载砻乐石欲传信俾翁世有无穷闻平生所植徳惟慎善源吾启后其浚于嗟汨汨流无尽

　　故元处士徐君墓志铭

　　承事郎湖南道宣慰使司都元帅府都事黄常仲纲状其舅氏处士徐君行实请铭于予予读之竟壮其辞自足为铭奚复余请辞不获则本其状而笔之曰徐氏世有闻人至铉之孙祖禹刺饶爱乐平永丰里风土家焉厥后簪绂蝉聨君讳舜臣字熈载曽大父文蔚大父体仁皆濳徳旷寮父一龙博学能文尢深于易宋末举进士而谷陵变迁矣国初荐遗逸擢将仕郎宁国路旌徳县尹敦廹视事未期月以视亲归累征不就卒于家娶王氏二子君次也髫龀如成人才复敏甚侍郎谈公应斗佥判詹公载采连骑过旌徳君试君书义援笔立就辞采可观二公大异之年十五失父又四年失母从兄居丧克合于礼属时艰虞虽未卒业而应酬事物洞乎有见涣乎无滞演析名理听者忘倦既长益自树立里有为不义者必显责之虽熟恶亦畏戢其或见絶于君即众不齿有过者每自恐曰徐君得无知之乎扶义垦菑无间疏贱邑有武断吏不敢诘它日一守至将绳之武断煽其党赂行部文致其罪守素清慎君慨然偕百余人诣行台言状气直辞激一府感动守赖以白与守无素也守来谢君曰吾为义不为守避不与见然善善急而恶恶亦不缓负才不少自下故所至多落落年五十屏迹不复出凿井种竹治具娯客客去则琴书自适视轩冕漠如也一日顾诸子曰吾以明日晡逝矣有遗言可书于简凡十余则大要训以孝谨俾不辱其先及期果如所言家人环泣复张目曰毋乱我言讫而絶□年□月□日也享年□葬□娶许氏故宋提干大琮之孙京谕志徳之女长沙通守李公睦之外孙也其归也舅姑已卒岁时有事哀诚如逮事者处士好客倾奁槖相治不靳卒祔处士墓三子希旦希奭琏二女适方崇文陶泰琏洎陶女他姬出孙男五泽润清澄挺女三昔王烈以义行称乡里有盗牛者至谓刑戮自甘愿不使王彦方知予尝恐后世不复有如此人者今处士其庶几乎身虽不仕见之行事仕所不及与守无素能直其枉虽古豪侠蔑如也使效一职于所当为有不为者乎世有受人之寄于所当为而恝然不肯为视处士独不愧乎仲纲至顺庚午进士仕而益昌于学力于为善葢有舅氏之风焉铭曰
　　惟士为士拔乎齐民或出或处归善则均云胡邹书处乃横议况盗虚名遂薄于世特立有人剖破封畛不事诡遇不为充隠我无横议我不盗名惟义所在我其力行蛇蝎可杀芝兰可植苟适其便孰忍不力谓非我职实善之贼积徳厚大振振绳绳况得阳元蔚乎才名太史秉笔核善而书千载而下知有乐平之徐

　　大兴国寺碑

　　浮屠氏之教入中国千二百余年歴代尊信金锢海浸无隙可抵无坚不浃我元以不杀一天下而慈悲之说黙有符契既建都邑即貤及其居日新月盛金碧焕丽环拱宸极万姓仰瞻如囿祇园兠率是宜其徒男僧女尼莫不因佛慈悲广上徳意思致崇极于以祈休赞化焉蓬莱坊大兴国寺者今住持大师比丘尼监藏巴所创也寺承制赐今额请记于予按师姓常氏真阳信都人大父荣有巧思尤善制鞍因近侍博啰进见世祖皇帝上嘉其精艺命直宿卫从幸上京至黒峪红寺上谓荣曰山林延袤若此宜多良木朕已诏有司禁樵采者四面各十里汝可留居岁取材制鞍献之上京勅其子策丹济尔噶岱代直宿卫策丹早卒济尔噶岱拜监察御史师策丹女也八岁召入宫上怜其幼命皇后子之性聪慧谨恪善迎顺后意日见爱信俾掌钥司出纳年十九后上仙移事嗣后宠信尤笃年二十四奉旨适近臣翁吉喇特奁具之费悉资内帑歴成宗武宗仁宗三朝睿眷益隆赉贶无虚岁翁吉喇特仕至资徳大夫会福院使然师早慕真如深惧满盈重惟圣祖圣后天涵地育恩徳罔极涓埃思报舍佛焉依英宗即位恳请上前始听出家诏役监藏官帝师受具落髪仍为易法号曰监藏巴既契夙愿遂尽出衣资藏畜竭力以图营构辟地鸠工抡材伐石爰作爰谋屡阅寒暑天厯初赐楮币中綂二万五千缗且勅后妃藩邸将相大臣各有所输得凡十五万缗平生赉贶若奁箧诸积举以资缔构之费其费不赀矣经始某年某月迄工某年某年中树正殿后列法堂重门邃深周廊回合斋庖库庾罔不毕备像设有严钟皷有节师身率徒众昕讲夕诵寓华封之祝年八十有六听聪视明无异常时益谨戒律独超觉海滋殖福利六宫敬礼简在宸心今上皇帝顾念世祖旧人无几而师岿然独存是用锡之嘉名以昭殊渥呜呼休哉昔无染区区不忘其本君子有取焉若师者可无述乎余故具列懿行着铭兹碑且俾嗣其传者知寺之所以成教之所以大铭曰
　　我观世间人具佛性一念之微无量感应念有万殊善恶何分惟忠惟孝乃善念根婉婉女师究大秘奥昔闻佛言受恩思报列圣在天泽厚仁深何以报之象教足钦舍身匪吝构宇有赫慧日监临臣心无斁朝仰白毫夕礼金容愿施法雨振我皇风佛力无边帝徳广大亿载同符尔徒克莱尔徒孔多遵是法门梵呗洋洋永报国恩

　　至正集卷六十

　　●钦定四库全书

　　至正集卷六十一

　　（元）许有壬 撰

　　○碑志

　　元故中顺大夫同知吉州路总管府事李公神道碑铭

　　公讳克忠字公谨姓李氏麓泉其自号也世居青州曽大父讳松佩银符山东东路乐盐使大父讳桢知登州父讳显四岁孤祖妣张夫人挈以避难七岁族有为帅者携之入觐十四能骑射从帅征淮艺日益进帅器之任以机警擢千夫长歴邹滕尉河南等路管民权府招集抚慰薄税均役民徳之始徙滕家焉事张夫人以孝称定乡里义约以笃友助就养吉州过徐徐故治也父老迎而劳之有感泣者年七十八终于吉州官舍公幼颖悟自知力学业成入京年甫二十八风纪词垣交剡腾荐遂掾吏部朝廷遣使安南责以六事署安南国达噜噶齐府知事偕哈尔萨哈雅等行至元乙亥四月也时江南未平由临洮渡河源经土蕃涉丽水过莎车至牂牁逾南诏善鄯金齿水陆万余里至其国其人外虽恭而奉行未决移书责以大义谕以祸福取所贡物归土蕃梗途行云南新开道丁丑夏始达上京上亲临问録所经山川地里人物风土洎安南日厯国主问答上之赐金符擢奉训大夫工部郎中兼计议俾再徃使江南已平道广西差近至即得其要领己卯三月达上京寻命复往庚辰四月挈其使黎仲佗奉表纳欵九月至京师而使事竣矣上嘉赏命为城守之长主者要一见卒不往仅除奉议大夫同知岳州路总管府事抚字发擿恩威并着命民藏氷初皆怨咨明年大疫得氷既愈播之咏歌改泰州尹未期擢中顺大夫海北广东道提刑按察副使二亲不能往委赀于弟俾奉甘旨甫一年声实大振思亲即归邹滕民羇滞岭表者三十余人给以食载之归葢将终养焉庙堂熟公之能若夫均大名传驿之偏拯河间盐法之弊决山东狱内之滞皆承摄而着绩者也改同知吉州路总管府事慨然曰庐陵诗书人物之府舟便而吾亲可偕此吾禄养时也抵郡冦盗方炽除攘之力居多葺郡学新大成殿诸生纪之石权府捐馆哀毁踰礼奉柩归滕庐于墓侧亲朋劝以母在始归给从弟克明终其身安南尽出橐金赎归乡人之陷于彼者平生急于行义类此寿五十六卒母朱夫人梦吞天星生公卒之夕有星陨里门戛然有声配贾氏封陇西郡太君男女各一人男希颜荫南昌县主簿附省县治人难其任而剖决如流科税先完民有诉儿为豪子踶死者伤有足指痕诘之曰彼豪子着履来乎曰然曰着履安得有足指痕此必自踶而以诬人也讯之具服辟行省掾从捕贑贼文檄旁午处之裕如身亲行间发矢命中録勲赏一等擢袁州路经歴部使者荐其能迁铅山州判官署兼捕盗建亭曰简听昭盗弭也升建宁路推官太君年迈不赴筑亭种植优游仰事者十年自号静山太君服除除松江府判官验力定役吏不得舞智岁粮四十万石痛刮宿弊致期预登省檄封海舶漳州染疠归升奉训大夫温台海运副千户改太常太乐署令俄以疾卒寿六十有二配张氏女适陈孙男三人稷登泰定丁卯进士第今监察御史穑荫永嘉县尉补江浙省行人颖先卒女一适孔遹稷以某年某月某日迁权府而下葬滕县□村之原状其世徳请铭诸丽牲之石李氏自盐使至御史六世矣盐使郁而未启登州启而未廓权府廓而未鬯至公鬯矣而天复靳年造诣止此有家之隆世固有人事业之大有志之士不能无望于公也愚谓公之树立非炳炳较著者乎士生用世虽主乎学苟无气以充之所就亦浅近尔持被入直三省顾婢子语刺刺不能休者滔滔也公视万里如跬步三徃返如须臾移安南书及为诗八十韵皆激烈有气主者要其一见将市恩邪抑求贿邪夫以视万里如跬步三往返如须臾之气而肯枉己以徇人乎故虽五品贰职亦足以行吾志苟一枉己崇秩华贯能直人乎愚闻有功而食报未尽者在其子孙御史仕日起食公之未食者审矣继御史而迓续者尚有望焉铭曰
　　仙李擢根有大其植几世几年而华而实踽踽摄府迈种惟徳故老之思见于垂白使乎专对豪杰以之南交万里不测之夷曰三往返犹庭适逵帝曰汝能其俾长郡伊谁刓惜乃窃天柄我君我知我忠我职尔何人斯我尔私觌通守岂卑惟安所遇持节岭海飞霜暑路岵屺兴思乡侨偕去奉常承家惕若敬勤官不贵大贵世有闻十年膝下万事浮云清庙礼乐吾可为矣倐焉长往曷云能止崭崭诸孙危科是掇续闻无忝继志尤恪豸冠峩峩阶是日升奕世流泽益肆以宏睠兹佳城松柏有光本支百世于乎不忘

　　故浙西道宣慰司都事赠嘉议大夫礼部尚书上轻车都尉南阳郡侯邓公神道碑铭

　　公讳泽字润甫姓邓氏其先世居渤海五世祖讳某仕金为保州刺史始为蠡吾人皇元肇造国王穆呼哩既定蠡吾公之祖讳徳以才杰见知国王载与俱归更其名赫尔根承制为管领河间深冀蠡民匠达噜噶齐以卒父讳天瑞母康氏笃于义方之教故公幼以孝谨称于乡里稍长读书喜宾客善议论出入兵间习知兵事每策励自许慨然有用世之志至元十一年秋王师南伐立行枢密院众推公才谞宜在帷幄遂辟为掾省文檄调兵食综理密勿大为主将所知而襄樊以南望风俱附矣会朝廷新置使宣慰黄州等路仍绌公为令史转提控案牍未几江南平授将仕郎黄州録事酬其劳论者少之而公不以屑意也十七年秋陈桂龙父子反漳州闽中骚动廷议以公前在军有能名擢为行中书省左右司都事佐其军讨平之比还进阶承事郎改浙西道宣慰司都事浙西宋故都民俗奢靡而士习巽耎少年恶子乗时纵暴为奸利者以什伯浮言胥动上下暌暌不相保公白上官悉取寘诸理而于扶微兴壊赈乏抑奢所以劳徕安辑之者尤汲汲焉于是齐民始有苏息之愿矣二十二年宣慰司移治扬州公仍都事积劳当迁方向大用而病于杭遂不起享年三十有九实是岁之九月廿三日也配张氏生子巨渊早卒次配朱氏生子巨川起家太子司经知印累迁为江浙行省都事入为太府度支监丞宣微资政院判官迁福建都转运盐使朱夫人卒服除改江西搉茶都转运使国制三品疏封二代公之父赠亚中大夫佥太常礼仪院事轻车都尉南阳郡侯妣康氏南阳郡夫人公嘉议大夫礼部尚书上轻车都尉南阳郡侯配张若朱封如其姑公始卒时朱夫人年二十四巨川甫三岁守节自誓朝廷尝旌其门年八十有赐币至八十三岁以没巨渊子三人曰洛河间路鄚州税使曰淇曰汾山东盐使奏差巨川子五人洙大都留守司令史曰滈国子生卒曰淮环卫官亦里好温笔且齐曰泌国子生卒曰泾女二人长适河东廉访司知事康埙次适莜县主簿陈崇本初公之没也旅殡于杭后五十有八年为至正二年七月十有七日始克返葬蠡吾先茔之次又六年巨川始以国子监丞李君黼之状请为文刻其墓碑葢巨川仕而益贫久而后克信其志也愚交巨川久义不得辞窃惟我世祖皇帝之定江南也网罗才俊尽屈羣策以成混一之业小大不遗文武并用规模宏远矣然当是时元勲硕臣既皆功在彛常世胙茅土至于羁靮之劳尺寸之效依乗风云致位通显者比肩是也惟南阳公结髪从军参预筹策再平冦暴绥靖南土使天假之年积累盛大其奇谋伟绩必章章然有可称者顾位不酬能身殒名没可悲矣夫虽然吾闻畜徳晦善其施必达巨川践扬中外声名蔚然由其子之所立而后公之所以积庆自躬者庶几乎可睹也国家推恩泉壤侈以通侯之贵生也弗食没而弥章然则刻铭牲石以示久远其谁曰不宜为之铭曰
　　惟邓侯润父蠡吾之英学书学剑久知名我师大介歘以兴下马草檄如流星策勋儋爵得若惊南藩冦虐削屡平国有新旧典重轻呉儿作奸吾是惩上官操割大軱经幕中画诺实发硎一朝使节移广陵署虽易地秩乃仍人期步武将青冥拾级甫七陨厥登三十有九丁颓龄令子克似业以宏起家斗食至专城南阳启祚世有承宜尔孙子方绳绳于躬不耀没则荣惟畜不施抒也亨终古有考在兹铭

　　故奉政大夫淮西江北道肃政廉访使赠嘉议大夫礼部尚书上轻车都尉追封恒山郡公谥正肃布延公神道碑铭

　　淮西江北道肃政廉访使布延公卒十一年至正龙集丁亥子中书检校官神保列行实请易名制赠嘉议大夫礼部尚书上轻车都尉追封恒山郡公谥正肃神保拜监察御史以愚同官中台诿铭诸阡乃序而铭之公讳布延字君卿辉和尔氏世家髙昌曽大父讳萨里台初赠集贤侍讲学士中奉大夫护军追封恒山郡公谥孝懿大父讳布延图呼兰从太祖西征殁于阵赠资善大夫中书左丞上护军追封恒山郡公谥靖忠祖妣燕按迷失追封恒山郡夫人父爱全受知宪宗庄圣太后尤礼之始命徙居镇阳葢太后汤沐邑也赠荣禄大夫司徒柱国追封赵国公谥文靖公幼敏达事北安王奏请悉属之起家贑州路石城县达噜噶齐王封邑也时冦蔡五九张甚发民与戍卒扼其冲复石桥为贼所撤者大疫躬督医药疠气为息新公宇社稷庙学部使者荐五事备五年始代人不忍其去拜仁宗潜邸一见器之补东宫笔且齐典环卫文籍既正大寳诏御史台除公御史绳纠无所避纽勒欢元帅伊哷森等受赇承诏往鞫正其罪正旦纠朝仪有二品立一品班首斥使退不从劾罢之上行幸次大口问宰臣御史七品布延散官正八何也对曰初任当尔乃特授承事郎擢佥河北河南道肃政廉访司事陛辞赐鱼篮观音像灵璧囚李杀刘繋狱狱卒嗾诬其兄指授文致之谳得其实释其兄黜污吏四百人举才俊皆知名移淛西道平江民岳武断吏不能制论以法佛者白云宗蠧浙尤剧上其事朝廷为夺印罢之运使李英恃盐法贪虐发其赃部使者牒公诣行台行台复属公走中台上已行幸又驰至上京事闻上深嘉赏酌酒亲赐且命上方赐食勅台臣中书择能吏与本道杂问罪人得而淛人苏矣改燕南道黜牧守之不才者英宗幸定兴五台皆以行部进见赐赉优渥卫士不敢肆暴上有命公力奉焉升河南道副使民熟公皆延颈以望信阳囚王蛮儿辈本农家佣尝往来邵良甫家邵值盗主者疑蛮儿辈瘐死且二人察其状释之俄得真盗光州改奉元路总管葢罢吏腾谤听者不察因以剧郡中公期年化行以疾去移守吉安大旱民食蕨本且尽至有牵妻子水死者葢公自作县迄守二郡皆际大饥或劝分军民或力请于上或鬻爵募民身所不及分官往赈急甚水火为粥以食不能自食筑屋以居无所于归极救荒之策诚之所至祷雨辄应奉元黍稷穗生槁节间前后全活不知其几县若二郡皆纪之碑召入迁奉政大夫淮西江北道肃政廉访司俄致仕归后至元丁丑八月三日卒于正寝九日葬真定东阳村先茔兄宗綂克哷呼图噜黙色仲兄昌国州达噜噶齐硕裕实弟奎章阁大学士赵国文穆公呼图克都哷黙色娶辉和尔氏封恒山郡夫人生子杭垒荫承务郎同知诸暨州事再娶呉儿生神保国子生释褐歴赞宪幕有声由御史佥淅东海右道肃政廉访司事女二人长适江南行台治书侍御史布尼雅实哩次适江南行台监察御史额森托音孙男三人女三人皆幼公起家藩邸试县小割游刃有余地文穆精辉和尔书位极清华上尝悯公职不逮弟公矢辞诚恪益结主知要职华贯汨汨然来矣仕有崇卑然见诸事业者崇卑不与焉持宪为贤使者作郡称良二千石始终一致完节退归所就岂浅浅者哉自奉寡薄禄入宾祭之余买田宅以处兄弟宗戚皆可铭者也铭曰
　　髙昌厘土育才孔殷旁行专落实肇我文天造动辟用宏兹贲季也操觚译润芸阁叔也崎岖牛刀甫割天眷一顾顺流注壑矫矫持斧我岂人仇纵其蟊贼力罔有秋惟枉斯直惟当斯刘两守大郡厄丁其会号饥颠连形鹄色菜我不尔急是我尔刽一道澄清浩然赋归左图右书雍容燕娯子孙诜诜兄弟怡怡七十有五寿斯谓得疏封惟崇易名有赫究其迈种犹稼而穑镇土厚良蛇蟺于恒缭以滹沱中为佳城我铭不泐百世是征

　　至正集卷六十一

　　●钦定四库全书

　　至正集卷六十二

　　（元）许有壬 撰

　　○碑志

　　故奉议大夫同知广平路总管府事致仕罗公墓碑

　　愚昔班太史中书知管差除掾罗吉请铭考广平公碑时应制方殷不果作至正戊子吉赴河南江北等处行中书省检校官道相迹其实请益恪愚早知广平公复覩吉之能子也其又何辞遂次其语曰罗氏上世名数繋归徳迁东平再迁巨野曰忠娶张氏二子长士廉驯行闻于里年二十二卒以子贵赠奉议大夫同知东平路总管府事骁骑尉须城县子配薛氏封须城县君实生广平公次士贤阳谷监当官配韩氏生文郁广平公讳文焕字显卿未晬失怙恃祖父鞠之资禀荦荦异常儿人薄其孤奋励自惩依母族委已于学游东平郡庠会使者阅弟子员见解经融贯欲挈入京以未得祖命辞明年走谒使者乃掌环卫大官也闻其名于上补环卫掾使者使西域征宋皆从歴天官征东行省及格除胶州判官甫至庙圮毁倡众新之有疑狱久不决司宪属公果得情懐孟供亿宗藩胥辈并縁假不归贯不酬公为録事作甲乙帐去劵刮白着之弊行用库胥岁率徧扰应者必破产择精识楮币者十余家以次应求输税于卫糗粮百费一主办于已庾人不敢溢収归有具狱盗金珠十余人谳而疑之俄得真盗尽释诬者小儿啼父母以公名怖之儿啼为止终更民立去思遗爱二碑升顺徳路经歴擢山西江北道肃政廉访司经歴簿领悉就绳尺目盲弃官爱顺徳风土家焉改益都路经歴拜江南行台监察御史皆不能赴屏居十八年目复明起为呉桥尹塑先圣兖邹二公十哲绘两庑像奬学申教里愉户怿县西濒御河岁潦啮堤为坚筑百余里人今赖之恶子私标牓树朋梗治罪其尤余悉涣走民为立生祠改武冈路推官不赴晚更号独慎老人以奉议大夫同知广平路总管府事致仕至元五年己卯二月二十三日卒于正寝寿八十有三四月廿一日葬邢台县白圭乡左贾村书桉冈之原配严氏追封■〈彳页〉城县君继张氏孙氏吉以世赏为汶上尉改淮东宣慰司照磨歴秋官西台掾除从仕郎武备寺提控案牍兼照磨擢掾中书秩承事郎为今官尝捧檄过邢恳欲留养力遣之居闗中忽心悸求归至邢公始捐馆孝诚感触庶几黔娄乎大父洎东平府君俱葬巨野合蔡里白■〈土答〉保公以地善潦谋迁未果吉恪遵遗训而族人难之新阡但设东平府君名石公竁昭焉公幼孤能自树立谓天厚之耶间闗底僚中尼于目不大厥施谓薄之耶士一命可行志若倅郡司録佐幕作邑民不能忘至纪碑立祠岂人力勉强之所能致者哉况隆以寿复昌以嗣则天之厚之者厚矣铭曰
　　育材企成惟古其难父训内迪师力外殚志苟不致犹暴而寒睠兹颠木由蘖自树不根家学不资友助孱其甫童克深厥虑鼓勇道远间闗海隅一命及身我蓄遂摅弛尔榜笞倡吾诗书化流俗易若鼓应枹惟懐附治民事孔棘狱枉以信儿呱以寂双碑嵳峩风雨不泐于郡于宪画诺资成云胡尼之遽蔽其明十有八年复浚眢井余光所照桑榆有炳天恩闵劳紫服被躬寿八十三茀禄是丛于胥白圭泉深土厚以妥其灵以裕其后巨野之泽实唯胚浑匪流有沱泝洄一原百尔来耳念兹弗谖

　　故亚中大夫福州路总管兼管内劝农事李公墓志铭

　　朝廷重守令之选广辟举之路严连及之条所以必其才也愚长翰林法当辟一人以佥都水庸田司事李惟闰充寻擢福州路总管兼管内劝农事请使及门乃至正戊子十二月二十八日卒于正寝得年六十积阶自承直郎六转至亚中大夫犹子林奉行实请铭惟闰字仲舒其先临邑人曽祖考讳成避地襄城徙颍之虹桥再徙彰徳家焉配张氏祖考讳衎两试有司遂占儒籍经承事郎河东山西道提刑按察司经歴配陈氏张氏考讳举以公贵赠朝散大夫秘书少监骑都尉陇西郡伯妣杨氏追封陇西郡君二子长知善敬勤干蛊家用益裕次仲舒也宦学资给兄力居多由新城县儒学教谕转桓州学正辟工部令史歴太禧宗禋院掾史中书右司掾右司主兵刑掾执案牍得议可否会民有馈兄肉而兄以它疾死者姊婿利妻弟之赀欲并吞之诬肉中有毒官逮弟于理具狱上仲舒疑之询得实白都堂送所司信其枉释者图形祠之及格除通政院都事改中书省管勾架阁库拜陜西行台监察御史升本台都事擢佥都水庸田司事在通政沿檄行河葺庾补居庸北驿户具有成绩为御史持大体急先务华州狱囚诬承强盗谳而决遣西岳道士陷民为奴释而民之呉中山水佳胜水曹治焉未尝事游娯退食杜门兀坐时乗驿舟视启闭疏壅塞钱塘之役修捍尤有法居半年以病归闭斋阁洁窗几陈古书画若将老焉福州闽海一都会象犀珠珍之所聚宣阃莅之风纪睨之鹾司掎之为牧守者视他郡为尤难朝廷挈以付之知其才有素也天不夺之吾知其不负朝廷矣福之民何其不幸耶愚在政府仲舒实掾曹未尝吏之也仲舒之贤故自可重况同里衎乎其归自西台呉中相从欢甚愚今年中台归仲舒虽病尚能杖策相过既而日革遂不起里闬旧游雕谢殆尽愚之悲葢有甚于福民焉明年二月廿九日祔安阳阳记原先茔配贾氏继张氏皆陇西郡君女一未笄铭曰
　　嗟嗟仲舒幼能读祖父之书筐箧假途弗忘其儒不亟不徐六转而为彻侯大夫令闻孔敷孰■〈辶〈垂马〉〉厥趋维蓄有潴维扩有阹拮据卒瘏有婴复孤其天也吁

　　故中议大夫同佥通政院事致仕王公墓志铭

　　公讳溥字亨道世为安阳盍遵里人祖考讳玘赠奉议大夫骁骑尉汤阴县子妣程氏老氏俱赠汤阴县君考讳安仁将仕郎淮西宣慰司照磨赠中议大夫礼部侍郎上骑都尉太原郡伯妣冯氏赠太原郡君三子长讳博仕至博平县尹公仲也从父讳安贞终饶州路治中愚尝铭其碑从其子今湖广省郎中忭请也公一子明允累然衰绖泣且请曰从祖考得公铭先子不敢例而先世父辱公厚先子亦公之厚也不孝忍死执事窃有望焉愚闻而悲之尚何辞公幼颖敏习时务儒雅縁饰起家山南廉访司书吏入掾察院转吏部令史流弊积久惟货惟来而贫滞者誉之其守可知已擢枢宻掾升提控俾总诸曹及格授供膳司丞改大都警巡院使辇毂民号难治乃以能称歴太禧宗禋院断事官知事升大都路蓟州知州抚民以寛绳吏以严岁凶请赈于朝全活者众除京畿都漕运判官谨出纳明会计上官才之改知湖州路长兴州抑末敦本励农兴学终更归以中议大夫同佥通政院事致仕国家优礼致仕者两沾赐缎至正己丑十一月十八日卒享年七十有三明年正月癸酉葬安阳司空村先茔娶裴氏封太原郡君明允荫礼部铸印局使女一人适柴炭局使张吉公悬车后请封考妣推荫其子显命沓至毕事考终可无遗憾矣愚七归乡里铭其墓者凡九人戊子之归公适告老方喜得友而又为铭人之生世其可悲也夫或者欲以倔起自足傲睨里闬浅之为丈夫也哉铭曰
　　吾里足贤有英而耆嗟我来暮及从其遗其遗几人亦复长徃踽踽予行邈邈予唱得朋又丧甫贺而吊彼苍■〈勿上目下〉爽其究孰谯归而考终贵而及亲况世其禄恂恂有人夷考其故亦曰多茀惟是懐人乱我心曲佳城之阳洹水汤汤俾尔子孙枝百其昌

　　故正议大夫兵部尚书致仕杨公墓志铭

　　诸壻杨奎赴厥考尚书公丧且请志其圹以愚亲而知公也乃迹其实而序之公讳焕字文伯汉大尉震之后先世由华州徙耀州再迁大梁金朔州顺义军节度判官我元赠中奉大夫护军弘农郡公讳鼎者髙祖也赠昭文馆大学士资徳大夫上护军弘农郡公谥庄孝讳国维者曽祖也赠荣禄大夫司徒柱国谥文懿讳泽者祖也通奉大夫江浙行省参知政事赠宣忠守正奉徳功臣正奉大夫中书参知政事护军弘农郡公谥忠肃讳敬直者父也妣图克坦氏封弘农郡夫人实生公至元庚寅以儒家子宿卫春宫奉隆福太后旨入学肄习释褐从仕郎阳翟县尹避祖讳改通事舍人转太庙署令忠肃公疾弃官侍汤药者八年管勾河南行省承发架阁库歴籍田署令拜南台监察御史移西台佥江东湖北浙东三道廉访司事忠肃公年髙请便养授河南行省员外郎寻升正郎忠肃公薨庐墓侧三年拜监察御史出副闽海道移湖南又移广西擢江西搉茶都转运使居官五月年始六十八即请休致以正议大夫兵部尚书致仕至正九年己丑六月三日卒于扬州正寝享年七十有五明年三月某日葬祥符县魏陵冈伯俞村先茔配郭氏先公卒继完颜氏皆封弘农郡夫人五子长圭奉议大夫知湘潭州郭夫人出次奎次坚完颜夫人出也次庄次垲女四人适永康簿呉瑞平原簿史翚繁昌尉李构留司掾邓洙孙男四铸铎七十三庆寿女二曾孙男一添寿公自为小官知无不为为无不尽侍仪赞礼成庙嘉赏有衣帽之赐筦库河南告饥庙堂不避大臣之怒至得面圣卒如所请籍田请植栁为薪免伐桑枣召见便殿有酒醴金绮之赐为御史南台纠副佥不法者四人方面贪暴者一人笞逐宪吏之误罢人官者二人其分司官亦自劾而去西台按云南省臣赃悉置之法中台言官冗吏弊民贪财蠧切中时弊狂童马马沙为指挥聚恶少树标榜妄肆笞棰治其党四十余人分台上京赐楮币中统五千缗白金五十两金龙币一弓矢刀鞍有差台檄行水开水门造石坝以泄蔡河夏秋之潦复旧闸六导蔡水入圭河增新闸二以达于陈民赖其利佥宪江东发池州监郡之贪复太平西湖之灌溉撤采石桥之阻隘移湖北适蜀有警守阨塞锁瞿塘不杀蜀使以逢其怒而省臣有蹈此几致狼狈者众始服公之明龙阳建三皇庙修夫子庙甓汉阳儒学宫墙百余丈其不専于政而先于教者乎入闽贪吏丽法者几百人胥隶三百人征赋楮币银段皆以千计平反林信天之寃出南安尉之诬湖南徐万六饥民为盗吏当之以强力争得不死广西用兵连岁疫疠方作黜贪暴抚雕残平寃抑雨雪大作民疾用苏榷茗岁课未登剔蠧利商未几告足而归志浩然矣筑室维扬宾至觞咏终日谈朝廷典故先正格言故家原系亹亹有据初忠肃公之在维扬也愚为转运使每休沐必省之公有浙东之行愚以忠肃年髙讽之公曰俟到婺将求汴省幕职因奉老人归乡里愚窃不然后果得汴幕至汴踰岁忠肃公始薨呜呼人之所欲天必从之况为忠孝者乎然事机之巧鲜有是若者愚尝举似士大夫以为美谈而亦论爱日喜惧不可尽望其如公也铭曰
　　青宫■〈执上目下〉御择罔不钦繄儒家子恂恂其心囿之贤闗植之士林由璞而玉由丱而金是宜达财倍轶恒品释褐出宰受敢不审家讳有嫌称谓斯噤抗辞既悫休命为寝君子过厚器识可觇主以刚毅济以柔谦三台司察六道分廉细民其苏渠魁则殱榷利不苛议刑不滥天报宜丰存没无憾嗣来泝沿原逢泉槛导而勿陻我铭尔鉴

　　至正集卷六十二

　　●钦定四库全书

　　至正集卷六十三

　　（元）许有壬 撰

　　○碑志

　　武昌路武当万寿崇宁宫碑铭

　　武当均州山先名太和道流谓其峻极秀絶非玄武神不足当故更名武当胜国端平甲午兵摇襄汉均民走鄂深神徳不能忘鸣于官行武当祠于鄂为冲霄坛制使孟珙祷于神有齐安之捷易坛为观葢复崇宁额也我元至元庚寅升武当万寿崇宁宫地据雄峻鹤山亘其后大江朝其前云闗扄深石磴梯危大殿髙堂杰阁危亭长廊萦带通楼环匝百神胥宇羽流栖息坛壝鼓钟学馆庖廥轇轕错布仰观楼阁玲珑在五云中絶顶俯瞰万间鳞集烟霭蔽亏若洞庭观波涛目为之眩而山川形胜阛阓盛丽金碧丹雘髙下相辉玉京十二楼不得而见之此亦人境之洞天也泰定甲子又改作玉皇阁髙凡十二丈深广相若由甲午迄至正甲申一百一十一年坛而观观而宫若葺故若建新几人几日几工几木而甲申之五月戊午扫于一炬洞真明道冲妙真人住持提点兼领诸宫观事罗君大震职宫事余四十年劳瘁已至时当弛担而彼所谓刼运乃丁其会常情体解气沮方偕其徒曹大坤等以已赀率众力任其复而威顺王实镇是邦主赞尤恪重起两庑甲子楼三十一间以其下内半为云房岁丁亥三清殿成深广十寻髙九尺如旧制三之一又建玄天上帝殿圣像侍从供器靡不僝功而又作亭砻石以纪纶綍运机为藏以待禬禳余凡缔构日以就绪矣昔阁之成尝属予记亡友玄教太宗师闲闲呉公亦屡为言时待罪政府多事因循遂至今日乃己丑八月书来告其掇舍煨烬有成仍命予志夫所谓刼运者吾儒有所谓数也天地且有数人力之盛神灵之托有能出天地之外者乎其成其毁有不必究者已玄武之祠昉宋真宗我朝至元己巳龟蛇见于髙梁河以为玄武之祥为筑昭应宫于武当之山若増而髙矣是宫之名虽主玄帝而巍然南面朝五帝者实主玉皇玄帝五帝之一也若夫北方七宿为水之神寓形龟蛇者世饫闻矣主之大者盍鬯厥旨玉皇礼家所谓昊天上帝也以形体言谓之天以主宰谓之帝以功用谓之鬼以妙用谓之神主宰者不离乎功用而能妙用者也日月之运行风雷之鼓舞山川之流峙人物之生息皆功用之著者阖且辟于斯徃且来于斯视之而不见听之而不闻则有妙用存焉先王之有天下也以为万物本乎天故祀帝于郊圜丘以体其形苍璧以象其色乐九变以着其数犹曰维天其右之其之为言不敢必之辞也不特此也羣祀亦然或求诸阴或求诸阳不可方所征形状索也自神仙好楼居之说行遂有作崇台杰观以俟之者嵩呼之闻巨迹之见真若可以形声相接而像设滥觞于此矣其始也施之羣祀其卒也于上帝亦冠裳而宫室之矣圣人以神道设教上智昭昭无幽不通下愚蚩蚩既颛而蒙孰为民彛孰为帝衷可使由之而不能使之知也今号于众曰帝以主宰言其不哑然笑者几希孰与树中天之华构揭上帝之髙居使瞻而仰之者举首加额曰上帝临汝无贰尔心由是而舍恶从善之心油然生矣是宫之建显命灵躅祝厘芘民者固自有在而使民观感日迁于善圣教之助不又多矣乎铭曰
　　岷江东涘鄂城西壁迭巘嶟嶟崇宫屹屹天闗失守灰飞瞬息剥胤硕果复根定力嘘蜃倐楼琢璇俄室三华屹崪九光赫奕雕梁龙矫文瓦鳞集栋吻雄鳌阑腰■〈此鸟〉霓疎棂绮结飞檐翠湿碧霞腾虚流云洞辟屛翳拥幢丰隆列戟桂浆酾素蕙肴蒸碧灵霜清厉广乐翕绎瑶草肥露玉华酣日紫芝已甲蟠桃行实祥鸾朝朝瑞麟夕夕玄龟左顾灵蛇右翼山川开朗神人愉怿物具阜康世允宁谧丕冐神休永奠人极

　　伊尹二程祠碑

　　嵩古伊川郡隋唐为伊阳县我元仍金为州至顺庚午知州李徳恭即县旧治西偏建义学因地伊川祠二程夫子后至元庚辰幕官郑文曽以祠卑隘又以伊尹之伊葢原于是谋诸守倅扩一祠合祀而倅州张弘赞之独力当县治中为堂三楹中像伊尹左右列二程工未迄者岁壬午判官李祯収功焉翰林待制呉炳牓曰伊尹二程之祠弘请记其故于石夫圣贤庙祀当通祀者人不得而专也当专祀者人不得而通也通以道言专以地言若夫位不同时复不同合而祀之亦有说乎道同也地复同也则位与时在所不论已上古圣神继天立极道统之垂尚矣尧舜禹汤文武以君兼师而接道统者也周公位虽隆盛臣也孔孟又位不及周公至于道统之接则均焉周公而前以道自任者伊尹尔处畎畆之中乐尧舜之道既而幡然任天下之重以斯道觉斯民一旦相汤伐夏救民任道行道与周公等韩愈氏原道言周公而不及伊尹何哉不独伊尹也若皋陶傅召之为臣皆接夫道统之传者而皆不及之葢歴序往圣冐于其君尔孟子后千四百年而有程夫子出得不传之学于遗经辨异端辟邪说使圣人之道焕然复明于世孟子之后一人而已是虽叔子序伯子之言而叔子之道不异也两夫子者有以接乎孟氏之传所以继往圣开来学其功又不在伊尹之下者焉禹稷颜子迹至不同孟子以为同道况伊尹二程道既同矣地复偶同则合祀一室礼亦宜哉学者希贤希圣行道而使天下被其泽守道而使后世有所述孟子曰近圣人之居若此其甚也是祀不独崇祀而已焉

　　有元故中奉大夫陜西诸道行御史台侍御史宋公墓志铭

　　至正庚寅九月十七日已巳侍御史宋公薨于滑之里第子讷走伻致辞曰先公将属纩遗笔曰吾身后当求铭于安阳许公公实知我慎无以他人为封有日讷不敢违次敢以状请昔公尝介识者征文不果为至启手足犹惓惓于愚愚惟知生者吊知死者伤吊伤皆致命辞公父子虽不一接而皆知之铭不倍百致命辞乎公讳崇禄字寿卿其先由卫山阳徙滑白马县永宁乡中东保林子里先茔在宋胡寨世不可考改卜里西原为永宁阡曽大父讳殷妣张氏而上皆葬旧茔大父讳徳仁累赠嘉议大夫礼部尚书妣孙氏追封京兆郡夫人始葬新阡父讳宣累赠中奉大夫河南行省参知政事护军京兆郡公妣孟氏封京兆郡夫人公甫冠入京为故相康军国左丞何聪山器重掾中书除同知乐平州事他境事难决者行省悉属公复松江豪民曹孟炎瞿陶等匿田租四万五千余石钱三万余贯活常州饥民二万余户正饶之贫民代大姓输纳之苦调处州路推官甫阅月决囚数百平反陈明六曾崇三之寃擢江淛省都事岁旱疫死者殆半沿檄入闽预収盐课劝诱疑者得米三十八万余石以赈入为户部主事升员外郎节滥赏斥冗食言生财裕国之道樽节金谷以百万计时议汰冗员公方自以冗辞中台奏为都事属省部事稽滞无筭台奏遣御史检治柄臣不悦因中伤公既直前枉复职以亲老辞擢燕南廉访使有文绮之赐罢监县之巧敛者一郡守之不法者二出清州民张仔等四十余户之产于僧寺言断事官之録囚失宜蒸収之败礼伤化时论韪之灾异封事言尤剀切迁潭州路总管三月决滞讼九百余事用刑尤慎若保定黒驴之盗粮父白于吏潭州蔡千一之杀牛妻出其皮律同自首公皆释之改都漕运使潭民诣阙请留者三十余人拜江南行台治书侍御史改山南道亷访使威令行以亲老归除户部尚书不起亲丧毁瘠踰制作新茔立世徳碑葬宗族贫不举者十四丧服除除廉使四川复改江西皆以疾辞畎畆中言时政七事闗陜旱荒起为西台治书侍御史赐金缎以宠其行言荒政七事进中奉大夫侍御史时方限吏铨衡乏人请展吏至三品以通滞才未几力请休致台臣奏给半俸分给宗族及凶丧贫乏者年八十五言民瘼十事葢未尝恝于世也疏封及亲立石先茔构亭曰介寿日阅载籍事可法者手抄成帙纂东郡志十六卷纪史奇迹十五卷出师表附録二卷公私宴皆不造婚姻丧葬风雨必往肃宾客终日不倦教子孙以孝廉节俭勤学睦亲未病以所爱杖散亲友薨之前二日取家传歴履手自删定付讷疾革栉髪整衣端坐而逝享年八十有八是年十一月二十一日壬申祔永宁阡娶张氏追封京兆郡夫人生子谦世赏累官奉训大夫上都万亿库提举先公卒继张氏封京兆郡夫人生讷国子生戊子会试终场临州儒学正女二人长适邢台县尹李熈能尽归道次适李宁早寡守节养姑孙男五人孝祖大名府史希祖领乡贡南乐教谕彰祖荫太常礼仪院检讨衎祖乡贡进士复祖甫冠女三人一有从余在室曾孙男女各二皆幼洪范五福一曰寿言有寿而后能享诸福也有廪禄为富无患难为康宁乐其道为攸好徳顺受其正为考终命揆公自丞相掾践歴中外至第二品中间退居者十三年悬车后又二十年优游乡里著述自娯廪禄终其身寿滨期頥盖五福之备者也而追荣前人孙曾绳绳又有出于五福之外者已铭曰
　　浩浩昊天仁覆闵下俟于戬谷独靳弗假翼而两足角而去齿在理惟恒亦任厥委盈天地间总总而蠕有贱有殍有夭有鲜伊得其备百万而一天岂而私天实而徳质今有人籍甚东郡根以天资济以学问贰郡佐幕作牧持柄裕财济饥狱寃以雪白头畎畞敢忘帝力知无不言言无不悉校其忠荩不间仕已乃知在官当行肯止悬车养恬恂恂乡闾春诵夏弦左图右书天祚其诚寿几其頥乡为矜式士有质疑有亭翼然人去亭存藏万卷书遗尔子孙书固公遗盍求公心我铭不浮公颂尔箴

　　故处士刘君墓志铭

　　诸生刘瓒昔从予政府葢欲蜕齐民而显其亲也俄以亲老辞归其父处士卒拜而泣曰瓒不仕无以显其亲志吾亲之善使不泯独非显乎且瓒身自执事而后行故敢以凶服请余闻而悲之按乡贡进士张冕状处士讳士亨字希贤世居安阳孙平里祖父讳望配李氏父讳成配曰张曰李曰张曰程五子处士出李氏次特聚光祖尚絅处士矻矻力田父母年八十夙兴必先省问而后治事未冠任家事衣敝食粝引洹水溉田树畜以滋岁入视旧倍蓰重然诺慎取与货人不急征遇亲戚子弟必教以孝弟勤俭年踰耳顺始构亭植竹为娯老计宻迩城市未尝轻入孙平田多膏腴视它里直十倍岁时歌鼓嬉游习俗好侈处士深自摧抑不为所移子弟有衣华服见者骇曰吾家素质何用此伏枕弥日衣者惧弃其衣始与语集贤檄为孝节处士至正庚寅八月十四日卒寿六十有四娶朱氏先卒继娶赵氏子四长瓒也次璋琼玑皆读书女三适张吴郭孙男三尚幼是年十一月庚申葬孙平里新茔呜呼世俗欲显其亲者不过以仕孝子仁人之心不在是也修其天爵人爵从之显在其中矣不量已力遗亲远出徼一命而卒不可得虽或得之而父母之产为之荡然瓒幡然归养怡愉以终其天年人道得矣瓒之得此处士之训有素也铭曰
　　力足以力事而独施于田善足以淑人而独及其子不事王侯是为处士编氓蚩蚩何敢与齿矧兹有托处士不死

　　至正集卷六十三

　　●钦定四库全书

　　至正集卷六十四

　　（元）许有壬 撰

　　○碑志

　　先太夫人归祔志【生乙丑年】

　　太夫人姓髙氏世家彰徳祖讳穆尔监卫辉路考讳荣承事郎万寜县尹太夫人幼淑懿祖妣王夫人爱过其女择配极愼乃归先尚书公家故饶田畜而我素贫安若习焉事姑宋夫人以孝闻周睦姻党举无间言先公为小官间闗世途实多内助同官家芬华相矜独罄簪珥延师买书尝曰吾教子苟成当富彼百倍人但励志安贫渎货其效应后自见也先公好客究力营给有佳饮食必蓄以待平生不私一钱闻亲识有私藏者谓子女曰财出夫子私将焉用此态世多我不能为汝曹当戒也子女虽爱教不姑息故女克敬戒子不至辱其先者慈训有素焉长子有恒治生于外太夫人总于内先公居家手不释书迄终身无纎累一妹适集贤直学士狄文忠南北间闗语及辄流涕因为有恒娶其女尤好施予逺近姻族或飬于家或资以生里巷病窭犹拯焚溺故旧有丧饮食为废后有闻率不敢告见人忧患汲汲督诸子营救臧获小过必揜衣履琐屑每躬为之诸子止之曰彼亦人也吾以此消日尔其仁厚慈恕葢出诚性至于女工精敏又诸族所希见有壬为两台御史封恭人汤阴县君左司员外郎进髙阳郡君两淮转运使加髙阳郡大夫人至顺二年五月廿六日弃代于扬州寿六十有七呜呼天乎乃至是乎有壬始官南北虽不在侧而改官加封报不间岁尊慈殊慰以为酬昔言矣承乏詹事中议转左司员外郎右司郎中又移左司皆在侧也侍先公终正寝襄事居鄂服除有恒忽去世季有孚入会试而有壬廹赴淮漕叔有仪弃经筵检讨独任家事尊意悬百口累不肯出有孚登第归居家待次乃甚喜有出意即迎至扬有仪从焉有壬召叅议中书省事具舟将北太夫人钟爱幼女择归有日臧获病者十人乃语有壬曰汝妹事吾寤寐在念北则迂矣且病者留之谁托挈之舟隘暑蒸此幸屋大宜夏有仪又善事我汝当扈从上京京师屋难得汝先往求之别不两月妹事毕病者复计我至京扈从适归事当两济况使来三月不亟行恐尀测时往还诸公亦旦夕从使者聒聒相勉谓堂上起居康胜处事明当而有壬冐荣不孝遂轻信焉去才四十五日而讣音达上京矣呜呼天乎果至是乎昔南台同官言亲年逾七十无兼丁溺官荣违奉飬者可禁指其邻有任江西父病念其子而殒者有壬时同署焉孰谓一旦身当之邪呼天不闻呼地不知知是而惩而卒罹之岂非冐荣之过遘此大罚乎棺椁衣衾虽有仪能尽美而有壬为子病不得尝药终不得视举尚名为人邪古人谓勿之有悔如有壬之悔非死不能巳也有壬及事祖妣夫人获奉考终后廿年父兄继失荼毒虽极而夙夜堂上身心有属今仰而望之无一人在上矣追念配徳实四十五年生五子二女有恒大理军民总管府知事绳绳夭长女适编修官赵彛将同入京先廿五日卒病其基此乎幼安贞将归人者后廿四日卒天祸我家何其酷也孙男二寳山燕山女四明年五月十六日祔安阳武官原先公之墓初太夫人妣武氏若外祖考讳清外祖妣石氏皆老吾家万寜公无子没海南求其柩归俱塟江夏治命当反乡里谨奉而襄事焉敢述先徳且声不孝之罪传为子孙戒焉呜呼痛哉天地有穷而此恨无穷也

　　亡兄大理知事公志【公生于乙酉年四月十六日甲寅时】

　　公讳有恒字可乆彰徳汤阴人曾祖讳信祖讳毅赠亚中大夫彰徳路总管轻车都尉髙阳郡侯祖妣宋氏髙阳郡夫人考讳熈载从事郎会福院照磨兼管勾承发架阁库赠嘉议大夫礼部尚书上轻车都尉髙阳郡侯妣髙氏封髙阳郡太夫人先公为贫仕禄入甚微亷淡乐道不知治生公幼从至鄂种学缉文通蒙古书未冠即奋励任家事称贷废居傋水陆艰苦当途荐茂材除太宁路学正擢大理路军民总管府知事驿符偕勅至公谓逺出不能为荣不若治生以为飬也由是不复留意于声名矣先公之丧哀毁踰礼去大祥二日卒于鄂天厯己巳二月二日也疾革曰我才四十五数何短也事母再一二十年不为多也今不得事母矣呜呼痛哉先公年甫强仕即得公力遂断家事毎当赴调公辄代行山川﨑岖旅食萧索不知也佐湖广省理幕再至鄂公习风土便薪米因葺居焉有壬应举厯官奔走无宁岁仰事之重非公不能出也先茔襄事侍太夫人居鄂囷庾之积鲑菜之微莫不有备己巳庚午之荒一门老幼赖以无馁公气和而中刚斟酌世故曲折详尽俭于自奉而丰于亲朋早夜克勤内外秩秩娶李氏先卒一女小茶静慧絶异继狄氏集贤直学士文忠女无子先公尝令飬弟有仪子寳山公既卒太夫人遂命后之初有壬登第季有孚方学公曰汝能继兄当作双桂堂有孚果登至顺庚午上第有壬为两淮转运使遂叅议中书省事加恩二代皆公之愿惜不及见也我彰徳公自颍来相积善未享先公太夫人承以硕徳乃五子二女公其长也在亲左右之日校有壬为多古人生愿为兄之意盖有契焉顾奔走四方废温凊定省万锺千驷果何有哉公之遂此天厚之也然以孝友天至而不终子职使太夫人髙年反服又若天之甚薄者天可问乎使公寿考则一门老幼可坐而无虑吾兄弟放浪四方可无内顾之忧而公之所以成就者可胜言哉公为子而能子齐家而家齐视食焉怠人之事者有间矣人之生世不独官可行志也天降酷罚太夫人奄逝以至顺三年五月十六日祔安阳武官原先茔公从惧其善之泯也忍痛辍泣而志之盖至哀不复文也

　　亡妹赵宜人志【丙申】

　　泰定丁卯二月先公尚书府君讳熈载捐馆京师既祔先茔太夫人髙氏视诸孤居鄂是岁十二月妹宜人讳巽贞从其良人翰林国史院编修官赵彛自洪州来吊彛官京师宜人疾作不能亟归有壬为转运使扬州太夫人笃于爱母子不能离且以有壬室未有继年髙目力不洞妍媸宜人亦谓我溷兄乆愿择嫂以报至顺辛未遂俱至扬俄得卜赵门赵居金陵侍太夫人得毕其愿焉未几遘疾五月一日卒于扬州年卅有六有壬暨弟有仪辍哀治事棺椁之美衣衾之傋倾城府官吏士民哀送仪卫之盛太夫人见之割不可忍之爱而亦为之稍释焉惟许氏为颍着姓大父彰徳府君讳毅始徙汤阴淳徳起家先公仁孝太夫人懿徳克生贤女而我祖妣髙阳郡夫人宋氏柔静淳淑贞节着闻宜人及事之起卧与俱故性行尤相类幼不游戏未筓尊穉衣履皆出其手先公太夫人在抚州更病独宜人与弟有孚侍劳苦备至迄平复始解带既归赵太夫人如失左右手事姑安阳郡太君得欢心其客我也念违养不释口质簪珥为赀以寄寒暑履物不絶待介妇有礼视前室子诜诜自幼及冠人不知为异出赵族大口众老臧获尤难御称无异辞先公以宜人质美辑女教书授之宜人为妇为妻为母举无悖也彛官七品得封宜人今名日起官日大宜人宜均其荣而一旦先逝天之忍乃若是邪一子绵绵实生我家得竒疾太夫人屏絶家事尽瘁保育幸愈而健有壬罪大恶稔太夫人暨幼妹相继倾逝逾月彛至哭曰相我者世不复可得矣太夫人尝子我我制虽缌心不缌也同舟至九江以神主暨二子去呜呼痛哉命果至是邪抑医药之误邪将金陵之行触新暑疲起居以致疾邪兄不能尽友爱而乃以移祸吾妹邪穷天地亘古今之恨萃于一身矣明年某月某日葬安阳原从其先茔彛请志之呜呼予尚忍志予妹也夫沈痛陨絶书其槩而刻之

　　亡室髙阳郡夫人赵氏志【丙申七月一日生】

　　亡妻赵氏讳定永平乐亭人其先在金累世擢科号进士赵家曰充者登大定廿五年第终卢龙县尹子震至寕间及第蔚州军判军判之孙兼善倜傥不羁日本之役诸兄为省僚慨然从行大风舟败冐白刃救兄出掾宪司行省与长官龃龉辄弃去为景州教授而卒尝曰吾力学为校职使人称先生是不坠先业志愿毕矣介直嗜酒嫉佞若仇故所遇不合娶戴氏生夫人端静柔懿举族异之尝有象过门乡邻空屋蔽垣诸女即僵走邀看夫人才十三竟不一出时大家以诗礼名者闻之为其子求昏先生曰吾与世偃蹇栖栖独三女而此女最贤且术者言当郡国封若世虽大若子未可知也其家恚而谢之有壬未昏走四方辟山北宪宪使庸斋刘公有人伦鉴与先生厚一日招饮贺曰府尊屡书为君择昏君之昏未昜择也今眞得矣毋慊不告此实府尊意不可失而此昏尤不可失也先生亦欣然曰吾得婿矣况庸斋媒世无有也好言遂合皇庆癸丑五月乃归于我毎以未见舅姑为恨南台觐省有日而督召复北夫人至垂泣眞意有不可揜者先公太夫人入京始得行妇礼女工复尽巧致太夫人称善事焉平居服澣补弊一缣不自用时有赐给悉留以献先公之丧夫人力疾莅事送厝所十里不车几毙焉岁时祭祀寝食必废主馈未尝以涓粒私其子视予妹如兄弟奁珥有需倾委不靳与娣姒居无间言入吾耳始封恭人当进县君皆以让吾祖妣宋夫人夫人素多疾天厯二年九月十七日卒于鄂年三十有四太夫人如失爱女有壬为服齐衰期焉初先公既弃诸孤幼妹未有家夫人誓言当尽簪珥奉之以养姑志以恤其无父勿使人谓兄不如父也呜呼斯言丁寕犹在吾耳也夫人孝慈敬勤宜享福祉而寿乃止此邪归凡十七年未尝逺相离惟应举来江南渉十月为最乆相从历九官山川跋渉贫乏辛苦毎同焉官任虽剧俸薄食众夫人衣饰毎不给未尝少动于心予为转运使禄入稍优而夫人不及见矣夫人生失五子一女卒后又失一子予年将半百忧患纒绕夫人有以知我之心为何如哉一子燕山能读书矣女顺茶姆谨视之继夫人赵氏子之如己子夫人可无憾矣至顺二年六月追封高阳郡夫人明年月日塟安阳武官原从先茔礼也为之志曰
　　惟性于贞胡啬以龄兮惟孝于姑乃贻以荼兮其仪可母子弗覩兮拮据成室不同适兮佳城埋玉梦则髣髴兮目存耳言终不可谖兮

　　拟毁璧【己酉】

　　女弟讳安贞生戊申十二月廿九日幼多疾太夫人高氏疲心殚力调护有成为人寡言笑坐终日不见喜愠食饮美恶早晏自幼不计口先尚书公训以女教警悟强记遂通其说又能楷书组绣裳衣各致其美见诸嫂理家即善握算父兄禄入悉付之出内无毫髪失慈训日益性习俱至故女徳近备焉生最晚太夫人尤笃爱至顺辛未春在扬州卜择始谐柔日将届而赵氏姊卒太夫人复遽见弃妹素孝敬值此荐凶哭出辄殒时又大疫遂成疾十日而卒六月廿日也明年五月十六日塟安阳武官原先茔昔黄太史为女弟赋毁璧因抒其意以极吾哀以志其墓焉玉在石兮多瑕得维瑜兮成复嘉可聘享兮礼天弗一试兮胡毁旃济美兮世艰女懿兮亦然抚育兮既坚姆传兮既贤归之易兮才违择之过兮后时嗟嗟父母兮终始难之厥施不爽兮谁复败而孝敬有素兮母姊长辞时虽不疫兮亦将自摧侍媵在室兮奁仪夙傋留之益伤兮弃复无地江之水兮东流淮之山兮幽幽旅鴈嗷嗷兮穷猿啾啾汝来何愉兮汝去何尤洹之水兮先茔相之土兮先里汝竁有位兮父母孔迩不妇于人兮终女于家是亦汝志兮我徒尔嗟琼芝月露兮与汝俱洁汝兄泪尽兮哭汝以血

　　至正集卷六十四

　　●钦定四库全书

　　至正集卷六十五

　　（元）许有壬 撰

　　○说

　　兰庭芳字说

　　冠而有字字依乎名礼也我朝肇造浑厚真淳之气粹然古初名且强赘况字乎语隆治首唐虞皋夔稷契有字乎有而不传乎臆说知其无也然则字之兴也其亦淳之漓而文之盛乎我元太祖皇帝闻周孔教而基文运我太宗分四队教子弟而一文教至世祖立胄馆广学校而盛文治百年来熏陶沦浃气习不能不变也名而又字宜哉昔两承乏御史国人同官者或未字同官必相与加之否则皆若有缺然者文治之渐溥矣乎而夏圃兰蹊蚤以通才历华贯擢湖广行省正郎行台监察御史图烈图敬夫撷其名兰以氏之推兰之徳曰庭芳以字之征予说以自淑焉卉之嘉而清者惟兰见于百家详于离骚而又以芳称入其室乆而知其芳者见其蓄也渐之则芳者示其益也不为不服而不芳者守其恒也变而不芳者忧其至是以托兴君子之不遭也其曰庭者则谢车骑谓芝兰玉树生庭阶义焉士君子道徳植于身教令行于家而后功业及于天下传于后世不但一家一时而已也尽吾之诚极吾之力于吾所当为名之闻不闻不恤也况实之所在名固从之则字尊于名矣夫儋人之爵当得为之时而或一毫未尽则字之为饰古人不我诬矣且天地之间义理无穷人之为学造诣有限一艺一善皆足以流芳一时一章一句皆足以资口给语其至则君子病焉庭其近也芳其微也由近而逺由微而着其亦培其根以遂其实乎公羊氏谓名不如字其在吾庭芳矣

　　中南字说

　　番阳洪绍祖介其乡人高本斋请曰绍祖之先由乐平徙余干十一世矣所居生聚蕃盛人名为洪方兵毁大父留畊主簿迁城北尝戒曰洪方祖基九转至我且近先茔慎勿弃也先子西清教授复徙安仁甫述事而没惟祖训不敢坠泰定甲子经葺始完遂归焉前池后阜松竹映带居山之中面山之南因以中南代名愿诲不敏予闻而复之曰古人既名则加以字而字则取义于名圣人以立名而字从之鲤之为鱼回之为渊参而在与由而在路若稽载籍戾是者鲜若服祖训力堂构绍祖名斯称已而中南何居乎山中之居因地为之不得已也吾又因而字之字名之宾也身之章也岂好竒务新自同于山而以不同于人为美乎夫不同者山也同者人也可同而可不同者理之所在也彼逰方之外哆然标榜吾儒不取焉君世儒力学予重违其请取其中而略其南而后有以告焉夫中主于不偏天理之极致也大如天地小至一室而各有中君子修身止于至善之地也君其致力于此使处心行巳之际无一毫过不及之差或南或北不恤也苟为不然则自西自东自南自北吾不知其税驾之所矣所谓我知天下之中央燕之北越之南则将合蒙庄惠施之喙且不能喻矣君其思之

　　彭宗建字说

　　斗天枢机也屈平叙名字摄提孟陬首言其贞庐陵彭季斗父既名之师刘岳申以宗建字之其有取于斗乎礼子冠父宿戒宾冠三加祝而字之字之则责以成人之道矣师犹宾也父师之道尽矣成人之道则在宗建焉亦致思其义乎斗在天中酌斟元气平分四时自娵訾历玄枵杓之所直生长收藏莫有戾者学者象之根于心者明修于家者至大本既立以之齐家而家齐以之治国而国治犹斗之建随其所指周制各当而岁功成焉建之义章矣宗建入京探其学知其为成人勉而扩之且至圣贤况其下事功哉诗曰维北有斗不可以挹酒浆则非所望于宗建也

　　约约思永字说

　　西域约约大父尝持宪数道世赏在约约以年未及学未充也日种学绩文非儒生不交纨绮气习濯刮殆尽予与其外舅和叔监郡游时从过予俾赋诗毎俄顷成且清丽不苟暇日请曰约约侍下风不有撃其蔀使服膺以卒其业与不及门承教等耳昆季为华学率以思冠其字先生幸字之予观世之人习于近而不究其逺狃于短而不求其长天下之通患也若世家子则此疾尤痼熏染性成知饱暖而不知有饥寒知富贵而不知有贫贱目前之利不知为身后之害一时之乐不知为百年之忧谓金币可长有也用之如泥沙谓权势可长恃也挟之以骄纵年迈家替日暮途逺轻则饥寒之戚婴其身重则倾覆之祸及其族虽跬歩不能前矣葢不知思永之过也书不云乎慎厥身修思永言身虽谨而所思者不永则亦浅近而已矣故必谨其所修审其所思为逺大悠乆之计则学成而行立矣故从其昆季之以思为字也而以思永字之叙其槩若此俾思而有以自朂焉

　　丁愼之字说

　　中书总天下机务帷幄佐史之属鳞次于其下譬为巨室栋梁柱石之大胜其任矣椳闑扂楔之细亦莫不各致其良不以细而易之也一或非良虽倾覆不职是而损败之患驯及其大矣国制诸国之人各有部以总其族卫戍之余又各入其人于中书中书禄之秩视行人而又优其年老号谔徳齐讥门以严省署从直以拥护宰臣备传遽以宣布政命出官七品阶是树声名至达官者多矣予待罪中书分而畨直殆徧其徒从予最乆者西域扎玛哩迪音愼而寡言若诗书渐习之有素者乎得请归洹阡驰传过再拜请曰细人事公之日最多习公之言诱人使为善者非一窃有感焉世西域而生中国又得亲公之教敢不思所以自励者幸悯而训之字得服以自励则是事公于终身也予素爱其人不言得乎凡今华其短裾飞其驵乗事上则为便嬖使外则如达贵视齐民如草芥豗突撑触谓人莫敢我复者滔滔也乃能敛其锋锐求所以自励者且服役几年所直几官而独有见于吾辈其可进也哉于是即其人之长字之曰愼之且语之曰若知愼之为义乎立身之要道乎愼于言而言无过愼于行而行无失无所往而不愼则无往而不得其志不但官日盛名日着将见日进乎善而为成徳之君子矣愼之其益慎之哉

　　名张■〈契，石代大〉说

　　襄垣张生质厚而气清年甫二十负笈来游居三年余人日刮目余将北乃再拜请曰小子侍有日未有以名惟古子命于父礼也民生于三义无二焉幸训之名生敏者也犹器之利者焉遂以■〈契，石代大〉名之而以景耜字之且为之说曰士之立身行道齐家治国其本在学农之用时因利裕家富国其要在器故是之取而为生道焉耰鉏镈铚皆有用于农而耜也独见取者诚以发坚破埆俾播种有所施未有先于是者则是耜之器农也不亦重乎使其钝不胜任将焉用哉诗所谓有略其耜者取其利也人之敏者亦然人蒙已见人后已至业修徳进乃亦有秋矣然而耜之利不用则无功性之敏不勤则无成悠悠岁月一暴十寒恃巳易能举为不足学望而未见且谓巳能犹惰农不昬作劳舍利耜而不用虽利何以哉故圣人谓孔文子所以为文者以其敏而能好学也况前辈言后生才性过人者不足畏惟读书寻思推究者为可畏尔■〈契，石代大〉也不患其不学而患其弗思也不患其不行而患或止也■〈契，石代大〉乎勉之

　　名元氏子说

　　君子不器以器待人予其戾哉器有受贵而切于用者有受贱而缓于用者人而至于体无不具用无不周则善蔑加矣未至于是为器之受贵而切用者不亦可乎夫斞所以受糓也人以食为天世之贵者复有加于是者乎较多寡均出入大而太仓微而田家皆不能阙非切于用者乎惟人之身亦犹斞也君子小人初无异焉顾所受何如尔实之以道义文学犹斞之有糓焉发而为忠孝推而为事业犹斞之出糓以活世焉无以实之是空斞尔若夫纳之以异端邪说充之以私欲凶慝流而为荒唐出而为毒螫降衷均善甘迷厥初则是以斞而受粪秽曾楲窬之不若也元君廷干乞名其子予既以斞名之又为之说若是俾斞也知所择云

　　余孝友政卿名字说

　　降衷根性匪由外铄明善复初则有待于学焉古之君子惟是是力它不暇也惟名犹服身之章也君子愼之而所心不存焉贤而敝缊不害其正不肖而华不絅其瑕冉耕曰牛匪嘉也而孔门称徳操以德字德有何哉然士之有志者因其名之嘉思有以称则亦有益于学焉称诸口书诸手惕然自警不愈于几杖■〈船上皿下〉盂之铭乎东鲁余君名孝友字政卿居家不愧其名推而从政不愧其字其亦士之有志者乎他日君之子孙其母以是为讳也讳之言力之行勿使如退之者出举名仁为人之说则又善矣

　　名马氏三子说

　　予友马明初请名其三子说明初名熈从火其考讳从木祖从水取五行终始相生之义次当从土故名其孟曰塈字以世完仲曰塾字以世修季曰垦字以世勤古子生父名二十冠则宾字之予不能拒而名之又为宾以字之乃为宾祝之辞祝之曰塈乎而伯子也世其家不在而哉则凡举其废者不力可乎塾世其儒垦世其业各有望于汝也家也儒也业也岂人各一事而已邪析而言之家贵以劳儒贵以学业戒其惰合而言之责以劳者不知儒与业乎责以学者不知其业与家乎而戒其惰者不知家与学乎兄弟异体而同气三人葢一人也一人必兼三人之事而三人必若一人之身则马氏之后必大矣

　　名贾氏三子说

　　愚幼侨鄂知叅政鹿泉贾公有大恩徳于鄂人入京又知中书大叅元播公雍容寛厚眞公辅器询其世叅政子也中书子彦弘为安庆总管继述有闻安庆之子曰栋字士隆今知陵州以愚悉其世也请名其三子且曰吾祖之讳从水栋则从木木之后义当从火葢以五行更生所生之行转相承也字书训烨为火盛火生于木木盛于春象其徳为孝名孟以烨字以惟孝南方扬辉执衡司夏为礼名仲以辉字以惟礼煴也者以火伸物也伸于资力力不自致有志以帅之名季以煴字以惟志贾氏鹿泉而下今五世矣上而四世两至宰执两为郡守而士隆年富膴仕所至籍甚前武未可涯下则三子也其承亦重矣哉孝原百行烨必待孝礼首四维辉必待礼有志事成煴必待志孝也礼也志也推是三者家有不昌世有不济其美者乎三者不力徒曰我门大它不我敌则有柳先生鐡炉歩志可不惧哉愚于三子闻而知其高见而知其曾交而知其祖若父故名之不辞而于取义也以规不以颂

　　至正集卷六十五

　　●钦定四库全书

　　至正集卷六十六

　　（元）许有壬 撰

　　○诔传解铭箴

　　贾冀安王诔

　　元统乙亥七月制追封太傅冀国贾忠隠公为冀安王翰林行词尽哀极荣子和哩台泣血拜命誊词别卷于以扬先休砺臣节有壬与之游为之诔曰
　　自古有死死惧无名机来万形惟一于贞迅霆卒发丧匕失据有幸而免有不幸而遇结髪事君靡劳不亲而媢疾不闻枭獍肆毒麟鳯斯伏侯自贻伊酷鬰抑几时其信无涯牖下弗臧黄垆恧而天休煌煌跻公而王昔人之幸胜欤今天之始定欤彼苍悠悠吾何讯乎子力构获孙复诗书彼谮人者天不可诬噫嘻哀夫忠隠

　　复庵白先生诔

　　先生名笃学字志仁复庵其自号少倜傥既乃从名师取端友益淬砺其行业而为儒尤以孝称致表厥宅懿行休闻闇而日章用荐为教官师道以立其子守忠为丞相掾予熟其贤知其家学之有自也庚辰赴召道任城先生挈其季子守信过于水浒年已八十若五十许人徳容粹然益有以见其有诸内者守忠为中书检校封奉训大夫礼部郎寿八十二卒于任城之第墓中有铭士大夫有挽予识先生而又知其子之深也其忍不有以列其遗懿乎乃为诔曰
　　先生世秦问道至鲁冠仁服义生今学古落其芬华绍厥遗绪涓涓之积川决孰御孝原百行以是著称曰惟子职胡异我闳上匪下私树之风声畏名名即易俗俗成不卑职教有俨皋比先觉觉后顾不在兹夷考其善岂卒不施推恩男爵仪曹是宜有徳有齿无竞无遗其光莫熄其坚莫澌呜呼哀哉凫绎之苍苍汶泗之汤汤实维讲学之乡胡为一旦宰木云惨而宿草露荒悠悠我思其能不伤然谢家之芝兰玉树方蔚乎其相望吁嗟先生是为不亡呜呼哀哉

　　马栻传

　　栻字敬孚姓马氏楚王殷之后也六世祖■〈王尔〉始居衡州安仁考灏没逾月栻始生母熊依外氏躬教以书八岁归族利其产将挤之于渊若有捽其背诃之者始免外祖卒无所依乃复业国初赋役繁虐避于郴族有武断者诱之归嗾吏系之叹曰财累人若此苟致力于学谁能夺之以田入武断及僧寺复如郴益肆力于学问大姓黄妻之外舅金利母赵宗室女工文辞课栻业遂精进乱后无书六经四书史汉李杜韩栁欧苏皆手抄性至孝颠沛奔走必与母偕武断者死始奉母归授徒山中僧归田不受母卒居丧君子以合礼称黄氏卒再娶黄氏生子熈年已四十九榜书室曰栖碧山房因自号碧山居士世味澹然惟教子是务或谓君老而子业科文不可恃也不若为小者近者曰吾儿当师天下士以昌其学君之言不敢知善饮喜客醉辄歌归去来辞人不测也尝语熈曰学可恃财不可恃利吾财害吾身未有利吾学而害吾身者也又曰立志以上等人自期仅得其中期其中斯为下矣又曰辨疑析理必先难者难者解余破竹耳又曰人恶言相加能受而不校者福也平居见饥者必辍饭食之故又语熈曰人能即此而推之仁不可胜用矣年七十八以疾终有漫録二十卷弃肋四卷熈学邃而长于文君子人也孙塈塾垦皆业儒赞曰士砥行立名惟笃于自信毅不可夺者能之贪夫攫人物卒卒恐后有举而委诸人者乎学以成巳父师有不能致力者焉若夫孑然自拔于蓬藋之中翘然跻隆于松柏之表非生质之美济以定力能若是耶栻以遗腹子间闗连蹇而卒为醇儒其训子之言可书而诵也太史公谓岩穴之士名堙没而不称非附青云之士恶能施于后世有壬不足附以施于后世然其行若言则可传必矣可不传乎

　　惟一解

　　有为轩岐之学者黄其姓鉴其名明善其字世仪真仕鄂家焉资其艺习其来乃诿余曰鉴不敢坠世业而性喜道师炼师谈君自然若有所得师以惟一号鉴幸励以辞吁君精于医道不在医乎不通乎天地阴阳非医也通乎天地阴阳矣道有加于是者乎且受之而师何哉不而师问而余问也请益切援韩子告文畅师例为之解曰惟精惟一圣人传道心法也是未易言也而师语子固不在是也其亦示其慌惚有象有物者使子守之不失以为一耶将使始终信之不令他适以畔其道耶余皆不可知以余知者告子书曰徳惟一动罔不吉以徳而言践履之实也主一而言操徳之要也实者得于心要者致其力而中实枢纽乎敬焉主一无适之谓也识察之真操持之久不二以二不参以三推乎一本而万殊之理通明乎一理而万事之分立一之道于是乎至矣若夫他又有所谓一者君其问诸自然

　　可斋解

　　庚辰春约同年扬全州廷镇逰衡山期于渌口廷镇至不爽日且与其里人江珍伯俱既归复送予湘潭廷镇曰珍伯有书室额以可斋希一言以畅厥旨又详其居处以晓余斋有廷镇铭剖析无余藴矣言不必复赘也而珍伯请益坚乃谓之解曰字书反叵为可而有数义正言之可者否之对也旁言之可者仅可而有所未足之义也书之试可乃巳者不可曰可也而马少游所谓乡里称善人斯可者则又自足之谓也珍伯之可将奚取训其自足之谓乎士唯学不可以自足外乎学则患于不知足肥甘轻暖不足于口体声音采色不足于耳目富贵利达不足于心志其有命而儌幸万一滔滔者皆是也珍伯出从缙绅先生逰退则屐焉而山舟焉而溪杖焉而田园泉石之清姸亭榭之靓深不惟自乐而亦以乐人客至雅歌琴碁寓于物不胶于物随其所寓未尝求备焉可谓自足者矣老子曰知足不辱珍伯其有见于此乎则亦庶乎其可矣

　　頥乐堂铭

　　琅琊刘瓒文瑞官第四品其翁封秘书少监年今九十二母田氏彭城郡君八十有六余同年张内翰梦臣名其堂曰頥乐记序歌诗称道瑞庆者至矣求余言无所容喙然彼颂也予掇诸公之弃为铭以规文瑞之后焉铭曰
　　民之鲜能寿臻期頥偕老而寿亦孔之微康宁备福子复显融乃髙我门乃疏郡封曰頥取象口辅是形何以养之滫瀡惟馨口体之奉兹惟小哉自养有徳厥庆乃来三釜及乐矧均华贵匪爵之荣伊徳之契抵巇偶获谓已当尔作墉不基旋踵斯圮翁之有寿大实畀之翁之有乐子实致之不宁唯今尚论其继支百来仍欲悉昌炽导其适从惟公是则无源不流无稼不穑坠惩燎毛慎剧履氷匪颂而翁唯朂尔承

　　王安新録事白屋铭

　　懐庆録事安阳王君安新既入仕尚扁其室曰白屋郡人许有壬为之铭曰
　　士未一命圭窦荜门曰惟白屋名实斯存彼浅丈夫青紫偶及旦髙其闳夕华其室古有晏子湫隘惟宁爰得爽垲卒不愿更我乐我土我安我居青衫自新吾则故吾惟此一屋仍昔之白屋既昔屋名胡庸革我思古人于子见之清风百年视此铭诗

　　介轩铭

　　镇阳石君事亲孝亲终遂不仕自号介轩余嘉其志为之铭曰
　　悔吝无忧三公不易士志于斯是为定力尫攘徇欲犹水流湿孰柔能强孰懦能立我非世违转则匪石万锺何加鼠腐遑惜人虞其过谓义为激我铭其轩方励不及

　　达斋铭

　　姜君善辅世赏为监当官仕优而学扁斋曰达予既书扁且铭其右以朂其不及焉铭曰
　　古士为学力于巳充而达而号何哉尔从质直好义察言观色卑以自牧始终务实师也有疾圣人药之曰求必闻似是实非邹书亦云道在不离兹古之人勉于得志而达而号宜求诸身色取行违乃陷于闻有诚有伪学贵明辨道修徳孚天下兼善

　　巳千斋铭【为莱山书院山长张子玉作】

　　逸足骏奔不息可追有髙戾天我则数飞为山未成几万其篑宿舂之途赢粮以岁世虽千载地虽千里我力于斯不远伊迩孰柔不立孰愚不移达或未遇鲁乃得之由千而万唯一于敬我铭于斋希贤希圣

　　时敏斋铭【为龙敏夫作】

　　寸阴是惜终食无违大圣且尔我何人斯一间或易将抵其巇一息苟怠有乗其机泝流之篙力岂容弛为山之篑进不可止易着自强诗称不已念兹在兹作圣兹始

　　节爱堂铭【为呉真翁作】

　　道千乗国节用爱人惟束于位其膏以屯斯道之要吾实洞烛不爽于邦以润于屋揆入制出岁常有余饫我臧获及我农夫一堂之春陶冶余庆身修家齐是亦为政

　　滋溪书堂铭【为伯修苏参政作】

　　圣远教微道寓方策庋而求之舍拔则获维书维道维地维人弗肩我力曷裕我昆睠兹贻谋不迩伊逖一径别墅三楹考室四世营度制弗加崇简貤牍増山储海容不宁遗安利博且厚徳基以植仁宅以构复壁玩物营坞积金蚩蚩之人亦独何心滋溪汤汤有源有委进于盈科不海不止立本于书亦监于溪美哉斯室支百攸跻

　　守约斋铭

　　孟传孔道三圣以承孟舍何人乃谓似曽因之养勇无惧为主拟非等伦气象是取不能必胜是亦得要守气一身宁久无暴反身循理是为守约犹网在纲犹机度括循循善诱亦惟以礼推而施博能事毕矣

　　彰徳路刻漏铭

　　燕呉秉彛守相举坠理棼朞月就绪身施于政殆无遗者器闗乎治复有资焉惟相地剧民伙晨昏有禁钟鼓之吏候验以臆公私趋事迟速无节过悞滋敝吏则非矣亦由无所考质而至于斯也资粮屝履前政是急正仪审漏有不暇焉呉侯惧事之堕人之痌也旁诹其制则而治之八壶既陈一刻无忒属铭于郡人许有壬以彰其勚以朂其继以永其制吁可以观政矣铭曰
　　在昔观漏水而制器也实惟羲皇开物混茫苍姬秩职挈壶始彰兴居无节瞿瞿刺狂沿袭旷代不胥以亡损益戾贞寒暑乖方制昧洪杀景差短长爰折其衷咨冶孔良金壶储精玉虬引吭委于尾闾原于天潢盈科线出激电矢卬允符仪晷无间雨旸流珠适用聚■〈木槖〉靡亢析因夷隩安时吉康昏明示信率犹天常信则民立我治以臧焯兹永宪嗣罔不蘉

　　亦山堂铭

　　赠江淛行省参知政事北山徐公吾乡之耆英也叔子汉臣掾中书以兄周臣入为参议改他官名与秩日起拜御史出佥两道皆有声周臣卒无子弃官归经理其家且以子后之先茔久不治树筑有加表碣仪物砻石林立凡周臣赍志地下者举毕之可谓能子弟矣迁浙西道以母老不赴日相过从承示伯生虞学士所为亦山堂记乃知汉臣抒义北山而自号亦山请益唯谨汉臣孝于亲弟于兄根本既立而又有伯生之文蔑以益之矣辞不获乃为之铭曰
　　繄士为学奚假外求世美克济厥徳允修家有余师巗巗在前重厚其体振古不迁含云蓄雨利泽由施在人取象子孙以之止而有容器车攸出皇皇乗轺以嗣以续吾翁此山吾亦此山于羮于墙有俨堂颜师不在人乃在吾翁义不在山乃在吾躬隐鄙快捷方式产戒兴寳跬歩或违壑讥峰诮朂哉继志毋亏一篑山亦子名人亦子畏

　　四友斋铭

　　董君复初作小斋植松竹梅菊扁曰四友征言于予复初出华族当盛年跻膴仕而能取卉物之清贞芳洁以寓其闲远冲澹之趣其有所见乎京俗方缔筑栽植扇为芬华予知复初之不流于游也为之铭曰
　　惟士取友责善辅仁况有损益慎择在人古称四友班班载籍或文或行或正或昵悉资于人岂物之求物有芳贞君子是犹贞犹吾操芳犹吾徳惟警则至惟玩则忒故观于松也则知秦封之污观于竹也则惩晋狂之非梅当致商书和羮之用菊当继宗贤晚节之诗则是四物岂特为吾之友实足以为吾之师苟不是求而酣娯之于其侧则花中十友骈集于其室虽多亦奚以为

　　刚斋铭

　　地官主司观君志能扁斋曰刚诸公剖析几尽安阳许有壬发其未尽之义铭之曰
　　惟士尚志志统乎气曰惟至大刚实与配阳健为美阴柔则戾君子小人一反而异世方同轨笑言呕呕害则鼠窜利则水趋惟是为人流弊何极居而丧徳出而误国圣人有叹未见其人欲焉得刚一语万钧桂林佐幕已见行事岂曰吾非吾刚未至珍重邹书异辞同义直养无害充塞天地

　　求志斋铭【为徐君如周作】

　　相古先民学有体用用行舍藏时止时动动非人为止乃天谋隠不放言唯志之求厥求伊何于以守道达而兼善我志允蹈玄圣有恻未见其人伊吕不生斯理岂泯眇身堪舆道无不在物兼本末养交内外曰惟颜子亦庶乎此颜何人哉希之则是

　　懋徳铭

　　辽省参预尚虞仲字其左辖之子迈格曰懋徳懋徳介其友翰林国史译掾呼图克布哈希请其说于予予惟书言懋徳者六四主乎君而二主乎臣虞仲其泛言乎亦有适乎予昔长中书虞仲实西曹掾今亡矣无从问之希颜请不已乃为之箴曰
　　予懋乃徳舜嘉伯禹懋敬懋昭实为汤语毕之于康冏之于穆一称其绩一资其朂至于懋官盖试以庸六事虽异而辞则同今也懋徳将焉适从惟士为学勉则有功况得于天虚灵不昧以其众理以应万事力苟不勉得且失之惕乎其戒确乎其持修而能复毋间一息进进有积是为成徳勿言懋官但修天爵人爵其从来不可遏伊虺毕冏事君允谐嗟嗟后觉尔尚懋哉

　　至正集卷六十六

　　●钦定四库全书

　　至正集卷六十七

　　（元）许有壬 撰

　　○赞

　　文文山画像赞

　　有壬早慕文山公风节与其孙富游尝序公传而未拜公像意其雄杰峭异若太史公疑张子房为魁梧竒伟也富弟容奉图求赞始遂瞻拜乃温其如玉焉然其栗而廉者不可揜也仁者必有勇公之谓也赞曰
　　精金不蚀贞玉不磷昆冈火炎乃流乃焚不流不焚孰为乎真摧折百至而力不衂间闗万状而气益振走淮之心有如此水我人我民我疆我理独有入海万一振起天实厌宋臣力竭矣慨慷就俘气言愈厉谈笑燕市取义得义一言一动足为人师若曰父母有疾不可以难愈而不药则百世之训彛厚颜鄙夫偷生一时死何所遗壤腐氷澌公乃不死孰得失之可疑见诸图绘固秋霜烈日之梗槩而景星鳯凰足以慰后世快覩之思也

　　勅赐呉宗师画像赞

　　特进上卿玄教大宗师臣全节生至元六年己巳越后至元四年戊寅年实七十集贤臣援其师开府仪同三司上卿玄教大宗师留孙例奏图其像勅通奉大夫前中书参知政事知经筵事臣有壬赞曰
　　宻用袭常大方无隅淳和内融光华四敷挹之其渊持之若虚执道纪以御众有世不能喙其心而但迹其肤学硏古先业丰诗书人以为仙臣以为儒盖遁迹于清浄而游戱于世途竹宫桂馆玉佩霞裾天威不违颜咫尺余五十载扶正议引善类阴芘于众庶有当轴之所不如而见之祝厘者特其土苴之余当杖于国益健而腴昔李少君自谓七十尝见老人之大父岂诬人而自诬而松乔之有筭方自此而权舆将从犹龙于反景日室之山握青筠而与五人者俱顾帝心之简在示殊渥于绘图岂望仙乎恍惚殆旌贤之远橅天子万年臣敢不竭报以一愚也哉

　　澄上人龙赞

　　今上皇帝跃渊桂林报恩寺时释师澄实住持宸翰超诣师有功焉皇帝即位之三年召入朝恩数隆渥可谓希世之遇已有壬奏事明仁殿始识之将归出墨龙求赞有壬既荣其遇而复有感于龙也为之赞曰
　　九渊神龙屈信惟时有天者随龙不自知其屈也獱獭皆得而嗤亦莫得而我危其信也飞在天而云行雨施万国咸寕而一物不遗怨不尔报徳必尔追是盖善善急而恶恶缓又天心之仁爱而实寓至公之无私使子髙而有知九原之下寕不深愧于我师也耶

　　杜缑山画像赞

　　渊乎衷粹乎容谓秋而栗复春而融慨见盎其莫形惟至和之积躬方淫哇之沸土发希声于鸿蒙工而去华博而有宗帝悯悾恫挈皋比以付翁爰畅而聋爰豁而蒙虽用世之不充而流泽其未穷有孙亢先峩豸跃骢貤爵疏封实大且丰若夫羡盛徳之万一非敢为里巷之私盖以示天下之公也

　　赠陈谟赞治功臣金紫光禄大夫太尉上柱国追封赵国公谥忠襄鄂摩克公像赞

　　宻云未雨佳木未实荡而戕之伊谁我戹然泽之蓄者其时出柢之深者其枿植维鄂摩克为国之望盖有拯一时之烜赫涨于昔而涸于今又孰若昔之啬而今之溢秩登三公封疏大国靖言思之实昌以徳子孙孙子千载一日

　　赠光禄大夫司徒柱国追封赵国公谥宣定鄂摩克公像赞

　　鸿蒙剖世坱圠启春结绳易俗羔羊肇文控弦悉材载笔惟人帷幄不出谋猷是询器可受大天胡遘迍厚徳所泊孙而复身恩崇地官益着人伦裕后无斁有说有振

　　庐陵刘须溪父子三人画像赞

　　读其文于生识其貌于死接其子弟于世而拜其父兄于纸求兄以弟求父以子虽无丹青盛美彰矣况翁之文方流传而无止也

　　白泽图赞

　　白泽像世谓可厌不祥云庄侍御为龎允中提举图之余为赞曰
　　有生赋形孰操其钧或偏而漓或正而淳是吹万之不同而受化之所因曰神斯龙曰灵斯麟复有在理靡常举世无羣慌惚有无而不可致诘则又精气之奇变非牢豢之可驯禹鼎象奸而或遗齐谐志怪而未陈奔走魑魅清敉户庭桃茢无功巫觋不神见诸图绘其绩且尔况一旦突出而得其真者乎

　　淮曹知事刘之彦出其先画像五世三轴求赞五世祖讳撝字仲谦号南山翁金石州刺史

　　匪乡而化匪先而传穷经起家披荆力田其所以魁多士开来裔者夫岂偶然惟积之深犹水有源故椒聊蕃衍之中见四世八桂之蝉聨满床之笏亦无足羡者书香一脉常不断而绵绵人皆知其为刘氏之祖而不知其为浑源山水之仙也

　　髙祖讳汲字伯深自号西岩金翰林应奉曽祖讳侃字雅川丰王府文学祖讳从政字直卿昭信校尉监海县税

　　猗与先生芥拾危科声华四驰赫奕銮坡曾未衰暮飘然岩阿敝屣声利冲融太和放辞粹古沛如决河世崇义方其遗孔多子能袭桂林之芳孙复衍庆源之波观眉宇之清温风度之逶迱而一门慈孝之气象盖百世而不磨若夫丹青所不能写者则有西岩之歌

　　父讳亨字仲通邓均总管府经歴

　　气迈而和学丛而治际时可为用复我违宰邑佐府百未一施乃昌以年田娯里嬉子克绍家夙夜思励遗训有严流祉未替我先之积我徳之泰我官之卑我后之大

　　僧格实哩监司豸冠像赞

　　任法象服制敬惟钦直盖所性触非其心有敬主内有頍着外仇视佞人徳遇善类勿谓至坚佞则尔摧勿谓至柔善则尔维我昔斯峩人与其称烱如清氷玉壶辉映秩秩宪纪矫矫荩臣风霜示肃闾阎以春惟其有不触之触使邪自正而屈自直此其所以为大过人也

　　兴子初宪副林下小像赞

　　处讙求寂处烦慕清惟适之安亦人之情寂而求讙清而慕烦彼宵人者何适而安我一而安汝廹之移遇不可释我储汝施乃身车服乃心田野并介重轻虽用犹舍悠悠浮云矫矫遐心杖藜幅巾招鹤抱琴此而痼癖彼而偻俯清泉白石实闻斯语

　　兴子初豸冠像赞

　　昔有神物朔方孕精皋陶作士且不自明正邪纷糅孰究其极爰资尔灵以别淑慝法冠象之谗佞斯伏北庭之英实称其服不假坚锐济吾之私彼独何心惠文治之有锵葱珩若若者绶嵓廊步趋周折左右化霜为雨易秋以春勿但要跪坐敬事而以自神也

　　赫佥事豸冠像赞

　　有美且鬈屹乎其标美锦夙制璞玉用雕西南之劳江湖之遥氓■阳春奸摧巨猋赐环伊迩天衢趣轺又将頍太室以肃大礼峩螭首以慑百僚草木之微遂其繇条于嗟豸兮其驺虞之招乎

　　超尔子渊御史画像赞

　　玉琢其章春融其天栗而孚尹温而塞渊刷羽天池蜚英青年歴三台而一节行无事以绳愆入为养志之子出为匪躬之贤而况伯仲叔季簪笏后先韦之举代扬之并居不足以比其盛而陈之难为马之最良又以见世美之蝉聨其冠峩峩触不直而咋不正夫岂恃锐而无前惟大体之是存肯束湿而恒弦将康济天下之民而易之以珪衮貂蝉也

　　自然赞

　　自然者錬师谈君号也君始从玄教宗师闲闲呉公学出提点武昌玄妙观其徒黄明善为请赞闲闲余友也其取必端明善谨饬士也其事必贤虽不识知其贤矣夫善言自然者莫若犹龙氏其言天法道道法自然天也道也自然也不离而三矣乎天外无道道外无天天也道也一自然也始于天而终于自然所以明其如是而后为天与道也一而三三而一其示学者指归乎于戏贤矣哉是盖不可以禬禳小数言也赞以辞不自然矣岂不自然而亦有自然者乎乃为之赞曰
　　苍苍生覆孰识其机日往月来其谁廹之冲漠无朕气行理随林林与三而孰自知心也其天身也其人不求其心不取诸身惚兮有物恍兮有象举以授子巳涉勉强伊小数兮将无同白日生羽翰兮子其余从勿以功成事遂待百姓之皆诇

　　赵仁卿同知画像赞

　　出而趠厉居而淳浑积劳皈章不缁不磷从容悬车矍铄八旬逢涌之泽各逮于褆身兹非仕宦之老成郷里之善人乎

　　兰石赞【为宪史童安卿作】

　　扬扬其香渐渐其质香无人而不歇质振古而不易肯纫佩以寄怨孰攻玉以自泐清贞相资允矣二益培我馨徳坚我定力兰与石与君子是则

　　呉明徳画像赞

　　谓山泽臞青胡为纡谓声利徒标乃尔孤将同荷衣浮游江湖抑欲拾芥易紫若朱仕耶隠耶并与介与子盖审于知命而浮湛出入于两途者乎

　　可与画像赞

　　直而有容刚而有制泛而能别俭而能施承家则独肩其难施政则独手其坠既优厥兄亦胜其季即兄季间兄又为不武之最弭耳而苟禄张口而待饲岸然其上但缩恧而增愧也

　　孙吾与画像赞

　　士林之英胄馆之髦书香世泽礼熏乐陶就道负笈希光沃膏培其已实增其未髙有渟未抒有铦未操椟韫不售贾用会遭将声闻于天而一鸣于九皋也

　　蔡仲谦运使云林小像赞

　　气清而神完外癯而内腴御暴婴难持志无挠剸繁治剧游刃有余身已瘁于剔歴友方乐乎樵渔经费需才锋车突如曾未期月山积海输鳯池吁谟其席屡虚吏垢待刮而民瘼仰苏清泉白石云树茅庐胡为乎归与

　　房先生画像赞

　　昔主并试得俊曰房因梓之良悉桥之昻梓植日茂袍青鬓苍桥也昻藏两表郡庠告老赐绯八十四霜生违接叹没瞻余光有作满家有述继芳伊作伊述汾流与长

　　如愚先生画像赞

　　仇侯公度守晋宁政成而归燕燕其里也复命典大郡力辞于未及之年平生慕古人假古物以寓其意又自号古愚闻于时一日贻书有壬曰吾友胡助亦古愚也兹以古愚独归胡而更曰如愚客有工绘貌余惟肖徼子一语其勿吝夫名而字古也复冠以号今也滔滔雷同焉得而避之昔有同姓字于一时若杜子夏者未闻易而避之也字且不避况字之外者乎何独公度介然自别于胡哉始闻而疑之即其号求其志而后有以见公度之力于进修而其志有在也末世滋伪圣人发古愚今愚之叹以其挟私妄作又不若径行自遂之为疾也如愚颜子也圣人与言有听受无问难盖其真积力乆触处洞然但见其不违如愚退省其私则见足以发明夫子之道然后知其不愚焉公度慕古人者也非古之愚者也慕古人而师颜子有余师矣自古愚而为如愚自如愚而为不愚得之于心有不可名者也号与字云乎哉赞曰
　　谓其不愚黯乎其外谓其果愚皦乎其内以为古之愚则思不暗昧而行不自遂生乎今之世尚论古之人而无愧左图右书以游以藏渊而时出絅而日章乐不可名号孰尔臧殆将造夫心斋坐忘之乡者乎

　　白菊坡昆季画像赞

　　检校白君公严自号菊坡曰闲云者其从兄公博也曰秋山者弟公固也广陵李容璋绘为一图境宇幽夐风致闲逺使人有超然物外之想安阳许有壬为之赞曰云飞太空不闲而闲有黄者华坡香露寒凉风作秋萃清乎山之三子者敢问所安盖托物以成趣虽异称而同观泄友爱乎埙篪寄襟抱于游盘观无心之出岫岂一时之怡颜东篱之下悠然之见旷千载而相闗若夫云之泽物菊之寿世山之兴寳其无愧渊明伯仲之间者乎

　　张天师画龙赞【为董此字作】

　　吁嗟灵物时屈时伸其隐徳也渊潜自珍肆有獭而笑有獱及乎茫洋玄渺变化无朕孰名其神方在天而滃云雱当旱而作霖雨于以苏百万亿之生民也

　　崇文监丞姚贡夫画像赞

　　丰腴而清睟和而贞皦皦贵介岩岩老成声华藏室藉甚在庭及乎珥笔督刺跃骢按行不以触噬而示力不以发擿而儌名曾日月之几何固已腾茂实而蜚英声图书东观英纒次登自公退食衣若不胜曰岂巳能世泽是膺昔我牧闇先生实主文衡徳沛渊泉言炳日星是宜名父之有子亦子之克慎于继承崇徳象贤尚亢宗跨灶而莫之与京也

　　雪楼先生程楚公小像赞

　　有壬昔来京师雪楼先生楚国文宪程公在翰林尝一再见之奔走四方不得日侍笔砚而知先生与议贡举之有力也至正丙戌十一月诸孙世京奉小象示有壬俾赞其左不敢以芜陋辞也赞曰
　　楚郢故墟有楼岩岩世半不知修阻孰探由公著称嘉名遂洽乎朔南公幼为学演迤泓涵曾未施抒胜国已戡楚材晋用乃能独挺夫楩楠持宪中外人革鄙贪掌帝之制音叶韶咸和不徇物刚不来谗引年勇退秋风片帆尘空万事之扰扰云护一室之潭潭松阴入坐炉熏自参宛清扬其如在耳肃肃乎名谈昔举贡之始行一廷议之二三天荒尽薙乎薉茀鹄袍倐忽而朱蓝顾区区之不才至袭公之氷衔虽拜图懐人希彷佛于万一而度徳量力秪足以重沙砾之惭也

　　达实宻彦修云溪小像赞

　　厌膏梁之腴而采山钓鱼舍鲜华之服而博带长裾拂朝市之尘而居岩壑之僻刷贵介之习而为山泽之臞自非重于内而轻于外得其精而遗其粗孰能栖神于澹泊游心乎诗书长松荫庭春酒在壶人间富贵之乐有及此迂疎者乎政恐不免于用世而亦将为一琴一鹤之徒也

　　冯公励集贤山居小像赞

　　难进易退士行大较用世不免尘缨遂缚而吾心岂忘乎山林吾身实寓乎台阁爰因纨素想象真乐华贯已至迷途云觉风波有涘崦嵫复薄幸天假以寿康俾进退之绰绰策枯藤而徜徉观浮云乎寥廓平生之欢遂于今日人间之景聚乎一壑按图大笑与汝无怍谓余不信有如此鹤

　　冲玄辅道凝素玄教真人成存刘公画像赞

　　珠冠锦裳陟降帝傍虽祝厘有命烨乎其章而松姿鹤骨邈与世忘人知其迹托之禬禳不知其胷中之天自有雨旸烈烈祖师昔友国殇厥宗五传师也允臧吁其滥觞实源吾乡维桑与梓必恭敬止况交游之契且卅霜挹春温而接余光者耶

　　濵州知州萧克复画像赞

　　小汉从华族姓日蕃世远寖泯流风故存矫矫总戎出际圣元余庆之抒至于玄孙善源浑沦璞玉粹温纨绮席世诗书是敦奏刀歴宰神遇剧繁坦履优绩爵弁以鶱黄金横带有朱其轓一朝政成肯芜我园又将邈乎命巾车于林虑棹孤舟于清洹也

　　至正集卷六十七

　　●钦定四库全书

　　至正集卷六十八

　　（元）许有壬 撰

　　○颂辞

　　瑞瓜颂

　　积善余庆吉事有祥天人之理一也天不人不兴人不天不征太和熏蒸祯祥类生草木无知而有知者寓焉故蓂荚不出于昏朝而瑞芝不产于乱家也惟我外舅奎章阁大学士翰林学士承旨中书平章政事凉国公迂轩先生雄才邃学典刑一世元勲绩茂照映古今尝击大奸闻者褫魄天监丹衷竟履康吉天厯初爰立眷注百度修举引年归金陵使者召赉相望于道而公之志不渝矣勤劳五十年非优老有禄伏腊殆窘宰相能贫大节斯见醇和之懿蓄而必发至顺壬申后圃之瓜同蔕者五祯祥所出近在户庭方退然不居而多士已刻之石侍御史河东郭公记之矣盖公之克享天心感格有自福寿子孙绵绵如瓜瓞者此其兆焉有壬以诸生擢科公实坐主行非鲍宣过辱桓公之知既厚且亲是用再拜而献颂曰
　　太和氤氲旁薄堪舆槖钥潜寓无感不孚景星庆云连理同颖形殊气一机捷响影有蓏者实烝在樊圃黄中萃美骈瑞惟五珠聨璧合植物知仁灵贶效质匪天自人惟公植徳惟心其田秉钧执法垂五十年位极人臣有籯不金角巾归第一鹤一琴公曰斯祯天子在上休嘉克叶圣徳之畅篚包归美老成是谀抑而弗宣颂声载途其颂伊何伊公之休子孙绵绵百禄是遒刻珉惟肖传信有史甥也作歌用播遐迩

　　陈廷玉偕妻黄氏为母刲股颂

　　倥侗颛蒙均是降衷其至孰同夫忱妇俱有格斯孚三而一符我肤之朘我天之全岂名而然彼独何其谇语勃豀不其恧而

　　致悫亭辞【为梁彦中助教作】

　　茬之山兮幽幽茬之野兮沃以柔欝佳城兮其下惨风树兮潇飕炳精忱兮彻天渊以不亡兮视所天故随地以感触兮矧狐兔荆棘之荒阡爰作堂于佳城兮直宰木之阴森时思以安所止兮神恍惚其降临繄我诚之自存兮惟致斯着着存不忘乎心兮夫安得不至于永慕彼较礼之嘈杂兮谓或墓而或家顾反虆之无文兮初何有乎纷哗使兹亭之无作兮岂吾悫之不致维兹亭之既作兮庶益勉其未至贻谋既底乎法兮启厥后于日大亦善源之流祉兮川方至以汪濊霜秋兮雨春纷亭皋兮来诸孙涂茨兮敢坠其始百世兮敬事无止

　　吊渊明辞

　　宪史孙居敬藏渊明图征题无隙且及于予余惟是图岂不以渊明风节超絶流俗千载之下想见其人而求其象耶然世方伥伥胶沐声利顾委心去留富贵非愿曽捧心效西垫巾慕郭之不若矧彷佛风节之万一徒使缣素之象偕走尘俗九原有知其不乐于是也审矣述古人吊庄之意即归来辞韵而吊之曰
　　睠斜川兮山川故存人安归邈天渊之寥廓徒■〈忄敞〉怳以增悲究清规于既迈仰髙躅其莫追属典午之讫箓慨国事之日非匪懐寳而迷邦惧涂炭乎朝衣方沧海之横流荡皇纲而湮微顾世忽宋臣妾飞奔扬戈飙回坌塞天门屹然砥柱中流独存道伸时屈浮沉一尊彼祼将之肤敏强重甲之厚颜斁彛伦以攘敓举外恬而内安玩陵谷于反手恝天歩之间闗芬华剧于飘风灼秽迹以留观班纷纷兮何拯豁羣往而独还赖紫阳之健笔揭忠义之表桓吁嗟先生兮固遗世而天逰始弦歌以资贫亦未免于有求及不乐而径归信知命而无忧羗羲皇之上人旷今昔兮谁畴惟流行而坎止渺六合之虗舟世求肖于毫素视蚁垤为嵩丘盖知逐其声而遗其实遂合污而同流日挟走乎世途虽力惫而未休已焉哉先生来归定何时祥麟威鳯世固难久留清魂悠悠无不之断缣传失真况与论襟期彭泽秫田在芜秽谁或耔吾将抟元气为先生之象磨昆仑刋先生之诗酌清风而荐明月洞万古臣节而无疑

　　哈噶斯哀辞

　　哈噶斯取父字姓丁字文苑于阗人与予同登乙卯进士第倅固安州掾左司除礼部主事予佐吏部故游从为多改秘书著作拜监察御史又与予同官南坡之变枭獍党与列据津要文苑喀喇子山暨予实同列迁戸部员外郎予在左司计事率相见俄佥浙西道廉访司事遂间南北予居武昌适移湖北新制宪官各色止用一人长宪者同出西域即日引退台报不允文苑曰无例且退持疑文冒进可乎坚卧不起予跧居絶人事独相往来鹄山楚观之絶顶梵宫琳宇之僻地荒域废垒村居野池靡不至焉时絶江登大别宿郎官湖赋诗谈论无虚日一日把酒相属曰人生离合有数君闲我退机适相投但恐造物见妬不终遂此先子监祁阳县有惠政潜徳未彰子亟铭之予不获辞焉未几予除两淮转运使文苑移山北邸报同日至山北置大宁白霫地去京师东北尚八百里陆不可挈家水萦纡余五千里扶病拥幼殆不能为谋予官扬州﨑岖来过曰我非渎于进也主上新政不敢不行而老幼累我且都而杭杭而鄂鄂又山北有力且疲况贫乎鄂不可留扬米贵亦不可居杭吾乐之榖又差贱且其人徳我吾谋定矣乃命诸子买舟而东独挈一仆乗传而北予留之饮三昼夜而后去酒中尝曰我作事素勇今殊犹豫何也予戏之曰人改常不佳君岂厌世耶乃大笑曰昔温公记宋子才暴谑其言偶验吾不信也因出臂示其坚实曰斧吾撃亦不死也于戏今乃真死矣盖时方大疫暑行至东平主仆皆病归抵淮安卒于舟中至顺元年六月念三日也郡大夫率其国人菆之予既为位哭遣人省其墓告其家子穆苏迎柩归舣舟饯别之地哭为之恸监县公葬祁阳远不能祔予欲蜀冈买地处之木屑曰杭西山先人所爱因可守也遂谋葬焉母子力不能举漕司暨他官府若尝往来者共赙之得褚币中统余万缗既襄事余可经理其家淮东宪长达尔玛尝同官闵其贫请赙于朝不报初文苑为固安隶京号难治民刘奉益横甚赛祈烹五十羊聚羣不逞震动里闬执而发其椎埋焚剽数十事度不解逸去反肆诬构诏大官杂问禁中辩析明直刘置于法筑堤堰三百里河以不害两道凛然折强暴如拉朽蜀兵未戢按部直要冲布置施为若老于用兵者统兵省臣荐其有将帅才可治边事云内外持宪知无不言制吏辈噤不得出一语平居论事慷慨歴落一坐尽倾遇则奋发勇往无前长于观人某邪某诈黙以相告后辄多验作歌行豪宕如其人古诗清粹皆可传也延佑初朝廷始以科举取士天下之大才五十六人出官四方或懦于施或污于贿厯歴在人得免诟议如文苑者无几而天复中道画之于戏惜哉予昔铭监县公谓其多善未报当在文苑今文苑寿才四十有七赍志以没此又何耶岂天又厄其身而大其后耶天道是耶非耶余益感矣尝独坐阅同年录十六年间为鬼録者十七人矣尚忍以区区声利置胷中乎或者视为四海九州岛之人恝然无情予不忍也木屑将状其行实求予为铭而其状不至为之辞以发其槩且以写予哀云
　　天之生才兮亦孔之艰前不知其几世兮后复几年何林林之百万兮独靳于贤器方适用兮陶复不坚云未雨而扫荡兮华未实而摧残岂缯缴之在天兮恶有翼之髙鶱冥冥之中兮孰司其权昔君之北兮歌乎水壖今君之来兮丹旐翩翩药膳匪良兮道路迍邅妻子暌隔兮良友弃捐我哀曷忘兮我言曷殚西山苍苍兮唯所便安玉树森立兮泽流有源冀伸于后兮以报其前破不可完兮逝不可旋唯生无愧兮虽没犹存修短有数兮吾其舍旃马革牖下兮非蚁则鸢九原有知兮其然不然

　　欧阳生哀辞

　　欧阳达老年十九侍父翰林学士原功入京为内舍生学已有成越三年以疾卒至正改元春归葬浏阳先茔原功以书来曰儿旅衬行幸哀而辞之使与闽詹同不朽存没可无憾余方悼亡不暇自哀而忍重达老之哀耶昔詹舍朝夕养将以为父母荣志未遂而死昌黎之所以卒詹志也原功为名学士无假达老之荣达老可无憾而原功不能无憾也余于原功为同年情义尤笃在江南闻其恸至于伤弃官挈柩归有诏止之遂菆僧舍一年今年治行有日又有诏不得行不得已遣家人护之归其哀不能释也予忍悼亡之哀为之辞以释其哭子之哀于此不用吾情恶乎用吾情辞曰
　　天髙兮地卑游气纷糅兮物万不齐何盗而寿兮何仁而夭豕苓遂帝兮荃蕙化而为茅生之姿兮孔休生之业兮孔修志有乐兮离无忧养父京师兮以藏以游生之疾兮良苦生之没兮道修以阻不忍委兮嬴博曷遄归兮湘楚湘水兮楚山鸟羽坠兮虚舟还蓟雨兮燕雪髪日白兮衣谁斑桥卬兮梓俯椿色悴兮桂纒宿莽伯鱼无椁兮童乌有文呜呼哀哉我思古人

　　至正集卷六十八

　　●钦定四库全书

　　至正集卷六十九

　　（元）许有壬 撰

　　○文

　　焚告祝文

　　髙祖考府君
　　髙祖妣夫人惟木之蕃由本之贞惟流之长由源之渟我先浚植实茂且泓以有余庆曾元是膺后先匪间一脉惟绳泝源究本蒙愚敢承恩光有素享则一庭洋洋在上来格其宁
　　曽祖考府君
　　曽祖妣夫人元氏称人之善犹本其父兄锡命显荣非先泽不能也以有壬之不才而能推恩上及祖考既崇且华者岂愚昧自克有为实我曽祖考妣之积之致不在其身而在其子孙也致严之礼敢不原所自耶
　　祖考赠亚中大夫彰徳路总管轻车都尉髙阳郡侯府君　祖妣髙阳郡夫人宋氏
　　昔在颍川族大以华公始居相实开我家植徳累仁乃不中寿惟窒于躬以畅厥后呜呼祖妣凛凛孤贞抚义先子业精行成诸孙无似守厉氷渊冒列有位立基自先追荣既均疏郡维乡积善之报桑梓亦光伏念由来感慕何极展慕未期君恩敢尼焚告斯恪奉有曾孙以假以享永芘后承
　　显考从仕郎会福院照磨兼管勾承发架阁库赠嘉议大夫礼部尚书上轻车都尉追封髙阳郡侯府君
　　惟我先公徳厚而禄不称才大而世未施孝义无愧于古人著述可传于后世弃诸孤之五年有春官大宗伯之命天之报徳湮于昔而沛于今者盖迟迟有时也有壬不肖教育之意百未副一而儌幸擢第歴阶三品官封及于先公非遗徳所及不肖能之乎谨誊爇以告
　　显妣髙阳郡太夫人高氏
　　惟太夫人慈恕恭俭用昌吾门母仪妇徳贻范诸族初封恭人进汤阴县君髙阳郡君遇有壬为两淮转运使而进今封焉命下则弃子孙且四月矣于戏痛哉孰谓疏封庆礼而遽以凶服行之耶五内崩裂泣血以告
　　故兄大理路军民总管府知事府君
　　惟兄节俭成业勤劳训弟纯孝之诚没当不异昔在膝下有庆及亲彩衣奉觞嬉笑生春二代考妣新命于赫惟兄之愿兹焉幸毕蒇事致严祔飨是宜追念夙志其乐可知
　　亡妻髙阳郡夫人赵氏
　　子有柔顺之懿孝慈之贞荆钗缉弊穷年食贫我官御史始封恭人乃让祖姑县君郡君我禄稍益子复不辰幸收桑榆大沐圣恩三品郡封与姑并臻隠卒不愧生悲益新

　　遣王孙文

　　人间长吏山中道士天飞言还敛形戢羽翠鹄莱薉翳湮偃潴夷嶕甓址葺敝以居下视阛阓羣木蔽亏俗坌曼絶萧然有山林之姿客闵幽寂■〈糹斥〉物献焉状如老翁疆疆唶唶跳跃惊掣絶徽荷铁慧黠易驯若伶书疲纵观卢胡絶缨或縻树腰缓索使升捉腐误坠瞥然超腾窈袅远扬空虚是凭谓宜聋虫或系于枥拉尾撷鬃挼耳溲脊反背跨颈俯悬狐臆披菣择菽簸扬掇拾得食仓皇且攫且顾宝嗛瘿垂旋推如注苍头弛汲赤脚费炊乘闲抚玩甘棰乐笞狎而扪虱无亦妄持孩童欲颠吸呷忘疲投果掷瓦张断怖之遇杖瞑目若伏若拜释才跬步倐复故态坐方狗踞卧复兔偃千回陟降百状变见守者不谨纽断而逸东里告灾西舍称屈或疑阴妖徧走巫觋邻寐曳衾儿绷褫裹越厨碎器入灶嘘火果殚生熟囷挥积贮甫见南堂俄登北堵寸地皆厯万瓦枚举一台栽植心剿形瘵小山丛桂狼籍破坏有粲盆菊长悉盈丈花开如杯风韵髙旷凌折僵仆瓦砾纷荡幽兰挟根穉百彻皮葡萄既断芙蓉亦摧黄圃如扫红皴不遗镜池畜鱼且饮且浴轻如鳬鸭奄忽出没夏畦劳止枵腹待充菜菔告尽殃及韮菘挿架庋书酷甚值秦卷轴纷披裂帛曵庭矢激电逝捕影无侦罝罦势沮弹射技穷葢一去五日一坊几家无不被其害者于是竭智出谋誓报其侮匿僮簏中说机阖户环壁窒穴独启一路遵行布饵大贮于屋其来也趦趄彷徨四頋前却阒不见人渐至于阈及坐未几引领人立既行复迥乃始勇入绳牵枢动■〈户外去内〉然无隙途穷蹲桴怒呌若詈婴栱翳梲益示巧避竿挠犬怖惫而后坠爰命杀之以践余誓若有告予者曰眉山长公谓人弄弄人栁州憎而着文子不是察而饲之使肥导之使嬉是纳侮也纳而怒之已昏孰甚焉矧其性若是杀果惩乎余愧其说为之文而遣之且以戒畜者云
　　逸居兮食丰昧厥施兮伊何功娱我几何兮陵侮是丛我不尔仇兮方闵尔穷遣尔归兮山之幽山木有实兮溪有流饥龁渴饮从尔俦过河而泣兮实枯鱼母狃幸免兮将腊尔躯

　　新居告庙文

　　伏以营宫室以宗庙为先盖有明训去乡土而江山虽美岂敢懐居然先子昔南来之时而此邦实首莅之地于焉生息遂尔滞留大理兄是以继志而经营不才等因之称家而构筑祠堂有翼正寝继成皆祖宗积善之余又考妣生平之志谨兹涓告用告落成既蒇事而奉迎永妥神于佑唘愿推纯嘏以昌后人

　　祭沙卜珠居仁中丞文

　　唯公生于贵胄禀有淑质济以华学申以定力氷释豪习身心邹鲁从容道义周旋规矩孝能养志忠则致身一代枚卜如公几人持书南台吾亦冠豸辱知之深实异侪軰忝司淮漕重任曷胜公慰而教子将有称苟免瘝旷复叨超秩喜见颜色谓言不食憧憧于役路实过门公不惮烦礼意益敦江壖送留风雨飞鞚一堂倾倒百壶资送继闻执法表励南纪将期徳政兼善均被彼苍者天良殱哲萎易名隠卒忍尚不施扁舟此来念昔送迎茫茫公迹踽踽余行岂无公贵厌饱甫肆颙卭圭璋梦或暂侍絮酒几何爰假沥心公乎格斯鉴此哀忱

　　先公祠祝文

　　惟至元五年岁次己夘十二月乙酉朔越二十一日乙巳孝子具位有壬敢昭告于显考具位府君惟我先公读书浩博而尤工于经制行髙洁而尤着于孝安贫乐道无愧古人笃信力行罔顾流俗奉鲁郡夫人致敬致乐居丧哀毁几至灭性其熏而为善良者不知几人也有壬叨冒逾分皆我先公身不自享余泽之所被而履危涉险幸不至辱先者又严训之有素而芘佑之有自也得请南归拜扫洹阡刻铭神道江夏家庙奉守有严惟是瓈江实我先公庐墓之地士之承教而兴起者恢拓祠宇以祀先圣以阐学校庙堂嘉惠署额设官即倚庐旧基象设附祀在人且尔于不肖当何如是以由鄂泝湘肃恭来省山川环抱清淑蜿蜒神居攸奠轮奂翼翼手植松柏鬰乎成林而苍苍入云矣交游故老戴白伛偻扶杖皆至抚树哀感昊天罔极谨以洁牲柔毛粢盛醴齐祇承祀事尚飨

　　祭刘传之御史文

　　维年月日具官许有壬谨以清酌柔毛之奠致祭于亡友赠通奉大夫四川等处行中书省参知政事护军蜀郡刘文肃公之墓惟公业精于勤学本于儒渊乎泓渟温其璠玙昔玷南臬公实协恭羣议聚讼儒守武攻筑室道谋公独我同中书两曹机务是膺公右我左一日同升副宪淮南承乏作漕暌离合并一笑倾倒升堂拜亲握手论文脱落流俗尚论古人云萍之踪又复南北公位虽隆年则未及俄闻引病请老赋归我髙其行驰书贺之山林几时松柏遽萎慨临哭之无由幸托铭于丰碑朅来瓈江省先子之手植遵彼岳麓拜佳城之崔嵬虽朋友之墓有宿草则不哭而平生三仕之合始终二家之契讵能止涕泗之交頥一觞墓前公其格思尚飨 

　　石龙神祠祷雨文

　　伏谓天之所以生长百榖者云雨是先其行其施神司其权今秘厥灵深潜于渊遂令恒旸征咎龟我大田嘉榖欲槁惔焚日燀嗸嗸疾民饥馑将癫神恵斯土其忍恝然牧者获戾民兮何愆诚格斯应肸蠁在前幸驱屛翳腾波上天以降甘澍渥枯为鲜祀事敢怠钦于永年

　　■〈山上军下〉山祷雨文

　　惟神血食此方积有年矣稽诸载籍叅以民传咸谓神悯人答诚若影若响今兹亢阳之候甘泽不流虽未至云汉之太甚而榖苖盈畴侵寻半槁势甚可忧吏其不职罚宜及身毋重民困神其享佑急降甘雨不唯释长吏之谴且以征神之见于载籍民传者为不妄而今而后血食此方世世无斁

　　城隍庙祷雨文

　　人力之所不能者必求诸神夫神聪明正直而一者也聪明正直而一则惠罚无爽有感斯应况明神秩祀一州封部之中咸在庥庇今旱为民虐敢不一告辽州当万山中地瘠民窭有年犹困况重以饥今不雨其如养生何其如输官事神者何今人以人之所不能神之所能者告神矣神食于土能勿怜之乎磬折悚栗以竚甘霈

　　至正集卷六十九

　　●钦定四库全书

　　至正集卷七十

　　（元）许有壬 撰

　　○诏制表笺疏启

　　命相诏视草

　　上命眷命皇帝圣旨洪惟祖宗遗大投艰于朕虽继志不忘乎夕惕而图功未底于时雍方今承平日乆玩愒是惩中统至元而后暨朕践阼以来播告申严良法具在而所司废格上下因循驯至吏弊日深黔黎益困岂总于上者不专其任应于下者不能不戾欤若稽隆古之规惟重一相之选事机有统治具斯张中书左丞相伯勒齐尔布哈练逹古今扬历中外忠贞乆孚于王室寅亮已着于天工揆诸舆言实予良弼今特命为开府仪同三司上柱国録军国重事中书右丞相监修国史领经筵事董正百司修明庶务以端政本以厚生民易风俗之浇漓振纲维之弛纵首隆倚注力事率兴表独运于泰阶新羣听于涣号敢有隔越奏请中书政务者以违制论于戏凢我有官君子食朕禄而治政事者其各竭尔力殚尔诚以资佐理以副朕求治之至意故兹诏示想宜知悉

　　赠摅忠宣力崇徳守正功臣太师开府仪同三司右丞相知枢宻院事西域亲军都指挥使上柱国图固勒布哈追封永平王谥惠穆制

　　东藩扈战骏功已效于玅龄上爵推恩恤典宜増于没世况生子方隆于柄用而易名可缓于褒崇具官某质禀竒英器推雄厚载考家声之旧实基天造之初武校搜田念民饥而反斾秩隆内帑节国用以丰财报上以诚随地而见致九重之遣使续万命于更生蠢兹朔漠之震惊敢烦天讨允矣天庭之练习实在戎行破勍敌而言旋辞厚赏而弗受谠言方进良材遽摧缅兹遗烈之若存爰质彛章而弗愧师垣进职示国家酬徳之公异姓追王为臣子立功之劝

　　永平王妻大都格加封永平王太夫人制

　　疏王封而隠卒既砥砺其臣忠从夫贵以发荥用规绳于妇道某夙生淑徳早配名门起家从俭素之风教子尽忧勤之力金币昔观其峻却遗训克承衮珪今致于奋庸世勲益着传芳有自锡命是宜伉俪虽均鹤发擅人间之福幽明何间鳯毛炳池上之辉

　　贺天寿节表【辽州】

　　气新天宇惠风广吹万之仁电绕斗枢华旦应重三之数祥开泰运庆衍洪图【中贺】钦惟皇帝陛下允武允文克勤克俭柔远自形于干羽守成专务于诗书绥万邦屡丰年寰宇适泰登之世厘百工熈庶绩贤才又大比之时跻民物于春台纳乾坤于寿域洪纎被泽逖迩腾欢某等职守一麾心驰千里録陈金鉴阻从稷契之班颂刻玉杯愿祝松乔之筭

　　册皇太子贺皇帝表【辽州】

　　主鬯承祧一索首推乎出震显谟启后两明足继乎重离位正前星恩均率土【中贺】钦惟皇帝陛下武能靖乱文克守成奄四海之大以作君为万世之计而传子眚灾肆赦典刑薄五宥之恩赋税寛征仁政寓九条之诏纂鸿休于祖训诒燕翼之孙谋神噐有归皇基益固臣某等幸叨下郡莫罄欢诚日重光月重轮盛徳已昭于雅奏书同文车同轨寰区永底于隆平

　　贺登寳位表【山北廉访司】

　　出震承祧夙着重华之至行体干继统诞昭万世之常经品物皆春神人胥庆【中贺】钦惟皇帝陛下圣由天纵敬克日跻尊太后称太皇首明孝治任旧臣遵旧典益固皇图深仁溥五宥之恩新政布七条之诏人心同乎舞兽神噐安于覆盂纲纪修明规模宏远臣某等叨居宪职幸际昌期日之升月之恒永接无穷之绪天所覆地所载悉歌有道之期

　　贺太皇太后加尊号表【山北亷访司】

　　位正三朝极今古隆亲之道文加二太见圣明报本之心庆集慈闱光増缛典【中贺】钦惟尊号补天着绩夣日开祥赞燕翼之嘉谟际龙飞之昌运为天下母挈神噐而置诸安契上帝心有大徳而得其寿惟原柢之深茂宜位号之崇尊臣某等忝列清班阻陪盛礼徽音徽徳几年深教育之恩文子文孙万世继怡愉之养

　　贺改元表【山北亷访司】

　　躬成大礼焕十二章备物之仪数纪初元张万亿岁太平之本寰区均庆寳厯用彰【中贺】钦惟皇帝陛下辉光日新智勇天锡行封赠而劝臣下率兴稷契之心蠲租税以厚民生隆复唐虞之化无匹夫不得其所谓至治诚在此时名与实符事皆道恊臣某等班违拜舞职忝澄清和气祥风举世咸陶于元造秋霜烈日微忱敢竭于精忠

　　贺正旦表【山北亷访司】

　　春首四时鳯厯正三阳之序王大一綂鸿基衍万世之休悬政不愆履端伊始【中贺】钦惟皇帝陛下中和致理仁孝承先乾坤咸囿乎雍熈谟烈益祗于承显奋英断而端本风霆寓生物之心乘大明以御天日月焕敷文之治惟宪纲之力振尤祖训之恪遵运际期昌恩均率土臣某等叨陪乌府阻序紫宸丰以禄荣以官惧莫効毫厘之报长如川峻如岳愿益恢宏远之规

　　承召病不能赴谢表

　　具位臣许有壬谨言准中书省咨为臣有壬辞职钦奉圣旨节该依旧勾当里行者钦此伏以政府无功方拟复兔园之业使华将命洊令聨鳯沼之班抚已多惭陈情有请臣有壬诚惶诚恐稽首顿首窃惟乾坤定而贵贱位上下辨而礼义明或令或行有纲有纪惟臣有闻召不俟驾之义惟君有在病而予告之仁是盖察臣子之至情于以示天地之大徳古而历举今亦多闻如臣有壬者猥以寒微冒登科第夙蒙殊渥两参预于中书遄奉徳音遂纲维于左辖固辞不获黾勉以承若临渊而履氷犹挟山以超海侵寻十载已昭绩用之弗成瞻望九重乃宥迂疎而不责况以持身未至训弟有乖不能仪刑于一家讵可辅毗于大政谢事以退明日遂行不谓遽彻宸聪远承天宠紫衣传诏既灼示于新恩白首拜嘉俾尚仍于旧贯臣有壬自辞职以来行藏虽决忧畏弥深思先臣松梓之墟复兴至念以微臣蒲栁之质因致沉疴是以闻命战兢仰天惕厉捐身固系乎臣职乞骸盖属乎君恩精力日衰报効弗加于犬马材能軰出都俞方恊于鳯麟固宜揣分以避真才求医以延残喘沥忱至此负罪谓何兹盖伏遇皇帝陛下克寛克仁无偏无党经筵时御讲明法祖之宏规圣学日新扬厉光前之伟绩神武而不杀广大以有容春育海涵天覆地载无一夫不被其泽使万物各遂其生以至樗栎之材亦均雨露之润伏望益推旷荡远烛隠微察臣戅直而勿欺怜臣衰惫而实病放归田里俾为盛世之逸民感寓声诗愿继康衢之顺则臣有壬无任瞻天仰圣激切屏营之至

　　册皇太子贺皇太后笺【辽州】

　　圣资备徳徽音允着于思齐谋重诒孙盛典式遵于燕翼得名既正锡庆惟均【中贺】敬惟尊号寳厯承祥银潢衍派以天下之本在太子佐圣君之治于内朝建嫡以定人心为亿兆姓生灵之计主器而安宗祏启千万年社稷之休是虽睿筭之难侔实自慈闱之有助臣某等职叨一郡欢倍羣情孝奉怡愉至养已兼于逢吉模恢宏远皇图益进于无疆

　　贺皇太子笺【辽州】

　　主噐莫若长子宗祧衍奕叶之休继明以照四方化日恊重光之象诞膺显命永视宏规【中贺】钦惟皇太子殿下睿哲在躬妙美居质夙着问安之孝宜承监国之权甲观开祥和顺英华备至徳青宫翼善左右前后皆正人民生咸遂于春台国祚益培于盘石臣某等忝分西郡阻贺东朝定本正名已接万年之统上贤尊徳行跻三代之隆

　　正旦贺皇太后笺【辽州】

　　祥开寳厯阳春均播于人间位正宸闱至养巳隆于天下有生咸遂无物不新【中贺】敬惟尊号勤俭聿修仁明夙着禀懿行而符坤顺嗣徽音以致泰和靖难守成黙赞吾君之治奉先廸后永为圣代之规徳与日以俱升庆如川之方至臣某等沗司外郡阻贺内朝五福躬全乆底期頥之寿万年天启益隆洪逺之图

　　贺千秋笺【山北亷访司】

　　大钧播物四阳应节于中和少海澄波万象涵休于润泽庆闗宗社喜溢神人【中贺】钦惟皇太子殿下性禀慈仁躬行孝弟本既立而天下以定名一正而神噐有归机务总裁赞圣明之政教言辞告诫耸臣庶之观瞻接大统于无穷囿寰区于至治臣某等职叨持宪贺阻班庭监国抚军九有方隆于付托参天两地千龄允洽乎雍熈

　　拟韩坚降授后谢表【守东通州明初有拟谪韩坚制戏而甚佳因亦拟此】

　　年月日臣某降授炎州团练副使火山军安置者臣伏以天道分消长之斯违天者盖不可逭水利在通塞之际行水者是宜有辞顾坤阴素禀于冥顽而春阳遂稽于融释平生清苦尝与蘗俱僻地孤贞肯随羔献鱼已负而未使之出狐既渡而益肆其妖驯致其来非自作于不靖好生之洽乃特见于惟轻薄示镌移尽寛烁凿兹盖伏遇皇帝陛下正位凝命顺天应人知其颇重厚而无心况亦因喜怒而致罪长万里厚三丈未至于斯缓三尺削数阶已适其抵然单辞乃往圣之戒而旁逮非释巳之私解释东风何遥遥而不至冱连北陆故皎皎以自持罚也各有所归臣乃独受其坐身投远裔其何以辞言出至情亦所不免始凝而至初心虽悔于履霜不宻之愆余忿敢形于雨雹昔我履者甚若临渊今身及之殆如入瓮火山炽烈已甘凘烬之无余凌室深寒尚冀收藏之有待

　　修乔江书院疏

　　道无远迩犹水泉之行地中时有晦明如日月之在天上盖人心或昧于物欲而天常岂间乎智愚建学使教育之有归立师使知觉之有自若稽隆古徧闾巷与国都爰及圣朝由路府而州县惟鄼鄙听众以兴废故庠序视人而有无斯民本尭舜之民何地非邹鲁之地乔江书院者经始宋季再建国初皋比之座既虚伊吾之声遂絶星霜变易宛有故基风雨倾頺鞠为茂草义士窘于独力学者叹其无从主领黄文复先生以笃古为人师以兴废为己任买田筑馆弗遑宁居问道传经渐知矜式一篑不止则九仞有终丈席仅完而万间未构十室必有忠信况连袵之成帷众流可为江河看盈科而放海将见风移俗易熏晋鄙而皆善良义重利轻化齐民而出俊杰共成盛事侧伫羣贤

　　霸州创建老泉书院疏

　　霸州即文安县在今畿甸之内老泉苏先生主簿是邑湖广儒学提举李元镇先生世居此土欲即其地创老泉书院以祠三苏割己田二顷以奉祀事然先圣殿庑师生堂舎规模粗定未底落成且欲买经籍作楼庋之而其费不赀当世公卿好义君子必有能相其成者伏以尸而祝社而稷盖以章盛徳之人术有序党有庠是又育英才之地且君子所过者化寒暄未变其流风况文章可得而闻星日照垂于奕世故必有追古淑今之举庶可为移风易俗之基睠此文安近居畿甸在昔有宋作簿曰苏邃学雄辞冠当时而独立髙标余韵俨今日之犹存权论何嫌乎说兵辨奸有系于匡世一门忠义前后无伦二子声名遐迩同着彼黄有东坡之位而筠立子由之祠天下知侈于几区大老独遗于此土典实明时之缺责其吾軰之归湖广儒学提举李元镇先生倜傥俊才浮沉冷职著书早彻于宸听作事无愧于古人栖棘懐贤发三百年之浩叹维桑感义念六七世之故乡慨然任草创之劳茫乎若绵蕝之设披荆棘构祠宇虽负郭二顷之巳捐市典籍阐黉宫正为山九仞之伊始宏规须仿四书院多助必藉诸名贤道域既恢义塾斯启寒泉秋菊荐眉山父子之堂春诵夏弦兴皇元俊造之士共成盛事肃竢芳题

　　上右丞相启

　　伏以统百官以掌邦治方求连茹之征报一饭而辞大臣况遘采薪之疾在心有藴因言以宣窃惟涉巨川必待于烝徒构大厦不遗于小木是以公卿之论道贵乎陪贰之得人非藉真才曷毗大政苟有知非而求志亦当行恕以包荒恭惟右丞相阁下大手补天竒功盖世负两间之重大佩四海之安危岂惟救弊于一时盖欲跻隆于三代奋庸实效名爵重而仓库充报主诚心天地知而鬼神佑劳而不伐谦以自卑是犹海岳之髙深尚待涓埃之増益为国家而下士寜辞吐哺之劳使山野之陈人复与在廷之列有壬初无学术忝与科名本期州县之服劳驯误省台之遴选承恩逾分苟禄招愆三玷两司人已疑其辩幕四叅大政身遂致于负乘在中书且二十年来游辞知几百軰毎念出言之伤易常切自惩然逢持论之失平又循故习守法不回而忤物未免齐家多愧而佐政何禆惭伴食之无功幸投劾之有故敛裳宵逝养病野栖鳯阁朝元梦寐押班之上相鹤书赴陇收罗委地之弃材领清诲之渠渠重微懐之耿耿勿药未占于有喜趋朝宁免于后时颙望髙明俯垂矜察小人乘君子之噐自虞慢藏之忧大贤立邦家之基愿颂有台之乐敷陈语浅皈倚心长谨奉启以闻

　　至正集卷七十

　　●钦定四库全书

　　至正集卷七十一

　　（元）许有壬 撰

　　○题跋

　　恭题太师秦王所藏手诏

　　文宗皇帝手诏今太师秦王中书右丞相持以示臣有壬俾识其后臣有壬恭读盖以两都门禁遇有夜启旧惟牙符申以织文不具而启当以大辟所以严禁卫也臣有壬昔参议中书实出御札而小臣数奇不一月忧去追恨不能有一字之补而切有说于今焉伏念人君之责在乎得人圣人有金城得人之谓也惟太师在天厯初当汴兵冲参谋秘策与夺如神使乗舆达京中原不惊今年六月又讨不轨其难有甚于汴者其功岂但护一门谨启闭而已哉宸谋渊深申画周防古圣人重闗击柝之意也若夫任得其人则又君逸臣劳之大节焉臣有壬故敢书此以助圣君贤相择人之万一云

　　恭题太师秦王奎章阁记赐本

　　文宗皇帝逰心翰墨天纵之圣落笔过人得唐太宗晋祠碑遂益超诣盖其天机感触有非常人之所能喻者开奎章阁书制文刻石阁中摹本出天下耸观揭如日月云汉之贲万物也当时沾赐非殊眷不与太师秦王中书右丞相奉赐本俾臣有壬识之臣有壬窃惟帝王之徳业虽不系乎书然寸心之微众欲攻之不惑声色则荒游畋万几之暇诚絶众欲深宫静几寓意乎书心正笔正出治之源于是乎清矣况记文所谓崇徳乐道颂祖训戒守成远不轨不物所以陈王业贻孙谋者本末周宻帝王之道尽在是矣诚厯代之大训也

　　题欧阳文忠公告

　　文与道一而天下之治盛文与道二而天下之教衰经籍而下士之立言力非不勤也辞非不工也施之于用卒害其政者与道二焉耳昔苏子以韩愈配孟子而以欧阳子为韩愈天下以为知言后世不敢有异议者韩也欧阳也推而逹于孔子之道也欧阳子曰三代而上治出于一而礼乐逹于天下三代而下治出于二而礼乐为虚名又曰我所谓文必与道俱呜呼此欧阳子之所以为文而先儒谓自荀杨以下皆不能及者也有壬幼读其书即知好之见其纡余委备容与闲易初若易入望洋而叹而后知其大且至也翰林直学士兼国子祭酒玄原功其后也登延佑己邜进士第名能为古文颍州后子孙散而四方能世其学者原功耳出所藏至和元年五月告身示有壬曰太师为龙图阁直学士尚书吏部郎中留守南京时罹太夫人忧服除以旧职起此其告也陵谷变迁岿然独存传而至玄玄也歴胄馆奎阁奉常太史幸不至坠世业子吾同年其为我识其左又曰子以参议中书省事母忧去官服除亦以前职召古今事有相契者其并记之有壬早读欧阳子文得与其后同年而又相好故敢以謏闻识之若夫徳业之不究而以迹之粗类者委之岂原功私我之深遂忘其拟人以伦而伤其知人之明耶将原功警我以希贤之学耶警我以希贤之学也则不敢不勉

　　题郑裕卿孝行诗卷

　　庾黔娄为孱陵令父易在家遘疾黔娄忽心惊即日弃官归家时易疾始二日余童穉诵故实及此虽未有知而窃有感焉年十三在鄂休日从诸生出嬉惕然有动于中意太夫人当暴疾有青竹立牖下必策竹徙倚亟归视之果策竹以立言疾状甚苦药数日始愈于是益信黔娄之事为不妄以语人或信或否甚者谓索奇近名遂不以语人第默求之以征人心之所同然者枣强郑郜裕卿为仁虞掾扈从桞林至大辛亥正月廿九日忽心悸意其母疾告上官得归二月五日抵其家则母疾已不得语但泣下颔之是夜弃代倘非至情感触奔走一见裕卿之恨穷天地亘古今其有已耶呜呼铜山崩而钟应春木花而栗芽物之以类相感者其捷且尔况子之于亲乎子之于亲身虽二而气则一焉身亲之身也亲有疾痛身虽不知而心为变理之常也惟其笃爱日之至念厉先施之血诚跬歩之顷不忘其亲则气之一者无所往而不在矣其终也羮且见之墙且见之斋且见之而况其生乎彼陷溺其心者则不然亦惟有是心者为然耳裕卿为三台御史佥宪三道皆有声生能养其志而没能及其生其亦可以无悔乎朋游知其事将播之歌诗俾余为之序呜呼黔娄已矣裕卿无母且廿五年吾母见弃亦五越岁矣尚忍举以为言耶其忍泣以书者庶后之观此其亦均有所感焉

　　题牟成甫作邓平仲传

　　余昔漕淮掾庐陵曹汝霖出其父士弘先生志铭存没赠挽序文歌诗因得其人焉士弘识远气豪博学强记侨钱塘宋余黎献名伏一时者皆称其有史才最后邓宪使善之袁侍讲伯长直以宋史期之而士弘亦自任也陵阳牟成甫尝作邓平仲小传济邸事略寄士弘备纪述汝霖又以寄京师请识其末余既悲其年之不昌史之未成也而重有感焉国家得宋而天下始一三百年道学之明家法之正人材之多文物之盛三代而下无与伦匹其国可亡其史不可亡宋之史我之责也人亦有言列圣复有成命而宋之亡也又非与秦汉以来国亡而文不足征者比天下之禆官野史碑铭家乗亦既搜致史馆而因循六十余年何哉窃惟混一之初故老具在此可乗之机而释之当时士大夫不得不任其责焉大徳初余读书江南犹及见之从问往事歴歴可稽距今又四十年而雕谢无余矣接父兄绪余有志如士弘者岂易得哉匹夫奋臂而出欲负千钧之重非有乌获之力不敢也儋人之爵而职其事者乃不胜一匹雏可乎士弘没矣宋史将遂巳耶天下之大寕无其人不论其职不职也固将释吾悲而有望焉有为者出则今亟焉犹可及也过此则风声习气日以幽邈残编断简日以废坠虽有太史公出亦不免疏略抵牾矣有为者苟出成甫此作当有取也士弘之志其亦可书者乎

　　题潭州李肯斋手书

　　衡阳郡学实肯斋李公故宅开云楼设公像垂鱼正笏有壬幼读书其十岁时从师友拜楼上尚论风节咏歌追思三十二年学已乆不知公像无恙不也故人陈君季和入京出公手书乃其复司农进直寳储帅湖南时与其幕陈季文书也时国势一髪引千钧急贤宜何如方且斥公十年用复未究已倾而维湖南特一绳耳不待瀛封命下其不能国盖昭昭已见矣宋之起公公之死宋无益一时之存亡而有功万世之名教公之一起其功亦岂浅哉使起公早用公尽如公者皆得效其力则古无亡国矣是则天焉一书之微忧国之深敬君之至不怨不尤可槩见也宋逹官位重任剧笺奏书简幕下士例为之而公之使人谦抑若是君子哉季文名亿孙衡之安仁人登咸淳戊辰第为全州推官公辟之幕潭城陷从公死公书谓能道人心事真知人哉季和季文从弟也

　　恭题胡震宧所藏今上御书

　　布衣臣豫章胡震宧奉九霄二字示臣有壬日震宧游桂林实得侍今上皇帝笔砚及见始作字时落笔如宿习每精意审订然后奋臂一扫不复润饰此则书以赐震宧者也臣有壬斋沐伏观而窃有感于扬雄氏之言也雄之言曰圣人矢口而成言肆笔而成书盖天纵之圣不求成文放口而自成文不求成训恣笔而自成训书以为训有道焉字画之寓有训焉宸翰健刚端重浑然天成书家疲精力矻矻岁月有所不能而性天超越一趋径至非圣人肆笔而成书乎而九霄二字又有训焉唐高宗为飞白赐近臣皆有比兴其赐郝处俊曰飞九霄假六翮岂圣衷有见于震宧故不他书而撷此二字以赐之耶震宧其益进于学益励于行养六翮以待一飞其勿急急于小成也

　　跋髙宗小楷学记

　　宣和父子皆能书而建炎小楷乃学记一卷治乱之机于是可见矣

　　跋忠武王花押

　　右淮安忠武王署押二纸皆荐鲁郡文忠李公之底也昔王以雄姿大畧济以至仁取胜国兵不血刃归槖不贮一毫勲徳塞宇宙其恊赞画诺亦惟有一时之杰蔚乎其左右前后也文忠之子季凯请识左方窃惟闻王之风当敛袵肃拜况亲见其心画哉王国之贵种而落笔雄伟若老于翰墨者昔尝于掌故簿领中间一二见见辄捧玩不忍去手况李氏家有之哉前剡举文忠为枢宻叅议后者举为江西宣慰使皆不果用举者与举之者若是当时亦复尼而不行耶文忠终于江浙省叅知政事为时能臣王之明又可见矣季凯其什袭之

　　跋雷天益所藏先公诗

　　先公在江南尝语有壬曰我读书乡校时同舍最乆而最相得者雷起龙先生先生才甚敏学甚苦浮沉里闬今老矣岁时话亲故必及之闻之熟故知之悉至元戊寅有壬得请归乡里其子志天益者出先公手书诗一首乃岭南和先生所寄之作也乡思友义即诗可见伏读哀感五内摧裂先公所作散逸甚多既録之东冈小藳而归其本于天益俾存世好焉先生后更字伯通学充而不试者也

　　跋晦庵寄马会叔十一帖鹤山马侍郎尝有言曰时无孔子子朱子不当在弟子列观十一帖则侍郎之贤愈逺愈彰而子朱子交友之笃疾恶之诚论荐之公进退之审可槩见也谓其徒持咫尺书干监司州郡朝至暮获如取诸懐以陵笃缙绅者果何人哉百世之下邪正益判矣

　　跋甲戌混补公据

　　有壬幼读书衡阳师兰埜呉先生先生讳刚中字景和胜国咸淳甲戌湖南混试终场万七千八百余人取合格二十六人先生试赋天地大徳曰生通榜第二赋则魁也宋末词赋尤工尝诵其赋中朝士夫间殆如孙昌胤冠子言于乡士其不怫然却立者鲜矣当时题名有石补入太学人给以据兵火之余石且不存况掳乎第二十二人刘先生与诗子楚材独保其据如新而第八人欧阳先生则有壬同年原功之父也原功既题其后又介陈刚以属有壬吁宗之贤书盖絶笔于是而其文献有足征者焉南来访先师子孙于衡阳士子已无知者而幸欧阳之有后刘之有征也二先生则彰彰矣若吾师軰不几于泯泯乎欧刘同为浏人而原功又为太史使二十四人不泯若二先生亦必有道矣

　　题杨廷镇所藏首科策题

　　仁皇肇行贡举亲策多士人赐印题今全州总管臣宗瑞既擢第请请卷官集贤学士臣孟俯誊诸砑绫以仁皇之亲策臣宗瑞之所对重之以臣孟俯名世之书信杨氏子孙世守之寳也臣有壬实阶是玷前列十五转遂待罪执政追思廷对时文运之亨如日方升不图才三十年遽至废格虽奸人藉进士瘝墨者若干以簧鼓上听而不才适在政府封缴不武匡救无术有愧于七科五百三十七人者多矣尚敢以瘝墨者为辞哉而亦何面目复观圣策耶读卷臣世延等识于后莫不哀岁月之飘忽君臣之奄弃世事之多变也哀则哀矣无愧也臣有壬则兼之矣谨书其槩而归之

　　题赵继清覆瓿集后

　　同年赵君继清昔与计偕人已翕然称之盖学之固有者也有壬佐天官幕继清调湖广省照磨叅议中书调国子助教皆与议末廿年中凡三见之不乆辄去故于文墨言未尝及丙寅岁在右司见其覆瓿集读未竟取以南去甲戌岁又见之始得尽读文若诗凡六十余首然后见其舂容寂寥之各适其当而益知其学之固有而有能进也予拙且懒仕复多剧非迫诸人触诸心不获已不执笔积以岁年存尚满箧况博赡敏给十倍者乎则此集也其示人之一斑乎然而文贵传不贵多余之贪于继清者盖欲见大方之家而极其学之所肆尔它日请之其尚勿吾拒也夫

　　题李元镇尧山樵唱集

　　大徳丙午冬识文安李元镇先生于鄂予落魄京华元镇召入同邸忘年市饮无虗日朋游唱和少年技痒恐后元镇但轰饮不言时出一章硬语老气见者尽倾寻去翰林游呉楚闽海殆遍承乏按南海闻元镇治舶事海资山积但携一猿一鹤而归过横浦驿见所留诗思其人而和之予仕京七年元镇在江湖元镇两入京皆值予出人生难合有如是哉提学湖广年望七十予亦髪苍苍而视茫茫矣握手惊喜亟出尧山樵唱集曰子知我者当有以议其端噫交游二十五年始得其帙之全而知其为诗之多也惟其读书有见故其言醇进退明故其气勇土视货利无一钱不蹙眉故其意适江湖之日多仕宦之日少故其体放元镇少慷慨有气节善骑射早官江南弃而读书山中深造厚积入可以备頋问出可以为捍御惜其壮而不用用而不尽今老矣才五品冷官岂天欲昌其诗而厄其官邪昔郑谷梅圣俞皆为都官虽若过之在元镇犹未用也予恐观者不知故叙其生平大槩而区区交游出处因以见焉

　　跋海朝宗玉枕兰亭

　　永和癸丑迄至顺癸酉九百八十一年兰亭一帖临摹展促殆千万亿化身矣本来面目宁不变乎朝宗所藏校予所阅盖唐临之佳者也第世无呉卒不知纲之果似芮否也

　　跋纳琳文灿诗

　　士子持所能得一第为能事毕矣髙昌纳琳布哈文璨则不然迨守湘阴归汲汲问学犹未第时予嘉其有志于逺到也出诗一帙求言甚切无已则复之曰三百篇后作诗而世传者可数也评诗而世服者可数也后学望洋罔知所止愚敢以所闻进曰学曰师曰识曰力而已学以聚之师以传之识以别之力以终之四者不废一旦自得有不期然而然者矣故曰学诗如学仙时至骨自换夫见弹而求鹗炙见卯而求时夜已太早计矧弹卯未见者乎君见矣其力求之少陵复起不易吾言

　　义首座自号仁峰题诵连轴为之跋曰

　　韩子送文畅师言其谒吾徒来请其心有慕焉天宁首座义公既名义又号仁峰而又谒吾徒来请则其有慕也审矣吾徒亦有以告之乎仁乎义乎其亦慕其名而遗其诚乎而亦煦煦孑孑同其育乎挥之进之予将究子于名号之外矣

　　至正集卷七十一

　　●钦定四库全书

　　至正集卷七十二

　　（元）许有壬 撰

　　○题跋

　　跋贺宏逺墓志

　　永新贺宏逺没其乡人冯君敬宗出草庐呉公所为志志其童时能直叔枉疾不应科拟其文不愧中者司帑教邑举能有为天苟引年当树立大有可观此志者之不能不悲也予独爱其事亲而能娯失母而能丧无愧于心矣无愧于心寿不足悲也敬宗诸书以慰其子又出其诗跌荡清丽读之如见其人予所谓不足悲者又不能不为之悲焉

　　跋郑氏兰亭

　　兰亭序世言右军醒后更书数千百本莫有及者一手且尔则知后之木石传刻者不能不失其真也余南北所见无虑数十手而同者纔一二岂昭陵本世不可传所摹皆醒后书耶抑后之善学者自为之耶晚得郑氏所藏本为差胜然不敢作退之大言姑书以俟知者

　　跋髙本斋诗藳

　　仁皇惩吏百司胥史听儒生为然而儒实者不屑为为者率儒名也承乏所寓即扣实者果无几天机鼔动盖欲一扫宿弊且戛戛若是则人材之难不间于大小也予幼侨鄂见掾于省者多俊伟士人望而重之由是而分藩持宪者相继而见三十年来望之者日益轻僻居时见朋游盛言本斋高君之贤扣之儒实者也而又飘然谢去扣而实者益无几矣将行出诗稿求书其端观其诗益知其实诗之长行之洁诸公序之悉予独有感于本斋者为书所见而期之

　　跋周益公而下廿四人寄马会叔四十七帖

　　周益公而下廿四人四十七帖皆简鹤山马公侍郎者也侍郎与晦庵友善徳望伏一时简所称非溢羙也而廿四人者林栗京镗在焉尺牍徃来人情有不能免焉者非有私于子我之私也镗后大拜而侍郎止法从予因有以见宋之不纲焉陵谷变迁国不能有其图籍而马氏传守遗墨宝袭如新至侍郎玄孙之子武昌郡博士泰之又能表襮于世可谓贤矣泰之之子孙其尚保之哉

　　跋张子湖寄马会叔侍郎三帖

　　唐以书取士书以法晋故多造精玅宋人不及唐者不独人不専习大抵法唐欲泝洄至晋而有未至焉李建中后蔡苏黄米皆名家南渡称张子湖朱子称其不把持爱放纵九原不可作无从一问不知书法果如斯而已乎是三帖皆与同年鹤山马公者也吾同年刘寿翁不能忘情者有以哉

　　跋刘莘老书金刚经

　　刘忠肃公出处大节王嵓叟奏札可见其平生刚鲠岂徼福于不可致诘之地者其贬所书佛经岂昔人所谓逃禅者乎观者勿以日诵十部一语遂疑公也若夫是经之玅古今赞述备矣予虽未学佛长人岂欺我哉

　　题旧寄高元用小诗

　　至大已酉予旅食京师与洛阳高君元用共爨以食天大寒尝复衾而寝有两鬓烟尘朝共爨一窓风雪夜同食之句君笑曰此他日话柄也俄皆用茂异调校职元用饯予北而后南焉予赴辽州倅遇便邮继以为君拈起当时语应见相思万里心为四句寄之后虽踆踆南北有便必书而迄无报章每念一日见之当诘其后其弟元博佐兴国幕谓予忘也誊以见寄予游长沙其子万里持以来拜倒指二十六年元用奄逝亦十八年元用长予一岁相从时才二十四没时才三十八余痴顽闲话视元用所得不既多乎鄙言散四方人裂弃不少而戱语片楮什袭如新盖敬兄执弟也敬父执孝也孝弟萃一门有不炽而昌者乎予方悲元用之不寿而有喜元用之有悌有子焉元用不死矣

　　题刘氏族谱

　　长沙刘彦恭奉家谱请言由其本求其支茫洋棼错殆不可知精索缔视则某先某后皦乎其各有合也士大夫家贵知其族及荡于兵宰相世系之隆子孙有不知其自出者况齐民乎士大夫家能有其谱者百不一二也彦恭之先世有闻人考明徳业进士有声早卒彦恭相其弟某幼冲于成谱之蔓衍后又可知己欧阳子用太史公史记表郑玄诗谱畧上起髙祖下止玄孙多而不乱逺而无穷彦恭其亦究此乎予嘉彦恭能子故进之士子讲学此其先者也彦恭勉之

　　题刘先生所藏予青山诗

　　元统癸酉七月予避暑江夏青山髙武肃祠有十诗书以遗友人刘君光逺同年欧阳原功既为跋予京师归光逺又请予自题其后癸酉距今七年年非甚逺而予中间待罪政府最乆上负圣天子下不能推毫髪利泽于人又不能自安其身于伴食之地当其斗横议而孤立也若乘小舟而渉大海若抱漏瓦而沃焦釡蹂拂百至气奄奄靳属者屡矣原功学士议事常在列盖亲见者也当是时也思青山之逰其可得哉赖天子明圣大臣包荒不加以罪释之使归得见旧迹为幸多矣既以自幸又因以自励焉诗非佳也光逺不投之江为我藏丑乃什袭之则凡后有所作其敢苟哉非欲持是又以求售也觊其颇工以歌颂太平于山间林下不徒为山水之役而已也昔约原功游衡湘原功归而予在政府今予归而原功在翰林光逺其里人见当为我申之约苟践诗当百陪青山矣姑书此以俟

　　题欧阳径存诗

　　讷庵中执法口欧阳径存不释谓能候人脉审贵贱吉凶无爽予既识而征之益信其术之异一日论方技及星命学则又所精者属有采薪忧推原精微指授汤剂所苦寻愈谈玄养生皆号有得虽己讶其多能而直以术者待之最后出所著诗文一帙丐一语表其勤文古而法诗清而腴始知其为儒而游于方技者也噫世以一人之毁誉一时之见闻遂以为尽其人其不合者众矣径存所著当代名笔叙之详矣予特哀其不遇而以为长育人材者劝庶有合焉径存曰吾老矣将归卖药乡里不复出矣予曰世之如君者可胜道哉观是或有激也径存曰唯

　　题罗善先赤壁赋

　　汉嘉罗庆善先予为淮漕时掾也儒雅縁饰翘然如野鹤之在鸡羣嘉木之在蓬藋众人遇之不忍也除建宁照磨地官辟掾善先曰与我局蹐凡穴培植一级岂若安吾一命尽吾所当为者哉即日归待次维扬予嘉其去就之审而复自喜昔者遇之之厚之明也予南归迓予召伯埭从至仪真日且浃予将泝江出东坡赤壁二赋四轴前赋则困学鲜于公书后则松雪赵公书请曰先公在江南名胜争内交此二公骈竒合羙以奉先公者也公没庆昆季在幼赋遂失游金陵见之王氏家上书先公字如新不觉泣下加其原直而得焉徼一语记之后子孙将不敢坠失予闻知书者我朝字画赵松雪号独步至于行书困学实轹而过之松雪于是极力颉颃而世之议者盖自有优劣焉二公皆一时书学宗匠也乃共书二赋以奉罗公其所与可见矣公名光锡字汉臣号玉泉子少力学负气节至元间为尚书省都事转兵部郎中与时相不合即退居西山耕牧自怡构亭玉泉扁曰拄笏其寓意有在也游江汉呉越终于江南予尝悲世家子先世丘陇有不得保者况图籍乎父没而不能读父之书手泽存焉尔况父之字在其上者乎手泽在焉字在焉委之他而不恤则亦忍哉礼遗书藏之庙孝子仁人之所甚重者也若善先者可谓孝矣孝而移忠吾又知善先之能显其亲矣能显其亲视字之在书者益彰彰矣善先其勉之

　　题莆田黄氏族谱

　　宗法废而族姓之辨兴氏族之志立无乃违其原柢而即其支流乎经残礼壊其亦愈于已乎人一身其来尚矣少而至于多近而至于乆则不得不分分而益多以乆至亲尽而为途人势也使多而不紊久而不迷则图谱之作可少哉唐宋士族亡其宗谱名门右族莫究世次宋欧阳公因采太史公史记表郑玄诗谱畧依其上下旁行作为谱图百世不易之法也虽其言稍过于激议者取其大可也而乃指擿诋讦犹法家括索真少恕哉武昌水陆提举莆田黄君出其族谱自晋晋安守元方而下迄于今簪缨世家絶无而仅有者也世逺系紊固或不免视世之漫不能究其先者有间矣诸黄自叙其谱者元丰而后济济有人因其语而有以与之夫世之能世其世者世其徳也非爵禄之谓也富贵烜赫未必华其宗而谨徳力学不坠世训者休光可百世也惟其发之于既盈不期而至不得已而出措诸事业而不悖揆之世训而有光其庶几乎若夫少不齿仕流为愤恨以谱图为入仕急务非所望于黄氏也提举试以语诸族人将有感于予言者也

　　跋胡安常所藏坡字

　　坡公论颜鲁公书谓古今之变天下之能事毕矣而天下后世之识者不能有异辞匪服其人服其公也坡公此帖盖有得于鲁公者鲜于伯几以为鲁公争坐之流其真知者哉六一翁辨瘗鹤铭不类羲之笔法而类颜鲁公知此则知坡公此帖有契于鲁公也思陵以冥合天矩触涂造极归之通儒而世之以优孟为孙叔敖者又不可同年而语矣

　　跋盍正甫所藏元裕之诸公手简

　　正甫提举所藏前軰墨迹元公裕之姚公公茂王公以道杜公善甫凡四家皆与其先世手简也三复之余窃有感焉若元公之学王公之才杜公之逹固无间然矣九原可作吾其从雪斋乎

　　题欧阳同年叙祁母传

　　古列女无传传列女自汉儒始厥后述者凡一言一行可仪表闺门者悉纪録之以备史氏之采择其或史氏采择有所不及则亦托于名能文辞以附传后世若祁母刘氏之有传是已余虽未见其传而读欧阳同年叙可悉其为人未嫁则履前言以修内行既嫁则承宗事以谨妇道不幸而两失其所从则树碑表墓以究其再世弗克为之志平居训其子若婿则曰富贵不可以骄人唯力学为立身之本玺书复其家则曰往役义也不可以苟免呜呼可谓贤矣先公为女教一书以妇徳为首若刘氏之言之行亦吾家书之不可少者哉故録欧阳序藏之而提其要若是云

　　题许彦栗琴道书院卷

　　右琴道书院记跋赋咏凡十三家抒其深发其蔀各有说焉末及予拾其遗者谂之曰昔桓谭善鼔琴著书十六篇号新论末篇曰琴道未成但有发首一章肃宗使班固续成之则是知琴道者莫谭若也然光武令谭鼓琴好其繁声宋弘青之至谓郑声乱雅非中正者则谭之于琴道如斯而已乎予方无从质疑而得彦栗焉而不知彦栗之于琴道也琴而道乎道而琴乎判而二乎合而一乎谭谓琴通神明之徳合天地之和若然则道蔑加也繁声果能累之乎必有所折衷也昭氏之鼔琴也昭氏之不鼓琴也谭不及与之语而有望于彦栗焉

　　题苏伯修治狱记

　　世之为爰书讯鞫者亦知有所本乎典谟尚已西京号隆治而廷尉府尽用法律吏贤如儿寛谓不习事不署曹然而决大狱也虽以张汤之愎不能不博古义者其亦不能违所本乎予观伯修叅议治狱记而重有感焉伯修儒也为御史南台録囚湖北寃者信罪者得为右司都事治夏秋冬官其重在秋其画诺平允宜哉愚复入待罪掾抱案议三事一谓居停盗或寓其物若它罣逮捕吏乘隙攫其财不可揭以不得举他事当听其家人告一谓囚有指逮而他治不即追捕致盗逸狱滞当定其罪一谓辜限有定制不当用近例破成法法司可之以布中外乃伯修为吏部尚书时所陈者也于是益知伯修之贤且能丁其会则为之身有所见则言之在朝哀矜根诸中钦恤见于外不有所本而能之乎昔讥儒不习事今尤甚焉讥者非也来其讥者何也使皆如伯修人皆讥之乎国家患条格丛冗莫知适从有勅删修伯修今叅议中书实在其列是书之成尚有望于伯修也愚昔叙名臣事畧以为有出事畧之外者盖以史期之今也又有望于条格之外者焉可与言而不可与之言失人伯修以为何如

　　跋首科贴黄

　　皇朝贡举启于太宗定于世祖申议于成宗而决行于仁庙乙卯首科得五十六人而臣有壬忝其一殿策复玷前列中实骇怍赐宴玉堂知贡举乃读卷平章政事臣李盂读卷叅知政事臣赵世延集贤学士臣赵孟俯皆坐礼方洽呼臣有壬前平章指叅政而语有壬曰始子策第高下未定叅政言观此策必能官请寘第二甲吾不许寘上复掇下者至于再三又指集贤曰学士见吾辈辨不已乃立请曰宋东南一隅每取尚数百人国家疆宇如是首科正七品取多一人不多也乃从之吾谓此卷何人而使吾数老人争论终日拆名后当观其面目吾非市恩掠羙也使子知其难耳子其勉之臣有壬谢而复坐然亦莫究其详焉得请南归监察御史臣宋褧行部过鄂出廷对卷读卷官拟进贴黄凡廿九帖而臣有壬在焉始知以策切于救荒也视货校直益重悚惧切惟愚縁阶是十五转遂待罪政府曾不能报其万一而国家百年论议二十年已行之盛典一旦废罢数竒罹蹇适丁其会尚欲胶荣腼面见天下士哉圣贤在上一时为覆盆之蔽者亦已就殛文运其不逺复乎复不复未可知而七科已得俊杰不少必有能収功桑榆非与臣有壬愦愦苟禄尝试无效缩手而归者比御史甲子进士也方年富力强顾不在兹乎臣有壬衰且病矣山林之下独有拭目盛事咏歌太平尔
　　臣有壬题此卷之明年朝廷更化科举取士诏中书省集议举行召臣有壬复叅知政事既视事问所谓集议则具案故在而其为集也如抟沙然及其集议不啻聚讼今丞相爰立其议始决臣骤由西台都事入为翰林侍制会试御试臣有壬洎臣褧实皆与闻其燕而竣事焉回思始题卷时可谓幸矣山林之下咏歌太平此其时也故再叙其概于后云

　　至正集卷七十二

　　●钦定四库全书

　　至正集卷七十三

　　（元）许有壬 撰

　　○题跋

　　跋颜鲁公墨迹卢侯帖

　　颜太师风节杰出千古脱翰墨未尽善思其人抚其迹犹当寳袭斋沐九顿首而后展视况毕天下之能事者乎世譊譊有真伪之辨苟称太师予即寳之况仲谦尚书所藏卢侯帖其为真迹昭昭无疑者哉松雪翁以平生见十六帖为幸其所称马病帖则予得之又获观此帖是亦幸之又幸者也

　　跋陈尚庭告

　　唐天寳三载开江县尉陈尚庭诰一通一时拟官者四十九人湮没不称者多矣而署衔于首者李林甫也林甫之恶千载不磨虽欲如当时选人之湮没不称不可得也吁可畏也哉

　　跋东坡墨迹郑君帖

　　书家论字必晋次则唐有不收苏黄翰墨之说可谓大言矣退之以羲之为俗书则晋亦不必收矣观坡公黄州醉中所作孟倅郑君帖其豪宕奔放有醉中意度再三谛视一点一画无可指议其精而入神者乎彼不收者予不敢有辨予苟有得当什袭宝之

　　恭题仇公度所藏奎章阁记赐本

　　天厯二年文宗皇帝作奎章阁征集儒雅讲求太平见诸记文忧深思逺御制若书龎奥劲丽而又镵刻精至信一代之文宝也墨本颁赐止及大臣皇上继明思有以扩大训示百僚始及朝着之有闻者而加用二玺焉此则懐庆路总管臣仇济为户部郎中时沾赐本也属臣有壬识其末臣窃惟帝王之文如二典三谟于以垂世立教帝王之书如二曜五星以定时成岁岂炳炳琅琅务声音采色者哉文皇词翰于是备矣于戏休哉

　　跋临川黄孺人训子诗

　　先公患世不教女辑女教书草庐呉先生序谓可与朱子小学并行邵庵虞公亦为后序行于世虽歌诗有戒然载巴陵玄子韩世孟一诗岂不以临难死节有闗世教乎临川呉母黄孺人训子诗所遇则异易地则皆然先公官临川黄甫四十诗则作于十年后惜先公之不见也或者谓临川王介甫后高尚成风故黄氏能致盛名予窃疑焉东莱吕先生言江西人物盛衰观人文者将于此乎考以几案间有江西诸贤书札为喜诸贤不独介甫也若以临川宜归介甫临川无晏公乎黄氏励妇节形诸言者若是其为士者宜何如予不知今江西人物视东莱时盛衰呉绶归为我问之邵庵

　　恭题至治御书

　　英宗御极练核图治拔恶木深固之柢取豫章大材以梁栋一世时则有若东平忠献王独运亭毒君臣千载之遇鱼水不足以喻之也一日侍便殿信手拈墨笔作古钱形而以朱笔分脉理为肉好执规矩为之有不及者上览之大悦取朱笔书皮日休诗我爱房与杜魁然真宰辅黄合三十年清风一万古于其侧盖以王为房杜也今庆老福徳亦侍侧即以赐之福徳装潢什袭后至元庚辰以归王之子今翰林学士承旨开府仪同三司臣都哷特穆尔开府以示臣有壬俾识其后臣有壬于是见至治之治其有以哉王偶拈笔不作它象而独作九府钱法非以其流布济人有功于世乎上不书他语独书诗人诵房杜之句非有契宸衷将责以贞观之治乎则是游宴之顷未尝有忘天下之心焉史称房杜不言功持众美効之君王汲引士类一善不遗其有得于是乎使天假以年则唐虞都俞吁咈赓歌之风蔼然一堂之上矣岂特房杜而已哉噫君臣相遇古今所难及其相遇而天复中道尽之此有志之士不能不痛悼也呜呼惜哉王之功业不终天实为之然痛悼之余复有为王贺者玄龄后有遗爱如晦后有隳构今开府继志述事益光前烈房杜有所不及矣积善之家必有余庆谁不信矣夫

　　跋雅勒呼正卿所蔵鲜于伯机词翰

　　鲜于伯机诗予知之已四十年吉甫段君嘅言人知其书诗则知否相半予方自幸在知者之中而夷陵监郡雅勒呼正卿知之虽晚爱之甚笃正卿素言晋后虽有书终不能如晋唐后虽有诗终不能如唐予谓诗发于人心天地无穷人心无穷不当主世代计也书又艺之艺耳正卿不屈也及其观伯机书则谓真十七帖观其诗人谓轶苏州入彭泽矣若然则晋唐而后书复有晋诗复有唐矣予非好胜窃喜因正卿之言使不知伯机之半行皆左袒且以识吉甫之嘅焉

　　跋重刋羊祜碑

　　堕泪碑在天地间与元气相为无穷昔之亡也有不亡者存盖立徳立功立言有一于此足以不忘况备之者乎太傅之未就交辟也郭爽以为今之颜子其徳之着见者若此委质而后大勲伟绩史不胜书其功懋矣若论三年之丧欲革汉魏之薄而兴先王之法以敦风俗其于立言盖有儒者之风焉使及门孔氏其殆庶几乎陆抗谓乐毅诸葛孔明不能过未足以尽之也李商隐因韩子淮西碑有言汤盘孔鼎有述作今无其器存其辞辞之精絶者不托于器且不可泯况徳之浃人肌骨者乎昔大傅造岘山言自有宇宙便有此山予谓但有岘山便有太傅且人皆因碑而传是碑由梁迨今至于四刻则因人以着不亦异乎访旧文而刻之石由京师而致之岘首者编修官杨伊志卿也

　　跋检讨郑取新刻千文赐本

　　智永书千文真迹皇上览而善之命刻诸石摹本所及盖殊渥也而经筵检讨臣郑取以侍从之请亦沾赐焉窃观宸翰精玅高出古今天光日华贲饰万物而犹取法古昔此大禹之不自满假也昔有使臣下用拙笔以取容者自言我于兴代方外之人一艺之精掇拾残缺俾襮于世何悬絶若是耶在艺且尔则于往圣续民命寿国脉之大经要训有不求者乎此经筵之所以缉熈日新也是帖之不泯非智永之幸斯文之幸也斯文之幸天下后世之幸也

　　跋蒋善夫义士传

　　予入京早若将作同知任瑛之狱尚书右丞博巴之死皆及见者也任犴狴固宻而能出之天下大索穷山絶壑鹘巢之地亦斫木标榜姓名而能周护脱之可不谓能乎博之罹祸也亲故皆避去而能收其骨而葬之可不为难乎此蒋伯祥善夫得称义士而揭翰林所为作传也或曰掲之传蒋也观其所主窃有疑焉予曰不然智伯不仁豫让感国士之遇至以死报列之刺客识者不能无议于太史公焉则善夫之得称义士亦可无愧矣若夫出良家子女于异域罟擭陷阱之中又其义之炳炳者也子曰吾之于人也谁毁谁誉如有所誉者其有所试矣此非圣人善善急而恶恶缓之明训欤

　　跋张开府宗度牒

　　冲真明逺玄静真人张徳隆收从父开府公宋咸淳三年度牒一通曰景定四年者是岁之所颁也曰新法度牒者绍兴间所行绫纸新法也开府年二十五受此为道士归我朝际遇列圣绾玉章致极品此牒其起家之所由乎昔赵宋天禧间天下道士万九千余人迄熈宁之末登降不一未尝及二万人以古之为民者四则多矣以天下之大生齿之繁当尊隆其教之世而其数若此谓之少可也盖核试之科严披度之条宻游惰不得苟容其中厥后国日蹙财日匮因而利之遂与泉币并行矣因而利之其势不能不滥而得人乃有开府者则又拔乎其萃千万人不一二见之者焉牒之制度绫纸缜宻印署周详宛然官告也我国家富有四海言利之徒屡以是撼执政予在左司熟闻其说利不足道也若夫搤游惰而不使滥其亦切于为治者乎天厯初始行其法今虽不废而奉行未至条目未悉有志于治者将于是有考焉

　　跋神徳真君画象赞

　　昔开府仪进上卿张公之观化也朝廷赠恤之典士大夫哀挽之诗与夫刻铭丰碑揭示永乆者莫不各臻臻其极天厯己巳追封神徳真君又祠而祀之矣初开府年七十仁皇诏图其象勅词臣为赞识以皇帝宝像若赞亦刻之石矣冲真明逺玄静真人徳隆真君从子也哀慕之心犹以为未足复图其象裒赞文若始终纶诰为一通请识其后以寓羮墙之思焉夫黄老之教主乎清净古之为治者有资焉其流而为申韩者以其忍也忍于其亲况于他人乎羽流之学以哀不入心为逹人而无哀果名为心乎真人为从子孝思若是忍与逹不能累之也夫不以忍而施之人不以逹而荡其心则所谓道者顾不在兹乎若曰其所谓道道其所道非吾所谓道者不敢施于真人矣

　　跋绍兴狱空诏

　　绍兴庚辰大理寺奏狱空赐诏奬谕时敷文阁待制赠少师开府仪同三司张运为寺臣以明决平允著称而思陵用适其材故能致效若是焉愚读前后刑法志有曰三代之盛至于刑措兵寝者其本末有序帝王之极功也夫所谓本者非好生之徳洽于民心兹用不犯于有司乎思陵渡江当南北分裂之余干戈骚屑之际虽未能恢复中土以底兵寝而三十余年之间屡见空狱其有得于虞书之旨深矣今冲真明逺玄静真人徳隆者待制五世诸孙也真人从父开府公登一品清贵羣从亦至郡守其待制之流泽乎诏尝刻于石陵谷变迁有力者取以墄塔真人购而得之残缺已半而诏本收藏如新石乃不如纸者以张氏子孙之贤也张氏子孙仕而有职于刑者其尚取法于是哉

　　题陈璧家藏简斋墓志后

　　靖康板荡思陵踽踽东南中原士大夫有能自拔以从其君于间闗流离之际丁急贤之会収録宜何如然用之而未至者人也得之而复失者天也简斋陈公既叅大政寻以疾辞遂至不起用世之学不究其施岂非天乎君子于是有以见胜国之不能复有中土也世知其诗之工而不知其心之苦若向来万里意今在一窻间之句予毎三复而悲之墓志有不能尽者焉

　　跋米元章临李北海毒热帖

　　海岳公临法书用盗狐白裘手非随人作记者也学孙叔敖不得不曲尽其似耳然其本来优态还扫除净尽乎盖狐白裘亦有发觉时也因观临李北海毒热帖澷书若是不知识者以为何如

　　跋张宜相所藏织成宣和御书清净经

　　唐安乐公主出降益州献碧罗为花鸟大如黍米眼鼻觜甲皆备瞭视者方见之陆龟蒙纪锦裾谓其禽鸟花卉谛视条段斩絶分画缜致不可状虽不可见想象不过乎景物精絶而亦疑其夸也若夫字画见诸织组者大率仅能成字而笔意则未易得宜相张君藏织成宣和御书常清净经一卷笔意之精不失毫发机轴之异又有不可胜言者面文背质判然二文而吻然一层不知当时之工何以施其巧于机轴之间也因知碧罗锦裾非夸而又有不及者虽然竒则竒矣特一物尔而余因是深有感焉宣和间万事已堕清净经谓神好清而心扰之心好净而欲率之遣其欲而心自净澄其心而神自清呜呼斯言足以为国矣知而不能践徒从事组织之末祗増其多欲尔故余不暇论组织之工而深有感于是焉是卷出没之详同年欧阳原功叙之详矣其己夘冬与予同观盖庚辰冬也

　　跋戸部主事观音努新刻千文赐本

　　智永真草千文散落世间存者无几虽秘书所蓄亦有可指议者南北盛传在京师则有田氏家藏墨迹七十三行为最佳田氏图书散失翰林直学士伊啰斡齐桑莭购得之不敢私有以献于上上览而悦命移刻诸石间以墨本赐臣下翰林应奉观音努沾赐焉观音努得之亦思七十三行中所谓坚持雅操好爵自縻之言以报圣恩之万一乎勿徒为翰墨观美而已也

　　跋兵部主事大都所藏周濓溪而下十二先生画象

　　右濓溪而下至东莱十二先生画象兵部主事大都子正得诸石刻移绘缉素俾有壬识其后将朝夕瞻仰以自朂者也盖自圣逺道塞百氏纷起十二先生者出豁其晦合其异一归于正而道统之传有在焉三代而下功业文学之人史册相望若十二先生则代不一二见天生大儒皆萃于宋三百年于戏盛哉子正景行先哲当求其书而读之读其书矣又求其人于心则庶乎其有得也

　　跋干尚书封二代碑

　　右礼部尚书干公封赠二代碑铭翰林学士承旨欧阳玄原功之笔翰林学士承旨张起岩梦臣篆其额有壬实为之书而记其碑阴者则今翰林直学士黄溍晋卿也干公寿道与予四人延佑首科同年进士梦臣则大魁焉寿道子旟来京师録本请识其后干之世徳碑铭具矣予不容赘而独列同年者非敢夸首科得人之盛盖悲夫五十六人凋谢无几而予五人者乃得聨名于一石亦盛事也旟归持奉寿道寿道必以为然

　　题乐天醉吟先生传池上篇

　　香山白公勇退于强健时享闲居之乐者十八年吾乡魏忠献韩公慕之作醉白堂东坡苏公作记谓公道徳髙于古人非溢美也又尝谓其出处老少粗似而东坡之号实本于忠州之诗盖又慕之深者也公年五十八分司东都有今日是长归之句终身不渝其言彼称其文章精纯不欲一披恐回其心者适足以成公之志而自襮其愎焉愚少年读醉吟先生传池上篇既慨然有摆脱尘俗之想世故牵絷因循老大年五十七始投劾归少公分司时一岁谓可酬夙志矣而立志不武又两入京翰林中台凢十八月胶荣贾谤公之罪人也六十二归作圭塘西郭虽交游构筑之盛不及池上而松竹荷栁杂植之蕃或庶几焉今年六十四校公作传时少三岁老态已可掬况风节道徳之懿敢彷佛其万一哉每圭塘风清日美饭饱茶余朗诵二文一过亦闲居之至乐也可行出嘉纸请书为轴因试陵子善■〈髟上怱下〉笔喜为之书

　　至正集卷七十三

　　●钦定四库全书

　　至正集卷七十四

　　（元）许有壬 撰

　　○公移

　　言监察御史李谦亨等量移

　　雷霆震怒终不废于生成雨露沾濡初何分于美恶况沛九天之厚泽固宜一视而同仁凡仕清朝举承殊渥岂容余润独限遐陬钦惟今上皇帝以上圣之资举旷世之典被服衮冕躬祭太庙制作卤簿耸动神人大礼告成有生胥庆推恩臣下罔有崇卑内外四品以下职官普减一资至于至治二年以前入役者考满入流日皆与优减天休所被踊跃难胜若有在官得罪而情或可矜者亦宜量加湔濯祭綂所谓明惠之必均也比者监察御史李谦亨成珪以言事得罪钦蒙宸断窜之千里地面获全首领幸已莫量但各人适际昌期举行盛事倘均沾漑益见恢洪若蒙发还原籍准复量移近里薄示从寛不惟使之得以自新抑见天地父母之徳宏大难名远迩无间也

　　风宪十事

　　照得延佑三年六月钦奉圣旨作新风宪一欵监察御史廉访司官凡利害可以兴除军民休戚切于时政者各宜尽心敷陈以凭采择又至治改元诏书天下之大机务惟繁博采舆言庶能周悉自今内外七品以上官有伟画长策可以济世安民者实封呈省伏念卑职一介寒微屡叨甄録凡伟画长策之可采岂浅才末学之所知既博采于舆言且下询于百职况叨言责敢竭愚诚尝谓天下之事非一设官分职各有攸司而官职之中风宪尤重所以纠百官之非违示百官之轨范故其用人也必当极天下之选而于行事也必当尽天下之公奉法持衡毫髪无间然后可以责人未有已所不能而责人之不至者迩来风宪之司或已有成法而不能奉行或虽有旧规而事当损益庭荒田治盖所未闻故不敢他及而以风宪十事具陈如左
　　取补书吏
　　书吏名役至轻所系至重补用之法屡有变更所以不惮烦者必欲得人而后己也然而改法愈宻得人愈难事壅法隳其弊益甚至使外而郡邑内而朝廷语及此徒无不颦蹙岂天下果无其人而立法终于不善邪盍亦究其所以然者夫天下之人才本难而宪司之事权实重事重则庸人力不胜任权重则小人挟以营私纪纲之废职此居多苟能依例令管民文资正官从公保举廉访司官覆察相同面试中程然后补用如有不应元举覆察考试正官首领官黜退该吏断罪勒停则亦何患无其人哉今则所举大率非强有力者不得覆察者符以虚文甚无谓者面试之日皆与符同公堂秉笔落纸成文者葢百无一二也考试之官初亦岂有私意不过谓人身事辛苦至此忍使流离奔走不遂而归意则佳矣奈国事何后来者又复如此久久相因是使宪司不终于得人也使其对面依例必试虽元举覆察已完而其不实者则皆不逐而自退矣岂不革一切之弊哉至于败缺往往有之而所谓黜断者絶未闻也人亦何惮而不因循故常哉补用之法以此为纲始终相维但必行之人自得矣若夫节目之损益亦有不容不及者岁贡儒人虽有明敏之资而遽为未试之事殆未易也今后须要年三十以上覆察完备先歴路吏一考三台典吏虽案牍素所习学而资质既有不同工拙遂致迥异其应充书吏者亦合先歴路吏一考然后试补官既获用彼遂达材亦将乐于趋事也奏差名役虽有稍轻今皆转补书吏始由州吏取充较之路吏所歴既浅所进亦优合于岁贡不尽路吏内举察取用依例试补书吏若是则曰纲曰目交相维持申明旧纲叅酌新目补用之初责以必试若有败缺将元举官吏必罚无恕人各有警而人才自得矣
　　会议还司
　　照得作新风宪诏书各道分司若不徧歴百姓利害官吏贪廉岂能周知除廉访司使守刷按置司去处余拟每年八月中分巡至次年四月中还司如不依期出巡及廵歴未徧托故廽还或依期还司不曽徧歴及应结絶之事而不结絶者聴总司申台区处窃惟外郡远邑小民茹苦含悲而不能赴愬污吏窃时肆暴而恬然自安者宪司之官非身践其地心诚求之盖未易周知也朝廷立法谓旧制日月拘迫不能徧歴改拟八月中分巡四月中还司所以责其郡邑必徧而事务必办也今则毎至分司之时总司依时分道发印而各官因循宿留非半月两旬不能出户总司未免催促遂至构怨生隙妨害公事至于文移之往来自有递铺必曰重事亦自有额设差乗驿往来或者又有必须议论面相可否之事须要经手谙知首尾之人则书吏固其人也今则每遇会议公事司官必领吏属躬自还司驿马祇应之劳费郡邑官府之送迎岁月因循事务废弛一行之间所失若是之多也又每遇诏赦不问条欵拘该如何指称未奉通一例回还直候申禀明降方行出司虽有明白赦前应追会者亦漫不省视至于体覆体察之事与赦文了无相干一切付之不理此尤不可不论者且以已往通例考之即可见也今次遇赦不过照出先奉例文称说合无比依前例一体施行省部拟议大率皆准旧格至于再四重重相因岂有假此为名遂谓无事设若一二新事旧例所不该者候奉明降至日施行与其余盖无相妨也推其所由一则妻子在家急于看视二则辞难避事翫废岁月因循苟且培飬资品而已百姓之利病官员之贪廉盖漠如也夫外郡远邑望司分之来若饥渴之待饮食一事未毕飘然而归其失望为何如哉况有已经论告之人未曽究问者挟恨报雠适足以重吾民之害耳彼得以为辞者止谓无事而虚费祇应使其果无一事但监临州郡所以消贪邪护疲瘵者不能尽言祇应之费其有几何况会赦而可行者不可胜计除出司不依期及不曽徧歴已有明文外今后凡会议公事重者止许差书吏还司其分司官理宜禁止若遇诏赦亦合止于所分州县听候通例按行其余合办公事至四月中依例逥还庶免旷弛
　　文案稽迟
　　风纪之设振肃纲维宣明风化镇遏奸邪为重至于刷磨案牍特簿书期会之末然而刑狱之重轻金榖之出纳舞弄于巧宻之内包括乎繁冗之中故照刷之时尤宜介意且诸司文案宪司得以治之迟者督之使行错者厘之使正随其轻重而施其决罚虽一检一札之失行十日半月之稽缓盖必较而不恕也至于宪司之事错者迟者何限首领官虽有检举之名分司廽还亦有照刷之说而常人之情无所警畏习于故常狎于情好终于付之不问而已苟以照刷有司之法待之将何所措手足耶有总司立案候分司出廵施行之事分司回日或以还司日近或以廵歴不曽到彼或转行委官却行卷连回牒总司明年出司又复如此搬卷往来有至二三年者本司如此而欲责有司之迟慢可胜叹哉夫书吏权重上下之所共患而莫究其所已然者请因是论之夫分司之出也官吏三四人而已为之官者使皆熟于案牍精于事情则为之吏者虽欲髙下其手舞智作奸其可得乎其有髙坐堂上大小事务一切付之于吏可否施行漫不省録事权之重欲不归之于吏不可得也为吏者虽欲避之亦不可得也况有所见之不同书吏所执虽是而不能抗官长之势其不诡随者鲜矣窃照按察司设立书吏当时议论事事周悉但用非其人不能无弊遂以为冗员革去今欲去事务之稽违削书吏之权重莫若每道依旧设立书吏四名廵行之时分道而出赞画公论扶持纪纲还司专一分轮检举照刷文案其三台察院亦合各设一员并于各道并行台察院考满书吏应任提控案牍及儒贡书吏两考之上选充一考之后依例入流如此则案牍免稽迟之患而书吏之权不削自轻矣
　　荐举官员
　　为治之要在乎得人取人之道必当极天下之公论而后能尽天下之人才荐举之法固取人之急务然举之苟不以道恐复有遗才之恨今日之事试以四事论之举之未尽善者有三而导之使竞者则有一焉所谓未尽善者一曰五事举人之弊五事之目因循虽古实则虚文户口之増不过析居放良投户还俗或流移至此彼减此増之数夫何能哉江南之田水中围种齐鲁之地治尽肥硗虽有真才五终不备辽海之沙漠莽苍巴蜀之山林溪洞龚黄继踵能使田野辟乎欲盗贼之息者有盗匿而不申求讼词之简者将应理之事亦付不问至于赋役则上下贫富品答科沠自有定规尽能奉行亦分内事况实效茫然凋瘵日甚惟其必以五事全备取之则谁不巧饬纸上且例文明谓所举但有败阙罪及元举察官今败阙者何限而黜责未闻宜其翫习苟且非恩不举也今后莫若令监察御史廉访司官凡路府州县官各举所知不必拘以五事明言其才能事政着明实迹以备采择严其同坐之科必罚无恕则人才将自得也二曰不明所长之弊夫人才古今所难人各有能有不能不可强其所短而废其所长也比年以来每见所举之文一槩无非可居风宪言路之人若夫治民用兵理财聴讼主文叅幕考工明术者世岂无之见于荐剡者盖百无一二也今后拟合各言所长至省部籍类以凭采择庶铨用之际各适其材三曰连名举同之弊监察御史举人之际多挽同列联署满纸同署之人复有论荐亦复要之虽有素不相知之人未免委曲顺从殆如答礼盖以平日往复之有素也夫人之相知各有浅深必欲同衔实乖公论今后拟合令单名荐举果有同识其贤亦合别具荐状庶革牵聨之弊其一事导之使竞者比见荐到五事备廉能官员宪台既已除擢后又与之呈省遂营求升等减资且始言荐之以其可居风纪激励贪浊俾居清要则是已赏之矣又图升减不惟有碍选法实导之使竞也今后拟合将已经台除者再不升减其已经省部升减之人宪台若欲除用须待再举无瑕然后甄録庶少抑奔竞之风
　　亷使频除
　　分职之在外者莫重于宪司用得其人则一道之间功效有不可胜言者况廉访使职长一道权总副佥分司总司皆聴处决是以其职尤难其人苟得其人可不假以岁月使之尽展其长乎今天下二十二道阙者盖十常六七徧歴精选仅得几人而到任未几寻复改授夫天下之事非责之专任之久未易有成也朝廷定制内任以三十月外任以三周岁为满虽有明敏过人之才至于本末之后先轻重之缓急布置施为各有条序固非急遽之所能尽也语曰苟有用我者期月而已可也三年有成夫子大圣周岁之月但能仅布纪纲至于治功必三年而后成子产相郑一年而谤之三年而颂之今之所用果何人哉苟得其人则又或一年或半年或数月纷纭改易席不暇暖家赀尽于迁移筋力疲于道路公务益隳纪纲不振职此故也夫省台所职虽有不同机务重轻亦未易别大扺事体相需同欲致治而已今宪台选用官员所至之处吏属尚未尽识而省部论择复与改除其省用者台亦如之遂使一人之身一岁数迁一或不除皆置不用人才固难而用之如此将何以责其成效耶今后廉使既得其人部省不请改用须待将满却聴选除庶三年之间一道之事得以尽其所施也
　　逺道阙官
　　天下之大生民之众抚之以郡邑纲之以宪司可谓治具毕张矣而远迩之间有不容不辨者各道司官除廉使守司刷按置司去处其副使佥事分道出巡所至词讼填塞公务纷纭推问不公审断狱刑照刷文卷点视仓库及体覆体察一切公事一有缺员则巡歴未至之地必有受其弊者今所至阙官或令副使佥事守司而按治州郡皆不暇及况腹里边逺事势不同腹里时有阙官郡邑官吏犹或有所忌惮设有纵恣不法而礼法之民有苦而已若夫边逺地面山川溪洞之险阻徭黎夷獠之冥顽抚字或乖利害不浅官吏凭恃险远率多贪污渔猎茧丝无所不至非持宪之人监临弹治使之有所警畏殆未易靖也今年广西一道至今阙官令经歴权摄司事广东海南福建悉皆阙人盖是已除者托故不来而到任者不久即去迹其所由亦各有说人情孰不欲身之安佚以遂其仰事俯畜之心哉今则不择其地之逺近人之便否一概授之虽严其不赴之罪亦无以作其必往之心也江南三省接连及广海地面二品至七品官员可任风宪者岂无其人若将各道分相近地面官员有政绩昭著曽经荐举者遴选铨除庶人皆知劝可无阙官之患
　　冗食妨政
　　宪司设官置吏虽大小不同而人各有职岂有无事安坐赘员冗食不能少禆治理又复有蠧于政事者哉且司官首领官责任之重固不待言译史则标译文字译写表章书吏则按行照刷审理推问奏差则往来传逹实为行人以至典吏之微亦各有事而通事之设本为蒙古色目官员语言不通俾之传逹固亦切用之人然而今日各道监司大率多通汉人语言其不通者虽时有之而二十二道之中盖可屈指而知也则是所用之时常少而无用之时多虗糜廪禄又与出身日无所事不过挟司官之势陵侮吏曹俯视官府擅立威权恐喝有司嘱托公事附带买卖影蔽富民诚以安坐而食无所用心故其为己营私既专且精也举世皆知书吏握事权重之弊而不知此曹虽不握事权而事实由之故其为害若轻而实重弊难尽除去其太甚今后莫若令译史兼之各路亦合一体照磨虽曰职官皆重慎廉耻架阁承发付以典吏纸札祗候遂为专司余则无所事而安坐冗食亦合减去令知事兼之今各道照磨阙处不少未闻兼之而有失惧者也或谓寺监三品清闲衙门皆设照磨通事此可减乎曰风纪之司一事之微皆当极天下之公论天下冗员不知其几风纪之司皆当建白整顿纵不能此忍自畜之哉或者又谓欲此阙安置人员尤非公论孰谓风纪之司而有为此论者乎倘蒙详酌议行亦有补于风宪
　　铨除御史
　　监察御史前代八品之职国朝官制为正七品选格内任一考与升从六外任两考方进一等握筭计资毫髪不贷至于宪台除用歴御史者即除各道佥事正五品职内转台为都事必授副使正四品级非戾于选法也诚以御史非百职之可比庶务之利病皆得而敷陈百官之奸邪皆得而纠劾朝廷使之位卑而言髙者盖御之有道也人之常情望其所未至则必奋发激励勇于趋事刀锯在前有所不顾位卑禄轻则易于弃去无患失之念去就既轻作事必勇若厌其所望满其所欲则必委曲周旋保全遮护今也四品五品率皆除之甚有资歴已及三品而浮沉其中彼果何望而奋于立事耶故事之来也含糊模棱目曰老成钤口缩头号为持重廹晚景者顾影而自惜计子孙者留意于将来因仍改除遂为得计今后莫若先尽县逹噜噶齐县令有治迹治次及内外六品七品才徳堪充之人其资品髙者不必铨用庶无患失之心又比年以来每将集赛人员除充是职夫聪明敏逹者固亦不少而事务生踈者不能无焉亦合精选上等知识而明敏刚直能胜其任者为之庻几适用于宪纲不为小补
　　赃罚赈济
　　近承奉台札淮西河南廉访司将赃罚钱赈济饥民奏准今后若有赈济没俺文字休交动支切谓民以食为天遇时有阻饥之患国以民为本救荒实为政之先圣朝子育黎元鳏寡孤独给粮养赡灾伤水旱蠲税赈恤至矣然而州县非才奉行不至不幸有水旱之不时细民实获其惠者未之见也而况经费不赀帑藏有数嗸嗸仰给卒无以应之遂至鬻子卖妻轻则为道路之流民重则为原野之饿莩救之之道当如拯水火之焚溺也夫廉访司所収赃罚钱物始则实出于民皆滥官污吏掊克聚敛之与其它用不若归之且各处人民必见已饥而后陈报未有逆料将来而敢预为申请者也若待明文恐有不及如蒙详酌若有赈济附近道分拟候明降其余远道有司钱榖果有不敷许令支用庶望饥民不至失所
　　农桑文册
　　农桑生民之所天有国之大计人无智愚皆知其为重且急也世祖皇帝内立大司农司总挈天下农政各处正官岁时劝课无成效者御史台按察司纠察究治又立行司农司劝农司分地管领为是农桑已见次第并入按察司添设佥事二员后欲减省台官一同奏准廉访司事多依旧存设在后节次奏准管民官提调廉访司体察未闻废弛延佑七年四月大司农司奏奉圣旨节该廉访司为农桑两遍添官交依旧管行每岁攒造文册赴大司农司考较夫责之廉司者盖以劝课官知所警畏初不系文册之有无文册之设本欲岁见种植垦辟义粮学校之数考较増损勤惰所以见廉访司亲为之然养民以不扰为先而害政惟虚文为甚农桑所以养民也今反扰之文册所以责实也今实废之各道比及年终令按治地面依式攒造路府行之州县州县行之社长郷胥社长乡胥则家至户到取勘数目幸而及额则责其报答之需一或不完则持其有罪恣其所求鸡豚尽于供饷生计废于奔走人力纸札一切费用首会箕敛因以为市卑职向叨山北宪幕盖亲见之而事发者亦皆有按可考以一县观之自造册以来地凡若干连年栽植有増无减较其成数虽屋垣池井尽为其地犹不能容故世有纸上栽桑之语大司农岁总虚文照磨一毕入架而已于农事果何有哉况分司所至去处公事填委怱怱未毕已廹程期岂能一一点视盘量兼中原承平日久地窄人稠与江南无异若蒙详酌奏闻依旧廵行劝课举察勤惰籍册虚文不必攒造民既无扰事亦两成

　　至正集卷七十四

　　●钦定四库全书

　　至正集卷七十五

　　（元）许有壬 撰

　　○公移

　　封赠

　　照得延佑七年改元诏书封赠之制本以激劝臣下比因泛请者众遂致中辍今命中书省从新设法议拟举行毋致冗滥窃谓劝善惩恶有国之大经宣力输忠人臣之常事然必劝之有道惩之有法而后可以使之身无遗力心无遗忠苟为不然虽刑罚日严终无以格其为恶而进其为善也朝廷举行封赠使为臣者一身之贵上及祖父母父母下逮妻子天下臣僚孰不感激奋发思报万一劝之之道可谓尽矣至于但犯取受之赃并行追夺虽有至愚无知见其父母已受之恩一旦夺去苟有人心岂不惭痛惩之之法不已至乎则是劝善惩恶未有逾于是者也朝廷此制初行在京官员七品以上就任申请悉被恩荣普沾存没至于亟升亟请再赠再封者有之而外任职官例皆任满给由方得申请适遭中辍不及沾被钦承诏旨再许推恩中外臣邻莫不欣戴延望逾岁未蒙举行或亲衰耄虑不及于生荣或身廹暮年恐莫酬于孝思希望之情固不能已如蒙仰遵明诏俯悯下情早赐颁行不惟臣下普被天恩抑且励忠劝孝其于政化实非小补

　　丁忧

　　至大四年三月钦奉诏书官吏丁忧已尝着令今后许终制以厚风俗朝廷夺情起复蒙古色目管军官员不拘此例窃惟治道必以教化为大经人道必以忠孝为大本教化不施虽有刑政不能为善治忠孝无取虽具形体不足为全人而况忠出于孝则是孝又百行之大者焉钦惟圣朝以孝理天下稽考典礼除蒙古色目各从本俗其余居官着为丁忧之制将以美教化厚人伦为治之要道也所谓夺情起复者盖有道徳行艺可以范世谋猷材画可以经邦天心简眷人望素服或边臣宿将久谙军政智谋韬畧可任边寄似此必用之人谓之起复谁曰不然其或碌碌凡庸如冯翼霄才无过于常人行每乖于清议徒以謟侫憸邪亦复冐膺起复实玷风教宜明白奏闻除上位知识必用之人取自圣裁其余人员并遵旧制其于治道不为小补

　　吏员

　　钦奉圣旨节该汉儿吏道从七品以上休委付者教授秀才并职官内取的令史依旧例委付者又宪台奏准监察御史廉访司依保守令例每岁各举谙练刑名者一人注充推官窃谓一綂万邦治虽多术大经要道首在得人论材有长短之不齐立法贵变通而无弊故求贤择善必自多门而趋事赴功庶臻成效钦惟我朝建元以来百度修举惟科举条目议而未行出官之制大率由吏而贡吏之法必以儒通吏事吏通经书然后补用在后奉行不至试补之间多不依法遂使贤愚混淆政事败阙仁宗皇帝励精图治痛惩其弊而一新之由吏出身者限以从七不使秩髙权重得以纵恣设立科举取人以徳行为首试艺以经术为先求贤之方视古无愧但科举未行之时以吏取人实学之士亦未免由此而进一概限之不无同滞且名器之设所以陶铸人才鼓舞为善者也各衙门通事知印宣使奏差之类劳佚悬絶而出职反髙又得升转独于吏员待之既殊遏之又甚自非特立坚守之人亦何劝而为善耶目今中县以上铨衡有乏材之叹郡邑多阙官之所又钦奉圣旨岁举推官一人推官从六品职必精晓刑名洞逹事理慈祥岂弟歴练老成之人方可任此不广其途亦难选举夫吏弊蠧政固不为少但科举未行之前儒皆为吏其贪虐鄙俚之徒限之固宜而廉慎儒雅之才恐遂并弃合无自颁行科举诏书日为始以前该降吏员量许升至三品以后入役者从五品止庻贤愚无同滞之患官府有得人之效

　　纠副使哈扎等

　　士居下位犹殚心力于公忠权贰一司已极班行之清要苟守已或乖于彛宪则原情尤重于常刑况郡邑毫厘之私莫不扺法而奸邪什百其害乃欲治人论劾不明劝惩何在近奉台札江西守省体覆各道声迹至海北广东道体察得本司副使哈扎蔡衍不公等事谨按哈扎者心本贪邪才兼诡谲败事何限黩货无厌风闻肆威龙断罔利有司之所罕见邑胥之所不为先任海南道副使延佑三年十一月到任随时出司照刷石康盐课提举司文卷所欲既厌将分司印信分付随行书吏于延佑四年二月称病径归今除本道于至治元年二月到任至治二年七月二十日遽尔托病出广其蔡衍者腐儒散材凡庸小器素无令望屡玷清班至治元年十一月到任奉公守法之微效未见营私违禁之实迹已明于至治二年闰五月十一日亦行称病出广若候声迹通行具报縁各官俱已离职诚恐宪台不知或加选擢实玷公论伏乞显示黜斥用肃宪纲

　　丁忧委差

　　分职用才贵无天工之寄丁忧着令盖俯从孝子之心故虽重任之在身并许居家而终制至于取受被问之际经值亲丧亦听服阕方行归问所以重百行之源明彛伦之大既章孝治且将有以资其忠也近奉台札江西守省纠察非违等事至临江路体知本路至治元年闰五月内承奉江西行省札付发下太宁先生春秋计料刋板其儒学提举司不照系已经国子监校正文字却行移文令某人校勘其某人者先任太常奉礼郎在任值丧还家丁忧斩焉衰绖之中被襟受委开设官署临局督工琐屑校雠往来造请忘不文之训违读礼之经当寝苫歠粥之时岂趋事赴功之日殊不思见任官员之事尚许辞谢既已离职居忧乃复应此无名差遣其于典礼乖莫甚焉宜令合干部分定拟今后凡丁忧官吏各衙门不得差委违者原委官司并受委之人各坐以罪庻少革浇薄之风或可补孝治之万一

　　陈酉娘

　　临江路新淦州人廖所瞻娶祖母之妹陈酉娘为妻有司以其成婚二十七年生子复孙又是各姓中书省送礼部议终是各姓未有服制成婚年远生子见孙难议离异今来谨按刑统戸婚律云父母之姑舅两姨姊妹及外甥女女婿姊妹并不得为婚姻违者各杖一百并离之议曰父母舅姑两姨姊妹于身无服乃是父母缌麻据身之尊故不合娶及姨又是父母之大功尊若堂姨虽于父母无服亦是尊属母之姑堂姑并是母之小功以上尊已之堂姨及再从姨堂外甥女亦谓姊妹所生者女壻姊妹于身虽并无服据理不可为婚并为尊卑混乱人伦失序违此为婚者各杖一百虽会赦各离之窃谓治虽多术正俗是先教有常经明伦为急况夫妇系三纲之重故经典着有别之文愚民虽出于无知明法不可以少贷苟行姑息恐愈浇漓其廖所瞻娶祖母之妹父之尊姨陈酉娘为妻在律明禁其娶姨在经深恶于烝上其为尊卑混乱人伦失序也至矣朝堂每议为例事理率皆酌古准今称停平允然后施行今若以为终是各姓未有服制则岂父母有服之尊而已以无服娶之为妻者拟合断离以励风俗况江南幸薄成风利其亲戚之富多方承继不问尊卑无以禁之则是不惟无救于既往之非又将大启于方来之隙其于风化所系非轻拟合明立禁条违者断罪离异庻于世教有补

　　蒙山银

　　窃谓生财有大道岂小智之所能余利不在民非为国之先务况有利轻害重人所共知法弊事隳下不堪命者若不恳陈其责有在蒙山银场提举司岁办课银七百定办纳不前将提举陈以忠断罪体究得本处银场在亡宋时官差监场十分抽二归附后至元廿一年拨粮一万二千五百石办银五百定后节次添拨粮至四万石至大元年拨属徽政院每岁办纳不前往往于民间収买回炉销炼解纳盖縁归附以来近五十年本处地面却能几何所用矿料必取于坑洞薪炭必取于山林铢两而求尺寸而伐以有限之出应无穷之求其地产不已竭乎加以言利小人如陈以忠先为连年亏额自愿每粮一石减钞十两折収轻赍三十两承认额办因此致令徽政院易于准言滥受此职不数年间却又陈言欲行添及元数公然欺罔虽曰不准而前后数年每粮一石巧立名色収至六十两稍或不从则以输纳迟慢监鎻棰楚山野之民畏之如虎斩木伐屋典卖妻子者比比皆是本人所画之计不过为身所行之法惟务害众为是本处坑谷已空薪炭已竭人力凋弊已甚侵渔已极逃移者众连年亏兑踪迹显露计无所施勉强支撑中实忧悔既任其责欲罢不能是以又将兴国地面银场恊济煽办移江西之害及湖广之民及言宁州等处可以煽银请于所属改拨户粮造此妄言苟延残喘鄙夫患失无所不至间之居民欲食其肉钦惟圣朝富有四海视此微利何啻毫末奈何容一介小夫之奸欺为数郡细民之荼毒使其害及闾阎得利十倍邦本所系犹不可为而况所得不敷所费者哉先以行省所委体勘官瑞州总管史朝列等计料所费每银一两该钞一定一十三两亏官损民不便今银一两虽曰止该官本十四两然因矿炭尽絶烧炼不前俱系炉户用钱収买输纳已是添答钞两至于纳官之时官吏库子人等百色所需并带纳折毫诸班唆剥及官吏多答钞数収受轻赍转行买纳其弊百端由是较之则每银一两本官十四两外炉户又加一倍之费方能了办民之所费皆其脂膏若谓此非官帑所出视如不费则父母之于赤子果有间乎近年以来坑洞日以深远每入取矿则必篝火悬绳横穿斜入窦穴暗小至行十余里■〈山巌〉石之压塞水泉之涌溺其为险恶盖无可比加以山岚毒气旦夕攻侵枉死之人不可胜数兴言及此诚可流涕耳目所及敢不力陈若以为国有常额难议除豁朝廷所用必不可无莫若革罢提举司衙门将所拨粮四万石折収银七百定依江东诸郡金课例每年立限从有司征収解纳则是每粮一石折収银八钱七分五厘每银一两该免粮一石一斗四升二合八勺官不失额民不被害回视剥其脂膏流无穷之害陷于坎谷杀无筭之人而所得不偿所费者其为利岂不百倍哉方今政令一新次第拯治于斯之时若谓设立已久恢办有常惮于更张因仍循习则蒙山民瘼日甚一日未有涯涘也穷苦之极其害且有出于经理田粮之外者卑职亲究其事义不容黙如蒙早为讲究施行疲民幸甚

　　荐呉炳陈绎曽

　　窃见处士汴梁呉炳业专圣学文造古人特立不渝真积力久忘情轩冕守道衡茒势利不足以动其心贫屡不足以累其志又江南陈绎曽博学能文懐材抱艺挺身自拔乎流俗立志尚友乎古人放志山林富贵浮云但人既不自鬻恐后日或有遗贤如于文翰之职内不次征用不惟摅其素藴抑亦可以砥砺流俗

　　至正集卷七十五

　　●钦定四库全书

　　至正集卷七十六

　　（元）许有壬 撰

　　○公移

　　辩平章赵世延

　　伏以公论昭明见朝廷之政治正人伸雪乃风宪之振扬苟有见闻岂容缄黙窃见光禄大夫前四川行省平章赵世延先任御史中丞倡率监察御史奏劾奸臣特们徳尔不法一十余事及中丞多尔济等按问特们徳尔下总领蔡云因冯开平身死公事过付张五十三许与特们徳尔中綂钞一千定本人受要说事钱二百定招证明白征赃到官其特们徳尔幸得脱免追印罢职因此懐蓄忿怒至延佑七年复入中书盗弄威权专务报复陷害忠良无所不至将中丞多尔济并萧拜珠织罗诛杀又以温徳亨尝赞其事坐以减死之罪为平章赵世延远任蜀省令人诱说伊房弟胥益儿哈呼将赦前千名犯义虚妄事情排陷陈告差人勾唤赴都对问行至中途遇赦释免又行差官催促到部令伊门下心腹人尚书达尔玛实哩非法鍜炼勒要招伏锁发前去三不刺复还大都凌虐枉禁前后三年意逼自裁本官刚明自负不为匹夫自经沟渎之事其元告人自知诬妄不敢面对因此在逃根勾不获为本官患病奏奉圣旨保管在外刑部议拟胥益儿哈呼讦告房兄赵平章逐项事理俱在革前元告人在逃百日之上依例革拨改正蒙中书省闻奏令还家养病兹者钦遇圣天子登极之初眷念忠良枉罹刑害如多尔济萧拜珠温徳亨等首降徳音特与昭雪其平章赵世延即与中丞多尔济等一体中外共知理宜辨正况本官庙堂伟器柱石良材省台出入垂三十年敂瘁焦劳幸脱虎口似此老成盖未易屈指也江南行台已尝辩明如蒙奏闻擢用允惬舆情

　　辩廉使刘藻

　　绳愆纠缪固为宪治之常美化移风尤系人伦之重故经典着子为父隠之训而法律有许相容隠之文诚以教化乃刑政之原而名义又教化之本使其干名犯义讦证皆实其于治体所伤已多况有是非未分曲直不辨抱没齿之寃者乎圣朝明诏天下着为定例承宣奉行者其可忽邪伏见前淮东道廉访使刘藻皇庆元年因扬州路包办酒课不便本官力言议减瓶花价钱遂忤众意本道满济监司受讫酒户赵胜中统钞三百定经宿却行赍至公厅唤到与钱人赵胜等取问指出上下官府钱一千五百五十定内刘廉使下家口周来安钞五十定就令赵胜等具状首告此时并无刘廉使名字为周来安出外本官自行根唤送官省台委官追问状外逼问供指曽令周来安将钞一百定过付本使収受未见虚实将刘廉使监収之后纔将周来安勘问勒指伊使本人不禁苦楚符同强证将刘廉使抑勒招承追赃到官事未结正钦遇原免延佑三年奉使宣巡抚歴淮东耆老士庶幷赵胜等列名陈辩及淮东宣慰使孙通奉等洞知情伪皆为辩白于今有十余年尚未改正窃惟刘藻扬歴有年报効无愧凡平居之自守亦众人之稔知不幸枉被赃诬名节扫地含寃无诉垂老可怜假使元状果有即系奴证其主不惟有伤风化抑且违别诏条甚非朝廷美教化厚风俗之初意况兼元状初无本官名字即系节次状外展转供指数目即此二端则是非判然矣如蒙悯其无辜特与照勘改正庶几诬构得明而公论有在也

　　自劾

　　窃谓君亲无将既载必诛之训路马不齿又昭有罚之文况恶逆亘古之罕闻宜臣子戴天之不共如元恶特实等狗彘之所不伍枭獍之所不为富贵熏如自不胜其饱暖鬼神夺魄俾偶遂其凶邪虽养豢之极深曽冦雠之不若履霜失辨留虎自防致大行之暴崩实溥天之同愤传诸道路盖不忍言不惟诗书歴代之未闻诚为国家百年之大变卑职等风闻未审心摧已深春秋之法人得而诛风纪之中责斯尤重岂敢顾影自惜背义忘恩但以乗舆未来控愬无所欲论列而上达念通进之难期兼同恶方布满要津恐无益而徒唘他衅是以含忿忍耻度日如年庶觐清光少摅积恨兹者钦遇今上皇帝奋出宸断张皇天威肆诸市朝大伸邦宪神人称快亿兆腾欢使纲常复明于今日乃社禝无疆之福然元恶特实身为台端妹为君偶其同恶之贼或寒微致相或宿卫承家休戚既同安危攸寄今擢髪不足以数其罪虀粉不足以报我仇止戮其身未快人意拟合将各贼照依古法尽诛本族其妹难居宫阃仍壊室污宫以戒非常之变其余但犯知情人等以次论罪卑职等为耳目之职任纠劾之司有所不知与知而不能得其详及有所待而不即言皆合黜退

　　纠中丞等

　　人臣之恶莫大于无君春秋之义尤严于与国故汉诛梁冀而其故吏宾客免黜者三百余人朝廷为空诚以恶逆之人无罪可拟其恶人之徒虽有轻重不同而在所必论者也先王立法壊其室污其宫而潴焉宫室何知必壊必污而后已以逆恶之所尝居也居且若是而况官为台察出其门下者乎元恶特实其罪弥天今虽诛戮门下人数在百司且不可其在风宪如中丞某者自宣徽院与之周旋继而援引入台由侍御递升是职比者本贼为恶之后将本官呼召驰驿前赴上都盖亲闻其事矣本贼既为知院幸而出台又于九月二十一日盛其鼎烹赴宅相贺恶逆如此忍犹媚之经歴某谄谀轻薄素非歴练阿附进用遂掌宪幕监察御史某某某皆非风纪之才徒为本贼牙爪而已其为门下众所共知具呈闻奏区处施行

　　辽王

　　尝闻书曰惟辟作福惟辟作威言天子可以作此也朝廷仁厚相承匹夫但犯死罪有司再三详谳必待奏可乃敢施行宗王同姓为国藩屛任之固重至于生杀之大柄虽匹夫有罪亦不敢僭而况亲族贵重出于匹夫万万者哉近按托布哈太子等尝与恶逆此在圣上躬断者尚且会集宗亲共议处置比托克托辽王擅杀亲族巴哩雅等实违太祖皇帝大法不闻有所处置内外无不忧疑若不早正其罪则号令倒置威权下移祖宗法度有所不行启将来之衅实闗宗社之大计者也卑职忝居言路义不容黙

　　索诺木

　　尝闻有功不赏有罪不诛虽唐虞不能治天下如奸臣特们徳尔蒙蔽先朝专权政府包藏祸心离间宗室妄作威福诛害大臣使先帝孑然宫中以致贼臣特实等乗衅为逆其子索诺木与其事兼本人阴险狡狯陷害台諌附凶党恶罪不容诛已经纠呈闻奏今奉命乃令杖决物议喧腾非示极刑曷伸邦宪乞赐早正其罪仍命词臣声逆贼等罪恶昭告天下以快元元之心天下幸甚

　　班丹等

　　尝谓倿人不远实妨日月之明早辨或亏必致氷霜之渐近者奸臣特们徳尔之子班丹因取受李文郁等钞定事觉奉旨追问征赃到官徼幸遇免及刑部尚书不达实哩徽政院使哈扎尔巴哈等俱经断罢追夺窜逐得罪朝廷之人理宜屛弃况班丹之兄巴尔济苏之欺君弟索诺木之为逆俱已诛戮籍没家赀观音努亦以赃杖一百七十一门之内父子兄弟险愎恶凶无所不为今班丹既以不叙布达实哩哈扎尔巴哈等各曽经断追夺流徒当杜门不出悔过思愆兹乃出入宫禁密近清光■〈女匽〉蹇轩昻腼然无愧圣天子即位之初亲贤论道思致太平而此等奸凶岂宜在侧其余似此犯赃经断之人即系一体宜从宪台照勘闻奏屛黜实防微杜渐之一端也又班丹弟索珠见任翰林学士同修国史朝廷实録理宜严密其父子凶恶如此岂不载纪而令其弟在中亲与其事甚非所宜亦合明白闻奏废黜及无令出入宫禁天下幸甚

　　特们徳尔门下等事

　　窃谓刑赏者人主之大柄有国盛衰之所系也故刑一人而天下服赏一人而天下劝者当其实也苟有功不赏有罪不诛滔滔横流日复一日其祸有不可胜言者矣书曰惟辟作福惟辟作威此言天子之事也臣而盗弄所作虽当犹至于害家凶国况颠倒错乱岸然横恣者乎圣朝混一区宇以来言大奸邪必阿哈穆特僧格之徒如特们徳尔者兼诸人而过之今治化更新之日其人虽亡其流毒遗恶伤国体而妨新政者何限无以变之则其流害恐未易竟也至若平章王毅右丞髙昉等备位台辅而以短少粮数仓官所职之事追夺所受宣勅尤公论之不惬者其门下同恶之人先因本官事发一一斥逐其再入中书朦胧奏启一一征还滥授骤升非其才而忝要职者有之各人含其私恩必不能尽忠于国昔梁冀既败故吏宾客免黜者三百余人朝廷为空盖古今之共怒者也特们徳尔之恶死有余辜儌幸获免虽是非邪正播告明白而天下之愤尚未少泄拟合剖棺戮尸将妻子家属迁徙远方以谢天下应被诛谴人数从省台委官一一照勘有寃抑者即与昭雪没亡者加以褒赠流窜者即与征还黜罢者即与収録所追王毅等宣勅即与给付门下之人在风纪者其不可用固不待言其散在大小庶司职役者合照节次纠弹姓名幷延佑七年取回各人文案内数目及当时见在两都就用续用各人员取勘见数明示黜降其大师监修国史僚佐通事译史掾史宣使人等无非以贿得之拟不叙録职官取充者止理旧资本府役过日月不与准算则天下之人皆知公论之有在天网之不漏是非邪正由是益明而奸邪之徒亦知所惩戒矣

　　恶党论罪

　　近为特实恶逆狗彘之所不伍枭獍之所不为歴代之所未闻天地人鬼之所共怒止戮其身未快人意合依古法尽诛本族壊室污宫遣逐其妹其余但犯知情贼徒等苐论罪已尝论列除特实之弟并子已行诛戮外其余一切未蒙施行民心疑骇不满所望窃谓国家有非常之变必以非常之法治之如特实者身为台端兼领数职妹为君配已正位次先帝待之情过骨肉其余各贼皆累世富贵义同休戚而集赛官员又腹心股肱之托其赤子特穆尔微贱匹夫位极宰辅子女玉帛房室田围不可胜数荣遇眷养无以复加纵不报効忍为冦雠自古宫闱之变未有若是之惨者兴言及此痛心陨絶待以常法可乎且寻常杀人罪必处斩各贼所犯当何法以加之若苟且如此更无施行不惟神人歉望威刑失宜继今以往何以为国区区臣庶之心亦知大臣必禀命圣上而圣上英断必有以处之然而不可缓也为今之计当一振威怒显示大刑凡与特实同谋之人皆合尽诛其族拆毁居室潴为洿池其余不系同谋而但犯知情随者等第论罪其家属籍没若留京师亦非所宜合窜放远恶地面女子分配彼中流囚男子在彼居作永不放还特实之妹系是祸根勿令污染宫壸即日逐出从朝廷议拟区处应系各贼门下人员尽数照勘显示黜斥如此则刑法适宜奸邪知畏神人称快国祚永康矣圣上践祚之初首宜以服人心安百姓为务此事既行则人心自服而百姓自安矣

　　至正集卷七十六

　　●钦定四库全书

　　至正集卷七十七

　　（元）许有壬 撰

　　○公移

　　正始十事

　　窃谓春秋王即位大一綂而谨始也盖为政莫大于谨始未有不正其始而能善其终者也钦惟今上皇帝以圣神之姿嗣大厯服凡在有生孰不忭跃思见一新之治夫继政之间圣圣相承帖然无事犹必厉精更始思有以耸动天下之视听况处大变之后者乎自非举纲撮要因事制宜则必迂缓不切何补于治卑职忝当言路不敢烦琐谨以十事切于新政者具列于后
　　一曰傅翼太子盖闻太子天下之本择人傅翼实有国之急先务也贾谊谓选天下之端士使与太子居处出入生而见正事闻正言行正道左右前后皆正人不能毋正又曰太子之善在于早谕教夫心未滥而先谕教则化易成此古今不易之至论而治安长久之上策钦惟今上皇帝春秋鼎盛万年发轫之始天地祖宗社稷之佑太子金玉美质天性聪明泰山盘石之基也当此嗜欲未开心术未定之时首宜选择正人端士以传翼之教之以祖宗寳训并汉人文书使知创业之艰难治乱之成迹培养徳业习与性成则本一正而天下定矣
　　二曰选择长官盖闻家之隆替在于主家之人官之废兴系乎长官之责如中书之总机务枢密之握军政台宪之司风纪为之责者可谓重矣当于蒙古人内选择老成歴炼敦厚公忠者用之苟得其人又宜久于其任责之以必成则天下之事庶乎有济世祖皇帝时为台省官有终其身者故当时之治视古无愧其六部二品衙门行省行台宣司为首官员俱合一体委任虽然此特末耳请以其本言之国家每用大臣未尝不难其人盖以储蓄培养之无素也深山之木必参天而后胜大厦之栋梁此岂一朝一夕之所致哉若急于用而以拱把之木为之不惟摧折不堪而倾覆被害者多矣培养之道无他在乎学校而已世祖皇帝用许鲁斋为国子先生当时蒙古生员教育成材者何限至于集赛鹰房皆知所谓三纲五常今之学者不过粗识文字又复废之使乳臭之子骤膺重任礼义廉耻视为何物惟欲保其富贵又安知君臣之义隳事陨身乃其宜也今后拟合令蒙古人员子孙弟侄必须入学培养教育使之有成而后量材授职他日必有出类抜萃之才出为国家之大用其至下者亦必知君臣之义此似迂而实切于事者也
　　三曰宫禁通籍盖闻千金之子坐不垂堂万乗之尊岂宜无备故深居九重宫室宿卫严肃周密者盖以预备非常为祖宗社稷万年计也周官小宰治宫禁之法而刑綂阑入罪有等差我朝立国寛厚相承凡有朝贺虽臧获之徒皆得直至廊庑纵观行礼平居无事大臣奏对之时亲随吏卒皆得入内虽恢洪无外大示寛容而小人何知不可不谨其司门禁者惟视衣服之美恶而出入之朝士恶衣捶楚交下卒鲜服往来自如贵贱无分一至如此且禁之为言禁也禁人而使之不得至也今一切不禁而禁卫之设果何为哉拟合截日令省部约会合干衙门参酌汉唐之制立通籍之法其于事体闗系最重
　　四曰削去兼领军职盖闻总揽威权乃人主之事臣下责任岂宜使之有出位过分者故太平则注意宰相有事则责成将帅世祖皇帝立中书省以总机务立枢密院以治军旅治民者不与兵事治兵者不与民事其所以防闲之道截然有不可犯者迩来渐至紊乱如元恶特实既为台端又领军卫虽包藏祸心固不易测而恃威藉权实由乎此常人之情手有鞭杖则思棰击无是物则无是心也又如欲击人者空拳赤体虽欲奋作人得以制一旦被之以铠甲授之以兵仗则无所不至矣拟合照勘各衙门官员凡兼军职领各卫者皆与削去以消奸宄于未萌且为无知小人之福
　　五曰太平武备盖闻有文事者必有武备又曰有备无患夫天下之患莫大于无备山居有虎狼之患则髙其垣墉富家有盗贼之患则坚其扄鐍而况为天下者乎备之之道若治兵尔夫折冲御武使四海为一兆亿晏然虽大奸雄不敢轻发者独系乎此而已承平日久恃其无用卒日以惰将日以钝将帅袭其父祖旧部例皆膏梁乳臭之子声色是务朘剥是习至有不能挽弓者士卒非老病则幼弱非影蔽则雇代器仗之颠倒不知况所谓搏斗撃刺之法其军户消乏鄂啰官不知存恤管军官日复侵削困苦疲弊无以供军需应屯戌者滔滔皆是也天下无事则已一旦或用则何以哉拟合令枢密院讲究拯治教习之法先自五卫次及天下屯戌去处必使官知调度士知战斗不可因无鼠而养不捕之猫此太平之先务也
　　六曰逆贼妻妾盖闻有非常之变必有非常之法治之比者元恶诸贼蒙朝廷恩宠虽海岳不足以喻其髙深而集赛之设又腹心股肱倚托无疑者一旦如此赤其九族未足以雪天下忿怒之万一钦惟今上皇帝奋雷霆之断尽殱枭獍襁褓之子殄灭无遗京师万民鼓舞忭跃但各贼妻妾尚未区处各贼存日同享富贵其夫所犯盖歴代之所未闻天地人鬼之所共怒不以非常之法治之譬犹被万斤重物之击而以寸莛报之拟合将同谋诸贼妻妾一体论罪或流窜远方分配流囚其诸人索要为妻仍享富贵一旦又遇祸变视夫家如传舍狃翫诛戮恬然自安使纲常扫地痛宜禁止索者奏者俱坐以罪庶几刑罚轻重适宜
　　七曰颁诏以正前赦盖闻令出惟行不惟反此常道也不得已而处天下之变必欲泥于古而蔽于常则亦不通之甚矣比者各贼恶逆传闻四方震骇物听既而诏告天下除杀祖父母父母妻妾杀夫不赦外其余如谋反大逆奴婢杀主皆与释免百姓闻之不得不为之疑也岂知各贼雄据两都或握兵权或操省印或在宪台布满要地号令百姓乗舆远在数千里外朝廷一有轻举则居庸之闗不守矣当时危急之势易于反掌虽恶逆授首在理可必而两都生灵先肝脑涂地矣圣上沈机远谋宸断有待不欲轻发贻害百姓故以寛恩而释其疑使恶逆之徒有以自安不至狂肆或生他变及神机之发诛殛元恶特烦一介之使尔此自古圣王之所不及也然而先行诏书已徧四方百姓不知将谓谋反大逆奴婢杀主皆可儌幸获免拟合再诏天下使知恶逆之授首以大慰众心其有谋反大逆奴婢杀主者亦合复追入禁为万世纲常之助
　　八曰特们徳尔家产盖闻刑赏者人主之大柄有国盛衰之所由也近籍没特们徳尔家产生前所授诸王各人等钞物金银不可胜数其为奸恶不待缕陈姑以刑赏大节论之其杀实勒们伊勒哲伯当其罪者矜夸为功至于拜珠多尔济贺巴廷天下皆知其无罪盗弄威权致之必死监察御史索约勒哈迪黙色观音保李谦亨成珪虽以言事忤旨而其子索诺木为治书观音保又尝发其刘司徒事是以父子表里媒蘖使四人竟坐诛窜则嫁怨于上又复阴党逆贼特实致先帝暴崩皆特们徳尔为之张本也近奉圣旨免其抄籍圣上厉精图治之初刑赏大节尤当得宜拟合依旧断没其诸子家产先因事发获免之后分张别居足见预为三穴之计合依哈克伞子例一体籍没仍将家属迁发远方以谢天下
　　九曰籍没以补经费窃谓臣下奸邪既正诛戮闾阎疾苦首宜讲求迩者巨贪宿恶以次诛锄籍没其家动以万计是为蒙蔽奏请无补经费监察御史建言明立卷册拨付省部以助经费果有特奉赏赐经由中书明白奏禀然后放支钦蒙允许近为特们徳尔恶迹败露籍没其家本人之恶盖不待言其家人之富又天下之所共知者云南吐蕃之杀夺中书宣政之掊克卖官鬻狱滥赏冐支其目虽多无非朘剥生民膏血而致之者因是而行惠民之道是亦惠而不费者也圣朝富有四海岂待区区盐价方得丰裕旧价毎引添至已□□□□□□极矣本人要功言利再添一定致令其价翔涌百姓一日而不可无者坐令艰食盐课因而恢办不前又江南无地人户科着包银每户额纳二两折至元钞十贯虽曰验各家物力品答均科解库铺席殷实之家固不为无而贫下小户何可胜数所开铺席本钱有不及一定半定者例以无田地有营运科约实为不堪至治三年之数钦蒙免征而其额故在特们徳尔及诸子并已籍没实勒们伊勒哲伯哈噜哈克伞实垒伊哷雅阿扎尔巴哈等家产又至大四年三月十八日至今应系赏赐臣下断没钱物田土房屋人口尽追还官计其总数共有若干拨付省部収掌却将特们徳尔续添盐课剙科包银放罢不惟民力少苏又且各处盐课易辨昔梁冀败収其财货减天下税租之半散其苑囿以业穷民古今称美今化瑟更张之时天下方拭目以待此其大者也
　　十曰樽节无益之费盖闻去奢崇俭乃能化民节用爱人可以裕国朝廷之于财用盖一日而不可阙者虽自古极治之世亦莫非取之于民但取之有道量入为出故国无匮乏民无疲困中綂至元之初南供大军之需北给防守之费方且廪有余粟帑有余财江南既平江淮之财用库藏之蓄积暴露于外未闻一毫无功之赏一钱不当之费至大以来赏赐不赀造作不节与夫其余一切蠧财之事不可枚举而经费始有不足之患矣故累年以来每以钱粮不敷为患益求所以生财之道至于囊括茧丝不遗毫髪亦复不足者何哉特用之不节耳民惟邦本本固邦宁财用不节害必及民圣上践阼之始当近年多费之余承其弊而革之诏告天下但凡系官工役造作停罢此蠧财之尤者而先去之得节用之大者矣天下生民不胜幸甚宜令中书省讲究凡如造作之蠧财者皆明白条具逐项撙节依世祖皇帝用财之道则四海家给人足此新政之最切者也

　　辞治书兼侍书学士咨文

　　卑职学非出类才不兼人补报毎慊于初心叨冐敢过于素分中台承乏已惧不胜禁籞执经益无所取惟揣度之自审故去取之輙陈编简前言或许细微之掇拾氷霜要地难容迂懦之因循如蒙止供侍书之职庶免瘝旷之责

　　同王左丞请代咨文

　　尝闻佐天子理阴阳中书实机务之本列庶位招俊乂执政须才徳之人非天下之所共推则公议恐未尽惬当惟某等才踈学浅徳薄望轻偶际明时误承重任或叨承弼于两府或昌参赞于歴年虽竭力致身冀涓涘之有报而鞭驽操钝终致治之无禆比者灾异洊臻黔黎告困究其责任首在汉人既莫亮于天工又久妨于贤路尚兹保禄岂止汗颜宜从都省闻奏选人替代放归田里公道幸甚

　　至正集卷七十七

　　●钦定四库全书

　　至正集卷七十八

　　（元）许有壬 撰

　　○乐府

　　水调歌头【题萧独清山水胜处】

　　山水据全胜消得独清人神仙定在何处此处可寻真山有蓬莱气象水有瀛州风物人是葛天民翫得紫芝老吟尽碧桃春　四时花千日酒一溪云回头下望浊世无地不红尘忆昔乗轺江右目断丹霞翠壁底事走踆踆今日送君语聊为自移文

　　二【胭脂井次汤碧山教授韵】

　　它山一卷石何意效时妆天生偶然斑驳兰麝不能香甃作陈家宫井浇出后庭玊树直使国俱亡故邑久眢废陈迹草茫茫　叹人间才璇室又阿房丽华鬒髪如鉴曽此笑相将一旦江山瓶坠犹欲夫妻同穴甚矣色成荒五色补天缺万世仰娲皇

　　三【即席赠河南廉使髙辛甫】

　　徒阳记同署三十四年过朝台暮省踪迹赢得鬓双皤相别又逾一纪百岁都能几见尘事日蹉跎今夕复何夕旌节照山阿　笑年来洹水上试鱼蓑迂踈久厌城市其奈故人何浩荡云山烟水寥落晨星霜木如子已无多邂逅一樽酒忍负醉时歌

　　四【和郑彦章韵】

　　春来久无雨都作艶阳天天公素念民事其忍秽良田鞭起九渊浓睡散作两间膏泽生意发天然听得老农语大有是今年　玊堂深金阙近乱云烟乾坤放眼无际何物不鲜姸休把圣功收敛要使人心满慰万事此为先我老归农好宜买潞河船

　　沁园春【送乡人髙子翔次来韵】

　　放眼芜城北尽淮堧东驰海门叹故园遥隔闗山岐路好懐深负风月乾坤邂逅佳人笑谈清致所见而今胜所闻江湖乐任提鹇挈鹭翳鳯骑麟　世间富贵浮云也莫校箕山与渭濵想抱闗击析心期贤圣耕田凿井上有华勲休道官卑休嫌俸少且喜诗成句句新君归矣问故园桃李几度青春

　　二【寄题詹事丞张希孟绰然亭用王继学参议韵】

　　俯仰乾坤傲睨羲皇优游快哉看平湖秋碧浄随天去乱峯烟翠飞入窓来鸿鹄翱翔云霄寥廓斥鷃蓬蒿莫见猜门常闭怕等闲踏破满院苍苔　人间暮省朝台奈乌兎堂堂挽不回爱小轩月落梦惊风竹空江岁晚诗到寒梅两鬓清霜一襟豪气举世相知独此杯京华客问九街何处堪避风埃

　　三【次希孟韵召至通州以病归时斋詹事丞亦坚卧不出因并呈之】

　　坎止流行行止非人何劳用心羡枝巢居士泥涂轩冕时斋老子城市山林富贵何常荣枯逓转惟有髙名不陆沉他休问只清风一榻多少黄金　神仙方外难寻更可笑牛山泪满襟且清尊素琴半庭花影芒鞋竹杖十里松阴归去成辞闲居留赋梁父安能抱膝吟迷途者听云间髙唱谁嗣鸿音

　　四【寿可行弟次其见寿韵】

　　天相吾家箧笥无金诗书有人看发挥胷臆辞锋凛凛熏陶气质韦佩申申师友渊源贤才衡鉴胄馆光华近帝宸男儿事便尽输心力难报君亲　读书第一当勤只孝弟书中是大伦况人生为学百年在幼田家得计一岁惟春科占龙头名髙鴈序好与皇家作鳯麟都休问是地锺河岳天应星辰

　　五【寿同馆虎贲百夫长邓仁甫】

　　十载炎方同饮江汉同为转蓬恨寻常会面当年无分三千余里此地相逢宇宙英奇幽并慷慨肯事区区笔砚中男儿志要长鎗大剑谈笑成功　辕门醉卧秋风看落日旌旗掩映红爱朔云边雪一声寒角平沙细草几点飞鸿湖海情懐金兰义气莫惜琼杯到手空君知否怕明朝回首渭北江东

　　六【次班彦功韵】

　　旅食京华蜀道天难邯郸梦回笑白衣苍狗悠悠无定黄尘赤日扰扰何为长铗休弹瑶琴时鼓倦鸟谁教强去来衡门下幸良辰良友同酒同诗　功名少壮为期奈身外升沉自不知算人间难得还丹大药山中尽有老树清溪蕙帐云空石田苔满应被山灵怪去迟春来也向故园回首归去休迷

　　七

　　弱冠离家浪走人间余三十年奈救时才短虚尘政府读书功少深负经筵风月西清氷霜柏署一岁中间漫几迁君恩重便不教覆餗直许归田　丰碑髙表洹阡又飞上呉头万里船把家传图史拂除尘蠧旧栽松竹収贮云烟大别嵯峨鹄逢缥缈尽在先生几案前闲人事但登楼小酌闭户髙眠

　　八

　　老子当年壮志凌云巍科起家被尘嚣拂耳鏖成重听簿书眯眼攻作昏花天上归来山中絶倒部曲黄牛鼓吹蛙闲官好判园丁牧竖一日三衙　平生几度天涯恰舣住飘飘泛海槎向竹林苔径时来教鹤山泉石鼎自为烹茶庭下花开楼头雨霁尽着春风笑鬓华功名事问西山爽气多少烟霞

　　九【飞吟亭和白玉蟾韵】

　　少日飞腾湖海奇胷风云壮图把人间逺道看为咫尺眼前实地认作虚无酾酒中天振衣千仞尘世烟霞有几区君山下见洞庭清浅欲问麻姑　故吾只是今吾已深愧当年大丈夫怅川流不息真如逝者天风髙举更有谁欤鼎鼐何功江山多幸长铗归来食有鱼神仙事笑临卭道士还在洪都

　　十【次张孟功韵】

　　撃楫中流跃马长途今非向年叹故人万里江东渭北流光几度鴈后花前鬓影星星人情落落恰念苏家负郭田空惆怅负清泉白石布袜行纒　壶中浩荡瑶天问清浊何须较圣贤想尘埃狂走难逢一笑扶摇直上且任孤骞饭有鱼羮储无甔石何必千金学计然君知否但东山丑妇也自婵娟

　　十一【次王仲武为寿韵】

　　彼寿而康鴈自能鸣樗还不材且光华老景春风秋月消磨旧梦暮省朝台倚伏相寻穷通素定轩冕于人果傥来神仙远有桃花流水便到天台　云林都是亲栽幸登览犹能矍铄哉但携琴载酒时时游戱逢山见竹处处安排諌议无功催科无政烂醉何妨卧客懐承平日看英才用世多少台莱

　　十二【赋鹤奴次马明初韵】

　　顶有丹砂服具玄明云胡作奴想风霜搏撃不如一鹗云霄变化复愧双鳬尔雅无名山经不志多识惭予问学孤今知汝肯自为卑下甘事勤劬　蠏奴鱼婢然乎笑多士文人善矫诬爱汝从仙侣毎能谦抑日陪食饮惟取残余赤壁飞来云龙放去守舍应门属眇躯无多语似王家便了有约休渝

　　十三【赋酪次明初韵】

　　有物龎然乃牝而犁山川舍诸为老饕营口因踈黄稚平心酬徳忍怠青刍方丈无功万钱増害茹饮方将效穴居桃林媪幸日输甘湩香泛流酥　老饕笑问长须汝今似桐官不是奴更题封谁调聪明徳祖和浆且浣消渴相如火候冲融春膏浓结常遣韦囊似瓠壶将军腹问果谁相负吾欲明书

　　十四【临清舟中即席次韩伯髙见赠韵】

　　草木无情不问寒暄开时便开只黄花多事偏怜隠逸白头何补愿避贤才老友相逢清谈絶倒休校刘郎去后栽尊中物胜它年千里漫寄寒梅　神仙合住蓬莱奈老去思儿忍不回任耿庄槐老休为痴梦梅家酒熟且浣愁懐渭北江东暮云春树何日扁舟更此来公知不便连朝觞咏能几徘徊

　　木兰花慢【秦淮次汤碧山教授韵】

　　问东来何处控呉越壮江淮爱十里萦纡水云图画鼓吹风雷回头下临无地尽朱楼迢逓倚天开酒斾髙悬别浦绣帘低拂长桅　踈狂常与世情乖胜地却须来漫懐古长歌后庭花落斜日潮回伤心旧时明月照凄凉亡国恨无涯为问水边鸥鹭人间几梦庭槐

　　二【至大戊申八月廿五日同踈仙万户游城南廉园园甲京师主人野云左丞未老休致指清露堂扁命予二人分赋长短句予得清字皆即席成章喜甚牓之踈仙其甥也后更号酸斋云】

　　渺西风天地拂吟袖出重城正秋满名园松枯石润竹瘦霜清扁舟采菱歌断但一泓寒碧画桥平放眼奇观台上太行飞入檐楹　主人声利一毫轻爱客见髙情便芡剥骊珠莲分氷茧酒注金瓶风流故家文献况登髙能赋有诸甥清露堂前好月多应喜我留名

　　三【次韵马廷彦山居】

　　羡山人结屋腰碧涧面丹崖问桂有余香槐多拥翠谁种谁栽几年力田勤学是庆源先世有人开乐地夏弦春诵浮云暮省朝台　半生奔走负山斋何地不尘埃叹老病才归乡邻幸恕不忍挤排白眉故人多事似东门偏更道贤哉但有黄鸡白酒老夫不倦频来

　　四【次韵薛寿夫见寄】

　　笑余生多癖非酒病即书囚任世态翻腾亥讹成豕沈变为尤中条有亭无恙论三休吾更早宜休方外青山故在镜中白髪新收　天风锵佩下琼楼心事付东流向一壑云深三年梦熟八表神逰渊明苦无多语只髙标千古邈难俦老子新衔自署醉乡谈笑封侯

　　五【和杜徳常中秋韵】

　　叹流光如水又分破一年秋奈妬雨痴云良宵佳节不遂登楼山川满前图画幸故乡无复有新愁风物催成老境乾坤付与双眸　几年京国苦淹留今得赋归休况天柱峯头清辉好在氛翳俱收身闲更逢全景是腰钱骑鹤上扬州明日霜天红树絶胜芦叶汀洲

　　六【次白公严为寿韵】

　　记青年充赋曽射策对严宸便暮省朝台才离筦辖又掌丝纶狂愚岂胜时用幸扁舟归去早知津一任无钱使鬼犹能有笔通神　交逰萍水百年身襟袂几回分正雪后花前江东渭北嗟我懐人澶渊召棠成颂肯推扬余韵颂庄椿老矣甘心伏枥天衢行看翔麟

　　七【和郑彦章暮春即事韵】

　　问东君何意来几日便言归怅衰病襟懐媗姸景物正欲相依狂风不知人苦遣万红千紫一时飞却见杨花才思闲来萦绊晴晖　可人应试纻罗衣底事鴈书稀望故里闗河云林杳霭烟水霏微多情已无聊頼更扁舟孤负鳜鱼肥想见洹溪松竹緑阴笼满苔矶

　　六州头歌【次马明初韵书所见】

　　轩昻仙侣风度似吾侪凡鸟軰虽累百总舆台敢偕偕何处风丝客昧平昔恣豗突形迹异天壤隔遽相排老眼浑如无见云霄远未便时乖笑朱蝥肆螫自丧亦多哉我出尘埃浩无涯　有傍观者同气类公好恶挺身来行不义宜自毙坐虺頺任奸回万事如翻手吾方此外形骸　来汝鹤吾有语汝无哀谁遣乗轩烜赫令此軰眼不能开付恩雠一笑漫且啄苺苔休面三槐

　　二【次明初为寿韵】

　　避贤解组三见太行秋惭昼锦犹远胜敝貂裘翫沧州霜水清如玉穷霄壤忘物我恢幛塞无牖户底绸缪自笑平生事业如今日颇善为谋有静中至乐何处更天游已分淹留醉乡侯　有江湖客翰墨友凌元白压曹刘论文暇陪杖屦事觥筹共藏修世态谁能校轻肮脏重伊优　吾有政锄药圃治瓜畴说与愚夫樵叟既相好岂但相犹任多言莫及野渡有孤舟天地沙鸥

　　兰陵王【赋古剑用吉善甫韵】

　　昆吾鐡神物千年不灭时出匣摇荡碧空闪闪寒芒电光掣细看时是巨阙三尺斜明隙月新丰旅惮尔醉歌也胜毛锥校平侧　沈埋土花碧向坚石寒泉重砺霜雪一天星斗昏无色因起舞为乐崆峒试倚螭魅胆寒石自裂免丰狱羁绁　勲业几英杰是曽馘奸邪腥渍余血方今四海边尘絶佩服处闲伴金鱼寳玦只愁灵化雷雨暗水云国

　　至正集卷七十八

　　●钦定四库全书

　　至正集卷七十九

　　（元）许有壬 撰

　　○乐府

　　摸鱼子【鳯凰台次汤碧山教授韵】

　　自萧韶九成来后岐山犹是隆古嬴颠刘蹶相枕藉几度狸号鳅舞堪笑处又蕞尔钟山一霎神光吐鹤汀鳬渚问呉徳何征紫霄轻下天意竟谁许　江山好老子狂吟箕踞千年考信无据多情只有秦淮月还照故宫焦土昏复曙浸寒暑悠悠老尽梧桐树从今计取阿阁成巢朝阳应瑞椽笔为君赋

　　二【中都饯荀平叔都事赴大都】

　　正荒寒似逃空谷佳人又话离别风低白草天无际漠漠平沙如雪心欲折看落日飞鸿一线明还灭长歌激烈把湖海襟期闗山风物取次付弹铗　毛锥子千古钻妍搜刔谁知更比鸠拙仲宣不作登楼赋闲杀一天秋色珊佩玦羡公去鸣驺醉上长安陌予懐转结怕紫塞寒深碧云暮合酒醒见明月

　　三【登洞庭庙连天楼和刘光逺作】

　　问楼头几多烟景长风千里吹送洞庭岛屿留残雪依约玉龙飞动天故纵要老子南来添得诗囊重遥山翠耸更淡淡斜阳萧萧落木感慨古今共　人间世何处祥麟威鳯繁华一枕春梦江湖无限闲风月待我往来吟弄君莫痛看起舞纷纷踏破中霄瓮深杯自捧便唤起湘累汨罗江上沉醉是奇供

　　四【赋玉簪用明初韵】

　　笑人间珪衮何物此华良贵天与倚阑瘦立亭亭玉刻画一生清苦人有语道不出蓝田岂是真才具山人告汝正蓬鬓萧踈不胜冠冕真者亦投去　洹溪水洗尽眼中尘土天葩静看齐吐氷壶凉月天如水尘柄肯论夷甫翁醉舞任蕞尔寰区共讶山中许搔风沐雨且受用清香古今多少富贵草头露

　　五【赋鸡冠花用明初韵】

　　笑山人木鸡心事年来敛嘴藏距幽花细草聊娯目小圃更无闲土膏泽溥岂天为司晨偏与锺奇古无人起舞对寂寂园池萧萧风雨竦立为谁怒　三生夣犹绕户乡栖处昂然几欲掀举挼丹蹙锦头颅好叶叶旧时毛羽天已许待海日升时飞上桃都树人间凝伫看吐白东方却来平地千载不容腐

　　六【次明初为寿韵】

　　筭驱驰三十余岁只将光景虚度野云本是无心物办得几多霖雨还自许量绵力觕才犹可松筠主天方见与把村落溪山风烟朝夕着在最佳处　青年志万一容禆当宁何惭与哙为伍归来千仞冈头看却笑瓮天飞舞方学圃要摘我田蔬共和渊明句譊譊醉语道咫尺重阳登髙落帽休竞汨罗渡

　　七【次郭子敬祭酒同赏牡丹韵】

　　记花王旧时名品共传姚魏黄紫洛阳种治雄天下何日移根来此青镜里任淡抹浓妆莫挽春衫比人间四美更天遣舒郎等闲一赋千载共心醉　清平调漫与东风料理繁华能扰天纪沉香亭上无人恨流入锦江春水安故里又何似吾侪聊复尊罍耳清歌且止怕檀板无知多娇不耐惊得彩云起

　　八【洹堂盆池红白莲开余适卧病城居六月一日始往一观落者虽多开者方未已喜而赋此】

　　笑当年柏台兰省四时风景孤负归来幸得身无事底又匆匆朝暮心口语是传癖诗癯常把芳辰误夜来风雨早练帨云飘红衣霞卷香滴翠杯露　司花手无限芳妍留住凝妆为我延伫姑仙绰约如氷雪次第相从微步天不妬便失却东隅尽有桑榆路人间尘土看太华峰头花开千丈吾老尚能去

　　九【明初赋摸鱼子寿余既次其韵而可行塘成和之成什衰病枝痒亦足为十首】

　　买陂塘旋栽杨柳归来此是先务它乡故里都休校旧雨不如今雨鸿在渚笑尔尚南飞吾已安孤屿黄花解语道人老宜秋身安耐酒此正有真趣　銮坡路大手深惭自许超腾又悖锺吕但求闲淡如元亮却恨诗多奇句倾緑醑底须按乐天池上霓裳谱休论往古有三日重阳约君同醉老子筑西圃

　　十

　　买陂塘旋栽杨栁闲官宜治闲务老天助我攻清淡两月不遭泥雨规别渚更累土为山留土分为屿乡人共语叹百岁陻芜一朝疏辟此去日成趣　江湖愿自是平生心许元英谁羡陈吕石渠细流鸣琴筑清似我家诗句杯引醑便收拾松风写入丝桐谱区区学古愧窃禄无功投闲有分犹患不如圃

　　十一

　　买陂塘旋栽杨栁年来于此承务凉台燠馆吾何有聊芘一时风雨洲映渚向一片烟波鼎峙嵯峨屿盘空硬语挽三峡词源千军笔阵不尽乐闲趣　当年志为国微躯曾许青云仍际观吕从知弱步难胜重梦断九天胪句时饮醑趂四序栽花缀作园池谱长歌吊古怅安得良田茫茫万顷种玉辟玄圃

　　十二

　　买陂塘旋栽杨桞田园忙胜官务放鱼种藕常无暇移竹又当新雨由近渚驾一叶扁舟时复还吾屿花香鸟语况心上无营眼前多景弦外有琴趣　尊罍小能费人间几许荷香惟欠仙吕天光云影清难写尽日捻须无句池作醑要醉上通明传取钧天谱西山翠古任列壑争讥攒峰竦诮难及野人圃

　　十三

　　买陂塘旋栽杨栁尘凡皆与停务半生醉梦人间世翻覆几回云雨归有渚似真到三山缥缈红云屿忘懐笑语任白鹭惊飞苍苔不扫此去便无趣　斜川路宇宙茫茫何许绮园肯附诸吕悠然一见南山后便觉世多尘句持此醑论心事中间异姓还同谱迂踈好古因蓺菊栽松滋兰植蕙荒了种瓜圃

　　十四

　　买陂塘旋栽杨柳散人不理他务桞栽近水先应緑底用等闲霖雨遵北渚看双桧盘空倒影摇烟屿千言万语只今日投簪经年闭户便自得天趣　真男子报国谁如张许论交仍负嵇吕我今但要闲陶写幸免镂章雕句村瓮醑此真是交梨火枣传家谱庭树空古有野鹤时来衡门不锁清彻地仙圃

　　十五

　　买陂塘旋栽杨桞归农未免多务一亭四序饶风景且说夜来春雨香湿渚爱新树依稀敷影连三屿黄鹂不语怕曲几团蒲坐忘方定惊破静中趣　功名事却笑平生自许谁调阳律阴吕而今且向东君问旧句岂如新句开臈醑要醉唤石湖重缉寒梅谱荣枯自古趂九十韶华六旬余力终日醉吾圃

　　十六

　　买陂塘旋栽杨栁清风浄扫尘务栁阴已见踈成宻又聴緑荷敲雨鸥戏渚奈倏尔翻飞飞过崔嵬屿形神自语岂世事相萦机心未息物我不同趣　池亭小收敛风烟来许渔歌何愧锺吕水纹瓦影相娯悦髙咏退之佳句荷酌醑有一曲沧浪不犯人间谱悠悠振古问谁似吾侪攻迂习淡为水废场圃

　　十七

　　买陂塘旋栽杨栁眼中已办归务桞成修干莲成实均沐老天恩雨怜小渚敢气象侵陵海上红云屿神仙有语任涓滴蹄涔茫洋鲸浪各自适归趣　星星鬓镜里衰容如许西风又动商吕九原宋玉悲何及付与短歌长句飘泛醑纵不到箕山也是曽通谱由今视古看昼锦堂前霜天老月千载照韩圃

　　十八

　　买陂塘旋栽杨柳田家小小成务一年清景君须记大胜草烟花雨氷冱渚把一片玻瓈围护琼瑶屿钩帘独语是天富吾家地输清供种种出奇趣　桑榆乐造物而今已许一竿自惜归吕圭塘欵乃烟波曲却属腐儒章句尊有醑是波也神汤世与诗同谱谁能复古且池上观梅炉中煨芋灯下治书圃

　　水龙吟【过黄河】

　　浊波浩浩东倾今来古往无终极经天亘地滔滔流出昆仑东北神浪狂颷奔腾触裂轰雷沃日看中原形胜千年王气雄壮势隆今昔　鼓枻茫茫万里棹歌声响凝空碧壮逰汗漫山川绵邈飘飘吟迹我欲乗槎直穷银汉问津深处入唤君平一笑谁夸汉客取支机石

　　二【题贾氏白云楼次牧庵韵】

　　结楼髙倚晴空人间何限思亲处白云谁遣等闲出岫悠悠来去本是无心宁知下土有人延伫怅荒烟衰草九原难作空目断邱陵树　见说大鹏变化趂扶摇又抟云路朱帘画栋闗山绵邈梦魂良苦两字行藏百年忠孝致君荣祖待更区屏翳溥为霖雨继商家傅

　　三【至顺癸酉九日秋兴亭赋】

　　一亭飞出层霄昔人似为登髙办双眸千里茫茫宇宙滔滔江汉一片秋光青山红树断云斜鴈想人生尘世难逢开口但酬节何多叹　细数年年今日娯清欢半因羇宦迩来心事无惭猿鹤更齐鹏鷃华髪新添黄花任笑乌纱频岸且一尊倾倒不须醉后把茱萸看

　　四【赵伯宁中丞代祀淮淛过维扬征赋】

　　五云飞出蓬莱天香散满人间世龙翔鳯翥千龄一遇明良庆会节钺重来士民腾喜山川増气想四方地远九重心切都要见闾阎事　寤寐天颜咫尺袅秋风一鞭归骑昔年勲业乌台倚重紫垣虚位自顾踈庸资身无策敢论经费但儒酸不改作醎充赋助和羮味

　　五【喜雨用郑彦章韵】

　　四郊禾稼如云方惊数日甘霖小吾皇有徳老天能事非因人祷一夜风雷玄云撩乱银河倾倒问田家消息今年气象更催得秋成早　压尽东华尘土湛氷壶九重清晓晴光渐放瀛洲波定御沟声小緑野春回黄扉昼静篆烟萦绕愿鱼羮有饭避贤归去向山林老

　　六【甲申七月廿六日偕王居仁王仲武小酌洹堂】

　　洹堂半月三来小庭日见添佳致苍筤踈瘦黄葵髙洁玉簪清丽林影波光新晴景物嫩凉天气对溪山如此田园归去除诗酒浑无事　烂漫乡邻鸡黍比当年鼎烹加味古今都说浮云春梦功名富贵何事迷途直临老境纔寻平地把尘寰休问菊花行绽请重来醉

　　七【次前韵】

　　此身就健宜闲莫教七十才休致招谗贾怨声名烜赫文章雄丽三纪红尘一簪华髪消磨豪气有清泉白石实闻吾语吾衰矣无多事　世故真如嚼蜡数年来已知无味寻常有句人为宰相闲方是贵洹水秋清无边风月无穷天地看奋髯箕踞苍苔浊酒为青山醉

　　八

　　平生人海风波谤书盈箧从文致归来结构且图跧伏敢求华丽朝暮娯人水声山色栁阴花气笑彤闱紫闼浮沉十载更几载成何事　好是西成咫尺秫田风已飘香味安排小瓮从今不怕邻翁酒贵更筑诗坛从君逰刃周旋余地但有人来问金銮旧话便昏昏醉

　　至正集卷七十九

　　●钦定四库全书

　　至正集卷八十

　　（元）许有壬 撰

　　○乐府

　　念奴娇【中都送韩岩夫归大都】

　　南鸿过尽正龙沙岁晚严凝时节朔吹翻空沙石走一夜坤维冻裂宇宙茫茫山川杳杳千里飞阴雪停骖回顾壮心未信如铁　京国十月先春杏桃无数破暖应开彻此去佳游知不负醉里雕鞍南陌粪火炉边简书丛里肯念飘零落故人欲问此情正待君说

　　二【赋萤】

　　更阑人静正满天晴露半庭斜月时见飞萤三四点树影依稀相隔暗地偷明微形自照冷熖明还灭有时分乱残星流下天阙　应念造物多情翻腾变化腐草还成物多少黄萎随土壤争似超然飞越我正清贫寒窻寂寞頼尔成勲业案头干死也胜零落霜雪

　　贺新郎【登滕王阁用稼轩韵】

　　陈迹空鳬渚怅繁华等闲一梦便成今古佩玉鸣銮人如画何处为云为雨只明月还生春浦帝子当时无穷欲奈浮云回首浑非故天有意肯轻许　江湖襟带雄呉楚更翩翩三王文采俪章骈句一旦飞来韩家笔才见龙翔鳯舞漫千载懐人延伫豪杰纷纷今谁在笑世间华屋争寒暑瀛海远去无侣

　　二【次吕叔泰南城懐古】

　　故垒空如渚杳无踪朝台暮榭燕歌赵舞为问人间繁华梦几度邯郸炊黍只燕子春来秋去太液勾陈何由辨似咸阳一炬成焦土兴与废竟谁主　满川芳草迷烟雨怅平生楚骚心事更堪羇旅野水芙蓉香寂寞犹似当年怨女长啸罢中天凝伫沧海桑田寻常事附冥鸿便欲飘飘举回首后又千古

　　满江红【次汤碧山清溪】

　　木落霜清水底见金陵城郭都莫问南朝兴废人生哀乐载酒时时寻伴侣倚阑处处皆楼阁对溪云试放醉时狂浑如昨　沙洲外轻鸥落风帘下扁舟泊更寒波摇漾緑簔青箬为向九原江总道繁华何似今凉薄怕素衣京洛染缁尘从新濯

　　二【次李泌州见寄韵】

　　徙倚危阑爱四面岚光翠湿回首见踈云黄叶远林平迹老眼都迷秋远近壮逰已徧天南北有一官更比在家时添幽寂　人间世天涯客唤李杜招元白问鳬因谁损鹤因谁益有酒直须拚醉倒古今长短嗟何极笑韩非孤愤若为多常填臆

　　三【同前】

　　一夜繁霜便染得乾坤澄寂秋满眼萧萧云树凄凄风日山色偏供羇旅恨年光肯为英雄息只寒华不减旧时香天应惜　官况薄劳耕织诗律在森戈戟更山城容我清尊瑶瑟不是皇家劳结网姓名底用人间识喜使君时有一笺来云烟湿

　　四【和郭子敬夏日村居韵】

　　一曲清溪収拾尽风声月色还自笑六旬将近数椽方葺已分封侯非燕颔尽教有地争蜗角筭人生难得是清闲吾今得　离离黍芃芃麦覩此景皆真乐更葵花未谢榴花仍发繁剧只因诗有债迂踈却喜门无客问小亭盛暑不容人今秋月

　　石州慢【次张凝道韵】

　　足跰尘嚣目厌纷华扰扰蜂蝶撃壶未了长歌又听阳闗三叠平生湖海可怜牢落新丰蓬山回首烟霞隔鹏鷃不同天任焦明蚊睫　愁絶停杯为问羲娥几度东生西灭俯仰金台陈迹千年谁接天空秋老倚阑南北悠悠暮云汀树人长别想见苦吟时满呉江枫叶

　　二【送牛农师赴石州学正】

　　少日襟期不信儒官能把身误长歌拂袖南来眼底云霄平歩黄金散尽三千流落京华区区又上并州路官冷坐无毡任虀盐朝暮　今古男儿万里封侯休叹云萍羇旅我亦仓皇明日携书北去居庸闗下萧萧风振柝铃酒醒梦觉君何处画出断膓时满斜阳烟树

　　金菊对芙蓉【宿程松壑月香亭次韵】

　　晓梦初回余醒未解月明犹挂踈桐在月香絶顶穏驾天风乔松劲竹髙寒地还容得几朶芙蓉霜空放眼水痕褪碧山色添浓　休问衰老诗穷把烟岚夺取也是豪雄问今来古往谁异谁同老懐陶写惟丝竹有捧觞林下丰容傍人任笑踈狂不减我辈情锺

　　齐天乐【天津桥次韵】

　　深宫傅粉江东主肥鲜养成娇嫩软北望中原自分秦越尽付马蹂车碾神州天远笑六代封疆一毫无展更着荒淫月明琼树照同辇　长虹谁架千尺要等闲尽跨人海深浅名袭东都侯封违命嬴得兴亡流转年光冉冉又走马南来片时宫苑独依阑干夕阳鸦万点

　　满庭芳【偕詧士安马明初登荀和叔广思楼】

　　沙路无泥栁风如水嫩凉偏入吟鞍广思楼上雨后看西山回首炎氛千丈便长啸跳出尘寰青天外斜阳淡淡倦鸟竟飞还　郊原秋色里望穷霄壤倚徧阑干问神仙何处独占髙寒楼下悠悠洹水为底事不暂休闲吾衰矣休将旧手遮日上长安

　　二

　　槐院风清藓阶尘静日长镇掩衡门葛帷藤簟石枕竹夫人不作南柯痴梦要来往月窟天根花阴啭间闗幽鸟啼破一牕云　起来盘膝坐松风鼎沸花雪浮春便洗除胷次多少凝尘更喜秋原有秫快准备小瓮清尊东篱下黄花香里颠倒白纶巾

　　三【庚寅正月十六日夜独酌戏成韵】

　　学本迂踈才非明哲天恩偶听归田良辰美景相遇更欣然细数人生行止或城市或在林泉都评过忘形适意惟是在尊前　只今头尽白但怜饮量不似当年甚糵痰媒渴无事招愆时有亲朋来劝学康节微醉为贤先生笑偶当乘兴又作饮中仙

　　玉烛新【题李伯瞻一香图次韵】

　　清风林下寺爱三友聨翻世无能四凌波仙子香魂散此地是谁招此万红千紫惟矾弟梅兄二子堪共领岁晚髙寒来成花部新史　佳人玉洁氷清纵彷佛肌肤异香难似醉吟无次花应笑彼此消融渣滓春空鴈字不带到江南情思还自笑今日相看袁家有姊

　　玉漏迟【同前次张梦臣韵】

　　雪晴天似水风清月白萧然三子天巧难名镂玉锼氷无泚却是同心异种解敛聚山林髙致谁不喜花中隠徳人间真味　邂逅粲者相逢似琼佩霓旌九霄飞坠移入铜瓶付与野人凭几满意按香嚼蘂有浊酒微吟相继休唤起明日此觥重洗

　　望月婆罗门引【偕王仁甫左丞贾伯坚左司朝罢过李廷秀参议因观盆梅遂成欢酌廷秀求词醉中赋此】

　　紫宸朝罢东风吹到谪仙家貂裘抖擞尘沙一室牕明几浄人境独清华有息斋名画殿帅髙茶　主人意佳道分手即天涯何事相逢不饮戚戚嗟嗟黄封旋拆有鹅腊鸡朐与兎羓公不饮辜负梅花

　　二【雪夜宴沙班良甫家时为湖南宣慰使】

　　人家十万春风先到使君家天公更助芳华尽把楼台粉泽琼树映横斜要歌宜白雪暖借流霞　呉姬赵娃乱银烛影交加不放行云归去敲碎红牙可怜杜老肯飞送江头只岸花争似我夜醉长沙

　　江城子【次韵】

　　懒于沙鸟拙于鸠为无求得无忧底事踈狂却效子长游毕竟无求何用出求不得亦宜休　西风真解酿羇愁试登楼望南州黄叶踈云摇荡一川秋更被谁家多事笛吹不尽思悠悠

　　二【饮海子舟中班彦功招饮斜街以此答之】

　　桞梢烟重滴春娇傍天桥住兰桡吹暖香云何处一声箫天上广寒宫阙近金光朗翠岧嶤　谁家花外酒旗髙故相招尽飘摇我政悠然云水永今朝休道斜街风物好才去此便尘嚣

　　行香子【同李元镇晚酌张氏小阁】

　　碧月香云小院重门办诗愁多是黄昏梨花淡淡桞絮纷纷对古铜炉神品画靓妆人　半醉多羞一笑欺春有丹青描写惟真秋波侧媚云岫轻颦是蘂珠仙巫峡女洛川神

　　鹧鸪天【次韵李沁州寄酒】

　　滴困檀槽碎玉声青州合唤沁州名髙风未论陶元亮豪气应吞阮歩兵　明老眼慰浮生人间势利一毫轻羇愁如海都消尽细和清歌带月倾

　　二【同前】

　　甘滑端能压蔗浆芳华初不藉山姜可怜太白分余沥远与文园浣渴肠　青琐闼白云乡百年谁与校闲忙何如常对松岩老万事悠悠付一觞

　　三

　　缕篆烟消月满帘青绫香减夜寒尖鹊桥谁驾银河渡蚪漏应将海水添　天漠漠恨厌厌不成鸳梦睡空甜一春多少相思恨瘦得腰肢分外纎

　　四

　　伏腊归宁已怆然天涯回首路三千倦游久赋王孙草写恨应歌相府莲　天也老月空圆鐡心难受夜如年麝媒闲杀春风手想象颦蛾更可怜

　　南乡子【醉书月香亭桂几】

　　老子分渔樵说着登山气便豪天外长江流不尽迢迢脚底青云歩渐髙　两手敢辞劳右有深杯左有螯我似渊明多一字陶陶明日黄花笑二毛

　　二【赠轧二弦胡琴髙才甫】

　　锦瑟思华年底用嘈嘈五十弦两线清丝千万调能传句句分明字字圆　髙艺擅华筵多少新声出自然更着赵娘歌宛转相聫消得诗人笔似椽

　　三

　　山水緑相纡好个依山傍水居不是隆中髙卧处茅庐直挽岷峨入壮图　匡世策全踈只合归来坐守株乡里小儿从笑我非夫却胜携人共泛湖

　　四

　　波漾石粼粼浮磬依稀类泗滨回首林虑千万丈嶙峋不效修蛾一点颦　幽讨日方亲林下何尝见一人便把清流都洗尽缁尘领取羲皇以上春

　　五【次可行韵二首】

　　薄宦苦营营半世长亭复短亭一旦结茅当迭障云屏朝暮阴晴几様青　浊酒瓦盆盛农父无才却有情好雨知时公到此安宁话到盆空月可庭

　　六

　　小隠远民廛草舍三间栁作椽围绕佳城才二顷山田便觉胷中绰绰然　世态自争妍老我壶觞业自专地阔天寛容醉舞回旋又似偷闲学少年

　　七【和明初鹤饥韵四首】

　　淅米剑头炊枵腹雷鸣出险诗诗客眼髙轻视鹤如鸡终是鸡羣有等威　供饲不如期奈此瓶储告尽时也胜劈琴馋俗子充饥穷饿相从更怨谁

　　八

　　沙砾不堪炊华表髙歌乞食诗不为啄腥甘趂逐羣鸡为伴书痴老窦威　万里在襟期会见青云奋迅时吐故纳新元有术偏饥奉瘗佳名却付谁

　　九

　　暑室困蒸炊呼鹤前来听咏诗鹤告不餐空碌碌随鸡诸仆无恩但有威　云海夙相期忍使清斋十二时主者不才今遣汝调饥骑去扬州定属谁

　　十

　　尘梦黍方炊白鹤空中漫诵诗饮啄适时争得似山鸡敢效妖狐更假威　曽与老仙期卫国遭逢彼一时千六百年才不食无饥我欲推穷倩阿谁

　　临江仙【瓈江万梅方吐而予来长沙风雪十日晴复大霜有懐而作】

　　十日恶风三尺雪繁霜又满人间梅花谁与问平安玉肌清似削争奈许多寒　梦绕琅瓈江上路竹篱茅舎青山莫教芳酒滞归鞍黄昏无限月待我倚阑干

　　踏莎行【赠相士】

　　黄鹤楼前胭脂山上敲门有客来相访自言阅遍世间人要观尘俗酸寒状　闗塞氷霜江湖风浪归来幸得身无恙君言虽应我方惭山中道士何劳相

　　至正集卷八十

　　●钦定四库全书

　　至正集卷八十一

　　（元）许有壬 撰

　　○乐府

　　鹊桥仙【同李云松宣慰过思斋宣慰值出书其壁】

　　云松仙客箕山道士来访思斋老子思斋何处未归来想只在翠红乡里　风清月白橙黄蠏紫一巷笙歌纷起良宵不遇负佳宾都不念人生有几

　　二【赠可行弟】

　　花香满院花阴满地夜静月明风细南坡一室小如舟都敛尽山林清致　竹帘半卷柴门不闭好个暮春天气长安多少晓鸡声不到江南春睡

　　三【赠相师周可山】

　　春秋七十江湖万里老子阅人多矣两朝名胜一囊诗道浑似当时袁李　红尘陌上白云堆里扰扰浮生行止我非燕颔虎头人但诗圣酒狂而已

　　四【宴胡安常侍御家】

　　清香华屋黄葵红叶正是新凉时节文园久病不胜杯辜负杀一庭秋色　珍殽纷错玊醅芳烈醉倒江湖狂客凉天佳月即中秋更有个今年闰月

　　五

　　心闲胜贵身闲胜富已往而今始悟来言精力未宜闲此俗子便宜推去　秋风鸡黍春山杖屦尽是幽人乐处尽教鬓雪飘萧总不碍衔杯琢句

　　蝶恋花

　　九陌千门新雨后细染秾熏满目春如绣恰信东君神妙手一宵緑徧官桥　栁楼下兰舟楼上酒沙暖苹香浑似来时候说与可人知信否伤春更比悲秋瘦

　　二【以变白方赠朱亮卿】

　　闻道卿卿僝愆损花落深闺无限伤春恨天上灵方吾不靳为君细染三生鬓　镊白从今闲玊笋坐看丰姿潦倒还髫齓洞里桃花应错认刘郎乃尔添风韵

　　三

　　一片白云迷楚岫风卷青秧迤逦波纹皱马上推敲诗未就回头不觉双山堠　渔父樵翁常邂逅问我何求无事空奔走我固苍黄惭二叟少年有志还知否

　　四

　　万象森森天漠漠吹彻残更声咽梅花角牕外月明无处着暗萤沾露随风落　梦里诗成浑忘却起傍屏山凉透纱厨薄静中悠然心自乐蓬山不用乘黄鹤

　　五【丁亥正月十三日亲朋治其醉中赋】

　　老子行年过耳顺蓬鬓萧踈人道犹风韵领畧风光元有分赏心又喜烧灯近　薄雪初消寒欲尽词馆久闲时得陪英俊莫讶连朝为酒困东君已是传花信

　　渔家傲【访毕雪亟不遇】

　　木落寒林山骨瘦湘江风细波纹皱何处携琴何处酒惆怅乆乱鸦啼断烟中桞　茅屋萧萧连瓮牖半檐寒旭闲清昼归路梅花香满袖诗未就青山笑我空回首

　　二【歌圭塘四时四首】

　　氷尽泉香云缥缈韶华隠隠浮林杪酒在葫芦鱼在沼清昼悄好音时复来黄鸟　管领风光心未老衰颜却怕清波照有酒可斟鱼可钓能事了东风一曲渔家傲

　　三

　　窻影修篁摇翠葆墙阴幽径连芳草蓦地雨来荷叶闹香更好乱烟浮动红云岛　稚栁千条丝袅袅栁边宜着兰舟小世态纷纷何足校収桂棹呜呜且和渔家傲

　　四

　　露洗璇穹青杳杳年光红入滩头蓼翠盖撑烟吹半倒霜信早一奁寒影磨清晓　早是轩扉尘不到好山更与供登眺酒债积多诗债少翻水调西风几叠渔家傲

　　五

　　落日崇台寒力峭登临恰似寻安道有竹何人能径造吾不诮相逢要遂掀髯笑　双桧凌空龙夭娇有知定讶人枯槁珍重岁寒氷雪操君自寳老夫但和渔家傲

　　太常引【武昌别墅】

　　胭脂山下老农家看云树翠交加香透小窻纱是昨夜幽兰放花　引泉浇树破苔移菊更种故侯瓜一笑有生涯便休叹清霜鬓华

　　二【用同年欧阳元功韵赠相师陈壶秋】

　　年来诗笔尚能神但无奈旧时贫天地一闲身且不在青云后尘　壶秋眸子野人心事相对好敷陈山酒正清醇要茅屋朝朝是春

　　三【速可行治具】

　　小斋潇洒颇宜贫清有竹静无尘俗子不敲门只风月烟霞是邻　古瓶清雅寒梅踈瘦昨雨忽纷纷尚有一枝春快报与南厅主人

　　四【同前】

　　忍寒搜句意何如政因我腹焦枯茶灶火慵嘘髙阳侣元非姓卢　佳章聨叠新醅寥落飞梦绕兵厨新酿取来无要亲与梅花饯途

　　五【至正辛未春环枢堂海棠开偕溤公励参议陪紫清夏真人饮其下今年范发事务方殷欲寻旧盟跬歩牵絷堂西潄芳亭甃方池种芙渠连岁约观而皆不果六月初日祷雨一过则红衣落尽翠房森矗矣口占长短句奉紫清一笑】

　　潄芳亭下小方塘清散水芝香回首翠成房忍不待佳人奉觞　紫垣朝暮红尘车骑遮断白云乡老我重寻芳又浑似今年海棠

　　六【次王居仁为寿韵】

　　进为卿相退为仙叹今古少能全抛却祖生鞭且占取烟霞洞天　遥峰罨画清流潄玉故里好山川黄菊正鲜妍便沽酒休论几千

　　七【登楼观栁】

　　雪消春气恰和柔先到栁梢头数日不登楼笑青眼窥人尚羞　清明近也老夫耄矣其忍负欢游飞絮便生愁尽都变浮萍去休

　　八【乌克庄杜徳常寓所二松可爱醉中赋此以赠二君】

　　二松如葢偃中庭向朱夏作秋声摇影动踈棂掩映得苔痕转青　西清博士西台御史相对又双清咫尺到蓬瀛休认作蓝田县丞

　　九【丙戌次旧韵寄紫青真人】

　　道宫城市胜林塘松竹满芰荷香煮酒出丹房记相见怱怱一觞　云萍飘忽仙凡悬絶翻手又殊乡何日潄余芳看华髪诗人许棠

　　十【再用旧韵寄紫清】

　　诗成春草梦池塘相忆托玄香常记饮仙房笑一举曽蒙十觞　百年行止几畨离合吾老且吾乡聊与领羣芳渐开到江头野棠

　　十一【圭塘四首】

　　圭塘种藕已多时贴水晓星稀生意一朝回便万柄红酣緑欹　连宵骤雨透空繁响清絶不容诗对境写襟期要无愧■〈氏鸟〉夷子皮

　　十二

　　幽人早起赴池亭看初日照娉婷风盖露珠倾又胜似前时雨声　水沉乡里锦云深处双桧揷天青一叶钓舟轻似野渡无人自横

　　十三

　　四堤杨栁接松筠香破水芝新罗袜不生尘笑画里凌波未真　红云飘缈清风萧飒半醉岸乌巾不是葛天民也做得江湖散人

　　十四

　　云舒霞卷万妆浓倒影水天红池转小台东又一种娟娟玉容　仙肌绰约奇芳清远浮动水晶宫一笑对衰翁好同赴庐山社中

　　清平乐【登北山阁感懐赋】

　　钟山髙处又结层楼住山自苍苍江自去万景一时収聚　平生湖海诗豪更倾五斗香醪不信人间好句不教驱入霜毫

　　二【瓶梅】

　　胆瓶温水一握春如洗斗帐怯寒呼不起娇滴粉云香里　谁教浅笑轻颦恰如镜里传神不用瑶天雪月眼前琼树常新

　　三【避暑神仙咏桂树】

　　堂前双桂云泼交加翠天老金柔花尚未且爱清阴满地　秋风一旦花开天香吹散亭台却被花神见笑先生未必能来

　　四【和可行梅竹韵二首】

　　平生爱竹到处萦心曲一日相违人便俗栽满水边茅屋　谁知岁晚空山佳人能慰荒寒莫论和羮结实且看髙节停鸾

　　五

　　赏梅观竹不暇镵黄独白玉吹香连碧玉富杀山人林谷　几年行路艰难眼明今日重看便结岁寒心友休教梦到槐安

　　六

　　天寒日暮百绕梅花树万斛清香藏不住都在一花开处　可怜月堕霜飞不知踈影来时谁报云川老子翠禽先在南枝

　　七【题郭思诚山居】

　　西岩仙老身在蓬莱岛竹月松云尘不到况有清风自扫　霜溪浅碧摇沙烟村落照明霞说与门前鸥鹭仙家又是渔家

　　忆秦娥【和希孟张中丞韵】

　　山人笑人间不识山间妙山间妙岚光浮动半江残照　移文莫待山英校烟霞曽结三生好三生好白云深鎻葛洪丹灶

　　二

　　山瓢饮太空为幕云为枕云为枕松声万壑月明风冷　人生未老宜先省尘寰尽有清闲境清闲境孤云野鹤杳无踪影

　　三

　　山花舞岩姿能笑禽能语禽能语百年心事一犁春雨　神仙护短多官府老人只解为农圃为农圃乾坤休问几畨今古

　　四

　　山鸡唱少年中夜心悲壮心悲壮世间何事不来眉上　迷途未远奚惆怅五湖烟水春摇荡春摇荡谁知平地怕天风浪

　　五【送牛农师二首】

　　春山碧诗成马上应相忆应相忆卢沟桥畔晚云如织　人生有别休多惜但悲后会知何日知何日暮云心緖断鸿消息

　　六

　　长安陌东风杨栁花如雪花如雪青条无数为君攀折　少年刚道轻离别临岐未信心如鐡心如鐡旧懐新恨满梁残月

　　菩萨蛮【寄都下友人】

　　慿髙日望金台路黄沙尽处空烟树岁晚足萧踈雁声无夜无　簿书临俗态人道儒酸在何以慰相思半年无好诗

　　二【宿造口用稼轩韵】

　　月明江阔天如水夜深残烛纵横泪底事不求安世间多好山　一杯君且住万里人南去倡汝莫要予山寒无鹧鸪

　　三【寄中书诸公】

　　三司笑面鞾纹皱鹾官憔悴非诗瘦红袖写乌丝谁曾梦见之　淮盐真是白染得须成雪何处有神仙能教白复玄

　　浣溪沙

　　修黛横愁苦爱颦頳霞乱玉更宜嗔嗅香挼蘂奈何春　织就回文难会意写成离字亦伤神他年不及卷中人

　　二

　　花露浓沾桂棹香桞风轻拂葛衣凉放歌深入水云乡　荷叶杯中倾緑醑瓜皮船上载红妆都堂何似住溪堂

　　三【游善应】

　　崖上留题破紫烟岩前瀹茗挹清泉烂游三日酒如川　有水有山髙士宅无风无雨小春天人间真见地行仙

　　点绛唇【病中偶成】

　　酒病诗愁好春三月常辜负开门春暮新緑迷云树一片飞花绾住游丝舞东风妬等闲吹去散乱随红雨

　　二【次吕叔泰韵】

　　云海茫茫何人寻得春归处年年迟暮不遂春归去何日真归歴歴江湖路舟横渡青山无数醉吸荷心露

　　如梦令

　　墙角黄葵都谢开到玉簪花也老子恰知秋风露一庭清夜潇洒潇洒髙卧碧纱窻下

　　二

　　为问蕃厘道士今日琼花开未老子偶然闲要向花间游戏游戏游戏莫待清阴满地

　　三【饶徳明学士収踈齐咏竹二首求和】

　　谁把清风领受寻得岁寒三友霜月玉亭亭恰似老夫诗瘦诗瘦诗瘦无奈碧云懐旧

　　四

　　岁暮天寒时节满意相看氷雪不遣野人归谁慰此中清絶清絶清絶天上一方明月

　　五

　　桃李东风不耐好在西山如黛策马看山来政尔青青相待无奈无奈却被暮云妨碍

　　六

　　一片苍苔凿破百折清泉分过长日午阴圆自挈胡床来坐斯可斯可从此闲身属我

　　七

　　昨夜庭梧陨翠诗思尤便爽气无事要生悲可笑宋家多事衰矣衰矣但校邻翁酒味
　　八

　　火榻只疑春早纸帐不知天晓枕上问山童门外雪深多少休扫休扫収拾老夫茶灶

　　九【次郭子敬韵四首】

　　三日琼瑶飞洒天巧岂容摹写佳客不曽来有酒定从谁把文雅文雅应笑珉多玉寡

　　十

　　老子风神清洒好句自然传写立雪赋梅花更折緑条成把闲雅闲雅莫道吉人辞寡

　　十一

　　门外雪花飘洒坐上乌丝方写秋露白泠泠更着玉人亲把三雅三雅取醉莫论多寡

　　十二

　　有泪緑窻偷洒有恨锦笺难写消瘦不胜春玉骨都无一把风雅风雅正值文君新寡

　　长相思

　　梦扬州到扬州明月长街十二楼珠帘不上钩　为谁忧为谁愁愁得春风人白头见花应自羞

　　至正集卷八十一

　　●元史许文忠公列传

　　许有壬字可用其先世居颍后徙汤阴有壬幼颕悟读书一目五行尝阅衡州浄居院碑文近千言一览輙背诵无遗年二十畅师文荐入翰林不报授开宁路儒学正升教授未上辟山北廉访司掌书登延佑二年进士第授同知辽州事会闗中有警邻州聴民出避弃孩婴满道有壬独率弓箭手闭城门以守卒获无虞州有追逮不许胥隶足迹至村疃唯给信牌令执里役者呼之民安而事集右族贪虐者惩之寃狱虽有成案皆平翻而释其罪州遂大治六年己未除山北廉访司经歴至治元年迁吏部主事二年转江南行台监察御史行部广东以贪墨劾罢廉访副使哈只蔡衍至江西会廉访使苖好谦监焚昏钞检视钞者日至百余人好谦恐其有弊痛鞭之人畏罪率剔真为伪以迎其意筦库吏而下搒掠无全肤迄莫能偿有壬覆视之率真物也遂释之凡势官豪民人畏之如虎狼者有壬遂擒治以法部内肃然召拜监察御史八月英宗暴崩于南坡贼臣特克实遣使者自上京至封府库收百官印有壬知事急即往告御史中丞董守庸守庸谓宫禁事非子所当问有壬即疏守庸及经厯多尔济巴勒监察御史郭额森呼图克阿附特克实之罪以俟十月特克实伏诛泰定帝发上都御史大夫聂赫先还京师有壬即袖疏上之及帝至复上章言特们德尔之子索诺木与闻大逆乞赐典刑其兄弟勿令出入宫禁中书平章政事王毅右丞髙昉横罹夺爵而四川行省平章政事赵世延受祸尤惨皆请雪寃复职继上正始十事一曰辅翼太子宜先训导二曰遴选长官宜先培养三曰通籍宫禁宜别贵贱四曰欲谨兵权宜削兼领五曰武备废弛宜加修饬六曰贼臣妻妾宜禁势官征索七曰前赦权以止变宜再诏以正名八曰特们德尔诸子宜籍没以惩恶九曰考验经费以减民赋十曰樽节浮蠧以纾国用帝多从之泰定元年初立詹事院选为中议改中书左司员外郎京畿饥有壬请赈之同列让曰子言固善其如亏国何有壬曰不然民本也不亏民顾岂亏国耶卒白于丞相发粮四十万斛济之民頼以活者甚众国家旧法毎以积分次第贡以出官执政用监丞张起岩议欲废之而以推择徳行为务有壬折之曰积分虽未尽善然可得博学能文之士若曰惟徳行之择其名固佳恐皆厚貌深情专意外饰或懵不能识丁矣议乆不决三年六月升右司郎中其事遂行已而复寝获盗例有赏论者多疑其伪有淹四十余年羣诉于马首有壬曰盗贼方炽求疵太甚缓急何以使人但经部使者覆核者皆予官俄移左司郎中每遇公议有壬屡争事得失汛扫积滞几无留牍都事宋本退语人曰此贞观开元间议事也明年丁父忧天厯三年擢两淮都转盐运使先是盐法壊廷议非有壬不能集事故有是命有壬询究弊端立法而通融之国课遂登至顺二年二月召参议中书省事未几以丁母忧去元统元年复以参议召明年甲戌拜治书侍御史转奎章阁学士院侍书学士仍治台事会福逹噜噶齐旺布藉丞相势宿卫东宫其行颇淫秽御史劾之旺布藏御史大夫家有壬捕而遣之九月拜中书参知政事知经筵事帝诏羣臣议上皇太后尊号为太皇太后有壬曰皇上于皇太后母子也若加太皇太后则为孙矣非礼也众弗之从有壬曰今制封赠祖父母降于父母一等盖推恩之法近重而远轻今尊皇太后为太皇太后是推而远之乃反轻矣岂所谓尊之者耶弗之聴中书平章政事察尔特穆尔挟私憾奏罢进士科有壬廷争甚苦不能夺遂称疾在告帝强起之拜侍御史会汝宁捧胡反大臣有忌汉官者取贼所造旗帜及伪宣勅班地上问曰此欲何为耶意汉官讳言反将以罪中之有壬曰此曹建年号称李老君太子部署士卒以敌官军其反状甚明尚何言其语遂塞廷议欲行古劓法立行枢宻院禁汉人南人勿学蒙古辉和尔字书有壬皆争止之重纪至元初长芦韩公溥因家藏兵器遂起大狱株连台若省多以赃败独无有壬名由是忌者益甚有壬度不可留遂归彰徳已而南游湘汉间至元六年召入中书仍为参知政事明年改元至正有壬极论帝当亲祠太庙母后虗位徽政院当罢改元命相当合为一诏冗职当沙汰钱粮当裁节如此之类不一而足人皆韪之转中书左丞二年囊加庆喜八及博啰特穆尔献议开西山金口导浑河踰京城达通州以通漕运丞相托克托主之甚力有壬曰浑河之水湍悍易决而足以为害淤浅易塞而不可行舟况地势髙下甚有不同徒劳民费财耳不聴后卒如有壬言先是有壬之父熈载仕长沙日设义学训诸生既殁而诸生思之为立东冈书院朝廷赐额设官以为育才之地南台监察御史茂布喇实縁睚眦怨言书院不当立并构浮辞诬蔑有壬并其二弟有仪有孚有壬遂称病归四年改浙江行省左丞辞六年召为翰林学士既上又辞监察御史累章辨其诬俄拜浙西廉访使未上复以翰林学士承旨召仍知经筵事明年夏授御史中丞赐白玉束带及御衣一袭未几复以病归监察御史达兰布哈衘有壬时长短之奏劾甚力事寻白十二年盗起河南声撼河朔间有壬画备御之策十五条以授郡将民藉以安十三年起拜河南行省左丞朝廷遣将出征环河南境连营以百数一切刍饷皆仰给之有壬从容集事若平时然十五年迁集贤大学士寻改枢宻副使复拜中书左丞时以言为讳有壬力言朝廷务行姑息之政赏重罚轻故将士贪掠子女玉帛而无斗志遂倡招降之策言多不载有僧名开自髙邮来言张士诚乞降众幸事且成皆大喜有壬独疑其妄呼僧诘之果语塞不能对转集贤大学士兼太子左谕徳阶至光禄大夫有壬前朝旧徳太子颇敬礼之一日入见方臂鸷禽以为乐遽呼左右屏去十七年以老病力乞致其事久之始得请给俸赐以终其身二十四年九月二十一日卒年七十八有壬歴事七朝垂五十年遇国家大事无不尽言皆一根至理而曲尽人情当权臣恣睢之时稍忤意輙诛窜随之有壬絶不为巧避计事有不便明辨力诤不知有死生利害君子多之有壬善笔札工词章欧阳玄序其文谓其雄浑闳隽涌如层澜迫而求之则渊靓深实盖深许之也所著有至正集若干卷谥曰文忠子一人曰桢
