　　钦定四库全书

　　集部六

　　竹涧集

　　别集类五

　　明

　　提要

　　臣等谨案竹涧集八巻竹涧奏议四巻明潘希曾撰希曾字仲鲁金华人弘治壬戌进士官至兵部左侍郎卒赠尚书其文集首载诗四巻次文四巻次奏议四巻末附録墓志小传等篇希曾官兵科给事中时奏夺太监汪直义男官爵复因灾异陈八事皆直指近幸及奉使湖贵二省计处边储又以不赂刘瑾矫旨下狱拷掠除名瑾诛起官复抗疏争太素殿天鹅房诸役今观前后所上章奏语皆剀切真摰不为粉饰而深中事理平生虽不以诗文得名而气体浩瀚沛然有余亦复具有矩矱非浅中饰貌者可比希曾治河绩最着传称别有治河録今巳不传而集中修筑沛单长堤诸疏其措置规模犹见一二是固可与明史河渠志互相叅考也黄虞稷千顷堂书目载希曾集其目与此本悉合乃嘉靖末长洲黄省曾所校刋云

　　乾隆四十四年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　竹涧集卷一

　　（明）潘希曾 撰

　　○古今诗一百十六首

　　池上即事

　　避石斜开径临池小作堂竹阴随杖履荷气袭衣裳逈觉红尘隔寜知白日忙一觞还一咏此乐讵能忘

　　送刘掌教中和山西校文

　　月窟秋香近山程暑雨踈诸生瞻使节内府待贤书鍳出骊黄外心传衣钵余晋阳称自古多士近何如

　　病中偶述

　　闭戸东风又一春竹阴庭院静无尘花枝开好能撩我燕子来频不避人与酒絶交偏寂寞作诗为计有吟呻病余筋力难为礼拄杖人前自亦嗔

　　早春闻鸟

　　庭树朝来好鸟鸣似闻相唤不知名神机妙处应须玩昨夜春雷送一声

　　喜雨

　　亢阳当午天欲赤霹雳堕地坤隅坼楼头飒然风雨来席卷万瓦飞黄埃初如丝纷忽如注河翻海立蛟龙怒一洗燀热清八极顿令枯槁回颜色东园青可菹南亩足我糈虫鸟相和鸣花竹秀以舒吁嗟物我将无同炎凉燥湿苦乐之感相流通向来困惫一时起渴心灌溉生欢喜乃知茫茫大造非小儿阴阳推夺故应尔雨余更爱暮天碧月华满院凉于水

　　题仲兄书斋

　　先生志在当世者蔵修暂结青山社芳园半亩屋数椽月戸风檐共潇洒闭门却扫门更深抱膝时作南阳吟缃帙堆窓自披覧古琴挂壁谁知音爱花不与花争地红白盈阶鬬明媚拂天修竹起秋声卷露芭蕉滴晴翠坐我终日忘我疲况是兄弟相怡怡清谈小笑恣幽赏不数对床风雨时笑谈未了林月出欲去还留兴逾逸及此清光夜未央题诗素壁传他日

　　樗林散人为严处士赋

　　散木岂无用散人何可覊树来广莫野看到逍遥时朝市甘抛弃烟霞足护持高风千载上谁嗣考盘诗

　　甲子除夜

　　岁除那可守聊坐小堂寒椒酒春先到梅花兴未阑三旬明忽满几刻夜将残泰运回天地清愁谩自寛

　　游虎丘寺

　　红尘乆碍登山屐緑水今来载酒船塔顶风凄催客饮佛前灯暗照僧禅烟霞满目聊延伫名姓逢人莫浪传寺石不湏重试劔倚天千尺在吟邉

　　晓舟漫兴

　　溽暑逾三伏新凉生五更卧便衾布薄起觉帽纱轻树拥孤村秀霞横极浦明官舟两月路今日渴心清

　　访王主政秉衡不值仍小候

　　下马欵门门正关主人辰出酉未还三年见我儿童喜一鸟啼春院落闲竹所径来元不俗剡溪乘兴未容悭斜阳满地看辉尽更待花稍月一弯

　　送董内翰文玉归娶

　　乡闱识我同升日翰苑逢君及第时青镜朱颜年独妙蟾宫仙侣喜相期班衣着锦光生国玊树临风润照楣此去西湖梅正发好慿征客寄南枝

　　湘东曾生随兄山海闗俄归省亲赠此

　　闗海连宵雨湘江万里云离情与归思春絮正纷纷

　　经筵侍班

　　便殿春和辟讲筵叨陪法从五云邉迎风缥缈炉烟细映日徘徊寳扇圎鸡舌含香承旨近雉膏推食荷恩偏缉熈圣学微臣愿供奉朝朝力未愆

　　小斋遣兴

　　窓畔然香枕畔书小斋无事日长初冥心似欲迷庄蝶刮目犹堪校鲁鱼役役浮生聊自遣悠悠终古竟何如重门在告经旬闭一任傍人笑索居

　　送鲁内翰振之使安南

　　妙选出瀛洲乾坤此胜游节辞金殿晓诏下珥江秋日月开王政文章炳帝猷过门江汉路戏彩一停舟

　　赋秋海棠次马中舍文明韵

　　自是东风第一流不随桃李弄春柔驻颜谁与传丹诀倾国天留艶素秋清极傅霜肌不粟睡来侵月影还幽沉香亭畔如曾见莫道杨妃得与俦

　　送陈经府廷盛之河间

　　少年文采动时髦老去功名信所遭千里不须嗟骥枥一官聊复试牛刀行经易水秋风冷吟对瀛台海月高两地相望俱是客缅思乡社共松醪

　　丁卯春苦雪次陶掌科世和韵

　　顽阴春不退急雪日争飞竟夕明通牖乘风暗入帏不成宜麦瑞空假却蝗威漫拥袁安戸偏沾东郭衣燮调吾道拙斟唱此心违挟纩何当喜重裘幸免讥耽诗应益瘦多病故难肥拟订梅花约山阴访钓矶

　　书懐次李内翰宗易韵

　　两月东风冻未除手皴非乏豹为祛江乡旧社思浮蚁宾馆流年愧食鱼梦逐卢生成底事方抄陆氏有新书瀛洲仙侣劳相念几度诗来伏枕余

　　岸栁二首

　　岸栁緑丝丝春风不断吹昨来谁此别留得折残枝
　　湖上緑烟丝迎风不自持别离无意管解鬬好腰肢

　　安山闸与薛掌科子纯陈侍御廷禄酌栁下

　　栁岸追凉偶共来一罇分坐緑阴隈歌声欲彻云中去望眼真从天际回客路光阴三日阻诗家花鸟二公裁安山此集成佳会莫讶河枯闸未开

　　南旺夜酌呈薛掌科

　　月色波光满画船一罇相对且留连与君万里归来日却忆今宵作去年

　　夜抵沛县懐沽头章水部以道

　　孤舟尽日栁邉撑尚隔烟波十里程篷底一灯聴雨落枕邉三鼓盼天明笑谈可待还当别身世无慿忽自惊欲假诗筒报消息曲江幽梦恐先成

　　晓发清河

　　破晓发孤艇春和风不惊推篷烟树湿荡浆浪花明野色入淮逈河流带济清江湖万里去独抱古人情

　　京口即事

　　行尽东风爱日长京江风日似钱塘望知酒斾心先醉吟对花枝句亦香浪里金山妨短屐云邉鐡瓮倚危樯长安到此三千里更拟扬舲过楚湘

　　过玉山书懐

　　一别长安路五千几回云里望青天山从絶顶朝驱马水向高源夜放船蒲艾渐香临午日风霜饱厯任流年本来带得烟霞疾歌入沧浪意惘然

　　湖上叟

　　夕阳湖上叟短褐意悠哉放犊看儿戏打鱼携妇来茅檐和土覆竹牖傍云开万里懐乡客行歌首重回

　　南昌道中

　　客子去何适鸠声断复啼阴晴五月半天地大江西水远湘流合山重岭峤迷向来弧矢意不敢惮航梯

　　客夜独酌

　　为客有长夜出门无故人多情千里月送此一杯春大梦难醒世虚舟不定身颓然倚篷底犹自忆垂纶

　　夏夜

　　夏夜苦暄浊散步青山冈顾瞻閴无人明月流清光系舟杨栁根移床松桂傍黙黙坐复起仰天夜未央咄此万里身顾影徒彷徨水蛙聒靡厌草虫鸣暗伤蛙虫讵足恠蛇虺未可量银河淡欲没露下凉沾裳且复归我舟濯足临沧浪

　　题袁州分司壁

　　槐阴栢影几屏间倒映池盆石假山深院无尘人罕到苍苔有迹鸟初还薫风幸解吾民愠客子聊乘此日闲向晩诗成谁和者粉墙题处墨斑斑

　　萍乡马上

　　山衘斜日澹余晖匹马迢遥厯翠微雨过不知三伏在风来那得一尘飞舂残水碓香粳熟灌足溪田老芋肥物色满前吟未己又逢横笛牧童归

　　泊湘东

　　残暑侵陵困未苏短篷闲倚欲长吁不闻更漏怜村僻渐转星河见夜徂万里潇湘梧叶落百年天地野航孤思莼剩有秋风兴未卜归途是坦途

　　湘潭庆霞寺

　　野寺扪萝入荒凉岁月深偶寻逃暑处一洗入禅心共坐僧闲语眠听鸟细吟出门仍理棹落日半川阴

　　长沙秋日

　　六月长沙早见秋凉风吹雨暮飕飕不忧卑湿能为患稍喜炎蒸欲解雠贾傅庙荒侵薜荔屈原沙冷呌钩辀南来未觉江湖逺对此令人动别愁

　　长沙分司竹桂橘三植皆南州高品感而有作时虞逆瑾见害三首

　　两竿苍玊何年植潇洒当轩伴寂寥终日看来吟不足有时倚处醉微销影垂月下湘君佩声咽风前秦女箫彷佛故园池上见不知身在五湖遥
　　摇落方同楚客伤峥嵘一树好秋光谁从月窟移仙种独把天香殿众芳玉露濯枝丛浅碧金丹点蕋破轻黄广寒记得曾攀折屈指于今己十霜
　　青青江橘映秋堂浥露含风亦自香行处寻常供独玩霜前三百莫轻尝风流雅称离骚颂品味珍収本草方寄语湘灵须爱謢待充包贡入明光

　　山行柬刘侍御克温

　　两日山行罢咏诗不知诗句剩相随晓鸿摩月悲鸣处秋叶吟风欲堕时万里羊肠谙客况百年犬齿敢吾私聮镳幸有刘公干倡和时时妙色丝

　　龙阳道中

　　山城百里道多半在岧嶤岫湿含云气崖香长药苗野田荒作路古木仆为桥日暮西风急吟蝉抱叶飘

　　早行

　　早行乗月晩乗风残暑无烦苦若翁万里邉闗羸马底一秋光景乱蝉中长安北望云何极衡岳南来鴈不通独有寸心堪百炼乾坤随处是帡幪

　　澧州次李佥宪士修韵二首

　　下马西风鬂有沙偶同尊酒话通家春风二十一回梦几见锦官城外花
　　每嗟云树隔江天目断西山旧雪巅忽漫相逄又成别秋灯挑尽雨连绵

　　登澧州喜晴柬刘侍御

　　十日秋阴乍放晴又随騘马出孤城林霏滴翠时沾湿花气浮香远送迎软陌正宜聮辔语好山都作觅诗行村田处处逄収秫不用衘杯意己倾

　　石门道中

　　烟雾冥蒙匝四山紫骝駄我画图间不妨终岁长为客李蜀人予幼随宦其地纔到吟诗便属闲沉海鱼书无梦想穿云鸟道有跻攀折冲久佩宣尼训敢讶行邉渐入蛮

　　石门县

　　路尽石为门门中緑树村山峦当城郭风俗自乾坤水接桃源泒人通洞獠言晩厨供石鲫为倒菊花樽

　　慈利县【古崇山地】

　　百里慈阳地巉岩半不毛天垂南裔尽山揷北辰高种粟惟便火耕崖秪惯刀驩兠墓犹在掩鼻过秋蒿

　　九溪道中二首

　　秋思正凄迷千山入九溪路危频下马午过不闻鸡秃树疑人立荒禽作恠啼孤烟生远垒隐隐动昏鼙

　　又

　　青云万迭山山下水潺潺诘屈路难出崔嵬星可攀劳哉千里骥入此九溪蛮坦坦中原地长驱何日还

　　茅花岭

　　羣山絶顶茅花岭俯瞰蛮溪势转严下马几经难冐险排云直上最高尖茫茫白眼空人世霭霭青天作帽檐安得画归摩诘句满囊携去未伤廉

　　野牛闗

　　穷闗过野牛举目使人愁挂树猿通臂伤人蛇两头青天一线影翠壁四时秋决决寒泉洞遥通江汉流

　　宿九溪安福所

　　青山官舍雨踈踈扫地焚香客到初秋意萧条一年暮土风荒陋九夷居扶持病骨多将药爱惜清宵祗读书忽忆故园兄弟乐不知茰菊近何如

　　大庸山中大雾

　　霏微山雾不成雨蔽翳朝阳如许阴初似半空横一练恠来俄顷失千林逢人莫辨惟闻语饮酒虽多岂易禁身在瘴乡须自遣未能开口祗沉吟

　　永定乗小艇东下

　　小艇下狂澜征途暂解鞍清秋一夜雨乱石百重滩山向船头合天如井底观寒猿自啼伴羇思苦相干

　　登荆州城

　　城头突兀仲宣楼城下长江日夜流呉蜀东西如指掌闗河百二此襟喉从来用武英雄地不尽悲歌客子秋独倚危栏还罢去龙山风日晩悠悠

　　熈春书屋为长垣王赋【书屋在罗含熈春园】

　　江汉千年地风流一代豪身居王者贵心慕古人高画栋充蝌蚪琼窓秃兎毫真知为善乐不厌读书劳种药生朱草栽花吐碧桃春风动和煦秋意破萧骚往事难同调兹园固有遭倚阑时啸咏与客共游翱圣瑞歌麟趾词华覩鳯毛作诗传盛事安得思如陶

　　幽兰

　　幽兰在空谷值此秋气悲风霜不知惜萧艾争相欺空然藴国香芜没弗见知所性良独静黙黙含贞姿客从远方来尘眼惊见之欲佩不忍纫三臭徒嗟咨

　　百里荒【在夷陵西】

　　荒山百里程险恶不堪行向使梦曾到应令魂亦惊有蹊皆虎迹无树不猿声草与人肩并云随马足生千寻排壁暗一点远空明不雨泥常泞多年木自倾履危时侧足望远独含情安得吴刚斧崎岖豁尔平

　　山行即事

　　山深少行迹猿鹤自为羣老树封苍藓长藤挂白云人烟寒不起日色午难分跋涉虽艰苦翛然远世纷

　　巴夷

　　巴夷依洞险茶漆足营生不解通名字粗知听使令狼心终叵测鸟语自相惊未暇图王会编诗记远行

　　入施州杂咏六首

　　匹马空山日易移裹粮篝火傍崖炊谁言野食无供帐鸟作笙箫树作帷
　　好峯如削透林端面面生云翠作团安得池盆寛十亩贮来庭院倚栏干
　　如烟如雾暗空林湿不沾衣冷沁襟忽见斜阳一回望始知身下白云岑
　　山头日出山腰雨不到山头不见晴上下青山一千里阴晴见惯未须惊
　　一泒清泠数曲来青蒲白石浅澜洄风光不落流觞手捧得芙蓉露几杯
　　李白风流在夜郎涪翁继至有辉光皇华忝我来今日漫把新诗和宋唐

　　晓发大田

　　晓色满征衣行人在翠微不缘幽径引眞被乱山围露重林稍滴云轻水面飞天涯知近远但望夜郎归

　　施州通天洞

　　洞门闲倚白云开洞里残碑半緑苔竒絶自然超识界渺茫何处有蓬莱窍通天表窥何极泉去人间挽不回万里停骖一回醉试题青壁记曾来

　　晨霜

　　晨霜忽被野万木含冻姿晖晖日初映策策风长吹昨来三日雾消散今何之虽云厯瘴乡不复疑斯时玄冥主冬令青女出以期百物庶有遂吾亦慰吾私阴阳异所用天心贵推移氷霜结春夏适足为疠疵至理谅斯在天人岂殊岐

　　巫峡

　　下峡初惊灔滪过压船巫岫郁嵯峨荒唐事往余云雨欵乃声高出漩涡三蜀规模诸葛在百年感慨杜陵多酒醒日暮长安远愁听渔翁作楚歌

　　泊夷陵

　　岸头烟色暗寒芜东下夷陵水似铺出峡江声城畔急傍岩渔火雨中孤秦灰未冷还兴楚汉鼎难安可恨吴惆怅千年如昨日夜深闲坐揽吟须

　　闻戚世英发解

　　桂花消息月中传远客初闻喜欲顚鸣世文章真不忝横秋鵰鹗任高骞朱陈况是曾同学韦杜从来不乏贤昨夜金门早朝梦分明聮佩五云邉

　　过熊罴岭

　　衡阳又过熊罴岭冀北谁传鸿鴈书廊庙闗心趋走地年华回首别离初梅横野市春寒浅竹映沙村夕照虚十里浯溪天渐暝磨崖碑畔暂踌躇

　　永州道中

　　南岳南来五岭连黄茅望断瘴云邉未知游子归何日又见梅花送一年行路雨晴多负笠居人冬晩不衣绵异蛇见说无人捕官政于今可胜前

　　次韵陈宪副归田

　　人间宦海几桑田稳泛沧浪旧钓船冠挂神羊余正直身将仙鹤去聮翩季鹰感慨秋来早元亮归休醉欲眠最是闲中多日月相逢不敢问流年

　　赠陈千戸致仕

　　少年投笔伟功成顿悟邯郸梦里荣何似伏波夸矍铄却教薏苡误平生

　　武冈道中

　　山翠重重踏不开马疲慵着短鞭催侵寻卒岁诗全少邂逅逢梅首重回邉徼未妨持节去笑谈曾拟折冲来每懐宦牒无优暇惭负芸窓旧巻堆

　　腊月二十五日立春途中作

　　涉世艰闗懒着鞭催人节物苦推迁冬归不待一年尽春到仍争五日先彩仗土牛何处击青丝纎手若为传阴崖穷谷还生意惟愿东风揽化权

　　靖州守岁

　　今岁今宵更几何梅花爆竹两蹉跎百千万事与时去三十二年从此过公馆无人灯烬落邉城达曙鼓声多纷纷怕逐春来梦细瀹香茶遣睡魔

　　戊辰元日靖州作

　　旅食南陲忽自惊光阴抛掷又新正五更初下瞻天拜三殿还思导驾行箫鼔人家春似海桃符门戸日初晴天时人事应同泰蹇拙何因答圣明

　　春日马上口占

　　轻阴阁雨不成晴寒暖相持意未平马上逢春难把玩花邉着眼自分明争教归去能如鴈不觉蹉跎到听莺愧尔野人生计好缓鞭黄犊傍门耕

　　偏桥

　　匹马偏桥路悠悠向夕曛水清窥底石山宻踏层云险地苗居半封疆楚已分数声花畔鸟犹似故园闻

　　镇远道中

　　春愁无处避啼鹃风雨冥冥极漏天石齿啮人行不得马蹄施鐡踏将穿遗苗出没溪山险戌卒艰虞堡寨连谁是于今赵充国可同樽俎说安邉

　　辰溪与刘侍御夜酌

　　万里辰溪夕春杯且共挥蕨拳初摘嫰木耳旋烹肥月射丹沙窟风回白石矶如何不取醉明日杏花飞

　　竹里

　　竹里桃花间杏花青山深处野人家名场利路都无梦闲与东风领物华

　　渔父

　　漠漠春江细雨来江头渔父唱歌回青林穿去无踪迹生怕逢人肉眼猜

　　益阳罗大叅追饯留诗为别

　　马蹄芳草不生尘十里桥亭一笑亲稍稍落花春欲老悠悠浮世事还新樽前有酒仍髙兴林下如公羡吉人日暮野舧归渡稳小孙扶上杖藜身

　　湘东即事

　　湘江春雨不曾晴江上农人作队耕羸马萧萧何事者却来听尽鹧鸪声

　　湖上漫兴

　　水际光风动林间积雨収湖平天共渺洲浅树全浮世态妨青眼春愁妬黑头偶然佳景会不恨未归舟

　　诏狱听李献吉言梦

　　听子清秋梦醒予久病懐逍遥何日是恍忽有天开背壁灯明灭巡檐柝往来浮生元可笑此际不须猜

　　诏狱闻蝉

　　积雨圜扉昼不明忽惊蝉响闹新晴无求似汝已难及多事为谁鸣不平风露一枝何处好乾坤余暑几时清故园心事秋来剧空愧浮名累此生

　　诏狱次韵李献吉覩云生写懐

　　澹澹长空云昼生白衣苍狗忽纵横当窻伏枕不成睡仰古俯今何限情严濑几时吾浪迹华山有地子逃名潞河秋水蓝于画会约仙舟早晩行

　　诏狱和李献吉题扇

　　山青不改色水流不改声吁嗟寂寞乡有此悠远情蚊蚋万起灭今古同薨薨何如林居子超然了平生

　　述懐五首

　　圣主寛恩放谏官路岐从此向平安迂踈自合山林老犬马从知补报难千古有懐成孟浪一家堪庆是团栾北窻髙卧吾生足懒问人间日几竿
　　遭逢何以效涓埃直道终然与祸媒万死形骸非我有再生日月是天开山中事业还书卷掌上经纶付酒杯身在水云心在国尚随渔钓咏康哉
　　秋雨不断天冥冥逐臣卧病几时醒空惭去燕犹知社浪说刳龟为有灵生白久虚庄叟室草玄何意子云亭双溪风月平生地凖拟相逢眼更青
　　万古相寻一梦间掉头林下了无闗情懐旧雨同今雨踪迹南山又北山簮绂已投谁束縳芰荷初制更寛闲赤松丹井依然在欲觅仙人问九还
　　久叹踈慵与世违扁舟今日是东归烟霞合我私花栁天地从人公是非万事何心当象局一尘无路到渔矶山中故有蔵修地前辈风流敢庶几

　　云津书院为刘掌教中和赋

　　大江西汇古龙洲洲上云津何处求抱膝几人曾偃蹇遗书万巻足风流邦家霖雨寻常事嘉定文章三百秋【宋嘉定间进士曾厯作记】珍重云礽肯堂构藜光夜夜烛天浮

　　舟行

　　野旷晩风徐孤帆信所如贾生流涕后屈子卜居初天地身差健诗书计未踈萧然岁将暮松竹忆吾庐

　　河西阻风

　　河西一望时迭浪白差差野艇因风阻孤臣去国迟贫怜书巻在病想药方竒兀坐篷窻月萧条芦鴈移

　　舟中戏述

　　高枕懒推篷晖晖隙日红未分天早晏那辨岸西东风浪何为者乾坤阿堵中渔歌催我起擘蟹送郫筒

　　晩泊

　　长河冻鳞起断岸晩舟维静爱鸦栖定闲嗔月上迟固穷终省事多病始知医短笛谁家子多情过我吹

　　枕上作

　　忽忽梦初觉沉沉夜未央孤砧晴捣月残角冷吹霜酒醒相如渴诗成杜甫狂帝城惊渐远所喜近江乡

　　日暮

　　日暮北风狂卷沙乾坤落落泛吾槎犹余习气倾湖海未觉头颅逼岁华肠到九回空自断肱虽三折不须嗟一箪粗粝终朝饱剩有青门百亩瓜

　　归途得家兄书

　　千里书来日三江岁晏时开缄知别恨渴见数归期不尽原鸰意虚烦塞马疑水云耕钓处从此得追随

　　扬子江晩眺

　　问津到扬子眼界亦奇哉海月潮推上江天浪拍开山浮两螺髻舟泛一虾杯十载频南北闲吟有此回

　　归意

　　云冷日光薄冬残归意忙过江随钓艇见竹认山房鴈足书曾寄羊肠险亦尝未须楼独倚随遇是行藏

　　即事

　　木落青山冷江空白日斜孤舟方去国万里更携家宿火时温酒敲氷自煮茶夏畦吾久病小笑索梅花

　　毘陵道中

　　泽国风光别残冬天气柔水平鸣桨滑山近卷帘幽得句呼儿冩开尊与妇酬青林挂红日留我一停舟

　　江上漫兴

　　江上寒梅香己浮梅邉苍竹意仍幽独将书画米家物来泛湖天范蠡舟半世风波浑昨梦明时出处岂私忧故园兄弟新醅熟拟及春盘共劝酬

　　奉寄戚宪副先生

　　八十将登鬂未华近来强健更堪夸春游不拄鸠头杖夜坐犹烹蟹眼茶林下相从知有日客邉闻说喜无涯郎君巳解传簮笏看到曾玄事不賖

　　戊辰冬至丹阳作

　　乾坤佳节客中临感慨虽多喜亦深晓日己回南至景冻云应散朔方阴五湖风月一杯酒双阙烟霄万里心添线光阴长几许漫教闲里课清吟

　　至后一日枕上作

　　冬至初交夜正长短篷岑寂此何乡不眠苦被诗魔搅多病翻嫌酒思狂独犬寥寥村隔水惊鸿渺渺月如霜经年不作趋朝梦拥被犹怜马上忙

　　竹涧集卷一

　　●钦定四库全书

　　竹涧集卷二

　　（明）潘希曾 撰

　　○古今诗一百十六首

　　次韵寄项司训聘之

　　故人过我竹间庐襟抱重开十载余亲老共荣毛义檄官清仍载邺侯书潇湘景好何妨远邹鲁风回定不虚去矣一毡堪卧起等闲尘土莫驱车

　　送万太守季崇致仕

　　秋色南来鴈影随使君归兴浩难追离情且尽当筵酒世事徐看罢局棊召伯甘棠终恋恋窦家仙桂更竒竒清风千古西江水濯取长缨趣自知

　　同年章道充过访奉赠

　　深山何意故人来石径苔荒扫不开正忆看花曾并辔休辞对菊且衔杯江湖未有忘忧地廊庙惟应济世才一笑出门仍远别暮云翘首重徘徊

　　涤斋为陈掌教赋

　　千年心学托盘铭醉梦纷纷独唤醒直与圣贤相启沃了无尘土翳虚灵河濵洗耳风斯下泽畔弹冠事不经犹愧烦襟消未尽愿因一涤试清泠

　　春日即事

　　林下光阴味转长春来物我两相忘烟波戏藻鱼知暖花径衔泥燕窃香白日一壶陶令醉青山双屐阮孚狂荷锄邻叟归来晩见说农桑事渐忙

　　杖藜

　　梦破余酲在杖藜临晓风闗心春圃緑扫迹市尘红听鸟胜丝竹栽花亦事功未须论管乐祗合卧隆中

　　抱拙

　　抱拙从人笑投闲得自由学仙时叩齿延客误科头竹院藜床晩芸窻茗椀秋济时无上策聊共曲生谋

　　山窻

　　日色满花枝山窻睡起迟发经秋易脱身未老先衰可是陶潜醉惟应鲍叔知闲中亦多事客至与围棋

　　送郭大叅于汉致仕

　　江上秋风作晓寒扁舟款乃下重滩一千里外莼鲈兴三十年来岳牧官去国尚嫌名太洁到家应喜梦初安论文未卜重逢日极目浮云正渺漫

　　送赵太守叔鸣入觐

　　倾盖无何又别筵行尘望断似登仙九重日月三阳近万里朝宗五马先有喜天颜瞻咫尺无聊民瘼赖旬宣江湖放浪仍迂拙击壤遥陪祝万年

　　山中六言二首

　　山日欲落未落梅花一枝两枝怅望幽人不见碧溪流去多时
　　败叶漫山不扫孤云在岫方闲采药仙人何处黄昏独鹤飞还

　　次韵温内翰民懐夜坐见寄

　　静院隔尘境微凉生暮天冩懐诗俊逸投我意勤拳鹤梦风惊觉花神月与传想应箕踞处清极不成眠

　　再次前韵荅温内翰

　　相逢话相别三载卧江天水果珍菱角山殽饱蕨拳字从携酒问诗懒向人传长乐钟初听终宵欠稳眠

　　送陈生益之

　　京国相逢地秋风话别天携书冨蝌蚪仗剑寳龙泉名久贤闗着身初故里还惭吾一日长望子九霄骞海岱增竒气风云入壮年此行休草草得处胜师傅

　　陈节妇挽词【同年应元忠母】

　　芳名留死后苦节在生前不负共姜誓仍齐孟母贤人怜同穴计天与未亡年旌诏殷勤意纲常万古传

　　送锺太守邦臣之广州

　　十年粉署足清誉作郡初分海上墟风土最便乡国近循良端使汉廷书荔支日暖熊车稳椰子风清燕寝虗庾岭梅花春更早一枝消息定何如

　　送张都宪总制陜西

　　出入三朝位望崇又歌文武发元戎西师共仰韩招讨回纥遥惊郭令公祖饯衣冠明晓日先驱旗纛起秋风九重宵旰苍生意应赖全収不杀功

　　寒夜不寐

　　朔风无赖搅清眠败壁残灯共客邉雪色在窻天易曙更声到枕夜如年重依鳯阙惭尸位乍别鲈乡忆钓船幽梦不成魂欲断无慿身世转茫然

　　喜仲实兄转龙溪教谕

　　十年江海广文寒忽报龙溪漫转官绛帐已专新讲席青毡不改旧吟坛梦回好句慿谁寄别久幽懐稍自寛却幸星槎假良便一尊非晩话团圞【时予奉使将取道龙溪故先及之】

　　送潘佥宪玉卿之山东

　　峨冠着豸带生花揽辔都门意气賖十载琼林曾共宴两州乔木本同家官聮乌府名方重路出牛山景更嘉见说潢池多窃弄洗尘甘雨喜随车

　　次韵简赵李二内翰

　　三年不入未央宫侍从谁期此日同仙岛往还无弱水鹏程搏击有刚风子昻笔阵千人废太白骚坛一世雄闲扫药栏须枉顾酒钱三百挂青铜

　　同馆会分韵

　　相见释褐初交情何欢洽论文玉堂夜聮镳试春祫参商十载来余韵不可押人生本无期世路多险狭讵意今日会盘羞间蔬甲秋菊馥当筵把玩笑相狎努力及良辰斗酒同一呷花枝枯复荣头白堪再揷
　　良会今何夕秋风洒客衣翻疑别是梦不觉醉忘归露下黄花瘦樽前紫蟹肥髙歌无别调列炬有余辉霄汉诸公在风波徃事非亦知吾道拙敢与世情违岁月惊虚掷欢娱幸未稀金兰存道义四海永相依

　　次李序庵退朝韵

　　天上楼台五鳯攅回头咫尺俯长安太平宇宙难为象岁晏冰霜苦不寒日过午门初放杖云连甲第尽峨冠空谈仁义何禆补惭愧重来旧谏官

　　次韵赵太史尔锡喜灯花见寄

　　萧条空斋夜灯烬花蘃灿故人忽诗来尺素写强半取诗就灯窥读之百忧散锵然球玉鸣烂若盘珠转缅懐琼瑶报面目良有腼想当孤咏时焚香坐清宴深忧渺江湖信断衡阳鴈兵戈久未息畴与当一面空抱济世竒回肠不成断啸歌自发舒托寓复冲淡旨哉非浪言三复吾不厌起舞唾壶缺顾影巾纱岸空囊获至寳富贵俄可办灯花信有征钱财奚足愿

　　除夕次李序庵韵

　　过眼流年又涉虗了知天地等籧庐后来世事三春梦前此闲愁一夕除未静风尘羞肉食忽惊梅栁忆山居灯前强和阳春曲醉拂云笺任草书

　　遣闷

　　三十六年吾已过一百五日春又来栁稍烟雨绿于染马首尘埃红作堆上表未摅诸葛愤校书寜有子云才悠悠如此亦何益空碍东风笑口开

　　次韵咏王侍御彦声行台松

　　苍松带老色偃蹇繁华天落日欹翠盖踈风泻清泉逈无尘俗累杳与云气连岁寒千载意鲁论有遗编君家旧槐庭此树宜光前

　　梁家庄阻风次韵荅湛内翰元明

　　小儿造化虽靡常阴晴变幻略相当顺风千里忽一阻达观不用回愁肠美人竢我河南渚青眼柰此黄尘妨须臾风定尘亦息凌云万里同翱翔

　　庆寿图为郭处士赋

　　竹有高节梅有香岁寒之松郁苍苍先生比德梅与竹先生致寿松俱长春风吹筵酒波绿画图辉映人如玉醉来饱嚼千年苓索笑梅花闲杖竹

　　福州控海楼尚市舶宴上作

　　万里登临一系舟八闽形胜此危楼水通溟渤来重译山入云霄壮上游题句只疑南斗避倚栏还为夕阳留主人兴剧谁能尽举白频劳向客浮

　　题锺太守邦臣诰勑誊黄卷

　　家学一经在天香双桂荣【父兄皆仕】诰鸾凡几轴符虎又专城炎海晴无瘴阳春政有成汉家循吏传黄霸早驰名

　　广州海珠寺

　　巨海环山寺丛筠护石提混涵天上下升坠日东西到恨浮槎晩归疑去路迷萍踪久漂泊愧尔定僧栖

　　广州小金山

　　乐山何必髙山高徒峻嶒乐水何必深水深或崩腾岭南小金山一水碧洄萦香火何代寺空阶蚀潮痕地絶往来少林幽鸟弄音登眺凌虗空恍在扬子心还疑清浅流盈盈到蓬瀛

　　三洲岩

　　客游过端溪心目旷烟水忽覩三洲岩岿然俯清泚舣舟往从之天风送高举岩深洞口暗既入殊可喜玲珑若神剜虚明自天启石门陈广乐云液凝锺乳安知神仙流羽化不自此玄鹤夕未归落日空徙倚

　　梧州吕仙亭次韵酬薛佥宪子纯

　　鬰鬰苍梧山高高吕仙台山川故无恙仙人去不回空余千岁松根深茯苓埋当时鹤不见白云昼成堆故人拉我游一笑万里来兹辰属岁暮瞻望徒徘徊宇宙难可穷人生亦劳哉谢君斗酒意临风渺予懐

　　夜泊藤县次韵酬湛内翰

　　泛舟苍梧来又泊藤江口去国万余里遥夜瞻北斗冉冉岁月逝厥柄忽临丑银河注清浅经纬烂星宿低头閴无人图书陈左右残灯耿明灭炉烟细当牖正尔不能寐忧来欲皓首迢迢江湖心匪为行役久望眼不可极云山互纒纠中道欲何依頼兹同心友珠玉时见投缪戾亦予咎驽马逐骅骝竭力常恐后

　　浔州东津驿书感

　　沿回左江湄至止东津驿游子懐往事恻怆泪沾臆昔在景泰中蛮獠祸孔棘我祖宪府英提兵此驻节疆场赖敉寜蛇狶就俘馘王事诚辛勤营星陨中夕去今六十载相传犹仰德嗟予小弱孙寡昧何所识王命使南交幸兹吊遗迹天涯岁云暮寒风吹独立

　　横州道中见日光识喜

　　苍梧南来一千里扁舟牵挽穷山水蛮烟瘴雨动浃旬长昼冥冥无午已仆夫泥涂蓑作衣青蕉裹饭不疗饥萧条行李润生醭寂寞炊灶寒无辉愁予兀坐篷窻下忽覩阳光射云罅千林生色岚雾开须臾变幻疑昏夜人言此方风土乖冬雨苦久晴颇佳乍晴不堪还乍热郁蒸疠气生阴厓我望青天再下拜太阳高照元无外蕞尔遐荒特可怜覆盆何碍乾坤大

　　横州马伏波祠

　　乌蛮滩上伏波祠万里南来酹一巵薏苡不妨成贝锦功名终许勒宗彛云连草树疑精爽地杂华夷仰护持屈指云台旧时将几人庙食尚天涯

　　独卧

　　独卧篷窻晩沧浪闻啸歌穷年行路远归梦入春多緑树蛮村合红霞瘴雨过相忘祗鸥鸟泛泛共烟波

　　除日永淳道中得风

　　扁舟江上久沿洄十幅蒲帆顷刻开除日并将孤闷去好风先向来年来分香夜泊梅花岸带暖时倾栢叶杯早晩咨诹王事毕五云回首即蓬莱

　　癸酉元日

　　自涉名途十二年年年元日不同天九重日驭三回侍万里星轺两度旋哀苦尝劳乌借力艰危仅脱虎垂涎【逆瑾之害】悠悠往事成春梦谩把今春付醉眠

　　新年作

　　岁事属更始东风扇微和郊原萋动色桃李艶已花游子行万里睠之感慨多感慨故有懐简书可柰何尺素托双鲤沦没愁长波肃肃随阳鴈迟予同尔徂凌山驿

　　次湛内翰韵四首

　　阴雨忽开霁江云散晓霞日升林影动一径见山家
　　嘉树晴光艶澄江春水深渔翁坐晒网顾妇作蛮音
　　风日春来好江村蔼众芳檐暄嬉妇子陇夕下牛羊
　　南裔行将尽荒村仅自存萧条村里驿日午不开门

　　人日

　　新岁易为感遐荒独自行雨晴人日好天逺使星明望阙轻阴转思乡芳草生无情江上鴈肃肃背予征

　　病中遣懐

　　经旬抱微瘵闷闷向天涯夜雨长汀草春风开野花无功终屏药有梦只还家漫学长生术朝来咽日华

　　南寜太平之间岩石竒絶累日玩之不厌

　　两涯回石壁悦玩竟忘疲混沌何人凿玲珑一世竒累累鼎象物隐隐画蔵诗絶顶云昏处惟应仙鹤知

　　龙州仙岩次湛内翰韵

　　烟霞霭平野孤岩敞幽扉仙人此脱屣千载鹤不归而我万里来矫首空遐思东风散微雨古木泛斜晖宾主聊尽欢一尊本无期

　　宿布村

　　泥涂日已夕草阁雨犹寒美睡方知倦羁栖自鲜欢泉声回涧底花气蔼林端往路还何许沉沉夜欲阑

　　出镇南闗【闗外即安南境】

　　崔嵬分茅岭镇南扼雄闗持节始入交山路何郁盘乔林映前旌鸣驺歴层峦纶命自天下恩光回日南道路尽膜拜冠带争骏奔语言虽假译文物亦可观藐兹溟海壖声教古所渐

　　次安南坡垒驿

　　万瑞安南第一程停骖此日快新晴喧林鼔吹晨分队耀野旌旗夜宿兵土俗衣冠犹自异春风草木有余荣乾坤覆载何遐迩正北红云是玉京

　　北峨歌

　　北峨驿前江水流百折直到苍梧州苍梧去海几千里江水朝宗势未已桃花昨夜飘小红大海浮去春风同

　　不慱驿晓枕

　　鸟啼山馆曙睡思共春浓香袅沉檀细花明锦绣重简书仍往路岁月只孤踪稍稍荒烟外﨑岖又几峰

　　卜邻驿【交地褊小往往迂其路以示险】

　　卜邻之驿谁与邻荒山四面徒嶙峋白云当檐来往频长藤古木相依因萧条溪谷少人民时有翠鸟啼青春我尝御风遍八垠徒步北斗趋紫宸回头一瞬隘九真蹊径诘曲难具陈华风渐染何时淳

　　仆山道中次湛内翰韵四首

　　看花难得早春同花好休教尽意红我欲回时重见面恐因烂漫易随风
　　不知春色几多深是处青山鸟弄音我亦有怀难了了天涯相伴作微吟
　　空谷来鸣何处驺前驱旗鼓逝如流盘旋尽日无村郭一笑真成汗漫游
　　绿杨沿路彩旗垂春日悠悠何所之忽覩好山云外起欲凌絶顶自题诗

　　丕礼道中

　　我行丕礼墟交路将过半田畴稍连络山势亦平缓竹树交逺村鸡鸣烟火晏士女作队游语笑不可辨维时王正月桃李已零乱好风自东来流莺道邉啭天地信广大兹游未知倦人间多桃源亦复不常见

　　寿昌河

　　初辞寿昌驿复渡寿昌河岸静连苍竹潮平漫緑波墟人喧鸟语海舶起渔歌行尽天涯路春风亦自和

　　发市桥驿

　　细雨青林暗市桥五更灯火促星轺紫泥擎出天恩重赤土分来海国遥正朔不殊尧日致封疆何用汉时标午风披拂轻阴散春色还同喜气饶

　　发吕瑰驿至王国

　　山郭自为国江春不作寒百蛮奔海峤双鳯下云端封建昭周礼威仪盛汉官停骖聊信宿归计又长安

　　次韵荅安南国王兼辞其赆

　　皇家声教古无前此日春风动海天龙节逺辉南斗外鸟星长拱北辰邉藩垣义在思分土献纳才踈愧济川临别何须重金币赠言余意忆他年

　　回渡富良江二首【江本不阁而操舟者循岸沿洄以示险】

　　富良江头风日晴王子乘春送客行一棹中流歌未毕隔江花栁已相迎
　　江北江南从此辞江波潋灔似来时春风送客无南北带得莺声过水涯

　　回至吕瑰再次王韵辞其赆

　　久依香案玉皇前手捧纶音下九天不用槖金酬使越须知封土在安邉周爰归去风生袖长揖分离思满川从此相望无逺迩讴歌同荅太平年

　　次韵酬安南国王饯别之作

　　万里观风百越春瘴烟消尽物华新车书不异成周制飞跃元同大造仁稍自沧溟输海错永依朱鸟奠炎神畏天事大无穷意裁入新诗寄我频

　　即事二首

　　平畴水漫緑成行正月交人已揷秧记得中原旧游处雪消晴陇麦初长
　　无雪元知麦不宜家家饼饵秫为之前村日暮菜花发错望黄云傍短篱

　　回次坡垒示伴送陪臣

　　朅来辞交州忽复至坡垒咫尺见南闗春色不类始香风老松花繁阴变桃李不问旧路迷所嗟岁月驶归鸿虽北徂万里方自此依依南枝鸟为尔怜毛羽

　　南交纪事

　　往返南交道东风浃二旬诹询虽未广风土亦堪陈汉将标铜地尧官致日辰鄙夷甘异习凋谢尽遗民【百年来中原遗黎尽矣】祝髪无男女加冠别缙绅【髪稍覆额被颈惟使中国者乃长髪】黒牙喧鸟雀【多啖梹榔齿黒如墨惟孩提不尔】赤脚走荆榛【男女皆跣惟有官者有履】席地多盘膝操舟悉祼身野栖茅覆屋露积竹为囷断雪无牟麦分秧及早春梹榔生咀嚼橘柚杂芳辛蕉实黄初熟椰浆白颇醇珍竒难得象躔度易占鹑沉水来犹逺生金出岂频盛陈兵肃肃絶少马駪駪蛇虺当筵舞螺虾入鼎珍稍依濒海利难与大方伦文亦同王制圭仍析帝臣方言时假译职贡岁常亲自适飞潜性相忘覆载仁我歌聊志异何日尽还淳

　　次韵荅张东所廷实

　　出尘心迹了无缨三十年来四海名诗酒对时聊尔尔行藏于世只平平春风偶下贤人榻南国空惭使者旌牡蛎门墙菊花径白云深锁不胜情

　　读宋茂名尹潘公家传【公名惟贤宋亡不屈而死长子斗辅死焉少子梅窻潜遁以存祀】

　　元运方兴宋祚危正是桑田沧海时从容一死酬君父辛苦余生为本支殷室有仁堪并驾史家无传合题诗等闲成败都陈迹惟有芳名百世垂

　　送高掌教之赣州

　　几年吾婺赖仪刑化雨平分赣水汀毛义宦情劳捧檄韦贤家学惯传经故山榕叶归时见官舎滩声静里听君路渐南予渐北飞鸿消息愈冥冥

　　送高掌科颍之册封便道焚黄

　　五月官河雨乍通星槎东下更乘风周家典礼藩封盛汉国河山带砺同衣锦会看过故里焚黄仍得报先公秋来好是旌归日青琐封题待纳忠

　　送令尹施天瑞之南靖

　　栁陌尘销暑雨残故人骑马出长安三场旧识凌云气百里今为应宿官丹荔黄柑知地胜天涯民力赖君寛元方若见慿传语侍从年来愧素餐【时家兄亦官闽中】

　　即席次徐正郎庭实韵

　　思君咄咄困愁城笑语重逢仆欲更岁月有痕惟短鬂乾坤无用是虗名故园水竹三生梦上国烟花万里情自是同心堪细酌坐沉槐月听鸦鸣

　　送丁司训器之赴建平

　　几年场屋擅才名教铎初持向建平燕市浊醪谈旧雨潞河文鹢泛新晴通家有分垂三世游宦无端隔两京珍重青毡携去好讲坛髙拥六经横

　　八月十四夜西涯阁老园亭看月奉次限韵二首

　　此月难同恨往年树头今夕喜将圆风流不是寻常地露坐分明尺五天共爱蟾光浮酒斚还教鹤影舞花筵夜阑更觉明宵近秋色催人醉帽偏
　　此回情景胜常年树杪清光望欲圆风掠暮云沉碧海露含凉气洗青天共求妙句传他日还许高歌彻四筵夜漏未央狂未己秋来幽事我能偏

　　十五夜戏效八音体迭前韵二首

　　金气行秋年复年石亭秋半月还圆丝传律吕风回壑竹逗清寒露满天匏爵不辞歌既醉土殽随意秩初筵革更叵柰光阴速木影中宵幸不偏
　　金波洗眼送流年石假山头镜影圆丝鬓暗惊行乐地竹帘高卷未云天匏成濩落堪豪饮土不尘埃合肆筵革皷冬冬宫漏杳木犀花底兴方偏

　　送呉御医晦叔致仕

　　一入都门三十年秋风归兴忽翻然久供尚药回天睠剩有良方与世传白髪光阴闲后好青山杖屦醉来便门前瀫水深如许流泽应同橘井泉

　　林节妇挽词【员外文纉母】

　　天地无穷恨何年返藁砧箕裘遗腹事鐡石到头心持此堪生死留名亘古今表门贞节字愧杀白头吟

　　送胡司训之河涧

　　故家文献素相闻上国秋风喜见君捧檄忽惊千里去传经不负一生勤祖筵漫对黄花雨离思遥牵碧树云莫厌寒毡淹岁月栋梁榱桷是竒勲

　　大兴隆寺斋居次韵简何中舍仲黙

　　古寺来春夕溶溶月满亭忽闻歌白雪独坐叹晨星蜡炬生花赤沉烟作缕青故人妨促席肠断暮云停

　　宿神乐观次前韵

　　不到仙家久清虗尚此亭十年浑昨日一宿又明星醒眼当谁白寒松比旧青出门尘境别勒马几回停

　　早春次韵荅李内翰序庵

　　吹面东风渐可迎春来天气快新晴欣欣栁色如相得脉脉河流亦有情登眺我犹妨阮屐校雠君不让韩檠久同禁署非沦滞岁月令人重友生

　　次韵李宫允梦弼二首

　　春色今年稍较迟赏心犹自托深期緑情红意无消息漫和阳春一阕词
　　两日东风作意吹栁稍黄浅緑回迟踈慵颇怯红尘陌羸马探春独不疲

　　追挽王正郎先生

　　洛下风流忆昔贤投簮当路正青年贤劳旧着司徒绩退隐新登太史编化去迹陈猿鹤怨读残书在子孙传千年嵩岳收灵气洒泪徒劳吊九泉

　　追挽王宪副先生

　　拟赋招魂欲断肠曾于髫丱挹威光乘骢尚忆同先子附骥偏怜得季方【其弟拱之予同年进士】翰苑才名元独步栢台风度更流芳高坟宿草年华去怅望空惭一瓣香

　　次韵咏徐秋官厅事槐栢二首

　　西曹清景属槐堂酒兴诗情取次偿细蘂缀黄临短槛新梢抽緑过东墙午阴谩喜先秋桂春色何妨后野棠日永风清官事了羡君挥尘据胡床
　　夭乔满目孰媸妍偃蹇寒姿特可怜空谷移根天自别古堂分影地逾偏终于晩节知君子不向春风竞少年剩与诗家添好兴四时苍翠锁云烟

　　赠陈司训洁之浦江

　　人物从来说浦阳斯文未丧有书香年来后学多狂简事在先生为主张寳婺夜晴风月好龙门春静薜萝长絶怜官舍邻予舍千里因君话故乡

　　盆荷次韵李宫允二首

　　坐困炎蒸百事慵对花犹觉野情浓亭亭不尽凌波意淡淡初回晕酒容眼底西湖非幻景尊前泰华有竒峯緑漪清浅香风细爱护仍愁急雨舂
　　赏心吟事病来慵尚爱荷香一味浓翠盖偶倾如故好红妆微笑为谁容出尘已絶三千界过雨空疑十二峯更谢主人能好客留连不觉醉高舂

　　寿司空陜西李公

　　闗西自昔盛贤豪晩节如公一世高八座勲名垂竹帛七旬风月老林皋眠云华岳仙为侣屑玉蓝田露作膏笑看斑斓环膝下年年介寿进春醪

　　次韵李宫允赏莲四首

　　骚坛意气许同袍百战如公一世豪花畔相携容易醉又知公瑾本醇醪
　　纳凉深院怜荷静共折荷筒当酒杯十二阑干明月转酒酣花睡两忘猜
　　酒傍芰荷香自别肉兼丝竹调还高晩来暑退堪行乐坐待银河洗髪毛
　　碧荷凝露夜凉新命酒催诗第几巡痛饮狂歌花事了我犹忘我岂知人

　　望云图为张掌科季升题

　　东华尘土红作堆生绡咫尺青山开山头秋气洗天碧惟有白云闲往来临风引领者谁子思亲梁公无乃似谏议平生忠孝心依稀写出丹青里

　　送张主政用载之南京

　　秋风送新凉垂杨荫官道载酒城东门话别何草草嗟君璠玙资特逹知名早观光上国春奏赋长杨晓俄承公府檄独理金陵棹周官重空土经济摅逺抱燕山何迢遥江流殊浩渺南北不可期使我懐忧悄愿言崇令德永以慰交好

　　赠王处士

　　幽人家住西湖曲晓集芙蓉夕餐菊湖光山色怡心神七十康强面如玉一朝乘兴汗漫逰遍厯齐鲁穷燕幽素衣不惯缁尘涴片帆归去天风秋

　　寄赠锺处士

　　富川云水草堂深想见先生抱膝吟献玉未明和氏泣絶弦谁识伯牙心渔舟小泛沿荷浦书巻闲开傍竹阴搔首日高犹散髪更无魂梦到朝簮

　　送童贰守栗卿之姑苏

　　十年萍梗事堪嗟犹喜相逢鬓未华州县岂宜清庙器诗书元自大方家黄花暂醉离亭晩鸿鴈同征去路賖回首呉江枫落夜诗成须向故人夸

　　送杜司训世良之丰县

　　丰沛英雄入彀来春风桃李待栽培千金久负屠龙艺一笑重经戏马台云暗楚天鸿鴈杳酒酣燕市菊花开分携话及乡邦事二十年前首重回

　　次韵张亚卿寓怀见寄

　　抱瘵秋欲暮闲居寡朋俦当轩理朱弦聊以写我忧明月忽在袂好风如相求神交有形外曲终不待酬轮蹄纷九逵役役无时休谁能谢来往颇厌红尘浮蔼蔼篱下菊气味何芳柔采之遗所思庶为遐龄谋

　　次韵荅李序庵

　　搔首流年万事新交游赢得故情真未论车马来今雨直许金兰到古人邀月酒杯频入夜傍花棋局不沾尘多君满腹琅玕在阊阖终须次第陈

　　阁老石淙杨公司空鹤山李公都宪东皋王公为同年之会予以年家子与席奉次石淙公韵二首

　　台星瑞世累朝来鼎立春风寿域开宿德已为天下老流芳还拟岁寒梅题名三百元同榜入会儿孙几举杯乐事也知须尽兴踈帘迟日任西颓
　　四海通家有自来登堂今日绮筵开试看当鼎调和手都是先春馥郁梅盛世喜成嘉会礼后生叨进旅酬杯三山并峙真堪范竟日酣歌玉不颓

　　竹涧集卷二

　　●钦定四库全书

　　竹涧集卷三

　　（明）潘希曾 撰

　　○古今诗一百十三首

　　郊祀分献四渎坛二首【丙子岁】

　　列炬熏天蔟紫坛露华星彩溢虗寒五云望切威严地四渎名叨奠献官礼乐雍容三代盛精诚感格百神欢遭逢未有涓埃报拟赋甘泉寓责难
　　寰区润泽荷神功登祀郊坛礼数崇篚帛敬将从水色【四帛俱黒】篝灯髙照切云红石龛幽邃香烟表碧殿玲珑树影中对越再三分献罢格天一德仰宸衷

　　半隐王先生挽词【以子纯都御史受封】

　　半隐先生本席珍懒从三聘试经纶此身已逐忘机鸟有子还为瑞世麟命服再膺荣昼锦林泉终老遂天真斜阳宰木今如许剩有高风激后人

　　寿蒲庵王封君八十【子云为严州守】

　　白髪乌纱陆地仙逍遥心迹寄林泉蟠桃有待三千岁甲子重过二十年阅世方曈超色界长生灵药在丹田老莱膝下能儿戏更向黄堂启寿筵

　　蓝都宪生祠

　　仗钺収秦陇成功归庙廊金汤恩不浅爼豆报何长古栢隆中庙甘棠召伯乡封侯一时贵未许望宫墙

　　蓝都宪凯旋巻

　　笳皷动欢雷王师出塞回鹰扬元帅勇鼠窜众凶摧露布三秦晓风清万里埃等闲尊爼地真有折冲才

　　送蓝都宪升南京刑侍

　　分陜劳开府留都诏促装苏公终式敬召伯孰能忘西峙秦山重东流汉水长更悬天下望调鼎在岩廊

　　初游醉翁亭次韩太卿庭方韵

　　久忆环滁胜登临忽此亭席分溪石润酒带酿泉馨院静禽时语松深露昼零古人那可作聊诵壁间铭

　　游琅琊寺不果次韵荅曹少卿汝学

　　名山闻说好亭台千里怀游未果来空羡暮云归老衲竟留中路憇苍苔泉迷庶子清难濯岭望磨施翠不开【寺有庶子泉磨施岭】明日追陪了心赏输君先我已三回

　　雪晓次韵

　　朝来寒气透重衣雪压茅檐半掩扉院落光生花满树池塘清絶玉为矶舟横西涧无人渡帘卷丰山断鸟飞竟日拥炉官事简诗成高兴转崔巍

　　丙子冬至次韩信山韵

　　天地阳回又此辰履长余庆仰皇宸年华滚滚波同逝官寺寥寥山作邻冻合砚池从阁笔暖生茶灶任添薪滁阳细酒堪消日拭眼梅花对早春

　　立冬日有怀京师诸友

　　东皇消息到江梅鼔吹郊迎晓色开五日新正浑醉里百年残梦又春来他乡彩燕随縁看何处云鸿寄札回料得故人多健在寻芳聮辔满金台

　　人日雪

　　入春二日逢人日占岁宜晴苦不晴冻雨作花还六出终风吹冷竟三更羊羔荐酒浑多事蟹眼烹茶渐有声访戴未能余兴在朗吟空对夕窻明

　　廨舎梅久不开戏述

　　山城春到一旬强墙角官梅尚未香索笑几回虗杜老惊时今已负何郎空怜冻蕚凝红蜡安得南枝出靓妆商鼎有须应忌早故含元气混羣芳

　　数日梅犹未开迭前韵

　　经冬相对意差强半月东风未放香逺信不堪传驿使幽期如待探花郎日斜篱落贪春睡月冷黄昏怯晩妆为尔兴懐懐作恼强裁诗句荅年芳

　　次韵曹霜厓梅开见寄

　　霜葩初见隔墙枝尚及新正未是迟寒气袭人朝梦破暗香牵兴晩吟宜情多怕弄风前笛病起思倾月下巵我屋一株仍冷蘂却疑春色与君私

　　梅始开迭前韵

　　梅花照眼忽枝枝冠絶中园不论迟香逺自縁冰雪助格髙偏与水云宜临芳合有金声赋送酒何惭玉液巵湖上孤山应更好偏舟终拟遂吾私

　　雨中梅花盛开

　　雪中留滞雨中开二月相逢是晩梅横水一枝仍韵在闭门终日忽春来眼怜冷艶移时立心醉幽香命酒陪正恐阴云妨月色不教踈影到亭台

　　次日仍雨迭前韵

　　懐抱经春不自开晓窻风雨正愁梅香魂避湿应归尽粉艶惊吹易落来鐡石广平心故在湖山和靖兴难陪阴晴等尔吾游倦为汝须登月下台

　　次韵曹霜厓园梅为风所苦

　　寄语逋翁莫漫悲风狂未损好花枝芳宜送酒何愁落香欲沾衣不惮吹乍点宫妆慿小试渐成鼎味待深知繁华摆落尤竒絶月夕来看豫作期

　　游琅琊

　　十里琅琊气鬰葱峯回路转兴难穷禅房驾壑临清泚石磴梯云到碧空锺阜一巻烟霭外长江疋练渺茫中千年帝子留竒观多少游人感慨同

　　迭前韵荅曹霜厓

　　华裾几度望青葱咫尺西邻眼欲穷拄杖竟妨春雨湿谈棋谁伴草堂空青山半落闲愁里白日都消断简中薄暮诗来天渐霁尚期歌咏一樽同

　　曹霜厓以诗谢茗并致佳酒次韵

　　春睡昏昏颇泥人叩门诗到日加辰愧无琼玖偿投李頼有交游托饮醇馈茗敢夸阳羡胜分醅真出酿泉新枯肠醉里还堪润月夕风晨此兴均

　　即事

　　滁上烟峦翠绕城悠然相对转愁生花枝几树初经眼风雨连宵太薄情上国交游书久絶故园心事梦难成等闲病起春过半曵履池邉看晩晴

　　春风

　　底事春风喜叫呶乍闻南陌忽东郊重茅卷去随羊角古木摧残堕鹊巢料峭不禁轻酒力飘零余恨付花梢寻常少出愁吹倒多半韶光睡里抛

　　即事四首

　　江北江南一望中便将迟早判春风江南二月桃开尽江北梅花正作丛
　　梅花狼藉杏花开妆点山窻送酒杯数日留连成底事不知春色暗相催
　　每恨逢花易别离不因雨打即风吹亦知后会明年事南北东西未可期
　　故人见梦话平生醒后依稀不自明高阁日斜消息断垂杨一树语流莺

　　南郭

　　南郭青山映草堂两年春梦落滁阳空惭伯问新恩命误入欧公旧醉乡忧极江湖天渺渺兴阑花鸟雨茫茫日长人静惟危坐消尽幽轩几炷香

　　寄赠朱良矩改令丹阳

　　暂别仙班绾县章泌阳朞月又丹阳恢恢余地牛刀底籍籍才名豸绣场夜雨十年空梦寐暮云千里益凄凉江头香草堪纫佩已觉流芳自此长

　　题太仆廨舎

　　官寺东头数亩宫两年栖息足帡幪白云戸牖羣山合緑水池塘曲径通花木不殊吾土好茅茨犹有古人风天涯吏隐惟迂拙满壁题诗不务工

　　携酒过曹霜厓即席次韵

　　经旬阴雨妨乘兴此日壶觞径欵门万里风烟行处乐几年离合梦中论闲将象局消长昼漫逐莺声过小园醉倒竹根应不恶明朝重到看生孙

　　次韵荅韩信山

　　短鬓逢春不称搔衙回聊免簿书劳诗偿我债千篇少楼羡君家百尺髙敢谓杜陵浑漫兴亦知王粲未为豪来朝作意同登眺栁外花邉任所遭

　　遣兴

　　好诗莫苦吟好棋莫贪着苦吟徒劳呕出心烂柯祗为贪棋错诗以写我情棋以拨我闷意匠心兵不自持斵丧真淳起争论君不见三千风月醉一生十九岐路谁能明何如虗室坐终日一洗烦恼令神清孔删羲画不啻足超然且与吾心盟

　　花栁吟

　　飞花满路春风香栁条弄日鹅儿黄如此风日亦可喜趂逐儿女如颠狂花香欲与兰争馥栁黄渐似栢枝緑为佩为梁自有真往往风流托空谷琅琊山椒一杯酒坐我深春亦何负吁嗟此意空寂寥眼底纷纷醉花栁

　　曹亚卿第赏梨花

　　梨花盈盈雪一树照日不消半含露香气氤氲百和余隔墙暗逐东风度桃夭杏艶多名园春深狼藉空愁烦醒心忽到池塘路疑是江梅初返魂休将一枝看带雨长门掩泣谁为主莫待溶溶月满庭素娥心事尤孤苦快哉君家今日晴酿泉之酒花邉倾更饶齿颊有张谷梦回犹足消余酲

　　次韵信山太卿重葺竹所

　　竹窻零落苍苔合无复潇湘风雨枝阶下锦绷纔几个慿君长养看猗猗

　　次韵韩太卿春昼见寄

　　一官闲散共天涯忽忽春风已落花不为緑苔怜踏破杖藜终日话君家

　　春深二首

　　落红无数委东流狂尽杨花风亦休春色老来堪爱处緑阴门巷似清秋
　　唤歇鸠声雨点踈春阴漠漠日长初晓衙放罢都无事多读山窻几巻书

　　次韵曹霜厓清明见寄

　　一春多梦竟难明流水飞花伤客情修禊亭荒觞未泛登楼地僻赋初成狂风暴雨过寒食野蔌山殽入夜烹珍重诗筒相慰藉此心惟合向君倾

　　与客尝玉面狸次韵

　　敢夸野味少人知诗客曾题牛尾狸红玉饤盘争放筯青钱沽酒共传巵携来江北春深日猎得山中雪霁时正自思乡縁尔剧未能归去是谁为

　　栢子潭次霜厓韵

　　栢子成林俯碧潭天光澄彻镜中涵千年胜地来游晩万里尘容欲照惭雷雨震惊龙或跃江山题品我犹堪高皇注矢甘霖应长与滁人作美谈

　　野景

　　野景向黄昏归舆山复村钟声白云寺酒斾绿杨门涧远流花片桥危合藓痕窅然迷处所回首忆桃源

　　示儿徽

　　望汝成人汝勉之汝家门地要支持箕裘不废真吾子学问仍须自得师早致青云绳祖武莫将白日付儿嬉终身有益惟谦约好为书绅慎勿遗

　　寄程甥文德

　　不多年纪好文章珍重吾家坦腹郎志笃尚须开万卷学成何止擅三场功名世济方为孝冰玉人看亦有光别后自嗟心力倦犹能刮目日相望

　　寄从子燧絅辈

　　千里题诗寄阿咸喜看兰玉在阶前力行孝弟光门阀多读诗书继祖传叔父龙钟何足法尔曹豹变各争先相携亦有东山兴留滞天涯又两年

　　逰花山

　　花山秀滁阳不在琅琊下空谷封白云自昔逰者寡东风三月时牡丹映山赭我来属春去残枝緑潇洒品色验根荄采之忽盈把殷勤愧良朋行厨劝杯斚一笑各尽欢顾景不能舍归舆倚微醺落日净原野

　　次韵酬仲仁兄见寄

　　滁阳岁暮积离忧尺素俄传自泰州咫尺不同逰宦地寻常空忆读书楼泮芹香动春初采棣蕚诗成夜自讴后嘉靖己丑进士及第儿徽同登却羡故园溪上月解分清影傍邗沟【泰州水名】

　　纪梦【时伯兄家食东浙仲兄分教泰州予以太仆寓滁】

　　两年离别书仍断三处相思梦忽通旅食不知滁泰远追欢如在浙江东秋来祗负茱萸揷岁晩还期鸿鴈同自小翱翔予最后而今四十欲成翁

　　携张嘉运逰醉翁亭

　　雨里登山亦自竒古亭岑寂话深巵廿年离合谁能料一饷阴晴未可期鸟唤白云高木落僧归青壁暮锺迟酒阑漫复聮镳去明日秋风两地思

　　九日孙主政庄登高

　　佳节惊心值异乡登临聊复过山庄茱萸共卜明年健菊蘂犹悭此日香野外行厨溪蔌嫩云端作戏舞衣凉樊笼潦倒图南意抚掌西风醉欲狂

　　寄赠张主簿鋭兼柬吉大尹师召

　　遥怜寳婺鸾栖久忽覩金陵鴈信来膏泽剩遗桑梓福转输仍足国家财酒醒淮浦西风冷诗到呉江落叶催重扫县斋应卧治长官今有鲁恭才

　　醉翁亭次徐驾部子正韵

　　滁山偶为醉翁有终古亭台屹不朽涧泉清浅碧玉流石刻盘拏老蛟走峦回树翳日色迟仰视卓午忽己酉吁嗟翁醉何时醒更上翁亭酹翁酒

　　晩菊

　　东篱细蘂几黄昏过却重阳开渐繁晓袂半沾和露采吟杯初泛带香吞娯情不减陶潜兴惜晩难同杜甫论短鬓经秋还耐否一枝簮罢手重扪

　　谢曹贰卿馈润酒

　　门掩斜晖坐寂寥清樽分我润泉遥不多残菊犹堪赏如许闲愁合得浇薄有宦情淹此日久无封事问明朝衔杯好事论心地却恐髙人不可招

　　采菊

　　采采踈篱满把香晓筐携得万钱黄一杯浅泛仍和露两鬓斜簮半着霜阴处悬来蜂转趂风前干去蝶应伤床头药笼多収贮验取仙家却老方

　　秋尽次韵曹贰卿见寄

　　一年草草又三秋古署风寒落木稠白鴈江南多日去黄花雨里几时留悲深宋玉仍羇旅梦逐庄生亦缪悠高调忽闻邻笛起倚栏赓罢自长讴

　　次韵曹贰卿病愈见寄

　　断送三秋一雨中林端策策夜鸣风流年不管人间世往事真成塞上翁病喜沈郎怜带孔闲教杜甫忆郫筒东园笑语须相过未老黄花尚几丛

　　闻雨

　　江雨生寒夜不眠初闻浙沥转连绵乡心破碎踈桐底病思凄凉断鴈邉风急三更城逈隔【官寺僻在城外】草深四壁地逾偏酒醒灯暗还多事占得新诗第几聨

　　次韵曹贰卿食蟹

　　毕卓嗜蟹兴莫当酒杯时自倾鹅黄金膏玉髓良足贵残甲败戈非所伤风味十分匕筯底纵横几许沙洲傍城昏市远不易觅咏尔徒和琳琅章

　　感事次曹霜厓韵二首

　　记得仙人教下棋应酬玄处在先知错教费尽红尘力犹有临终悔着时
　　江干岁晩众芳残闭戸经旬意鲜欢留得后园含翠栢往来只合共君看

　　枕上作

　　窻涵残月夜悠悠古木空山万籁収身似虗舟横野渡梦慿欹枕到丹丘天邉鹓侣违经岁江上鱼书动一秋叨守闲官惭肉食拥衾无寐欲奚谋

　　次韵曹贰卿苦雪

　　闭门风雪卧终朝偶为诗筒引兴饶便欲访朋千里去寜知待伴几时消寒深玉宇愁空阔病减清樽坐寂寥旧隐半荒归未得多情犹谢小山招

　　次韵曹贰卿长至见寄

　　官闲赢得作诗忙冻墨朝来又几行江国瞻天逢至日酒杯娯客共年光雪随风散回晴景冰带泉澌落野塘世事悠悠时序转细推消息意何长

　　送陈怀本

　　润州高士说陈生远向滁山踏雪行逰似马迁真逸足交因曹植有时名【同僚曹贰卿之友】琅琊故事堪重醉西涧遗音又一鸣明日归舟俄兴尽暮云回首大江横

　　双节为简辅进士庶母洎姊作

　　苍松产徂徕不知冰雪寒砥柱中河流障彼狂波澜木石何足道所贵全其天人虽万物灵天性畴能全卓哉二孀节秉志何贞坚母也矢靡他之子同辛艰茕茕吊形影藁砧无时旋九死乃一生育孤绍家传天道谅有定未亡永余年我歌栢舟诗千载世教宣

　　南庄八景为孙封君题八首

　　白云洞口
　　深洞回尘鞅闲云锁石扉采芝从此入愁湿薜萝衣
　　活水源头
　　地脉回沧海源头泻碧山滔滔长此水谁解洗尘颜
　　曲水流觞
　　久羡流觞事重寻曲水湄山灵应有约岁岁好花时
　　髙峯飞翠
　　不快红尘涴髙峯独杖藜恠来衫袖冷空翠落袍绨
　　絶顶双泉
　　山泉清可爱絶顶日淙淙一派已竒甚飞来况复双
　　小桥孤月
　　小桥横断涧扶醉往来轻日暮不归去临流弄月明
　　野寺归僧
　　地偏邻古寺僧过偶相逢未了无生话深林咽暮锺
　　古亭留客
　　千载欧翁醉遗文亦壮哉几经亭下路留读憇阶苔

　　赠仲仁兄次韩曹二长官韵二首

　　忆弟看云劳读杜识人今日喜逢韩髙歌白雪千金赠增重青毡十载官祖道夕阳催别斚滁南山色拥征鞍遥知泮水从容地几度赓酬兴未阑
　　流水何如别意长送君西涧感年光偶同风雨连宵话竟负茱萸九日香【别时已近重阳】未老生涯期后乐相随归梦苦难忘醉翁亭子琅琊景他日聊夸此愿偿

　　雪后与客登丰山

　　一冬垂尽日久雪乍晴时春入郊迎早光回野望竒御风临絶峤乘兴引深巵四座倾肝膈环滁在睫眉谢公方纵屐郑綮亦宜诗总是他乡客闲围别墅棋真游超物外此意许心知玉立千章栢冰坚百尺池径欹縁石磴云冷护龙祠稍稍村烟动悠悠暝色欺僧扃锺罢寺鸦集日斜枝归卧山窻月虗寒尚梦思

　　栢堂雨露为京口曹少卿母赋

　　誓将苍栢植秋堂谁料多年雨露瀼心苦暗期冰雪会叶香髙称鳯雏翔昭回北极来恩诰酌尽中泠是寿觞【京口有中泠泉酒】终古纲常还此母正须重咏栢舟章

　　画红菊

　　幽人风致絶尘寰偃蹇苍筠白石间醉里不知霜露冷放教春色上酡颜

　　次韵曹霜厓催梅因忆旧廨梅花

　　当檐无复故枝垂颇忆年时索笑竒花向邻家须发早春来此日未为迟【日立春】诗筒往复寜多事羯鼓风流有所思水畔亭台烦豫扫短笻行拟觅深巵

　　戊寅元日二首

　　旅食逢元日常朝忆旧班四旬三又至百岁几曾闲幸际唐虞盛叨陪季孟间读书何事业翫愒厚吾颜
　　拙宦依淮海流年见戊寅晴占鸡日好春入蚁觞新岁月输谁手乾坤任此身官闲城市逺寮友自相亲

　　画马

　　龙种何人为冩神空羣意气絶风尘略施羁靮愁难驭欲辨骊黄恐失真十二天闲纔有几三千騋牝总无伦蹑云追电寻常事看取鸣鸾曲水濵

　　二月于曹霜厓第观瓶梅次韵是

　　绮筵何处得江梅倒浸冰壶自可猜一种风流偏我爱十分春色后时开樽前莫惜歌金缕笛里仍愁点翠苔竟日玩香兼弄影为君沉醉未能回

　　龙泉寺寻梅次曹霜厓韵

　　古寺林深别有春梅邉风日喜同巡行经曲涧闻香远兴遶孤山得句新茶碗不烦供地主酒杯犹足酹花神明朝有约临东阁未厌阴何倡和频

　　何寺丞第赏梅迭前催梅韵

　　墙头细蘂来年垂开向春深亦自竒桃李行卑聊尔尔冰霜性耐故迟迟花晨暂觅闲中乐月夕应添别后思笑折一枝同浸酒赏心分付暗香巵

　　纪梦絶句二首

　　客邸春风吹梦长怱忽京阙又江乡浮生尽道如春梦却笑浮生无此忙
　　推枕晴窻一欠伸杏梢开到几分春天涯岁月成离索翻媿追欢梦里身

　　吊阳信马贰守【同僚韩卿外舅】

　　宿草惊心岁月忙人生不死是流芳频年宦辙甘棠在一脉书香燕翼长罇酒几人思北海门楣有客坦东床全归况复稀年近蒿薤徒劳道路伤

　　再题醉翁亭

　　涧水经春长緑波林峦回合鸟声多山从公去名逾重亭有时荒记不磨仰止极知前辈盛视今其柰后来何官闲幸际升平世此地寻常载酒过

　　夏至后苦雨四首

　　五月夏己至经旬风尚寒怨咨堪暑雨卑湿更江干小市慵沽酒闲居耻素餐颇闻南北路二麦总艰难
　　江雨晴难得炎风鬰不宣湿蒸蔵久药润透读残编避漏移床遍通明卷幔偏滁阳二年客入夏欠相便
　　天漏竟何如他乡气候殊身常亲药饵病不贷妻孥郡介江淮僻城依草树孤东华尘土梦回首渺川途
　　一雨夏将徂羇怀转鬰纡山深变寒燠雾重失朝晡羲御谁当挽云师尔可诛林鸠太无赖相逐不相呼

　　南墩书院为宿州守徐良节题

　　精庐重构傍南墩乡里衣冠重德门四面好山流翠近百年乔木向春繁曾闻藜杖干星象剩贮芸香待子孙今日无心云出岫甘霖千里逐朱轓

　　九日对菊怀诸兄

　　往年九日菊未花今年九日花尽嘉霜前寒蕊重重好滁山不把龙山夸反扃官舎白日静对汝悠悠两形影举杯相酹还自酬花神醉未谁能省何处登髙可披豁茱萸更向花前掇不柰秋风生客愁鴈行吹断江天阔

　　送何寺丞汝弘归养

　　乡邦文献故通家京国过从几歳华适意忽惊张翰去承恩应作老莱夸钱塘水落帆风稳天姥云深屐路賖回首莫忘移孝念鹤书行促陇头车

　　闻曹霜厓南旋小诗奉迓

　　故人分袂忽三秋报道南旋解我忧巳会风云瞻日表却经桑梓系兰舟环滁山水仍相待恠石园亭莫久留【曹有石假山园】古栢苍苔旧公署近添双鹤一呦呦【同僚有携鹤鹿至者】

　　除夕

　　春入残冬梅尚迟岁除今夕客纔知门前已见桃符换灯下犹堪栢酒持三载地偏成断梗九重天远独倾葵生盆爆竹无心久漫逐儿嬉亦一竒

　　已卯元日次除夕韵

　　颇恠屠苏到手迟流年输与鬓毛知江湖寄迹舟常系勲业惊心镜自持进德敢歌淇水竹忧时空愧鲁园葵半生漫浪诗千首如此男儿未是竒

　　次韵留别曹霜厓二首

　　幸托同官契三年一日如笑谈更下榻出入每联车吾道终何补公才暂可储难逢嗟易别莫放酒杯踈
　　风雨惊行色衘杯意渺如下江俄击楫趋阙更膏车丽句劳相赠空囊富所储平生久要谊不为别离踈

　　迭前韵留别毛太卿二首

　　名德钦前辈行藏道自如共期川作楫独喜盖倾车伯冏书堪续梁公药善储【公好蓄药】分携资诲语此意未应踈
　　世事故难料兹行信所如独怜驰驿骑遥别看花车鄙吝思常见才猷重夙储滁阳好山色回首暮烟踈

　　宿迁道中大水

　　大水来天上平原汇百川离离波下黍泛泛树头船野市迷崔镇孤城浸宿迁流离愁此日何以御来年

　　过泗亭

　　济溢河奔漫泗亭官舟逆水阻修程南风一夕开帆好卧听船头轧浪声

　　庚辰岁同仲实兄谒祖墓述怀

　　故里同过岂偶然郊行仍及立春前鸰原旧事追当日马鬛遗封望紫烟种秫有田堪客醉聚书充栋任儿传廿年南北知何补归老深期了宿縁

　　谢盛希道先生枉顾

　　谷口髙轩来故人清灯细雨一杯亲江湖恋阙三千里馆署论文二十春乍见共惊忙里鬓剧谈如对梦中身玉华千仞南溟上尚忆攀跻迹已陈【盛居玉华峯予尝造焉】

　　题王亚卿荆山别号巻

　　佳山堪住仍堪号名德岩岩复似之云出会符霖雨望林深真有栋梁姿平分海岱形逾胜变幻烟霞趣亦竒未遂攀跻常仰止丹崖留墨定何时

　　沛县黄河口南徙【河入沛已十年忽又徙徐】

　　大河冲沛日汤汤十载清流眩眼黄忽徙彭城纔几月旧渠枯尽欲生桑

　　竹涧集卷三

　　●钦定四库全书

　　竹涧集巻四

　　（明）潘希曽 撰

　　○古今诗一百十二首

　　元宵戴挥使第呈席间诸君暨仲实兄

　　灯火今宵看故乡栁台梅榭竞春光选来妙舞当筵乆翻得新腔按瑟狂朋旧漫劳青眼待弟兄私喜白眉良有时投绂终同社不把离愁搅醉肠【时将赴南京】

　　郊行呈仲实兄次前韵

　　偶寻幽事过南乡照眼晴梅泛晓光故里不迷游子望中年翻忆少时狂垂纶未遂鱼空羡缓辔相随马更良义重平生堪屡别强赓常棣遣回肠

　　白阁为王太守寿夫题

　　秦中白阁号竒峯复有髙人此托踪玉骨崚嶒堪比德云衣变化竟从龙窻开霄汉琴书润路出松篁杕屦重青壁丹崖非易造几回西望兴还浓

　　太仆旧廨【辛巳岁】

　　两年离此忽重来门巷春深次第开覆屋重茅新易瓦临池髙槛旧登台笑谈谩喜宾僚盛南北徒惊岁月催燕语梁间如识主更将飞舞送余杯

　　寄赠毛砺庵太卿

　　二年滁上漫追随绿水青山到处诗冏命逺将官事简欧亭频过客情怡有才未许长闲散大拜真堪托保厘慨我重来公已去祗凭诗巻说相思

　　赠潘大叅伯和

　　凭将直道作生涯磨涅无端玉不瑕暂黜更为人望属超迁终荷帝心嘉皂囊慷慨尝焚草金带辉煌忽已花千载风云今日事髙歌茅八为君夸

　　漫兴二首

　　滁上羣山紫翠环山中官府有无间吾游倦矣情谁白世事忙然鬓自班杨栁春风村市逈芙蓉秋水寺门闲遥怜六一当年意野鸟山僧共往还
　　莫向秋风叹索离环滁山水古今竒六年留恋有翁醉万事蹉跎无我痴霜叶细飘红冉冉晩禾将熟绿垂垂明朝试候南宾鴈带得书来未可知

　　江浦渡江

　　百里到江仍问程【是日发滁州】江风初静渡船轻乍穿芦港分秋影横掷鲸波弄晩晴锺阜日斜金碧炫石头潮上水云平千年王气谁能凿赢得秦淮绕帝城

　　赠仲仁兄赴泰州

　　目断鸰原鬓欲霜那知此会复滁阳鲤庭幼学年光逝姜被秋同夜漏长归梦漫随宾鴈杳素餐聊取婢鱼尝明朝驿栁仍愁折烟水呉陵正渺茫

　　送杨太卿介福归武陵

　　翰苑论文沗后尘谏垣补衮复同寅重逢共讶忧时鬓一疏坚辞报主身折柳滁亭堪此日艺兰湘浦有余春武陵亦系东山望倘见渔人莫问津

　　酬沈侍御子公

　　斜日行台古栢髙公余清兴独挥毫先声风裁闻骢马出色词华覩鳯毛株守频年惟我拙萍逢此地几人豪严装见说朝天近极目行尘首重搔

　　雨后寄题西厅童用中花园

　　芳园数畆舍西偏雨霁春朝散步便池水欲平新绿腻花枝无语靓妆妍相将莺燕还今日有待溪山更后贤八载游歌双鬓改惟应青眼尚依然

　　同朱侍御子宜东郊饯客

　　城头晓色艶新晴十里溪桥送客行花底四筵酬劝好栁边飞盖往来轻平畴麦浪翻风绿深树莺簧隔水清归道不劳松下喝故应骢马避前程

　　病中酬朱侍御见寄颇怀东郊之兴

　　莺花满地风日晴伏枕尚忆东郊行醉里不禁狂态剧病来转觉闲愁轻经旬无聊药褁苦何日共话茶瓯清诗筒稠迭谢相慰赓和足课闲中程

　　尝鲥鱼次汪二卿天启韵

　　兼程携至已昏黄命酒犹堪月下尝彭老骨多非所恨西施乳腻恐难方绿兼笋缕烹调美红点椒花七筯香安得江头看起网百篇咀嚼老诗狂

　　次韵东峯二卿观竹

　　杖履风流到竹园不知春色去还存繁华扫地谁为主苍翠临池自长孙鹤唳时随清籁发茶烟闲傍午阴屯偶然乘兴皆萍迹恋此谁能咏谢墩

　　次韵汪东峯咏葵

　　露浥园葵夏景凉绿阴深处艶红藏足能自卫如多智心喜常倾祗向阳吟笔好凭丹点铁舞筵休羡锦为裳十年献纳同青琐对此还应各断肠

　　夏日同僚小集

　　衙罢公庭一事无官聫小集自相娯槐阴落砌午无暑棋局当轩日易晡地散未妨甘吏隐才踈何以副时须流年又看端阳近角黍蒲觞不负吾

　　忧旱

　　农人幸麦秋刈获及未雨既刈天转晴暂饱终恐馁盻盻五月来赤地极千里哀哉无辜民为此旱魃苦露祷良辛勤讵覩南羊舞作朝风雷发淋漓夕方止蹄涔乍渺漫龟坼渐泥滓麻菽仅可播分秧尚无水三日雨不继秔稻知已矣丰山灵滁阳兴云恒自此下有栢潭龙变化莫可拟冥冥果何意为惠不终始岂无沟洫利世逺孰经理亦有桔槔功惰农弃不举人谋或未臧天乎吾何吁素食愧官守对之空汗泚

　　赠陆侍御腾逺【陆以点马来滁】

　　陆海才无敌滁山盖偶倾龙蟠云里勅骢避道傍行襟抱三江迥冰霜六月清经邦资数马求友愿迁莺吊古欧亭胜观风范辔轻重闻西涧咏又动北辕情闵雨方今日为霖待老成咨诹劳使节献纳重台评愠解熏风好行经梓里荣螭坳簪笔处翘首五云晴

　　秋雨叹三首

　　旱来恨见秋霖迟淋漓浃月仍苦之禾焦豆萎已无救坏屋决梁安用为生柴价髙陈粟贵流离载道闻歔欷莫怪农家贱卖牛待餔欲给晨昏费
　　溪头浩浩秋水生黑云四幂雨未晴野荞随波田父泣河鲫跋扈渔翁惊城中仓廪无余积米舶初通过江客乘潮逆浪来不时到市千钱论一石
　　雨中甘菊横踈篱怜汝曽遭旱魃欺孤根得润稍苏息嫩叶欲展仍离披汝时未来须汝待霜白秋清想风采余功尚頼延衰年何日枝头看蓓蕾

　　仲仁兄升鲁府教授过滁话别

　　九载黉宫道自尊曵裾今日又王门官清幸覩东平乐禄薄聊供北海罇得句漫劳千里梦怀乡空向此时论楚天秋尽生离思鴈影参差雨气昏

　　长春楼为休宁杨处士赋

　　休阳山水胜东南处士楼居倚蔚蓝春占四时偏耐老云耕千畆不嫌贪门楣喜有金章客樽酒堪供玉尘谈好学郎君年更妙束书千里过江担

　　寿邃庵杨阁老七十

　　黄阁归来近十霜稀年方进九霞觞未应宰相山中乆已觉神仙世外长笔底丝纶留禁署胷中兵甲在遐方梅花时节诗兼酒江上重开绿野堂

　　寿王司训八十【鲁黄门外舅】

　　八十初分度康强见几人瞳方仍转碧髪短任垂银半子多朝贵诸郎有席珍投来簪绂乆潇洒出风尘

　　发南京

　　留都两月太常卿被召俄惊又北行一念寅清常对越半生疎拙寡将迎龙江风水开帆好鳯阙星辰曵履轻独有月明回首夜石城锺阜总离情

　　扬青道中夜泊

　　小泊空村待月行无端风浪夜还生舟人系缆频相唤铃卒巡更忽自惊天近神京偏浩荡水通沧海却回萦阴晴未卜朝来事闲倚篷窻看启明

　　天津值雨【时南畿歳荒江南多遏籴颇仰给北粟】

　　满地风沙麦正苗一番甘雨忽今朝土膏顿觉三春足河润谁夸九里遥南国救荒应有望几州遏籴转无聊晩来喜剧还悲切兀坐船窻看长潮

　　赴召将至京二首

　　春明一别老滁山素食空添两鬓斑新命忽传天上至孤踪犹似梦中还身依日月逢更化职忝夷夔愧押班便合弹冠向明发五云深处觐龙颜
　　燕山南面潞河东彩鹢归来更得风三辅地形春日丽九重天色晓云红入城未觉琴书累趋阙行看劔佩同回首十年青琐事不孤明主有愚忠

　　赠栢林呉封君【呉丰城人以子棋为都御史受封】

　　丰城劔气化为龙雾鬛霜鳞半倚空老去成林终苦节后来作栋亦余功人间岁月优游地天上栽培雨露中见说乡闾评月旦古来徐孺可相同

　　送周太常璧安陆祭告

　　过雨离筵凈迎风使节轻皇华天上遣白雪郢中赓王国称殷礼朝廷托老成归鞭须早着祀事日寅清

　　寄朴庵章都宪以道

　　二纪同年几故人天涯踪迹苦参辰闲愁误遣霜侵鬓渇想空疑月写神再厯容台惭忝窃宏开宪府仰经纶何时一笑重逢地酒盏诗篇取次陈

　　送王都宪载卿巡抚四川

　　西南问俗付中丞才望如公简帝心秋水落时川水穏法星明处福星临雪山増重应逾昔玉迭题诗又到今万里何时当报政聫斑旧谊拟重寻【予与公常同斑】

　　复清陈先生双挽词【先生善吟工草书长子察为御史少寰为检讨】

　　复清先生清絶伦读书不走缁衣尘中年化去梦幻身诗豪草圣全其真夫人未亡垂八旬堪与孟母为芳邻两郎成立俱要津含笑不愧黄泉人栢府氷霜翰苑春麒麟瑞世何振振皇家恤典来方频松楸千载恩光新些歌遮莫徒伤神

　　次韵酬谢内翰以中仍期枉顾

　　髙斋足秋雨幽兴迥难亲理悟床头易香酣瓮面春乡评今视昔世态假疑真何夕西城月清谈共可人

　　再次前韵酬谢内翰

　　秋风惊逆旅乡思正相亲舟泛剡溪夜觞流曲水春几时寻旧约一笑道吾真大隠疑堪诿终怜紫陌人

　　题赤松山水图赠云南朱宪副子文【朱尝着永川十三志】

　　赤松山水擅吾乡争胜还闻有永阳我頼画图偿梦想君凭文字极揄扬烟横秋巘重重碧花点春流曲曲香携向天涯漫相赠滇云燕月两茫茫

　　寿谢母太孺人

　　板舆迢递海东仙帝里恩光照寿筵天近重阳纔二日人过七袠已三年菊花泛酒黄封好锦服趋庭彩戏便一曲南山漫相祝可酬当日栢舟篇

　　送叶师道分教罗源

　　斯文自昔共心期岂谓先生独后时千里马难逢伯乐五车书亦负男儿漫膺一命资模范逺赴三山惜别离雨霁都门秋欲暮不堪携酒暂追随

　　次韵李学士夣弼会同年于隆禧寺四首

　　游兴逐羣仙秋林梵宇鲜蒲团闲独坐莎径偶同穿酒令难辞罚诗盟敢擅权分携各无语已悟上乘禅
　　南郭赴幽期秋风动客悲半生一夣过万事二毛知交乆真情见官闲野性宜菊花迟亦好簪鬓莫教辞
　　僧房分半榻坐我白云间暂脱浮生累聊娯此日闲露松垂砌湿霜藓缀墙斑为谢良朋引从兹得往还
　　二纪同年友相逢几度新鬓缘忧国改道贵任吾真饮量开今雨游踪避俗尘重寻曲江约屈指不多人

　　送陈尚德分教东乡

　　朔风吹燕云长空暗欲雪游子忽南旋冲寒过予别读书三十年偕计来上国阊阖邃九重二载红尘陌一朝领除书分教江右邑绛帐谈旧经芹泮生春色平生经济志乐育聊自得萧萧都门柳揺落不堪折渺渺官河舟尚及冻前发去住两含情予亦江南客

　　东浦为汪太卿用之赋

　　东浦风流又到君西湖自昔逺尘氛桥通屐齿寻春去寺报钟声隔水闻画舫笙歌千顷月青山花鸟半窻云题诗不尽江乡思此乐他年肯我分

　　甲申冬至

　　一阳初动又晨钟朝罢枫宸日正红闲事搅人方滚滚残冬辞我太怱怱氷霜势重阴余几梅栁春遥意已通多病年来常止酒试开涓滴待东风

　　朝天宫看梅呈崔萧二光禄刘尚宝

　　见说寻梅髙兴生况逢三益挈同行蓬莱乍到乾坤别姑射遥临水月清信杳江南膓欲断春回冀北眼偏明一尊留恋归来晩带得幽香两袖盈

　　送陈太常庠归云南

　　秋风髙兴落邱园谢事欣承帝语温潜邸十年思旧学归途三锡荷殊恩滇池钓月逢溪友玉案寻春长竹孙休羡汉家疏傅去祖筵今日盛都门

　　送杨太仆敬之赴滁

　　送君今日去忆我旧时游山夹酿泉胜潮通西涧幽荒亭闲载酒野渡自横舟骥徳骊黄外行看伯冏收

　　赠南京秦司马入为司徒

　　中外勲名三十年亨衢仍际中兴天壮猷方叔初留后相国萧何复召还帆引龙江民望系履听鳯阙圣情专樗材散地知何补南北追随似有缘【时予亦自南转北】

　　寿菊庄温少叅先生【以子仁和为吏部右侍郎加封】

　　恩命重沾八十初此身已乞廿年余地曹旧借筹边着河省曽停泣罪车锦水一竿供晩钓菊花三径傍云锄可应老去浑忘世雏鳯逥翔在禁庐

　　荆溪张处士挽词【其子大轮为刑部郎中】

　　斯文托同郡侧闻长者风结屋荆溪上读书白云中至孝出天性哀感神明通折梅供灵几花发实作丛况复羣行懿乡闾仰遗踪义方笃庭训桂子奋时庸尚忆十载前尊酒亲徳容胡为一转盻宿草迷堂封我歌薤露词溅泪挥秋空

　　荅朴庵章都宪【时章在济理漕河】

　　叩门谁递故人书三复欣然伏枕余河洛禹功方有頼东南民力竟何如时清不觉衰年及别乆那堪万事踈太白楼头闻驻节暮云千里转愁予

　　题董千里孝思巻【有序】

　　昔韩文公作董生行生祥下瑞在狗乳鸡哺间道其实也汪太史间斋修实录凡以驯兎产芝称孝感者皆削不书独喜兰溪董千里能笃于孝为赋诗美之盖韩公意也嗟乎董氏垂千年而孝子之见于歌颂者再焉岂易得哉特次太史氏韵以播其事云
　　董生纯孝有天知又见云孙起孝思谁似昌黎书瑞应寻常鸡犬胜灵芝

　　督军南赣过草萍驿

　　草萍过我已三回四壁留题半杂苔雾散晓村红树出云归晴岫翠屏开州连衢信雄东浙路绕冈峦接上台一扫尘氛天万里清风应逐使旌来

　　酬髙吾陈院长宗禹

　　岁暮倚髙阁山水兴遐思翩翩南翔鴈尺书忽见贻美人湖东云为霖方济时书传阳春曲三叹音有遗顾惭驽骀质长途浪追随尚幸托宿契着鞭敢后期

　　丙戌元日赣州作

　　城东晴旭入新年水秀山明壮古虔阙下逺来初作镇楼头髙坐独筹边光阴太向诗书欠尘俗还兼簿领纒漫把椒觞酬令节春风从此动江天

　　元宵即事简陈院长

　　皎月放春晴元宵坐赣城管弦传闹市灯火彻深更野旷狼烽熄乡违鹤怨生不逢南浦客碧草逺含情【时陈在南浦】

　　次前韵

　　佳期积雨晴灯月烂春城独酌同民乐长吟任仆更江湖一念在时序二毛生莫弄梅花笛东风易薄情

　　南来

　　南来未觉逺回首渺西江白髪生朝镜青灯坐夜窻乾坤心独苦老大气难降何日五湖路扁舟荡桨双

　　特恩堂为陈院长赋【陈湖广武陵人】

　　谢病当年疏累陈豫期勿药宠偏新暂归五柳先生宅竟起东山宰相身江汉恩波元浩荡武陵地望正嶙峋髙堂巨扁相辉处仰止应多善颂人

　　三月三日

　　花枝狼藉鸟绵蛮又是春风三月天蠧简字讹时自校兽炉香细午初然赏心何处临流饮归计无端对雨眠章贡合流开府地滔滔终日不知年

　　即事

　　两日东园不暇窥绿芽顿发老槐枝葵榴吐蘂已初夏兰蕙含蕤更此时千古往来川上叹几人梦觉枕边炊轻絺短箑方宜我且复掀髯一咏诗

　　赠盛程斋年兄赴南京兼简二三同年

　　信息遥闻一月前眼穿行斾岭南天相逢不尽平生话后会仍留何处缘世路悠悠双短鬓晨星落落几同年金陵诗友重盟社莫惜连篇向我传

　　次韵酬陈院长登滕王阁见寄二首

　　老我登髙欠此楼羡公乘兴及清秋尚余文字三王后【三王谓勃绪仲舒】不尽江湖万里愁极浦风来樵笛起危城日落贾帆收却怜章贡遥相汇一路民风托共诹
　　绿波芳草恨堪论髙阁难期共一尊何处江山如此好古来题刻至今存花随流水春环砌鴈度寒云夜呌阍自是好游心尚壮不知秋鬓点霜痕

　　冬夜漫兴二首

　　一灯深坐不知寒分阃天涯岁又残部曲夜闲刁斗静衙门地僻簿书寛曽闻樽爼能全胜敢谓干戈可乆安独苦此心谁共语每凭封事达朝端
　　岭畔冬深亦乍寒江风吹雨夜阑珊不闻鴈信来千里空愧麟符绊一官睡少正须茶破闷病余那用酒为欢古槐衰栁方揺落时复萧萧打画栏

　　读书漫成

　　白昼沉簿领不暇拈诗书爱兹冬夜永一编聊巻舒孤灯闪青熖细字迷鲁鱼揩眼徒自苦掩巻一长吁幼学不知要涉猎事文辞去道日以逺古人安可期驱驰二纪来五十知昨非勤事乃吾职读书固其余尝闻仕优学糟粕非所须不如静中悟黙坐松窻虚

　　悯赣市火

　　深院夜寂寥漏下已二皷遥闻市声喧起视出庭户烟熖俄涨空乘风恣翔舞回禄殃我民仓卒愧为主下令速诸司奔走胥救护彻屋开火道绠缶竞相助移时火幸熄焦烂良已苦吾闻天降灾失政由官府赤子却何辜啼号靡宁宇恨无帡幪力为尔奠焦土

　　赠陈都阃汝玉

　　阀阅承三世声名重一时玺书凡几赐节镇亦频移志在吾儒事功收大将旗伏波终矍铄未老莫辞衰

　　喜雪二首

　　越雪由来罕清晨忽满墀二年初快覩三白敢深期日午消还尽檐阴冻欲垂民饥方待哺翻恨麦秋迟
　　昨雪已难得今朝仍乱零逺山头再白乆客眼偏青瘴退梅花岭寒疑翡翠屏还同在京日呵冻写兰亭

　　遣兴

　　世事竟何凭寒宵睡未能候茶聊附火抛巻懒亲灯兴共青山逺年随白髪増班超玉门愿应有尺书腾

　　陈院长城新县有作辄次韵

　　穷乡荆棘已多年此日金汤更可怜泽及釡鱼春水活功收刀犊夏畦便溪山顿改乾坤旧风气还看楚粤连容易敢谈疆理事吾闻定计十年前

　　次韵荅陈院长纪行见寄

　　楼船西上路倭迟两岸江风飐画旗民俗正劳千里问年华休叹二毛知肇开山邑绥无頼半减田租慰阻饥老我提兵思按堵喜沾余润和新辞

　　程甥文徳咏雪见寄次韵四首

　　故园今岁雪飘洒几昏明近得诗相报遥怜兴独清缀梅横冻影堕竹起虚声五岭应难见千山空复情
　　城上北山雪曽惊双眼明年来乡信杳夣见旅魂清遍覆元含垢潜滋不动声无劳添发白猿鹤乆驰情
　　忆昔双溪雪通宵似月明楼临琼岛净人在玉壶清渚鹭迷寒影江猿咽晓声当时谢庭咏自足慰亲情
　　我屋苍筠下窓涵积雪明映书寒亦好烹茗味偏清夜冻悬氷柱晴融滴雨声宦游逾二纪念此不胜情

　　赣州春日

　　岁事峥嵘春又来东郊鼓吹踏尘回送寒已碎黄牛土随俗聊尝绿蚁杯万里乾坤同化日一时城市动欢雷流年不为人久待两见梅花傍岭开

　　退食

　　退食行台日欲晡门扄苍栢一尘无鳯团煮茗闲吟好龙挂燃香夜坐孤万巻懒开从揷架八州遥镇自披图虚縻馆榖天涯晩未有涓埃翊庙谟

　　除夜

　　空堂蜡炬辉独坐睡何迟两岁平分夜三更欲尽时声残爆竹火香入颂花诗好办明朝起山呼祝圣慈

　　丁亥元日

　　去年此日忆龙颜天上初违侍从班浪迹至今千里外山呼徒自五更还乾坤开泰心同壮梅栁回春鬓独斑十载微痾欣顿愈着鞭随地敢辞艰

　　元宵即事

　　灯月交辉夜春城沸管弦栢台深鎻钥梅岭接风烟不语坐三皷回头来二年太平多气象万里仰尧天

　　咏兰四首

　　兰蕙一类而兰特少其香特胜开谢之早晩迟速亦异予于赣之行台并植之
　　山人遗我兰百里到城邑采之千仭崖故土带砂砾瓦盆及时栽风雨相润色空阶白日静绿叶光嶷嶷
　　猗兰含紫蕤经冬冻不发春风几何时碧干争挺拔一干仅一花清香乃倾国贞姿颇耐乆逾月未衰落
　　蕙本兰之族气味亦相似一干五七花生香春夏际复有闽中产叶髙而稍腻谁书本草经误以零陵视
　　古人多佩兰贵有君子德况为王者香尼父兴叹息芳名播终古俗眼常罕识髙斋风日和相对余心怿

　　夏夜四首

　　夜窻无暑栢阴森湘簟闲眠独枕琴岭畔不知天许逺还将北斗看升沉
　　一雨犹余几日凉不知三伏在炎方晩来风起秋偏早却为莼鲈忆故乡
　　满天风露夜将分花树生香隔院闻独坐此时无一语待他日出漫云云
　　四壁虫声一院花银河浅淡月西斜此时此景清于水不动熏风也自嘉

　　赠阳明王公督军两广【有序】

　　阳明先生大节出险大功锡封天下想望其风采而其得之心无待于外者则虽士大夫或莫知之也先生家居数年诏起视师苍梧道赣江幸奉颜诲以慰阔别敬赠鄙句
　　一封书奏险夷轻百战功归带砺盟世道更为今日起心传独得古人精稽山峻絶云难蹑赣水迢遥盖偶倾早定南荒报天子太平调燮待阿衡

　　过济赠仲仁兄【有序】

　　予昔督军江右比还朝两道济宁予兄栢轩先生为滋阳王傅得两会焉喜论心而惜分手赋此奉赠
　　济上今春喜再逢兰舟暂系话萍踪君颜自保丹常渥我鬓偏怜雪渐浓鸿鴈去来俱漫浪埙箎唱和未从容清时共拟涓埃报三径终期杖屦从

　　济宁逢春二首

　　忽忽浮生已向衰悠悠拙宦竟何禆碧山笑我红尘乆青镜输谁白髪迟治水可能寻禹迹转漕亦复托萧规梦游不觉长安逺应被春风昨夜吹
　　皷乐迎春东郭东春风遥与故园通一时诸友谁常健三洞双溪我欲穷官事敢云无了日古人堪慕有髙风泰山咫尺须乘兴会见扶桑海日红

　　北山茶

　　春来遥忆北山茶青壁丹崖傍我家采露撷烟空梦寐沿河泝济自年华求闲会了三生愿知足何须七碗加燕语莺啼春送尽又看光景到萱花

　　尝笋

　　济上初叅玉板禅寻常罕见转堪怜药栏夜茁惊雷早茶碗晨供带露鲜贡到氷船知几日赐沾金阙忆当年饱谙世味还何慕只有从来水竹縁

　　春日写怀二首

　　半世浮名梦未醒他乡春色眼犹青自从河济收功后赢得余闲点内经
　　衰病辞官本自宜慰留有旨敢言私济州官柳沿河绿又见春风此度吹

　　东园漫兴

　　花发东园偶独窥山禽相对语移时天涯形影青春伴晩节功名白髪知何处莵裘还待老他年竹帛亦虚垂杖藜缓步防苔滑筋力深嗟病后衰

　　南司马王公以诗留别辄次韵【浚川旧同馆】

　　翰苑文章同旧价南都山水属真仙相看转觉双瞳碧渐老难回两鬓玄酒兴总非方壮日花时犹是未归年阳春强和凭谁寄塞鴈依稀隔暮烟

　　初夏即事怀友人

　　客舍春归不待余熏风相欵竟何如绵蛮到处莺求友来去无时燕卜居日色渐长堪晒药衙门多暇惯抄书故人千里应相忆试向河头觅鲤鱼

　　寿婺源补斋潘先生【有序】

　　先生前福建宪佥澹翁之子予莫逆交也怀玉弗售放志林壑箕裘之绪付之诸子今年秋既被封命仲子荐叔寻擢福建宪副典文教焉予惟先生得之过庭者有以遗后其不得行于时者乃于荐叔兄弟发之可谓贤且难矣赋韵语一章为先生寿
　　三十年前忆盍簪郎君相见喜腰金鲤庭诗礼流风逺莱彩趋承爱日深紫诰逥鸾荣宠锡丹崖舞鹤伴闲吟秋来好饮黄花酒莫遣繁霜两鬓侵

　　辛卯立春日即事

　　共喜新年见立春雪花呈瑞复兹辰梅梢半着交加重麦陇平铺顷刻匀吟对物华川上兴饮开涓滴病余身二毛错遣侵双鬓欲谢尘縁葆我真

　　济宁闻召命写怀

　　炉中药物箧中书未足功夫岁暗徂日月人间浑少暇风云天上复相须身犹抱病惭康济年已知非强进趋三载白楼尝一过【楼在济宁南城上】不堪临别却踟蹰

　　得徽子书走笔荅之

　　儿子书来劝我归不堪衰病尚依违【谓依违儿书】幸逢明主真难报得谢清时会有几六月又颁南国笋三春空老北山薇欲知退食委蛇地禁柳垂城转夕晖【时居皇城西墙下】

　　竹涧集巻四

　　●钦定四库全书

　　竹涧集巻五

　　（明）潘希曽 撰

　　○赋书辨记一十五

　　首感雪赋

　　正徳十二年冬环滁大雪余縻于官为之兴怀方闻銮舆北幸弥増感恋作感雪赋其辞曰
　　弭予节于滁阳兮岁聿暮不吾与曰强圉赤奋若兮维律中乎大吕颛顼严令兮使玄冥驱其先风伯愤噫兮云师乗以垂天羌觱发兮逾栗烈夜浙沥而霰先集兮昼忽缤纷而雨雪驾玉虬兮骖白螭腾踏银汉兮溅氷屑夫何累旬月止复作兮纷委积而交加折修竹以失声兮封枯杨而生花岿官寺兮山之麓接旷景兮平皋阻寒气兮空谷旦余适野之莽苍兮雪始霁而日煜千门冻而反闭兮万灶凄其未烟灿琼枝兮林立莹氷柱兮檐悬僵狐兎以屏迹兮饥鹰隼而莫骞晃六合以昭回兮敛万籁而寂然吾方游乎尘垢之外兮幸昭质之未窳歩余马于白水兮按余辔于瑶圃饮沆瀣兮飡玉英【叶音央】怀琬琰兮佩琳琅茍余心之皎洁兮虽逺引其何伤嗟滁之僻兮乐有余逖彼北裔兮僻不可居层氷峨峨兮阴山崒矹豺狼侁侁兮虎豹出没美人之游兮辕不及攀良辰感我兮怛肺肝乱曰寒既冱兮岁亦殚幽独处兮谁与欢宣余力兮及时难望朔云兮天漫漫鳯有门兮龙有渊思美人兮不敢言

　　与太守刘惟馨书

　　近乡人到京传云执事还任于仆有见愠之意谓仆于执事有后言也负执事也噫果有是不但负执事也负全蜀士夫也负吾先子也负同官也先子去蜀二十余年蜀谊过厚与仆有世讲之好若执事固先子所知也而仆尝滥竽同官既又同患难人心天理不宜薄也君子居是邦犹不非其大夫矧仆于执事耶且仆之平生执事亦知之尝好毁人耶尝背毁八县一官吏耶于他人未尝毁而独于执事毁有无可知也世有娶孤女诬挝妇翁者兹固不必深辩然反复思之亦或有由矣仆舟之过沛河也邂逅宪副髙君则谓仆曰贵郡刘太守予尝荐之吏部荐后人多议之传闻其某事某事柰何仆应之曰此所传谬尔髙曰予与渠同年也予将面告之仓卒分舟而别今之衅端或由于此则髙之语意未明而执事之过疑也执事大节为吾侪出色他日荣迁会贵乡诸先生及同僚同年事当自明或会髙君以此柬质之亦当自明古称贤者不相知尝窃意其有激之言不意身亲见之虽然未有贤而不相知者也仆之缕缕者赘也执事岂终不亮其心

　　奉大司空南坦刘公书

　　某忝侧僚末辱教爱多矣濒行又承饯赆无任感荷到济宁即率郎中副使辈放舟沛徐以观被淤故道及所挑新河复沿黄河东岸陆行沛丰单等县以观大小决口奔冲之迹乃知漕渠庙道口以下忽淤数十里者实由决河西来横冲庙道口之上并掣闸河之水东入于昭阳湖以致闸水不复南流而沛县飞云桥之水时复北漫故沙停而淤耳沛以下即无淤者以飞云桥之水南流故也计济沛间漕渠只宜加筑东堤以遏入湖之路更筑西堤【濒黄河一带】以防黄河之冲俾其自北而南常由故道自无沙淤之患虽旧日之淤犹有存者量加挑浚亦自无虞乃若根本之论则在疏黄河之支流而朝议已行之矣新河既蒙罢挑无容置喙昨盛公所上图本亦槩可见生愚且拙敢不竭心力以纾庙堂之忧俟稍有次第别当图上尚祈不靳指教以终雅爱不宣

　　荅豸史马君书

　　承谕筑堤既长恐河专趋徐此盖为徐方虑也然仆尝虑此而究其故矣黄河自汴梁经黄陵冈至于曹县一带有堤自曹厯单丰沛三县皆无堤今修长堤盖缘单沛间黄河决口十数道横冲运河入昭阳湖以奔徐州致淤运道故因昔人所尝议而未及行者议行之然止筑林台以下百四十里耳林台以上曹单间七八十里原无缺口且去运河亦逺不须筑堤万一黄河涨入不过如往时漫散未为害也大抵河由溜沟与飞云桥固是趋徐河冲运河与昭阳湖亦是趋徐俱为徐吕二洪所束不得奔放入淮故尝为徐患惟上流赵皮寨一支至宿迁小河口入淮孙家渡一支至淮安清河口入淮可以分全河之势而消徐沛之患但淤塞十有余年今始疏浚耳近七月九月间黄河水涨一次髙五尺一次髙六尺皆得赵皮寨分流故徐沛河不甚溢者亦或一验也仆愚且拙辄请教于执事望加察而示之地方之幸漕运之幸宪节何日过济冀得面悉也

　　荅都宪熊公书

　　顷辱手教特惓惓河事感谢感谢偶便辄布一二今年南旺当大挑已摘单县堤夫七千余名先挑湖而后完堤丰沛地势尤下其堤一面修筑黄河每年有清明水伏水秋水为患今赵皮寨与孙家渡可备分泒而此堤复成运河庶几无虞但济沛间春泉正微旧淤尽露方摘夫三千余名挑浚就以所挑淤沙覆东堤外壁沙既可逺堤亦易培淮安清河口之浅令该府用近便夫役加浚此皆不可缓之役而适当岁歉虽古有修城郭使民就食之政然河道钱粮有限不敢多用民也复忆去冬见谕飞云桥口宜辟加阔诚长虑也仆尝沿飞云河岸上下三百里间观之飞云桥南十余里有谢家沟又南五十里有北溜沟又南二三里有南溜沟皆黄河趋运河出口四口并出故飞云似不必辟且桥两岸髙陡民居稠宻亦不易辟也但四口皆在徐吕二洪之上每水发为决所束徐沛受患欲除此患頼上流孙家渡赵皮寨之分泒耳未审髙明以为何如幸不靳终教

　　荅大司空刘公书

　　承示近日议河事者谓赵皮寨孙家渡不足以泄黄河之怒而漕渠或不免复淤窃谓斯言虑患逺矣而所为防患者未审当何如夫黄河为中原患非一日矣智者不与水争地惟顺其势而导之而其激荡变迁虽神禹不能使九河常如故也后世或塞其决或堤其卑或疏其泒皆随时救患者也国家漕渠为南北咽喉势不得不与河争地泓治初河决荆隆口又决黄陵冈又决张秋当时尝浚孙家渡宿迁小河【即赵皮寨河】隆黄陵张秋等口可塞亦分泄河怒之验也况自河南厯直隶至山东之曹县恃长堤以御河患亦既有年而今单丰沛为堤亦将以御河患不使淤漕渠也盖事理所可据与人力所可为者如是而已若曰神河叵测则固非力所及若欲别求逺图则往者之开新河可为殷鉴去岁秋水时至湖波为新河两岸所隔田庐淹没告诉纷纷盛公乃令闸官夏时辈决岸放水此非弃百数十里之田为巨浸不可以为河也初挑河至留城觉飞云桥水来反髙中间平地数丈尚未挑通至是黄河决入二十余里水落而淤盛公乃令主簿郭景辉辈挑去淤沙暂筑坝以障之夫存坝无以通舟去坝则黄河倒灌而易淤此虽弃前百数十里之田为巨浸不可以为河也他若三河沙水之冲滕费沂峄山水之涨皆智巧所难施而劳费不与焉是可为逺图乎且盛公尝塞丰沛决口矣今因而加堤焉尝修沛漕东堤矣今因而稍培焉尝疏赵皮寨议孙家渡矣今因而查浚焉何独至于开新河不因而成事欤盖必有难成者矣顾其事已中止不欲多言今恐议者不察或误国是乃不敢不言诚舍此而别有逺图固不肖所愿闻也执事为国孜孜素厚僚谊望垂览而见教焉幸甚

　　寄都宪梅国刘公书

　　向以河事奉咨承手札垂答如领面教多感近日工部复以三事移咨河道漕运两衙门会议施行一曰挑淤沙与前咨相同一曰整诸坝可以补前咨之未备皆淮阴急务也一曰筑长堤则事势恐或未便盖自新庄至淮城其间闸坝十数处若筑塞之则鲜贡粮运等船不通非细故也若留闸口坝口则河涨必自口冲入非细故也况古黄河堤去河二十里近世汴梁至山东一带堤去河亦不下十里前年筑单丰沛长堤去河率五六里或七八里皆不敢临岸为堤者惟恐河流扫岸岸崩则堤随之今淮阴濒河空地若去河不逺则似不敢临岸为堤也此管窥过计未知是否惟髙明不靳指教则同舟共济之赖多矣他如扣存脚价动支监银截留耗米借用运军起泒庐鳯滁和人夫皆漕抚所专想髙明自有处分以济国家之急仆仰赖余庇而已今具公移奉会未敢辄述管见如前所云者恐髙明或别有处也楮笔不尽总希裁处回示幸甚

　　大礼问辨

　　或问礼官之说皇上以小宗后大宗特重大宗降其小宗亦既合礼经矣曷为议者未已也曰此宗子法也非所以定天子之大礼也曷为议者之说亦复引大小宗也曰兹所谓楚则失而齐亦未为得所以重纷纷也则其说何也曰宗法为公子卿大夫设也【大传别子为祖继别为宗朱子曰君适长子为世子继先君正统自母弟以下皆不得宗其次适为别子不得祢其父又不可宗嗣君又不可无统属故死后立为大宗之祖其适子继之则为大宗】君不与族人为宗也【大传族人不得以其戚戚君陈澔集说谓君有絶宗之道】为人后为继大宗设也【丧服传为人后者孰后后大宗也大宗不可以絶故族人以支子后大宗也】君无为人后之礼也【魏明帝诏礼王后无嗣择建支子以继大宗然礼无王后无嗣之文明帝乃附会丧服传支子后大宗之说耳且礼适子不得后大宗设使今上有弟亦必以适长入继可见宗法不可行于君】诚以君至尊也不得与臣庶同也理也亦势也丧服自期以下诸侯絶【见中庸章句】而为人后者有大功焉小功焉【见丧服传】故知后大宗非天子诸侯事也且古之后大宗者必属乎子道者也故可以为父子【兄弟之子谓之犹子是属乎子道也】仲婴齐以弟后兄非礼也而公羊髙曰为人后者为之子附会之过也鲁僖公以兄继弟非世及之常也【见礼运父子相传曰世兄弟相传曰及】而胡安国曰臣子一例以僖尝为臣谓臣犹子也则可谓为之子恶乎可【左氏子虽齐圣不先父食之说公羊先祢后祖之说皆以父子喻君臣故胡氏谓臣子一例】近世人主祢其所后则何如曰属乎子道尝受命为后儗诸宗法庶乎其可也【若汉哀帝以犹子为成帝后宋英宗以犹子为仁宗后之类】非此类也何可比而同宗法耶【若商仲壬以弟鲁僖公以兄汉宣帝以从孙光武以从祖今上以从弟皆不可曰后而为之子】然则其称号柰何曰天叙有典人不可汩也【如父不可曰叔侄不可曰子之类】其庙次柰何曰生为之臣死不得跻于君也【如僖公继闵公僖虽兄臣也闵虽弟君也僖不当跻于闵上】其昭穆柰何曰父昭子穆未之有改也或世次不相当不以亲亲害尊尊可也【如兄弟或从父祖嗣位昭仍为昭穆仍为穆但当明其君臣之义臣不得位于君上】信斯言也大礼其定诸曰然明乎宗法之原而不以其所同强齐其所不同则千载不明之案可判而今日纷纷之论不崇朝可决也【如哀帝英宗之事可同宗法者也故当降其小宗而师丹司马光程頥朱熹之说为是然司马公引魏诏不得顾私亲之语则将视所生为路人又不若程子推所生至恩明尊崇正礼之说如宣武光武之事不可同宗法者也故光武当祖髙祖帝四亲而张纯朱浮之说为非宣帝得称父为皇考而范镇以小宗合大宗之讥为非然程子亦以宣帝称所生皇考为失礼但宣帝于昭帝为侄孙叔祖不可为考所生又不称考是竟无父矣此亦拘于为后为子之例或因一事一时而发未必其定论世且尊信程子莫如朱子而其作本义定家礼不能尽从程说亦惟其是而已】仰惟我皇上之即位承武宗遗诏遵祖训兄终弟及之文揆诸春秋之义克正其始矣其继武宗之统以主宗庙之祀非若宗法必为之后而后得奉其祀者故以伦则武宗兄也孝宗伯考也以位则皆君也皇上以弟代兄以臣道事先君其为继武宗也名正而言顺矣【假如兴献帝在以叔代侄亦以臣道事先君而继其统】武宗而有继也则孝宗固未尝絶也何得舍武宗而不继何必考孝宗而后为继耶【或以宗庙无称为疑然事有常变汉宣时亦无祢庙况孝庙在祢庙之班乎】由此言之兴献帝圣考也兴国太后圣母也名正而言顺矣若夫尊崇之典则亦有可言者宋英宗既后仁宗程颐尚谓其父濮王当别立殊称矧我皇上圣父母乎如曰子无爵父之义周不有追王之礼乎【或疑此非尊无二上之义殊不知兴献帝本处臣道又谥号视列圣少杀又不敢称宗何嫌于二上设宗藩入继欲并崇其祖却难葢继统与创业不同创业之君功德自已立故得追崇四世以报本继统之君功德本乎创业之祖故止可及父母而不得及祖压于创业之祖故也又疑如此父祖似乎有间据先王制礼父服三年祖期曾祖三月亦自有差等】若夫庙祀之典则又有可言者天子为百神之主尚当祭其国之无主后者【见王制】顾不得祭其父乎别建寝庙不敢干宗庙之纪不亦可乎然则子之说无亦剿议者之说欤曰议之是者天理人心之同也议之非是者予不得而同也子盍亦上闻欤曰皇上至孝之心既已烛夫两端之说矣大礼其次第举矣予窃重夫礼官之固执而惜其弗加察也又虑夫纷纷之论真成聚讼而或贻患也故为是答问者将以解学士大夫之惑而明我皇上至孝之心于天下也

　　章氏重建御书堂记

　　御书堂藏御书而作也吾婺先正大方伯章公正统中以广西宪使入觐诏赐五经四书五伦书凡若干巻书故有堂宝藏在溪南濮村且以处子弟之学者数十年来规法稍弛公之孙绪大惧继述弗戡无以昭先德承天宠爰度地于所居之后以便视守建堂于厥地之阜以崇亷戺庀事于甲子之春明年冬落成面阳明以受风日履爽垲以杀水泉蠧不芸而辟润不曝而干轮奂有美籖轴秩秩子若孙升而游歌焉处而藏修焉起敬起孝固必于斯间属予记之予作而叹曰可谓得我心之同然哉予大父佥宪府君与公为同门友仕之时亦同尝以风宪近臣蒙赐书又同先子宪副府君异时语不肖孤曰吾婺章方伯与汝祖获御赐书是诚至宝吾欲创楼尊阁之而未能不肖孤服膺乆矣顾力犹弗逮闻子兹举能不深为之喜而重自愧哉抑是书大字楷写版刻明凈予每读建阳本鱼鲁可疑辄盥手启笥庄诵细校圣贤精义奥语多赖以明吾知章氏子弟之学有頼矣夫敬君之赐谓之忠述祖之业谓之孝启子弟之学而俾有所考谓之贤一举而三善焉不可以无记矧先祖同其遇后世同其守不容以不记谨记之以贻厥后乃若垣楹门庑之详则登堂在目而山川景物之献秀于堂则不系乎书者可畧也

　　项氏先莹记

　　友人项聘之衰绖过余泣拜而言曰珍先处士之塟幸获地矣而表茔域以示乆逺敢不为之虑请吾子为记之地延袤二十畆在赤松乡去县北十有五里负南面北觉慈寺翼其左澄塘浸其右孤石特秀亭亭雄峙于前者芙蓉峯也堪舆家谓芙蓉一脉自东而南郁盘成阜中岐而成穴左一支环出寺后蜿蜒为案右一支曲枕澄塘之上若内顾然土宜松竹植之易茂尤宜桂不植而产苍然蔚然云木团荫望之知其为先茔也陇封四尺碑刻曰项处士墓茔前为亭亭侧为屋图居守便祭扫也珍闻养生不足以当大事惟送死可以当大事珍之不孝不可追于生前尽心墟墓之间犹以为吾亲所归也即于是无憾焉庶几吾亲安之也夫子尝曰丘也不可以弗识也子盍一言俾项氏子若孙永有识哉余闻伊川论塟必土色光润草木茂盛五患不及水泉不侵而晦庵之言曰以子孙而藏祖考则必致其谨重诚敬之心以为安固乆逺之计吾聘之可谓达于此而能用其孝矣凡民致死其亲窀穸茍且否则泥风水拘忌讳塟不以礼不可谓孝矣则孝如聘之讵非风俗转移之机哉聘之积学谨行向用于时所为扬名行道以终其孝者余方拭目焉庸次其说以记之

　　张氏顺则堂记

　　义乌处士之庐有堂曰顺则者张君彦成所筑也其地在龙陂里西去县三十里许临谷向峦山萦水纡为堂三间堂之后为室傍为楼前为正门凡若干楹朴素坚完脱去绮靡经始于弘治辛酉越五年而落成于是起台植花以游以观引泉为池可濯可湘葢隠而善居室者也昔陶唐之世有謡于康衢者曰不识不知顺帝之则处士之名堂葢取诸此夫谓之顺者天下何思何虑坦然由之无适不顺也谓之则者天生烝民有物有则帝之则我固有之也人惟逞私智以戕天理颠倒拂戾丧其物则是虽中君叔世难乎免矣而况于帝则乎而况于顺乎处士质直少文尚义而好施言动衣冠循循以礼乡人化之而不争令尹嘉之而知敬子弟依循之而有所成然而名弗烜于时迹弗诡于人葆光任真涵濡圣仁其不识不知而顺帝之则者欤昔五柳先生自谓无怀氏之民葛天氏之民处士其陶唐氏之民欤处士仲子儒从予受经笃学谨行克振家声予以是知处士而喜其堂之不虚名也用申其义以记之

　　太湖分趣记

　　太仆少卿霜厓曹公作假山于瓮城南隅号太湖分趣谓予曰始仆以御史在告自适于是别去六七载湖山情景无日不往来于怀愿记其事勒诸石庶几他日归隠诵斯文而惬吾心焉且俾后之人知仆所乐嗜也山累太湖石为之崛起平地峯峦削出虚其中以为洞容三数人两傍由石门以升小桥曲径逹于絶岭山畔有四景亭刻东坡四景帖有贤已亭设愽奕具结栢亭二一置琴砖石几一竖峭石刻小飞来三隶字结黄白木香亭各一桂竹屏各一栢坊一左右掩映参错于花草竹树间面山为书屋若干楹壁间陷置古今诸贤石刻游息宴集于斯萃止凡园之景以山胜山之景以太湖之石胜故命之曰太湖分趣予惟人之情不能无所好也彼以声色势利取败者固好之累而无知无欲如老氏之说则亦好髙而不情古称知乐水仁乐山其适情而无累者欤公其达仁知之理者欤或曰瓮城扼万里长江东瞰大海公生长其间眼界不小顷将使命持宪节厯扬中外以极天下之大观其胷中之太湖不啻呑若八九矣奚以分趣为哉予曰此公之所以贤于人者而人固莫测也夫举巻石可以知山■〈奭斗〉勺水可以语海取诸近小以自托者易足之道也公以清才赡学荐厯卿列崇阶显秩骎骎未已乃能不以富贵移易其山林之念是又以知足为持盈者也不贤而能之乎顾予泉石膏肓闻风感兴恨未能舣舟京江以少分公之趣漫为公记之公名仿字汝学以乙丑进士起家霜厓其别号云

　　双溪潘氏宗谱记

　　潘氏之先出于毕公髙毕公髙本姬姓子季孙者食菜于潘因以为氏焉潘氏子孙蔓延于天下宋南渡初金华称三潘焉待制曰清潘驸马曰贵潘半州君曰富潘更元之乱分散微弱而吾一门至今号儒籍焉盖元别儒于编户若今匠灶籍然入国朝吾髙祖兴二府君以人才征曾祖昌三府君卒赠监察御史而吾祖吾父诸父昆弟皆以儒起家接迹仕路盖自洪武以来百五十余年于兹矣自吾髙祖居城下双溪之涯其后或居城或居乡或居武义而城下故庐子孙犹有居者然彼此散处而隆替不齐矣予幼而孤不得备闻遗徳思所以尊祖而睦族莫如为谱乃以旧藏先世位牌访于族人由今而上得五世由五世而上得三世又遡而上谱残系阙虽知其出于三潘而不知其孰为当祖则断自所知万八府君者为始祖嗣万而宗而徳皆当时列行之称而其名与字已不可考其称宣教若朝奉又皆已不可晓矣于是为之图以表其世系为之传以纪其事迹名亡则书其字字亡则书其行而宣教朝奉各仍其称又掲凡例以示法守而谱可覩矣古者大宗小宗之法废而人不知本人不知本而骨肉之恩薄仁孝之道衰其犹不失宗法之意者谱系之说也而谱复废焉虽贤者无以自考此吾所深惧也夫吾父之视吾兄弟犹吾于子也吾祖之视吾从兄弟犹吾于孙也自兄弟达于族人固一本也兄弟族人而至于相虐犹一身而四肢自相戕也非背本欤鸣呼观于吾谱而可以知本矣其孝弟之心可以油然生矣

　　滁州龙泉庵兴修记

　　我太祖髙皇帝定天下设太仆寺于滁总摄马政寻建庙祀马神俾龙泉庵僧视守洪武二十三年归并寺院勅太仆臣朱守仁等仍留两僧自是庵为名刹且为太仆诸臣习仪祝圣寿之所庵在丰山西北麓南距栢子龙潭百武而近其名龙泉者葢以此厯年滋乆日就颓圮失今不图后费益巨侍御阳曲刘公按部至滁有司白其故会侍御武昌朱公以清戎至谓兴滞补弊不可已公乃下令计财用出公帑属经厯伍朝用吏目刘宝董其役已而岁旱公闵雨州守陈君则清谂众曰古者修城郭使民就食兹役亦旱备也众驩趋之经始于嘉靖癸未秋七月凡三越月而落成正殿以间计者三后堂中门间如之东西序各九间敞以外门缭以周垣惟正殿后堂撤而新之余皆补葺以还旧观于是伍经厯等请记其事刻诸石予惟春秋用民力虽时且义必书兹役也不可以不书也祀与戎有国大事庵为马神庙设戎祀所系且国家旧典一宜书费出于公不厉民饬旧为新俾已成勿坏二宜书因饥募力民利其食官享其成得乘时之道三宜书予承乏太仆于是举有頼焉谨书之以告来者刘公名栾字汝乔朱公名衣字子宜皆以进士起家有声于时云

　　境山河记

　　黄河至沛县与运河合东南百有余里至于境山又四十里为徐州洪又六十里为吕梁洪南引江淮北达大通境山实扼其吭巳丑秋八月河溢境山西徙三百步东南流二里合故河下口以其在故河外称曰外河去山稍逺奔流直遂视故河加阔然舟楫初无患也厥后水落湍急挽舟者患焉水益落湍益急放舟者亦患焉十月以来乱石絶河湍下射髙数仞虽虚舟不得上有冐险而下者十覆三四焉于是逺近骇愕大惧春漕弗利曰盍辟诸则严寒堕指畴能穴氷凿石曰盍浚诸则故河成陆复非外河径直畴能以两月之力回彼澜倒期迫事急予不得已檄都水主事于思睿徐州判官项情召官夫陈畚锸峙桩草十二月六日兴工穿故河以俟行水长七百五十步广十步深丈有七尺截外河而逼之东两涯下埽使渐相属明年正月下旬中流埽未合洪涛激荡不可施功则决之故河奔放冲刷沙随水流一夕河广一倍三数日尽复其旧广凡百步二月中旬截河埽成广凡百四十步葢假埽逼水以冲故道又乘水泄以合埽未几沙洄外河而乱石尽没焉经流滔滔舟行如故过而览者不复知前日为患之处矣是役也使夫三千给银一千八百九十两有竒用物桩以根计榖藁柳梢蒲苇以束计共十四万七千五百凡七十日而工毕埽法见元史兹不复详嗟夫沧桑陵谷信有之矣境山此河患我未之前闻也一旦为患天也不乆而患息国家之福诸君之力也予也实幸焉记其事以告来者

　　竹涧集巻五

　　●钦定四库全书

　　竹涧集巻六

　　（明）潘希曽 撰

　　○序二十六首

　　秋日写怀诗序

　　诗三百篇尚矣而非必始诸此也歌非必始诸虞謡非必始诸尧之时则诗也者古今人心之形也谓诗始诸心可也是故观乎其诗可以知其人矣古人发泄性情矢口而成抑扬短长恊而成声皆不得已而鸣非如后世规规为之者自楚骚一变为汉魏古诗再变以极于唐律若苏子卿陶靖节少陵昌黎诸君子名节志义郁中发外卓然名家矣学之者或不得其心其有至焉者鲜矣草窻童廷瑞先生以秋官大夫请老一日过余出其使蜀时秋日写怀诗若干首属自变量语余三复而叹曰是虽托于唐音何其善鸣性情也抑将有郁于中如昔之君子乎何以至是也先生读书三十年逾四十筮仕未六十即角巾林下将必有郁焉者乎诗始诸心请质之先生

　　闲庵诗序

　　闲庵潘翁徽之隠君子也其居在婺源山谷间有田园之饶泉石之美竹树荫翳鱼鸟上下翁乐之可以忘老日惟携琴杖藜命酒赋诗或课子弟读古人书优游卒岁他无复事事因自号闲庵云弘治壬戌子珍玉卿举进士大夫士与游者胥为赋之既成帙属序于予乃有感焉余郡贰守玉汝先生者翁从子也其心亷而静其政平而裕余昔从游也乆乃今与玉卿为同年复见其有兄之风岂文献旧邦士之生乎其间者类多贤耶抑家传尔耶世之扰扰匆匆以没齿者何限翁独自处于闲贤于人逺矣其子若侄克世其徳以效于用顾岂无以哉余闻作徳心逸见大心泰逸且泰而后天下之物不足以挠吾斯闲矣是虽居官致理可也独隠居也哉昔老庄以虚无为闲祸天下者也巢由以离遁为闲遗天下者也翁之闲适乎理趣要非异端者流而佳子侄又推之以恊赞皇化视彼一于遗世者孰优耶余方庆世之太平无事而翁之庵之得以终于闲也是亦诸赋诗者意也

　　三觐图稿序

　　贰守婺源潘先生往者以名进士令湖之蕲水循例凡三入觐朝廷凡三锡勅谕先生祗若休命既终厥功间尝誊黄成帙仍绘见贺辞三图于首而以当时诸纪行诗附焉总题曰三觐图稿阙廷想象于丹青纶綍昭回乎简册而大篇之舂容短章之寂寥具见其感时抚事之实近以示某俾序之予见近世为县令有能称者一再入觐率被征书取显官去之惟恐弗亟乃若乆任而后迁既迁而不忘其初在行役无独贤之叹慕君而终身焉者不其尤难哉先生清节惠政茂着蕲阳直以情性冲淡亷于取名故三载一觐觐且至于三而当路未之甚异也乆之序迁今官或将热中焉先生方惧弗称手录勅文朝夕披阅盖将推其作县者以倅郡大其惠蕲者以惠吾婺也其冠以图者所以系其恋阙之忱而附之诗者又以歌咏其勤苦焉若先生者可谓笃于忠爱矣抑诗言志凡诵子美诗者必怜其忠也先生诸诗发乎心声之自然是以词气萧散兴寄悠逺有感慨而无怨尤焉要当与知杜者论然后信余言之非夸而先生之平生庶乎可识矣

　　送武义令刘引之入觐序

　　今天下司府州县之长率三载一入觐朝廷察其治行而劝惩加焉其事与古之述职试功一也县亲民而属府隶司司府之令必由县以下于民簿书丛委催科不息听断无虚日而送迎疲道路猾胥奸民窥伺舞弄而上之人又从而掣其肘令之职盖其难矣吾婺为江南剧郡凡领县八其间号难治莫如武义彭城刘引之令武义之三年当入觐其僚属请余言赠之初君受命阙下余获倾盖焉观其器宇宏深言论慷慨真有丰沛豪杰之气非若拘拘章句儒者固已知君之才不患其难矣自下车来果能沛然处之刑简政清徭均赋足强者服慝者革声实流布而上下安之余然后叹县无难易视令为难易令无难易视人品为难易抑又自信管窥之无谬也君行涉赤墀觐天颜吏部考绩与天下循良吏当无多让朝廷三考陟明具有成宪亦且还君以终惠其民矣二三君子奚用怅兹别哉于其请姑道余之尝知君者以观其成

　　赠潘守固授阴阳正术序

　　金华潘守固拜郡之阴阳正术正术亦流官也而行县视事不出乡郡人皆华之士君子与游者且喜其学见用也友人陈正之属予赠言惟圣人开物成务莫大乎阴阳理与数非二物也后世泥于术数而吾儒燮理之用漫不之省司马迁父子论六家之指遂以儒与阴阳并列则世儒之不道阴阳阴阳家者之不得自附于儒非一日矣尧命羲和主厯象而庶绩熈舜命重黎司地天而人心正周以太史正岁年卜日冯相氏掌岁月辰日二十有八星之位保章氏辨吉凶观妖祥降丰荒之祲象而六典始备是皆具乎吾儒之书而阴阳之为说卒莫能外焉乃若忌讳之拘畏妖诞之降格禄命风角之祸福泯泯棼棼偏泥乖隔彼阴阳者岂端使然哉今京师钦天有监诸郡邑阴阳有学小大执事皆务得人以称国家稽古若天之意守固推于乡举于有司受秩于铨曹以归其知厥职矣乎律有渎神明事邪术妄言祸福之条非独法吏之所当知也守固其尝考之乎夫职茍思称则虽抱闗击柝不可轻道茍可以行则固不必发策决科横金纡紫而后为快守固通傥喜文儒其知所从讲乆矣其能本之经参之律以效厥官也审矣儒者燮理之用虽未可轻语而明夫人以息邪慝于一方亦深有望焉余既重陈请又嘉守固不徒幸乡人之华而将无负乎士君子之喜也乃为之言

　　赠福建佥宪婺源潘公序

　　今天子嗣大厯服万邦奔走称贺吾金华则婺源潘公以别驾至公未至旬日天子特简命为闽宪佥事方兹拜表成礼将奉勅之新任凡吾乡之仕于朝者喜其来而荣其行胥图所以赠或曰公读书起家进士厯郡县凡几书最有文学有政事贤劳二十余年所至不挈家尤有清苦之节是以不近名而名自随不狥人而人自知圣王御宇首膺显陟缙绅士罔不竦听改观盖公之被遇于斯为盛而其所树立亦至此而有征是则可庆也已余曰以是庆公非公所庆也士君子生天地间要自有所树立而遇不遇所性弗存焉惟夫生于其乡而风流习染之有自仕于其邦而兴起持循之有地则固其所深愿而不可得兼者婺源朱子阙里也其山川清淑之气磅礴而无穷故家遗俗文献可考公毓秀其间沾溉膏馥不啻孟轲氏近圣人之居而私淑焉者矧今往按全闽又亲履其讲学过化之地当时武夷诸精舍与考亭诸书院而今尚无恙否其为政规模布在同安其施诸临漳者尤详不识甘棠犹蔽芾否其所料简诸书在经史阁所刋四经四子在漳郡视今世所行书亦有可参互否公于是重有感焉则所谓生于其乡而风流习染之有自仕于其邦而兴起持循之有地兼得之矣仕优而学则古今考验皆有定见而体者益明学优而仕则施为依据皆有成法而用者益大昔朱子不遇于时未究其用公其将遇于今而益弘厥施矣乎夫如是亦不足庆乎或曰诚哉子之言第有一焉公之佐吾郡于兹八年吾民之徳公亦与日积一旦夺公以去而吾党顾为是言如吾乡吾民何于是相顾怃然若有不能不介于怀者请书以为公庆而并以识吾私

　　赠进士陈君正之授浏阳令序

　　有地百里而为之长今之令尹犹古之子男尔古者民淳事简诸侯各君其国各子其民所为达于天子不过六年一述职十二年一巡狩而已故其势易后世民伪日滋文移旁午农桑学校赋役狱讼盗贼之务去古奚啻什百而县领于郡隶于监司风旨意向稍有异同即不能以自达故其势难故事大县非名进士不轻任及任而着政绩有旌异有征取寻进而职部台髙官膴仕自此升矣士由进士宰百里膺简任而负期待有子男之国而处其所不易此其官岂不贵而道岂不可行哉进士陈君正之令湖之浏阳或曰龎士元非百里才蒋琬为广都众事不治盖才大难为用而清庙之器或非穷乡下邑所宜以正之宰浏阳交游私惜之余谓不然古之君子体具用周而无所择于官后之君子学力弗逮而资禀用事故有能有不能矧一邑者天下之式经济之士固宜究心者也彼卑之而不屑为易之而不思所以为者皆非也正之硕学逺抱有通敏才盖知令之不可易而尽心厥职者他日湖南称循吏第一必吾正之也台端拜监察御史有入自湖南者必吾正之也正之先大父宪使公文学政事有名于时先君宪副公实同朝焉而余于正之学同业仕同时契好厚矣于其别宜不能无惜若其被命出宰盖将为朝家得人庆为一方得父母庆而奚以惜也正之明年当述职再逾年当被征书官内台所为相过从相砥砺以恊赞太平吾党可翘足待则其别又奚以惜也于是崇酒载肉相与祖饯之且以斯言谂之正之以为何如

　　送蒋廷元游南雍序

　　丹阳蒋廷元应贡至京既廷试将卒业南雍同官汤君仁甫谓余曰廷元吾友也吾宦游诸乡人图赠之言以壮其行以朂其有成子知我者虽未知廷元愿为我一言廷元世儒家兼邃轩岐之术或以医显或以儒仕凡十三四传而姓益着廷元又蒋氏佳子弟也种学绩文有志当世虽场屋数竒而不怨不怠今方游南雍友天下士以博其所见闻而要其所成立其所存可知已今世士如廷元子茍知之虽弗吾以犹将喜称焉而顾独吾靳哉余惟范文正公有言大丈夫不作宰相当作明医以活天下则医与儒非二道也儒之用调燮元化整齐庶政而民得其所医之用护植元气攻刼众疾而身得其安顾其事有大小功有广狭而所为利于物者岂有二乎哉古之人急于利物故不得为宰相宁愿为明医彼为宰相而不足以济世固不若为明医而足以济人之为愈也廷元之于医余不知其得于家廷者何如而独种学绩文有志当世盖亦舍其小者狭者以就其大者广者至于场屋数竒不为世用谓宜反求诸医以姑酬其利物之心可矣乃确有定守而得失利钝不一动其中轻数千里来贡京师又轻数千里往游南雍观其志若将必得其愿欲而后已者余闻贫贱忧戚天所以玉其成而古人当大任往往出于劳苦拂郁之境他日收晩成之功以弘医国之用者安知不在廷元耶传曰三折肱知为良医又于廷元之行卜之

　　送进士徐君朝仪序

　　皇上勅礼部采辑中外事迹修先朝实录礼部请简有学行进士分遣天下于是永康徐朝仪使池庐诸郡大夫士知朝仪者咸荣之濒行征余言赠之余惟君子处世必有出乎人之所难而后能擅夫人之所荣斯其可荣者在我而外物之烜赫不与焉夫自成周宾兴之法易后世得人莫盛于进士一科士由庠序举于乡升于春官而后进于天子之廷率千百之什一其选既精则其才愈难而进士于是乎荣于人人孔子谓诵诗三百不能专对虽多亦奚以为而先王遣使臣必曰每怀靡及曰周爰咨诹盖宣德达情非有用之学鲜不辱君命者其事既难则其遣不轻而使命于是乎荣于人人若夫史氏之学世又孰不荣之亦孰不难之昔司马迁以不覊之才足迹殆徧天下网罗放失考论行事卓然成一家言而后之君子犹或病之然而卒无以及之者史固岂易哉朝仪学举进士才堪史命而是行也访求采摭实与史氏之责焉所谓必有出乎人之所难而后能擅夫人之所荣者朝仪有焉虽然难事之在人无穷而荣名之加已未可以遽足故以自强不息为徳业不尤难欤以令闻广誉为文绣不尤荣欤是固吾儒所为无待于外者而朝仪所自勉也彼恒情之所荣而众人之所难抑又其余也朝仪余益友乡举同年故因大夫士之荣其行也为之申其说而复以其至者望之

　　赠平原令李仲实序

　　迁安李仲实以乡进士分教忻州既考最擢山东平原令同官王君汝温一日告余而属为赠言余未尝倾葢仲实而知王君实深君端人也取友必端故弗辞为之言窃惟循吏之頼于民闗于治理不为轻矣始传班史者龚黄诸守相而已再传范史而后荀陈诸令长有闻焉岂古之时为吏者多循故难指名而先汉之时为令者犹多循故未可一二举耶夫亲民者莫如守而于民最亲者莫如令守与令未有能轻重之也顾为守者崇以专而为令者卑以详惟卑也则张弛举措恒见掣肘惟详也则详者览者荅者判者智揣者心计者又往往不暇给守令之难易于是乎有间哉平原古齐郡地夫子谓其一变至鲁再变乃能至道盖自太公之教坏于管仲而夸诈余习至汉犹不变今欲变而之道其难易未知视昔何如夫令不易称也平原不易治也畀以不易称之职而委之不易治之地朝廷待仲实者甚不易也仲实其易之耶其将沮于其不易耶昔者刘宠令平陵民怀其仁韩韶为嬴长贼相戒不入境嬴与平陵皆咫尺平原而二子者固登名循吏者也今仲实职似地邻古今人岂必不相及也虽然二子未闻道也未及乎儒也儒之用不但如循吏而已也余闻仲实儒者其闻道乆矣往教忻州士多化之今推以治平原也民独不然乎余方庆齐之俗将变而之道也他日史氏传之与汉之循吏并俾天下后世知循吏足以安民息冦而闻道者化民成俗也不其盛哉仲实其毋迂吾言

　　寿封君王翁序

　　天地乆长之气得之则寿故物有松栢龟鹤而人有耆老耄耋然物无知而人有欲物茍寿焉斯已矣人幸而寿则非富不养非贵不荣非逸不乐必兼得而无遗焉然后能足其愿欲故天之于物也易为功而于人也难为力昔者楚邱垂老不免于贫贱季子位髙金多而不终帝尧忧寿多辱忧富多事周大夫有位而叹贤劳岂非造物无全功而事固不能尽如意耶故人之愿欲寿考而享富贵逸乐而无所系累者古人不可得而兼矣世之君子于古人之不可得兼者而或得焉独非所值之至幸者乎吾婺封刑部主事王翁寿跻六十子铨秉衡以系官京师未遂归宁乃属余言将寓归为寿余违乡未乆念翁往时矍铄喜徒步目瞳渐方色若孺子雅歌投壶终日对宾客弗倦有以知翁之寿葢未艾也翁诸子贤而克家秉衡以清才粹学致身天朝用是家累千金而竒赢会计之务一无所与跬步未始出乡井而封官如其子所谓寿考而享富贵逸乐而无所系累余方为翁喜幸羡慕之不暇亦复何言虽然天不可必而在人者可必圣贤或不得其常而君子惟语其常翁天性孝友与物无忤读书乐善以义方成诸子古所谓乡先生者翁其人也则夫得全于天而足其所愿欲葢有德集福之验也他日逍遥上寿而子之荣养益致其极皆理之可卜者请以是寿翁并为翁祝且用告乡之人俾登堂觞翁者不徒幸其得于天而深慕其有诸已焉亦或锡类之一助也

　　赠湖州太守何侯序

　　古者天子所与分国而治者有诸侯焉后世罢侯置守而良二千石实与天子共理世称郡守古侯伯信矣然周之时大国不过百里其次七十或五六十今天下百里之制皆县也郡之制其为县凡几也此小大之势也圣人乆于其道而天下化成而今之从官者易地而治计日而迁视彼世守其国以服习其民者果孰难易耶夫以郡守之贵与诸侯等且势大而时难君子之立乎其位茍非志定而才副者孰能不夺于富贵而使徳泽加于民声实流于人哉湖守何侯奏绩京师同官陈声伯谓余曰侯闽人举进士歴官两京守吾湖且三载其度廓然以宏其德温然以厚其政平易而规法不废故民乐而安之台臣尝荐于朝天官卿兹复书最盖不惟湖人德之而当路亦知之举朝皆信之乃今旋斾吾湖吾幸湖之人获终惠也余闻而叹曰是所谓志定而才副者非耶何其德泽如此声实如此不夺于富贵如此士方穷时以勲名自期慷慨发愤真若可致洎其得志往往汩没于声利而卒无以表见于世或者有立而弗逮不能用大而济斯则志才不足之过也以侯之所树立卓卓若此其志与才过人逺矣即使由郡国而推之藩服由藩服而推之天下又恶有弗胜者哉古之诸侯入为王朝公卿汉三公擢自守相是亦今日朝廷用人之典也声伯忻然应声曰吾固以是望侯矣愿属笔为侯赠

　　王氏家谱序

　　嗟乎世之人孰不爱其身惟目前之图而不重其本轻其身者也抑孰不爱其子孙规规身后之利而无以维系其心弃其子孙者也枝干峥嵘必植其根而后千花万叶于焉以荣天下未有本拨而末茂者独木乎哉是故祖父吾本也兄弟其枝干子孙其花叶也吾父之视吾兄弟犹吾于子也吾祖之视吾从兄弟犹吾于孙也自鼻祖至于耳孙愈逺愈分而气脉所贯固一本而无二世之人惟不知本也是以骨肉之亲至同途人喜无庆而戚无吊也平居不相得而患难不相拯也贵且陵贱也贫且忮富也将其身之不保而欲以及其子孙不可得也家之有谱所以重本始而维系乎族属君子之善爱其身与其子孙舍是无所用心矣古者因生赐姓胙土命氏使民有别而不混又立大宗小宗之法使民有所统而不离后世宗法废而袭冒兴益以淆乱其犹可见先王之遗意者惟谱焉耳隋唐间谱掌于官五季以来其法复废士大夫之家间能为之而或旁援贵显以为荣驾空于不可考之世以自诡则又愈失古之意而亦奚用谱为哉余友王秉衡自其祖寿四翁居婺之北闗子姓繁衍蔚为吾乡望族秉衡惧其族大而难合也则谋为之谱王在晋宋间江东最盛浙之诸王多其苖裔秉衡皆不敢取信断自所知寿四翁以下凡七世图其宗系疏其字名生卒之详为谱昭穆秩然可考呜呼是殆有识而合于古者乎秉衡名铨举进士歴官刑部员外盖亢宗者也而用心若此其贤于人逺矣夫为人后而能使先世之祀有所藉以延于无穷者孝也使夫人皆兴于孝天下不几于治乎余窃有意于斯观秉衡之为而重感焉故乐为序之

　　送陈教授先生序

　　涤斋陈先生以选部推择教授于金华九载当奏绩上京士大夫华其行而重其去也则思以言赠顾谓予曰先生自此升矣吾党之小子谁与造就风俗谁与陶成吾侪里居奚所游从而咨访于其别不可无言予惟儒者学古通经砥砺名节固将有益于斯世斯人非徒善其身而已故用之朝廷足以尊庇用之郡邑足以承宣或者不为世用亦必传道授业以淑诸人人是故孔圣思裁狂简孟氏乐育英才而说者谓教泽所及顾有大于守一官效一职者皇家化民成俗设国学以教于上设郡县学以教于下师有官弟子有廪非如昔之圣贤不用于世而自相授受者也其任不亦重乎其遇不亦幸乎先生以明经举京闱两典郡邑教事老成学行为时推重循资而升必得太学右职所谓作人才而励风化者当为天下庆不当为一邦惜也若夫游从咨访之私固人情也予亦奚以释诸君

　　南封録序

　　正德七年春希曾以刑科右给事中奉天子命偕翰林编修湛君若水持节往封安南国王人赐上公服一袭荣使逺也明年正月入其国授封行礼信宿而返盖自京师至广西之凭祥水陆万里然后达于安南而安南之往返仅二十日耳又明年复命上锡宴于光禄劳行役也仰惟皇明统一海宇九夷八蛮重译献琛西南海峤诸国惟安南尤秉礼我国家待之特厚若其嗣世袭封则宠以诏勅赍以冠服而将命之使必简侍从文学之臣充焉皇上之所以诞敷文德惠绥逺外者何其盛哉希曾空疎蹇拙谬膺是行仰仗王灵不烦专对从容指授而使事毕矣重惟遭际明时目覩盛事歴万里絶域幸不辱命不宜泯焉无所纪述乃取在安南所赋诗歌二十二首回京奏疏一通手録为巻又以安南国王诗二首书二通陪臣诗五首缀之巻末题曰南封録序而藏之凡山川之迂险风土之竒诡与夫往来交际之始末一览可见古者太师陈诗以观民风采之里巷歌謡春秋以狄视秦而车邻驷驖诸诗三百篇取焉是録也予不得以浅俚自嫌且俾外国之什得附见者固不以夷而弃之也择焉不精览者庶无我疵

　　东园看月诗序

　　正德甲戌中秋前一日阁老西崖先生李公即所居之东园开樽肆筵召其门人司业鲁振之少卿张汝吉太史赵尔锡李宗易通政李守正王时芳宫允李梦弼洎希曽为看月之会于时乆雨新霁残暑已退夕阳落阴凉风时至公坐诸生于左右或论文或诵诗或观古书名画时一命酒以待明月之出少选栖鸟渐集暝色四合独鹤唳空氷轮皎然于林薄之上公仰视乆之忽顾谓曰嫦娥差瘦一分秋仲鲁尚记忆否此盖希曽十三年前从公阁试八月十六夜赏月句也于是诸生起为公寿因自相劝酬振之雅故善饮独举公去岁中秋诗作楚调歌之歌毕请用韵纪兴公顾坐客八人俾各占一字为句首濡笔引纸就月下书一律命属和焉酒罢漏下三鼔矣后希曽谒谢公又请得连夕所作乃并公招饮手柬装为一巻而以诸属和诗附焉庶用备他日故事惟公文章勲业固已被今垂后学士大夫莫不尊信而师资焉顾当谢政引年之日于门下士犹且不忘汲引至于片言可采歴十余年之乆尚挂齿頬是固公之盛德而其所为诱掖奬进者不识当何以副也诗曰采葑采菲无以下体公之録善也又曰肆成人有徳小子有造公之乐育也希曽谬托龙门无所底就特序其事以自识赠御

　　医呉先生还乡序

　　御医呉晦叔先生谢事南还于是年七十矣而聪明矍铄若后生且戒行吾乡里之仕京师者饮饯于其邸酒半客执爵而叹曰贤哉先生去就若先生亦诚贤矣乃顾谓余曰赠言之谊以属子余惟贤者处世身为先用次之身必有以立用必有以及物故学术以立身也宦业以及物也其或所遇不齐所就虽异二者无歉焉可也是故太上则周孔之事其次以职其次以艺贾谊称古之圣人不居朝廷必在卜医范希文谓大丈夫不作宰相当作明医活人其理同也正直平荡之道塞世途多艰贤者益难为全为其大而莫之全孰愈为其小而终始之全也先生故业儒尤精于医成化间被檄供太医院事寻擢本院吏目进今官首尾凡三十年所活都人士不可胜计朝廷眷遇方隆而先生恳辞以老其亦知退而全身者耶其亦小试而毕其及物之志者耶夫贤者心事未易测识汉二疏之去使人叹息称道于千载之下亷顽立懦有遗风焉则史氏之言为之张本也先生归矣他日知先生者或有征于余言

　　赠长沙府推官项君序

　　余乡项君瑞周以太学生试天官颕出侪辈拜湖广长沙府推官余暨陈大理冯进士则君之执友且聫姻若周侍御应职方亦君瓜葛若徐秋官陆武库唐侍御胡江夏朱邵二进士皆与君有场屋旧若陈李二上舍又同君偕计者于时咸在京师初君未至时吾党思乡里之彦必曰瑞周思士之笃学清修出可守官而处可敦俗者必曰瑞周怅怅焉惟恨其至之晩比至则倒屣迎之下榻馆之恐后每公退燕集秉烛夜阑相与道故旧商古今靡不心醉形忘不啻畴昔之处乡曲也君承檄当之官吾党属余赠言余惟长沙为湖南大郡领州县十有二山深土旷江右川洛之民多流其间里族杂而狱讼繁视旧志所谓民朴而淳者有间矣国家设推官以听一郡之讼其任甚重君治长沙实重且难虽然余闻诸子思在下位不获乎上民不可得而治矣获乎上有道不信乎朋友不获乎上矣君信乎友若是其于获上治民何难哉易称君子以明慎用刑书称惟刑之恤又君素所诵习者举而措之吾知长沙无寃民矣请拭目以观其成

　　滁阳赠言序

　　滁介江淮之间阻山抱涧舟车罕通唐以前未显也宋欧阳子作守文章节义竦动一世游观品题形胜拔出自是名人韵士往往闻风愿游而天下知滁矣迨我皇明实登畿辅寻建太仆寺总摄马政则以其地为桃林华阳而天闲之往来冠盖之南北日交乎滁之阳矣盖滁之遭莫盛于今而欧阳子之遗迹过而访者益多于昔山川显晦固自有时哉正德丙子希曽由谏司来贰太仆吾兄栢轩先生适分教于泰滁泰相去仅三百里而各縻于官猝难会晤或托音书或形梦寐不胜陟冈之感乃丁丑秋吾兄便道过滁数年悒郁一旦倾泻爰命软舆从以殽酒相与登丰山入琅琊追醉翁之风流潄玻瓈之洁清于时秋髙木落风日清朗樵歌鸟咔如倡如和游兴所极不知日之既暮于是环滁之景尽在心目而友于之情亦少慰其一二独非幸哉已而吾兄将还泰同寮诸先生咸赠以诗更倡迭和积成巨巻题曰滁阳赠言惟诸先生之作铿锵振发金舂玉应所以侈山川之竒观嘉天伦之乐事揄扬借誉蔑以加矣独念予兄弟自幼侍先君宦四方未尝一日相舍既长筮仕各自为途离合可胜叹哉昔苏子由与其兄子瞻相约早退为闲居之乐子瞻亦谓宦游相别之日浅而退休相从之日长顾予与兄今虽未敢言私幸齿发未艾后乐有日则兹别也安知不为终老之聚晤而兹游也安知不为故园之美谈耶予既属和巻末复序此以竢

　　五山先生吟稿序

　　五山先生宫保大司马何公吟稿凡六巻其子南京太仆寺丞汝弘所辑也将锲梓俾希曾序诸简端公少有异质博涉经籍其为诗矢口信笔多不属稿即属稿亦漫不置意或至焚弃其中之所存盖有大焉而于诗若未暇数数然者故汝弘所辑止此公起家进士厯事三朝垂五十年守令之民庸风纪之贤劳藩服之桢干卿列之股肱经纶匡济思日孜孜洎叅留务典本兵值时多故尤极劳瘁故其发之乎诗率皆随事应酬一时兴寄之作固不暇岁鍜月炼句拾而章缀之也卒之泽生民功社稷名竹帛而其稿之仅存而可见者又皆和平畅达有非苦吟雕虫之士所能及焉呜呼古之所谓大臣者类如此士果贵于多言乎哉公吾浙人先大夫辱交焉希曽顷居谏司获侍论议兹又与汝弘为同寮仰先达之风烈且嘉汝弘能传业也乃不辞■〈言前〉薄而序之云尔公居新昌之五山学者称为五山先生因以名稿云

　　潘氏家乘序

　　乘所以载也家乘者家之所载凡以论譔其先世传之后人者也古者诸侯世国卿大夫世家有家之事国史载焉国史亦有谓之乘者焉后世世禄废而谱状犹掌于官五季以来其法复废世之君子乃家自为乘乃天理人伦之不容已者而可以义起也惟我潘氏世居浙东遗文往事乆而散漫于是窃不自揆编家乘八巻首以累朝诰勅之典次以吾宗世系之谱而凡铭状表传祭挽赠送之作亦附焉顾子寡陋无似采掇未备其事虽核而文不能无阙矣为之叹曰呜呼此一家之书也而闗系之大不独于一家而已也是故覩纶綍之昭回则思笃忠贞审宗系之聫络则思崇孝弟诵文辞之纪述则思济世美如是而孝不可兴忠不可移俗不可化者吾弗信也语有之求忠臣于孝子之门又曰人人亲其亲长其长而天下平夫然则兹乘岂徒为一家之书哉潘氏之子孙尚念之哉

　　送思州太守俞君序

　　俞君一中由后军都督府经歴擢守贵之思州且戒行会廷臣伏阙争大礼皇上震怒大臣罚俸者二十余人百执事逮杖者二百余人中外凛凛相视莫敢发一言君独抗疏请恤已故宥垂亡则威福并行凡怀忠者无复以言为讳皇上霁威答之于是言路复通圣人不忍人之心益明我国家无疆之休端在于此而君之忠诚激切首批逆鳞不亦戞戞乎其难哉先是幕府蒋君某辈谓予与君同里闬雅相友善以赠言见属予时方自讼且为君危之未遑也幸君之言足以悟主大夫士靡不深嘉而乐道之予其可终无言乎嗟乎君子之于天下也诚未易也才气弗充则弱学识弗到则闇谙练弗熟则妄弱则见义而慑闇则迷先几而不知妄则举动轻率而颠踣随之如是而欲有为于天下诚未易也君视予十年以长尝同为黉舍生直言劲气素为侪辈敬服歴艰苦浩然不挠其才气何如也自少喜吟咏涉猎羣籍上下古今数千百载如指诸掌以周易累举不第复以蔡氏书取捷非经生专门者比其学识何如也由进士拜冬官郎左迁倅蕲寻倅惠州延平二郡乃叅戎幕二十年间掣肘挽心者几纷错震撼者几其谙练何如也今日一鸣而国体増重士类胥赖夫岂偶然者哉推是道也于一郡何有哉抑思州去京师八千里地僻而小蛮夷杂处君守思或者弗满焉予谓行乎蛮貊尤未易也君诚不鄙夷其民而惠绥之威镇之文化之治之以不治焉则昔之谙练而未及者在斯行也他日大用以有为于天下斯行又一助也

　　贺封礼科给事中章翁序

　　吾金华之兰溪处士章翁子处仁任礼科给事中今年夏四月朝廷以尊崇礼成推恩凡京官父母存者先封之翁乃被封如子官配某封孺人于是孺人寿跻六十而翁逾年亦六十矣是岁秋九月处仁奉命册封某府往返瀫水之上得称觞为父母寿宦游诸乡人羡翁偕老而遭异数享乐事属予序之因处仁寓归以贺予之再来京师也朋旧落落如晨星得处仁与游甚欢也处仁才气英迈问学博洽直言宏论有声谏垣予盖尝称愿曰幸哉有子如此比闻翁志悫行端周于孝义读书论古今事有卓见居乡不刓方为圜而闾里多求直焉诲子弟惟礼惟义乃知处仁得于过庭者非偶然也扬子云尝称无是父无是子翁之谓也又称无是子无是父处仁不得辞也抑先王劳使臣恒闵其不遑将父今处仁奉使而获宁亲盖良便也圣天子之恩至渥也则其衣锦承欢能不思圣天子之恩乎诗云式遄其归翁尚为子诵之而保王躬补衮职尤处仁显亲之大也请因贺而申其说

　　赠钱以时授大名节推序

　　进士钱君以时授大名节推或曰大名外郡也节推刑官也重内轻外其来非一日而簿书狱讼殆非君子所贵之道也夫士之释褐进士也或游艺词林或摅忠台谏或分职部属近天子之清光乐职事之优暇盖其所也以时以正德庚辰举南宫越四年而奉廷对又逾年而就选视诸同年士不谓不乆也其学充其行饬其与人信其应务达槩诸同年士不得多让也而官之于外劳之于刑不犹栖鳯凰于灌木策骐骥于羊肠也乎予则曰君子之仕也将以行道也茍将以行道也则内外一尔轻重奚计精粗一尔劳适奚计易曰山上有火旅君子以明慎用刑而不留狱谓刑乃君子之所慎也书云刑期于无刑民恊于中谓刑罚之精华与礼乐教化同归也果孰精孰粗耶矧国家任人歴试诸难内除者或外迁外选者或内补今台鼎股肱之臣大率皆更歴中外之士也果孰轻孰重耶使以时才器之美尽心审克以成明允之功不三数年且膺召命进京秩矣又由是加勉焉崇功广业髙衘膴仕不难到矣不犹鳯凰起灌木而回翔千仞之上骐骥歴羊肠而驰骋于康庄也乎以时先翁为顺庆贰守文学政事有名以时盖能世其业而又大之者也予与以时同里闬聫姻娅不敢谓非相知而凡与以时游者莫不韪予言之非阿且足以相朂也因请为以时赠

　　寿荣録序

　　福莫先乎寿寿莫贵乎荣寿且荣夫人乐之而人子之乐其亲不啻于其身然获焉者亦罕矣获焉而思所以永之此寿荣録所为作也太常寺卿汪君用之之母太夫人唐氏故礼部右侍郎兼翰林学士赠礼部尚书寅轩公之配以用之兄弟继武登仕累封至太夫人岁壬午行年八十在廷公卿游用之父子间者喜太夫人寿且荣也相与赋诗为文以颂以祝所谓章毋德而侈家庆者沨沨乎其盛矣用之承欢之余锲梓以传盖将永其所乐乎亲者于无穷诗曰孝子不匮永锡尔类其用之之谓乎用之歴事三朝勲名茂着仰世德而作求迓天休之滋至今兹乐事夫岂幸致而亦讵有涯哉夫孝所以事君也忠所以显亲也太夫人有孝子我国家有忠臣也希曽忝用之同年辱以序见属不敢以不敏辞而乐为天下道也

　　送鳯阳令何世卿序

　　武义何世卿尝从予受经玉温金纯磬折其恭其学博而知要其文清丽而达其才无施不宜而不敢肆少游乡校累举于有司弗售比壮应贡卒业南雍近谒选来京师朝夕过从甚勤盖别予者既乆而其所自得者益深矣无何天官试优等奏授鳯阳县令同乡诸士夫属予赠言予于世卿固将有以赠也夫今之学者非孔氏之书弗读士贤而圣孰不嘐嘐自许也而考其设施求如汉世循良吏不可多得岂向之学者不足用耶抑措之用者非所学耶吾谓世卿兹行亦自信而已矣亦无舍所学而已矣昔者子游为武城宰而弦歌之声闻教人以道也成人有其兄死而不为衰者闻子皋将为成宰遂为衰诚能动物也子贱治单父得贤于已者五人而事之故众悦巫马期戴星出入以身亲之而单父亦治一尚贤一勤民也夫子教子贡之宰信阳也曰治官莫若平临财莫如亷善子路之治蒲也曰恭敬以信矣忠信而寛矣明察以断矣凡此贤令之事具载孔氏之书而世卿所素学也笃信力行在世卿而已虽然今之为令者视古盖难矣矧鳯阳我国家所基兵民杂处宗室羣居驿使南北无虚日加以饥馑荐臻冦盗窃发呻吟之民生理未复视他县盖尤难矣世卿审时与势因人情土俗为之张弛而无失孔氏之家法焉庶几讲习之素不托诸空言而循良之绩卓越乎常流矣昔人有云不遇盘根错节无以别利器予于世卿兹行见之

　　竹涧集巻六

　　●钦定四库全书

　　竹涧集卷七

　　（明）潘希曾 撰

　　○墓铭状碑祭文二十三首

　　东溪居士陈君墓碣铭

　　浙之义乌有曰东溪居士者葬邑西杨村其子勤以墓文请予与居士同郡而勤尝从予游故闻居士之风旧矣虽不敏弗容于辞居士姓陈氏讳俊字彦秀号曰东溪世居邑之倍磊为闻家其先有曰垠者任松杨教谕垠传錝徐州知州錝三传为启聪甫乐善好施寿而且康即居士父也居士质性刚毅不事表襮读书了大义自少孑立无兄弟事父尽欢丧母哀而有礼处宗族无间言赒邻党不靳尝建居室以抑畏为扁众目之曰此谨愿人也岁饥应募输粟有司荣以冠带辞弗受又目之曰此古朴人也里闬之求直者率恂恂片言解纷以去又目之曰此忠直人也夫孝事其亲仁睦其族而行义重于乡之人一命弗沾一善莫名居士之于为人果何如也世有所谓隠君子者其殆斯人欤其殆斯人欤卒正徳二年三月二十七日享年五十有五配朱氏有贤行子三人曰惟正曰勤曰惟荣皆克家勤尤性敏嗜学骎骎向用居士隠徳将藉以显矣铭曰倍磊陈氏太丘之裔云仍多贤徳星恒丽湜湜东溪居士乐只源深流长比徳之美仁不必寿维名之垂才不必用维后之贻杨村之原穹碑在焉百世而下可诵以传

　　处士义翁潘先生墓碣铭

　　婺源处士义翁潘先生既卒葬邑北之硖石源其配胡孺人附焉正徳辛未子锜举进士奉先生从弟玉卿佥宪所为事状请铭于碣锜尝从余游而玉卿与余同年进士以是稔闻先生之风按状先生讳瑛字玉英义翁其别号世居邑之桃溪其先闽之三山人唐末逢辰者避乱于此因家焉髙祖讳侑隠居行善当洪武初法禁严切独以谨厚全门户曾祖讳虎克世其业祖讳勤成年二十早世父讳烱资幼孤长克自立以子贵赠文林郎蕲水县知县母齐氏赠孺人继母胡氏封太孺人先生兄弟四人行第二其季曰珏官至福建佥宪先以治县有绩获赠封父母云先生天性孝友肯堂肯构尝作棣萼联辉楼以怡兄弟学士篁墩程先生记其事平心率物不吝施予好询人所行失得勇于克已宗族乡党咸爱且敬强者愧屈罔肆弱者得藉赖自立一日见饿夫堕沟中众委之去独起而饮食之得不死人称之曰义翁先生闻而笑曰斯名讵取当顾名思义可也自是居常器用悉书义字盖取盘铭之意性敏善记忆凡学庸语孟典谟训诰皆能黙诵雅好观史客至与论古人成败歴歴指掌喜奨进后辈族党赖以成者甚众教子弟尤勤故佥宪君辈先后登庸为时名臣锜方接武仕途潘氏之所以益昌大者不偶然也孺人云峯先生八世孙崇阳尹浚之姊勤俭孝敬协徳于夫每诵云峯言曰一日茍存愿存一日好心愿为一日好人旦必焚香祝天务积阴徳以贻后嗣比先生殁矢心教子脱簪珥为费要于其成而后已克妇克母先生生正统辛酉以成化丙午卒春秋四十有七孺人生正统己未后先生十六年卒春秋六十有二长子铨次镜次即锜长女适髙安程凤次适富春吴深孙男五人天润天活天清天潮天汉孙女四人铭曰贤哉义翁不愧其称人则称我我斯服膺贸贸斯世惟利是趋不诡以随由我坦途宜其家人义形于内宜兄宜弟义着于爱子孙多贤维以义方乡闾化之义闻孔彰孰利不害孰义不利贤哉义翁以克永世

　　渔隠先生潘公墓志铭

　　弘治乙丑七月二十一日我伯父渔隠先生卒其子海门司训荣之官舍扶柩归葬寓书京师俾希曾铭其墓希曾时居谏司会多故未果越十三年乃克造铭勒石追瘗圹前呜呼痛哉先生讳玮字用夫姓潘氏世为金华儒籍曾祖讳彦亨洪武中征取人才祖讳文华赠监察御史父讳洪官至广西按察佥事赠奉政大夫修正庶尹母吴氏封孺人赠宜人兄弟六人长讳璁官至无为州节判次即先生次讳瑄次讳璋官至陜西按察副使赠中宪大夫希曾先府君也次讳璛次讳环先生自幼随宦京邸佩服庭训兄弟自相师友诸经子史多涉猎攻诗善属文后从少司冦滁阳刘公游造诣益深景泰甲戌佥事府君卒于官时长兄不在侧先生奉母携弟妹归丧万里以礼襄事既免丧慨然叹曰老母在堂吾兄既縻于官吾不能复离膝下求仕进也诸弟勉之于是一意孝养愉婉承顺务得亲之欢心甘旨馈祀门户一不以累其兄若弟如是者二十年母宜人以寿终节判府君迁转三州先府君亦已成进士官朝行矣天顺中郡县荐先生才徳辞不就后屡以乡饮请皆辞不赴成化乙巳访先府君于蜀纵览山水而归弘治庚申就海门之养优游五载寻卒先生天性醇朴笃于孝友父母在不忍一日去左右处兄弟怡怡无间言教子侄讲授不倦与人交谦恭以和生长宦族而能甘淡薄乐隠逸人尤难之自弃举子业古文益髙诗极清婉书得欧虞笔意妙自成家晩年放情觞咏与星斋钱先生诸耆硕为北山诗社士大夫求文者交于门因家双溪之涯自号渔隠乡人称为渔隠先生而论君子者必曰渔隠渔隠所著有应酬稿湖蜀纪行録若干巻先生生宣徳己酉正月十八日享年七十有七以卒之明年某月某日合塟于朱氏安人墓在武义县柘坞先茔之侧安人邑名族南京刑部员外郎璲之女年二十一归先生甚宜于家姑年髙得末疾安人昼夜扶持经岁无倦容尤注意教子家政内助居多成化癸夘五月三十日先卒其生在宣徳庚戌十一月四日享年五十有四男子二人长即荣今升龙溪教谕次植侧室杨氏出女子一人适永康王玻孙男四人燧焯焲耀孙女二人铭曰惟潘氏居婺儒籍有闻诗书簪组是贻是承嗟我伯父其生振振禄弗自取惟以成弟昆学不必用世其家以文孝友自靖儒素终身评髙于乡报在其子孙

　　福建按察司佥事进阶中顺大夫潘公墓志铭

　　公讳珏字玉汝姓潘氏其先闽之三山人唐末逢辰者上书阙下不报避乱于歙徙婺源之桃溪遂家焉厥后世有闻人谱牒具存曾祖讳虎祖讳勤成父讳烱资赠文林郎蕲水县知县母齐氏赠孺人继母胡氏封太孺人公赋性醇笃自幼劬书十岁作诗有惊人语十有二岁从乡先生张文辉受尚书歴五寒暑学成会户当逺役而母病兄弟皆弱时署府事阎经歴以御史左迁公持诗文谒诉阎才之遣补邑庠生免其役天顺甲申也是年冬齐孺人卒戊子蕲水卒蕲水初得疾为公兄弟析产以水田若干亩佐读书既终丧公请于诸兄合爨肆力问学作风树图以寄哀学士篁墩程先生守制休宁公以所学往质之篁墩恨相见之晩曰君名进士也成化癸夘领乡荐连登进士乙巳奉檄督赋南畿明年授湖广蕲水令公至县阅仓粟得六百斛骇曰令为民父母而水旱无备奈何爰下令取赎刑及讼纸咸入粟县治中门两旁建仓贮之号阜民仓越二年大旱尽发仓储以赈贫乏简下户丁壮分隶上户俾得佣作自给多种麦为来年计复劝分助赈以济不足是岁饥不为害自是益广储蓄更建仓县治之北号聚民仓前后积粟八万余石久益赖之县之南门渡恃舟以济水涸易以木梁岁费百金不免覆溺之患公合二年费为浮桥经久不病又以庙学湫隘辟而新之作兴士类每为讲授成材甚众邑故多盗公令乡民聚居列栅启闭盗乃沮义官刘洪者实黠盗其子耻与同恶洪杀之事泄亟遣人分捕并获其党十数辈既而司府将脱之公具狱请对卒如公按初荆府致币于公公对使封贮官库别以礼报之尝使人讽公欲婚其子公不可既又以所作画来赐公为启事辞谢于是王知公不可干矣久之王以罪废公无染焉治蕲凡十二载秩满当去赋别思诗士民遮道共立去思碑李教谕复取别思诗梓传之名甘棠集弘治戊午迁金华同知率如治蕲而职専清戎尤慎勾稽未尝徇权势为取舍有兰溪民诬侄夜殴叔杀其救妾县官治侄死罪寃累年莫辨公阅成案见其初验尸时不云何衣悟曰此必就寝所计杀之也岂有妇人裸而救鬬者耶诘之果服坐叔故杀罪而出其侄巡按陈君不悦曰狱屡经台宪矣何是矛盾耶公争之陈不能夺三载奏绩便道省太孺人于家有归志还次严州投牒告缴部檄郡人士相率挽留而上官亦弗许寻就职乙丑武宗即位公入贺升福建佥宪奉勅督理屯田明年正徳改元公上任考簿书革奸弊豪猾侵克之徒悉寘于法屯政渐复一日监斩夜归病不能寝食叹曰戮人不当其罪而力不能救何以仕为乃遣人上京乞骸骨时逆瑾擅权所知恐其得祸劝止之寻以盐法忤中贵人中贵人阴主去公戊辰吏部书公年老致仕瑾犹坐以他事罚米百五十石时公六十有三得谢为幸云归数月太孺人卒居丧执礼休沐十有五年足迹不出山惟赴乡饮避冦两至县耳优游林泉文咏为乐夜课诸孙诵习不倦订辑谱牒作劝善碑于道侧睦族化乡之意老而弥笃嘉靖改元今上皇帝以尊号覃恩进阶中顺大夫其年七月二十九日公卒生正统丙寅五月二十四日享年七十有七初号雪竹轩入官曰澹翁晩更万巻山人人多称澹翁先生云所著有甘棠集三觐稿晩游録澹翁稿云萍唱和展骥集桃溪族谱凡若干巻公质直自信好义不好名久资常调世罕知其为人半生仕宦携家者仅四载清苦俭素终其身可谓之古君子矣配吴氏邑名家女封孺人生正统乙丑十一月十一日卒正徳辛未二月二十二日享年六十有七葬邑之齐村程家坑公平生不内顾者以孺人贤也男子七人铎铠镇钦镒铅録镇邑庠生铠镒铅録早卒女子一人适同邑引礼舍人胡琨孙男十人济滋潢河沐澍泳澥津澎济滋皆邑庠生潢连举解元进士为乐清令有声孙女八人曾孙男一人士懋曾孙女二人铎等将以卒之明年某月日奉柩合葬吴孺人墓乃状公行禆镇走千里来乞铭昔公倅金华希曾以诸生受知尝遣镇洎从子锜受学锜后登进士而公从弟玉卿宪长与予同年故最为知公不敢以不敏辞铭曰举世脂韦以茍富贵直道事人不卑下位俗虽不合民则我懐令邑倅郡循良之才晩奉玺书佥被闽臬风裁独持权珰见厄载歌归来幅巾深衣古貌古心为乡人师噩噩遗集不朽之器矧子若孙厥美世济人之不遇一时谓何天定胜人公得孔多程坑之阳有封若斧公斯合葬其永千古

　　封孺人刘氏墓志铭

　　孺人讳祥字淑凤姓刘氏顺天府丞菱溪石公之配大鸿胪介庵府君之子妇父讳廷茂国子上舍母柴氏二族皆滁之望故上舍择壻必求如菱溪者孺人性聪慧幼习姆教稍长通书数年十六归公逮事姑王宜人姑悦其孝夫赖其贤及公举进士官京师以姑年髙不忍离留侍于家公寻以监察御史进阶孺人遂有封号已而公按广东王宜人寿终孺人黾勉大事竭其哀诚初以不克随宦劝公置侧室视其子不异已出晩得痰疾甚危既苏谓公曰吾旦夕且不保宜及吾存为二子计乃均分赀产无毫发私其所出又以母柴无后迎养十余年迄送终焉以勤俭居富贵以恭让处娣姒以读书守身教子孙奉宾祭必尽礼御臧获务使得所乐善赒贫终其身不衰凡宗党语内则莫不称孺人云孺人生成化丁亥四月五日以嘉靖癸未五月九日卒得年五十有七男子二人继芳国子生继先庠生女子一人许嫁士族继芳嫡长也孙男四人坦庠生余幼孙女二人卜葬于城南龙蟠山白水村之阳将以其年之十二月十日襄事公乃手状淑行丐余铭余寓滁颇久雅与公善闻大夫士称孺人之行如公言乃为之铭铭曰诗咏葛覃以着妇则载歌螽斯式彰母徳婉婉孺人众美在躬以宜其家以代有终命服光华偕贵君子徳音不磨贻范闾里惟兹窀穸白水之阳勒辞坚珉千载其藏

　　孺人李氏行状

　　孺人姓李氏金华处士王先生之配进士铨之母也父讳宝观金华名族有隠徳母王氏孺人自幼端淑工女红为父钟爱尝指谓母曰是女他日必能昌大其家及笄归先生舅克厚翁一见异之曰是妇福器过人吾宗其赖之孺人修举妇职协相家政王氏之产日裕以隆初为冢妇诸叔尚幼躬为缝浣饮膳比就外傅恒竭力资给叔瑁早世以其子为后至壮犹为讳护不令知自己出瑁遗一女与孺人女年相若且先后嫁孺人悯其失怙装资必加厚焉姑邵尝目之曰新妇好心地如此他日有好子孙是其报也先生善教子孺人一意赞之量诸子资性教以治生读书各有専业弘治戊午铨举浙江乡试第三人明年成进士孺人每得报辄愀然曰吾舅姑望吾儿久矣顾弗及见奠告墓所哀若初丧其诚孝尤能追逺如此居常俭约至于礼宾恤族曾不少靳处妯娌得其欢御婢仆得其力抚诸侄若已出故卒之日阖族大小痛惜之不独其所亲之哀也孺人生正统丁夘九月十三日卒弘治庚申正月二十五日得年五十有四男子四人长钥次锦次即铨次铎为叔瑁后女子一人适同邑周某孙男二汝谦汝嘉孙女一皆幼以卒年夏五月己亥葬城西画堂光茔之侧壬戌之秋铨诣其友人潘希曾请状其事饮泣具道如此呜呼妇徳如孺人可无称述使就泯没哉曩希曾在乡校与孺人子铨相友善盖尝知孺人之为母矣铨少俊敏士人多乐与游孺人教以尊师取友逺无益交侪辈有为游戏者铨辄不敢近曰母将不悦也尤好为子聚书闻有典籍不吝重购一日比邻弗戒于火延爇且迫时铨适他出孺人仓卒揽取羣籍一切盖藏弃不暇顾是皆卓卓耳目所覩记者其可使无闻哉肆并述之以竢立言君子采焉

　　令尹吕侯去思碑

　　人有久而不能忘事有无所为而不能已此徳泽之孚而人心之公也义乌县令吕侯盛去邑且三载邑之耆民陈良积辈将刻石以系其思乃介医官陈节之丐予文予盖尝识侯者而节之予友也其言曰侯建平人也起家进士莅吾邑凡六载始至声色不少动久之民安士习胥若徒咸畏以服去之日众弗忍舍既去益思之至于今不已其政则农桑学校是急抑强植弱平徭息讼取力于隙而百废兴殖财于俭而上供备约俗于正而异端诎条教有式追呼不扰用是家给人足风俗淳美当时台臣具荐于朝而侯不以喜暨被征命顾眷眷若弗欲弃去者盖侯之绩莫可殚述而侯之心诚不忍吾民矣吾徒野人思之不置则图所以系其思而传于后微吾子之文则亦无所系而又不必信于后之人予闻而叹曰民不难感亦不易感也抚我则徳虐我则怨世盖有疾视其上者盖有攘臂以亡其上者况乎去而思思而不忘若是耶诗曰乐只君子民之父母谓能子其民而民父母之矣又曰永言孝思孝思维则谓人子于父母思慕之不忘矣然则侯之见思固可以观徳而若等所为惓惓兹举固可以验人心之公假使上出于干誉下涉于献谀则去未必思思未必久而兹举也未必待今日矣夫又奚取哉昔者子产遗爱孔子称之何武去思史以为美谈愚敢窃附其义为若等书匪惟系一邑之思抑以示劝于将来

　　祭外舅太守梅涧先生文

　　呜呼坦夷豁达町畦不立思公之徳其古遗直作牧名州甘棠勿拜思公之政其古遗爱归休二纪文酒自娱官不满能惟后之贻年髙七十太平遗老归全造物曷挂懐抱我先大夫公表兄弟不才受知馆甥于贰言念畴昔垂髫侍侧抚我诲我期我成徳既长筮仕驱驰靡宁岁月几何讣音路闻棺不知殡竁弗及瘗拊膺痛心惭负无地始自策励将用报公迂愚忤时速戾厥躬赋命自天何尤于人矢心弗渝敢坠大恩我酒既酹我殽亦荐陈辞叙哀神其来鉴

　　祭湛母太孺人文

　　惟灵徳嫓孟母子成巨儒操觚翰苑黼黻帝图惟帝乃嘉恩封是锡冠帔辉煌式章有徳潘舆就养莱彩承欢优游寿域聿终天年某托交贤子获拜北堂瞻望弗及敬奠一觞尚飨

　　祭卢母文

　　惟灵夙抱懿质长归名门主馈贞吉竭诚藻苹礼相夫君家道日炽偕老八旬为人中瑞厥有贤子克由义方歴扬中外端委班行禄养既娱板舆方导俄焉告终岂天弗吊某等乡里后生通家末谊缄词逺将一觞敬酹尚飨

　　祭太守徐廷实文

　　惟公性敏而淳行恭以和问学夙成登名甲科仕逾一纪平生不渝明慎刑狱累迁大夫惟贤惟能帝心简在擢守大邦藩垣攸赖一卧三冬竟以不起庆门未集吊途俄启生禀之懿孰其畀之勋业之就孰令已而岂山川清淑之气偶锺人世倐散而逝虽造化亦莫知其所谓呜呼生死旦夕彭殇何殊公于此理谅已不疑顾公之遗憾若在其身后而缙绅之流涕则悼夫仁者之不寿公易箦时援笔作书有侄曰杲可以后予公之继室名门令徳育孤承祀矢死靡慝惟兹得所亦可以死死而有知目终瞑矣某等乡里朋旧义同兄弟死丧之懐曷其有既方图举公之棺归塟东岘薄奠致诚眉宇如见呜呼哀哉尚飨

　　祭孙母文

　　呜呼修短随化物理之常惟徳之懿可以流芳闺壸之行无非无仪惟子之贤厥徳可知昔者轲亲侃母皆以其子有闻百世之下虽死犹生安人笃生贤子甲科蜚英清才雅识慈范具存俄一疾以溘逝亦何歉于遐龄某等宦游是邦辱交令子一奠之陈情弗能已尚飨

　　祭宪副鹤轩戚先生文

　　呜呼古今人世惟寿匪易然寿或不足于富贵而富贵或不免于子孙之累岂造物无全功而人生难乎其值抑多福自求而本乎有徳之致先生登名甲科歴官台寺早辞金紫之荣久乐林泉之味诸子竞爽宦学世济孙曾绳绳引之弗替是以身康心宁逍遥九十岿然人中之瑞矧先生儒业世承苦节自励居乡抗正直之风在公着氷蘗之誉不诡不随惟礼惟义此先生徳之可见者而福寿所自也某等乡里后生猥托姻契缅懐仪型悼兹长逝将微忱于薄奠庶来格之不昧尚飨

　　祭俞夫人文

　　猗欤夫人夙娴姆教作嫔于俞尊章是孝惟勤惟俭葛覃之风子孙蛰蛰螽斯其同相厥夫子歴扬仕路三纪勋名罔复内顾夫子之贤惟邦之桢晩荷简注掌宪帝廷来自南服夫人爰及荣膺诰封入朝宫掖翟冠霞帔有徳之章胡弗遐寿一疾溘亡某等辱知夫子咸仰内则一奠之将不胜哀恻尚飨

　　沛县飞雪桥祭大河文

　　惟河导自积石会归于海润泽厚土通利舟楫功施博矣迩来河南支流多淤専趋沛徐遂贻运河之患兹非神意实任事者之责也某奉天子明命来治河事方议疏支河以杀上流修长堤以保运道躬率官属阅视至飞云桥敢竭诚致祭用祈神休惟神佑国佑民相予成功以报天子神其鉴之尚飨

　　单县祭后土文

　　迩年黄河横溢运道屡淤天子特命某来治其事既议疏支河于河南以利导之爰筑长堤始于单之林台歴丰以迄于沛将以防横溢而保运道也兹者卜吉兴工敢告于神惟神鉴之佑其成功尚飨

　　沛县飞云桥再祭大河文

　　去岁之秋天子以河患未弭漕渠被淤特命某来治其事谨尝告神疏支河于河南以分上流筑长堤于沛丰单以防傍决方今春和厥工并兴而里河旧淤亦就挑浚庶几运道通而河患不复作也凡此实赖神休相其成功惟神鉴之尚飨

　　单县再祭后土文

　　往年河溢漕淤颇妨国计天子特命某总理其事既疏支河于兰阳荥泽以分其势爰筑长堤于单丰沛以障其溢今厥功告成漕渠以宁实厚徳黙相之力也敢申祭告以彰报谢惟神鉴之永佑皇国尚飨

　　荥泽县孙家渡祭大河文

　　自九河不分河患颇殷大明御宇地平天成虽间尝决溢亦治以宁迩年支流堙塞单丰沛下决漕渠沙淤粮运阻涩惟是孙家渡故道可寻上命巡按河南御史督浚甚勤河伯效顺忽决若倾人力因之厥功告成某叨总河事来视兹隅幸渡口与赵皮寨口二支并疏庶下流永奠而运道无虞也敬陈牲醴用报神休惟神鉴之翊我皇猷尚飨

　　山川坛祈雨文【社稷城隍同】

　　赣自六月不雨以至于今秋阳益骄晩禾日瘁民庶皇皇罔有攸赖匪民之辜实吏于土者不徳之致某忝镇南邦良切竞惧谨率羣属惟神是吁神其早赐甘霖我民允济谨祷

　　开平忠武王庙祈雨文

　　王开国元勋遗泽兹土庙食有年民实赖止今暵旱滋甚百榖将死王其终惠我民大沛甘雨庶我百职咸荷灵祉谨祷

　　江东庙祈雨文

　　惟神显灵在在仰之矧是章贡为桑梓墟有灾辄祷固民之私有祷必应亦神之宜自夏迄今旱魃猖披民则既病神岂罔知某恫瘝在身尔神是祈甘泽不靳三日为期谨祷

　　灵山庙祈雨文

　　古者国有凶荒则索鬼神盖人力所不及舍神无以致其诚某忧时之旱不能为时之霖莱尔灵山降雨出云庶几相予济此困民谨祷

　　竹涧集巻七

　　●钦定四库全书

　　竹涧集巻八

　　（明）潘希曾 撰

　　○杂说谱例家记赞引题跋四十九首

　　杂说二十一首

　　七九皆奇数而九加多故九为老阳七为少阳而卦之阳爻称九六八皆偶数而八加多故六为老阴八为少阴而卦之阴爻称六或者不得其说以为圣人扶阳而抑阴殊不知天地生成之数始于一终于十自两仪生四象观之太阳居一而含九少阴居二而含八少阳居三而含七太阴居四而含六此理数自然之妙非人为也或曰何不直以一二三四为阴阳老少乎曰六七八九成数也
　　今周易乃费直易程子因之作传如乾坤卦爻辞下附以彖象文言犹不失四圣之序如各卦辞下附以彖象各爻辞下附以小象错乱殊甚田何易十二篇乃孔氏之旧颜师古谓上下经及十翼吕伯恭定为经二巻传十巻其序上经一下经二上彖传一下彖传二上象传三下象传四上系辞传五下系辞传六文言传七说卦传八序卦传九杂卦传十是为古易朱子所为作本义者也世儒复析本义以附程传何也
　　天下事贵思不贵疑然亦有当疑者干之九四或跃在渊无咎子曰或之者疑之也故无咎
　　龙阳物也坤之上六不言阴与阳战而曰龙战于野圣人扶阳抑阴之意也王介甫谓阴盛于阳故与阳俱称龙谬矣
　　讼凶徳也不慎于始不得已而讼贵能止也不能止而求终焉虽胜犹凶也子曰天与水违行讼君子以作事谋始絶讼之道也
　　彖传谦尊而光卑而不可踰程子谓谦则尊光自处虽卑而不可踰朱子谓谦则居尊者徳愈光居卑者人亦莫能过据小象卑以自牧及系辞谦尊而光观之程说得夫子本意
　　六十四卦惟谦内三爻俱吉外三爻俱利可以崇徳可以济事可以存位故君子谦之为贵
　　重坤纯阴十月之卦也十月非无阳也阳甚微也故程子曰十月谓之阳月恐疑其无阳也盖阳虽剥于九月实渐尽于十月之小雪虽复于十一月已自小雪渐长积三十日而成一阳也邵子诗云冬至子之半天心无改移一阳初动处万物未生时阳非冬至顿生也冬至而一阳之生方成也
　　一阳来复于五阴之下曰复往而为临为泰为大壮为夫以五阳夬一阴夬尽为干则阳极而阴生矣一阴上遇五阳曰姤往而为遯为否为观为剥以五阴剥一阳剥尽为坤则阴极而阳生矣阳生则复矣阴生则姤矣一岁十二月往来于乾坤十二爻矣
　　蒙以养正培其本然之善也童牛之牿禁其恶于未发也蒙与童教所先也
　　明出地上晋君子以自昭明徳大学曰自明曰明明徳盖本诸此
　　明夷之为卦也内离外坤离明也坤顺也晦也文王内文明而外柔顺箕子晦其明徳不违乎其时也是以免于难也然而文王演易箕子叙畴当明夷之时而开文明之运者天道也
　　节之九五得中故曰甘节甘者味之中也上六过极故曰苦节苦者炎上之味也
　　古书疑字不宜轻改曲礼鹦鹉能言不离飞鸟猩猩能言不离禽兽吴氏纂言改禽作走殊非盖禽兽乃飞走之通称如易田有禽书外作禽荒皆通称也周礼大宗伯以禽作六挚孤执皮帛卿执羔大夫执鴈士执雉庶人执鹜工商执鸡则羔亦可曰禽也考工记天下之大兽五脂者膏者臝者羽者鳞者则羽亦可曰兽也
　　仲春鹰化为鸠天地之仁心见矣其秋也鸠化为鹰天地之义气形矣先王使鸟兽鱼鳖咸若仁也田猎以礼义也
　　见父之执不谓之进不敢进不谓之退不敢退不问不敢对无与于事亲也而非爱敬其亲者不能也故弟子知此礼其不孝者鲜矣邻有丧舂不相非厚于州相周党相救也而哀死之情易相感也故邻里存此礼其不恤者鲜矣
　　有无其礼而善处者以义起也将军文子之丧既除丧而后越人来吊主人深衣练冠待于庙垂涕洟是已有有其礼而弗拘者可与权也童子汪踦能执干戈以卫社稷鲁人欲勿殇是已有过为之礼以讥人者非足恭也公仪仲子舍适孙而立庶子其丧也檀弓免焉司冦惠子废适立庶其丧也子游牡麻绖焉是已抑交游牡麻绖非礼也子游曰礼也者岂以将以正礼为礼乎
　　成人有其兄死而不为衰者闻子皋将为成宰遂为衰杨绾拜相而郭子仪减声乐黎干省驺从夫有诸已者其动人不难也
　　月令之书可以考先王顺时之政而不可泥也如春行庆赐秋始行戮之类道其常耳非谓事几当速者亦必俟时也如仲冬斋戒掩身以待阴阳之所定即周易先王以至日闭关也如孟春行夏令则雨水不时等事亦犹洪范之叙咎征也栁子厚谓其茍以配五行而施政令离圣人之道又谓风雨变异特瞽史之语何其泥哉是书虽出于吕不韦乃假手诸儒所为要之未纯在择焉尔矣
　　诗一发五豝朱传云豝牡豕也据尔雅牝豝恐牡字误豕牡曰豭春秋传盍归吾艾豭是以豭去其势曰豮易豮豕之牙是已
　　汉髙起于楚沛我朝兴于金陵非自南而北耶金元之承运非自北而南耶王莽李林甫辈非北人耶陆贽张九龄范仲淹欧阳修辈非南人耶王子明据其本朝事言且知立贤无方所言未为害理邵尧夫天津闻鹃之说盖前知一时气数特因物而发耳愚者遂执以为通论所谓痴人前不可说梦也

　　谱例

　　姓氏之所从来逺矣时代变迁其上世多不可知吾所可知之世吾尊以为始祖可也谱图界上下旁行上自髙祖下止玄孙为五世玄孙再提为九世又再提为十三世以至于无穷图后略疏名字事迹为传各以其世列焉异姓冒嗣者不得书同姓而失其宗派者不得通谱凡嫡长子继始祖者族人世宗之所谓大宗也继祢者兄弟宗之继祖者同堂兄弟宗之继曾祖者再从兄弟宗之继髙祖者三从兄弟宗之所谓小宗也大宗百世不迁者也小宗五世则迁者也世逺族众其势必分续图谱者各自其所亲之为玄孙者提焉以下系其子孙亦小宗意也而皆以吾谱冠焉则大宗可互见也谱掌于宗子支子各藏其副每岁必会族以读之生子长孙增书之是为谱之例云

　　记先祖遗翰二首

　　右书四通我显祖广西佥宪府君手迹也岁月具书中惟第三书不具岁月考之行状御赐五经四书五伦书在景泰辛未也三书皆得之表叔吴康十丈吴则我祖妣侄也第四书乃与长伯父无为州节判者是年显考陜西宪副府君暨四伯父讳瑄者将赴乡举故书云尔其末曰清慎勤曰谦恭小心虽为节判府君一时丁宁之言实吾家世守以为家法者也呜呼字心画也言心声也思吾祖而不可得见得见其心于片言只字间则所以感诒谋之逺而念绳武之大者不在兹乎顾自宣徳至今日九十余年希曾生而早孤得此于沦落断烂之余不啻殷彝周鼎而其为吾家旧物尤不易得谨识之以遗后人我显祖广西佥宪府君没世既久其手泽幸存者鲜矣
　　右奏疏洎内台诸公氏名盖景泰初为御史时所书希曾近检诸故笥装次为巻传曰先祖有善而弗知不明也知而弗传不仁也兹疏系立朝大节非细善比也昔栁子厚记其先友于墓碑之阴后之君子犹得考其卓然知名者二十人矧吾祖手列一时官联氏名名公颇多其中如钧州马公后至师宰显考宪副府君洎希曾又先后与之同朝世讲之谊尤足征也为后人者尚其知此而珍藏之

　　记先君奏疏后

　　右先君奏疏先伯父渔隠先生手録者也疏在成化二十二年奏准至今为着令弘治二年先君以陜西宪副卒于官时先伯父尚康健痛先君功业未竟手録遗文遗事备史氏采择距今已三十年而先伯父捐馆十有四年矣幸此疏仅存也呜呼观此一疏而先君之建明先伯父之友爱与我宪宗皇帝用人从善式闾封墓之盛节皆可见矣疏已载先君集中先伯父诗文稿亦甚富从兄龙溪教谕荣方图入梓希曾独念此盈尺之楮具见众美谨识其后俾潘氏子若孙永传焉

　　恭记御赐先臣勅后

　　右先大夫手録宪宗皇帝所赐勅也先大夫以佥宪提学于蜀者七载日夕兢惕恪遵圣谕一时士风丕变人材奋兴我国家菁莪乐育之化大行弘治改元陟陜西宪副提学孝宗皇帝复赐之勅视此勅词一同惟地方职衔有异耳故事臣下领勅事竣则进缴惟提学勅例得不缴今二勅皆宝藏臣家龙章奎翰增辉永世臣希曾逮事孝宗皇帝追惟两庙上宾先臣溘逝伏覩纶音不胜君父罔极之感谨拜手稽首而记其后

　　记先君遗翰后

　　右先君遗墨凡十帖略依岁月先后为巻时一展观永我罔极之思礼称父没而不能读父之书手泽存焉尔夫书谓典籍盖可以他求者也以父尝读焉而弗忍读读别本可也乃若手迹遗训不可以他求者也茍诿于弗忍读焉而蔑弃之非所以学箕裘善继述是恶可不读也诸帖或拾之故箧或得之故所往还家视先君静虚集有小异者有逸不载者盖集尝更删润而此则厥初未定之稿与一时应酬之笔耳并识巻末以告我后人

　　记旧谱序后

　　右时举潘公谱序特详三潘之所自来而谓富不能以皆富贵不能以常贵而清者之后亦不能守其业夷考其时尚在元初去三潘之盛未甚久也而物换星移已有不胜其慨者后百年为我朝兵火荐更无怪其子孙寖微而世次不辨也近时上虞潘孔修宪副虽不敢祖月林尝辑清潘遗事一编自言得黙成月林二公御勅于山阴宋君翰又得宋勋臣潘公美父子行实小像于越城士人乃知子孙不能世守顾不若异姓之好事重可慨也予録时举公序而复书此于后俾后之人庶几知潘氏之故而又知所警省云

　　记髙侍讲送行序后

　　右序得诸故箧残缺磨灭仅存首尾九十七字盖宣徳中我祖佥宪府君掌教于淮安府之盐城我曾祖赠御史府君尝往游焉此其归而送行之作也若我髙祖征士府君召问朝堂奉使江右之事独赖此序可见惜弗覩全文而其事之始末不可知己故家遗文虽片楮只字子孙可轻视哉

　　书五贤遗像巻末寄儿绍

　　此五贤遗像一巻付儿绍收各像跋语乃西涯李文正公手迹公文章徳业推重一世作此字时行年将六十矣而庄重雅饬一画不茍如此观者不待望履舄聆謦欬可以想见其为人矣后生潦草宜常捧观以自警发倘由是而有进则五贤地位亦吾分内彼丈夫也吾独非夫也耶绍其勉之

　　宗伯童公赞【名轩号枕肱道人】

　　浩乎其学之博确乎其志之卓故偶圣逢辰则猷为昭焯而履危厯坎非利害可夺完璧而归枕肱自乐兹其所以为当世名臣为后学先觉也耶

　　王处士遗像赞

　　生彼胜国归我皇极百五十年遗像可则气清形癯隠徳之符布素恂恂渔樵为徒读书循理一乡善士余庆所锺视其孙子

　　吴处士存恭像赞

　　身长而癯貌古而泽乡称善士年逾大耋仅仅治生端木氏之货殖孜孜济物孙叔敖之阴徳亲贤而贤者与之混世而世俗取则吁嗟若人三代遗直

　　滁阳话别诗引

　　予兄柏轩先生由泰州司训擢鲁府滋阳王傅将之任过滁话别于是兄在泰凡九载希曾以太仆寓滁亦且八载而兄因便过滁至是盖三度矣念予与兄自幼同学未尝一日相舍比长筮仕离合不常往往托之声诗以写其悲欢思慕之懐则友于之情不能自已者耳鲁有周孔遗风而宗藩仁贤吾兄此行竭诚所事以无负朝廷简任之意亦云慰矣第陟冈兴懐弗胜缱绻爰赋一律为吾兄赠而凡平日悲欢思慕之作亦附书之以识岁月他日同老林下歌此于山云水月之间而相与赓和焉又将感慨今昔益敦埙箎之好云

　　赤松图诗引

　　金华号山水佳地而赤松特胜宦游以来常往来梦寐间顷因良工绘图携以自随每一披玩辄注目久之甲申秋云南宪副朱子文先生来京以永州十三志见示公之永予之金华也山水之胜殆不相上下而予之弗文不能如公之志永以志赤松则欠事也公且行爰以图赠而题其后公其念与我同者不独山水也尚为兹图文之

　　赠叶先生诗引

　　予与叶师道先生自少同事笔砚而先生先大夫予之外舅也先生劬书攻文有经世志予赖其丽泽良深三十年来不意■〈言前〉薄者偶试而才大者难为用兹授罗源司训非其好也亦安于命而已矣为赋一律识别

　　赠凤山秦公诗引

　　往岁癸未希曾为南京太常适凤山秦公以大司马总留务幸获奉颜色承謦欬以慰平生无何改官北寺方以去公左右为恨而公寻被召为大司徒退食之余又幸获请益也惟公文章徳业被今而垂后见乎羣公赠送之作者殊未艾也希曾拜观诸作敢缀一诗于后盖公为天下庆而私以自幸云

　　治河録引

　　戊子之秋予奉命治河明年冬厥功告成都宪梅国刘公督漕过济询予所从事曰盍録诸庶将来足征乎乃俾书史録其纲要若干篇有勅旨焉有奏议焉有文移焉有祭告之辞焉有书若记焉勅冠诸首余篇依月日序次于是始末可覩矣是役也弭河患通国赋祗若皇上徳意不敢不竭其愚若夫荒度利导壹是皆本其故而不敢以智凿云

　　题章贤母传后

　　自古母氏称贤率于其子之成立如所谓孟母盖尤彰彰焉者余读列女传观孟母之所为教亦诚难已其自谓夫死从子则称未亡人久矣而卒成子之大贤可不谓难乎余尝叹古今人未必不相及而事之难易有弗容槩论者及读章贤母传不能不重感焉母之以贤称视孟母未知孰难乃若方盛年时赞夫子以广图厥胤中道而丧所天又能忍死以成其侧室之子皆情之不易克也礼称妇顺备而后内和理内和理而后家可长久说诗者谓后妃之徳不妬忌故有樛木螽斯之福今章氏孝子顺孙玉立兰茁而先世之业日昌以大微母之贤而至是乎推母之心虽为事君者法可也独内则也哉儗诸孟母之所处其难易又不同矣

　　题李太白画像

　　昔人以落月照屋梁犹疑见颜色为李太白传神诗予每读杜集至此未尝不三复想见其人一日过中丞何君汝弘见壁间画像若道家者流谛视之衣冠伟异风神潇洒惜绡地剥落题识无存君曰此太白本来面目也会稽东山寺旧藏此像暨王逸少谢安石灵运三像近世为贵游摹写易去者乃元与国初所临其逼真者宋时所临寺僧秘之世复罕见然皆非其旧也董内翰文玉雅与其主僧善顷偕予访之主僧具道兹事爰出本来四像于木柱中以二谢授文玉以王李授宇亦以其最久最弊不堪顾惜耳予惟物恃形以存者虽铜狄石人不能久而不壊区区毫素乃垂若千年之久而可覩而转相临摹者又将蔓延于无穷则四先生所为景慕于人人必有不恃形而存者矣抑东山王谢桑梓其有遗像宜也不知何縁有太白像史称白天宝初南入会稽岂当时慕而貌之耶今脱木柱之藏装饰一新后之观者尚有以验杜诗之善于传神云

　　跋林都宪察院题名记

　　院署之有题名俾可考也可考则其人其政其名位所到勋业所就有不容以掩者而劝戒彰矣大中丞长乐林公家藏此刻乃广西察院所为题名者也公在弘治中尝以御史按广西去之二十载遂以右都御史总督两广回视列名诸君子上下百余年间勋名赫然无出其右者盖公之盛固不待是以传而是刻将藉公以为重然犹手之不置抑以自考也此古人不自满假之心而公之所以过人者欤宜其位益崇功益懋勒鼎彝而垂竹帛不特斯名之题而已也往时公佥浙宪某在诸生中受知最久敢附其说以致景仰之私

　　跋林都宪平蛮奏凯巻

　　大都宪长乐林公弘治中以御史按广西决策运筹削平诸蛮一时能言之士相与歌诵之题其巻曰平蛮奏凯后公累迁今官奉勅巡抚两广遂总军戎之务焉盖公胷中甲兵素所蓄积当时歌颂之者已卜其有今日矣孔子尝谓有文事必有武备又谓不出樽俎而折冲千里公得之矣视彼占毕陋儒平居诵说唐虞仓卒不能一时退敌者岂亦吾夫子之教使之然耶三复兹巻不能不为之太息

　　跋先世遗翰三首

　　我显祖广西佥宪府君景泰初为山东道监察御史手书弹章洎圣旨移文凡二通希曾近得之从子燧拜观之余敬装为轴归之俾谨藏焉昔冢宰钧阳马公序我祖哀词有云文升登景泰辛未第亦拜是官得从先生之后者数年先生正色立朝风采凛然凡院中陈大事劾大奸奏疏弹文多经先生之笔观此则当时疏草宜不止是惜散逸无存俾我后之人懵于世徳可胜痛哉燧于我祖为曾孙实吾门继曾之宗传曰公侯之子孙必复其始燧尚懋之
　　我伯父渔隠先生早承家学攻古文歌诗雅意泉石不求仕进故形之声诗率皆冲淡萧散而无枯槁迫促纎靡豪夸之病所著有应酬稿湖蜀纪行録其子龙溪教谕荣悉携之任而其孙燧复辑逸稿四篇如右盖手迹也希曾伏读仰思恍乎耳诲言而目仪范也敬识数语以泄其悲且以嘉燧之念尔祖云
　　右三书我显考陜西宪副府君手迹也一上我祖妣诸父一与我从兄一上我渔隠伯父当时孝友之诚宛然可覩从兄之子燧乃能什袭久藏间以视希曾呜呼吾亲逺矣罔极之恨曷有穷已昔人有言读孔明出师表而不堕泪者其人必不忠读令伯陈情表而不堕泪者其人必不孝矧在其子孙耶三复之余堕泪识此以授燧燧于此将感发焉不亦吾门贤孙子哉

　　跋宗谱记后

　　予之为谱不能上遡三潘而祖其所当祖断自所知八世祖者为始祖矣犹恐其无以自别而久而复混也则因髙祖始居双溪定为双溪潘氏宗谱夫万派同一源也而必祖其所知必别其始居何也亲吾亲也亲亲而疎可推也故曰人各亲其亲然后不独亲其亲此理一分殊之旨也

　　跋圣教序后

　　右唐太宗作圣教序髙宗作三藏圣记各有荅沙门玄奘书附其后又附玄奘所译心经皆沙门懐仁集晋王右军书咸亨三年刻石今在西安府学咸亨距今八百五十年矣此帖予家故藏相传已百年字体遒劲不失右军笔意可宝也

　　跋定武兰亭帖后

　　右定武兰亭真本自唐太宗得右军手迹命欧阳询临摹勒石久之流落定武复失于宋之南渡翻刻纷纷而定武本多膺矣我朝宣徳中东阳何公士英为两淮盐运使浚井得之世复鲜知正徳戊寅淮阴胡汝愚来尹东阳从何氏榻数本贻予千年名刻一旦快覩其五字劖损仰字如针眼之类悉符诸家辨证而字画之佳夐异他本则不竢辨证而可知为真定武也

　　跋孟英三碑后

　　右宋僧孟英篆千字文干徳三年刻石其十八体书刻于干徳五年其篆偏旁字源又刻于咸平二年而书法之工则当时陈希夷诸人歌诗洎郭忠恕书非溢美也三碑皆在陜西此乃弘治初先君以宪副督学时所榻家宝也

　　竹涧集巻八

　　●钦定四库全书

　　竹涧集奏议巻一

　　（明）潘希曾 撰

　　○谏垣六首　卿寺四首

　　遵诏旨以正夤縁疏

　　题为遵诏旨以正夤縁事近该兵部依奉诏条查奏传乞冗员陛下酌量裁减初政维新又该节奉圣旨今后敢有仍前夤縁传乞的着科道并该衙门指实来说臣惟先帝在位盖尝裁冗滥禁夤縁陛下笃于继述既播诸诏旨矣迩者兵部叅奏左监丞王润题称已故太监汪直生前颇有微劳乞要查伊义男汪钰汪璥原功量与官职看守故茔一节查该奉有宪宗皇帝圣旨着革职为民闲住及奉有孝宗皇帝圣旨罢难又别为议拟等因奉圣旨准他汪钰升锦衣卫所镇抚带俸汪璥与做总旗照例食粮钦此窃惟方今锦衣卫所人员计见任管事外不知几人带俸几人食粮再授汪钰等职役岂非冗滥况彼冒功得官先朝累经革罢忽于今日乞升岂非夤縁王润此举其欺蔽非细故也臣闻名不正则言不顺理既屈则辞必穷彼称汪直微劳以欺陛下独不思宪庙用舍与众为公向革汪钰等职岂无见而负人功乎又称孤坟可悯以欺陛下独不思先帝宾天言犹在耳顾忍改于其道乎陛下圣心纯孝通于神明初政严明坚如金石必不肯背宪庙以念汪直忘先帝以悯孤坟轻天下大信以徇羣小之私臣独恨王润等巧肆夤縁朦胧奏请致令命下众共惊疑查得汪直先年出师得不补失而且生受蟒衣玉带殁蒙谕祭安塟就使有功其报已为过分即今虽殁其坟未为失所不知汪直果何大功可以禄及义男汪钰等如何守坟必须朝廷官职况世禄以及子孙鬼神不歆非类内臣本无后而强求世禄之恩义男本异姓而欲冒他鬼之荫物理人情甚是无谓其为此举非奸则愚臣叨备言责诚恐夤縁得计则事体渐乖将来弊风不可救止虽知事干近幸不敢隠黙规避以负陛下伏乞圣明加察特勅法司将王润等究治仍革汪钰等职役则政体归一而奸回之徒不敢肆其欺蔽矣

　　灾异陈言疏

　　题为灾异陈言事窃惟君徳莫重于体元天道不虚以示戒陛下改元伊始而上天示戒非常此固天心仁爱欲陛下省惧也然我之省惧者或不以实则天之仁爱者尤不可恃安危之兆可为寒心迩者节奉圣旨事关朕躬的自当体行事有当兴革的各该衙门逐一开具来说仰惟圣虑正欲务实以应天转危而为安也臣待罪言路且喜且惧谨以圣躬所当体行者言之若隆大孝勤圣学节游乐逺佞幸是已以时事所当兴革者言之若振因循惩玩法备勍冦励士节是已夫天地者陛下受命之父母先帝与皇太后陛下生身之父母故事天之道不外于事亲得亲之心斯可以得天矣伏望陛下勤诣灵几躬礼宗庙近思先帝教育之恩逺念祖宗积累之徳又常朝于太皇太后皇太后之宫曲尽母子之情乐闻训告之益使爱敬之念日夕在心乃所以隆大孝也至于讲学一事尤帝王图治之本可以开聪明可以养心志从容便殿之中讲论片时之会其事与视朝御膳等尔于圣体未劳也顷以暑月停止经筵日讲顾乃専事游乐不避炎日陛下奈何舍有益而不肯为作无益而不惮劳也臣恐不忠之人有以先朝辍讲为言殊不知先帝徳性已成逸游素少陛下年方英妙岂可借此以损至徳伏望仍开经筵依旧日讲使日新之功有加无已乃所以勤圣学也他如射猎游戏往往使人心意荒惑形神劳顿甚非所以保养万寿自求多福也千金之子犹坐不垂堂陛下以宗庙社稷之身岂不自爱哉良由左右前后不得正人希宠导非迷君误国此游乐固不可不节而佞幸尤不可不逺伏望明诏中外放鹰犬絶玩戏仍简选内臣求其端谨者以充侍从斥其奸巧者以为惩戒务俾游乐有节而佞幸不得近凡此皆圣躬所当体行之大者也天下之患莫甚于因循因循不振则国政日弊近该户部奏准欲行吏兵二部查革冗食及行光禄寺查勘内外滥费足国裕民莫急于此而乃累旬浃月不即奉旨举行部寺犹然诸司何责京师如此藩郡可知伏乞降旨切责各令逐一查奏从宜裁省断在必行庶几人心知警而因循可振也朝廷之患莫大于玩法玩法不惩则主权下移近该户部奏准查勘草场以补国用两次差官奉有成命太监宁瑾乃敢无故奏沮若谓不宜更改待各官勘回取自上裁未晩也若谓永乐以来地土则国家政务随时损益者孰非永乐以来事哉此其徇私罔上情罪显然伏乞特勅法司究治庶几威权不失而玩法可惩也方今北敌窥伺于三边逺夷窃发于云广苏松近地海冦啸聚江西四川时各有警皆由处置失宜以致猖獗至此夫用力攻战固在将官而运筹调度多在宪职往时巡抚起自升用者率与边警处所及其颇积年劳渐转内地旋擢在京此但为人择官非为地方任人也今西北边设立总制最为得计各处巡抚亦既有人合无今后察其不堪边寄者取回别用果有文武长才者特加久任秩满则加其官有功则録其嗣偾事则治其罪除遇丁忧致仕方许推补仍勅廷臣秉公议处使得展布以图功不致茍且以避事如此而敌冦不靖臣弗信也臣又闻礼义廉耻是谓四维四维不张何以立国盖国家必养廉耻之士而后能得忠义之臣伏覩大明律及钦定条例文武官犯公罪并许收赎守卫上直军校犯笞杖罪俱令纳钞妇人应决杖者非奸罪不去衣此我祖宗仁至义尽扶持四维也且廷臣密迩清光不啻军校贤者守身不异贞女近见小有过犯多受刑辱臣窃伤之乞勅法司叅详律例通行三法司镇抚司凡常朝官员过犯非系赃恶无得去衣加辱庶几全君臣之大体兴礼教于无穷其于国家非小补也凡此皆时务所当兴革之不可缓者也臣仰荷圣明叨备耳目遭时多事深切忧惶用是昩死沥诚仰禆万一惟陛下垂聴而实行之以荅天意以慰人心宗社幸甚愚臣幸甚臣无任悚惧激切之至求

　　封疏

　　题为求封事先该安南国故国王黎灏孙黎晭及国人奉表奏请求封该礼部题准差臣等充正副使于正徳七年二月初六日领节及奉诏书勅谕并钦赐皮弁冠服一副常服一套前往本国封黎晭为安南国王臣等行至广西南宁府地方移文凭祥州令其驰报本国以正徳八年正月十七日入其国黎晭差头目黎徳富等四员幷通事人等至界首关迎接臣等授以仪注令驰付所司遵行二十三日黎晭差头目黎仪等四员来迎又差头目阮时雍等三员呈送仪注中间有疎缪处臣等因指示晓谕之令其改正二十五日黎晭率其官属军伍人等至吕瑰站迎候诏勅入站行礼毕退与臣等行礼而返二十六日黎晭至富良江边迎候诏勅至其府中开读行礼毕臣等以诏书付所司颁行国王黎晭退与臣等行礼具茶酒相劳送臣等出就馆当日国王至馆来访仍率其头目恳留诏书以为镇国之宝臣等遵题奉钦依事理聴其请留二十七日请宴后殿宴毕臣等遂辞以明日早行当日国王遣头目黎广度等二十员赍书具赆礼送正使金四十两银六十两副使金三十五两银五十两生金各二十两相金犀带各一条相银香带各一条牙笏各二件沉香各五斤线香各五百枝生绢各一十疋牙梳各五副竹扇各五十把家人银各五两生绢各一疋臣等俱辞不受二十八日国王至富良江边具茶酒相饯送臣等登舟仍遣头目黎悆等五员护送另具书遣头目黎鼐等二员将前项赆礼赍送至吕瑰站臣等固辞之二十九日复遣追送前赆至市桥站臣等终辞之乃已二月初八日头目黎悆等送至关而回臣等看得安南国地方僻小风俗鄙陋虽习尚诡谲而其敬事天朝以及使臣之礼则靡所不至如各站遣人迎接每日三次馆待所过地方刋木修路临回逺送不敢或替此皆皇上徳威逺布之所致也臣等除将原领诏书筒并节照例另缴外谨具题知

　　劾违例朦胧奏闻疏

　　题为违例朦胧奏闻事照得南京工部龙江瓦屑坝二抽分竹木局每年各季分收放过竹木等项数目例该造册具本批差吏典赍赴本科本科官于御前引奏送科查理我国家成法具载大明会典所以防欺蔽稽出纳者百数十年于兹矣正徳十年三月十三日该通政使司左通政刘达等送到龙江瓦屑坝二局各奏二本俱奉圣旨工部知道臣等看得前项本册不由本科引奏事违法例情涉朦胧所据该局大使童辉邓崇及原差攒典曾必虎王仕干俱合有罪及照左通政刘达等一槩奏送亦难辞责乞勅法司究治庶几欺蔽知警而出纳可稽矣

　　公纠劾以严考察疏

　　题为公纠劾以严考察事窃惟朝廷考察以儆庶僚必藉纠劾以明公论是以去留允当臣工罔私此我祖宗良法美意所以制治而保邦者也旧例六年一考京职凡五品以下令吏部会官考察其堂上官令自陈以须上裁至于小臣茍容大官幸位又许科道劾奏国家重典行之有年近该吏部会考诸司沙汰不职然漏网之魁间亦有之大臣自陈取应故事陛下恩礼优容淑慝未别夫魁恶不除何以劝善大臣不简何以表众臣等叨任耳目不敢缄黙谨举不才之尤众议共丑者为陛下数之某某云云此皆考察所不及清议所不容臣等秉公推恕求其可留而不得始敢具实以上闻也伏望皇上俯垂离照特赐干断将宁杲等照例罢黜庶几奸邪不得以妨贤臣庶可期于称职矣

　　慎兴作以隆治功疏

　　题为慎兴作以隆治功事窃惟圣王之图成功者不作无益害有益其不得已而取诸民也则用其一缓其二是以民不告劳功克就绪天休为之滋至国祚绵于无疆我祖宗列圣之创守与皇上之继述率是道尔顷者营建干清坤宁二宫所以复祖宗之规正宸极之位垂燕翼之休诚不得已之举非若离宫别殿无益而可已者也陛下犹且重于用民命廷臣集议至再此即大禹卑宫室文王戒勿亟之心也天下臣民孰不感激愿効其劳哉近该内官监奏行工部修盖太素殿天鹅房船坞等处钱粮动经巨万军匠不下数千臣等闻知不胜骇惧续该本部执奏钦奉圣旨这工程还着该衙门查理缓急来说臣等又有以见陛下慎重之心甚惓惓也请以今日之事理论之兹役之兴有四不可夫天下之财力有限二宫之营建方始寛一分则得一分之济早一日则享一日之安各处见兴之役尚须促完以趋大工诸凡不急之务岂宜并作以妨大计此不可者一也况边陲之军储告匮内外之冗食益繁山东河南近经兵燹江西四川未复疮痍即今大木采及于逺方工料派遍于天下若复别兴土木诚恐民不堪命此不可者二也近来京师风俗过奢物价腾贵豪右逞其僭踰小民艰于生理兼之旧冬少雪初夏大雹收成觖望盗贼生发或白昼驱驰或闹巷劫掠民穷盗起可为寒心节用爱人正在斯际此不可者三也古昔帝王非无台池以供游观然其作以时其游有节故民乐其乐天眷其徳考之月令当夏毋起土功母发大众今时既不宜矣况大内游玩之处频年营造不少必欲继作尤非樽节之道此不可者四也臣等职叨耳目事当论谏茍有见闻不敢缄黙伏望圣明察纳愚忠俯从众议特降勅旨将太素殿等处免其改作一切不急工程俱令停止仍令各该衙门查处前项时弊于奢僭则申明禁之于盗贼则设法捕之于冗食则斟酌裁之于军储则措置给之将见人心悦而天意顺不惟宫室之大工易成而国家之治安可长保矣【此疏留中】

　　备用马匹疏

　　奏为备用马匹事据直隶和州申【云云】及据直隶滁州申【云云】案查前事本寺遵奉兵部札付已经通派去后今据前因臣等照得滁和二州灾伤委的不减庐凤淮扬等处其土产马匹矮小委的不堪交俵多致拣退荷蒙皇上轸念地方痛恤民隠特从该部议拟将今年庐凤等府江浦等县马匹改征折色文移所至万口称便惟滁和马匹仍存本色是以小民懐同仁之望伸无尽之情窃计二州应纳马匹自朝廷视之为数不多自二州饥馑之民视之其征买解俵挂欠追赔之累所系甚重伏望皇上俯矜下情特勅该部议处合无将滁和二州本色马匹比照庐凤等处事例暂改折色不惟官得实用抑且民免贻累实为便益万万矣

　　自陈乞休疏下

　　奏为自陈乞休事臣以菲材叨登弘治十五年进士改翰林院庶吉士寻丁母忧弘治十八年授兵科给事中正徳三年逮杖于午门前黜为编民正徳五年刘瑾败戮仍蒙朝廷起用歴升工科都给事中正徳十一年升南京太仆寺少卿万死余生再登仕籍论谏无益于当时尸素尚叨于今职入仕垂二十年行年四十有六俛思履歴奚补涓埃恭遇圣明绍统政化一新率土臣民欢欣愿治若臣者亦宜勉策驽骀仰图报称奈何空疎蹇拙力不逮心况遭患难以来血气衰耗每遇阴雨两腿隠痛艰于动履若复昧于知止罪益大矣兹奉明诏许臣等自陈乃敢吐露肺肠陈乞骸骨伏望圣明垂察赐之休致使臣得与田夫野叟讴歌太平以终余年莫大之恩莫大之幸也臣干冒天威不胜战惧为此具本専差义男潘亮亲赍谨具奏闻伏候勅旨

　　均恩例以苏民困疏

　　奏为均恩例以苏民困事伏覩诏书内一欵浙江等处十三布政司并南北直隶嘉靖元年分内除漕运粮斛四百万石照旧征兑起运其余夏秋税粮马草农桑人丁丝绢布匹丝绵花绒屯田皇庄庄田子粒牧马草场子粒租银及甲丁二库蜡茶铜漆银朱等料不分存留起运以十分为率俱免五分以苏民困钦此窃照各处牧养种马或论田地或论人丁每年派取备用马匹各照丁田朋纳是田地以纳马为税粮而人丁以纳马为徭役较之他处丁粮名异而实同也今嘉靖元年税粮人丁等项俱免五分逺近闻知欢呼感戴独备用马匹系该临期奏派小民未知蠲免分数不无觖望伏望皇上一视同仁特勅该部计议合无将嘉靖元年备用马匹查照常年额数减半派取惟复分作二年减派亦免五分之数则恩例无不均而穷民无不获矣臣等又思漕运粮斛照旧征兑乃取足于五分既免之外此项马匹若不减免是取足于十分全征之内故明诏止除漕粮其余俱免五分为恩至渥为虑至悉也仰惟圣明御宇聿兴虞周之治凡百货财悉归公帑万姓悦服四夷向风诚千载一时也为今之计宁使马欠取办于公帑无使恩推不均于小民况迩来边军交兑渐少官马寄养颇多总计一年减免五分不过一万二千余匹皇上富有四海岂独靳此而不期副大赉之初心哉臣等猥系职司不敢不豫言之惟陛下矜察天下幸甚縁系均恩例以苏民困事理未敢擅便为此具本顺差典吏刘堂亲赍谨具奏闻伏候勅旨

　　照例暂处挂欠以稍减重并疏

　　奏为乞怜灾伤照例暂处挂欠以稍减重并事准本寺寺丞吴天挺牒据直隶滁州申为照本州岛里少民贫差繁赋重兼以灾伤频仍民困已极縁本处不系产马地方递年备用大马征银召贩收买起俵到京每至拣退回还一马不堪换买三四次者有之一年解俵并征三四年未完者有之今查正徳十一年仍挂欠马一十匹正徳十二年欠马一十二匹正徳十五年欠马五匹正徳十六年欠马一十九匹俱经数次买换节遭拣退经该官员累年住俸槩州百姓尽至破家今当灾伤之年纵使忍心追并买马到京未必全中不免仍有拣退之苦巻查正徳十一年间为暂处挂欠以稍减重并事该蒙南京太仆寺牛寺丞奏兵部覆题内开正徳十年以前其拣退不堪马匹选委廉干官员变卖价银差人解部转发太仆寺收贮买马支用今本州岛与属县正徳十六年以前挂欠之数补俵不完伏乞悯念地方凶灾百姓疲困转为具奏合无照正徳十一年奏行事例变卖银两解京庶公事得完巻宗杜絶民困少苏等因到职据此查得前项挂筹马匹非独滁州一州为然其余淮安等府和州等州县亦有挂欠节经解俵退回追补未完若不移牒烦为查处具奏照例改征折色解补则节年拖欠未免重并等因到寺臣等照得各属挂筹马匹数虽不多然重复买解再三退换之累民实不堪况聴民折价则积年之欠易完而收银在官则北产之马易买伏望皇上俯矜下情特勅该部议处合无将前项马匹查照先年事例变卖价银解部惟复照依折色每匹纳银一十八两领取原批则官民两便矣

　　竹涧集奏议巻一

　　●钦定四库全书

　　竹涧集奏议巻二

　　（明）潘希曾 撰

　　○都台九首

　　灾异疏

　　题为灾异事据广东韶州府申称嘉靖四年十二月二十四日夜四更时分忽有电光闪烁自东南来雷震有声凡四次后雨下如注雷声乃止为照雷电发于春轰于夏蛰于秋收于冬乃今季冬之月雷电异常上天垂戒不为无意又据江西赣州府申称嘉靖四年十月以来一向多雨至闰十二月二十二日大雨微霁本日起至二十四日每酉时分满天赤云照映墙壁俱见红色二十七二十八日酉时赤气仍前看系灾异合就申禀各报到臣据此看得变不虚生天实示戒除臣痛自修省及行各省并该道府卫所县等衙门一体修省以弭灾变外縁系灾异事理为此具本専差千戸杨忠亲赍谨具题知

　　遵勅谕陈利弊以消天变疏

　　题为遵勅谕陈利弊以消天变事查得接管巻内准户部咨该广东按察司副使徐文溥奏内开疏盐法查得先因两广军饷不足奏准广盐于南雄府抽分许行南赣发卖继因南赣军饷不足奏准广盐于赣州府抽分许行袁临吉发卖官民便之正徳十三年三月内该本部题准广盐止许南赣发卖其袁临吉三府不许擅便行卖违者照例问罪司国计者必有深见但淮盐逆流而上三十余程脚价反重盐价反轻商船经年不来而广盐止越一程顺流而下其势甚便袁临吉人民欲仰给淮盐不食广盐其可得乎夫淮盐广盐皆国家利也民随时变易可行于南赣则亦可行于袁临吉矣臣又访得广盐自南安过岭下贡水者多系拆卖有引官盐称为大路自石城过山下章水者系肩挑无引私盐称为小路一入赣江则官私莫辩又有畏惧南雄府太平桥查盘俱从小路越信丰县横田江九渡水径装袁临吉地方货卖即欲禁革人民缺盐嗟叹何堪又况贩盐之徒岂肯弃其世业重法诛之亦难禁止赣州虽设桥船防禁秋冬水落则赂通把守卖放权贵嘱托公差夹带弊且百出春夏水涨冲散桥船则聚众连艘执持器械乗势径度巡逻防守势不能支于是乃有抽分之议以为不抽分则利归奸雄之手官失自然之利然既系私贩则法当禁捕乃从而征之是取之于盗贼也可乎顷因广东军饷缺乏盐课虚耗特勅専官管理法固善矣然不浚其源而徒塞其流耳臣愚以为法既不可禁不若因其势而利道之如蒙乞勅户部计议查照题准旧例行令广盐照例南雄府纳税许行袁临吉三府发卖经过赣州量行抽分以备军饷该府年终将用过余银解部支用如此则广盐得以疏通私贩以之自息民获利济而国用日裕矣前件查得先该钦差提督南赣汀漳等处军务都察院右副都御史聂某题为地方事据江西按察司整饬兵备带管分巡岭北道副使王度呈前事照得江西一十三府先年俱系行淮盐地方后因广东用兵军饷无资议抽盐税将广盐奏准行南赣二府后又因南赣用兵军饷无资议抽盐税又将广盐奏准行袁临吉三府今广东之抽分仍旧南赣之抽分停止则广盐止当行于南赣而不当行于袁临吉本道已经呈奉提督南赣汀漳等处军务都察院右副都御史聂明文存留桥关禁止广盐不许越境贩卖但行之已久今奉停止则商人有本折之苦地方有盐腾之害兼且把关人役奸弊纷纭巡逻官员诘捕旁午本道日益多事伊欲稍从假贷任其下流则无藉盐徒乗其厚利兴贩前盐散入南直隶苏松等处沮壊淮盐本道亦难辞责为今之计合无于赣州龟角尾照旧开厂止抽广盐一件许行袁临吉三府发卖其余货物不必再抽庶乎商民得贩盐之利穷民得食盐之利江西之军饷有资广东之官盐无滞似于地方有益等因到臣巻查前项抽分该前都御史王遵奉诏书停止外今据前因切照袁临吉等府原非行广盐地方先年南赣二府贼盗生发钱粮无措奏准下流各府发卖抽分税银以充军饷因此十余年来彼处居民以食广盐为便各处商人以贩广盐为利今一旦遏止委的民兴无盐之叹商失经营之利众口嗷嗷羣聚告扰且南赣地方界连三省盗贼渊薮今虽颇宁不测之患难保必无军饷之用不可不备况江西各府节遭荒旱卫所官军月粮屡年不得关支甚切匮乏之忧如蒙皇上悯念地方俯顺商民之情乞勅该部议处准令将广盐照旧疏通于袁临吉三府发卖每季行委隔别府分廉能佐贰官一员管理抽收税银贮赣州府库聴候军饷支用有余助给官军月粮等项之乏其余货物俱免抽分聴臣严督守巡等官查革奸弊年终造册缴部查考等因奏奉圣旨该衙门知道钦此查行间今副使徐文溥又奏前因看系一事况所见相同揆之民情土俗似亦便顺但于例未宜及事在彼中遽难定夺合行抚按衙门再行议处停当径自奏请施行等因又查得先准本院咨为顺人情宜土俗以通盐法以充国赋事该巡按两广监察御史曹轩尝奏言之续准本院咨为承诏敷陈军民利病以恢弘圣治事该巡按江西监察御史黎贯亦奏言之又该前都御史聂会同广东清军监察御史杨铨议照袁临吉三府虽系行淮盐地方水逆滩险盐船不到自奏准开抽通广盐以来彼处军民惟食广盐商人得利兴贩日众近奉例禁革民缺盐商失利情甚不堪揆之理势诚不可以不疏通等因咨院及据江西布按二司守巡岭北道左参政王大用兵备副使林大辂呈称访诸盐商自南雄太平桥搉税般至信丰县九渡水下船径抵赣河商乐其便而南安则惟章水一支河道纡浅兼以折梅亭换夫颇费脚力商人就此者少又瑞金石城小路之盐自福建汀州而来俱舟入贡水亦为违禁若在南安抽分则信丰各县所过之盐俱得不税合无查照旧规准将广盐许行袁临吉地方发卖于赣州龟角尾官厂照例抽税于东西浮桥如法启闭每季于隔别府分坐委佐贰官员前去管理验有广东南雄府票照曾经太平桥税过每盐十引抽一引半其余无票者每盐十引抽二引折收价银送赣州府贮库以备军饷支用及南赣各卫所官军月粮并各县堤备官军口粮缺少凑支每季赣州府将抽过银两数目备申合干上司衙门查考臣惟御史曹轩等奏议率与咨内事理相同参政王大用等所呈亦似议处停当利民裕国足为良法况广盐先年通行于袁临吉未闻盐法有碍近年止行于南赣未闻淮盐有来若不仍照先年疏通徒使私贩益众官捕益劳利归漏网之夫而盐食愈艰祸起拒捕之辈而事势可虑抑且军储无资缓急无措非计之得也伏望皇上轸念下情俯从舆论特勅户部计议施行地方幸甚縁系遵勅谕陈利弊以消天变事理未敢擅便为此具本顺差千户杨忠亲赍谨题请旨

　　请捄京营积弊以备不虞疏

　　题为请捄京营积弊以备不虞事准兵部咨该吏科给事中杨秉义题该本部议题奉圣旨是都准议行钦此钦遵内开一慎将令切惟为政以用人为先御军以择将为急见今淮扬等处地方灾伤重大民穷盗起势所必至陜西咸宁甘肃等处又各有大势敌兵出没侵犯选将练兵用戒不虞诚为目前急务合无本部查照先今事理通行两京五府各部都察院通政司大理寺各堂上官并掌科掌道及在外巡抚巡按布按二司等官文书到日限一个月以里各从公保举谋勇廉能军职官员不拘边方腹里寒微世胄开具履歴实迹径自具奏本部遇有领军及坐营等项相应员缺斟酌推举上请简用不许推托避嫌及滥保不实有负朝廷访求将材至意备咨到臣除军职才绩未着及询察未真外访得福建总督备倭都指挥佥事王翱弓马素习而文事兼通督备効劳而海冦遯迹湖广守备郴桂等处地方署都指挥佥事沈鸾先经征进而擒斩有功久任边方而军威克振江西赣州卫见奉查勘功升都指挥佥事吴山年力方壮而累建军功志操可观而亦善骑射见奉查勘功升都指挥佥事明徳屡征冦盗而获功已多素有勇谋而居闲颇久以上各官职虽不同才皆堪用乞勅兵部再加查访果如臣所言将各官量才授任则将领不致缺人而军职亦知所励矣縁系请捄京营积弊以备不虞事理未敢擅便为此具本専差舍人谢珂亲赍谨题请旨

　　擒斩反招黠贼功次疏

　　题为擒斩反招黠贼功次事据广东按察司整饬兵备兼分巡岭东道佥事施儒呈为乞早发兵剪除反贼以安地方良民事据守备惠潮等处地方以都指挥体统行事广州左卫指挥佥事程鉴并领哨惠州等卫指挥等官髙瑛等禀称有名贼首赖贵张廷山张廷贵并甲从贼人刘廷珠等俱已擒斩将尽虽有败遁一二一时难以搜扒乞行留兵戍守仍乞呈请掣兵等因据此案查先据惠州府归善县寛得都乡老总甲被害民锺明广陈尚能等各状诉称桃子园首从强贼赖贵等反招聚众劫杀人财掳奸妇女占夺田土等情已经会议备由通行呈禀及调集原借留操调达官火明伍宣等并指挥吴树哨官军与原顾募打手及附近龙川兴宁海丰程乡揭阳河源等县地方惯战乡夫行委管操惠州卫指挥髙瑛惠潮二府推官周楫李乔木龙川等所县千户吕员朱鼎吏目吴增等官分领哨道克期进剿又因前贼遁入深险山峒仍催督原奉军门督发截捕别起流贼指挥雷润哨官军并达官亦卜刺因等并势夹攻随奉军门会批据本道会呈前事奉批议仰本道依拟严督上紧剿捕务在事机缜密计虑周详获功解报以靖地方重加奨赏毋容轻率怠误贻害若究及奉提督南赣汀漳等处军务都察院右副都御史潘批仰严督官兵追剿事平将获过功次用过钱粮开报又蒙巡按广东监察御史涂相批看得残贼赖贵等背招肆恶为患地方亟宜剿灭动调官兵事宜悉依拟行务使贼党悉除获功解报仍须戒谕督兵等官程鉴等毋得滥及良民斯为善举其合用钱粮径自酌处事完之日造册缴报查考依蒙督据各哨官兵擒斩首从反贼赖贵等一百七十六名颗俘获贼属妇女大小八十三口并器仗马匹前来会审阅实贼人贼级转解贼属权宜变卖价银添凑赏功器械马匹给与兵壮领用餧养骑征外又经催督各哨将搜山续获贼人张廷贵宋亚黄等六十五名颗呈报在案今据前因看得前项恶贼赖贵等已擒斩二百四十一名颗虽尚有散遁余党数亦不多但山峒险逺林木障翳易于藏躱一时委难搜扒尽絶必须留兵防守庶免残党啸聚之患合无将本道顾募打手五百名并留指挥雷润哨官军四百三十员名仍在桃子园柏埔地方屯札缉捕残党护民耕种其余官军打手乡夫民壮悉行掣散呈乞照详等因到臣案查先据守备惠潮等处地方以都指挥体统行事广州左卫指挥佥事程鉴呈为被强贼劫掠打骗银两抢检家财焚烧房屋等事据长乐守御千户所中该蒙分巡佥事施儒案验内开据潮州府呈据饶平县洲都致仕知州饶金家人饶二具状诉嘉靖四年八月内有家主前往本都安乐渡村收租本月二十九日早忽被强贼一宗二百余徒突来本村劫掠将家主捆缚抢剥租银七十余两家财衣服劫空仍劫大河壹水至三河巡检司前隔河地名东门埔白日放火焚烧民屋三十余家杀死民人杜大曾二仔二命仍将家主绑到竹头坑屯札逼银一百两方纔释放各贼于大麻村登岸去讫告乞转达施行等因据此又据海阳县地方总甲刘廷阳呈称前贼在于饶平■〈氵恋〉洲都掳船过河突来到都掳劫乡民陈文佑林大等家九月初七日至土名深村廷阳家住夜次日早将林大并经纪人赖大公杀死二命等因又据三河巡检司申据饶金家人饶才告同前情及据民邓文誉吴瀚等告称前贼打劫饶知州又劫东门埔曹永瑄等人财放火烧屋杀人流劫大麻一路人财杀死乡民钱大仍掳男妇二十余名口本司督兵追捕前贼拥入昆仑铜鼔嶂去讫等因到府转呈到道看得前贼聚集二百余徒流劫乡村杀人烧屋势颇猖獗若不疾早扑灭未免酿成大患除行委该府推官李乔木等督兵追捕外今访探得前贼越往海丰县地方流劫縁照该县捕盗缺官兵力寡弱恐难支持该府捕盗通判陶天佑年力衰惫亦难専责应合权宜暂委推官周楫督捕案仰本所速行守备指挥程鉴统领惠州碣石各卫所见在巡捕官军并起取附近屯堡精壮军余各备锋利器械督同推官周楫兵壮打手人等黏踪追捕获功解报施行依蒙备申到职切照惠潮二府地方每遇秋冬流贼往往聚众劫掠今据报称贼势猖獗若仍于卫所起调巡捕并屯堡兵夫前去截遏尤恐兵力寡弱不无误事必须呈调经战精勇官兵督发相机跟捕方克有济如蒙轸念乞发广城下班休息达官二十名杀手三二百名及歇班惠州卫指挥雷润碣石卫指挥房锦二哨旗军协同附近地方兵夫分发并势寻踪擒捕其合用马匹钱粮乞行守巡道议处备用等因具呈前来续据分巡岭东道佥事施儒呈为走报紧急贼情事据潮阳县申称本年九月十七日被流贼江文生等打劫贵山等都人财奸污妇女烧毁房屋捉掳吉安巡检司巡检施渊等因到道看系捉掳职官重情除严督原委推官李乔木周楫并督发管操指挥髙瑛统领见在达官千长总小甲打手共一千员名前去追捕并关福建分巡漳南道督兵把截各贼归路及悬重赏示谕兵夫用命举事等因前来又续据佥事施儒呈为地方紧急贼情事据领哨惠州卫指挥使髙瑛呈前事蒙本道纸牌备仰本职统领副巡检练廷爵并达官千长打手兼程前去随贼向往黏踪追捕务将前贼全伙擒捕尽絶夺回被掳官员获功解报依蒙统领副巡检练廷爵并达官千长打手共一千余名到于地方梅子坑据缉事打手走报流贼约有一百余徒越来下莂双头畔田等村打劫民人张宗广等家等因随即统兵跟踪追捕前贼闻知惊惧先将原掳去吉安巡检司巡检施渊脱放遁往地名默林河埠掳船驾到黄牛渡隘上登岸放火烧毁本隘突入十二都巡检司屯札本职探得濮溪都地名葵潭系是冲要水陆要路督兵到彼截遏设法出奇分兵河埠四岸装伏前贼驾船七只开装旗号湾船执旗上岸迎敌彼职督兵交锋对敌当有千长曾元魁等冲锋破阵被贼戳伤众兵奋勇向前当阵擒斩打旗贼甲并贼都总江文生黄环等及戳伤数多各贼败走兵夫追逼俱投葵潭河中淹沉难以斩取首级共擒斩获贼人首从六十九名颗俘获贼马三匹夺回被掳船大小七只省令旧役老人赖伯寿并乡民李昭收候聴取等因又据揭阳县千长萧璋呈解贼级一颗长乐县地方排年李元美等呈解生擒贼徒陈元达等六名贼级一颗各到道审阅明白今将擒斩首从贼人贼级七十七名颗呈解审阅施行等因及该军门批发苍梧道巡守官查审阅验续据巡守岭东道佥事等官施儒等呈为乞早发兵剪除反贼以安地方良民事据惠州府归善县寛得都乡老锺明广总甲官佐民人石记全陈尚能谢本明各具状诉称被桃子园残贼赖贵萧广朱曰廷张廷山等纠合三百余徒反招聚众开张黑旗鸣锣放铳劫杀人财荼毒地方本年七月内将良民张文兴等一家并朱亚狗杀灭八月十九日捉掳陈尚能妻朱氏陈细娘逼银赎命九月二十九日杀死陈尚成谭氏等命捉掳陈尚雄石原深等入巢打逼不知生死奸占阙氏并女二口为妻日逐大肆去劫抄掠乡村人财良善抛弃产业逃命山林况今冬熟不能收割妻儿失食告乞急救倒悬发兵剿捕以靖地方民赖安生等情据此查得先因桃子园贼首李文积等反招聚众劫杀人财占夺田地已该分巡佥事施儒会同前带管分守左参议徐度勘议明白备由通行呈奉三府并提督南赣军门及蒙巡按察院等衙门批行动调汉达官军兵壮行委守备指挥程鉴统督领哨同知莫相指挥等官刘璟等管领克期捣巢剿擒渠魁党从李文积等一千七百六十余功解报审验处决外续奉抚按衙门案验批呈依奉将各哨官兵掣散仍行缉捕余党及借留领哨惠州卫指挥佥事吴树哨官军哨守地方彼因残贼赖贵等狡黠遯匿深山搜扒不获师还复出始及一百六十余徒随据甲头赖贵王廷珠等具状赴道告乞招抚时值春耕暂行俯顺牌仰巡检杨汉押带赖贵等各还原居本分耕种仍处给口食牛种安插停当造册回报在案今告前因叅照残贼赖贵等与李文积等同伙为盗征剿漏刃既经抚处安插即当改过自新乃敢复肆凶顽纠集丑类劫杀人财掳奸妇女逐散良善占据田产遂致告诉纷然警报日闻若不疾早扑灭未免酿成大患又该各职督同守备指挥程鉴议照前贼积年狡黠巢穴星散若只一路进兵未免东追西窜随会案将见在召募及借留长乐团操达官打手并添调附近归善长乐程乡兴宁等县惯能杀贼敢勇乡夫共四千余员名行委惠州卫指挥髙瑛杨昂惠潮二府推官周楫李乔木龙川千户所副千户吕员吏目吴增程乡县主簿陈政等官分领哨道仍行守备指挥程鉴统督克期并进夹攻剿捕欲候呈请至日方行举事縁程途逺涉往返日久恐机事预泄则贼得为备功难速成除一面督发各该官兵追剿前贼获功之日另行解报外今将縁由具呈照详等因前来已经批仰严督官兵追剿去后续据巡守岭东道佥事等官施儒等呈为擒斩反招黠贼功次事内开据指挥髙瑛哨生擒贼首赖贵赖富贼徒谢徳胜等共三十四名斩获贼级四十三颗俘获贼属刘氏等大小共七十七口夺获贼马三匹推官周楫哨生擒甲从贼人王大等四十五名斩获贼级四颗俘获贼属张氏等四口推官李乔木哨生擒贼首张廷山贼徒廖埃布尔杨阿琳等共三十六名斩获贼级十颗夺获贼仗腰刀二把枪一根马一匹禽书一本黑紬旗一面千戸吕员吏目吴增哨生擒贼徒张廷兴等五名斩获贼级三颗千户朱鼎哨擒获贼人伍世寛等四名斩获贼级三颗把截要路巡检杨汉擒获贼徒邹叔仔谢鸾等二十三名俘获贼属二口巡检杨通擒获贼人二名唐从贵沈亚二驿丞郑文秩擒获贼犯一名涂明主簿谢镗擒获贼徒江大等五名各前来审得贼首赖贵赖富等甲从贼人刘廷珠等六十六名并审究因伤中途身死首从贼人张廷山等四十七名及就近斩获贼人刘禽总等首级六十三颗共一百七十六名颗各委的先投在李文积等手下为盗大征脱捕后随同赖贵等聴抚反招劫杀张文兴等家人财占夺田产等情是实取具口词在案贼级委千户魏腾髙等阅验真的及审得解来贼人数内朱亚长等四十二名各执词有称系近投入在彼耕田者有称在彼附近居住者俱不曾为盗等情及数内朱亚长等三十名俱有该图里老见在证审果系良善当即释放其刘廷聚刘廷器黄明何木旺廖举李元真李亚长锺彪叶四九名止系一面之词刘汤旺梁金保陈学仔三名迹涉疑词俱系事干强盗重情遽难轻信发回该管河源等县速拘里排亲邻审勘并将器仗马匹给与见操兵壮领用餧养骑征贼属权宜酌处就彼变卖价银入官添凑赏功及再严督各哨官兵搜扒败遯余党尽絶另行解报今将首从贼人贼级共一百七十六名颗呈解审验施行等因及该军门批仰苍梧道分守官会审阅验去后今据前因臣会同提督两广军务兼理巡抚都察院右都御史姚镆总镇两广等处地方内官监太监郑润镇守两广地方总兵官征蛮将军抚宁侯朱麒巡按广东监察御史涂相议查得别巻一宗为陈言地方利弊事节该兵部看得巡按御史髙公韶奏称广东之盗宜于扑捕而不宜于大征备言扑捕之有益与大征之有害切縁广东之新宁清逺白水后山恩平阳江緑水罗傍河源龙川等处委的盗贼渊薮常年窃发不能断絶扑捕于始发则用力易而为费少俟其猖獗而后调兵征之则用力难而为费多合无今后地方但有盗贼窃发即便督行守巡兵备等官设法扑捕不许迁延怠忽酿成大患其有功绩显著者亦与具实奏闻以凭议拟升赏不许势要子弟揑名插报若果贼势重大相应大征亦须指定地方贼首姓名不许含糊延蔓惟图报功莫辨玉石其有相应扑捕而不行早处必欲养乱自利者许巡按御史指实劾奏等因题奉钦依备行前来通行钦遵外臣等为照广东惠潮二府饶平长乐等县接连福建江西地方三省交界万山盘礴溪径聨络多歧延袤数千余里自昔流逋啸聚动成大患今流贼江文生等敢以乌合之党类流劫良善之乡村杀掳人财而肆无忌惮奸污妇女而白昼横行拒敌官兵捉掳职官惊骇郡邑凶恶特甚若非早为殄灭必将流祸于四方反贼赖贵等本该桃子园之残党复踵李文积之故智据旧巢而凶残大肆眇官司而劫掠盛行杀人放火无所不为占产夺妇特其余事若非急谋荡扫亦必贻衅于他日今分巡佥事施儒乃能运谋设策筹划有方于流贼江文生等既已剪其萌芽贼党为之逺遯于叛贼赖贵等亦复捣其巢穴贼垒为之渐清俘馘已踰四百之众靖冦用安两郡之民且不多烦兵力亦无浪费钱粮其功实为可嘉分守右参议汪思亦能同心督率协力赞成计划无遗进攻有备其功亦宜所録再照守备以都指挥体统行事指挥佥事程鉴承委剿贼克効勤劳亦合优奨但恩典出自朝廷非臣下所敢擅拟伏乞圣裁除行该道守巡守备官将原调征有功官军人等查照规格犒赏以励人心及量留官军打手在于剿过地方屯札往来缉捕残党护民耕种其余尽行掣散放回休息外縁系擒斩反招黠贼功次及节该兵部题奉钦依备行但有盗贼窃发即便督行守巡兵备等官设法扑捕其有功绩显著者亦与具实奏闻议拟升赏事理未敢擅便为此具本専差舍人刘髙亲赍谨题请旨

　　议处守备官员疏

　　题为议处守备官员事臣惟南赣乃多事之地守备为御侮之官安攘之计择将为急访得守备江西南赣二府地方都指挥佥事康英年力衰惫动履艰辛徒取素餐之讥难责奋武之效且闻本官亦尝奏称有疾乞回调治此其自知之明不可一日安乎其位者也又访得江西赣州卫指挥使升都指挥佥事吴山明徳之二臣者并当壮年而累建军功俱有谋勇而习知土俗但因奉查功次在闲日久若以见升职衔用之功次聴查或以原任职衔用之以都指挥体统行事则皆可备将领者也伏望皇上加察勅兵部计议合无将康英放回原卫以遂其私将吴山明徳量用一员就近交代惟复别选将材速令赴任庶几守备得人而地方有赖矣縁系议处守备官员事理未敢擅便为此具本顺差舍人来仪亲赍谨题请旨

　　谢恩疏

　　奏为谢恩事嘉靖五年七月十二日准兵部咨为擒斩反招黠贼功次事内开该本部具题奉圣旨是各官既能擒斩剧贼巢穴尽空其功可嘉郑润姚镆朱麒潘希曾涂相各赏银二十两纻丝二表里施儒汪思程鉴各赏银十五两纻丝一表里钦此钦遵移咨到臣本月十七日赣州卫舍人来仪于礼部顺领花银二十两大红织金獬豸纻丝一表里素纻丝一表里赍送到臣除钦遵望阙叩头领受外伏念草窃就殄边陲稍安藉兵力以有成仗天威于无外虽尝指示实匪贤劳乃蒙温旨褒嘉槩与赏功恩典白金颁内藏之宝拜捧生辉文绮重华衮之荣被服思称极逾涯分莫报涓埃尚当省厥躬推之扬清激浊庶以修内治期于本固邦宁臣不胜感戴天恩之至为此具本専差千户李环亲赍谢恩谨具奏闻

　　守备缺官疏

　　题为守备缺官事照得福建守备汀漳地方以都指挥体统行事指挥佥事贾能因嘉靖二年五月内流贼劫掠长泰县珪塘等地方该巡按衙门叅奏嘉靖四年十一月内提问随该镇巡衙门会委镇海卫指挥同知徐麒暂管守备汀漳查得贾能縁事一年之上尚未回任就使问结而庸懦误事亦难倚赖况多事地方茍非任用得人正其体统何以奋武弭盗访得见委徐麒克効勤劳福建三司守巡官考语类多称其练达而可当一面江西赣州卫功升都指挥佥事见奉查功吴山先尝经臣保举江西三司守巡官考语类多称其勤能而武艺优长此皆可备推选者也伏望皇上俯察臣言勅兵部计议合无将贾能放回原卫以戒不职将徐麒吴山量用一员就近接管惟复别选才能速令赴任则官不久缺而事可责成地方亦得保障矣縁系守备缺官事理未敢擅便为此具本専差舍人李环亲赍谨题请旨

　　议处兵备官员疏

　　题为议处兵备官员事照得湖广整饬郴桂衡永等处兵备自副使滕谧考察去任迨今一年新除副使尚未到任该省抚按衙门始委分守上下湖南道右参政留志淑带管寻委分巡下湖南道佥事郑光琬又委分巡上湖南道佥事汪溱相继带管虽地方多故势非得已然往来不常交代无绪虚文遥摄顾彼失此且承委官员未免迁延避难姑俟兵备之至而遂诿之也况郴桂等处乃湖南极边与江西广东接连隶臣管内縁无専管任事难以责成盗贼之行捕屡督未获贪残之发问屡催未结虽臣亦日俟兵备之至而卒未至也地方废事深为可虞伏望皇上加察勅吏部计议合无将久除不到副使作缺别处另择廉能官员推补速令前来管事地方幸甚縁系议处兵备官员事理未敢擅便为此具本専差舍人来仪亲赍谨题请旨

　　申明地方事宜疏

　　题为申明地方事宜事窃照南赣汀漳与惠潮南韶郴桂等处当江西福建广东湖广各边之交万山中峙而蛮寨杂居大海外薄而蕃舶时至盗贼之出没无常招抚之叛服靡定虽地割四省而延袤数千里间贼情略相等也臣到镇以来严督各该守巡兵备守备等官练兵备盗绥善禁奸虽鼠窃狗偷时就扑灭而恃险稔恶难保无虞使非先事豫防何以图难于易查得两广镇巡衙门与臣会本内开别巻一宗为陈言地方利弊事节该兵部看得巡按御史髙公韶奏称广东之盗宜于扑捕而不宜于大征备言扑捕之有益与大征之有害切縁广东之新宁清逺白水后山恩平阳江緑水罗傍河源龙川等处委的盗贼渊薮常年窃发不能断絶扑捕于始发则用力易而为费少俟其猖獗而后调兵征之则用力难而为费多合无今后地方凡有盗贼窃发即便督行守巡兵备等官设法扑捕不许迁延怠忽酿成大患其有功绩显著者亦与具实奏闻以凭议拟升赏不许势要子弟揑名插报若果贼势重大相应大征亦须指定地方贼首姓名不许含糊延蔓惟图报功莫辨玉石其有相应扑捕而不行早处必欲养乱自利者许巡按御史指实劾奏题奉钦依备行钦遵一节臣惟先扑捕而慎大征深切广东事宜如近剿惠潮叛贼赖贵等不甚费而易为功者正以此也但南赣汀漳郴桂等处皆与广东接连事体相同前项钦依事理未蒙通行无以明示各该官司以作其奋武之心以慑彼奸宄之气似为未便伏望皇上勅兵部计议合无查照前项钦依事理备行到臣督行各该官司一体钦遵庶几事可早图兵知自奋而盗将闻风消沮矣縁系申明地方事宜事理未敢擅便为此具本顺差舍人来仪亲赍谨题请旨

　　竹涧集奏议巻二

　　●钦定四库全书

　　竹涧集奏议巻三

　　（明）潘希曾 撰

　　○都台下六首

　　更任官员疏

　　题为更任官员事据江西南安府申称所属南康县地方冲要人民悍顽徤讼知县彭寅赋性纯笃事难分理况兼各项公务冗沓切照上犹县民淳地僻知县洗涤年力壮强颇堪干济合无将各官更任管理庶乎才识各冝公务毕举等因到臣窃照南康地要事繁非强干之才莫任上犹地僻事简则纯笃之性所冝况彭寅到任已逾三月洗涤在任又逾二年其才性行事皆已可见故该府申请更任无非为地方计也伏望皇上勑吏部计议合无俯从所请将洗涤改南康县知县彭寅改上犹县知县则官使随器而民牧皆得人矣縁系更任官员事理未敢擅便为此具本顺差千戸陈琢亲赍谨题请旨

　　自陈不职乞罢黜以弭灾变疏

　　奏为自陈不职乞罢黜以弭灾变事近见邸报该礼部会奏修省等因节奉圣旨两京四品以上官着自陈窃念臣猥以疎愚误蒙任使自受命以来将及二年于地方军民之寄殊无寸补虽兢惕之心靡寜而灾变之来未己况本年二月中岭东残冦窃发即今用兵剿捕劳民伤财实臣之罪如臣者盖尤不职者也伏望圣明将臣早赐罢黜委任贤能则人事克修而天意可回矣縁系自陈不职乞罢黜以弭灾变事理为此具本顺差舎人刘髙亲赍谨具奏闻伏候勑旨

　　自陈乞休以严考察疏

　　奏为自陈乞休以严考察事窃惟朝廷黜陟之典所以励世人臣进退之道在于审已臣年五十有二窃禄两京歴官十任虽葵藿之诚向阳不改而蒲栁之质望秋先零兹当一面之寄尤为百责所萃驱策不前瘝旷是惧揆诸今年考察之例固应罢黜者也伏望圣慈赐臣休致庶免重臣之罪臣无任瞻仰悚惧之至縁系自陈乞休以严考察事理为此具本专差舎人来仪亲赍谨具奏闻伏候勅旨

　　谢恩疏

　　奏为谢恩事近准吏部咨该臣奏为给由事该本部覆题查得臣歴俸三年考满例应给由止该引奏复职见奉勑提督前项地方军务难以离任合无照例行令本官就彼复职管事等因具题奉圣旨潘希曾准令就彼复职管事钦此钦遵备咨到臣除望阙谢恩遵依复职管事外伏念臣章句粗知才猷素劣谬膺风纪复诘戎兵连四省之边疆徒惭坐镇勤九重之南顾曷克少纾三载当考而绩弗彰五十知非而分冝退乃蒙天地曲成不以草茅遽弃俾之复职俟其后功感惧益不自胜报谢莫知所措臣敢不鞠躬尽瘁期有补于明时偃武修文以无负其所学为此具本专差百戸林思恩亲赍称谢谨具奏闻

　　剿平流刦叛贼疏

　　题为剿平流刼叛贼事据江西按察司带管整饬兵备分巡岭北道副使林大辂呈据赣州府卫同知伍佐指挥使姚玺呈嘉靖六年二月二十九日抄奉钦差提督南赣汀漳等处军务都察院右副都御史潘钧牌为地方紧急贼情事先该调委江广赣州南韶恵潮等府县卫所通判等官董鸣凤等统领官兵各赴有贼处所夹剿仍差官赍执令旗令牌催发并行各省该道守巡兵偹守偹等官严督进兵今照前贼势尚猖獗行仰各职统领见操机打并黄乡保叶芳等兵夫多方设法不分彼此界限攻围夹剿务期捣巢搜捕尽絶有功员役从厚给赏其军中事情不时差人驰报承委官员务要计出万全事图必克以凭旌奏等因及蒙江西布政司带管分守岭北道左参政方楷按察司带管整饬兵备分巡岭北道副使林大辂案验俱奉本院钧牌前事遵依统兵直抵龙南县太平保驻札本年三月初六日把隘团长李谏等于小江口拏获强贼一名张仕钺十四日伏路机兵温珊等于程坑径拏获强贼一名王汝言把截本府知事刘玑于陂头隘擒获强贼曹宗文等二名马二匹职等随差乡导分投瓜探前贼俱在广东和平县浰头贼首卢源巢寨屯札就于四月初五日统领安逺县知县刘信龙南县主簿苏珪原发失事赣州卫指挥刘镗等官兵遵照军门指授方畧直抵前巢初七日各贼恃险迎敌我兵奋勇自夘至午连战数合贼腹背受敌大败擒斩首从贼人贼级鬼吹角谭天秀李聪即李凤等一百七名颗夺获黄旗一面腰刀长枪二百三十五件马五十五匹将巢烧毁余贼奔溃随督各哨官兵于初八日追至九连山下攻围曲潭石柘二巢斩获贼级八颗夺获枪刀四十六件当用火箭纵烧贼垒房屋三百余间烧死贼徒男妇数多因火焚化不得割取首级余贼漫散遯入九连山等处又奉本院钧牌务将残贼搜捕尽絶遵依督发龙南县阴阳等官廖思钦等官兵追至地名秋湖槽碓坑等处生擒甲从贼林危等二十四名又该原发失事赣州府捕盗通判董鸣凤带领家人董福等追至地名梅花寨等处生擒从贼刘汝观等一十名主簿苏珪在地名两头塘五花障岭等处擒斩贼人贼级杨崇坚等二十六名颗俘获贼属何氏等一十八名口夺回被掳男妇刘奎谢氏等一十二名口信丰千戸所百戸雷雄擒获从贼一名李大头南康县主簿张仕擒获从贼一名华浩龙南县典史沈璇上犹县哨官尹志爵等擒获从贼黄思绍等二名报効吏锺文等敌杀贼级一颗及督据龙南县知县臧志观搜捕贼人张孟犹等二十名前后夺获刀枪二十三件除将马匹军前给赏获功人役器械给兵领用贼人贼级男妇旗号傎解提督军门发审外即今贼巢已空残党俱尽地方寜谧前项军兵遵照明文掣放讫并准守备福建汀漳都指挥佥事呉山开报督率哨下官兵擒斩贼人贼级二十名颗俘获贼属男妇七名口守备江西南赣都指挥佥事明徳开解贼犯刘经等五名及赣州卫百戸俞洪盘获贼犯一名罗二等因各到道会同分守左叅政方楷案查节奉本院钧牌备仰本道亲诣各该地方严督原调各官兵人等分投截杀随贼向往追赶合兵夹剿务期尽絶有功官兵本院从厚旌赏敢有违误定以军法议处事完通将验过功次用过钱粮造册缴报查考等因依奉严督各哨官兵人等夹剿及纪验造报续奉军门批发各哨官兵擒斩首从贼人贼级并贼属男妇赃仗仰道审报依奉将首级验明枭示生擒贼犯审系情真无词者解赴军门审决其有词及情有可疑者俱行查勘明白呈允释放俘获贼属男妇审发赣县变卖被掳及原不知情男妇给亲认领赃银九两五钱七分赃物一封黄旗一面并解到器械二十三件俱发府贮库解到牛马一十一头匹行令卖价入官等因并据广东按察司分巡岭南道佥事刘乔呈为地方紧急贼情事据韶州府呈先据翁源县申报被和平浰头强贼卢源等突来包围岩寨等情已经依奉钧牌行本府捕盗通判符锡领率千戸等官袁镗等选集军壮乡兵前去约会恵潮龙南官兵前进九连大山夹剿续准本官陆续牒解擒斩贼首从李英等一百六十六名颗到府已将见在黄政季清等九十四名并病故贼首李英首级一颗俱经差人解赴南赣提督军门斩获首级一十三颗与解出中途病故及监故共五十八名俱斩取首级发翁源县枭示贼属五十五名口查得数内黄氏等七名口并章竒解审外其汤氏等四十七名口变卖价银五十两九钱马四匹内一匹倒死三匹卖银四两五钱縀绢绵葛布疋衣服共一百一十件卖银八两零八分五厘牛一十七头卖银三十三两其夺获器仗二十件随给兵壮杀贼连将翁源县变卖贼属黎氏等一十八名口价银三十七两五钱并追出赃银解送到府俱贮库及查本官先准守偹南韶都指挥佥事孙瑛手本奉明文将原调官兵于本年六月初□日通行掣放等因又据南雄府呈称行准委官推官赵珩牒称奉委亲诣各县督率县丞等官杜洞等起集打手乡兵民快旗军分布于各通贼要路把截及前往和平麻陂等处协剿縁无贼迹窝巢尽空随将各哨兵夫查照掣放等因各到道案照先节奉钦差提督南赣汀漳等处军务都察院右副都御史潘钧牌并奉钦差提督两广军务兼理巡抚都察院右都御史姚某会同钦差总镇两广等处地方内官监太监郑某钦差镇守两广地方总兵官征蛮将军抚寜侯朱某及蒙巡案广东监察御史苏恩钧牌案验俱同前事依奉该本职会同分守岭南道左叅政胡琏及守偹都指挥孙瑛亲诣南韶地方严督原委通判符锡推官赵珩等各查照约会江西龙南本省岭东等处官兵并力夹剿续奉南赣提督军门钧牌备行本道将各官兵斩获首级径自纪验赃仗妇口从宜区处生擒首从贼犯解来军门依奉该本道看得见在翁源等县督兵又备行南韶二府各掌印官查照阅验区处转解续准守偹都指挥孙瑛手本奉南赣提督军门批查得九连山遯贼今已无多已经専责岭东道官兵捕絶守偹孙瑛既呈各兵搜扒无踪仰将各官军兵夫通行掣放依奉等因又据广东按察司等衙门巡守岭东道佥事谢汝仪左叅议周震呈为地方紧急贼情事据守偹恵潮以都指挥体统行事广州左卫指挥佥事程鉴呈据惠潮府卫等衙门推官李乔木周楫指挥王廷璋髙瑛典史副巡检等官林璧陈华练廷爵等各呈缴部下千百长胡王龙并新民郑志皋等结状前来案查先为前事已经遵奉统督各哨汉达官军打手兵夫协同江西官兵攻剿及陆续扒捕解报连将结状呈缴到道案照先奉南赣提督军门两广三府军门巡按广东监察御史各案牌批行申呈动调汉达官军兵壮打手乡夫新民人等行委守偹指挥程鉴恵潮府卫推官周楫李乔木指挥髙瑛等分作三哨前进克期捣巢夹攻剿捕尤恐异同又行程鉴总统续据守偹等官程鉴等并和平等县陆续呈禀申称统督官兵攻破贼巢新民李鉴等杀死贼首曾蛇仔即曾惟徳等及夺出被掳赣州府通判董鸣凤和平县主簿汪清男汪权各哨官兵新民人等陆续擒斩首从强贼陈文竒号名鬼吹角谭崇尚陈细面即陈积贵卢玩即卢源等四百七十名颗俘获贼属男妇一百六十一名口夺获红旗一面并赃仗牛马解报前来俱经审验明白通行解报节奉钦差提督南赣汀漳等处军务都察院右副都御史潘钧牌仰道严督官兵日下搜捕尽絶取具各官不致隐漏结状备由回报以凭将兵掣放又准总司关奉钦差提督两广军务兼理巡抚都察院右都御史姚某批据守备指挥程鉴呈奉批两广之贼往往以招之太早杀之不尽以致兵马方回贼党复出每一再举兵费十倍前事有监所冝痛惩仰守巡官即如程鉴所议措画粮饷多方运谋坐委程鉴督兵搜捕必以贼尽为期方得呈请班师如是力难偏致本省各道并江西该道官各须督率领兵官员并心协力求靖地方亦未得专取办一人以坐误事机等因及蒙巡按广东监察御史苏恩批据程鉴呈蒙批守巡兵备道会议通行呈夺依蒙通呈量将老弱兵夫先行拣放及节差人督责各哨官兵搜扒尽絶结报去后今据前因合无将各哨兵夫原系团操者掣回长乐与一时加调顾募之兵通行掣放等因随据守偹指挥程鉴禀报据恵州府卫推官指挥等官李乔木雷润等各督该哨千百长总小甲陈仕旦等生擒贼首吴宙黄尚竒二名并前后夺获沙水牛七十八头马三匹夺回被掳男妇四十九名口俱解分巡岭东道审问转报等因各报到臣据此查得先据江西分守岭北道左参政等官方楷等广东守偹南韶都指挥佥事孙瑛各呈各该地方搜捕尽絶縁由已于本年六月内将二道官兵先行掣放续于八月内将岭东道官兵并行掣放讫巻查先据江西赣州府龙南县揭帖禀称嘉靖六年二月初五日据新兴保乡团保长李大弘等飞报本月初四日五更时分有广东强贼一大阵突来本保地名秋湖李海辇等家杀人放火劫掠家财捉拿人口未知退往何方随行准典史沈璇呈报果有广东河源等处强贼约有五六百人大肆猖獗屯札未散该臣看得所属地方招抚残贼甚众一夫窃发则羣丑煽动必湏速为扑灭庶免滋蔓就经委调赣州府卫通判董鸣凤指挥刘镗等统兵剿捕间又据广东南雄府揭帖禀据始兴县申据朔源周所保长黄秀茂等呈称嘉靖六年二月初六日有贼一宗约六七百人在龙南县地方罗坊等处攻劫义民李纯寨与本县连界相离八十余里四方人民惊走等因前来又经行仰邻界广东和平等县差委官兵并力截捕及行南雄府推官赵珩率领始兴等县官兵策应一面通行各该守巡兵偹守偹等官分督各兵计办钱粮就仰各道偹呈两广提督总镇总兵巡按衙门施行及江西镇守抚按官知会及具本题知再照前贼哨聚日众又经委调广东恵潮府卫所县推官指挥等官周楫李乔木等各统所属惯战官兵并行守偹恵潮指挥程鉴亲统见在募操打手并借留及原调各该官军兵快并力夹剿又经照得南赣汀漳南韶恵潮郴桂等府州县专隶本院抚属正为四省交界但有盗贼主发即该调兵夹剿不许互分彼此致误军机各贼见今遯回广东地界在和平河源翁源始兴龙南各县之间牌行江广该道守巡兵偹等官严督各该官兵人等分投前进不分彼此界限直抵有贼处所会合夹剿随贼向往追杀务要捣其巢穴及搜捕尽絶有功重赏敢有延违定以军法处治不贷续据江西赣州府卫同知等官伍佐等禀嘉靖六年三月十五日卯时原调和平县乡兵李鉴等在于龙南县太平保东水村与贼交锋杀死贼首曾蛇仔飞天凤鑚山虎三名贼从五十余徒并据广东韶州府领兵通判符锡禀三月初二等日在于翁源县地名马子口等处与贼对敌贼众败走生擒贼人李思隆等二十五名前来查得先据江西分守岭北道左叅政方楷禀该龙南县捕盗主簿苏珪报称二月二十五日前贼从横冈益径往太平保将官兵杀败捉掳董通判在阵又据赣州府申三月初二日据徤歩廖允瓉赍执被虏通判董鸣凤牒称据和平县曾惟徳陈积贵黄尚琦等各备情词愿听招抚縁由各报到臣随经通行各该守巡兵偹守偹等官督发府卫所县官兵乡夫人等约会夹剿及照各贼啸聚一千余徒掳官告招仍肆刧掠无非诡计以缓我师又经严督官兵追剿及将误事指挥刘镗责发军前杀贼具本题知又据广东守偹恵潮指挥程鉴禀称四月初九日据千百长李鉴等走报追贼至九连山夺回原掳冮西赣州府通判董鸣凤并和平县主簿汪清男汪权及擒斩贼徒三十二名颗俘获贼属六名口牛马九头匹等因并先据江西赣州府卫同知伍佐指挥姚玺禀称本月初七日在地名中浰擒斩贼首鬼吹角等一百七名颗夺获黄旗一面初八日又追至曲潭擒斩贼人贼级八名颗各报前来查得先为催督剿贼及关防诈伪事牌行各该道府卫所县领兵等官随贼向往不分县界务将流贼剿杀尽絶傥或贼生诡计逼令掳去通判掜冩告招票帖及假称军门招抚榜文以缓我兵决不许听信如贼伙中有将通判送出阵前弃戈投生者方许收候呈请定夺去后今据前因就将董鸣凤责发军前杀贼仍具本题知又据广东等处提刑按察司呈奉钦差提督两广军务兼理巡抚都察院右都御史姚某案验据守偹恵潮指挥程鉴呈据恵州府和平县知县刘琰哨守龙川千戸所千戸吴徳润各禀报本年二月三十日据缉事军夫项春等走报有赣州府统兵通判董鸣凤哨兵夫二千名在江西龙南县地方太平保银山庙前屯札本月二十五日未时被贼偷营计算将董通判拏获去营等情到院会同钦差总镇两广等处地方内官监太监郑润钦差镇守两广地方总兵官征蛮将军抚寜候朱麒议照江西官兵追剿流贼曾蛇仔等致被前贼将通判董鸣凤捉掳入营移文约会督兵夹剿若不差官督催前进未免有失机宜除差官赍执令旗令牌前去督催外仰抄案回司转行各道守巡兵偹等官各作速亲诣前项地方督行守偹官员严督各该汉达官军兵壮打手乡夫人等约会江西官兵运谋设策先将通判董鸣凤取出就将前贼或分兵扑剿或并力夹攻务要谋虑周悉计出万全因事制宜随机应变大收全胜之功尽消两省之患有功重加旌赏奏请褒嘉决不相负若偏执违拗坐失事机自分彼此致误大事则国典具存罪难轻贷军兵人等敢有懐奸退缩不肯用命及妄杀良善重贻民害者轻则听各官从宜责治重则照本院钦奉勑谕内事理处斩其指挥千百戸通判等官有犯拏解军门议斩合用钱粮径行所在官司支用事完通将用过数目及擒斩过功次縁由通行呈报仍呈提督南赣汀漳军门及行巡按广东监察御史各知会等因呈报在巻本年六月初六日准兵部咨该臣题该本部议照前项地方素有盗贼今乃生发聚众杀人放火刼掠人财比于徃时声势颇大若不严行督捕诚恐为患益深合无本部行文提督南赣汀漳都御史潘某会行各该镇巡官员严督该道守巡兵偹等官整搠官兵寻袭风路随贼向往务要运谋设法日下剿捕尽絶以靖地方事寜之日公同巡按御史将有功効劳并误事人员逐一分明白开奏施行等因题奉圣旨是这地方盗贼窃发便行文都御史潘希曾会行各该镇巡官严督该道守巡兵偹等官整率官兵上紧设法剿捕务在日下尽絶以靖地方勿致滋蔓罪有所归钦此除钦遵通行知会外续准兵部咨为地方紧急贼情事该巡抚江西右副都御史陈洪谟会同太监黎鉴巡按御史徐岱题内开称欲即发兵追捕但会城到彼窵逺难以遥度且提督军务都御史潘某驻札在彼责任尤专况已调发同知等官伍佐等前去剿捕除再严行该道带管分守左叅政方楷带管分巡兵偹副使林大辂俱亲赴军前相机扑捕等因题奉圣旨兵部知道钦此钦遵查得先为前事该提督南赣汀漳等处军务都御史潘某题该本部覆题偹奉前项钦依事理移咨钦遵又节准兵部咨为夺获被掳官员并地方紧急贼情事俱经查照外今据前因看得广东岭东道生擒贼首鬼吹角是的其江西岭北道先报斩获首级系是贼从已行改正查得江广各道前后擒斩首从贼人贼级共八百六十八名颗俘获贼属男妇共二百五十九名口夺回被掳男妇共六十一名口夺回牛马共一百五十九头匹赃银九两五钱七分叚绢绵葛布衣服一百一十件器械共三百二十四件红黄旗二面已经行将贼属赃物与赏剰牛马各变卖价银同赃银及给剰器械俱贮库被掳人口审明给亲斩获贼级纪验枭示其生擒贼犯俱发江西守巡岭北道审决内有情词可疑者各行勘处外今照前因臣会同总镇两广等处地方内官监太监郑润提督两广军务兼理巡抚都察院右都御史姚镆镇守两广地方总兵官征蛮将军抚寜侯朱麒巡案广东监察御史苏恩议照贼首曾蛇仔鬼吹角卢源黄尚琦等本以浰头余党乃敢反招倡乱纠合强徒开张旗号流刼乡村而杀人放火极其凶残袭捉职官而掳掠奸污特其余事茶毒一方动揺二省仰仗皇上德威庙堂至计数月之间渠魁授首凶党悉平巢穴荡空地方寜靖及照江西岭北道分守左叅政方楷分巡副使林大辂广东岭东道分守左叅议周震分巡兵偹佥事谢汝仪守偹恵潮以都指挥体统行事指挥佥事程鉴岭南道分守左叅政胡琏分巡佥事刘乔守偹南韶都指挥佥事孙瑛督率惟严而分布应援之有方谋力毕效而调度攻围之得策协心用命克收全功江西赣州府同知伍佐赣州卫指挥使姚玺安逺县知县刘信大破贼阵连捣三巢而搜获有加广东潮州府推官李乔木恵州府推官周楫恵州卫指挥使髙瑛指挥佥事雷润王廷璋夺回掳官多获首恶而扫荡无遗韶州府通判符锡夹剿穷搜亦多俘馘福建守偹汀漳都指挥佥事吴山江西守偹南赣都指挥佥事明德广东南雄府推官赵珩分把要害致无奔突以上各官似宜量录以明劝功赣州府捕盗通判董鸣凤赣州卫指挥同知刘镗始虽均于失事终则皆能获功此二臣者似宜许赎以明使过但升赏予夺出自朝廷非臣下所敢议也除催取擒斩功次并误事人员文册公同各该巡按御史查明另奏外縁系剿平流刼叛贼及节奉钦依便行文都御史潘希曾会行各该镇巡官严督该道守巡兵偹等官整率官兵上紧设法剿捕事理未敢擅便为此具本专差千戸杨忠亲赍谨题请旨

　　旌举方面官员疏

　　题为旌举方面官员事臣奉命提督南赣汀漳等处军务一应军马钱粮弭盗安民事宜督行江西福建广东湖广各布按二司掌印守巡兵偹等官共济厥事中间贤能官员相应旌举除已经升转不开外访得江西布政司左布政使叶相才敏达而优于剸繁志正大而足以任重右布政使张羽饬行谨而贤声式着莅事勤而藩政以修左叅政方楷分守有保障之劳接管无因循之弊按察司副使林大辂领兵虽非所长司宪素称执法副使喻汉风裁之持乆闻兵戎之备克振佥事锺云瑞言行本于敬慎奸贪惮其严明福建布政司左布政使陈锡性端雅而行修才谙练而政举左叅政查约政疏通而不遗性严毅而有守按察司按察使周广断狱有明决之才总宪得严肃之体广东布政司左布政使周宣刚严着风纪之司和厚敷承宣之政左叅政胡琏政不扰而恵流才有为而名起按察司佥事谢汝仪肃宪足以禁奸饬兵复能靖冦湖广布政司左布政使丁沂先任福建而声绩已着所守清约而终始不渝右布政使潘珍亷慎之行孚于人人练达之才优于事事按察司按察使盛仪操持慎而士行修才识长而宪度举以上贤能皆堪旌举乞勑吏部再加察访将各官量为擢用则明扬得人而臣工知劝矣縁系旌举方面官员事理未敢擅便为此具本专差舎人来仪亲赍谨题请旨

　　举劾有司官员疏

　　题为举劾有司官员事臣惟有司乃亲民之职其贤不肖系民生之休戚见贤而不能举非所以劝功见不肖而不能退非所以警众臣访得所属江西原任赣州府今调吉安府知府张汉慎笃足以守官精勤优于治剧赣州府知府李显风裁已见之内台政声复彰于剧郡南安府知府吕律谨守得奉公之宜亷平有及下之泽赣州府同知伍佐性介而守不渝官乆而事益练广东南雄府知府伍箕刚介之操不回循良之绩已着潮州府知府王袍律已革前官之弊爱民有良守之风恵州府知府顾遂才敏而政日修心公而人自服揭阳县主簿季本仕学之功有加子民之政匪懈以上各官皆贤能昭著者也江西信丰县知县梁材畏谨而居官鲜失疎缓而干事不前福建归化县知县彭中精力勉强而向衰政务因循而欠举广东程乡县知县王泽宅心寛平而守不失任职寻常而政多弛此皆才力不及者也湖广郴州知州张观带乡人以代吏书舞文虐民受贼赂而致讦发被提计避江西赣州府通判薛文假严以济贪初政莫测遇事而巧取丑声遂闻此皆贪污不职者也乞勅吏部再加察访将张汉等量为擢用梁材等别为更调张观等速为罢黜则有司知所劝惩政清而民安矣縁系举劾有司官员事理未敢擅便为此具本顺差舎人来仪亲赍谨题请旨

　　竹涧集奏议巻三

　　●钦定四库全书

　　竹涧集奏议巻四

　　（明）潘希曾 撰

　　○治河十九首　本兵三首

　　疏支河以防水患疏

　　题为疏支河以防水患事臣奉命总理河道事务才薄而任重无任竞惧然不敢不竭其愚圗济大事窃惟近年沛漕沙淤旋挑旋塞盖由秋水泛涨黄河奔冲所致尝考河流故道非一其大而要者若孙家渡经长淮卫地方趋淮入海其一也若赵皮寨经符篱桥出宿迁小河入海其一也若沛县飞云桥经徐州趋淮入海亦其一也孙家渡赵皮寨乃上流之支河飞云桥乃下流之支河弘治以前三支分流会于淮而入于海故徐沛不受其害漕渠不为所淤迩来上流二支俱就湮塞全河东下并归于飞云桥一支下束徐吕二洪上遏闸河流水溢为游波茫无畔岸于是决堤壅沙大为漕患今日之计固当挑浚旧漕以通粮运加筑堤岸以防冲决然非疏上流之支河将来秋水复发沙虽挑而难保其不复淤堤虽筑而难保其不复决探本之论固有在矣近因赵皮寨开浚未通该巡抚河南都御史潘埙等题称仍将孙家渡责成河南管河副使该戸工二部议题孙家渡责成潘埙督行管河副使加意疏浚以杀河势不许推避误事节奉圣旨卿等说的是钦此臣惟探本之论正在疏孙家渡以杀河势此抚臣经国至计而该部会议相同蒙皇上断然行之真明见万里也臣私忧过计尤恐巡抚事繁副使力寡万一疏浚迟悞未免贻患漕渠伏望皇上轸念国计下工部计议合无请勑一道叮咛都御史潘埙即便严督管河副使调集黄河夫役选委相应官员上紧将孙家渡疏浚一应合用钱粮听其便宜区处务令渡口深阔支河流行克期成功臣仍公同本官阅实奏报庶几河势可杀而漕患可免矣縁系疏支河以防水患事理未敢擅便谨题请旨

　　治河疏

　　题为治河事臣本菲才误蒙皇上采之廷推特勅总理河道事务既加宪职复听便宜无非重国计而急水患也臣勉圗报称夙夜靡寜本年九月中躬率管河郎中李重山东副使陈文沛兖州府同知花魁大名府通判郭从道徐州判官林桐等自济寜放舟沛徐以观被淤故道及所挑新河复沿黄河东岸陆行沛丰单等县以观大小决口奔冲之迹询诸父老究其縁由乃知漕渠庙道口以下忽淤数十里实由决河西来横冲庙道口之上并掣闸河之水东入于昭阳湖以致闸水不复南流而沛县飞云桥之水时复北漫故沙停而淤耳沛以下即无淤者以飞云桥之水南流故也计济沛间漕渠只宜加筑东堤以遏入湖之路更筑西堤以防黄河之冲俾其自北而南常由故道自无沙淤之患虽旧日之淤犹有存者量加挑浚亦自通行已经札付郎中等官李重等并续到河南副使周忠山东左参政边宪会议得单县林台集至沛县旧城堤一百四十余里相应修筑长堤则民地得免淹没运道可保无虞又经督行各该司府议处及转行各处镇巡知会臣思修堤备患事不可缓而地方灾伤民不堪役及今粮运未行河道人夫空闲乃会计工程量调附近河夫二万余名每名照依则例日给银壹分五厘犒助今冬做工二个月至十一月中暂放来春做工二个月至三月中可完又查得本年七月九月间黄河水涨二次皆得赵皮寨分流但水落寨口微淤仍责河道官夫随淤随挑以备分杀及照孙家渡系彼处抚臣督浚亦就查催以慿阅视仰仗朝廷洪福欲俟稍见功効方敢陈奏近准工部咨该本部具题奉圣旨你部里说的是河道事情已命侍郎潘希曾提督整理不必再差官员还行与他着用心经画区处应奏请者具奏定夺钦此钦遵臣感激圣明委任惧无以副宵旰忧勤之万一谨昧死言臣既愚且拙不敢求新竒之功不敢为茍且之计区区报国之诚惟欲因旧以为功从省以济事顺水性以除患故舍新河而修旧漕者圗其易也沿黄河为堤者防其傍溢使顺流也堤去河五六里或七八里者因地势也停槩派十数万夫仅用河夫二万余者恐民劳也罢顾募而行犒助者虑钱粮难继也以次而挑旧淤培东堤者审其时也查浚赵皮寨孙家渡者以皆黄河故道亦先朝所尝浚也夫漕渠之淤因黄河之傍冲黄河之冲因上流之未疏察其事势参诸廷议莫如修漕堤以防冲决疏支河以治本源臣尽心竭力猷为止此然未敢自信也伏望皇上轸念河患特勑工部会官详议或俯察迩言或别示长策使臣得一意行事庶于国家大计可无误也縁系治河事理未敢擅便为此具本专差承差厉思智亲赍谨题请旨

　　谢恩疏

　　奏为谢恩事嘉靖八年正月初六日承差刘尧臣于本部顺领颁赐明伦大典一部到臣除望阙叩头捧受外伏以惟圣尽伦不越因心之孝惟皇尽制必稽知礼之言大典肇修彛伦攸叙揭中天之日月开流俗之昏迷盥手启编荷恩增惧诵敷言而会其有极由孝道而移以为忠臣不胜感戴天恩之至为此具本专差承差任举亲赍谢恩谨具奏闻

　　自陈求退以弥灾变疏

　　奏为自陈求退以弥灾变事迩者地方多灾星霾迭异皇上宵旰靡寜克谨天戒在廷羣臣罔不省躬待罪臣本菲才谬膺治水重寄多方修浚所至劳费迄今半年未得成绩盖羣臣中宜早退者也伏望圣明将臣罢归田里别任贤能则天工不旷而天意可回矣縁系自陈求退以弥灾变事理未敢擅便为此具本专差承差刘尧臣亲赍谨具奏闻伏候勅旨

　　乞命宪臣兼管河道疏

　　题为乞命宪臣兼管河道事臣惟黄河自河南泛滥歴千余里分三数道趋徐淮以入海先年河溢开封大名曹州地方尝修沿河一带长堤以保运道而在开封者则属之河南管河副使在大名曹州者则属之整饬曹濮兵备兼管河副使分任责成有备无患近年河溢丰沛徐地方两淤沛漕一淤徐州洪又淤淮安清河口即今疏上流于河南以分其势筑长堤于单丰沛以御其患惟单县系曹濮兵备官该管而丰沛徐淮黄河缺宪臣管理事难责成看得整饬徐州淮扬兵偹副使呉昻常在徐州住札前项河道堪以兼管乞勑该部计议请旨令徐州兵偹官兼管丰沛徐淮黄河凡人夫工料防守修浚之宜照依开封大名曹州整理以后仍载入本官勅内则河南山东直隶一带黄河皆有宪臣分管而运道可保矣縁系乞命宪臣兼管河道事理未敢擅便为此具本专差承差张誉亲赍谨题请旨

　　修长堤以保运道疏

　　题为修长堤以保运道事节据山东按察司管河兼整饬曹濮等处兵偹副使陈文沛呈据直隶大名府管河通判郭从道呈蒙本道案验奉钦差总理河道事务工部右侍郎兼都察院左佥都御史潘希曾札付坐委卑职督领本管人夫修筑丰沛长堤工程窃照前项创筑之堤为防西水冲噬之患自沛县淤塞运道以来无人不欲兴筑此堤者也今堤功报成足以为经乆之计矣合无照依直隶山东事例或设老人或置乡夫时常巡逻看守则堤功不致损颓而运道可保无虞等因到道查得直隶山东河南三省一带黄河北岸先年设有长堤月堤以防水患两畔揷柳一以护堤为长乆计一备采稍为河患用又每三里盖铺一座拨夫看守仍设老人往来巡视合无备行单丰沛三县将一带新堤照依前项三省旧堤规矩等因到臣看得三省旧堤连接五百余里外防黄河内保运道各设管河副使同知通判主簿等官管束河道人夫栽揷杨栁采办桩草看守铺座修填堤岸每于夏秋水发之时并力卷埽防御河患遇有淤浅亦就挑浚近年河决单丰沛地方沙淤沛漕该臣议筑三县长堤一百四十里续据单县官民申呈增筑长堤至本县戴富家后共一百五十里盖造堤铺凡五十座所以防黄河而保运道与三省旧堤事体一同今单县河道系山东管河副使该管丰沛河道已经题准系徐州兵偹副使兼管惟州县管河官员及守堤人夫尚未议处谨将应设官夫查照旧堤事例参酌地方事宜开欵于后伏望皇上垂察特勑该部计议施行则长堤可垂永久而运道无虞矣縁系修长堤以保运道事理未敢擅便为此开坐具本专差承差张誉亲赍谨题请旨
　　计开
　　一兖州府单县河道官夫查得本府城武县近年河患已逺管河主簿郭景辉在任事简乞将本官改注单县管河就将单县均徭河夫二百二十九名邻近金乡县均徭河夫一百六十八名令其管领守堤每三铺设一老人巡视平时修堤揷栁采办椿草夏秋水发之时听本府管河同知调度于紧要处所并力卷埽以防河患其城武县河夫仍听同知总管则官免增设夫免加佥而事亦有备矣
　　一徐州丰沛二县河道官夫查得本州岛管河判官例该沛县住札宜令兼管丰沛黄河沛县管河主簿宜令兼管本县黄河丰县欠管河官乞照例设主簿一员令近堤住札就将萧县近年佥复闸溜浅夫并原存浅夫共六百二十七名砀山县近年佥复闸溜浅夫并原存浅夫共三百八十二名分拨丰沛二县主簿各管领守堤每三铺设一老人巡视平时修堤揷栁采办桩草夏秋水发之时听本州岛管河判官调度如或不敷量调徐沛运河人夫于紧要处所并力卷埽以防河患则官不缺人役不扰民而事亦有备矣
　　一查得徐州洪闸官夏时先经总理河道侍郎章拯荐其警敏知事令同沛县主簿寗时智往来修浚该本部覆题各官果能尽心职务河患平息听总理河道官奏请量擢自去年冬臣委本官于丰沛地方卷埽修堤尤能效劳成事且熟知河患可使防守如蒙准设丰县管河主簿乞将夏时升补则河道亦有頼矣

　　异常大水幸保运道疏

　　题为异常大水幸保运道事节据河南按察司管河副使周忠呈据开封府同知阎祺潘国臣呈嘉靖八年六月初五日据管工义官孟雷报称本日子时黄河泛涨将孙家渡口冲决灌入新开河内随带本官亲诣孙家渡相看河水委实洪大奔趋本口顺流满漕而下其深大约丈余随有木客郭恺郭亨等木筏三十余座亦随水而下通流无阻又据开封府兰阳县申本年六月初五日黄河泛涨水发一丈本日亥时将新挑赵皮寨河冲开见今通流又据直隶徐州沛县申本年六月初七日夘时水势陡涨出岸冲入街市午时水至县门夜三皷将察院仓库监狱六房各官宅舎渰倒巻案般救不及儒学文庙西庑棂星门诸生号房教官宅舎亦被淹倒黄水平有三尺又据委官城武县主簿郭景辉禀报沛丰长堤本月初七日辰时黄水溢出岸上流至堤下深者五六尺浅者三四尺弥漫汹涌扫冲堤埽乞行相度防护庶保无虞等因各到臣窃照今年五月以来兖济地方雨水大发近日黄河泛涨尤甚决孙家渡灌赵皮寨渰沛县漫长堤三日之间千里并至除沛县拯恤事宜系抚按衙门施行外看得长堤初成而黄河骤涨頼修筑颇坚不被冲决堤里田庐免于渰没而济沛一带漕河由其故道黄沙无自来淤塞不复作即今粮运通行水势渐平且孙家渡既淤下流受害连年挑浚工未及半一旦自决而通夫岂人力皆由我皇上忧勤一念仰格天心故天相成功渡口乆塞而忽通长堤甚危而获安也臣仍行河南管河官俟黄河落后查勘孙家渡赵皮寨二河如有淤浅之处量加挑浚以偹分疏及行山东直隶管河官将单丰沛长堤再加修培以垂乆逺庶运道自此无虞矣縁系异常大水幸保运道事理为此具本专差承差任举亲赍谨具题知

　　议处河道官员疏

　　题为议处河道官员事据河南按察司管河副使周忠呈称孙家渡开自弘治六年迄今修浚不知凡几但既浚之后水或暂通而不复为偹沙旋淤塞贺村以下今改须水流入则浮淤自可荡涤惟渡口二千五百歩水落泥积宜时常修浚合于郑州添设判官一员责令渡口住札就将该州并所属四县河夫共九百七十六名分作两班每年量调一班自二月初兴工三月终止如或积泥颇重用夫数多将该州并属县年例堡夫二百名调拨协济庶民不久役而水可常行矣又称仪封县先年因黄陵冈冲决添设主簿一员专管河事近年河患已徙于纸房杜胜等处系隶东明县地方见今员缺似应裁革等因到臣看得孙家渡既已挑通必须专官管理庶免复淤其仪封县管河官委的事简可省及查得虞城县县丞李希蕙年资久而守不渝修浚勤而绩已着用之管河足以称职乞勅该部计议合无将仪封县管河主簿裁革于郑州添设管河判官在孙家渡住札管束该州并属县河夫以时修浚仍查访县丞李希蕙如果相应就以本官升补郑州判官则河道有备而官使亦得人矣縁系议处河道官员事理未敢擅便为此具本专差承差任举亲赍谨题请旨

　　及时疏河以防水患疏

　　题为及时疏河以防水患事据河南按察司管河副使周忠呈报挑浚过荣泽县孙家渡自本渡口起至郑州地方姚店止长三十三里一百四十三歩于本年六月三十日工完又自渡口西北挑浚旧河形长二千二百歩于本年十月初二日工完河水通流船筏往来等因到臣查得先为疏支河以防水患事该臣具题奉圣旨是潘希曾所奏漕河壅塞原委明白甚为有益足见用心便冩勑与都御史潘埙着严督管河副使调集夫役选委相应官员将孙家渡上紧疏浚务在深阔以杀河势功成之日还着潘希曾阅实具奏工部知道钦此嘉靖八年四月二十六日准工部咨为应诏陈言以弥灾异事该本部题议得治河通运国计重大夏秋水涨正在春暮用工不宜停罢如果人民灾困支给在官夫价多方逺籴救其饥馁督其工力务使河工不误而民命两全奉圣旨是这工程事干运河着巡抚官会同督理河道侍郎潘希曾公同计议从实具奏定夺钦此本月二十八日随准工部咨为及时疏河以防水患事该本部题近查巡抚河南都御史潘埙奉有钦依致仕遗下前项修河工程无官督理况今四月将终正在紧急用工之际合无降勑一道星夜差人赍付彼处巡按御史胡效才将都御史潘埙遗下一应治河事务通行严督整理仍一面行文本部右侍郎兼都察院左佥都御史潘希曾亦要不妨运河往来总督整理不得因而推托误事其巡按御史奉勑以后河功懋着比之潘埙事有成效听侍郎潘希曾具奏上闻奉圣旨是治河工程依拟写勑与巡按御史胡效才严督管河等官趂时整理通行侍郎潘希曾往来公同督视勿得推托误事待巡抚官员到日另行具奏定夺钦此臣钦遵节行管河副使周忠严督官夫如法挑浚及亲诣孙家渡阅视外看得去任都御史潘埙督过工程仅及三分之一御史胡效才奉命接管乃能究河道之始末念工力之繁难议处钱粮人夫选委官属督同副使周忠及时经理又于河涨口决之后察其水落沙浅之形加力挑通为国逺计使河流分于上而运道安于下且频年难成之功四越月而告成厥功懋矣乞勑该部议处合无将御史胡效才副使周忠量为升赏庶以励贤劳也除巡按衙门径自造册奏缴外縁系及时疏河以防水患及节奉圣旨功成之日还着潘希曾阅实具奏并节奉钦依巡按御史奉勑以后河功懋着听侍郎潘希曾具奏上闻事理未敢擅便为此具本专差承差刘世臣亲赍谨题请旨

　　河功告成疏

　　奏为河功告成事据委官管河郎中丁洪李重管闸主事李邦直山东管河兼漕濮兵偹副使陈文沛兖州府同知陈约徐州判官温文标等各册报筑过黄河北岸长堤自沛县旧土城起歴丰县至单县戴富家后止共长一百五十里一百二十二歩下埽二千三百九埽嘉靖八年四月十七日工完造过堤铺五十所每所瓦房三间共一百五十间本年六月二十一日工完浚过沛县至济寜运河淤浅九十二处共长三千八百丈五尺培过堤岸缺口七十二处共长一千九百五十丈三尺修过桥坝共一十三处本年七月初六日工完帮过长堤一百一里二百二十四歩加埽二千四百三十一埽本年十一月初四日工完委役过官并吏老等役二百八十四员名人夫二万九千二名匠役一百一十九名船戸四百八十三名动支过原修河并河道银共二万六千九百一两五钱一分七厘一毫五丝原修河米豆共一万四千五百七十八石四升五合二勺桩木杉条共一万五千二百四十四根草苇栁稍杂柴共一百一十一万六千六百二十一束苘绳草绳共一十三万二百一十五条苘麻废缆旧铁器共一万六千六百九十二斤砖瓦共一十二万一千八百个石灰五百石又据河南管河副使周忠呈报浚过赵皮寨口本年六月二十六日工完浚过孙家渡三十三里二千三百四十三歩本年十月初二日工完各到臣节该钦奉勑近年沛县迤北漕河屡被黄河水涨冲开堤岸河流淤塞朝廷恐阻滞粮运节命侍郎章拯都御史盛应期等会同督理未见成功该廷臣会推尔素有才望特加宪职命尔前去督理该本部覆尔所奏以孙家渡为上流支河必先疏浚以杀河势然后可以施功诚为有见已勑都御史潘埙严督管河副使等官用功疏浚尔可作急前去公同淮扬镇巡及山东河南北直隶抚按官督同各该三司掌印及管河守巡等官亲诣沛县等处相度河势斟酌计处待孙家渡疏浚成功之日然后以次随冝举行或挑浚旧漕以通运道或修筑堤岸以防冲决凡事千河道勑内该载不尽者悉听尔便宜处置事体重大者具奏定夺尔为大臣受兹委任尤须竭忠尽力多方咨访悉心区处务在日下成功钦此钦遵臣议得沛漕之淤塞因黄河之傍冲黄河之傍冲因上流之未疏今冝疏支河以杀其势筑长堤以防其冲然后挑通沛漕自无复淤之患乃先请勑河南抚臣督浚孙家渡续行河南管河官加浚赵皮寨口一面督行各该司府议处及转行各该镇巡知会分委郎中丁洪李重副使陈文沛周忠等查调河道官夫支放合用钱粮起筑长堤于沛丰单三县盖造守堤铺舎候过暑雨仍加帮培又委主事李邦直管浚沛县迤北漕河培补堤岸修置桥坝仰頼皇上洪福一年之间各工次第报完支流疏于上而黄河之势以分长堤障于下而黄河之沙不入沛漕挑通粮运径过虽六月八月两经大水无复淤塞之患矣除赵皮寨系本处河夫如常挑捞孙家渡系接管御史胡效才造册奏缴外今将报到长堤并沛漕工程縁由查算相同除备造文册画圗贴说外縁系河功告成事理为此具本专差承差张誉亲赍谨具奏旨
　　计开缴
　　河功文册一本
　　画圗贴说一本

　　旌举贤劳官员疏

　　题为旌举贤劳官员事先准工部咨内开本部右侍郎潘希曾奉命总理河道重务其河南山东直隶都布按三司并府州县卫所等官有谙晓河事者从其选委事有成效听本官从公举荐等因具题奉圣旨是钦此钦遵该臣议得沛漕之淤塞因黄河之傍冲黄河之傍冲因上流之未疏今宜疏支河以杀其势筑长堤以防其冲然后挑通沛漕自无复淤之患乃请勑河南抚臣督浚孙家渡及行河南管河官加浚赵皮寨口分委郎中主事副使同知等官一面起筑长堤于单丰沛三县一面挑浚沛县迤北一带漕河一年之间各工次第报完支流疏于上而黄河之势以分长堤障于下而黄河之沙不入沛漕挑通粮运径过两经大水不复淤塞此虽资官府之财藉人夫之力以有成亦由各官尽心分理竭力趋事之所致也如调任虞衡司郎中丁洪处事周详为人耿介都水司主事李邦直设施有序才行俱优调任霸州兵偹副使陈文沛刚敏有为操持克慎河南管河副使周忠莅政精勤饬躬端谨皆分董大工共致成效者也如兖州府同知李仁陈约通判张儒大名府通判郭从道开封府同知阎祺潘国臣任府佐而各称厥职如济寜州判官杨时中徐州判官温文摽项情邳州判官杨政单县主簿郭景辉贰州县而各有所长皆分管工程效劳修浚者也乞勑吏工二部查议如果臣言不谬将前项各官甄録量为升擢则贤劳有劝矣縁系旌举贤劳官员及奉钦依事理未敢擅便为此具本顺差承差张誉亲赍谨题请旨

　　多病乞休荐贤自代疏

　　奏为多病乞休荐贤自代事臣自去年七月奉命治河夙夜兢惕劳心宣力今年六月以来半身头面麻木手足痿痛服药炙火医治罔效于时以河功未上不敢自陈勉强力疾狼狈至今加以肠风举发失血日甚势不得不自陈也窃思往年沛漕沙淤旋挑旋塞以黄河一溢则一淤也今既请浚孙家渡加捞赵皮寨以分其势起筑长堤于单丰沛三县以防其溢挑浚沛漕通利粮运两经大水不复淤塞又请勑除用兵偹副使兼管丰沛徐淮黄河则河南山东直隶一带皆有宪臣管黄河矣又议处孙家渡赵皮寨捞浅官夫则支河可常通矣又议处单丰沛三县守堤官夫则长堤可永固矣运河又有郎中主事等官如常管理矣使臣不患疾病不知止足亦不过坐靡廪禄无他猷为此臣今日所以得自陈也臣又思大臣有以人事君之议虽得谢不忘为国之诚查得先年督理河道尝以都御史通政等官今访得河南右布政使陶谐忠鲠著名老成行事副使周忠莅政精勤饬躬端谨霸州兵偹副使陈文沛刚敏有为操持克慎且皆尝任管河号称谙练者也伏望圣慈赐臣休致以便调理仍勑吏工二部议请将陶谐等量升一员代臣其过臣必逺矣縁系多病乞休荐贤自代事理未敢擅便为此具本顺差承差郭乔亲赍谨具奏闻伏候勑旨

　　荐举河道方面官员疏

　　题为荐举河道方面官员事臣奉命治河一应河道事务督同各该三司掌印及管河守巡等官从宜议处頼以集事中间贤能官员臣不敢蔽除河南右布政使陶谐管河副使周忠霸州兵偹副使陈文沛素谙河事臣具荐自代外访得山东右布政使邵锡歴官秉忠直之节敷政得承宣之体按察使顾应祥风裁表乎僚属歴练优于政务左参政边宪文学足以饬政端厚慎于行已张宏气刚正而不挠事敏达而无滞天津兵偹副使姚文清司宪而肃纪纲诘兵而清河路佥事沈圻执法出自内台秉公施于有政河南右参政伍全勤慎协于官箴老成堪总藩政副使樊继祖署总司而宪度明正一已而属吏服佥事祁鹤勤巡歴而政举崇俭素而守严王洙能其风宪之官励于清修之行以上各官皆河道有千贤能堪荐者也乞勑吏部查访如果臣言不谬将各官甄録量为升擢则贤能有劝矣縁系荐举河道方面官员事理未敢擅便为此具本专差承差郭乔亲赍谨题请旨

　　荐举河道郡县官员疏

　　题为荐举河道郡县官员事臣奉命治河一应河道事务督行山东河南直隶各该府州县官从宜区处頼以集事中间贤能官员臣不敢蔽除管工同知等官李仁等另具旌举外访得兖州府知府刘梦诗恺悌得民牧之体明敏堪繁剧之任东昌府知府王杲用财省而宜于民守已严而达于政开封府知府刘漳政平易而近民性明达而有守淮安府知府葛木刑清而政兼举守慎而民相安扬州府知府陶俨居官不携家累恤民尤重夫差大名府知府乐頀歴练而政疏通公平而民懐服皆作郡之贤能者也滋阳县知县谷鸾寛严之政适宜勤慎之行不茍山阳县知县姜润身秉清节而民甚宜更剧邑而才始展江都县知县刘良卿器伟而操履端才长而废坠举长垣县知县王懋风纪素着贤声迁调益谙政体沛县知县平世祥理疲弊之邑得张弛之宜丰县知县髙禄抚垫溺之民修平易之政皆作县之贤能者也以上各官俱堪荐举乞勑吏部查访如果臣言不谬将各官甄録量为升擢则贤能有劝矣縁系荐举河道郡县官员事理未敢擅便为此具本顺差承差郭乔亲赍谨题请旨

　　谢恩疏

　　奏为谢恩事嘉靖九年六月初三日准吏部咨为及时疏河以防水患事内开该本部具题嘉靖九年五月二十一日奉圣旨潘希曾准加尚书俸级着照旧用心总理河道钦此臣钦遵望阙叩头外伏念河流自昔靡常运道于今为重禀纶音以从事职分当然頼国福而幸成胼胝奚有乃蒙天恩罔极日照不遗采吏工两部之言锡俸级二品之盛福逾涯分惟深覆餗之虞报乏涓埃徒切倾葵之愫臣不胜感戴天恩之至为此具本专差承差张誉亲赍谢恩谨具奏闻

　　河道疏

　　题为河道事据管河郎中黄行可呈蒙钦差总理河道事务工部右侍郎兼都察院左佥都御史潘批据直隶淮安府申前事批仰本职作速勘处通行回报备行淮安府转行本府并淮大二卫掌印管河官员会同勘议停当呈来覆勘去后续据该府经歴司呈承准本府照会准通判李重牒称会同本府掌印知府葛木并淮大二卫掌印管河指挥蒋继爵等亲诣信字方家二坝议勘得新庄闸口縁在淮河上流故其水势常髙里河数尺清江浦月河縁下新庄口二十余里故水视彼已低二尺方家信字二坝又下月河二十余里故水视月河又低二尺若于其旁开口置闸则里水可以顺出后或淮水涸落之甚而惧里水走泄则闭闸而开月河又甚则闭月河而开新庄闸若或外河涨盛则三口俱闭而暂车坝随宜开闭庻工力不致太费而运道可以无虞柰建闸地基在信字坝尚有不便盖必由通津桥而东行二百余歩转折而北又须拆民居房室数家方可建置其方家坝则坝西观音堂前已有空便基地且观音堂系尼僧创建应合拆毁先作石闸一座仍将里口新建板桥再加桩木筑打中留闸门立木枋挨牌启闭节水可以祛水患通运道除已修完方家信字二坝省令一应船只俱由车盘外等因牒府备呈本职又经亲诣阅视得清江浦月河与方家信字二坝地形水势委渐低下除信字坝工费浩大难并建闸外合先于方家坝旁次及原议清江浦月河口各建石闸一座里水可以顺出酌量淮水消长随宜开闭车盘若水落之甚仍开新庄故道经行粮运庻免妨阻之患实经久可圗之计也其通判李重欲以石闸之里又造木闸似为重并无益又经公同知府葛木等复议相同等因具呈到臣据此会同总督漕运兼巡抚凤阳等处地方都察院右副都御史刘节议照淮黄合流自西而东初经新庄闸又东二十余里经清江浦月河又东二十余里经方家坝水势趋东愈下故岸形迤东渐髙每年夏秋河涨湏闭新庄闸以防沙水内灌船由月河往来涨甚又湏闭月河口以防沙水内灌惟方家坝岸形稍髙可以开口行船且泄里水之溢故郎中黄行可知府葛木等议要先于方家坝旁次及原议清江浦月河口各建石闸一座与新庄闸座随宜开闭若或河涨大甚则三闸俱闭船由信方等坝车盘盖因时救患通漕之计也及照该府原申内开各属浅夫原额虽有一千二百名除逃亡事故外实在工仅有一千余名且各处筑浚恐不敷用合仍顾觅人夫三百名相兼浅夫匠作并力掘砌其作闸物料听管河郎中查取贮有河道钱粮去处动支买办夫匠工食合量动漕运无碍官银查照旧规日给银三分浅夫亦宜日给米二升或银一分计其劳费亦不甚多伏望皇上轸念地方水患及漕运急务特勑工部计议合无俯从所请于前项地方开设石闸二座合用人夫钱粮臣会同都御史刘节从宜区处府卫管工委官俱属管河郎中黄行可提调督理事完造册奏缴庻运道有备而水患亦稍除矣縁系河道事理未敢擅便为此具本专差承差王鼎亲赍谨题请鼠

　　黄河复由故道疏

　　题为黄河复由故道事嘉靖九年十月初八日据河南管河副使周忠呈查勘得虞城县原有小股河本年六月以来自上源冲开由归德州丁家道口直至本县地方横流往夏邑并直隶砀山县去讫本月二十四日据兖州府单县管河主簿郭景辉呈勘得黄河至曹县地方胡村寺东冲开一道阔三里有余东南至本县贾家坝入古迹黄河由归德州丁家道口至徐州小浮桥入运河胡村寺东北冲开一道阔一里有余又分为二支东南一支经虞城县至砀山县合古迹黄河出徐州东北一支经单县长堤尽头至鱼台县漫为坡水傍谷亭入运河其单丰沛三县黄河赖长堤障回即今沙淤平满民多耕作不复为沛漕之患等因各到臣巻查节据兖州府管河同知陈约呈本年六月初二日黄河溢出河岸流至单县长堤脚下深五六尺弥漫东流徐州砀山县申本年六月二十四日黄河泛涨自上源虞城单县二处冲流入境开封府归德州申本年六月二十六日黄河水大涨将上源梁靖口等处冲开漫入虞城县境内已经臣督令各该管河官于河患处所加谨修防候泛滥稍退流派可辩仍将河道变迁縁由勘报去后今据呈报前来查得黄河由归德州至徐州入漕河者故道也永乐年间浚开封支河达鱼台县入漕河者以济浅也自弘治年来黄河改由单丰出沛之飞云桥而归德故道始塞鱼台支河亦塞然以其出于沛桥亦可资以济浅以其逼近沛漕又恒有冲决沙淤之患朝廷连年修浚劳顿甫息一旦全河复其故道则患害已逺支流达于鱼台则浅涸无虞矣虽河性靡常不可逆覩由今观之实漕运之利而国家之福也縁系黄河复由故道事理为此具本专差承差王鼎亲赍谨具题知

　　荐举河道方面官员疏

　　题为荐举河道方面官员事查得山东布按二司右布政使等官边寭等河南布按二司右参政等官伍全等先尝经臣荐举者不复枚举外访得山东左布政使李绯承宣优大藩之任精练敏庻政之修右参议何瑷敷政宜于地方持身得于勤慎曹濮兵备副使严时泰饬武备而河防修赡文词而操守慎徐州兵备副使何鳌执法而污吏有惩诘兵而河务兼举佥事史臣巡歴勤而所守严刑狱慎而法事习河南按察使今升右布政使林大辂总宪司而纲纪克严布藩政而蕃宣允称以上各官或掌印或守巡或兼管河皆有禆河道贤能堪荐者也乞勑吏部查访如果臣言不谬将各官甄録量为升擢则贤能有劝矣縁系荐举河道方面官员事理未敢擅便为此具本顺差典吏髙志仁亲赍谨题请旨

　　荐举河道有司官员疏

　　题为荐举河道有司官员事查得山东兖州府知府刘梦诗直隶淮安府知府葛木大名府知府乐頀河南开封府同知潘国臣山东兖州府同知李仁等先尝经臣荐举外访得直隶河间府知府徐景嵩公忠秉给谏之旧政理有循良之风沧州知州呉成礼性淳而守不失才敏而政益修扬州府同知郝守正为人负宏深之器署印彰练达之才通判白镒行已亷而舆论归供事勤而厥职举髙邮州知州曹曙才优而荐更剧州行谨而复谙河事淮安府通判李重佐郡素长干理督工尤效勤劳山东东平州知州胡松年妙而学识优政勤而操持慎以上各官或掌印或管河皆贤能堪荐者也乞勑吏部查访如果臣言不谬将各官甄録量为升擢则贤能有劝矣縁系荐举河道有司官员事理未敢擅便为此具本顺差典吏髙志仁亲赍谨题请旨

　　自陈乞罢以弥天变疏

　　奏为自陈乞罢以弥天变事近日午门西楼雷震垂眷皇上过自贬抑谕羣臣同加修省盖克谨天戒以奉迓天休即古帝王洚水自儆大旱自责之心也顾臣僚托体股肱不能为陛下代天之工而致天之谴罪复奚迯臣才识素劣衰病交侵叨贰本兵曾无寸补固冝罢黜者也伏乞圣恩赐臣退休简贤能以充任使庻几天工不旷而天意可回矣縁系自陈乞罢以弥天变事理为此具本亲赍谨具奏闻伏候勑旨

　　计处大政以圗治安疏

　　题为计处大政以圗治安事职方清吏司案呈本部送吏科抄出广东道监察御史郭希愈奉圣旨该部看了来说钦此钦遵抄出送司案呈到部看得广东道监察御史郭希愈【云云】题称推升兵部左右侍郎要于素在边方曾经督兵及才识胆畧谋猷为众所推服者注实请用内分一员専一讲求边方军务一员専一讲求腹里军务又各自选有智计属官一二员为之赞画遇有警报各照地方即与尚书言之以调度若声势重大亦各照地方即与赞画属官前去提督以决胜等因除准吏部咨称议推兵部侍郎一节本部查覆外查得诸司职掌兵部尚书侍郎之职掌天下武官选授及天下地圗城隍镇戌烽堠与夫传驿廐牧戎器等政则凡边腹军务皆侍郎职分之所当理与尚书共济者也似难分限以致乖隔其属有四曰武选职方车驾武库则凡边腹军务乃各该郎中员外郎主事分任而习理者也似难又专委一二人赞画及照我国家百六十年来如遣将总兵率以公侯伯都督等官遣文臣总制或提督率以尚书侍郎都御史等官然皆临时命文武多官会推堪任大臣二三员上请简用事平则将归于班行兵散于营卫故将无乆擅之权兵无不戢之患兹欲以两侍郎分领边腹军务似未悉我祖宗临事遣将之深意况预定左右侍郎将兵之任则各处抚镇等官皆将观望诿避不免误事或所拟侍郎一有事故该地方用兵又将谁属岂诸大臣中遂无一人可属此亦似非通论臣等俱不敢擅拟其本官所陈武备事冝则皆切于时务合候命下移咨总制提督巡抚等官申明修饬仍将某边与某边相邻某省要害与某省相接地里相距若干彼此可否策应山川形势之险夷镇戍城堡之修废军民兵马之精壮衰耗粮料有无足给器械有无坚利地方有无应合增修事务及战守机宜将领贤否等项各开欵备造小册一本及画圗贴说付公差人役附赍缴部以慿参考施行惟复别有定夺均乞圣裁縁系计处大政以圗治安及奉钦依该部看了来说事理未敢擅便谨题请旨

　　比例乞恩请给书籍疏

　　奏为比例乞恩请给书籍事臣闻之礼曰天子听外治后听内职外内和顺国家理治此之谓盛德三代而下此道微矣恭惟皇上德隆神圣治务本原以大学衍义实治国之规三后传训实理家之要乃命工翻刻序之宸翰而以衍义进讲于经筵传训示法于宫壸随复颁赐臣工传播遐迩此诚欲内外各正其位臣民咸式其言以成中兴和顺之治而上比于三代之隆甚盛举也臣彼时以工部右侍郎奉命总理河道在外未预颁赐之列闻兹旷典实切欣慕久欲上请惧渎圣聪查得近该御史李美等奏请前书已蒙准给臣辄敢冐昧以闻伏望皇上一体颁给俾臣得日夕览诵近以为修身之模而什袭珍藏逺以为传家之寳感荷恩私世世无极矣臣不胜愿望之至縁系比例乞恩请给书籍事理为此具本亲赍谨具奏闻伏候勑旨

　　竹涧集奏议卷四

　　●钦定四库全书

　　竹涧集附録

　　明故正议大夫资治尹兵部左侍郎赠兵部尚书竹涧潘公墓志铭

　　于乎竹涧而遽而化耶化者之寂灭孰乐耶生者之哀孰妄耶抑理固有常而非常而谓乐与哀皆妄耶未可知也于乎昔在壬癸之岁偕公奉节诰封于安南歴齐鲁徐扬之墟乱于江淮达于呉越惟予与公偕惟时公则先趋而归予独登越王台观会稽窥禹穴访阳明之洞然后返钱塘过严瀬以会公于金华抚赤松观皇初平化羊石然后浩然偕南泝浔横之江以出慿祥两涯之山夹江揷天竒恠百出目眩心悸笑歌相答忘乎其为行旅矣凡相与岁月之间无有几微相逆于心者然后知公之为盛德人也反还朝无何予以忧去继以病不起离索者八九年及今上改元予奉召至京见公无几而予为祭酒以南及予方北公亦治水还朝歴贰夏官卿未及三年而公一日勿病而化于乎人生离合无常死生亦无常予安得不动今昔之悲乎其子徽以其子壻文德之状来请志铭予揽涕勉为志而铭之志曰竹涧公潘其姓希曾其名仲鲁其字竹涧其号金华其里彦亨其髙祖文华其曾祖洪其祖璋其考彦亨应洪武贤良聘使江右有专对之才未官而卒文华以洪贵赠山东道御史洪以御史累官广西按察佥事又以璋贵赠奉政大夫璋由水部郎司榷荆湘有声为佥事督学于蜀有声官至陜西副使督学卒食爼豆于蜀之名臣婺之乡贤祠后洪璋俱以公贵赠中大夫南京太仆寺卿祖妣呉氏封孺人母姜氏封安人俱累赠淑人其世德之积累也公生七年能诗文十有四年丧宪副公于陜奉淑人以丧归塟读礼如成人弱冠补郡弟子员经学逈异督学者必器重焉弘治辛酉举乡试壬戌登进士皆居上第选翰林院庻吉士秋迎母淑人以疾终则扶柩还塟如丧宪副公服除授兵科给事中武庙登极恩诏赠宪副公中宪大夫母恭人兹其出身之履歴也天性孝友简黙惇悫接人和夷未尝作谐谑语有德于人未尝自言人有不礼未尝见其非口不言人过有言人之短者则为黙然又不乐趋时进取居三品者且三考至滞也人问之则笑此其德性也沉黙不露外视之若愚及临大事决大疑若庖丁之理牛无不迎刃而解者兹其材能也正德丙寅有汪钰者故太监汪直义男也乞升锦衣卫镇抚带俸守茔公即首疏以为世禄以及子孙鬼神不歆非类内臣本无后而强求世禄之恩义男本异姓而欲冐他鬼之荫疏上中官皆切齿侧目又上疏劝上隆大孝勤圣学节游乐逺佞幸八事逆瑾遂谋中伤之以发前愤乃差公湖贵二省计处边储至则有司为备千金以请曰今瑾虐熖日炽凡差者以赂免时也势也公毅然却之曰我谏官也未能为朝廷除恶柰何复尔乎瑾因大怒矫诏下狱拷讯欲寘之死杖于阙下晕不知人矣瑾快曰死矣左右负以出不知公之复苏也然且除为民归则杜门深居宅旁有水水际有竹荫可息间招亲友觞咏悠然自得因自号竹涧居士庚午瑾伏诛明年诏复其官刑科右给事中壬申奉诏持节往使安南赐一品服以行寻由吏科右给事中升礼科左入其国逺近皆来瞻仰其仪度以为从天而下莫不起敬且为中国重非徒不辱命而已途中述作有南封録反命升工科都给事中时内官监奏请修太素殿天鹅房诸役费累巨万公抗疏力争之曰方今边储告匮冗食日繁山东河南近经兵燹江西四川疮痍未起况营建清寜二宫大木采及于逺方工料派遍于天下若复别兴土木诚恐民不堪命疏上不报丙子迁南京太仆寺少卿奏易买马为折色寛滁和之民困而马课视昔尤易完遇灾沴则请蠲贷以苏之长淮南北之人咸德焉今上御极迁本寺卿复遇恩诏是以有祖考之赠癸未迁南京太常寺卿期月改提督四夷馆乙酉晋都察院右副都御史督南贑汀漳等处军务先是招抚新民或多以诈杀之是以往往复猖獗为民害公鉴其弊务驭以诚信惟于自相告讦者亦听之而其党以离有功未赏者悉令赏之以示恩信恵州黠冦頼贵聚众肆虐则进兵剿之空其巢凯奏赐金币慰劳浰头余贼曾蛇仔七巢并兴流毒江广则发诸路兵夹攻之贼计穷袭通判董鸣凤以要我抚公曰不可堕其计中耳乃佯曰通判自偾事不足恤督兵益力战数合贼大败生擒渠魁余党奔窜通判卒获全遂犂其庭籍其田以业贫民亷其胁从者分配内地上功多归之人弗以自伐曰臣子效劳常事耳俘获渉疑似者不以报奏上会召入为工部侍郎故论功竟弗及人益髙之及还朝时黄河溢淤漕渠任事者方兴新河之役费且数十万死者数千人人心汹汹欲为乱岁运不继廷议必得公往代乃可赐玺书兼宪职以往莅事公还甫三月也于是誓殚虑毕力以济大事夙夜思惟亷知沛漕之淤塞因黄河之旁冲黄河之旁冲因上流之未疏今宜疏支河以杀其势筑长堤以防其冲然后凿通沛漕自无复淤之患乃上疏谓河流故道非一其大而要者若孙家渡赵皮寨乃上流之支河也沛县飞云桥乃下流之支河也弘治以前三支分流会于淮而入海故徐沛不受其害迩来上流二支俱就湮塞全河东下并归飞云桥一支下束徐吕二洪上遏闸河流水溢为游波茫无畔岸于是决堤壅沙大为漕患人以为探本之论既至济即达观徐沛险阻而得其利害乃复上疏以为济沛间漕渠忽淤者盖由决河西流横冲并掣闸河之水东入昭阳湖故闸水不复南流而飞云桥之水时复北漫故沙停而淤也今宜加筑东堤以遏入湖之路更筑西堤以防黄河之冲臣愚不敢求新竒之功不敢为茍且之计惟欲因旧以为功从省以济事故舍新河而修旧漕者圗其易也沿黄河为堤百四十里者防其溢也停槩派夫十数万仅用河夫二万余者恐民劳也罢雇募而行犒助者虑继费也上并嘉纳之不期年而功成以公有定策也己丒秋河溢境山西徙三百歩乱石絶流流下射髙数仭虽虚舟不得上有冐险而下者十覆三四公乃命穿故河广十歩以通水稍截徙河逼之东仍于徙河两崖下埽以渐相属埽渐逼河流激荡因决入故河奔放冲涤一夕河广一倍二三日尽复其旧人曰今人未见禹之行水未知于公何如耳役之初兴也有风公终新河之绪者有风公条新河之害以闻者公一弗从盖公之忠不欲殉人之非以偾国之是而其厚不欲扬人之短以彰已之功故功卒成而人弗病于是傅御史烱章尚书拯各疏公费省而成速画一而有序坐收累年难就之功宜加升赏诏升尚书俸级总理如故然而公自此婴疾矣盖由鞠躬尽瘁有所不顾焉耳己丒冬上疏乞骸温旨慰留辛卯春召改兵部右侍郎五日而部署灾时堂属多被逮上察公任浅特贷之公益感奋以一身当众务之剧收拾圗籍于散毁之余厘革宿弊而复之旧章则其事业也是年秋迁左寻奉勑督理仁寿宫工役力疾趋事壬辰三月十九日上御正殿传制赐进士公朝服侍班退朝同省迎进士合主宾百余人冠盖济济宴会尽欢比日昃始归又延接宾客罢则如卧内少休有顷则气微微逝矣明日讣闻于朝朝绅皆惊愕以为神异天子赠公兵部尚书赐祭塟所著有竹涧集若千巻又尝作潘氏家乗以聨属族人公生成化丙申三月十三日距卒享年五十有七娶叶氏累封淑人前壬辰进士知和州梅涧公睦第三女性慈孝事姑姜淑人得其欢心又能逮下男子三人女子一人长男徽登己丒进士任南京刑部主事女粹适程内翰文德俱淑人出庻子绍邑庠生章氏出绶葛氏出孙男四人长承祜以公荫为太学生次承祥承禠俱徽子承禋绍子孙女三人公卒三十有三日徽来奔自南都扶榇而归将以是年十二月壬寅塟于武义县来苏乡牛山之原铭曰嗟公行已如公行水然顺而因应莫为之先大服于于焉朝而朝天日中游宴以周旋晷刻不息而化吁其僊赐进士出身通议大夫礼部左侍郎前国子祭酒翰林侍读兼修国史经筵讲官增城湛若水撰

　　大司马竹涧潘公传

　　公讳希曾字仲鲁浙之金华人也其先毕公髙子季孙者食采于潘子孙因以为氏宋南渡初潘为着姓待制黙成先生以清节歴事三朝为世伟人里闬称为清潘又节度使郑王之后尚主随驾南渡贵倾一时居城西偏人称为贵潘其自括之竹溪来者田宅甲一郡至景宪父子始以科第显人称为富潘三潘鼎居更元之乱世微谱散公族籍以儒称而竟莫辨其谁裔也入国朝洪武间有彦亨者以贤良征至朝堂问治道仍奉使江右未拜官卒彦亨生文华赠文林郎山东道监察御史文华生洪为御史论列无所避升广西按察司佥事累赠中大夫南京太仆寺卿洪生璋即公父也登成化壬辰进士歴官陜西按察司提学副使累赠如佥事君尝为水部司榷荆湘有令誉为佥事督学于蜀推其所自得者为教士风文体翕然丕变蜀人士仰之若山斗乐之如父兄于是宿州知州万本奏称天下提学得人若陈选戴珊潘璋数人云云逮擢关中教士如蜀不踰年而卒时诸生以大比集省下咸奔走致奠如丧所亲蜀士闻讣亦相率会奠三公祠下哭之尽哀后数十年蜀士夫来浙皆往吊于墓蜀名宦婺乡贤皆爼豆焉祖母呉氏母姜氏俱有贤行累赠淑人公兄弟三人长希奭散官次希颜汝王教授公最少颕异七年能诗文十有四年丧宪副公于陜奉淑人以丧归读礼如成人弱冠补郡弟子员慨然慕乡先哲何王金许四君子之传砥行明经逈出流軰董学诸公咸器重焉试辄首选弘治辛酉举于乡明年壬戌登进士皆居上第寻被选翰林庻吉士秋迎淑人就养京邸未几淑人以疾终公扶柩还塟除服授兵科给事中时阉竖初炽公灼见其几有汪钰者故太监汪直义男也乞升锦衣卫镇抚带俸守茔公即疏夺之其畧曰臣闻名不正则言不顺理既屈则辞必穷彼称汪直微劳以欺陛下独不思宪庙用舎与众为公向革汪钰之职岂无见而负人功乎又称孤坟可悯以欺陛下独不思先帝宾天言犹在耳顾忍改于其道乎况世禄以及子孙鬼神不歆非类内臣本无后而强求世禄之恩义男本异姓而欲冐他鬼之荫物理人情甚是无谓疏上中官切齿而公之祸基矣复因灾异陈言劝上隆大孝勤圣学节游乐逺佞幸振因循惩玩法备边事励士节八事其畧曰事天之道不外于事亲得亲之心斯可以得天伏望陛下勤诣灵几躬礼宗庙近思先帝教育之恩逺念祖宗累积之德又时朝于两宫曲尽母子之情乐闻训诰之益乃所以隆大孝也至于讲学一事尤帝皇圗治之本从容便殿之中讲论片时之会与视朝御膳等尔于圣体未劳也顾乃专事游乐不避炎日陛下柰何舎有益而不为作无益而不惮劳耶伏望仍开经筵日讲使日新之功有加无已乃所以勤圣学也如射猎游戱往往使人心意荒惑形神劳顿千金之子坐不垂堂陛下以宗庙社稷之身岂不自爱哉此皆由左右前后不得正人希宠导非迷君误国伏望放鹰犬絶玩戱仍简内臣端谨者以充侍从务俾游乐有节而佞幸不得近天下之患莫甚于因循因循不振则国政日弊近该部奏准查革冗食滥费足国裕民莫急于此而乃累旬浃月不即奉行部寺犹然诸司何责京师如此藩郡可知伏乞降旨切责断在必行庶几人心知警而因循可振也朝廷之患莫大于玩法玩法不惩则主权下移近该部奏准查看草场以补国用太监寗瑾乃敢无故奏沮此其狥私罔上情罪显然乞特敕法司究治庶几威权不失而玩法可惩也方今北敌窥视南夷窃发苏松近地海冦啸聚江西四川时各有警夫用力攻战固在将官而运筹调度多在宪职往时巡抚起自升用者率与边境及其颇积年劳渐转内地此但为人择官非为地方任人也今宜察其不堪边寄者取回别用果有文武长才者特加乆任秩满则加其官有功则録其嗣偾事则治其罪如此而敌冦不靖臣弗信也臣又闻国家必养亷耻之士而后能得忠义之臣律例文武官犯公罪并许收赎守御上直军校犯笞杖罪俱令纳钞妇人应决杖者非奸罪不去衣此我祖宗仁至义尽也且廷臣宻迩不啻军校贤者守身不异贞女小有过犯多受刑辱臣窃伤之乞敕法司镇抚凡常朝官员过犯非系赃恶无得去衣加辱庶几全君臣之大体兴礼教于无穷其于国家非小补也他疏语皆凯切不便近幸由是逆瑾遂谋中伤正德丁卯差湖贵二省计处边储升吏科右给事中时瑾虐熖方炽凡差者必重赂蕲免祸有司亦为公备千金公毅然却之曰我为谏官不能为朝廷除恶我之罪也柰何复助之乎瑾又风公多参劾为贿地公复不从瑾大怒矫命械公下诏狱考讯欲寘之死既复杖于阙下奄然而晕瑾快曰死矣左右负以出乆乃苏当时见瑾者虽公卿必屈即被谪谴亦必辞以行公既除籍为民独不往还乡里杜门不出日惟课子弟读书宅后池旁佳竹荫可息间招亲友觞咏悠然自得因自号竹涧居士时兰溪章枫山先生懋于人少许可独称公清修苦节且贻书曰世上何人号最闲司谏拂衣归华山执事此归贤于二十四考中书矣庚午瑾伏诛明年诏起公刑科右给事中壬申偕编修湛公若水奉使安南锡麟袍玉带服以行寻升礼科左给事中入其国先谕威德正礼仪然后致命返三辞其赆皆作诗谕意足以服裔夷章王灵非徒不辱而已纪事观风有南封録焉反命升工科都给事中时方营建干清坤寜二宫内官监复请修盖太素殿天鹅房船坞诸役费累巨万公抗疏争之其畧曰天下之财力有限二宫之营建方兴寛一分则得一分之济早一日则享一日之安况边陲之军储告匮内外之冗食益繁山东河南近经兵燹江西四川未复疮痍大木采及于逺方工料派通于天下若复别兴土木诚恐民不堪命且古昔帝王非无台池以供游观然其作有时其游有节故民乐其乐天眷其德考之月令当夏毋起土功毋发大众今时既不宜矣况大内游玩之处频年营建不少必欲继作尤非撙节之道疏上不报丙子迁南京太仆寺少卿先是滁和之民困于纳马公为奏更折色民大称便而马课视昔易完每遇灾沴复请蠲贷长淮南北之人咸德焉丁丑环滁大雪时闻銮舆北幸乃作感雪赋其辞曰弭余节于滁阳兮岁聿暮不吾与曰强圉赤奋若兮维律中乎大吕颛顼严令兮使玄冥驱其先风伯愤噫兮云师乗以垂天羌觱发兮逾栗烈夜淅沥而霰先集兮昼忽缤纷而雨雪驾玉虬兮骖白螭腾踏银汉兮溅氷屑夫何累旬月止复作兮纷委积而交加折修竹以失声兮封枯杨而生花岿官寺兮山之麓接旷景兮平皋阻寒气兮空谷旦余适野之莾苍兮雪始霁而日煜千门冻而反闭兮万灶凄其未烟灿琼枝兮林立莹氷柱兮檐悬僵狐兎以屏迹兮饥鹰隼而莫骞晃六合以昭回兮敛万籁而寂然吾方游乎尘垢之外兮幸昭质之未窳歩余马于白水兮按余辔于瑶圃饮沆瀣兮飱玉英懐琬琰兮佩琳琅茍余心之皎洁兮虽逺引其何伤嗟滁之僻兮乐有余逖彼北裔兮僻不可居层氷峨峨兮阴山萃矹豺狼侁侁兮虎豹出没美人之游兮辕不及攀良辰感我兮怛肺肝乱曰寒既冱兮岁亦殚幽独处兮谁与欢宣余力兮及时难望朔云兮天漫漫凤有冈兮龙有渊思美人兮不敢言在滁六年不调今上御极擢本寺卿嘉靖癸未迁南京太常寺卿期月改北提督四夷馆时大礼未定议者纷纷公虑其聚讼而贻患也作大礼问以解之其畧曰或问礼官之说皇上以小宗后大宗特重大宗降其小宗亦既合礼经矣曷为议者未已也曰此宗子法也非所以定天子之大礼也其说何也曰宗法为公子卿大夫设也君不与族人为宗也为人后为继大宗设也君无为人后之礼也且古之后大宗者必属乎子道者也故可以为父子仲婴齐以弟后兄非礼也而公羊髙曰为人后者为之子附会之过也鲁僖公以兄继弟非世及之常也而胡安国曰臣子一例以僖尝为臣夫谓臣犹子也则可谓为之子恶乎可近世人主祢其所后则何如曰属乎子道尝受命为后儗诸宗法庶乎其可也非此类也何可比而同宗法耶然则其称号柰何曰天叙有典人不可汩也其庙次柰何曰生为之臣死不得侪于君也其昭穆柰何曰父昭子穆未之有改也或世次不相当不以亲亲害尊尊可也仰惟我皇上即位承武宗遗诏遵祖训兄终弟及之文揆之春秋之义克正其始矣其继武宗之统以主宗庙之祀非若宗法必为之后而后得奉其祀者故以伦则武宗兄也孝宗伯考也以位则皆君也皇上以弟代兄以臣道事先君其为继武宗也名正而言顺矣武宗而有继也则孝宗固未尝絶也何得舎武宗而不继何必考孝宗而后为继耶由此言之兴献帝圣考也兴国太后圣母也名正而言顺矣若夫尊崇之典则亦有可言者宋英宗既后仁宗程颐尚谓其父濮王当别立殊称矧我皇上圣父母乎如曰子无爵父之义周不有追王之礼乎庙祀之典则又有可言者天子为百神之主尚当祭其国之无主后者而顾不得祭其父乎别建寝庙不敢干宗庙之纪不亦可乎公言出而羣议遂定时议礼当上意輙得不次擢公嫌希附卒不以闻主议者求观亦弗予上计已决期日下诏上宝册宰臣犹执旧议上甚怒祸且不测公往与言遂草诏大礼卒以定而臣工阴受其福公有调和之力焉乙酉晋都察院右副都御史提督南赣汀漳等处军务赐玺书斧钺至则明号令修器械时简教亷谋勇信赏罚先是壬癸之乱招抚新民或诈杀之由是各巢往往复连比为患公鉴斯弊务驭以诚信惟自相告讦者听之以离其党旧有功未赏者有司或吝出纳公谓此何以劝且示之不信悉赏之于是惠州黠冦頼贵聚众肆虐公发兵洗其巢穴凯奏上嘉悦赐金币慰劳浰头余党曾蛇仔等七巢并兴大肆毒痡逺近震恐公发诸路兵夹剿贼大惧愿抚且袭通判董鸣凤以要公曰此贼故智耳昔人常堕其计容复蹈乎乃下令曰通判自偾事不足恤有能掖之出者予弗死益督进兵力战贼大败渠魁生禽俘馘千余牛马器械获甚众余党奔窜于是犁其庭籍其田业贫民审其胁从者分配内地通判卒获全公制变决机竒中折冲尊爼之间而亲临战陈者咸弗及也至上功献捷初弗张皇谓臣子效劳期于成事而已希赏非我志也故纪述劳勚多归之人其俘获稍渉疑似即不以报会掾吏白故事宜纳赂不者功虽髙不赏公曰我寜无功耳奏上会召为工部右侍郎迨论功竟弗及焉还朝值河溢淤漕任事者方兴新河之役费且数十万死者数千人人心汹汹岁运不继上忧之廷议必得公代乃可赐玺书兼宪职往莅事公还甫三月也既受命誓殚虑毕力以济大事夙夜思惟考故询谋以沛漕之淤塞因黄河之旁冲黄河之旁冲因上流之未疏今宜疏支河以杀其势筑长堤以防其冲然后挑通沛漕自无复淤之患乃上疏其畧曰河流故道非一其大而要者若孙家渡赵皮寨乃上流之支河沛县飞云桥乃下流之支河弘治以前三支分流会于淮而入海故徐沛不受其害迩来上流二支俱就湮塞全河东下并归飞云桥一支下束徐吕二洪上遏闸河流水溢为游波茫无畔岸于是决堤壅沙大为漕患今日之计固当挑浚旧漕以通粮运加筑堤岸以防冲决然非疏上流之支河将来秋水复发沙虽挑而难保其不复淤堤虽筑而难保其不复决探本之论固有在矣上嘉纳焉至济即达观徐沛淤漕阅新河险阻沿黄河出丰单以求决囓奔冲之迹洞悉利害而得其要机遂筑长堤起单至沛几百四十余里时建议者欲别遣官相度意在阻公适有旨下公计处乃复上疏其畧曰漕渠庙道口下忽淤数十里者由决河西来横冲掣闸河水入昭阳湖以致闸水不复南流而飞云桥之水时复北漫故沙停而淤也今宜加筑东堤以遏入湖之路更筑西堤以防黄河之冲俾其自北而南常由故道则沙不复淤矣臣愚且拙不敢求新竒之功不敢为茍且之计惟欲因旧以为功从省以济事顺水性以除患故舎新河而修旧漕者圗其易也沿黄河为堤者防其溢也停槩派夫十数万仅用河夫二万余者恐民劳也罢雇募而行犒助者虑继费也上复纳之刘司空麟遗公书言近日议者谓赵皮寨孙家渡不足泄黄河怒漕渠或不免复淤柰何公复书云黄河为中原患非一日矣智者不与水争地惟顺其势而导之后世或塞其决或堤其卑或疏其派皆随时救患者也国家漕渠为南北咽喉势不得不与河争地弘治初河决荆隆口又决黄陵冈又决张秋当时尝浚孙家渡宿迁小河而后荆隆黄陵张秋可塞此分泄河怒之验也况自河南歴直隶至山东之曹县恃长堤以御河患亦既有年今单丰沛为堤独不可以捍御乎盖事理可据与人力可为者如是而已若欲别求逺圗则新河之役可为殷鉴公遂毅然行之役夫费银不满二万不期年而功成沛漕流通岁运如故每河涨堤下水退沙回民多耕作焉其后河徙成化间故道出徐州小浮桥合运河而飞云桥道塞无复沙淤之患矣己丒秋境山河忽西徙三百歩乱石絶河湍射下数仭虽虚舟不得上有冐险而下者十覆三四逺近骇惧舟戒弗行公命穿故河广十歩以通水稍截徙河逼之东两涯下埽以渐相属及两埽逼河流激荡乃决入故河奔放冲涤一夕河广一倍二三日尽复其旧人谓禹之行水弗是过也是役也有风公终新河之绪者有谓当条新河之害以闻者公一弗从盖公之忠不欲狥人之非以偾国之是而其厚不欲扬人之短以彰已之功故功卒成而人弗病于是御史傅君烱疏公费省而成速上纾九重漕河之忧下遗一方民田之利工部尚书章公拯疏公区画有方督理有序国之峻功一旦告成宜加升赏以励臣工上乃诏加公尚书俸级仍总理之任然公积劳成疾自此始矣是年冬疏乞骸上温旨慰留义不敢复辞事详治河録辛卯春召改兵部右侍郎五日而部署灾时堂属多被逮公以一身疲众务收毁散之圗书防夤縁之奸弊罔有余力又奏罢各省镇守太监是年秋升本部左侍郎冬复奉勑督理仁寿宫役力疾趋事壬辰三月十九日戊辰朝服侍上御殿传制赐进士退朝同省集迎主宾百余冠裳济济宴会尽欢比日昃归复接宾客罢如卧内少休有顷则气微微逝矣明日讣闻于朝咸惊愕以为异旁皇赴吊天子轸哀特赠兵部尚书赐塟祭公仪状秀伟言辞辨正性孝友质直简黙惇悫平生言动未尝少越法度接人和夷而不喜谐谑无亢无比无贤愚大小见必称长者使人弗逆亿敦然以情尤笃于故旧乡里后进接引不遗有德于人终不自言人有无礼未尝见其非口不言人过闻人有言者则嘿然凡职分当为无不学而一无所炫视之若愚及临大事决大疑若庖丁理牛无不迎刄而解雅知止足不逐时进取为太仆八年居卿贰且三考朝列鲜有同者而公裕如也平生读书精思力究发为文章隽腴古雅诗尤清婉卓然名家所著有竹涧集若干巻尝虑族人久而易涣乃仿古宗法作潘氏家乗佥事府君有旧庐葺之以居族人创家庙立祭规凡尊祖睦族之为罔弗至焉公生成化丙申享年仅五十有七塟武义县牛山之原娶叶氏累封淑人前壬辰进士知和州梅涧公睦第三女性慈孝事姑姜淑人深得其欢心尤能逮下所在着闻生子徽与永康程文德同登己丒进士任刑部主事女粹适文德封孺人庶子绍邑庠生章氏出绶葛氏出孙男四人长承祜以公荫为太学生次承祥承禠承禋礼部侍郎甘泉湛公若水为之铭诸圹云史氏文德曰夫公可谓不近名者矣当瑾之横也公而少自为可以不禠其爵也官滁阳则八年矣犹曰休厥居也总师而师捷矣治河而河道矣而亦既劳矣而九岁弗迁焉近名者至是乎且当发言盈庭之日一言而礼取衷焉公孤可立致也公着论寜独秘焉近名者能之乎于乎寜抑其位而信其德不求知于人而求知于天若公者固三代之遗直也耶后之论世者庶有考于斯焉翰林院编修文林郎经筵官子壻程文德撰

　　侍郎潘公祠堂记【祠在境山】

　　潘公何祠民祠之也思也德公思公圗报无地故为祠以尸祝之也民何德公之理河不扰民不激水漕舟通利国富民安饮水者思禹不能一朝忘也然则民作之乎民无敢作君子者听之也君子何听髙山仰止景行行止五音之于六律方员之于规矩前船后眼不能舎之而他适也于戏遗爱于民遗法于后公去犹不去也公没犹不没也大人君子其无尚于立德也已是故可以祠可以记公讳希曾字仲鲁号竹涧浙江金华人嘉靖八年以工部侍郎兼都察院佥都御史奉勑总理河道祠成于十有六年之秋倡之者耆民郝端伊逵等听之者理鹾监察御史陈公蕙洪公垣视其成者徐州整敕兵备山东按察司副使宋君圭徐州知州陆君时望记者州人马津湖广按察司佥事记已为歌歌曰于戱公之理河也民无知公之去河也民有祠河之水兮汤汤公之灵兮洋洋岁时伏腊兮民曷可忘

　　竹涧集附録



