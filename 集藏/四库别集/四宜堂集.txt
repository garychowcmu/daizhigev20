
《四宜堂集》

目录

 

钦定四库全书·世宗宪皇帝御制文集总目四

卷之二十八·诗·四宜堂集一

苫次述哀（有序）   赐庄亲王   赐裕亲王   赐怡亲王   赐果郡王   赐大学士马齐   赐大学士松祝   赐大学士白潢   赐大学士徐元梦   赐大学士张鹏翮   赐大学士王顼龄   赐内大臣马武   赐尚书孙柱   赐尚书朱轼   赐尚书田从典   赐尚书张廷玉   赐尚书励廷仪   赐侍郎蒋廷锡   赐侍郎史贻直   癸卯十一月十三日恭遇圣祖仁皇帝忌辰缅怀顾复深恩瞻对无由不胜凄怆敬赋六韵以抒罔极之思   耕耤   诣太学   三月三日得雨   赐大学士张鹏翮暂假葬亲   母后周年述哀一首（有序）   述怀   冬至斋宫二首   甲辰十一月十三日恭值皇考二周忌辰感时永慕哀痛填膺洒泪述哀敬成一律   是日瞻拜御容追忆慈颜不胜悲怆再成一律   耕耤诗（有序）   雍正三年乙巳二月十有二日皇考服制告除违情从礼遡时增怆敬述纪哀   初夏偶闲   母后二周讳辰   赐庄亲王   赐果郡王   乙巳仲冬追忆皇考升遐倏周三载孺慕之忱与时俱积恭诣景陵拜谒以伸哀痛   暮春野望   闲咏   母后三周讳辰   偶题   月下听泉声得句   知鱼亭待月   赐怡亲王   赐侍郎沈近思   赐总督查弼纳   赐总督杨宗仁   赐总漕张大有   步月至泉畔试茶   闻雁   观瀑布   湖际闻野寺钟声   月

卷之二十九·诗·四宜堂集二

仲丁祭文庙   耕耤   夏夜不成寐   雨后湖亭看月   宫中偶成   赐淳亲王   赐都统拉锡   赐提督郝玉麟   赐提督高其位   桃花坞即景   诣太学二首   春夜钓鱼矶闻笛   会心处试笔   桃源深处   响泉山房赏月   仁明斋咏怀   沿湖游览至菜圃作   帝京篇   舟中纳凉   赐怡亲王又暮春杂咏二首   夏日勤政殿观新月作   雨后九洲清晏望西山   仲秋月夜题于清会亭   新霁苑中秋色颇佳临流玩赏率成一律   喜雪   戊申除夕守岁         春夜永春亭作   百花亭春咏   几暇偶题   暮春有感   如意歌赐怡亲王   朕御极七载宵旰万机未遑他出已酉夏因命将远讨誓师于南海子缅怀曩日侍奉皇考巡行此地色笑俨在目前而龙驭杳然邈不可攀俯仰徘徊曷胜今昔之感爰成一律以述追思   已酉夏南甸大岳   秋日登四佳楼晚眺   月夜平湖放舟   偶占   仲秋月夜感怀   追忆旧景有感   偶成二首   赐总督高其倬   赐总督李卫   平湖秋月   长至日题于至诚不息轩

卷之三十·诗·四宜堂集三

朕因去冬未雪忧怀莫释夙夜竭诚祈祷于惊蛰后二日荷蒙上天鉴佑春雪下降朝野同欢因成一律用志欣庆   圆明园道中寓目   多稼轩劝农诗   哭怡贤亲王二首   怡贤亲王挽诗三十韵   夜静   松月吟   谒西山大觉寺   秋分前二日月下作   暮秋   花下偶成   清闲   口占   仰瞻星垣   永春亭留春   年华迅速倏值端阳箱贡冰纨案陈角黍于颁赐诸王大臣之际念及吾弟怡贤亲王仙游已周一载不禁凄然涕下援笔赋此   国家为准噶尔跳梁不得已有用兵之举自己酉以来将帅士伍枕戈负盾野宿风餐三载于兹矣朕每一厪念食不甘味寝不安席因避居便殿停御燕会日与廷臣筹计军需惟翼上苍黙佑师旅早旋论功颁赏朕怀始释爰作截句四首以见意   环秀山房对月   观释典偶题   秋日登楼有感   除夕   晩晴远眺   端阳前一日为吾弟怡贤亲王二周之辰毎一回思輙伤怀抱作五言律志感   去冬无雪今春雨未沾足朕心忧畏莫可言喻幸于五月十八日甘霖倾注枯焦顿觧不觉喜而成咏   深柳读书堂消夏   秋日寓目成咏   秋夜印月池作   壬子岁九月七日吾弟怡贤亲王定窆于水东村朕念手足至谊兼以辅弼功勤献替忠款抚今忆昔情不能已因亲临奠送稍伸积痛夫神游于天魄藏于地亘古迄今理之常也但以吾弟之亲贤为国家柱石幽明异路于兹永别当深秋草木黄落之际朕心曷胜凄怆爰赋此诗以写怀   暮春四宜堂咏怀   荷池玩月   立秋前二日游湖亭   初秋咏月影溪声   秋日登朗吟阁寓目   秋夜述怀   立春   初夏西苑游瞩   蓬莱洲咏古   万方安和轩秋日作   中秋   感秋   雨后郊外泛舟   夏夜   新晴遣兴   偶题   秋夜   河沙   自遣   偶成   自疑   题画   雨后对月偶成   深柳读书堂避暑   夏夜即景   中秋夜

 

 

诗

钦定四库全书·世宗宪皇帝御制文集卷二十八·诗·四宜堂集

 

苫次述哀（有序）

我皇考深恩慈爱，过于高厚。一旦背弃，再觐无期。遥想音容，弥殷哀慕。苫块之次，言出痛忱，非同寄情于诗文也。於戏！罔极之德，报曷能尽；终天之慕，辞岂可宣。此篇乃中心迫切不能自禁之词。翰林诸臣看毕，各依原韵呈进朕览。

 

慕思君父泪千行，四十余年顾复长。高厚深恩悲罔极，瞻依情切托靡方。

天颜咫尺忽成隔，庭训趋承难再望。提命谆谆犹在耳，樽彝肃肃总摧肠。

衔哀但觉苍旻远，举首惟悲白日凉。展转心增风木恨，劬劳忍诵蓼莪章。

仙軿已返层霄上，夜梦仍亲御座傍。海水可枯石可化，终天仰恋讵能忘！

 

赐庄亲王

一本论瓜瓞，连枝喜最亲。推恩先迩室，略分讲家人。

尽洗膏粱习，须教学业醇。股肱兼耳目，属望更谆谆。

 

赐裕亲王

朱邸连云翼紫宸，屏藩重望属亲臣。银潢派接恩波近，玉叶枝分湛露新。

善体诒谋惟爱国，远承家法在勤民。同心夹辅应无忝，常巩瑶图亿万春。

 

赐怡亲王

天上根盘若木枝，朝阳辉映日纷披。葵心北拱输丹禁，棣萼春荣护赤墀。

干济有才频入告，职司无缺亦书思。忠勤佐就升平业，长保勋名奕世垂。

 

赐果郡王

花萼连枝夹帝京，英才挺秀信维城。冲和自保穰穰福，恭谨无劳赫赫名。

同气一堂亲燕笑，推恩千祀佐休明。更期永矢忠勤节，长看盘根应候荣。

 

赐大学士马齐

黄扉出入领朝簪，宿德耆英眷注深。才是济川需作楫，功同望岁伫为霖。

常思国事如家事，益励臣心沃主心。喜起明良传盛烈，薰风千载播瑶琴。

 

赐大学士松祝

玉陛觇风度，金瓯卜姓名。常时依紫极，何以福苍生。

化理资调燮，訏谟属老成。公忠勤体国，力为赞升平。

 

赐大学士白潢

密勿黄扉重，清时掌国均。平成需弼亮，光辅贵经纶。

共勉三公职，无惭一个臣。蓼萧多雨露，应及老成人。

 

赐大学士徐元梦

位以中台峻，名因主眷高。六卿推旧德，百职藉薰陶。

报国訏谟切，衔恩翊赞劳。运筹称自昔，前席礼频叨。

 

赐大学士张鹏翮

一德登黄阁，三台烛紫霄。化功兼衮补，和气作羹调。

运轴推元老，持钧序庶僚。赓歌应可嗣，赖尔协箫韶。

 

赐大学士王顼龄

纶扉简命出宸衷，元老官仪自古隆。帝德无私资赞化，臣心匪懈在抒忠。

勤宣天泽敷霖雨，善剂人情布巽风。一德明良歌喜起，皋夔事业古今同。

 

赐内大臣马武

禁御宣劳重近臣，貂蝉奕叶载恩纶。入参帷幄抒丹悃，出典周庐翊紫宸。

镇静实堪心膂寄，老成尤见性情纯。天家濊泽无私厚，勤恪应霑雨露频。

 

赐尚书孙柱

卿月光华灿，朝廷任重臣。分曹资辅国，列位济斯民。

正直先寮属，端严领缙绅。所期宏伟略，报国不谋身。

 

赐尚书朱轼

高岳生良佐，兴朝重老成。南宫持藻鉴，北斗秉权衡。

忠岂惟供职，清能不近名。眷言思共理，为国福苍生。

 

赐尚书田从典

百工允敕重朝端，职典枢机未易殚。出纳望同天北斗，清芬品拟省中兰。

分曹政洽调元气，补衮心悬效寸丹。日昃共期劳庶绩，履声常听下金銮。

 

赐尚书张廷玉

峻望三台近，崇班八座尊。栋梁才不忝，葵藿志常存。

大政资经画，訏谟待讨论。还期作霖雨，为国沛殊恩。

 

赐尚书励廷仪

喉舌宣王命，纲维辖众僚。星辰环紫极，剑履上青霄。

独坐心常凛，西曹法自昭。昼思频献纳，退食肯逍遥？

 

赐侍郎蒋廷锡

立政资良佐，宣猷重贰卿。枢机同出纳，郎署仰澄清。

自合称华选，还期矢朴诚。在公勤夙夜，懋绩有贤声。

 

赐侍郎史贻直

率属分曹地望崇，位跻卿贰赖和衷。彤墀迹蹑中台履，玉珮声含晓殿风。

勿惮贤劳亲吏职，好将兢业亮天工。公忠不负衣冠选，槐棘均叨雨露同。

 

癸卯十一月十三日恭遇圣祖仁皇帝忌辰缅怀顾复深恩瞻对无由不胜凄怆敬赋六韵以抒罔极之思

寝门不再省晨安，睽隔伤怀阅暑寒。思慕情殷劳梦寐，几筵频展痛泛澜。

岁时每怆推迁易，恩德难忘覆载宽。付托独深羞浅薄，命提莫望益悲酸。

天心此日犹能复，圣范无时更奉欢。瞻对御容风木惨，何禁哀涕欲摧肝。

 

耕耤

农事惟邦本，先民履亩东。翠华临广陌，彩轭驾春风。

礼备明神格，年期率土丰。劝耕时廑虑，敢为惜劳躬？

 

诣太学

礼乐牖民资大化，国家造士在斯文。临雍观礼崇儒切，视学论经养俊殷。

济济桥门龙旆绕，雍雍璧水凤毛纷。千宫咸庆文明盛，还伫同风率土訢。

 

三月三日得雨

三春淑气动萌荄，膏雨知时四野皆。东作共看霑溉足，西成咸庆岁时谐。

柔桑陌上青含秀，稚麦田间绿正佳。伫览霏霏飘洒意，眷予兆庶少抒怀。

 

赐大学士张鹏翮暂假葬亲

孝思忠悃本相成，蜀道迢迢去帝京。自是白云增恋慕，非关绿野乐幽清。

松楸得展酬亲志，魏阙长悬报国情。好待泷冈封马鬣，速还黄阁赞升平。

 

母后周年述哀一首（有序）

母后升遐，倏经周岁。痛色笑之难追，想音容而切慕。潸然泪下，赋此哀辞为念。

 

慈恩重，难禁涕泪悬。尊荣心莫罄，恍惚岁云迁。

物候常如此，音容独渺焉。寝门空在望，一望一凄然！

 

述杯

眇躬临亿兆，兢业凛渊深。先哲羹墙见，前徽手泽寻。

弛张遵祖训，赏罚顺天心。庶绩勤宵旰，微几慎影衾。

卫诗防湎酒，夏训戒从禽。每喜亲耕稼，长怀劝织紝。

菽葵村落圃，桑柘水边林。民乃邦之本，诚为帝所歆。

三冬盈瑞雪，九有遍甘霖。岁稔田家乐，河清渔父吟。

群英襄治理，列士献规箴。勉咏南薰曲，多惭继舜琴。

 

冬至斋宫二首

晨曦炯炯洁斋宫，一缕炉烟散绮栊。暖气潜回葭琯律，早梅先绽玉阶风。

中孚默契天人理，来复明彰造化功。漫道书云成故事，精禋惟藉寸心通。

 

凌寒松柏耐严冬，带月含霜度禁钟。午夜无眠思戒凛，诘朝崇祀务斋恭。

初阳鼓动开三殿，万象昭回映九重。嘉节届临生意始，虔祈上帝惠吾农。

 

甲辰十一月十三日恭值皇考二周忌辰感时永慕哀痛填膺洒泪述哀敬成一律

霜露重惊岁月侵，抚时莫解感伤心。慕思实切终身永，恩德难酬罔极深。

那得寝门重问膳，每怀圣训更霑襟。朝来回忆前年事，痛抱终天自古今。

 

是日瞻拜御容追忆慈颜不胜悲怆再成一律

屈指违颜岁再周，飞光逝水两难留。圣仪秋肃钦渊默，天语春温想噢咻。

荐食哀生松殿里，捧觞泪洒玉阶头。兢兢继述何堪道，服训常怀负荷忧。

 

耕耤诗（有序）

礼：天子为耤千亩，躬秉耒以耕。所以敬祀典，重农功，示先民也。稽之月令，每岁孟春，古帝王实从事焉。我圣祖冲龄践祚，越十一载，壬子始行耕耤礼。夫耤以敬天重农，而圣祖在位六十余年，宵旰忧勤，靡时或释。凡立心行政，盖无刻而非寅畏昭事之诚，无时而非劳民劝相之实也。是以家给人足，时和年丰，而成长治久安之天下。

朕继统之次年，甲辰春，既率群僚躬耤南郊。今岁乙巳，复举行焉。是日也，灵雨既零，春阳初霁，履我阡陌，秉我耒耜，三推礼成，兆庶欢洽。

传曰：“先之劳之”；又曰“无倦斯典也。”朕非欲为一时之盛观，亦非欲博千载之美名，况大典非炫耳目之具，而饰名之事又朕素所弗为，惟是祗承圣祖重农家法，率吾民敦崇本务，而与臣工敬勤无倦，以庶几康阜之成俗也。并纪以诗：

 

苍驭千官引，乘时事耤田。从来重稼穑，何敢惜劳先？

履亩迎膏发，群公继耦联。所祈同亿兆，岁岁介丰年！

 

雍正三年乙巳二月十有二日皇考服制告除违情从礼溯时增怆敬述纪哀

告袷今朝怆益滋，服除从吉礼从宜。频看冉冉流光转，每虑悠悠报德亏。

承大业惟循夙训，念诒谋祗奉成规。无如瞻恋终难及，莫罄缠绵结永思。

 

初夏偶闲

清闲偶得万几余，水殿蓬壶九夏初。夜听甘霖浇沃野，晓看佳气绕宸居。

绿荷池畔吟新句，翠竹林中披异书。时领薰风知解愠，松涛缓送度窗虚。

 

母后二周讳辰

自隔慈颜杳，重临此日悲。音徽徒有慕，尊养已无时。

恩念劬劳重，心惊岁月驰。朝来益为怆，抚序泪空垂。

 

赐庄亲王

金章玉珮冠通侯，班列彤阶最上头。仪表宗潢高乐善，屏藩王室重宣猷。

桐圭分锡开朱邸，棣萼联辉映凤楼。捧日丹忱勤翼赞，天家恩泽自长流。

 

赐果郡王

天潢崇锡爵，宗子重维城。共荷屏藩寄，知敦翼赞情。

好书传沛献，乐善纪东平。望古几前哲，相期保令名。

 

乙巳仲冬追亿皇考升遐倏周三载孺慕之忱与时俱积恭诣景陵拜谒以伸哀痛

恭陈服御俨凭依，拜奠菁茅凛不违。四十年余恩浃髓，一千日里涕沾衣。

寝园翠绕熊罴护，陵树霜寒鸟雀稀。翘首五云犹在望，忍乘清跸告言归。

 

暮春野望

户牖凌虚百尺楼，川原霁色坐中收。绿萝灌水园蔬茂，碧浪翻风垅麦稠。

杨柳坡边眠牧竖，杏花树畔泊渔舟。升平睹此丰年景，更亿英贤济远猷。

 

闲咏

苑柳千条拂地垂，红尘飞不到轩墀。炷余古鼎睛烟袅，题罢长笺昼漏移。

松影参差摩诘画，禽声上下浩然诗。遥空喜见浓云合，恰是吾民望雨时。

 

母后三周讳辰

鞠我恩深重，违颜梦渺茫。三年成逝水，百感对流光。

黯黯慈云在，迢迢仙路长。朝来又临讳，含怆仰空苍。

 

偶题

舜禹传心十六字，执中一语贯精微。漫从体用观真妄，不向筌蹄觅是非。

大地春风扬道妙，碧天秋月露清机。个中密谛何人会，鱼自深潜鸟自飞。

 

月夜听泉声得句

逶迤洲渚薜萝幽，苑静偏宜秉独游。万树林梢看月上，三峰岩畔听泉流。

溅衣珠洒晴疑雨，戛玉湍鸣夏似秋。风激潺湲声不断，夜深恋赏未回舟。

 

知鱼亭待月

传呼不用上林丞，傍水登临远郁蒸。解渴漫调金掌露，清心胜饮玉壶冰。

知鱼亭畔观鱼跃，得月台前望月升。烟敛碧池星汉皎，玉栏高处尽堪凭。

 

赐怡亲王

勤政楼头花萼芳，亲贤心膂藉匡襄。忠诚谨慎谟猷著，公正廉明誉望彰。

经理度支需赞画，畴咨水土奏丰穰。年年景福由天赐，长秉丹衷达九阊。

 

赐侍郎沈近思

冢宰官资贵，寅恭属亚卿。俱邀三命重，并列六曹荣。

操比寒潭洁，心同秋月明。所期庶政理，海宇日澄清。

 

赐总督查弼纳

时雍佳气浃寰瀛，绣戟牙幢制阃荣。两省风霜澄吏治，三春雨露洽舆情。

位高定效公忠实，职钜非循廉谨名。文武兼资才自裕，伫期嘉绩佐升平。

 

赐总督杨宗仁

绛节金章制上游，雄藩兼控主恩优。分疆名帅归钤辖，绣错方州待运筹。

文武和衷群吏宪，军民一体大臣猷。殷勤早夜遵天语，会见酬庸第一流。

 

赐总漕张大有

天储关国计，输挽最艰辛。舰轴来千里，膏脂念万民。

无忧任土贡，已得济川人。岂靳功高赏，恩光宠锡频。

 

步月至泉畔试茶

飞阁流云护碧纱，曲栏掩映竹阴斜。巡檐步月敲奇句，坐石烹泉品贡茶。

乳液清逾花上露，春旗嫩展雨前芽。水天一色明如昼，照见溪鱼戏浅沙。

 

闻雁

万机听览省行游，镜里韶华逐水流。木叶荣枯纪岁月，雁声南北报春秋。

 

观瀑布

风过林静片云还，物外逍遥意趣闲。鴷鸟扣关声剥啄，涧流喷雪响潺湲。

光寒古鉴飞霜练，翠滴晴岚涤雾鬟。岂必蓬瀛夸胜迹，翛然清境在人间。

 

湖际闻野寺钟声

长伴予游鹤与松，何烦扈跸得从容。湖烟淡罨迎人月，山寺遥传定夜钟。

不问清修谈内典，懒将密意叩南宗。悠然梵响因风送，暗数云林第几峰。

 

月

宝镜奁开升自东，星疏云净正秋中。从看圆洁今宵满，即此晶辉万古同。

奕奕荣光蟾吐彩，溶溶澄景水明空。当筵坐爱团圞好，时得香飘桂子风。



钦定四库全书·世宗宪皇帝御制文集卷二十九·诗·四宜堂集

 

仲丁祭文庙

扶植纲常百代陈，天将夫子觉斯民。帝王师法成隆治，兆庶遵由臻至淳。

道统常垂今与古，文明共仰圣声制文集当筵坐爱团囗而神。功能溯自生民后，地辟天开第一人。

 

耕耤

无逸农功重，豳风穑事先。方春勤夙驾，乘令为亲田。

夹陇千官肃，扶犁百辟联。礼成终亩后，父老庆丰年。

 

夏夜不成寐

疏帘香散御炉烟，万井沉沉翠幔悬。夜静梵音来水面，月明渔唱到窗边。

虚堂虑息难成寐，冰簟心清即入禅。惟有团团荷上露，晶莹可拟意珠圆。

 

雨后湖亭看月

鄙听秦声却楚优，每于山水暂淹留。翠含宿雨千竿竹，高出层云百尺楼。

湖影远浮随棹月，柳塘斜系钓鱼舟。坐深暑退凡情爽，一片清光入镜流。

 

宫中偶成

紫禁遥闻玉漏迟，露华滴遍万年枝。风帘不动尘喧隔，月满瑶阶意孰知。

 

赐淳亲王

满树繁花应候荣，蟠根奕叶托瑶京。试看花萼相承意，更听埙箎迭和声。

带砺永存苗裔业，豆笾有践弟昆情。天朝屏翰家庭事，莫负皇心眷顾诚。

 

赐都统拉锡

羽林十二应星文，直宿周庐向夜分。阵识风云才自裕，身依日月志弥勤。

鹰扬早领熊罴士，虎拜常参鹓鹭群。办得丹心捧宸极，时清莫漫羡奇勋。

 

赐提督郝玉麟

元戎拥节镇岩疆，特简殊荣姓氏香。阃外长城资一面，胸藏武库靖多方。

旌旗整暇军容肃，纪律严明士气扬。盛世筹边重颇牧，枫宸应为锡龙光。

 

赐提督高其位

太和累洽庆櫜弓，专阃还推赫濯功。裨益军民资伟略，剂调文武在和衷。

拊循正及从容日，谋勇皆由训练中。元老旗常书茂绩，雅歌应有穆如风。

 

桃花坞即景

禁园宜雨复宜晴，别馆春深枕簟清。数片落花惊午梦，一声渔唱惹闲情。

暂移榻向松间坐，恰听禽来竹里鸣。惟有东风知我意，满池新绿浪纹生。

 

诣太学

辟雍亲莅止，典礼重参稽。管龠仍鱼雅，威仪自整齐。

礼门资至化，义路牖群黎。永翊文明治，休征共受禔。

其二

善俗礼为本，仁民域可跻。崇儒申术教，造士列东西。

共式习如性，咸成璋与珪。兴贤勤寤寐，振德日提撕。

 

春夜钓鱼矶闻笛

暮雨一帘初卷，东风万卉齐芳。隔林渔火明灭，沿溪笛韵悠扬。

 

会心处试笔

秋霁瑶台晚眺，夜深便殿宵衣。神会园林妙趣，心勤一日万机。

 

桃源深处

溪外每闻犬吠，林间日听莺声。漫问武陵何处，且来此地移情。

 

响泉山房赏月

薄暮鸣蝉歇，松涛响曲廊。清阴生殿阁，霁色映林塘。

皎洁银河近，迢遥玉漏长。波飘菰米滑，风动藕花香。

坐石吟新月，临流纳晚凉。一钩才吐艳，灿烂隐萤光。

 

仁明斋咏怀

忆昔园林趋觐回，朱门静掩不轻开。怡情看竹邀僧话，余事移松傍水栽。

勤政原因涵养到，任劳却自静功来。万机日日如丝绪，勉竭心思手自裁。

 

沿湖游览至菜圃作

一行白鹭引舟行，十亩红渠解笑迎。叠涧湍流清俗念，平湖烟景动闲情。

竹藏茅舍疏篱绕，蝶聚瓜畦晚照明。最是小园饶野致，菜花香里辘轳声。

 

帝京篇

磐石占幽蓟，金汤固帝京。幅员宁有外，带砺自堪盟。

形势河山拱，星文气象清。休征荷地力，瑞应感天成。

济济匡时器，熙熙击壤情。溪流穿禁籞，霞彩映重城。

日照朱甍丽，尘飞紫陌轻。烟花织锦绣，莺燕唱升平。

池暖鱼吹絮，兰熏蝶抱英。新荷初浥露，宿麦晚蒸晴。

极浦渔舟杳，斜阳牧笛横。所希均雨泽，南亩问春耕。

 

舟中纳凉

开遍芙渠水为香，疏槐鸦影乱昏黄。停舟待月寻佳句，卷幔吟风纳晚凉。

渔笛数声飘远岸，茶烟一缕扬修篁。畅舒心志逢清夏，寂寂花阴漏正长。

 

赐怡亲王

皇皇藩服，惟德是荣。眷言贤王，谟猷光明。夙夜小心，以忠以诚。

弼予一人，庶绩用成。嘉兹翊赞，朱邸斯营。上栋下宇，永安且宁。

有策其基，有壮其楹。奕世承之，长卫帝京。庆既令居，式昭颂声。

又

惇族由来重本支，贤声况复叶埙篪。心悬北阙知忠悃，第赐东华表令仪。

禁院联辉双蒂树，上林移植万年枝。永惟堂构资寅亮，载咏南山福禄宜。

 

暮春杂咏

春云澹荡满平湖，渺渺烟波接绿芜。芳甸雨过花竞笑，画桥风起柳相扶。

莺歌鸟语天然曲，水秀山清自在图。胜景已超尘世界，何须驾海访蓬壶。

其二

炉烟袅袅拂帘栊，太液波澄晓镜融。卜岁喜看三月雨，惜春深坐百花风。

红尘不到黄金阙，香雾时遮碧玉宫。对此上林光景好，清平愿与万方同。

 

夏日勤政殿观新月作

勉思解愠鼓虞琴，殿壁书悬大宝箴。独揽万机凭溽暑，难抛一寸是光阴。

丝纶日注临轩语，禾黍常期击壤吟。恰好碧天新吐月，半轮为启戒盈心。

 

雨后九洲清宴望西山

蒹葭叶上雨声过，乍觉新凉飒飒多。山色崔嵬千叠翠，湖光潋滟万重波。

游鱼避钓依寒藻，翔鸟惊弦就碧萝。莫讶金风催改序，秋晖偏好快晴和。

 

仲秋月夜题于清会亭

深沉院宇桂香浮，寂寂溪园色相幽。静向庭中持佛偈，闲来月下泛扁舟。

云迷入梦林间鹤，浪逐忘机水面鸥。对此清光神会处，岸芦汀蓼一天秋。

 

新霁苑中秋色颇佳临流玩赏率成一律

步辇从容雨后临，湖亭景物可追寻。幽花戏蝶红芳晚，密藻潜鳞碧涨深。

寥泬天光增远趣，潺湲涧水静尘心。闲游不用调丝管，自有松篁奏好音。

 

喜雪

夙夜期琼屑，三冬日见晴。省修求直谏，祈祷秉精诚。

瑞雪春时降，彤庭喜气盈。苍旻仁爱普，亿兆荷生成。

 

戊申除夕守岁

送腊迎新节，年过半百初。道心随日进，佳兴逐时舒。

宝鼎宫香蔼，瑶阶瑞雪余。载欣丰裕兆，大有望频书。

 

春夜永春亭作

霏微池馆罨春烟，银汉迢迢淑景妍。鱼跃清波惊犬吠，月穿绿柳觉莺眠。

折蕉戏写题花句，接竹斜通傍槛泉。良夜寸阴应共惜，岂容虚度艳阳天。

 

百花亭春咏

涟漪碧水浸苔痕，垂柳丝丝静掩门。月上海棠惊鸟梦，雨来庭院浴花魂。

 

几暇偶题

识得几暇趣，丝纶不假言。孰知宵旰里，却是绝尘喧。

 

暮春有感

虚窗帘卷曙光新，柳絮榆钱又暮春。听政每忘花月好，对时惟望雨旸匀。

宵衣旰食非干誉，夕惕朝乾自体仁。凤纪分颁虽七度，民风深愧未能淳。

 

如意歌赐怡亲王

彩云冉冉鸾鹤翩，鸾鹤背驭双神仙。南极西池环珮联，双双同庆帝胄贤。

手执如意来当前，篆刻蝌蚪黄金填。晶荧上下星文缠，瑶台此日喜气偏。

琅琅更听仙语传，唱随偕老如和弦。既指山海为岁年，复言日月同团圆。

煌煌带砺眷便便，子孙永保福且绵。予因仙语嘉喜骈，为尔歌双如意篇。

 

朕御极七载宵旰万几未遑他出己酉夏因命将远讨誓师于南海子缅怀曩日侍奉皇考巡幸此地色笑俨在目前而龙驭杳然邈不可攀俯仰徘徊曷胜今昔之感爰成一律以述追思

花开野甸不知名，接辔依然辇路平。细草当时随驻跸，垂杨此日绕行营。

河山满目音容邈，风景关心岁月更。禁旅多年蒙教养，畀予戡定作干城。

 

己酉夏南甸大阅

陈师鞠旅卜良朝，万里餱粮备已饶。习战自能闲纪律，临戎惟在戒矜骄。

剑莹鸊鵜清光闪，旗绕龙蛇赤羽飘。听彻前锋歌六月，云台合待姓名标。

 

其二

风拂榆槐晓角鸣，筑坛选将命专征。飕飕羽箭穿杨巧，猎猎云旓耀日明。

万里玉关平虏穴，三秋瀚海渡天兵。裹粮带甲须珍重，扫荡尘氛远塞清。

 

秋日登四佳楼晚眺

庶务纷纭综理暇，偶将幽兴寄泉林。楼台况复秋光洁，花木偏宜霁景临。

西岭层峦千叠翠，东湖细浪万重金。澹烟轻霭疏槐杪，接阵鸿归夕照沉。

 

月夜平湖放舟

风卷平湖玉簟纹，沙汀落叶正纷纭。微微隔岸萤光隐，历历横空雁字分。

碧浪载舟舟破浪，白云笼月月穿云。渺然秋爽超凡界，欲问西山鸾鹤群。

偶占

碧桃吐艳莺初啭，丹桂含芳燕又归。日往月来传大道，花香鸟语泄真机。

 

仲秋月夜感怀

碧天皓魄印长空，嘹呖初闻度塞鸿。榴子结成崖石畔，桂香飘入渚烟中。

溪环松老重添翠，岩映枫疏半缀红。追忆昔年秋夜宴，不禁此际感西风。

 

追忆旧景有感

时名向鄙倩人推，洗竹浇花坐钓台。画舫新晴看月上，平桥细雨送春回。

行无干誉心恒逸，境不移情量自恢。萧散当年吟独乐，忧勤今日觅群材。

民风浇薄须陶化，世态参差待品裁。览疏宵忘泉石美，临朝晓听鼓钟催。

纤毫坐悉千官奏，方寸频劳庶务来。追忆安闲成梦幻，双眉锁处阿谁开？

 

偶成

晴空瞬息片云生，风卷千堆雪浪惊。石虎泥龙争斗罢，澄潭涌出月轮明。

又

长空万里碧天秋，绝点纯清亦不收。识得如如妙中妙，尘尘刹刹任悠悠。

 

赐总督高其倬

崇牙高建秉洪钧，远控岩疆轶等伦。两省山河司管钥，万民肥瘠视经纶。

还持绛纛开军垒，永矢丹忠答禁宸。操凛冰霜功带砺，匡时重镇眷良臣。

 

赐总督李卫

保障鸿才奏绩新，每将重寄委贤臣。须知令器承殊眷，贵有丹忱答紫宸。

训练多方资辑旅，抚绥无怠在諴民。龙章用锡昭旌功，益勖嘉猷辅一人。

 

平湖秋月

树杪暮烟收，晴光逐水流。浅沙闲立鹭，轻浪稳眠鸥。

心月双圆镜，湖天一色秋。恍疑星汉里，缥渺玉京游。

 

长至日题于至诚不息轩

殿角星疏报曙钟，乾乾无逸每忧农。葭灰协律云占岁，粉絮翻阶雪应冬。

时对神明持敬念，日临兆庶用中庸。愿言四海升平共，莫道尊安属九重。



钦定四库全书·世宗宪皇帝御制文集卷三十·诗·四宜堂集

 

朕因去冬未雪忧怀莫释夙夜竭诚祈祷于惊蛰后二日荷蒙上天鉴佑春雪下降朝野同欢因成一律用志欣庆

霡霂愆期忧岁俭，临轩愁咏悯农歌。三冬望雪心如渴，此日飞英气始和。

苍昊垂慈施恺泽，黔黎有幸沐恩波。遥思九土应同庆，积素凝华知几多？

圆明园道中寓日

御园西郭外，初夏景堪娱。金线遮桥柳，浓阴夹道榆。

麦翻千顷浪，鱼跃半池珠。雨后平芜绿，尘清辇路濡。

 

多稼轩劝农诗

夜来新雨过，畿甸绿平铺。克尽农桑力，方无饥冻虞。

蚕筐携织妇，麦饭饱田夫。坐对春光晚，催耕听鸟呼。

 

哭怡贤亲王二首

宗室屏藩重，朝端柱石崇。持身惟正直，应物本虚公。

青史经天略，丹心贯日忠。衔哀为作诔，难与述丰功。

其二

穗帐陈筵日，云軿载道时。悲深万民泪，痛失百寮师。

献替犹如昨，仪容俨在斯。可怜风雨急，花萼损连枝。

 

怡贤亲王挽诗三十韵

天锡亲贤笃本支，惟王德业赞纯熙。功存廊庙寰区仰，道冠宗藩百辟仪。

少日温恭承帝眷，髫龄孝谨荷恩慈。问安每候龙楼启，扈跸常随豹尾驰。

圭璧精神昭粹质，风麟苞彩擅英姿。自然才艺该文武，卓尔端凝绝党私。

三纪无惭臣子道，八年攸赖股肱资。溯从大统祗承日，历想嘉猷翊辅时。

佐理万几安亿兆，综厘庶政挈纲维。度支式定邦财裕，水利功兴浩泽施。

减赋蠲逋勤布算，栉风沐雨劝镃基。淤流通外成膏壤，田垅开时养稻粢。

九品抡才分玉石，六韬训士总熊罴。霜威秋肃明条教，恺泽春温善抚绥。

万里边防襄庙算，两军输挽佐畴咨。任兼宫府仔艰钜，理析豪厘辨等差。

伟绩固难更仆数，清标更系久长思。撝谦不恃金枝贵，精白匪求黼座知。

乐善荐贤时亹亹，奉公体国日孜孜。宽仁恤下孚群望，廉洁居心凛自持。

八字褒崇皆实行，四时赐赉必晴曦。庆流正喜天人合，善积还期福禄宜。

岂意赓扬方际盛，忽惊寝疾永睽离。鞠躬遑恤身前汁，矢志空余没后悲。

犹忆恳情辞吉地，竟循薄葬守遗规。公卿徒步随旌仗，老稚扶观泣路歧。

赠谥载光崇德典，加坛还树册勋碑。明祀配享千秋重，素服衔哀浃月期。

纵极宠荣颁礼数，难酬懿美罄言词。应知灵爽归仙籍，留得鸿名万古垂。

 

夜静

星汉斜临避暑宫，石栏干曲绿阴笼。风回岩畔泉声咽，夜静人闲月镜空。

绕砌兰薰香馥郁，满壶冰洁玉玲珑。隔帘漏断天如洗，新句吟成一枕中。

 

松月吟

香飘桂子月初盈，凉泛松涛溪共鸣。丛桂影中和月影，万松声里听溪声。

 

谒西山大觉寺

重开香积奉金仙，松径纡回警跸传。野鸟静吟僧院竹，梵钟遥度御炉烟。

清幽水树红尘外，寂历云山太古前。自有庄严超色相，何须慧远论真禅。

 

秋分前二日月下作

露湿天阶夜景赊，湘帘高卷树栖鸦。寒蛩唧唧吟深砌，曲沼盈盈涨浅沙。

风度桂丛香馥郁，月穿竹篽影横斜。襟怀凄爽秋将半，落叶萧萧菊欲华。

 

暮秋

散步御园东，清溪跨玉虹。一亭风冷淡，叠砌石玲珑。

秋老松含翠，霜浓柿缀红。萧然天气肃，云外度征鸿。

 

花下偶成

对酒吟诗花劝饮，花前得句自推敲。

九重三殿谁为友，皓月清风作契交。

 

清闲

世间何处觅清闲，只在朝堂城市间。即此是非名利客，何殊野衲闭禅关。

 

口占

花谢花开寒暑，雁来雁往春秋。惟有壶中日月，无今无古无休。

 

仰瞻星垣

桂香芬馥夜凉生，露咽吟蛩万籁清。碧汉接楼森斗宿，银河映沼转玑衡。

云开八表情无极，鹤杳三峰梦不成。此际寸心同朗月，微垣历历湛虚明。

 

永春亭留春

小池风力软，槛外柳阴交。花点游鱼藻，泥香乳燕巢。

淡烟浮水面，纤月挂松梢。恋咏留春句，题笺未忍抛。

 

年华迅速倏值端阳箱贡冰纨案陈角黍于颁赐诸王大臣之际念及吾弟怡贤亲王仙游已周一载不禁凄然涕下援笔赋此

韶光荏苒暗中迁，开到榴花又一年。节届香蒲陈似旧，贡来细葛赐谁先？

检文悲览贤臣颂，搦管慵裁棣萼篇。伟绩殊勋无可答，为营佳兆表新阡。

 

国家为准噶尔跳梁不得已有用兵之举自己酉以来将帅士伍枕戈负盾野宿风餐三载于兹矣朕每一廑念食不甘味寝不安席因避居便殿停御宴会日与廷臣筹计军需惟冀上苍默佑师旅早旋论功颁赏朕怀始释爰作截句四首以见意

天禄崇儒方偃武，长杨罢猎岂佳兵。无端戍火明西塞，劳我星旗向远征。

其二

月照天山玉帐高，风吹霜气透征袍。年来倦听喜禾颂，一饭宁忘汗马劳。

其三

玉门关外草连天，一骑飞驰到日边。报道单于甘就抚，羽林齐唱凯歌旋。

其四

将军跨马拥戈矛，壮士驱车久未休。一纸捷书期早至，黄金铸印待封侯。

 

环秀山房对月

暑退林泉爽，新秋景物佳。蛩吟依藓砌，鹤迹印溪沙。

搁笔评山色，擎怀对月华。坐深群籁寂，竹树影横斜。

 

观释典偶题

浑忘云驶月轮迟，不悟舟行觉岸移。世界三千皆有量，慧珠一颗净无涯。

秋日登楼有感

尺璧谁言抵寸阴，旷然怀抱豁登临。放情缅邈云峰古，极目苍茫烟水深。

犹忆童年花下戏，倏经鹤发鬓边侵。眼前秋色当堪赏，况复新晴月满襟。

 

除夕

今年今夕送，明岁明晨迎。只此忧勤念，乾乾无灭生。

 

晚晴远眺

垂柳阴阴亭榭，落花点点池塘。情怡平林暮霭，目极芳草斜阳。

水硙溪边自转，鱼罾篱外谁张？万里清光皎洁，数声笛韵悠扬。

 

端阳前一日为吾弟怡贤亲王二周之辰每一回思辄伤怀抱作五言律志感

诘朝端午节，再命罢称觞。岁月如流迈，容仪何日忘。

安邦思柱石，觅句梦池塘。物候频增感，情随彩缕长。

 

去冬无雪今春雨未霑足朕心忧畏莫可言喻幸于前五月十八日甘霖倾注枯焦顿解不觉喜而成咏

节过五月半，膏雨尚愆期。昼夜忧农事，精虔吁帝慈。

风回云气合，泽沛野苗滋。田畯须勤课，耘耔正及时。

 

深柳读书堂消夏

麹尘绿染万条丝，窣地浓阴暑暗移。旋渍霜毫铺玉版，细研荷露写新诗。

一天月色画图古，两部蛙声鼓吹奇。潇洒楼台临碧水，夜深倒影静垂垂。

 

秋日寓目成咏

玉露金飙肃昊穹，澄泓秋水映帘栊。群峰黛染呈寒碧，远浦霞明荡晚红。

风度桂林香满院，月穿雁字影书空。予怀喜慰西成候，多稼如云处处同。

 

秋夜印月池作

雨后添新涨，盈盈碧沼深。临流洗俗耳，对月静尘心。

松引仙禽舞，萍摇锦鲤沉。飒然风拂面，翠竹助清吟。

 

壬子岁九月七日吾弟怡贤亲王定窆于水东村朕念手足至谊兼以辅弼功勤献替忠款抚今忆昔情不能已因亲临奠送稍伸积痛夫神游于天魄藏于地亘古迄今理之常也但以吾弟之亲贤为国家柱石幽明异路于兹永别当深秋草木黄落之际朕心曷胜凄怆爰赋此诗以写怀   

西风瑟瑟草离离，惨对灵筵奠酒卮。荆树凋残惊日晚，雁群零落入云悲。

邈焉不返游仙梦，行矣休歌薤露词。此际亲临无限痛，九泉英爽料应知！

 

暮春四宜堂咏怀

花繁如锦草如茵，雨细风轻物候新。朱邸舞筵成往事，斑衣戏彩久凝尘。

万几宵旰忙中趣，百岁光阴梦里真。不问春归何处去，惟听燕语报芳辰。

 

荷池玩月

闲行傍水觉清凉，半刻徘徊百虑忘。月上园林添秀色，风来池沼送幽香。

红衣露坠莲房粉，素练光凝镜面霜。夜静暑消多野趣，悠然自得咏沧浪。

 

立秋前二日游湖亭

放情幽兴付渔蓑，潇洒林亭乐太和。每踏芳丛寻古句，闲乘小艇泛清波。

烟凝翠黛山疑雾，风蹙斜纹水似罗。深砌蛩鸣残暑退，高梧蝉噪晚凉多。

炎云渐敛秋将近，霁景才看夏欲过。静听菱歌音韵好，何须萧鼓济分河。

 

初秋咏月影溪声

月挂半空飘素影，溪流一派送秋声。溪声入耳原无意，月影穿帘似有情。

 

秋日登朗吟阁寓目

缥缈遥峰带夕曛，晴光历历望中分。桥移虹影当溪卧，风度蝉声隔岸闻。

数片晚霞三径菊，一潭秋水半床云。高亭避暑才吟罢，又听金飙送雁群。

 

秋夜述怀

桂香盈院宇，银汉净无垠。耿耿难成寐，澄怀虑兆民。

 

立春

晴光当户映，淑气逐人来。冻草苏先觉，枯条暖自催。

荐新红菜甲，应候绿英梅。为问迎春吏，农畴几处开？

 

初夏西苑游瞩

前廷午退紫宸班，回辇寻幽竹石间。一息不停新绿水，四时相对旧青山。

溪烟澹荡平台晚，林影参差夕照间。鸟识禁园栖托稳，每看飞去又飞还。

 

蓬莱洲咏古

唐家空筑望仙楼，秦汉何人到十洲。尘外啸歌红树晚，壶中坐卧碧天秋。

庙堂待起烟霞侣，泉石还看鹤鹿游。弱水三千休问渡，皇家自有济川舟。

 

万方安和轩秋日作

霜飙飒飒度枫林，红叶如花碧水浔。每感金行成物品，常推道念格人心。

翱翔彼鸟呼群乐，含哺吾民鼓腹吟。四野喜看农事毕，聿修百职政维今。

 

中秋

冰轮圆此夕，华彩耀寰瀛。云雾长空净，乾坤一色明。

金波帘影动，玉露桂香清。海内同欢节，家家笑语声。

 

感秋

清秋玉宇净纤尘，银汉澄辉物候新。雁陈排空横紫塞，桂香绽露报霜辰。

涓涓石濑溪流月，瑟瑟金飙风度蘋。抚景不禁兴感慨，啼蛩无那送声频。

 

雨后郊外泛舟

雾敛西岩暑气消，微风正好泛轻桡。新晴燕雀低临水，积雨菰蒲密碍桥。

到处湖山惟竹月，数家烟火尽渔樵。瀛洲宛在京畿右，不羡仙家去路遥。

 

夏夜

画槛临池柳半遮，纤尘不到静无哗。惠均方物分丹荔，冷浸盘冰剖碧瓜。

风送荷香来枕畔，月移竹影上窗纱。数声鹤唳清诗思，银汉流辉夜景赊。

 

新晴遣兴

远水明斜照，残霞有似无。岚光浮树杪，桥影射池隅。

鹊唱平安曲，荷呈如意珠。天然诗里画，懒绘辋川图。

 

偶题

秋宵噭噭云间鹤，古调泠泠松下琴。皓月清风为契友，高山流水是知音。

 

秋夜

瑟瑟西风起白蘋，临池曲槛净无尘。苑供火枣盈盘赤，枝缀葡萄下架新。

雨后晚凉清几案，山空夜气静心神。悠然一缕炉烟细，虚室忘言契道真。

 

河沙

河沙千世界，只此一微尘。为见禽鱼乐，方知天地春。

无心还是妄，有说却非真。识得西来意，时时景物新。

 

自遣

清昼梵风传磬，中宵禅月满床。声色是我得会，色声与我两忘。

 

偶成

斗柄旋东月建寅，余寒敛尽岁云新。鸟歌花舞真如相，水绿山青自在人。

 

自疑

谁道空门最上乘，谩言白日可飞升。垂裳宇内一闲客，不衲人间个野僧。

 

题画

一派涛声涌渡头，寒江漠漠楚天秋。可怜两岸萧条柳，似为行人绾去舟。

 

雨后对月偶成

碧天一轮荡漾，皎洁万里晴辉。夜漏沉沉院宇，寂然默会圆机。

 

深柳读书堂避暑

三庚节届祝融临，闲对明窗阅古箴。树杪莺喉调妙曲，槛边蝶翅舞芳襟。

嫩荷香远风频递，深柳阴重暑不侵。移榻帘前何所思，要赓解阜入虞琴。

 

夏夜即景

松荫溪流静，雨余峰影寒。夜深尘虑涤，河耿漏声残。

清韵风敲竹，幽香露滴兰。长空神妙合，心月会双丸。

 

中秋夜

月华当户彩盈盈，九十高秋序正平。他夕偏宜兹夕好，今年却胜去年明。

辉含珠露凝仙液，光委金波满玉觥。闻说蟾宫多桂子，天香时觉拂衣清。

 
 	
