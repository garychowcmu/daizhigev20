　钦定四库全书

　　集部五

　　芳谷集

　　别集类五

　　元

　　提要

　　（臣）等谨案芳谷集二卷元徐明善撰明善字志友　兴人芳谷其别号也至元中官隆兴教授又为江西儒学提举尝奉使安南　聘江浙湖广三省考试拔黄溍于落卷中盖亦一时以文学知名之士豫章人物志颇载其事迹而不言有所著文集又称为鄱阳人颇　错不合近时顾嗣立选元诗搜采至数百家而亦不及此集盖其流传已　矣集中有文无诗亦无前后序文凡一百二十篇颇谈性理而平易朴实大致雅洁犹为不失先民矩矱者其汪标墓铭一首已缺河南　访使吴公墓铭一首全佚又平章董士选三代赠官制三首乃诰命代言之词明善未尝官翰林不当有此文考苏天爵元文类载有董士选三制其文与此正同乃元明善作此必编芳谷集者因见有明善之名遂不加考核而误收入之者今特加删削而并为订正于此焉

　　乾隆四十三年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　芳谷集卷上

　　（元）徐明善 撰

　　○序

　　赠唐君序

　　人日饮五气以生犹鱼之于水不但得于赋受之初而已或谓气行于天与吾身不相　者定非精于性命者也古人有见于此窥五纬推称以考一身休咎往往十得其六七而醇儒庄士或羞称之非以是为不足信也贵居易以俟命也近　科废士匮率假是以游往往不能精盱江唐君号庭竹士之业　精而窥步尢精盖后汉有唐子产者明易诗书春秋而尤好星占其原深　矣君将假是以游而不能不以醇儒庄士羞称为病谂于予予曰子游奚病夫士不得兼善久矣方今富贵者不夺不餍或卒以贾祸拜尘炙手者皇皇然所觊或卒不可得若此者滔滔也未有深明其故者君傥推其定分以告之使一一安之若命而人人皆君子矣穷不独善君殆庶几而君奚病君曰是则然矣彼若信不及奈何予曰信不及彼终必病之非君病也姑以诚告可也若夫蓬蒿环堵之中有匡坐而弦曳縰而歌者君不必进君之说惧能病君自失而走但记姓名还以告我

　　从军诗序

　　军旅有诗尚矣风有小戎无衣雅有采薇出车是也诗言志志帅气姑即四诗而论其志气则采薇出车量敌虑胜者也其气和以平小戎无衣无惧者也其气刚以决和平者其渐微弱刚决者其究盛强诵其诗而天下大势之所趋可知矣曩时东南士　冠缓带军旅事一付老兵久矣不复有横槊之赋余读罗　泉从军诗芒锐粲发必往无惧卓然特异于　柔之强夫不狃于习不拘于地者岂非负过人之才者哉先民有言天下治地气自北而南抑气机之触有不自知其然而然者哉功名随世而就若君者伟矣虽然清庙我将和平之积也刚决者不足进也方今圣朝偃兵尚文比隆三代将不复烦君以军旅之事矣畲谓君宜抑刚决而进和平以鸣国家之盛此一时也诗云诗云从军云乎

　　送黄孟博序

　　叶正则称黄台州诗词高妙之语非子耕所能乃鲁直遗墨散落收拾未尽尔比来豫章闻见台州文墨一二信如水心言恨生晚不及拜之一日孟博黄君过余形臞而神壮气和而志肃其诗清丽遒切其结字翘　家鸡之雄也问之则涪翁六世诸孙而台州之　孙于是亦疑非孟博能此乃子耕遗墨散落收拾未尽尔且祖父之望子孙岂不欲其克肖而往往不能肖者何也诗云无念尔祖不能肖者不知念尔今孟博心声心画酷肖如此其念祖之勤何如夫如是虽谓子耕今存可也岂必以子耕文墨散落未尽者疑吾孟博哉君不　数千里来省丘墓怅然有反筑桑梓之志语及萱竹荒凉文献泯落辄涕出悲之斯念也诗与字之工固其麤迹也涪翁苏从也台州从朱文公游在高弟子之目其学粹矣君念之久矣君返松阳寓所有日来别且征言盖余家东湖公君家自出自忠愍而上丘墓故相邻余秋半当解组即往拜墓下泝明月酌双井东望候君君尚及从余于彼乎岂其使余独也乎

　　送李尚书序【遹祖】

　　至元二十九年春上将征海南岛夷命行省具舟楫戈甲弓矢无敢不善于时东南自曩　征日本交趾疲于需役由奉命者挟威济欲所至侵暴民大惧复然往往重足惴不自保而尚书李公寔来温　谨洁不亟不徐凡取之民者戒郡县即予直材随所产不责以无有工用所长不强所不习时其饮食而巡督之民忘其劳未三月悉具艨艟完坚犀铁精良军无乏兴人乃大悦嗟夫使曩者奉命者其意虑设施与公不异安得东南兆庶疮痏至今未合哉易　济曰高宗伐鬼方三年克之小人勿用如公者不惟不侵暴之犹恐伤之斯不谓之君子乎圣主于是有合　济之义矣公之来也颛军旅事宜不遑俎豆而朔风夙驾頖宫展敬礼殿进止不失尺度对诸生誾誾观公之志尚如此又知躬行君子亶出平素而非苟然异于挟私济欲者之为也竣事还都诸生服公　美为歌诗以送之而郡文学徐明善为之序

　　周自昭文集序【　老】

　　予友临川周君自昭父　　洒落与之处者怨欲自消其长宗濂帑庾不私毫粟凡经训传记上下累千年　蟠不可量数为文如　至霰集下笔不能自休闲与予共吟事予哦咀末就而君诗成大好大　不为　险而新美浑然使读者如步春风阅韶景桃李之艳蕙兰之馥映照迎将初无异　而赏趣自不可尽也唐人谓心正则笔正岂独笔哉言者心之声也声者言之衍也雅正之文必君子能之尔其义趣气和其趋偭不差其忧欢得失不异其规矩绳墨不犯斯足尚也若君文是也近比以文鸣者往往浮险荡谲后进靡然尚之盖人心之变有足慨者岂文当尔耶予文不逮君序不足　文重而君之心予知之夙也世有不求同俗求同理者读且评焉予言岂虚也哉

　　送李君序【英】

　　章甫逢掖之士仕州若县者得行其志鲜焉独官于学者在守先圣之道模范后学比于他官无所屈志故贤者求自试不为过今鄱阳教谕李君学富行修词翰人尢赏重余命季弟受学如大匠之于木立就绳墨知其于教事最习也今年余客金陵君不　千里来会提举李公檄教谕鄱阳以归夫学富者不独善其身行修者必兼淑其乡守先圣之道模范后学众咸推君宜为歌诗饯之君征余言粤自杜子美有广文官冷之句后之学官率以自名寄不满之意余意不然夫已人之师也圣贤已之师也孔孟宪言无富贵之泽典谟大训非温饱之用饭疏饮水陋巷箪瓢万世之谟无以加焉则官冷宜然自名以寄其不满者非也今之为学官者其教不能植其志有所挠往往不堪其冷而然或谓鄱阳学舍舟如学廪罄如惧君习闻官冷之说而未果肥于义胜故以前说进风奚必舞雩有芝山之高浴奚必沂水有鄱川之洁云移花落妙寄悠然春煦物茁冷复何有余他时泝流而返接鄱之士可以知模范望君眉睫可以知志行矣勉旃

　　送王廷瑞序

　　南粤去京师万里风气异中州故仕者辄不乐往以余观之出而仕者岂为身谋哉去天　　雨露偏枯宅土最穷蛇鳄暴横同吾胞与无所困极士大夫安得恝然于此皆曰吾不乐　宦将如　民何意必有官数千里外如出户庭知有生民之休戚不计一身之便否者矣圣朝一视同仁加　　方四牡咨询接于卉服慎简使人及其僚佐而王君廷瑞以廉能选为宪幕长余约同僚饯君先往问行期君据巨舰欣然虽童稚皆跃跃有喜色余送　宦多矣未见如君者此不待下车运筹帷幄出教条而南粤之民悦极而舞如在目中王君贤矣哉余又闻南粤虽号僻远然食有海之百物果有蕉荔之属异香奇卉甲于中州居者不觉其陋况君意轻岭海以惠远民山君川后效祥致福夫何患之有昔王子贡行　郲九折　叱其驭曰驱之君之慷慨此行不犹是耶乃序以送君以贺粤人

　　送李　隆佥湖北宪司事序

　　天地恒而已矣四时日月终古不息何恒如之故人有恒心官有恒守不可失也一失其恒为巫医且不可况天吏乎圣朝地跨四海官倍前古虑郡县不恒牧而贼不恒廉而墨则改立肃政廉访司以纠治之所以钦天恤民为万亿年永命之本匪徒新其官称也然人直谓官称虽新风采犹故何哉余读书见武王诰孟侯　攘奸宄曰速由文王作罚刑兹无赦又曰无或刑人杀人然则诸侯果何据乎盖有天下者慎罚敬刑播告之修类皆如此决非使诸侯弛罚刑也圣明在上其揆一而已矣由此观之居是官者傥昧斯义易恒心失恒守异时上赫然震怒斥旷败汰罢软岂曰或承之羞云矣哉今佥司恒庄李公必不然公清作玉雪明侔水鉴仇奸疾污出乎天性剪荆棘搏虎兕视之无难故自筮仕至今常为风宪人物称首余方慨此一时也居是官者往往仍前懦戢新猛曰非我也安得心恒心守恒守者振而兴之而公适被玺书光华之遣自今以往贪吏黠胥沛然以为得时者不可以无忌惮矣公嗜吟多快句乃今按行骚国洞庭九奏沅澧众芳将悉付笔下然不为公愿之者欲人知朝廷清明贤使者得以展竭材力不复自晦于文酒间也公在台幕掾倚以为重故皆荣其迁惜其去至于遂南陔戒养之喜无四牡将父之叹人尤以为荣为歌诗以饯而属予曰子宜序余闻之孔子得见有恒者斯可矣今幸得见之虽不幸继今不得亲而炙之深幸圣朝克用常人而湖北之民被有恒之福泽也是为序 

　　送赵显之序

　　至元庚寅余教授洪都显之赵君亦来长郡幕朔朢必宿驾在泮魁岸秀整如鸡　鹤甚异之往时郡博士与郡官僚数往来为绸缪余最简出未尝诣君君过余啜苦茗径去其交　矣然洪士议于校者诩君清如出一口故知君之深无过余者明年乃同掾行台又明年中执法以君风裁绝出剡上为浙东宪幕长华其迁而惜其去者不独余也将行征言余谓经纪政令　阅简书君之职然尔夫洪都仰观省合廉车号为繁剧而君独甚宜其官清之不可已也如是乃今据一道之上游出令而鲜所受令佩素清以往岂不刃游余地也哉幕中之辨无过而激也无不及而同也惟其是而已若夫截浊浪之奔鲸驱塞道之长豺固有持神斧者异时海右澄清最诸道民曰使者使者曰元僚实善助我丕休哉余言如此则又为诗四韵以倡凡饯君者诗曰三年　冷豫章城书眼逢君百倍明宪府已　新掾重筹帷长说旧僚清苍官挺挺乌同集碧宇迢迢鹗独横我合故山看白石相烦洞里约初平【余先世自金华徙分宁故云】

　　送李可行光泽县尹序

　　天下者一邑之积邑有仁令天下之平不难也今之为令者往往以民为贽而达其身以民为　而饱其家尔不尔者十无一二焉何独无不忍人之心邪子曰君子学道则爱人今之学道者不多见则溺于利欲而不知人之当爱又何足异哉至元甲子予为吏行台可行李君实先予言寡而当于理公退唯子朱子集注孔孟曾思之书研朱自勘而已予叹异之因论涵养省察之要为君自此雨屐夜灯相从以讲切为事非他人口耳云者予爱敬焉又明年秩满令闽之光泽行有日求赠言夫为宰在于学道爱人君讲习夙矣必与今之为令者异视民如身恐其伤不以为贽视民如家恐其匮不以为　政平讼理光泽为治邑放之他邑而准天下可平也予何言哉虽然学不可以已爱人仁之一事非复其初之天而全体不息者未仁也涵养省察须臾有间而仁或几乎息矣然则君有人民社稷之重未若仁以为已任之尤重也君勉乎哉子夏曰仕而优则学此姑愈于得人爵而弃天爵云尔其言有弊不可不察也君之仕自此始予惧君信斯言而学有须臾之间故渎告云尔

　　送别刘正卿序

　　今之吏所尚者材也明法律铦刀笔锐于事而给于言凡官长所欲为如手足之奉腹心不待发声征色若此者所谓材也然余求之古设官分职以为民极府史胥徒在焉极者标准之名也民望以取正者也则古之吏又未必专以材选矣古之吏不可见若余友刘君正卿则异乎今之吏也异乎今必同乎古故予获交刘君虽古之吏不可见不恨矣君温良清慎余尝诣君见其　子有恒饥凄凉之色而不以　人其临事从容反复必叶理应法而后止其与人交未尝一失声气然为和非为比也君之　可尚如此余与君联曹案牍视君为简而尝若不给异时他掾谒告君兼二文书填委披绎决遣不终日砚席萧然人或慰君贤劳则俛颜微笑示不足说然则君之材亦不可及矣秦誓截截谝言与休休有容此材　之辨也夫以小戎无衣好战用兵之俗宜其所尚者材尔及穆公一旦为子孙黎民长远虑则其言如此夫子序书而进之典谟训诰之末他时传大学平天下者又深取之岂不深切着明也哉然则如君者以之纲纪风宪贪　之所以革以之布宣　泽困穷之所以苏信可以为民极也曾谓圣代而使休休有容者陆沈乎哉余知君最深而惧人之知君浅也故序以验好　者因以识别

　　书　诗集序

　　自坟典丘索以来世益远书益伙仕者虽欲博不暇也必　者然后能博出处君子之大端经着其义史录其人论世尚友得仕与　之权度焉非时冒进者书有不博尔必博者然后能　　而书愈博博而　愈确万君之号书　岂苟然哉君又以书之菁华芳润酿而为诗洒落旷远有物外之适读之使人意消彼战蜗角官蚁柯者欲求一语近似不可得逋野无间然矣或曰身将　焉用文之万君书　而诗鸣何如余曰子推之　也有怨焉怨而文宜不可万君动天机之和鸣独善之乐慨想夫古之求仁得仁者而永言焉虽声满江湖使读者疾愈传者纸贵非　之疵也昔人谓皇甫谧书淫当魏晋间终身不仕所著帝王世纪高士传等书并重于世吾方于万君有望不特贵其诗而已

　　送刘季和序

　　古者师不往教今往教矣唯童子未能从师于远则就而教之虽不　于古尚宜于今也古之弟子有久不省亲者师督之今之弟子不越乡而得师则无久去其亲者独循陔之念为师者自不能忘则反为官守所拘莫遂也然则往教殆不可哉余乡校有小学官为置师而刘季和实来居数月一旦貌甚戚叩之曰唯亲之思也越月告行期曰必亲之省也非有督之者也督之者心也心为严师其此之谓乎且庭闱之念人心天命之正也拘挛于官守者遏其命之正也今季和跃然于此可与入　矣季和尝从余问中庸大旨余谓此在深体　识知行并进驾说无益今观于此然后余之言可出也中庸曰其次致曲曲能有诚先儒谓从其善端发见之偏推而致之以造其极是亦圣人之诚已且舜武王周公之孝根于天命之性者与季和岂有异乎天不异而人殊何尤君勉矣毋足乎一善而弗扩也毋安乎一能而弗进也千能万善日亹亹焉而不敢已此中庸之旨也果能此道则生君之前者且将以君为师有讲习之说有朋自远来之乐其视效一官招诸生不犹外物也哉

　　送傅启心序

　　班史志阴阳二十一家三百六十九篇而谈天衍所著百有五篇然则推序五　考定正朔明国之所尚民之所宜与所忌畏者达之天下昔者非瑰伟奇佹之士不能创而传之也周末学废不复取士独孔孟与其徒不以穷塞易意讲学自若降是则往往弃去为诸家相雄长若衍者是已余里傅君启心儒家流也圣朝方选士为郡县学官然争进者弥众君度在儒伍中未即满志乃博习阴阳之书郡举之部使者加察详焉中其科里之士方幽槁白屋而君行即待诏金马门君真奇伟之士乎哉异时志阴阳家君当前列矣君将北上来征言予言如此客有笑于侧者曰末哉子之言也昔天以良弼赉商传注有言自天而降他时又遗世不死丽乎天上今东维箕尾有星晱睒尚髣　植鳍之状也其精气注毓在乃后人寔能以神灵震动中外径取穹显复如梦赉则初庵集贤公是已君其宗英又将继起今子不以瀛州平步为君愿而以稷下高谈为君儗彼稷下又何足以称扬哉予亟起谢客曰非所及乃并着客之言为赠

　　敝帚诗集序

　　景定元佑间云心龙山两张公出取科第如彗泛画涂其文　使人视若兼金万镒之重余事清吟快句挥洒迅逸争传宝之余方童子恨不望尘而拜也厥后龙山翁误比南容辱收愚陋则云心翁没已久而其家如坡颍之有小坡则养晦是已日月几何云龙俱远余独处林下每与君共诵山谷赠张埙箕帚白头之句未尝不凄然也君以其兰畹敝帚集示余　言余于君盖如久与兰居穆然俱化视前后序者发扬蹈厉不一乃复引卷疾读则又清风脱至鼻观深省盖君有亢爽之韵故其诗超而不卑无华腴之习故其诗洁而不尘自科辍以来攻律绝者　出君才豪思熟笔阵独扫后出往往辟易吟社抄传纸价不知增几金则君诗真千金矣岂衒敝帚为千金者然余尝绎敝帚之义盖不止如谚所云者物无不敝而帚之敝敝于洒扫也诗曰夙兴夜寐洒扫庭内尚其敝也又曰弗洒弗扫讥不敝也吾党之士推此义以　已而以圣贤贯道之器内以治心若洒扫然随尘随扫必敝吾帚可也新若手未触奚可哉知此则本原之地日新无穷而君之诗益超益洁矣使雨兮洒尘登天兮抚彗昔之滋兰九畹者如是是以为君愿之云

　　送万伯亨郴州教授序

　　鲁卫多君子互乡难与言以地论人由来远矣王勃谓洪都地灵人杰余昔忝都授见其俊秀林立温文重厚如龙溪万伯亨甫者盖彬彬焉信乎灵杰也余索居林下七年辄想其人上下其议论江山悠阻一俛仰如再抚焉癸卯冬来京师邂逅伯亨甫余喜可知明年伯亨甫调教授郴州以归余又益喜夫洪去郴远常调而且远余益喜何也郴之为州昌黎尝称其山奇变其水清　又言金银丹乳橘柚竹箭千章之名材不能独当奇也其清淑之气磅礡郁积必有魁奇忠信才　之民生其间由是观之其人地岂下洪都哉以余之不忘洪都知伯亨甫之不戚戚于郴也教授官卑而任重　绪吾当传规矩吾当施其或传而莫吾受施而莫吾承皆难与言之比虽地近其又足喜耶且古者师不往教今命往教虽有鲁卫不得择而处也乃今其师洪都也其徒郴也其传易受其施易承吾为伯言甫喜而岂徒哉往年余辅使者之安南舟过郴口恨不得穷其州之观今伯亨甫之往也将寄吾目焉童冠追随选幽胜搜伟怪愿如　子厚记其山之最者录以贻我

　　送黄伯善序

　　东南涵濡圣化三十年矣科辍士散赖命教犹古穷乡陋闾有不怠士之业者必之都授者讲焉盖前辈星稀后生云变舍是无与言仁义云尔余里居时必诣都授称弟子韩子有言生乎吾前其闻道也固先乎吾生乎吾后其闻道也亦先乎吾吾师道也　来京师或告曰新例年五十五以下者不得为州若府教授余为怃然何也余今年五十五自兹以往生乎吾后而闻道先乎吾者吾不得而师之矣可恨也　无常师而曰常于老也东南数十州之士年与余相若者不少不忍怠业而讲于都授者当亦不少岂不与余同其恨也越日黄君伯善来别将归栝苍问故则年四十七而未得为都授者也余语以所恨伯善莞尔言曰吾与子皆无庸恨也方周末学废不复取士然孔孟与其徒弦歌未尝绝音学非利达媒也矧今崇校命教其曰年未五十五未得教授此谓之姑徐徐云尔吾以其间益懋吾学是吾得也夫子不云乎学也禄在其中矣又今年少为都授君当在弟子列者其人有几且孔孟曾思以来周程张朱子之书具在求之有余师而子奚恨也余方欲　伯善伯善　善自　又求　余兹非所谓闻道先乎吾者邪非所当从而师之者邪然则谓余不当在弟子之列者特以已之谦盖人也必不然矣余益有恨矣姑次第其语识别

　　送黄景章序

　　中州士大夫文章翰墨颇宗苏黄盖唐有李杜宋有二公遒笔快句雄文高节今古罕俪宗之宜矣爱人及木况其子孙自科废以来是家不绝如缕乃有凤毛其文家鸡其字不　数千里游中州士大夫之间吾意其交荐并引不待淹久而脱裋褐服青紫也双井黄景章太史之后也为诗累百余篇皆有家法字翩翩久当逼真谓予家先公东湖先生太史之自出扣寓所征言南归问其来几时曰久矣问其谒中州名士贤大夫曰　矣问其遇合何如曰故吾尔噫岂不命也未必若是恝也昔太史初为叶县尉有诗云俗学近知　首晚病身全觉折腰难时荆公当国或传之公公欣然除南京国子学教授荆公于太史非有雅故也今以荆公况士大夫必曰尔何曾比于是然荆公此举鲜克举之何也君归矣在已者可必在人者不可必文章翰墨必求如太史在已者也或欣然或恝然在人者也矧太史忠信孝友所以为文章翰墨之本君尤宜夙夜继承者也九衢黄尘双井清风孰为可乐君归深求其本则人爵其犹外物也哉

　　送姚照微云梦教谕序

　　自古名人间出震动四方莫盛于蜀而骚赋雄丽被服芳洁又独擅于楚今尝观子虚夸云梦之事欲一至其处揽拾余芳傥有行吟泽畔者可与倾盖而衰晚　后之矣今姚君照微以蜀产选主云梦教事可喜也初扬雄文以相如为式后怪屈原文过相如乃有反骚广骚畔牢愁诸作皆儗屈原是为用楚变蜀者君傥有意乎予迟君矣然君职教事教不止此余迟君亦不止此且君亦知梦云象教事最切否何则析之曰云曰梦者易八卦之兑泽也合之曰云梦者易六十四卦之丽泽也易曰丽泽兑君子以朋友讲习予故曰于教事最切也学必知致而格物未易尽道非小成而希圣未易言良朋畏友叩质观摩润赖相因精蕴庶乎并诣也彼索居仅足者犹潢污之潴风日守之尘埃生焉视八九百里之云梦孰得孰失予故愿君观象于云梦而已矣讲详而习久知致而道成则悲愤感激之思浮夸诡异之文不足以淫吾道　性命之粹云梦将洙泗如矣非楚蜀之材可同日语矣予迟君者在此君家有名父乃予所感从习者其以予言质焉

　　学古文会规约序

　　士学孔子者也然圣人言近旨　行中庸人鲜能非有先觉之士讲求指示之则虽愿学孔子有未易者若子朱子则讲求之精而指示之切者也士不当瞿■〈目冉〉其学则自朱氏而学孔子宜无间然矣自至元庚寅至大　乙巳予于江西凡再至何今之士异乎昔之士也浮艳以为诗钩棘以为文贪苟以为行放心便已以为学是皆畔于圣人而朱子所斥者　陷溺不自拔而诋訾以盖之此果何理哉进贤龚君幼文独不然昔之士也大学语孟子中庸诗易仪礼凡朱子所讲求指示者　尽心其间而又思与其乡　特之士切磋究之次及乎　经诸子诸史凡所以致吾之知者一日袖其所为规约过予曰愿得一言以勉同志予谓讲习讨论之要省察克治之方　详于朱子之书矣君与同志日以是为学唯心专目在奉以周旋知是理之当然责吾身以必然而圣贤可几也予奚言之赘然予甚悯夫诋訾者君为我告之曰尔盖望朱子之藩而遽云云尔尝试与于斯约及其门升其堂徐入其室则　货之藏金石之奏筦簟之设珍鲜之具美富莫加受用不尽将无所容而喙也已盖自汉唐以来文学之士表里若一等是皮肤学者易于掇拾争慕趋之独朱子之学欲掇拾其皮肤了无所得及夫洞膏肓彻腧　之后则发舒中和吟弄光霁诗不浮艳而工元气淋漓星宿陈列文不钩棘而传此犹余事也用则不器有沛然及物之功不用则不戚有　然苍生之望盖学莫妙于治心学莫优于为已学莫大于治国平天下是之谓　绪非朱子自为学以强人也而可轻议乎哉夫知而不以告告而不以实以学为已私者也君子不为也故索言之亦以为画而不进者勉也

　　送堵济川序

　　涉世如川行身如舟是故战战兢兢如临深渊君子终身焉易六十四卦终于未济　济而后未济何也世故无尽以身涉世亦无尽以一日而观之鸡鸣而兴暮夜而收酬酢万变夕而计之无过不及盖今日济矣而来日未也以来月来　比来日皆然故圣人曰物不可穷也受之以未济物事物也盖谓此也所谓行身如舟者何也今夫舟视其柁与其所载柁正载得其平济矣柁不正载偏重虽欲济得乎心犹柁也行事犹所载也心不正事偏重失平然而涉世无患者未之有也盖济川之道尽此矣堵君济川甚贤而文从管杨二御史巡治江西南粤还台来使告曰子不能言于吾行邪吾叙堵君之贤且文而止也必非堵君所望于予也果堵君不以是望予而予又有以　君可谓两得之也乃推明夫川之所以济否者序以赠之君勖乎哉予老矣将归休乎鹿坡之下疏线泉放芥舟以为乐他日闻有龙骧万斛　长风破巨浪使良弼舟楫不得　美者必君也夫

　　送王仲温湖广省郎中序

　　元贞元二年予吏行台始识王公仲温　清而玉刚风裁肃然贪惰落胆真御史也予归休林下有年大　乙巳甫以宪司掌故来江西而公亦以是年来长省幄客有过予者曰王公洁介绝俗刚直守法每独行一意唯风宪可矣今为省元僚与宗臣近戚参可否挠所守以为同必不为标所守以为异将不安则公之久速与所属吏民蒙　泽与否未可知也久之则又过予曰王公不可及也行中书之务剧矣公正言婉导　赞显拂能使私不病公情不伤法相臣之名美而政之出皆平王公之志伸而　之施不难　逢大饥兴发靡迟羸　硕肥流逋目归戢戈櫜弓奸　消伏爰自江介达于海陬单行独憩罔有怵戒丕休哉吴粤之人相庆未始有也吾畴昔之言过矣孔子曰君子和而不同周书曰必有忍其乃有济昔诵而今见矣客出予欣然久之然未尝以语公也明年玺书命公改佐湖广省于是两道师牧守令吏民士大夫之贤惜公去皆愁骚失据如不终日则客之言其弗信矣乎予观于古晏平仲叔向子产之伦以善调揉诸侯世卿使无失政而爱直　利洽于国人载在方册后世唶唶谓不可及以王公能事观之何不及之有哉乃序客语送公以贺荆粤且愿公施之朝廷而天下与其赐也

　　送医教授方实　序

　　民有瘼必有医孰能医之曰唯仁者能医之然今之仕者不学此久矣仁之事孰近曰医最近然则以医师理民可乎曰若周考　行道艺汉举孝廉对策由此选者以素所讲求为设施视民疾苦无不在已而何民瘼之有若魏杂用厮役为令宰则朘民膏血使不聊生固其宜也以医师理民不犹愈哉今江浙行省以亲民荐饶州路医教授方君方君之学在活人其措心积虑唯人之滨于死是惧推是心以理人于人必有所济其举也诚当矣方君家故儒至君以亲病故兼读歧黄之书乃深入微奥人谓君实　君因以自号其　　可以质神明比县旁州之疾疢不之他医皆之君惟恐失君也其不负所举也必矣医犹函人也若厮役则矢人也使理民者悉出于　行道艺孝廉对策则行省之举方君为过矣不尽然则进方君而班于令宰之间必有贤于彼者矣方君之之京师也人皆韪省府之举能选部之陟明且幸方君之实　而今而后不止于刀圭匕剂之近小也多为歌诗饯之来豫章更求赠言乃序其大　如此而告之曰圣朝求民之瘼极矣岂有医能治之而不使

　　送李贵　大庾县教谕序【明通之子】

　　贵　李君温栗如玉进退成规矩言论简而文圣贤之质也来豫章斋榻幽独俭约检束后进范之矣提学异而举之宪司试可省檄教大庾归待次过予征言子生何其祥家庭坐轲愈予将叩异闻于子而予何言然予闻南安治大庾即周子二程子讲习地也子之质可圣贤子之职在教人以圣贤所讲习者舍三先生何以哉夫学以明道而学无　自视听言动勿非礼至动容周旋中礼不外乎一身文以载道而文无　六经之作其人与其时尔　也然推绎其书之言则犹之一人之言而已舍是无以勖子矣质可以圣贤而学迷夫　绪犹之径尺之璧析而为博琼十寻之栋斲而为櫑具也可无惧哉予于江西凡再至其士多以已所便为学以小异为文三先生之道彼或敢訾畔其习之痼则嚣哗之思盎背利欲之意突人人复望其眉睫而厌斁之使毕用于世十必八九败矣至于藻绘钩棘以为异者一皆义礼之外观者不足以畜　小儿辈或嗜之终当待之风墙雨壁败酱之幂尔贵　思有以易其习慎勿为所易可也昔叶正则信三先生之道不及同时朱吕二公之笃也然祠记有确论焉石今无恙贵　暇日摩挲读之退又取三先生之书读之他日教我以所自得者

　　送陈子实郴州教授序

　　大　丁未夏五圣天子嗣无疆大　服推恩八表爰及多士纶言诞敷士如坠颠崖得千丈縻如患重痼得万金药更生之赐也虽然贵肆其身者上之仁新美其习者士之事必人人有士君子之行不可徒喜乐之而已此则提学职教者所当汲汲也愚方叹教授鲜有能以身范人者而盱江陈君子实适被命教授郴州若子实者其能作新必矣作新贵乎实践履实也讲课虚也如屋室焉栋梁榱桷一皆坚良而后赤白炳明则可以庥人而除风雨苟其屋之材率中　内腐而徒丹雘其外岂所谓新也子实行不愧古人其学博而深矣是行也将摅其所蕴积吾知其与不模不范者异也维郴以佳山水重昔莹中伯修二陈公以直道正谏辱居之而山水又以二公重今子实以平日知行之实与其州之士讲贯步趋使人有士君子之行则其流风遗思亦将配二公以不磨灭岂不盛哉若夫教孚俗革声实流闻清资华秩人为子实愿之者不赘言焉

　　　州志序

　　昔汉定四海独鲁不下欲引天下兵屠之为其守礼义卒使之自下夫鲁特以羽分地非有世　可　也而鲁人不轻去就如此君子哉圣朝奄甸东南江之西唯分宁不即下圣天子　仁卒使之自下当时官吏颇追尤其人岂识有天下者植天常而圣人一揆邪故初特置州二宁之上而民弗便者官吏构言令宰不足以镇而请之也后即分宁为州不特置者以便民也州昔为县有志志毁州人陈君孔哲念旧志其先世所撰也且今为州宜有志则奋为之首疆域讫人物凡三十卷钩参互验文不靡蔓质不　略一州之史也于是上接孙吴而善志专陈氏矣志成以书来曰使邦人考风俗企前闻也敢以序发请予闻分宁在太山长谷之中　阳降升寒暑代易比他州或少异生其间者气质不尽同由今观之固已桀视流靡而厚于义矣州昔为邑蕞尔然文章宗四海行义表当世忠节映千古志不一书州人袭其声猷一其趋向克其去就取舍之正而归诸道　性命之纯则身足以善风俗而风俗不得以病其身学足以美世运而世运不得以移其学礼行之孙出之沐浴膏泽为今日周公伯禽之鲁此邦家之光也明善其先州人也嘉陈君载笔之勤而尤嘉其望州人之厚也乃为序其端云

　　送黄君序

　　昔荀季和见黄叔度曰子吾之师表也时叔度年十四已入师表之目予方慨世无斯人而高安教谕黄君过予　迈粹温如犀株玉树莹绝尘土盖寺簿公之孙涪山公之子文灯亲传书脉自春一旦试有司范后学予敬爱之政如季和之见叔度也夫教谕云者非戴记所谓教以事而喻诸　者乎谓之事者非空言也夫子无行而不与二三子是也　者人之所得于天师非能有所付畀　益之使自喻其所得而已孟子谓以其昭昭使人昭昭是也　喻于心事轨于身故师道立则善人多而天下受其赐彼讲说之扶　记问之夸衒师道不此乎在彰彰明也汉承周衰及秦灭学之余百氏杂家与圣人之道并传学者罕能治心养性知道　之要而叔度独有得于此其言论风旨无所传闻然能使恃才傲世者劳于瞻忽志清当世者消其鄙吝史称其隤然处顺渊乎似道若及门于孔子殆庶几乎此豪杰特起之士百世之师季和之称岂虚也哉予是以为君愿之君之过予也不彼求赠言顾予言不足荐也君家所有更赠君

　　　斋卢公文后集序

　　易坤为文而书云天命弗僭贲若草木草木丽乎坤者也春流八埏华映九州岛雕葩传色锦重绮错掇而视之无遗巧焉夫天命即理也斯文理之形着也或者执枯槁以疑秾灼曰理不若是弗思耳矣夫子之言文曰炳曰蔚曰焕曰郁又曰言之无文行之不　文不贲若乎哉涿郡　斋卢公天才　　评古今文得失如金合范矢破的又绝识也凡为文尽弃古今拙陋之意虽抽英搴藻穷极绚粲而与化工侔巧不失自然兹为妙矣咨诹所至又诗城骚国江山澄丽兰　芳洁楚辞晋句领　未尽若有待也乃游心放目而尽得之故篇什尢超尝一入翰林复擢外使逢衣之士咸谓宜在朝廷弘文佐理必能耸圣代于唐汉之上以追焕郁之盛不但名一家言贲若于儒林文苑而已也公文自为序而明善弟嘉善得公近　　为别集畴昔公尝谓明善曰子知吾文焉得无一言乃识其大　于集端云

　　送叶士心序

　　至大庚戌卦直姤之月丹泉叶君　然谷中征言将北游予不复辞盖六合同轨　　三纪东南士何可不北游也予读禹贡凡建炎后诸解者于河济与夫积石龙门逾河诸山疏其决复伏见脉络面势或不合行不踰淮故也君学　该洽于数　知来仰观俯察一皆务造其极则兹游何可已也又有不可已者君曩年之宣城部使者援郭子仪例字君以君名予为说祝君志道在思无邪君从祝规不忘方徯得舆俄枉覆盆可谓无妄之灾矣夫有无妄之灾亦有无妄之吉无妄曰无妄往吉则兹游其可已乎直不疑长者也马周王佐才也以盗金弃不疑则破吴楚之功不立矣以　月资格待马周则以明佐圣之美不彰矣在朝之毁有明之者逆旅之困有亨之者长材素履不可　没如此斡流而迁或推而还屈伸之相代也遇合之不期也销熄诬谩发挥蕴抱其不在兹游也哉岂但有得于山河之壮观而已哉太玄之遇以象姤也次五曰田遇禽人莫之禁测曰田遇禽诚可勉也释者谓犹士遇知已多得天禄无禁止也君行矣以其时占之则可矣故以无妄之初九遇之次五为君勉

　　野啸吟　序

　　山房王君吟成集题曰野啸夫啸着于诗于春秋战国汉魏而晋人尤尚之发妙声于丹唇激哀音于皓齿飘游云于太清集长风于万里诵此则啸若可得而闻也善啸者莫若王世将倚柁楼神气甚逸则啸故山房君家声也今而野也何居世将杀征士皇甫方　犯清议附处仲失臣节山房君野啸盖贵野鹜意也得之矣虽然啸可野也王仲宣诗为删后一大宗昔人称为五言冠冕诗不可以野则舍仲宣安仿哉刘越石善啸而诗有清拔气评者谓原于仲宣山房君仲宣其诗而越石其啸则吟啸两得之斯称其集之名矣集中多佳句讽味　属餍至于妙响动林壑如数部鼓吹者暇日当箕坐山房商略终古以请

　　送胡君序

　　歙胡君郁文亲丧未竁语及辄　然予家方左嚬右吟称贷四出助之不能多也君重请曰亲丧固所自尽然不肖孤衅即罚重天不须暇之连二　失二亲痛巨力难欲不鸣号于人不可得愿重扳子一言傥有哀之者予辞再三而君弗舍则思夫凡民有丧匍匐救之此言何谓也歧人我而言则我于胡君无与也泝干父坤母而言则我于胡君岂不犹兄弟也哉乾坤以生物为心人得乾坤此心以为心故恻　之端在人均有而尢易动其推则先胞而后同与怨妇之诗流出天理曰凡民者岂必乡邻但耳目所接救之不敢缓也若郭元振范尧夫是已放诸四海此心同此理同而逆谓未必有斯人者则予不独胡君之罪人也力有余有不足与有丰有杀奚必钱四十万麦五百斛凡有以将其恻　之发者是即郭范也已此干父坤母厥初生民之本心仁人君子有戚戚焉若斧若堂云横烟幂胡君得所欲也夫九　有所感也夫仁人君子有令名也夫

　　送马贵权江州　化主簿序

　　不冒货廉也不幸爵尢廉也今天下真廉固不少亦有矫为廉以要人爵者且冒货者有惩而幸爵者无沮彼有所惩而不为此无所沮而不处也非廉之尤而何吾见廉士罕见尤廉者则尤罕故丞相马公之犹子贵权君尤廉之一也至大庚戌君尝州教授秩满与君有雅故者适柄用欲擢君而忘君名之下一字则以上一字为君名任太常寺太祝君不就遂调江州　化簿以归其冬郊太常　姓名召执其事则君南归久矣伟哉凡今遏义命捐廉耻冰须尘面伺候公卿之门皇皇然惟爵之幸者闻君之风可以少愧矣且今之临民者不徒朘民之膏以为　且蹙民之力以为梯君有倚云之梯而不蹑其　以民为梯乎不以为梯　以为餐乎　化之民何其幸也君将之官不鄙征言君度越如此而予何言虽然按志江州治　化而濂溪周元公故宅距城十里元公初为分宁主簿有狱久不决一讯立辨众口交称之凡居是官者所当师仰也元公率性备　廉特其一尔故黄太史云溪名不足以对茂叔之美今君　尤廉矣居元公之官未　元公之世而又近元公之居为政精　严恕务尽道理亦景行之而已庐山虽高可企而齐濂溪虽清可澄而匹也他时金声玉振一府皆倾厖臣硕辅如吕政献赵清献者荐之朝畀使者节君当就勿辞

　　送毕敬甫序

　　千里民社之寄重矣经画教令　阅简书所以佐夫任民社之寄者岂轻哉幸而司牧贤也民严之若师保　之若父母也清映　雪明侔水鉴也而幕僚又贤则九重　泽速于置邮列城皆然而天下治平矣其或作牧者徇私忘公利已病民民孰敢与争是非敢与争是非者独幕僚尔必幕僚贤也彼虽欲徇私病民也十事或四五沮勿使下则民亦职有利哉否则沦胥以铺千里阱擭如矣然则经　之设系政之臧否民之休戚顾不重欤若毕君敬甫来为饶幕长盖饶民尤以为幸也君清绝请托明照　弊轸民一本衷恻三载未尝少渝于初其解绂也无有不愿其留惜其去者　兴去府　士民以事接于府者鲜而惓惓若此何欤诗云民之秉　好是懿　敬甫所以感触其性天者岂徒然哉唐史称毕构修洁独行治术为最天子有玺书袍带之赐今圣主登庸贤辅将开平治必拔俊良敬甫官箴幕辩彰灼如此佩盛美以往授官益崇庇民益广而邑士民顾欲敛　于千里图其专不图其咸予知其不可也他日士来告曰民赍咨涕洟欲借留不可得也士则能为歌诗道愿留者之心而泄其思也诗　若干首矣子宜序年月日序

　　送徐文节鹰房提领之黄州序

　　予方休官绝肉思与世外　君子游而宗人文节奉檄提领鹰房打捕之齐安求诗予不工诗则告之曰苏文忠公方山子传云方山子光黄间　人也前在岐下见方山子从两骑挟二矢鹊起于前使骑射之不获方山子怒马独出一发得之苏公落笔如画方山子豪特不　之态遂奕奕在人目睫公又谓光黄间多异人往往阳狂垢污不可得而见传末深致意焉何代不生才谓齐安今无斯人不可也夫　人不在城市在林薮君以搜狝林薮为职将必有所逢得若人焉肯从君游必能开君之见易君之识拓君之器而今所职掌不足以縻君矣予又闻前代圣王不贵熊罴虎貔故田而载渭滨之老我皇抚运聪明齐圣匹休姬文君傥见异人焉以姓名献比于献珍禽　兽以为恭敬者何翅相千万他时君欲逃荐贤之赏不可得今所职掌必不足以縻君矣予钦迟君故相语如此客有笑者曰子之言迂之甚者今夫诡遇获禽者谓范我驰驱为迂不猎县貆者又谓诡遇获禽为迂人欲无涯凡仕今世者往往偭迂趋巧文节以鹰房打捕为职子乃语以不狝毛羽狝人物况见异人不可必子之言迂之甚者予俛而怍仰而叹曰诡遇获禽吾不知不猎县貆吾愈不知知而不告过矣不知而不告吾过易辞也予休官绝肉壹不知仕今世者之如此也客之言是则予言非矣虽然姑笔以授君傥见如方山子者出而就订焉

　　送董师文山长之齐山序

　　山长董君将之齐山过予征言夫齐山有长由前代以来为讲明道义设也秦汉而下惟董子度越诸子正其谊不谋其利明其道不计其功两语为后学法程夫道本有功义无不利然欲明正乎此乃谋计乎彼则人欲为主天理为客久之壹是人欲而天理忘矣故日用动静之间学问思辨之际俛焉孳孳惟道谊之为务而通塞得丧不入乎其心虽贤科方开程试之文必本仁义必尚忠孝又皆躬履乎是而非空言夫然故他日由学校出者必正人修士而功利自足以及物此今昔设长之意君之任也按齐山或曰有十余　其高等故名或曰以齐映故名映碌碌得君他时冀复相乃掊敛以中帝欲藩镇进银大瓶高不过五尺而映独八尺其为谋计如此使山果以映名君见山如见映以之内自省可也所思齐者其董子乎君为董子则为士者必见君而思齐矣君家有寿俊为道义表予欲效陈亢请异闻而未暇乃以君家所有赠君赘也予寡陋故也虽然诸　齐等如是而止岱嵩衡华齐山莫与齐也人与山殊出乎其类拔乎其萃由一人之人为亿人之人兆人之人在我而已秦汉而上孔子贤于尧舜谁谓圣　厉其庶而安敢以醇儒画君哉

　　盘涧先生文集序

　　宋文章不及唐唐专门多宋惟六一南丰半山二苏数人而已以文粹比文鉴可见矣然则五星聚奎无乃不验乎易曰天下文明又曰观乎人文以化成天下所谓文者礼乐书诗易与夫记事之史是也明者人无不习而粲然日用常行间所谓化成也周程继孔孟朱子集大成圣经贤传自汉以来穿凿傅会为之一洗若　日月宋之所以度越汉唐断断在此摛章绘句云乎哉善论文者莫如南丰谓自唐虞以来至秦汉之际异人殊世其文数万而其所发明更相表里犹一人之说理当故无二也然则文明而天下化成者其不以此乎后之作文者篇为新说说有新语然观者不足以畜　习者遂至于丧志此则建洛之所斥者吾乡从考亭者三君子而盘涧先生董公犹丑章也其五世孙盘集公文二十卷示予予受而读之其所发明相表里者揆朱子犹一人之说也三十年来新说新语益众甚者诋訾建洛天启圣明科举用朱氏四书他经兼用伊川胡蔡氏可谓得成化之本矣公之文遂彰明于世乎欲升朱子之堂而入其室者此犹牖户也虽然知行尽其性得失付之命不患得而习之不　得而违之然后文明而化成可冀也不然口耳以徼利　意趣不过符读书城南则学为何事学者于天下何补其偭考亭甚矣岂圣天子表章之意哉　以语盘盘拱而请曰幸笔集端继今读斯集当益有味不独盘也

　　送董季真入建　蔡氏书传通释序

　　故乡先生深山董公壮老劬书笔着甚伙孝经注及九　蔡氏书传通释其尢尽心者令子季真　走建阳　孝经注小学快　矣他日复欲往　书传通释过予征言当深山着通释时科举未复士壮者迁业幼者束书嬉敖深山独兀兀风棂雪案边若无与于世者讵意圣神首出文运丕开命习书者用蔡传哉昔蜀山人知明日客来消息深山岂亦预知今日开文消息邪予方倦笔墨坐客亦谓季真得意再往先民所慎予跋涉数百里徒手资诸人事未可知季真色不怡予曰盍筮之筮之遇蛊■■【巽下艮上】之巽■■【巽下巽上】干父之蛊用誉干而致誉吉矣蛊互兑震兑金卦震木卦金从木锓梓象也巽互兑离兑讲习离文明传习象也巽九五曰贞吉悔亡无不利无初有终先庚三日后庚三日吉无初谓著书时有终谓际今日且后　丁巳又三　庚申又三　癸亥所谓先后庚者是三科四方学者吾邑友朋或季真必有资通释取高科者盖子之先君子究心此书若先知之今易又告矣于是坐客相与临策而叹咸曰亟往勿疑予乃录其辞为序

　　送汪子中序

　　圣朝建学设科务得真儒臻善治上嘉虞周下陋汉唐丕休哉千载一遇也如阳春布濩　崖　谷荄粒无不翘达于是予弟之女之夫汪子中以严君仕于京师往省焉且阶以学于国学行有日予重告曰四十年来人指金台为速化地往往慕题柱弃繻之为甫级分寸则傲桑梓弃糟糠若此者未出门而先疚于其心未报国而先害于其家也今子中之往将学于国学则其志念决不类此予闻无为小人儒之谓真儒先自治而后治人之谓善治物未格知未至人之所以为人者百未究一二其敢曰真儒善治邪厥今命教胄子俱第一流人所以教者予不敢躐越而谈然传习居三省之一则弟子事也南轩子张予曰习之有断绝者心有以害之也心过难防一萌于中而习之功已不续矣旨哉言乎学者效先觉之所为以硕师而传以心为严师而习庶乎君子儒哉其于治人必有补矣子中学笃伦明业精行成日想慈闱之嗟季复辞严侍以南征使邑人改视曰国学造士有如此者信可为后秀之准程岂止闾里之荣而已子中勉旃

　　送董仲缜序

　　前代千里之生杀予夺系乎守守据案操笔吏常离立不敢视百里亦然故择官而郡县治今则官与吏参决择官不择吏不可官少而吏繁虽慎择欲其尽才且良难哉天开圣明路府州县秀才生员充吏此平治大机要也儒生顾惜终身畏法尚义受财鬻狱必大减少又土田市井风俗利害非其少长之所闻则其乡先生长者之所告一旦出而佐贤守令之设施　虑毕力蠲民瘼之所急不待旁诹熟察而后决郡县之治不犹运之掌乎吏者官之臂指得良吏则力省而治最贤守令将汲汲焉吾知秀才生员无留良矣吾邑仲缜董君省檄在路吏伍中予知其良也君有母末疾沈痼家贫甘旨药石无缺如是者有年疾愈人谓孝感去年春邑经理田粮　官每　加步七十君田粮最少控于朝廷差来官止令百姓自实供报夫事亲孝见义勇为为一邑长利非贤何哉君他美甚众如复初庵书院养士田皆彰灼在人耳目者一日过予言曰仆虽在吏檄中然日闻求补吏者坌集上之人得无厌薄乎进退当何如予曰良吏乃贤守所汲汲也予固言之矣今郡侯之贤闻于东南士民惟恐一日大用不得敛　兹土子曰居是邦事其大夫之贤者况恭上命而相助为理此亦君所宜汲汲也乃叙以送之从而歌之曰吾侯之公兮水镜同兮今子不往后将谁逢兮吾侯之伟兮颜范比兮今子不往后将谁事兮　食葛制子慎毖兮风积霄抟予钦迟兮

　　送李易仲石洞山长序

　　古赠言者躬行之助而非口说之谀后世蔚文新语而已易仲李君为石洞长将行征言辞不获则思石洞学者昉得新贡士为之师师在温故知新不在记问予为易仲得标准焉岂无他人莫延平先生若也延平如　壶秋月莹彻无瑕考亭从先生游自谓每一去复来则所得必益超绝知新之积成已裕人有如此者然延平未尝为讲解文字其言曰读书者知其所言莫非吾事而即吾身以求之则凡圣贤所至而吾所未至者皆可勉而进也延平之所以为延平上承河洛下开考亭者在此后世儒者吹文义之毛而染功利之指天理其冠服人欲其鞶囊者可与延平同日语乎四书所以药凡愚为圣贤然口耳者犹之未咽而吐卒未能效天启圣明进士业先四书自汉唐以来未有然为士者身履之以辅世长民则可笔传之以哗众取荣则不可双　先生不践场屋今科举先四书则士者不当自外场屋朱子云非是科举累人自是人累科举此一言可深省也条儒先之说以收科而异时贿政市狱无以异于刀笔之仕者岂惟累科举且累四书矣易仲粹整沈笃前瞻延平可谓有其质者也肄与人同简而行不与世俗同条学与众同方而达必与圣贤同域凛　壶于尘窖皎秋月于暗室果能此道岂止于石洞有光而已

　　西洲诗集序

　　西洲胡君少有诗名东南长而中州巨公如卢　斋姚牧庵皆翘企誉赞其得意处落笔数百千言不休如河决海运横放亡极惟盛唐时高适岑参诸人笔力闳赡有此君宜颉颃其间下视郊岛寒　局步顾影不足道也予尝论诗自汉魏以降大抵沉浸乎山枢蟋蟀其托物引兴以纾长　寄永慨皆祖离骚盖变小雅之遗声也谢安石阶庭言诗遏举杨　依依以对而安石谓不若吁谟定命　犹辰告安石之志在广哉熙熙乎曲而有直体者或者反谓遏为得则非矣又降而唐晚束字五七而雕饰无遗巧于是杨　依依之遗声乃复尽散而雅几乎绝赖唐杜氏韩氏诗行世不　宋黄山谷陈简斋　茶山振微引坠式克至于今日数十年来何地何人不诗若以五七言珠穿绮簇莫能相尚独西洲君雅丽汪濊如千载一人歌庶几广哉熙熙气象并时者乃始辟易君自谓以选为骨而其高处若不相似予疑君别有根极他日君过予曰仆嗜吟甚不可解于心然谢艮斋有一言为文人无足观矣未尝不三复斯言以诗人名岂吾志哉予为竦然敬畏信君诗文之外所造深矣如是则合志安石以迈删前孰御何但高岑之与伦

　　余湘甫宜庵序

　　余湘甫星谈而市　号宜庵今年将筑宜庵端斋王先生　谂人以其　　多助矣湘甫复征予言予谓湘甫号宜庵何谓也湘甫曰仆钩帘坐肆客常满各语以所宜夫金火刚而水木柔搀枪恶而景星善人禀得其偏而不能矫则害于而身是故刚者语以宜柔柔者语以宜刚恶者语以宜善善者语以宜勿为柔善他皆类此至若长民者宜　爱执宪者宜明慎躁进者宜徐狂驰者宜静富宜勿敛怨贫宜勿过求子宜孝妇宜顺兄弟宜友仆躔星度命观所禀受审所趋向拳拳语之此所谓宜也若仆之所宜仆不自知也世非弓冶工不可世不耒耜农不可家无十金之储商又不可昔者尝吏于县矣人比之倚市门秣驿　恶乎可是以在此不知宜否也予闻之竦然曰子之不知乃真知也古人诵往圣道术者不在朝廷必在卜数之中此宋忠贾谊所以一遇其人而忽然自失也天地旷旷物之熙熙或安或危莫知居之子居甚宜又居人以所宜其号宜庵不亦宜乎人宜多助筑庵以居子予方宿春　役虽羞　姑为之倡云

　　白云察罕平章赐白氏序

　　赐姓命氏其来自古平章白云公才猷超卓圣天子眷礼优隆因公告老赐白为氏自今至于永世自一身至万子孙昭受宠锡河山带砺苗裔永存丕休哉此人臣非常之遇也中外名公卿大夫士诗而序之　详矣佥事黎君介景君来言曰子名能文辞者此独无言不可予辞不获命而绎夫子涅而不缁不曰白乎之指而言曰天下之物干革羽毛丝缕未有涅而不缁者涅而不缁唯玉而已是故玉之贵举世无以加君子于玉比　焉乃今圣天子赐公白氏岂非以玉比　而使其子孙世世不可涅缁也哉予闻公处通显如韦布一旦致为臣而归凌云抱月遗埃壒之溷浊举凡天下之　无足以　公者昔唐白太傅清修忠谅为元和名臣光耀简册今白云公清修同其退又同白傅不得　美其受氏也可谓荣且称矣虽然此家法也自今以往子子孙孙必也绳武绍　清白以传家精白以承君然后不负赐氏之意不坠受氏之美一或涅缁则非白玉之白非白玉之白则白斯下矣由是观之公之受氏可谓荣且称而公之子孙可不勉欤黎君要予言夫言不足以　世教虽工无益故云尔然扬圣天子丕显休命以勉其子孙者亦岂非公之志也乎

　　赠又元吴君序

　　新安吴君孔亨以相字名江西四十年定犹豫决吉凶成败蓍　有不及盖易卦深几兆芒微不若孔亨之言明白而易知也夫物生而后有象象而后有滋滋而后有数人作一字象也有所阙不成某字有所　可成某字笔讹乃类某字滋也由是吉凶成败出焉数也又六书有指事有会意有假借此字问某事指事也视其缺与其可　会意也笔讹因假借矣子观孔亨相字大要不外此但孔亨聪悟绝人锋铦机熟人不及也然此不过程邈王次仲字秦汉以下字尔若籀文若科斗若鸟迹不知何以相之厥今纶綍扬廷符印它官白麻黄牒烂然天书在诸字之右予语孔亨此字敢相不孔亨曰子前所言得吾相字之麤尔世间万法不出　阳五行以字画求之从则上阳而下　衡则左阳而古　方平为土曲直为木流动为水横斜而锐者金上腾而锐者火来客有陬隅日辰有休王吾以此相之若籀若科斗若鸟迹皆可而此何不可所不可者一代圣作绝出古今草茅贱士訾相之则罪也予答然愧君言　斋卢公号君又玄由今观之扬子云识　字比参　阳六甲故玄孔亨相古今字究测　阳五行故又玄　斋真知孔亨者哉君征言因书以赠

　　送刘君序

　　圣天子开亿载太平设科搜真儒兴善治六合咏仁万世诵圣猗欤盛哉丁巳秋试士如制士欢欣距跃上饶刘君自谦之子埜踵门言曰家君宦役湖海命埜守闾今者母命之曰汝　祖擢上第汝祖预乡贡世为儒家宜就举图袭世美埜居行将焉从敢决于先生予曰试士诏书也子又重以母命子之母其闻陶孟之风而兴起者哉世科宜继世　宜懋世业宜修　懋业修科未有不可继者子之母其属子也不浅矣予闻子之家在长川大谷之中英秀清淑之气磅礡郁积异甚子之　大父大父收科策名虽其材越轶俦类亦其地灵发泄然也数十年郁而未泄安知收科策名不在子子往勿疑往而捷明年对天庭分天职予之告子又当有进乎此者

　　送董礼存信州儒学教授诗序

　　礼存董君教授广信儒学君先为初庵书院长邑人士尝坐讲下故为歌诗饯君俾予序所以洪惟圣朝兴学崇化思得真儒致善治匹休三代贤科先子朱子四书道至隆也昔子朱子倡道南方难疑答问具集中唯君家宗老盘涧先生颖悟涣然最为高弟君今日泮黉所授受必原昔日云谷所讲明木铎载扬如久闭之雷坯封皆惊久旱之霖焦　皆荣此予所以为广信之士喜也矧君号礼存礼安所存岂不在视听言动间乎夫四者之不敢忽以正身也未及正人也然卒之身正而人莫不从者盖天理人心之所同有倡之斯应道之斯行矣此予所以尢为广信之士喜也然礼存有要道子朱子答盘涧书有曰敬之一字近方见得伊洛拈出真是圣贤端的要妙工夫只于此着实用工不患不入圣贤之域旨哉言乎此非礼之所由以存者乎此君家宗老亲传第一义君应为学者言予不应为君言然四十年来赠言者例尚　新语若此者指为陈言腐说更诋訾之此子朱子之学所以晦而圣道之所以不明不行也孰知陈言之为精义腐说之有妙味故虽君家所有而予敢更赠焉庶几广信之士知精义妙味之可喜则说乐将自此不厌而非徒喜也广信号英俊所聚义理之宅绍兴大魁汪公则子朱子畏友绍定大魁徐公又子朱子门人陈君文蔚高弟徐岩巉绝之境鹅湖清幽之滨必有乐　绪之学而人不及知者傥肯为君一出其于君之家传当有不符节而合者则君之喜又当倍于广信之士之喜也呜呼真儒善治非口耳笔舌可及也圣明之思治切矣教授之官守治矣尚勉旃哉诗凡若干首是为序

　　送彭皆春序

　　庐陵彭皆春纯明笃实君子也扁其斋曰寓橘斋史公书之君最为雪楼程公所赏识然蓬转于广右海南北邕管两江之间得一冷官如获石田今又萍寄豫章将归庐陵上章贡靡骋靡定而冉冉老矣客或笑曰君宁终身寓邪名之不可苟也其有今日宜也予曰不然人在宇宙间皆寓也而彭祖乃以久特闻人暂而彭祖久君之寓不有羡于此哉今之靳君者岂不以轩冕之来之晚乎夫轩冕外物之寓乎身也者其来不可却其去不可止不我寓而强求之于是有负　而致寇锡带而三褫者　是足以为荣乎人有至荣者寓而人弗之省也何也心为郛郭而性寓其中所谓天爵良贵也颜子三月不违所以存此也而身则寄于陋巷原宪克伐怨欲不行惧其汨此也而身则托之环堵二人者终身未尝轩冕而日月千古其荣无以加焉又安知皆春之寓不有羡于此哉形寓于宇宙流行坎止委顺而已性寓于心日问主人翁在不此往圣来哲之望而区区为皆春愿之者也异时行方如愚之回寿若久特之祖则君之名斋岂不两得之也客语塞乃次其语客者为序

　　赠徐义翁北行序

　　虞上下庠夏东西序殷左右学周东胶虞庠皆大小学并建汉择年十八以上者充博士弟子唐州县学限年十四以上十九以下而小学无闻宋三舍法行而小学一皆肄简家塾而已皇元兴学崇化陋汉唐追三代外台勉励仿古八　入小学十五入大学皆训导之自皇庆以来东南学校诵弦声风动雷　矣不休哉然劳倍则功倍劳半则功半逸则罔功者唯今之训导为然不徒譊譊而已视其眉睫而闲其鸿鹄将至之心如羁腾猿如驭奔骥稍纵则败　圯类有矣其视唐宋倚席者唯评其词艺之高下其优剧相去不亦　哉初外台拟训导满三　与正长　不果行省拟与谕录又不亟嗟夫倡而不和教而不行未必不由此也此提学者之忧而予末如之何也已予所不得已于言者临川徐义翁职龙兴路学训导满三　弟子以蒙入者以　出以钝入者以锐出其功如此其劳可知矣乃不得被半纸之授沾斗食之禄则慷慨欲北行或曰今朝廷方重名爵义翁之行遇合未可知尔予独以为不然夫器玉者纯于玉则　知其贱不免于用　则山石皆待沽矣食功者止于梓匠则路人知其不与不免于餍路人则毁瓦画墁皆求饱矣今义翁其材玉也其功梓匠也任选举者不用义翁将器　而食路人乎非所以重名爵也其必不然明矣其用义翁必矣虽欲勿用珩璜琚瑀寻引规矩其舍诸延佑己未三月甲申

　　送郑大使之广东序

　　廉访使即汉刺史职也汉王阳为益州刺史行部至邛郲九折　叹曰奉先人遗体奈何数　此险竟以病去及王尊为刺史至　叱其驭曰驱之王阳为孝子王尊为忠臣予以为叱驭是也王阳　为刺史将指行部谋身可哉予所为评其是不者方今庾岭南谈者以为偏且　风气异中州仕者不欲往往者又欲不久居故于其职业无忧且勤之心由是民俗日益荒陋倘有贤刺史如王尊者忘其身不怠其职为朝廷剪　鳄之暴横均雨露之偏枯易其荒陋纳诸良驯此诚南粤大幸也予耳目所接者广东廉访使者如王阳以病去者多而叱驭者少官吏积玩赤子或为龙　朝廷乃命河南行省左右司郎中郑公为使苏息存全之唯公慷慨直前不以偏且　为疑也夫其恭上命如此轸　民如此祝融海若效祥介祉必矣而何火堆炎峤之足忧哉或又言风气与中州亦不甚异食有海之百物果有丹　黄蕉花有素馨山丹其人少争讼喜游乐使者无以南粤视之则嘉政美俗与江东西闽浙不异自公此行始矣

　　送张伯高郎中绍兴路总管序

　　江广地方数千里出镇者贵戚近臣政令惟元僚得可否之至于和如盐梅谐如宫商相臣之名美而　迩迓衡元僚之志展而丞庶蒙泽若此岂易能哉予读左传国语见郑公孙侨凡贵卿显诸侯独能开导调揉使底于道意后世未必有继之者来江西昉得伯高张公公持平守正审情切事中于时病合于人心予非强附之古人盖今人　弗及矣虽然言出而人孚者必行孚于人者也公孙侨曰君子长国家者非无贿之患而无令名之难伯高从事斯语盖久毫馈缕谒挥斥户外以故上而敬下而顺虽有抵牾卒皆信从若此岂易能哉异时雍容廊庙吁谟定命　犹辰告吾知齐贤士逊辈不足为伯高匹也公被玺书牧会稽行有日两道官吏士民愁蹙失据而相臣尢恋惜之昌黎送陆歙州曰敛此大　兮施于一州今其去矣胡不为留似为今日发然予谓人之恋公者犹负暄者之恋冬日也方旸谷初升光景下烛则墙隈舍畔有私其燠者　然正中遐迩毕照则向之私其燠者亦无不被焉江广会稽犹墙舍畔也冬日之爱　先曝而美矣他日公吁谟廊庙尚得与六合八荒同此美曝而安用赍咨涕洟为哉公之行也俱士为歌诗以着去思而谓某曰予盍序其所以不得辞

　　陈文穆收堂序

　　三代而上书不多而圣贤多三代而下六经诸子百家梓刻日传万纸书不少而圣贤少夫何故收书者贮之库笥而不贮之虚灵之府神明之舍故书自书人自人此大患也饶康山陈氏宋初献书一监赐号清白处士后嗣子孙决科预荐世为清门收书益富陈君文穆之尊翁扁堂曰收而又以名君之子于是江东西名人胜士题辞赋诗美之甚众复扳予言予谓书载圣贤之言行为多孟子曰诵尧之言行尧之行是尧而已矣此言岂欺我哉中庸论学而知之者以博学为先则书非兼收不可以笃行为要则徒收乌乎可予尝陋李淑邯郸图书十志五十七类而其所以训子孙者曰汝曹善承之世守之毋为势夺毋为贿迁噫岂有博学笃行明强之君子而可以势与贿迁夺其书者不饬之以其本而防其末如李氏之云书直玩物尔呜呼　矣昔彭世昌谒考亭问所为来曰象山书院陆先生不　藏书此来为求书考亭曰紧要书能消得几卷何必役于物此言真有味予老矣不喜为无益之言因君扳予言不觉倾写及此此以三代人物期陈君父子也岂不得其所欲也夫岂以予言为厉已也夫

　　送陈质夫察院书吏序

　　若稽古汉陈咸以劾石显闻唐陈公以斥庐杞闻宋陈瓘以弹蔡京闻指佞触邪一姓擅之为宇宙瑞物盛哉任风宪者可不企齐而况有妫之后乎陈君质夫行介洁而材敏达从事湖南北江西宪治风轨卓然选陟为察院从事六察之柄得玉雪其躬者佐持之斯宜称矣江南自孙吴来中间自为国前后垂五百年其材非不多然跻世小康亦无几尔岂物众地大平治之不易哉圣朝奄甸东南分三行省而一行台董正之其严且重可知也江南之望平治者独盻盻焉于此又可知也年来冠豸　骢极天下选人谓鹗横秋凤鸣阳凡所建明若重名爵澄吏籍令人耳目苏醒质夫此时执简泚笔以先后之如王良造父驾轻车就夷途而飞黄騕褭为之骖服也积日月厉操行一旦有官守言责于子康庆复莹中三君子有光必矣君行有日学校朋游为歌诗送之而虚卷端以告之曰子宜序予知质夫久雅欲荐君家所有以为祝规不复辞

　　　居胡先生文集序

　　辞所以析理辞修而理明是以谓之文也后乃有追琢组绣以为工者未若四十年来诡经反理钩棘断续骂讥调笑之甚也予于江西凡三至慨此久矣若　居先生之文雅丽光洁激昂曲折理未尝不亘其间盖卓然独异于并时名能文者之文也夫万形皆有弊而况空言苟无理以本之欲其不朽得乎先生之文族　　锓传之其外孙罗君扳予题辞予谓不求人知而求天知不求同俗而求同理此先生四十年超然异于人者如愚喜拙　绪在焉先生赋之此天理融一之验谓斯集不长留儒林文苑余弗信也

　　送李粲然崇仁丞序

　　圣天子设科擢用海内孝弟忠信文学之士　戊午康山李君粲然中其科调抚州崇仁丞盖自汉至唐宋无不以廷对入官为荣虽尉簿凡刺牧无不兴为礼　利足以及民禄足以逮事育故荣也今颁禄不如古往往空乏其身事涉兴利除害官长洎典案牍者辄能拂乱吾所欲为虽苦心志无益他日以事诣府吏摩以肩不顾揖庭立与府史无辨督赋役惧失期会则劳筋骨饿体肤无不有矣方李君未收科时饘粥之养鱼菽之祭可无外求味先圣之遗言探六艺之微旨有以足其乐于已乃今一旦去士君子之林而夷于府史之间舍自肆之安而践乎拘迫之地若此者其足以为荣邪虽然此孟子所谓　益其所不能而异时胜大任者也子夏曰仕而优则学先儒谓当其事者必先有以尽其事而后及其余予愿君暂息乎其已能者而勤乎丞之职业身虽空乏而毫馈缕谒绝之益严兴利除害彼虽拂乱吾所为吾终不相与得罪于民宁劳筋骨饿体肤而不使失期会夫如是则荣虽不足藉而辱　　矣天理不可　公论未尝瘖锥颖呈露声实流闻而大任于君乎属必也夫市狱贿政搰泥扬波四目四聪电视霆怒故设官取士为苍生一洗之李君可不钦承乎哉唐循吏李素立蒙高祖恩顾特异有司拟雍州司户帝曰要而不清改拟秘书郎帝曰清而不要乃授侍御史后竟封侯此循吏大任之踵武今日之不足于荣者安知异时不赫赫于天下后世乎

　　送方方山教谕序

　　邑教谕方山方君　席五年偶予入湖北宪幕校文江西继又提举江西儒学未尝得从容接绪言也予方致其事而归则代君者至而君且谒选去矣广文官冷而邑学尤冷惟讲学为宜书言惟　学半予不知君自程督何如然望眉睫比五年前益和粹笃实且教乡邑甚不易能使雅人胜友争为诗以惜其去则讲习之相悦可知矣君去此必为正长古者仕而学学而仕相为无穷其学也非章句诵说之谓其仕也非富贵利　之谓立人达人学即仕也尊美屏恶仕即学也由正长至郡博士非有狱讼求情察辞之劳可以大肆其力于学学进矣仕未进犹进也仕进矣学之进者未至焉犹未进也昔干淳间方公崧卿由教授越州后累秉麾节叶水心称其博于儒而以吏得民此仕学两进之模楷方山君尚企齐哉异时再望眉睫尚得以学古之疑仕今之难质于君而贺君之进也

　　重赠董仲缜序

　　董仲缜初奉省檄补府佐吏也予序赠之详焉不意小却补州佐史三年未尝棰楚尘埃间非廉勤畴克尔州乃复举之府斯举也可谓不蔽贤州名人胜士诗引笋束俱以介洁材贤称又可谓贤贤也昌黎谓下不求其上上不顾其下故高材多戚戚之穷盛位无赫赫之光予尚惜其论未大也苟温饱则不戚戚矣岂下求其上之志哉独范史赞王龚能推士曰士进则世收其器贤用则人献其能能献　已厚其功器收亦理兼天下其利传而人莫之先岂同折枝为长者以不为为难乎此言真有味也予评仲缜孝似召南不谋利似仲舒强直似宣能计策似昭能献替似允不特府佐史之器也前太守失于举用当是时殆同于折枝而不为也然犹可诱曰试其文未试其行今　试而无不可昭昭矣按王龚为汝南太守好才爱士首举黄叔度陈仲举袁奉高独叔度不屈仲举后至公辅汝南亦司空太尉以功名终盛位有赫赫之光莫汝南最故并为今太守愿之不特为仲缜靳一顾也仲缜将需次于府与客访予林下将笔此重赠客曰仲缜文儒今秋赋在即子不作之使与鹗书乃赞之使参鹜行子何说以解众惑邪予曰王谌有言山泽不必有异士异士不必在山泽试之场屋者言也试之官府者事也夙夜之学畴昔之志倾写于数刻之试而　中未尝有一日效官之备也政体诹于吏可不视其僚自受爵之日为学制之始比于试官府者固若驾轻车驰康庄矣礼曰儒以道得民要在均之以道得民尔班史传循吏六人龚遂召信臣明经甲科而文翁朱邑皆郡太守史后世岂有优劣之者哉客语塞因并着语客者为赠云

　　送汪子盘山长序

　　歙为江左名城汪氏为歙甲族宋炎绍间汪氏秉钧持枢者接武盛哉盖黄山秀　甲天下其灵异英特之气磅礡郁积锺毓如此汪君子盘先大父高文邃学芥拾科第而弗克显融融在子盘父子不疑也君来长初庵书院凡七年斋榻幽独箪食瓢饮晏如为文务去陈言劬书剧嗜炙模模范范学者无间言一旦代者至由是而官吏部由是而第奉常盖七年者其学之　月而自今日已往皆仕之　月也虽然古之学而仕仕而学如车两轮不容缺一方其学也非章句诵说而已修齐治平之本礼乐刑政之经观其会通所以仕也及其仕也非富贵利达而已去就进退之节经纶参赞之业时措从宜所以学也若夫学焉而以入仕固今日所不免惟其得之也遂以为　足而不复知古者之仕而学或知学矣而所学又非古人之所谓学是以植立之卑成就之陋虽贵穷人爵而不足以副苍生之望厌士大夫之心也然则振起山川之消歇张皇绂冕之缺绝第一等爵虽不可必第一等人在我而已学而仕仕而学古之学者何为古之仕者何施在子盘加之意而已君之解组也邑名人胜士争为歌诗寓　贤惜别之意而予拙不能诗姑绎古人学而仕仕而学之旨以致切偲之助傥不以陈言视之又以其仕之　月为学之　月则君之所至其可量也哉

　　太原族谱序

　　太原族谱者王君聚翁所作也王以爵为氏虞妫殷子周姬之后皆有王氏而琅琊太原之王则周灵王太子晋子宗恭之后也其后侨居江左族尤硕蕃今谱断自歙来　兴者为始祖而系之太原者着始祖之所自出也礼曰尊祖故敬宗敬宗故收族古有大宗以收族今宗法弛犹赖谱可以收族也人之言曰宗法弛故族不可收以予观之所谓弛者特无采地之入以世世合食序昭穆而已其异邦来徙居者即所谓别子为祖者也其长子则继别为宗者也长子之长子世世承之所谓宗子所谓百世不迁之宗也或宗子而无子则族人当择近属昭穆相应者不论贫富以之承宗而共宗之宗子没则族人皆为齐衰三月如古礼可也其始来此邦之祖伊川程子则以立春祭之必宗子而后得祭以予观之斯祭也族人皆不可不与不可怍于豺獭也莫若三月上旬筮日即墓而祭族人毕集因序昭穆或宗子之力弗及则族人协力具馔而宗子主之胙必均于贫不能具者如此亦足以尊祖敬宗收族矣若小宗则自斩衰而尽于缌麻今之五服之内是也盖去始祖世数　　则不必有小宗四也予平生最病苏明允族谱引曰无服则亲尽亲尽则情尽情尽则喜不庆忧不吊则涂人也又申之曰至于涂人者势也势吾无如之何也斯言也儿童熟诸其口往往视族人无服者若涂人为当然矣此大不可也谱引又曰唐长史味道刺眉州卒官一子留眉眉之有苏氏自此始而谱不及者亲尽也曾不思此所谓别子为祖子孙百世承之今不特祭不行而谱且不及可乎民吾同胞情可尽于族人乎亲可尽于始祖乎今太原族谱出苏谱　甚其大宗可考而知也欲植宗法在举而措之尔王氏自鹿鸣先生以诗礼传家可齐公又参扣朱吕二公遂悟朱子全尽心体之微旨为能蜕俗学而探圣传文献相承至今弗坠故聚轩君修谱体道君贻书以序引属予其惇族厚俗之意亹亹不能自已可谓贤也已嗟夫如蛮如髦我是用忧学而不知道者且不免而况流俗之蚩蚩乎风雨如晦鸡鸣不已二王君可谓豪杰犹兴者岂无闻王君之风而兴起者哉人人亲其亲长其长予因王君于斯世尚有望也不欲以无益之言塞请乃揆夫尊祖敬宗收族可行于今者而并着苏氏之失使览者得详焉其于惇族厚俗或小补云

　　信州路迈珠总管　陈古灵谕俗文序

　　人之有生虽与物同而四端万善根于心则与物异或肆情恣欲失其恒性则是天形我以人而我物之也人无以异于物则民　大　乱矣帝兴王起设官以为民极政欲使斯民率人之道而异于物尔然所以为人之道各具其人之身故曰君子以人治人改而止者教行则刑不用也世　官偷牧民者惟簿书期会以为大故及陷于罪则稽法律以治之岂所谓以人治人者哉广信总管简斋公慨然念　伦之斁不可不叙旧俗之污不可不新取古灵陈公谕俗文畅阐而警教之以人治人其言反复谆悉可谓得新民美俗之机要矣绍熙庚戌朱文公守漳州尝　此以谕其州民简斋公系出高昌地相　世相后行乎东南若合符节先儒谓四海之　此心同此理同千古圣贤未尝异者岂不信哉矧上饶号称贤俊所聚义礼之宅扶植遗绪为后生法岂无若徐斯　韩仲止赵昌父其人今幸得贤师帅警教于其上兴仁兴让从今日月冀矣岂但简斋公匹休朱夫子于此邦有无穷之闻无疆之教思而已哉

　　送彭幼元赞府序

　　幼元彭君丞　兴清标出俗能干绝　邑人士扬推美实谣来暮而歌去思渠渠娓娓谓君不负丞至元以来未有也恭惟圣天子越度百王合　尧舜思得真儒臻至治以孔曾思孟畅阐尧舜禹授受心法俾大漠流沙之外皆得通习而举任之自有载籍以来未有予忝校文庶几得不负天子不负所学者今幼元不负丞非不负天子不负所学不能也予评幼元不负丞崔斯立未免负丞何故幼元任理与长官争可否棘棘不苟同文书行必当理然后涉笔署苟不当署吏睨曰当署幼元鞭之矣斯立一蹑敝迹日哦二松间直尸素尔虽然崔斯立未免负丞自谓不负故度越之易也陆敬舆不负所学诚不负故企齐之不易也唐贤宰相多矣独敬舆者胡致堂推为洙泗之徒真西山断其有宰相之学惟其所学醇正渊浩故其正已格君谋国用人如发敖仓以赒贫乏如决江河以灌下湿沛然无不足也幼元知企齐之不易而向往步趋之不置岂有不及者哉相天下与丞一邑位虽不同而理同穷理者为学之要任理者为政之本吾知有理而已压之以丘山而身不屈战之以虎兕而色不变而况宫室妻妾所识穷乏者之琐琐哉此不负所学之大端也不负所学斯不负天子矣四十年来东南士或消声林薮或未忘爵禄然材学兼茂者亦无有几人故东南之人望日以轻予甚病之今幸科目搜真儒使得敬舆一二辈则科目重人望丘山东南　气矣故凡以科第奋者予同一钦迟而尢在幼元也幼元之解组也　过予别他日以书来曰先生不容无以教之故以尤钦迟者勉焉尚不使予为空言也哉

　　送徐方塘上林簿尉序

　　曾南丰言南越偏且　与中国通已千余年而风俗尚陋　吏者莫致其治教之意此论诚然然以予评之岂独吏之非贤哉自唐以来犹未免鄙夷其地守令以迁谪往者十六七幸而得韩退之　子厚则阳山　州幸甚而不皆二公也非迁谪往者则东西二大府自辟除视情分之昵　而贤不或不暇择故居官者大率苟且无忧且勤之心所以入中国千数百年而其俗尚陋也皇元奄甸东南五岭南无复迁谪往者三　则择　中有　鉴者　以御史择人而授命　下则给驿以遣此事度越百王圣人能以天下为一家皇元无闲然矣延佑己未外铨而同姓叔父方塘公以钦州教授转而簿尉上林公学邃材高几于君子之不器而不得实用闻命下泛然不为喜闻岭南风土之异漠然不以为忧圣贤用则行先民老益壮公兼有之昌黎所谓真知轻重大丈夫者公其人矣圣朝所以化民善俗者得公真不负也然则为越人洗其陋俗而同于岭北其事出千余年之表在公此行斯越人之幸也夫公之行恒所往来者皆为歌诗饯行而明善猥不能诗故为之序以贺越人云尔

　　芳谷集　上

　　●钦定四库全书

　　芳谷集　下

　　（元） 徐明善撰

　　○说

　　朱明叟字说

　　朱明叟求字说于余按古文明字从日今文从冏【并见说文】冏小明也然秦汉以来多从冏盖失其义久矣天地间大明者日也月星本无光得日乃光尔人体性天地心譬日也目譬月星也目虽待日月与火而实由乎心故曰胸中正则眸子瞭焉又曰心不在焉视而不见非虚语也日恒明食之自外者月也心恒明食之自外者口体也余尝中夜以兴澄虑内照　而千载大而四海微而户内之烦攘无不见也可谓至明至妙者矣贵勿食之而已叟勉之

　　耐闲说【闲音闲】

　　余友黄君圣可号耐闲求说于余余曰天行　君子以自强不息君顾我我揖君坐语甫一刻天行四千九百余里圣人察焉故惜分　君以闲自命不可请更之君曰吾所谓闲不汲汲于富贵利　云尔子姑听乎方少时欲芥拾科第晓倚　夜读灯不敢顷刻闲也　已荐于乡当试礼部惴惴然文墨不足雄其闲劳益甚方是时为士者皆然不意科辍吾思场屋之文于天下国家无补幸甚休其劳而凡士者又往往不堪其闲有去而技术鸣者有去而贾取赢者有去而结绶于刀笔辇金于纵横者是数者吾皆不愿独匡坐蓬蒿环堵之中隤然而已所谓耐闲如此予乃改容谢君曰当世之士得见耐闲者可矣先儒谓科目设而圣贤之学微今科目辍而圣贤之学益微人欲无涯异径同壑富贵利　之情不以科目有无为　损也而圣贤　绪不　绝无几矣使凡士者在今日皆如君则斯道犹有望也虽然耐其次也耐久而乐上也予闻内重则见外之轻　深则见诱之小　以彼为不当汲汲已则闲为已真适奚耐之足云他日访君东湖随　傍花幸为我赋闲中之乐

　　张伯大字说

　　硕之义大也在诗　言硕其诂则大也兼言硕大则硕以貌言诂曰状貌佼好也大以　言诂曰　美广博也人貌有硕不硕然人异于物一人足以当兆物虽不硕犹硕也至于　则其大不可为量在扩而充之故有亿人之人兆人之人所谓大人也寅斋张公名其令子曰硕字曰伯大不鄙命余以字之说余不敏尝闻南丰曾公云人皆欲善其名字而不皆善其行特假借以称道云尔不诚乎身莫大焉今公父子自为师友孳孳圣贤善其名字者必非假借云也其命余以字之说岂欲演绎训诂称道而已哉夫貌所以着　也　所以充貌也大学曰在明明　明之又明以至于充实光辉所谓大也晬面盎背山立扬休所谓硕也佼好不足云也然　之大也有要赵文子晋之世家也　冠　见诸卿大夫乞言焉范文子告以古者　　成又听于民诵谏献诗风言考事尽戒之术也赵武归见张孟而语之孟曰从范叔之教可以大由是观之先民有言不自大则大其弗信矣乎余于伯大未见颜色然辱爱于张公有加不欲其为千人之人万人之人而足也故诵所闻如此伯大有取焉他日望其眉睫而知其硕大无朋也已

　　霜筠说【为罗益坚作】

　　晋人谓罗君华荆楚之材予以禹贡考之荆楚之材竹其一也物适于人用谓之材人适于世用谓之人材今石林董公以霜筠为罗君别号者盖以有用之材待君也予家故多竹工取材焉必再霜三霜者盖竹之材在筠筠之坚在霜非但以其不改柯易叶于霜也竹之材甚美而用无不周十二筩用之律而度量衡由此起孤竹　竹孙竹用之乐篾席笋席用之朝燕笾簋用之宗庙篚筐用之聘享簜用之符节笴用之军旅而简用之文字其用莫重焉其功莫巨焉凡皆以筠也士何可以不如筠哉自科废三十年荣念摧落亦　如筠之霜矣或者遂荒其有用之学而暴其材如或知尔则何以哉况人中处乎两间凡职分所当为者礼乐制度服器无不系焉必也杀青所载皆考其故而究其极一旦当事在迎刃而解若破竹然如此则不特荆楚之材而天下之材矣亦犹筠之美于东南而材于天下也罗君之先君子材高而不及用其大用将在君君来征言予闻晋人爱竹清谈云尔若器用大备措则正施则行此礼记者论筠本指故扬搉其说赠焉亦淇澳切磋之义也

　　札法荣甫字说

　　荣甫札法君以字行久矣一日求字说于予予谓世之荣其字者不独君也夫所为荣其字者岂不欲好爵以荣于身丰屋鼎食以荣于家衣锦昼行以荣于乡且久荣而无辱乎一荣与一辱古今常相对余自儿时习闻此言唯君子处天下之至荣超然不与辱对夫何故仁义忠信乐善不倦而已矣故人爵之未从也则一乡一国以及天下莫不尊仰之如王公及其人爵从之也则功在当时泽在后世名在信史百世而下闻者莫不兴起无他荣之自外得者未免与辱为对独自内得者其荣无对焉君勉乎哉君年及强仕方陆沈台属避　贵要敬狎贤士大夫忠信乐善盖有之矣仁义可勉而进也昔韦宗见　檀叹其明智敏识知五经之表复自有人以予观君殆庶几乎然则君之荣其字虽与人同而他日之荣于身于家于乡必有超然独异于人者矣

　　叶志道字说

　　道恶在人是也人与道不相离凡而事育交际饮食作息皆是也而必曰志于道者终身由之而不知者兆物之物物之人尔匪徒知之又求合乎道之所自出者兆人之人所谓人之人也人而不得谓之人之人恶可已故尚志志之所乡穷山巨海不能限锐兵精甲不能御自不耻恶衣恶食始至饭疏饮水曲肱而乐终焉用之则手代天工身代天事不用则退藏于密此志竟成时叶君名志道字士心廉访李公为更今字名即字至当归一而今而后君自谓志道是寻常提起时笃由内也人谓君志道是仓卒唤醒时励由外也真积力久心即道道即心无所事志而千人之人万人之人不足以待子矣虽然大道甚夷旁有欲歧什伯其人颠倒相追走疾获多招子并驰子不人同人谓子痴子行　　道　渴饥人有盈色子或忸怩此时志帅勿弃鼓旗圣有明训差之毫厘　子贞心听我苦辞子思无邪以车伾伾

　　默林说【为曹仁杰作】

　　梅比于人其绝　者欤凡济人者必有实语以默林而三军无　是则名可以济人求诸近古郭令公传呼免胄而　人罗拜司马公邵先生居洛而为不善者恐二公知之盖其大忠倬行孚格　迩故能如此唯梅似之矣且物以多为贵者少则不足观以少为贵者多则不足扬独梅也一枝半树则见者如遇巢由不觉屈膝至于繁华照昊缥缈无际则又如清白满朝媚于天子瑞庆开而光霁长也实　佳而名有补少可喜而多不厌然则梅比于人真绝　者矣曹君号默林求赠言夫托于梅者众而君独托于梅之林岂不好其实且尚其多邪虽然好尚不可以如是止也必君之好善如火必热如水必寒如梅必酸则闻君名当有津津然者君之尚清白如梅特出千红万紫之上则或环堵离　或天衢　征人将爱慕瞻伫有不容已者夫征言将以畜　则空言无补对君默林当有愧色乃为说　君愿实其所好尚有美实必有令名梅虽绝　吾迟君矣

　　学而时习说

　　学之事大学之条目是也学之义则效先觉之所为而已其曰先觉自孔子言之尧舜禹汤文武周公是也自今学者言之尧舜以下书契以来凡嘉言善行可效法者皆是也而孔子集大成故后觉必效孔子而百圣云为举在是矣人性皆善先觉所为无不善之杂由体　用也学者效先觉之所为亦无不善之杂积久与先觉之性不殊因用明体也曰复其初者先觉后觉性本不殊今而后复如其禀受之初也夫子生知未尝自谓生知故曰吾十有五而志于学曰不如丘之好学曰有颜　者好学与此章学字非有轻重差等也惟其效先觉之所为故不可以不时习如尧舜稽古我效之尧舜精一执中我效之尧舜亲族察伦为古今治平之极我效之深造自得便是尧舜其间多少工程故朱子释以学之不已又曰时时习之则所学者熟即夫子所谓学不厌不知老之将至也此一章学字该知字时习字该行字故朱子或问中说知行其实知在行先不知则无所据而迷所当行然行其所知大是切要故集注只说行曰效先觉之所为更引谢氏坐如尸立如斋以释时习则学不在口耳而在躬行明矣程子谓学者将以行之是日可见之行而壮行在其中先觉行之我亦行之日至行熟则所学在我在我者知其固有知也是内外合一也是善已明初已复而成性存存也今人但以读书考古今作文章为学有能一日用其力于先觉之所为者乎未之见也朱子之言圣人复起必不易之矣陈君立道语以所闻曰或曰时习者当其时则习其所当学谓八　十五春秋冬夏也求之不得吾心是何与圣人异旨哉何以不曰时而学习之也近年辨朱者不一皆此类因立道之言及此书以谂之

　　菊逸说

　　春华似得时秋华似违世得时似轩冕违世似山林晋陶靖节见宋业渐隆不复出仕又甚爱菊故子周子云菊花之　逸言菊似陶也人知靖节逍遥酣畅不为簪组所劳斯之谓逸然夫子列逸民首夷齐下圣人一等其品级甚高靖节夙志圣贤任重道　在荣木一诗读者当有省矣他如古人惜寸　念此使人惧此意娓娓集中至谓宴安自逸　暮奚冀直与七月无逸相表里此所以贞而不渝穷而愈坚下夷齐一等千载之下未易伦儗也程君以菊逸扁轩题赏　众征予言予念自靖节到今逸居莳菊代岂无人而磨灭谁纪何哉希贤非自逸可能流芳百世决不但在黄花尊酒间也故以靖节警自逸者塞请后之君子必有取于斯言

　　真文忠公祷雨说

　　紫极王月潭师祷雨必雨其徒言师但危坐　存而已盖积诚所感也予寓紫极尝为师举西山真公怠愠矜三语欣然有悟属予抄以寄焉盖吾之气即天地之气其祷雨也犹呵之必有润也在诚通尔使祷者皆如真公行事者皆如师必雨宜也今之祷者未易语此而行事者不无徼利矜名之心如其俱怠固无感通之理苟含怒蕴欲其心焦火则益以暵赫不亦宜乎或谓大旱有数存其间非祷可得若汤七年旱是也予谓诚则必通然虽通也或云不待簇而雨或雨而不澍或暂澍而继以杲日卒不能有此之谓数迩者丙午丁未戊申岂不曰三年旱乎七年犹是也必曰非祷可得是人与天不相贯也公言云蒸雨降从一念中流出岂欺我哉

　　○志

　　先枢　施田真观院志

　　佛不耕食而受田人不耕食其田而施之佛何哉佛者之说曰上能祈国永宁次则而父以上法皆超度之又归而檀越之名有瓜华梵贝之奉于寺不废然则其报施之厚矣先枢　东湖居士施田真观院者绍兴四年公辞枢　思居后起守信州乐旁县　兴山川风俗之美由豫章东湖徙焉公母韩国黄夫人先忠愍公之室而太史文节公女兄也　新建县洪崖乡大云塘公念　兴去墓之　而墓距真观近佛者之说岂不户牖夫孝而不得直遂者邪乃施田院中寓祠托墓意其报不薄也甫百年而院僧裂所施田以饷豪宦者由是祠亟彻　宅蓬颗矣嗟夫使凡寺之报施类如此则谁　施而佛之教何以振行于天下哉又数十年公七世孙明善嘉善元善来拜墓下低　院中念时享有家庙魂气无不之祠何必此寓也又念先公之孝之施期于有永山川鬼神与闻之院僧而忘之乎公盖世藐俗之气而无愤悒于土中乎后之人而可已乎于是妥其所彻经纪封树度僧义埙者属之且鑴其田之见业于院者于石虽不幸蹙削继得善护持者收其入以祝圣人寿于亿载而先公之孝尚永垂云大　丁未　十月朔

　　聚　亭记

　　　兴山水甲旁州而聚　亭据鹿阜最高胜处复甲　兴幽人韵士几席其间有驭　翼游八表之意次则吟者得逸思于天末饮者扩醉乡于世外至于永日娱游虽暮色苍然留不忍去则凡游者莫不然矣盖古之君子必有游息之物高明之具古者长民未有不选胜于地同乐于人而兹邑又山川之美则亭宜不得废也昔熙宁间余氏　楼单令名之楼圯而亭不知自何年至思陵又特赏苏文忠公所题诗亲洒宸翰下饰四方闻者莫不想至其处大　庚子亭燹几半虽鹿阜形胜固在而亭不足以聚之则山川　人而耳目陋矣是年冬令尹陈均仲宁来登览慨然曰吾其可弗葺又明年乃卒葺之翼然如新成门垣径级　缭　辟又命邑士倪均天倪购求自二苏公而下诗之镵于石而散逸者置亭壁如旧观于是均即亭以休其暇日或领客命觞而邑人咸喜游息之有其所也相与谒于明善曰愿有记予谓纳鲜碧于一宇穷莽苍于双明此单令命扁意也岂复有说乎然墙面者愦如亭天衢者豁如景变乎外心动乎内何也　者心之休也聚　者内外合一之妙也本心廓然天无旁际而宇宙之广山川之胜忽放目而尽得之外观内体合一无间此游人之所以有得于亭也然利害得丧一累乎其内则　者隔聚者离矣斯累也有暂忘者有寡有者有无有者此又有得于亭者所以为高下浅深欤今之君子游观之乐　矣而选胜地同人乐又非俗吏之所为也乃今陈均一旦还二百三十余年　伟之观不惟于此开爽襟虑以清政源而又使邦人知国遗吏治民务以聚其所欲　其所见休息而安乐之也岂非贤哉不可以无述遂为之记

　　　兴儒学记

　　旷百世无真儒善治者官不知政而士不知学也学所以修已也学为已事则讲学之所士者自图焉可也而古圣人必设为庠序学校以教之学校不修国人以刺其上盖官之政有在于是不可誃之士也官知政而士不知学则士有愧矣士知学而官不知政甚者役士以就其一切之政可乎钦惟有元宇亘坤载甫櫜干戈即兴学校圣圣相承一是以作成存恤缮完为先此唐虞三代之政也汉高帝以马上得天下　　文景三君至帝武始令天下立学校夫汉承秦弊学校所当汲汲者乃后之如此乌在其知政也然则今之士非千载一遇欤　兴号称多士而今佐莅兹土者罔不钦承上旨大　九年主簿钱处人　新礼殿而讲堂独以　月久书阁以枘凿舛　圯斜倾聚辨弗宜至大二年丞东平陈得新环视慨然曰是岂不在我即捐俸肇役士欢趋之工良材攻腐更朽易于是圯者崇倾者正矣仰视上覆斯翼斯飞壮好若新成焉役始于至大二年正月戊申毕于九月乙巳又明年正月纶言洊颁劝饬弥渥而　兴之士之学则已存恤缮完应书若陈均者其不谓之知政已乎然士之知学有当勉焉自　绝学散一转而尚游说再转而矜辞章王肃注学而时习之曰学者以时诵习之先儒尝叹今学校仅有直诵而已周程继孟朱子翼承然后人知效先觉之所为之谓学觉者体之所以立也为者用所以行也此善治之本也老庄言理而不及事觉而无为也管商言事而不及理为而无觉也是皆不足以善治至于一以诵辞习艺为事则体用俱废又老庄管商之下尔是弊天下也凡此象服蕴之俨然临之在上曷匪先觉其所为可考而知也觉如先觉所为如先觉真儒善治舍我其谁哉此古圣人设庠序学校而圣朝作成本意也士　抃舞上恩来谒记以无忘丞之勤明善嘉陈均能知政于先乃着学之名义与士之所当知者于后

　　威武祠记

　　神者气之伸者也惟义所在义得气斯伸矣而死生不与存焉昔　云长见袭于吕蒙不得全首领以佐汉然天下到于今庙云长不庙吕蒙何也汉贼不两立权臣于操则义在云长故其气伸而神也予邑庙祀神董端公唐爵御史天佑中为八砦将首一日贼自浙来力战乃自断其首天为动威雷电晦冥如有戈甲旗麾甚盛贼乃溃走神挈其首以归未至家堕马死马不复受他人　策久之亦死里人念保疆奠民功不细也庙神于藕池旱潦札瘥祷辄应至宋崇宁丙戌几二百年改作新庙神从六世孙博士冲为记事备记中又二十余年当元至大辛亥里人江梦得重修西林祠堂盖宋景定壬戌余思中江时所建久而敝也祠　饬梦得介博士从六世孙真卿来请记按唐宋番阳　淮南时钱镠据浙附朱温久天佑四年温　唐改开化即拜镠吴越王奉梁正朔罗　谏镠奈何交臂事贼为终古之羞不听淮南节度使阳渥闻温　即传檄兴复淮南称天佑凡十六年呜呼番阳与浙地犬牙相入使番阳终始不知有梁封疆捍御之臣其忠劳岂　哉正　裂矣神以正毙庙祀四百余年望云长殆庶几乎或疑天不风雷于神未刭首之先虽动威走贼而无及于神之死是大不然人之气即天地之塞也神以死捍贼则义气沛然足以动夫天地之塞故风霆见异虽天所为而实神之所自为此神气所以无非教也此神之所以能伸也神兄名全福以为人除蛟害水死今庙祀邑之银港神从七世孙名端忠宋建炎辛亥提举湖北常平以谕叛将解围单行犯暑死今庙祀鼎州桃源之千人溪神名全祯曰威烈神君者汉三十八代天师仍私谥而致号者也予　订梗　为记复为歌诗二首使歌以祀神其辞曰大盗窃国兮　盗繁奔蜂流蚁兮闯我藩力不敌兮气已吞峙如山兮不反骞刭大首兮言噩噩天昼晦兮风霆作灵旗翻兮玄戈烁盗崩殒兮不烦搏庙崇崇兮藕之水捍人患兮宜世祀嗟天不佑兮王室如毁神死疆兮莫可偻指马犹恋主兮钱氏不耻事贼以生兮不如神死　四百兮宇宙方长祠焕俨兮像雄疆里无拘人兮来荐苾香不犹　孙兮比烝尝风肃然兮祀者恂栗如闻蹄雹兮神　然而下入巨人挺剑兮蛟血犹湿袍紫襜如兮常平疑立山川泄灵兮神食此堂旱降澍雨兮潦宾朝阳　稻露积兮虎虺藏执拘厉鬼兮　气流行人钦事兮有求无斁我扳云长兮用慰忠碧

　　○题跋

　　陈激斋笔耕集

　　前朝词科得人最盛而激斋陈先生偶见遗岂其才次于人哉先生储览　富下笔不能自休虽不中其科朝廷犹畀近阙拟后擢盛代作人如此使天假之年当为名卿大夫科之利不利无与也而仅郡博士以没岂非命哉然其笔耕集序有曰孝悌忠信吾之嘉种学问思辨吾之耘耨若遇不遇固犹　之有丰凶听其在天者而已然则先生虽不为卿大夫岂有憾也其孙洪登搜纂遗文于兵烬之余得若干篇示予皆根柢理义畅　明粹观者可以畜　盖干道人文之盛类如此学之不可无　也文之不可无宗也是以论其世也洪登　之

　　胡浩轩正声集

　　浩然之气人皆有之孟子善养尔今人知天地之气乃吾气者鲜故善养者尤鲜胡君以浩扁其轩可尚也然予闻善养者特完而无害尔若鼓而作之务于盖世陵物则非所谓盛大流行与天地相似者也君语及世人贪鄙淫邪即眦裂发竖固知君浩然者形见不自制如此然天下之不仁方不胜疾圣人戒夫疾之已甚者已甚则吾气先失其平也况彼将应之以乱邪不可不察也夫自反而缩道义充然圣贤各足其浩然之气而已穷而在下友朋如彼必有内怍而止斯我化之也故无迹达而在上官曹如彼岂无望风而逝斯我正之也故不劳浩然之功用大矣君老益壮斯善养之验方有当世志予钦迟未已也因君示以大雅正声辄书其后

　　刘通甫吟　

　　诗莫工于唐唐诗工且多莫如刘氏夫束字十余欲五色烂而八音谐未易能也而唐人能之刘氏又多能之异哉若希夷若商若长卿若言史皆精拔　警脍炙众口若得仁若沧若威若驾晚出亦皆流丽帖妥如香销南国美人尽怨入东风芳草多后来者不得望尘焉况梦得沉着痛快雄浑老苍为盛唐冠冕邪予欲抄诸刘诗为一编供讽咏未暇也匆匆案牍边阅通甫吟　愁从蟋蟀声中得秋向梧桐叶上知娓娓逼沧威矣嗜吟不已当与长卿辈并驱以望梦得不但如今日之所观而已他时集诸刘诗当虚末卷以俟

　　余文夫　思斋笺注朱子蔡氏二书及诗集

　　思斋先生游蔡门订朱学所注感兴诗及三问疏事精详析理明尽先正许其有功斯文信哉至其自为诗清新丽艳则可并传也梓本　毁诸孙文夫遍访旧藏手抄之将复锓梓永其传可谓能念祖矣昔范馨留砚与其孙乔乔长执砚以泣人称之若家集则心声心画在焉非砚比也姚察着汉书训纂孙拟发明祖书旧义人贤之若感兴三问则圣贤之　绪学之本末史之得失着焉非训纂可伦也余氏祖孙相望于是过范姚氏　矣虽然聿修厥　亦不外此何则思斋之所思考亭之所传进　上机也文夫思思斋之所思方策以　其人服膺以善其身岂不尤思斋之望哉诗曰继序思不忘文夫其三复之

　　舒双　文集

　　双　舒公文见称于平园行见许于考亭二公文行之宗也所以称许之者而岂徒哉后学欲赞一辞则僭且赘其五世孙淼龙重刻梓传之可以见公行修于家而诗书之泽　也近比之士一于　晋语曰　生怪怪生无常是故世道与俱然未有能自拔而返之古者予每见干淳间文字不觉竦然况斯人斯文为两公之所称许者乎

　　湖滨　士芸　李君墓铭后

　　予读湖滨　士志铭知其致孝可以移忠知其义让可以平政厚俗矣今之仕者其制行或无是也　士少屈折为世用人将有所赖乃终于辟世如此予恨不交　士而见其子娟秀特出有以得　之微焉昔荷莜丈人避世于芸也　以四体不勤五谷不分为不可则夫二子者必日相从于芸然后可顾乃逸之于家而使于宾客之事则其平居训授必有出于芸之外者夫可使与宾客言是亦行其义也子路长幼君臣之论殆欲因目击者勉之尔　士之托于芸有合乎此矣若夫东湖今虽荒洿犹名四方以南州高士宅焉故也自汉至今几世几年士之不仕而家其滨者几人高士岂有死后余力可以斥之而卒不得以自附也至宋昉一灌者立下风尔今　士之神情上与春秋之芸者相缀接则分席其滨庶无訾乎

　　升师纪过集

　　升上人诗文成集题曰纪过予言佛书以大语高语散语低语喜语狂语闲语歌语别离语利害语如是凡六十四种谓之口业上人所著皆是语也其斯之谓过欤予观唐宋以来诗僧所作与骚人墨客无辨今上人突兀自是丛林笔墨此为不尽变其学虽不能无过所谓薄乎云尔者也或曰过虽薄不如无过纪之则日　其过不如勿纪予谓凡有言即涉六十四种欲不涉六十四种当无言佛以言为赘　而经论充栋何也无言佛且不能况学佛者乎予家东湖公特重可师外家山谷特爱洪师今上人日　其过使句法响撼视洪与可无不及或少过之将江湖名胜争先纪录予庶几观过加爱重焉若夫解脱六十四种独领空妙此祖佛付授师当为人言人不当为师言且非微言本意故不言

　　吴昭　族谱

　　吴姬姓以国氏昭　君谱其家世自太伯而下八十四世为昭　之子旭美哉彼葛氏出葛伯刁氏出竖刁闻人出少正卯其子孙见此谱得不竦然有所羡哉虽然称其家之难吾知其有甚于他氏者矣　或薄人将曰如至　何取或伤廉人将曰如三让何此有善虽大毫末也太伯之后宜然也此有过虽小丘山也太伯之后不得然也古称盛世必百世祀非特源深而流长政在自叶而流根虽累百世可必也诗曰无念尔祖聿修厥　此昭　谱家世昭子孙之意岂引之冠其编首以门第自矜而已

　　进贤县复学租

　　王文公云古人事一职岂肯苟然为之今不苟然者不多见也古之师职教今之师职养养与教俱不苟然尤难叔志万君教谕进贤革学田　没揽扑之弊学计顿赢碑穹然诗囷如也可谓不苟然已今夫食士不当自谋也然必养士者为之谋可也养士者又不谋以士之食食夫为奸为欺者宁使士朝不食夕不食其过岂特苟而已哉不仁甚矣虽然不苟然义也所以能不苟然勇也人固有见义而无勇者骚心蒿目而卒无所谁何或奋然而起靡然而止者是也然则君之劳烈又不特苟然者愧君也岂非贤哉

　　宪佥郝子明乐寿县去思碑

　　颂　政者至父母神明而极然或要名矫情则恺悌于彼而恝然于此明清于前而懵然于后者有矣必心诚求之斯谓父母正直而壹斯谓神明兼之者难哉燕山郝公子明佥江西宪事疾恶如恶恶臭不斥去不慊也列城士民无不徯公咨诹以为快所至贪冒落胆奸诈失魄咸称神明予　信其非要名矫情者一日出示宰乐寿时邑人所树碑则又娓娓曰父母予未敢雷同信之徐而得公建白二事大　丙午夏大饥官以米贷民期十月输之仓　秋而禾不登价视贷时贵一倍堪输者倍差吏征急民悔且泣曰不如殍之愈也公建言俾明年冬输之仓于是民乃破涕解颜如更得贷一也东湖者豫章城中水所溺也湖溢则滨湖之家有沈灶者丙午冬官议浚湖然不思江高于湖湖可浚而深斗门不可阙而下也阙而下则江反入湖不阙而下则湖之泄尽斗门而止尔虽浚之九仞江涨高则湖溢自若也是冬无禾蔬薪倍贵令下计工数十万民皇骇不知所为公力白主者罢之脱数十万人风雪泥淖之苦二也二事公不自言予欲征乐之称父母者不虚故具尔此可谓若保赤子者也嗟夫父母神明美称也然固忠国庇民者职分当然尔不父母将立而视其死乎不神明将废耳目之用乎然且要名矫情者不多见况如郝公者乎安得百子骏吾于子明亦云子明由乐寿为御史擢江西能使所居官大宜然

　　李幼成经史辨疑

　　经史有疑求诸心心有疑断诸理洪范曰思曰睿睿作圣思纯乎理者圣也何疑之有哉学者苟能主敬以治心使心与理一真积力久虚等宇宙灵侔蓍龟不昧如日月则虽时殊世隔书阙文残亦贯之以吾心之睿圣而已故经史虽有疑而我无疑也昔者夫子去尧舜夏商　矣而删定繁作凡斯文悉整比之岂诿耳目之官哉今之学者诵习而已不足言也务探讨者可尚已然所通患者特无持敬之小心故无任理之逊志其哗世盖人之意　如浮云之障太空矣于是管见臆说出其间自以为不疑乃所以滋人之大疑此可重叹也李君幼成抄示所著经史辨疑数十条往往十得六七夫人诵习而君探讨探讨而不谬于是非使持敬任理之功有加无已讵可量哉先儒谓待自家长一格时见得又别君是编他日岂无改评更定者乎

　　冷东斋义役规约

　　予里居时父老为予言畴昔吾邑弦诵相闻大抵皆世胄儒先家也编户居其间十纔三四尔官儒户惮衙前荒其待举之业编户又喜得官儒户之助而从役也轻故　兴义役最先成石碑可考也方是时字民者皆学道爱人之士岂有嗜利如饿豺狼而不可以义事者哉至元丁丑义庄田没入官而差役之苦大异畴昔数年来又有大异者守令民父母也曩者民事之唯谨今则饵之讦之视为两造而等威夷矣体肤父母遗也曩者笞杖自中户以上宁死不受今则　高呼謷习之不戚而羞恶　矣若此者自某里某人始而其赀业完然其当役油油然于是东西家子弟皆曰彼能是而我乃不能是何哉科举废矣珥笔可也学校具文矣衙前可也吾身非青紫楦矣彼官人也不免棰楚于吾何有此时虽欲联以义役将不能矣曾子曰民散久矣以　吏治散民乡举里选不复学校名存实亡上不以义使下下不以义事上不知后当何如也吾子识之朅来江右获观东斋冷先生义役规约周　备具一皆　兴数十年前旧规也岂惟东斋急义苦心能庇其乡人必乡人乐义者众官清吏好不同他县故也所闻里父老之言岂尽信也哉然东斋讲画之　实至元甲午于今一纪矣而推行未也何欤抑有故欤尚亟行之使里父老之言终不信可也

　　千户王恭甫咏史并百将诗

　　古者寓兵于农寓将于乡后世文事武备分而诗书礼乐之帅不多见愈下而披坚执锐者贱毛锥操觚弄翰者卑挽强非豪杰特起之士不兼能也而王君恭甫兼能可尚已君家世将旄韬　之暇尊经订史前代之是非得失良将之成谋胜算览蓄　富从而诗之盖六义之赋非月露风云刻琢无用之空言比也夫　中有甲兵者可以将目空千古心睎百将者可以尽护诸将如君宜筑坛而拜也爵以世践或者以为屈矣虽然圣神抚运天予太平烽熄尘消六合清晏假为大将亦不过投壶雅歌而已尔然则君之孜孜书程娓娓吟课夫岂有用不极其材之叹乎又安知无采诗者献于上拔卿于将参错玉堂金马间相与鸣国家之盛乎

　　樟　书院题咏

　　古之　者非苟然也其统绪之学经济之具　备于其身或不得其时则山林岩穴适吾适焉是之谓　及得时行义则上享其庆下蒙其泽矣若夫箕踞壶觞笑歌游衍不羡珪组者自晋宋以下其稽古用世之长望古之　者瞠乎后尔号之散人可也号之　则未也予友李茂实示康山程君樟　书院记咏征言夫樟天下之名木也大而寝庙细而雕几无不宜也樟不求用而用之利博焉于吾所谓　者协矣而程君又辟书院其侧夫统绪之学经济之具书无不备也野耕岩筑一旦而开平治　中素蕴蔚然简册可读而思矣时行则行伏荒幽泛遐渺往而不返者非也时止则止　呼而求合纳说而求用者尤非也足以兼善而安于独善者吾见亦罕矣是所愿于程君也勿比散木取诸樟勿为散人求诸书

　　江古心帖

　　叶高士以古调契古心得公心画四十有六今虽有隋珠荆玉不足贵也公学有渊源文如江河自身死国墟游公门者乃敢诡道反理侮讪建洛廋辞　语自以为　而不知其陋也于是公门无传人矣予不识高士而识其弟子王月潭师有出尘追古意琴复精诣秋堂月寂听者疑叔夜之不死也予生庚戌月潭师少予一　方得帖时师犹未生而能珍袭如此此人琴所以不俱亡欤惟儒之徒好畔而老之徒贵守故守者妍而畔者丑守者昌而畔者否月潭出帖未跋不觉及此后之览者将必有感于斯

　　姜起翁访十五世祖墓及谱

　　大宗法盖古卿大夫之家有采地者也封建　而大宗法不可复行东坡尝恨有小宗法而世莫行然非有大宗法以承祀始祖百世不迁族人五世外皆合之宗子之家序以昭穆而但行小宗法则与今之五服何异尽于高祖而忘之矣愚窃谓与其讲求废亡不可复之法不若楙明赋畀不可易之理昔有生燕长楚老还故国厥或诳曰此汝先人之庐　而哭泣不自禁者天理之呈露也所谓楙明者稽圣法察人伦而已矣诗曰行有死人尚或墐之疏者犹如此也又曰岂无他人不如我同姓而亲　别矣夫无情不如有情有情不如同形此以大君为宗子同天地之体性者也同形不如同姓同姓不如大小宗此以宗子为宗子同一人之身者也由分殊以推理一而所厚者不敢薄也真知爱其亲而不厚其亲之所出者无之此宗法之本也后有建举而措之尔起翁以十五世祖为念是宗法废于他人而不废于起翁也起翁楙明此理故也予以其征记吾宁知之

　　真文忠公荐介轩董先生奏检

　　子朱子之学若乡邑董公叔重程公正思王公幼观则见而知之若董公望之后学称曰介轩先生者则闻而知之先生诲人必以规矩字人必为循良真文忠公褒荐如右有所誉者有所试矣士论莫不以先生见知真公为喜而亦莫不以先生用未极其学为恨也真公入而启沃出而抚御壹据大学其曰孜孜以求乎下而不敢俟人之求有未尝识面而举之者岂有见而不举举而不先者哉因思穆陵在位四十年用真魏诸贤则治用丁贾则渐不克终贾迄于偾国彼惟知有私门不知有朝廷天下知有桃李不知有楩楠杞梓惟趋附唯阿是崇是使岂虞覆败之至此哉然则牍端数语国之所以废兴存亡系焉诚千万世之　龟也先生孙　翁以示后学徐明善敬记其后

　　读史要领

　　裳有要衣有领然后服者便之自秦讫五代治乱千三百年具于史必有要领然后观者便之也太虚一理形为万物散为万事合则治离则乱顺则正悖则邪所谓要领者亦理而已予友梅境翁为此书　有改评迄今乃定盖理明故见确见确故辞确以史为案以理为断信乎其得要领也此书若行岂独通略纂运图可束之高阁而已哉理之用为知人安民欲之行为内小人崇异端迩便佞古之治乱兴衰未有不由此者翁　熟数之矣以备启沃可也

　　齐子莘故家大雅集

　　故家大雅者齐君子莘之所集也自王迹熄而南国有骚正　微而江南有选厥后混一为唐宋然祖骚宗选到于今不异则故家在骚选之域宜也尚论骚选之人则屈与陶其最高乎屈之哀郢郢犹楚陶之赋归世犹晋粤若前代则子朱子注楚辞汤文清公笺陶诗此故家之巨子传人皜皜乎不可尚已更革后倾洞前何地无诗何人不诗巨子传人我未多见其间玄思幽意排奡刻雕宛转凄怆要亦可传昔两东门之未芜芬流从兮椒　亦异乎灵均矣汤公谓渊明说固穷多此深知陶者前之固不早后之固又岂足扬邪君集欲行后世宜不可以无辨舍是则兰翘玉挺各称其家惟君所择可矣嗟夫贲若草木天命也化成天下人文也天命终古不息人文终古不坠儒者舍此何营文明以正正则不荡不荡则雅天命弗僭弗僭则无邪无邪则雅熄可光微可昌诗可不亡

　　齐子莘昭代殊珍集

　　昭代殊珍者齐君子莘之所集也君生　裂而长混一乐逢昭代知文章将复大振故集此编也愚以大化贲草木观之一阳初动梅粲粲兰猗猗非不清幽特出然见亦罕矣青规将半紫艳烘霞红香扑地素光夺月绣林锦野四望如一斯盛观尔然牡丹富洛阳海棠丽成都一株独树此之所见必不彼若矧琼华瑶草邪然则君此集急就不可也近取不可也昔荆公选唐诗其初人各如干首至李杜韩　韦苏州刘白不复去取禹锡所谓大振政此诗也或曰今圣天子以　行经术词章采擢海内士子莘学博辞雄不待作中和乐职宣布诗然后光显也鸟声花影靡矣唐宋以此取士诚不切此集后当何如愚曰赋者诗之流诗者赋之源自康衢击壤赓歌猗那清庙至于今不绝岂无故哉六律五声八音治则雅忽则淫然而不可绝也须之久索之　君必勉之

　　黄秀伯所得邑人士诗卷

　　人有万世之长在形体之外予求诸古鲁臧武仲伐邾之役国人诵之可见矣齐晏平仲或曰不满三尺楚叶公子高尢短小不胜衣然其谋言功烈皆信范天下后世盖形者气之聚或　或陋所不可移心者理之会为上知大贤在我而已渝川黄君秀伯议论娓娓下笔不能自休盖豪士也从邑大夫来寓邑人多称之谓其得通介之中是又有为有守者其恒干与三大夫相类彼夏之防风氏周之■〈　　〉瞒新莽之巨无霸竟以其长大取颠陨者吾知黄君不羡矣然武仲以知闻平仲以力行闻子高以先见退让闻所谓万世之长者要在忘其外而致力其内焉尔故予以三大夫谋言功烈期黄君君思齐焉诵其言行其行服其服是叶公晏子臧孙复出必不但作百里侯客也君得儒先生诗成卷来征言予雅不工诗乃识卷后以塞请

　　东月师诗文

　　儒者学到至处则其言益平近故百圣之言如出一口足以准天下范后世而未尝多言学为佛者不然到悟处则其言益峻绝或出一语则悟一人由是汗漫不可涯涘其不同如此予客江西东月师携诗集谒予颇采用文儒枝叶予谓未若本色语自成一家师以为然他日游武林来鄱阳出所作不特无假借善树立而言语渐峻绝所到讵可量哉予返林下六年欲闻平近之言不可得时取干淳诸老文字讽诵有会心处而今世儒者政尔诋娸干淳可叹也使予不知平近之味而遽与峻绝之言接则今日见东月师不犹昌黎见大颠邪

　　项氏野意吟　

　　邑外谓之郊郊外谓之牧牧外谓之野纷华之观至此而绝旷　之思至此而发故谋国于野则获同人于野则亨张乐于野则流光其声而况于吟意无俗牵句若神助宜也予读此集如久客城市目熟纨绮耳厌筝笛缁尘化衣乃一旦逍遥乎　闲广莫风行籁作自然好音而　樵近牧又　乃乎归鸦落照间也比旧观岂不霄壤哉朱文公云要使方寸中无一字世俗语言意思则其于诗不期高　而自高　此论与野意最相近盖击壤为诗之初故也予未识君然见梅如见标格况诗　好丹徒少府不笑后人寂寂矣崌岭烟霞前村风月造物无尽意亦无尽有新作嗣以寄我

　　项廷实编曾祖诗词

　　临清居士有诗名江湖名胜时偕俊髦遍与之游尝记明善七　时山房许先生来访居士走价呼使拜许公公以乾坤万里眼为题索二十字明善缀其左云织翠见高轩不愁书眼昏一亭共临观万里豁乾坤许公大称赏之诗云双眸万里乾坤豁五字殷懃当赠言击瓮未妨颂司马垂髫遮莫赋高轩居士喜甚赐以纸笔今六十年矣居士与许公久为飞仙旧赋诗处轩亭亦非昔甚可慨也居士曾孙林辑居士诗集得四十首盖林之生也后又当变革散落之余所得止此而泣砚之意惓惓然居士名一鹗字宏甫又号嘉善　嗜善又乐人之善貌古而韵和魁然长者也林亹亹经术进未可量嘉善之报其在兹乎

　　项廷实汝南类编

　　廷实　编族谱又编嘉善居士诗词又集古今项氏诗文与名贤诗文为项氏作者又自唐讫宋奉廷对贡礼闱补上庠者凡项氏若干人曰汝南类编夫编族谱追　也编临清诗词念祖也至为此编则一姓之故实备矣廷实其亦有亢宗济美之志哉项氏蕃于江浙之东然其著者唐则子迁宋则平父而已子迁不过诗　好至平父然后史有佳传然欲至平父必求之一姓故实之外可也平父所事者朱张吕陆皆继孔孟之传者所友者杨敬仲沈叔晦吕子约杨子直皆渊源邹鲁羽翼伊洛者今其书具在廷实读其书企其人　孳勉勉忽不自觉其为平父而类编不徒作矣

　　项氏族谱

　　欧阳公云士生于世莫知其所自出其异于禽兽者仅能识其父祖矣诵此语孰不凛然今廷实编项氏族谱本支粲然以别尊卑以传子孙此为士者第一事有补世教大矣　自为序又录平庵谱叙于编首复征予言予不能如范文正公复归于范言惭矣然宋丞相西涧叶公本陈出也　贵朝廷恩赠及其本生父母近年乡先达昌江文伯胡公亦朱出有训族编训其两家子弟事见东涧汤文清公集中姑援此自恕而赘一言可乎今人皆知诵苏老泉族谱引而少有诵其谱例序者不详其谱例序之意而但诵其无服则亲尽亲尽则情尽情尽则视如途人则斯言也岂推而　之也是薄为道也古之大宗族人宗之五世以外皆为齐衰三月袒免以外皆序昭穆而合食焉数十百世犹然后世宗法虽废然一姓所居必有始祖其长房则大宗也其次房则小宗也视其谱粲然矣岂有服尽而可以途人视者乎盱江李先生曰祖以世断　则忘之族以服治疏则薄之骨肉或如行路吾病焉此语比老苏为笃矣愿与旧乡尊雅味其语而勉焉

　　董兰皋段氏诗解

　　曩　得庐陵段氏诗解于粥故书者其　校精甚要领处必傍抹发明处必傍点皆会予心且使予无丹铅之劳甚珍之他日　复纸视所抄先贤诗则兰皋董公笔知逸出经笥中无疑矣公用是经荐秋闱馆东阁膏馥所丐皆收名有以哉方公经笥散逸时次子敬仲君尚幼已乃嗜学有闻知此书在予戚戚然欲得之嗟夫世固有家藏万卷一朝散弃无遗余者又有初仅残编断简已而聚连屋者皆人子孙之为也文运休明已然况堙塞不振时乎今之散弃者方来无涯也若敬仲君者斯谓凤毛非止一家之瑞盖乡国天下之瑞矣兹事在　绪伦纪间非昌黎公画卷比予期敬仲甚　乃以归之而识其后

　　岳　敏书目

　　隋嘉则殿书三十七万卷唐宋官私无此也使年及志学者绝人事而读之日二十卷至七十　可了其究为书痴不疑矣子朱子语彭世昌曰紧要书能消得几卷岂非名言哉然则书无庸多蓄乎是不然书所以蓄　格致工夫无穷而书为最知言之学诐淫邪遁皆当览而辨之所贵者自博反约耳蓄书在博蓄　在约博之则三十七万卷可也约之则天地古今是谓道日用常行是谓学书筌蹄尔紧要书亦何有哉藏书之家不知反约蓄　而徒戒其子孙曰毋为势夺毋为贿迁末矣世世蓄　世世蓄书　微而后书不可保李氏晁氏何莫不然今阅岳氏书目知博矣征经　之　敏矣　敏知嗣　矣勿替引之子孙永保之

　　俞学正文笔　赋

　　昔文正范公守饶病郡学　陋乃睠城东得胜处则今学是也湖光冲融双塔倒影堪舆家以笔　砚池名之公不废其言未基构而公徙守润后守职方长侯乃克成之然探公徙学之意实以今学于游歌聚辨宜不　为弄笔徼利达也今学正月翁俞君帅正余暇游戏翰墨为文笔　赋继作者梅边邓君而下　若干篇皆极精绮俞君以示予予笔荒类不能赋独念范公天章阁条陈天下事此笔可以开太平政事堂勾不才监司此笔可以泽苍生笔之用莫大于此此后学所当师仰者然学内而笔外学正大则笔谨严横渠张子少登公门喜谈兵公责之曰名教可学何事于兵因劝读中庸然则根柢　绪乃公所谓学其欲徙学于此正以平湖　空可悟鸢飞鱼跃于目前尔寺塔不犹雩坛乎澹津不犹沂水乎必笔　砚池之似而后可以游歌聚辨也吾党之士学问不足以强志壹气而但以葩文藻语哗世取荣为务岂不犹吴兴令梦人授五色笔　慆月迈衰飒不振又将梦郭景纯索之以去矣可不惧哉因着所见赋后以谂同志且自励云

　　张氏炉坞记后

　　炉者变化之具也自天地为炉造化为工几世几年陶渔化帝胥靡化弼龙漦化佚女箦尸化相国铜山化饿　黥奴化将军往者其　如此来者巧　不能算大人不能占也又有挟炭游其间者其化尢速贾子曰合散消息安有常则　忽变化未始有极诚知言哉瑶溪张君吾知其非挟炭者将听造化之所为则亦渥丹化槁黟黑化皜而已尔虽然必有造化之工不能与者则予尝闻之若孔子铸颜渊是也是炉也愚化明柔化强鄙薄化　厚凡狂化圣哲点雪无痕是成就处然自伊洛建安以来灰寒久矣君安得不委身是间自范以范人乎哉君抄前记寄予征言养吾先生犹谓不能增一笔而予何言姑绎炉之名义致钦迟云尔

　　埜堂记咏后

　　春者百昌万有之命脉方寸者四端万善之郛郭物囿于春人必超然有见可也吾人同此方寸何可使荆棘涉吾地哉然惟旷　无私者能之非偪仄系吝者所及也予观于朝市往往患得患失病夏畦者有矣利来利往乱方寸者有矣观于野则有击壤而歌满　皆春者有结庐而吟心　地偏者在同人之彖曰同人于野亨子朱子曰谓旷　亦无私也春无　乎尔而蔽于私者不能见方寸我固有之而蔽于私者不能存野之义大矣哉友章程君构堂而扁之以野楼曰见春燕居曰方寸地名殊而义则贯也彼决性命之情以饕富贵屑屑朝市者孰如君外观发育内保夷平同于人而有以异于人乎哉予幼往来乎君之里颇记洪岩■〈山历〉崌鹰鹄诸山　矗秀出樵柯耕笠野意悠然今君飞甍　宇　有以称地灵发天趣而又辟塾肄简谅求先进而从之盖竹溪晋斋方寸之春柯叶于君而君方寸之春又将根柢乎子孙他日必有赋渭水空留月傅岩深锁烟举于野而亨于时者乃笔诸　公记咏后以俟

　　观自在像

　　诸佛法身有二种义一者真实二者权应真实者绝妙拘累有感斯应体常湛然自在者真实之体也犹之圣书所谓安安所谓申夭如盖无思无作而天下归其慈悲矣彼学佛者苦行精修知几何年得到如此地位此明道程夫子于观音所以例敬欤自在未易摹写兹像得龙眠笔意真实宛然是可珍也

　　○铭

　　陈直翁墓志铭

　　有笃学力行之君子曰陈公名友沅字直翁年七十五以卒其友饶君端可状其言行授公之子养蒙来谒铭予固辞饶君重告曰陈公雅知君君亦知陈公以学也能文章者岂无人得之未必慰陈公地下乃不复辞盖真好学者之难得久矣太虚一理赋于人而流行于事物在人者必有以存之在事物者必有合焉可也读书法圣贤则其存之合之也若易然此学之大旨也公少长习举子业最后闻石洞饶先生之高弟饶公公实讲学西山虎溪之上不　百里往拜焉饶公语以所得于石洞者公负受昂然推行勉勉然其动悟人莫测也自是不复名他师其用行大要但以质之乡先达秘阁李公义山尚书陈公仲微而已饶公没公为之申心丧三年其遗书　之终身公逮事大父母曰孙善事我事父母无违礼丧以毁闻教弟友端自洒扫应对至成人以是　其亲为择佳偶为更筑爽垲均赀产无毫发欺与从兄二人聚居扶持急难娱适闲暇见者谓真同气矣献　迎长会拜以序族季春授规以祭墓宰木翦败痛甚体肤竟以是触暑控于有司得疾以至不起可谓孝友天至终身皇皇死而后已者也公居家条目整整月朔长幼必序拜旦必序揖为讲小学书四书大义祠堂旦朔礼尤谨祭若见所祭者自承学饶公归即行之五十四年如一日世笃敛俭至公尤苦嗜欲子弟无崇饮侈服虽幼孺无弛然晏寝者臧获无为欺惰者盖数十年前贤士大夫家犹鲜能及宜今之人讙以为难矣公延师不特为稚弟计屡为文会以激进族里居多颖出公讲　之友皆硕学名人　然肯来喜不自制质疑订古之余举觞命釂或小车短棹笑歌游衍山砠水澨望之如仙可入图绘每曰家居汨没多忧患更无朋友之助缺损甚矣非笃信好学者不能及此言也公庄重而舒泰诚笃而坦夷其遏恶扬善悯穷急病之衷天　也养深守定山峙渊停使见之经济必有被其泽者矣公以儒先生里居见大人无不就公诹政于救荒经　其利害　然有所兴除　佑乙亥里有　时聚不逞掠邻境者邑人摇心公毁家给民伍捍之卒涣其　夷其首恶中州达人继官是邦闻声愿交谒入惊坐诗书门户无替畴昔盖忠信笃敬之效流俗皆曰非诡遇难免于今之世胡不视此欤公辛酉乡贡程文有司惊异晚年笔墨更入古淡务理胜于辞诗一本性情宫商自韵平生造次不废挟策其编纂成书有春秋辑传读易先师饶先生家集心开札记正人文字　明雅录各若干卷所著有讲义诗文若干卷藏于家陈氏上世由临汝徙丰城今为富州公三世居州之上方曾大父琬大父元胜父伯皋号西轩居士祖妣及妣俱曾氏居士一意迪公于学卒大其家其识有过人者公配胡氏有贤行先公二十五年卒继孙氏子男二次养颐女三能静能正能定杨允升周天山范渊　其　静正先公卒孙男四纮同森仍女二长适徐煌次幼公生于绍定癸巳五月殁于大　丁未七月属纩明卓如平常曰吾事毕矣复何求乃逝维公令　稀年没　奚憾然长庚晓月遗老几何悲夫饶君之状公也详矣犹曰厚　古道不可胜书夫非万善不成全体非全体不名全归公　谓学为何事则终日之间当何言行之不可书也故饶君之状公非详而予之叙非　也公晚　四迂座右若曰吾出话制事读书取友　迂尔嗟夫通塞利钝昼夜晦明公　隤然处顺而不骇异之矣何哉所谓迂者吾道非邪葬以卒之年十二月庚申墓在正信乡东山之原铭曰道若大路世或谓迂多歧捷出飞走岂殊嶷嶷陈公徇人所否广衷　冠康庄徐后事功弗有时则我违　言　立洛叟同归瞻彼东原云暝月昼君子息焉云何再觏其书满笥来学是资勒铭告幽迂友之辞

　　毛耕道墓志铭

　　大　八年秋毛君访予山中剧谈曰用行舍藏唯孔颜有是尔然不用而求行舍之而不藏学者亦恶乎可吾藏久矣所自得者骚　游而无屈之悲诗逍遥而非庄之诞不　守环堵也况所至有巨人正学遗风余思吾兴起多矣故辛丑之匡庐拜白鹿朱祠憩渊明醉石壬寅至徐岩象山癸卯如鹅湖　先儒聚讲之盛山川灵异若仙岩龙虎因寓目焉今所为来者景贤堂张李二公攒眉国事处聚　楼有二苏诗何可无吾屐痕且不见子久盖　庚辰始获交君其谈春秋不拘苛文　例予所服其落笔衮衮无陈言予所羡其诗清警　炼予所不及然不知别来养深守定越轶流俗如此留二日送之自崖而返愧君多矣十年秋又访予洪都迎问曰为南州高士灌园翁来邪曰然明年将棹武夷恨洙泗　耳他日与之上滕王阁步龙沙以望西山有鼓枻而前者君长揖就舟去未知别离之可重也明年十一月君子铉来拜且泣曰先君以七月辛巳弃诸孤卜葬永善乡榴　之下敢请铭悲夫君来洪意若起予者而其时未可以速今将巾云屦月追逐汗漫而君不吾待终愧君矣悲夫按毛氏姬姓国之后晋益州刺史璩来葬太末留者遂为郡人至宋而滂仕鄱从子公大爱其风土定居乐平之石溪为君九世祖曾祖杰好士乐施绍定辛卯大饥倒廪以赈部使者袁公甫奏官之祖鸿渐父天和妣某氏君讳畴字耕道生淳佑庚戌七　而孤九　能属文其修洁出自天质如琅玕玉树无尘土意至元己卯郡博士齐公梦龙亟招致中州名人无不异待檄教谕余干至则礼宿儒徕俊秀教有程养不乏声流甚美凡六年慨然曰可归矣尝扁其斋曰求心谓学之要在此又有寓屋郡城非其游之月日则读书其间要以胸腹为库笥博而后约也遗　诗为多归旧居五日疾作将逝不乱曰吾如空中之云翛然而已年五十八娶章氏先卒子男五鼎铉　遂良从老　之役宾仲为他人后女二　王振徐琳孙男二虎佛女一葬以卒之年十二月癸卯儒者常言学期有用至于独善不得已尔是不然使有不得已者衡乎胸中是颜子之陋巷幽忧　氏之风雩外假也如君之安于所遇庶几见圣贤大意而岂易与俗人言哉铭曰彼放心于富贵利达之场此求心于尘埃浑浊之外或訾以为迂何足以知其内盖遐睎夫不见知而不悔者邪斯铭昭之永不沫

　　楚宫老人墓志铭

　　老人张氏讳成高祖单州单父人生四子其仲名福始能植家聚族子五人次曰秀秀生深皆有　　深夫人董氏三子长子用季子甲老人其中子也遭金末衰乱军旅数起凡赋　索卒相其兄毕力应令人不堪其难老人未尝有惮色已而单受兵乃西迁曹州楚宫县之楚宫居之家事承兄赀虽饶未尝问出入于其弟友爱尤笃性温良夷坦不识诈谖诡薄其退让若嗜欲有汉张叔长者之风终身不迹官府盖其真淳不斲伦纪自合不待教而底善者也夫人郭氏官族子八人曰进曰珏曰　承务郎　兴县尹曰泽泗水务提领曰汝辅曰汝为曰汝弼曰荣晚又得庶子曰某伯氏无子以进承宗其季亦四男诸孙若干人骎骎事文学老人及见其子仕张氏遂为闻家粤自皇元一六合开太平中州人士攀附　飞登践华要于是百余年间荒墟莽聚一旦丰屋相望驷马高车相迹人往往叹羡谓世运适然尔以予观之艰难者兴之符也畴昔艰难其先逢之矣惟艰故畏畏故善心生善心　纯祥庆自下亦其理然尔若老人是也昔卫文公徙楚丘去灭绝几何布衣帛冠卒为强国老人兄弟以楚宫大不与是类邪是其适然邪老人以至元丙戌七月十九八十一卒郭氏后十有五年八十九卒葬楚宫三乡朱博村同兆县尹以从征伐得官以材任治民换文资其治　兴多嘉政人畏爱之属前进士余君龙光以汪君深所撰楚宫老人传谒明善铭其墓明善民也不得辞铭曰奋难跃险心兢兢兮恭兄怡弟匪学能兮中平外直众所程兮善庆不爽家勃兴兮子贵孙蕃耄余荣兮材良继起讵不卿兮惟长者风在绍承兮我铭斯阡百世征兮

　　汪县令墓志铭

　　公汪氏讳标一名庭坚字国表歙为大州汪氏占籍十九簪组林立为闻家六世祖来家　兴环溪为饶州人曾祖大异有　　祖奖早卒父恭亨魁岸豪伟凡名士达人能　益其子弟者无　近倾下之筑楼扁曰掇桂人号掇桂翁盖先世有桂林者而掇取月中桂则徐公兢留题语也所以期其后者　矣公生有异质史称卫叔　如玉人观者倾都使公并时未知叔　得　美否九　能属文下笔衮衮不休十九入太学从叔父汪公复为博士授以文诀超然领悟云蒸川流笔态横生癸酉秋贡书题彰厥有常止翕受敷施命意谓天下方在君子福泽中又在圣人度量中主司惊异凡场屋荒速之文精警率如此登咸淳甲戌第授迪功郎隆兴府南昌县尉掇桂翁喜曰吾名楼不虚哉至元丙子郡将常侯福生籍郡归朝廷侯与掇桂翁交莫逆也即上公名督府檄充　兴县□□事数月邑人方恃以安而东浙弗靖震邻及躬公控□□□□归扁其书室曰虚舟取养空而游之意潜心玩□□□□□□贯穿皆自得未尝以示人也　乙酉郡□□□□□□□□□员予忝与公并公以书来曰汉　　□□□□□□□□□□学校宋至仁宗始诏天下立学今干戈□□□□□□□□□坠盛美也古人不卑小官且朋友讲习　□□□□□□□□志乎哉于是分席凡三年其教跃如也□□□□□□□□□俊秀彬彬皆公力也厥后集贤初庵传公□□□□□□□□与齐公梦龙矜式来学不辞而就犹前意也然未满　归不复出则大肆力于　书会心处辄抄纂巾箱充牣棐净棂疏宾送日月于庭户不知须发之缟也耆旧久故釂觞论文继日留夜春韶秋爽瘦笻轻　夷犹山水间如是者余二十年而终悲夫更二十年人何厌斁之有而造物者乃靳之邪公事掇桂翁生死无违妣故玉牒赵氏公实程氏出而赵夫人尢爱之家事诹（阙）

　　芳谷集卷下
 
