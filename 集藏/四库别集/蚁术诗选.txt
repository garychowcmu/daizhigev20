蚁术诗选　　（元）邵亨贞 撰


　　卷之一　　五言古风 
　　卷之二　　五言长律 
　　卷之三　　五言短律 
　　卷之四　　七言古风 
　　卷之五　　七言排律 
　　卷之六　　七言八句 
　　卷之七　　七言绝句 
　　卷之八　　会合联句 

　　●蚁术诗选卷之一 

　　元云间邵复孺着 
　　明新都汪　稷校 

　　五言古风 

　　秋怀 
　　次韵王彦强监税中秋不见月 
　　又次九日韵 
　　夏夜 
　　夜 
　　谒青龙文庙 
　　和孙果育先生晓行池上韵 
　　晚望五侧体 
　　斋居读书效晦庵先生体二首 
　　早春次陆伯弘韵 
　　陈元茂别去十年扁舟由山阴来有诗叙怀次韵识喜二首 
　　用上人万玉轩 
　　上武阳太守汪公国良 
　　次宇文子贞别驾见贻韵 
　　熏自闻上人禅房与陆伯弘暮坐偶成 
　　全真师郑无用北游 
　　午日曹云西翁厚堂分韵玉字 
　　秋怀欵古月黄伯成韵 
　　黄仲珍会试回藩省中有诗留别沙德润任以南皆次韵特来求予着语 
　　德润以南又赋以适远兴再和为荅 
　　赠经筵检讨太原陈敏夫 
　　四月十七日偕张彦圣陈景曾李道原郭与仁倪自明游东岩兰若分韵淂夏字 
　　彦圣次予夏字韵见贻乃亦次彦圣孟字韵为荅 
　　彦圣再用夏韵见示又和以复 
　　再用前韵与彦圣景曾论诗 
　　景曾和孟夏二韵见贻复用孟韵追道向者泮林聚首止处之谊 
　　仆年来块处闾阎缅怀平昔托交粗多然意气相期者指不多屈因景曾诗中论及交道就韵以怀数子隔纪 
　　送傅子初先生之信州录事 
　　题傅伯玉来青轩 
　　瑞闲云开士云深处 
　　昨以青镜褐带寄郭志道先辈暇日贻二诗以彰所贶不啻引玉之惭次韵为荅 
　　春晴次申屠仲权进士韵 
　　奉寄海盐知州李正卿先生 
　　赠星数术士陈秋岩 
　　田家四时词为九山学稼轩作 
　　戊申仲冬儿颖为馆人所连得罪系狱朋游咸谓必老夫叫阍乃可昭雪由是冲寒扶惫戒途凡越旬始抵石城产间记所见得诗如左 
　　寿灵源上人游方 
　　钱塘林子文以星术医药画笔游食江湖为题行卷三首 
　　幼女嫠居澄江无后可托亲往载之以归庶尽父子之道且得县宰给以公文沿途无关讥之虞丙辰岁二月廿一日出关宿城南屠家镇逆旅中夜分枕上纪述示舟中同行者 
　　寄赠颍上县令车则明会稽人小儿颖以罪迁彼此公知其非辜每加眄睐 
　　赠写神王鉴堂 
　　寄南金绝句 
　　梦中纪游 
　　题窠石绝句 
　　金错刀竹 

　　○秋怀 

　　金风应商节庭树生秋声况复疏雨过莎鸡振前楹客居在城市朋从少合拜虽无山林赏乃亦无俗情芳时屡消歇身世坐无成广庭散短策逍遥尘虑清陶然发孤咏聊复遂平生 
　　皎皎青楼月流光照幽树当时楼中人邂逅感相遇娟娟耀华年粲粲美风度黾勉在同心誓言金石固离居几何时玄发各已素岂无阳春心去去若朝露芳馨苟不存临风叹迟莫 
　　依依汉南柳秋至多悲风摇落在一息坐此飒爽中衰荣有天运物力讵能攻桓公岂不伟乃亦叹其穷嗟哉山林子出处将无同 
　　今日秋雨霁广陌后土干出户欣所瞩红尘沧海宽宕子此行乐朱颜抚雕鞍 

　　○次韵王彦强监税中秋不见月 

　　高楼有佳人长叹惜流景漫漫夜何其耿耿愁莫省昔为阳春花今媿明月影徘徊望云端悠然素心冷 

　　○又次九日韵 

　　佳节坐无绪行憩嘉树阴秋花澹相对慰此迟暮心悠哉美人远辗转相思深天风日夕起长歌良不禁 

　　○夏夜 

　　纨扇寄晚兴竹床生夜凉大星在南极新月照东郎稍隔茸泖路远怀荷芰香夜深屡移枕清漏一何长 
　　林端鹊寻巢屋角萤照席风生银汉凉云散玉露滴坐久气益苏心静神自适邻钟忽迢递相与破幽寂 

　　○夜 

　　月白霜满地山家寒未眠人影在门外梅花遶牕前村舂自断续戍柝相后先沈吟惜良夜那能迟芳年 

　　○谒青龙文庙 

　　镇市近东海人烟迷远郊前朝有胜迹遗碣在荒茅民识青龙舰树倾黄鹤巢崇台近僊路拟寻王可交 【 地有王可交升仙台】 
　　雪落暮潮上云横春树迷剌船龙江口解榻鳣堂西舍采重典礼采芹留品题风尘正旁午教养距可稽 

　　○和孙果育先生晓行池上韵 

　　逍遥碧梧井颠倒白苎裳荷净两初过水清心益凉晨风却羽扇秋意满藤床了无尘中趣良以遂行藏 

　　○晚望五侧体 

　　出户纵两屐略彴不可度兴到意未适且复信晚步野景顿慰目万壑倏已莫兴尽始欲返解后有所遇父老谓有役来耜出远路况乃积水涸岸脚稍复露触物即胜赏軗?豆尔释俗虑竚立望不极暝色亘绿树 

　　○斋居读书效晦庵先生体二首 

　　端居掩柴门四月忽已暮物色催年华绿阴满高树雨除轩牕静宴坐屏百虑清风激然至好鸟声亦度爱兹羣芳秀幽景欣所遇潇洒契心赏澹焉忘世故 
　　清溪一雨过沃野桑麻成属兹长养节慨彼少壮情庶类各有适微生漫无营穷居在田里胡能事虚名俛仰狥幽独微只散新声百年总役役且复遂吾生 

　　○早春次陆伯弘韵 

　　春生海岳庵冰消建安瓦山锺隔遥林渔篴散寒野远客忘驰驱怀人赖陶写书灯尚邻鸡尘陌已官马 

　　○陈元茂别去十年扁舟由山阴来有诗叙怀次韵识喜二首 

　　向来秋怀诗绝响斯寘和忆君鼓朱弦对各泛白堕歌长竹间醉兴尽花下卧有时舞婆娑褰衣绿阴破 
　　契阔日以迈交道日以亏缅怀载雪舟放情换鹅池山川固无恙觞咏长若兹流水日东逝何以寓相思 

　　○用上人万玉轩 

　　琅玕遶禅室坐卧空翠间误疑篔筜谷携入蓝田山戒衣苍雪乱谈尘清风还何当往击节亦以香岩关 

　　○上武阳太守汪公国良 【 公新安人善文词书翰】 

　　峩峩紫阳山高广出奇观千年乔木存苍翠拂云汉名家多世臣冠葢恒焕烂道统自考亭事业擅藩翰朱弦清庙具一倡起三叹谢庭固多才王羣足涣汗 
　　能书事魏晋笔阵妙莫传清绝笼鹅经窈窕临河篇神交千载上八灋日以全锥沙得利器墨沼龙蛇骞向来鲜与赵已拟摩其肩记名金石间良以永斯年 
　　春风满庭户三槐日芬芳雨露足生意清阴蔽高堂彼美兰蕙花婉恋有国香良时拜家庆彩衣刻成行孔庭富诗礼窦氏多义方懿哉德星聚霄汉生光芒 

　　○次宇文子贞别驾见贻韵 

　　泠泠苕霅溪清淑世莫比中有泗滨磬籍籍韵人耳采之贡郎庙秀发钩天微愿言正始音行赞元化理 
　　鲲溟多化鹏鸡羣有孤鹤偶兹樊笼困所志在寥廓岂无青冥姿迢递若沟壑知音苟不存清唳何由作 

　　○熏自闻上人禅房与陆伯弘暮坐偶成 

　　郊居绝胜赏性僻如自然时俗非所趋方外若有缘况兹兰若幽坐榻临清泉飘然纵心目问法得老禅丈室颇萧散玅语开玄玄西牕绿阴静林麓舍云烟逍遥接清景尘俗讵能牵 

　　○全真师郑无用北游 

　　往昔柱下史翩翩跨青牛示彼众妙门契此玄学流后来羣仙籍往往在北州至今燕赵间斯道良可求郑师宦门子气寂业乃修行当得所遇逝将与之游稽首谢埃壒长啸昆仑丘 

　　○午日曹云西翁　厚堂分韵玉字 

　　仲夏暑气微嘉树蔼深绿咏归衡门下逍遥清溪曲属兹午日至悠然对醽醁亲戚恒旧欢荆楚尚遗俗饮罢仍太息岁月伤局促世情苟驱人母使随转烛愿言各自爱重之若金玉 

　　○秋怀欵古月黄伯成韵 

　　悠悠涉尘世冉冉伤流光来者日纷靡逝者日微茫已秋不可春一夕百草黄羣动悉偃蹇孤怀良慨慷幽期在空谷于以观翱翔相看且慰意欢乐未渠央 

　　○黄仲珍会试回藩省中有诗留别沙德润任以南皆次韵特来求予着语 

　　美人善窈窕长年抱幽素迢迢遡飞鸾眤眤眄盟鹭蹇修无里言良人昧情度欢娱在一息胡然藐云路 
　　膏雨下灌木春雨濯文荇美人遵江阿中心忽秋冷昔期朝云台今若中流艇终焉蓬蒿姿慎勿叹宵永 

　　○德润以南又赋以适远兴再和为荅 

　　清景日以遭玄发日已素迟回置鸿鹄旷荡狎鸥鹭何惭鲁淳朴颇适晋风度长歌招隐辞延伫淮南路 
　　离离原上兰泛泛汉中荇春阳岂所私夕露宁独冷谁其念远人采之寄孤艇曷若遂其息芳馨与时永 

　　○赠经筵检讨太原陈敏夫 

　　并州古名郡盘踞山河长礼乐盛姬晋民风本陶唐清淑多名家轩盖相低昂有美元龙豪乔木久芬芳中宵德星聚文采遥相望 
　　盛朝尚文治机暇事探讨春明御延阁六籍互稽考峩峩貂蝉列经邦坐论道之子初明经盛年致身早昼永抡对休挥洒更文藻 

　　○四月十七日偕张彦圣陈景曾李道原郭与仁倪自明游东岩兰若分韵淂夏字 

　　客居寡欢乐奄忽岁云夏会合无前期偶尔遂闲暇追随二三字游憩东岩下杖藜足幽讨奚必整夙驾野色隔市槁尘氛绝僧舍属兹长飬节灌木色相射清赏欣所遇置酒此轩榭谈玄岸乌巾林鸟亦惊诧人情脱城鄗瞩眼仍自讶我生颇宏放久矣观物化世道苟难趋端合返耕稼逍遥柴桑庐良以竟晨夜 

　　○彦圣次予夏字韵见贻乃亦次彦圣孟字韵为荅 

　　浮生羡楚狂适意类优孟岂惟事文华矧复慎言行暇日得朋从游心在觞咏睠兹兰若幽爱尔林麓净登山竹有题俯槛水可镜起坐情共真啸语气益劲追寻往事改怅望前修敻论文浩无算行酒肃有令居然豁尘襟恍若苏久病了无物我情坐见夙昔性杯盘既狼籍步屣互斜正重游当及时山中笋犹盛 

　　○彦圣再用夏韵见示又和以复 

　　我家住清溪嘉木蔼朱夏耕凿颇自适藏修有余暇中有韦氏传素出孔壁下邻好皆相欢兴到辄命驾从容岁时礼往来东西舍髧髦总好书冠首或能射暄风登春台凉月啸秋射衣裳时使然登望俗所诧纵匪桃源深亦有渔舟讶乐矣忘吾忧逝将与之化维时已种■〈禾术〉卒岁竞登稼期君草堂游剪烛巴山夜 

　　○再用前韵与彦圣景曾论诗 

　　骚坛有清音翕若奏韶夏宫商相激昂合止适休暇一倡每三叹万籁风斯下夜深凤来仪屡饬缑岭驾飘风忽大和桑濮俱退舍初疑矍相圃妙中见奇射再疑广寒宫羽衣满台榭品题得赏音终然匪虚诧所贵正始音不受淫哇讶采之贡清庙自足验风化阳春与白雪生意在禾稼行当集大成铿锵振良夜 

　　○景曾和孟夏二韵见贻复用孟韵追道向者泮林聚首止处之谊 

　　陈子冬日温可爱若赵孟不竞声利场从容抱傌行我昔游泮林屡歌伐木咏识君稠人中心若止水净揆余素暴白相照两明镜君如虽处囊不屑露锋劲我犹絅尚锦韬晦极深敻折要?月乡里儿终媿彭泽令一朝共引退似失膏盲病临川濯我足逍遥遂天性重逢无厚颜自谓出处正愿言若松栢保此岁寒盛 

　　○仆年来块处闾阎缅怀平昔托交粗多然意气相期者指不多屈因景曾诗中论及交道就韵以怀数子隔纪 

　　走昔重交际流汗若炎夏结纳天下士寝食若不暇蜀王藐余子卧之百尺下 【 王彦强成都人】 晋秦早穿杨近命武昌驾 【 秦景容太原人】 传子经济才多士避三舍 【 传子初鄱阳人】 有美彭城宣雄辩气如射 【 宣伯聚徐州人】 钱郎早明经翰墨照台榭 【 钱南金华亭人】 落落东瓯陈特达众所诧 【 陈元礼永嘉人】 双湖王文学识晚互相讶 【 王昌言檇李人】 平生此数子因之气质化况兹得孟公稂莠见良稼阔绝殊有怀起舞鸡鸣夜 

　　○送傅子初先生之信州录事 

　　去年十月交冬浅寒辄冱客居江城馆灯火在风露君从钱塘来舍舟纵游步一见心为开问劳出情素番阳与云间相望千里路会合匪偶然况是夙所慕江左古世家粲粲美风度射策衣绣归春生五陵树文章天机锦到手眩昏瞀坐谈极畴曩欢然获知遇自冬更徂春不间朝夕晤君于稠人中走独心所寓传舍稍密迩泥泞亦枉顾开卷析疑义沛然决东注赏音风雅间神会见天趣平生耿耿怀不为流俗具因君颇呈豁欣快未易喻誓将与此老结纳视亲故款洽岂有极忽复报?戍录曹虽民职未足展抱负行者崇令德政化蔼先务分违坐契阔引领不可遡中年别亲友作恶若深忤梅风彭蠡宽归鹢慎速渡后约仍绸缪中情尚能赋芳洲蹇谁留怀哉美人暮 

　　○题傅伯玉来青轩 

　　走昔重庆下总角拜而翁闻之祖父言此老臭味同与我为世契家在两山中闻山在何处僻近沧海东先生隐其下邃若盘之宫开轩纳苍翠双螺郁茐茐拄笏以致之岚气浮云蒙云牕笔砚湿雨槛尊罍空春花与秋草四时自青红夏暑熟桃李岁寒敛禾穜门深俗驾返迥有前贤风兹来三十载念之感吾衷先生虽隔世有子传箕弓家毡一经在未觉吾道穷况我与伯玉少小相磨砻及兹坐迟暮鬓发各已蓬手泽敬所存矧敢弛前功青山不改色轩槛犹玲珑排辟匪寓言生意那有终何以志不朽立言在诸公顾惟通家好讵能忘效忠渥涂适偃蹇物理还穷通善保堂构心礼法慎尔躬方来当有振鉴此以自崇 

　　○瑞闲云开士云深处 

　　高人悟般若敛步问栖息冥然百念静随处可面壁况兹故山深云气窈无极虽在三界中若与尘世隔向来出山时千里纵杖锡西上医王城北峯文殊域雄峯快南游玉凡眇东历周流岁年迈冥然屏心迹归来白云在此见非旧识出山固无心在山那有役云我今两忘有相同木石山河眼底华无复着五色是云本不深聊寓幻化质今兹大自在所向罔不适此中有妙趣欲语难自析我生堕世网性本惯幽寂终当从之游潇洒共朝夕复此清净根直指不容力 

　　○昨以青镜褐带寄郭志道先辈暇日贻二诗以彰所贶不啻引玉之惭次韵为荅 

　　客从渠国来遗我火齐铜蛟螭结其背文藻交青红一展双眼明秋江送飞鸿俗状媿不称什袭宝匣中念我平生亲洁白与之同持赠见题品坐使光价隆重君有僊骨长年驻颜容岂知晦迹士玄鬒成飞蓬 
　　缟带不缘辟出自鲛人杼闇闇蔽光华纤纤衒纹缕服用必老成褒博迈前古垂之良有余践履有门户一御君子身居然称章甫步趋重礼貌周折中规矩荷君不鄙夷约束还见许立朝对宾客老矣更延伫 

　　○春晴次申屠仲权进士韵 

　　泽国厌久雨暮春生昼阴羣芳悉委翳何以忘忧心况乃渥潦阻朋侣少盍簪晨兴瞩新霁拍拍春流深散策茅檐下对酒还自斟许身沮溺徒逍遥浣尘襟 
　　春山在屋外照映绿水湾暄风敛宿霭秀色若可攀恍疑桃源路穿窕非人间欣然寓游目及时为开颜花香渺莫即引领徒悬悬缅思繁华节光风泛山川娟娟渚花媚恰恰谷鸟迁郊人戒农务芳草催诗篇于时正兴瞩击坏声相传沉忧感物色泰道何多愆人事盖有忤天运岂所偏安得伶伦竹感召和气还大钧忽骀荡生息斯可全愿言陶化景调烛在时贀 

　　○奉寄海盐知州李正卿先生 

　　往岁事行役路入锡山道公务有程限不暇致幽讨期会邦大夫乃得斯文老班荆草莽间一见颜色好船头接杯觞彼此露怀抱泚笔赋黄花属意出天造暇日再升堂披豁见文藻学问仰前列结纳悔不早所惜吏事稽告别殊草草岁晏归故林藜藿强自保云霄绝跻攀世路迠如扫文星忽移次屡起视苍昊虽乏弹冠资庶淂慰枯槁感激良有怀心焉惄如捣海城远边烽观澜近三鸟惠然泽斯民终以养吾浩会当挐扁舟阔绝重倾倒 

　　○赠星数术士陈秋岩 

　　天上种白榆岂使尘世知人心极天理乃有步天诗好风或好雨未易以意推晦明与目?廛次侧候无愆期人身列三才照耀匪所私历象示祸福凿凿信不欺陈生得玄秘传授有心师指掌披周罗隐显见豪厘我生五行内贵贱讵可移因子许蔗境迟暮不复疑 
　　人身小造化中有天地理形气苟相遭緫合大易旨筹策运乘除变化亡起止千古发几微乃淂袁与李击壤集大成焕然具众美经世浩莫量论命同一轨微言明晦吝勇决至生死扰扰六合中万类莫逃此相逢叩浮生妙语莹如水往哉抱韦编冥心究终始 

　　○田家四时词为九山学稼轩作 

　　大钧播羣品生意满寥廓晨兴瞩南亩鸣鸠在林薄婉娈起遐思良时戒东作烧痕日以回野水日以落荷锄岂辞劳勤动有余乐临流歌豳风心迹欣所托 
　　迢迢谷水阳山势西南翔平野万顷间林峦互低昂属兹长养节绿阴满虚堂耘耨既休息蔼然曲稼香端居无物役朋来时命觞余力事编简先民远相望 
　　廪秋殒霜露岁功行及时刈获遍原野万宝纷陆离童稺日夕喧欣然不知疲圣门贵道德??攵焉鄙樊迟无逸示艰难拳拳戒先知微生已忘世舍此将安之 
　　郁郁嘉树林宛宛溪水曲幽人此躬囲良田远茅屋岁晏农务休我廪羡橦穋蜡酒欢里闾相与介景福变迁吾弗虞治怱吾亦足永怀陶公庐无忝郑子谷 

　　○戊申仲冬儿颖为馆人所连得罪系狱朋游咸谓必老夫叫阍乃可昭雪由是冲寒扶惫戒途凡越旬始抵石城产间记所见得诗如左 

　　淀湖 

　　夜宿郭家舍早行陈墓村雾敛湖荡白远水浮晴暾兵余聚落废草木荡不存傍桥野店■〈夹刂〉船具晨餐向来经行处恍惚不可论川原莽无际黯然消我魂岂知衰暮景值此天地昏 

　　吴门 

　　日夕望吴门荒烟翳寒草泊舟问何处云是对门道三年百战余人烟迹如扫举目山河异恍若天地老残民余几何流离孰能保仁者不可追谁其念枯槁■〈口荖〉哉乘除理实匪人力造茫然梦寐间惆怅对苍昊 

　　新安镇 

　　白首念旧游瞬息六七载兴衰反掌间宿昔魂梦在向来太原公襟度绝爽恺大开青油幕筹策善抡采谈笑合经纶事业有期待入幕匪郗超罗致惭郭隗重来吊遗迹惊心变桑海故旧散如云我独毛发改城门呜咽水似恨有遗铠天运不可量铸错讵能悔 

　　沙湖 

　　凌晨出沙湖杲杲寒日赤望路指西南趁风挂帆席行行数里间舟底尽沙碛岁暮寒水落过者总烦剧篙师力支撑进寸乃退尺叫呼问邻舟始淂指所适中流植萑苇表以深水迹由兹遂无阻四望始充斥迢递达岸傍回首日已夕嗟予匪徒行衰谢牵物役人生苦多虞仰羡投林翮 

　　义兴 

　　风中夜起白昼生晦冥舟行向亭午问路循郊垧日色稍穿漏历历岗峦青地出阳羡西乱后皆凋零良田久荒秽聚落如晨星乃淂张生庐回塘水泠泠少年颇解事肃客开林扃烧薪具汤沐置酒陈罍缾具言兵火事惨恻难为听余亦感其意强饮忘独醒明发戒行李指点仍丁宁 

　　前马镇 

　　水行数百里今日始登陆老来筋力微徒步窘局缩暮抵前马镇人烟稍蕃簇琳宫半摧颓犹是前朝屋阴阴寥阳殿仰见貌像肃吁■〈口荖〉礼乐坏销毁日相逐鬼神依人云至此亦倾覆出门投逆旅展席成地宿江东形势高土室颇温燠墙隈卧两牛对月寒舐犊因之伤我怀中宵泪盈掬 

　　溧阳 

　　戒车属昧旦霜露犹凄凄折旋荒墟间石径迷东西第宅烧焚尽颓垣互高低北风振林箔寒乌向我啼逶迤出官道所见愈惨凄南来多迁客一一援子妻严冬犯冰雪面目俱沙泥历险复冻馁矧敢勌攀跻皇天有恒运何以慰黔黧扰扰六合内谁能遂幽栖 

　　七里山 

　　我生本无营垂老值逆景山水性所乐邂逅心目逞朝来经行处林麓颇深静松篁杂泉石岂不慰驰骋一见暂解颜愁虑终莫屏郍能似平昔到眼辄记省始知乾坤内万事如过影患难偶相遭定力未深领曷若忘吾忧陶然造真境 

　　分界山 

　　乱后乔木尽新植纔拱把惟时摇落余山色亦潇洒至兹颇险峻宛转曲崖下路出分界山神思欲倾泻仅有古庙存断碑仆荒野缅思承平年处处鸡豚社衣冠不复进何由断风雅我虽一腐儒自谓赏音者胡然迫物累对此失陶写 

　　官塘 

　　晓行犯霜露驱车上崇冈四顾人烟稀日色浮苍凉山家灶无突炊烟满衣裳出门复风沙老眼终昧茫父老为我言时事殊可伤此邦蕞是邑右族侔金张粤从乱离始十室九丧亡强壮殒锋镝老弱委路傍形胜既改观山川遂无光累累偷生者榆景何由长语罢长揖去喟然面穹苍 

　　白府君庙 

　　道经溧水县古庙当城阴浮云映霄汉郁郁宫殿深修门耸飞阁穹碑列森森前朝屡褒颂落落正始音国家崇祀典首以民为心陵谷有迁代造化无古今信知鬼神德福善终祸淫馨香苟可荐黍稷非所歆 

　　谢亭冈 

　　此地非深山所历无绝险高下百里间岗峦互重掩民居稍联属兵余苦勤俭山田固微收况复经岁歉停车谢亭冈暮色昏冉冉风寒人不行遥见灯火飐恍然游子怀偃蹇忘拘捡 

　　青梗 

　　夜寒宿秣陵晓霁度青梗旁临总沟壑不啻瞰眢井俯视层冰横照目光尚尚舆人亦良苦交驰畏肩并雾昏迷辙迹有力不敢骋我时舍车行屐滑不惮整殷忧莫蹔置怀抱常耿耿山川不我厌衰晚负清景何当问蒙庄寸心若灰冷 

　　金陵 

　　亭午寒雾收日色渐昭晰此行既迢逓身世任曲折四顾远近间羣峰俨环列峩峩石头城形胜天地设龙虎相踞盘王气故不辍钟山一卷石迥与他阜别山川无情物往往随变灭粤从典午来禹迹屡割裂岂不祈永延中自仁义缺是知王伯资初不恃险绝谁其罪真宰惆怅还结舌白首匪壮游吊古粗可悦唐虞彼何时长叹肝肺热 

　　○寿灵源上人游方 

　　我生颇宏放素有山水癖胡为堕世网所愿久未适矧当风尘际及北头尽白岂如浮屠人萧散无物役名山胜水间往往快游历青鞵万里道不汗缁尘迹相逢明眼士心地涣冰释寿公山林秀岂惮勤劳力发轫始自兹端可穷绝域设心一以广所向竟终极了此最上机三界在瞬息归来烟水间借我半禅席 

　　○钱塘林子文以星术医药画笔游食江湖为题行卷三首 

　　璇玑耿夜光所示各有象七政一以齐玄理益湥广万类灵者人命运合天壤儒先妙推测经纬在指　后世得其文祸福益宣朗 
　　我闻卖药翁夙尚韩伯休避名宇宙内殆亦僊者流后来不乏人往往继前修济世在阴德岂为生事谋刀圭忽通神遂与元气游 
　　古来朝野间靡不重豪素山水擅甲科夙昔着名誉漫漶积雪峯险绝悬崖树之子法李郭惜墨见天趣幸写桃源图艰危淂归路 

　　○幼女嫠居澄江无后可托亲往载之以归庶尽父子之道且得县宰给以公文沿途无关讥之虞丙辰岁二月廿一日出关宿城南屠家镇逆旅中夜分枕上纪述示舟中同行者 

　　暮出澄江城夜宿屠镇市身老惮驱驰情真易嗔喜生平儿女债累及衰暮齿婚嫁虽粗偿生死那可拟逝者不复追存者讵能已经营尽人事得失任天理此行未为迂所愿聊复尔同舟得佳侣联榻忘旅邸去住释殷忧周旋赖知己鸡鸣客梦回犬吠征人起旋闻启重扉又欲戒行李关讥良可虞公檄信足恃吾生既若浮老境复何止沉冥但结舌感激还抚髀闻道固茫然忘机亦久矣何当绝纷埃放情好山水 

　　○寄赠颍上县令车则明会稽人小儿颖以罪迁彼此公知其非辜每加眄睐 

　　东瞻会稽山万古神禹迹嵚岖控大荒偃蹇镇南极蓬瀛屡清浅造化恒郁积人物秀所锺不啻昆产壁衰微或相寻生毓讵肯息之子经世资制锦蹔淹抑光岳含灵氛终古有通塞 
　　孔门有遗训政事列四科单父坐鸣琴武城起弦歌至今百里间圣化恒渐摩汝阴古名郡先哲屡经过巢由垂隐迹欧苏鼓文波起废丧乱后岂不顺撝诃颇闻德化感道碑蔼春和愿言迈前列修途振鸣珂 
　　微宗事儒素家在严滩上衣冠久沦落乔木亦凋丧平生江海心既老尚宏放应门赖弱子粗习菽水养一朝坐斥逐梦寐隔千嶂无家复贫病曷异楚囚状彷徨舐犊情凄恻倚闾望明公悯斯文青眼顾流浪有德弥二天没齿讵可忘 

　　○赠写神王鉴堂 

　　江心百炼铜照物无遁形人于天地间方寸尤神灵不知子都姣有目若晦冥之子颇绝特炯炯双瞳青豪端化工在妍丑任使令凌烟重一代传岩贵千龄自古贤达士德义斯可铭慎勿薄固陋更参相心经 

　　○寄南金绝句 

　　朝望茜溪云暮望茜溪水倚窗对晚色怀人不能已 

　　○梦中纪游 

　　春泽下楚雨暮江开野花严滩钓鱼客却上□仙槎 

　　○题窠石绝句 

　　云际天籁收石底元气蛰幽人憺忘归日暮山鬼泣 

　　○金错刀竹 

　　君子在涧谷岁晏服豹韬拟将铁石心铸作金错刀 

　　蚁术诗选卷之一 

　　●蚁术诗选卷之二 

　　元云间邵复孺着 
　　明新都汪　稷校 

　　五言长律 

　　贞溪寒望 
　　至正庚辰岁暮大雪同孙果育季野卫立礼三先生分韵赋禁体得天字二十韵 
　　太原秦景容肄业冑监以春秋经中大都乡魁有田在海隅至正壬午秋以收稻至云间录示近诗和韵复其来意二十韵 
　　送松江太守杨公正秩满归太原 
　　悼赵士弘先生宋宗室良字 
　　钱南金往岁胥会嘉禾紫虚观近闻馆于淀湖谢氏经年隔绝寄诗问讯二十韵 
　　辛丑早春和颜仲逸新正试笔韵 
　　客居感怀寄简吴野舟四十韵 
　　邾仲谊博士久别重见以诗叙闻依韵荅之二十韵 
　　追悼南金钱文学二十韵 
　　乙卯立秋日客舍纪怀二十韵时长儿克颖迁于颍水幼儿尧浮没于濠梁故园凋落残生茫然不能无感于天时也 

　　○贞溪寒望 

　　物色存荒域人烟散远郊闲门当野际望眼出林梢水落三秋后天寒十月交草芜残畎亩尘没旧衡茅日送牛羊下霜催橘柚包溪浑鱼漏经树折鸟倾巢风俗从时改丘园未易抛生涯惭负郭岁事乏充庖独学唯疏懒羣居适混殽世途多反手友道绝投胶无复怀招隐犹堪赋解嘲兴来从目断一鳫下塘坳 

　　○至正庚辰岁暮大雪同孙果育季野卫立礼三先生分韵赋禁体得天字二十韵 

　　肃杀成冬令祯祥兆腊前何人能剪水此夕遂弥天始讶同云合俄看大地连皇恩敷宇宙春意满山川气应丰年早光还太极先洒牕初淅淅入幕已翩翩部娄因成积坳堂久未填随风元辟易带雨却俄延万室均沾瑞千林竞夺鲜猎围明燧火僧舍起茶烟高卧甘茆屋深耕望■〈禾术〉田映书如有约授简岂无缘金帐家声旧朱楼乐事传酣游曾騕褭低唱总婵娟尚觉寒垆好犹宜破帽偏鸡羣空出色驴背莫争妍严濑仍高节程门忆少年陶情凭酒力禁体诧诗篇岂意三阳迫重惊六出全因听郢中曲欲觅剡溪船 

　　○太原秦景容肄业冑监以春秋经中大都乡魁有田在海隅至正壬午秋以收稻至云间录示近诗和韵复其来意二十韵 

　　世宦推三晋声华自五陵礼隆乡举首望重辟雍朋白壁光堪摘青霄世所矜山阳联胤冑淮海接云仍鼓箧曾无忝穿杨岂不胜十年加淬砺万里会骞腾俊比峯尖隼清嫌棘上绳依依春月柳炯炯玉壶冰家学多轩冕师模足准绳吟空谢池草业费剡溪藤壮志怀前席雄才薄贩缯词源长倒峡赋垒况高塍道本关沦丧文应有废兴远游方泽国清话及邻僧乡味鲈曾脍家书鳫可凭海潮鸣客枕江雨入书灯继廪饶秔稌羞笾到芡菱雅怀青嶂迭　　白云层倾葢真如故盟炉独未能春秋湏附骥早晚看抟鹏 

　　○送松江太守杨公正秩满归太原 

　　裂土邦千里孤城海一陬庙堂严遴选牧守慎征求有美杨夫子真如汉列侯雄才方赵璧间气出并州皁葢声华重铜章礼数优民心怀善教政典迈前修突兀黄堂改森严画戟稠阻饥怜接踵移粟慰穷愁疏凿江河道经营畎亩秋泮官仍颂鲁多士率归周一诺疏留狱诸公服远谋笑谈均赋役声价满林丘强梗俱潜迹高明独运筹拳拳崇祀典翼翼介神休报最还前列抡寸孰与俦去思登史册来暮起歌讴云路追黄鹄春风送紫骝棠阴长蔼蔼柳色自悠悠波暖江淹赋天空庾亮楼未能趋幕府只想逐鳖头朝野连吴楚恢台直斗牛何因能借寇高兴欲依刘 

　　○悼赵士弘先生宋宗室良字 【 与先人同戊子生】 

　　大族连天水余芳出浚仪英雄随气运浩荡济艰危为庶清门贵传家旧俗垂人犹羡锺鼎业不废弓箕文物终难泯才华竟莫施通家推执友乔木共残枝先子交承蚤同庚意气如由来谙契旧比岁数追随倡和形诗笔殷勤接酒卮客楼频对榻亲舍屡弹棋近作溪头别方为岁晏期讣来疑入梦心折恨难追殷礼终黄土商歌起繐帷斯文情所感况乃突吾私 

　　○钱南金往岁胥会嘉禾紫虚观近闻馆于淀湖谢氏经年隔绝寄诗问讯二十韵 

　　世路多关隔音书绝往还故人长在望良会眇难攀伊昔来茸泖平居共里阛蕳编争取益诗酒最相关花径时时埽林荆日日班比年恒异处吾道属多艰鸥鸟风波急酰鸡宇宙悭洪溪重邂逅玄鬒各媥斓分手仙人宅倾心剌史湾璠玙宁自韫萧艾孰能删忽报迁翘馆还堪慰旅颜新诗应梦艹短屐快登山孤陋嗟无似驱驰老渐顽廛居惟习懒浪迹暂投闲漫欲为鸡口何能见豹斑心期忘蹭蹬岁序任循环故里春犹在秋牕月又弯平湖澄水镜孤阜耸烟鬟目断???禁?芜际神劳梦寐间少须携白堕相与岸青纶 

　　○辛丑早春和颜仲逸新正试笔韵 

　　江湖逢献岁尘土各忘年天际凝烟没林梢霁雪悬山川秖尚尔风物顿萧然鸟语春声动鱼浮水气还丰凶沿俗谶治忽验巫篿对酒亡新颂簪花夫旧妍干戈纷未已灯火寂无传阅世惊身老题诗让尔先 

　　○客居感怀寄简吴野舟四十韵 

　　丧乱嗟吾老漂流惜子贤乡关荒政里萍梗畏途边抚事从谁论偷生秖自怜渥涂长汨没甲子屡推迁未觉心灰冷何堪室罄悬泰山那畏虎蜀道但闻鹃荡析弥千里征徭徧一廛故园迷草莽乔木混风烟宝剑深埋匣瑶琴久绝弦儿童荒问学故旧失周旋生理儒冠误才情世累牵志乖绵上隐业废汶阳田蓬鸟知何地桃源别有天少年违宦达晚景负神仙着屐惭灵运登楼感仲宣意行花漠漠怅望草芊芊物色何曾歇人情实自煎愁添新白发贪忆旧青毡结舌防漓俗潜形远逆愆行藏甘屏迹涂抺敢求妍倦欲英华敛穷惟气节坚不烦詹尹卜雅爱子云玄夙昔知予者于今独尔焉家声昭代重姻好德门联和璧伤沦没韦经肯弃捐重逢惊濩落交慰悯颠连江海孤舟险风霜短褐便襟怀还尚尔身世总茫然稍讶头颅改仍欣礼貌全赏音殊落落屈指特拳拳岂望唐虞际犹攀魏晋前隐沦须陇亩衰谢合林泉黄卷希闻道丹砂觊引年诛茆求杜曲种菊访斜川春雨渔蓑唱秋风鹤帐眠酒杯从放浪诗卷漫流传小伫乾坤豁无忧雨露偏浮生多旷达此意岂迁延投老宁无托相亲定有缘好焚经世策同贮买山钱 

　　○邾仲谊博士久别重见以诗叙闻依韵荅之二十韵 

　　客舍穷无事柴扉懒不扃乡田荒稼穑野馔杂参苓丧乱身空老浮沉梦未醒功名嗟晓露故旧恻晨星世道纷丛棘流光逐建瓴忘形从槁木托迹任浮萍衮衮欣投笔寥寥愿授经堪舆更代谢动植总凋零幸免题鹦鹉何堪赋鹡鸰暖风仍瓮牑凉月尚虚棂适兴纹楸局开怀瓦缶醽风埃便短褐畎亩绝侯鲭缃帙繁新蠹綀囊冷旧萤故人头尽白重见眼终青媿我淹颜巷伤君忆孔庭久怀投臭味何啻挹芳馨思绕盟鸥渚羁栖唳鹤汀云霄迷北海壶峤隔南溟蹇劣颜增甲衰颓目眩丁几时同辟地万里快扬舲 

　　○追悼南金钱文学二十韵 

　　弱冠论交道斯文独赏音瑶环生世族冠带表儒林学海穷探讨词源极访寻渐磨期远业尔汝得同襟文采珊瑚树声华绿绮琴幽兰湘浦韵乔木谢庭阴才美时无遇情真世所钦精神元不负道骨竟难任嵇阮风流远舆犁意气深半生联里闬卒岁盍朋簪夜雨巴山话阳春郢上吟对碁忘寝息沽酒唤登临漂泊缘生事缄题出素忱风尘多契阔乡井共浮沉末路伤存没危途异古今空梁迷落月宿草睠遥岑后死遭时变残生迫岁侵丹心长耿耿霜鬓益骎骎草记王孙迹梅存处士心空怀挂宝剑那复铸黄金 

　　○乙卯立秋日客舍纪怀二十韵时长儿克颖迁于颍水幼儿尧浮没于濠梁故园凋落残生茫然不能无感于天时也 

　　栖迟频阅岁疏懒又经秋身老那禁病时危未解忧客居甘屏迹儒术悔无谋抚事浮云变惊心大火流家山如隔世邻里尽荒丘杜曲伤遗族咸阳惜壮游兵尘余瓦砾烟梦乱汀洲南郭违凭凡西风倦倚楼几年春浪阔三泖暮云稠世道何多梗吾生信若浮凄迷忘梦鹿浩荡失盟鸥铁砚功无补丹砂志未酬偷生情惘惘淑后计悠悠楚室囚仍系杀陆骨未收音书惟堕泪伏腊转添愁霜露埋归辙关河阻去舟孔怀陈俎豆雅志托箕裘晦吝亡先兆行藏岂预筹疏狂犹有兴衰谢复何求宇宙还清气樵渔送白头 

　　蚁术诗选卷之二 

　　●蚁术诗选卷之三 

　　元云间邵复孺着 
　　明新都汪　稷校 

　　五言短律 

　　陪孙果育先生游干山次韵三首 
　　辛巳岁元日雨雪中饮曹西翁家次翁韵 
　　钱南金往海盐省母阻风归迟用曹云西韵怀之 
　　寒食次云翁韵 
　　还家舟中口号 
　　荅宣伯褒孝廉见寄韵 
　　丁亥腊月廿八日立春云西翁有夜枕之作诘朝置酒饯岁次韵以复 
　　横泖客舍立秋日 
　　横泖杂言二首 
　　客舍早春 
　　寄南金 
　　哭刘希孟先生 
　　无锡东屯和朱梅山司丞韵二首 
　　岁暮九山道中二首 
　　横溪夜思二首 
　　挽卫立礼先生二首 
　　泗泾杂诗四首 
　　次韵荅马本劲贤良见寄 
　　俞山月用韵叙旧如韵荅之 
　　早春用前韵述怀录似马俞二友 
　　城楼雨夜 
　　岁暮 
　　己酉春金陵旅舍和蔡君立程传可二友韵 
　　奉酬钱曲江见示韵 
　　漫成二首 
　　春日横溪 
　　哭王子章先生二首 
　　挽谢德嘉同知二首 
　　和襄阳县宰沙德阔春游韵 

　　○陪孙果育先生游干山次韵三首 

　　题圆智寺 

　　古寺藏云表幽花遶路傍溪山如有约心迹总相忘翠壁题诗迹青篮采药香野人应未识白发旧潘郎 

　　怀古太初书记 

　　此老谁复记近来何处寻勤劳非左计正始有余音月冷虗白室秋高空翠林遗踪不可访回首碧云深 【 虚白空翠皆其室名】 

　　赠寿南麓上人 

　　暮下山房榻晨炊石涧泉听钟清夜坐移枕白云眠南麓曾题竹东林未种莲何当结茆屋投老学逃禅 

　　○辛巳岁元日雨雪中饮曹西翁家次翁韵 

　　望眼鲲鹏运惊心犬马年东皇开万象南雪暗中天岁事驱驰里村居寂寞边椒花易为醉夜久不成眠 

　　○钱南金往海盐省母阻风归迟用曹云西韵怀之 

　　村缆晓未解溪风晚自和君行殊未久花落已无多夜馔鱼如玉春庭雀可罗迟迟去鲁日游子意如何 

　　○寒食次云翁韵 

　　春信催玄鸟客愁闻杜鹃一邹寒食雨三月杏花天物色知谁赏风光亦可怜西湖长入梦人在采香船 

　　○还家舟中口号 

　　人语荒村晚船行逆水风平芜鸥外绿落日鳫边红奔走生涯拙欢娱往事空故园看渐近乔木有无中 

　　○荅宣伯褒孝廉见寄韵 

　　高致嵇中散能书禇遂良家声惟学礼经术更尊王湖海多清议丘园閟耿光骅骝终阔步未肯漫腾骧 

　　○丁亥腊月廿八日立春云西翁有夜枕之作诘朝置酒饯岁次韵以复 

　　蜡酒今朝腊牛鞭昨日春山林藏胜地天地有遗民池草生新梦牕梅若故人夜深风雪底鸡唱又催晨 

　　○横泖客舍立秋日 

　　尘世常为客天时又立秋病余疏蕳册地僻少朋游高树啇声动虚牕雨气浮浮生迷出处秖合老林丘 

　　○横泖杂言二首 


　　横泖清晨望人烟树几重三江归禹贡众水会吴封云倚孤村塔潮生半夜钟田翁谈古迹隔浦是青龙 【 横泖在吴淞江南数十里】 
　　广厦人来少青山远对门缓潮通曲港高树接遥村井记袁崧宅乡连宰我墩行唫聊适兴心迹未须论 【 袁崧宅宰我墩皆在数里间遗迹存焉】 

　　○客舍早春 

　　下榻荒村夜挑灯传舍春江湖为客处花鸟来年人世事随时变风光几度新天涯芳草绿想见故溪滨 

　　○寄南金 

　　树老深村巷苔荒旧钓矶地偏途路隔世乱简书稀病骨须丹鼎闲身且褐衣春来能载酒重话久相违 

　　○哭刘希孟先生 

　　蜀国山川秀吴门阀阅深家声推朔党世业擅南音时俗防遗直江湖见古心寥寥紫霞谱诸子尚能寻 
　　有道常高世怀才只曳裾赋愁周庾信卧病漠相如贫幸家毡在清无儋石储斯文多汲引泪落寄来书 

　　○无锡东屯和朱梅山司丞韵二首 

　　世乱人烟废村荒道路赊远山犹突兀朽木自欹斜黄落惊林叶红摇见渚花独怜行役勌回首鬓霜华 
　　此地穷兵后前朝胜迹赊黄沙成广漠白骨竞横斜鹤去空华表鸥飞起浪花却思天地里底事有纷华 

　　○岁暮九山道中二首 

　　兵火何多难人烟此独存鹤归城郭老龙去海波浑废屋青山寺斜阳锦树村蹉跎犹自任轩豁共谁论 
　　向老忘机事无营守故林风霜屡摇落身世转浮沉列屋咻齐语孤舟动越吟梅开惊岁晚于尔慰贞心 

　　○横溪夜思二首 

　　宿雾随云敛寒星着水明客舟移远岸戍柝报初更老觉驱驰倦愁思丧乱平故人鸡黍约岁晚更多情 
　　海角天寒夜沙头月暗时梅花还入梦芳草不成诗闻道怀南郭传书忆下邳所嗟迟暮色岂计往来期 

　　○挽卫立礼先生二首 

　　文献承平族衣冠静寿堂廛居成大隐家学擅遗芳床上图书富壶中药草香清门堪佚老乔木遽科阳 
　　白雪孤鸾操红尘小鹖冠陶情千日酒养道九还丹风月诗篇逸乾坤舞袖宽花堂行乐地春事在兰 

　　○泗泾杂诗四首 

　　阅世心先老看山兴横生驱驰仍合道迟暮若为情事向愁边废诗从酒后成晚来黄叶坠闭户听秋声 
　　客枕惊秋梦邻舂起夜歌兵尘长荏苒岁月易消磨末习游谈胜浮生左计多扁舟未落手浩荡白鸥波 
　　秋尽江村迥时危世路艰地偏从漫浪身老绝跻攀隐凡怀南郭移文尚北山兴来仍极目诗满夕阳间 
　　鳫鹜横秋影村墟起暮寒隐沦同木石游惰废衣冠白日那能驻青山不厌看故人江海隔惊喜问平安 

　　○次韵荅马本劲贤良见寄 

　　公府征贤日宾筵讲道时抗词风洒洒退食昼迟迟才美苍生望文高宰相知曳裾纔借径入幕已先期 

　　○俞山月用韵叙旧如韵荅之 

　　市楼联榻夜溪馆舣船时纵酒花飞遍吹箫月到遟情随时事改心有故人知但得江山在逍遥自可期 

　　○早春用前韵述怀录似马俞二友 

　　剪烛惊新岁看花感旧时身闲籨鬓改亲老愿春迟贫岂扬雄逐愁惟庾信知风尘任萍梗未负野人期 

　　○城楼雨夜 

　　十月荒城夜三更暗雨天鳫声营柝外鸡唱寺钟前松菊何人问萍蓬往梦牵物华兼世态回首一茫然 

　　○岁暮 【 丁未】 

　　江海岁云晏乾坤战未阑世途长恍惚吾道转艰难陶径无成趣庞门敢遗安岂知投老日不厌远游冠 

　　○己酉春金陵旅舍和蔡君立程传可二友韵 

　　六朝江左国二月雨中春举目山河异惊心草木新盍簪忘孟浪把酒慰艰辛莫问庭花曲兴亡有鬼神 
　　抚事伤迟暮劳生感晦明风尘城郭老花桠岁时更典午虚龙虎阿房实鼎铛春寒欺旅客二月未闻莺 

　　○奉酬钱曲江见示韵 

　　何逊诗逾古江淹笔尚灵秋风黄叶寺春雨绿莎厅行乐那能继浮沈不暂醒鹿门在人世何日遂潜形 

　　○漫成二首 

　　久雨秋将尽愁云冷未开形神同木石眼界总蒿莱旧读书忘记新成句懒裁栖迟何所托衰谢莫相催 
　　风急欲墐户夜寒思授衣乱离生事拙漂泊壮心违舐犊长形梦亡羊久息机柴门秋色起倚仗看云飞 

　　○春日横溪 

　　对酒忘衰鬓看花忆故园春光空在眼客路总忘言老羡山林逸愁嫌市井喧周旋从习俗出处信乾坤 

　　○哭王子章先生二首 

　　家世儒为业江湖字淂名贫居成乐地孝养出真情造士登侯泮观光及帝京哲人天弗寿波冷自鸥盟 
　　好客长浮蚁书经每换鹅家庭闻礼早舍馆育才多力学心何苦加餐老不磨斯文总凋落天道信如何 

　　○挽谢德嘉同知二首 

　　乡里推名族丘园重老成玺书来暮景玉树起前声读史谙兴废弹冠荷宠恩晨星政寥落天道底无情 
　　高世襟怀古承家姓字香埙箎曾迭奏桥梓复联芳云冷登山屐春闲梦草堂卒灵应不朽骑鹤晋人乡 

　　○和襄阳县宰沙德阔春游韵 

　　春事元无算人生若有涯傍门新种桠满县旧栽花小队东山屐清风北苑茶襄阳行乐处几度接罗斜 

　　蚁术诗选卷之三 
　　长洲吴曜书张敖陆本章权刻 

　　●蚁术诗选卷之四 

　　元云间邵复孺着 
　　明新都汪　稷校 

　　七言古风 

　　昭君出塞图 
　　松居图歌为会稽陈元茂赋 
　　画梅行会稽王元章惠以墨梅且题其上依题酬之 
　　玩古行武川唐允文蓄古图画碑刻金玉彝鼎及诸器物一室中名之曰玩古斋 
　　桃源图歌 
　　荅唐元度惠草堂诗阳羡茶 
　　旅秋行次韵荅钱南金所寄知近寓秀水僧寺 
　　题许守中太和丹室 
　　四皓图歌 
　　澹沧渔叟引为檇李萧养素赋 
　　张氏三味轩歌 
　　縠江行三衢之江山常山二水自须溪金川合流交错如縠故名縠江颍上文学掾徐景颜居于其间自号縠江渔隐云 
　　瀼东畊歌为乌溪黄成章赋近在颍庠分教 

　　○昭君出塞图 

　　汉代明妃余所耻遗迹犹存画图里当时秖恨失蛾眉千古相传关国体佳人命薄何足论大国礼重当自尊堂堂卯金亦左计孰谓夷虏能怀恩古今多少明妃曲万语千言题不足独余哀怨在琵琶近日音声转烦促君不闻樊舞阳霍票鹞 【 与嫖姚同】 英略奇谋竦郎庙精兵十万可横行殄灭强梁在谈笑吁嗟此志何因循汉廷遂有匈奴尘 

　　○松居图歌为会稽陈元茂赋 

　　暨阳山人读书处隐约蓬莱山下住天荒地老百年余留淂承平岁寒树树根古屋弗计年樗枥为栋薪为椽苍龙摩霄云沃若天籁满坐风泠然山人住久忘清苦淳朴襟怀侔上古夜然明节作书灯昼煮茯苓登宴俎海桑迁变孰可稽直欲掉首从夷齐提封一夕遍乡井高举更觅青云梯我欲寻真换凡骨屡访名山犹未淂山人若许穿云萝辄向画图求髣髴 

　　○画梅行会稽王元章惠以墨梅且题其上依题酬之 

　　道人画梅墨色烂顷刻画成还自叹不教么凤识贞心故遣苔花封老干空江岁晏冰雪寒江上月明人倚阑隔江美人相见难谁其致之白云间美人为我话畴昔感此孤高混荆棘春风一夜到寒窗坐使化工长太息■〈口荖〉予清绝忘世缘得此似挹罗浮仙岁寒相对深崖巅梦中梨云岂其然 

　　○玩古行武川唐允文蓄古图画碑刻金玉彝鼎及诸器物一室中名之曰玩古斋 

　　吁嗟世道久不古元气寥寥仅如缕诸生日名事蕳编犹欲冥心究邹鲁三坟五典素不完云门咸池寂无语昆岗之火几燎天大贝天球藐何许古人代谢如逝波古道凋丧犹倾柯区区器物有成毁岁月既迈存无何唐生游心及千载所见辄辨正与讹埽除一室玩往昔迥与先哲相渐摩木落江空天地老江上相逢惭潦倒世降俗薄殊纷纶乃是设心求古道我亦斋居养时晦莱尔能枇慰枯槁从兹可见羲黄心岁晏相看期保抱 

　　○桃源图歌 

　　陶公昔作桃源记谓有桃源在人世不因渔子逐桃花那淂世间知此地重寻旧路迷其踪天閟绝境无由通偶因天台刘阮事乃谓此有神仙宫二事流传本殊绝后世相沿罔分别昌黎先生一品题疑误为君谈笑决谁将豪素画作图高唐想象终模糊陵迁谷变屡反掌此中按堵犹唐虞民物于今同土苴有力难寻种桃者白发吴侬泪盈把安淂桃源遍天下 

　　○荅唐元度惠草堂诗阳羡茶 

　　君不闻浣花老翁隔春水长日清吟泣神鬼不求录事草堂赀秖送先生太仓米又不闻玉川破屋洛城里门外日高犹未起忽传谏议送月团便欲蓬莱作仙子二公高兴出天机千古清风韵人齿文章举世尚茶歌名教相宗赖诗史青溪野人书屋底岁晚山空念知己梅花独伴客毡寒閇户穷年窥故纸晋昌才子好事者每与论文心辄喜襟怀萧散涵江湖学问舂容有源委昨朝过我荒寂滨清贶洒然兼二美我闻建安兵火余纸价倍高书版毁又闻北苑道路艰青箬瑊题阻千里岂期物色融心神不啻琼瑰溢筐篚呼童洗鼎烹石泉展卷高歌发宫征枯肠漱涤生阳春老眼光明耀牕凡我生追羡少陵翁千载神交淂其旨从来亦有嗜茶癖知味陆郎差可拟迩年潦倒绝赏音一旦为君重屈指山中白云不可持何以殷勤报投李相期月夜来叩门瀹茗谈诗洗心耳 

　　○旅秋行次韵荅钱南金所寄知近寓秀水僧寺 

　　红叶风高堕寒雨商声起自蒹葭渚三江逝水憺忘归独客羁心乱如缕此时客在江之湄日暮途远迷东西鸥波万顷清景绝鴈门十月愁云低得子素书如梦里知与山僧相汝尔东林结社或种莲南郭养生终隐凡忆昔与子同居时花前美酒灯前诗清风明月见玄度岁月无情左计多江湖满地知心少十年共坐风尘中夙昔玄鬒成飞莲惯看青白有俗眼已悟得失如塞翁岁晚终归钓游处与子诛茆黄叶路时从编简对古人日涉田园自成趣人生百岁何时闲我辈久在浮沉间吁嗟长安日已远莫负江南烟雨山 

　　○题许守中太和丹室 

　　至人水火錬空鼎鼎中之物亡形影涵融造化发春温感兆乾坤归内景后来学者传失真几人能识天地根强将旁门作大道甲是乙非徒纠纷山人何处得其秘烹煮砂铅作良剂坐收元气入刀圭起疗沉痾等儿戏归来燕处一室中神光不夜春融融可怜下土混昏浊岂若违世超鸿蒙九还七返窈莫测欲往从之限溟渤安得凌风振玄翮稽首安期问五石乞与寒琼换凡骨 

　　○四皓图歌 

　　长春道士身姓许博雅好奇心独苦手持六尺商山图要我赋时原上古展图宛见四老人秦汉既远谁识真当年事迹稍茫昧举世传说徒纷纭我闻前王建邦国树子由来戒无易卯金欲贻四海忧于此忍能忘羽翼此行实为苍生计世变相仍岂天意大纲一正四百年孰谓斯人终避世山中紫芝今有无草大苍莽埋丘墟惊涛虐雪昏天衢祖龙余孽何由苏曷若继尔为远图 

　　○澹沧渔叟引为檇李萧养素赋 

　　澹沧溪与鸳湖接中有渔舟小如叶渔郎把钓溪之滨日夕歌呼弄烟月沧溟空阔风常寒红尘辟易天为宽襟期不啻在楚泽出处似欲凌严滩一夜严颷吹虐雪千山鸟断人踪灭忽然漂泊箕颍间洗耳长流更清绝人生百年俱有涯荣辱不到渔樵家天吴海若恶作剧信缘齐汨终无哗江南处处青山在江上故人毛发改尚余鸥鸟识孤舟不信相看换桑海武陵只在天地间可惜晋士成空还桃花旧路若邂逅谢绝世故无厚颜 

　　○张氏三味轩歌 

　　古来贤达当衰世往往全身远名利典午骨肉纷相残东曹掉首成归计秋风一夕吹三吴吴中正美莼与菰四腮八馔复隽永千里命驾忘驰驱一时托兴无遗恨百世流芳有清论微物因人乃得名至今三美余风韵东曹一去今千年后昆散处犹多贤时持三物吊遗迹清风峻节还依然九月秋深天宇肃三高祠前风落木沥酒高歌送迎曲吴淞水碧吴山绿 

　　○縠江行三衢之江山常山二水自须溪金川合流交错如縠故名縠江颍上文学掾徐景颜居于其间自号縠江渔隐云 

　　吾闻西安之水如罗纹江山形胜相吐吞二川合流势不分清淑迥迥风云奔中有幽人居乔木暎衡门高世偃蹇甘隐沦先秦文字不啻数千卷日夕庄诵若对羲黄人兴来出门放孤艇一竿坐钓清粼粼落落渭滨叟荣名满乾坤籍籍烟波徒高节摩峨峨清风洒洒绝俗尘千载而下气益振神交梦接意所亲古今成败在指掌一室燕坐穷无垠十年戎马中原昏城郭挑达乃尔成纷纮抗颜为师我辈事忍使此道尼不伸慷慨投袂起欻见俎豆陈况兹颍水湄礼义夙所尊欧苏之迹远未泯至今父老遗风存君今生意满薻芹木天米廪手可扪某丘某水荒荆榛猿惊鹤怨谁与邻君不见鹿门谷口鸡犬村野人笑语春风温年年碧草哀王孙 

　　○瀼东畊歌为乌溪黄成章赋近在颍庠分教 

　　天宝干元乱离日东川西川气萧瑟中原旋复九重城瀼水犹存万家室杜陵野老悲无家白头漂泊锦水涯入幕何堪故人死为农复芝叹京国赊此翁高节无复得后辈犹怀踵遗迹蜀山万里何茫茫诗史千年长历历我有丘壑如瀼东春畊秋敛谁复同浣花草堂在眼中日夕想见前贤风十年出处学弥励放逐居然增意气从容时发舞雩咏凄凉亦洒新亭泪人生百年安可常行役孰不怀其乡一朝杖屦赋归去故园草木生光芒 

　　蚁术诗选卷之四 

　　●蚁术诗选卷之五 

　　元云间邵复孺着 
　　明新都汪　稷校 

　　七言排律 

　　汪太守寿席同诸老分韵得兰字 
　　寄孤山和靖祠堂叶掌祠 
　　曹安雅翁新营瀼东庄 

　　○汪太守寿席同诸老分韵得兰字 

　　九仙山下梅开早生意斋前竹耐寒插架书多呈琬琰写经牕静长琅玕昼闲风满谈玄尘春暖庭生结佩兰老子胡床饶逸兴郎君彩戏有余欢对棋不勌仙柯烂醉草从教墨沼干门外尘氛俱辟易壶中岁月尽盘桓已闻北阙征黄霸未许东山老谢安南极景星明永夜鹤书欲下五云端 

　　○寄孤山和靖祠堂叶掌祠 

　　闻道高居绝世尘湖光十里碧粼粼向来东阁梅花好近日西山爽气新学士港　春窈窕先生冡　石嶙峋共欣当代文风盛不使咸平胜迹湮结屋数楹铺俎豆种花千树辟荆榛明时汗简书高节吉日生刍屈搢绅绿发掌祠谈笑逸画船载客往来频新亭风景应回首故国江山亦怆神蜡屐一双吟踏雪铜钱三百醉行春家童放鹤青冥上道士笼鹅绿水滨清宴有时呼锦瑟高歌长是岸乌巾江城握手穷冬迫客舍论心古意真一自北风吹去旆几番南浦候离人喜从归鴈曾传信咲指盟鸥欲问津谷口犁鉏仍汨没山阴觞咏屡因循生涯自信沟中断意气深期席上珍安淂鸣鞭追騕褭尚能肆笔对麒麟黄昏疏影应无恙白雪阳春莫效颦绛帐谈经终有约青藜照坐定相亲西泠渡口重维棹第二桥东拟卜邻 

　　○曹安雅翁新营瀼东庄 

　　小隐清溪多岁月旧家乔木老风烟云寒高卧昆山屋雨暖深畊瀼水田洛社衣冠无俗习善和书籍有人传飘萧华发三千丈寄傲清时六十年著述自堪当野史归休曾不念尘缘春生栗里双吟屐秋入吴淞一钓船茶盌通仙挥尘外酒瓢留客剪灯前久谙时论同坚白自许风情合太玄白璧一双光炯炯朱弦三叹舞蹮蹮庭深玉树孙枝长篱遶黄花晚节妍气味本同瓜圃瓞岁寒犹比竹林贤想应出处人同世好在鸿蒙太极光 

　　蚁术诗选卷之五 

　　●蚁术诗选卷之六 

　　元云间邵复孺着 
　　明新都汪　稷校 

　　七言八句 

　　冬桃 
　　苦梅 
　　出游别溪上亲友 
　　次韵王彦强客怀 
　　江城暮春书事 
　　次韵安雅翁亭屏荣忰松图 
　　寄钱素庵炼师师云间南城大族 
　　用曹云西翁韵简瑞闲云开士 
　　寄钱南金孝廉 
　　奉寄熏自闻上人并谢槐叶冷淘之欵 
　　挽会稽吕勉夫先生咸平宰相申国公九世孙也 
　　次韵曹云西翁雨牕述怀 
　　题徐中孚高士代祀武当桃源中朝诸公诗卷 
　　孤山新建和靖先生祠 
　　暮春次南金韵 
　　题钱素庵炼师封云室 
　　又可月亭 
　　谢王伯静惠葛巾 
　　东永嘉裴日章进士 
　　次南金见寄韵 
　　寒食雨中 
　　奉王眉叟真人二首 
　　简唐复斋征士 
　　简吴太然高士 
　　简楷则中书记 
　　简黄鲁德秀才 
　　简贤大愚座元 
　　送张茂夫之南安县尹其父尝为翰林学士 
　　早春钱南金见访用陈景曹韵纪会 
　　次韵孙果育先生海盐茶园道中作地名夹山有金粟寺试茶院钱南金尝约予游未果 
　　次孙果育先生观海韵 
　　乙酉岁人日闲云瑞师过访得唐复斋钱南金贤大愚各以倡和之诗见寄因就韵各荅一章以当新春问讯首荅闲云 
　　荅复亝 
　　荅南金 
　　荅大愚 
　　重柬南金 
　　频年与陈景会分教泮宫去秋竣事新春景曾有诗见寄次韵为荅 
　　送吴景高广文秩满归永嘉 
　　次李太无炼师见寄韵 
　　次韵谢戴彦李先生 
　　游吴中灵岩寺 
　　岁暮寄南金 
　　哭李仲舆隐君 
　　题吹笙人诗卷 
　　海滨何隐斋静得轩 
　　辛卯岁腊月大雪次曹安雅翁韵 
　　海滨何氏揽秀楼 
　　新春荅陆伯蒙见寄之韵 
　　荅明心印上人约游淀山寺 
　　石湖圆觉中半云法师和前韵见寄再韵荅之 
　　横泖客舍二月阴雨兼旬无朋游诗酒之乐花木禽鸟之观不能不动贞溪之想赋以纪怀 
　　次韵荅曹叔范春日感怀 
　　早春潘济民远过客舍以诗见示和韵为荅 
　　红梅 
　　次张漫亭云溪庵晚望韵 
　　挽钱素庵炼师 
　　和倪德中见寄韵 
　　清明日陪王同佥游马迹山 
　　次韵焦汉章胡景仁见贻之什 
　　过千山荅孙果育先生见示之韵 
　　寄马敬常冠军 
　　辛丑七月一日寓横溪观迎引大士经会酷暑郁蒸广庭露坐忽晚云送雨神气始苏唐元度有诗见似因口占以复 
　　次荅海慧久上人见寄韵 
　　漫成用杨廉夫韵 
　　寄乡人鲁道原赞府 
　　怀澄江邓毅夫帅参 
　　寄马文璧征士 
　　简昆山慧明极上人 
　　荅马敬常冠军见寄韵 
　　荅张孟肤见寄韵 
　　孙长庆小山招隐 
　　曹幼文遗安室 
　　钱思复寓泖滨见荷花忆西湖游赏有诗述感书以求和步韵复命 
　　再和 
　　七夕次思复韵 
　　再和 
　　癸卯元日与南金感旧而作 
　　张孟肤过余故里有诗写曹云翁西园景物不觉起余旧感向来文物荒芜殆尽前辈典刑邈不可见行乐之地间存遗迹长厚之习则扫地矣不能己于言也 
　　青龙任氏母贞节堂 
　　杨廉夫受吴门宾馆诸公馈饷为诗自述且求友朋属和次韵荅之 
　　甲辰元日次成元章韵 
　　早春过曹云西翁旧园 
　　次钱思复寒食怀钱塘韵 
　　送勤无逸上人乱后归西湖复业 
　　丁未元日和夏颐贞韵 
　　曲江居士以险韵与倪云林论方外事和者阁笔余适自外归持来求正戏为下一转语 
　　次元博弟初度自寿韵 
　　和杨铁崖曹园感怀韵 
　　宗上人芝山小隐 
　　俞子昭见寄旧怀新感蔼然言意之表次韵奉酬 
　　用曹新民韵感曹云西翁园中老梅 
　　岁晚访陈景曾子金泽凡间有新诗信笔和韵以述会合 
　　次韵吴野舟见寄 
　　新春和徐澹然处士韵 
　　俞遂良有游九山之约借韵促之 
　　奉酬夏时可文学早春之韵 
　　澹然时可遂良三君子皆有春游之兴偕韵订之 
　　赠嘉定普福宫秦东海高士 
　　送陆伯翔翁往金陵授业侯门 
　　赠理即中上人禅学之外尤明丹法 
　　九日横溪客舍 
　　赋同门友叶子澄春星堂 
　　又赋子澄雪逢轩 
　　甲寅至日在横泖客舍忆存没二子 
　　和钱思复过其净旭公房所作 
　　秋日过余山 
　　荅胡克温惠藤枕 
　　又铁冠 
　　感橘 
　　黄冈贾彦德碧梧轩 
　　赋鄞士梅隐 

　　○冬桃 

　　重到玄都异昔时红香冷落怯琼冗天寒人面谁相映岁晚渔舟或可期三月禹门风浪恶小春仙洞雪霜迟凄凉不似天台路万一刘郎有所思 

　　○苦梅 

　　空蒙烟雾满罗浮绀碧生香梦未休绿发疚寒遗玉瑱羽衣春暖怯苍裘小牕横幅丹青落古殿残糚翠黛愁骨化寒琼心似铁至今么凤妬风流 

　　○出游别溪上亲友 

　　笔床茶灶未荒凉篱下黄花尚晚香纪梦每疑蕉有鹿读书却笑谷亡羊葵荒杜曲经秋雨柳老江潭带夕阳明日扁舟隔烟水风流诗酒未能忘 

　　○次韵王彦强客怀 

　　秋风城郭起层阴辽鹤归来岁月深镜里光华催绿发床头颜色叹黄金班生有志终投笔锺子无言久废琴白石溪头问鸥鹭不堪尘事日侵寻 

　　○江城暮春书事 

　　三月凝云连白昼满城宿雨涨黄沙岁华不改绵蛮鸟春事俱成顷刻花每厌廵牕飞野马绝怜沉灶产官鼁庭槐自是南柯蔑触悟愁人起叹嗟 

　　○次韵安雅翁亭屏荣忰松图 

　　从来故国多乔木此地春风及暮阴荣悴忽看屏上树扶疏却忆涧西林某丘易动频年感今雨不来何处寻岁晚山空重回首题诗不觉小论心 【 予故家在严陵涧村之西】 

　　○寄钱素庵炼师师云间南城大族 

　　南城曾看五陵花东郭新营处士家每向郢人传白雪未从葛令问丹砂华亭夜听横江鹤银汉秋期泛渚槎忽见梅花耿相忆夜来清梦遶蒹葭 

　　○用曹云西翁韵简瑞闲云开士 

　　清溪兰若十里外谢绝尘缘定卜居风静花飞岩上衲雨深苔污壁间书酥灯夜话维摩室蜡屐春寻处士庐白发江湖多岁月丛林礼法未能疏 

　　○寄钱南金孝廉 

　　与子间阔始十日离别未远相思深风灯耿耿美人梦江蓠漠漠游子心绿柳向人春洒泪碧云隔水暮生阴西园花事已寂寞寞为愁绝废新吟 

　　○奉寄熏自闻上人并谢槐叶冷淘之欵 

　　己公屋下凉无暑翁仲门前水拍天槐叶冷淘时供客莲华刻漏夜参禅独居不废丛林礼狥俗仍明出世缘自有门徒能养道无因重问瀼西田 

　　○挽会稽吕勉夫先生咸平宰相申国公九世孙也 

　　家声奕世画凌烟曾傍城南尺五天白发襄阳耆旧传黄花栗里义熙年山中夜雨烧丹火门外春风载酒船何日兰亭访陈迹摩挲遗碣拜先贤 

　　○次韵曹云西翁雨牕述怀 【 时故里大水】 

　　积雨空斋昼欲眠莫云亲舍水茫然春余故国乌衣梦秋恼中郎绿发年汉柳萧萧吹笛里巴山历历剪灯前正愁松蘜荒三径失喜新诗寂寞边 

　　○题徐中孚高士代祀武当桃源中朝诸公诗卷 

　　羽衣使者持金节分汤天香下玉墀四海山川归望秩九重雨露及虚危桃花洞暖琼田在华盖峰高铁锁乘紫府仙官来校籍想应曾采玉堂诗 

　　○孤山新建和靖先生祠 

　　曾读咸平处士碑水沉亭北黍离离南枝不似当年树今月曾看此夜诗岁久苍麟眠古墓天寒白鹤认新祠断桥流水声呜咽独对清香酹一卮 

　　○暮春次南金韵 

　　茸茸野艹带烟蓝漠漠溪花隔雾酣邹店人稀莺啭午官河风暖桠眠三小童荷锸朝朝笋幼媜条桑处处蚕锦里诗人最萧散短笻时过小桥南 

　　○题钱素庵炼师封云室 

　　陆地仙家云气深达人栖息共无心山中虗室夜生白户外长松昼落阴瑶草满阶童不埽洞天无锁鹤来寻华山高处春长好不管桑田变古今 

　　○又可月亭 

　　结屋天坛爽气多广寒仙树影婆娑神游太极黄庭景兴遶虚空碧落歌窃药姮娥秋有约吹笙王子夜相过道人燕坐光明里春满华池白玉波 

　　○谢王伯静惠葛巾 

　　为嫌山鸟怪儒巾故使青纶矫俗尘章甫未能酬壮志远游且复迈时伦对花漉酒青山暮闭户煎茶白屋春三月苎衣相掩映舞雩定约咏归人 

　　○东永嘉裴日章进士 

　　鹿鸣诗里知名久鴈荡山中识面难若士妙年先入幕有才如此盍弹冠炎方荔子书能致水国鲈鱼兴莫阑我在谷阳城外住日长扫径待唫鞍 

　　○次南金见寄韵 

　　欲采江篱遗所思蘼芜满地绿离离青春不送五穷鬼造化犹如一小儿落日中原鹦鹉赋东风南浦鹧鸪词杜门一向生尘俗不觉今朝又有诗 

　　○寒食雨中 

　　芳草离离遍五茸 【 云间旧为五茸城】 天涯收拾暮愁浓西郊风雨一百五南国江山千万重眼底春光长拍塞鬓边秋色肯从容阑干此际偏肠断零落梨花晚寺钟 

　　○奉王眉叟真人二首 

　　两袖天香近六龙几陪宸驭到蟾宫鉴湖一曲承恩后瀛海三神入望中新种梅花期处士久留丹井付仙翁汉家正重神仙事已筑崇台倚碧空 
　　曾望清风过十洲寥阳宫殿五云浮仙人金掌凉如水老子胡床月满楼谈哎屡陪千日酒过从时借九花虬几回目送飞鸿去忆共山中宰相游 

　　○简唐复斋征士 

　　五茸春水碧生烟历历平林隔武川狂客问奇长载酒仙人卖药不论钱橘间棋子寻真乐竹下苔痕醒醉眠锦里钱郎来往熟相逢毋惜寄新篇 

　　○简吴太然高士 

　　玉皇香案久辞官小隐云林带鹖冠沧海三山求砭石黄房五夜转还丹自缘瓜圃生涯拙颇觉桃溪去路难我亦山阴写经手几时换得白鹅看 

　　○简楷则中书记 

　　上人家在武塘南一曲林泉护石龛满室天花红阵阵遶池春草毵毵皋比教两宗湖学尘尾清风杂晋谈闻说吾儒黄叔度诗禅日日与同参 

　　○简黄鲁德秀才 

　　洛下衣冠远莫追城南韦杜本同时江山风景知何似湖海襟怀自有期近况俱题鹦鹉赋旧情犹托杜鹃诗兰舟梦遶清溪曲杜若花开白昼迟 

　　○简贤大愚座元 

　　江湖名字久相知一棹秋风见面迟方外有缘能致我山中无物不堪诗更长屡下莲壶箭雨暗犹残竹院棊自恨野人无玉带相逢未敢道深期 

　　○送张茂夫之南安县尹其父尝为翰林学士 

　　玉堂学士家声旧花县郎官事业新庾岭风烟终带古楚江天气最宜春好将鼎实调羹用莫遣鲈鱼入梦频料得此行诗更好因风寄与陇头人 

　　○早春钱南金见访用陈景曹韵纪会 

　　春溪一棹竹枝歌倒屣相迎感慨多尘土不知新岁改儿童共喜故人过对床倾倒情还在接烛盘桓意若何如此襟怀最真率心声历历见天和 

　　○次韵孙果育先生海盐茶园道中作地名夹山有金粟寺试茶院钱南金尝约予游未果 

　　闻道夹山金粟寺一如兜率净居天云藏衲子煎茶屋春着仙翁载酒船打破断碑何代始种来高树百年前钱郎诗里曾相约蜡屐因循未了缘 

　　○次孙果育先生观海韵 

　　夫子旧传观水术先生到海辄寻源瀛洲方丈天茫昧旸谷嵎夷浪吐吞形胜不嫌吴地僻要荒共仰汉槎尊明年三月桃花浪会有神鱼过禹门 

　　○乙酉岁人日闲云瑞师过访得唐复斋钱南金贤大愚各以倡和之诗见寄因就韵各荅一章以当新春问讯首荅闲云 

　　野屋春生喜锡飞曹溪一宿话迟迟未忘兜率参禅解且问匡庐结杜期世道不侔空向老物华如许却堪诗明朝烟水还迢递惭负卭州竹一枝 

　　○荅复亝 

　　武川塘上暮云飞春水迢迢放棹迟谩说衔杯如阮籍可能问药访安期人间动是经年别方外相传近日诗愿乞昌阳留绿鬓东风潦倒插花枝 

　　○荅南金 

　　茸泖天寒雪不飞茜溪云断鴈来迟春回故国元无赖人在殊方未可期芳草王孙何处客梅花人日去年诗门前雨后新流绿独欠吟舟系柳枝 

　　○荅大愚 

　　驯龙伏钵夜深飞破衲生光出定迟栢子想应机不露梅花自与月相期从来名教唯多乐近日浮屠总好诗欲把谈玄犀尘尾与君林下换松枝 

　　○重柬南金 

　　江树春云兴欲飞扁舟相见偶然迟风埃俱负幽栖役丘壑曾为汗漫期晋代玄谈几造道周南风化实关诗思君只隔乌衣巷乔木春深有旧枝 

　　○频年与陈景会分教泮宫去秋竣事新春景曾有诗见寄次韵为荅 

　　故人往往欢游阻客舍朝朝俗事增秋冷泮池同撤席月明江市又收灯汗青编简无新益罨画阑干忆旧凭芳草连天未归去小山招隐复谁能 

　　○送吴景高广文秩满归永嘉 

　　东州文物恒多士此老家声着昔时事业远承湖学派典刑曾识汉官仪鴈山乔木春长在鱼浦归舟晚更移每共剧谈前代事夕阳燕子独相知 

　　○次李太无炼师见寄韵 

　　华发苍颜白帢衣远游冠上异香飞花开碧洞春风起丹转黄房夜气微白雪词章云作篆玄洲步武玉为矶欲携谈尘壶中去共讲阴符起陆机 

　　○次韵谢戴彦李先生 【 其父帅初先生与先大父同登咸淳辛未牓】 

　　曲江宴集义熙年诸老风流竞酒船后世尚存金殿策前修已化玉楼仙日斜江燕春寻垒月冷湘灵夜促纮握手莫伤迟莫恨一经犹淂似韦贤 

　　○游吴中灵岩寺 

　　百尺苍顽一径通竹舆宛转翠微中春寻谢监登山屐路入吴王避暑宫响屧廊深云气白弹琴石老苏花红吴儿不计兴亡恨犹说陶朱霸越功 

　　○岁暮寄南金 【 时在茜泾积善寺】 

　　隔岸人烟是茜溪梵王楼阁树高低美人只在寒云外破屋依然谷水西岁晏氷霜无胜事春来花鸟待新题不堪音问经年绝夜久相思梦屡迷 

　　○哭李仲舆隐君 

　　先生有道独沉沦穷巷栖迟若废人龙剑有灵能役鬼毛锥无术可娱亲变来骚雅文逾古论入玄微学更醇重到西斋吊遗迹朔风吹泪洒丛筠 

　　○题吹笙人诗卷 

　　截玉参差作一攒欲将天籁起云端竹余嶰谷年华老凤去缑山月色寒江上酒阑人窈窕夜深簧暖烛汍澜小楼吹彻东风冷历历江南入梦看 

　　○海滨何隐斋静得轩 

　　闻说高居近十洲一尘不到海天浮檐前白日皆清景座上青山总胜游花气入帘春寂寂棹歌到枕梦悠悠几时约得蓬莱侣跨鹤秋空访隐侯 

　　○辛卯岁腊月大雪次曹安雅翁韵 

　　冯夷卷水夜深飞竟日同云掩昼晖汉节凋零淹属国琵琶哀怨泣明妃岂无鹅鸟?甲攻城略自有龙蛇起陆机千古桐江擅高节羊裘未肯换朝衣 

　　○海滨何氏揽秀楼 

　　百尺高居隔市寰青冥物色手堪攀目穷瀛海三神表身在匡庐五老间江燕舞残春雨歇玉笙吹彻暮云还登临更起琭台兴便欲凌风响佩环 

　　○新春荅陆伯蒙见寄之韵 

　　行藏每辱故人怜世道无情久荷毡天上寅宾平秩日山中甲子义熙年谈玄广坐风生席乘兴孤舟雪满川不怕春来增纸价快题新句任人传 

　　○荅明心印上人约游淀山寺 

　　人间乐事无前定方外论交有宿缘谢监好山长贮屐远公结社合栽莲三千世界非尘境九十春光半雨天凖拟前村寒食后移尊共买淀湖船 

　　○石湖圆觉中半云法师和前韵见寄再韵荅之 

　　石湖兰若好林泉开士深居息万缘阅世无尘心似水谈经见性舌生莲花边问讯春三月江上怀人雨一天若淂蕡公容夜宿便寻秖树泊吟船 

　　○横泖客舍二月阴雨兼旬无朋游诗酒之乐花木禽鸟之观不能不动贞溪之想赋以纪怀 

　　东风吹袂起征尘惊见门前柳色新客路驱驰连月雨故园隔绝几分春杏花村落怀人远芳草池塘入梦频蓬鬓萧萧惭旅食人生尺合早谋身 

　　○次韵荅曹叔范春日感怀 

　　年少光阴去等闲繁华过眼竟忘还王孙芳草天涯路仙子桃花海上山绝代风流多失意百年身世几开颜重逢快覩新诗笔兴绕平芜夕照间 

　　○早春潘济民远过客舍以诗见示和韵为荅 

　　深谷荒凉动远思来年冰雪放船迟文风历代有消长世道百年多乱离每忆汉槎天上下可胜羌管月中吹时危处处无行乐客里逢春总不知 

　　○红梅 

　　梦入罗浮醉未醒梨云路接锦宫城明妃误受阏氏聘蒨女终骑玉凤行蹋月前村疑问酒餐霞阆苑胜调羹黄昏小立看清浅历历珊瑚水底明 
　　万里江山入战图欢声一鼓集东吴三秋奉使终归汉五月将军欲渡泸训练只须挥白羽功名何止执金吾行当早入麒麟画却弄扁舟泛五湖 

　　○次张漫亭云溪庵晚望韵 

　　云溪庵外野人家秋晚行吟石径斜胡马长年肥苜蓿塞鸿一夜集芜葭舟中岁暮怀张翰琴外风清感瓠巴天际楚江枫叶赤眼明只想是春华 

　　○挽钱素庵炼师 

　　仪凤桥边乔木尽双鸳湖外草庐荒土埋石磴栽松镢尘锁云幒辟谷方晋代清风当入传郢中白雪定遗芳翩然跨鹤云间去颜色犹疑在屋梁 

　　○和倪德中见寄韵 

　　白首穷经未识兵年来世故总忘情栖迟岂谓逢衰世治忽何尝属腐生夜月赋诗严武幕春风醉酒亚夫营自惭疏阔元无补那淂微言协太平 

　　○清明日陪王同佥游马迹山 

　　马迹山中雨乍晴鴈门湾里水初生山川易主何多难花鸟于人尚有情四海风尘均造化几家歌舞过清明春风吹上篮舆去戏逐元戎小队行 

　　○次韵焦汉章胡景仁见贻之什 

　　屡经患难思逃世未有文章辱荐贤荒草夕阳多战鼓落花春水失渔船黍离满地空怀古萍泛无家亦任天犹幸晋人风度在相逢不肯废诗篇 

　　○过千山荅孙果育先生见示之韵 

　　倾尊屡听灯前雨挥尘长怀坐上风饭颗独怜工部瘦溧阳应念孟郊穷黄尘世事悲歌里白发光阴醉梦中犹幸千山青在眼扁舟来往趁飞鸿 

　　○寄马敬常冠军 

　　忆昨吴门八月楼将军对客最风流青黄竹简分诗韵红白花枝计酒筹柳暗新营严武备菊残荒径赋归休春来又动江湖兴凖拟追寻话旧游 

　　○辛丑七月一日寓横溪观迎引大士经会酷暑郁蒸广庭露坐忽晚云送雨神气始苏唐元度有诗见似因口占以复 

　　赤日黄埃蒸酷暑澹云疏雨荐清秋三江海近新潮上七月天空大火流晋代有人皆旷达周南底事独淹留此行已订莼鲈约何待须乘雪夜舟 

　　○次荅海慧久上人见寄韵 

　　海慧寺前官柳树当年曾挽系船枝一从胜地经烽火无复丛林见礼仪云冷沙汀鸥梦远月冏?月华表鹤声悲孤舟尚有残僧在头白沧浪把钓丝 

　　○漫成用杨廉夫韵 

　　岁月驱驰坐白头已将心事付东流百年南国无遗老千古东陵只故侯丘壑忘形羞览镜风尘满眼倦登楼故人往往情怀在不废山阴雪夜舟 

　　○寄乡人鲁道原赞府 

　　七里汉头野磷红乡关隔绝梦魂同由来王伯兴衰际总在春秋笔削中兰佩无时怀远渚荷衣终古耐秋风相期共载华亭月归访双台把钓翁 

　　○怀澄江邓毅夫帅参 

　　邓子清才意气多承平风物饱经过谈兵夜入青油幕载酒春鸣白玉珂客路情怀仍旷达乡关归计尚蹉跎春来应梦池生草迟我西牕剪烛歌 

　　○寄马文璧征士 【 画得名】 

　　有客寄家胥浦上放怀诗酒四时春辋川萧散王摩诘谷口优游郑子真梦里江花生彩笔醉来山雨垫乌巾因君写出蓬莱路唤起江湖老病身 

　　○简昆山慧明极上人 【 善诗文隶古】 

　　不见高人两载过望中楼观碧嵯峨中原小篆黄龙刻西域灵书白马驮我辈襟怀于世薄禅家风度托诗多三江流水春还绿拟放轻舟入薜萝 

　　○荅马敬常冠军见寄韵 

　　南越将军思不羣东吴诗垒薄层云鲁连既出攘秦策司马宁无难蜀文天地洪荒千古在山河形胜几回分英雄自昔生衰世韬略于今已属君 

　　○荅张孟肤见寄韵 

　　云边城郭是苏州一棹输君汗漫游麋鹿台荒山不改鸱夷江在水空流青藜仙杖应相访紫锦奚囊莫漫投迟莫行藏君识我端居岂是傲王侯 

　　○孙长庆小山招隐 

　　陆机山下小衡门晋代风流此独存世乱有谁招隐士草生何处觅王孙上京冠葢遥相望陋巷箪瓢颇自尊独许野人分坐席时时挳掌到羲轩 

　　○曹幼文遗安室 

　　家有襄阳耆旧传经时幽事颇相关求田问舍中年后望水寻山夕照间白日战尘飞不到沧江鸥鸟去仍还鹿门此去几千里遗迹依俙尚可攀 

　　○钱思复寓泖滨见荷花忆西湖游赏有诗述感书以求和步韵复命 

　　每爱西湖六月凉水花风动画船香碧筩行酒从容醉红锦游帷次第张月殿承恩沾沆瀣星槎流影下陂塘江南秋冷红衣落离立西风旧恨长 

　　○再和 

　　吴山风物久荒凉十里红蕖失旧香贝阙珠宫浑寂寞弓腰冷袖亦更张冯夷鼓罢风生渚太乙舟迷月暗塘异县相思正愁绝一声羌笛楚天长 

　　○七夕次思复韵 

　　乞巧诗人白苎袍剖瓜宫女宝鸾刀银河浩渺终难测粉席横陈亦漫劳节物因人传习俗经星何事有游敖贫家用拙还依旧犊鼻仍将古锦韬 

　　○再和 

　　梧风淅淅振絺袍又见深闺试剪刀时俗滥希天上巧仙家应厌世间劳那能高会如秦女安淂良优学楚敖此夕相看对吟垒敢挥白羽运奇韬 

　　○癸卯元日与南金感旧而作 

　　二十年前新岁日与君剪烛鬬新诗春迎北斗魁三象词唱东风第一枝共喜舌存心似铁不嫌身老鬂成丝椒花重为斯文颂拍塞阳和入酒卮 

　　○张孟肤过余故里有诗写曹云翁西园景物不觉起余旧感向来文物荒芜殆尽前辈典刑邈不可见行乐之地间存遗迹长厚之习则扫地矣不能己于言也 

　　故里依俙绿野堂轩窗面面俯沧浪长林接地阴如染远岫当门翠欲翔石井铜铺琪树老云阶月砌藓花妆烦君袖里如椽笔写入坚珉与记将 

　　○青龙任氏母贞节堂 

　　龙江乔木映江波清白名门世不磨孝子善藏谖草什族人争诵柏舟歌天寒翠袖愁何在春暖斑衣乐更多已喜年来慈竹长孙枝渐满凤皇坡 

　　○杨廉夫受吴门宾馆诸公馈饷为诗自述且求友朋属和次韵荅之 

　　甘露英华生间世文星光彩动南天公孙馆下无虚士扬子亭中半列僊二月烟云诗入画百花洲渚酒如泉诸贤能致先生馔应取侯鲭手自编 

　　○甲辰元日次成元章韵 

　　经年高卧似袁安忽报新春起正冠门写桃符宁却鬼盘行面茧漫探官几家梦草催诗句何处生花上笔端白发不禁春色恼东风莫作故人看 

　　○早春过曹云西翁旧园 

　　曹园花木又经春旧客重来感慨频先辈风流如隔世承平典故属畸人唾壶尘尾何时设冷袖弓腰几度新老眼看花重回首天涯无处不风尘 

　　○次钱思复寒食怀钱塘韵 

　　梦里钱塘锁暮烟莺花不是旧山川露凉古殿铜盘折月到荒台锦树圆绵上空存寒食节长安无复丽人天相看莫说承平事头白伤心海变田 

　　○送勤无逸上人乱后归西湖复业 

　　海内年来尚阻兵丛林诸老亦凋零虎溪桥断山灵去鹫岭云荒野磷青石藓不侵诗壁字天花应待讲台经勤公归去开楼阁历历诸天拥翠屏 

　　○丁未元日和夏颐贞韵 

　　守岁炉边烛影摇门前贺客笑相邀谩将诗句题桃板便觉风光袭桠条时事总开良史笔晓班谁续侍中貂老夫无复承平梦惊见春回北斗杓 

　　○曲江居士以险韵与倪云林论方外事和者阁笔余适自外归持来求正戏为下一转语 

　　续得曹溪第几灯曲床趺坐敢横肱庭前击竹知童子海上留衣记老僧花落空中多似雨瀑悬岩上直如绳若能问荅无生话别有玄机最上乘 

　　○次元博弟初度自寿韵 

　　君似陶潜早觉非我如李广老尤奇稔闻桑海风波恶始信桃源岁月迟梦寐不忘重庆日笑谈宁似太平时相看共识浮生理造化真如一小儿 

　　○和杨铁崖曹园感怀韵 

　　曹氏家园百岁余承平遗迹久湮芜路埋铜爵西陵瓦壁暗襄阳海岳图春雨荒池花溅泪夕阳乔木鸟呼雏凌虚台上论兴废千古雄文属老苏 

　　○宗上人芝山小隐 

　　翠微深处远公家不与尘寰共岁华宝树七重环净宇灵芝五色散天葩檐铃响荅频伽鸟尘尾香飘薝卜花独许杖藜携酒客时来分席岸纱 

　　○俞子昭见寄旧怀新感蔼然言意之表次韵奉酬 

　　愁坐牵衣拂剑霜悲歌抚掌按伊凉尘中白日驱人老云外青山引兴长诗句近传何逊好酒徒还放郦生狂羡君高隐东林下罨画围屏面面张 

　　○用曹新民韵感曹云西翁园中老梅 

　　夜来梦入罗浮路解佩依俙见洛妃荒草等闲埋玉树冷云犹解护苔衣空怀吹笛花前醉无复观灯月下归老子风流总陈迹只留遗恨满斜晖 

　　○岁晚访陈景曾子金泽凡间有新诗信笔和韵以述会合 

　　茫茫岐路失东西冉冉缁尘翳客衣春雨沧江鸥识侣秋风华表鹤思归残生同药迷仙岛某水投竿感旧矶岁晚逢君如梦寐相看共喜姓名微 

　　○次韵吴野舟见寄 

　　玄鹤归来世事讹白鸥盟冷困沧波山河锦绣今谁识关塞荆榛莫浪过四序光阴欢乐少百年身世别离多老来不柰亲情绝时复漫漫起夜歌 

　　○新春和徐澹然处士韵 

　　青年有脚春如梦绿发无情雪作堆世故纷纮催我老愁怀拍塞向谁开草荒金谷花无主日落乌衣燕不来待得东风到丘壑尚堪扶醉一登台 

　　○俞遂良有游九山之约借韵促之 

　　千里渐成荒草地九山仍在乱云堆孤村新岁春犹浅穷巷兼旬雨不开老我尚堪携酒共知君欲约故人来时危会面应难淂放浪须登百尺台 

　　○奉酬夏时可文学早春之韵 

　　春从雪后试初晴客在云间忆故城卖药仙人声价重种桃隐者去留轻蚁杯饯蜡惊新味凤历催年感旧情犹幸与君同晦迹残山剩水尚堪行 

　　○澹然时可遂良三君子皆有春游之兴偕韵订之 

　　间关水鸟报新晴拭目春生海上城好景尽从愁里过赏心犹向老来轻百年往事如儿戏千古东风不世情长忆杜陵丧乱曲江春色尚潜行 

　　○赠嘉定普福宫秦东海高士 

　　东华外史继玄风普福仙源属正宗笔底丹书呼白鹤匣中星剑閟苍龙瑶坛功行三千数阆苑烟霞几万重有约同游寻大药明年先上大茅峰 

　　○送陆伯翔翁往金陵授业侯门 

　　凤凰台上春风起鹦鹉洲边暮景斜四海车书今复混六朝文物尚堪嗟深衣雪鬓绹歌老列鼎宫壶衮绣家回首故园如隔世身闲不必问生涯 

　　○赠理即中上人禅学之外尤明丹法 

　　中年好道嗟何及方外论交夙有缘白日堂堂唯应世青山往往负谈玄己期入社从彭泽岂谓逢僧似紫贤 【 南派薛道光禅师号也】 借我林间松尘尾相看尽可荅诗禅 

　　○九日横溪客舍 

　　晚节追思往事艰老来未得此心闲欲题红叶无佳句相对黄花只强颜出处幸同衰艹木登临不媿旧江山酒杯还似当年绿忘却风前两鬓斑 

　　○赋同门友叶子澄春星堂 

　　君家住近白榆乡依约风林左氏庄处士隐居春入画贤人聚处夜生光乘槎泛渚仙风迥烧烛张筵饮兴长底事同门少年子老来阔绝类参商 

　　○又赋子澄雪逢轩 

　　岁晚瑶花满太虚翩然蓑笠混樵渔浮家直到空明际问路重寻混沌初严濑客星应黯澹山阴人迹久萧疏老夫亦有孤舟在拟约凌寒共钓鱼 

　　○甲寅至日在横泖客舍忆存没二子 【 长在颍上幼没濠梁】 

　　父子睽离骨肉寒每逢时序辄辛酸濠梁逝水声呜咽箕颍荒原路杳漫家庙蒸尝难备礼客乡寝食敢求安海隅两度逢南至坐对梅花强自宽 

　　○和钱思复过其净旭公房所作 

　　短褐长镵隐士风苍颜白发莹双瞳池边驻马邀山简月下登楼约庾公纵酒放歌聊玩世寻僧问语且谈空十年同在风尘际几见春雷鼓壤虫 

　　○秋日过余山 

　　几年不到九山中今日扁舟兴尚浓乱后人烟俱落落岁寒林木尚重重追寻故旧皆新鬼曾见兴衰是老农我欲卜居愁险绝老来登陡窘龙钟 

　　○荅胡克温惠藤枕 

　　广州高枕织花藤黑白纵横迭浪层绣褥锦屏宁肯污蒲团纸帐实相应书藏墨子谁曾识梦见周公我未能便欲东山学高卧不堪华发久鬅鬙 

　　○又铁冠 

　　高人铸铁作儒冠雅制由来出杏坛刚气未输逄子挂铿鸣政合贡公弹山林服饰犹多误霜雪头颅却耐寒野老初非真御史有时怒发也相干 

　　○感橘 

　　伊昔洞庭风景好满林秋色类春光后皇嘉树深棓植巴蜀仙翁久遁藏晋帖特书霜未降吴姬解道手犹香踰淮不柰多为枳应望江南忆故乡 

　　○黄冈贾彦德碧梧轩 

　　百尺青桐覆短墙重重车葢翠阴凉北平甲第停鸾鹄东日高岗起凤凰风度绮牕春弄影露浮金井夜生香綀衣尘尾苍苔磴迟子清谈送夕阳 

　　○赋鄞士梅隐 

　　万玉林中一草庐市声不到此幽居孤山处士曾通谱秦陇行人独寄书瓦瓮酒香春动后石桥屐冷雪晴初高情迥出红尘表不比桃源礼灋疏 

　　蚁术诗选卷之六 

　　●蚁术诗选卷之七 

　　元云间邵复孺着 
　　明新都汪　稷校 

　　七言绝句 

　　见梅怀钱南金 
　　早春鸳湖夜泊 
　　晚晴二首 
　　小鬟以墨海棠为名友人张子正为之画以求题 
　　七夕日孙果育丈席上有诗首句约坐客各续卒章为赋如左 
　　题演上人画兰 
　　题危炼师春溪小泛画 
　　题黄一峯画扇 
　　陪曹云西翁携妓泛荷舟中次韵 
　　明日曹安雅翁约席上诸公再放莲塘席间次韵 
　　次韵荅卫立礼元旦之作 
　　桃源画卷 
　　松竹卷子 
　　雪山便面 
　　春日和钱南金韵 
　　次荷汪子翼进士尝为采石山长三衢学正 
　　同曹云西翁泛舟过干山 
　　赋孙果育丈千山小隐 
　　即景 
　　次张漫亭遣兴四首 
　　从军过太湖上梅花正开与顾允中赵君式登山纵止和韵三首 
　　桃菜美人图 
　　和钱思复春日口号 
　　己亥二月晦日寒食无锡东屯舟中漫成 
　　客楼春日 
　　西湖小景扇 
　　香云室 
　　题曹元博壁间马文壁小画 
　　题项链师山房倪元镇小画 
　　题夏颐贞所藏王眉叟真人马远溪月堂卷 
　　题扇寄邹君显 
　　君显荷赋再韵以寄 
　　一峯道人画九山雪霁 
　　题墨竹 
　　李云山画秋林晚步 
　　梨花十二红 
　　夏士安家董元小寒林 
　　辛亥中秋横溪庵客牕对月口号 
　　桃花五色子 
　　横溪晚步 
　　怀野舟客 
　　停萧士女图 
　　息斋李使君自号广陵醉客其守吴兴日郊行见民家小湖石名蓬花峯玲珑奇秀求之弗获乃画为图且书其意以识不忘客有持以求题者 
　　杏花宫女 
　　柳阴宫女 
　　牡丹士女 
　　薝卜士女 
　　秋怀故溪 
　　元日试笔 
　　上已日泊舟昆山县城北十里顾墓田家风暄日丽野花乱开邂逅父老为设尊俎相率纵步春兴横生乃为短述以纪所见 
　　曹园看梅 
　　贞溪初夏次南金韵 

　　○见梅怀钱南金 

　　东风吹鬓酒涓涓拄杖看花又一年怪底江淹容易老几回南浦送春船 

　　○早春鸳湖夜泊 

　　烧灯过了闲门静踏月归来宿酒香何处高楼夜吹笛曲中桃叶断人肠 

　　○晚晴二首 

　　槿篱疏处夕阳明帘卷熏风溽气清竹簟半闲书帙乱倒歌乌葛看新晴 
　　濯濯南风入苎衣门前江色映书闱浮云卷尽天连水两个鳼鶄上下飞 

　　○小鬟以墨海棠为名友人张子正为之画以求题 

　　桥枝小小出帘栊赐浴华清净洗红一自金銮供奉后梦魂长在研池中 

　　○七夕日孙果育丈席上有诗首句约坐客各续卒章为赋如左 

　　白发年年逢七夕青天夜夜见双星客楼亦有当时月却照谁家戏彩庭 

　　○题演上人画兰 

　　空山楚雨夜淙淙一砚春云起碧牕却忆扁舟载离思暖风容与渡湘江 

　　○题危炼师春溪小泛画 

　　春树扶疏水接天红尘不识此山川风流二老衣冠古多是山阴道士船 

　　○题黄一峯画扇 

　　南州丘壑无今古东晋衣冠久陆沉便欲相从二三子满船载酒剧论心 

　　○陪曹云西翁携妓泛荷舟中次韵 

　　蘂宫仙子蒨霞妆太乙真人白苎裳独久湘灵来鼓瑟冰弦历历按清商 
　　红藕溪头白玉矶画船载客憺忘归僊姝散得天花乱不敢飞来着羽衣 

　　○明日曹安雅翁约席上诸公再放莲塘席间次韵 

　　老鱼吹浪起层澜六月陂塘特地寒花底画船人似玉忘机鸥鹭亦贪看 
　　花间玉露夜生香净洗冰肌不受妆三十六陂还有约定携羽扇看新凉 

　　○次韵荅卫立礼元旦之作 

　　鬓底新霜白未真情怀已似老来人春风独自无崖岸委曲相寻白氎巾 

　　○桃源画卷 

　　人间不识武陵春独有渔郎认得真只作曲江风景看残山剩水尚精神 

　　○松竹卷子 

　　华顶苍寒松五粒渭川风度竹千竿长安陌上看花客不信山中有岁寒 

　　○雪山便面 

　　山中茆屋四时好雪里开门心眼明小童沽得前村酒须着溪翁相对倾 

　　○春日和钱南金韵 

　　溪上东风散草芽去年曾此共看花至今留得行春屐犹带西园径里沙 

　　○次荷汪子翼进士尝为采石山长三衢学正 

　　采石官醪琥珀黄柯山玄璧照人光芸香阁上无尘事郑老师成醉欲狂 

　　○同曹云西翁泛舟过干山 

　　松篁两行遶溪湾一舸逍遥任往还藜杖幅巾林下去野人疑是古商山弭棹溪边问老渔雨中归路晚模糊九峯三泖人家外髣髴烟江迭嶂图 

　　○赋孙果育丈千山小隐 

　　清宵今榻听疏钟白日看山倚瘦笻想见幅巾萧散处层层楼阁万株松 
　　坛上药垆时进水佛前灯火夜然酥儋州老子前身在不比寻常醉道图 

　　○即景 

　　一秋兵革竞纷纷山下人家昼掩门昨夜南邻鸡犬闹又传吏过石壕邨 

　　○次张漫亭遣兴四首 

　　满壁钻书嫌脉望廵檐设网厌蟏蛸悟来物理如人事凖拟缘橧结小巢 
　　僧舍看云歌欵乃渔乡对月舞婆娑山中住久忘尘世不道桑田变海多 
　　南渡承平无复见中原丧乱又重看白头父老谈兴废曾识汉宫承露盘 
　　身到天河惟博望功成汉室有淮阴一时凛凛英雄气千载寥寥去住心 

　　○从军过太湖上梅花正开与顾允中赵君式登山纵止和韵三首 

　　铜坑山下野人家信步看梅石径斜二月江南春寂寞东风不管路傍花 
　　曾到咸平处士家几番花压帽檐斜如今老眼风尘际不敢分明看此花 
　　春光欲动客辞家战舰纵横破浪斜范蠡湖边重回首五陵不是旧时花 

　　○桃菜美人图 

　　记得行春出灞桥蹋青挑菜总娇娆如今老眼看图画翠袖鸳鞵久寂寥 

　　○和钱思复春日口号 

　　二月江南白雾昏人家日日候晴暾疏林败屋春无主燕子归来若个村 

　　○己亥二月晦日寒食无锡东屯舟中漫成 

　　荠麦青青残柳黄兵余无处不村荒惠山南畔逢寒食回首松楸路杳茫 

　　○客楼春日 

　　东风吹梦到溪头溪树依依绿水流斜日小桥扶醉客远烟芳草钓鱼舟 

　　○西湖小景扇 

　　画槁历历树斑斑苏小红楼紫翠间烟月不知人事改夜湥犹自照湖山 

　　○香云室 

　　牕前岚气博山垆壁上晴光海岳图一夜梅花横纸帐暖风吹梦遶蓬壶 

　　○题曹元博壁间马文壁小画 

　　岩谷幽闲雨露深翠烟长謢读书林春风长养承平树期尔莬裘岁晏心 

　　○题项链师山房倪元镇小画 

　　空同山下无名树秀叶飘飖翳翠霞移向玄都坛上种春花开遍玉皇家 

　　○题夏颐贞所藏王眉叟真人马远溪月堂卷 

　　忆过余不 【 音浮】 玉尘山开玄堂下水潺潺只今惟见溪头月白鹤冲天不可攀 

　　○题扇寄邹君显 

　　浣花溪上堂依竹采石沙头月满船鲈蟹熟时秋正好放歌载酒白云边 

　　○君显荷赋再韵以寄 

　　情到漫题秋后扇兴来欲放雪中船三江近信丹枫外一夜相思白鴈边 

　　○一峯道人画九山雪霁 

　　大雪漫空暗九山晋人遗迹杳难攀老仙只在扶桑外借淂瑶京鹤驾还 

　　○题墨竹 

　　江村蚕老柳花香楚楚新梢出短墙却忆黄陵庙前过澹云疏雨映潇湘 

　　○李云山画秋林晚步 

　　迭迭青山黄叶村夕阳乔木几家存幽人占淂前溪住不是桃源定鹿门 

　　○梨花十二红 

　　雨过东阑澹荡晴飞来和恨寂无声宣和殿下清明后曾向花间见太平 

　　○夏士安家董元小寒林 

　　徂徕山顶千年树曾及承平雨露恩几度长空飞霹雳鬼神犹解护灵根 

　　○辛亥中秋横溪庵客牕对月口号 【 时长子在颍幼子在濠皆无见期】 

　　客牕孤坐过中秋病骨支离雪满头颍水濠梁千里外一方明月照三州 

　　○桃花五色子 

　　灼灼繁红锦不如东风依约旧玄都刘郎老大无心赏付与春巢五色雏 

　　○横溪晚步 

　　野老无家寄海村草荒秋老失柴门鲈肥蟹壮无胜侣忆杀家园老瓦盆 
　　经旬不过石桥阴几夜雨多秋水深美人迢迢望不及朗歌采芹伤我心 

　　○怀野舟客 

　　鸿鴈风高秋浦凉芙蓉花开红锦张去年短藜携手处万顷黄云秔稻香 

　　○停萧士女图 

　　花前月底不胜情欲度伊州又不成若见卢郎年少日等闲吹作凤皇鸣 

　　○息斋李使君自号广陵醉客其守吴兴日郊行见民家小湖石名蓬花峯玲珑奇秀求之弗获乃画为图且书其意以识不忘客有持以求题者 

　　苕霅溪头石一卷广陵移入画图传昆冈烈熖谁能夺牛李相看亦惘然 

　　○杏花宫女 

　　花攒金屋雨娇娆依约东吴大小乔莫问中原旧春色西陵烟树正萧萧 

　　○柳阴宫女 

　　御柳娉婷拂画阑当时浪说楚腰鸾君王莫遣儿家学千古天生只小蛮 

　　○牡丹士女 

　　国色明妆映绮疏昼闲随意踏庭芜洛阳春事今黄土忍看承平士女图 

　　○薝卜士女 

　　绿牕睡起昼迟迟薝卜香风透玉肌却忆芳园春夜饮花前微醉绝缨时 

　　○秋怀故溪 

　　三泖西来花满园衣冠人物小桃源风流王谢今陈迹燕子飞来只断魂 
　　江上秋风吹客衣芙蓉花老客思归荒烟乱艹斜阳外梦遶前村旧钓矶 

　　○元日试笔 

　　贺年邻巷雨初干把笔书牕墨尚寒忽见东风到门外似将春意入毫端 
　　茅檐春色年年在蓬鬓霜华日日新世乱敢论生计事身闲犹是太平民 

　　○上已日泊舟昆山县城北十里顾墓田家风暄日丽野花乱开邂逅父老为设尊俎相率纵步春兴横生乃为短述以纪所见 

　　昆山城北路漫漫芳草连天雨乍干柳绿花红寒食近春光不在故园看 
　　废宅荒池锁碧苔桃花无主为谁开旧时燕子知人事飞过雕檐竟不来 
　　蚕豆花明遶路香鸡桑叶暗翠阴凉相逢野老留鸡黍尚觉芳郊引兴长 
　　吴女伤春昼掩扉犹将膏沐媚春晖逢人自把金钱卜不信征人竟不归 

　　○曹园看梅 

　　西园玉树老风烟离立盈盈不记年昨夜东君又披拂疏枝冷蘂亦婵娟 
　　扬州红萼旧风流东阁何郎昔俊游羌管数声春拍塞移宫换羽不胜愁 
　　石桥流水夜涓涓时度寒香逐涧泉月落参横疏影乱罗浮春梦遶牕前 

　　○贞溪初夏次南金韵 

　　雨后林深竹笋肥渡头风急柳花飞柴门不掩绿阴静人在间牕试苎衣 
　　廵檐燕子掠晴丝隔坞茶烟出院迟草色入帘人不到午风吹暖梦回时 
　　栋花风起漾微波野渡舟横客自过沙上儿童临水立立戏将萍叶饲黄鹅 
　　小巷缫车霜茧熟前村社鼓野人来鹁鸠声在树阴里竹下柴扉昼不开 

　　蚁术诗选卷之七 

　　●蚁术诗选卷之八 

　　元云间邵复孺着 
　　明新都汪　稷校 

　　会合联句 

　　至正改元余寓虎林三阅月南金授业茶院孟冬余归而南金亦还溪上夜坐纵谈念不可无述以纪此会四十韵 
　　编校遂生亭联句有序 
　　舟中联句 

　　○至正改元余寓虎林三阅月南金授业茶院孟冬余归而南金亦还溪上夜坐纵谈念不可无述以纪此会四十韵 

　　久别情怀在 【 复】 重逢意气添穷途仍远役 【 南】 吾道岂终潜迟暮身何补 【 复】 艰危首尚黔客情乡态别 【 南】 人事物华兼豹隐曾谁见 【 复】 鸡羣适自淹故交深阀阅 【 南】 高谊薄闾阎岁晚诗无恙 【 复】 更遥梦屡瞻盍簪长此地 【 南】 剪烛近前檐近况俱相问 【 复】 幽期已素占真成谈亹亹 【 南】 更复坐襜襜弱冠交游早 【 复】 通家学问渐订顽唯汝益 【 南】 知己不吾嫌春浦随风鹢 【 复】 秋堂滴露蟾楚兰愁共撷 【 南】 湘管醉重拈村市鱼虾美 【 复】 盘餐笋蕨甜望云歌白纻 【 南】 蹋月认青帘静赏花当户 【 复】 微吟草入帘平烟孤野阔 【 南】 落日九山尖竹影棋枰润 【 复】 苔痕屐齿黏风流元不算 【 南】 文采顿能忺芸叶犹生计 【 复】 瓜田仅养恬索居期自奋 【 南】 微禄觊同沾俗薄轻遗佚 【 复】 时清媿孝廉每惊巢幕燕 【 南】 殊比上竿鲇屈贾时多忌 【 复】 商韩世不厌固穷君子拙 【 南】 竞进小人憸璞玉甘深韫 【 复】 铅刀苦较铦淳风难返古 【 南】 浇态日趋炎汨汨知何益 【 复】 崭崭独好谦富应同土苴 【 南】 贫不厌虀盐暴白心如铁 【 复】 雌黄口莫箝妙年咸仕版 【 南】 长昼只书幨坐欲弹冠起 【 复】 耕期束帛觇壮怀籨旷达 【 南】 短发任■〈髟上占下〉鬑未属麒麟画 【 复】 恒韬虎豹钤淹留频抚髀 【 南】 慷慨亦抓髯但淂襟期在 【 复】 何忧岁月歼匆匆投井辖 【 南】 忽忽报邮签江海无忘险 【 复】 冰霜已戒严诗篇相砥砺 【 南】 友爱辱针砭 【 复】 

　　○编校遂生亭联句 【 有序】 

　　惟昔有元后至元二年岁丙子十有一月冰霜冱寒信宿不解晚云漏日朔吹凛凛殆不能任云间贞溪曹贞素翁设酒肴会亲友于其家之遂生亭燎以榾柮沃以酦醅脯羞循序以进少焉众始晬面盎背欢情甫洽翁乃呼童出楮札率客联诗为乐而命余呵陈执笔以书于是意况咸适情文蔼如迨夜分酒阑凡淂句百有甘而章乃成此吾乡畴昔清事之一也翁于予为外族从祖有老僧曰自闻重师翁之从弟也安雅翁洎弟世长皆曹氏于予为外族诸父钱南金陆伯翔伯弘皆外姻也主宾凡八人后此卅余年诸老相继沦没存者惟伯翔及予亦皆年踰耳顺垂白昏耄中经干戈屡变世道衰微二翁故居悉荡为丘陇求其遗迹亦复苍莽虽流涕痛器莫及矣洪武己酉冬偶与元博弟话旧及此而博乃能袭藏旧藁展卷了然如昨日事不啻对诸老于凡席间也然曩者所作一时淂句辄写意度先后罔计伦叙此于诗法为不合博乃留藁求余铨整庚戌岁冬杪斋居听雨乃为校正而编次之中复有所取舍于是文从字顺而意趣斯足遂手书二通其一并元藁归之元博其一留吾斋以供暮年观感为承平嘉话且俾予两家子弟知乡之先辈风流文采若此吁物换人非斯文扫地后之人非特不能继前修风度亦将不能知而言之矣可胜叹哉庚戌距丙子为此五寒暑云是年臈未尽五日小溪吟屋书 
　　深冬鼓大籁极寒抑新阳 【 贞素】 冻痕固封坼暝色浮穹苍 【 南金】 斜晖射屋璧严飙袭衣裳 【 世长】 气候冱昕夕景物惟冰霜 【 伯翔】 幽居绝萧散乔木相低昂 【 自闻】 长林展图画疏松奏笙簧 【 伯弘】 经时岁云暮抚事心亦伤 【 复孺】 朋来温重席众喜累十觞 【 安雅】 窓梅弄疏影盘蜡摇寒光 【 翔】 竹垆榾柮大栢子氤氲香 【 闻】 豆笾既无算肴核复屡将 【 弘】 野胾杂鹑雉溪腴间鲦鲿 【 长】 翠罂玉蛆冻犀筋红肉僵 【 雅】 伟哉青云彦会此白石房 【 南】 盍簪意已洽淂酒气益强 【 弘】 世道久浇薄古意殊荒凉 【 复】 真情悦亲戚嘉会非寻常 【 素】 高才贵瑚琏妙语锵琳琅 【 南】 太原与五姓燕山尊十郎 【 翔】 阿翁正矍铄我辈俱颉顽 【 长】 宗族互有托礼貌讵可量 【 雅】 舟车远无间鸡犬遥相望 【 闻】 九世同安居百年有余庆 【 复】 儿孙等鳞次兄弟列鴈行 【 素】 赖有北道阮况得共被姜 【 雅】 鸠杖祝勿咽兕觥介无疆 【 翔】 晨昏足甘旨岁时谨烝尝 【 雅】 臭味亡熏莸优劣何粃糠 【 闻】 躬勤乐耕钓志俭忘膏梁 【 弘】 招隐及岩谷濯缨下沧浪 【 南】 清风起行径朝阳耀梧冈 【 长】 歌长击瓦缶兴酣据胡床 【 素】 秋花照篱落春草生池塘 【 复】 望重诗礼庭义薄名利场 【 南】 学术本邹鲁治化沾虞唐 【 素】 百两重聘国千金戒垂堂 【 翔】 雄观局四海壮志驰八荒 【 弘】 恒鄙货殖贡岂羡干禄张 【 雅】 词源尚屈宋书法追锺王 【 长】 奇材任荦荦雅量须汪汪 【 闻】 心胸蕴星斗头角崭珪璋 【 弘】 黄麻珍世赏青毡宝家藏 【 翔】 松柏抱贞秀兰蕙舍芬芳 【 长】 拟侪谷口郑弗媿商山黄 【 复】 曳裾或混俗衣锦宁忘乡 【 南】 王掾元不痴郦生乃佯狂 【 复】 婉娈谈论阔辗转理义长 【 素】 会合益胶漆契阔毋参商 【 素】 笑语寒稍弛欢乐夜未央 【 南】 真性本寥廓幻身且徜徉 【 闻】 联诗出雅颂看剑生光芒 【 长】 焚膏照无寐瀹茗搜枯肠 【 闻】 人情哎失马世利嗟亡羊 【 翔】 惟兹一饷乐胜彼终日忙 【 雅】 所欲论文字初不事酒浆 【 素】 耆英固难继真率或可方 【 复】 坐醉春满席起舞月在梁 【 南】 宿氛息广漠晴暾炫扶桑 【 弘】 今袂重慷慨驱车走康庄 【 雅】 猗欤纪宴集斐然成文章 【 复】 

　　○舟中联句 

　　洪武庚戌腊月八日余与严陵邵复孺先辈自云间之澄江蚤发向吴门挂席波上甚适也因相率联诗以摅客怀日夕过苏至罔计工拙江空岁晚孰知吾二人清苦若是哉谅天地必有同其情者陇右邾经仲谊识 
　　岁晏冰雪稀天空水云阔扁舟戒行李 【 邵】 远道舍祖较度泖凌鸥波 【 邾】 横江荡鱼沬晴暾弄熹微 【 召】 明霞入??胶??葛村迷辨烟树 【 朱】 林响听风枿连堤半隳隤 【 召】 乱石互排桚感兹物色睽 【 朱】 疑若鬼神夺萧疏见古寺 【 召】 狼籍遗坏闼替戾塔语铃 【 朱】 跏趺堂散盋谁将拂盘陀 【 召】 我欲叩菩萨了知空即幻 【 朱】 奚谓悟始达触景人事非 【 召】 经途客心怛忆昔兵构患 【 朱】 念此民苟活流离且无家 【 召】 瘢痍仍有筈虎宁泰山畏 【 朱】 鸡岂武城割待旦苦漫漫 【 召】 书空愁咄咄旋瞻太平治 【 朱】 遂及阨运豁造化终含情 【 召】 生聚母蹙頞夏鼎烛神奸 【 朱】 秦镜走妖鬾吾徒恒汨没 【 召】 斯世暂超脱侯门敛长裾 【 朱】 甿里混短褐栖迟甘海陬 【 召】 飞腾阻天末企望麻姑鹏 【 朱】 怅闵李斯猲祸福信倚伏 【 召】 贫贱逃天阏虗名自成累 【 朱】 逸气孰可遏频年颇好道 【 召】 长日顿忘渴琴心舞胎仙 【 朱】 茟陈驰叱拨幽兰纫佩纕 【 召】 芳草结屡鞨瓦彝香屑沉 【 朱】 甆斗松蟠栝篌茅让山藻 【 召】 团蒲胜罽毼芸编饱丛螙 【 朱】 槎梁漏羣獭野鸟资笑歌 【 召】 林蜩供巧掇晞发傲三沐 【 朱】 充腹储七粝荷风挥白团 【 召】 桂月整缁撮扫华坐裴回 【 朱】 问竹行跋躠衣防棘篱钩 【 召】 屐虑藓磴澾樵渔从往还 【 朱】 邻里谢喧聒童沽腼持券 【 召】 客醉狂褫袯卒岁每怡愉 【 朱】 安时靡乖剌徒步犹履囏 【 乃】 清谈已囊括狞颔固可探 【 朱】 猛须慎毋捋逍遥惮拘捡 【 召】 老丑倦涂沬涸鲋肯贪饵 【 朱】 罢骥耻受秣澹然忘戚忻 【 召】 展也释嗔喝溪翁故相能 【 朱】 陇士今有佸及蔑继邾盟 【 召】 翦棠思召茇北征唐尔愧 【 朱】 南音楚谁挞漫歌车遥遥 【 召】 何叹流活活周道尚逶迟 【 朱】 吴台空嶻?山?辛?五湖悁陶朱 【 召】 八阵失诸葛载阳麋纵游 【 朱】 无咏狼?士?是?跋旧梦已销沉 【 召】 清氛尚轇轕颜跖悲蒙庄 【 朱】 羿奡嗟鲁适君子怀游从 【 召】 城阙记桃达斯辰当腊蜡 【 朱】 于夕叫寒鸹严飙转帆席 【 召】 斜晖在篷笪既空岛?几鴈聚 【 朱】 徒咏鳣鮹鱍心惊玄冥冱 【 召】 目伫青阳泼愿同松柏贞 【 朱】 不改姜桂辣搔首一长唫 【 召】 乾坤莽回斡 【 朱】 

　　蚁术诗选卷之八 
