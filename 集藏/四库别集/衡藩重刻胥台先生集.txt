衡藩重刻胥台先生集　　（明）袁袠 着


　　序 
　　卷之一　　四言 
　　卷之二　　乐府 
　　卷之三　　乐府 
　　卷之四　　五言古体 
　　卷之五　　七言古体 
　　卷之六　　五言近体 
　　卷之七　　七言近体 
　　卷之八　　五言排律 
　　卷之九　　五言绝句 
　　卷之十　　七言绝句 
　　卷之十一　　赋　颂 
　　卷之十二　　七称　七择　连珠三十首 
　　卷之十三　　论　议 
　　卷之十四　　序 
　　卷之十五　　记 
　　卷之十六　　碑　志铭　墓表 
　　卷之十七　　行状　传　诔　祭文 
　　卷之十八　　箴　铭　疏　启　赞　字说 
　　卷之十九　　书 
　　卷之二十　　杂文 
　　先父行状 
　　传 
　　诔 
　　后叙 
　　墓志 

　　●序 

　　袁永之集序 

　　袁永之集二十卷诗十卷文十卷故广西提学佥事姑苏袁先生之所作其子鲁望进士之所校刻者也先生之作精思泉涌伟辞藻发追遗制于元古挽正音于大雅超然命世卓为大家此艺苑之先驱哲匠之玄诣也先生五岁通诗书九岁能为古文辞名动吴下日本使人如苏闻其秀才延见造次酬答响应时巳惊异异域及长学无不窥坟典该洽且发颖名郡多贤取益又文献家承兄弟自相师友弱冠发觧南畿第一连登进士高等改翰林庶吉士读书中秘复与海内名流结纳当是时有凌驾千古狭小一世之意然志存经世思以所负者见诸事业而达之天下凡兵刑礼乐典章法制及　天朝典故前辈勋德尤极稽核不但辞华缋藻之工而巳然先生赋性孤亢调高寡和为忌者所嫉登　朝未几遽罹无妄之灾大业欲图巳投摈斥之地后虽起废督学炎方弱质弗堪恳疏乞归竟成乖左诸所撰述示我经纶其志有足悲者悬车以来大肆力于横塘别业之间期尽发所蕴命之篇什若　皇明献实吴中先贤传将次第勒成稿未及脱而先生病作矣呜呼抱才而不究于用天下莫不为先生惜之昔汉之贾生才高志大取忌当时又孝文礼乐未遑遂至疏斥沉郁以死千载之下读其文者莫不惜其有才无命先生生当明盛之朝值礼乐中兴之日而一奋遂蹶亦终无所遇以死又可不谓之命耶鲁望温恭朗润世其家学间以遗言委序斯集宜阳无文何足以语此第与先生寔有世好早辱游从论心讲艺投分良深爰摭所知用酬泉下俾读者得以论其世亦传信云尔谨序 
　　嘉靖丁未闰九月云间董宜阳着 

　　袁永之集序 

　　呜呼永之没巳几二十载矣其诗文行于世谁不慕尚之者而何藉于余顾念与永之生同岁方永之发觧南畿也余亦举于乡明年同第进士读中秘书日与永之出入承明相周旋也次后彼此宦辙虽不能一律然以永之之才而竟终于外台签书余之罢河南也又适与之同牛骥同枥在永之固为未究其用而在余则已幸矣昨丁未之腊永之嗣子尊尼以所刻永之集见寄且属为叙当是时永之盖巳下世余泣而存之未有以为尊尼复也岁月易除儵忽便十有七八载矣虽余于人世齿发为少延而卧病江渚亦五换嘉靖之历平居块独诸念皆息而独于海内故人之思有不能忘于梦寐者况与永之踪迹之同又若是耶顷儿子宗彦游太学曾见尊尼尊尼意若有望于余者噫余何人而顾于永之有所靳也谨略载平生所与永之游谈之槩而庶几于偿其宿心曰嗟乎文章之事以其时则称于　圣朝者嘉靖为极以其地则称于中夏者三吴为盛而永之所以自处与人之所以称永之者皆不肯居其后永之居馆中时其声誉甚隆余下方之士固不能有所窥覸及余出逐为县朝于京师与永之相见则永之以典试归自大梁也向余道其在大梁得见李崆峒语言颇悉余时逐逐困吏事亦不暇谛听后数年余督饷姑荪访永之于桃花别墅时永之以徒中居忧而余又郎署进止自便故与永之始尽平生之欢其谭及艺文亦不似曩时之草草矣永之语余曰杜子羙诗人之富者耳其妙悟盖不及王孟诸公又出所选唐伯虎集示余而定其评曰伯虎才甚骏惜流落复不自检束大堕于乐天队中耳故所存伯虎作百纔一二语稍涉乐天即黜之呜呼永之远不喜子羙乐天而近于伯虎所称仅此其际果易窥邪今全牒具在读者取其言合而观之盖可以得永之矣永之耿介有直节在兵曹不能媚权贵人故缓急无左右之者以至得罪其视学广右又耻绌体其大人卒上病自免其果决自任如此文章盖特其余事尔余昔赴永新也永之赠诗曰一官淹骥足百里试牛刀在姑苏又赠诗曰十年一见知非易楚水吴山莫浪分此二篇余宝藏之犹在巾笥手迹宛然而謦欬则不可复闻矣伤哉伤哉余非敢谓知永之而其慕永之则非浅世固有知而慕之而视余又能特深者幸相与推而明之荆西少泉居士王格撰 

　　袁永之集序 

　　书有之辞尚体要不惟好异我　太祖高皇帝即位之初诏翰林为文通道理明世务毋事浮藻及为深恠险僻之语纶苑相承确为定式自金华庐陵以来诸公之文其合作者不但文从字顺各识其职而中间恳欵密致之处读之蔼然使人足以得　祖宗致治之盛厥亦气数之一会哉弘德间海内数君子者出读书为文断自韩欧以上稍变前习一时学士大夫歙然趋焉而柄文者顾不之喜目其文曰子字股乃数君子亦抗颜不之恤各以其志勒成一家之言行于世然以天下公器趋舍相诮识者非之他日读胥台先生投大梁李公书盖爽然自失矣书中云吾能揔统包容则无可无不可斯言也其中和之经乎夫趋时久则不免于规摩之偏信古过则亦陷于陆沉之弊君子所养苟有定极则和衷之下交相为用奚以诮为先生人品隽上度越一世童子之日即洞大文流传过江以北人士争录之曰此吴下袁五郎之作弱冠中南京觧元连举进士高第被选为庶吉士读中秘书巳授刑部主事改兵部上官未几兵部火　上怒下之狱谪戍湖州会赦归以荐起补南职方员外郎官止广西提学佥事夫以先生之才之职入馆后即使得专其职以至今日国家鸿业经所润色者宜何如哉然先生性肮脏不觧俯仰人惟时一二要路稔知先生之名欲招致先生以为羽翼先生谢不往因挤先生出使不得在近侍而武库之酷焰乘之矣谓之气数之厄非耶先生斥既久始有起废之命即又处非其地使其平生辛苦卒无所试上之不能振　皇朝同文之风下之不能食昔人稽古之力而流光荏苒世短情长苹老挥洲鵩集谊舍矣悲夫先生此中忞忞将谁寄耶乃知前日数君子者其感激发愤虽稍盩正则要之各有不得已之情而其本心非敢一于求异也悲夫悲夫嗣子进士鲁望刻先生集成使来问序因述予所欲论说者如此集凡二十卷先生手自选校题曰袁永之集序因之 
　　嘉靖壬子上元射陂朱曰藩撰 

　　粤自书契作而后有文章三代其郁郁乎秦汉尚矣魏晋缤纷至唐文虽三变终不逮古五季而下诚无讥焉我　明兴以来风化渐被人文日盛传至　孝宗朝有若北地崆峒李公中州大复何公后渠崔公闽少谷郑公关西少华许公西玄马公亳西原薛公咸擅名家力追古作吾郡则有南峰杨公南濠都公枝山祝公廸功徐公东桥顾公六如唐公林屋蔡公较之他方作者尤多猗欤盛矣若近时之雅宜王子吾弟永之居同里闬互相砥砺极力研讨亦巳成家方之前修足称殆庶雅宜仅四十不禄临化时梦两蝶入袖同庄叟之符迄今为士林惜吾弟十岁能文弱冠即发觧连举进士第可谓遇矣然素性亢直苦为媢嫉见挤濒死肮脏者十余年既而以荐起为职方稍迁提学佥事又以炎州荒远思亲致疾遂乞休宁舍肆志著述更筑别业于横塘开圃凿池种秫树桑将为终焉之计时余亦弃官归永之每遇良晨佳节辄邀昆季友朋流连觞咏以遂初服欢燕未几乃岁丁未夏日遽以疾七日而卒仅年四十有六余恸绝者数四呜呼惜哉呜呼痛哉所著有文集二十卷先一年吾弟梦得秽疾先伯考方斋公语之曰子病将就木也弟乞缓死以集梓未毕故而伯考弗许至是果如其兆抑亦奇矣岂运命所限其数巳先示乎吾侄尊尼痛父志之未毕茕茕哀疚卒后三月鸠工刻就兹集将以传之四方请余序首简余不学何足以言文尼以余哭之悲而思之殷也乞之逾恳呜呼讵忍言耶讵忍不言耶因抆泪书此以慰之云尔是岁九月之望兄表书 

　　袁永之集序 

　　吴自季札言游而降代多文士其在前古南镠东箭地不绝产家不乏珍宗工巨人盖更仆不能悉数也至于我明受命郡重扶冯王伦所先英奇瓌杰之才应运而出尤特盛于天下洪武初高杨四隽领袖艺苑永宣间王陈诸公矩矱词林至于英　　孝之际徐武功吴文定于文恪三公者出任当钧冶主握文柄天下操觚之士向风景服靡然而从之时则有若李太仆贞伯沈处士启南祝通判希哲杨仪制君谦都少卿元敬文待诏征仲唐觧元伯虎徐愽士昌国蔡孔目九逵先后继起声景比附名实彰流金玉相宣黼黻并丽吴下文献于斯为盛彬彬乎不可尚巳正德嘉靖以来诸公稍稍凋谢而后来之秀则冈黄贡士勉之王太学履吉陆给事浚明皇甫佥事子安皆刻意述作力追先哲而袁君永之寔颉颃其间君天材卓逸文笔华玅自其少时与诸兄尚之补之切劘讲习向往踔厉及出接文祝之清芬挹唐王之膏馥论议驰骋与相资沃沉思玄诣日进不已既举进士绩学翰林佐政郎署试士中州督学南服益与当世名卿质正扬榷务造阃奥于是制作粲然动师邃古咏四言则法三百篇而下视韦张作古选则尊苏李而耻言潘陆缀近体则宗盛唐而罕尚钱刘南征诸赋祖述屈宋连珠三十抗行平原惩胡以儗过秦祭董乃效吊屈其它命篇铸词必则古昔虽率尔占举亦无妄作盖其志存体尚固将超越千载凌跨百代而学愽才赡又有以充之故一时作者往往敛手退避晋江王道思与吴县顾华玉论古今文章之士独称君与武进唐应德为后来之特无能出其右者北地李献吉今代宗匠雄视海内少所许可一见欢然如故交赋相逢行为赠且命其子他日必袁生表吾墓其重之如此惜乎中遭窜斥官簿偃蹇不能极润色之休光论譔之业以鸣国家之盛餙至治之绩自觧广西提学佥事即归隐横塘闭门著述将成一家言以诒来世而年复不永多所未就独诗文二十卷手所选定其子尊尼刻之以传问序师道呜呼师道何足以知君邪顾自弱冠游君兄弟间极承知奖始与计偕为赋晨风再上春官宠我行序赠处之言斑斑在籍感念平生其何能默乎谨摭所闻以弁诸篇若君官阀世年立身大方则有太史氏志之余故得而畧焉长洲陆师道撰 

　　家弟永之文集序 

　　嗟乎余忍序吾弟文耶岁壬寅永之自南兵部员外郎转广西督学佥事明年癸卯春仲寄余书曰弟必死于桂林矣所著诗文巳成集凡若干卷兄知弟为弟序而梓之是年余北上五月舟发犹子尼来别余曰汝父之集汝谨护之汝父必归矣序言未暇也及抵京口果值永之乃眞弃官归相见命觞欢笑谈桂中山水及游匡庐九华诸山之胜蓬底紫兰莉花盆盎香郁怡然半日各赋诗别去及余北归永之萧然间居所筑横塘之黄山草堂闭门读书课农莳圃每花秾月霁命觞聚昆季然足迹不入城府始永之年七龄即喜歌吟十五应举弱冠攻时业才名腾沸及发觧南都乡誉帖服继登甲科入翰林改刑兵二部郎署校文中州以失火谪戍湖南永之自入官结交海内名胜由是诗文日益加进名声奕奕在公卿间然性孤亢与人寡合颇为不相知者所嫉今年四十有六暴疾而卒孰期其竟死耶孰期其止于是耶悲哉夫古之文士不享其年者亦多矣今若信阳何景明大梁高叔嗣沁水常伦同邑若王宠皆以才华露发皆不享其年所恃以不朽者乃曰有言语在碑版斯言也不亦大可痛乎永之诗儗高岑文喜学先秦西汉当其快意处则沉着恳到体裁疏秀琅琅可诵少有用世之志究其学亦欲得国而治之而今已矣集梓已成因抆泪书此以践昔岁桂林之言 
　　嘉靖丁未秋九月既望仲兄褧撰 

　　衡藩重刻胥台袁先生文集序 

　　恭惟我衡国主贤明夙成仁孝性植游心书史宗尚儒风眞不世出之贤王宗藩之乔岳也维时癸未之冬臣复亨以淮佐转迁司长召见之暇出赐是集以校厘讹舛且命作首序以纪重刻之意臣复亨敬叩领命归阅之乃姑苏胥台袁先生文集也袁先生乃先朝名臣吴越巨擘名重当时节垂今日诚起懦振弱维世挽颓者欤矧心发之为言言成之为文阐道徽猷纪勋树烈上下古今表章经史备载是集阅竟而先生之胷襟人品慷慨激烈宛若瞻神采而仰休风亲炙于数十载之后也复亨何幸而得覩斯集也耶原梓在吴传示不远兹因司理张君炳忠与先生为甥舅亲赍至青社贽于国主素慕其文遂命重梓以广其传且以酬司理君表扬之心而益以见我贤国主崇文之意也臣复亨本猥鄙愚陋既承命不敢以不文辞敬用数语以志重刻于既厘之后云　峕 
　　万历甲申岁夏五月既望衡国长史司左长史臣郑复亨顿首谨撰 

　　●衡藩重刻胥台先生集卷之一 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　四言 

　　◆四言 

　　郊丘篇 
　　方社篇 
　　朝日篇 
　　夕月篇 
　　大禘篇 
　　耕籍篇 
　　省获篇 
　　躬桑篇 
　　昊天降威 
　　有脘其星 
　　皇矣 
　　鸡鸣 
　　吉日 
　　载驰 
　　晨风 
　　穆穆良辰 
　　熙熙暮春 

　　○郊丘篇 

　　明明上帝肇禋于郊我　后飨之率彼百僚○于穆圆丘我　后肇之粤稽礼文　祖训诏之○崇崇者坛则天垂象隆隆土阶南离是向○皋门既辟周垣于卫以楅以庖帝牛于系○我　后来飨维冬至日我衮我旒玄圭翼翼○有秩阳位越席斯陈秉我玉瓒曰维　一人○有虔百僚夙夜奔走直哉维清以左以右○皇皇田烛三星在南乐既万舞升臭于天○朝阳彤形卿云粲只烨彼露斯绪风先 【 去声】 只○承天之休降福穰穰抚千五辰诞惠我多方 
　　郊丘十章章四句 

　　○方社篇 

　　有严方丘本郊之北我享我将于夏至日象维坤仪隅位斯秩○定之方中肇兹土功冯冯版干莅于司空式礼弗愆曰维秩宗○既卜既戒告于　祖祢龙旗和軨　天子至止桓桓虎贲于牧于野○赫赫地祗陟降在兹配以　皇祖于坛之隅灵来洋洋百神前驱○曰既三爵曰既九奏荐以黄琮曰维我　后以瘗以埋于坛之右○雍歌告终　皇遄其行顺动以豫　皇心载宁绥我万方地天平成 
　　方社六章章六句 

　　○朝日篇 

　　路车庞庞于彼东郊维兹仲春迎日以朝○有来王宫宵中燕息坛官跄跄候彼出日○喤喤鼓锺晨鸡既鸣庭燎寝矣东有启明○日之方升出自旸谷烛龙疾驰耀彼若木○赫赫明明照临下方太阳丽天羣阴伏藏○皇钦若昊天寅宾有礼朝日有坛自今岁始○自今岁始丰年屡康时雨而雨时旸而旸 
　　朝日七章章四句 

　　○夕月篇 

　　维夜明有坛西郊之外来享来临幽宗于配时维秋分其日癸未○皇服小采镇圭以趋羣弁如星戾止坛隅司仪布位祝史赞辞○乃荐罇罍醴齐清酤肆以豆笾载之牲俎六变孔谐云门斯舞○邸壁既奠实柴斯升燎之燔之格于阴精齐政授时紏虔天刑○维兹夕月礼视朝日于社于郊神祗来格于　皇乐斯创兹典式○皇之制作恊于阴阳与唐虞参于　列祖有光施我孙子敬守典常 
　　夕月六章章六句 

　　○大禘篇 

　　于　皇显孝肇修禘祀遹追　烈祖绥我骏惠奏假厥初陟降有位○嗟嗟　烈祖受命宅土疆克开厥家　德懿发其祥遐矣思成肇基古先王○衎我　初祖献享有秩虎彝山尊全烝茧栗升歌管象庸鼓有斁○灵之格思蔒蒿在天丕显丕承对越周旋降福孔多维汤孙是荷 
　　大禘四章章六句 

　　○耕籍篇 

　　孟春元日公田于迈司空除坛集是保介甸师封人洒扫祗戒○苍辂耕根遵彼广涂以耒以耜载于前驱籍彼千亩南郊之隅○土脉既发习习恊风玄冕朱弦　皇来斋宫灌鬯羞醴祀我光农○钱鏄既陈有穜有稑　皇于三推乃播嘉谷贵贱以班羣耦来续○馌彼田畯终亩其勤是藨是蔉载柞载耘黍稷茂止以共粢盛○我公我私祁祁甘雨于惟丰年以洽百礼敬授我民时以诏孙子 
　　耕籍六章章六句 

　　○省获篇 

　　于乐灵囿　皇宫西所湜其流泉溉我膏土奄人于田有稌有黍○皇来雍雍匪观匪游于以省敛岁其有秋相彼原隰滞穗莫收○此曰筑场彼曰登圃禾既偃亩莫之敢取铚艾维时实我廪庾○维此灵囿有沼有台尔服尔耕莫敢污莱○皇曰无逸稼穑维艰彼昏慢游于佚于盘 
　　省获五章三章章六句二章章四句 

　　○躬桑篇 

　　出自北门降于公桑龙旗九斿鸾和央央○皇后莅止从以世妇烂其如云缓跸清路○川原膴膴有馆有坛戒之戒之以祀先蚕○懿筐曲植既勑既具浴种于川率是嫔御○有鸣仓庚采采远扬言还言归倾筐是将○以茧以缫三宫是卜冕服既成玄黄朱绿○维　后亲蚕维　皇躬耕劝相小民王业底于成 
　　躬桑七章章四句 

　　○昊天降威 

　　纪雷变也 
　　昊天降威曷用其讻大戾荐臻适丁我躬六月炎暑胡兹飘风曀曀其阴淫雨蒙蒙○维此滛雨崇朝为虐涂潦盈庭高陵为壑忧心如焚憯憯靡乐小民怨咨孽自天作○电既烨烨荐雷不宁以击以摧震于宫庭瞻彼象阙毁其丹楹皋门有伉垣墉以倾○王宫震矣栋挠折矣出自城闉夫廛覆矣氓之无良嗟茕独矣震于其躬罹荼毒矣○荐雷虺虺逞兹滛威天鉴孔迩降于郊畿　皇曰可畏朕躬有违眚灾以类敬天之渝○明明纪纲　皇实敬忌谁秉国钧召此显异赋政愈蹙民用殄瘁我心忧伤曷知其勚○嗟彼孔壬噏訿惽怓职蔽左右谗口嚣嚣卿士大夫及尔同僚噂沓诡随莫知我劳○丧乱之生回遹其故小民何辜逢此僤怒　皇之比?心思无愆于度敷求哲王匪用忧惧 
　　昊天降威八章章八句 

　　○有脘其星 

　　纪彗星之祥也 
　　有脘其星东方自出烂其芒炎指于营室自东徂西嘒嘒终夕○粲彼宵烛柄揭于南彗之见矣具曰凶占于以除秽先民有言○皇惕其衷不遑安处天之方懠莫敢戏豫训于百工交修儆惧○咨尔秩宗邦典攸贞政之僣差尔厘尔绳蹶蹶保章夙夜靡宁○凡此疾威下土之孽六月而见仲秋乃灭敬哉庶征乱是用惩 
　　有脘其星五章章六句 

　　○皇矣 

　　送少宗伯分宜严公视礼　显陵也 
　　皇矣　献考叡哲维则宅兹郢方以蕃王国笃生我　后膺符受历奕世丕承率土是式○滔滔江汉翼轸之墟我　后龙翔奄有中区诞基骏命光缵鸿图赫赫在天肇阐徽谟○帝念孝思继序无忘位号斯崇惇我天常有翼清庙祀禴烝尝是彛是训申诰多方○乃命司空伐石京师逖矣山陵楙建厥规以经以营尔卜尔厘穷极制度备物多仪○秉笏荷殳翁仲祁父其兽维何有虓有虎诡收殊形吁吁噳噳浮济涉湘达于荆土○帝勒碑文经纬七曜贞观丘封笃我纯孝亿万斯年汤孙是诏冡人司禁卫其隧道○帝曰秩宗掌建邦礼尔遄其行敬缵其事司分吉蠲太常攸莅相以九宾毋敢失坠○公拜稽首受命于征四牡捷捷夙夜靡宁虔共祀典告奠　皇灵峩弁朱裳祗谒园陵○乃荐广牡乃宿金县观其会通象以几筵肩臑芗飶升遐于天假哉　皇考陟降周旋○绥予　一人以介福祉公曰遄归言念桑梓式墓燔黄光扬祖祢亟其来朝以佐　天子 
　　皇矣十章章八句 

　　○鸡鸣 

　　送李子仁父宰分宜也 
　　鸡鸣旦旦明星有烂子之徂矣使我永叹○将子何徂维王事驰驱岂无他人尔独勤劬○道之伊阻曷云能辞既曰仕矣遑恤其私○绥绥者狐逐逐者鹿心之忧矣不谓我糓○我则弗谷忧如之何人各有思遑恤其它○维王事孔棘维友朋弗觌尔实我牟载笑载色子之徂矣使我心惄○凡民冈言维贾知价尔实予谅如食知灸○尔之弗谅我忧则那中心慅慅譬彼食荼子之徂矣念我实多○敬尔威仪慰我饥渴岂曰远而将子来括 
　　鸡鸣九章七章章四句二章章六句 

　　○吉日 

　　送大司寇昆山周公赴留都也 
　　肃承　王命吉日于征赫赫司寇奠邦之刑于惟周公邦之老成简孚五辞五辞明清○维王建官尊维司寇斟酌元气是曰北斗招摇执法　王之左右衮裳葱珩礼秩斯楙○王曰建崇洪绪攸基五刑五罚尔其听之胥占辜功式下上之刑期无刑咎繇是师○公拜稽首敬命不易狱货之繁曰罔敬忌坐之嘉石棘木是议制民于衷毋敢霣坠 
　　吉日四章章八句 

　　○载驰 

　　送陈子龄也 
　　岁之徂矣言迈靡遑仆车载驰于彼朔方山川伊阻道路且长将子何徂观国之光○皇皇京邑天阙龙翔多士如云佩玉趋跄述职敛材萃止明堂亦既事举亦既言扬○维　帝允文制作阴阳倬彼丝纶云汉为章雍雍者儒利用宾王古训是程徽猷以康 
　　载驰三章章八句 

　　○晨风 

　　送陆子传也 
　　肃肃晨风集于北林之子远行实劳我心○翩翩者雉文章有粲弋人获之三品是荐○将子奋飞于渐之逵载翱载翔为羽为仪○彼其之子宾于王所此之弗臧于戍之苦○人亦有言九轨殊岐慎我幅员毋谓远而○勉勉夙夜载尔令德誉命有闻保尔终吉 
　　晨风六章章四句 

　　○穆穆良辰 

　　寿方山人质父也宴于清溪堂云盖集者八人吴之彦也文太史曰诗有之为此春酒以介眉寿人各赋一诗以为山人寿而□也得介字穆穆良辰仲春伊屇薄言东郊云门于迈茂林纷披清渠萦带乐只嘉宾頍弁斯会肃肃礼容有摈有介旨酒无荒终日百拜君子寿考俾尔耆艾 
　　穆穆良辰一章章十四句 

　　○熙熙暮春 

　　修禊石湖也 
　　熙熙暮春曰维上巳谷雨伊临乃条禊事良朋孔偕从以童稚石湖之阴以遨以戏清川洋洋惠风时至流觞合欢称诗言志乐矣斯丘古人可企 
　　熙熙暮春一章章十四句 

　　衡藩重刻胥台先生集卷之一 


　　●衡藩重刻胥台先生集卷之二 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　乐府 

　　◆乐府 

　　皇明铙歌十三篇 

　　○皇明铙歌十三篇 【 有序】 

　　或曰铙歌戎乐也亦曰皷吹曲云其始出汉武帝立乐府采诗之官夸耀功德耸动蛮夷军兴则杂短箫而歌之故亦曰短箫铙歌汉曲凡二十二篇存者十八篇而辞义不属多不可解如朱鹭翁离盖有其辞无其义魏有缪袭吴有韦昭晋有传玄乃悉取其题而更之其义主于褒赞铺张盖亦雅颂之流亚也唐柳宗元凖汉曲为唐铙歌十三篇义袭晋魏颇足观采我　高皇帝龙飞涂山虎变金陵神州赤县污秽腥膻者盖三百年而始廓清底定七曜重明九畴复叙巍巍乎骏功休烈上配羲黄下陋汤武较之汉唐譬犹嵩岳蚁丘江河潢潦悬绝殊甚而铙歌不作乐章无传使盛德大业郁而弗宣臣尝耻之今　皇上坐明堂开石渠考礼文易服制修宪章壹轨量罔不咸正而兹事独阙臣不佞辄援笔为之庶以修一王之制作示亿万年之典则虽不敢跻之雅颂列于汉魏亦足及云 

　　奋涂山 
　　江之险 
　　都金陵 
　　战番阳 
　　平淮徐 
　　克吴会 
　　中原清 
　　岛夷服 
　　扫八闽 
　　荒五岭 
　　驱残胡 

　　奋涂山 

　　肇　王业也 
　　奋涂山基侧微　圣受命六龙飞提尺剑起布衣夷腥闻民罔依　皇耀德赫灵威赤符应白旄麾武不杀神知几扫欃枪殄封豨创王畧式九围洸洸虎臣咸来归 

　　江之险 

　　始渡江取太平诸路也 
　　江之险险莫测跨荆吴限南北神龙渡江自采石紏六师集羣策威飙驰义电激雷皷振云旌翼吐英谋抗武德攻必摧战乃克姑孰收土疆斥江水滔滔奄有南国 

　　都金陵 

　　定鼎也 
　　都金陵布　皇纲握干枢奠坤防卜年亿万永无疆包峻岳蔽大江钟山岧嶤王气郁苍有台高高栖凤凰建密室开明堂祖社列观阙翔辟雍辟武卫张宣政令颁条章考制度朝五方 

　　战番阳 

　　枭伪汉也 
　　战番阳湖水赤天晦冥波荡潏舟纵横阵络绎僵尸流国殇泣众寡分势不敌　皇赫怒决神策驱貔貅翦鲸鲵挥蛇矛控鸣镝选大黄殪凶逆贯晴裂脑师辟易厥角崩倒戈北江汉清鄢郢谧威八蛮震九域拓地开疆大统集 

　　平淮徐 

　　定江北也 
　　平淮徐濠泗宁师桓桓征不庭厉长毂飞重英江之北无坚城汝颍底定青济兼并芟羣雄息沸争玉帛会壶浆迎廓基绪扬威灵 

　　克吴会 

　　灭张士诚也 
　　克吴会疆海隅蠢兹凶顽盗越与吴业鱼盐阻江湖富且强奄称孤政慢荒民毒痛兵不戢干天诛师百万临姑苏发艅艎鏖具区糗粮绝士为俘城隍覆宫社屠歼元恶释无辜弛刑禁蠲烦苛计田赋实师徒转漕粟输京都荆蛮既惩偃息兵戈 

　　中原清 

　　遂定河洛秦晋暨燕赵也 
　　中原清弘　帝业宋室颓人纲绝噫胡元恣毒螫驱犬羊据巢火三光昏四维裂民怨咨日流血　皇应运宣武烈延英奇统材杰命上宰除残孽妖氛息天狼灭宅土中九有截 

　　岛夷服 

　　方国珍降也 
　　岛夷服息鸱张寇反复图不祥负海徼窜南荒逆　王命乱天常出偏师奋鹰扬仗大顺侵彼疆百旅集千夫翔破竹之势孰可当智计穷乃来降 

　　扫八闽 

　　取陈有定也 
　　扫八闽镇南粤正辞命齐九伐鍜戈矛授斧钺连飞舻整巨筏冐洪涛涉溟渤枭逆徒在奄忽神武章文教讫西渐流沙东至日出 

　　荒五岭 

　　广东西诸郡咸来附也 
　　荒五岭抵南交抚黔氓扰夷獠猺獞和瘴疠消越裳来重译遥明珠翡翠贡天朝文犀瑇瑁海贾可招幅员万里仰唐尧 

　　驱残胡 

　　元君奔漠北也 
　　驱残胡虏宵奔戎有良翰集虎贲高牙雄戟布星屯蹂河朔捣燕云涉大漠踰昆仑玉庭空穹 

　　衡藩重刻胥台先生集卷之二 



　　●衡藩重刻胥台先生集卷之三 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　乐府 

　　◆乐府 

　　大雅吟 
　　对酒 
　　精列 
　　鰕■〈鱼且〉篇 
　　豫章行 
　　短歌行 
　　长歌行 
　　燕歌行二首 
　　前缓声歌 
　　薤露歌 
　　升天行 
　　飞龙篇 
　　客从何方来二首 
　　空城雀 
　　塘上行 
　　秋胡行 
　　明妃引 
　　铜雀台 
　　行行游且猎篇 
　　相逢狭路间 
　　结客少年场行 
　　侠客篇 
　　紫骝马 
　　鬬鸡篇 
　　从军行 
　　关山月 
　　塞下曲 
　　出关 
　　入关 
　　陇头水 
　　战狼山 
　　苦寒行 
　　江南乐四首 
　　采桑曲 
　　折杨柳二首 
　　自君之出矣二首 
　　夜夜曲二首 
　　长干曲 

　　○大雅吟 

　　于穆　高祖天授神武谋臣云从猛士如雨迅扫欃枪不阶尺土道冠百王功高千古 【 一觧】 文皇嗣服世德同符卜年亿万肇基幽都威訾蛮荒泽流寰区长驭丕构攘除羣胡王畧式固峻我疆隅 【 二觧】 皇皇九叶缵戎骏业文命孔纯九有有截维　帝绎思温恭圣哲赫赫中兴无兢维烈 【 三解】 

　　○对酒 

　　对酒当歌生逢圣明车书混壹天下康宁既庶且富黉校蔼蔼弦歌声九夷八蛮通道来庭四门穆穆无凶人外户不闭班白不负戴击壤歌太平桑麻被野六畜蕃孳仓箱丰盈狱岸刑惜民用情老死不见甲与兵天降甘露地出醴泉四灵毕至黄河清我　皇垂衣拱手无为而成 

　　○精列 

　　命乃在天有生必有死何为局促自忧煎人寿止百年中间忧虞悔吝相紏缠人生苦不足愿得螭龙服骖飞廉整辔游戏昆仑直与黄姑玊女相流连出门望郭北荒塜累累狐兔穴其颠周孔圣且贤尚且徂落无为迂诞学神仙嗟今之人如虱处禈中规行矩步局天蹐地及时不为乐朝坐华堂暮归黄泉嗟嗟命乃在天且用荡涤志意日饮旨酒烹肥击鲜 

　　○鰕■〈鱼且〉篇 

　　神龙失渊不如鰕■〈鱼且〉鸿鹄铩翮不如鹎鶋瑾瑜不售不如垊磲黼黻不御不如??詹??俞圣哲有时不如下愚 【 一解】 展禽三黜不薄士师尼父栖栖见笑接舆周公居摄四国有辞颜渊掇尘迹涉嫌疑毁誉之来孰知是非 【 二解】 豫章多材斧斤所趋制行太洁流俗所嗤木以樗寿士以智危天道无亲去高增卑君子约巳称物平施 【 三解】 

　　○豫章行 

　　虎欲食人不能出中林鸱鸮东徙尚然怀好音吁嗟机械之巧无如人心 【 一解】 渭水虽清灌溉之利不如浊泾狐裘冬温徂暑不如絺绤纤轻君子在下位虽有蕴蓄不能施行 【 二解】 飞兔騄耳踯躅吴坂幸遇伯乐长鸣卢狗腾捷不遇韩国孰知其能宁戚饭牛车下不遇齐桓焉能显名 【 三解】 

　　○短歌行 

　　有客有客吹笙皷瑟人寿几何长不满百 【 一觧】 岁聿其除时不再来譬彼蕣华朝荣夕衰 【 二解】 忧虞苦多欢乐苦鲜死生契阔谁则能免 【 三解】 具我旨酒进我嘉殽且用言笑于迩逍遥 【 四解】 日之方升照临下土及我少壮式歌且舞 【 五解】 先民有言惟乐忘忧居易俟命夫何怨尤 【 六解】 

　　○长歌行 

　　陵苕附樛木秋至先焜黄人生如朝露寿命苦不长日月不我假焉用徙忧伤少壮能几何及时为乐康远游恣所适轻举凌八极我闻昆仑丘异人所栖息愿得溘埃风白日生羽翼授我服食方告我延年术 

　　○燕歌行二首 

　　铜壶沉沉夜何其短衾独宿怨孤帷郁陶思君君不知欲见无由覩光仪起视星宿烂参差鸿雁哀鸣声正悲物情慕侣尚如兹君独契阔无还期身无羽翼难奋飞道路绵邈逝何之客游虽乐不如归殊方异域恐未宜忧心默默将告谁泪如流泉不自持人生寿命几何时叹恨无如生别离 
　　孟冬凛冽北风凉草木变衰雁南翔川原萧条使人伤饥乌呌啸号枯桑洪河氷坚阻修梁念君迢迢投朔方三年无书寄故乡欲往从之道路长含酸积愤结中肠自君之出罢丝簧室中兰镫夜无光岂无膏沐为谁籹鸳鸯■〈口雝〉■〈口雝〉戏两厢乘居匹处自成行我独乖隔不成双终宵泣涕湿衣裳 

　　○前缓声歌 

　　置酒会众宾列坐进罍觞中厨促丰膳妙舞曳纤裳服饰穷绮丽翡翠双翘扬长袖随风飘言笑吐芬芳清歌发皓齿节奏中宫商音容惠且和变态巧低昂观者尽称善四座咸若狂选部并呈技杂沓为乐方优伶纷然进珠黛罗两行献酬互交错堂下沸丝簧枥马各嘶鸣安坐夜未央生平惟此乐缓歌安能详 

　　○薤露歌 

　　薤上露易晞人死无时归有志不得骋何用生存为高坟郁嶕峣荒草使人悲贤愚同一尽梦气竟何之所以明哲士委顺不复疑处世忌大洁众口易瑕疵和光而同尘老氏有遗规 

　　○升天行 

　　弭节叩帝阍云霓属先驱阊阖昼不闭桂树罗天枢元君启玉齿授我以灵符秘文奥难读字与科斗殊长跪问要诀妙道匪言说还精以补脑颜色长美好发白更变黑延年永不老幽通邈上玄无为惟自然凝神游邃始羽化弥闭消 

　　○飞龙篇 

　　轻举腾玄云远游乘清气望舒使奔属羲和为我御飞龙骇超骧驰骋恣心意濯发咸池津驾言谒天帝玉女欢相迎羽旄纷纷至捷步登文昌长揖朝法陛太微表中央双阙秩方位白榆夹道生羣仙共游戏素霓为衣裳琼瑶为环佩灵芝粲五色食之千万岁 

　　○客从何方来二首 

　　客从何方来云自京师至手持一书札上写平安字开缄读未毕已知故人意初述思慕情中愬壹郁志京师今何如万事与前异问客客不知书中亦未备道远无由悉焉知非与是但愿勿相忘书札时时寄 
　　客从何方来去岁发京师兹行巳永久来归仲春时上堂拜父母父母欢相持亲交闻客至咸来叙别离去乡三十载无日不怀思语音虽无改颜面与昔殊昔如芳春花今如浊水泥人非金石固老丑焉可辞但愿保贞素白首以为期 

　　○空城雀 

　　啾唧空城雀日宴不遑栖场无谷粟腹中苦饥心复畏弹射有翼不能飞性命难保托身何危相彼丘隅树木茂多欲往从之道远柰何乃心焉敢望青鸟逍遥安食玉山禾庶免鹰鹯搏逐脱离网罗 

　　○塘上行 

　　蒲生水中央托根难久长君情我所知不意遽相忘 【 一觧】 谗言寔可畏骨肉亦参商结发同欢爱信誓谓可常 【 二觧】 中道忽改路获罪自有故君心如霾曀述惑永不悟 【 三觧】 苦相身为女宠幸相嫉妬行止不自由弃置不复顾 【 四觧】 故交虽难忘无如新相知敝屦虽难弃不如新履綦 【 五觧】 君心谅不移弃我如泥滓淑慎无愆瑕虽辱不为耻 【 六解】 

　　○秋胡行 

　　佳人一何姝采桑岐路隅罗袖出皓腕轻縠曳文襦冶容极妍丽观者尽踌躇 【 一解】 使君何方来骑从导前驱下车倾橐金巧笑致区区 【 二解】 长跪陈礼防贱妾自有夫未知国卿贵但知事舅姑 【 三解】 驱车返家门奉金为母寿呼妇来中堂相见颜何厚 【 四解】 与君别五载邂逅如路人颜面不相识宁知心所亲 【 五解】 君心怀二三丑行妾所耻愧彼多露言捐躯浊河水 【 六解】 

　　○明妃引 

　　少小禀叔淑说礼且明诗托身充后宫艳色世所希按图以召幸倾赀赂画师无媒难自通窃矜妖冶姿诏下选掖庭和亲嫁单于妾当事遐征永与君王辞光辉动左右被服何逶迤仆御咸叹息胡马亦伤悲前旌指沙漠去去无还期壹郁何由愬哀感不自持胡服衣我身穹庐为我居食我以羔酪号我为阏氏语言多难晓嗜欲苦不齐腥膻耻秽辱丑类相诟欺犬羊蔑礼义苟生亦何为生为异域人死复葬蛮夷饮恨黄泉下青冢何累累君恩谅不薄妄命宜若兹自古畏蒙蔽蒙蔽易妍媸蛾眉众所嫉达者无复疑 

　　○铜雀台 

　　高高铜雀台下对西陵树凄风飘繐帷潜寐永不寤歌伎徒自陈欢娱已非故千秋万岁后精灵倘来聚 

　　○行行游且猎篇 

　　大阅讲搜狩吉日简车徒元戎启先路左右备三驱戈鋋蔽日月万骑纷然趋射夫咸祖禓列校集野虑举烽遂伐皷搏兽相欢娱缴矢无虚发杀获任湏臾触锋殪青兕掩罟蹶玄狐飞走不及施枕藉于中衢举此?手计多寡割鲜进庖厨悠悠旆旌返铙吹喧道途感彼车攻篇哲后以为模 

　　○相逢狭路间 

　　相逢狭路间方轨难并驰雕轮夹轻驷绣茀盘文螭双双美少年见之遂忘疲编贝呈皓齿嬿婉巧言辞停辔问君家君家诚易知甲第冠戚里掖庭让门楣金壁衔列钱错落缀火齐堂上罗妾媵堂下列笙竿击锺会鼎食僣侈儗皇居兄弟四五人大者选昭仪次者为娙娥小者??兄婕妤兄为大长秋弟则羽林儿尚方屡召见赏赐常不赀阶前植宝树树树珊瑚枝自言沐优渥终岁荷恩私金张与许史难可与等夷 

　　○结客少年场行 

　　十五好骑射武断乡曲中任侠颇有名气势凌王公吴刀耀霜雪马蹄速飞龙腰垂双鞬带手挽六石弓晨驰南山猎一发中五豵倾赀集亡金破产以相容杀人都市傍避雠客辽东妻孥不得顾壮士乐远从去乡今几载书札无由通白首始还家万事俱不同坟墓委蒿莱杼轴半已空宾徒各分散藜藿长不充寄语结客者所贵期始终 

　　○侠客篇 

　　侠客何翩翩生长在幽燕丹朱错华毂羽盖翔文轩皷刀屠沽肆出入三辅间仆御塞途路食客常数千横行尽豪举四座皆少年报雠挟匕首杀吏探珠丸睚眦无宿怨一饭必周旋平生所交结心慕剧孟贤刎颈无怨尤性命宁自全 

　　○紫骝马 

　　蹀躞紫骝马虎脊沫流赭千里不生尘问之本无价骑出阊阖门突过不肯下黄金络马首珊瑚缀马鞭束发事戎行出身常在边曾从霍将军单骑杀左贤功高众所忌汉主吝官爵白首不封侯牙齿今欲落平生一狐裘蒙茸不堪着 

　　○鬬鸡篇 

　　飞楼表阊阖复道罗第宅千金养死士门下多侠客平明肃徒御鬬鸡出广陌朱冠艳姱姿金距侈繁饰眄睐张悍目扬翘奋轻翼趫捷惟万端羽毛烂五色雄鸣厉霄汉碎锦纷络绎游观娱心意百万轻一掷日旰各分散驰骋靡所迫 

　　○从军行 

　　六师何桓桓大将新筑坛专征非黩武谈笑灭呼韩麾下悉超距军容诚可观虎皮蒙金甲鹤辔错雕鞍鸣镝中彀率挥矛捷如湍免冑式趋风蓐食会传餐原野相蹂躏纵横涂脑肝朔风挠铙鼓壮士惨不欢平生投笔怀慷慨独长叹遭逢全盛日誓欲斩楼兰勒功燕然侧图形云台端 

　　○关山月 

　　新月似弓弯征夫苦未还胡奴吹觱栗彷佛度关山中宵闻此曲不觉泪潸潸那能随朔鴈飞过玉门关 

　　○塞下曲 

　　杂虏寇飞狐偏师出灵武纷纷飞符下点兵充部伍轻行尽卷甲设伏齐彀弩马头哀笳发听者泪如雨 

　　○出关 

　　烽火照居庸分兵出汉宫前军度黑水后骑发云中长驱沙漠静转战虏庭空阴山一迄雪愁杀远从戎 

　　○入关 

　　射鵰驰碣石饮马就黄河单于未系颈天骄已请和连营横吹动齐唱凯旋歌边月明金甲胡霜耀宝戈封户筑京观功比贰师多 

　　○陇头水 

　　与君别陇头陇水东西流逝川无还时君去不复留陇水流不歇君情莫断绝欲免长思慕何如勿离别请观机中素裁剪宁复完念君远行役会面诚独难 

　　○战狼山 

　　战狼山师失利孤军赴鬪蹈危地丹旌耀金鼓沸弯弧投袂敌王忾挥长矛截云际扬灵仗顺歼丑类虏骑集戎马锐众寡不敌士短气防豕突纵虎噬空拳冐刃奄自毙师被围援不至星奔电骇无鬪志大风扬砂折树木咫尺不辩人鬼哭僵尸弥野血蔽川乌鸢飞飞食其肉 

　　○苦寒行 

　　嗟哉远征人苦寒难具陈黄尘没马足霖潦胶车轮朝出居庸关暮走并州路滹沱孟冬月氷坚不可渡塞外多悲风密雪何蒙蒙浮云惨无色飞沙蔽长空阴山不见虏斥堠劳且苦昨夜军书至士马马物故百里逐水草千里褁糇粮严冬冐雾露召募赴朔方狐貉难以居挟纩犹絺绤室处尚寡欢何况征戍卒尝闻昔人言五方风气殊眷眷怀故乡故乡信可娱 

　　○江南乐四首 

　　人言江北好不及江南乐山水信清嘉风俗亦不薄 
　　少小住阊门正近繁华市日暮红尘合马蹄如流水 
　　画鹢戏清波并出横塘口将船系树根买鱼即沽酒 
　　别家何草草还家苦不早呼儿细问之亦说江南好 

　　○采桑曲 

　　交交仓庚鸣蚕月代远扬江介多游女微行执懿筐信美土风厚俭啬感陶唐采采桑中椹采之为糇粮沃野有遗秉相率务农桑薅荼而薪樗筑圃以涤场炰羔及时乐愿言万寿康 

　　○折杨柳二首 

　　下马折垂杨征人各断肠柔条不堪折远别使人伤 
　　折柳赠征人征人畏远行何人吹玉笛吹出别离情 

　　○自君之出矣二首 

　　自君之出矣不复为膏沭思君如车轮步步相驰逐 
　　自君之出矣明镜不复开思君如梁燕朝去暮复来 

　　○夜夜曲二首 

　　独处夜如年夜夜不成眠惟有多情月来照妾床前 
　　兰镫明欲灭复帐暗栖尘空持合欢被不见一心人 

　　○长干曲 

　　停桡暗相语妾在长干住郎亦秣陵人便可同舟去 

　　衡藩重刻胥台先生集卷之三 



　　●衡藩重刻胥台先生集卷之四 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　五言古体 

　　◆五言古体 

　　南狩篇七十韵 
　　繁台宴集示诸君 
　　五日桃花园宴 
　　祝京兆宅诸文士宴集 
　　陪大中丞金陵顾公玩月上方山 
　　修禊石湖作 
　　刘推官孟材过饮山楼 
　　夏日诸子山堂燕集 
　　九日同吴元定朱日宣王履均履圻泛舟石湖遂登郊台作 
　　宿宝华寺 
　　尧峯观朝雨 
　　卒业治平寺示同志 
　　石湖草堂成即事书怀 
　　始发浒墅别亲故四首 
　　梁溪献诸兄 
　　释褐日与屠文升言怀 
　　立秋日怀诸兄 
　　久系 
　　近戍 
　　僦居慈感寺 
　　移居岘山精舍 
　　登飞英寺塔 
　　山居 
　　初晴步至苏湾山 
　　苦雨 
　　春日楼居 
　　夏日山斋作 
　　行园 
　　列岫楼成示诸友 
　　王履吉卧病越溪庄携酒相看 
　　正月五日予将往阳朔林佥宪世观追饯还珠洞赋五平诗言别 
　　阳朔试诸生赋五仄五平诗 
　　春日思归赋五仄诗寄王参政应时 
　　别朱秋官瑞卿 
　　送许廷议二首 
　　送戚秀夫宰归安 
　　送沈元材宰桐庐 
　　送谢凤仪赴蜀 
　　送人奉勑赐庆成王金币 
　　送郑司训之瑞安 
　　送马伯交之南康 
　　送叔兄补之卒业南雍四首 
　　送徐民则游太学 
　　赠陈真人 
　　赠许征君彦明 
　　芳树篇赠董子元 
　　释毁篇投高吏部子业 
　　荅沈山人玉父 
　　题卢师陈所居五坞山房 
　　四悼四首 
　　十怀十首 
　　悼女林诗 

　　○南狩篇七十韵 【 正德庚辰年作】 

　　南畿肇■〈宀禹〉县北极奠京毂宅洛宁宗周王秦阻□谷　文皇昔龙飞幽蓟朝群牧定鼎峻华戎展亲分宝玉辽海截疆圉关防包甸隩渊机恊神明洪业恢图卜八叶超三五阳九屯百六宗强错犬牙枝弱忘牛牿豫章扼江淮吴楚介庸濮闽越承上游岭峤衍平陆烝徒谋绎骚鱼盐业饶沃封豕构不道虎视骋所欲　王室间多难徐方念无禄佳兵干齐斧恃险窥宝箓张皇飞镝鸣蹂躏遗黎哭市朝荡丘墟邑里空杼轴阳精蚀氛祲洪波沸川渎秽德厌腥闻滛威惨荼毒述逃列爪牙饕餮寄心腹刘李忍从逆孙许甘就戮长吏膏草野朋雠为鱼肉欢昵光五宗睚眦夷三族鸱张乱天常席卷昧神速电骇艅艎发云蔽旌旗缛烽燧耀薮泽钲皷喧林麓誓戒狥刑牲矫诬沉壁瑴九江残破余安庆攻围促孤危绝掎角仓卒寡储蓄风尘河朔昏唇齿荆扬灭维时杨侯烈婴城抗伸缩百道防夹攻一面当飞镞墉悬偪阳布堑列君山木析骸病靡告沈灶志犹朂即墨输秘谟睢阳步高躅肤功等丘岳鸿誉流简牍中丞何番番文武今方叔折冲夕投袂超乘晨离局虎臣翕以奋大义相感触雄戟敦冑士轻骑驰戎仆千虑采舆诵六奇资神独批尤虚易捣攻瑕坚乃伏贾勇争先鸣失据思内属濯征匪逾时薄伐惟信宿苇苕既摧折巢穴先倾覆土崩悉奔溃狼顾相驰逐转鬬恣隳突拔围趋挫衂我师未成列大憝奄翦擈刘濞丹徒耻楚灵干溪辱嗟哉兹土民虺蜴罹凶酷僵尸彭蠡滨漂血匡庐澳髑髅乌鸢委京观鲸鲵筑夷灭同振槁豪华如转烛铜驼靖几哲黄犬斯悲蹙离宫蔓杞棘高台游麋鹿燕榭秋泥落花沼寒芜绿祸盈异哀荣理至循剥复乾坤荷宁谧江汉瞻清肃捷书腾露布铙歌杂哀筑九庙馘未献独夫罪咸暴　天王赫斯怒岁宴御戎服徂东慕车攻在邑夸鋈续驷介飞重英虎贲夹五楘仗钺表亲征衔壁徯刑剭金声播遐远棱威振殊俗戾止陈靺鞈佚游谣黄竹宴镐谅乐岂横汾嗟不属怆彼祈招诗愔愔乱心曲于铄贵时晦倒载斯戬谷车书混文轨兰铍櫜矢菔所期各宗盟展也永亲睦 

　　○繁台宴集示诸君 

　　飞盖集梁园华榱启文燕多士何逶迤峩峩秩星弁礼容咸可观献酬互交荐大烹享王宾饔人进珍膳歌技纷前陈万舞肃金县兹晨季秋节时物忽以变芳菊扬其华崇林散郊甸欢乐无常存令名岂徒羡执觯思有终言示诸材彦 

　　○五日桃花园宴 

　　灵雨晨复夕新水满陂池轻凫骇纤鳞朱榴耀锦葵嬉游悦令节嘉宾咸在斯畅然神飙至暑气清华榱芙渠临绮疏菖蒲泛羽卮围棋间六愽既醉无愆仪遂献蓼萧什还称頍弁诗尝闻西园燕佚乐宁异兹 

　　○祝京兆宅诸文士宴集 

　　山泽蕴灵异荆吴多秀民弦歌沐皇泽礼让蔼儒绅宗工秉文律述作善弥纶摅藻宣金石司契穷天人君子敬下士列坐集嘉宾轩车俨登降脾臄圆方陈丝竹娱心意欢谑各相亲篇翰侈传玩疑义共讨论食苹思欵曲伐木怀苦辛小儒事章句逢掖趋后尘周行劳惠示下体荷采甄幸逢休明运文命敷海滨四灵应时集九轨毕来臻汇征启亨衢济济咸席珍 

　　○陪大中丞金陵顾公玩月上方山 

　　诘旦趋广渡昏莫陟崇冈川原气候改林麓郁苍苍阴霞冠阳阿密径阻修梁樵采归以绝游豫乐未央既枉嘉遯俦遂谣丛桂卓霜枫丽丹癯秋色纷难详飞月出层霄泫露沾衣裳列筵面澄湖肆眺临遐荒不醉谅无归遡风腾羽觞令德畅徽音示我以周行悦贤喻饥渴觏止承宠光各勉日新志岂弟神所康 

　　○修禊石湖作 【 有引】 

　　嘉靖丁酉三月三日上巳也其日又为谷雨既欣令节乃集良朋爰修禊于石湖羡羲之之山阴希点也之沂水不有咏赋何以述志陶情乎乃作此诗以倡同游之士 
　　大化陶天地令节屇春阳澄湖包广皋翠岭速崇冈嘉儵跃以嬉冥禽翩高翔微云蔼远霄冷风唫修篁虽无丝与竹散怀藉壶觞神怡理自足心畅忧可忘既咏舞雩什载奏山阴章悠然傲千古焉用游羲唐 

　　○刘推官孟材过饮山楼 

　　日掩山中扉忽枉府中驾登楼望澄湖列宴临虚榭芳园荣槿葵远洲环桑柘新篁冷风来清阴涤烦夏诵君瑶华篇逸思骋陶谢兰卮且献酬焉知卜其夜 

　　○夏日诸子山堂燕集 

　　辞荣谢朱绂守寂栖青门萧然环堵室何异柴桑村迹已朝市绝道惟丘壑存忽枉二三子花下携清尊灵雨散炎燠凉飔扇微温紫兰秀文砌素馨香雕轩氷盘荐瓜藕珍馔罗鸡豚醇醪旨且嘉献酢礼无烦蹇余实粪土愧尔皆玙璠既醉思有终属厌复何言称诗各陈志古谊期相敦 

　　○九日同吴元定朱日宣王履均履圻泛舟石湖遂登郊台作 

　　睠兹季秋月言游重九辰商飙息远皋霁旭丽芳津山川信可娱况也谐嘉宾澄湖翔鹢首丝吹纷前陈载登吴郊基旷望开心神玄鹤唳中天逸响落九垠仙菊浮清醴茱萸调紫莼且顾今日乐焉能知古人马台既芜陁牛山徒悲辛但愿坐上客遨戏永千春 

　　○宿宝华寺 

　　杪秋惨憭栗涉晨事游豫川原殊气候临泛亦寡趣环渚澹澄潦平陆多荒雾水禽纷飞鸣葭苇蔓零露冲风扬夕波进帆趋广渡云霞异彩翠山麓眇昏暮旃林郁岧嶤始兴赏心遇丹枫冠阳阿兴瞩咸可赋月出照孤涧苍苍隐寒树法侣欣招邀禅寂夙有慕清旷屏氛杂沉冥觏良悟万事徒龙蠖短谣输情素 

　　○尧峯观朝雨 

　　山中多幽事幽事殊可悦飞雨黯以暮朝光互明灭崇林岚气昏密径樵采绝纷吾慕嘉遯兹山亦寂蔑涧水当阶鸣冈峦依户列寡欲谢所牵冀与智者说 

　　○卒业治平寺示同志 

　　千禄游黉校卒业投山林山林从吾好文史可娱心我友粲华实输衷逾断金争域寡营虑坟典共披寻嘤嘤和鸣鸟杨园流好音丛竹无俗氛嘉树多清阴陶情托毫素遣兴惟幽琹寂灭理无昧清虚念斯沉大道究玄览物滓澄冲襟言示诸同好恳悃观兹吟 

　　○石湖草堂成即事书怀 

　　弱质弛耕牧幽悰眷丘壑章句非吾好狥物岂云乐工拙贵适已焉能縻好爵灭迹投蓬蒿养痾对山郭倾写谐良知篇翰时间作兹山蕴灵异新构果宿诺幽妙难具述烟霞殊丹艧经始寡人力垣墉谢筑削迭石即故基傍岩无改凿枌梓罗轩楹藤花布帷幕启非列冈峦抗馆来鸟雀暮春美游遨即事多欢谑园桃舒红英林篁苞紫箨物序观手容深衷遂栖托随时顺偃息遗情永寂寞将贻匏瓜诮抚躬媿虚薄 

　　○始发浒墅别亲故四首 

　　明发辞密亲仆夫戒前驱衔恤去桑梓诜诜赴修涂通波涉广津舟楫具烝徒邻里相集送屏营岐路隅问余曷遐征偕计游天都玄冬多雨雪苦寒裂肌肤百草凄以萎孤兽惨号呼王事谅孔严饥渴亦勤劬古人好从事投会轻弃繻焉得顾私■〈目匿〉坎壈局陋躯 
　　改岁靡室处出宿历故强居人念道路游子行裹粮迫桴驰迅湍飞旌指修梁怀土非明哲情感自悲伤伊予吴越民念兹投朔方节候异凉燠风气限柔刚踰淮橘为枳首丘焉可忘小人重迁徙栖栖恋本乡君子崇志业怀宝岂迷邦无闻圣所耻黾勉修名扬 
　　父母生诸子怜余最孱幼束发业诗书章句亲口授七龄学咏歌揖让窥俎豆十四游胶庠章缝厕群冑十五试明经怀玉屡不售兹晨远行迈狥禄事奔走上堂强为欢慰勉含悲酸幸有诸兄弟旦夕善自宽兹行非永久无为坐长叹问余何时归不得羁微官汝实多疾疢道途可加飡药物曾携否衣裘恐未完季冬十二月北土恒早寒汝有诸图史逆旅且无观仆御宜相假相依以为安汝实识事浅世路多险难言若不出口慎无为祸端念哉崇令名辞尽意不殚长跪闻此语涕下何汍澜饮恨出门去恻恻复盘桓 
　　少小寡交合托契悉俊髦畴昔同踪迹随时偃蓬蒿吹嘘怜喣沬述作烂抽毫华馆集欢燕良夜美游遨言笑倾广坐灯烛粲兰膏优容荷君子虚薄媿吾曹昔贤喻制锦不学强操刀嘉荐滥忝窃仳离诚郁陶饮饯陈广陌瞻望陟林皋燕婉同胞友言别使心忉仰视云中鴈哀鸣亦嗸嗸物情慕俦匹谁能不悲号会散各有期乖隔安可逃殷懃冀来什好我念劬劳 

　　○梁溪献诸兄 

　　旦发阊阖郊宵济延陵津冈阜郁弥望原野亦相因是时季冬月密雪蔽城闉氷潦膏中涂舟楫阻河滨桑梓念暌隔风波畏苦辛生平多忧患眷恋惟交亲伯也章缝彦仲氏草莽臣孔怀棠棣奏说怿頍弁陈提携荷夙昔乖别怆兹晨努力奉明德愿言各自珍 

　　○释褐日与屠文升言怀 

　　多士启汇征辟雍赋观旗揖让陈俎豆奠斝无愆仪君子崇岂弟式宴沐恩私节奏肃金悬雅颂扬鱼丽肯酒可娱宾嘉肴亦维时场苗枉维絷醉饱在萧斯章服眷新宠绨袍感故知少小慕术艺夙昔荷提携绸缪断金好讽咏谷风诗弦匏本同调出处慎无违王阳结绶日贡禹弹冠期泰阶际昌明皇轨当清夷黼座拱尧舜密席列皋夔璇玑顺其序玄绡澹无为天网罗群髦冠鞶何逶迤宠光既优渥抚已益惭悲徽烈期丹青懋功勒锺彝夙夜奉明训往哲有遗规 

　　○立秋日怀诸兄 

　　倾曦迫时寝流火知岁徂兹宵判凉温凄气惨以殊玄蝉号条枚白露膏中途北土恒早寒絺绤难曳娄朔风扬胡沙蕙草日摧枯嗟予远行役旅食寄边隅鞶带非所荣束缚寡欢娱弱质缠疾疢褊性畏驰驱流俗多忤愆礼法苦见拘樗栎非梓材丹雘焉所涂修名耻不立抚躬昧前图道远自诒阻何由悉区区 

　　○久系 

　　首夏就诏狱今兹涉商秋师听穷五辞峻罚罹百忧明明　天子法防卫何其周晨飡荷校苦夕寝圜扉幽体肤嗟毁伤重以冠裳羞殷汤拘夏台姬文羑里囚冶长亦何罪缧绁自有由余实旷官守负衅若山丘贱臣徒叩心焉得达宸旒所冀沐宽假已矣谁怨尤 

　　○近戍 

　　问余戍何方薄窜投粤地于粤信乐土吴俗颇相类耕桑可宁居方言亦无异兹惟　圣主恩获遂鄙人志服宫弥六朞千禄岂吾意迀材寡世用果为时所弃省愆复何云伏祸宁知避三复牺牛言但媿蒙庄智 

　　○僦居慈感寺 

　　孤居城南寺轩馆殊清幽连峰窓中列澄湖槛外流群鱼戏藻岸众鸟鸣桑洲膏雨原野绿东作集前畴闭户寡人事玄典日冥搜萧散娱心意焉用怀苦忧 

　　○移居岘山精舍 

　　山寺閟精庐移居性所适宁知宾客稀渐与城市隔冈峦何秀羙苍翠还日夕夏木密以阴幽鸟来几席开窓见渔舟湖水清且碧焚香日晏坐遣兴在篇籍余本迂散人禅林亦静僻兹焉遂吾好已矣思屏迹 

　　○登飞英寺塔 

　　浮图凌泰清豁达凉风生山川郁相向井邑互纵横苕水天自来隐隐抱孤城旅人何栖栖岁月忽徂倾昔来尚雨雪今兹巳朱明日与二三子游宴寡所营 

　　○山居 

　　野人性好静爱此山中居闭门日高卧午窓头未梳释子亲树艺饭我以园蔬春月农事兴百室勤荷锄观赏颇娱心闲读老氏书兹方亦乐土何为叹归欤 

　　○初晴步至苏湾山 

　　开春苦常阴兹旦喜新霁谷风扇轻温云天屏氛翳薄游遵阳阿散步缘水澨园桃红半舒堤柳绿初曳高丘郁嶕峣故址慨芜废昔人既沦亡今人复流滞 

　　○苦雨 

　　滛潦何沉浮浮云晦昏旦高衢盈涂泥广泽增波澜炎州苦下湿忧来但悲叹有敦瓜蒸薪飞飞垤鸣鹳自余客兹方岁月忽回换迁移无宁居喧嚣性所惮疾疢时相煎焉能事篇翰愿因凯风至吹彼阴霾散 

　　○春日楼居 

　　四野春气改微和扬绪风新禽鸣前檐庭草绿十茸念兹阴阳移岁序巳不同忧来伤人心七情内相攻金石尚销铄何况于微躬且但狥所好无为郁忡忡 

　　○夏日山斋作 

　　首夏稍清和山斋且高卧榆阴绿满窓黄鸟鸣相和沉瘵虽未兴短篇聊自课无烦掩荆扉穷巷何人过 

　　○行园 

　　野墅日多暇山园时一窥新篁渐抽径高荷初挺池蔷薇红雾委玫瑰香风披夏菘束堪把春韭剪离离未捐抱瓮勤聊为餬口资颇嫌石尉侈言赏潘生嬉肆目无留翫栖心谐所期逍遥匪外奖劳歌知者谁 

　　○列岫楼成示诸友 

　　楼居何巍巍巍巍薄太清璇题浮二曜藻干垂列星我吴实隩区山川孕精灵具区象河汉天目拟嵩衡伊余无所好夙好幽人贞卜居获嘉壤山川互回萦创规凖阴阳面势以经营前睇南岳遥后瞻北麓尊风窓气回薄云户思杳冥因之远眺望遂以居高明既齐荣辱理复违朝市情箪飘自足乐千驷庶可轻作诗贻同志悠悠知我心 

　　○王履吉卧病越溪庄携酒相看 

　　南湖新水绿仲月夭桃落轻舟焉所如有客卧山郭忧虞旷故欢言笑谐今诺怜君体虚羸况苦烦痾作兹晨喜无恙共此花下酌园桑巳抽条径竹初含箨溪清数游鳞场广观舞鹤舒散郁抱开佳宾胜良药蚕稼勿苦辛文史可娱乐愿保金石躯时来慰寂寞 

　　○正月五日予将往阳朔林佥宪世观追饯还珠洞赋五平诗言别 

　　青阳熙初春和飙披炎陬东征遑宁居星言浮兰舟朋僚悲分暌壶浆欣追游攀萝升危岩观鱼临清流山收澄霄云帆停沧江鸥新禽鸣嘤嘤同声知相求玄谈腾芬芳深情谐绸缪良因金兰嬉非缘罍觥留行行辞嘉宾依依生离忧 

　　○阳朔试诸生赋五仄五平诗 

　　振铎试粤壤升堂趋文儒角艺自古昔扬言繇唐虞赫赫　列圣典循循先师谟孰谓此远僻皇风同疆隅朔邑壮以丽山川雄京都岂乏隽异士思齐游商徒绝谷产豫梓幽渠生蠙珠细物固若此何云吾人殊□也瓮牗子樗材惭疏迂一贯昧孔训多岐悲杨朱永叹道丧久谁当开迷途所贵造士者同心希苏湖 

　　○春日思归赋五仄诗寄王参政应时 

　　岁律早巳变少壮岂再得日月迈隙驷忽忽意怆恻试上桂岭望绿野动秀色故国渺万里侨首不可即改火靡尺素朔鴈绝羽翼白发苦短短揽镜几太息别业在茂苑梦寐颇想忆五斗耻绂冕一命忝翰墨伏诵石尉引更咏晋令什鲁叟叹肆志蹈海信可则岂慕富与贵所愿稼且穑秪感国士遇未忍遽谢劾哲友秉俶傥夙夜务令德令我涸辙鲋喣沫假惠泽狥禄强就列量已欲觧职逝矣舍此去出处各努力 

　　○别朱秋官瑞卿 

　　相送城南隅离怀方未已桂檝系垂杨氷盘荐沉李湖阴飞雨来山黑浓云起苕水自东流眷然念桑梓 

　　○送许廷议二首 

　　驱马出国门仆夫肃严装苦辛难具述千里行褁粮漠野何肃条落日见牛羊客游惨不乐靡靡思故乡简书我所畏谁能不感伤君其崇令名努力在方刚 
　　问子逝何之告我将出宿昨者铨衡召佐郡于巨鹿皇居切天枢冠盖相驰逐纷纷青云士尔独违京毂抗义宁顾私居卑敢辞辱凡百敬尔仪岂弟神所福 

　　○送戚秀夫宰归安 

　　宓生莅单父言公宰武城简易象玄化弦歌流颂声信美越陬牧山川含淑清苕溪散花竹风俗事蚕耕筐筥率妇子钱鏄无游氓我友秉渊尚端笏豫休明分符试兹壤祗役念遐征方怀简书畏谁轸别离情 

　　○送沈元材宰桐庐 

　　夙龄慕丘壑信美闻桐庐兹邦信可悦土风清以舒端逶想至德朴野类秦余妇子勤纺绩甿庶业樵渔定山表灵异珍木秀而疏渔浦清且浅濠梁观游鱼山谷多逸民弃世慕长沮名贤抗高烈严氏播璠玙缅兹富春侧清风犹穆如蔓草沦荒台白云明废墟怀贤谅有述游豫乐只且坐啸恢教理卧治敦化初不扰绝诤讼无为宿垢祛槐榆荫郊邑鸟雀下庭除蔼蔼弦诵声章甫歌下车惠物维岂弟约已在谦虚盛德若不足安常故无誉请诵靖共什神听其舍诸 

　　○送谢凤仪赴蜀 

　　遄征迫徂冬飞旆指长路川梁阻蛾氷冈峦隐寒雾北极控关隘皇跸俨攸驻轩裳欻翔集介圭共趋赴多士依光华朱黻各有慕燕婉同心友佐牧理民务一麾非卑秩全蜀式王度及兹方刚日徽猷勉崇树 

　　○送人奉勑赐庆成王金币 

　　宗子肃明训孝友笃伦纲迈德抗先烈令誉式宣扬司府亟以闻　皇心豫且康玺书勤叹奖宝镪兼玄黄行人实有辞承命以趋跄陈思敬礼士枚马欢游梁小子扬颂声敢曰告多方王其秉侯度夙夜遵典常 

　　○送郑司训之瑞安 

　　晨出东都门送子涉长道车涂畏霜霰舟楫苦氷潦徂征殊寡欢执手且相告瓯粤在南服仲春宜可到敬敷弘典常多士乃有造投我葑菲辞冀子琼瑶报 

　　○送马伯交之南康 

　　佐牧南康州州在匡庐下香炉天际列瀑布云中泻登临信可娱簿领知多暇怀贤谅有征斯文岂沦谢 

　　○送叔兄补之卒业南雍四首 

　　我送叔氏去曰至帝城隅檀车赴修轨不得少踌蹰游鹍翔高冥迅翮历九区君子抗遐烈焉能为陋儒名实苟相昡好恶人人殊伤哉荆山璞委之于路衢 
　　女萝附松栢枝蔓相紏缠如何骨与肉中道自弃捐伊余少也贱乐有叔氏贤友于笃人纲兴文粲成篇循循孔墨训夙夜共钻研何图人事乖绵邈阻山川四载始欢聚兹晨复言旋郁陶伤我心气结何能言农夫岂忧岁所患无良田令德崇日新勉之少壮年 
　　来思岁云暮雨雪玄冬阴遄归季春月朱火赫将临亢旱稍以苏膏雨洒芳林槐榆荫阡陌麦泷雊文禽感此时物变焉得不伤心黄尘蔽缁衣何事久滞滛好爵未可縻岁月徒侵寻寄谢父与母离思诚难任 
　　煌煌　帝京邑制度殊五方观阙与天侔枢极奠中央玄云翼璇台绮构相辉煌多士彯华组佩玉以趋蹡小人奉薄伎发迹文艺场恭承王明惠朝右厕班行弱质惧罪諐致用异圆方势利难久居荣名焉可常腐鼠亦奚为陈义媿屠羊惜无晨风翼随子返旧疆 

　　○送徐民则游太学 

　　北极奠京毂南离开辟雍日月悬人文三五登皇风群髦若渊海礼让何从容硕儒秉教典造士扬懋功君子怀令德嘉会趋云龙观光陛庭下卒业成均中上堂闻丝竹当序列笙镛道维周孔规艺则游夏宗尚友志日广亲贤誉斯崇君其敬自朂圣哲追芳 

　　○赠陈真人 

　　清都灵仙宅桂阈云冥冥龙虎伏紫汞日月閟丹经凝虚驻精照抱魄辞天刑莲花幻绣闼蒲萄开锦屏纂组杂星裾横玉朝帝廷永学长生术金石拟遐龄 

　　○赠许征君彦明 

　　建业据雄胜钟山凌泰清千年开王气五色婇霞明征君抗高尚家住石头城还丹炼紫汞服食断黄精余昔游艺场逢之于帝京貌类古列仙倾盖如平生何年谢朱绂共结沧州盟 

　　○芳树篇赠董子元 

　　芳树发华滋结根崇岳阴上天垂膏泽羙荫周丰林董生秉奇秀行艺余所钦神水产名驹丹丘翔文禽华亭实珍薮二陆耀玙琛遥遥旷年岁铿尔谐徽音曰余忝夙谊绸缪逾断金阳禹闻自昔嵇吕征在今譬彼九秋干劲节挺千寻女萝相依托共有凌霄心为山不厌高掘井宁惮深愿言敦久要无如商与参 

　　○释毁篇投高吏部子业 

　　市虎成三人铄金由众口无根腾谤辞太洁蒙瑕垢周公材且圣流言肆讥丑孟轲畏臧仓武叔谗尼叟古来贤哲人萋菲兴左右礼义苟不愆人言又奚咎君实怀瑾瑜坚贞但自守愤彼青蝇诗伤哉为疾首 

　　○荅沈山人玉父 

　　寝迹偃丘牧息交杜绳枢事以沉瘵屏心将坟素娱缅怀荣绮伦浊季畴与俱干旌徒见求何似啇山芝荦荦休文子旷代同风期惠全瑶华音照乘辉玄珠忆昔童冠龄投契谐笙竽及兹白首日招隐营田庐陶公误尘网悔赋归来辞折腰良足羞挂冠未为迂伟哉鲁连生却秦奋英奇肆志甘蹈海鸿誉飞九区凤凰翔高冥鹪鷃笑藩篱由来贤达人宁顾凡庸嗤君看五湖长岂羡万乘师相携遯岩谷偶耕学长沮 

　　○题卢师陈所居五坞山房 

　　吴邦表灵隩山水蕴清嘉缅惟南横胜玄邃诚难夸飞泉悬白云迭巘栖頳霞连冈尽丛竹密坞多桃花信羙可以居僻性思移家君家南横侧搜讨穷幽遐俯临北麓峻曲抱南湖斜丹房閟芝木列墅罗桑麻既寡征税忧兼无城市哗兹乐宁外奖絓组亦何加 

　　○四悼四首 【 有引】 

　　夫蒙惠废言期牙绝奏此由存殁之情深而知■〈目匿〉之感切也死者既不可作追惟畴昔能无悼乎于是赋四悼 

　　李宪副献吉 
　　祝京兆希哲 
　　唐觧元伯虎 
　　王太学履吉 

　　李宪副献吉 

　　李公海岳秀长庚兆灵异发颖由西陲空群眇北冀摛词追子长作赋凌贾谊虎视万古前鸿冥陋衰季徐何抗英特晚达劳指示金声叶钧韶兼总集能事煌煌弘治间文章凖天地抗疏逐城狐挺节诋阉寺八党虽稽留二张亦敛避青蝇何群飞白首从吏议淮南自狂谋公也实奚累繁 【 音婆】 台昔攀嵇龙门幸无弃白马聆雄谈朱弦赏真趣三复相逢行绸缪伏高义哲人竟山颓仰止庶可企 

　　祝京兆希哲 

　　祝公万夫特殊质迈古贤锦心粲星罗绣口纷河悬读书数行下强记日千言覃思更生愽沉志杨云玄虞稗渔厥流丘坟掘其源武库森矛戟腹笥倾渊泉诙谐识岁星辨议骇谈天上讥汤武疵下剌韩孟???心?酒德颂刘伶草圣轻张临池欻挥翰错落龙蛇骞一官苦不达斯文良足传伊余昔趋侍投赠北征篇惭非陆生材叹赏辱茂先大雅不可作太息抚遗编 

　　唐觧元伯虎 

　　唐公七尺躯双瞳晔流电逸气腾龙马?某华词缛云汉连珠拟陆衡广志凖王粲握椠希古人释褐冠群彦贝锦忽构谗虎口竟罹患梁狱羞上书浙省薄为掾灌园聊自娱好客日高宴一诺轻千金田季世所羡鸿情厌鸡鹜鹄思卑斥鷃逍遥富春游怀贤发篇翰著书何必多雅什庶可玩令名垂丹青炳矣高士传 

　　王太学履吉 

　　三吴富材杰王子绝代英清杨美如玉髫齓宣令名孝友笃人纲秀敏由天成交醇醉公瑾量雅钦黄生友文 【 征仲】 德乃进师蔡 【 九逵】 业以精词倾倒峡流赋掷锵金声抱璞伤楚和倦游同马卿扁舟五湖外放浪甘莼羹卧痾岁消渴躭酒日沉冥哀鵩一何促梦蝶奄徂倾黄鸟声孔悲玉楼草巳成曰余感夙谊古道嗟雕零 

　　○十怀十首 【 有引】 

　　夫日月迈于隙驷居处限于风牛是以诗有契阔之伤骚致莫悲之叹叙既往之密欢冀方来之新晤于是赋十怀 

　　文内翰征仲 
　　顾中丞华玉 
　　施宪副聘之 
　　田佥事希古 
　　邝文选子京 
　　高廉宪子业 
　　屠修撰文升 
　　江宪副于顺 
　　王参政道思 
　　赵会元景仁 

　　文内翰征仲 

　　内翰小子师卓行古人杰辞金抗幼龄觧组修晚节丹青纷云烟篇翰烂虹蜺瑚琏世所珍昭代表三绝 

　　顾中丞华玉 

　　中丞何卓荦江左称贺循材通略王霸学奥窥天人忘年缔友谊白头谅如新及时树奇业图画登麒麟 

　　施宪副聘之 

　　施公挺苕霅英誉耤九州岛既钦文翰工再识吏事优混俗间清浊奉公来谤雠落落千丈松邈焉眞寡俦 

　　田佥事希古 

　　田子奋古闽辞场早腾骤拙宦久为郎安贫乐圭窦情希五岳游志好中山酎简易良可亲儇薄窃所陋 

　　邝文选子京 

　　子京何恂恂儒雅复温良藻辞薄沈宋玄理宗老庄赏花羡风流嗜酒慕清狂时为青白眼厌俗犹粃糠 

　　高廉宪子业 

　　高子似简傲意气揭青旻沉潜继扬叟玄妙希王丞梁园忆倾盖绸缪洞深情二俊倘可作兰玉钦难兄 【 子述】 

　　屠修撰文升 

　　屠君浙之秀交余为莫逆叙年类刘卢投谊并胶漆缱绻谅无嫌患难竟有力千秋太史公高文永垂式 

　　江宪副于顺 

　　江兄秉特达锐颖脱锥囊少年美白晳论交镜肝肠赋窥宋贾室诗登潘陆堂盘根别利器努力及方刚 

　　王参政道思 

　　道思负材逸丽敏侪子安称雄实擅场定霸忽登坛以吾一日长同心结金兰商山芝可茹焉用羁微官 

　　赵会元景仁 

　　赵郎天下士弱冠捷龙头文高列两京学赡穷九丘辨奸苏公识食力徐孺侔斯文未坠地之子绍前修 

　　○悼女林诗 【 有引】 

　　女林余之第四女也生于桂林故名季林性至孝而慧度如成人五岁忽以疹夭赋此以志痛焉 
　　野蔓委朝露阶兰陨秋霜兰雕春复滋蔓委时更芳如何令玉树一旦埋土冈昨暮呼慈亲今晨卧玄堂柔姿不再覩贞魂去何方夕寝念转侧曦飡咽中肠空帷閴无人忽若在我傍音徽永隔灭血泪日沾裳修短谅由天欲遣情难忘始知卜子夏丧明徒自伤感彼释氏言轮回殊杳茫愿结来生因聚首期久长 

　　衡藩重刻胥台先生集卷之四 



　　●衡藩重刻胥台先生集卷之五 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　七言古体 

　　◆七言古体 

　　燕京篇效栢梁体 
　　观鲁迷所贡狮子歌 
　　夏云篇 
　　吕梁行 
　　阊门行 
　　大中丞胡公廵抚山东走使邀余游泰山以病不赴作梦游泰山歌以谢 
　　送平虏将军北伐歌 
　　送大司徒秦公归梁溪草堂歌 
　　送文内翰征仲还山歌 
　　送陈少参鲁南之江西 
　　匡庐行送王太守公济 
　　凤凰台行送杨用德 
　　送江于春之金陵 
　　太华山歌送张邦孚宰三原 
　　送陆子玄游泰岳 
　　送沈山人玊父游武夷 
　　送仲兄尚之季弟绍之同鲤侄赴试留都 
　　寄赵参政鸿逵 
　　江生行 
　　中洲歌赠徐山人 
　　喻将军歌 
　　月夜饮浮玊山醉赠长谷山人歌 
　　邵成都仲材过饮草堂醉赠短歌 
　　越吟 
　　南中作效高达夫体 

　　○燕京篇效栢梁体 

　　恭承明诏游皇都皇都巍巍壮规模彤宫绮构承明庐日月照耀纷丹朱王气郁律朝夕殊辽海万里包强隅长城迢遥塞外孤西摧吐蕃北备胡居庸刁斗接延榆黄花原头青草枯诸军齐挽绣蝥弧控弦鸣镝随飞乌百金选士出屠沽六郡良家分虎符羽林期门尽虬须殿中宿卫执金吾　天王雍容恢庙谟细旃广厦论唐虞石渠金马侍鸿儒冲牙佩玊咸硕肤考锺击皷百辟趋櫜弓戢矢荷欢娱郡县述职堇征输蛮夷通道永无虞泰阶清夷启亨衢玊衡顺轨七政敷皇都万年正天枢愿我　皇帝寿考与天俱 

　　○观鲁迷所贡狮子歌 【 有序】 

　　皇帝嗣服之五载鲁迷重谭贡狻猊焉时袠筮　　　　仕京师薄观千四夷馆退作歌以风鲁迷迢迢远在昆崘西叩关通道贡狻猊绝漠知重几万译跋涉流沙经月氐初从羁縻就属国倾城聚观途路塞挛题械脰苦维絷豹鞹为鞲铁衔勒尾如流星气凭陵隅目烛地思奔腾四蹄■〈敝〉■〈薛〉毛发竦瘦脊硉兀排锋棱崩雷掣电望风吼青兕辟易玄罴走啬夫股栗不敢前壮士变色将无狃奚奴绿髯深眼睛戟手魋髻垂胡缨湏臾鞚引藁街下俛首帖耳犹长鸣刲羊屠狗恣所欲丰刍肥甘日不足英雄束缚亦如此豢养恩深敢辞辱始知丹青貌不同彷佛山海图经中上林已开射熊馆　天子赐见长杨宫虎贲如云兵卫列强努短刀防噬囓诏谓圉人破槛车玊阶舞蹈龙颜悦我闻异物不可驯袒禓扰之如有神水衡宝镪勑颁赐不惜金钱怀远人呜呼明王慎德卑远略珍禽奇兽湏教却周征白狼荒服叛汉闭玊门歌颂作先朝故事传　敬皇鲁迷欵塞曾来王当时谢却仰明圣万古史册生辉光今　皇端拱勤内治夷德无厌惟嗜利何当破械纵山林厚赏金缯绝来使 

　　○夏云篇 【 馆试】 

　　禁城佳气接丹丘层峦迭巘夏云稠初从火井温泉起复向苍梧赤水流炎帝龙旗来蜿蜿祝融鸾驷鸣啾啾九疑突兀开三辅五岳缤纷列十洲乍看仙掌莲花动复见天都太乙浮聚散长依鳷鹊观卷舒时绕凤凰楼汉家宫阙排云上飞轩曲榭纷相向桂岭遥连北斗高琱台互对西山爽翡翠翩翩戏锦波芙蓉处处迷兰桨禁殿披香望翠华行宫避暑迎仙仗氷槛风帘六月秋炎蒸不到凤池头谁怜塞外征人苦挥汗褰帷战未休 

　　○吕梁行 

　　吾闻吕梁悬水三十仞盘滑流沬舟难进万石巉岩利如戟诸山决裂湍尤峻徂徕五月泉水恶倒地崩雷赴空壑锦浪桃花夹岸高银河瀑布当空落鸣锣打皷齐发船百夫挽之不得前连舻巨筏几摧折鼍吼鲸吞争沸渊谁言一苇轻可渡强弩射潮潮益怒天吴恃险河伯骄帝阍重重那可诉忆昔神禹疏九河龙门砥柱功最多地平天成九畴叙然后怀襄底定无洪波自从汉塞宣房始河决荥阳凡几徙遥怜迁客赋黄楼犹有行人歌瓠子　文皇卜鼎都北平转漕直达幽州城踰淮历济趋辐辏军输国计劳经营当时吕梁多险阨万国嗸嗸畏徭役疏渠凿石杀水怒遗事犹说平江伯只今水利多是非　天子旰食仍宵衣司农漕粟阻不进使者楼船捷若飞江淮连年苦雕瘁运饷谁当念劳勚吁嗟安危有公等白面书生安敢议 

　　○阊门行 

　　阊门巍巍连紫极迭雉崇墉控强域飞梁作镇限关津广市开场通货殖土风清嘉想端委里闬骄奢夸鼎食城中绮构排云起城外青槐当路植梁鸿桥下柳千条泰伯祠前花万色红尘日晚驱雕辇碧草春来迷玊勒鱼钥彤彤开宅第夹道云甍对迢逓鸳鸯织就缀文茵翡翠裁来籹宝髻横塘二月春气浓中流画鹢看摇曳陌上行行雾縠纷花间往往牙樯系公子前溪唱艳词佳人子夜翻新制朝朝箫皷出城闉夜夜兰灯迎水裔忆昔夫差全盛时离宫望幸驻行麾锦帆泾远菱歌缓锁夏湾深彩仗移走狗鬬鸡心未厌穿池凿石游难徧初从云峤起郊台更向花洲开别殿屧廊香径何容与氷帘水槛疑无暑昼观剑客舞青萍夜引西施歌白苎争长黄池干夏盟檇李曾栖劲越兵舟师电发艅艎出壁垒星攒组练明自谓千秋长若斯岂意一朝人事改愁见荒台麋鹿游可怜故国山河在吴王昔日起阊门法象天居拟至尊豪华转烛何终极世事悠悠宁足论 

　　○大中丞胡公廵抚山东走使邀余游泰山以病不赴作梦游泰山歌以谢 

　　我闻泰岱五岳之所宗巍乎高哉拔起摩苍穹天门日月相避隐势压九服何其雄扶桑碣石眇在下安论凫绎连龟蒙宵梦凭陵骑六龙足蹑列缺驱冷风扪参历井上日观飘飘直谒元君宫白榆赤桂夹御道中有颜如桃花肤莹玊雪绿发皓齿十五双金童手持灵诀授我读科斗奇字殊难通凡胎俗骨不可换觉来相失沧溟东朝逢海上青乌使邀我远游登岱宗开缄长跪读数过星文云篆恍与梦寐同尚平婚嫁未毕累长卿卧病还书空何当白日生羽翼飞上泰岱绝顶第一之高峰 

　　○送平虏将军北伐歌 

　　胡人牧马窥长城五原烽火通燕京檄书忽报云中急羽骑遥征上谷兵榆关二月犹飞雪朔风萧萧宝刀折士愤天骄未请和人言颉利甘擒灭我　皇按剑征虎贲元戎专征出蓟门明光殿前授斧钺介冑不拜何其尊百金选士尽虓虎六郡良家充部伍旌旗蔽日奋横行组练如云遥御侮衔枚疾走提天戈刁斗不设斥堠多射鵰夜没燕然石饮马朝干瀚海波悲笳乱奏黄云起鼙皷喧喧振边鄙太白高悬细柳营乌号齐发天山矢褰帷敛衽骇星电鱼丽左右穷合散搀枪迅扫王庭空三军余怒犹思战桓桓嫖姚骁且雄腰间象弭韬彤弓指挥玊匣谋中野赫奕金貂参上公辕门露布驰奏捷凯歌归来暮春月草暗龙沙班马嘶花深疏勒征轺发禁中颇牧奇六出阃外咸遵丈人律谁言强场难遥度樽俎折冲知有术宣王中兴调六符车攻吉日弘庙谟万邦文武宪吉甫他日凌烟看画图 

　　○送大司徒秦公归梁溪草堂歌 

　　司徒拂衣归梁溪梁溪草堂云树迷金章紫绶懒朝谒鹤氅幅巾归杖藜丈夫出处各有时尚书八座官不卑浮云富贵湏臾事且向商山歌紫芝勋烈如公古来少挂冠都门亦何早手调六计致太平位历三朝号元老今　皇访落万事改先朝耆旧登卿宰鸾翔鹄立有公等庙堂隐隐生丰采五侯七贵多帝亲气压梁窦谁敢嗔危言抗疏至尊喜诏割膏腴还小民苍头使者恣饕餮煮海为盐擅金穴苞苴如山不敢售以此中官俱不悦司徒恂恂一儒者节槩干霄宁少假封章上乞赐骸骨朝坐云台暮田野天恩浩荡降玺书驰驿昼锦归故庐裴公绿野名逾重谢傅东山乐有余谁言直道多遭谴秦赵高风谁不羡路傍行人咸叹息昨者台谏交章荐即今西北胡虏强边戍日夜征衣粮愿公强为苍生起谈笑灭胡报　天子 

　　○送文内翰征仲还山歌 

　　朔风吹沙地欲裂燕京十月多霜雪郭隗台前落叶飞武侯祠下行人别忆昨征书下玊京公交车荐士达承明蒲轮远致商山皓束帛能招鲁两生丈人家住梁鸿里弱冠为儒事文史不独新诗继国风自有芳名动人耳五侯持书求识面群公走币要相见悬黎结绿欻增价御李争夸承顾盻读书万卷不逢时献策金陵悲数奇石湖未减东山兴茂苑空吟梁父词买臣五十方就辟白首扬雄犹执戟校书天禄奉奎章待诏金门宣制册秋风一夜思鲈鱼乞归新捧紫泥书谁能忍耻事干谒懒学相如献子虚客星浮沉辞　帝座直道难容文寡和江驿梅花怅远离柴桑松竹宜高卧怜余薄宦滞京华北鴈南归每忆　家何日拂衣三皃去时问字有侯芭 

　　○送陈少参鲁南之江西 

　　金章荷圣恩辞出大明门驿路云千里都亭酒一尊康郎城边春水发滕王阁上悬新月轻帆直不疾于飞几日看山遍吴越杨雄白首荐公交车曾作词臣侍石渠直道自甘终放弃高才谁肯借吹嘘藩参四品官不薄豫章犹胜长沙恶簿书钱谷亦何劳十载功名至方岳春来彭蠡鴈难闻江草江花杳暮云南归正及鲈鱼美直北相思不见君 

　　○匡庐行送王太守公济 

　　匡庐何重重秀出香炉峰层峦蔽日月迭巘攒芙蓉天河倒倾瀑布裂毒雾连山昼明灭长风万里吹海门彭蠡波涛滚飞雪我闻匡庐山中有古列仙丹房粲灵芝石室开青莲使君澶渊騘马客刺史今为二千石去年剖竹官平阳平阳古称尧帝强土风俭啬民务简山水岂得如南康仆本草野人好游慕子长访道遍五岳所志在四方与君有神交相逢燕市傍侧闻匡庐胜言之安可详何能生羽翼天路相翱翔 

　　○凤凰台行送杨用德 

　　凤凰台在五云中天门照耀　高皇宫钟山岧嶤蔽日月江水直与银河通长淮二月氷已泮君到春衣犹未换千条杨柳映红楼十里荷花开锦岸怜君拜官廷尉平跃马朝朝出贯城太平堤上鸣珂散玄武湖头拥盖行青袍皂帽人人羡三十为郎官不贱相如未受汉主知贾生不得吴公荐金陵山水最清妍法曹无事只高眠养生或注参同契闭户惟应草太玄看君岂是悠悠者名位不久居人下别后无令尺素稀定有新诗继风雅 

　　○送江于春之金陵 

　　燕山正月梨花多行人几日发滹沱山长水远不忍别执手听我骊驹歌忆昨抱策干　天子王阳结绶贡公喜纷纷豪俊不如君落落交游能有几君家兄弟世所无雄词逸思机云徒囊中白刃新脱颖枥上徤驹思过都中朝江揔真侠客独抱奇材人莫识人言袁生真腐儒惟尔与吾为莫逆读书秘省一无成卧病文园类马卿疏慵颇遭世俗议贫贱不免儿曹轻人生荣辱难自料虚名翻被旁人笑买臣五十运始通刘向十年官不调今君作宦向金陵河汉浮槎望使星莫辞案牍劳终日犹胜山林老一经 

　　○太华山歌送张邦孚宰三原 

　　迢迢太华山缥缈霄汉间左控桃林塞右走蓝田关仙人掌上长云雨明星玊女空中起沃野茫茫白鹿原浊泾浩浩黄河水张君山西羙丈夫朱唇白面闲且都官阶七品墨作绶专制百里铜为符君今别我三原去寒日苍苍隐黄雾关外胡沙不见人陇头落叶纷无数去年浮沉金马门惟君年少最相亲看君栖栖不得意似厌奔走随风尘男儿树立贵不朽功名肯落他人后杨雄不羞执戟郎汲黯岂薄淮阳守世人往往轻儒生材具如君那可轻此行蹔试牛刀利万里骅骝自有程 

　　○送陆子玄游泰岳 

　　有客手佩苍精龙告我远游登岱宗岱宗根蟠九百里绝顶上有秦时封金泥玊笥秘难见古文奇字谁能辨日观遥看碣石津云峰正对蓬莱殿海中鳌身应天黑三山涌出神仙宅贝阙参差结唇楼珠宫掩映藏蛟室君登泰岳观沧海九州岛四渎皆安在堂上遗音想丝竹壁间经传寻鱼亥丈夫所志在蓬桑焉能局促笼中藏看君一剑行万里五岳之游自兹始 

　　○送沈山人玊父游武夷 

　　武夷三十六高峰层峦削壁何重重清溪九曲似明镜曲曲倒浸青芙蓉仙人控鹤去巳杳沈生好奇快幽讨礼斗坛前吹紫箫升真洞口探瑶草幔亭冥罢寂无闻何日虹梁度彩云仙籍倘书余姓字斋心同谒武夷君 

　　○送仲兄尚之季弟绍之同鲤侄赴试留都 

　　金陵帝子宅　大圣开洪基千年王气郁长在石头为城江作池我　明人才迈前古天网磊砢罗英奇楩楠豫梓构清庙大泽深山方有之吾家兄弟在人口八元数恊高阳期仲兄词锋淬秋水季子腹笥云烟披一双明月出海底光彩照耀珊瑚枝阿咸昂昂千里足追风逐电谁能羁长干市上昔同醉玄武湖畔常相随荷花两岸烂红锦杨柳树树啼黄鹂凤凰台空李白朽但见麋鹿游荒陂登高怀古几悲诧酒徒词客今留谁当年钓鳌差快意此日荷锄聊尔为朱轮绣毂岂不好巢许夔龙各有时男儿所志万人敌肯学斥鷃栖藩篱今之董贾正兄辈弃繻早受　明王知 

　　○寄赵参政鸿逵 【 有引】 

　　赵君给事黄门十年不迁久之擢参政山西超然罢归余夙投末谊钦慕高轨爰寄此篇庞萌挂冠去疏传拂衣归昔贤抗遐烈夫子亦知几十年给事黄门里富贵何心恋青紫鹓鶵岂受腐鼠吓逸骥幸脱盐车耻风波久识宦途危长公陶令是吾师山芝野蕨俱堪采安用高车驷马为 

　　○江生行 

　　余试吏刑曹江生实同官焉惠而好我为作江生行江生名以达字于顺 
　　江生江生真凤雏磊落自与常人殊题诗往往凌二陆作赋直欲追三都前年与君通仕籍看花走遍长安陌白晳争夸美少年高材那识文章伯　君王好士开石渠明珠暗投空上书相如不逢杨得意左右谁能荐子虚自从署职刑曹里日晏含香吟未巳颇厌公庭理簿书时从退食观文史见君词锋如利锷巧匠运斤无斧凿黄金白壁价本定大吕玄锺时间作我曹狂简慕古人十年结客谁相亲致身强欲干名利开名率尔谈经纶危言每与流俗忤野人苦不通时务李邕曾观中秘书杨雄未献河东赋天曹昨者召为郎腰间新绾象牙章闭门细究刑名义对吏何辞案牍忙悠悠窃禄真无补夙夜驱驰入司府感君雅意颇优容置腹倾心忘尔我袖中出示瑶华篇满堂共骇蛟龙骞托交尽在青云上然诺岂徒杯酒前论文靡靡日不倦况也高谈多口辨源委遥追大雅还体裁近诧黄初变世人是古遂非今锺期不作谁知音看君自负亦不浅谓我粗知郢客吟国风冲融崇典则弘治以来宗匠出步骤时窥作者心扫除实赖诸公力顾我绳枢实不才自甘樗散弃蒿莱追攀屈宋他年事任尔横行万里来 

　　○中洲歌赠徐山人 

　　我闻十洲在海中蓬莱高切玄霄宫仙房帝馆杳难测璇题银榜遥相通清虚邈与人世绝中有群仙尽绿发吸露朝朝饮玊浆飡霞夜夜和金屑秦皇汉武昔好仙东方徐市何其贤灵药空求劳入海大丹难就想升天徐公磊落沧海客虬髯方瞳身七尺仗剑曾排阊阖门挂瓢直向扶桑侧嗟余颇好逍遥游与尔相期到十洲尘世粃糠真可厌笑骑白鹿上丹丘 

　　○喻将军歌 

　　喻将军好武兼好文生驹秃骑走似电百步一镞红心分狂歌痛饮酒数斗琵琶短箫不停手雄心侠气何翩翩论交岂在相知久男儿负材多好奇匈奴未灭家何为君不见汉之霍卫起奴隶高牙大纛湏自致 

　　○月夜饮浮玊山醉赠长谷山人歌 

　　山人载酒来山中邀余浮玊山头饮青天张幕月为烛苍苔布席石为枕风吹玻瓈镜湖碎烟开芙蓉画屏翠试问空山千载来谁如狂客今宵醉吴兴山水胜辋川山人近买苕溪田自言堪舆术甚妙谓得景纯书秘传野人无家思卜筑欲向湖头缚茅屋他日期君好结邻放浪渔樵一生足 

　　○邵成都仲材过饮草堂醉赠短歌 

　　君不见石崇金谷今安在谢安东山陵谷改人生忽若草头露河清海变谁能待成都太守休叹嗟当年同看长安花一朝挂冠武林下荷锄学种青门瓜世间翻覆无不有浮云富贵真刍狗何用长存身后名祗湏痛饮杯中酒君家兄弟二陆才黑头早赋归去来古人往往困屠钓我辈落落俱蒿莱西湖春来净如镜南峰北峰翠相暎六桥烟柳隐渔舟孤山草树迷樵径林逋逝矣不可攀千秋放鹤何时还与君笑傲拂衣去流水桃花心自闲 

　　○越吟 

　　久为越人能越吟怅然不乐非吾土一身寄食羞贱贫百事伤怀历辛苦冯驩无鱼弹铗歌翟公之门雀可罗世情炎凉古尚尔交态反复今如何仲尼栖栖曾不耻买臣未遇困妻子人生穷达谁自知丈夫毋为失路悲 

　　○南中作效高达夫体 

　　仆本横塘一渔父钓竿三尺常为伍白首惟堪老布衣折腰岂愿趋官府自从　天子放归吴茅屋荒凉住五湖穷巷杜门辞俗客薄田餬口着潜夫谁知世事如翻手公交车误荐收枯朽富贵功名笑等闲东西南北劳奔走桂林卑湿巳难论象郡炎蒸愁杀人身在瘴乡生是寄路逢蛮贼死为邻由来青紫非吾意封侯拜相英雄事褁革都无少壮心荷锄且徇烟霞志浮海居夷愧孔丘茹芝饮水更何忧明朝拂袖还山去鸿鹄冥冥不可求 

　　衡藩重刻胥台先生集卷之五 



　　●衡藩重刻胥台先生集卷之六 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 
　　五言近体 

　　◆五言近体 

　　大驾视牲南郊 
　　斋宿院署 
　　人日斋居雪霁 
　　大明门候驾 
　　五日赐百官彩扇寿丝缕 
　　西苑秋望二首 
　　颁历 
　　至日 
　　大廷尉江阴汤公命赋四题一荫冐子二侍讲筵三颁书四读卷叙异数云 
　　人日宴石湖草堂同诸文学分韵得星字 
　　人日宴苏司马惟和宅 
　　元夕戴乌程献之携酒慈感寺 
　　上元日观社石湖遂留草堂观灯 
　　正月十五夜 
　　上巳修禊天池同文太史 
　　五日 
　　夏日庒居五首 
　　同诸文学避暑石湖二首 
　　立秋日狱中作 
　　新凉 
　　秋 
　　七夕饮吴太学次明宅 
　　中元夜同王子羙朱日宣行春桥看月二首 
　　秋热 
　　中秋之闰宴王履吉草堂 
　　吴兴中秋对月 
　　八月十三夜行春桥赏月 
　　十四夜待月上方山 
　　十五夜饮第六弟山楼不见月 
　　十六夜列岫楼雨 
　　十七夜再过行春桥赏月 
　　九日桂岭宴集 
　　九日渡黄河作 
　　凭虚阁宴蔡丈九逵 
　　张园赏牡丹作 
　　同王太守公济查驾部国瑞张员外永清再过张园 
　　侍宴宫谕张师宅 
　　宿高吏部子业西园 
　　宴浮玊山同王判官天雨 
　　邵文化携酒山楼 
　　王员外汝化过饮桃花园 
　　文内翰过饮列岫楼 
　　汤录事右卿石湖舟宴 
　　徐锦衣东园饯龚谕德鸣治 
　　宴徐锦衣宅 
　　真州宴蒋参政子云 
　　陈少参李参戎邀宴立鱼岩 
　　宴虎丘竹亭同章廉叔徐子言 
　　赵职方子衡过访横塘别业 
　　陈杭州鲁得夜叩山扉留饮 
　　马大参顺卿将赴闽藩过横塘言别 
　　饮芙蓉桂花下 
　　仇侯园池三首 
　　镜光阁 
　　玊泉山 
　　功德寺 
　　达磨洞 
　　大报恩寺 
　　钟山 
　　自龙江泛舟至燕子矶 
　　观音阁 
　　灵谷寺 
　　鸡鸣山塔上 
　　同王少参在叔陈职方鲁得登天禧寺塔 
　　金山 
　　广陵对菊简朱侍御子礼 
　　天宁寺同子礼 
　　摘星楼 
　　高座寺访宗伯昭 
　　紫阳庵 
　　昭庆寺 
　　净慈寺 
　　宿灵隐寺 
　　孤山 
　　玊泉观鱼 
　　冷泉亭 
　　飞来峰 
　　宿中天竺 
　　六桥 
　　中春同施宪副聘之游岘山看花胡村登浮玊而归赋诗三首 
　　碧浪湖 
　　湖头坐 
　　归云庵宿 
　　同陈教授士仁刘推官孟材唐主事子镇登道场山作 
　　岘山同刘孟材观雪 
　　灵岩 
　　雪中游虎丘 
　　登宝华诸山 
　　雨中游虎丘 
　　虎丘塔王太史绳武同赋 
　　避暑邓尉山阁 
　　同文太史征仲方山人质父过幻住庵 
　　宝带桥与履吉同赋 
　　莲荡舟宴二首 
　　韩氏赏菊 
　　汤右卿自江阴致菊四种 
　　山楼成 
　　伯兄园池三首 
　　园居秋霁文休承过访 
　　病痬初愈文太史过访 
　　卜居横塘作 
　　苍梧作 
　　春去 
　　忆横塘别业 
　　谒柳祠 
　　谒刘贤良祠 
　　宾州逢马侍御君卿 
　　南宁报北虏再入山西 
　　乌蛮滩 
　　昭潭见雪 
　　自柳至平乐书所见五首 
　　虞山别藩臬诸寅长三首 
　　唐永州国秀招游朝阳淡岩二首 
　　浯溪 
　　岳阳楼 
　　东林寺 
　　仙人何处所 
　　客至 
　　锁院闻潞贼消息 
　　狱中始见二毛 
　　闻蝉 
　　见萤火 
　　苦雨 
　　伯兄至 
　　伯兄至不得即见 
　　久客 
　　自叹 
　　闻召 
　　学稼 
　　种竹 
　　竹下 
　　新茶 
　　山院芭蕉开有甘露可食 
　　杨花 
　　燕 
　　招鹤二首 
　　送少宰温公归省三首 
　　送管汝济使韩府 
　　送林中丞 
　　送大方伯金陵顾公 
　　送刘京兆献甫北上 
　　送陈德夫使鲁 
　　送陈侍御原习谪教海阳 
　　送人谪全湘 
　　送钱振之出守肇庆 
　　送张行之饬兵榆林 
　　送陆德儒守漳州 
　　送魏冬官师召榷税芜湖 
　　送樊少南二首 
　　送邵仲德戍漳州 
　　送沈明之改守霍州 
　　送黄士尚宰仁和 
　　送胡子忠 
　　送顾秋官伯从赴留都 
　　广陵送田敬叔二首 
　　送王汝化 
　　送王太守懋德入觐二首 
　　送李侍御伯瑞归成都 
　　送王道思提学山东 
　　送劳员外赴留都 
　　送陈士仁之官留都 
　　送王侍御子正之官长沙 
　　送沈侍御中甫按江西 
　　送翁佥事德宏之官岭南二首 
　　送马太守抑之归大梁 
　　送何给事善充守衡州 
　　送人之潮阳 
　　送人使琉球 
　　送邓司谕宰政和 
　　送汤广文之安吉 
　　送朱尹敬之赴召 
　　送贺尹应璧赴召 
　　送人官吉府良医 
　　送许仲贻会试 
　　送杨子任会试 
　　送赵子衡就试浙中 
　　送王元宷会试 
　　送章伯庸会试 
　　送文一寿承王九禄之卒业治平寺二首 
　　送喻秀才还成都 
　　送伯兄赴任临江 
　　送吴明仲会试二首 
　　送陈启之读书西洞庭 
　　送叔兄与之游太学二首 
　　送绍之弟赴试 
　　送陆幼灵 
　　送杨子任虑囚福建 
　　送僧还金山 
　　送翁仁甫按察四川五首 
　　送苏惟和北上二首 
　　送张宪副国信还巴陵 
　　送王苏州子正入觐 
　　分题得百花洲送王子正 
　　送仲兄尚之赴试北都二首 
　　送陈司训教谕丹阳 
　　送舒侍御绍安还朝 
　　送慧公之京 
　　送慧公住持寒山寺 
　　赠施聘之 
　　赠何伯直 
　　赠焦将军 
　　赠白都阃 
　　赋得采石渚赠马员外顺卿 
　　赠嘉定尹李资坤 
　　赠邢处士丽文 
　　赠汤太学子重 
　　赠郑山人 
　　赠岘山际和尚 
　　赠纪山人 
　　赠武林余道士 
　　访都太仆玄敬南濠书院 
　　访吕山人弹琵琶 
　　湖上别王员外道思 
　　简王直夫愽士 
　　寄高子业吏部 
　　寄凌司训时东 
　　寄杨用修太史 
　　寄王苏州子正 
　　寄题王履吉越溪庒三首 
　　题徐太守沙冈别业 
　　和汤右卿客游燕台怀故国之什 
　　次大司马总督蔡公途中言怀二首 
　　荅曾参政懋远 
　　荅李淮安子中 
　　荅程客见怀 
　　哭琴士张大本 
　　少司空永康徐公挽歌二首 
　　大廷尉江阴汤公挽歌二首 
　　哭王履吉二首 
　　张贞女二首 

　　○大驾视牲南郊 

　　大路调仙驭朱旗列禁城　帝牛三月系田烛九衢明日并龙旒出山将彩旄迎横汾卑汉咏禋祀秉　皇情 

　　○斋宿院署 

　　壁荐崇元日郊禋戒百工泰坛云雾里象辂羽仪中越席陈阳位玄端处法宫甘泉徒欲赋文藻媿杨雄 

　　○人日斋居雪霁 

　　瑞雪逢人日尧年感物华水从银汉落山绕玊关斜帐殿披晴霭郊宫閟彩霞今朝禁城望无树不飞花 

　　○大明门候驾 

　　虎旅驱中道钩陈警六飞圜丘群望毕宣室受厘归旭日迎芝盖晴云拂羽旗笙歌前路拥拜舞按光辉 

　　○五日赐百官彩扇寿丝缕 

　　凤诏传中使雕函出尚方扇裁明月满丝曳彩云长组织观文藻吹嘘荷宠光南熏迎律动圣寿与时康 

　　○西苑秋望二首 

　　星枢严紫禁日观表黄图华阙中天起琱台冠岳孤九门环太液三岛秘方壶王气自朝夕清秋云物殊 
　　列职僊曹末长趋广内游离宫开水榭驰道亘花洲荷气熏衣麝泉声引玊驺金茎双立处遥望露华浮 

　　○颁历 

　　一王颁历象七政理亏盈斗柄临黄道龙躔指玊衡摄提贞日驭析木会天行载验保章氏因思洛下闳 

　　○至日 

　　云物指昭回玄冥霁色开飞灰占密室铜浑测灵台凤至知时变星回感岁来垂衣仰玄嘿稽首咏康哉 

　　○大廷尉江阴汤公命赋四题一荫冐子二侍讲筵三颁书四读卷叙异数云 

　　棘寺平反仄虞廷奏绩殊恩波霄汉下礼乐辟雝趋世禄云仍羙孙谋燕翼图三槐早巳植拭目奋天衢 
　　虎观横经地鹓行侍从臣衮衣高黼座环佩拥枫宸论列丝纶密光华日月亲长陪栢梁宴时奉属车尘 
　　皇训三言切天章五色流恩颁中使渥诏出尚方优秘府征文献儒林喜校雠瑶函兼玊轴只尺对龙旒 
　　哲后临轩日王宾观国时五云翔紫极三策奏彤墀宝镪瑶琨贵饔羞水陆奇琼林恣欢燕亲听食苹诗 

　　○人日宴石湖草堂同诸文学分韵得星字 

　　献岁逢人日开筵聚德星和风喧谷鸟淑气转阶蓂结胜花争彩迎春柳变青草堂欢赏洽谁复羡兰亭 

　　○人日宴苏司马惟和宅 

　　相邀人日宴喜见使星辉旧许论心密今怜会面稀山城新月上江馆落梅飞更听悬河辨厌厌夜不归 

　　○元夕戴乌程献之携酒慈感寺 

　　清宵张绮席上客集华缨月竞花灯艳风飘玊漏声舞人呈百戏歌管沸千城旅思逢佳节飞觞细细倾 

　　○上元日观社石湖遂留草堂观灯 

　　箫皷喧春社烟花集夜筵宝灯明大地火树照龙天清梵香风度祥轮彩月悬谁怜多病客寂寞独参禅 

　　○正月十五夜 

　　鱼钥通宵启红妆作队行穿花丝管急踏月马蹄轻歌杂平阳舞灯疑不夜城四方幸无事长此乐升平 

　　○上巳修禊天池同文太史 

　　祓禊乘春暮名贤此地临清池鱼跃藻翠岭竹成林郑女遗兰叶金人戏水心兹游真极乐何以异山阴 

　　○五日 

　　客邸逢阳午羁愁苦忆家虎符分大内龙舰鬬晴沙角抵千官戏琼杯九节花子牟江海士空复恋京华 

　　○夏日庒居五首 

　　一亩自为宅五湖聊可家门阴征士柳园熟故侯瓜脱粟岁堪饱浊醪时肯賖谁能慕簪绂终不换烟霞 
　　田家殊作苦今岁复恒晹忧旱思驱魃祈年笑暴尫且躭河朔饮颇厌桔槔忙病暑成消渴时寻肘后方 
　　门前新涨满恰好没渔矶下钓惊鹅浴开帘放燕飞纳凉凭水槛习静掩山扉萧散无拘束林泉志不违 
　　楼阁层霄上河山四望通开襟迎爽气卷幔纳雄风登眺身逾徤琴尊兴不空日长无一事高枕北窓中 
　　山居嫌寂寞赖有问奇人束带真吾懒科头任尔嗔论文惭客难携酒慰家贫未得同沮溺虚名累此身 

　　○同诸文学避暑石湖二首 

　　理棹泛湖阴停桡占水心风帘烦暑隔氷槛薄寒侵剧饮方河朔良俦选竹林蓬壶何处是只向此中寻 
　　彩鹢浮天上红妆照镜中歌翻金缕曲人住水晶宫酩酊山公似清狂智监同归舟不惜晚为恋舞雩风 

　　○立秋日狱中作 

　　秋风来紫极爽气入黄图草木川原改乾坤岁月徂萧条悲宋玊岐路哭杨朱束缚缘何事真成一腐儒 

　　○新凉 

　　好雨消残暑轻云澹素秋水亭荷气入山馆树阴稠氷簟风生縠缃帘月上钩豳歌感时物大火巳西流 

　　○秋 

　　秋气入虚馆澹然神思清风泉满幽听睠此间居情丹枫霜后落白云天际生考盘复何事临流歌濯缨 

　　○七夕饮吴太学次明宅 

　　华馆同心侣佳辰浊酒杯断虹沉古堞疏雨送轻雷灵寝天河隔僊旌阁道回那堪事机杼怅望鹊桥隈 

　　○中元夜同王子羙朱日宣行春桥看月二首 

　　共赏中元节来陪达旦游月当今夜好客为故人留皓魄浑疑书寒光更挟秋乘槎吾兴发直欲问牵牛 
　　月白蟾疑动秋清桂欲雕金波浮绮席彩晕射星桥云遏袁宏啸风传子晋箫遥思牛渚会未必胜今宵 

　　○秋热 

　　吴地何卑湿秋天尚郁蒸大云殊少雨赤日但多蝇暍忆金茎露凉思玊井氷秪应河朔好痛饮酒如渑 

　　○中秋之闰宴王履吉草堂 

　　燕赏怜秋半朋游选闰余月当瑶夕满云向綘河舒籁静荷香发霜清桂影疏袁宏兴不浅雕藻媿琼琚 

　　○吴兴中秋对月 

　　瑶空悬朗月银汉灭纤云人在他乡看秋从今夜分光凝浮露气魄散掩星文何事南飞鴈悲哀不可闻 

　　○八月十三夜行春桥赏月 

　　皎月升清汉金波散碧湍光摇牛渚动气敛鹊桥寒乍拟弓将满还愁扇未团不能明达旦秉烛尽余欢 

　　○十四夜待月上方山 

　　凭高临宝地选胜陟旃丘海涌金轮出风驱彩雾收素娥悬镜照神女弄珠游彷佛登缑岭箫笙满十洲 

　　○十五夜饮第六弟山楼不见月 

　　花萼楼头月清辉竟黯然翻怜三五夜不见十分圆阴雾沉朱户浮云暗锦筵无由开宝匣一照玊台前 

　　○十六夜列岫楼雨 

　　今夕是何夕雨声殊未干月从他处照人拟来年看兔怯秋毫湿蟾愁桂树残庾楼空独倚对酒若为欢 

　　○十七夜再过行春桥赏月 

　　皓魄怜微缺清光喜倍多氷壶浮桂影素练展湖波水即通银汉桥疑跨綘河人间无此地只向广寒过 

　　○九日桂岭宴集 

　　凤岭攀丛桂重阳赏令辰花开金粟树酒送白衣人翠霭围歌席香风逐舞尘龙山今日醉落帽任吾真 

　　○九日渡黄河作 

　　河水出昆仑汤汤日夜奔波涛万壑涌风雨二仪昏洛邑中天室幽关左孟门百年戎马地眺望一销魂 

　　○凭虚阁宴蔡丈九逵 

　　复道飞楼出悬崖杂树交山川雄地纪井甸散皇郊萝幌栖龙象风林落鹳巢逍遥欢赏洽竹里促行庖 

　　○张园赏牡丹作 

　　戚里园亭好名花惜看迟雕阑围百宝金谷鬬连枝紫说平头胜红夸夹瓣奇洛阳何足数争似习家池 

　　○同王太守公济查驾部国瑞张员外永清再过张园 

　　五马联金?尘出千花复径开彩霞迷望去香雾逐人来杂戏陈风榭华筵敞露台诸公能赋者不媿大夫材 

　　○侍宴宫谕张师宅 

　　集从台阶迥宫僚地望尊敢攀徐稚榻许过郑玄门水槛红蕖出风帘翠筱翻晚凉无暑气高树夏禽喧 

　　○宿高吏部子业西园 

　　别业西郊外相邀兴不孤入门惟果木当径即庖厨狂简真吾党浮沉媿腐儒为农岂君意聊此着潜 

　　○宴浮玊山同王判官天雨 

　　湖泛春愁减山跻晚眺开鱼惊投饵散燕逐卷帘来扫石移瑶席调笙促羽杯相如自多病强为一登台 

　　○邵文化携酒山楼 

　　山扉云卧处湖阁客来时陶令频中圣侯芭独问奇忘机驯白鸟静坐听黄鹂君莫嘲空寂参寥是我师 

　　○王员外汝化过饮桃花园 

　　上客文轩集荒园草宴开自缘乘兴至亦为问奇来燕语惊壶矢花飘泛玊杯送春湏尽醉卜夜莫相催 

　　○文内翰过饮列岫楼 

　　杜门辞俗客开径候高宾文史清言洽楼台爽气新庾公宁兴浅徐穉自情真湖上鲈鱼羙相期醉几廵 

　　○汤录事右卿石湖舟宴 

　　湖净铺秋水山昏敛夕晖云随画鹢动风送羽觞飞月出罢秉烛夜凉思授衣何时更此会明发恨分违 

　　○徐锦衣东园饯龚谕德鸣治 

　　名墅同金谷离筵集玊珂霜庭垂早橘山沼败疏荷别思闻歌异秋怀向醉多归朝奏殊绩得士满贤科 

　　○宴徐锦衣宅 

　　公子开华宴仙郎厕胜招舞将金作埒歌以玊为箫飞羽千觞急当场百戏娇厌厌红烛下归路不知遥 

　　○真州宴蒋参政子云 

　　燕地相逢日江城再会年归田惟旧业开径有新篇细雨淹芳节飞花恋别筵子云今白首玄草几时传 

　　○陈少参李参戎邀宴立鱼岩 

　　仙岩开洞府绮宴集宾僚木落河山出秋深瘴厉销玄言忘日暮逸思入云霄更喜蛮烽息酣歌托　圣朝 

　　○宴虎丘竹亭同章廉叔徐子言 

　　清川萦碧沚崇阜带华林燕适喜秋霁游盘忘夕阴归禽天外急疏竹风前吟聊同嘉客赏遐想七贤心 

　　○赵职方子衡过访横塘别业 

　　阴令归田日侯芭问字来灯花连夜喜竹叶一尊开荒径余黄菊空庭满绿苔柴门新月上相送剡溪回 

　　○陈杭州鲁得夜叩山扉留饮 

　　使君真好事子夜叩山扉念旧绨袍赠迎新驷马归星河当户近风月入帘微曙旦闻鸡唱江津望鹢飞 

　　○马大参顺卿将赴闽藩过横塘言别 

　　云卧门常掩星言客暂过风尘十年别肮脏二毛多暑气清林竹秋容澹泽荷园亭秋堪赏不饮更如何 

　　○饮芙蓉桂花下 

　　幽居屏人事散步窥西园爱此池上坐独开花下尊迎风桂子落照水芙蓉繁日入且归去沉冥谁共言 

　　○仇侯园池三首 

　　出郭游金谷邀宾并玊珂林花疑杜曲池水引天河迭石防鱼逸开轩听鸟歌主人能好客乘兴数相过 
　　萝径重重入花溪曲曲通鹿眠卢橘下鱼戏芰荷中阴洞泥丹灶雕梁挂角弓雨余残暑退坐待舞雩风 
　　别业仇池胜元戎小队邀花间嘶枥马竹下解金貂飞瀑悬云窦层台俯丽谯卷帘看月上归路不辞遥 

　　○镜光阁 

　　绝磴翔云上飞轩践斗回旗亭开百市魏阙抌三台地入榆关险山迎桂苑来登高还望远秋气使人哀 

　　○玊泉山 

　　野寺层峰抱山泉百道流风传环佩响谷和管弦幽度岭行还坐观鱼去复留谁知　帝城外数里即丹丘 

　　○功德寺 

　　宣皇临御日此地数游观花下停双辇松间拜百官云长依宝座月自照瑶坛寂寞桥陵路惟余古木看 

　　○达磨洞 

　　三秋怀土望千里卷游情阴洞悬崖缀飞泉激涧鸣杂花难辨种恠鸟不知名幽独下云峤遥闻清磬声 

　　○大报恩寺 

　　担囊游建业下马问长千风铎喧清梵云??童表丽观鹿麛归别院松子落虚坛欲访东林社时来听湼盘 

　　○钟山 

　　万岁玄宫閟三秋紫气凝悲风动松栢落日照园陵剑舄桥山葬衣冠宝座登萋萋一杯土犹忆鼎湖升 

　　○自龙江泛舟至燕子矶 

　　飞鹢临江口鸣笳转石头晚霞纷落照秋水净中流远树依微见长天下上浮不湏牛渚泛眞继庾公游 

　　○观音阁 

　　翠壁龙宫隐丹厓鸟道通大江天设险高阁地浮空山气昏窓雾潮声响涧风坐令怀古意对此益无穷 

　　○灵谷寺 

　　古寺桥陵侧高松数里阴入门呦鹿卧穿径白云深谷响传天籁泉幽和梵音坐令尘虑尽寒日下空林 

　　○鸡鸣山塔上 

　　结构空中出招寻象外幽钟山蟠地起淮水截江流城阙因天险疆场尽　帝州登临殊未巳还上最高楼 

　　○同王少参在叔陈职方鲁得登天禧寺塔 

　　丹霄翔雁塔飞步蹑层梯思入三山杳身凌万象低大观穷眺望清赏惬攀跻顿觉泠然善津梁永不迷 

　　○金山 

　　舟从京口渡地涌大江孤水阔遥吞楚山长半入吴海门分脉络斗极望虚无直北浮云外迢迢是　帝都 

　　○广陵对菊简朱侍御子礼 

　　官衙无一事买菊种幽轩留滞非吾意相看岂故园金英团露满碧叶受风翻独酌怀僊佀无由与晤言 

　　○天宁寺同子礼 

　　灵关陪燕赏高阁上逶迤云堞窓中见风帆树杪移野花明绣服僊菊荐兰卮向晚犹行乐飞筹每恨迟 

　　○摘星楼 

　　法界栖隋苑星楼委废台高秋跃马望遗事使人哀池想龙舟戏堤闻玊辇来南朝歌舞地何处不蒿莱 

　　○高座寺访宗伯昭 

　　古寺无来客空山独访君松声响秋雨竹翠染寒云玄典幽时悟名香静处闻谁言消渴病不废长卿文 【 以下缺四条】 

　　○紫阳庵 

　　紫府藏山洞丹梯转殿廊攀崖上鱼贯穿径绕羊肠石险形疑坠台高势欲翔千年令威去谁授枕中方 

　　○昭庆寺 

　　山翠分屏拼湖流作镜看龙宫悬日丽珠剎拂云寒琪树幽岩穴瑶花净石坛登临谢拘束翻喜罢微官 

　　○净慈寺 

　　复殿耸崔嵬飞轩豁达开金银妆梵像苍翠涌香台月桂临岩发风松夹涧哀秋阴动凉思顿觉减氛埃 

　　○宿灵隐寺 

　　石栈危峯逼龙堂古寺开阁阴秋月暗江响夜潮来听雨同高榻看山对鈝杯宋公佳句后千载独怜才 

　　○孤山 

　　长歌招隐士缓步叩灵关园废梅犹发亭空鹤不还水同清颖水山即富春山徒羡斯丘乐高芬香莫攀 

　　○玊泉观鱼 

　　碧沼玊■〈王灵〉珑金鱼锦绣丛聚花如喣沫翻藻若浮空影度轻霞上羣游明镜中酒阑投饵处惊起一池红 

　　○冷泉亭 

　　湖转六桥路山回九里松玊泉淙急涧锦石削飞峰飘叶流觞碍凝云古洞封欲投真境宿更上岭重重 

　　○飞来峰 

　　迭石镂氷片攒峰织锦文路迷三岛尽山自九疑分色相空中现天香静处闻待教明月夜飞舄入青云 

　　○宿中天竺 

　　寂寞步长廊清虚卧上方客来诸累遣僧定万缘忘磬杂风泉响灯分月户光一从依净业真欲礼空王 

　　○六桥 

　　虹梁亘广陌星渚跨中流绿柳双驰骑红莲乱戏舟山从蓬苑接人赛阆风游向夕菱歌发平沙起白鸥 

　　○中春同施宪副聘之游岘山看花胡村登浮玊而归赋诗三首 

　　共有城南约相携湖上游筵开山榭敞地选竹林幽娇鸟含风啭飞花引涧流春光巳无几尊酒为淹留 
　　散步花村里桑条绿未齐客同山简醉路恐武陵迷野老居临水渔人语隔溪那知城郭近淳朴有幽栖 
　　屡闻浮玊胜攀览喜春晴片石湖心起群峯水面迎渚鸥归岸整樯燕受风轻世事非吾分沉酣托此生 

　　○碧浪湖 

　　湖水晴逾碧山花雨助红人烟春树里渔网夕阳中风俗村村异桑麻处处同明时任樗散临泛兴难穷 

　　○湖头坐 

　　碧浪湖如掌秋来水更清云霞荡返照岛屿浮空明鱼似镜中见舟疑天际行临流坐终日歌罢濯吾缨 

　　○归云庵宿 

　　松径穿深坞柴扉扣小庵绕阶鸣涧水当户起山岚风逐梅香度云将竹影含澄心习禅观清夜共玄谈 

　　○同陈教授士仁刘推官孟材唐主事子镇登道场山作 

　　鸣珂青嶂曲飞盖翠微阴舆度纡松栈筵张倚竹林虎岩秋共眺凤剎晚同临更爱前溪涧冷冷净客心 

　　○岘山同刘孟材观雪 

　　客雪夜仍朝同云四望遥河山疑缟素楼榭若琼瑶絮弱迎风起花繁杂霰飘子猷余兴在秉烛恋清宵 

　　○灵岩 

　　君王歌舞地樵牧使人哀土木遗危剎丹青委废台草当香径合花傍鹿场开且尽登临兴山河望里来 

　　○雪中游虎丘 

　　瑞雪从空下名山入望来珠林纷玊树宝地起琼台絮杂回风舞花迎淑气开剡溪滞幽赏薄暮且徘徊 

　　○登宝华诸山 

　　夙有登临兴春游惬赏心山盘数岭尽寺转万松深树古同僧腊泉多杂梵音仙津何处问即此可投簪 

　　○雨中游虎丘 

　　爱春常恐尽冐雨亦来游北郭摇兰浆山塘近虎丘树林攒寺密涧水杂花流日暮凭高阁千峯岚气浮 

　　○虎丘塔王太史绳武同赋 

　　鴈塔翔云表龙宫涌寺心乘高宜眺望暇日与登临山面支硎逼湖窥震泽深平生飞动意慷慨一狂吟 

　　○避暑邓尉山阁 

　　入山澄世虑攀阁避炎氛林响湖含雨窓阴殿出云棋枰围竹坐壶矢隔花闻吾愿依清渠长年绝茹荤 

　　○同文太史征仲方山人质父过幻住庵 

　　高贤劳枉过净域喜相随路转青山郭门临绿水池一官羞宦业尊酒负花时便欤从莲社终当与世辞 

　　○宝带桥与履吉同赋 

　　分野表三吴星桥控五湖天河乌鹊起灵渚彩虹孤陆海环荒服江淮委具区济川怀壮业驱石想雄图 

　　○莲荡舟宴二首 

　　水国僊源里风樯天镜浮软香通细葛野兴促飞筹碧盖迷兰浆红衣泻玊流棹歌三两发遵渚起群 
　　新霁恍无暑微风宜放船卷帘亲水鸟解缆惜吟蝉玊斝休停手青房不论钱晚来花雾里缥缈欲凌僊 

　　○韩氏赏菊 

　　黄菊夸堪赏清樽喜暂陪花开成锦障英落泛瑶杯幕透香风入筵迎秀色来不辞金谷罚应笑玊山颓 

　　○汤右卿自江阴致菊四种 

　　故人传尺素远道寄瑶华命仆开名酒邀宾赏异花白疑冬迭雪紫讶晓流霞尽日看难厌千金未足夸 

　　○山楼成 

　　迭石攒幽壑悬崖构小楼山当台榭起云倚洞门流棊局苔花蚀壶觞竹翠浮时时披鹤氅开径候羊求 

　　○伯兄园池三首 

　　别业经过屡幽亭睡望賖遶园编竹槿夹水荫桑麻鱼跃时崩岸鸥眠巧古沙更湏除杂蔓多种棣棠花 
　　麦陇纡芳甸松丘郁古坟池通练渎水窗锁笏林云看竹思中散笼鹅想右军自怜题柱客终媿北山文 
　　客每携壶访花常秉烛看赌棊临水槛乘艇戏风湍脍鲤雕胡饭烹葵白玊盘惠连惭不敏春草和偏难 

　　○园居秋霁文休承过访 

　　逗水红蕖净含风翠筱繁因闻蒋诩径相赏仲长园好鸟时几啭幽居无一言浊醪催更进飞月巳临轩 

　　○病痬初愈文太史过访 

　　杜门成市隐习静好楼居不以文园病宁来长者车庭闲喧鸟雀竹翠净琴书客散玄言罢萧然掩敝庐 

　　○卜居横塘作 

　　野性厌城市横塘真可居黄山障茅屋绿水通清渠车马客不到箪瓢吾宴如空斋无长物遣兴只琴书 

　　○苍梧作 

　　气候南荒异苍梧湿更饶山云晴忽雨江雾夜连朝病与炎俱剧愁随瘴不消故乡那可望桂岭巳迢迢 

　　○春去 

　　忽此三春去犹为百粤人江花辞树尽海燕引鶵新多病仍尸禄无能但乞身挂冠今已晚何日理归轮 

　　○忆横塘别业 

　　一卧文园病终朝念故山敢希宣室召秪望玊门还橘想千头足桑思十亩闲如何五斗米犹自滞南蛮 

　　○谒柳祠 

　　罗池非昔日柳庙亦荒颓秋草重门闭寒花独树开文章真命世今古孰怜才猿鹤如相诉松风晚更哀 

　　○谒刘贤良祠 

　　高树临流水空庭澹夕阳万言翻下第三黜竟投荒事业存青史英灵俨白杨古来称屈者不独一贤良 

　　○宾州逢马侍御君卿 

　　同作炎荒客嗟君未赐环丹心恋北阙白首老南蛮岁月杯中酒田园洛下山　圣朝无弃物早召贾生还 

　　○南宁报北虏再入山西 

　　羽檄驰南粤天骄犯晋阳何人忧国是诸将失边防月满胡笳动秋高虏骑狂请缨湏我辈直欲系名王 

　　○乌蛮滩 

　　滩说乌蛮险今来异昔闻江流清似镜山瘴白于云铜柱瞻遗烈丛祠表懋勋伏波如可作谈笑扫妖氛 

　　○昭潭见雪 

　　五岭传无雪三冬喜见花霰喧窓竹响絮卷朔风斜腊巳辞梅萼春先报柳芽谁怜僵卧者犹自滞天涯 

　　○自柳至平乐书所见五首 

　　象郡极萧条宾州颇沃饶趁虚多丑女互市半良猺箬褁槟榔贵花妆茉莉娇輶轩叨使者异俗采风谣 
　　邕管真堪赋江南恐不如橘奴金弹密荔子水精虚海错羞方物山蕉入野蔬无论宝玊贱鱼米自宜居 
　　藤峡韩丞绩昆仑狄帅功左江仍略定八寨未全通舞剑狼家徤弯弧达舍雄卢苏谁养冠何事枉姚公 
　　欝白方言似浔梧瘴气賖蚺蛇晴挂树射蜮昼含沙屋覆湘君竹山红蜀帝花夷坚收未尽愽物待张华 
　　昭平滩险恶最险是龙头药弩弦齐彀铜刀鞘屡抽红巾翻把隘白昼竞钩舟倘得山韩将狐群岂足忧 

　　○虞山别藩臬诸寅长三首 

　　桂岭不可见虞祠聊暂留肠因去国断泪以别知流柳绿迷征骑山青隐戌楼异时怀此地应向梦中游 
　　祖道空相送骊歌不可闻自缘忧病骨非敢负明君官路清朝雨江帆杳暮云依依更执手去住惜离群 
　　疏传甞辞绶梅公亦挂冠高风今巳远直道古来难笠泽莼堪茹柴桑菊可飡人生各有志何用恋微官 

　　○唐永州国秀招游朝阳淡岩二首 

　　久忆仙岩好欣从胜日游玊泉淙涧道翠壁俯湘流花气中林湿岚光半岭浮缅怀元刺史千载复唐侯 
　　轻舆盘翠巘吹角转青山一径蓬壶入千崖鸟道攀虚明疑夏屋峭险类秦关游赏真吾癖何妨卜夜还 

　　○浯溪 

　　湘水浮天绿浯溪见底清朅来窥石镜散步爱泉声宅废野花发亭空山鸟鸣中兴碑可读犹忆漫郎名 

　　○岳阳楼 

　　轻风送客舟新月挂高楼远树驮无际孤城地欲浮楚山横鄂渚梦泽接湘流湖海惟书剑平生此壮游 

　　○东林寺 

　　东林在何处杳在翠微中山色开朝霁锺声度午风虎溪尘世隔莲社白云空不见陶元亮令人忆远公 

　　○仙人何处所 

　　仙人何处所宛在海中洲月桂黄金阙云芝白玊楼太虚同出入元气与遨游辟谷辞人世长生或可求 

　　○客至 

　　客自燕京至真传谏猎文干戈戎马暗鼙皷羽书纷玊殿生春草瑶池宴暮云翠华愁不返黄竹岂堪闻 

　　○锁院闻潞贼消息 

　　羽书河北至潞贼下西山正忆征行苦兼愁馈饷艰龙骧分禁阃虎旅塞壶关殄灭非难事无令匹马还 

　　○狱中始见二毛 

　　病暑复愁霖圜扉昼每阴上书梁狱恨怀土楚囚心生计嗟萍梗官途叹陆沉岂知青镜里遂有二毛侵 

　　○闻蝉 

　　客泪无端下蝉声胡太悲细吟朝露里乱聒晚凉时翼薄冲风怯身微抱叶危物情相感激哀怨尔如知 

　　○见萤火 

　　阴房难见月萤火忽辉辉巧向疏棂入斜穿短幔飞飘零依草露熠耀照人衣此夜悲秋意频将苦泪挥 

　　○苦雨 

　　入夏晴无几交秋雨更多夜檐疑瀑水朝院类江河卑湿妨高卧炎蒸受宿痾天时与人事局促意如何 

　　○伯兄至 

　　旅邸兄新到穷途弟稍宽此来知急难欲见问平安小侄牵衣喜痴奴得主欢时时通数字慰我劝加飡 

　　○伯兄至不得即见 

　　剧喜移家至翻愁会面难老亲忧未稳　明主法应宽泪讶沾襟湿衰惊引镜看由来狱吏贵非敢怨微官 

　　○久客 

　　久客不如意羞称章句儒栖栖恋　明主每每媿微躯疾病朝参懒迂疏礼法拘虞卿苦无赖著述以为娱 

　　○自叹 

　　举世恶贫贱何人知子云岂无匡济略空负圣明君樗栎自能寿兰膏徒见焚白头不晓事那用草玄文 

　　○闻召 

　　十年投杼怨一命赐环恩才拙终何用官微岂足论北山驯鹤鹿南亩牧鸡豚避世吾宁敢深忧负　至尊 

　　○学稼 

　　自卜山中住长从陇上耕清时非避世薄业且谋生蓬户贫原宪青门老邵平田园自有乐何用狥浮名 

　　○种竹 

　　中岁慕玄寂萧然无俗尘江湖从所好修竹每相亲淇水摇珍箪湘云度葛巾北窓高卧处何异上皇人 

　　○竹下 

　　种竹远尘俗诛茅依翠阴窓虚落秀色坐久清烦襟雨过凈如洗风来时一吟惟应嵇与阮千载同予心 

　　○新茶 

　　新茶吾所爱更爱雨前茶四月梧阴下壶杯泻乳花细香凝玊液嫩绿泛柔芽倘得中冷水龙团岂足夸 

　　○山院芭蕉开有甘露可食 

　　芭蕉粉墙下秀色转分明满院秋云影空斋夜雨声花含甘露重叶展绿阴成扫石同僧坐时闻山鸟鸣 

　　○杨花 

　　点点飘仍聚盈盈密更稀轻宽朱幌入乱绕玊窓飞雪作漫天舞春从委地归章台无限恨零落竟谁依 

　　○燕 

　　最爱堂前燕高飞忽复低趁风穿柳絮冐雨掠花泥帘影朝双舞梁尘晚并栖绿窓离思切肠断各东西 

　　○招鹤二首 

　　独鹤忽飞去冥冥沧海东离哉翻羽翼幸矣脱樊笼影忆空庭月声怜别院风凌霄自有志吾岂学支公 
　　昔喜依和靖今疑跨令威九霄徒逸响千里竟高飞花下明朱顶风前乱雪衣何时念旧主华表复来归 

　　○送少宰温公归省三首 

　　明皇敦孝理上宰沐恩私秘阁虚中轴台阶冠百司亲裁丹凤诏喜慰白云思报　主能无意朝天定几时 
　　陈情别紫宸优诏许宁亲驿路驰龙勑班行忆侍臣星轺朝入洛云盖暮辞秦遥想称觞处高堂戏彩新 
　　巴蜀路难行高秋出　帝京朱旗迎驷马綘帐送诸生剑阁盘云栈花溪抱锦城里人如有问稽古咲桓荣 

　　○送管汝济使韩府 

　　哲后临轩日韩侯建国时三川常北拱四牡独西驰玊牒分宗姓丹书载誓辞君才过枚马定有孝王知 

　　○送林中丞 

　　入朝持白简出镇拥朱轺地重分三辅官清肃百僚息民除疾苦问俗采风谣台府居多暇轻裘看射鵰 

　　○送大方伯金陵顾公 

　　浙地先诸省公才冠一时久虚台辅望早受圣明知众昔歌来暮民今慰去思他年论事业直与古人期 

　　○送刘京兆献甫北上 

　　行行辞祖道此去尹皇畿晓驿朱轮发春江彩鹢飞忧时相赠策惜别独牵衣包拯遗风在无令雅志违 

　　○送陈德夫使鲁 

　　帝曰封同姓皇华送使臣河山藏汉誓宝玊展周亲殿说灵光古经传孔壁新余生好文献一为访先民 

　　○送陈侍御原习谪教海阳 

　　兰台长启事白首尚为郎众惜冯唐老余怜贾谊狂炎荒窜魑魅末路避豺狼早晚天书召重瞻司隶章 

　　○送人谪全湘 

　　百粤文身俗华风近若何沅湘秋鴈少岭峤夜猿多访古过铜柱怀贤吊汨罗南中饶瘴疠去矣慎风波 

　　○送钱振之出守肇庆 

　　领郡诸侯贵之官万里遥文能招海贾政可化山獠泷水湍尤险苍梧瘴不消无卑南粤地一统　圣明朝 

　　○送张行之饬兵榆林 

　　羡尔独提兵余甞慕请缨阴山通汉堠黑水抱秦城　天子忧边务书生识虏情少年仍燕颔万里可横行 

　　○送陆德儒守漳州 

　　闻说闽中郡漳州独在南经冬无雨雪晴昼有山岚蛮语时难晓夷风想尽谙投荒君莫叹怅别我何堪 

　　○送魏冬官师召榷税芜湖 

　　尔向芜湖去芜湖据上流青山谢公宅采石谪僊楼榷税司空职帆樯贾客舟何时牛渚下泛月与同游 

　　○送樊少南二首 

　　綘节朝天日星轺入计时千官辞辇毂五马返州司考课遵周典郊禋覩汉仪君归无太缓早慰吏民思 
　　三年纔一见又复向安州才大官难称民穷盗可忧宦情吾转薄吏事尔偏优别后能相念新诗倘见投 

　　○送邵仲德戍漳州 

　　远戌投蛮府孤舟送逐臣危言难悟主直道岂防身共下悲岐泪谁怜折槛人赐环应不久无用怨沉沦 

　　○送沈明之改守霍州 

　　霍岳今中镇尧都古冀方土风存俭啬吏治想循良劲翮终高奋明珠且慎蔺官途自有分莫厌簿书忙 

　　○送黄士尚宰仁和 

　　僊郎于越去云外望飞凫花县终朝静琴堂一事无好山夸上竺新水爱西湖讼简公衙散登临兴不孤 

　　○送胡子忠 

　　昨传登琐闼今又谪长沙贾谊曾悲鵩阳城欲坏麻安危言路系慷慨士林夸落职君何恨惟应去国嗟 

　　○送顾秋官伯从赴留都 

　　伯也今司直西曹俗事无簿书多暇日山水羡清都柳绿卢龙观花香玄武湖莫辞刀笔耻读律乃通儒 

　　○广陵送田敬叔二首 

　　圣代怜才子微官事远行论文慰夙昔倾盖见平生望鴈趋彭蠡观风过皖城定知钱谷暇玄草闭门 
　　尊酒三秋别江湖万里遥归心杨子树离恨广陵潮明发分岐路星言肃使轺郁陶那可写怀念奏长谣 

　　○送王汝化 

　　久别苦相忆相逢嗟二毛微官淹骥足小县试牛刀物论循良羙民情抚字劳鸣琴如有暇努力继风骚 

　　○送王太守懋德入觐二首 

　　吴邦称富庶召母颂宽慈法壹缘儒术风行息讼辞循良民不扰清凈我无为五马朝天罢遄归慰去思 
　　朝宗趋万国述职会诸侯玊帛陈庭陛冠裳谒衮旄奏言今法舜考课旧遵周黄霸蒙殊赏由来政绩优 

　　○送李侍御伯瑞归成都 

　　绣斧临吴甸星轺返蜀陬题桥心不负揽辔志应酬栈阁连云险花溪濯锦流文园如有作寄我慰离忧 

　　○送王道思提学山东 

　　甞闻邹鲁地小邑尽弦歌礼俗今逾羙文风近若何孔堂寻竹简泮水咏菁莪君去搜材杰还应列四科 

　　○送劳员外赴留都 

　　别驾黄堂久分曹粉署新循良民誉羙清苦宦囊贫寒菊荒官舍秋湖浅驿津岘山攀送处应有去思人 

　　○送陈士仁之官留都 

　　儒官一命改綘帐几年分教拟胡安定贫如郑广文简贤登汉署读律致尧君相送苕湖上骊歌不忍闻 

　　○送王侍御子正之官长沙 

　　怜君骢马客尚作折腰行栢府名犹在琴堂政已成升沉随造物简易近民情即日开宣室天书召贾生 

　　○送沈侍御中甫按江西 

　　骢马去行行观风向楚城埋轮情慷慨揽辔志澄清朝雨侵郊草春风变谷莺都亭长揖处矫首望遐征 

　　○送翁佥事德宏之官岭南二首 

　　南粤几千里迢迢炎海涯莫愁庾岭瘴且醉曲江花荒服今同甸夷风久变华论程余更远不说长沙 
　　炎州新建节青琐旧知名巳奏循良绩犹传谏议声量移淹骥足高奋展鹏程此去瞻风采当令一道清 

　　○送马太守抑之归大梁 

　　落日清江别孤舟远客归才为众所惜道与世相违市虎终难信樊蝇枉自飞秪应去思者攀送独沾衣 

　　○送何给事善充守衡州 

　　衡阳楚上流太守古诸侯五马横金去三湘露冕游猿听巫峡夜鴈数洞庭秋今日辞青琐还将谏草留 

　　○送人之潮阳 

　　一官新捧檄匹马赴潮阳山瘴开南岭江花近夜郎弃繻踰险隘投笔事戎行长揖辕门下龙韬出豹囊 

　　○送人使琉球 

　　万国朝宗会诸夷欵塞同乘槎向海外授节送闽中雾涌鳌身黑波翻鱼目红君才如陆贾编发变华风 

　　○送邓司谕宰政和 

　　青衿敷敬典黄绶宠新封去以苏湖教言追卓鲁踪菊金妆露绽枫血染霜浓相送空相忆知君何处逢 

　　○送汤广文之安吉 

　　青衫困场屋白首荐公交车泮水歌于迈苕川梦卜居槐阴清夏好别恨故人疏明发瞻桑梓殷勤欲附书 

　　○送朱尹敬之赴召 

　　宣室召朱公单车赴洛中名齐循吏传政有古人风仄席今求士趋庭尔奏功临岐吾欲赠愿与绕朝同 

　　○送贺尹应璧赴召 

　　贺尹关中杰牛刀试我邦盖公祗清净汉吏自循良露冕时行县鸣琴不下堂他年看茂苑到处有甘棠 

　　○送人官吉府良医 

　　上池曾受诀中岁早知名去试青囊术归夸彩服荣折肱当日验种杏几时成藩府长沙近烦君吊贾生 

　　○送许仲贻会试 

　　疋马去骍骍云霄万里程志同题柱客材儗弃繻生献策趋金殿观光向玊京送君怀　圣主徒有子牟情 

　　○送杨子任会试 

　　雨雪将残岁关河斩早春桃花通闸水杨叶隔江津礼士方求骏怀材久席珍　圣朝多制作去矣享王宾 

　　○送赵子衡就试浙中 

　　年少有奇气昂昂千里驹易从商木授礼向孔庭趋久客嗟弹铗明时早弃繻文章与事业树立乃通儒 

　　○送王元宷会试 

　　才子荐公交车乡人祖道闾去陈三礼赋行上万言书待诏游金马承恩侍石渠谁怜茂陵下贫病有相如 

　　○送章伯庸会试 

　　章子青云器材华似贾生正逢求骏日羡尔弃繻行曲水攀僊杏琼林听早莺悬知献策处倚马万言成 

　　○送文一寿承王九禄之卒业治平寺二首 

　　告我非远别言从湖上居剧知山水癖无柰友朋疏竹径观棊局云门读道书太玄如就草不惜寄吾庐 
　　子去依黄宪予常慕远公烟霞劳梦寐词赋鄙雕虫白石宵吟和青精午饭同何时命高驾相访具茨中 

　　○送喻秀才还成都 

　　观光游太学卒业返成都和氏非怀壁涓人枉按图锦江三峡险剑阁一隅孤早晚题桥志吹嘘狗监徒 

　　○送伯兄赴任临江 

　　疋马出江东孤帆望楚中征人离思切官道祖筵空驿树沉寒日江涛吼朔风功名愿努力不用叹飞蓬 

　　○送吴明仲会试二首 

　　趋庭游建业观国赴燕云贾谊年何少终军志不羣学箕夸步武倚马羡能文三月泥金报高堂慰远闻 
　　僊郎行献策　圣主急求才驷马先题柱黄金已筑台莺听禁籞啭花赏曲江开遥羡宫绯赐恩波沐上台 

　　○送陈启之读书西洞庭 

　　儒史真吾好山居独羡君下帷穷古籍闭户理玄文学道渊如海兴词烂若云五车湏尽读前辈有清芬 

　　○送叔兄与之游太学二首 

　　金陵为帝宅大学是贤关此去修弦诵平生慕孔颜桥门听讲暇泮水采芹闲莫负高山仰湏将逸驾攀 
　　玉阙天为堑金城帝作都万年留王气三辅拱黄图月忆秦淮水花怜玄武湖少时游览兴送子不能无 

　　○送绍之弟赴试 

　　千里赴功名孤帆向　帝京江清杨子渡秋早石头城倚马材何逸题桥志竟成汝兄真望汝努力振家声 

　　○送陆幼灵 

　　池馆花飞尽谁能对别筵思迷芳草路节换暮春天辟荐机游洛遭逢隗入燕君行呈绝艺杨叶旧曾穿 

　　○送杨子任虑囚福建 

　　驷马还乡国楼船赴海滨去将三尺法惠此八闽人敬忌宣周典钦哉广帝仁武夷山更好游赏莫辞频 

　　○送僧还金山 

　　高僧何处住孤锡向空飞驿树连天尽江帆带雨归潮声喧讲座山色映渔矶遥忆东林下精庐隐翠微 

　　○送翁仁甫按察四川五首 

　　巴蜀号蚕丛关河险更雄昔人曾用武今子复观风阁锁秦时栈山余汉代宫不湏谈霸略此去拟文翁 
　　夙昔忧时志平生许国身莫夸题柱客好学卧龙人剑外风尘静台端政令新宪司官不小看尔展经纶 
　　忆昨交南役奇功尔独收和戎遵庙筭欵塞许蛮酋终孺缨先请班生笔已投但令长偃革何用即封侯 
　　伏枕闻君去离筵怅我违秋生百粤早客向五羊归緫臬持霜斧登堂舞彩衣蜀人知望久行矣速于飞 
　　送别何其促论交况最深征人匹马去古树乱蝉吟峡转黄牛急云生玉垒阴成都逢卜者为我问升沉 

　　○送苏惟和北上二首 

　　送送皇华使南归又北游暮云湘浦饯春水洞庭舟念我终青眼为郎尚黑头君行无太速驻节好谘诹 
　　白下真兄弟南中复主宾不堪班马动又见柳条新楚水心千里湖山梦两春还因入朝者愁绝望乡人 

　　○送张宪副国信还巴陵 

　　夜梦巴陵道朝辞桂水游宦途真塞马心事已江鸥楚泽骚人怨长沙贾傅愁此行虽失意犹胜客炎州 

　　○送王苏州子正入觐 

　　岁首书王正星言觐北宸关河残雪暮江驿早梅春众拟褒黄霸民思借寇恂还期明试后敷奏惠吴人 

　　○分题得百花洲送王子正 

　　名郡雄千雉芳洲丽百花昔人此歌舞今日更繁华细柳朱轮映清波锦缆斜纷纷去思者攀送使君槎 

　　○送仲兄尚之赴试北都二首 

　　江上忽相见离觞欢共持看兄弃繻日是我挂冠时伏枥心逾壮题桥鬓未丝黄金台巳筑谁笑买臣迟 
　　荀氏八才子白眉兄最良传家秪忠孝华国有文章卞玉终辞璞毛锥早脱囊大材应晚就拭目荐岩廊 

　　○送陈司训教谕丹阳 

　　离思惜纷纷江亭忍送君杨花如暮雪草色似春云綘帐仍敷教青毡复广文苏湖尘未远千载挹清芬 

　　○送舒侍御绍安还朝 

　　观风历吴越揽辔巳澄清柱下流芳誉台端表直声秋空孤隼击云路一騘行此去题封事还期荅　圣明 

　　○送慧公之京 

　　寒律穷阴纪晨征戒远游浮云望飞锡细雨送孤舟朔鴈遥天外霜枫古渡头归应沾一命休忆故园愁 

　　○送慧公住持寒山寺 

　　古寺人天外精庐杳霭中君依莲社去心与白云同溪水看清净寒山对苦空何时听说法为我畅玄风 

　　○赠施聘之 

　　使君骢马吏樗散弃江湖到处留诗草从人觅酒垆梁鸿曾入越梅福巳藏吴何日开宣室征书下　帝都 

　　○赠何伯直 

　　每过何京兆论文慰索居自言消渴病懒着茂陵书簿领终朝困琴尊累月虚新诗无吝惜为我涤烦裾 

　　○赠焦将军 

　　二十执金吾昂藏胆气粗天闲云杂锦牙帐虎为符秘畧资神授成功仰庙谟尔曹思报　主急为灭匈奴 

　　○赠白都阃 

　　将军白起后胆略更雄麤威振三江静风生百粤孤尊前时舞剑花下日投壶岂说南蛮伏当令北虏无 

　　○赋得采石渚赠马员外顺卿 

　　采石临高渚青山绕故城狂吟吊李白长啸忆袁宏地撼江涛动楼悬海日明风流今巳矣徒有昔人情 

　　○赠嘉定尹李资坤 

　　汉代多循吏今公亦大名无为民自化不扰政还平鲁雉驯中野潘花满县城遥怜练川水应比使君清 

　　○赠邢处士丽文 

　　梅福变名姓梁鸿栖市廛怀贤高士传招隐士生篇谷涌苏门啸花迷剡曲船安车与驷马何日下林泉 

　　○赠汤太学子重 

　　买臣官五十今子更蹉跎莫惜功名晚休论甲子多材高于屈宋诗酷似阴何定有蒲轮召无劳咏在阿 

　　○赠郑山人 

　　谷口子真处青山知几重柴门秪麛鹿不见有人踪散帙读高士荷锄随老农烟霞巳痼疾此外复何从 

　　○赠岘山际和尚 

　　远公禅寂处岘首最高峯凈业依修竹玄心对古松下帘时卖药植杖复为农独坐茅斋里袈裟手自缝 

　　○赠纪山人 

　　岩壑怀肥遯松乔引上龄餐英泛朱醴炼气守黄庭作伴惟孤鹤传家有一经夜来南极下应见老人星 

　　○赠武林余道士 

　　羽士类茅盈餐霞住赤城炼形同鹤瘦服气与风轻饭并青精辟方将紫汞成玄都桃万树灵实几回生 

　　○访都太仆玄敬南濠书院 

　　结社依支遁时来问字人高谈雄稷下著述侈先秦架上临池帖床头漉酒巾惭非徐孺子空扫榻间尘 

　　○访吕山人弹琵琶 

　　半塘山墅僻万竹野亭开积水残霞灭遥天独鸟来云行鸾柱缓波急羽觞催未尽龟年技兰桡载酒回 

　　○湖上别王员外道思 

　　离筵湖上别使节广南来为问苕溪水何如庾岭梅还乡驰驷马恋阙望三台报　主平生意千金得骏材 

　　○简王直夫愽士 

　　伏暑愁消渴终朝念索居城乌窥睥睨窓竹净琴书泮水通丹籞宫墙切紫虚何时骑马至蒋径拟亲除 

　　○寄高子业吏部 

　　河洛多才子高生更不群家贫偏好客年少最能文闭户成玄草归田卧白云梁园一分手何日不思君 

　　○寄凌司训时东 

　　君家苕水东余住岘山中握手经年少论心隔地同病抛人事懒静悟世缘空每见南湖绿悠悠忆戴公 

　　○寄杨用修太史 

　　宣室召何日滇池逢几春每怀金马客欲访碧鸡神书向穷愁著名因远窜新古贤多蹭蹬不朽亦斯人 

　　○寄王苏州子正 

　　闻君为郡日岂弟与民宜政事殊前辈文章即左司白堤游几度汲榻卧移时今代书循吏谁如杜父慈 

　　○寄题王履吉越溪庒三首 

　　远怜王子敬卜隐越溪傍看竹过兰若观鱼度石梁家贫供稻秫客至具壶觞春服偕童冠风雩乐未央 
　　左思咏招隐潘岳赋闲居花木罗新径桑麻翳曲渠灌园通树艺闭户理琴书结绶非无术谁当荐子虚 
　　鸡犬桃源閟烟霞剡曲偏花村茶碓远柳岸水车连野寺传斋磬晴湖荡画船惟应康乐辈载酒共谈玄 

　　○题徐太守沙冈别业 

　　别业在何处沙冈花木深秪缘农圃计遂远市朝心山色入茆屋溪声生玉琴寄言徐孺子开径许相寻 

　　○和汤右卿客游燕台怀故国之什 

　　逝川伤岁月怀土望乡关春鴈何时至征人几日还花飞千树雪云白万重山惆怅都门柳烟条未可攀 

　　○次大司马总督蔡公途中言怀二首 

　　炎海分南极迢迢天一涯登坛雄节钺行部倦风沙事业麒麟阁功名驷马车当令韩与范百代拟声 
　　元老初南伐生黎敢内侵檄传蛮部远师入鬼方深投笔羞班业留田识赵心南中今巳服七纵几成禽 

　　○荅曾参政懋远 

　　大雅何寥阔新篇好更多谁知删后作复继郢中歌藻思徐庾掩雄词左鲍过吾衰诗力减一为起沉痾 

　　○荅李淮安子中 

　　故人江上别赠我以新章每恨知音少谁云大雅亡才何惭邺下官岂薄淮阳尚忆论文地玄言清夜长 

　　○荅程客见怀 

　　疏慵人共弃慷慨尔新知正忆文园病翻投白雪词矶平新水涨楼豁晚山奇斗酒花前醉相邀定几时 

　　○哭琴士张大本 

　　银烛然清夜瑶琴不可闻繁弦悲下里高奏想南熏竹泪深湘水霜笳咽塞云锺期今巳矣雅郑更谁分 

　　○少司空永康徐公挽歌二首 

　　翼圣登三事居民亚六卿榱崩孤众望席仄轸皇情朝罢宫悬奏乡停巷杵声细推消息理天亦忌功名 
　　乌府澄清志黄堂卧治才民歌廉范去人仰寇恂来宿草孤坟掩甘棠几处栽仪刑今巳矣图画有云台 

　　○大廷尉江阴汤公挽歌二首 

　　岳降开名辅山颓逝哲人县车朝露促留剑夜台新生死哀荣毕行藏事业屯玄泉一此闭宿草几秋春 
　　灵旐翩中野僊軿祖北邙乡嗟耆硕尽国痛老成亡卿月昏无影台星黯不光唯应青史里列传继于张 

　　○哭王履吉二首 

　　经年忧汝病一夕哭君亡细检诗盈箧难禁泪满裳茂陵书未就鵩鸟赋堪伤生死交期尽萧萧悲白杨 
　　天道殊茫昧斯人竟若何年逾文考短诗并子安多日月名难敝丹青事不磨越溪庒上路寂寞更谁过 

　　○张贞女二首 

　　玉质泉台掩花魂草露危衔冤悲孝妇抱节拟共姬缕血凝为碧氷心誓不缁秋胡羞再面地下莫相随 
　　蕙折嫌多露珠沉耻二天岂知倾国貌空结堕楼缘蝶梦香闺月鹃啼青冢烟千秋姑恶鸟遗恨至今传 

　　衡藩重刻胥台先生集卷之六 



　　●衡藩重刻胥台先生集卷之七 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　七言近体 

　　◆七言近体 

　　大驾还京五首 
　　秋兴六首 
　　大渐二首 
　　中兴三首 
　　驾出南郊 
　　斋宿省署 
　　候驾 
　　立春日早朝 
　　五日从游西苑应制 
　　出左掖喜雪呈少宰徐师 
　　恭谒孝陵 
　　朝陵三首 
　　金陵怀古 
　　大梁城楼作时有潞贼之警 
　　谒岳武穆祠 
　　泛洞庭 
　　登匡庐山 
　　陪大宗伯张公游凤凰台遂宴西园辱教次韵二首 
　　元日宴都司 
　　陪文太史征仲修禊桃花园 
　　立秋日山楼观雨简朱日宣 
　　中秋日西湖舟宴 
　　九日雨花台诸僚友宴集 
　　九日陈太守允扬邀登岘山 
　　登大茅峰 
　　观碧岩瀑布泉 
　　苏湾山面碧浪湖其下有田可买颇怀筑室之志苦贫无赀作此解嘲 
　　湖上观雨 
　　桃花园 
　　采香泾新庄 
　　黄山草堂成 
　　灌园作 
　　咏白燕 
　　池莲盛开清晨往观 
　　连理秋兰诗 
　　客去 
　　同孙行人文会饮胡安定墓下 
　　江寺副于春过饮横塘庄遂同泛石湖 
　　宿大司空安仁刘公山庄二首 
　　宿施宪副聘之古朴楼 
　　卢师陈卜居城东携酒相愿 
　　卧病桃花园文太史期过访诗以速之 
　　过仲兄谢湖别业 
　　伯兄携酒肆志园赏菊 
　　夜饮仲兄山庄 
　　浒溪草堂为朱天民赋 
　　题陈职方鲁得五山别业 
　　题孙秀才菰城别业 
　　送大司徒邹公归湖南 
　　送戴孟光宰金坛 
　　送汤太史时敏谪官安庆 
　　送南仁父守徽州 
　　送人官南康 
　　送人游洞庭 
　　虏退二首 
　　山中寄履吉 
　　法华庵寄吴兴诸友 
　　度昆仑关寄马侍御君卿 
　　答大司空刘公见怀 
　　宗伯昭过访辱诗奉答 
　　答陈太仆鲁南 
　　答蔡丈九逵 
　　答履吉见怀 
　　施宪副过宿列岫楼辱诗奉答 
　　奉次大司马总督蔡公征黎二首 
　　次电白观海 
　　次遂溪书事 
　　次文太史见寄 

　　○大驾还京五首 

　　霓旌晓发罢东廵羽卫天行望紫宸黯黯风云悬太白阗阗铙皷翼钩陈长杨校猎陪群后岱岳登封礼百神问俗陈诗重游豫千秋词赋鄙横汾 
　　靺鞈彤弓亲视师凯旋十万羽林儿山川暗警龙舆度日月行瞻黼座移江右巳通吴贡赋淮扬亲覩汉官仪丹书曰马千羊约盐海铜陵异日悲 
　　大驾喧传戒北征旌旗犹闪石头城行宫皷吹纷淮甸驰道烟花接镐京阊阖云开宫扇影凤池风绕禁锺声千官鹄立朝班里缥缈炉烟望圣明 
　　朔方诸将本枭雄附翼攀鳞易立功北去关河三面险南来机杼万家空运筹制胜闻司马玉戚金貂羡揔戎今日凌烟谁第一我　皇亲为奏车攻 
　　江淮租赋古称雄数岁征求苦不供士马岂堪劳馈饷仓箱何以备荒凶屯田久巳思平籴销甲谁当复务农胡骑昨闻窥上谷急将漕粟转居庸 

　　○秋兴六首 

　　清秋抱病强登台南国浮云万里来尺素亦随鸿鴈杳一尊难对菊花开风尘举目山河异老大伤心岁月催遥望金陵霄汉里泠泠黄竹不胜哀 
　　月白霜清上庾楼感时怀抱更悲秋榆关烽火连边徼汉苑芙蓉夹御沟　天子征南亲拜将嫖姚专阃未封侯羯胡群盗犹猖獗转饷征输尽可忧 
　　塞上秋高胡马肥材官羽骑救重围受降城坏人难到住牧河深事巳非盐课不登边饷阙客兵常借羽书飞　文皇定鼎开天府独石居庸拱　帝畿 
　　南徐北固是杨州吴楚风烟动地秋四顾关河今夕照八荒戎马几时休铙歌奏凯喧川陆禁旅专征卫冕旒三载廵游车辙遍军中时望大刀头 
　　金陵自古帝王都　太祖开基孕宝符王气千年盘日月山河百二拥荆吴宫城曲抱秦淮水寝殿平临玄武湖寂寞遗弓龙去远宸游今日自欢娱 
　　仙仗行宫旧内居花间往往驻鸾舆徒闻汉帝横汾曲不见长卿谏猎书　天子射蛟开水殿奚官牧马遍郊墟蒹葭苜蓿秋无限怅望燕云万里余 

　　○大渐二首 

　　南征北伐罢王师泪洒千官大渐期慷慨轮台下诏日凄凉玉几托孤时白狼未受西戎贡黄竹愁闻梦泽辞寂寞桥陵松梓里行人谁起雍门悲 
　　武皇仙驾巳千秋细草荒烟蔓废丘龙虎团营新选士金张邸第旧通侯花深辇道萋萋色水咽宫墙曲曲流往事萧条都莫问咸阳黄犬不胜愁 

　　○中兴三首 

　　大明九叶中兴年　宪庙诸藩亲且贤花迎羽盖朝驰洛云引旗常夜入燕代邸玺符同劝进渭桥冠冕奉周旋蓬莱春日朝宗会兽舞嵩呼望九天 
　　紫禁青春拂曙开葱葱佳气指三台临轩诏出宫花赐耕籍躬勤玉辂回即喜贾生宣室召更闻司马洛阳来遥想赓歌凤池里群工稽首咏康哉 
　　十道循行使者劳凤衔丹诏下云霄山东抉杖观　王化河北投戈欵　圣朝畴昔尚方频赐予何时少府罢征繇留都根本开基地苦忆供输走百僚 

　　○驾出南郊 

　　鸾舆晓出大明宫文武官僚扈从同衮冕遥瞻九霄上旌旗如在五云中笙镛隐隐郊坛閟辇路迢迢帐殿通殷荐礼成柴望毕天长地久岁时丰 

　　○斋宿省署 

　　大祀南郊卜孟春西曹斋沭集儒绅日长官舍无公务鸟下庭阶少吏人岸帻弹碁殊不俗检书烧烛喜相亲抽毫欲献甘泉赋授简惭非侍从臣 

　　○候驾 

　　仙韶广乐半空闻阊阖朝开卤簿分队队五花中厩马纷纷六郡羽林军行天警跸驰清道合殿炉烟散彩云昧爽趋朝迎法从光华亲覩圣明君 

　　○立春日早朝 

　　青旗苍辂转东郊剪彩裁花赐百僚京兆献春传木德天门颁朔舞云韶鱼迎淑气窥泉脉莺啭和风变柳条惟有农祥恊晨正愿因千亩降鸾鏕 

　　○五日从游西苑应制 【 阁试】 

　　兰官桂殿翠微中凤辇宸游引上公莺语巧随歌管细榴花娇映御筵红长秋揆日分丝缕侍女承恩戏角弓鱼藻万年同宴镐甘泉欲赋未能工 

　　○出左掖喜雪呈少宰徐师 

　　春空瑞雪舞萦回八表彤云曙色开明月犹悬驰道直银河疑泻御沟来上林入夜花如霰广内平明玉作台无羡郢人歌独步愿调商鼎和盐梅 

　　○恭谒孝陵 

　　高皇陵寝枕钟山怅望宫车不可攀表里关河环羽卫岁时朝谒走鹓班云中綘节虚无见天上金灯缥缈闲王气直连丰沛远神灵长绕鼎湖还 

　　○朝陵三首 

　　诸陵远在京师北　帝遣祠官祭告来隧道阴阴连大漠仙宫杳杳闭蓬莱玉鱼葬地悲难尽龙驭宾天去不回紫塞黄云千万里雍门西望使人哀 
　　七圣衣冠宅兆同左包辽海右云中金舆玉几开前殿太乙钩陈俨后宫陵寝万年凝王气松楸落日起悲风先朝侍从今谁在密勿经纶有数公 
　　尚忆　文皇战杀胡我明功烈古来无关门虎据雄三镇守卫龙骧走万夫石兽崔巍穷制度金腾诒翼閟谋谟小臣稽首　长陵下想象神灵聚鼎湖 

　　○金陵怀古 

　　古时王气说金陵今代金陵是旧京钟山作镇开天府江水为池抱石城卢龙观里花空发白鹭洲前草自生六帝霸图悲雾灭千秋　皇业忆龙争 

　　○大梁城楼作时有潞贼之警 

　　飞楼百尺层城上极目中原感慨多天设潼关包大华地分嵩岳枕黄河西山寇盗悲多垒北阙旌旗望凯歌日暮凭轩空涕泗几时诸将罢干戈 

　　○谒岳武穆祠 

　　朱仙当日恨班师地裂天倾宋室危百战河山空左衽千年松栢尽南枝江潮夜月英魂现禾黍秋风故国悲和议祗谈秦相失燕云先巳弃辽夷 

　　○泛洞庭 

　　晓发江潭下洞庭楼船天上坐扬舲中流雪浪茫茫白两岸云山点点青楚客挂冠归梦泽渔人吹笛和湘灵岳阳楼上湏沉醉尽典朝衣忍独醒 

　　○登匡庐山 

　　迢迢庐岳近天都万丈丹梯鸟道孤树里泉声飞瀑布空中烟雾起香垆峯形下瞰莲花岭江势遥吞彭蠡湖白鹿仙岩何处是却看五老在虚无 

　　○陪大宗伯张公游凤凰台遂宴西园辱教次韵二首 

　　春游相赏凤凰台晴日江山西四望开歌空怜遗事往登临无复昔人来缘冈疏竹迷朱槛曲水飞花逐羽杯共羡上公传郢调谁云词客有仙材 
　　兰堂桂馆列清尊飞盖华轩集上园四座笙歌争选部几丛花竹自成村江梅破腊香风度檐鸟鸣春丽日暄秉烛夜游方未巳凤城锺皷报初昏 

　　○元日宴都司 

　　喜从元日宴华堂莫问新春客异乡残雪渐消蓂试绿炎风初转柳窥黄椒花竹叶同随俗对局探钩各擅场共劝一杯还一岁万年长此祝君王 

　　○陪文太史征仲修禊桃花园 

　　风日喜临佳节好林亭更爱小庄幽药栏舞蝶双双戏花沼群鱼队队游旋摘园蔬当鸡黍新栽径竹间葵榴亦知生计湏农圃便拟青门老一丘 

　　○立秋日山楼观雨简朱日宣 

　　急雨翻盆湖上来好风吹满最高台凉生氷簟秋先到病减文园暑尽回失意琴书聊自遣感时怀抱向谁开朱云不见空相忆应对山僧弄酒杯 

　　○中秋日西湖舟宴 

　　朱帘画舫兢遨游骑吹喧阗集渡头绕岸山围青作障重湖波净绿如油烟笼树色含微雨风引荅香接素秋今古繁华歌舞地东南佳丽帝王州 

　　○九日雨花台诸僚友宴集 

　　高台登眺俯神京令节欢游出凤城晴日满山罗绮队香风随路管弦声江空落木孤帆急野旷寒云一鴈惊陶令孟嘉俱巳矣紫萸黄菊倍关情 

　　○九日陈太守允扬邀登岘山 

　　澄湖碧水映晴空宝地青山列梵宫坐拥笙歌娱九日亭邀冠盖会群公黄花满径垂秋露画角层城度晚风乐矣登高还作赋忘怀真与孟嘉同 

　　○登大茅峰 

　　三茅峰并翠岧嶤宫观参差傍赤霄历井渐疑天阙近乘风犹阻帝台遥空中玉节元君降殿里珠衣羽士朝安得异人传秘术凌云徒有思飘飘 

　　○观碧岩瀑布泉 

　　岧嶤石磴蹑香台翠匡飞泉响万雷急雨倒悬珠沫乱微风斜扬水帘开银河似向空中落素练遥从望里来庐岳谁言过弁岭碧岩今拟作天 

　　○苏湾山面碧浪湖其下有田可买颇怀筑室之志苦贫无赀作此解嘲 

　　山田十亩傍湖阴草屋三间对竹林地占清幽宜卜筑天教闲散得登临葛洪自有移家志陶令能无结社心巳矣谋生真计拙东西南北任浮沉 

　　○湖上观雨 

　　湖气昏昏雨欲来山岚如瘴蔽楼台琐窓白昼霾阴雾岩壑清秋起暴雷落雁渐依渔网集归鸦遥带客帆回书空终日知何益且复陶然进一杯 

　　○桃花园 

　　新庄近筑桃花坞僻寂城闉远市喧红槿篱疏环曲岸绿杨池小面幽轩时邀宾客教开径日课儿童学灌园乘兴再来看芍药一尊相赏过郊原 

　　○采香泾新庄 

　　诛茅阊阖城之西路转采香泾上堤浓阴榆柳绿当户秀色芙蕖红满溪力田输税半栽秫凿沼养鱼兼灌畦每愧长公高隐志杜门从此可幽栖 【 张挚字长公】 

　　○黄山草堂成 

　　小堂僻寂横塘滨溪水曲曲桃花新古榆高柳自成墅沙鸭野鸥时近人邵园瓜熟足生计蒋径草荒无杂宾长夏江村更何事钓竿终日坐垂纶 

　　○灌园作 

　　绿水青门一亩宫土墙茅舍百花丛霜前早橘巳如锦秋后疏荷犹自红抱瓮还同汉阴叟避秦岂学东园公临流濯足不归去酒熟隔离呼老农 

　　○咏白燕 

　　燕燕差池绕画堂惊看缟素雪衣娘梨花月冷迷春梦柳絮风轻淡晓妆巷口谁家营玉垒掌中何日舞霓裳不湏更咏空梁什飞去飞来总断肠 

　　○池莲盛开清晨往观 

　　林塘开满芰荷花波面晨妆乱彩霞簇簇红衣承日整娟娟翠盖倚风斜满房新子含蜂蜜万颗明珠滚露华避暑秪宜河朔饮习池宁似野人家 

　　○连理秋兰诗 【 有引】 

　　余自西粤携归秋兰三本今岁季夏花盛开奇芬秀色迥异常品中有两花骈而为一合蒂联英又不特连理并口?页而巳客有以为瑞者喜而赋之 
　　幽兰呈瑞挺芳蕤纫就同心佩陆离两两紫英开并蒂双双绿萼缀连枝谢庭玉树真堪侣楚畹瑶葩未足奇向晚光风更吹拂月华香雾坐相宜 

　　○客去 

　　茂陵归后日书空壮志销零岁不同俗事厌闻缘耳洗新文喜诵为头风右军山下鹅成字陶令篱边菊几丛薄暮问奇人巳散倚栏翘首送飞鸿 

　　○同孙行人文会饮胡安定墓下 

　　涧水潺潺响白云空山伐木声相闻林深过客畏虎迹地僻居人驯鹿群密竹短墙围梵院高松细路转胡坟花时莫负春游兴共尔狂歌醉夕曛 

　　○江寺副于春过饮横塘庄遂同泛石湖 

　　每逢北使问京华忽漫停骖野客家小饮花前张草具胜游湖上附仙槎纳凉宴坐迎风便联句忘归恨日斜恠尔别来才思进江淹今已笔生花 

　　○宿大司空安仁刘公山庄二首 

　　桑麻弥望原田绕竹树成行涧道分舟楫时通具区水轩窓朝起弁山云萧疏生计渔樵事淡泊机心麋鹿群此地何如簪组贵野人休更勒移文 
　　忆昨追趋画省中自公多暇日相从岂知朝市浮云变犹喜江湖握手逢山静停杯闻木叶夜阑秉烛看芙蓉求田问舍能无意北里南邻作老农 

　　○宿施宪副聘之古朴楼 

　　丈人宅子苕溪滨余亦乘舟访隐沦高楼远望见百里古树浓阴遮四邻隙地种桑知有利薄田栽芋岂忧贫细谈往事伤心极湖海栖栖叹此身 

　　○卢师陈卜居城东携酒相愿 

　　长安城东新卜居闭户萧然只著书苑静烟霞联禁密官清鸟雀下庭除论文苦爱高人传好客时来长者车跃马携壶相问讯为余沽酒解银鱼 

　　○卧病桃花园文太史期过访诗以速之 

　　阖闾城北桃花园桃花夹坞如桃源一春病肺惟高枕终日著书长闭门躭幽苦忆山林僻好静翻嫌鸟雀喧报道羊求不时到几回开径候高轩 

　　○过仲兄谢湖别业 

　　五湖一曲辋川庄修竹千竿蔽草堂素练绕门秋水净翠屏当户晚山苍穷愁亦有田园乐习静能无著述忙弟劝兄酬自兹始也湏斗酒醉柴桑 

　　○伯兄携酒肆志园赏菊 

　　天明折简报花开日午移舟载酒来荷锸亲除蒋生径觧衣同醉陶潜杯幽姿百种娇风榭冷艳千丛袅露台此日共歌棠棣什伊予惭乏惠连才 

　　○夜饮仲兄山庄 

　　斜日携壶叩竹扉长公扶病倒荷衣避贤转诧交游散乐圣休论世态非兴剧酒随红烛尽狂来歌逐彩云飞中天月色真如昼不羡山阴雪里归 

　　○浒溪草堂为朱天民赋 

　　浒溪新卜草堂幽况有渔矶枕碧流一径榆阴不知暑四窓山色更宜秋枫林散步吟红叶水槛间凭对白鸥羡子高情同鲁望笔床茶灶只扁舟 

　　○题陈职方鲁得五山别业 

　　甞闻五老匡庐胜岂识闽中五马山天外层峦同缥缈云端飞涧并潺湲苍苍秀色时当户寂寂幽栖日闭关何用拂衣游五岳羡君兹地足跻攀 

　　○题孙秀才菰城别业 

　　土城传自春申筑山馆今为武子居窓引溪云飞白鸟池通湖水浴红蕖桑洲隐隐菰蒲乱樵路迢迢竹树疏羡尔投戈习文艺闭门读尽邺侯书 

　　○送大司徒邹公归湖南 

　　恳辞荣禄思田里竟觧朝簪别　帝闱优诏特教驰驿去明时何以拂衣归两都钱谷谁能计八座功名世所希国有老成天下福士人徒尔羡知几 

　　○送戴孟光宰金坛 

　　建业关河拱　帝居金坛风俗类秦余华阳洞閟仙人箓句曲山藏太史书鸡犬千家花县静弦歌终日讼庭虚飘飘银汉星槎去卧病文园独曳裾 

　　○送汤太史时敏谪官安庆 

　　嗟君谪宦意何如仆马星逜畏简书江水远浮天柱阔楚云时傍小孤舒每司簿领趋公府曾捧丝纶侍石渠不久　皇恩召宣室长沙无用吊三闾 

　　○送南仁父守徽州 

　　三载西曹为大夫金章象简出皇都使君五马初乘传汉室诸侯重剖符春雪消时河水发乱山深处郡堂孤知君不薄新安守讼简风清一事无 

　　○送人官南康 

　　羡君作宦南康州庐岳崔巍拥上流瀑布银河当面落香炉云气半空浮江花自发匡君庙山月长悬谢客楼幕下公余倘无事为寻彭泽菊花秋 

　　○送人游洞庭 

　　洞庭天险东西峙震泽波涛混太清万石云霞开锦绣千林风雨杂箫笙毛公坛下藏金箓鹿饮泉头濯素缨闭户著书吾有意何时与子避浮名 

　　○虏退二首 

　　昨闻胡马寇榆林今喜元戎奏捷音选士防秋征六郡出师终日费千金风清细柳铙歌动月满辕门杀气阴蠢尔匈奴犹未灭诸君宜轸济时心 
　　阴山西去草萧萧飞将谁能捉射鵰当宁闻鼙思颇牧军中投石望嫖姚虎符夜发抽兵急羽檄晨驰转饷遥边务即今雕敝极愿将封事上清朝 

　　○山中寄履吉 

　　千山万山当面迎采秀探奇余独行天寒洞庭一水阔落日缥缈孤峯明草玄吾巳钦前辈作赋君今畏后生若问高阳旧徒侣竹林应有七贤名 

　　○法华庵寄吴兴诸友 

　　昔爱湖山野寺居今依浔水借精庐阴阴橘柚开虚馆密密桑麻遶曲渠风土渐于乡国近壶觞无柰故人疏年来更有文园病媿似虞卿强著书 

　　○度昆仑关寄马侍御君卿 

　　昆仑关外即邕州迁客那堪此地游九折坂盘疑栈道万重山险抱江流时平不见干戈警身病仍闻瘴疠愁五岭古来无鴈到思君何处慰离忧 

　　○答大司空刘公见怀 

　　北雁南鱼各异方吴江越水路茫茫人生聚散那堪说世事升沉秪自伤十载东山间谢傅几时牛渚共袁郎相思独上高楼望忽接新诗泪两行 

　　○宗伯昭过访辱诗奉答 

　　蓬户萧然仲蔚居忽传高士驻文舆怜君失意长为客顾我穷愁强著书海内独怜青眼在花前犹恨绿樽虚石湖新水晴如练好买扁舟看钓鱼 

　　○答陈太仆鲁南 

　　金陵西望思悠悠苦忆风流老太丘对酒那能论往事寄诗粗可慰离忧焚鱼学士新招隐题柱仙郎故倦游岂是窜身求负郭秪缘餬口卜菟裘 

　　○答蔡丈九逵 

　　一自君王赐五湖闭门高枕着潜夫支离农圃全疏懒叹息交游半有无金马门高瞻日月清枫江冷忆莼鲈子云白首真能事草得玄经冠两都 

　　○答履吉见怀 

　　湖头新水没渔矶桑柘青青叶渐稀溪柳晚凉蝉乱响渚蒲朝霁鹳群飞养生药物身无恙玩世功名事已非谷隐岩栖真我愿异时浮海莫相违 

　　○施宪副过宿列岫楼辱诗奉答 

　　苕溪惜别动经年吴地相逢倍黯然握手论心疑梦里狂歌痛饮对花前高楼只合元龙卧尘榻宁于孺子悬本为情深遥命驾何湏兴尽便回船 

　　○奉次大司马总督蔡公征黎二首 

　　羽檄星驰出凤城虎符风发集狼兵军容坐撼山川动杀气先回草木生玉节临边蛮雾静楼船横海瘴烟清朱厓此日封京观麟阁他年勒姓名 
　　交南新筑受降城海外亲提十万兵专阃功高推大将请缨心壮笑书生辕门风急朱旗卷幕府霜寒画角清露布早驰黎母捷磨崖谁数伏波名 

　　○次电白观海 

　　电白城高海上开飞楼千尺俯蓬莱三山隐见从空起八极溟蒙入望来蜃气朝蒸疑是雾潮声昼涌忽如雷遥思驱石当年事直欲乘槎去复回 

　　○次遂溪书事 

　　荒村古堞树阴阴下马停车试一临城郭萧条经战后山川摇落对秋深刘琨报主闻鶪舞诸葛匡时抱膝吟北虏南蛮忧不细江湖空有庙廊心 

　　○次文太史见寄 

　　愁绪摇摇似旆旌每怀前辈有仪刑高公诗寄题人日方朔名传是岁星吴苑菊荒三径在楚江云远数峯青折腰五斗缘何事休恠杨雄忆草亭 

　　衡藩重刻胥台先生集卷之七 



　　●衡藩重刻胥台先生集卷之八 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　五言排律 

　　◆五言排律 

　　南都纪游 
　　元正听朔奏天殿 
　　廷对 
　　入馆呈诸君 
　　寄寿大傅木斋谢公三十韵 
　　紫阳庵 
　　张氏园亭 
　　游张公洞简宜兴令谷嗣兴 
　　答谷嗣兴游虎丘见忆 
　　自夏徂秋候旨未得归 
　　南岳登绝顶 
　　送张濂卿归赋溪 
　　送莫水部子良归华亭 
　　赋得桃花洞赠李正父 
　　寄上大宗伯石潭汪公 
　　桂林卧病书怀 
　　秋菊盈园客至辄醉效白太傅体作 
　　江都陈娥许嫁姑苏崔生强暴将夺之抱节而死二首 
　　庄居二首 
　　春日肆志园漫兴五首 
　　石湖次彭孔加韵 
　　芳春楼 
　　飞丽亭 
　　寒玉泉 

　　○南都纪游 

　　六合齐文轨多方恊帝猷山河包魏阙日月拱神州佳气瞻阊阖光华忆冕旒楼台三辅晓风物五陵秋财赋东藩会纲维北极侔寝园櫜矢服武卫拥貔貅地接王公馆花迎伎女舟通衢分列骑官柳引鸣驺济济来阳禹彬彬奋祖刘威仪方陋汉制作远追周 

　　○元正听朔奏天殿 

　　宵炬开阊阖晨锺警未央穆清颁象魏斧扆翼旗常庭实输文陛宫县合洞房鸾和瞻至止兽舞俨成行土德三元会干文七曜光履端申岁事敬授禀王章恊律调玄钥司仪肃衮裳蠢融仙掌露寒薄玉戈霜铜浑初昏转阶蓂孟月芳苔痕疑隐绿柳色半舒黄彩帖镂金薄椒花荐羽觞云官歌万寿太皞肇东方灵沼流澌释新田土脉张九衢扬木铎千亩劝公桑翼翼宸维正巍巍帝座昌都俞欣道泰游豫悦时康 

　　○廷对 

　　警跸临轩出公交车待诏来羽林罗广陛法从拥蓬莱天语丝纶密人文日月开非熊劳梦寐调鼎想盐梅喜起夔龙会条陈董贾才小儒真忝窃拜手咏康哉 

　　○入馆呈诸君 

　　卒业铜龙署从游金马门吹嘘忝嘉荐感激荷殊恩朝散花迎佩公余月满轩槐阴亲凡席鹤舞对琴尊窃禄多游豫披文共讨论诸君尽材彦述作冠词垣 

　　○寄寿大傅木斋谢公三十韵 

　　翊运调枢轴乘时陟庙廊四朝全礼数八座冠班行名使华夷重功存社稷康锺彝摽事业甲第耸文章玄化思弘治明公佐　敬皇披鳞输骨鲠补衮咏羔羊侍从云台下逶迤黼座傍谋谟勤献纳夙夜慎趋跄坐视金麻草归舍玉署香建明真不朽遭际亦非常共羡时宣召惟知日赞襄休休绵国脉肃肃布王纲剥复机相倚艰屯意叵量悲风天地惨遗诏古今伤万事俄然改孤忠誓敢忘危机尝虎口正色忤豺狼幸遂明农愿终传辟谷方斯文关泰否吾道卜行藏谢傅东山墅裴公绿野堂升沉更世代盘错历风霜访落劳存问征书荷宠光安车迎再四束帛备玄黄虚位相推让趋朝勉对扬主恩?不忝臣节去弥芳明哲身能保森泉志竟偿羽仪尊泰华桃李望门墙世禄夸名阀词林有令郎伊余蒙品藻美烈媿铺张未及陪珠履徒怀奉羽觞伫瞻南极下遥祝寿无强 

　　○紫阳庵 

　　复磴上重重灵关访赤松坛危瑶草合灶废白云封珠舄怀宾驭星??童想道踪丹砂难变化紫汞费陶镕海上方无验桃源路莫从何当弃家缑氏倘相逢 

　　○张氏园亭 

　　未穷游览兴延赏辟强园戚里联阊阖椒房冠掖垣遡风排绣闼纳月启华轩芳沼芙蓉列幽庭翡翠翻莺花疑杜曲水物爱桃源归骑林塘晚昏鸦树树喧 

　　○游张公洞简宜兴令谷嗣兴 

　　灵洞虚窓豁香台曲磴连阴阳开福地日月閟人天度险高还下探奇折更旋浮岚迷晦黑怪石骇腾骞色杂丹青饰形疑锺磬悬把杯承乳溜张炬认芝田羽化穷幽诀霄升想秘诠宝符何在矣丹灶尚依然浩荡欢方洽飘飖思入玄因怀叶县宰凫舄望翩翩 

　　○答谷嗣兴游虎丘见忆 

　　仙宰鸣琴暇旃林驻节游河山标上界物序赏初秋遐眺凭危阁高攀陟峻丘花迷芝盖转泉涌羽觞浮阴壑碑文蚀玄宫剑气流霸图还忆古胜槩屡穷幽锦札劳题赠瑶麾阻献酬无缘同惠远送汝虎溪头 

　　○自夏徂秋候旨未得归 

　　徂暑惭流滞何时许罢归过湘无鴈到望阙有魂飞拙宦心真懒传经事巳非周任称就列梅福叹知几瘴疠炎州剧莼鲈泽国肥江湖随处好早晚筑渔矶 

　　○南岳登绝顶 

　　南岳势何雄高高耸祝融目穷三楚尽身在九霄同雪瀑悬银汉星梁跨彩虹古台朝望日阴壑昼乘风虞狩遗踪杳仙升往事空坐观飞雨至云气起封中 

　　○送张濂卿归赋溪 

　　长闻赋溪胜何日五湖游山指洞庭去水从天目流草荒严子墓桥泊范公舟锦浪迷红芰清波戏白鸥菱歌花里出画桨锦中浮君去秋应尽霜枫满渡头 

　　○送莫水部子良归华亭 

　　华亭生二陆之子熟三坟月露卑今体阳春慕古文清逾何水部俊掩鲍参军钱谷宁劳汝林泉独见君告归辞绂冕消暍卧松云海上方堪试天台药可分丹砂延寿命竹素累功勋玄草如刊定鱼笺好寄闻 

　　○赋得桃花洞赠李正父 

　　闻子幽栖处桃源路不迷崇台窥鹫岭别业对花溪竹树攒危壑烟霞断石梯桑麻墟里接鸡犬白云低中有长生客金丹灶巳泥他年问津去相访武陵西 

　　○寄上大宗伯石潭汪公 

　　高卧困山老秩宗恳辞荣禄遂明农丹心魏阙孤臣泪白首江湖万事慵侍从三朝真感激官居八座亦遭逢美名久矣人争慕直道由来世不容蓟北周南云杳杳吴山楚水路重重鴈归彭蠡知何处家住匡庐第几峰棠棣花前纷屡舞鹡鸰原上喜相从市朝莫问多更改兄弟遥应尽友恭未及识荆瞻气象曾因御李荷陶镕伫看瑚琏登清庙莫学神仙事赤松 

　　○桂林卧病书怀 

　　南中春半已飞花客里伤春更忆家旧说炎荒惟象郡今来卑湿倍长沙山岚弄雨初疑雾海气披晴忽变霞杳杳苍梧分岭外迢迢铜柱极天涯殊方物候偏惊早到处夷风未慕华月报峒蛮骚戍堡时传江獞刧盐楂投戈共喜交州顺游釜犹嫌荔浦哗远道甲兵愁阻绝羸躯痁疟苦交加折腰元亮辞先赋病肺相如思转賖皷柁新秋还甫里杜门终日卧官衙莼鲈自足供饘粥薏苡休教载使车莫恠挂冠胡太早二毛无意恋乌纱 

　　○秋菊盈园客至辄醉效白太傅体作 

　　小园无日不花开更喜黄花满径栽谢病长卿抛著述避人陶令赋归来霜枝高下依朱槛露蕋浮沉荐羽杯日引儿童相燕赏时邀邻曲坐莓苔香氛似入芝兰室丛艳争看锦绣堆岂羡季伦金谷好巳??李白玉山颓酒中深趣真堪乐身外浮名秪是灾但使有花无俗客百年知醉几千回 

　　○江都陈娥许嫁姑苏崔生强暴将夺之抱节而死二首 

　　生存异乡县死逝异坟丘单凫违昔侣只凤失今俦愿结来生誓还同一处游 
　　妾颜花比艳妾命草同雕宝幔空尘积泉台讵恨销贞魂应不散暮雨复云朝 

　　○庄居二首 

　　百迭山围屋角一湾水绕门前试问横塘风景何如瀼西辋川 
　　避客诛茅山郭养痾却扫衡门焚香终日静坐荷锄有时灌园 

　　○春日肆志园漫兴五首 

　　一瓢逍遥农圃千驷笑傲王侯尼父从吾所好于陵与世无求 
　　粉墙绿垂杨柳溪水红映桃花山店酒旗高扬江津渔皷频挝 
　　床头浊酒初熟园里好花兢开莫笑潘郎拙宦偶同陶令归来 
　　梨花一番细雨戴胜百啭和风白白新鹅戏水双双舞蝶穿丛 
　　风颠雨横无赖花落花开不知忽见帘栊新燕忍看庭院残枝 

　　○石湖次彭孔加韵 

　　秀岭云藏凤剎澄湖月偃虹梁风帆远随落鴈渔网高挂斜阳 

　　○芳春楼 

　　花气迟迟春昼花阴寂寂春宵素女台前挂镜玉人楼上吹箫 

　　○飞丽亭 

　　朱栱春莺对啭绣帘朝燕双飞借问兰亭绮丽何如金谷芳菲 

　　○寒玉泉 

　　千挺琅玕濯雨四檐环佩鸣风湘簟不知炎暑北窓高卧谁同 

　　衡藩重刻胥台先生集卷之八 



　　●衡藩重刻胥台先生集卷之九 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　五言绝句 

　　◆五言绝句 

　　虢州氏园亭杂咏十三首 
　　尧峯山十二咏 
　　横塘别业十四首 
　　肆志园 
　　横塘归 
　　返照 
　　野步 
　　渡江浦 
　　登月华洞寄藩臬诸公 
　　兴安道中见杜鹃花有感 
　　回鴈峰作 
　　黄陵庙 
　　送人官曲阜 
　　西芦辞三首赠上海诸征君 
　　并头白菊 
　　与诸文学分韵得头字起万字止 

　　○虢州氏园亭杂咏十三首 

　　柳溪书屋 
　　宾山草堂 
　　雪岫 
　　蜡祠 
　　松麓 
　　方桥 
　　曲塘 
　　延月亭 
　　花屿 
　　钓台 
　　蔬圃 
　　竹园 
　　苇浦 

　　柳溪书屋 

　　高柳荫清溪烟霞闭茅屋中有科斗书奇字不可读 

　　宾山草堂 

　　山色晨昏殊彩翠纷千状呦呦双鹿麛交卧青苔上 

　　雪岫 

　　危崖缀阴洞窈窕藏曲折洞里黄精花六月含霜雪 

　　蜡祠 

　　九月禾稼登十月场圃筑坎坎蜡皷喧争唱迎神曲 

　　松麓 

　　傍麓罗古松松根多赤苓月下松子落有客诵黄庭 

　　方桥 

　　稻畦通竹径水硙激花渠尽日濠渠上清流数儵鱼 

　　曲塘 

　　别墅抱回塘水竹多幽趣白鸥飞复来灌园忘日暮 

　　延月亭 

　　微云澹綘河初月辉辉出素影照青林幽人坐石室 

　　花屿 

　　迭石为鱼防花卉罗奇异春风三月时花落游鱼戏 

　　钓台 

　　溪水清涟漪溪毛纷可数竟日垂钓竿得鱼长尺五 

　　蔬圃 

　　莳植学为圃拮据人不知山中酒新熟客至烹露葵 

　　竹园 

　　幽篁密复疏雨余色苍翠天风振崇林环佩声相类 

　　苇浦 

　　蒹葭蔽极浦瑟瑟含秋风夜闻沧浪歌知是河上公 

　　○尧峯山十二咏 

　　半峯亭 
　　清晖轩 
　　碧玉沼 
　　观音 
　　白龙洞 
　　多景岩 
　　宝云井 
　　偃盖松 
　　铁塔 
　　妙高峰 
　　东斋 
　　西隐 

　　半峯亭 

　　连峰翠岧嶤孤亭半峰上山下云起时翻向凭高望 

　　清晖轩 

　　树杪见风帆正对南湖水山月流清晖来照轩窓里 

　　碧玉沼 

　　泠泠碧玉沼青萍铺水面风吹萍叶开水底鱼皆见 

　　观音 

　　复磴转危岩寂寥古龙象空林人迹稀但闻清磬响 

　　白龙洞 

　　阴洞山之阿谽谺石势逼还疑蛰龙起云雾闭深 

　　多景岩 

　　应接无闲暇日与赏心遇惟应山中人觧识山中趣 

　　宝云井 

　　古甃浸寒泉稚子时时汲迎晨入翠微岚气侵衣湿 

　　偃盖松 

　　迥松若车盖偃蹇北山隈不蒙匠石顾讵识明堂材 

　　铁塔 

　　鴈塔蔽浮云缥缈人天外风铃鸣四檐独往闻幽籁 

　　妙高峰 

　　逶迤羣峰首跻攀兴何已旷然心目开尽此丘壑美 

　　东斋 

　　枫叶纷纷落荒径无人扫万念杳虚寂闲门闭秋草 

　　西隐 

　　朝坐东斋幽夕宿西斋静跏跌对佛灯沉沉清夜永 

　　○横塘别业十四首 【 有引】 

　　余别业在横塘颇有黄山石湖之胜辱文内翰征仲题其门曰宅近青山同谢眺门垂碧柳似陶潜爰郎所题赋十四绝 

　　宅字 
　　近字 
　　青字 
　　山字 
　　同字 
　　谢字 
　　眺字 
　　门字 
　　垂字 
　　碧字 
　　柳字 
　　似字 
　　陶字 
　　潜字 

　　宅字 

　　伊余性好静移家黄山侧黄山何逶迤正近幽人宅 

　　近字 

　　山居远城市更与石湖近石湖妙难言秋来水如镜 

　　青字 

　　连山何青青四围如画屏清风敞高阁明月悬广庭 

　　山字 

　　地僻罕人事日长唯闭关扁舟时泛湖双屐还登山 

　　同字 

　　自余为老农事事田夫同食也百亩田居也一亩宫 

　　谢字 

　　衣食一无营朝市两相谢守寂聊自娱山中日多暇 

　　眺字 

　　山楼颇高明豁然宜远眺开襟当雄风怀古一长啸 

　　门字 

　　青山既遶舍绿水还当门即此足避世何用寻桃源 

　　垂字 

　　经月不出户下帘终日垂危坐诵老易逍遥澹无为 

　　碧字 

　　空堂寂无喧落叶疑人迹秋深凉思多雨洗苔花碧 

　　柳字 

　　临水植芙蓉缘堤列杨柳爱此芳树阴风雩亦何有 

　　似字 

　　双鹤皎如雪时有凌云志惟应考盘者高洁性相似 

　　陶字 

　　浊酒一壶罢其乐何陶陶仰天双耳热且复餔其糟 

　　潜字 

　　卜筑岁巳淹耕读时相兼丘园自有事还着老夫潜 

　　○肆志园 

　　折腰元亮懒肆志鲁连迂絓组从他慕田园且自娱 

　　○横塘归 

　　片月出云峤荒烟起茅舍薄暮见渔舟来集澄潭下 

　　○返照 

　　返照射空潭千林乱蝉响幽独怅谁语徙倚孤亭上 

　　○野步 

　　新月生西岭窈窕穿丛薄林深不逢人时有松子落 

　　○渡江浦 

　　阅武乘春令扬帆及霁晨柳烟迷极浦花日荡芳津 

　　○登月华洞寄藩臬诸公 

　　晨登月华洞洞口云微微桂岭杳何处孤心云共飞 

　　○兴安道中见杜鹃花有感 

　　杜鹃蹄巳老杜鹃花尚开昔从此山去今见此花回 

　　○回鴈峰作 

　　北鴈不南去南人今北归故乡愁尚远欲与鴈同飞 

　　○黄陵庙 

　　日落黄陵庙潮生青草湖萧萧斑竹里山鬼啸相呼 

　　○送人官曲阜 

　　花发潘生县风清宓子琴君行瞻孔庙丝竹有遗音 

　　○西芦辞三首赠上海诸征君 

　　君家沪渎城城西芦子渡芦子何苍苍秋风吹白露 
　　秋鴈集复飞寒潮明更灭日暮风起时芦子花如雪 
　　长江不见人渔舟眇何处风吹芦子鸣飒飒似人语 

　　○并头白菊 

　　白菊白如雪双花一蕋开遥疑两素女乘月舞瑶台 

　　○与诸文学分韵得头字起万字止 

　　头白王再黑持觞湏自劝圆魄几盈亏世虑徒千万 

　　衡藩重刻胥台先生集卷之九 



　　●衡藩重刻胥台先生集卷之十 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　七言绝句 

　　◆七言绝句 

　　皇太子生肆赦五首 
　　燕京上元歌四首 
　　金陵歌十首 
　　太平堤 
　　岘山歌十二首 
　　桂岭十首 
　　自灵岩至西洞庭四首 
　　北湖 
　　望缥缈峯怀蔡丈九逵 
　　观音岩访楚石和尚 
　　恭和枣阳王夏日襄阳歌三首 
　　答大司空刘公二首 
　　少宰徐师薜荔园十四咏 
　　送汪佥事赴湖南三首 
　　送文太史征仲归田五首 
　　送蔡师古游汉阳 
　　送人还临海 
　　送人游武当 
　　送许彦明还金陵 
　　送陈道原武举北上 
　　刘司空宅观赵王孙所画逸骥脱羁图 
　　石湖草堂芭蕉甚盛赋诗乞之 
　　绍之弟惠麝香百合千叶栀子各二本 
　　春来无日不饮为酒所困乃不知春去怅然有述二首 
　　溪上作 

　　○皇太子生肆赦五首 

　　海内欢传出　圣人万方雷雨百寺春元良继体传千叶宗社开祥自九嫔 
　　电绕青宫瑞霭流星辉紫极庆云浮多男不用高禖祝淑女还同太姒逑 
　　天祚皇明历数长我　皇纯孝格　高皇震索巳符文母卜河清先肇启贤祥 
　　冕旒朝御奉天门拜舞羣趋贺　至尊告庙礼成书玉牒垂衣端拱法乾坤 
　　彤楼放赦跪千官争看金鸡丈五竿驰诏分颁诸道使覃恩均洽万人欢 

　　○燕京上元歌四首 

　　九陌烟花遶建章春城游冶鬬新妆处处宝灯疑不夜家家歌管类平阳 
　　火树千枝照掖庭鱼龙百戏杂优伶楼头绮缀悬明月地上金莲布晓星 
　　侯家邸第入青云一曲笙歌十里闻花作■〈毛瞿〉■〈毛俞〉金作埒燕姬月下舞罗裙 
　　紫陌香尘蹴踘回纷纷花雾踏歌来太平无事都行乐鱼钥彤楼彻夜开 

　　○金陵歌十首 

　　金陵定鼎开基地虎踞龙蟠王气多旁沈赤山为曲阜外连江水作黄河 
　　高帝龙飞自凤阳金戈直指扫天狼亲驱虎旅收姑孰更遣舟师取豫章 
　　首起涂山作沛丰转漕江左类关中长驱巳报崤函破略地仍传瀚海空 
　　地转天旋　大驾崩千官洒泪哭龙升翠华玉舄虚无里日暮悲风起　孝陵 
　　一自　文皇宅北平渔阳上谷卫都城西通关陕为藩镇南指金陵配镐京 
　　别寝灵宫构紫微严更清署秘端闱花开旧内无人见草绿长门燕子飞 
　　海内风云荡晦冥空廊寂寂閟丹青麒麟阁上图诸将玄武湖头扈百灵 
　　花发台城苑殿荒六朝遗事使人伤翠华想象宸游处碧草萋萋辇路长 
　　岸夹垂杨起画楼秦淮锦浪接天流朝朝彩鹢来江口夜夜兰镫集渡头 
　　广陌香车九轨来长千里接凤凰台烟花万户闻歌舞宫殿千年闭草莱 

　　○太平堤 
　　菱叶荷花夹岸秋金堤十里抱芳洲凤凰台对蓬莱殿玄武湖通太液流 

　　○岘山歌十二首 【 有引】 

　　吴兴山水郡也而岘山为最胜前临碧浪湖中有浮玉道场金盖洞庭弁岭环奇拱秀且近城而幽台榭纷错竹树回旋余甚娱之旅寓既久得十二绝 
　　岘山更比襄阳好汉水何如碧浪清千里桑麻环沃壤万家楼馆抱重城 
　　城外苕溪接霅溪道峰高并弁峰齐谁言剡曲和严濑莫羡蓝田与瀼西 
　　春水桃花绿映人晓烟杨柳万条轻歌船合沓晴湖戏游骑联翩绮陌行 
　　金盖苕荛插紫霄洞庭双峙驾云鳌具区不数三江险天目还同五岳高 
　　浮碧亭前瞰碧漪洼樽石上倒金卮丛祠尚表三贤惠碑勒长存叔子思 
　　三月桑洲绿渐匀千村蚕种浴溪滨卖叶争看趋市客攀条时见挈筐人 
　　浮玉山浮碧浪湖鹭丝白白间花凫鳊鱼泼刺金银跃菡蓞纷披锦绣铺 
　　苏湾山下竹连冈学士坟前卧石羊牧竖采薪为野烧渔人吹笛起沧浪 
　　紫荇青蒲密复稀水清花落鳜鱼肥晒网朝朝渔艇集采菱处处渡船归 
　　说法空寻最上乘翻经静对佛龛灯前身恐是王摩诘今世来为有发僧 
　　黄菊丹枫照眼明山青湖碧爱秋晴夜坐南楼看月上晓开西阁候云生 
　　梵殿香台竹树间风樯云缆寺门前客馆不知黄叶落书窓惟有白鸥眠 

　　○桂岭十首 【 有引】 

　　城西凤凰岘下有范氏园桂树数百株花时游客如市岭西更有鲁家园树小而花更繁人无游者 
　　千株古桂密屯云数里香风隔坞闻翠幕周围高复下乱飘金粟碎纷纷 
　　华麓山前绕稻田凤凰岘下桂参天村童野老盈筐采卖与游人不论钱 
　　绣褥文茵席屡移羽觞催送酒淋漓戏将纨扇承花朵醉脱罗衣挂树枝 
　　风舞飞英杯面浮酒香花气紫霞流彩囊盛满悬衣带更杂钿蝉插鬓头 
　　缓步松阴过岭西岭西丛桂蔽回溪野人落帽低枝亚稚子携壶小径迷 
　　鲁园花较范园多溪水当门覆薜萝莫学桃源赚刘阮向来游客少经过 
　　偃蹇虬枝玉露抟清秋仍得醉中看若教朗月临青嶂何用乘风向广寒 
　　锦绣山河拱地灵黄金堆里拥丹青恍疑户掩流苏帐又似堂开云母屏 
　　日落深林客渐稀倾城士女看花归香尘不断人声远惟见篮舆转翠微 

　　○自灵岩至西洞庭四首 

　　灵岩高处是琴台舞榭歌梁巳草莱西施洞指云中出范蠡舟从海上来 
　　龙争虎鬬事千秋越垒吴宫麋鹿游更分震泽为彭蠡亦有三江赛十洲 
　　天开地缺浸方舆漭漭波涛混太虚缥缈峯头看浴日毛公坛下閟丹书 
　　七十二峯天削成青莲万朵画分明若为飞舄都游遍不灭蓬莱顶上行 

　　○北湖 

　　树里茅堂面太湖水精宫阙对蓬壶晚来雨霁开帘看七十二峯如画图 

　　○望缥缈峯怀蔡丈九逵 

　　遥望中湖缥缈峯丹霞削壁几千重桃花曲曲缘源路我欲从之访蔡邕 

　　○观音岩访楚石和尚 

　　闻有高僧住翠微雨中来访白云扉空山落叶无人迹但听泉声百道飞 

　　○恭和枣阳王夏日襄阳歌三首 

　　汉水方城帝子宫玉台琼馆五云中自有舜弦消永日不湏班扇引熏风 
　　习池肃穆疑氷井岘首阴森似雪山倒着接■〈罒离〉花铜鞮满路踏歌还 
　　荷花如锦柳千丝暑殿清虚坐奕棋便儗襄阳为阆苑更夸仙子是陈思 

　　○答大司空刘公二首 【 有引】 

　　大司空刘公以七夕中秋重九日三访予于岘山法华寺予方观潮浙江皆不相值辱题二诗于法华壁上敬此奉答 
　　七夕中秋独举杯重阳谁与共登台观潮自向钱塘去访戴空劳剡曲来 
　　自叹身如不系舟乘桴放浪五湖游秋来欲问行藏处黄叶僧房对白鸥 

　　○少宰徐师薜荔园十四咏 

　　薜荔园 
　　思乐堂 
　　石假山 
　　水鉴楼 
　　风竹轩 
　　蕉石亭 
　　观耕台 
　　蔷薇洞 
　　荷池 
　　栢屏 
　　留月峯 
　　通泠桥 
　　花源 
　　钓矶 

　　薜荔园 

　　七十二峯浮五湖崦西山水赛蓬壶辋川金谷闻人说薜荔园中即画图 

　　思乐堂 

　　高栋层轩势欲飞夜台冥漠掩泉扉昔人行乐今人忆只有空梁旧燕归 

　　石假山 

　　山生花石石成山幻出峯峦几牗间不是五丁神斧凿何缘三岛惬跻攀 

　　水鉴楼 

　　空明潭水映朱楼秦女吹箫在上头夜半素娥开宝匣一轮明月挂中秋 

　　风竹轩 

　　仙家轩馆极清幽疏竹千竿翠欲流自有冷风驱郁暑翻疑长夏似深秋 

　　蕉石亭 

　　太湖花石玉玲珑更爱芭蕉弄晚风坐久一亭云影乱绿阴浮动酒杯中 

　　观耕台 

　　绿野风和暑气清东菑农作喜新晴食力岂惭徐孺子登台亲课陇头畊 

　　蔷薇洞 

　　密叶繁枝结洞房万红千紫鬬春妆莫教一日无歌舞锦绣丛中醉几场 

　　荷池 

　　草阁虚无俯碧沙清池绿水出莲花风翻翠盖倾珠露日射红衣晕彩霞 

　　栢屏 

　　编蓬为户栢为屏黛色苍苍四序青蒋径不除无客到闭门终日草玄经 

　　留月峯 

　　峯形如月影参差雾縠氷轮隐半规不用班姬将扇比秪疑张尹娥眉 

　　通泠桥 

　　泠泠山磵响松风绝壑云深一径通此去赤城知不远石梁天上挂飞虹 

　　花源 

　　春尽清溪泛落花中湖自有烟霞武陵未必如西崦鸡犬桑麻邑万家 

　　钓矶 

　　片石湖心作钓矶投竿终日坐忘归晚来处处渔歌起醉看青天白鹭飞 

　　○送汪佥事赴湖南三首 

　　晓发匡庐泝武昌轻舟几日渡浔阳清枫两岸啼猿夜黄鹤楼头望故乡 
　　鄂王城下汉江流衡岳云连梦泽浮九月清霜飞木叶一声阳鸟使人愁 
　　分司宪府镇荆蛮皂盖朱幡杳莫攀倘过襄阳问耆旧何人高卧鹿门山 

　　○送文太史征仲归田五首 

　　刘向为郎巳十年贾生忧国竟南迁懒从天禄成玄草宁向柴桑乞酒钱 
　　明光殿前辞紫宸黄金台下送行人长淮风浪多新水茂苑莺花巳暮春 
　　五十传经试一官谁能狥禄不如闲偶来金马承丹诏焚却银鲁向碧山 
　　岂有移文勒北山灌园终日不辞艰三花少室惟高卧五柳衡门早闭关 
　　燕京二月梨花飞泽国春深鲈鳜肥相如四马临卭去范蠡扁舟湖上归 

　　○送蔡师古游汉阳 

　　汉江鸭绿与天通一日飞帆向楚中岘首断碑怀叔子鹿门高枕慕庞公 

　　○送人还临海 

　　南游会稽北入燕看花长醉酒垆边轻舟杳杳望吴越秋水鲈鱼时扣舷 

　　○送人游武当 

　　洞庭南去即三湘衡岳盘空接武当云覆龟蛇长五色下生芝草与琳琅 

　　○送许彦明还金陵 

　　霏霏雨雪满江湖云外哀鸣鴈影孤归到金陵亲友问松江惟有四鳃鲈 

　　○送陈道原武举北上 

　　少年能武复能文此去湏空冀北群投笔封侯岂难事手擒胡虏献　明君 

　　○刘司空宅观赵王孙所画逸骥脱羁图 

　　谁写骅骝意匠深幸辞羁勒就长林虽无灭没追风相犹有腾骧历块心 

　　○石湖草堂芭蕉甚盛赋诗乞之 

　　苦忆楞伽旧草堂芭蕉几树绿云长远公觧识山人意分得清阴映粉墙 

　　○绍之弟惠麝香百合千叶栀子各二本 

　　碧玉亭亭缟素妆朦胧斜月转山房天香国色真无比麝脑何湏赐尚方 
　　百合花残薝卜开殷勤移向药栏栽最爱浓香□□暑那知三伏与黄梅 

　　○春来无日不饮为酒所困乃不知春去怅然有述二首 

　　春来日日昏昏醉不是登山即泛湖中酒朝眠犹未起却嫌门外携壶 
　　落尽桃花满绿波不知春去恨如何驱愁无计还凭酒莫厌高阳酒伴多 

　　○溪上作 

　　清溪曲曲泛飞花千树绯桃烂晓霞何必武陵堪避世横塘自有许由家 

　　衡藩重刻胥台先生集卷之十 



　　●衡藩重刻胥台先生集卷之十一 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　赋 
　　颂 

　　◆赋 

　　远游赋 
　　思归赋 
　　吊董相赋 
　　惩咎赋 
　　宣幽赋 
　　北征赋 
　　潜思赋 
　　闵俗赋 
　　西征赋 
　　别知赋 
　　秋水亭赋 
　　麟山赋 
　　中麓赋 

　　○远游赋 【 有序】 

　　余弱冠登朝读书中秘继官刑曹调武选武库灾编戊湖州赦归蒙荐起为南武选迁职方署员外郎寻有广西之命昔孔子欲居九夷不以为陋广西古百粤也今海内同轨且余既仕矣安敢以远辞乎爰作远游赋以述事抒情焉其辞曰 
　　沐鸿私于嘉运兮擢遗仄于樊丘曳华緌以登进兮践旧京而嬉游幸朝野之无事兮肆驩虞而靡忧谢文墨之填委兮稽图牒以谘搜差谷旦以休息兮爰啸侣以集俦升北山以遐眺兮遡友一而榜舟或阅武于广场兮或祓禊于清流寻废兴于六代兮仰骏业于　皇猷念无荒之有戒兮信佚乐而不偷乏佐时之奇畧兮竟投裔于僻陬骇颜驷之庞眉兮恠冯唐之白首叹滞淹于更生兮笑浮沉之杨叟羞子安之巧宦兮蒙良史之讥丑伟潘仁之拙政兮赋闲居而不朽众快捷方式以窘步兮固余颜之所厚独修姱以委顺兮谅余心之所取苟贪婪以竞进兮宁坎壈以自守昔孔圣之周流兮居九夷而弗陋下惠之直道兮遭三黜而无咎顾樗栎之非材兮虽弃捐其何有奉简书以畏忌兮戒仆夫而启行出檇李之下邑兮游临安之故城痛越霸既不终兮宋社又以圯崩肃阳侯以先驱兮遵淛水以杨舲感钱镠之雄武兮提尺剑以纵横悼伍胥之忠愤兮浮鸱夷以陨身忽怒涛之山立兮俨白马以耀灵沿桐江以容与兮憩严濑之澄清蹑高台以长啸兮怀哲人之典刑于是芳岁将徂玄冬告毕雨蒙蒙其下滛兮雪霏霏以萧瑟霠雾曀以冥冥兮同云暧其无色鴈■〈嗈隹〉■〈嗈隹〉而南翔兮日忽忽其西匿坐修夜之难旦兮步列星以太息绎宁越之曩歌兮材士顑颔而失职心侘傺以纡轸兮思絓结而瞀惑水泉涸其不流兮石巉岩而阻塞既儃佪以川浮兮复崎岖而山陟野萧条而无人兮兽踯躅以屏迹愁车殆而马烦兮汨吾朝征而夕于役形枯槁以渴饥兮精消铄而内蚀魂■〈氵罔〉瀁以踰佚兮涕浪浪而沾臆抚壮年之不居兮耻修名之未立于是历瓯粤观豫章艹 【 艹古攀字】 嵥阁于江渚兮咏玮辞以彷徨帝子不可作兮王生亦巳沦亡睇彭蠡之巨浸兮追鸿伐于　高皇想湖水之尽赤兮殪元凶于大黄翦鲸鲵于溟渤兮陋巨鹿与昆阳谒群忠于丛祠兮覩丹青之耿光甄孙许之壮烈兮实后先以相望咸致命以竭节兮终身灭以名扬越临江以信宿兮瞩玉笥之崇冈侈降禅于汉武兮钦登封之閟藏忽献岁以发春兮回青阳于幽谷鸟嘤鸣其相和兮丽冬荣之嘉木悲去乡其日远兮时反顾以蜷局魏牟皇皇以恋阙兮嗣宗涂穷而恸哭何贤哲之达观兮犹委心于荣辱讽龙蛇之至言兮励浮云以自朂耸韩庙于袁疆兮哀逢辰之不淑黜百家以述圣兮排二氏以箴俗虽驯鳄以开云兮卒罹殃而甹 【 古贬字】 逐吊楚累于江潭兮披骚经而三复椒兰妬而构谗兮嫉蛾眉而谣诼怨灵修之不化兮伤郢都之倾覆式彭咸以自靖兮葬汨罗之鱼腹涉长沙以夙驾兮嗟贾生之夭年遭汉文之殊遇兮何卒困乎绛灌之巧言辟宣室以徒召兮赋鵩鸟而自怜挺异才以命世兮竟赍志于重泉乱衡阳之洪河兮厉沅湘之大川览吴楚之上游兮极耳目之伟观瞻柳侯于永郊兮荐蘩茞以羞筵世溷浊而壅塞兮纷妬忌以蔽贤慨四子之一辙兮羗异代而同患士不遇以永叹兮谅自古而已然望朱垠以俶装兮指象郡而骧轨肆流目于南疑兮怅重华之野死苍梧曼曼以在望兮悼二妃于江之汜山巃嵸以造天兮岚昏昏而昼起桂树丛生于岩阿兮春炎炎其若暑壤滨海以沮洳兮土垫湿而恒雨猺狫娭以伺人兮咸雕题而黑齿蝮蛇蓁蓁于中林兮■〈或上虫下〉含沙于渊水雄虺九首以觺觺兮封狐捷而千里何此邦之炎瘴兮固蛮族之所止征禹迹之所不到兮检职方而未序诧汉帝之喜功兮肇开拓而强理猗皇风之泰昌兮界昆吾以为宇包五岭以作藩兮括百粤以置吏朝越裳以重译兮抚交州而即叙眇余躬之陋微兮敷文教于兹隅戾泮宫以振铎兮选青衿之秀儒惧圣远而言湮兮病曲学之支离列四科以作人兮愧五教之未施凭丘坟以颐志兮寄弦歌以自娱闻老聃之适戎兮讲道德之玄虚蒙庄遁于漆园兮驰放言以恣睢虞卿穷而亡聊兮犹发愤以著书苟斯文之未丧兮窃希志于前规吾将笼今古以骋骛兮掇罔象之玄珠乱曰去乡远游心不乐兮自冬徂春将焉薄兮炎州卑湿风土恶兮魑魅昼出瘴疠作兮狐死首丘不忘故兮代马北风尚知慕兮世不我知羗谁愬兮归欤归欤娱竹素兮 

　　○思归赋 

　　旅荒徼以羁处兮心忳忳而多忧阳春逝以流迈兮曜灵迅驰而不留涉恢台之炎夏兮赫燋灼以郁蒸瘴曀曀以中人兮触沉痾以骤兴寒热搏而袭逆兮苦痁崇之相乘乏单豹之内养兮二竖伏而伺升哀吾生之孔艰兮逢百罹以备尝进触藩以蹐兮退曳尾　而摧藏嘉鲁连之肆志兮虽贫贱其何伤世好朋而习佞兮愳婞直之构殃遯幽谷以逾绝兮忽奔走乎遐方岂好爵之我縻兮实简书之可畏收孟明于三北兮蒙嬴缪之渥惠奉周任之烱戒兮勉陈力以就位冀铅刀之一割兮庶伐檀之无媿老冉冉之将至兮疾疢紏其相仍俟河清之几时兮恐朝露之易零诵夫子之雅言兮疾没世之无称纷王事之鞅掌兮吁天阍而乞身积颓思而寝息兮憎愠惀以怵惕喟中情之莫我察兮眷怀归而未得夜申旦以不寐兮就角枕而反侧虫■〈艹罒冖羽，上中中下〉■〈艹罒冖羽，上中中下〉以潜飞兮听空除之蟋蟀先秋气以哀只兮感时物之数易魂营营以梦归兮覩故乡之髣髴欻惊寤以在床兮怊戃怳而悐悐昔锺仪之囚晋兮操上风而不忘彼庄舄之仕楚兮咏越声以彷徨览季伦之奏引兮思娱老于河阳绎陶令之赋辞兮修初服于柴桑人情各怀土兮岂必经营乎四方余既不能狥华以苟禄兮又焉能栖栖于此邦孔接淅以违齐兮轲濡滞而出昼钦疏傅之炳几兮脱桎梏于组绶梁歌噫以窜稽兮梅挂冠以遯吴仲乐志于园薮兮张兴思于莼鲈鸿冥冥于寥廓兮超缯缴而远徂非斯人其谁与归兮永逍遥于江湖乱曰玄鸮黑乌号寝宫兮凤凰翩飞匿林中兮人各有心纷不同兮静躁殊趣贵中庸兮块独居此将安从兮我思古人希哲踪兮 

　　○吊董相赋 

　　江都有董相祠焉余谒而悲之作赋以吊其词曰余有事于江都兮敬谒董相之故祠悼哲人之遐烈兮独慷慨以申辞何夫子之纯懿兮生不逢夫休时黄虞日远兮礼法败衰弦歌不陈兮谲诈相欺秦肆并吞兮燔烧书诗周孔道坠兮异说恣睢汉兴马上兮陋习未除叔孙子器兮又何制作之能为猗夫子之中庸兮卒潜心于下帷综羣籍之华实兮宣六艺之精微躐游夏以升堂兮抗孟荀其并驰发奥义于天人兮王道粲其纲维彼武帝之多欲兮徒仁义之外施表章经术兮何独弃此大儒岂斯文天丧兮实公孙其蔽之两相骄主兮匡王礼仪虎口幸脱兮终身摈遗贪人败类兮谗言罔极忠信弗臧兮仁贤杜塞悲士不遇兮抚遗文而太息盖自古巳然兮士入朝而见嫉驽马克栈兮骐騄困于下勒幽莠盈畴兮嘉禾萎而弗殖文轩不知御兮敝舆是饰闾姝嫫母兮妍媸眩惑吴干龙渊宁弗利兮谓不如铅刀之断击浊世愍棼兮又孰能远夫奸慝昔晏婴之辩智兮尼父辍封而受厄姬文之拘囚兮崇侯构其仇隙伍员之殒首兮太宰进其僻说三闾之沉渊兮由子兰之嬖溺韩非毙于说难兮李斯为之谗贼嗟贾生之通达兮曾弗容乎綘灌宜夫子之于公孙兮沉下僚而削迹 

　　○惩咎赋 

　　余以回禄之警逮系诏狱者百日幽困之极赋以自惩其辞曰孟夏徂暑兮从狱辞历杪秋兮旷旬时遭幽辱兮抑志而自尤絷岸狴兮蹇累囚余不德兮婴祸罟罪衅积兮逢此震怒祝融孔威兮播凶虐挟飞帘兮火大作天降孽兮突焚如官弛禁兮荡丘墟乏禆灶之先智兮愧国侨之训令谋不臧兮讵曰予命　皇听察兮法无私诏覆讯兮穷刑书嗟屦校兮荷黑索体肤伤兮屡抶扑日冥冥兮锢阴扉寝下湿兮棘重围卒孔武兮恣残诟虫■〈艹罒冖羽，上中中下〉■〈艹罒冖羽，上中中下〉兮靡夜昼鼠羣啮兮蝎潜螫人灯半灭兮不见月星雨淋滛兮积庭潦辱涂泥兮羗谁告呌天阍兮蔑由闻构谗言兮玉石不分夫何辜兮罹险酷身阽危兮备百毒昔殷汤兮拘夏台桀覆家兮禹绪衰周文叹兮羁羑里创易彖兮述玄旨冶长缧绁兮尼父亟称邹阳敶书兮卒以自明伊古贤兮蒙困难余何人兮避兹忧患惩夙愆兮心怦怦而弗舒惜壮岁兮日月不居精肉蚀兮玄发变世莫我知兮又谁怨乱曰有鸮萃止集于梁兮爰爰者兔越崇冈兮凤鸟翩翩时不祥兮憸壬败类忠贤藏兮诒厥典则思先王兮 

　　○宣幽赋 

　　闲居无事兮聊秉翰以宣幽驰精思于玄奥兮贯华实于皇流凖徽谟以布则兮骋逸轨以旁求综阴阳以经纬兮降质文而上下窥先民之用心兮统万象以变化跃弛张于钩注兮既疾利而闲暇错宫征以低昂兮肃雝雝其和平烂五色之相宣兮敛意匠于经营敻殊致而百虑兮要矩式于凖绳穷艺圃之根柢兮邈灏噩其难名乐休泽之汪濊兮忘仄陋之末伎度流俗而横骛兮冀端绪之未坠翔修翼于寥廓兮何迫隘之足累 

　　○北征赋 

　　涉徂冬以就役遵修辄而遐征缅井甸之络绎睇郊牧之纵横泝广津而戒揖指通关以抗旌慨故里之睽绝忧烦伤以寡欢玄云叆其下覆兮密雪霏霏于林端饥乌呌啸于中野兮增氷凭岸而汍澜念徒御之劬劳兮畏道路之险艰聊骋目以宣寄兮申郁陶于咏叹惟小人之薄劣谬荐名于有司属康休之嘉运罗俊髦于纲维握贞固以彀率范礼防以驰驱策驽足以遐蹈矫劲羽于卑栖沐皇泽于天路企棫檏之周诗 

　　○潜思赋 

　　夫何玄象之迅速兮日月忽其不居测天地之闭藏兮验四序之盈虚宵耿耿其未旦兮独室处而靡宁志蕴结而未舒兮静潜思于窅冥哀民生之寡俦兮汨秉素以含贞退局蹐以畏咎兮进噂沓而遘闵譬流泉之胥溃兮忧蹙蹙而靡骋诵小明之嘉什兮表靖共于正直怀北门之苦心兮畏室人之交谪谅哲贤之委顺兮抗遐烈以为式摄威仪于弗愆兮履温恭维德基播芬芳于天壤兮弥耄耋而弗渝苟中心其何疚兮要神听以保厘 

　　○闵俗赋 

　　闵世俗之谣诼独修姱以练要惩遗烈以旌植饰鞿羁于中道秉幼清于初服固周容者之所诮昔姬旦之申繇列如石以矢辞皮骚经以绎趣谓追曲其沦胥纷仪一而心结耿咏赞于曹诗谅轨■〈寻蒦〉之弗渝又焉能远夫毁咎戒甈坯之戾缓和唇吻而弗狃考圣哲之所臧宁孤抗以寡偶彼兰茞之昭质兮挺幽谷而弥芳览珪璋及筐筥岂改错其圆方苟哫訾以慆慢耻志墨其弗章保厥羙而委顺庶旁烛于无疆 

　　○西征赋 【 有序】 

　　赵子景仁既得告趋庭东鲁反旆西秦言迈靡遑遄归孔棘友人袁袠叙平生之慷慨申衷曲之郁陶作西征赋一首夙昔绸缪谅非毫素之所能尽所贵好爵攸縻周行相示云尔赋曰 
　　沐皇祗之优渥奋遐??属于天衢禀官常于夙夜狥王事以驰驱母氏告余以言旋兮指故域其奔趋遵首丘之夙慕慨陟岵之辛劬叩　帝阍以哀吁曰揆余之中情奉　明诏以将谂简吉日以遄征出国门而东骛导修路以启行望旟旐之旆旆兮仆夫诜诜其靡宁总余辔于鲁邦兮出徂徕之下邑泰山郁其具瞻兮遵孔林而凭轼想遗音于丝竹兮悼壁藏之缀缉惧圣泽之湮灭兮抚斯文而太息朝濯发于天津兮夕还辕乎西秦览嬴刘之故都兮观俭俗于岐豳信河山之险固兮士习武而朴淳遭人文之贲朗兮多逢掖之俊民挺殊质于荒陲兮驰英誉于京甸甫弱冠以作宾兮卓羽仪夫冑彦流藻论于渊泉兮决逸驷于奔电宏典述于秘府兮弥愽闻而洽见历九州岛以尚友兮合道术以相忘譬音声之倡和兮咸取则于宫商念德音之日远兮宣惠好于兹章岂言说之云喻兮庶示我以周行 

　　○别知赋 【 有序】 

　　仆之密交有王子履吉焉多能才美独行人伦少同濠闬长羣胶序谐声共术实相孚■〈目匿〉王子之贡于天官也仆感阳禹弹冠之谊循回路赠言之情慨然赋述命曰别知要之终始焉尔 
　　昔余未燥发兮驰笃慕于英哲矌矫迹之难俦兮谅褊心之寡恊维王生之好修兮荃中情其固结胤神绪以昭休兮承丕祗之宏业骞逸轨以高骧兮抗先民之皇烈既沈志于经坟兮复穷精于简牒辩机纬之义象兮采术艺之琛奇吐黄中之绪论兮布卓诡之妍词式大猷以申典兮何古人之足师包岂弟之上仁兮含条理之令姿敦人纲以周慎兮秉玉度其温如诵棣华之嘉什兮玩兰臭之易辞翔藻誉于东序兮腾茂闻于遐甸握灵珠而弗售兮慨和璞之徒献岂命运则然兮偭时俗之蔽眩幸膂力之方刚兮从有司之嘉荐叩天阍以汇征兮辟亨衢而豹变期良田于晚岁兮庶修名之早建 

　　○秋水亭赋 【 有序】 

　　梁故都会多池台园苑慨梁王枚马之遗事窃心慕之思遐游愽观访古咨今以快其平生未之有能郭子舜符向余言梁之美曰吾梁产也梁之郊平台在焉有水滨之吾构亭焉疏以苇莲蔽以藻荇凝神发智是甚宜于秋因感蒙庄秋水之旨命曰秋水授袠赋之其辞曰 
　　体天地之中区兮理阴阳以经纬辩贯利于坟衍兮制广轮于郊遂睠梁王之故苑慨崇台之芜废郁嶕峣之敦丘兮蹇陵遅而陂陁垣墉鞠为茂草兮穹谷杳窱而谽谺溘仙驭之纬繣兮曾弗备降乎峻基之嵯峨枚马弗可作兮大雅契殄而寥廓悲质文于异代兮降百氏而求索藻翰信足娱兮究宗工之矩矱依艺圃以慰止兮漱皇流而濯溉挹荣雒之汍澜兮涉波溠之洞溃遡瀍涧之中坻兮辟灌栵以屏兑嘉觱沸之槛泉兮攘檿柘之蓊薆壁薜荔兮蘩楣椻白茅兮芰荷扉兰梲兮松栌芳芷扆兮藿为帷糅椒桂兮镘垩缭杜蘅兮饰桴欀超形神于虚朗疏心智于洁清齐万有之畛域兮测五气之亏盈达终古之大观兮驰宏论于庄生 

　　○麟山赋 【 有序】 

　　娄有九峰焉其一曰天马黄门杨君士宜之别业在焉天马麟也乃自称曰麟山袠闻其胜而未之游也援笔赋之其辞曰 
　　伟吴会之隩区兮纷灵异其难详维山川之闳峻兮苞元化于阴阳羗九峯之岝峉?页兮奠枢位于娄方揭珍符于薮泽兮蔽海陬而枕江高岑嶻嶭其设险兮绝陉窙豁以如堂防俯辰曜之森罗兮切阊阖以飞翔绵络绎以迫隘兮森嵥峙以开张睠天马之嘉名兮表南服以作基竦泰清以贞观兮骇积岨之■〈厂外垂内〉■〈厂外义内〉缀云构于玄宇兮俨神明之攸居崇林郁其屏翳兮修阪扈以逶迤蔼炎树之冬荣兮杂栢桂与柽椐绛气馥郁以氤氲兮瑶葩粲以葳蕤羡幽人之灭迹兮维嘉遯其攸宜驰玄情于寂寞兮澄烦念于冲虚挟长生之秘术兮永逍遥以无为 

　　○中麓赋 【 有序】 

　　章丘之南爰有胡山其中麓则司封郎中李子伯华之别业在焉嘉靖十有八年　天子幸承天李子以职事扈从遣吏走姑苏邀余赋之其词曰 
　　玮中麓之山?钦崯表章丘之名区首岱宗以发原跨溟海之东隅槩泰清以揭峻括九地之方舆夫其山?空巃崭岩嶙屾?囷山?归嶻苞含星辰隐蔽日月蕴阴阳之精和与浊芯而隔绝尔乃物产瑰异珍奇挺生赤芝羙箭嘉木瑶英梗楠梓樟柽椐楢木?斯之材纷纶撮捼固不可殚纪而悉名也则有瓌瑰之士卓荦之伦秉山川之灵秀总文质之彬彬涉道德之广囿漱仁义之芳津钻孔墨之遗耤狎荣绮之逸民于是乎选岗岑以创构因堂防而缔基属山?尻山?尾以干室廓闶阆而敝扉杂椒兰以圬壁纚松桂以雕楣信戒汰以敛度亦屏陋以崇规逍遥乎其中诵读乎其下左琹右书且蚕且稼遵蠖屈以待时顺椟藏而求价感风云之遘遇奋鸿翼之翱翔曳缨緌以风议握铨镜以低昂作周桢于王国登汉道于泰康信吉人之秉哲寔兹麓之发祥陋移文于逖载征君子之行藏 

　　◆颂 

　　陕西诸将破虏颂 
　　河清颂 
　　皇太子生颂 

　　○陕西诸将破虏颂 【 有序】 

　　皇上御极之六载文教聿兴武功载扬维时西北诸虏数寇边鄙狡焉不靖夏六月遂犯我花马池毁我藩蓠蹂我禾稼于是提督尚书臣宪选将厉兵指授方畧诸将臣卿臣瑛臣义臣佐率所统汉土游奇诸军恊规同力分道并进臣云贾勇陷敌覆之固原穷追逐北俘其丑虏三百余级器械畜产收获万计声震荒外臣宪驰捷以闻　皇上赐玺书褒羙乃命幕府第其功状颁赏有差昔周之宣王兴修文武之业以恢张周道时则玁狁未夷命方叔征之六月出师不遑安息故诗人美之曰六月栖栖戎车既饰又曰薄伐玁狁至于太原中兴之功于斯为盛我　太祖高皇帝迅扫胡元奄宅■〈宀禹〉甸暨我太宗文皇帝亲御六飞芟夷余孽定鼎北极开廓洪基肆我　皇上嗣统中兴内修外攘思光　祖宗之业推毂授钺怀颇牧而兴嗟搜卒补乘咏车攻而嘉叹是役也师徒不勤弓矢无辱肤功休烈视周宣有光臣谨作颂以章中兴之盛且以震动海内传示罔极焉颂曰 
　　于铄　皇明九叶重光　帝矢其谟嘉靖中邦华夏蛮貊率享来王蠢兹戎虏干我天常负固匪茹犯我朔方蹂躏师田绎骚边疆天锡　帝祜允文允武推毂授钺折冲御侮桓桓元戎分陕开府乃扞牧圉四镇攸抚禀受成算壮犹克举左右节制进退规矩六月维夏虏敢跋扈隳突城堡深入险阻神愤而疾士赫斯怒元戎帅之爰整其部维时虎臣恊规来聚啴啴推推褰帷承弣二矛重英长毂百旅鍜乃戎兵饬乃楼橹旌旗蔽云矢石如雨贾勇先鸣阚若虓虎歼之固原俘其丑虏献馘连连辎重咸取五日四捷奏兹肤功旃裘震惊王庭以空露布朝驰于甘泉宫　帝嘉乃劳宠赉攸崇锡之金帛既以彤弓策勋饮至庙谟斯弘昔在周宣委任方叔六月徂征戒兹戎服玁狁于襄以匡王国赫赫　高皇草创天禄夷德腥膻底于刑戮昭哉　文皇光缵历服六月出师迅扫獯鬻杀胡奏捷奄定倾覆拓地开疆式固鸿休　皇帝圣哲与神为谋功光周宣　祖宗是侔维兹骏功元戎之力　皇有虎臣効顺率职武功载扬王猷允塞干羽两阶远人来格弓矢斯櫜疆场永谧　皇帝寿考于万斯年百禄是遒如日如川　皇帝孝友光于神明献馘　九庙洋洋来歆小臣作颂以扬厥声 

　　○河清颂 【 有序】 

　　明统天基命玄化浸潭休烈宣章珍符灵契谲傥曼衍纷纶旁魄揭之策书传诸故老难可悉究肆我　皇上度宗视朔迪喆考祥盖六载于兹而黄河清焉肇自灵宝达于平阳六日为期凡五十里澄逾沧浪洌并湘渭邑居聚观司府列状谨按孝经援神契曰河者水伯上应天汉京房易传曰河水清天下平易坤灵图曰圣人受命瑞见于河是故历代宝焉以为圣哲泰亨之征昔宋元嘉中鲍照作河清颂彼偏方闰纪政荒民慢犹且阔诞矜夸盛称幽明同赞神祗与能矧我四隩同风八蛮底贡雨晹若时昆虫闿泽恊气熏蒸讴歌弥布爰降显实以昭景福凡我王臣皷舞抃跃夫稽之图纬既如彼考之功庸则如此而　皇上方谦冲警惕懿铄弗居祭告惟谨然兹事非细不有述作曷示康休臣谨作颂虽词义鄙猥文采不足庶以揄扬盛美褒赞德业被之乐章窃附雅颂云颂曰 
　　咨大河兮发源昆仑道岝峉?页积石兮骇奔龙门疏九道兮曰钩盘鬲津浡潏湠漫兮激戾襄陵趋倾赴壑兮蒹包并吞冯?水??畾大???哨??呥兮逝者徂征潜流地中兮灉沮是经并渠千七百川兮汨漱壤坟脉络纵横兮溷淆浊黄曲直迭折兮浩浩汤汤泾水什石兮其泥数锺人寿几何兮河清靡常于　皇受命兮肇兹吉康斤斤不显兮上帝降福简穰河水清兮锡贶豫梁亘下上兮达于冀方水维缓兮湜湜其清清且澜兮显涣扬焆冲风谧兮蠙珠耳?翟光阳侯弭节兮河伯献祥龟龙负图兮游戏水中央嶃嶃齿齿石泐崿兮藻蘩荥瞱淇园之竹青青如箦兮壁瑴下列河水清兮　皇心豫说　皇谦冲兮夙夜忧勤曰皇天无私兮惟善是亲谓河清为异瑞兮无若康兹小民绥远为迩兮在予　一人迓天休兮敬共明神神怀柔兮小民敉宁时雨时晹兮丰年屡臻截九有兮天衢之亨允犹翕河兮地天平成缵禹功兮侈厥颂声亿万万兮孝孙有庆 

　　○皇太子生颂 【 有序】 

　　明嘉靖十五年孟冬之月六日　皇太子生率土胥庆臣袠谨作颂曰 
　　孟冬元旬诞降皇储于昭前星烛于比枢　皇帝乃荐飨　宗祖叶礼神祗登亿丽之玉牒进万年之觞罍启奉天以受朝罗百工以奔趋腾涣号以宥赦沛鸿恩于九区 

　　衡藩重刻胥台先生集卷之十一 

　　●衡藩重刻胥台先生集卷之十二 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　七称 
　　七择 
　　连珠三十首 

　　◆七称 

　　昔枚乘作七发而效者相继傅崔张曹之伦世所传诵心窃慕之然恨其骋奇诡之辞穷广远之思转相祖袭颇无意义近信阳何景明亦作七述关西赵时春复作九难诚古人之亚匹也何之病局而不鬯赵之病繁而不精岂子云所谓丽以滛者乎袠吴人也作七称以夸吴之美设为秦客以发其端末乃终之以　皇业云 
　　秦客有过东吴先生者东吴先生盛称吴之美客曰吴故蛮夷之国而僻陋之邦也自夫差通于中国暨声教浸以蕃昌乃后孙吴擅割司马渡江而声名文物始盛然蕞尔一隅建国分州者谓之偏安则壤成赋者列之下等乌在其足夸也今先生亟称焉是犹楚人之诡云梦而未覩夫洪河之险蜀叟之谈剑阁而不窥夫崤函之固也窃为先生不取焉东吴先生咍而叹曰甚矣子之胶于故习而惑于旧闻也夫盈虚消息者皇天之运也变迁流荡者后土之宜也故风气之开阖有时而礼俗之淳漓靡一贤圣之盛衰有期而世道之升降不常且夫晋冀之地虞夏之所都也而殷周为墟岐雍之州秦汉之所宅也而唐宋不居何则王霸代兴而功业世易固不可局方隅而定论泥典籍以槩观也今子习故闻旧而訾吴之陋亦何异于拘墟之见窥管之智哉吾将语子以吴之美而子自择焉客曰唯唯 
　　东吴先生曰婺女之野斗牛之墟包以江淮镇以会稽沛泗经其北彭蠡汇其西左控沧海石引具区三江五湖异泒同归钟山王气乃奠帝居洞庭天目峻极太虚山则嵚崟岝■〈山上咢下〉■〈厂外差内〉■〈厂外义内〉峣山?兀崚嶒巄嵷山?委櫐郁律山?投?山鬼并?嶵山?鬼崭岩隆崛峻崖千寻仰蔽天日烟峦云岨氤氲漨浡崇丘长林香草珍木柽椐杶橿枌梓桂朴樿柙楢木?斯木?畟枒棫朴椅梧櫅檀兰芷莪蓼茑萝扶苏荳蔻藿蒳昌阳茱萸苌楚蓲蘛??侻茂葳蕤不一而足其上则鹓鸾孔翠雉翟鹍鹄之所翔焉其下则貙豻??爽??亶犀牦熊罴之所藏焉水则铿訇澎湃溔溔汤汤沸溃瀖泋浤浤洋洋澔涆瀄汨始乎滥觞深不可测广不可量经纬沟渎吐纳阴阳其中则鹳鹅鹙鸧鸀鳿鷛渠?鸟鸂涞?鸟鹭丝鶢鶋鸬慈?鸟以泳以游蛟鲻鯸鲐勾?黾鼊鼋鼍王鲔坚甲载沉载浮纷纷纭纭诡状殊形象谲乎夏鼎名诧乎山经此山川之巨丽而薮泽之异观也客以为何如客曰兹特九州岛之一隅荆蛮之僻壤山卑乎五岳川狭乎四渎未足称也 
　　东吴先生曰扬州之域禹贡所舄周原广坟下隰沃野厥产瑰瓌大贝奇琛明月之珠三品之金瑊玏璆珉瑶琨瑕英果实则橘柚榴柑柰李来禽枇杷杨梅般关梴橙竹箭则筱簜苍筤?????垔篔筜绿沉锺龙缘丘被冈羽毛齿革骨角之材渔盐铁冶钱刀之利江湖陆海百物攸萃嘉禾硕糓擢颖岐穗麻菽冯戎瓜瓠绵系贡赋之饶数倍中古腐红粟乎海陵登雪粲于天府尔乃辟广市启通廛车接毂士摩肩工辐辏旅骈阗磊砢充溢贸易哗喧轻纨细縠弱蕉精絺賨布罽绒卉服织丝纯锦绮缯苎罗缣缡象簟桃笙垩漆丹朱五方之货商行贾居挥汗场尘徼利乘时富甲乎卓郑财溢乎猗朱斯物产之渊货利之丘也客以为何如客曰夫投珠抵壁者圣王之烈也黩货请环者鄙夫之陋也是恶足称哉 
　　东吴先生曰阖闾经营夫差缔造重城六门复梁周道凖枢极以作宫宪营室而抗馆揭姑苏之崇台披长洲之茂苑双阙轩翥连阁逶迤华殿中央隐隐巍巍飞甍藻楶井干璇题洞房曲阿刻桷雕楣图画云气势侔宸居巧运倕尔精竭般输又乃广以孙吴衍以陈隋临春结绮承露飞廉耀日亘虹望仙通天镂以紫沉屑以香檀缀以覆思涂以椒兰火齐珊瑚玛瑙琅玕琥珀菌芝错落其端卑未央之嶻嶪小阿房之联延此亦闳丽之观轩敞之娱也客以为何如客曰昔楚于章华夏灭于倾宫子之所称异乎吾所闻愿子更端 
　　东吴先生曰西施闾娵十五二八妖冶婑媠孊嫚可悦皓齿丹唇发漆肤雪螓首蛾眉星目桃颊纤秾合度长短中节乘中濮上之姝阿谷下苶之女曾未足以俪其妍姱并其卓绝也于是曳轻裾佩文珰振缔衣披霓裳步闲馆游洞房流顾眄耀清扬腾口辅恊宫商奏溱洧之亵词宣淇沫之艳章弹竿筝理笙簧讴吴歈咏越吟唱巴郢操靺任骇午子蔑严春声靡靡音愔愔震人耳荡人心既乃整华装以回旋捷七盘之妙舞长袖若飘飞髾似举机疾体轻挥霍间靡伎穷阳阿节中激楚纵横俯仰忽若迅羽巳而歌曰明星烂兮夜未央烛煌煌兮照华堂乐莫乐兮不可忘复为歌曰蔓草零兮露朝晞雁南翔兮秋气悲人命促兮我心哀斯亦声色之至乐歌舞之极欢也客以为何如客曰纵耳目之欲者聋瞽之媒也溺燕游之好者蹷痿之根也而子何以称哉 
　　东吴先生曰专诸之雄要离之桀伍胥之悍梁籍之烈荆楚之奇材吴会之大侠选风胡之湛卢竦???辛?烛之巨阙鍜炼五金照耀霜雪犀渠鹤膝于将钃镂鱼肠扁诸鲛函蛇矛乌号夏服利棘铦钩集亡命报怨雠叱咤则风生喑呜则电流栖于越入郢丘挫劲曹衂强刘义勇冠乎万夫英声腾乎九州岛至乃兰泽春和丛皋秋厉驾王良之轻镳驰伯乐之骏骑弯碆卢之劲弓纵繁弱之迅矢挟弹缴于峻陵张罿罻于广澨走东郭逐韩卢掩苍兕蹶玄狐抟乳獏格■〈豸契〉貐殪眉?賏贙斮??禺??禺擒麋麖絷??婴狙落鵕■〈义鸟〉攀鸢乌中则双加杀不单获割鲜染轮超距投石饮如川流校若山积斯亦勇侠之雄驰骋之乐也客以为何如客曰此霸王之余业弋猎之陋观固未足称也 
　　东吴先生曰吴之创基肇自泰伯季子守节以让立国言公北游礼乐是习遂乃跻洙泗之高第列文学之哲科变断发之庞陋登春台之熙和家陈俎豆户溢弦歌士业振铎人竞操角?云彬彬乎郁郁乎买臣严助庄忌之徒巳足多矣迨乎三国鼎分六朝虎视俊茂响臻尤号多士周瑜鲁肃之谋畧张温陆绩之讽议步隲诸葛之风雅顾雍吕范之政事虞飜之奇伟赵咨之机警王谢之勋庸机云之秀敏唐有敬舆宋有仲淹咸学贯乎天人材亚乎旦奭功图乎鼎锺名流乎史耤步儒苑以高骧翔艺林而远集德为世程言作士式客以为何如客曰美则美矣更有进于斯者愿先生卒称之 
　　东吴先生曰胡元俶扰赤县膻腥中原鱼烂大盗瓜分两仪崩裂三光晦冥　高皇帝握灵符麾义旌奋凤阳据金陵深根固本兼包并吞因扬州之财赋揽江左之豪英总鹰扬之枭将紏哮口?阚之劲兵谟谋刘宋陶李攻讨徐常汤沐翦修鲸于彭蠡殄封豨于涿鹿扫欃枪于滇南驱天狼于漠北混壹乎车书会同乎荒服编发沮颜燋齿贯胷黥首枭瞷文身反踵侏离祼袒之国靡不奔走而臣伏然后荡涤苛虐宣布慈仁广建宗姓登叙贤能制作礼乐刊定章程纲张目密以贻子孙观其序华夷则羲农开辟之功也锄凶逆则汤武征诛之烈也立法制则成周损益之监也扬祖训则神禹典则之遗也故乃集讴歌腾颂声荐馨香荷休征降甘醴耀景星河图献洛龟呈兽一角芝九茎骈百祥扰五灵浸潭旁唐匝沓纷纶玉牒不可胜纪彤史不可殚称盖自生民以来莫之与京实由起东南以席卷西北资吴会以囊括幽并也故建业旧都丰镐伊匹亿万斯年配天罔极我吴之美猝难究述聊陈大端以祛子惑客曰鄙人生长西陲局于见闻敬聆高议请诵终身 
　　论曰昔周之衰也玁狁犬戎世受其祸而平王卒以东迁汉兴匈奴疆盛以孝武之雄略统霍卫之猛将因文景之遗业慨然有灭胡之志而兽奔鸟散亡徙窜匿终不可尽逮乎五湖刘赵鲜卑赫连拓拔争相长雄中华之祸极矣唐之中叶吐蕃回纥长驱京洛如践无人之境然亦未有混壹区宇据神明之统灭黄炎之裔禀其正朔服其左衽者几乎百年如胡元之惨者也腥膻污秽渎乱糜沸亦厥初混沌鸿蒙之运也　高皇帝以濠阳布衣谈笑而驱之犬羊豺虎屏伏旧窟乾坤清宁诸夏生民复覩衣冠礼乐之故斯与羲农之开创何异哉而儒官学士未有铺演光扬以继雅颂者昔吉甫颂周奚斯称鲁下暨汉魏犹有其人煌煌我　明功烈若此而阙然无闻其何以诏来裔编诗书哉我　明之　王业实起乎金陵而资于吴会是以秦末望气之徒咸云东南有天子气而始皇东游冀以　厌之乃不知发祥于我　太祖也袠旧为　皇明铙歌十三篇叙我　明战伐先后之序兹复为七称以着　王业之始于吴匪独称吴仰以称我　明焉尔 

　　◆七择 

　　清虚先生抱壹郁之奇疾烦懑噎塞卧痾五湖之阳者三年矣有逍遥公子闻而造焉先生方塞径阖户恶闻人声偃仰呻吟据槁梧拥重狐气息仅属使阍人辞焉公子曰窃闻先生玉体不宁违阴阳之和失起居之节废饮食绝耆欲谢宾客不敢请也然有术焉可以起沉痼瘳膏肓上等算于松乔下齐龄于彭祖而况先生之病未至是哉于是先生延之上坐矍然凝神而竦听之 
　　公子曰崆峒之虚昆仑之丘珍草丛生灵药萃焉丹砂空青玉屑玄芝溉以甘醴灌以上池五采烂烨香气酷烈叶垂朝露花饮冬雪盖千年不雕矣于是使黄帝采之神农甞之岐伯伊尹和跗卢鹊雷公越人之徒交制其剂先生岂欲饮之乎先生曰余厌汤药久矣不能从也 
　　公子曰嶰谷之阴终南之颠是生竹箭籦笼筱簜背万仞之孤崖临不测之深溪漱以清泉刷以劲飙俯濯玄霜仰干青霄山?儿屼戍削森槮泬■〈氵寥〉猨??畾鼯鼠夕呌晨号鹍鸡雉鹄啸匹呼曹节干空洞枝叶扶摇于是命伶伦斩伐子野剪截制而为笛宫调征恊涉清夜游曲房月出皎兮顺风微扬繁奏要妙宛转无方乍掩抑以激切终泛滥而彷徨呈绝伎于君明极巧思于季长斯固足以荡涤志意疏雪精神使听者忘疲其乐洋洋矣先生能强起听之乎先生曰仆病未能也 
　　公子曰峄阳之孤桐太冥之椅梧轮囷重巘偃蹇崇阿晞朝阳之淳精吸天地之元和卿雪荫其根惠风拂其肤翔鸾栖其条威凤巢其柯乃使匠石运斤堂襄选朴剖阴茎以锼镂削孙枝以雕琢弦以园客之丝珥以寡母之约掍螭龙于丹漆错图像于翠绿调以成连操以巴涓子春抚的作牙挥弦音谐节亮手疾心闲奇弄迭奏逸响遥传忽楼???而缥缭复案衍以缠绵至若灵雨新霁炎暑顿清兰堂桂馆飞轩广庭坐荫嘉木赏集良朋理南熏之雅曲泛清角之新声绿水白雪东武广陵峩峩汤汤猗猗愔愔将悲复怿乍浮更沉六驷仰秣玄鹤舒鸣桓谭不能究其旨叔夜不能穷其精斯琹德之至妙固足以悦性而愉神矣先生能强起御之乎先生曰仆病未能也 
　　公子曰九秋之夕天高气清温房密室邃宇幽楹兰膏明烛雾幙云屏于是布绮筵促瑶席辞众宾留嘉客罗珍羞荐炰灸羽觞风飞二八侍侧屏笙簧罢竽瑟征才人选姣淑姱容丽麃娥眉曼睩灼若春花莹若羙玉妖冶难言夺人心目被华桂振轻绡缀明珠垂步摇沐兰泽扬翠翘屡流眄以目成复将歌而含笑粲贝齿以发声动丹唇以宣调陋北里之滛哇追阳阿之奇妙激飞尘于梁端遏行云于天表蔑吴歈而鄙蔡讴骇绵驹而走王豹虞公失色秦青秘音掩孤竹之管废云和之琹使夫欢者酸鼻悲者荡心故曰丝不如竹竹不如肉先生虽病能强起听之乎先生曰五色令人目肓五音令人耳聋如公子之言是益吾疾也 
　　公子曰中山之醲酎宜城之醇醴灵??渌异名春清殊旨竹叶馨香兰英甘美蜜勺琼浆挫糟浮蚁营以康狄尝以玄石单醪羣饮一醉千日则有子云伯伦陶令毕生操觚挈树承槽捧罂枕麦?刍藉糵未歠先醒浮以太白盛以雕樽酌以太斗罚以兕觥飞羽流波电釂川倾筋骸和鬯思虑沉冥陶陶兀兀焉知死生虽有淹沉结轖之痼惰窳愦耄之形靡不疏通涌溢而洒然清冷也先生能强起饮之乎先生曰此亡国之味腐肠之药仆虽亡恙不敢躭也 
　　公子曰东海之中爰有丹丘珠宫贝阙月殿星楼璇台切天绛宇云浮林生白玉地产黄璆灵芝五色桂树千秋列仙所集羽人嬉游则有王乔羡门安期洪崖鬼谷之俦升紫烟以遐举骖朱凤以夷犹掇丹荑于危峤采翠苕于清流超太虚以出入混元气以周流朝饮沆瀣夕飡至精恬澹冲漠无思无营肌肤若氷雪容颜若处子后三光而靡雕历亿劫而不死固将等龟鹤于蜉蝣而遗浊世如泥滓也先生虽病能强起从之乎先生曰此秦皇汉武之所不能非俗士之所敢希冀也然而先生有喜色矣 
　　公子曰将为先生延方伎辨说之士究同异于杨墨综名实于申商陈功取于范蔡角从衡于苏张穷坚白于龙晳肆虚无于老庄是非蜂起剖决毫芒舌如箕吐口若河悬深之入黄泉高之升青天诘之无繇析之无端听之者忘倦闻之者靡厌辞未及终而先生曰善 
　　公子曰此犹未也复有仲连排秦端木存鲁陆贾下越子卿折虏功存片言义冠千古斯固辨士之雄而非通儒之所慕也吾将使仲尼扬铎孟轲皷颊董生持筹贾谊侍列绎仁义之源述唐虞之烈发天人之奥建治安之业使稷下屈其辨谈天卷其舌先生虽病能凭几以听之乎先生于是恍若聆至言闻妙道沉病去体蹶然而起 

　　◆连珠三十首 【 有序】 

　　连珠之作兴于子云广于班蔡盛于陆机言约而意愽文微而旨深假引喻之辞含风刺之义联属成章贯而不绝故曰连珠盖文之美者也嗣而为之得三十首 
　　臣闻二曜贞明则列宿顺叙四时迭运则入气均调是以天子董官必先于论相大人兴治莫要于格君 
　　臣闻万镒之璞受琢削以成器三品之金资镕冶以为功故士必养而后成贤必试而后用 
　　臣闻应龙善化翼云而兴鸿鹄冥飞得风斯奋何则橐钥以吹嘘致用贤豪以假借成功是以饭牛之竖附秦穆而名昭屠狗之流攀刘季而业显 
　　臣闻峻岳蔽天撮土无资于蚁丘洪川浴日涓流莫加于焦火势之所去虽高必隳力之所分虽大必抑是以宗鲁裂于三卿炎周卑于七国 
　　臣闻兼金百镒轻于脱粟之饱文织千纯劣于卉服之温是以虚声非实用之伦贱品逾常珍之等故淮阴誉蔑以兴刘殷浩名浮而祸晋 
　　臣闻量以容深深逾量而必倾衡以权重重越衡而反折故程功贵于度德而分职先于叙材是以愚公惫于移山夸父毙于追日 
　　臣闻咸池云门八音合而谐声辟雍清庙五材集而作构是故大君取士采微艺而毕庸明主甄材廓殊涂以并进 
　　臣闻千将弗试混铅刀而孰辨騄耳弗御杂驽马以无分故英奇每困于下僚俊杰卒章于多故是以毛生摅脱颖之奇而曹子奋登坛之勇 
　　臣闻膏肓之痼瘳于瞑眩之药颠悖之行更于逆耳之言是以林既奋奇辨而屈齐景茅焦抗危论以悟秦皇 
　　臣闻皇天垂象羲历莫测其高沧海汇流亥步莫穷其广何则无形者非有形所能该难知者非易知所能尽是故远近之辨尼父屈于齐婴坚白之谈公孙伏于鲁叟 
　　臣闻精之所怠理何深而不洞气之所会思无幽而弗通石冯神而能言柳肇帝而自起是故燕地之霜陨于叩心之臣东海之旱枯于饮冤之妇 
　　臣闻江海润下由于浸渍丘岳积崇始于陵迟是以书垂灼熖之辞易示坚氷之戒 
　　臣闻辞辑而民莫言善而邦兴是故郑侨有辞赵武致敬王满正言楚庄以惭 
　　臣闻祸由微而成着福自下以增高是以季郈之鸡卒起三家之孽梁亭之瓜终谐二国之欢 
　　臣闻烈士狥名尤慎保身之智高鸟射利长操远患之机是故范座骑危卒免刑诛夷吾束缚终致霸显 
　　臣闻康衢之坦大车有覆轨之警洪河之险纤舠无折舵之忧何则祸难迫于前则虽危必安惰偷肆于内则虽平必陂是以明者慎于所忽而狂夫败于不虞 
　　臣闻言无逆顺投会斯从交无浅深中机则售是故闾丘矢辞而拜相寿王进说以受金 
　　臣闻情之所触虽无感而相求义之所要虽相悬而靡顾是以鲁女怀漆室之忧祖朝献藿食之策 
　　臣闻撞锺以梃声虽洪而不扬贯针以缕绪无棼而不理故蒙庄取譬于庖人贾傅托喻于屠垣是以网罟紏缠必藉提纲之智政刑隳错寔资理剧之能 
　　臣闻衔勒以驭马而泛驾多超轶之材刑威以绳下而越礼多瓌奇之士何则细不足者大斯有余卑无能者崇而后显是以蒙簠簋之讥者终膺曲逆之封负床第之累者卒流京兆之誉 
　　臣闻物体有定应用无方人性有常缘情斯异是以明镜照形妍媸各随其象洪钧播物小大各因其材故圣王垂兼听之公达士秉大观之智 
　　臣闻日之明也掩月而阳乌匿于虞泉天之高也绝云而弹丸蔽于浮晦何则势以时移无高弗下情缘物改靡明不昏是以君权轻于阉尹之贱主威夺于妇谒之私 
　　臣闻世之所弃虽适用而必捐时之所崇虽惇施而蒙录是故齐狗之恶时捷于韩卢赵壁之珍或贱于燕石 
　　臣闻芝兰之烈伏幽谷而弥芬蠙珠之辉沉深渊而愈媚是以弓旌之招明主首加于侧陋竹帛之业材士争奋于丘园 
　　臣闻旭日方升则坚氷立泮朝霜既陨则贞木后雕何则系乎物者易移而存乎我者难夺是故禽息甘碎首之危弘演励纳肝之节 
　　臣闻燕雀处堂莫悟覆巢之祸虎豹在山宁知陷罟之灾是故春申困于李园武灵幽于赵兑 
　　臣闻基广难倾树基则固源弱易竭浚源斯长故姬文之业过历而后衰齐白之勋没身而即败是以俗儒徼速效于崇朝王者要成功于必世 
　　臣闻衅谗易入虽亲必疏怨讟繁兴何胶不觧是故意苡之谤受疑于明君履霜之悲不容于慈父 
　　臣闻鸷鸟婴罗不改凌霄之志神龙失水无损从云之心是故申胥守死于秦庭子卿操节于胡朔 
　　臣闻祸福隐相伏之机成败炳互形之兆是以几望之月晦昃攸因昧爽之星大明斯继故逢滑祸吴而福荆英公弃籍而从沛 

　　衡藩重刻胥台先生集卷之十二 



　　●衡藩重刻胥台先生集卷之十三 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　论 
　　议 

　　◆论 

　　惩胡论二篇 

　　○惩胡论二篇 【 有序】 

　　昔贾谊鉴秦失而作过秦陆机痛吴亡而作辨亡述兴替之原较短长之算词义卓美余心慕之及覩赵宋之所以亡与我明之所以兴慨然有作命曰惩胡诗不云乎戎狄是膺荆舒是惩义取诸此使览者悟焉 

　　上篇 
　　下篇 

　　上篇 

　　宋室不纲御戎无策承五代昏乱之余中国积衰之后燕云督亢弃以资腋灵夏河西失而不取辽人岁扰于北陲反日蹙于　西鄙丧师者不诛削地者无罚因循和议专事姑息金缯百万岁输辽左逮乎中叶武备益弛王安石吕惠卿之徒创行新法流毒海内青苗手实差役免役之制纷纷改易民不聊生下有土崩之势而上不悟民有倒悬之急而主弗知施及徽钦以昏闇之资而纵滛荒之欲神仙幻惑之技土木花石之娱唯言莫违崇信奸回斥逐良士诤臣卷舌而不谏忠贤丧气而不谈内有章惇蔡卞林灵素之徒以顺其意外有童贯王黼之流以养其祸横挑边衅失好强胡繇是女真氏崛起海陵凭陵近甸驱哮口?阚之羣总狼虎之众雷扫燕赵雷震魏冀举河北如拾遗下山东犹振槁两京失守空若无人连城之将望风而献欵跨邑之师骈首而就戮徽钦北辕华夏左衽裂冠冕为椎髻变声音为侏离贯胷瞷齿深目高鼻之胡横行乎九服三纲渎乱神人俶扰滛秽之俗膻臊之风腥闻于天虽太古鸿蒙之运五胡鼎沸之秋未有甚于此时者也当是时也虽使秦皇汉武为之君卫青蒙恬为之将犹且难之而区区高宗昏逾于桓灵懦甚于怀愍舍建康而弗居即临安以为宅航海以避敌屈膝以请和任权奸为心肓疾忠贤如仇雠纪律崩坏政刑棼错由是武夫觧体亿兆离心遂使帝王神明之统弃为犬羊大盗之薮而宋因以亡矣夫李纲赵鼎张浚之相非不贤也张韩刘岳之将非不徤也京洛秦雍荆襄之地非不险也完颜女直之主非必有刘渊石勒之雄也兀术斜也粘没喝干离不之酋非必有英卫韩彭各畧也然而两河失守宗社丘墟者武备弛而国是乖和战之议舛而南北之势殊也何则材官劲卒代北之所产也强弓利铩韩魏之所习也良骥名马燕赵之所有也金城天府崤函之所据也彼胡皆有之而欲以蕞尔江左之地与之抗衡合一隅之士马以当九州岛之骁駻引垂绝之脆弱以支方张之凶丑譬之驱童竖以敌贲获走韩卢以搏猛虎其不格明矣向使宋之君臣修其政教公其诛赏进忠良而远壬佞选材勇而汰愞弱厉夫差报雠之志効勺践忍辱之奇采战攻之上策绌和好之鄙算定金陵为都会跨江淮为障蔽控秦雍为门户通襄邓为咽喉固其疆场丰其谷粟兢业以持之俭勤以训之文告以申之敌忾以耻之相时而动乘间而发固可以笞兀术之背系女真之颈混壹书轨而光复旧物也又仃咥国亡身辱为天下笑哉 

　　下篇 

　　昔蒙古氏以阴山之余孽遘阳九之否运遭宋祚将颓金箓告讫奋自沙漠奄有中原天奖其凶盗据神鼎膻裘之长偃然宸极北穷幽陵南界炎州东际咸池西渐虞渊九夷八蛮无思不服自开创以来獯鬻之强提封之广未有逾此者也然而丑俗昏风多袭其故诗书坏而礼乐崩天地闭而贤人隐聚尘之秽扇乎宫帷篡弒之祸寻乎骨肉三纲既绝四维攸斁由是大盗蜂起神州鹿骇涉胜之徒并起而亡胡于时据州郡窃名号者二十有七姓焉然皆政刑不修杀戮相胜攻城屠邑血流赤县以暴易暴秦之与项相去几何我　太祖皇帝躬龙虎之姿总江河之旅揽霸王之畧恊天人之运不阶寸土挺起涂山首下采石雄据金陵深根固本以基鸿业内引江东之粟外资淮泗之势熊罴雾集爪牙川至寤寐以来王宋之英虚受以纳陶刘之策推毂以重徐常之权分阃以崇李汤之任羣策毕屈百战咸克算无遗规动无失虑彭蠡之役血战累旬湖水变赤元凶授馘虽黄帝之涿鹿光武之昆阳方斯蔑如也遂乃九有归心三灵効卜不出建业而分遣虎臣摧剧寇如燎毛扫坚墉如风叶中原廓清河朔底定残胡孽丑远遁龙荒千古之凶除百王之耻雪骏功茂烈自生民以来未有如我　太祖者也天下既定厌苦兵革虽肃清沙漠岁以为常犹未能穷追遐讨使王庭绝于幕南困兽窜于故穴者也我　文皇帝深筹远筭悟娄敬之谠谟念留侯之遗策以为天子建都必居形胜金陵偏安非久长之至计也睿衷天启秘畧神授爰即幽并以为鼎宅左控辽海后枕医闾三关虎踞九边绳贯固将以峻华夷之限陋周秦之都者也犹以不一劳者不永佚一日纵敌百世之患是故连年北讨志灭裔胡踰葱岭出阴山勒铭碣乎燕然筑京观于瀚海萧条万里都不见虏虽秦皇之却匈奴汉武之攘单　于固未能躬擐介蒙犯霜露离法宫之深密而骋骛乎不毛之地如我　文皇者也其为子孙计万世至深远也一再传后边防渐懈胡运复振己巳之秋土木之祸至今寒心犹赖社稷有灵也先悔祸丧君有君庙算亡失于谦竭忠于内石亨输力于外京城危急而九服宴然故能反　皇舆于紫闼正　帝座乎黄屋然而受降要害之城河套沃饶之薮遂弃为外地水草耕牧虏获其利成化以来火筛小王子跳梁猖獗大同宣府延夏甘肃疲于奔命朝廷盰食殆无宁岁迄乎今日吉囊侵扰尤异往时控弦十万长驱深入蹂践疆场残毁城堡烽火通于秦渭羽书飞乎京毂挫衂不支失亡相继情见力屈虏益得志又以债帅成风骁将失职盐法坏而弗修屯田废而徒设仓府空虚衣粮不给六边之士枵腹荷殳日不一饱寒冬栗烈衣不蔽体虏至则丧胆禠魄奔北不暇虏退则上下相庆谓且亡事此诚贾生痛哭之秋江统忧思之日也何则刘渊石勒之雄不能有晋也吐蕃回纥之众不能有唐也志不出金帛欲不过子女自夫金元肇祸虏志叵测其心且曰是由或者我尝据有之矣盖未尝一日而忘中国也由此言之然后知　文皇帝之虑患深而惩胡之策不可不熟讲也 

　　◆议 

　　诘盗议 

　　○诘盗议 

　　或问袁子曰子东海之人也今海有盗若之何捕之请试言其畧袁子曰夫海盗之为患久矣苏之州县崇明居海中而太仓嘉定常熟皆滨海海之利莫大乎鱼盐故滨海而居者多业鱼盐而习剽刼且其地多沙渚洲溢浮海而后能达故土著者凭险以弄兵而羣不逞之人亡命避辠咸窜匿其中缓则鬻贩鱼盐以自业急则剽敓商贾刼掠村聚以为利赋役之弗共禁令之弗及非一日也元季张士诚李伯升之徒起自泰州之白驹场贩盐为盗遂窃据吴粤以与中国抗南面称孤几于霸矣　高皇帝览殷鉴之不远虑岛夷之难制设立太仓崇明金山三卫以防海盗承平既久武备渐弛廵舟战舰朽蠹而弗修弓械于橹缺败而亡用武官逻卒阳托捕盗之名而阴资煮海之利奸弊相通禁防尽废崇明一县萑蒲为薮而太仓之民亦多效之乃至衣冠之族世与贼为婚姻而甚者则豪奴佃仆往往乹没寇攘而主弗禁也又以为守令者缉捕无术抚绥失宜平居则受其贿遗凡鲜船盐艖入境者多取其岁例年饥盗起肆出行刼而弗敢诘州县之权益轻所卫之司徒设一旦兴兵临之则啸聚以抗胜则凭陵近地败即窜逸大洋散而复合莫之谁何虽非腹心之忧而甚为手足之病弘治间施天泰纫东山纫西山兄弟奋臂一呼三吴大困幸就诛夷终难扑灭因循至今为患日甚王董两姓互相雠杀秦璠黄艮从而继之窃伏海沙公行劫掠当衡者忧之添复兵备冀宁海徼谋之不审轻信人言始也招之不来继也剿之不胜先锋未交而外间内作倒戈奔北杀戮覆溺惨不忍言何者驱乌合之市人以当鸱张之死寇统驭之无人简教之无素海陆殊势舟楫异宜轻举而寡谋既无后援又无旁覆进无悬爵之赏退无收孥之罚固宜闻皷而战栗望风而奔散矣败衂之由此其已往者也今　天子赫怒本兵张皇命大将以征之总数郡之师旅因三吴之粮馈下召募之令而白徒云集行劝借之典而富室丛怨加之扬州之民轻扬易惑讹言沸腾互相扇动饥馑荐臻物价涌贵兵革一起日费千金亡赖之徒并缘为奸贪婪之吏乘机敛括江之东浙之西嗸嗸丧其乐生之心有识者痛之而浅谋者犹以为不足过虑何者幸而胜则三吴之民困而国家之元气伤不幸而不胜则兵连祸结而赋役亡２赋役亡巳而事不可中止夫以天下之大其半仰给于江之东浙之西无事尚不支而况祸生于肘腋之下难作于枕席之旁者乎故三吴之困天下之忧也此非吴人之私忧过计也然则为今之计者莫利于速剿而又必出于万全万全之计莫如因其乡间而用海人以攻海贼夫海寇不过千人止矣其舟舰之小不足畏也刀矢之弱不足畏也技艺之弗习不足畏也粮饷之弗继不足畏也然反为所败者彼海我陆彼长于舟楫而我利于原野风涛之漂震潮沙之淤浅地利弗知也主帅之权轻应募之士脆赏罚之弗严乡间之弗用人和弗得也徒曰我众彼寡我有余彼不足可以必胜而无虞此侥幸之谋而非万全之算也兵法曰知彼知己者胜又曰妙莫妙于用间用间则贼之虚实强弱我悉知之而后用我之所长以攻彼之所短倚长于舟楫而我亦以长于舟楫者制之简其精锐严其教令信其约束明其部伍悬重购以歼其渠凶恤已降以散其党胁猝然而发翕然而集倍而攻之什而围之楼船巨艘以乘其舴艋之小标鎗火药以制其刀矢之弱凡江中之羣盗海滨之盐徒习知水战而乐为我用者杂用以夹攻之而市井之亡赖望风而靡者悉汰而弗用分布偏哨四面合围飙驰电骇诸道并进人不及旋矢不及发而小丑夷矣又且豫为规画檄告邻疆西则江阴通州东则瞰浦宁波严加堤备以防豕突退无所归散无所止一劳永逸且绝后患斯万全之万全者也或曰用海人因乡间斯诚善矣近有漳人失风而漂至崇明者贼尝以数十舟而环攻其一舟贼以覆败漳人愿应募以灭贼当事者疑而弗用是乎袁子曰奚独漳人哉凡知江海之利者悉可用也疑而弗用败之道也故天下之患莫大于狐疑而耻功之不出于巳也疑而忌未有不败天下之事者也 

　　衡藩重刻胥台先生集卷之十三


●衡藩重刻胥台先生集卷之十四 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　序 

　　◆序 

　　皇明献实序 
　　北征录序 
　　平吴录后序 
　　平黎诗序 
　　河南乡试录后序 
　　九江郡志序 
　　大司空顾公董役显陵工完序 
　　送黄国信册封晋藩序 
　　送汪侍读校书建阳序 
　　送大司成马公升礼部侍郎序 
　　送大理寺丞林公赴留都序 
　　送侯世言守池州序 
　　送史邦直序 
　　送许廷议序 
　　送汪汝玉序 
　　送大中丞林公出抚畿甸序 
　　送李尚綗序 
　　送陈允扬考绩序 
　　送陈侍御原习谪海阳序 
　　送沈生赴潮阳序 
　　送杨梦羽序 
　　送欧阳大夫序 
　　送右布政使吴公升云南左辖序 
　　送伯兄通判临江诗序 
　　送陆子传会试序 
　　送叔兄补之会试序 
　　广交篇送董子元 
　　送王医士序 
　　赠李仁父序 
　　赠乌程钱尹序 
　　赠龚封君序 
　　赠姜征君序 
　　陆太夫人寿序 
　　少司马武陵陈公集序 
　　大中丞胡公集序 
　　唐伯虎集序 
　　王履吉集序 
　　廖学士采风集序 
　　国宝新编序 
　　中庸臆说序 
　　江南春词序 
　　粤稿序 

　　○皇明献实序 

　　袁袠曰纪载之书尚矣迁固而下罕称良焉何哉世代迁移文献湮灭传闻者易以讹舛兼之好恶人殊隐恶溢羙者多据事直书者少自非弘功异烈奇节硕材章昭显着脍灸齿牙者鲜不失实矣古者左右史纪动纪言义兼美刺事综小大靡不书之后世史失其官官失其职不秽则略匪讳则诬吾何以观之哉吾何以观之哉我　明兴　高皇创业豪杰景附谟谋帷幄之臣风议于内鹰扬介冑之士折冲于外丕建勋称光享爵号勒名于金匮石室者不可胜数　列圣继承教化滂流人文开宣瑰玮卓荦之材珪璋瑚琏之器溢于天府济济雍雍于斯为盛虽方圆异用甘辛殊和然其匡翊赞襄咸有可述而纪载未备懿美不彰通儒愽士甚以为病暇日忘其狂斐慨然有作肇自洪武迄于嘉靖武宁王而下凡若干人皆其著者据所闻见录其大节略其细美又所纪者止于亡没存者弗录嗟乎天禄石渠之藏既巳深秘莫之能覩咨之缙绅先生又多异同纷纷不可考证孤陋乖刺词不雅驯非谓必信必传庶　国家一代材贤之盛炳乎不朽是袠之意也乃若有美无剌志而弗辨纪事之体当如是耳 

　　○北征录序 

　　祖宗之创业艰哉　高皇帝功过武汤远矣定都金陵便委输东南耳北方之事未之经营焉岂草昧初定思与民休息未暇欤　文皇帝躬擐甲冑张皇师徒穷追遐讨深入漠北以靖胡虏妖氛残孽荡焉廓清几无孑遗乘舆所至盖汉武唐宗所不到者谚云不一劳者不永逸神漠武烈诒翼远矣尝闻之故老云胡人庙祀者古今三宗焉汉武帝唐太宗我　文皇耳虏经禽胡山望　文皇纪勒铭石必下马罗拜啮指称威神云 

　　○平吴录后序 

　　余尝过张士诚故宫废墟残堞鞠为茂草有足悲者及询之父老往往能言其槩方其据吴僣王财赋甲兵雄于四方亦隗嚣公孙述之徒匹也卒之疆圉日蹙犹欲婴城巷战以蕞尔偏隅抗我　王师妻孥为戮彼其政教弗修滛湎汰奢贤豪弗为之用迹其所施设足以自亡而已矣哀哉录三卷吴文定公宽所撰后有论 

　　○平黎诗序 

　　大司马三山蔡公总制广东西之四年既征努滩蛮明年交南降是秋九月以十万之师浮海征黎师三道入穷追数百里封五指山而还崖陵地辟最□破村峝二百七十斩首五千三百六十奇俘百二十五人降八千三百六十人琼土以宁广西参政王君凤灵既勒碑以颂维时公大阅于雷阳道出遂溪观海于电白先后赋五七言近体六首藩臬之官自布政使刘君可按察使叶君照而下和者凡若干人诗凡若干首小子袠亦既与其末矣公复命序之袠闻老子曰兵凶器也圣人不得已而用之传曰兵犹火也不戢将自焚是以古昔慎焉然而商宗伐鬼方三年乃克马援征五溪触犯炎瘴诸葛亮五月渡泸深入不毛岂黩武哉诚不得已也公之征黎下令戒妄杀既诛其渠率因抚安其遗黎是岂不戢者哉君子曰征黎之役有八善焉孽自彼作师出有名慎也土兵咸集群帅以和威也简能选良委任得人明也师至如归民不知役豫也用命者赏不用命者戮律也歼渠折首胁从者释信也兵不血刃役不逾时智也一劳永逸止戈偃革仁也公之功大矣哉而公之心不自假也是以形之歌诗恤民穷箴吏弊闵将士之劳苦哀黎人之无知忧愁嗟叹而不能自巳推公之心将使黎之宿寇尽化为良民而岂直以诛杀为威哉昔赵充国讨先零罕幵留屯罢兵竟下两羗而扬雄为颂其事公之功岂直充国比惜袠也无文不能纪颂功德如子云之于当时也今广西之古田荔浦诸蛮间出攻剽八桂之人喁然而望曰安得公以征黎之师征诸蛮使我民永有宁居也他日图形云台勒勋铜柱必有继吉甫穆如之颂以铺张鸿伐者而何有乎子云哉 

　　○河南乡试录后序 

　　袠奉　命校文河南道出燕赵涉卫趋大梁降观于郊野其土风往往啬而愿约而愉忧勤而宽舒及试士其言亦多毅而不隘直而不夸孙而不迫辨而中其义核其虑详雍容和平盖犹有先王之遗焉夫河洛故都会而天地之中其书图则义禹之所则也礼乐则周公之所制作也周之盛也其在成康之际乎成王营洛以正四方于时风俗和平贤才众兴故诗人美之曰蔼蔼王多吉人暨乎汉室梁孝王嘉礼儒术招致宾徒时则有邹枚司马之流相与作为赋颂以褒赞功德其制度宏丽文辞瑰玮盖亦雅颂之亚也嗣是无闻焉岂世道升降使然哉我　明兴设科取士其始贤良文学太半出于荆扬吴粤之间河洛之士盖鲜焉乃　孝庙时则彬彬矣今　天子修弘　祖构海内兴起礼文偏隅下邑亦蔚乎多士在河洛固宜有异材茂等如周之所谓蔼蔼吉人者奋出其间区区词赋之徒直薄不为耳昔者先王之制治也以质文相救后世则文弊而质日衰识治者盖深忧焉夫文胜则变而趋质质胜则变而趋道是故与其文也宁质河洛之文不胜其质吾是之取尔袠也不敏惴惴焉惟不得人以塞　明诏是惧故敢尽布其说以为诸生告若夫低昂之衷闲卫之密则璆也序之详矣袠故畧焉 

　　○九江郡志序 【 代阁老京口杨公作】 

　　国有史郡有志志以述事事以藏往藏往以知来是故文献足征焉劝戒不忒焉夫志史之翼也君子参伍以通其变小人法守以修其业由俗以出政省方以立教不出书契而知天下者稽之志而已矣九江地介荆扬当吴楚之冲据金陵上游历代为重镇　国朝加重焉郡故有志海陵何君棐以宪副饬兵于兹惧故志岁久残灭多疑谬厘而新焉质之典籍咨之见闻芟繁秩乱搜隐阐微而疑者信谬者正残灭者修矣志成请余序之详其书该而有伦焕而成章约而弗遗其事核其义精其文质而赡或发凡以举要或纬图以法象体国经野以为民极故首之以疆域封山浚川使同贯利故次之以山川设官分职则地利可兴而民不失业故次之以宦迹政平治理则教化敦而贤才出故次之以人物辨方正位以居民也故次之以宫室搜乘补卒以戒不虞也故次之以兵卫兵足则民附民附而后可以时游观节劳佚也故次之以古迹存古者莫若卫其园陵故次之以陵墓异教非??系也创之自古昔故又次之以寺观该古今之变综事物之情者莫若文字故诗文终焉风俗之因革制度之卑高食货之盈缩役赋之烦简下至沟涂津梁仓库琐屑粲然毕具往者存焉来者考焉故曰文献足征而劝戒不忒可以观可以兴矣何君之莅九江也朞而报政曰武备诘矣廪庾实矣胶庠作矣百废举矣非志何以示远斯志也盖政成而后作焉君子又嘉何君之知所先后也 

　　○大司空顾公董役　显陵工完序 【 代大宗伯张师作】 

　　嘉靖己亥　圣天子幸承天躬视　显陵相其阴阳以　睿宗献皇考旧寝规制未备无以扬亿万年无疆之休且将奉　章圣皇太后梓宫祔焉乃命营度其事凡规制一如京师诸陵今工部左侍郎兼都察院右副都御史金陵顾公怜寔被简命以董是役公初以大中丞致仕家居　圣天子采言官抚臣之荐起公廵抚湖广丕厘庶务卓有成绩特进公吏部右侍郎以总百揆未几　圣天子念陵寝事严经画之任非公不可乃改今官公受命惟堇爰咨爰度载经载营选徒鸠工率属董官程力庀材朝省夕戒殚厥心力逾年大工告完凡　显陵玄宫寝庙及旧邸　世子府以暨达孝显亲阳春诸门咸底落成庚子之秋九月余蒙恩进官南京礼部尚书便道祗谒　显陵则见山川萦郁云汉昭回楹桷有严丹黄焜耀肃肃乎奕奕乎美轮美奂穷极制度备物多仪诚旷古之伟观昭代之鸿制也维时藩臬都阃诸公会于武昌合辞以请于某俾序其事余惟是役也四美集焉　圣天子因心之孝羣公卿勤事之忠司农无告匮之病甿庶效子来之义是役也实兼之矣夫兴作国之大事也圣王慎焉章华虒祁垂讥于鲁史新庙路寝见美于诗人何则孝莫大乎继志而事莫严乎慎终记曰必诚必信勿之有悔焉耳矣孟子曰君子不以天下俭其亲况乎山陵之制可无慎欤今　圣天子躬劳万乘按视园陵望拱木而兴哀抚堂封而增感凡宅兆之十寝殿之规悉裁自　圣衷酌今古之宜定丰约之凖猗欤休哉真孝同虞舜制陋百王矣然非顾公之经画有方夙夜匪懈其能役不逾期工不告病若此哉余不佞尝忝文学侍从之后且楚人也乐观厥成其能无言以扬休美诏将来秋是役也董之者顾公相之者则大中丞平湖陆公杰侍御长乐陈君豪山阴朱君簠也其诸藩臬郡县百执事而下亦与有劳焉者也 

　　○送黄国信册封晋藩序 

　　建侯树牧大典也致辞宣命宠使也夫礼有经敛福以睦族分瑞以展亲锡命以颁爵授禄以奠食疆枝干以扞疆圉张藩卫以翼王室典莫大焉诗曰宗子维城又曰无俾城坏言树侯也是故有茅土之封有弓矢之锡有宝玉之分有带砺之盟告之以文辞宣之以彝章经之以度数训之以典制　王布命胪传言公孤出令史赞诰使承辞宠莫大焉诗曰肃肃王命又曰载驰载驱言使事严也　皇帝弘敦孝理敬笃懿亲诸父昆弟罔有怨咨秉宪贞度率德考衷既戢且难支庶斯蕃维岁有典例程序辟王楙哉封以康于家维宗伯氏揆于庶官黄仲于行将命斯徂奉简书以靡遑扬旄节以言迈诜诜西骛莅止晋藩夙夜恪共既勚且劳诵皇华之嘉什怀北山之私念还归伊迩桑梓攸宁凡我同官咸侈兹役申之饮饯介以赠言 

　　○送汪侍读校书建阳序 

　　侍读汪公奉　勑校书建阳袁袠赠之言曰是役也赞扬　王猷纲纪古训范学者以轨物其在是矣稽合同异抉擿谬戾采遗阙疑非公事也周衰处士横议纵横坚白促数耗乱不可胜纪而载籍始繁汉兴惩秦除挟书禁增置愽士员书稍稍流布然多断烂傅会矣词赋虫篆剧于八代稗官百家之言殽于两宋虽复有好古洽闻之士亦且没溺牵制莫能绪正以附于孔氏支离磔裂迄今未巳　王猷郁而弗宣古训坠而弗振学者无所法守妄常窃议以为凡叛于孔氏者可尽黜弗录使无滋蔓也　国家稽古饬治列于学官者固孔氏之旧也而章句之学日繁在建阳为渊薮师弟子舍是莫能授受各守其说以相正徼利之徒日削月改摽窃承袭以相乹没委弃汜澜岂孔氏之旧欤古者有校文书艺之官论道于内輶轩朱衣之使采诗于外修其教斋其俗一其道德防其滛虽有奇袠弗售也后世左右史混采诗之官废典书者无诏遒人无禁庞杂相眩鬻无足恠也今海内同文　圣天子好文愿治日御经筵宰辅而下数召对顾问深惟根本将刊定六籍诏之万世公实拜命奎章颁传腾示无极虎观动色庶几复见孔氏之旧幽而复明郁者宣坠者振无法守者悉就绳墨述作之光教化之实其在是矣袠不佞乐斯文之兴起也敢以言献 

　　○送大司成马公升礼部侍郎序 

　　嘉靖庚子冬礼部右侍郎阙诏慎简其人于是南京国子祭酒绥德马公特被简命袁生以言赠曰夫叙材诏德者董官之要也宣力输悃者率职之经也执要以驭置则官弗庞守经以靖共则政弗忒此不易之道也今　天子明圣用人必愽谋群稽而断以独见非其人弗以授知人则哲厥维艰哉夫国子祭酒古大司成之官也大司成之视少宗伯其禄秩稍异其司礼乐宣教化则一也周官宗伯掌邦礼以典神人和上下而大司乐隶焉其职掌成均之法以治建国之学政而合国之子弟以乐德教国子中和祗庸孝友古之司乐其即今之祭酒欤　高皇帝崇礼师儒敬敷教典加意于成均官祭酒者必选宿儒居之当时如宋公讷胡公俨以身为教卓有师道乃后陈敬宗李时勉诸公咸以刚严称何则慎简之意犹存而敬敷之典未坏也迩来循资计禄之风滋而简贤使能之意泯俗吏以教化为可忽而庸人以礼乐为无益司衡者昧董官畏而就　列者乖率职之经化斁而习偷杨子云有言曰模不模范不范嗟乎国学之设殆文具矣公之为祭酒也堇其规条严其约束惩其循偷作其耻让正巳以率之明伦以范之夏楚以威之皷锺以乐之而国之子弟翕然向风其视宋胡诸公殆有光焉庶几克举古大司乐之职者欤今公进而佐邦礼典神人和上下秉寅清之德以宣礼乐之教直与古伯夷等袠愿窃有望也今既贺　圣天子之知人又多公之受知也于是乎言 

　　○送大理寺丞林公赴留都序 

　　莆田林公初校文南畿南畿之士习翕以变矣既而校文北畿北畿之士习又翕以变矣　天子曰楙哉既弼朕教肆明于刑钦哉慎守于初力超拜大理丞或曰大理古廷尉以法讯万民率乂于天罚者也公操文衡倡冑子以播成均之教而使之仰昂法理舍降典以事折刑其愆于素矣噫是　天子所以慎简使而虔共元命者也夫人情广则作奸狭则思欲先王立礼以为之防防不足而刑生焉故曰礼失而后刑刑有伦要辟有旨简而轻重之序浅深之量权之以致衷民于是乎畏威而远罪奸慑而欲窒刑平而礼斯节矣故曰监于兹祥刑夫礼刑其致一也曷为其愆于素也先王之制刑统于司寇谳于史而详于正参听于三公三公无所不统可以修礼可以正刑司寇则致刑以辅礼者也大理之秩亚于司寇其三剌五覆纤剸辟宥与　天子相可否视司寇等故曰廷尉为天下平今之法较若画一司刑者秉成宪执之而巳矣而科条之出入日傅月会深文隐律动触机罟刑敝而倾礼衰而日失其序上替而下残谁之咎欤公以礼造士率是防民其无刑矣故于公之行也不言刑而言礼 

　　○送侯世言守池州序 

　　候子出守池阳就袁子而咨政焉袁子曰夫守有三物慎择之耳矣考典训察时宜布经制敦彝教齐法轨创章程权变化之利弘久大之规者守之善物也是故纲纪修而弗替惠泽流而弗竭我作而人述上信而下尊是曰善道君子由之其次则慎威仪壹辞命广积蓄平赋计公听断出滞淹基廉而示俭履敏而张勤官不失纪然易替也民不失业然易竭也是曰法守君子弗贵也又其次则疆以威众察以伺物矫以□誉謟以趋利法敝而弗理刑繁而弗情令庞而弗统权侵而弗抗上慢而挠下疑而怨是曰民贼君子弗为也夫三者匪慎何择焉是故俗之污也我知之矣政则蠹也政之蠹也我知之矣牧无良也求以牧民而术之弗慎将何观焉夫池土沃而旷有遗利焉在兴农富之源也民朴而野有遗俗焉在董士教之则也农以足货士以兴礼治之衷也守之经也 

　　○送史邦直序 

　　今之仕者率重内轻外耻庳而慕崇其外补者上自方岳下至牧守苟非知道者鲜不戚戚愠怼诋訾当路至乃沉浮岁月幸稍久不迁即窃自喜庆曰吾终不失为京朝官甚矣俗之敝也佻躁者获显誉沉寂者蒙群讥矜激诡而鄙中庸贱狷节而夸通流学士大夫靡焉同风至谓宰铨衡者亦以是为人材高下其最者则为京堂官次之藩臬又次之州郡守嗟乎果若是否哉人之行能不相远仕于朝者其才与贤果皆与人殊否也外补者其才与贤果皆弗若人否也牧守奉　天子德意宣布慈惠左右百姓方岳则礼秩益尊而职业益崇政务棼杂视京朝官所视事盖倍蓰焉其劳佚难易盖什伯焉乃以是为低昂何哉且今之公卿即多昔之方岳也即多昔之牧守也岂其行能昔弗若人而今与人殊邪是故在外者不足戚诚尽职焉耳矣在内者不足喜诚尽职焉耳矣史君愿悫厚温有长者称其去郎署而佥宪臬也不戚戚于外内吾固嘉之以言 

　　○送许廷议序 

　　许子廷议拜官顺德袁袠饯之郊也许子揖而言曰子何以规我今天下之官秩卑而事脞者莫若丞簿其次则郡贰与倅与推郡有事守统之贰与倅分而听焉米盐徭课沟涂盗贼各有司存至讼狱则推专焉有失其平者必于推乎取直嚣然而号焉犷者怙势狡者匿情簿书文移纷然而来焉又难理也吾惧焉法之易格而泽之难流也子何以规我袠曰是则然矣吾闻　敬皇帝之世也官从其训政守其序量材以制爵揆事以考成时则太宰许公实司其柄以驭置之而百工以和举于朝者皆民誉也下至司府执事程功效能官不易方事不改度民用情而刑不黩胥史无呶狱岸无淹法一而泽无壅则吏多良而政弗颇也今　天子神圣赫然思治紏虔天刑小大之狱必制于衷而司刑者日失其序喜察者狥苛蔑下者扬巳刑烦而俗敝则有由矣今吾子恭慎而温文愽敏而乐岂恭则礼下慎则约巳温则无虐文则不匮愽敏则事不惑乐岂则道民和率是以莅顺德鲜不给矣又何惧焉且吾闻之基仁则固践猷斯显楙善者后达累德者世昌昔尔先公大宰丕树宏业以光辅　先皇夷夏率享骏功硕闻载在天府今少司寇公克笃先烈世济厥美用简在　帝心以掌邦禁三典五罚实审听之狱辞明清而要会简孚则少司寇公之训也子之往也务基仁焉以践厥猷其庸多矣许子闻此言也而后喜可知也遂书之以授使者而后行 

　　○送汪汝玉序 

　　国家稽古议辟律约而详官备而臧参听审克制民于中司寇有卿有贰有属大理有卿有贰有属上下相权伦要相经率天下之丽于法禁者惟律是听虽有析言破律乱名改作者惴栗屏伏不敢以其私出入以是单辞明清而狱货不繁号称易治然窃疑焉夫罪至于乱攻疑众此其剸剌磔膞宜无淹旬日矣然且三公不敢议司寇不敢诘廷尉不敢讯囊口侧目辜功列而弗问刑书具而弗占简孚以为疑在宥以求出棘木之下郁而弗伸或者谓鸱义奸宄纵诡随以怙寇虐今之刑失之太轻宜峻重典以申邦禁此其说是矣而殊死者相枕也桁杨者相推也黥椓劓刵椎凿釿锯株连蔓引乱狱滋丰而刑发腥闻使元元叩心无所控吁此其失之轻欤故或者谓今之刑宜用轻典兹二说者将焉取衷夫刑以弼教以裴彛哀敬以察情忠爱以成比意论其序慎测其量作其耻格其奸而止矣三礼之降八议之设此言轻也刑以明辟以紏暴一成而弗变四诛不以听讫于威富体于公族锄其庸回黜其伏慝而止矣火烈而畏水弱则狎此言重也是故附赦以律而轻重以情情以权时律以经制经立则易执而难犯权钧则上威弗亵而下无辞周官之法聚之圜土坐之嘉石役之司空听之以束矢参伍低昂轻重之权若是其详且慎也而五刑之经执之弗挠故曰议事以制不为刑辟言律有定也今之法律其当重而轻当轻而重司刑者之过也而说者不于其人于其法脔卷怆囊倡为更张督责之说吾见其货狱日繁而民无所错手足也汝玉筮仕拜南京大理评事其于法律轻重之间谅已审矣于其行也述是以相质 

　　○送大中丞林公出抚畿甸序 

　　列官以建庸非材莫授也稽事以程业非政莫显也仕也者举吾职焉耳矣行吾志焉耳矣奚崇庳之择然而势分于相维法窒于并制下焉者述上焉者沮焉材者兴修不材者隳焉嗟乎秩庳而克遂者鲜矣今之官其仕于外者自岳牧而下帷抚臣之是听令莫敢慢也事莫敢挠也材者吾甄之不材者吾剌之甚矣职之易举而志之易行也然而有难焉驭吏难于肃也和众难于宽朼肃以昭宪其戒也察而苛宽以宣惠其戒也靡而弛是故有紏绳之典有保厘之衷问俗以立轨征故以修纪辨官以树猷搜慝以布利而职乃举矣大中丞林公之出抚畿甸也考言于二三子初公之为御史也执而无回复而详继为廷尉也简而比恕而慎率是以往吾见其肃而弗苛也宽而弗弛也又何难焉袠也辱公之教也久且喜吾道之易行也于是乎言 

　　○送李尚綗序 

　　淮当水陆畏冲阻海蔽江俗剽轻鸷悍习战鬪任气易动难治　文皇帝之都北平也岁漕百万导淮徐涉沛历济以达于京师宣德初平江伯陈公瑄来董漕运作镇于淮物水土高下置版闸修堤防议徒庸均佚劳国赋岁倍维时漕卒多戎伍骄纵狸?心狂大为居民忧莫相统壹疏请　王官制之诏简刑曹往听狱辞稍绳以文法卒徒用戢无敢或哗嗣是罢置不常卒莫能废每三岁一易焉大司寇慎简而使之非良莫举焉先是畅君子实实往视事未几以最迁凡我僚属私相揣量曰是役也必李子尚絅否惧弗胜夫李子深于律而详于事又甚敏焉夫大司寇知人非李子莫使矣既而果然则又动色相贺以大司寇为真知人以李子为必称职乃李子则惕焉惧弗胜问所以出政者于袁子袁子曰夫政犹治??系焉棼而理之亟则紏缠缓乃绪也且君子于事不患不敏患弗审不患不详患弗知防于律不患弗深而患弗以情夫能用情者寡矣情以照之又听以衷虽过鲜矣夫淮其俗易动又多戎焉是以弗戢非衷将何以听子盍务衷焉诗曰不兢不絿赋政优优衷也 

　　○送陈允扬考绩序 

　　长乐陈侯守湖之三年将考绩于天官袠赠之言曰始余之配湖也入其境地辟而农勤俗啬而士愿以弦以歌于蚕于渔妇无休事工无滛度贾无贰价吏无滞狱醇醇如也衎衎如也嘅而叹曰兹其乐土欤何易治之若斯也及询之荐绅先生下逮甿柰?籴咸曰吾侪小人得康居而阜财习礼而服义晏然无虞者侯之力也余曰夫侯之政何如曰存以宽慈出以简易率以忠信表以廉洁守以恒久励以至公明而弗察勤而弗侵和而弗弛贞而无回此侯之政也若是而巳矣袁袠曰夫为政有体布治有经审体而后政成循经而后治达循良者守之体也仁惠者政之经也体乖则乱经悖则迷政之所由斁也是故宽慈以布利简易以程功忠信以作孚廉洁以轨物恒以考成公以平施明则难眩勤则不匮和则有容贞则弗挠十物备而政兴矣先侯而守湖者去而思思而颂有三公焉曰大梁岳公麻城刘公淮阳万公岳之政广而果刘之政敏而达万之政严而肃咸有遗思焉侯之继万也济猛以宽是以湖之人畏万而乐侯君子曰知政之体审治之经惟侯有焉考绩者考此而侯之政可知矣 

　　○送陈侍御原习谪海阳序 

　　夫骐骥惫于盐车莫邪挫于族庖何哉材奇难逞而镡锷易挫志以势屈功由时隳维士亦然矣然坎壈畸窘实无如侍御者侍御立中台最久故多所论列其觏侮亦最深且着然誉亦以是最显　武庙初论养子干假威权渐不可长有　旨罚粟输边及　驾南狩中外噤弗敢发独抗议再四绥挽旌结由是直声益哗然濒死者数矣凡指斥勋贵悉忤讳忌尤好激扬曰吾职如是每疏出则耆耈髦逸搜罗无遗及是以年劳进太仆少卿命下不拜手疏时哲自代圣天子赫怒谪教海阳台谏交章乞留不得命朝之士大夫相与言曰海阳僻陬侍御暮年炎海瘴疠弃司直以投荒裔其孰无辞袁袠曰似矣而实非也夫翕张者势倚伏者时惟君子能因势以矢志矫时以奋功翕张之相感倚伏之无常巧者弗能避也智者弗能谋也直巳而行夫何患焉且明君操黜陟以驭物君子委夷险以致身贾傅毕命于长沙马援狥名于武溪独集御哉或曰是矣激而后发尤而弗惩疑若非中道者噫今之议者类不乐成人之羙如是抑孰知侍御者初侍御念太夫人在堂告归色养者累年其再出也以台臣论荐奉檄心喜亦惟太夫人是命今太夫人弃养者久矣陟岵长号遹追先训勠力王事陈谟以靖共鞠躬以匪解竭逢干之节则进谠论慕岳牧之风则让庶官温恭衔恤符明发之怀尽瘁畏咎恊北山之什义切于输衷而迹疑于沽直智者臧愚者否夫何尤焉语有之行百里者半九十公其知所自信矣 

　　○送沈生赴潮阳序 

　　沈生游太学者二十年矣走场屋辄不利就试于天官拜潮阳卫幕将行请余言以光行李潮阳去京师万里僻在海滨为瘴疠地又多岛夷山蛮入出攻杀为害前代多流人迁谪播越摈居炎荒往往不得调　天朝统有夷夏环海为疆鸟言卉服之地悉为编氓隶诸职方而岭南诸郡遂蔚为大藩货贿百市雄踰扬益文献彬彬骤厕天府矣沈生无谓潮阳荒僻瘴疠非人所居也马材之良者涉隘阻下上山涧偪仄般辟益超以逸不良者浴以清泉饰以华韀丰刍闲牧策之九轨之道而契需虺踣汗肤伤吻不前者屡矣士亦有之履危者智精投艰者虑熟班超之西域马援之武溪诚壮夫所不辞也诗曰岂不怀归畏此简书言王事严也沈生行矣无谓潮阳远哉长揖辕门折冲尊俎勒燕然之奇绩标铜柱之壮猷朂之而已 

　　○送杨梦羽序 

　　余以罪戍湖州道逢杨子于清源为余述观游之胜曰吾之北辕也首登姑胥之台焉则慨吴粤之废兴感蠡胥之忠智既而涉大江陟金焦历波涛之险穷山川之奇遐观幽览快心娱目而兴未巳也于是遵齐鲁之郊吊姬孔之墟登乎泰山观乎沧海而止焉若是其壮游乎子以为何如余曰子之观游诚足夸矣抑异乎吾所闻夫子与吾吴人也吴之先有泰伯之德焉可以崇礼让有季札之节焉可以兴辞逊有言偃之文焉可以修典训抑犹未也夫齐鲁者圣哲之林而礼乐之渊也泰山者丘岳之宗而沧海者川渎之归也是故可以观可以兴登高自卑陟遐由迩仰止而趋盈科而进是则观游之助也夫山川之美眺望之奇又何夸焉杨子曰唯唯吾固愿有闻于吾子 

　　○送欧阳大夫序 

　　欧阳子以司空属董砖于苏事竣问言于袁子袁子曰虒祁成而夏盟叛章华作而楚国危盖自茅茨土阶之风寝而峻宇雕墙之剌兴土木之阶祸也久矣故议者以为劳民伤财莫此若也然而有不可巳者亦莫之敢废也是故得其人则民不知劳财不告匮非其人则民且散矣不惟劳也财且殚矣不惟伤也嗟乎艰哉今天子敬天勤民锐情于古礼修郊社　九庙之仪不得已而有事于土木乃命官董砖于苏而司之者多非其人往往为民病墨者则以出纳为利威亵而令弗行简者则以校会为污法弛而事弗集其有惩墨以介励简以勤反是二者之为而材弗逮焉综理之弗周侵牟之弗禁引日月縻货财而受欺于羣奸者莫之知也其为劳民伤财也一而已矣吾闻欧阳子之莅事也介以率下勤以程功敏以稽筭威以防奸财纾而弗告匮民节而弗知劳其庶乎说以使民者哉吾闻天下之事其利害鲜不繇人以今东南之民力困于诛求亦已甚矣使有司者皆欧阳子其人则民犹汔河小康也欧阳子行矣请以余之言告夫继欧阳子者 

　　○送右布政使吴公升云南左辖序 

　　今天下诸省荒远者必曰云贵广西而广西为最事更难治其大者如　宗室日蕃猺獞日炽狼兵日骄士伍日耗山多而地少土瘠而民贫加之以瘴疠之炎蒸滩泷之湍险蛊毒虎豺蛇虺之不测是以仕者多巧避兹土其吏于兹者多不乐久居苟且岁月以觊迁握鲜克尽心焉袠起废承乏于兹一时藩臬诸公皆极天下之选凡有政令必集议广思恊恭和衷以求至当务厘宿弊俾可经久广西之民嬉乎愉乎若得慈母而坐春台也未几右布政使南海吴公以材望擢云南左辖藩臬诸公咸赋诗以赠而命袠为序夫仕以行道也道苟行虽荒远何损道之不行虽密勿何益故孔子欲居九夷不以为陋我　国家　皇风远被无思不服越裳来朝即叙而况广西固九服之隩区也奚荒远之择吴公盖三年于兹矣其尽心犹一日也庶乎能行其道者欤公以甲科之英筮仕留曹参藩闽岱所至辄着声绩其在兹土凡财赋之出内军伍之登耗徭役之赢缩政令之弛张因因革革尽心以谋之而动罔弗臧虽势拘分窒不可直遂者亦必委曲以求济公之才虽未尽用而道或庶乎其少行矣云南之视广西颇号乐土且事之难治无如前所云者以吴公之才且尽心焉又何道之弗行哉袠也辱公之教颇久盖有志于行其道而未能者敬书此以相质 

　　○送伯兄通判临江诗序 

　　夫志以言宣思繇情会江文通有言黯然销魂者惟别而已况乎棣华之感切鸰原之爱深者乎伯兄脱颖海滨空群京甸牛刀甫试骥足方腾烹鲜适赋政之宜制锦征学优之美强遂不抗巳见司城岂弟无为先占佐郡简书可畏膂力方刚捧檄载驰分符爰发遵江于而雪涕指翼轸以星言南浦浮云仳离遡叹西皋落叶聚散兴嗟岁云莫矣人何以堪凡我宾僚咸申赋赠在余小子敬引绪辞 

　　○送陆子传会试序 

　　夫投功名之会者驰寥廓之思希竹帛之业者脱拘琐之迹是以终生牵繻长卿题柱班超投笔郭丹封符咸能慷慨以成身激昂以扬誉声流无穷达人慕焉故曰志者立业之基也戒之在卑术者集事之干也戒之在小鸿鹄之志翱翔九冥不奋翼则不能戾于天骐骥之志腾踔万里不皷蹄则不能致于远然而志以时偿功由运举何则所托者然也余少负不羁中遭罪废流俗嗤诟欢然受之友人陆生子传独能捐疵玷之瑕缔缠绵之好披豁底里讨论朝夕匪独然诺杯酒燕笑之昵而已属子传有会试之事将献策金马之庭致身青云之上过余言别猥征赠言夫士之未遇孰不高谈孔墨抗议稷卨羞管晏鄙申商者乎及其得志庸庸焉曾所羞鄂者之不如此非志卑而术弗慎之过欤今　天子明圣求士如饥辟壅滞之门开特达之路削拘挛之格悬不次之赏言合则光荣计从则尊显诚千载一时也以子传之材奔骛横厉奚所弗济无亦务广其志而慎用其术耳矣吾闻之物有必致事有必获取鱼者罟射鸟者弋君子立志以俟时不因时以毁志怀术以赴会不缘会以易术诗曰远犹辰告请以是为子传朂 

　　○送叔兄补之会试序 

　　夫自党术之教衰而偷僻之俗兴矣乡里之选废而侥幸之习成矣论辩之典隳而巧伪之风煽矣荐扬之途塞而眩鬻之端滋矣上之求士也以言不以行士之应上也以文不以实久矣王道之难行也古之君子艺备而后官官必量其材德懋而后禄禄必称其事学而后从政政弗迷而化理张焉今之君子艺之弗讲患弗官也德之弗修患弗禄也学不成章而急急于从政鲜不迷矣余观乎士习之卑而断断乎知王道之难行也士之始学也师授业父训方舍章句弗攻也去占毕弗肄也刓精竭思于记诵帖枯之间耽耽焉务求售于有司其售也则志盈而意侈日觊月望于爵秩之崇卑小大若是耳矣甚矣士习之卑也古之君子居环堵之室而虑周乎四海生叔季之世而心驰乎黄虞遭时则行之否则怀之岂与夫苟声利富贵相骛逐取快于一时者而已哉吾叔氏早有令誉学同术道同谋盖尝有志于古人之学者袠不材乐有贤父兄之教于叔氏之会试于宗伯也请书此以征久要之言 

　　○广交篇送董子元 

　　易曰同声相应又曰鸣鹤在阴其子和之凡厥含生之类靡不然矣矧伊人者不藉交友何以崇广德业讲习艺文修叙彝伦发扬闻誉也哉慨夫交道之难久俟张陈以凶终萧朱以隙末仲叔云亡嵇吕不作孰嗣休美昔余既有知也驰志四方倾心三益既从大夫之后誉髦满朝耆耈在位云蒸林立各附所趋同心合契实无二三岂不以声响殊科岐涂异轨有不可强合者乎捐废以来遯于荒野门有翟公之雀户无窦相之宾昔日白首相期青松指信二三君子或云泥升沉风叶聚散各在一方惄焉兴叹殷生云人寿几何何由复展话言共倾肝膈者乎上海董氏子元胷怀豁畅器度爽朗迈志无前负气不羁兼以洞该坟耤雅善篇翰是以云间腾小陆之称吴下垂阿蒙之叹如司成陆公子渊内翰文公征仲特加赏识谓为后来之彦伊余小子尝获侍先大理公遂忝通家之好屡接下榻之欢无言不詶有投必报今春子元援例南宫观光北都过余横塘别业问奇杨叟徒惭侯芭之诚赠言老氏莫助孔父之美嗟乎皇皇　帝京雍雍国冑衣冠萃止俊杰相先考德问业愽文游艺斯犹坐洞庭而听钧天万舞之奏趍宫陛而观璆琳琛贝之贡同声之应岂曰无人抑余有闻交不贵多而贵寡慎择为难交不贵始而贵终久敬为难子元行矣请以广交之篇就正有道之士 

　　○送王医士序 

　　吴俗尊鬼而先巫有疾弗事医矫举祝史求旦夕効挟中人之产者即椎牛击豕次则醪牲鱼菽以荐蚩蚩焉祸福死生悉归之神其殆也始谒医求治焉治则曰神果福我即不治则曰吾事神弗虔医果无益噫惑甚矣其知之而听命于医者又罕遭良焉繇是俗益尊鬼而医之术几废不讲曰吴无良医噫其信矣乎夫鬼神之说幽昧阔远吾弗知医则吾知之攻燎砭焫参两节宣古先圣王以济夭死其大者保王躬下殖民族黄岐所陈周礼太宰所掌要不可诬曷为其尽废弗讲也吴历古昔医多良入　国朝益着且蕃而王氏尤着有讳宾者　文皇礼辟弗就弃去旧学学医乃杜门集诸方书遂专门吴之舍巫而谒医者必走王氏王氏术业精即委王氏治无弗効者宾之裔孙某能世其业比试礼部入直太医院兹将归觐余固侈其家世而赠之言且以警夫吴之尊鬼先巫者 

　　○赠李仁父序 

　　李子仁父之宰江阴期而政成凡台部监司有事于常者咸檄下优奖褒誉之辞翕然一口于是丞簿而下移书以告袁子曰邑有贤宰为当路者所知子宜有言以揄扬其事且书辞述李子之政甚备余始而疑以为今之为政者类饰情以矫誉疆以张威察以眩智激以示洁捷以规利谀以伺意虐用其民而惟上之援上之人方以为材且良也而加奖焉此今之恒蔽也李子之受知于上官者得无近是乎江阴去吴甚迩商旅往来声相闻也及询其土人则曰吾邑有贤宰不独上之人知之而下之人爱且尊焉量弘而材敏心慈而守坚断而恕广而公贞而固靖而理前之宰是邑者诚鲜俪焉所以偁之者与书辞无异余闻是言而信李子之贤也夫江阴大邑也宰未期月而监司材之僚寀述之士民怀之不贤乎初李子与余同举进士又同读书中秘既而出宰分宜无几微见颜面乃今政事卓卓若此李子诚贤矣乎夫江阴视分宜地广事倍以李子之材临之宜无难进者而陟台谏参枢机事更有大于江阴者吾愿李子之慎之也 

　　○赠乌程钱尹序 

　　余尝读老氏言我无为而民自化我无欲而民自朴旨哉斯言乎此养民之要也夫水至静挠之则泥浊黄而鱼鳖弗育木至静摇之则枝条枯而禽鸟弗附此扰之患也善养民者能勿扰而巳矣扰则民困善养身者亦能勿扰而巳矣扰则身危困与危非寿之道也是故目盻施嫱耳属弦匏口甘脆脓体便纤华思虑逐乎汰奢精元斲乎荡滛四支逸而中心劳者此身之扰也烦其教令细其科条密其诛求苛其朴棰文法丛生胥徒恣睢上难知而下易犯者此民之扰也善养身者专精而寡思啬欲而调气而后血脉通和筋骸坚疆身安且康善养民者顺而弗理靖而弗谋无为而为不言而言而后风俗和平教化兴行民安且宁夫康宁者基寿之道也寿考者禔福之本也故善养身者知善养民不善养民者不知善养身钱侯之宰乌程也行之以勿扰之道期而民化于其始生之辰也有俞章者袁子之门士也乞言以为寿余知侯之善养民也必善养其身敢以是言进 

　　○赠龚封君序 

　　国制仕于朝者七品而上三载既考绩得推封其父母嘉靖七年明伦大典成　皇帝既诞告多方乃命于百官封赏遂行毋拘典常于是龚子鸣治得封其父为修撰毋安人先是就养来京师乃并受宠命袁袠赠之文曰夫礼尊尊亲亲王者观会通以行典礼既追王祖祢乃缘人情着为章彝下逮于公卿大夫士疏爵以命之训词以嘉之而人道备矣子为公卿上达于王大父官如之昭殊宠也子为大夫士上达于父母官亦如之示有等也始封也稽之天官以校其功勤过弗录也而官方检矣制之太史以核其行能志弗诬也而爵命尊矣是故黜过以昭劝而人知为人子矣惩诬以象贤而人知为人父矣举一事而众善集焉者其封其亲之谓也颁爵以贵贵也序能以贤贤也崇本以尊尊也修睦以亲亲也知为人父以教慈也知为人子以立孝也知为人子而后可以为人臣以厉忠也故曰爵禄者君之所以使臣也服命者子之所以事父也孔子曰立身行道扬名于后世以显父母孝之终也其封其亲之谓也其龚子之谓也 

　　○赠姜征君序 

　　包山者吴会之巨岳震泽之雄镇老氏之隩宅赤霄之神区也峦纡岭复陆衍原旉岩洞窈深堂防窙豁标奇孕秀灵异难详既多竹箭橘柚之利寔繁瑰瓌卓荦之士文质彬蔚礼俗朴淳业佃渔者寝迹丘园厕章缝者驰声黉序详其土风抑为美矣征君嘉遯考盘居贞履坦王侯不事饭疏自居安原生之贫窭羡荣公之至乐樵采以给私养耕牧以输王租男穑女蚕夫琹妇瑟祺寿伊始弧辰诞临洁清酤以飨神烹肥羜以召族百礼既洽九福斯绥维是子姓斐然有文伯氏力田仲也秉礼扬兰芬于冑学宣藻烨于艺场称觞之下既翕且耽孟氏不云乎父母俱存兄弟无故一乐也言念天伦揆之人事孰乐于斯申之绪言介尔眉寿 

　　○陆太夫人寿序 

　　陆子浚明谪官都匀便道出吴下还上母太夫人寿袁生登其堂跪而进觞曰太夫人春秋七十矣都匀去吴万里罗鬼险恶浚明独无意乎浚明曰吾王事也庸何伤太夫人曰尔命也庸何伤初浚明之官京师也太夫人尝就养焉袁生以年家子尝就拜堂下是故太夫人之懿行袁生知之独详故参议胡公爱太夫人特甚乃馆陆公于门下太夫人善事其亲相夫子阃外内肃如其经营约束虽妇人犹男子也浚明于太夫人为仲子伯叔游国学蔚有文誉浚明登进士高第读中秘书拜工科给事中慷慨论列岁终上数千言多见采纳乃益自感奋讥弹贵势词旨激直无少孙避两下诏狱家人方共危之太夫人独喜曰吾儿言官职当言言而获罪虽危荣矣未几竟远窜太夫人终无怼曰吾儿慎之无霣厥令名缙绅先生闻之者咸咨嗟叹息曰非独浚明之贤乃太夫人者贤母也袁生曰贞士累至而行明忠臣时危而节显浚明书生昌言国家大事直声震天下可谓奇男子矣非太夫人孰能成之语曰居仁者祥多作善者寿昌使斯言而信太夫人之寿未可量也 

　　○少司马武陵陈公集序 

　　序曰文体之变极矣治世之文和以平叔世之文促以诡故曰文章与时高下岂不然哉　孝庙朝长沙文正李公以文倡天下天下学士大夫咸趋宗之曰李公今之昌黎欧阳也其后有崆峒李公者出而文体稍变学士大夫翕焉同风习崆峒子之文然实未有究厥旨归涉其堂奥者也夫今之言文者鲜不曰西京先秦及考其述作则艰深其辞谲诞其体支离庞杂偶俳刻棘而文体日陋噫西京先秦果若是哉袠昔游郎署数从陈公论议既从公受书狱中尝闻公之论文曰文莫先于辨体体正而后意以经之气以贯之辞以饰之体者文之干也意者文之帅也气者文之翼也词者文之华也体弗慎则文庞意弗立则文舛气弗昌则文萎辞弗修则文芜四者文之病也是故四病去而文斯工矣今观公之集深醇雅则质而弗俚赡而弗秽含气布词一根于经史而约之以理其宗长沙而卓然成家者乎其视今之为文者体裁之弗辨而犹曰先秦西京曾胡元之弗若者何如哉集凡若干卷勘者教授泰和郭君恺序之者始苏袁袠也 

　　○大中丞胡公集序 

　　始袠为弟子员时天水胡公来守苏数与袠论文且示以法曰文莫盛于退之而文之体则变矣诗莫盛于子美而诗之体则变矣故文必以六经为凖而秦汉次之诗必以三百篇为凖而汉魏次之舍是虽工犹为弃源而遡委舍根而培枝也况未工乎袠服膺惟谨然困守章句继服官政未得毕志古作者之场如公所教也公去苏有徐生者将梓公集以传委袠序之袠三复终篇乃知公所著述即所示法也昔在李唐韦应物白居易先后守苏咸有惠政且善篇翰今韦白之集具在韦之诗冲玄兴远而调高白之诗率易辞俚而理畅世称作者然窃恨其未极根源而苟安于枝委也袠也陋不足以知公之文姑以所闻于公者序诸首以俟知者赏焉  

　　○唐伯虎集序 

　　唐伯虎集二卷乐府诗总三十二首赋二首杂文一十五首内金粉福地赋阙不传唐伯虎者名寅初字伯虎后乃更字子畏吴人也少有隽材性豪宕不羁家贫不问产业好古文辞与京兆祝公允明愽士徐公祯卿内翰文公征明相友善而尤工四六藻思丽逸翩翩有奇气然行实放旷人未之奇也尝上书吴文定公宽览书曰吴安得有此人邪颇为延誉公卿间而提学御史方志恶其不检将黜之比试大学士梁公储读其文惊叹以为异材遂荐第一由是声称籍甚会试礼部众拟伯虎复当首选伯虎亦自负江阴徐经者通贿考官程公敏政家人得其节目以示伯虎且倩代草文字事露逮锦衣卫狱掠问亡状先是梁公奉使外夷伯虎尝持束帛乞程公文送之竟以此论发为吏耻不就免归文征明以书慰之伯虎答书自明文多载集中乃后益自放废纵酒落魄所著述多不经思语殊俚浅人或规之伯虎曰夫太上立德其次立功其次立言寅遭青蝇之口而蒙白壁之玷为世所弃虽有颜冉之行终无以取信于人而夔龙之业亦何以自致徒欲垂空言传不朽吾恐子云剧秦蔡邕附卓李白永王之累子厚叔文之讥徒资嗤辱而已且人生贵适志何用刿心镂骨以空言自苦乎宸濠之谋逆欲招致四方材名之士乃遣人以厚币招伯虎坚辞不可至则阴知将有淮南之谋遂徉狂以酒自污宸濠曰唐生妄庸人耳乃放归得免于难过富春渚想子陵之风慷慨悲歌徘徊者久之筑室桃花坞中读书灌园家无担石而客长满坐风流文采照映江左外若奢汰而中慕沉玄勤究内典旁精绘事袠童时尝获侍高论接杯酒之欢哲人巳远九京不作抚诵遗文慨仰遐烈爰加搜摭庶存梗槩云尔 

　　○王履吉集序 

　　王履吉者名宠吴人也少负逸材愽涉坟耤沉精篇翰下笔绮辞壮思滔滔不休补郡学弟子员督学者最其文试必首列然非其好也试于乡辄弗利乃贡入太学北游燕赵观庙朝制度与四方荐绅先生游上下其论议而文益奇归而叹曰夫神龙升于赤霄尺蠖伏于泥淖黄鹄一息千里而斥鷃终日不过蓬蒿此其志大小悬绝何如哉且夫屈伸者时也利钝者命也夫儒者握寸管挟方牍而扬声名于亿载彼得志者曳绂垂朱高爵丰禄以焜耀一时不知驹驰电灭云浮草腐后世无称焉此与蠖鷃何异哉由是买田石湖之旁筑室其上临流赋诗益窥古作者之奥而病作矣乃养痾于虞山之白雀寺泄其精于声诗而病乃大作归不逾月竟卒卒之前一日梦两蝴蝶入袖寤而叹曰吾殆巳矣夫庄叟之言殆谓我也嗟乎亦异矣履吉诗初宗李白既乃宗杜故其详才力雄阔辞篇丽赡去轻靡而就沉着尚铺缀而畧陶镕及白雀集诸篇则又兴寄冲作思调清逸遂窥陶谢之堂几入王孟之室矣惜乎天抑其进有志未就故所著仅此然亦足传矣忆与履吉衔杯论文穷夜达旦谓古人之庶几大雅之可作而竟巳矣独恨夫天之忌材不少假也昔魏之文考唐之勃贺咸以才天近代如姑苏徐祯卿信阳何景明沁水常伦闽郑善夫亦不享年何天之忌才若斯邪岂天既畀之才乃夺之年邪嗟乎履吉古之称不朽者不以年也又何憾哉 

　　○廖学士采风集序 

　　袁子曰古者列国盖有风焉礼曰天子廵守则命太师陈诗以观民风所以察俭奢稽淳伪同教化一道德也自廵守之典废而采诗之官亡矣伤哉然犹有輶轩之使焉自汉以来未之或改也今监察有御史将使有行人而他诸司或参与焉然监察之职在乎紏压行人之职在乎专对而诸司徒苟共事反命而巳非采诗观风之意也伤哉伤哉蒲圻学士廖公鸣吾以太史使楚周爰之睱发为辞赋衍为歌诗首述王制旁采民风山川之夷险今古之兴替靡不综括于家见孝友之理焉于友见规箴之益焉沨沨乎义含美剌辞兼诹询矣故自命曰采风集始歙有刻而体无伦次太仓知州杨儒鲁复谋梓传属袠论而序之读是集者尚有得乎采诗观风之教也哉 

　　○国宝新编序 

　　盖罕生逝而国子悲惠施没而庄叟叹人之云亡邦国殄瘁昔魏文言文章经国之大业不朽之盛事年寿有时而尽荣乐止乎其身二者必至之常期未若文章之无穷也袠三复斯言未尝不流涕也我　明龙兴文章之美特跨往代鸿儒巧匠川涌云蒸兴文者上规黄虞下猎秦汉晋宋以还未暇论也草创之初人文未开虽气存淳朴而体沿卑陋刘宋诸公从容金马犹未能铺张功烈与谟训媲美雅颂同风有识者盖深惜之弘治间　君臣一德夷夏清晏奇英妙哲方轨并驱文体始变力追元古于时有关西李梦阳姑苏徐祯卿信阳何景明相与表里以鸣国家之盛今中丞顾公璘崛起金陵颉颃其间埙铿箎应莫敢轩轾又如祝京兆允明之宏愽唐觧元寅之奇俊郑吏部善夫之古澹朱参政应登之藻致孙山人一元之清旷王太学宠之雄丽都太仆穆之冲泊景中允晹之醇鬯王宪副韦之隽质赵宪副鹤之新警咸号名家素称国手并与顾公敦道艺之交今诸子继谢而顾公独存远惟伯子绝弦之感近念高生开箧之思缀辑遗文爰加寿梓题曰国宝新编委袠校而叙之夫文章与时高下而变通之妙存乎其人是以孔父云天之将丧斯文也后死者不得与于斯文也今之作者其无与于斯文者乎袠于兹编而有感乎斯文之兴废也编止所知存者弗录李子而下总十三人陕二人河一人闽一人南畿九人 

　　○中庸臆说序 

　　序曰王迹熄而伯术兴圣学湮而异端炽洙泗道微众言棼错汉儒去古未远学者各守其师说以相授受要之不大畔于古乃后转相支离愈失其真将焉折衷哉有宋诸儒倡为道学表章之功诚不可诬而诂训繁芜章句碎裂大非孔氏之旧中庸一书人自为说谈高妙者崇虚寂而忽精微析名物者黜简约而争琐细是以或失则禅或失则俗党同伐异其失均焉至乃朱陆交辩有如聚讼嗟乎孔父不作孰知是非苟其大义无乖细目稍异亦何舛谬而互相诋訾一至于是良可嘅巳吴兴施先生聘之挺豪杰之材希圣贤之学沉潜汾洛寤寐关濂尝从游余姚王公之门斐然咀华卓矣入室惧微言之将绝忧后学之靡宗着中庸臆说一编怀望道未见进心冀以虚受人之益脱畧前闻紬绎新得既不苟同亦不苟异诚圣学之枢钥古经之羽翼也谓予小子粗知好学俾序其旨惜也窥管识陋望洋心疑吾斯未信窃有雕开之叹就正有道实所愿焉 

　　○江南春词序 

　　江南隩壤吴会名都扬州表于夏纪薮泽夸于周耤江海沟渎既多沃溉冈峦坟衍寔繁生殖赋贡雄于九服货财流于五方儒贤卓杰敦言公弦诵之教礼俗岂弟袭季子揖逊之节风流论议则矜高王谢辞章篇翰则因循张陆美风洋洋难殚述矣加以皇图晏宁户版蕃滋闾阎栉比构宇绮错既庶既富颇涉华奢服食技艺奇巧焜耀遨游舞咢骈阗充溢岁无虚月时无间日令节嘉辰往来相属春阳百戏驩赏九旬履端献寿秉简迎祥剪彩镂金互遗夸胜燃灯张乐竞赛紫姑是以水涘山隅联舆并鹢杨园花墅累榭骈筵阊阖天门尘嚣衢市虎丘霝界踵接岩阿童冠成行娼姬侍列娱心骋目惑情荡意虽乖雅化亦征繁会矣有元倪隐君者高洁成性文采有章家本江南缀江南春词二首颇叙乐土之怀兼感黍离之叹韵旨清远寔为雅制我吴先辈追和厥辞或述宴游或标风壤或抒巳志或赋闺情迭奏金声积盄缃素袠也无文亦尝尾续并邀同志抽演绪余盖曰犹贤乎已云尔 

　　○粤稿序 

　　袁子居百粤者岁余抱病强起周爰三江讲肄之暇时凭弦歌自娱安焉若将终其身既而叹曰夫仕以行道抱关击柝且不可以苟禄余官岂为贫者哉投劾决去章一再上　圣天子哀怜诏赐骸骨归乃拂衣涉清湘下洞庭太江陟衡岳匡庐九华窥岳阳黄鹤赤壁小孤之胜探奇入幽睇远穷高翛然起千古之怀逸思云冥沉痾顿差归而屏居横塘塞蒋诩之径灌于陵之园一琴一书且耕且渔希乎夷乎逍遥天游诚不知无怀大庭之孰后先也嗟乎人各有志倘天假我年不即填沟壑犹能竭其精思勒成一家言以毕河汾之业或未可知也是稿谅无足观不钦弃去者亦疾没世不称之意也同心君子冀假亮焉 

　　衡藩重刻胥台先生集卷之十四 


　　●衡藩重刻胥台先生集卷之十五 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　记 

　　◆记 

　　湖州府学尊经阁记 
　　迁尹和靖书院记 
　　长洲县学射圃记 
　　广西副总兵公署续题名碑记 
　　嘉定县令题名记 
　　游玄墓诸山记 
　　游张公善卷洞记 
　　游金焦山记 
　　游西洞庭山记 
　　闻溪草堂记 
　　菰城草堂记 
　　游桂林诸山记 
　　游乳洞记 
　　游朝阳淡岩记 
　　游浯溪记 
　　游南岳记 
　　游匡庐小孤山记 
　　游九华齐山记 
　　池阳观龙舟记 

　　○湖州府学尊经阁记 

　　湖州府学尊经阁成太守陈公瓒谋立石诏远乃命教授陈子祥麟以告袁袠曰湖有学宫盖自汉始乃尊经阁则创自今矣夫饬政者务立教敦教者务正经经正则统壹统壹则民劝阁之创也以立教也其规侈其功艰愿子记之袁袠曰夫尊经者世衰而后为之者也先王之始立教也张学以联材选师以布轨植行以崇伦尚齿以习逊考业以居功赏誉以劝善威罚以惩忒此教之所由兴也世之衰也文繁而伪滋言淆而质敝政庞而纪斁礼丧而俗偷圣人于是乎述上古之训修先王之业度礼义之衷稽因革之会定性命之凖以道民趋而六经者作经者所以示民有常扶教救衰之本也末世典籍棼错训诂繁兴习章句者陋而寡效猎词华者靡而忘实议同异者辩而不情此三者叛经之大患也上之人惧焉于是乎尊经以示之而民乃不惑故曰尊经者世衰而后为之者也阁始功于嘉靖丙戍秋成于戊子夏高五丈有六尺袤广八丈有三尺延之数与高等匠石五材之费总千二百有奇今中丞刘公士元之剌湖也实肇厥基继冯公曾万公云鹏度地敛材广方隅计徒庸经画者三载而工告成矣恊事者则乌程知县邬子绅戴子嘉猷归安知县戚子贤董役则训导张子文阁左右为颜鲁公任孝子二祠戴子所续建者夫祀颜以劝忠祀任以劝孝忠孝者经之训也附之者亦尊经之意也 

　　○迁尹和靖书院记 

　　和靖书院旧在虎丘西庵遗基久湮天水胡公缵宗来守兹土考道之暇大惧荒没为往哲羞抑无以法将来即故地祠而祀焉又以僻在郊外学者罕至乃徙祠于龙兴寺榜其门曰和靖书院扁其堂曰三畏列楹周阿揭虔妥灵顾瞻弁裳耸焉起敬又以香火于缁衣惧岁久浸怠乃选县胶弟子员弦诵其中修皇王之业趋孔孟之轨以无忘和靖先生之意公暇则游焉横经析疑躬督肄习设俎豆醆斝于堂上悬夏楚朴棰于堂下董以学官申以科条将使四方则之后世传之曰荪湖之教其再见乎公之志也初尹肃公师事伊川为程门高弟遭宋不造阖室婴金酋之害沉渊逃刘豫之聘振铎于兹卒以穷死所寓斋亭又复圯坏使其不得志于当时者又将无闻于后世惜哉公是举也盖兼三善焉屏滛昏之鬼以攘异教崇往哲以修典刑振黉校以训齐群冑后之人能率其故典时加敦劝俾无遗坠则观旗之什恊于閟宫矣诸生诵法孔子而不知相劝于古道者其何赖于兹院成命袠记其事而镵之于石 

　　○长洲县学射圃记 

　　长洲县学盖故有射圃云孙侯视学之明年整壹法轨兴修礼文士既向风乃考彝章循典训曰维是射圃之不治鞠为灌莽于何考德事其在我乃即礼殿之东隟隅而卜食焉芟屏缁翳罗剔砂砾量物鸠徒弋材计庸凝土搏埴基高崇庳辨阶位列方次画侯垒丰轩堂门楹翚革茶张而射圃完矣乃属记于余书不云乎侯以明之习于虞庠试于泽宫夫礼射三代以来朱之有改也　明兴文教熙洽迩来承平既久而法禁渐弛黉校崩颓弦诵灭息污莱陁蠹讲肄无所又何射圃之能为君子曰孙侯其达于礼矣今天下之典教者皆若人焉礼教其兴矣乎是故记之以志废举且使后之人有所考焉 

　　○广西副总兵公署续题名碑记 

　　副帅张公镇广西者十有三年威武大扬蛮方既逷乃嘉靖壬寅之冬拜贵州总兵以公署续题名记相属余谢不获乃为之记曰广西古百粤地也周秦以上不登于职方汉始置吏皇朝初命杨璟朱亮祖拓地开藩封以　宗王镇以大将督以重臣守以内宦其始三府并建百粤用宁居重驭轻安不忘危虑至深远也景顺间广东西黄萧养侯大狗等耗乱命故襄毅韩公雍讨平之成化初韩公以忧去蛮孽再叛朝廷采陶鲁之议乃改立三府干梧州而广西则设副帅乃后藤峡左江赖以帖息而修荔古田柳庆诸蛮日以蕃滋数出剽敓卒莫能翦何则权夺而势分事格而令不壹彼重则此轻理固然也弘治间议者欲复　高皇帝之旧制改三府于桂林而大司马钧阳马公竟寝其议八十年来虽名将踵出如欧信康泰诸公皆能策懋勋树宏誉以随时立业而马俊之变竟付之莫问此则权轻之明验也张公挺卓荦之材闲孙吴之畧沉鸷有威机权多智二十而总戎行三十而建旄节奇功累建俘馘无算其大者如立都狼之堡剪弩滩之蛮禽思田之逋寇降交南之元憝皆躬履矢石跋踄山溪褁革以从搴旗而奋用是百蛮震迭三江晏谧虽狗鼠间发而豺虎罙屏行旅无壅师徒不勤故能受元老特达之知纾　天子东南之虑金帛优锡爵秩荐加位极元戎手握重寄斯可谓光乎前人也巳念惟题名之石创立已久姓字巳盈大惧往哲之遗烈湮没莫考爰琢贞珉以书鸿伐将使后之视今亦犹今之视昔奋功者劝偾事者戒不其韪欤余闻古之名将位益高而心益下抚士卒如婴儿故能得其死力为　国家戡大难立大功纪之丹青镂之竹帛声施乎无穷岂特焜耀一时而已哉今西北告急玁狁孔炽如张公之材固不止小试之南陲而巳也余既以朂张公又以朂后之人 

　　○嘉定县令题名记 

　　余读汉循吏传而叹吏道之难也汉有天下四百年吏以最称者几人哉今天下吏亲民莫如令权壹而职专苟心乎爱民奚所弗济故先哲以未尝亲民为耻意深远矣　皇朝统有万邦　列圣重守令之选繇是循良相望光掩前策而百八十年来其赫赫可称纪者犹仅仅也嗟乎难哉难哉嘉定古东娄地也距郡治百四十里志曰故昆之疁城乡县治在春申乡练祁市宋嘉定置县元为州　皇朝初因之乃洪武二年复县置令而迄今未有题名不其阙欤顺义张侯重以进士来令兹邑期而政成谓是弗可巳也乃搜郡乘询黄耈由洪武以迄嘉靖得若干人将鑴其名字爵里于石而以记属袠惟嘉定濒海而襟江数患盗警且土无异产舟车艰塞百贾罕游民苦重赋令于兹者不尤难哉按郡志宦迹载偰斯而下凡六公弘德以来虽未及算续然吏治精核而纯实亦少衰矣岂渐靡使然哉张侯之亟是也其有感也夫人古者今之鉴也往者来之辙也辨体以经治者存乎典彰往以诏来者存乎文典以轨物文以永世公署之有题名古也以观以兴以劝以戒贤则企而刑焉否则擿而訨焉其庸庸者则耻并列焉是先民之所以旌淑而警忒者也非所以崇侈饰观也张侯之亟是也亦犹行古之道夫覩兹石者沿近以遡远规今以凖古虽百世可知也 

　　○游玄墓诸山记 

　　吴之山惟玄墓最僻而亦最奇面湖而险隩丹崖翠阁望之如屏背邓尉而来法华障其前铜坑青支迤■〈辶里〉其左游龙界其右冈连岭属诡状异观相傅郁泰玄葬此故山以名山之奇经唐宋不显自万峯和尚披莱凿石修乘其下故山亦名万峯其阳有万峯塔院过此则有中井井故万峯所掘于山为中瀛泓觱沸饮之如雪山多美箭荟蔚崖巘间级石而上得浩公房湖阁望中缥缈峯益轩而法华益卑枫林橘岫丹涂绮错阁下多高松风起则谷啸水涌声闻数十里宴碧照轩宿新院而轩院皆面湖望中如浩公房湖阁惟益山?酋崒也其尤奇则在绝顶一登则洞庭诸山悉陷伏浮于湖而湖波遂混茫荡为一色不知其所穷山之麓有奇石甚诡丽在卢橘下势欲飞动兹山之奇晨则观日出夕则凌倒景而四时皆可居自东崦入四面皆山望邓尉郁郁巳有武陵山阴之想缘溪至虎山桥桥亦在乱山中而六水绕出其下波联震泽映带不已趋玄墓者必自兹始而奇亦畧相及是故详记之 

　　○游张公善卷洞记 

　　张公洞去宜兴四十里而善卷稍远乃与溧阳近初方山人质甫述二洞之奇而尤奇善卷谓其上干而下水也势如重楼云余之会葬于溧阳史氏也文仲休承实同舟焉舟发而雪甚入荆溪则四山皆雪也望之如琼台银阙而孤月照耀下上一色于是肃徒扬舲引觞浮白诵来思之什歌月出之章望溧阳而进焉归涂逢华君从龙乃相与为善卷之游循山而上攀萝践苔蛇径盘纡百折而抵洞口石开开豁土原平敷外峻中轩敞如堂阙仙床旁列玉柱上竦锺乳交悬险滑难入询之土人曰此干洞也下有大水洞而小水洞在其旁乃缘崖而下壁削泉飞湍涛喷激声如万雷从者凡数十人虽喧哗不相闻下多乱石沉浮水面而洞无径可入且冬月水冷不利涉余独摄衣跣行者百步同游者咸莫能从焉既乃踞坐盘石飞觞沉饮又令一仆肩立休承题名陡崖而出游善卷之明日柔至张公洞洞在山麓而洞门仰开俗所谓天窓者也洞口多杂树蒙密翳蔚望之深黑既下则甚明曲磴盘复香台崛峙石形纷诡森若刀戟悬如锺镛绿逾翠黛白疑霜雪路愈狭而石愈奇纵横起伏殊难模状乃张列炬而观之丹灶芝田往往而在深眛不可穷乃穿后洞口而出袁子曰余之游二洞也而知方山人之言未足据也谚云耳闻不如目睹信矣乎夫上干不水善卷之奇诚罕匹矣而天窓之异未可少也余尝观华阳林屋咸自外入未有自上下下如天窓者而张公之石特怪奇过善卷远甚夫二洞者未可以优劣也既游之明日休承图之而余为之记 

　　○游金焦山记 

　　金焦山屹立江中流险峻而奇然金当润州之咽喉渡江者苟好事必游焉而焦山则僻故游者特鲜余之游金者再矣而焦独阙庚寅之秋余将北辕也乃有事于金焦焉时秋高气清天风和融水波宁缓穷日而游两山亭阁轩台攀跻畧尽客曰夫两山者孰胜袁杛曰金狭而巧所眺者广焦广而幽所眺者狭此两山之槩也夫江发于嶓冢赴于海而润州者当其下流江之奔也势若赴壑金焦者适当其冲束其隘口截之使缓此两山之功也昔余有四方之志焉如浙之天台鴈宕闽之武夷江右之匡庐荆湖之衡岳武当洛之嵩邙鲁之泰山晋之恒霍秦之终华蜀之峩嵋剑阁咸思纵观以毕吾愿而未遂也盖所覩巨丽者三焉曰震泽曰大江曰黄河此天下之大观也而金焦者抑又其次乃于是作游金焦山记 

　　○游西洞庭山记 

　　夫览山川辨物宜稽民俗舒情性游之槩也西洞庭去吴城百里余自胥口抵山馆于林屋山人山人负经济之学数奇而山居因山创楼名曰玄秀消夏环其前缥缈倚其后山之胜萃于兹矣是日也遂登缥缈之颠山有九峯而缥缈独峻援而上掖而前既登则东洞庭如带而七十峯特小湖常诸山皆若屏拱落日陷波中金紫万状游之明日泛消夏湾觞于小龙山而归又明日度蔡岭憩明月湾登石公山山之阳有石板其半没于湖犹可坐千人乃相与濯足而歌曰山■〈厂外差内〉■〈厂外义内〉兮石如砥湖澒洞兮百川委又觞而歌曰震泽定兮水朝宗亿万年兮仰禹功于是舍陆而遵舟复馆于蔡氏明日乃游土方诸寺山人知余将归明日乃同游毛公坛观林屋洞洞深黑而中甚卑入者皆俯而进余独与文子探隔凡而出题其旁曰通仙隔凡洞之最深处也山人曰子归矣山有曲岩其石如黛峻而秀不可以不观乃观之遂张帆而归袁子曰西洞庭东南之沃壤也梅梨橘柑杨梅枇杷鱼盐茶竹之饶错以良田山之人朴愿而信涂无妇人可不谓美乎自年差以来不被兵燹抑又美矣同游者伯氏邦正文子寿承潘子修伯山人者蔡氏九逵也复有诸蔡皆同游归之明日而记其事嘉靖庚寅夏五月六日 

　　○闻溪草堂记 

　　出阖闾城西二里为武丘乡里名采云大桥曰闻德跨据通津引官漕渠水汇为溪缘溪多竹树腴田沃泽陂塘坟陵居民业渔稼本作俗庞啬殷君良贵挟溪而居乃自称曰闻溪子构堂三楹轩敞夷奥中列古图书药栏花石曲擅幽胜闻溪子性率直遇事飙发无留隐间岁挟赀游江湖藉奇赢为酒餐具归即召里中宾徒愽饮拓落浮沉闬闾暇则约僮奴灌园督子姓诵读章句君虽混迹市贾颇敦尚行义为乡之善人始余市门居宅廛骈阗车马纷冲贸易纵横肩排踵击湫隘喧嚣心殊厌苦之暨官京师日奔趋公府尘涂鞅掌厌苦益甚顷以使事归则家大人已卜邻闻溪矣辟喧就寂得少息焉孔子不云乎里仁为美余既得屏居闻溪又喜殷君之相邻也乃为作闻溪草堂记 

　　○菰城草堂记 

　　菰城草堂者孙将军之别业也出湖南城门由碧浪湖缘溪而入崇冈秀岭左环右拱汇以清流包以广坟溪多蒹苇菰蒲之类故曰菰城郡志载春申君屯兵其地累土为冈势若城郭四门排豁营垒分列城之阴多高山复重其下多良田沃壤肥桑美箭树木荟蔚陵衍陂陀登览之奇蚕稼之利土风之美居民之淳殆湖之武陵辋川也孙君因城筑室强地疏池夏则芙蕖献芳秋则桂橘呈秀图史充室觞斝在房暇则征宾张宴酣娱终日乃命其堂曰菰城草堂而属余为之记 

　　○游桂林诸山记 

　　余到桂林者旬日即下苍梧病瘴疟还省即日上章乞骸骨不报卧病四阅月复出视事乃七月二十日熊师子敬邀余观刘仙岩出城南七里得白龙洞俯瞰清潭石室窿然敞而高唐李渤命曰玄岩宋初更名白龙其阳即刘仙岩也相传仙人刘仲远居此历磴而上洞府高寒旁有穿云仙碛两岩望中阳朔诸山森若剑戟皆献奇目前应接不暇饮极欢秉烛而归同游者郑太守质甫罗仪部时行也明日登桂山迭彩岩观风洞历华景山下有洞深广如厦屋转宝积山山多恠石其旁有吕公岩山之颠有诸葛亭或曰珠合无所考又明日出就日门东北行十里余得清泉寺小饮复二里谒尧庙复三里登尧山观天子田山有泉分二涧绕出尧庙淙淙可听杂以松风如怒涛决峡小饮涧旁饭而归环桂之山皆石此独土盖桂之镇也是日复至七星山入栖霞洞穿曾公岩而出桂多岩洞然深奥恠奇未有逾七星者也复观玄风洞而还二十五日将趋全州按察使叶公景晹副使郑公本醇佥事林公世观追饯于虞山谒舜祠观韶音洞读宋张南轩碑记山石奇峻下临漓江旁有渡曰皇泽湾洞口有南熏亭唐宋刻石具存余尝读范文穆公成大评桂山之奇为天下第一初未之信薄言观者乃知非虚夸也夫其千峯挺拔恠恠奇奇骤而观之诚天下所未覩也然犹恨其多险峭孤危之状而无高厚蜿蜒之观山之体意者其弗若是欤且以桂山之奇秀若此乃无有锺灵萃淑卓然名世者出乎其间而徒多猺獠獞狫盘据窜穴枕戈负弩以为民蠹是曷故哉岂山川之险恠固生此类欤是余所疑而未敢以范公之言为信也夜宿灵川公署而作此记 

　　○游乳洞记 

　　余既试士兴安问土人山水之可游者得乳洞出城西南十里路多榛莽至洞口有清溪石梁洞有三下曰喷雷中曰驻云上曰飞霞下洞有泉流石壁间汇而为溪触石湍激有声洞门轩敞其中虚明夏凉而冬温其下石如田垄沟畻如凿左旋至中洞烟雾冥蒙有石柱三及石室石床复左旋百步至上洞入门平旷水浅可涉石乳玲珑有五色石横亘其上秉炬深入石愈恠奇三洞盖宋李邦彦名也有碑记及张孝祥大书上清三洞皆在下洞口上洞有范成大诗刻徧读之小饮下洞而归夫桂多岩洞然三洞并豁亦足奇矣兴安土风简朴氓不知游而三洞者竟不能閟见赏名流如范张李诸公将山川发灵因人益显欤譬之士苟有奇隽瑰玮虽在遐壤必能振奋施其声光鹊起颖露欲自閟匿不可得也余于兹游而重有感焉七月二十九日记 

　　○游朝阳淡岩记 

　　余尝读元结集知朝阳淡岩之胜癸卯四月五日谢病归发全湘七日抵永太守唐公国秀招游两岩自潇湘门外渡江登朝阳岩岩多奇石翠黛如画谒寓贤祠小饮前轩稍东转而下石壁峭削俯瞰清湘曲栏危磴始抵洞口泉声淙淙盖外有磵道由地中而入者予濯缨焉复饮前轩而罢午后趋淡岩岩去朝阳二十里道中风土凊旷不殊江南薄暮抵岩岩特高敞爽垲土夷燥可坐万人巨石磊砢或玄或苍如倨如翔洞门宽豁朗然虚明虽夏屋弗如也酒数行出洞已昏黑二皷还舟中是日和霁归途大风雨渡湘甚危始知名山胜地登临信有缘也漏下四皷作此记复赋二诗 

　　○游浯溪记 

　　四月八日夜至祁阳九日登浯溪溪面湘过香桥溪水绕出山左声峥然不绝读大唐中兴碑及元宋人诗刻题名碑旁有镜石高尺五寸阔二尺五寸厚三寸余嵌置崖石间上有宋人诗跋石色黟黑如漆光莹如镜可鉴人须眉隔江草树田垄一一皆见予意石甚小且奇恐好事者窃而去山僧云昔有窃去者石遂昏黯然无光一无所见乃复归于此则更明澈如初此殆造物者之效奇不可以恒理推也谒鲁公次山书院登笑岘亭亭据危崖崖面江特奇峭畧如严陵钓台崖石有洼尊次山所凿也复登??吾亭亭亦在危崖上稍卑于笑岘而荒破如之漫郎宅已鞠为茂草矣归舟赋诗纪胜并寄唐公 

　　○游南岳记 

　　四月十一日至衡太守何公善充招游回鴈峯峯即衡岳七十二峯之一也衡阳胡尹复宴余于花药寺寺在回鴈峯西十二日子夜至衡山大雨十三日谒南岳庙庙在县治西三十里卯刻阴雨过开云楼里许即晴至岳庙风日开霁旅愁豁然庙在衡麓下清泉绕除古松夹路閴无人迹惟落叶荒草而已庙圯甚饭布政行司换肩舆趋上封寺寺在祝融峰头去庙三十里山路陡绝飞瀑争流行十五里憩半山亭下瞰潭岳衡湘河山如绣过此石磴愈峻舆人皆肩扶鱼贯以索作牵缆前驱路旁多高松怪木珍草奇花香馥秾郁莫可名物上半山亭五里即云雾冥晦只尺莫辨阴风冻雨令人毛发洒淅又十里入上封寺又三里登祝融绝顶谒四大开山祖师像观舍身崖坐会仙桥飞岩绝壁下临无地而虹梁跨其上信非人境也转望日台俯视一气冥蒙了无所覩望中可辨者紫盖芙蓉天柱三高峯而巳饭罢下山过观音岩访楚石和尚赠以诗由西路历祝仙庵鸡仙岩涧道飞泉山僧皆凿石刳木引泉而饮至此忽开霁如初仰睇祝融在云雾中恍若九天之上回涂饭南台寺寺颇幽胜去祝融已二十里又十里下岳庙乘月归舟中漏下巳一皷尽秉烛记之明日赋五言诗六韵 

　　○游匡庐小孤山记 

　　尝闻庐山为吴楚名岳盖五岳之匹也四月二十六日夜抵浔阳二十七日早饭罢贰守同年毛子行甫邀游匡庐繇郡城南行三十里抵东林寺寺在匡庐之阴峯峦回抱磵水湍激竹树蒙翳清旷幽邃信佳境也过虎溪桥观白莲池酌氷壶聪明二泉登北麓读李邕柳公权虞集碑文下饮三笑堂题诗而出行十里至匡庐山下始攀岭三里至升云亭又三里至锦绣亭亭下为锦绣桥桥跨峻崖深壑飞泉争流澎湃鍧鑉如银汉挂彩虹岩石紫翠黛绿古木阴森真锦绣也又三里至半霊亭山之半也过此山渐陡石磴回旋甚危峻又三里至甘露亭即甘露泉在焉过石门题曰庐山高旁有石崖刻欧阳文忠公庐山高歌又三里乃抵披霞亭自此有小径北上为竹林寺乃周颠仙天眼尊者徐道人赤脚僧奕处上有　高皇帝御碑亭旁有拂水崖东下复度岭抵天池寺酌一滴泉登文殊台仰眺赤霄峯宛在天上盖庐之最高峯也太史公尝登其颠俯瞰莲花芙蓉铁船诸峯皆下界矣谒聚仙亭露饮文殊台前赋七言律一首乃从旧路下山抵东林巳一皷矣四皷抵舟二十八日体惫不及游白鹿洞顺风而下午抵湖口县薄暮抵彭泽登小孤山山在大江中流四面斗绝惟南面有石磴可登上有小孤庙山多奇禽群宿树杪无数见人皆惊飞散而复聚者数四不可名或玄或黄或朱绿苍翠其白者知为鸥鹭而巳落日射江中如练如绮诵谢元晖诗痛饮而下中流赋五言律一首夫庐之高深巨丽信匹五岳然竟不获一游白鹿以快生平之愿颇以为恨而小孤之奇绝足与金焦君山争衡古云失之东隅收之桑榆余之失白鹿而得小孤殆是谓欤爰记之以俟他日为白鹿游张本 

　　○游九华齐山记 

　　自安庆趋池阳二十里外即望见九华诸峯甚奇丽五月朔抵池太守柯君光仲郡推雷君时雍招游齐山出九华门外缘翠微堤南行三里为齐山山多奇石岩壑秀美观集仙洞招隐岩小九华转上清岩山之最奇处也读杜樊川九日诗刻及朱考亭和篇南下二奇亭观石皷洞妙空岩仙人桥是为三奇饮亭中一皷还舟明日再由齐山路东行五十里至玩华亭渡五溪又三十里抵九华山下陟岭十里余到化城寺谒地藏塔院及李白书堂小饮法堂贵池尹江子　　青阳尹张子舜臣皆来会即驰下山是夕宿五溪人家又明日午后始还舟夫九华凡九十九峯初名九子山李白易名九华远而望之奇峯峻■〈山上咢下〉缥缈霄汉间如青莲花争开竞发烟云蓬葧翠紫万状信东南名岳也然皆峭拔不可登化城踰高入深复岭回抱疏竹清泉翛然出尘齐山卑而景最多亭榭岩壑窈窕下上愈探愈奇翠微堤两旁皆澄湖如镜溪山映发昔王子猷有言使人应接不暇奚独山阴道中哉 

　　○池阳观龙舟记 

　　游九华往返繇池阳城下时午节近江中多龙舟数十艘蜿蜒曼延色按五方长年檝师所衣如其色约一舟二十余人急浆竞渡轻捷风飞摐金代皷喝呼震沸江水若起立汉戏鱼龙角抵意即此类司马相如言千人喝万人喝不虚哉池士女咸出观江于多方舟幕布布席罗酒浆饤着笑讙如狂问之池人云以是祈年昔夫子不非蜡祭朝服仄立乡傩岂曰无以哉今海内承平久幸数遭丰年是以黔首得康虞佚游戏如此非　帝力孰致兹爰记之以示有位者毋禁可也唐人曰好乐无荒良士瞿瞿池人念哉瞿瞿哉 

　　衡藩重刻胥台先生集卷之十五 



　　●衡藩重刻胥台先生集卷之十六 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　碑　志铭　墓表 

　　◆碑　志铭　墓表 

　　大司徒秦公封丘庙碑 
　　赠通议大夫兵部右侍郎陈公神道碑铭 
　　奉政大夫柳州府同知伊先生墓志铭 
　　封工部营缮司员外郎冯公墓志铭 
　　封淑人赵嫔陆氏墓志詺 
　　封太孺人申母施氏墓志铭 
　　楼显章墓志铭 
　　盛嫔莫硕人墓志铭 
　　吴圻父墓志铭 
　　屠母陈硕人墓志铭 
　　朱隐君墓志铭 
　　陶舜举墓志铭 
　　沈子仁墓志铭 
　　陶母闵硕人墓志铭 
　　太学生董宜阳妻杨氏墓志铭 
　　沙良宪夫妻合葬墓志铭 
　　章翁墓志铭 
　　故中宪大夫大理寺少卿董公继室唐夫人墓表 
　　中宪大夫临安府知府王公墓表 
　　张文理墓表 
　　殷君同妻姚硕人合葬墓志铭 

　　○大司徒秦公封丘庙碑 

　　祭法曰能捍大患则祀之而王制亦有受成于学之文反则释奠于学以讯馘告诗泮水曰矫矫虎臣在泮献馘是也大司徒秦公裒兵鞠旅与剧贼遌嘬殪之封丘以奠洛师在礼封丘宜有庙祀而庙宜在学宫左右　武庙初阉竖专柄毒螫海内群盗窃发霸州人刘齐等招集亡命出入齐鲁间所过隳突残破城邑贼杀长吏燔烧刳剔流血成川积尸为丘两河南北悉被蹂躙不复能制远近绎骚撼摇京师巳而长驱洛邑攻延津逼封丘公时左参藩司率先捍御群议汹汹谓宜宵遁以避其锐公叱曰封丘蔽遏省城吾当与之存亡耳独策马登陴急选车徒鍜矛矢申昼曹伍训厉冑毂为抗御备则又移檄监司要驻阃帅相与冐矢石击贼于铲脚之野一皷而歼其鲸鲵俘其丑虏复追之长垣捷奏　天子由是贼徒骇散奔伏他郡势衰沮不复振逾月而窜于狼山卒以荡平噫祭法所谓能捍大患者非欤方贼势猖獗郡县披靡莫敢枝梧至有迎降纳欵者遂使草莽竖子横行六州无辜之民备受惨毒　当宁旰食张皇边戌仅乃克之向使典领方岳宰守郡邑得如公者分布盘错其间式遏乱畧惩之于始盖不待狼山而后息肩矣公之功于是为大庙食之奠百世可知也宜纪之以告来者词曰　武庙嗣服昊天降疵君侧弗靖寺人敝之攘窃威福浊乱纲纪高下臆决僣儗　天子滛刑峻罚动触机罟神痌瘝吁阶祻贾怒额额群宄啸聚绎骚封豕■〈豸契〉貐渊薮逋逃隳突齐鲁凭陵河华吞噬咆哱长驱中夏尸丘血渠残破邑居焚掠剥灸荡为丘墟几辅震惊宛洛蹙胁窥我延津得之詷谍显允司徒佐藩于梁秉钺褰帷龈其披猖倬彼封丘洛邑之屏抗其吭咽捍我要领我鍜我戈我服我矢王事孔棘示以必死群哗弗臧神机潜握遮留阃帅相为椅角虎旅桓桓蛇矛如湍执讯获丑截脑裂肝奔溃颠踣鹿骇狼窜大憝肃清绥章有粲乃慰乃止梁有厚喜家室讴吟荷锄负耒梁有城隍维公殿之尔耕尔蚕维公燕之以削以筑爰卜斯食思乐泮水作庙翼翼清醑殽脯坎坎击皷稽首万舞愿言多祜考兹新　宫丹雘攸崇史臣勒辞以纪肤公 

　　○赠通议大夫兵部右侍郎陈公神道碑铭 

　　兵部侍郎陈公洪谟既考绩　天子制赠其父为兵部侍郎阶通议大夫先是陈公官刑部主事既赠其父为刑部主事阶承德郎而故太师长沙文正李公亦既铭其墓矣乃今加赠礼宜树碑隧首复乞余铭谨按陈公讳良字时佐常德之武陵人也王大父春云南澄江府推官大父维新浙江海宁卫经历公初为武陵县学生按察副使严公洤督学器公升之府学成化庚子中湖广乡试甲辰中乙榜授四川开县学教谕开僻县也俗犷陋学官多弛纵以便诸生无师弟子礼公乃严立条格身先之程业肆文士习丕变然未有举者九载左迁常州之武进训导以母丧去官服阕补京卫武学训导有　诏举学官有才行者武学以公名上而兵部不果行惜哉公之官武进也两考福建浙江乡试咸称得人公有用世志而弗究厥施教其子洪谟卒举进士为时名卿公之志亦畧酬见矣公善属文所著有开县志西谷漫稿生正统丙寅九月二日卒正德丙寅四月十二日享年六十有一配王氏封安人赠淑人子男三洪谟次洪范荣府引礼舍人次洪道女一适刑科给事中杨??虎孙男二一德苏州府推官一贯孙女三墓在长山坡之原铭曰于铄陈宗世跻显庸澄江慎罚海宁除戎絓缨联蝉迈种维公木铎再鸣式扬儒风敷教以敬敛材则公秩庳志广施啬名崇奕奕司马既孝且忠皇皇典诰永贲堂封 

　　○奉政大夫柳州府同知伊先生墓志铭 

　　嘉靖甲午九月二十六日吾师伊虚室先生卒遗言必袁生铭吾墓按先生弟伯羔之行状曰伊虚室先生者吴人也讳伯熊字臣举其先海府沐阳人也宋之南渡而吴云　高皇帝之初建金陵也徙人实京师故高祖肜者又籍上元为上元人封尚宝司少卿高祖妣朱封宜人曾祖悌曾祖妣梅伯祖侃举进士官工科给事中祖溥封南京刑部主事祖妣顾赠安人继陈封安人父乘举进士历官四川按察司佥事妣蒋封安人佥事公之赴蜀以道险欲分蒋夫人与仲子伯羔乘他舟以防不测先生年十三对曰死则同死耳柰何分舟乎遂同舟赴蜀故金华潘公璋亦官蜀试先生文奇之命其子少司马希曾公同讲习弘治庚戌归南京两试儒士不第补应天府学生故御史四明方公志提学考先生第一命诸生为经文会择诸生之明经者校文而校易者三人则先生与太常卿昆山方公鹏少司寇太仓周公广也正德丁卯中乡试戊辰会试今太宰吴公一鹏同考校易读先生初二场文奇之列高选矣而先生以逆瑾用事非求宦时遂不终试吴公索三场文竟无有也既而知先生名深加叹惜赋诗送归由是名益振庚辰会试不第就选深州知州富民满存投剌获罪存甞获罪前守深人疑将为前守复雠而前守适移书言深人短长先生谢曰人之善恶旬日异状能改过即良民也对众焚其书深人始安前守公务弗办府使下州督促供张繁费民不能堪先生至则惩其慢令完其稽牒不旬日而办乃后州事不愆期而府使不再来矣于是节浮费均徭役招流氓辟荒莱奖黉校正礼俗而深以大治深地错文霸寇劫肆掠乃增城浚湟简士卒较骑射广侦候山东矿贼作乱声张畿辅先生以公事出署事者驱民登城贼未至而民先疲先生归悉散遣之倡勇敢申保伍期寇至则乘城民便而盗亦戒不敢犯境州人张廷雄于赀三子者济恶武断乡曲持官吏阴事莫敢问亡何谋杀人廷自当殴杀罪而匿其子乹于势家乃计捕其子罪以谋杀而群饮杀人者则止坐一人凡讼辞一览即洞情实吏畏悚莫敢舞文狱中常空张某先以累坐死察其冤许以不死时张乹在狱约其反狱某曰伊公信人也许我不死矣忍负之以速死邪凡经拟断囚自谓不冤而上官亦无改拟者诸上官有事畿内若清牍稽仓检灾覆狱类承委先生即事事当上官意无弗下礼币劳奖者今　皇帝之入践大统　驾出真定栢乡县真定要衢也先生承檄摄事平道路理桥梁饬行宫洁庖湢上供军卫下至帷幕器皿靡弗恪豫事集而民弗扰胡僧班丹彔竺夺民田万事败有力者争佃之乃归其田于民而征税如故势家有侵民田者丈量而归之癸未蒋安人丧归深人遮道泣服阙改守祁州祁去深百余里耳下车深人咸来谒络绎于涂三月无虚日前守祁者多良吏乃仍其旧贯益尚宽简山西镇守太监张某族杀人求援于张张曰知州岂冤人者邪他县令甞误入人先生承委覆决其无理取胜者谓人曰伊公不可欺遂以实首夫能使中官不敢以私谒而无情者吐实此岂龌龊俗吏琐琐者能之邪谚曰桃李不言下自成蹊此言忠信之感人他其它宥轻刑故如此类者尤众北方力役繁三岁一易乃即役之难易家之富贫而审均之正其册籍狡吏敛戢民间养官马者日困则为教以孳牧之术严其殿最之令而民稍苏矣讼罚赎者多令入谷为敛散赈贷之法征赋则民皆先期纳不笞一人祷旱捕蝗必躬必诚而旱蝗亦不为灾野蚕成茧令请以闻则抑之李得山四世同居为请于上官荣以章服每造庐存问焉陈泰有粟二千石畧仿义仓以千石振乡之不足则请致乡饮乡大夫之贫而有守者加礼而周之在祁三年迁广西柳州府同知去之日祁人遮道泣犹深人也柳道远多瘴以病致仕归归则习服气养生之术然竟以此卒将卒不乱语大生曰吾得正毙矣夫何言虽然吾死尔必俭用而下人先生学有根源着易义四卷行于学者从游多名士性行方严步趋绳矩而尤笃人伦事佥事公孝友其弟伯羔教子以义微言细行皆可师法忆袠童而事先生者四年训以彝伦愽以经术乃今又以墓铭属场室心丧之谊实锺厥心又惧无文以恢彰徽烈为遗言辱惟先生学为醇儒仕为循吏德行为名贤必有尸祝纪耤以垂不朽者其何赖于予小子先生生于成化甲午七月十一日享年六十有一先配周大司寇庄懿公之孙继傅子男四大生广生周出广生先卒敏生鲁生傅出敏生举壬辰进士任慈溪县知县女四长周出嫁国子生朱完次俱傅出嫁何逵陈渊王有辅孙男一在道孙女三许聘胡应王显朝一幼墓在吴县查山麓铭曰吴有大儒明经术钩研几深洞十翼绳趋矩折行作式河汾师师士云集深祁醇醇民宁壹绩参龚黄古司直志崇秩卑寿年啬黄璆玄砮委沙砾查山■〈厂外差内〉■〈厂外义内〉考终吉小子刊铭表千亿 

　　○封工部营缮司员外郎冯公墓志铭 

　　公讳复阳字休父慈溪人冯故大族世载令德大父民始以贤良荐于有司辞弗就笃学纯行为族闾式父钝习儒业岁贡授清流县教谕有子四人公其季也始从父讷无子且贫莫利为后而子姓中公最贤乃后公公之事从父犹父也公资材敏警而学尤精深上遡经史下综百家言靡不贯悉他学士为时文者咸推让公然独数奇试场屋即斥弗利岁癸酉乃不入试有劝之者曰命也夫吾文岂难一第邪且吾有子矣岂必在我乙酉子岳举乡试丙戌又连举会试皆高等官工部营缮司主事庚辰考最迁员外郎　天子嘉乃绩褒宣制辞敷锡封典而公适就养来京师遂冠服趋阙下称谢士大夫咸荣羡公公乃自称曰今吾封如子官犹吾第□公性朴直俭恭寡交而秉礼外若简易内操刚严子岳之榷税芜湖也廉洁之誉表干荐绅实维义方之训公旅居京师颇不习水土又沉病骤兴竟弗起卒之日为嘉靖辛卯四月十一日生于成化丁亥十一月十七日享年六十有五配范氏封安人子男一即岳娶陆氏女一适陈秀夫孙男二长熙皞次熙载岳将以某年月日归葬于某山之先茔乃属铭于袠袠于岳为同年进士知公深乃为之铭曰于惟诸冯克开厥宗奕世令德载振于公有斐经术?材维丰胡卒不施适逢其凶利我嗣人逮于其躬文裾丹缨秩隶司空奄其遐逝考终玄宫我铭其幽昭兹鬣封 

　　○封淑人赵嫔陆氏墓志詺 

　　始余官京师居迩赵君鸿逵甚■〈目匿〉善君时为工科都给事中有直声一日以其季子伊来受易朗然玉映羙丈夫也叩之则靡不该涉而经义尤精深志腾踔谓古圣贤可立企余心奇之窃叹非赵君不能有此子久之乃知有母夫人之贤居亡何赵君上封事言大臣过恶语极剀切　今皇帝诘责者再三众皆为君危赵君晨入朝夫人则具青衣鞋袜以俟疏留中未下赵君归舍夫人则又温言慰藉如常及　命下止夺俸京师士人皆欢传　天子仁圣又嘉赵君谠直乃不知夫人实相之也然赵君坐是不得内转竟出为山西参政而伊亦登进士高第矣未几语夫人曰吾将归休若何夫人曰夫仕行义以立名也君之宦成矣而且有子子之齿壮于君而君弗归将焉觊乎赵君乃抗疏归归则谢绝世务筑园为娱不问生产事　皇帝以言官争论荐起君参陕西政竟不肯起乃夫人日崇有醴以佐宾庖园中花盛开君觞咏盘薄不知有家夫人力也岁甲辰夫人患痞闷膈气遂不起正月之十有九日也赵君乃命其子述状而以鋕铭委袠按状夫人姓陆其先嘉兴人也曾大父信赘平湖严氏遂为平湖人祖谦寿官父端世清白力田母张氏夫人其伯子也温良朴厚夙禀自天既归赵君躬亲纴辟屏斥华饰克俭克勤内外宜之赵君之推狱建昌也莫敢以私干者狱囚雷某坐死刑十八年矣君廉其冤也将出之其姻适馆公衙乃为微语舍人曰雷诚久系破家然有金被数件请为谢夫人知之以白赵君君怒甚将遂弗理也夫人曰人命至重彼诚冤当理之岂以语言之故而辄弗理耶竟理出之夫人性纯孝太孺人之危疾甞药羞膳不遑安寝及丧哭尽哀享祀洁丰御下有恩畧去骄贵之能赵君从宦踰二十年箧无私藏羔羊素丝之德夫人实助焉始以赵君贵封孺人继以伊贵加封淑人生成化丙申某月某日享年六十有九子男四传娶沈偕娶姚继姚偁娶吴伊娶张传偁俱县学生伊举壬辰进士历任南京兵部职方司郎中女一嫁国子生俞镗孙男九邦谷邦颖俱县学生邦导并传出邦秀邦黍偕出建宾偁出邦秩邦程建升伊出曾孙男二宗十成十长孙出也墓在县治北许家滨铭曰赫赫赵宗亢自黄门正色立朝谔谔有闻繄孰相之曰维小君既赞直言再决勇退公志先定试以谋内周任有言庶几无愧凤凰于飞和鸣锵锵笃生诸雏贲我家邦翩其遐举丹丘斯藏 

　　○封太孺人申母施氏墓志铭 

　　嘉靖壬寅上元日广西佥事申公卒母施太孺人伤感致疾其年六月八日亦卒长孙诫撰状乞铭于余余之同母妹诫室也颇知孺人令德之详乃按状而志之施太孺人者吴江之施家村人也父昌母俞氏幼禀淑嫕勑赠锦衣卫经历申公聘为侧室及归外内宜之生佥宪公既长贫无以为教太孺人脱簪珥延师教之正德戊辰佥宪公举进士拜乐安令时流贼犯境太孺人方就养官邸佥宪公有内顾忧太孺人曰汝母我念谋人之邑惟力是视耳未几改尹德平或谓德平人犷悍宜峻刑太孺人曰无以为也蛮貊之邦犹可柔服矧兹地隶邹鲁素敦信义者乎佥宪公乃务任德教声绩卓起入迁锦衣卫经历寻出为湖广佥事改任广西以不能事上官罢归太孺人喜曰乃今得与吾儿长共朝夕矣然竟相继不禄命也夫太孺人性庄靖不妄言笑御下有则历事舅姑夫子及正室吴孺人咸当其意伯子恩吴出也遇之加于巳出佥宪公历官廉慎太孺人训也子男一即佥宪公惠娶吴封孺人女一适叶惠孙男二长即诫邑学生娶顾继袁次讲国子生娶史孙女一曾孙男三长孝邑庠生聘曹次弟未聘次忠聘王曾孙女二太孺人生于天顺三年三月二十九日享年八十有四葬以甲辰十二月二十日墓在梅里村柳字圩铭曰诗咏嘒星易赞颠趾于维孺人诞毓厥子载贻孙谋永锡繁祉 

　　○楼显章墓志铭 

　　楼之先家会稽宋南渡始显有讳异者仕至徽猷阁学士太师封楚国公有讳钥者参知政事少师谥宣献隐君之九世祖也再传曰楷楷生思垕思垕生绍绍生澄澄少孤育于母氏来家于苏就戚府辟教授事其母孝澄生宏宏生序序生子二长即君君讳十字显章幼受学于进士奚元启通章句大指然不乐仕进乃以训其乡之子弟君性高简岁不一入城府耻干谒王公贵人虽乡饮不赴顾自谓拙也名其斋以拙所与倡和悉逸民学士诗冲远慎体裁享年七十有八生于正统某年月日卒于正德某年月日配钱氏先卒生子男一曰节继曹氏生子男二曰复曰涣女四孙男六孙女四卒之又明年月日将卜葬于清溪之原乞铭于余余闻公侯之子孙必复其始楼氏自徽猷而下两世爵上公代有达者迨隐君三世弗仕矣然皆业儒素表于族闾揆之天道将必有昌其后者以耀厥光终隐而巳邪铭曰载炽而昌中閟以臧卒蹶而张于维孙子尚勿替荒 

　　○盛嫔莫硕人墓志铭 

　　莫之先湖州归安人宋南渡徙吴江之绮川里族世贵显　高皇帝时有讳温者甞以耆德召见参议大事而贞孝先生辕则硕人大父也父讳震字霆威正统五年进士历官建宁府同知母马氏云南参政升之女硕人承袭华阅夙闲礼训植性端贞婉惠晓书计能诵读孝经小学稍通其大旨及笄而归于盛君用勤盛故宋参知政事文肃公度之后用勤又以世业荐授府医学正术剂多奇効且敏干每为上官任使硕人独约束其家人阃序雍肃事舅姑曲尽礼孝凡祀享馈饔必躬亲致洁丰敦尚俭素屏脱华饰易置田亩产业益殷初硕人举子多不育乃为用勤择娶马氏生二男子爱之如己出则为开塾训诱督责成立逮下之慈广嗣之义君子以为难享年六十有二生于成化四年九月七日卒于嘉靖八年七月二十三日子男二长延年娶夏元泽女次幼并马出女二长嫁王珏次诸骥卒之明年某月日将祔葬于奇禾岭之先茔乞铭于余铭曰猗世冑令只乃作嫔君子宜于而家维德之徽矣仁维逮下兮以燕翼繁祉封若堂兮考玄宅土之刚兮安且吉铭厥幽兮永无斁 

　　○吴圻父墓志铭 

　　吴圻父名封吴人也父爟太学生母钱氏圻父其中子也太学公有子三人而伯叔咸夭死乃今圻父又夭伤哉圻父少受学于故太学王君履吉甫弱冠卓然为高第子操笔章藻粲然可采兼圻父艺书奕名理咸悉其槩而行业洁修侪流多称之娶杨氏杨颇厚赀稍为治田宅得其力然圻父能自树励志笃学且多计筭持其门户不败力田营赀虽老农老贾弗如也外貌娟温而中怀臧否颇多口怨性复藏蓄事咈意者壹郁不能忘厚自奉养肴羞皆膏梁珍奇膊灸芗辣习以为常卒以此病火毒攻结疔瘇发作唇颐癑溃心腹熏裂旬月而死伤哉圻父躬颖秀之资而年止长殇名混下士老母在堂孤嫠在室茕然无子女譬之蜉蝣朝生夕死伤哉伤哉初太学公忘年交予圻父视予犹兄也朝夕相依从谈惟文史耳死之前三月与予观浙江潮历西湖诸山出岳武穆祠下论说赵宋兴亡扼腕歌呼痛饮浮白徘徊孤山忾然有箕颖之想素不赋诗至是篇章肆作雅辞锵锵观者叹羙乃今死矣追念武林之游俯仰今昔伤哉伤哉铭曰耕疾渊亡古所悼也凤殈麟伤今则夭也自天歼良又谁告也 

　　○屠母陈硕人墓志铭 

　　袁袠曰夫礼士踰月而葬乃今硕人之卒且十四年矣葬何迟也悲夫余读其子灵凤之状而伤硕人之志也硕人之将死也云凤冠矣方业贾硕人泣曰夫贾利以养也而父死今吾又死将谁养乎而其为儒吾死不死矣云凤乃感激习儒业未几补郡学弟子员试辄高等将仕而后葬其母也乃今葬矣余伤硕人且伤云凤之志也乃为铭其墓陈硕人者吴之浒墅人也父某赘钱氏生硕人有令德而故屠君丧其妻缪乃继硕人屠君客青徐间浮淮逾河转徙贩逐归途遭寇暴钞畧殆尽殊无聊硕人曰有亡命也幸而生货贝易耳乃屏被贸赀缩用经费而家日殷矣舅氏春秋高性且卞急硕人志承色养馈饔纫剌敬豫洁良咸当其意闻舅氏诵读诗书则端听靡懈通其大指屠君有弟某四十而无子舅氏颇忧之硕人跽而请曰吾子犹叔子也礼当后遂立为后而屠君之弟妇某氏颇不逊硕人则折节下之恭而有礼兄弟妯娌雍如也屠君之亡也硕人病羸柴瘠骨立孤灯敝帷矢死衔恤日拊其遗孤久之痰喘壅逆而卒享年四十有三生于成化十五年九月十一日卒于正德十六年六月四日子男二长即云凤娶郑次云鹏娶胡后屠君弟女一嫁顾宣孙男一玄中铭曰娈彼者妫令仪令德宜于而家式和且则曰未亡人矢死靡忒茕茕遗孤尔诲尔迪胥台之松慈云之栢有鬣者封卜食斯吉于千万年铭辞罔泐 

　　○朱隐君墓志铭 

　　隐君讳臣字秉忠苏之吴县人也曾大父克润大父仲声父廷吉以愽士弟子选升国雍含光砥行未仕而卒秉忠年方幼孤丧祭备礼且上无诸父旁寡庶兄雠宗肆不令之愈黠仆构丧贞之厉交侵党侮既不与较亦不为詟于是杜门力学秉翰摛文声称籍起公府交荐提学御史王公鉴之召试奇之命隶县胶以母老辞后复试于乡不第遂绝意干进肆志丘坟每有述作见赏名流今仪部杨公循吉故太傅王公鳌咸降尊折行投布衣之交篇章赓和吴人称焉隐君行谊洁修孝友纯笃事母沈夫人克尽孝敬暨其丧朼望望焉皇皇焉孺慕连忧情文兼至再从伯死三丧相继买地以厝焉陆氏之姑寡而无依则迎养以终其身周氏之姊贫而守节则置别第以奉之其厚于人伦类此至若输粟入金以佐县官率先乐义靡曾吝惜有司旌嘉辄拒不受故工部侍郎永康徐公之剌苏也高隐君之行署教曰学愽而洽行古而方其朱处士乎乃延致乡饮甞一赴其意后绝不往隐君高朗毅方貌宇丰硕冠裳古雅言必正色交必正人虽居逼廛市而志抗青旻著书乐道投壶雅歌有儒者之风势位声利曾弗槩于心故右都御史盛公应期为隐君内侄岁时候问肃拜床下了无逊让闻者叹服所著诗文若干卷藏于家君生于成化乙酉八月庚子卒于嘉靖癸巳十二月庚午享年六十有九配盛氏故医学正术盛公俌之女生三男子曰宠娶李曰完娶伊俱太学生曰宏娶陈继张辽府礼生女四长适钱鋐次字颜焞先卒次适兵马副指挥袁表及国子生陆徤侧室张氏生三男子曰宣君卒之二年以中殇夭曰寔曰守女一皆幼孙男五用成用明用章用平用康孙女七宠等卜以某年月日葬君于吴县至德乡李王村之先茔乃以孝廉彭君孔加所撰状乞余铭铭曰考硕懿兮世作程锡诔谥兮古足征包质文兮蔚彬彬耀岩薮兮揭儒林 

　　○陶舜举墓志铭 

　　君讳凯字舜举其先凤阳之定远人也五世祖蚕哥吴元年从军徐丞相部中洪武初没子缠儿继隶虎贲卫以告变功授宠骧卫百户升山东威海卫副千户永乐中子俊袭调苏州卫之石所俊生茂茂生三子其季曰广字孟宽寔生君君少习儒业颇通书艺而乐与材士游孟宽无他子君乃承志干蛊以俭勤振其业凡通都大贾商于苏者多主于君以重赀托此其忠信基之矣事孟宽及母闵氏孝敬隆笃性喜延纳而量存含弘口不言人短长有犯弗校也滥假贷者亦能曲从之配王氏苏州卫百户廷威之女子男二冶娶朱继姚凖娶龚继吴女一嫁韩应夏孙男四应龙应凤应麟应虬孙女一君生成化某年月日卒嘉靖某年月日享年五十有七冶等卜葬于吴县胥台乡胡搭里祖茔之次来乞余铭初孟宽之卒也故京兆祝公实铭之且曰余知孟宽也以凯而冶之言曰吾父与祝公游得其翰牍者数箧今犹袭藏之尊贤好文即此足铭矣铭曰裔武弁业文儒迹阓廛志诗书廓先绪兮崇后基 

　　○沈子仁墓志铭 

　　吾姊夫沈君子仁既葬其子应奎请铭其墓初子仁构奇疾医弗効有医曰是蛊也阳虚宜食附子乃多食附子延三年竟不起子仁之亡也予甚悼之吴江俗夸讦挟赀负势陵轹氓农其长乡赋者率乹没多收利其羡嬴出贷以取倍称之息民殊苦之独子仁纯愿谨朴长赋称平家有田数顷不知其数岁租亦不问出入倜傥好客客至即投辖燕饮终日待姻亲尤有情沈故右族而群从多贤先后举进士子仁如常时弗以骄人也沈之先居长洲之葑门六世祖师孟徙吴江师孟生公哲公哲生宗德宗德生本本生纪子仁纪之第三子也子仁讳山生成化丙午三月十日卒嘉靖戊戌七月五日享年五十有三配袁氏即我方斋从父之仲子也子男三长即应奎吴江县学生娶郑次应箕应斗女二长嫁倪用次太学生陆芝墓在简村之阳铭曰愿以醇古之良民既有恒产亦有恒心笃于亲子仁其仁 

　　○陶母闵硕人墓志铭 

　　余既铭陶君舜举墓其子冶泣而请曰吾父之亡也吾大母闵夫人者寔哭之恸遘疾弗起今兹将合穴?之于先大夫之藏先生其予之铭按状闵硕人者讳寿宁吴县人也父廷圭母朱氏爱硕人不忍嫁也乃赘陶君孟宽于馆及孟宽徙居创治生业硕人善佐之精酒醴辟枲麻享宾祀先下御僮奴咸有礼节外内贤之硕人生于天顺某年月日卒于嘉靖某年月日春秋七十有八子男一即凯娶王氏女一适陈金孙男二女一曾孙男四女一详具凯志中袁子曰世之妇人鲜不骄其赘壻者亦鲜不利其父赀硕人善事孟宽无德色从其夫出居弃赀产如亦不少利斯岂世俗妇所能哉伤其子凯以死虽凯之贤而硕人之爱慈亦足多矣余故不辞而为之铭铭曰佐厥特兮顺以贞慈乃嗣兮殒厥生生则殒兮垂休名 

　　○太学生董宜阳妻杨氏墓志铭 

　　董宜阳妻杨氏者华亭人也董宜阳父恬官大理寺少卿而恬之父纶为监察御史杨氏之父璨官应天府丞府丞之子则今吏科都给事中秉义也两家阀阅等又世姻连故杨氏归干宜阳宜阳者董之杰也杨氏承父兄之列秉礼遵教实媲羙于宜阳盖交相爱也姑苏袁生者世交董杨故得数闻杨氏之贤大理公不禄董门中落而府丞公父子显贵焜耀里闾乃杨氏不忮不骄脱珥屏瑱黾勉有亡以佐宜杨宜杨好学与四方魁儒游日事文史绝不问生业萧然贫也而杨氏布衣粝饭绩纺刀尺终夜犹有声呜呼其难能已宜杨之计偕北游也杨氏念之竟以病死死之先宜杨在京师梦其妻来京师死之日宜阳在兴济复梦其妻乃果以是日死呜呼岂思之所感无幽弗通邪余甞读刘氏古列女传未甞不叹贤妇人之难也或谓妇人阴性多妬悍吝骄此岂其然哉如杨氏者又恶媿古列传邪余读宜阳之状而知杨氏妇道之备也孝于父母敬于尊章孙于夫子友于娣姒睦于党姻严于婢仆洁庙享丰宾燕时牧孳旨蔬蓄事无专成动无违礼彼有贤父兄以道之其迁移熏染则有自矣然遽夭死是曷故哉杨氏生正德某年月日卒嘉靖某年月日年二十有六子男二凤孙后四旬夭兰孙女一玉瑞某年月日祔竹冈先茔铭曰龙有渊凤有穴噫而人以藉世阀瓀珉完良玉缺菉葹盈兮留夷折天寔为之兮夫谁孽 

　　○沙良宪夫妻合葬墓志铭 

　　沙之先忭人也洪武中有讳福一者以医名始家苏之长洲福一生景名景名生让让生浚君其伯子也讳纲字良宪夙禀爽隽雅好弦歌长业化居家日饶豫厥考商游荆襄君独操门户靡内顾焉上娱二人旁友诸弟良田华宅推让弗居家有汝敦之誉乡称薛包之羙焚劵以振穷捐金以周匮宗娅怀其德僮奴乐其恕年未艾服即营菟裘杨孙之达庶几有焉若乃愽延良师严督嗣子爱而知劳尤足多矣厥嫔钱氏实媲令德丰仪端静资性慧温妇道克修母范有淑恩洽族常德化妯娌小星均惠螽斯嗣音组紃罔懈蘩藻致洁俭弗苦节予无妄施猗欤贤矣君生成化壬辰年八月二十日卒嘉靖辛丑年十一月二日享年七十钱生成化甲午年六月二日卒嘉靖壬寅年十二月二十六日享年六十有九子男三人珙娶朱琛娶刘府学生玘聘胡俱侧室盛出女一人钱所自出馆甥常熟县医学训科陈慈孙男五人宗洋聘钱宗源聘韩宗流余未名珙等卜以癸卯年十二月二十七日合葬于武丘乡彩云里之新阡乃奉琛所撰行状来乞铭铭曰沙之先国为氏翁肇昌隐于市贾而儒攸好义娈妫姜恊休誉仁逮下繁厥嗣翩青衿亢来世奄同穴玄穸閟岿鬣封梧槚树涣　皇私在悊裔 

　　○章翁墓志铭 

　　章翁吴人也讳泽字惟德世居吴之鴈荡村曾大父智能大父思恭父镛母周氏翁质禀奇颖解丝竹绘画家素业贾而统顺中民间举弟子员者辄惊避坐是废学然时时读语孟古史即通其大义性孝友事同母兄淮甚恭淮或有言弗校也晚岁淮悔悟欢好暨其没也哭之哀人以是多翁居乡言论侃直羙髯正色听者悚敬稍不可即頳面斥之以是不谐于俗久之其人卒愧服中岁谢去家事课孙士元习举子业夜然膏对坐书室中以为常嘉靖丁酉士元荐于乡翁方以疾戒饮捷书至大喜命酒豪饮歌呼累日客至辄尽醉忽曰吾可以休矣遂卧病不起享年七十有四元配方氏继谢氏又继黄氏先翁卒子男二长杲娶屠次荣娶蒋女二壻严冠沈暲皆方出也孙男四士元甲辰进士南京刑部主事娶金氏龙聘张杲出也炳娶葛灿未聘荣出也孙女三壻吴凤王应龙王时泰曾孙男四培龄培祜京寿一未名曾孙女二墓在吴县灵岩乡吴山西麓合方硕人兆礼也铭曰载服贾兮业以振卒闻诗兮蹶以兴啬厥躬兮嬴于孙利后昆兮绵绳绳 

　　○故中宪大夫大理寺少卿董公继室唐夫人墓表 

　　唐夫人者故大理少卿董公恬之继室也董公上海人而唐夫人者其先凤阳泗州人也盖董公官于京师而继娶云　高皇帝之起兵凤阳也有唐春者从焉功授某卫百户　文皇帝靖难师起累功授大兴卫指挥使迁籍京师遂为京师人唐夫人之八世祖也七传而至孙麟袭大兴卫指挥使赠昭武将军上轻车都尉寔生夫人而大理公先娶宜人乔乔卒继宜人　　不终卒乃慎简贞淑而唐夫人善事都尉公又善事母太淑人张有令誉乃归于董归则善事其夫子又善约束其家人居无何大理公遭谗落职颇怀不平将上书讼其冤唐夫人曰是命也夫是命也夫今时何时邪遂归姑太宜人谢方在堂问大理公曰新妇奚能曰能事夫子又奚能曰能约束其家人太宜人曰是独不能事其姑邪太宜人严少当意者唐夫人事之即当太宜人意太宜人贤之董族蕃门户鼎盛先御史公有子六人而三子者为显官子姓妯娌姻党僮奴唐夫人善弥缝之即当人人意又人人贤之大理公友其季怀同居者二十年如一日也寔夫人佐之大理公有妾某氏颇伤公心遣之归遂将其所生子归唐夫人曰是吾夫子子也母当归子亦当归邪遂不告大理公而追其子还大理公好古图书且好宾客客甞满座而性复落魄不问家人生产唐夫人独弥缝之凡飨祀馈饔宾庖之需咸取给于内即事事中节大理公之亡也门户日益衰且多外侮又独弥缝之持其门户得无霣坠大理公举子艰五十七而唐夫人生子曰宜阳宜春又某氏所生子曰宜旭宜春早卒抚其二孤曰是吾先夫子子也吾子之子之一如己子乔宜人有女三其一存曰是吾先夫子女也吾女之女之又如己子先是谢太宜人之亡也唐夫人哭之恸几绝大理公之亡也又哭之恸又几绝病矣既而病甚曰吾有子矣又奚伤独宜旭未婚耳又为毕其婚而卒唐夫人严教其子亦严训以义节以礼端其师保慎其交游制其经用罔弗度而宜阳者又善承悦礼而敦文志卓然不群名籍胶庠间君子曰观大理公之存也唐夫人有妇道焉其亡也有母道焉莱妻舆母虽古列传所载又何以加诸吾故表焉乃其详具状志吾不表表其大者 

　　○中宪大夫临安府知府王公墓表 

　　故中宪大夫临安守王公既卒之四年仲子良枢谋伐石表墓以彰遐烈乃奉大司空安仁刘公志铭俾姑苏袁生表其事表曰王公者讳济字汝舟故越之新昌人也宋之南渡有曰鉴者迁居乌程之庚村王公之八世祖也高祖灿曾祖文祖贤祢宗和以公贵赠奉政大夫南京兵部郎中配施宜人生二子伯曰观仲即王公王公十岁而诵诗书十四而明经补邑学弟子员成化丁酉荐于乡辛丑举进士观政于兵部虏囚扯因帖木儿来归王公以材誉奉命管押安置之广州至则约束抚驭信宿而反初授南京兵部车驾司主事车驾司有马快船千艘岁中人贡方物于大官率利多占凡一人多者十艘少乃六七悉私载贝货贾贩骚扰驿传而料造侵牟费且不訾武卫雕耗莅事者畏中人声势莫敢问王公于是创制布规立厂水滨董以司属工费有经而中人之舟始减什七矣乃又以材誉迁郎中怨者曰王郎中骤迁官也大司马三原王公方谓淹也上书讼公功谤及寝大司徒九峯孙公亦官兵部公与齐名三原公亟材之而公之归艰也庄公孔晹赠以言曰汝舟未至车驾不在车驾汝舟既至车驾不在江淮时人以为名言既乃补武库司郎中武库司舆皂银岁久多积羡而勾校无法胥史为奸王公于是核实簿正日程月稽岁终则会其赢于户部稍迁临安守临安滇之剧郡也土多金珠贝玉象齿文犀奇香珍药流溢五方其俗好货习鬪轻死乐盗劫杀公行王公于是励躬率下俗变盗弭张教兴文甄材扬陋甞荐士杨宗尧发解滇省宗尧卒以文显盖居临安者三年而境内大治部刺史疏其绩太宰叙其能将大用之而公引年乞归矣归则田于庚村之阳屏迹司府放怀湖山故少保闵公中丞张公宪副吴公别驾沈公侍御陆公少参王公相与结社遨游觞咏终其天年初　武皇帝之立也诏进王公亚中大夫阶今　皇帝之立也又诏进中奉大夫阶大礼成又诏进中宪大夫阶享年八十有三云袁生曰夫士孰不欲用世哉而志以运隳功以材局是以有用有不用而用者亦未必究厥志也王公位不过岳牧秩不过中奉而功扬于郎署泽衍于滇夷国称瑚琏乡推仪羽虽志不尽究抑亦用世之髦杰矣袁生戌湖者二年考德之暇甞周咨父老曰王公长者也且以仲子良抠之贤乃于是表王公之墓云 

　　○张文理墓表 

　　张文理者名敞字文理苏之长洲人也曾祖谦祖昱父灏字思本世力田居葑溪至文理家始昌文理以田为家昧爽率佣奴操畚锸趋田中力作课相窳勤莳艺耘薅咸有成法视他农岁率倍入其初盖田数十亩末年亩乃十倍又善筹筭废居敛散啬约靳费由是家大昌以赀雄一乡一乡人咸推之举以为长他长乡赋者咸破产以偿官且多逋稽乡小民咸病其多收乃文理不破产不逋稽亦不多收为小民病而家日益昌乃推所赢余以恤其乡人之不足者修桥梁创义塾乡人称之文理性纯孝思本之丧也致毁中礼母薛夫人在堂年百岁矣躬羞食饮察寒暖起居之节候伺颜色必得其欢心薛夫人老徤强不扶杖文理独掖扶之岁时薛夫人坐堂上文理拜于前诸孙曾元罗拜于后几满堂薛夫人顾益喜呼文理曰老儿子此与莱子何异哉薛夫人丧文理年七十矣其哀毁犹丧思本也始文理以田起家诸子咸业农其孙乃多力学者曰元卿曰之纲俱为太学生于是张氏颇以文学显文理享年七十有二子男四人孙男十二人曾孙男十人女二人孙女十二人曾孙女四人袁子曰自世衰俗偷而孝弟力田者寡矣文理虽不仕孝于家得百岁之母欢心可不谓难乎服田力穑以广其堂构子孙仍仍凡五世文理以诗书贻之尤难矣哉 

　　○殷君同妻姚硕人合葬墓志铭 

　　嘉靖丁未三月壬申日殷生干将葬其父母于支硎山之祖茔以墓铭请乃按刑部主事章伯允之状而志之志曰殷君者吴人也讳福字天佑世居郡城西之花园村曾大父晟大父逊父璇母印氏家故力田而璇早婴尫疾业中衰君出综家政入侍医药父病寻差家业亦理人称孝焉岁长乡赋称平新安大贾浮巨木于吴者必主君君敏断有信义持筹立水滨凡楩楠豫章之材围径小大价高下一言立决贾人咸帖伏乡之人有不平者辄就君质是非性喜赒贷里社久废割腴田以复之尝鬻一僮奴其兄忽暴卒问其父且无嗣矣即以归之君伉直不畏强御每论事虬髯辄奋张岁乙巳吴大旱饥君奉县檄督浚河渠昼夜劳苦不少休子姓请少缓君曰此公事急于救焚可便私自逸耶遂遘疾不起卒之前犹商搉畚锸便宜比属纩不及家事独曰开河开河而巳嗟乎今之受直怠事者视君何如哉君生成化之庚子享年六十有六卒之明年配姚氏亦卒生于成化之壬寅享年六十有五姚故横塘之儒家女也父仲晖世业耕读既归殷君淑孝俭勤外内宜之子男二人长即干邑庠生次卯生侧出也小星之惠人尤以为难女三人婿顾琇尹俸钱恩孙男女四人铭曰力于农以亢厥宗勚于公以瘁厥躬夫乘化兮妻令终埋双玉兮藏玄宫 

　　衡藩重刻胥台先生集卷之十六 



　　●衡藩重刻胥台先生集卷之十七 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　行状 
　　传 
　　诔 
　　祭文 

　　◆行状 

　　封安人母葛氏行状 
　　右春坊右谕德屠公行状 
　　鸿胪寺序班汤君行状 
　　上林苑监录事殷君行状 
　　中顺大夫镇远府知府伍公行状 
　　陈体元行状 

　　○封安人母葛氏行状 

　　母姓葛讳某字某长洲人也世家娄门中之华阳桥父敬母傅氏母生而仁慧贞婉粗通书讨年十六而归于我父我祖介隐公有丈夫子三人俞祖母生伯子教谕公赵祖母生仲子仪制公暨叔子即我父也介隐公老分三子居而仲父与我父寔同居介隐公暨赵祖母依焉我母上顺舅姑旁接妯娌下御女奴咸有礼则介隐公丧赵祖母独主家而伯母韩夫人病不能下床赵祖母性卞急无当意者我母日侍侧能当其意对化朲嗃嗃严对我母未甞不欣欣说也伯母韩夫人生子二人曰衮曰裘女三人我母生子四人曰表曰褧曰褒曰袠女五人吾兄弟九人者皆吾母自乳之而韩夫人病不能乳子女我母又皆乳之衮褒生同岁我母两怀之必先乳衮而后褒衮不饱不乳褒也呜呼昔诗人叙鸣鸠称七子均爱然未有乳犹子均且先者也伯父暨我父教诸子虽家贫必馆良师傅我母亲中馈必致丰洁人问之我母对曰夫醴酒之设所以尊师傅也师尊而子成子成而宗亢夫尊师所以迪子迪子所以敬宗也妇人之职在中馈中馈之事先宗庙师保次之敢不丰欤敢不洁欤赵祖母丧仲父暨我父犹同居者垂二十年友于怡怡白首无间言而我母暨韩夫人亦终无间言乃后孙子蕃所居且隘我父母乃迁于采云里之新第袠之逮诏狱也我母闻而惊悸病作袠配湖凡二年念我母病甞请于上官而归母不言病也哀冲太子生袠蒙赦归我母曰而今归邪我病久矣引袠手抚其体骨瘠如柴袠泣数行下母曰吾病久矣而无忧也不五月病大作遂不起我母生天顺某年月日卒嘉靖某年月日春秋六十有六子男四人名列于前妇朱史吴马女五人壻张澜汤俦张守诚申诫伍孝光又庶子男二人女二人未字孙男九人孙女七人我父卜以某年月日将葬我母于宝华山之先茔命袠状行实以乞铭志为不朽之图窃惟诔谥之兴表志之作所以昭羙劝来也矧如吾母累善者耶小子袠陋也无文且迷昡不能详忆忆我父时时数言我母归时方食贫与韩夫人屏被纫刺以佐家韩夫人便女红日制鞵贸易而我母稍手缓不如韩夫人则以夜继之必欲如韩夫人备甞诸苦辛者四十五年及袠官刑曹令　天子勑封我父为刑部主事我母为安人冠珠翟帔霞??皆鹭命服煌煌我母曰吾屏被时宁意此邪而我母性俭素不喜华饰所被服一如食贫时非大礼宴命服不服也我父重然诺好义凡宗人姻交贫无衣者咸乐助之财而宗人姻交多负我父我父间不能平我母进曰人之负我非我负人柰何不平邪我父笑曰真吾妻也我母慈子妇有过颇含怒于心弗挞也其视童仆亦然宵星之惠螽斯之泽诗书所载蔑以加矣伏惟当代之宗工巨儒立言为经序事为史如我母者忍无惠之铭耶哀子袠泣血稽颡谨状 

　　○右春坊右谕德屠公行状 

　　屠公讳应埈字文升先世陈留人南宋徙嘉之平湖始祖曾一曾一生亨一亨一生泽民泽民生湘湘生机机生太保康僖公勋康僖公有丈夫子六人而公最幼继室封一品夫人牛氏出也始生之辰发策筮之得震之渐曰鸾德如玉飞上高木皷其羽翼光照四国康僖公喜曰是儿其贵乎必以文名稍长日诵千余言机警不羣康僖公每宴客辄探句令对应声出奇语坐客尽警年十二三康僖公为诸子论说史传未竟令诸子逆计成败公越次悬断若素习者康僖公愕然曰生儿不当如是邪年十五康僖公薨号泣癯毁人以孝称服阕荫入太学时伯仲皆举进士贵显而公一再试不第里中人或讪笑之公乃发愤读书贯综百家言文名大起嘉靖乙酉举应天乡试第二丙戌举进士选翰林庶吉士时阁臣务纷更制典诸吉士皆少年负气不肯谒诸阁臣出又不避骑遂奏出诸吉士悉改部寺等官公拜刑部主事以才望署本科参核明允平仄者甚众岁季秋囚当决者巳三覆奏矣公上疏请缓死　天子览奏如所拟得全活者二十余人戊子之岁　天子命京朝官主各省试公奉命校文江西时阁大臣有属其三子者曰即第当重贵君公唯唯退而曰国家百七十余年惟贡士之法秉公不废故岩穴之士得以自见若苟狥私请将安用选试为于是遂行至则梦人有以酖进者辞不受覆地地坟觉曰宁坟母乱卒无所私事竣还报阁大臣怒曰屠主事悔予其以我力不能令若远戌乎而阁大臣竟以事罢去庚寅调仪制主事辛卯进员外郎壬辰升祠祭郎中寻调仪制郎中时　天子定礼乐肇建郊祀公与有劳焉癸巳改翰林院修撰仍五品服上疏辞免寻乞归省乙未奉命校　累朝及　皇考宝训实录丙申　训录成赐白金文绮侍宴谨身殿升侍读经筵　皇太子生诏使河南诸藩诸藩王所锡赉秋毫无所受戊戌同考会试秋主考武举时称得人是岁交址不靖诏诸公卿会推才猷言语冠世者往谕之廷举今吏部侍郎茶陵张公暨屠公或谓险远公奋然曰臣无横草之功幸侍讲巾?盈得奉使命当宣　天子威德扬声万里外不亦伟乎顷之竟罢遣使云己亥升春坊右谕德时春宫初建慎简僚寀而诸臣幸有渥恩觊为宫僚者甚众于是给事中御史槩论诸宫僚公亦在论中章一再上所论十八人者皆罢免有　旨独留公或谓屠公曰　天子方知君诚以此时奏赋颂必得近幸公喟然曰臣蒙恩待以不诛虽捐躯暴骸无以自效乃欲乘机徼进邪公素修谨横被口语颇怀不平且耻不自表见遂抗疏乞归曰臣有狗马疾愿放还田里倘不即死敢忘所以报　陛下者疏三上得请归而疾作壬寅牛夫人卒公号踊几绝气息仅属勉治丧葬遂大渐丙午正月之十三日竟卒卒之前梦游衡山揖衡山君而进焉与坐见大署两庑间曰卒明年正月十三官至二品增寿一纪晨呼其诸孤曰我殆将死矣我宦游二十年官不踰五六二品增纪者其易岁之义乎我殆将死矣至是果不起呜呼异哉公简伉俶傥不事家人生产作业耻言九九之数轻财乐施振穷周急诸所假贷力不能偿者辄焚劵待昆弟尤厚喣喣无宿怨也所交皆当世名士笃于友谊袠之举于乡也与公实联名又同举进士同读书中秘特相亲■〈目匿〉武库灾袠下　诏狱罪且不测公旦夕且壶餐潜饷遗狱中数存问予家人遣戍之日诸荐绅谓官校方侦逻莫敢送公独匹马出郊外握手别雅好文史虽疾甚不释手为文章奇宕有气常希司马子长杨子云之风所著有诗文集若干卷方　天子幸承天公扈从夜投宿民舍中或中官至争舍辄避居舍外卧卧未湏臾辄起旦?黾或枵腹冐雾露疾驰数十百里乃就食饮缘是得奇疾方在告袠承乏西粤道出檇李候问床下公疾巳不可为犹开口论天下事亹亹不少休性好臧否尝称曰读不尽天下书了不尽天下事乃若此巳邪公之志直欲縰棋古人凌驾时辈杨功名于千叶而竟若此巳邪公生弘治壬戌卒嘉靖丙午享年四十有五配项氏累封宜人少保襄毅公之孙参政公之女子男五孟玄太学生娶金氏仲律中甲辰会试娶张氏继沈氏仲行府学生娶包氏叔方聘赵氏叔章聘牛氏女四长适富于文次适吴邦棐俱太学生次适吴继庠生次许常氏孙男四谦同余尚幼孙女四孟玄等将乞铭于太史氏以袠知公之深也乃以状请嗟乎妖梦是践竟婴二竖之痾哲人其萎徒切百身之赎爰昭纯懿以表幽潜立言君子庶采择焉谨状 

　　○鸿胪寺序班汤君行状 

　　君讳流?玉字某其先江阴人高祖某曾祖某元季兵起徙吴之集祥里祖某以子贵赠承德郎大兴县尹考某君风义魁朗材质敏达少受易于施太守焕伯为高第弟子亟为武功伯徐公有贞参政祝公颢所称然耻占毕章句乃弃去走齐鲁燕赵纵观京阙所亲或规之曰吾安能效儒生俛首胶庠觊一第邪以例授鸿胪寺序班日与王公贵人游争致门下有疑事必与君商谋沉虑确断悉中肯綮君性慎密绝夸矜扬露多所援助未尝言于人虽出入荐绅间能识几远势　武庙初阉瑾熏灼即拂衣归人尤以是多君家居逾二十年罕谒公府见流俗污敝士大夫承接守令如事侯王甚丑之曰吾尝抗礼公卿无少逊屈今乃欲淟涊降志如舆仆耶部刺史南海林侯雅善君欲郎公署废地为辟舍君辞之曰有宪籍在吾不敢私也刺史而下咸致礼敬君藉成业又多心计善废举迁化赀益雄而节缩慎费奇赢无渗泄晚岁筑台榭园池杂莳花木觞咏其间戒不通杂宾惟叔氏文守君暨故祝京兆先生相社会宴■〈目匿〉至即张筵陈声伎相娱令节则载酒徜徉湖山终其天年云嘉靖己丑七月十四日以疾卒享年六十有九生于天川锌巳九月某日初娶何氏继章氏侧室张氏高氏子男一仕伟高出内阁供奉序班娶谕德沈公良德女女二长章出归国子生仁和汪师夔次张出归长洲仰龙孙男五凤征凤来凤翱聘徐吴周余幼孙女二余忝君族姻以其孤仕伟之请也乃述其大者以俟立言君子铭焉 

　　○上林苑监录事殷君行状 

　　君姓殷氏讳清字德秀苏之嘉定人也高祖考潮升生以迪迪生辂辂生维维生君君志量弘荦负材气少颇喜田猎驰骋好义任侠投机应变有策士之风既壮乃佐厥考以俭勤亢其家乡人咸推之以长乡赋有事者咸取直于君入赀补凤阳都司知印丁母李硕人忧服阕授后军都督府神策门吏目能其官都御史王公宪材君奏带自随赞助陕西军务与有劳焉三载考绩　武皇帝赐勑命进阶登仕佐郎而子甫以鸿胪寺序班直内阁乃上疏乞致仕曰臣东海民也因缘际会窃一命之荣图惟所以报　陛下者敢不尽力惟臣父维犬马齿衰臣鲜兄弟乞以不肖之身放归田里得终养其天年不胜大愿命下吏部以例进上林苑录事致仕归至杨州闻父丧惊恸几绝奔还治丧事毁不踰礼内外称之未几甫以触忤权贵出为抚州检校在任九年岁馈之粟且手书诲之曰慎哉母卑而官三事之训尔其敬之哉寻升山东按察司照磨君戒之馈之粟如在抚也甫念君老弃官归方将以孝养而君不禄矣君笃于伦谊制义田以赡其宗人乡之不足者则赈之岁敛散以为常而勿收其息嘉靖丁亥岁饥有司劝贷输粟千石以为倡有司上其事于　朝表其门曰尚义之门而君复减粜所赖以全活者甚众有司高其谊数请乡饮力辞之君抗直好面斥人过颇有不足者久之知君无他肠乃更德君君起布衣官京师游公卿间公卿咸材之与之游及归老田里轻材好施逍遥林泉累石为山广树花木以自娱富而能散贵而不骄贤矣哉生成化某年月日卒嘉靖某年月日配秦先卒子男四甫秦出历官山东按察司照磨申侧室高出冲坤俱侧室尹氏孪子也女五人婿封樟姚炫葛士龙朱世扬一幼孙男四人度庶序赓孙女四人墓在沈浦洪祔先茔礼也葬有日矣惟太史氏铭其幽焉 

　　○中顺大夫镇远府知府伍公行状 

　　伍公讳余福初字君求更字畴中其先楚大夫举之裔也元至正间有讳显之者以处士征不就乃自檇李徙吴中一传为真隐先生某国初以贤良征为湖州掾眞隐生宗理宗理生时羙时羙生允刚以公贵封工部营缮司主事公其仲子也髫丱补郡庠弟子员弘治乙卯应应天乡试时丱而试者三人公与海门崔桐吴郡蒋焘京兆尹贾公某见而奇之曰此三凤也累试辄不利御史张公璇提学南畿严重少许可考公文第一亟赏叹焉正德丙子举乡试丁丑联第进士授长垣县知县长垣古蒲城也下车慨然曰蒲子路之所治也吾夫子之所善也敢不励与乃名其堂曰三善而刻铭其壁邑故有逢于祠改而新焉乃于是均赋役禁吏胥疏滞囚登俊髦而邑大治　武皇之南廵也道出长垣供亿繁费公处之裕如而民不扰三年政成召拜工部营缮司主事　天子推恩臣下得封其父母干清宫成复拜金币羊酒之赐我朝置缮工司专理赎刑其输内局者中人悉倍取之繇是输者咸避内而趋外弊日滋甚公乃白其事于大司空赵公璜而疏正之法始画一尝摄营缮司事季终所积羡余悉输之公帑不以自私赵公曰自我为司空不私羡余者惟伍主事一人耳寻以言事得罪几阽危丁李安人艰奔丧南归寻丁外艰居丧有礼服除升刑部员外郎寻调兵部车驾又改职方职方所辖者将官也考察精严请谒不行升武库司郎中亡何以谗谪安吉州判官州之西有唐李卫公祠圯于火矣公创而新之督造黄册厘剔宿弊吏不敢欺册上诸郡皆驳安吉独不驳考满升建昌府同知单车之任不以家累自随清操坚苦而同官墨者以公为迂阴中伤之而公决志归矣章再上　圣天子惜其才遂有镇远之命不就归未几得旨致仕公性高简外若方严而内实和坦不知者谓公傲而实非傲也所至以文字自娱放情山水尝与殿撰舒公芬谒孔林阙里饮七十二泉又纵游泰岱燕山武夷天目诸名岳相与倡和者皆当世宗匠其诗春容雅丽不事剞劂而气格自殊所著有北驰录西山探梅集安吉新志游天目山记虔行录而吴中水利论援证精核议论通达公之用世亦槩见乎此矣家居杜门谢客手不释卷耻问家人生产其赀悉为豪奴所有其党有黠吏深于邓思贤之术吁告纷然而有司反左右之公之子孝光系狱者数月公以此郁郁成疾乃后事稍得白而公竟不起矣袠童时即辱公知既同官兵部而孝光者又袠之同母妹夫也公既殁孝光撮公懿行将以乞铭于史氏乃委袠次叙其事顾予小子恶足以发潜述媺所托以不朽者有太史公在谨状 

　　○陈体元行状 

　　陈体元讳干苏之吴县人也其先凤阳人宋靖康间始迁于吴胡元时有名良炳者官翰林学士同知太医院事其后有新斋公者仕于　皇朝为郡医学正科新斋公生本道本道生彦斌彦斌生仲和仲和生公学公学生体元陈氏之医自学士公始其专门小儿医则自本道始本道赘于孟氏始传其颅顖之术而实大显于君君承袭世业于古方书靡不探究其治疾审察精气标本虚实温凉燥湿之用其言小儿寿夭病之起不起时日淹速若刻劵契百不失一吴中治婴儿者必走君无弗应手效者陈氏术业高多通显者独君不仕而医名实冠吴中旁郡邑咸奔走之君退逊谨朴言循循若不出口自荐绅至氓隶咸爱敬之或侮之亦不较也娶董氏先卒故翰林检讨徽府长史彝之女生丈夫子四人伯曰志辽府良医娶李仲曰恩楚府良医娶杨继颜叔曰惠府医学正科娶王季曰慈常熟医学训科赘于沙女二人嫁孔彦义吴用孙男七谔谏议谅谐赞谕谏县学生孙女七曾孙男三曾孙女二君生某年月日卒某年月日春秋若干墓在武丘乡驹字圩 

　　◆传 

　　李空同先生传 
　　胡端敏公传 
　　御史大夫盛公传 
　　汤隐君传 

　　○李空同先生传 

　　李公讳梦阳字献吉陕西庆阳人也母梦日堕怀中寤而生公故名年十八举乡试第一明年弘治癸丑举进士丁内外艰戊午授户部主事倡为古文辞以变衰陋断自秦汉而止六代以下弗论也乙丑进员外郎外戚寿宁侯张氏怙宠骄纵开张皇店夺民庄田声焰熏灼莫敢问公独上疏论语侵中宫　昭圣大怒　孝庙不得巳下公锦衣卫狱拷掠诘责辞气无所挠　孝庙坐文华殿召见大学士刘公徤李公东阳谢公迁问李梦阳宜何如刘公叩头对曰梦阳狂直不足深罪　孝庙色变李不敢对叩头叩头而巳谢公从容对曰李梦阳虽狂然其心无他实欲効忠于　陛下　孝庙曰谢先生言是有　旨梦阳复职一日　孝庙独召见兵部尚书刘公大夏问曰日来外间事何如刘公对曰近释李梦阳中外欢呼　圣德如天地之大　孝庙曰初下梦阳狱中中人皆劝朕杖之其意□□□梦阳以快中宫之怒使朕负杀直臣□其不忠如此朕故释之刘公曰　陛下此事即尧舜之心也正德改元丙寅进郎中太监马永成刘瑾等蛊乱朝政给事中刘茞陶谐相继论奏而大臣未有言者户部尚书韩公文日流涕忧愤公进曰大臣同国休戚此而不言焉用彼相韩公慷慨曰吾当言言而获罪报　先皇帝于地下耳乃令公草奏文多载集中疏入　诏廷议其事而八人者环哭　上前乞命事中变瑾遂召入司礼监而中官王岳范荣皆窜死明年丁卯大臣多罢免瑾知韩疏公手草也蓄憾不巳矫旨夺刘公徤等四十八人官放归田里榜为党人公与焉然瑾必欲杀公又明年戊辰矫旨罗织公罪械系逮京师再下锦衣狱公之内弟左国玉者闲行徒步从公上书康状元海勉以大义赖力救得免放归大梁庚午瑾败辛未起公江西提学副使振起古学力变宿习褒奖义节训正礼俗士翕然向风时宸濠怀逆招致文学凡吏江西有才名者即啖以厚利否则威劫之以公有大名折节下之公初不为动久之堕其术中乃公不知也公既材高负气不肯同流俗人人多忌之而江御史某与公有嫌遂相奏讦　天子命大理卿燕忠体勘下公广信狱摧苦殊甚公不稍为屈竟文致闲住而布政使郑岳适为濠所陷公素与岳不相能岳既得罪谓公倾之也濠败辞连公赖刑部尚书林公俊力救得亡穷治乃后大臣暨抚按数论荐不用嘉靖辛卯就医京口还大梁病卒所著有空同集若干卷余戊子岁使大梁以书投先生辱赋答相逢行一见甚驩谈燕累日夜是后人从大梁来先生必有书遗辛卯以所著集见托属纩之日遗言必袁生表吾墓而先生之子伯材驰书京师曰亡父落落大节世或未尽知子必传之嗟秋先生之名同天壤敝可也而何藉于予世有不知先生辄开口雌黄者请三复于斯文 
　　论曰昔人言文章与时高下不其然哉汉氏去古未远古文未丧然自迁向雄固而下亦鲜称矣唐则韩柳宋则欧王苏氏父子咸以所长擅称而说者犹多低昂谓宋之不逮唐犹唐之弗逮汉也　我明文章发于金华数子而宋刘二公雍容述作润色鸿业特尚典则虽奇丽不足而朴醇有余畏亦气运熙洽使然也　列圣绍统人文宣朗暨弘治间李公梦阳以命世之雄材洞视元古谓文莫如先秦西汉古诗莫如汉魏近体诗莫如初盛唐乃与姑苏徐祯卿信阳何景明作为古文辞以荡涤南宋胡元之陋而后学者有所凖裁彬彬郁郁蔑以尚矣李公材最高其人负奇气傲睨一世以是得奇祸坎壈终其身世咸疾之如雠嗟乎斯人也岂世俗所能容哉 

　　○胡端敏公传 

　　胡公名世宁字永清浙之仁和人也幼有大志数梦偕于少保立朝议军国事弘治壬子举乡试第二癸丑举进士授德安府推官以荐升南京刑部主事数辨疑狱陈备边十事复应诏陈六事奏入皆不报迁员外郎时逆瑾擅朝刘琅为守备都官咸修谒公独不往机户侵官镪累万公拟尽本法御史阿瑾意劾公失入庭中议皆直公阿瑾者竟氐罪进郎中升广西太平府知府郡边荒土官雅不庭参公下令延见长吏抚以恩信而绝其私馈及因他出过其营单骑直入坐帐中纵阅骑射良久乃还子弟应嗣官者辄为保任由是民夷皆感悦太平州土官李璇阻兵拒命潜檄龙英州赵元瑶捕斩之因大城壶关条治蛮事上之丁内艰补知宝庆约岷府母受讼中人横敛者悉裁以法治如太平时擢江西副使备东乡兵抚驭反侧征姚源贼王浩八及建昌毛坊盗皆有功因城广昌南丰新城三县赖之宸濠反有状莫敢言者公发愤上疏其略曰江西失火延烧万室基地便利尽归王府债负所责遍及闾阎庄田所侵激民立寨三司官多受钤束问刑参吏举奏成案买办渐行于远府骚扰遍逮于穷乡臣下多怀二心礼乐政令渐不出自朝廷宁王自讨护卫以来威势日盛乞戒谕止治其国内母挠有司有　旨戒濠濠乃行万金间用事诸大臣奏公离间亲亲妖言诽谤逮捕甚急而公先巳迁福建按察使因间道走京师投系诏狱刑讯逾年数从狱中上书皆不报言官交章讼公冤久之得减死戌辽东沈阳中卫躬履行间授徒以自业凡四载濠反书闻赦归田里复湖广按察使擢佥都御史廵抚四川处松番军饷令近边者输租于边而缩其额以所缩加征内地内地勿输边复条奏安边便宜四事今　皇帝登极召为吏部右侍郎闻外艰去既免丧上疏乞早定追崇之礼而赦群臣议礼不合之失因言宦官外戚不可假以威权言官不可加罪藩臬守令多不得其职累数千言召拜兵部左侍郎进言保养　圣躬在慎起居节饮食愿慎用医药又撰讲义三章以进一大学惟仁人能爱人章一洪范惟辟作福章一易系辞不出户庭章二疏皆留中大礼成升俸一级丙戌知武举引疾改南京吏部左侍郎进工部尚书寻以左都御史召道改刑部尚书用议者言加太子少保仍左都御史掌院事入见辞免宫保上疏宜虚心以执中使喜怒赏罚发皆中节及论听言用人之道　上嘉纳焉既总宪务持大体奏上画一之法申明职掌凡十条乞复执法被诬者官诏付所司施行而考察夺职枉者始许言官论辨矣改刑部尚书凡中外诸司狱囚参谳务允不以文法嫌怨祸福自阻至罪在不测众莫敢言者必奋身论救正德中土鲁番谋夺甘肃哈密入贡者为之内应副使陈九畴知其谋大索甘州城中回夷衷甲者悉敲杀之而身自抟战败土鲁番兵至是憸人聂能迁上书言哈密之不能兴复者由陈九畴妄杀启衅也事连致仕兵部尚书彭公泽时王琼复总制陕西军琼故与泽交恶而大臣阴主琼遂捕九畴下狱议坐极刑公叹曰使我典刑狱而杀一忠臣吾宁先死乃抗章申理愿以数口保之　上大感悟陈得减死戍辽东彭编氓陇西豪柳瓒诬廵盐御史王朝用阴事有　旨逮治公奏恐伤宪　事竟直焉劾去郎官之录囚不当者其因事建明得着为令者三翁奸子妇未成者减死一也窃盗自首得减者免刺二也庶人在官应守法而不守者并依枉法科三也复因灾异陈言勤圣贤一事恤民任官九事转兵部尚书加太子太保陈兵政十事土鲁番劫曲先卫人牙木兰以为将兰拥族帐内徙土鲁番遣使求兰将甘心焉大臣即欲予之以易哈密公言曲先本服属中国兰反正归顺非纳叛比而哈密空城县远无益事实正宜厚牙木兰以风蛮夷无为土鲁番所欺请　勑下王琼先尽复瓜沙之地收合亡失属夷封殖哈密永为不侵不叛之臣以制番使相破灭此伐交之上谋也且请广屯种兴盐利预收籴以足边储而荐都御史马昊陈九畴副使施儒杨必进堪统军旅吏部言诸人皆不可用公遂引疾致仕三疏始得请居亡何起为南京兵部尚书参赞机务不拜犹手疏劝广嗣育容直言惜人才未几薨于家赐谥端敏赠少保公忠贞廉约练畅世务而尤爱惜人才其忧国荐贤之心老而益笃初抗论逆藩幽囚远戌间关九死及遭　圣明益感知遇危言正色蹇蹇匪躬朝野想其风采雅志俭朴位居端揆布素如寒士门无私谒接引后进谈议世务终日忘倦尝曰学贵经济不专在诗文也读衍义补着肤见四卷居辽阳着春秋志疑十八卷幼精骑射及遇盗于沧败杨虎刘六群贼述沧洲退贼事略一卷德安行稿太平宝庆杂稿各二卷姚源建昌征案东昌抚案共十卷抚蜀杂稿一卷读易私记四卷诗文二卷自述年谱一十六卷其奏议二十卷已行于世袠官刑曹辱公国士之遇命其子纯受易及公去位时顾谓袠曰吾老矣天下方多事子其勉之公之所以望袠者何如而袠乃若此巳邪纯之赴肇庆也走姑苏请曰先公知子子不传先公而谁传邪嗟乎士为知巳死空言奚足酬哉以公之忠勋而袠附以不朽是予之幸也夫 
　　论曰方宸濠之谋逆也吏于江西者咸刼于积威势怵利啖惟其欲之是听志富贵结腹心如潘鹏王纶者不少也间有稍知逆顺者不过循默自保观望规避以脱虎口为幸耳孰有奋不顾身如胡公者哉疏朝入而祸夕发左右出入门户寝居皆逆徒也而竟脱身间走得免灰灭及械系掖庭备尝百毒朝之用事者悉受濠赂遗批抵机穽几陷不测卒赖御史徐文华等抗章申救仅而远戌而濠之逆谋始彰露中外乱臣贼子人思诛之矣然而巳卯之变孙许骈戮远近震惊向使当国者采徙薪之谠谋谨履霜之明戒先事制变祸乱何自而生哉胡公身不踰中人言期期若不出口及论大政事决大疑侃侃谔谔守死不田啹常忧国不遑寝食事有不可者即闭门草疏无少顾忌尝愤守正者遭诬落职恳恳言之正色立朝孤立无与今　皇帝知其忠鲠虽数进逆耳之言而曲加优纳不以为忤一时新进用事之臣虽极恩宠然　天子所敬惮优假者胡公一人而已见几勇决进退有礼世尤高之孔子曰所谓大臣者以道事君不可则止庄助曰古有社稷臣招之不来麾之不去若胡公者其近之矣 

　　○御史大夫盛公传 

　　御史大夫盛公讳应期字斯征苏之吴江人也其先出宋参知政事文肃公度高祖寅　文皇帝时官御医有宠曾祖佖不仕祖昕父瓘俱以公贵赠官公弱冠举弘治癸丑进士授都水主事管济宁闸闸当孔道公私舟争利先进公束以法而时启闭之吴文定公宽以少宰赴召时方封闸蓄水以济漕船吴公尊官也守闸旬日乃听得过公之守法吴公之乐成人羙闻者盖两贤之中贵人奉使往来咸望风敛戢挟私货者辄没入之时太监李广嬖用事诸中贵群愬于广广固衔之矣而广之家人贩私盐南来闻公严悉投盐水中广益怒乃嗾太监秦文诬奏公阻荐新船为大不敬诏逮锦衣卫狱谪云南安宁驿丞稍迁禄丰知县禄丰古禄琫也乌僰蛮所古俗犷悍习盗公不鄙夷其民教以礼法而弛捕盗之禁盗咸首伏化为良民升顺庆府通判管粮稽逋擿伏宿蠹尽革父丧归道升武昌府同知服除改长沙升云南按察司佥事分廵金沧洱海诸道所至屏肃景东知府陶某土官也父子信谗日相雠杀公缚其谗人寘之重辟晓以大义父子如初武定知府凤英死其妻摄郡事而子朝鸣凶狡不法肆行剽夺民殊苦之奏下所司观望不理公出凤不意单车驰入其境母子惶怖伏罪乃穷治其党归所侵夺于民公策凤氏终必为患请降其秩设官制之因会奏于　朝议寝不行后凤氏卒叛如公言复建议请闭银矿以绝祸源而镇守太监梁裕贪虐无厌公与廵按御史张公璞副使晁公必登共禁制之裕因诬奏公及张公晁公俱逮下制狱张竟考死狱中诸大臣及言官连章申救会干清宫灾赦出先巳进本司副使乃得复任寻升河南按察使清严强察威禁大行升山东右布政使谨出纳屏羡余正巳率物胥史莫能为奸未几升陕西左布政使镇守太监廖銮纵其弟侄廖铠廖鹏渔猎民财侵盗官帑奸赃狼藉有司胁息莫敢问公以法剪其羽翼廖滋不悦思中伤之乃檄公督造绒罽檄文严峻费且巨万公按籍知廖前已侵费数万不以上供持数示廖将奏之廖惶恐跽谢乃不复造　武皇之西廵也驾将至榆林人情恟恟众议加赋以备供亿公请于正赋内每户以丁粮为差出银米若干听准来岁赋入之数民争先输纳比　驾至士马供亿咸有调度而处之裕如若无事者时江彬扈从儱幸势熖熏灼自镇廵以下咸重足屏气呵辱如奴隶公独与抗礼干请不行同事者咸叹服焉　武皇帝亦知之曰盛某好官也明年四川缺廵抚升公都察院右副都御史蜀险远夷獠杂居天全六番招讨高文林数出寇掠而流民谢文义亦紏僰蛮为乱皆讨平之捷闻玺书褒嘉锡以银币丁继母忧归今　皇帝登极起为江西廵抚江西遭宸濠兵燹之后岁饥民穷寇盗充斥而鄱阳湖尤为渊薮盗出没其间者渔舟为之乡导公令编号以验其出入而调遣官军以防逻之立团保之法使相觉察盗无所容一时迸散于是轻徭赋议赈贷奏免杂调缗钱者数十万请留解运者数万输米南京者四十七万银二十万而积谷以备荒者亦百余万有　诏赐羊酒币帛寻升兵部侍郎兼都察院右副都御史总督两广军务前任两广者多通土官馈谒土官多玩易之号令隳弛而蛮寇窃发公至大阅钩稽简料凡太监及总兵私役军者悉勒归伍而两府官属之暴横者痛抑之且檄下两省及湖广诸路凡所调遣悉听关白乃行由是二府不悦大兴谗构矣归善县贼李文积据桃子园为乱发兵讨捕生擒文积及其党李万全等斩首一千一百三十级俘四百余人土官刘召据思恩以叛讨破之斩首一千九十七级俘五百余人召赴火死余党悉平田州土官岑猛作乱事闻下公体勘公上疏陈方略下兵部复议而公巳改官矣初二府蓄憾腾谤于当道当道者欲事调停遂除公工部侍郎提督易州山厂实夺之权也乃引疾致仕会河决徐沛漕渠不通　朝廷忧之诏选廷臣可以治水者佥议以公名上升公都察院右都御史总督南北直隶山东河南等处河道时尚书李公承勋胡公世宁建议欲于昭阳湖东别开漕渠而佥事江公良材议同及少卿黄公绾詹事霍公韬亦各陈便宜并下公看详公亲诣其地相度咨访议既克恊乃上疏言黄河之患古今所同而中原之志枰旷夷衍无洞庭彭蠡以为之汇故迁徙不常为患特甚而其性避高就下非多为之委以杀其流未可力胜也弘治以前河下潼关即分三大支其二大支俱出汴城以南东行由泗水经淮入海其一大支则出汴城以北东行至兖又分二小支一出沛之飞云桥一出徐之小浮桥俱入漕河径下邳州会淮入海正德以来汴南二支湮塞并入汴北一支于是全河东下至于徐沛俱入漕河自此汴河无患而徐沛适当其冲近年河渐北徙小浮桥亦已湮塞自曹单武城诸县杨家口梁靖口诸处奔溃四出径趋沛县漕河横流出于昭阳湖之东泥沙壅塞势缓则停遇坎则滞致淤运道为今之计大畧有四曰疏曰浚曰筑曰改疏者疏上流而杀之也浚者浚故道而顺之也筑者筑长堤而障之也改者改别地而不与之争耳夫上流不杀则决口不可塞长堤不可筑而河防不可成河防不成则淤不可浚而故道不可复此今之漕河所以不容不改也廷议以闻诏可以春和兴役而公已命官分治旧河使通漕船坚筑堤岸以障黄河之冲复浚赵皮寨条家渡诸处以杀上流之势乃简属吏之能者以任新河之役量地以授工程功以授食役不告劳财不告匮垂成而谤兴有诏罢役而公得罪以归矣时户部尚书邹公文盛刑部尚书胡公世宁咸力争之公家居七年更赦复职致仕大臣言官数论荐竟不用以死惜哉 
　　论曰余观盛公之治河而知天下之事难成易败也昔尧命鲧治水九载绩用弗成乃更命禹古之人兴事建功若斯之慎也而景泰弘治间徐有贞刘大夏治水张秋亦困于多口赖　朝廷之明谤谗弗行卒以即功信哉事之难成也余尝道徐沛间询盛公治河事皆有法工纔四月耳而完者巳十八九使当时稍假以岁月乌患无成哉公刚果廉干严于驭吏请谒弗通怨谤弗恤庶几有大臣之风余故传之冀国史采焉 

　　○汤隐君传 

　　隐君名玺字文守吴人也大父彦祥官大兴县知县大兴公嫡子滨者无子而弟瀚之仲子为隐君乃立为滨后隐君事所后父母如所生父母且均执三年之丧事庶母陈有礼伯季皆高赀而隐君独啬约友于欢怡不忮不求此其孝友今之人能之哉尝受易于故信阳太守施公文显强记愽识华实彬蔚凡经史子籍下逮稗虞伎术百家之言靡不综述袠尝隅侍观隐君范仪端凝意思安和恂恂如不出口而词旨婉切曲中事理听者悚服故京兆祝公允明以文艺师表海内尝赋怀友诗咸海内名流而隐君居首嗟乎祝公岂妄许可者邪早岁挟赀历齐鲁燕赵观山川土风人文久之归吴筑圃灌园莳植果木弃绝贸易买屋阊阖城门收其廛息计口而食而家业稍殷乃隐君则泊如也隐君善居乡居家睦族里喜宾客排难周匮难殚述矣袁子曰书称吉人为善惟日不足如隐君者终其身无踰闲无蔑礼一乡之人爱且敬之无间言非所谓吉人为善者耶 

　　◆诔 

　　司经局洗马尹公诔 

　　○司经局洗马尹公诔 
　　【 并序】 
　　嘉靖六年二月二十一日己亥故司经局洗马尹先生卒呜呼哀哉帝鉴弗察神听远而遘此 
　　闵凶胡弗愸遗人亦有言金石难敝百禄攸绥莫匪岂弟兰以熏摧玉以演玷棘也云茂瓀珉或衒嗟乎亏盈不齐报施或滛唔寿渊天匪征自今君子肃括议道自巳舍命弗渝朝闻夕死呜呼先生短折弗遐吉往凶归委耀雕华业崇秩卑抑志陨名国丧仪羽士蔑典刑曰余小子夙荷采甄惠以周行敢不勉旃亹亹德音孔卓而昭今也云亡孰示不佻令闻于宣芳烈靡绍显诸譔述庶其有诏何以宣哀载观诔词勒之旗旌百世可知诔曰呜呼先生含精抱和研几秉哲量宇渊塞风规峻洁早岁飞声遂播芳烈艺圃腾踔词场嶻■〈山臬〉缛思雕藻粲若虹霓约理旉辞根柢标揭鹄举鸾骛握瑾怀瑜譬被和璞孚尹自殊载砻载错刿其廉隅工师于遘为琏诙瑚冠我多士蹈于天衢展也君子醇乎大儒华实并茂器干斯隆发策金马卒业铜龙　王之吉人衎衎雍雍既载彤管遂保青宫润色鸿业扬厉肤公羽仪具瞻模范攸崇总统群籍同异是究玉几黼幄在　帝左右尔有嘉猷入告我　后夙夜媚兹疏附奔奏大人格心申锡简懋冀斲梓材明堂云构温温恭人颠实扬休具曰邦彦莫其大猷胡踬而踣志衋年遒金石销铄逝如泉流蕙折兰摧悲此劲秋天弗愸遗与善为雠朝失桢干士丧典刑杳杳玄路萧萧素旌几筵备物以象平生潜寐弗寤永閟精诚画巾?荒黻翣游魂于征遗茕在疚擗踊靡宁凡我及门义切心丧德音在耳孰也可忘心凄目泫五内摧藏敬陈诔文敷此肾肠 

　　◆祭文 

　　祭故少保大司马端敏胡公文 
　　祭玄冥回禄文 
　　祭中大夫参政张公文 
　　祭祝京兆先生文 
　　祭施邦直文 
　　祭吴懋宪文 
　　祭封虞衡主事伍公文 
　　祭杨宜人文 
　　祭董夫人文 
　　祭毛安人文 
　　祭王封君文 
　　祭太学周生文 
　　祭王履吉文 
　　祭伊师文 
　　祭施母吾夫人文 
　　祭少宰徐师文 

　　○祭故少保大司马端敏胡公文 【 有序】 

　　少保兵部尚书胡公以庚寅之某月日卒于仁和某里之私第 
　　呜呼哀哉国丧桢干士摧仪表天不愸遗吾将安仰癸巳岁仲秋之望袠薄游临安追念畴昔知遇之恩窃怀死生契阔之感履宿草而凄其伏堂封而涕泗爰陈鄙辞式荐清酤其文曰倬矣胡公允文允武神降海岳笃生申甫昔在强藩元文构逆抗疏发奸几蹈不测错甘吴戮汲寝淮谋请室久系辽左远投忠濒九死节贯百折公之令名遂悬日月皇轨重离卿台荐晋肃肃有位风纪爰振既齐五罚遂掌六师正色率下朝之表仪嘉猷平章密议献纳维　帝念兹世也寡合山立渊渟礼进义退古社稷臣维公无媿公之勋业金石难朽爵秩虽崇德泽未究恤典宠渥谥号光加华夷悼惜朝野兴嗟眇予小吏尝侍司属葑菲谬甄涓尘误录奖引周至训诲殷勤竟遭玷缺徒累高明累累堂封奄观宿草敬奠一觞陈辞以告 

　　○祭玄冥回禄文 

　　孟夏徂暑盛德在火融风乃作布兹赫羲燔我郊廛腾光横厉裂灼玉石散披云霓哀我遗黎仓怳不宁屏摄儆徙凛焉凶凶维是在位用震厥心行火所掀俾保所征岂其出内速戾召愆秉我瓘瓒昭假明神庶几仆灭惠我上下玄冥为牡回禄维毛决以时息泄其滔滛无或昧蔑宁莫我闻群祀攸司敢不祗告 

　　○祭中大夫参政张公文 

　　维灵肇浚昌裔夙承遐泽先烈丕嘉鸿轨敬式懿质渊英灵修凖直紬绪丘坟研几疏籍卒业南宫蜚声东序策荐宾兴宏驰髦誉云翮冥翔盐车失利设贰中都牛刀小试法禁明壹玄化滂流稽弊班程谖格强柔赋均土则讼简累囚洋洋弦诵男歌女讴崇墉迭雉经始版筑物力庀徒堤防泄蓄安丰有功楚相攸续蕃用阜财灌溉穜稑考最铨司剖符南阳报政期月参德龚黄肃肃宪臬狱慎低昂藩司左辖慈惠弥康敦谊丘园无縻好爵曰利幽贞遯于寂寞于维我师词垣矩■〈寻蒦〉　皇之荩臣日侍虎幄讦谟左右宠眷斯隆优赉绯鱼衎衎雍雍司存献纳夙夜在公陟岵瞻号靡遂私衷季冬者月戊子者岁凶问腾奔神情震愦哀踊吁天胡兹长逝息彼形兆归于太素凡我小子悲悼靡宁敬陈醴奠冀格幽冥 

　　○祭祝京兆先生文 

　　维君侯之睿哲泄天地之玄机漱芳液于艺术愽奥旨于文辞凖皇坟以约轨黜百家之支离曰汉氏去古其未远庶斯文之在兹揉精思以述作宣英藻于端倪综群言而广涉历九服以畴咨洵多闻而洽见旁罗络以无遗沐皇泽之休荐遂策名于有司何抱玉而屡黜戢云翼于亨衢嗟豫章之奇硕弗见售于工师狥微禄于岭表沉下僚而弗耻理民务于夙夜流慈惠于百里佐天府以听政维岂弟以约巳畏简书之紏缠返初服于桑梓虽志业之弗究侈誉闻其弥张闵时俗之拘迫溷秽垢以含光维达人之忘我穷意欲以娱康奄乘化以遐逝超至情而上翔慨典刑之沦谢徒悼慕于遗章苟灵??金之未昧或昭鉴于罍觞 

　　○祭施邦直文 

　　维君金玉硕肤渊云学殖摛藻扬芬修姱蹈吉早骛书林甫通仕籍亨衢未骋蒙汜巳迫奄忽泉扉沉沦异域大命近止游魂莫招含禭有礼旟旐萧萧凡我同盟孰不悼悲我馆我殡匍匐救之祖奠在庭兴哀致辞水浮陆走归穴?之玄墟蒿歌巳矣德音永违 

　　○祭吴懋宪文 

　　维灵囲文获艺履道基仁翱翔世表游泳词津岂弟且惠愽约循循才华渊浚问誉日新金门通籍彤陛垂绅甫辞家食式作王宾奄忽晨夕长诀交亲泉扉掩恨繐帐栖尘几筵恻楚旟旐诜诜祖送于郊首丘于闽天道茫昧孰究其因共缀哀辞友谊莫申 

　　○祭封虞衡主事伍公文 

　　维灵履坦丘樊考盘涧陆练要修姱弥性力谷义高闾闬仁洽党族栢松旌心蕙兰中服平康锡极岂弟千禄繁祉攸宜祚??胤孔淑子奋孙骞螽羽麟角金册龙章贲于泉谷既醉万年假乐百福以炽以昌衎衎粥粥眉寿未艾大命奄速蔓草露零虞渊日伏旆旐有翩輤帷不复天则为之靡究嘉告哀讣远遗擗摽凄蹙敬致一觞庶鉴情曲 

　　○祭杨宜人文 

　　维灵巽质兰芬坤仪玉栗世冑高明弘农伊匹敬佐君子有践家室于穆莒州邦之司直嗣我徽音百男斯殖小星肃肃螽羽蛰蛰溘彼朝露帷轩自饬讽咏栢舟矢死靡忒茕然遗孤拊畜备悉训以书诗践猷迈德承志禄养匪躬秉职维兹滑甘有旷晨夕讣音奔驰擗踊莫及凡在戚交嗟咨悼泣敬奠牢尊升臭窀穸灵其有知鉴此楚恻 

　　○祭董夫人文 

　　维灵夙禀柔媛有斋恭肃天作嘉止世冑华族相攸来归燕誉载育蘩藻静嘉捆阈雍穆吉往凶来兰摧玉毁百禄未緫大命近止萧萧素旌哀哀蒿里祖奠牢觞昭假筵几 

　　○祭毛安人文 

　　维灵玉性幽贞兰姿婉懿夙闲礼文丕承华系作配君子徽音用嗣肃肃阃仪虔共妇事既俭且勤宗亲燕誉命则弗遐奄然徂弃孤帷栖尘冥旐陨涕笾斝敬陈幽明永异 

　　○祭王封君文 

　　维灵挺殊材于梁益秘丘樊之德贞抗逸民之高??属敦素位以中行敛芒角于金玉播兰茞之芳馨仪静山以成性抱渊冲而寡营胡仁者之弗寿衋年遒而志毁彼劲木之坚孤亦梯摧而条萎谅阴阳之迁易彭殇又焉殊轨维智哲之委顺乃达观于斯理猗子姓之卓杰绍休训于夙闻纵天衢之冥翮宣藻誉于艺文忽飞书之驰至述家难之忧屯衔哀踊以长吁念陟岵之辛勤纷五情之震溃指故域以奔趋暧玄云于黼翣结凄风于繐帷陈几筵以备物象平生之光仪薄陈辞以申奠冀神灵之格思 

　　○祭太学周生文 

　　维灵弱冠明经趋庭说礼愽敏旁该资材并羙丕承父兄卓有风轨卒业成均驰誉胃子云翮方舒兰英遽委志抑年遒逢凶构否命也为之悲曷其巳茕茕者嫠呱呱者泣淑慎乃躬之死靡忒輤车旟旌顾瞻悼恻涉济浮淮归即玄宅祖奠有辞灵其来格 

　　○祭王履吉文 

　　夫哀缘情感戚以交兴物无不毁理有难明膏煎金栎彭寿渊倾嗟乎履吉竟夭厥生昔在童年英资物表川岳含灵玑辰运巧孝友人伦仁贤国宝德邻雍骞玄诣庄老文维贝锦赋则金声胶黉浃誉沙朔腾名乡夸二陆户儗八荀奇踪电迈逸翮云冥丰材蹇会修涂局步抑志丘阿归神泉路苍旻弗仁胡测其故自昔有死溘如朝露汉维贾生魏则文考唐之勃贺咸以材夭不朽维名孰暮孰早君能立言亦复奚悼 

　　○祭伊师文 

　　呜呼先生昊天不吊丧此懿硕禄秩未崇寿年靡极邦人咨嗟列士悼衋眇予小子曷其轨式昔在童蒙颛愚寡识于维先生以引以翼潜心董帷卒业庖易钩玄极深章辨句析惠我诸昆愽约有则朋来如云达材成德呜呼先生学维艺术行寔表仪黄中内含直方外资怀玙握瑾矩步绳趋乐只岂弟敬慎威仪乃绍先烈克济世羙学古入官休间亹亹于深于祁大邦是理仁怀威惩狙伏姧靡古有召杜今也可儗考绩循资佐守炎荒爰触瘴疠遂痼膏肓悬车遄归与时行藏何期不禄奄尔云亡袠情踰匍匐义切心丧矢辞告哀薄荐罍觞 

　　○祭施母吾夫人文 

　　维灵植性柔嘉秉心贞壹华裔承休高门作匹克相夫子邦之司直训齐家人夙闲壸则栢舟矢心之死靡态萧萧敝帷信如皦日茕茕三孤我拊我恤大耋之嗟奄返玄室袠谊忝葭莩恩同子侄夙昔登堂钦承懿式岁月潜移哀衷罔极顾瞻几筵曷胜怆恻 

　　○祭少宰徐师文 

　　荒彼具区百渎之委禹绩奄奠职方攸纪鸿流海汇金庭岳峙堪舆毓秀灵祗効祉实孕厥符克生我师诞发神颖夙禀岐嶷醇精宅性间气毓资因材之笃元造匪私瑰玉在璞和氏则获时维少傅硕望有赫我师辉映乃尚瑶席方阳垂顾骐骝振策明仄靡遗师锡自佥威凤览德潜龙应占遂就舆轸肇服官联在公夙夜有翼有严中秘邃清群彦卓荦我师弱冠九流综愽赋奏甘泉书雠禄阁金匮之藏以斤以斲既掌国史亦侍经筵雍容授简畅叙微言钩析疑奥讽摘疵愆袠词莠说罔陈于前惟　帝懋简俾代纶制巽音以申喉司是寄视草蛮坡秉笔螭陛尧言风涣人文星丽髦士有造式重宾兴南辅郁郁寔典文衡雅体跂变英才汇升事　君以人植我国桢嘉绩多宣舆望倾企太宰经邦擢居其贰膺兹崇责以赞吏治眷命斯殷苍生拭视我师被遇奋激遑遑惟公暨明对扬休光铨择流品董正官方黜幽厘冗显滞登良肃肃天曹六事之首三王跨前我师步后权隆招惎守正蒙诟悖憎僔??沓竟困侪丑贝锦阶厉起自谗言薏苡丛谤亦以涉嫌青蝇群噆古今共然迹虽或蔑道则奚愆我师明夷顺受无怼多口何伤奉身而退舍车用徒拂衣辞位朝罢夕发遵养时晦国是旋妥亮节弥昭清问勤伫屡顾于朝西洛迟起东山诵谣鹏鹍既逝弋者安招庙廊永谢丘樊独乐绿野萧敞平泉寥廓嘉树敷荣幽葩吐萼抚景寄怀将终一壑大人遘会羽仪群伦道之云厄归洁其身淹速乘变与化屈伸我师出处曷愧古人小子颛劣早慕术艺中遭三黜未售一第曲荷甄录葑菲弗弃骥尾幸接龙门叨际元叹信隽名以邕宣士衡信才誉以华延矧予末学筮仕孱年诲导嘘拔获免坠颠我师肥遯予亦谢劾偕投逸散复同井邑方欣承教素衷实获卒业后陈从游暇日昊天僣信莫肯愸遗中台倏折巨鸟遽仪邦域震悼具位惊驰哲人其萎予将畴依我师锺粹允克大受横罹污废终靳耋耈沃膏徒屯宏施未究既厚其生胡隘厥就秦风兴怆桥言结悲修途乍隔夙谊岂违贞嫠殉悦国士感知在三之义悠悠我思凡杖巳邈寝筵犹设赤舄朝遗华轩暮税生荣死哀冥灵庶慊敬奠清酤肾肠如裂呜呼哀哉 

　　衡藩重刻胥台先生集卷之十七 



　　●衡藩重刻胥台先生集卷之十八 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　箴 
　　铭 
　　疏 
　　启 
　　赞 
　　字说 

　　◆箴 

　　后史箴 

　　○后史箴 

　　穆穆中壸王化攸基正位于内易赞坤仪二妃助舜三母兴姬于惟国风肇始关睢内德之茂曰俭与勤明章妇顺以佐一人既肃且雝逮下敷仁蘩藻攸洁蚕桑是亲昔在夏禹涂山恊德殷汤齐圣有萃率职班姬进规履正不忒淑慎无愆嫔御是式载稽哲王务修阴教习礼称诗阿保是诏无怠无荒以正家道万国承流是则是效樊卫宣誉马邓称贤含贞履顺敬以勉旃无成有终圣训昭然戒于满盈百福乃全　皇明基命　九圣重光徽音内嗣媲羙宣姜载咏多男王猷允康敢告彤史旦夕无忘 

　　◆铭 

　　箪瓢室序铭 

　　○箪瓢室序铭 

　　袁子曰昔孔子之门人多伏独亟称颜氏之子者何哉岂不以其能安贫好学乎而韩退之者乃谓箪瓢陋巷此哲人之细事噫何言之易也古之安贫者如黔娄原思荣公东郭之流抑亦难矣而独颜氏之子最着彼有孔父者为之依归且亟称之也然又独恠古传记所载称回有兮谐宫征宣章华兮路哉功靡朋龟兮焉攸同 

　　◆疏 

　　久病乞恩休致疏 
　　久病旷职恳乞休致疏 
　　遵勑旨以效愚忠疏 
　　修清容轩疏 
　　修彩云桥疏 

　　○久病乞恩休致疏 

　　臣由嘉靖五年进士改翰林院庶吉士历任兵部武选司主事缘事革职十九年三月内因科道抚臣论荐蒙　恩起用复除南京兵部武选司主事升本部职方司署员外郎事主事二十夫二月内蒙　恩升今职领　勑提督学校赴任间不意感冐风邪致成痁疟气血虚羸行步艰涩即欲具本乞休恐孤　圣恩辄复中止巳于本年十一月内力疾赴任勉强供职至二十一年三月内出廵苍梧地方偶触瘴气前疾增剧加以痰喘吐血四肢痿弱不能动履日就沉痼医药罔效尸素是惭伏念臣之愚陋一无所能仰荷　皇上弃瑕录朽略其夙愆擢之久废未及朞岁再转官阶覆载生成之恩虽捐躯糜骨亦何能报但狗马之疾自度无勿药之期首丘之心犹冀遂生还之愿伏望　皇上俯念私情容令休致或赐罢黜以延残喘臣实不胜祈悲之至 

　　○久病旷职恳乞休致疏 

　　臣自去夏染患瘴疟具本乞休未荷　俞允勉强供职以来病痼益深气血愈惫医药靡效鞭策不前兼以家有老父袁鼏见年七十三岁自闻臣病旦夕惊惶累书促归情词哀切臣虽欲陈力就列而方寸巳乱夙夜每怀顾惟舐犊之情深报刘之日短百忧千虑归心如焚辄敢冐渎　天听恳乞骸骨伏望　俯垂矜纳早赐生还使臣得苟延残喘少报亲恩亦我　圣皇以孝治天下之一端也臣实不胜祈恳之至 

　　○遵勑旨以效愚忠疏 

　　臣以菲薄猥荷　恩私赐以　玺书之重假以提督之权伏读　勑旨一欵所过之处遇有军民利病事干奏请者从实奏闻钦此钦遵臣出廵柳庆地方有宾州南丹卫充军犯人马录先任御史误于　国宪　皇上不即加诛薄窜炎粤恩至渥也臣惟明罚勑法者　圣王之义赦过宥罪者　圣王之仁故书曰罪疑惟轻仁之至也仰惟　皇上视民如伤大小臣工有诖误获罪者咸蒙矜宥惟此马录一人尚编戎伍悔悟已深惩创日久且年垂衰白情悬桑梓有足闵者伏望　皇上广好生之德推一视之仁特将马录放还田里使得遂其首丘之愿臣职忝外台不知避忌辄冐斧钺之诛妄希雷雨之泽臣实不胜悚息待罪之至 

　　○修清容轩疏 

　　慈感寺清容轩者地因净域基据化城临清流而作构六尘无染对峻岭以启扉群有咸会室拥天花莲座时闻夫梵偈林分宝树金沙屡渡乎慈航比丘上乘既皈依而驻锡逸民傲吏亦游宴以停骖胜国则文敏王孙清容学士相继藏修迩年则西溪佥宪南坦司空共图创复是以土木鼎新旃檀增丽朱堂绀殿藉以辉煌峻阁长廊因之联次但岸石善崩轩窓就圯历岁未久复隍可忧金像庄严恐致亵渎缁流出入亦惧倾危欲谋亿劫以无虞湏赖十方以普济特愿发菩提心假方便力共助垂成因果广种无量福缘 

　　○修彩云桥疏 

　　彩云桥者据横塘之灵境跨吴会之通津盖四达之所经趋九衢之所辐辏者也年悠岁久石圯岸崩行道咨嗟居民慨叹既妨游息亦病舆徒嘉靖巳亥有胥台袁子营别业于斯丘继而处竹王翁考新官于兹壤务躭幽僻永谢嚣烦肆顾倾颓爰谋改筑于是云门道人矢心发誓差日鸠工展宏基于曩规无烦驱石之费揭雄观于今构冀免从桥之危凡我十方各捐一木务使星辉月偃卧苍龙于水中蝀舞虹骞填乌鹊于河表自今伊始驷马瞻题柱之人亿万斯年匏叶免褰裳之客 

　　◆启 

　　谢陈驾部敬舆惠鹿角霜嘉鱼六安茶启 
　　谢苏侍御惟和惠何首乌丸启 

　　○谢陈驾部敬舆惠鹿角霜嘉鱼六安茶启 

　　窃惟犬马之齿巳长蒲柳之质先零百病交侵千金靡效执事闵念羸躯惠班灵药康子之馈敢曰不尝越人之功庶其有望至于嘉鱼出乎丙穴香荈产于六安珍贶荐加至情莫报敬因来使附启谢辞 

　　○谢苏侍御惟和惠何首乌丸启 

　　窃以交藤产于南广奇功特录于李翱甘枸出乎河西异种首传于汉武斯诚养生之良药不死之秘方也执事修合适宜蒸曝有法俯怜蒲质惠此宝丹上池之水曾何足云大硌之金方斯更劣香生盘筥价倍璆琳实怀济人利物之心奚啻解衣推食之赐敬当服之无斁言念不忘聊陈铅椠之辞必乏瑶琚之报古玉图书一附充清玩不具 

　　◆赞 

　　戴刺史像赞 
　　陆义姑姊赞 

　　○戴刺史像赞 【 有序】 

　　戴侯上仁岂弟令德中和蜚声畿甸发策　帝庭承使广诹询之猷典礼宣寅清之誉三命益恭一麾弗屑虽龚黄之泽未究而原邴之节弥高逍遥中林优游大耋敬瞻硕范爰颂洪休赞曰于维君侯德中庸兮利宾王庭文誉崇兮駪駪四牡使命恭兮典司邦礼翔南宫兮分符遐壤参黄龚兮蠖屈坎止遯林中兮式厥闾里侈德风兮有斐悊嗣蹑逸踪兮试宰小邑仁闻讧兮陟岵有怀慕仪容兮峩弁朱裳丹青耸兮小子颂德思令终兮 

　　○陆义姑姊赞 【 有序】 

　　余读刘向古列女传叙鲁义姑姊舍巳子而存兄子其义至高及览黄门陆子浚明传其姊事颇相类古今人岂相远哉他日有继更生传列女者安知不以陆义姑姊与鲁义姑姊并传也余高其义而为之赞曰有羙硕人秉心均壹友于兄弟字我诸侄于维陆君邦之司直远窜于荒靡顾家室茕茕靡依孰拊孰恤赖我硕人念其朝夕恩斯勤斯以衣以食我怙我恃以有今日昔在更生鲁姑是述千秋嗣媺永垂壸则 

　　◆字说 

　　范元春字说 

　　○范元春字说 

　　范姑之曾孙曰元春者昏而未字问字于司城伯子伯子曰盍字仁卿客曰夫以仁字者何居余应之曰夫易言之备矣元者大之谓也始也天德之首也在天为元在人为仁而于时为春令仁德之大者也四德之首也故曰元者善之长也天非仁弗生物人非仁弗成德夫易言之备矣孟子曰仁人心也韩子曰愽爱之谓仁周子曰德爱曰仁孟言乎其体也韩周言乎其用也易则备矣夫自天子以至庶人未有不由仁存者也天子以仁保民侯王以仁保国卿大夫以仁保宗士庶人以仁保身甚哉仁道之大也先王之为人道也莫大乎名名以经礼礼以制义义以守信信以成德德成而名从之是故男子之始生也父名之既成人也宾字之慎之至也夫元春嘉名也仁羙字也敦仁以成德懋德以践名是字之义也客曰大哉言乎未之闻也尔元春其识之以无忘司城伯子之训 

　　衡藩重刻胥台先生集卷之十八 



　　●衡藩重刻胥台先生集卷之十九 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　书 

　　◆书 

　　复大司寇兰溪唐公书 
　　上大司马增城湛公书 
　　上李献吉先生书 
　　复大中丞金陵顾公书 
　　复大中丞顾公论诗书 
　　附大中丞顾公书 
　　复大中丞顾公书 
　　复大司空安人刘公书 
　　再复刘司空书 
　　与高吏部子业书 
　　附高子业书 
　　与王履吉书 
　　献仲兄书 
　　复赵会元景仁书 
　　附赵景仁书 
　　复屠太史文升书 
　　与陈太守允扬辞免集学士书 
　　复李验封伯华书 
　　劝郡县捕蝗书 

　　○复大司寇兰溪唐公书 

　　袠闻周公吐哺而下白屋之士公孙延纳而礼东阁之贤故能光昭周道隆显汉业令闻不匮世世风骄謟古道雕丧孰有降卿相之尊而问布素之贱如公者哉伏诵来教过垂奖誉猥谓连珠之作可追古人袠何敢望古人也念自废黜以来为世所弃买田石湖之阴卜室横塘之侧杜门穷巷萧然环堵虽乏井丹之高洁而窃希长公之肥遯力田之暇犹欲肆精纂述之务以从所好盖虞卿穷愁著书袠虽不佞敢忘斯义伏惟相公昅吓明德懋勋乘时翊运立言为经述事为史传所载不朽者三盖兼之矣袠闻难得而易失者时也难成而易败者事也是以古之君子忧勤以赴工焦劳以兴事进不失时仕不苟禄扬鸿誉于丹青纪肤功于竹素故足多也今飞龙在天多士济济而康熙之绩未登于三五制礼作乐沿袭简陋九夷八蛮犹未能向风而承化此诚君子忧勤惕厉之秋也孟轩有言达不离道故民不失望焉当今之世舍公其谁望乎区区之心诚不能自巳也 

　　○上大司马增城湛公书 

　　袠闻量才叙职者　天子之务也陈力就列者庶官之司也是以诗有伐檀之刺易着渐盘之训尸禄窃位虽下僚不可而况乎论道代工统六师平邦国者乎孔子曰所谓大臣者以道事君不可则止公今之大臣也道德简于　帝心声名孚乎士议正位司马筦钥旧都所宜恢张文教除饬戎卫销伏祸于履霜固　皇图以苞石此公之职也顷者家兄表以不阿贵戚获罪魏公两遭棰朴重以论劾深文巧中捃摭百端　天子震怒下之法司祸且不测吁可畏矣哉夫中山之勋英卫不足侔韩彭不足拟是故生享茅土之寺没着丹青之誓子子孙孙绳绳继继　国家报功之典亦不薄矣苟能怀满盈之惧戒骄侈之萌覩昃日而畏悚寻覆车而知鉴又何危溢之患哉夫魏国元勋之裔而兵马七品之贱官也以贱官而抗元勋之裔此何异奋螳臂以当车辙累九卯以承千钧哉然而官有崇庳效忠则一禄有丰薄尽职则同故忠臣犯逆鳞以轮节志士蹈虎尾以授命又焉能畏首畏尾而患得患失者乎仆虽不肖甞粗览古今之槩矣韩彭葅醢岂曰无勋梁窦骈戮良由不戢周綘侯安刘诛吕一遭变告身系缧绁叹息狱吏之贵几陷虎口霍子孟拥昭立宣为汉伊尹显禹云山邪谋不轨卒罹赤族此古事之明验也暨乎本朝骁如凉国功如武清逆节稍萌参夷立至可不惧哉可不惧哉今　天子明并日星威符雷电貂珰妇寺仄足禀命虽议功议贵着之国典岂可不自保全数冀侥幸哉袠天子之旧法官也读书读律盖有年矣未闻以京朝官而可躬加棰挞者也无将之训渐不可长此而不言焉用彼相贾生有言士可杀而不可辱夫京朝官有犯律湏奉　旨参问然后加刑此所以养士大夫之廉耻尊　朝廷之体统也赫赫王章式如金玉彼何人斯敢自变乱袠又闻之猛兽在山则藜藿不采皎日中天则魑魅屏伏是以淮南寝谋于汲黯王氏敛手于鲍宣正色危言之士固权贵之所望风慑息者也威福陵迟肆无忌惮其所由来者渐矣在原之急率尔陈告伏惟矜其狂愚而特赐处分幸甚幸甚 

　　○上李献吉先生书 

　　仆束发读书粗通六艺之术甞恠俗儒是古非今甚谬甚谬今有人文如马迁诗如杜甫行义如曾闵谓不如古人何也君侯发颖关西空群冀北陵轹四始扶摇九霄我　敬皇帝疏张天网罗络髦彦分布铜龙雍容虎观而君侯独沉滞下僚出入钱谷发愤孔业扫荡陈言吐词则沉宫振羽宣藻则日光玉洁而我　明之制作文章卓乎可观矣维时徐生虎视于荆吴边丞蛟跃于齐鲁何子扬澜于河洛而君侯独腾踔蹂躏总统包容所谓无可无不可者也昔贾傅困于长沙子云沉于天禄李生长流柳侯废弃彼皆高材蒙诟直道获谤礼法所绳流俗诋丑不相假借孰为吹嘘者哉此嗣宗之所以恸哭者也君侯抗疏豺狼昌言妇寺　明主宽膏斧之诛憸夫设罟擭之险危机伏发末路崄巇青蝇有辞白壁无玷祸与材谋毁不胜誉复何怨怼袠夙怀倾企如饥如渴恨御李之无缘怅识荆之不早天假良觏慰我私衷用布腹心求通左右旧缀歌诗数章不敢以巴俚自讳唯君侯裁焉 

　　○复大中丞金陵顾公书 

　　语云嶕嶕者易缺皦皦者易污信斯言矣屈平谗于上官伍员毁于太宰贾傅短于绛灌董相沮于公孙自古贤圣蒙垢负衅困于多口者焉可胜数岂独公哉何则道大难容行危寡合萋菲易惑而疑似难明也诗曰谗人罔极交乱四国又曰岂弟君子无信谗言居今之世行古之道而欲免乎谤愆者鲜矣来教望仆以著述不朽之事此公乐成人羙嘉进后学之盛心也顾袠何足以当此夫立言者艺林之大业而生人之至荣也经典之后作者愈难左氏敷简奥之文庄生驰闳肆之辩楚骚布卓诡之辞迁史序雄奇之论之四子者不相祖袭出骤人殊孔孟以来未有逾此者也嗣是鲜俪焉大抵逓相模仿愈趋卑下耳窃谓立言之道有六难学难乎渊该事难乎综核词难乎雅徤气难乎充和识难乎通融志难乎沉澹兼是六能而假以岁月立言之道庶矣以公之愽闻强识而骋骛于作者之涂勒一家言光诏来世奚所多让而乃以精力不逮自诿夫古之立言者率多中岁何则少年轻俊闻见未广计虑未周虽词锋铓锐而论议剽捷终乖轨辙将何以训袠孤陋罪废之余万念瓦解著述之事徒乖夙志祗奉来教悚赧弥日敬陈所闻以复左右 

　　○复大中丞顾公论诗书 

　　辱教作四言诗法甚善抑鄙心有疑不敢不吐露胸臆折衷于大雅君子也杨子云言断木为棋捖革为鞠亦皆有法信哉斯言圣人复起不易也今之论诗者古体则以汉魏为宗近体则以初唐盛唐为凖夫五言起于苏李枚乘之徒七言始于栢梁故五七言古体必拟汉而又当取材于魏建安诸子去汉未远犹有古风而华采过之特浑厚高古不逮耳下此则潘陆陶谢去汉远矣五七言近体唐初沿陈隋之习虽音响铿锵藻思丽逸而风骨未备李杜王孟高岑崔储数子继作陶镕变化集厥大成下此钱刘元白稍涉浅易而才力顿弱故作者罕尚焉此其法也四言自三百篇后鲜有继者独韦孟为优魏晋而下辞既偶俪而气亦缓弱颜陆诸篇殊非风人之旨茂先励志渊明停云稍为古质然非其至者也尚不逮陈思况雅颂乎故作四言者必以三百篇为法而取材于汉魏苟如来教欲舍三百篇而宗茂先渊明则五七言古体亦将舍汉魏而法晋宋以下近体亦将舍初唐盛唐而法大历以后此甚不可也谚云取法乎上仅得乎中学者生于叔季不能大观逖听游心邃古而苟安卑陋未见其有成也仆所作郊丘诸篇殊浅庸不足观此局于材耳然不敢弃彀率破绳墨以私创法程也吾丈言为世则方当奋其瑰奇卓特之辞以媲吉甫穆如之颂宁屑屑茂先诸公邪敬复左右幸终其说以教我也 

　　○附大中丞顾公书 

　　近会王道思吏部论古今文章之士道思推足下与常州唐太史顺之为后来之特更无出诸右者尊仰何巳承寄示郊社诸古诗尔雅深厚振脱近习直陵三代建意甚盛愚见窃有未安乃章之不可复元古犹衣裳之不可为深衣衽褒饮食之不可为汗尊杯饮矣若刻意効之必成刻棘之苦如作四言则韦孟讽谏张华励志渊明停云皆词苑之高则也柰何必取雅颂而步趋之盖上古之文简而主理后世之文繁而主辞宋齐以下辞之敝也汉晋之间固有彬彬学者尚之足矣仆亦自恐老惫气衰为此卑论质之道思颇以为然敢告之足下真以为然否邪选伯虎集甚精广志赋与连珠柰何遗之尚寻收梓之免余憾也 

　　○复大中丞顾公书 

　　辱寄题列岫楼诗骇心震目如聆钧天广奏茅檐草屋何以戡此烟霞增妍山水动色兹楼之名天壤不敝矣所云唐伯虎集序欲为贤者讳仰见吾丈忠厚之至但叙事之体必湏核实尼父以来未之敢违也假令吾丈欲为伯虎讳千载而下谁其信之昔文皇观史叙隐太子事云史官何讳焉即命削去浮词直书其事千古以为羙谈伯虎诚过亦未有喋血推刃得罪伦教者也吾丈高明何乃尔邪前示伯虎有连珠广志赋实未见当续梓之??亦作连珠三十首请教冀评削无庸虚美也袠再拜敬复 

　　○复大司空安人刘公书 

　　今晨慧公迥岘山楼居始得夏秋书问仆罪旤之人百忧千虑无可言者分当纵放山水间近者临安天目富春严濑远则天姥赤城一一游之陶朱五湖子长万里岂独昔人邪长兴去此半日路耳屡欲飞棹伺候门屏一愬胷中壹郁之怀恐公复趋溧阳乃不果耳九日有客期登碧岩闻此地有瀑水数十丈殊可观公尝游否袠再拜 

　　○再复刘司空书 

　　书来言买田议昏事甚厚甚厚昔仲宣远依刘表子美寄食严武彼非久要然且附托仆公之故吏也甞辱国士之遇兼有葭莩之亲天假良缘卜邻择里何所不可且长兴闻多良田桑竹之饶耕鱼之业足以卒岁诚鄙心所希愿也但旅人栖栖不遑安息殷忧极辱况敢怀土昏姻之事所不忍言诗不云乎驾言出游以写我忧游观之娱岂吾夙心亦计出无聊耳仆甞惧河清难俟羞与草木同腐今身名辱矣无以自见犹欲以三余之暇勒成一家言发其愤懑庶几不朽亦犹瞽者之不忘视也公谓何如岘山诚孤寂澄湖如镜冈峦萦复登临歌啸亦足自遣碧岩之游有事不果俟月稍圆当谒公于茂林修竹之下也悠悠我心相见言之 

　　○与高吏部子业书 

　　袠不自量窃欲附于古先哲人追其遗烈承父兄嘉泽得奋迹畎亩厕班行中依望　圣天子光华素位守已不敢有所建明又自知愚陋命途屯蹇乃心日思东归甞希尚平仲蔚之风愿筑室大山长谷以三余暇日取古诗书且囲且读上自皇坟丘索经传子史下逮稗虞百家言悉通其大旨凡天官变异阴阳律历舆地卜筭名物琐细伎术之流靡不该综约十载就绪乃效子长观游历诸岳镇薮泽穷其险要考土风民俗厚薄方言清浊及达观异人与之论议期远者或六七年近者五载言旋故庐发为典述必有可观不朽之业庶在斯文怀抱此志未敢以语人语云可与智者道耳所惧人寿几何河清难俟天假数年谅非虚语足下积蓄道德广涉艺文倾盖绸缪久要相示诗云岂不尔思室是远而夷门洛邑俨然在望言念君子我心忡忡告之话言幸甚幸甚 

　　○附高子业书 

　　曩者数辱过视伐其蒙蔽弭节负郭之巷举觞茂林之中逍遥文史夜以继昼自惟亡侯生之奇而有虚左之顾之段干之德而辱过式之礼非杨雄之玄而当造门之敬匪杜甫之旧而接出郊之驩是以临别之日倚夷门而长谣望天邑而太息知遯迹之亡穷寤离群之有恨别后复收来书申之嘉言兼闻伯氏发迹并珪璋以秀朗连骅马??于长途斯天伦之极乐也言慕容音何时可再金门多暇持戟自适玩霸王之明畧钻孔墨之遗训勉事　圣君流声当世使仆夫得高枕于丘中永逃名于区外耕稼以输王税采樵以奉亲颜于时新谷既升田家大洽肥羜烹以享神枯鱼燔而石友蓑笠在户桔槔空悬浊醪相命击缶长歌兹亦鄙人之自快而故人之所予也相思无穷言不尽意努力自爱还忆音书 

　　○与王履吉书 

　　传曰心志既通声誉不闻友之罪也名誉既闻有司不举有司之罪也袠谓斯言非也士之遇不遇由人哉鸿鹄不能背风而翔非翼短也蛟龙不能违渊而奋非变化不足也士不能矫时而显非材劣也是以说操版筑吕望皷刀宁越商歌夷吾束缚孟明累囚百里奚自鬻子胥乞食不韦贾贩买臣负薪公孙弘牧竖此则忍耻以立功包羞以显节建高勋于竹帛流鸿誉于人口非其材之独殊亦由所遇然也明珠不易工而长价良臣不择主而效能智者不狥时以改业达士不顺俗以诡物览消息之分辩通塞之涂则蛇蛄焉知晢秋哉是故士之屈非诎于不知已诎于命也士之伸非伸于佑巳伸于命也通乎此而殆者鲜矣履吉足下才包乎群冑而名播于王公然而材佞不足以弋位智计不足以存身文词不足以昡俗技艺不足以利用戢翼于缯罟汗肤于盐车者屡矣此岂有司之罪也哉夫忌盈者天之道也损满者神之谋也多材者士之累也危行者身之灾也固穷者圣之修也委川锗德之考也身名俱荣难矣嗟乎卞和持壁而号九方皋相马而叹以今揆古岂难知哉袠再拜白 

　　○献仲兄书 

　　袠白仲兄足下省览家报乃知病疟京邸不获就试命实为之非战之罪嗟乎复何尤哉窃以生人之业立德立功立言而已时有利钝势有逆顺志以势达功由时建是故高勋茂烈智者不能先图安荣尊显明者难于逆覩语云乌获之力不能自举其身离朱之明不能自见其睫何者势弗便也士之砥砺名行者岂少哉循孔孟之训述诗书之艺履绳而趋蹈道而行口无辟衺躬无瑕衅然而宗党之弗称友朋之弗信司府无推扬之誉王公罕荐引之助何者时弗可也故曰圣不能违时贤不如乘势由此观之立德立功之涂断可识矣考往哲之遗业较硕儒之通论功由我立德自我宣播菁华于典述粲章式于辞文范模无穷纲纪不朽立言之道斯为羙矣大者删修群经次之勒成诸子扬其流则疏传并兴综其实则史籍攸着下之托意命辞宣情畅郁词赋论辩赞颂规讽小道可观犹贤乎已古之为士者少而诵习壮而试用靡不由此是以汉氏制作犹有可观贤良文学往往而是自汉而下诚无讥焉何者弦诵之化衰而宾兴之典废考课之法坏而论辩之意微声律之学兴而经制之规弛粗通训诂者谓之学士稍知帖括者谓之经生上求下应靡焉同风愽雅君子所不忍闻弟也资材既局闻见不广上无良师下无益友兼之习业时好牵缠故习刮劘靡効譬之越人之燕卒难燕语愤悱之机何可言喻孟氏不云乎中也养不中才也养不才故人乐有贤父兄也张坟典之大业廓俗学之迷途示我德音吾兄朂之而已 

　　○复赵会元景仁书 

　　辱书知景仁无恙且教仆以安贫处困之事幸甚每念兄高材利器寘之津要鹏翔鷟奋必有可观又善为文辞雄奇雅则有西汉之风今屏居边陲日且无事贯综六籍淹该九流及此少壮奋其材力子云相如可企及也仆两遭凶变自惟无媿于心而抱终身之累和壁毁玷南金消铄哀思成疾疡??雪累年狼狈艰危书空抑郁人非金石何以堪此今将抑心忍诟遵虞卿之旨袭史迁之迹自天运草创而下勋臣硕辅文儒节士粗加櫽括羙而弗刺以昭我　明人材之盛虽文采不足后世倘有逐臭之夫效颦之女考摭事实采备典章书成之日死且不恨矣兄同志者敢一陈之西秦在万里外且羇王役兴念君子心如奋飞日月如流努力各自爱 

　　○附赵景仁书 

　　始仆以奇祸见闵岂意重以奇祸闵子近闻与诸贤俱脱樊笼而从佃渔深慰下怀方今豪俊之士王役独仆与子即安田里鸢飞戾天而鱼潜重渊大鹏抟于九万而斥鷃乐于蓼蒿　明圣陶冶群生与造化侔夫复何言仆自放废以来绝迹伳务推顺物情荷笠植杖上山下泽以劳为乐时吟小句不为篇牍欲伺气完力充方有所为为之当出于寻常也男儿生不用于时死当垂法于后终不与草木同腐耳子知我者其以为然否乎游山之举此日足可遂崆峒去茅屋一舍耳仰瞻翠微之色言念良朋之约慨然有云茀郁兮山崔嵬望佳人兮殊未来之叹不知何时西辕敬汛扫以俟东吴西秦各天一方时临南风不胜怅望 

　　○复屠太史文升书 

　　书辞开譬委曲勉以古谊知吾子意良厚也读之泣下顾仆至不肖何敢身自作孽为士大夫羞今且蒙诬受侮摭饰百端流言飞谤上达京毂永言思之痛心消骨仆所厶包羞含诟强颜饮食不即引绝者惧鄙心之不明而谗口之罔极也吾子复责仆以文业自见敢不勉力窃惟身名挫辱空文何施譬之齐纨蜀锦一遭垢腻虽复剪饰华采徒资嗤惜而巳来谕游观事敬当如命 

　　○与陈太守允扬辞免集学士书 

　　仆以王役窜伏湖壤辱子大夫高谊猥加礼遇窃闻有命将选愽士员相委托仆何敢如此昔孔乐朋来孟驩英育彼上圣大贤开来传道乃尔自任然犹曰人之患在好为人师下此不自审量鲜不蒙被讥丑自有若且然怹何言乎今之所选者皆胶庠之髦杰也贤大夫操皷冶之权良愽士布雨露之化材父兄砺砦错之训求之有余师何赖于仆仆之下劣湖人知之而仆自知尤审昌黎公有言师不必贤于弟子弟子不必不如师在昌黎公则可耳且抱辠之人分当执戈荷殳下与舆皂伍不且宜杜门省愆今荐绅逢掖之士矜怜孤危礼问数四户屦相属方内愧不睱何敢复如此耶老氏曰代大匠斲者希不伤手是有司存敢因使者以辞 

　　○复李验封伯华书 

　　鹏鷃异适小大之情分泾渭殊流清浊之涂判是以巢父耻唐尧之聘子陵卑汉祖之官何则性之所安固不可强合也仆于执事曾无一日之素猥辱简书殷勤将收孟明于三败雪曹刿之积耻复欲以朽株枯木荐之清庙广厦之间意良厚也敢不罄竭愚悃一陈其愤懑乎仆贱宗也五龄而诵诗书九龄而间辞赋上自坟典下逮稗虞亦尝涉其藩域掇其菁华矣顾以家无担石室如悬罄有相如之病而重以原思之贫餬口无谋勉习经义昼诵帖括夕览古文啜菽饮水箪瓢自娱幸得录名于有司接迹乎多士自谓扶摇赤霄一日千里纂言则欲穷天人之奥立业则欲摅霸王之畧高谈阔视无复讳忌又以性本疏迂加之简懒深衣衽□弗合时制虚名无期谤忌横肆故大学士张公孚敬桂公萼咸欲缔交绝弗与通远希长孺之蔑卫青近鉴李彖之远国触忠怒蓄憾切齿仄目而仆屹然自是九死不悔迨乎武库之灾谗言先入械系请室卒校束缚呼声动地搒掠百数自夏历秋黑索累累坐卧圜土阴霾昼晦不见日星命危草露吁天无门而　圣上垂恩旷荡宥其大戾投之于越既而雷雨肆赦获遂首丘杜门谢客屏居荒野萧然环堵有同仲蔚薄田百亩足具饘粥躬操钱鏄忘其作苦媿乏井丹之高洁而窃慕徐穉之食力桔槔当户蓑笠在堂于陵虽陋无求于人暇则临流濯足抱瓮灌园钓轻鲤于芳藻弋文雉于丛薮浊酒一壶兀然就醉诵季伦思归之引绎仲生乐志之论蓬首箕琚从吾所好不自知其不可也昔东方生有言筑土为室编蓬为户弹琴其中咏先王之遗风亦可以乐而忘死矣旨哉斯言予复何望嗟乎士安往而不得贫贱哉世不我知则巳矣又焉能随时浮沉取容当世局趣效辕下驹规规如禈中虱哉 

　　○劝郡县捕蝗书 

　　伏闻下令捕蝗甚善甚善天灾流行降旤敝邑田野嗸嗸朝不谋夕良可忧也执事者有民社之寄忧民之忧下捕蝗之令督责胥吏连坐保甲蝗多者赏无蝗者罚苦心焦思视民如子居今之世孰有如执事者乎仆尝读姚崇传知捕蝗之法其言曰且瘗且焚善乎崇之捕蝗也然独恨作史者畧其文不知如何瘗且焚也仆甞以意逆之可行与否惟执事者察焉古语云夜虫之就火飞蝗蔽天网罟所不能加挺刃所不能及苟非杰瘗何以捕之其法当于田间之旷土掘为深坑縳草为炬昏则然之炎欿所腾蝗必飞赴四面从而掩之蝗坠坎者咸就焚灭其不死者下土瘗之此捕之之术也仆闻除患贵早救灾贵豫古人有言涓涓弗塞流为江河炎炎弗灭燎原若何言贵早也及今弗捕后且亡及民之颠连靡因靡诉深可痛也当今之财赋以吴之一郡当天下之太半诛求百出日剥月削今之吴非昔之吴矣加以师旅重以饥馑云汉之什鸿鴈之篇至不忍读飞蝗不捕秋必无望年饥盗起可为寒心顷有捕蝗者下令蝗一石易米五斗利之所在众必趋之此亦一术也古者遇灾则徧走群望故曰靡神不举靡爱斯牲神之聪明至诚可格心乎诚矣何患弗歆古之良吏蝗不入境虽入境不为灾言能捕也执事者忧民之忧亦知蝗之不能为灾也焚瘗之术不敢不告惟执事者其图之 

　　衡藩重刻胥台先生集卷之十九 

　　●衡藩重刻胥台先生集卷之二十 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

　　杂文 

　　◆杂文 

　　知艰 
　　拟嘲孟嘉落帽文 
　　告司命文 
　　贤圣解 
　　讥应 
　　移文桂林府崇祀解公缙名宦祠畧 
　　题赵黄门先世户帖 

　　○知艰 

　　或曰用人与知人孰艰曰知人艰矣曷言之昔者殷宗知傅说于岩野姬文知姜牙于渭滨齐桓知宁越于商歌秦缪知孟明于俘虏何哉知之艰也盖有知之而弗用者矣未闻用之而弗知者也何哉知之艰也袁子曰恶是何言之易也是何言之易也玉在璞良工弗能辨其瑕瑜珠含砾良贾弗能计其贵贱是以尼父失之子我唐尧失之伯鲧曾参三至而见疑大舜历试而终陟周公畏惧于流言成王非闇也颜渊不信于掇尘宣尼非蔽也爱夺于偏昵则慈父不能保其孝子吉甫之于伯奇是也迹涉于嫌疑则忠臣不能得于明主魏征之于文皇是也孰谓知人易哉诗曰乐彼之园爰有树檀其下维谷他山之石可以攻玉言知艰人也是故贤愚淆于毁誉是非乱于爱憎进退分于强弱低昂沿乎謟渎以倚魁为危行以激诡为高节以嵬琐为驾俗以隘狭为检躬以柱戾为知刚以便给为善变以脂韦为岂弟以提缦为易良以矜诞为愽闻以噏呰为恊变谀佞则蒙显擢偷懦则据要津廉洁则受讥评忠谠则罹贬黜修正则来忌谗独行则遭跋疐悃匐则曰选愞木讷则曰驽愚狷介则曰褊心直谅则曰要誉谏诤则曰讪上辨慧则曰太察饰于明明肆于冥冥术善欺也力轧则忮权交则倾利动则刿势相取也巧言调于笙簧多口深于矛戟谤易行也上倡之下和之群分于涂别类合于气求靡使然也故曰知人艰矣昔者管仲以齐霸而世多鲍叔子产以郑显而世多子皮臧文仲不知展禽晏婴不知孔子非用之艰知之实艰生乎今之世由今之俗匪蔽则嫉尔故曰知艰 

　　○拟嘲孟嘉落帽文 

　　九月九日令节时良大司马戎机稍暇宴会斯张集于龙山旗旆央央宾徒如云材彦翱翔称诗展志合欢举觞登降有节献酬纵横孟君既醉弗以德将落帽不知仪度失常众宾腾笑请举罚觞先王创礼敬为大纲宾主百拜终日无荒冠维首服服乃身章夏收殷冔典制攸详是以尼父有正其衣冠之训诗人有摄以威仪之方相鼠垂讥宾筵示防侧弁屡舞是曰不臧却犨敖享宁惠征亡冀缺慎恭曰季登扬蘧瑗敬上过阙趋蹡亵衣无陈古称敬姜锺仪南冠操土弗忘管宁皂帽终岁有常君今越礼甘酒僛狂请出童羖饮以兕觥 

　　○告司命文 

　　袁子蒙赦归吴杜门遯俗岁律告终殷忧窘束家有巫童祠灶徼福维神司命阴察氏族陟奏帝庭善滛毕录作孽降祥响应靡伏袁子于是长跪稽首发牍布辞维予小子愿摅鄙思繄神正直聪听弗违后皇陶钩秩类平施颇偏参错孰究端倪他人便捷惟志所如我独何辜逢兹百罹进婴跋疐退履邅危他人娟慧厚貌妍姿发言盈庭附和相随匿情矫意誉溢声驰我独丑恶言?蹇讷言辞矢心砥行反构雠讥群轻折轴投杼猜疑他人巧宦立登要司一岁九迁遘会投机巍阶峻秩夕荐朝跻我独蹭蹬困于数奇脱身虎口幸而摈遗名编尺籍役服厮舆他人富奓货宝山积姣服珍羞深宫广室燕姬越嫱婉娈侍侧穷奢极娱扬扬自得我独贫窭藜羹糗食冬惟絮褐夏乏絺绤垣倾屋破家徒壁立文史之外身靡长物忧心如焚疾首销骨多凶缠绵重困丛集寡妻慈母沦丧奄忽儿呱女呻无家无室朋交不通众亲绝迹凡此数端孰贻伊戚我愿司命以告帝天锡臣吉祉宥臣罪諐反讷为佞舍丑增妍贫往富来毁释誉全縻我我爵增我寿年逍遥康宁百忧永蠲裒多益寡均壹不偏敶词既卑匍伏迁延仰闻空中髣髴有传汝言则尔帝命罔愆凡厥众生畴能独专穷违者数得丧维缘吉凶倚伏祸福循环短长纷错自古则然汝不知足尤人怨天便儇巧慧终为祸先恬淡寂寞百祥归焉履满戒倾居高思颠纵欲败礼奢滛夭年固穷蹈道往哲所贤希冀非分徒召戾艰坚汝夙志毋或二三帝鉴孔赫奚俟多言袁子再拜受命退守太玄 

　　○贤圣解 

　　玄镜子既放颇耽于曲糵溺于文史客有讥之者曰夫曲糵者伐性之蟊也文艺者丧志之累也是以夏禹疏仪狄韦忠远茂先诚恶夫浮辞之妨道而甘醴之败度也今子湛溺于斯毋乃玩春华而忘秋实作无益以害有益意者弗可乎玄镜子仰天而嘻俯首而笑作而言曰甚矣子之陋也吾将语客以要言妙道而祛汝之沉痼宿迷也夫文艺为圣曲糵为贤是故不出方册而该三五之业不离竹简而冐皇王之道叙彝伦于片辞阐风猷于寸管高之则天地为统深之则江海为汇远之则羲农宣其精近之则姬孔述其教诵之读之则足以发蒙而震聋咏之歌之则足以陶情而治性扬休声于四裔垂令名于千叶故曰文史其圣矣至曲糵之为用也合宾主之劝通上下之情和血脉理筋骸洽百礼降五神使夫懦者立志郁者忘忧强者扰刚者柔昏因藉此以昭敬乡射资之以立耻不衣而不寒不食而不饥是以中山表其醇河朔侈其味子云忘其贫徐邈赏其趣阮公乞步兵毕叟薄吏部刘伶大?于酒德之颂王绩乐醉乡之逃故曰曲糵其贤矣且夫游艺以丧志者儇夫之陋也甘酒以灭礼者狂童之愆也曾恶足以累贤圣之德而妨大人之业哉 

　　○讥应 

　　袠为郎者六年以罪戌湖或讥以不能明哲保身蹈于幽辱乃感东方生班扬之旨畧述性命之典以应之其辞曰客讥袁子曰吾闻乘时者奋功用世者兴业是以傅说操筑而立相宁越啇歌而举身百里奚自鬻而霸晋李斯上书而佐秦公孙发策于牧竖买臣奋迹于负薪皆攀附光华匡依明圣输纳谋谟操握机柄勋随时建名与身立其次亦能守知足之戒遵见几之训考明哲之规履中庸之行乘高而不危历险而不困身名无辱物我两得今子诵诗书之绪言修孔墨之遗烈自谓学无不通化理毕达宣辞若星罗肆辨若河决高慕轩农而侈谈稷卨幸得遭　圣主践亨衢窃组绂曳丹朱曾不能奋材智吐英奇排阊阖而直上翔文石而独趋响震而景从电耀而焱驰逐逐乎班行栖栖乎簿书进无脱颖之能而退失俭德之义然且旷官弃守负衅包羞拘桁杨陷累囚肩被黑索首贯三木九死一生为世大戮既不能效萧傅之仰天以自裁又不能为邹阳之上书以自明名编尺籍身隶戎伍多口群讥忧谗遘侮而子曾弗寤宁不有愧于心欤袁子笑而应曰夫神龙之奋也下上阴阳吐纳云霓倏忽而雨泽九垓有时而困于豫且者遭也良马之骤也捷若迅风霍若飞电一日千里有时而惫于盐车者遇也君子能修身以俟时不能必时之我庸能察几以远祸不能必祸之不我从必若所言矜富贵而鄙贱贫夸显荣而讥困难则是囚羑里者不如飞廉恶来之用事也厄陈蔡者不如季孟高鲍之得志也且夫困不极则智不精忧不殷则名不成是以朝曦因乎夕晦隆暑兆于坚氷昔者夷吾束縳而创霸孟明俘虏而显名范睢折胁以报魏孙子膑足以破荆绛侯树勋于缧绁子长发愤于宫刑更生竭忠于城旦黄霸受书于幽囹或身残而志愈励或运塞而心自亨或守死以善道或履险以居贞始拘挛于跋疐终解脱于艰屯故能生铭功于彝鼎没垂誉于丹青使数子者狥匹夫之小谅忘圣贤之达节吾见其轻鸿毛于沟渎而等蜉蝣之生灭也恶在其足称哉今子述萧傅之自裁而不诵箕子之明夷夸邹阳之上书而不察冶长之非罪咎明哲之不足而曾不知非智巧之所能避也故曰良工能御而不能使禽之必获良农能获而不能保岁之不凶役智以规利不如安常以委顺行险以徼时不如居易以俟命贾生不拜相于汉文之朝非绛灌之谗也命也李广不封侯于汉武之世非霍卫之忌也命也故士或七十说而不遇或一言而蒙召或一岁而九迁或三十年而不调是岂材智之相悬亦由其遭与弗遭也嗟乎患得患失者鄙夫之慝也时行时止者哲人之则也用之则为皋夔不用则为沮溺世誉之而弗喜众尤之而靡戚无思无营一消一息汜乎其若浮靓乎其莫测以天地为粃糠以古今为朝夕又焉能缘物以律巳而舍我以狥物哉 

　　○移文桂林府崇祀解公缙名宦祠畧 

　　前件为崇祀名宦以励风教事照得先　朝广西参议解公缙以王佐之才挺名世之运发迹甲科蜚声翰院受知于　太祖高皇帝及　成祖文皇帝入掌丝纶独参机密嘉谟谠议知无不言一时诸公才气罕比不幸中遭汉庶人之谗萋菲日深而忠荩弥笃百折不回一心无变旋罹斥逐远窜炎荒始参藩于广右复投裔于交南孤忠自如劲气愈厉竟收禁岸庾死幽圄既而天日复明白壁无玷芳名大节久而益彰本道素怀企慕每切叹嗟承乏此邦遹求先哲虽风流未冺而崇祀尚阙良用疚然于怀况历考名宦祠所祀诸公虽政迹风节各有可称然英声茂烈皆未有如解公之比者也仰府即将解公官爵姓字依式制造木主以礼送入本府儒学名宦祠以称尊崇先哲激励风教之意毋得稽违仍具行过日期依准缴牌 

　　○题赵黄门先世户帖 

　　袁袠曰久矣夫宗法之不立也远冑易湮疑事难据匪诬则畧后世将何考焉是故杞宋之事君子盖慎之也赵氏自七世而上未之或知也然卒赖是以知其所自出友一公为赵始祖嗣是而高曾祖祢乃可明焉今百六十年矣亦世有令闻以蹶厥家至黄门子乃大奋先世之休烈而后赵宗益显是帖也君子于是乎观世德于是乎考宗法 

　　衡藩重刻胥台先生集卷之二十 【 终】 

　　●先父行状 

　　窃闻策勋由乎际势立业资乎遘时故茅藉之微或取王??于清庙逸群之产或见扼于盐车物固有遇不遇也才贤之生岂必尽用于世哉志以时厄道以位拘抗志青云之上而不免负俗之累希情振古之英而不胜委琐之议行益独则知益希叔季以降士之怀抱瑰玮动而触藩沉伦没世者多矣董生所以咏叹嗣宗所以恸哭盖有以也惟我先公挺生不群卓然豹变名世之才笃之天锡亦既旅献天府振策康庄脱幽遐而耀羽仪矣然直道不容祸与命会暂奋暂踬竟以才困以苟谐非所以明节故贞孤以励守冐进非所以行义故静退以俟时含经纬之文而不躬述作之任负康济之畧而不感风云之会秉刚中之德而不跻耆耈之算蕴丰而施啬规广而年促坎壈畸??宭赍志没地嗟乎天之生斯人也既畀之才矣胡宁使之穷焉而止于斯耶此尼所以叩心泣血吁帝阍而无由者也悲夫悲夫昔欧阳公自表其先人之阡近代如胡文穆公亦自为先人墓文尼也荒陋何足以仰企前修阐扬休烈将乞铭于当代之宗工以诏诸不刊顾我先公雅望虽播而致用未究潜媺懿行郁而弗章非小子其谁述耶敢以所见闻者叙诸方册备采择焉先公讳　字永之自称曰胥台山人世为吴县人洪武天造时有讳福实者为袁氏始祖福实生以宁以宁生琮琮生敬先公之祖也父为我祖怀雪公讳鼏毋安人葛氏安人以弘治壬戌十月二十六日生先公于阊门之瑞秀里先公生而颖秀聪敏异常甫四五岁我伯祖方斋公教以诗歌随口成诵公喜曰袁氏奕世累善后将有显者其在此子乎与群童游不好嬉戏屹然有成人之度六岁就学十岁即喜吟诗有求者各就意指应声占韵作草书赠之倭使入贡道由苏闻先公名惊叹延见倡和弥日诗篇成束赠以海外王??奇郡中哗传袁氏有神童焉心雪公生子男四先公居季方斋公生子男二群从繁矣犹同居先公入承亲颜出事方斋公犹父而师友诸晜弟无不得其爱者受易于柳州同知伊先生先生器称之曰此鸿渐之翼也年十四选入邑庠安福张公来督学试士见先公孱然幼也问年几何曰十五公喜曰能诗乎曰能即命赋二诗亟称善赐以果饵???应试南畿时海内熙洽文风肆被在吴尤盛若京兆祝公解元唐公孔目蔡公待诏文公太学王公咸擅文名先公各与缔交诸公亦乐交先公时往讨论艺术过从之暇即闭门藏修绝不干世事亦不与时流相征逐傲然有青云之志人望之而知其奇也乃后业益精凡部使郡县吏考校先公辄应试试题或最隐僻庠士群骇以问先公公无不知文又独高由是每试居首列再试南畿再不第先公奋曰古之绝技百发百中吾今三黜矣岂尽有司咎耶乃发愤益究所学日夜不少休凡场屋所需者揣摩裒汇各臻其极期不为主司所难岁乙酉先公年二十四复上南畿前后四入试矣比试京兆丞郡阳唐公读其文曰是不当首选耶学士同邑徐公披阅良久得先公文惊曰是不当首选耶乃荐应天乡试第一先公既才名素着时论帖服与计偕将试礼部初我祖与宰臣有识时方被眷注以先公旧识子也冀引为助先公抵京绝不往见礼部中式比　廷试宰臣与读卷荐先公居首时荐士者众几至哄争庙堂事调停乃皆罢之更用不被荐者先公坐是不得及第名在二甲第一选为庶吉士读书翰林先公既以髦誉被选益自感激取经史子藉坐卧研核与诸同在馆者共为古文辞务追古作先达以文章名者若金陵顾公信阳孟公济南边公关西许公绥德马公祥符高公环列显位闻先公名咸骑从临门先公因与酬答质难资其见闻益以著述自任凡朝士迁擢赠言者多求先公文应给无虚日时朝政更新诸贵兢进势熖炙手互相缓汲先公一不往谒吏隐金马萧然自得也宰臣既尝荐先公意先公德之必欲罗致党中乃先来拜先公往答不遇以为瞰其亡也盛蓄怒思中先公矣未几乃上言诸吉士无状不当在禁林请尽出之先公出为刑部福建司主事既上任不以斥逐介意慎测刑狱必以其情讯鞠拟谳或至日昃不遑食有间乃寄意笔墨事无废不举者尚书仁和胡端敏公数对众称先公许以国士拔署本科本科决天下诸司狱代尚书草奏故事必简于十三司以才猷练达者居之先公供聀夙夜既厥心狱辞之上输者必反复求其生数与胡公辨论法律胡公未尝不改颜优容之也间乃慰先公曰以子之才不得在清曹诚屈矣然人命至重慎无轻刑部也遣其子纯从先公受学诸大僚亦遣子壻继至先公即皆造就之若今广西副使赵君伊刑部郎中吴君维岳皆童丱执经者也岁戊子天下当乡试大臣言考试皆校官权轻而法挠不称宾兴之意请以京朝官之才者往莅其事　制可先公被推主河南文衡至则秉公持明尽心校阅榜揭称得人焉时潞贼猖炽　天子求征抚之宜宰臣主抚言者不能夺先公以为蜂虿小丑敢行称乱以　国家全势不加剿灭无以示后业欲奏上方畧会被　命不果乃于试士策中发之既与宰臣议忤复触前隙谓先公妄论　朝廷大事宜征下之理赖　天子明圣置不省后潞贼果就夷剿一如先公料先公辍试事为书谒空同李公一见欢相得命酒论文扬搉今古有若平生交李公故有重名少许可乃独敬先公由是河洛士大夫悚慕无不求识面先公因尽交其豪杰誉声跃起还复使命　诏往淮扬决重狱先公承命祗惧斋戒祈祷以蔽要囚便道归省时我祖暨我祖母咸康耈在堂诸昆在膝下先公奉觞称寿会召姻亲饮燕累日乡党以为荣焉无何同邑徐公自学士出掌吏部铨先公故门生也素见知爱将荐进之先公逊辞不就三载满吏部署其考曰操存严密出之以谦恭性禀高明济之以问学判称聀进阶承德郎封我祖怀雪公如其官我祖母葛我母马俱为安人转武选主事武选主兵藉颇号剧司先公至则尽职犹刑曹也故事凡武冑袭荫者其功伐世次咸视之黄内外黄合乃得选司官以查黄为琐多委之掾吏因匿黄索赇有累岁不得选贫窭于　京师者先公以为武冑之先祖皆为国出死力故赏延于后抑勒摈斥非　国家所以报功之典也乃躬督掾吏查黄黄无隐者选法不滞人以为便居四月部署忽火莫知其所起湏臾焚爇荡尽事闻与侍郎武陵陈公而下俱下　诏狱拷廵风宫问纵火由时同僚杨次当廵风以故不欲往先公许代之未及入而火作至是先公乃独承之辞不及杨棰掠百余拘囚者四月狱辞不成宰臣故衔先公谓实纵火必欲致先公死会以事罢去乃得末减先公犹独重谪戌湖州南下至徐遭我母之变携诸孤归见我祖怀雪公祖母葛安人相持泣曰吾儿今得生还耶幸矣幸矣或谓先公可无往戍所先金曰吾得皋　天子敢自便乎抵湖寓居慈感寺湖士闻先公名咸来就见先公既乐其山川又嘉其土风日与湖士游咏钓弋放浪烟霞之间若将终焉志其为羁旅也郡守长乐陈公礼遣髦士六十人来就教先公以辠人不当为师辞不受处湖三年　哀冲太子生乃得赦归未几葛安人卒先公哀毁踰礼既免丧筑室于横塘之上横塘者我吴山水之汇也先公爱其幽胜遂卜居焉构楼曰列岫辟园曰肆志聚生徒数十人日与讲学暇则游泛登陟怡情觞咏买田百亩植桑一林藉以餬口足迹不入城府时时归省我祖而巳会当路者数论荐泰和欧阳公廵抚江南复荐先公于朝有　旨复起补南京武选属当考选军政先公询访铨次夙夜在公莫敢以私论嘱者上其成于大司马南昌熊公凡选官千余员其贤否勤惰黜陟繁简之宜无铢毫爽熊公亟加劳奖即疏奏于　朝一无所更易留省务简先公每休沐与同官好事者搜建业之胜凡名境古剎遗宫废台六代之余及我　国初所创建者游访畧尽慨古怀贤之思往往见之于篇什升职方员外郎寻升广西按察司佥事奉　勑提督学校先公自念废弃十年久与木石为伍体性疏慵不堪作吏迟回者久之巳而赴粤粤故僻陬也书藉罕至士艰于文先公下车慨学政之不振文化之靡兴乃以身为教明其条约谆其告戒联其师儒程其课业而时察其勤惰以为赏罚经义史传必亲为讲解恳恳不少倦作文必示之以式或操笔为更定不以宪体倨待诸生蔼然师弟子也桂林诸乡贡士愿就先公学先公即进而教之后多中式为进士者其造士尤重德行行修饬者特优之无良者则显黜之率以为先校文务敦淳雅而矜其不逮薄惩而广录以诱进百粤之士粤士始惮其严而终安其教咸蔚乎可观矣于是乃稽孔庙之颓圯考图籍之残失核射圃之兼莱按学官之缺旷将条列其事而次第举之行部抵苍梧触瘴疾作先公既素寡宦情至是复切首丘之思申牒抚按求解官归总督三山蔡公惜先公才学勑诸司致留庠校之士亦联署诣抚按请无遂先公行先公乃自草奏上于　朝当衡者咸惜公以书慰留奏置不行先公复勉就聀历九府考校既毕投劾决去不待报而遽行时年四十二矣士咸奔走攀送百什成群有至数百里者抚按会奏称先公文章典蔚操履清修造士有方恬退可奖请俟病痊别用有　旨是之先公在广虽仅及期而育养人材甄拔淹滞扶植风教训起礼俗之事行之若不暇给俄顷之化为多当军兴时藩臬谒督府咸庭参跪起后习为常先公始至见蔡公于梧不为屈膝或谓先公且得罪先公笑曰大将军有楫客顾不重耶蔡公闻之亦欢然无芥蔕时论两贤之焉韩襄毅公有大功于广故常祠祀之矣久就弛废先公亟为新之解公大绅以王佐才遭谗贬广右瘐死狱中先公移文桂林命于名宦祠祀之侍御信阳马公以诖误谪戍南丹年且耄矣先公哀其贫而老上章请还之乡里有见者曰是重马公祸也乃不果上肄其子于学宫而以廪饩之俾资以养同年拱邻甫早卒有子幼先公亦召肄于学宫曰人岂以我为私耶庠士贫不能夹?土葬者命有司给其费未冠娶者官为行冠娶礼凡所施设超破常格特节高谊固足以风动青衿激昂流俗矣故百粤之士到于今有遗思焉谚曰桃李不言下自成蹊岂不信夫既病免浮湘涉江辞洞庭彭蠡访浯溪岳阳黄鹤赤壁采石之迹探衡岳匡庐九华小孤之胜吊贾生李白元结韩愈希文子瞻诸贤悲其不遇徘徊慷慨翛然起千古之怀辄为诗文以见意归而屏居横塘益遗落世事躬课耕蚕间乃奋曰吾少有用世之志乃今巳矣当毕力河汾之业以文章垂后昔司马子长遍游天下退而著书文益雄奇吾将担囊褁粮不远万里周览方舆流盻海岳采通都大邑之藏考达贤遗老之论归而泄其精英勒成一家庶乎不朽矣岁丁未忽遘暴疾以六月十三日奄忽谢世斯文遂丧有志未竟悲夫悲夫初先公业自言早衰尝谓人曰吾非久生者或引镜自叹诧会得恶梦期必死命促梓所著诗文至是果验岂达者固能前知乎抑亦奇矣享年仅四十有六所著有集二十卷　皇明献实四十卷世纬一卷岁时记一卷吴中先贤传十卷周礼直觧若干卷二书未成配马安人先先公卒继室文氏子男一即尊尼厕癸卯乡荐女三长适府学生王子恭次适殷邦柱次幼孙女四卜以卒之后三年十月十日葬于南横山阳全家坞之阡惟我先公体貌颀伟音吐洪亮倜傥负气昂昂有隿表之姿所至尝鐍户默坐不肯泛交人仕宦不求朋援直道而行故为宰臣所衔竟以得祸所为诗文未尝辄以示人有求者非相知多不应自罢官后益事萧散不促局持边幅然实垣夷乐易笃于孝友家庭之间靡有间言与朋友相然诺不以炎凉移交处权利能见几退让居官与僚寀同事和而不同遇事可否一揆之道义事有非理及人不当意者面加斥责巳即置之不宿怨见达官或与平衡见乡人顾恂恂下之久在田亩农夫野老皆与慰劳话耕作便宜遇良晨令节园花杂开必邀昆季友朋流连觞勺谈晤终日至昏暮不厌也性素俭约尤慎取予自筮仕历官不忘受人馈遗图书自随而巳读书过目不忘强记神解然不以自恃手不释卷愽物鉴古之识不习而精楷书行草俊逸遒劲脱畧临摹而独诣其妙人多购藏之者为文贯串百家凌驾八代辞无所假下笔立就浩然自得如其为人居尝郁郁酒后或泣下叹曰吾年向衰矣曾不得勒勋边陲图形台阁仅以文士名耶其才长于决机应变迎刃不滞驭众或数十百人在前片言分俵立整过目能记其姓名再至无不识者料祸福成败历历悬验抵掌雄辨四坐竦听虽古策士弗过也接四方士大夫即考问土风地理知其险夷利病尤长于经理竹头木屑咸适于用慕诸葛武侯陶长沙之风弱冠即自许用世而不当事权不能有所建置退辄着之于言嘉靖巳丑雷震　奉天殿作修省集议庚子海盗充斥作诘盗议辛丑北虏连入边作惩胡论在广右见蛮獠滋乱为岭外忧则着之于平黎序题名记其夙昔筹画通达国体之说则具于世纬二十篇尝思奋不顾身投功名之会立旗常彝鼎之业而今已矣属纩之日言不及私唯曰浮生如寄巳乃惽瞶犹历历称诸古人似恨不得展其志者悲夫悲夫以先公之才如干将莫邪不肯少挫铓锐竟肮脏不得试古称才士多穷斯言信矣倘天假之年天下事犹可为也而天复遽夺之严亲在堂遗嫠在室藐焉诸孤茕茕哀慕天之忌才何酷斯剧也大人先生忍无惠之以铭以表其幽潜而使之复汨没于后耶尼也迷劣不知所裁堇列状如右孤子尊尼泣血状上 

　　●衡藩重刻胥台先生传 

　　先生讳袠字永之世为吴县人自号胥台山人学者称为胥台先生云先生与余先大夫苕源公同举进士并授刑部福建司主事余以是获从先生游先生当群弟子侍侧口授经史援引贯穿如探囊出有为诗文摇笔娓娓不休已而即就稍更定数字每一篇出同进诸文彦辄相推服至开口谈土风地理险夷驯棘课事理成败利病辩论河决又切关窍间有考问稗官小史百家杂说者亦靡不琅琅响应四座竦然各满其意迨后诖误戍湖州湖士素慕先生名咸来诣见郡守礼遣庠髦六十人就学先生以获罪于　朝辞不受独与余居僧舍及旦暮携相知者游咏钓弋碧浪金盖山水间时有扣世事者先生则噤舌不言矣先生七岁能吟诗尝有日本贡使道苏惊异延见倡和弥日赠以珍货渐长奇誉蔚腾嘉靖乙酉荐应天乡试第一明年擢第方　廷试时宰臣荐先生卷当首选时荐士者众因皆罢之更用不被荐者先生名乃在二甲第一膺选为庶吉士益自感奋日取中秘书坐卧研核务以著述自任宰臣既尝荐先生意必德已先生一不往谒乃言先生在吉士少状出官刑部时仁和胡端敏公为刑部尚书而部中有本科者代尚书草奏复议天下与十三司狱牍故事简属僚练达者典视于是胡公独简先大夫与先生署本科岁戊子　朝议遣京官出主乡试先生以才推往河南顷潞贼势甚张宰臣狥姑息之议欲事招抚先生谓　国家全势遇小丑称乱不耀兵扑灭曷示后观而扬　天威业欲奏上方略适被　命不果乃于试士策中发之宰臣故衔先生策议复忤先生时岌岌殆矣后贼果就剿一如所策旋调兵部武选司主事　甲令武臣功伐世次藉载以贮内府名曰黄遇其冑胤袭荫必检对内外黄合乃得袭荫名曰查黄司官率厌琐曲以委掾吏吏因匿黄索赇有累岁不得袭荫贫窭京师难归者先生至喟然曰此其先祖非为　国家出死力者耶乃抑勒摈斥之若是　国家报功延赏之典而资吏为奸　殊非人臣敬事意乃躬督掾吏查黄黄无隐者选法一清居四月部署灾先生以直部官下　诏狱是夕主事杨次当直偶烦先生代未及入而火作至是先生独承之辞不及杨拷掠百余衔者因欲甘心会以事罢去乃得减死论谪戍湖州凡三年　赦归用当路者荐起补南京武选主事旧先大夫以御史按广东广东权贵人恶其执法中伤贬秩及是亦复起为武选郎中相顾慨然感于延平之合也激卬　主恩矢心厥职属当考选军政二人蚤夜询访铨次贤劣务振公法磨砺武弁莫敢以私干者疏上凡选官千余员悉　报可时论韪之先生迁聀方员外郎出任广西提学佥事广西故百粤倨陬也书藉罕至士艰于文先生以身程其课业而时廉勤惰以为惩赏经史文艺亲与讲解裁正粤士彬彬兴焉先时两广督府当军兴时凡藩臬官谒见咸庭参跪起以示尊重后习之先生始至见督府独不屈膝或谓先生将得罪先生咲而不顾信阳马御史者坐举事一不当　国家明罚至意谪戍南丹且老矣先生疏请还之乡里有见者曰是重马罪也乃不果上亟廪其子于学宫先生既优游述作之涂然倜傥负气尝思奋不顾身投功名之会毅然为当世一起颓弊此二事者巳少露其锋颖矣寻行部苍梧触瘴疠?力遘疾上章乞免官归当衡者束其章遗书劝止而抚按台臣为粤士驿　闻留先生计且切然竟不能夺先生志既归屏居横塘买田百亩艺秫树桑辟读书园群生徒讲肄其中以求称言偃文学之乡暇则邀昆季友朋登陟游泛任意为适每值令简园花杂开举觞浮白留连竟晷盖与世益落落也居常奋曰吾少有用世之志今已矣当竭力河汾之业以文采表后世吾将希汉司马迁遗风担囊褁粮不远万里周览方舆穷胜海岳采通都大邑之藏考达贤遗老之论归而肆诸文章庶为不杇一夕忽梦其伯祖谓曰子病殆不保矣先生跽请得睹梓集成且无憾再三请不许乃促梓所著诗文岁丁未年四十有六竟以疾卒盖不得睹集成他噫亦奇矣哉所著集二十卷修省集议一卷世纬一卷岁时记一卷　皇明献实四十卷吴中先贤传十卷献实先贤传二书因大运蚤徂未脱稿先生体貌颀伟音吐洪亮昂昂有尘表之姿读书过目不忘然不以自恃而益事钻讨楷书行草俊逸遒劲各诣其妙文宗秦汉诗古风法魏晋其七言者与近体儗盛唐当其意到一骋敷赡沉核无所摹剽而动与作者合度人所称金洁玉润善以追琢先生之集有矣独恨先生自许用世而不婴事柄不能大有建置退辄托之于言集中惩胡论诘盗议平黎序及世纬二十篇修省集议一卷足见筹划梗槩云父鼏母葛皆领先生刑部封子尊尼举人先生既友先大夫而为余师余以两世知先生尝恠先生名世异才既以不援枢要局其禄位功业矣至文章宜假先生大龄毕其所志勒成　昭代一家之言而　皇明献实先贤传诸书乃多未卒业遽夺之寿是又何故昔人叹文章每憎命达司马迁上述陶虞下迄汉武采经摭传删次史记十年而蒙蚕室之辱乃发愤以成迁言书成虽万被僇不悔矣至班彪亦以迁书得失继拾遗事傍贯异闻作后传补缉讥证之然年跻五十遂卒业传子固史称固潜精积思二十余年始终彪所著书则彪不及睹书之成比迁有■〈垂夬〉望焉夫迁为太史令仅守世官耳而其辱且亏体彪则举茂才尝辟司徒府长望都虽未及据显握隆若视迁颇进又寡旤矣故天于二子著书以其身成未成为丰啬何有意甚耶先生虽中遭沦谪然早发峻科逡廵郎署学臬间略有施设盖类彪而稍优于迁者先生顾愿学迁远游不遂及二书未脱稿或天亦待彪意乎然其集与已成书自足耀今传后而尊尼纯敏嗜学才闻吴中其潜精积思于先生之业久矣续纂宜无让固余既为先生传而又以属望于尊尼者如此 
　　嘉靖丙辰孟秋之望门人鄣南吴维岳譔 
　　衡藩重刻胥台先生传终 

　　●诔 

　　嘉靖二十六夫六月十三日　明故奉　勑提督学校广西按察司佥事胥台先生袁君卒呜呼哀哉君讳袠字永之苏郡吴人也少知名为愽士弟子乙酉举应天乡试第一丙戍举进士第二甲第一选入翰林为庶吉士遇例裁抑出授刑部主事决狱江北校文河南调兵部武选主事兵部火谪戌湖州遇赦归久之　召补南京兵部武选主事进职方员外郎寻拜提学之命致仕寝疾卒于瑞秀里第春秋四十有六呜呼哀哉英才隽发位不究用高节介立年不充寿国殒桢干时灾凤麟义激陈辞谊深忘贱遂作诔曰 
　　赫赫陈胡冑自有虞周归大姬胙以宛墟庄作之后氏孙辕涂正议曰固引忠惟盎两汉迭隆条分叶畼德盛司徒五公寅亮三氏流誉九代增华如邓之林如昆之崖材必隆构璞必掩瑕爰及　圣明文昭武奋汝阳之旧实来吴郡祖考树德弗殄厥问庆锺累叶长发于君未齓先觉揔丱名闻才富司马年后终军穷探六藉并苞七略研精夙夜抗志崇邈明睿若愚性峻容愽宣慈外朗孝友内恭同气惟六竞骋词雄君独早奋弱冠升庸发觧南畿允孚隽望射策　大廷亲第由牓宗工巨儒折行投访中秘储材上应列星秉操孤洁扫迹私庭激怒时贵黜佐邦刑宏通干济靡惮委琐克慎平反奏谳多可蔽囚淮甸狱用不颇　上急致览四达旁求　简命侍从君得中州嵩洛之士髦彦悉收文既录呈首蒙　乙玩　宸奎炳述旨明一贯策筹剿潞默契　神筭权幸嫉功谤讟飞闻潞诛既正乃证君勤转参戎选流品区分火延武部醉吏之故君代宵直屯不是午谗女?忌媒孽拷讯释怒　日月临照终始保全薄示窜谪近戍海壖讲授苕霅弦诵怡然肆青覃恩获返乘梓选卜幽胜横塘之汜柳户陶疏瓜畦邵美廷臣亟荐起废留京叶既还武铨旋贰职方　玺书揔宪再典文衡叶八桂荒遐卉裳垂髻君不鄙夷谆谆诲砺如韩如柳造此多士蔡公连帅大奏夷功藩伯降体望尘趋风惟君揖客蔡以为恭表贤彰善植扶风教韩觧勋节君惕悯吊觧秩清祀韩新毁庙百粤之化截岭踰泷户挟诗礼返敦庞孰谓南服式美中邦蒙犯岚瘴感疾求去连帅奏留士庶遮路君亟疏言星驰夙骛　优旨慰荅予告暂休归荣旧里戏彩而游大肆述作积如山丘岁月易迈怆兹馰隙逡旬三载奄忽一疾顾言无爽暝目长毕人寿百年君未中身忠留结　主孝显成亲烟阁谢画蒿里栖尘呜呼哀哉生平著书亦文亦史献实杀青惟　明之纪惩胡发论匡世设纬庚戌虏变戎狄莫膺关扞失守　京师震惊贾生忧国身殁言征君少抗俗英情天诒余实懵弱夙承嘉惠哲兄仪制一二同志栖迟腾跃雅志弗违怀我陋巷铭我蓬闱期在皓首林野同归西湖之赏连镳共被佳境在目良友迭逝栎置瓦全亦复何意呜呼哀哉冥漠报施与善弗常秀木先伐芳兰则戕海内齐名何李颉颜斯文未丧今也则亡人谁无生无后则坠君则有后象贤克类人谁不殁不朽是贵君则不朽立言垂世鸣呼哀哉 
　　沛彭年着 

　　袁督学诔 

　　夫照乘之殊不竞明于爝火冲天之翮不类逐于乌飞岂好异而凌物哉亦云　殊致而巳故和光而处者示之耻也从风而靡者物之薄也若乃蕃扫除以责躬滂澄清以矢志岂不欲趍时立事同尘赴功而宁行与俗戾身与祸期业虽不竟道不贬矣奉政大夫广西提学佥事汝南袁君弱负奇表长蜚令誉艺综众长学贯群典振羽甲科驱马?麃天路方展宏规佐明理而竟以为气迕时废谪弥年稍迁遐臬旋复解组鸿渐尘表蝉蜕世嚣扫榻弦琴以娱泉石之性连席讲道以开诗礼之传殆所谓足于性而夭损不入贞于期而时累不滛者也春秋四十有六嘉靖丁未六月十三日卒赴者匐抑闻者涕零唯予小子夙仰典刑追惟前哲诔诸素旌乃作诔曰 
　　天命靡纯人道胡测兰焚以芳术伐缘直嗟嗟夫子使我心恻尔才既丰尔运何啬茂淑始诞岐嶷夙成匪琢而粹不镕而精愽师茂先文希长卿牧虚士礼邦推儁声战艺京闱寔首多士射策廷廉咸谓称旨明光儤直雠书造史西曹奏谳征金输矢司武秉文擢秀扬芬鉴同秋月藻若春云使无求备录不遗勋乃武乃文克慎克勤嗟嗟夫子力弱气刚城门之火池鱼之殃殃匪外至寔自中伤三木非罪八议奚偿寥寥湖乡凄凄戍舍夜郎窜李长沙投贾汤网一开汉诏南下横塘之滨黄山之社山盘水钓斯适其天非直也遇亦性之便墉隼既去梧凤斯骞踦屦可悲浦珠复还迢迢百粤士习颛蒙庠均被化礼乐同风进慵当道退决成功人惜其去子得其中依世风颓尘迷波逐充隐终南争驰冀北志士急功贪夫狥禄讵若夫子名全身淑节挺羔羊惭彼扫门气雄钓鳌专阃失尊惟德惟义夙好斯敦荆棘不去桃李无言广老难封雄疲执戟刘向不迁展禽三斥长江一航故林双屐意外烟霞壶中泉石鸾邹方举鵩赋偕成与善曷据助顺难明乡雕国宝野坠长庚牙弦绝响谢草靡赓呜呼哀哉二毛未及下寿莫跻才倾倚马志仆闻鸡苔碑月冷陇树云低吊鹤时至惊乌乱啼呜呼哀哉身化异物魄作山灵然藜掩阁问字虚亭江淹掷笔荀令遗馨风雨先蹷霜露愁零呜呼哀哉追惟往昔人孰无死宜修而短孰与夫子修短莫论象贤兹恃永绍斯文用彰遗轨呜呼哀哉 
　　清河张凤翼撰 

　　●后叙 

　　诗文集二十卷先公手自选校就梓者十之六而公弃世不肖尊尼乃续完之工讫于丁未八月距公之殁盖三阅月云始公之将梓集也年方强艾或规其太早公嘅然曰夫修短者禀命之期也荣名者立身之槩他有生必有死吾何讳焉古之称不朽者有三岂以年哉且河清难覩驹隙易驰以蜉蝣之身寄于天壤之间非有茂德硕功乘时遘会照耀纪策者不假竹素之业何以自见乎昔丁敬礼谓后世谁相知定吾文者陈思赏诵以为名言悠悠我心惧来者之不可俟耳呜呼公可谓达识远览矣时公业巳梦得秽疾趋井井上遇故伯祖方斋公谓曰子病殆死矣公跽请得覩梓集成死且无憾再三请不许惊寤叹曰兆矣命也柰何乃命促刻集竟未及成而妖梦是践畴曩之谈若出冥会悲夫悲夫惟我先公挺岳降之灵粹星精之秀强记神觧得之性成加以愽综勤览搜罗靡懈百家群言无不通总弱冠登第即选入翰林读秘阁书肆力古作期以文章名世时海内宗匠如金陵顾公信阳孟公济南边公关西许公绥德家藏传之都邑必有知子云于当时推孔融于异代者矣不肖孤尊尼泣血谨识 

　　衡藩重刻胥台先生集叙 

　　胥台先生者我吴袁永之氏即不佞炳忠母舅也永之集吴中梓行巳久兹复刻诸衡藩而名以胥台先生集者何盖先生之嗣曰尊尼号吴门昔以宪副督山东学政青之士人咸出门下而余又先生之甥幸司青州理则尝侍衡藩之睿教者也一日手是编出示寅长成梧沈公公览竟啧啧叹曰吾闻胥台先生综握艺林海内称为名士诵斯集也浮英华湛道德盛名果不虚乎子与吴门君为中表兄弟盍锓梓之以广其传于是谋诸友承奉正东海张翁而翁与左长史梅屋郑君皆雅好斯文者也遂慨然敬启衡国主捐禄命梓不五月而集告成呜呼先生之文其传愈远矣其所不朽而存者愈无巳时矣独念先生天材隽逸文笔华妙少负出群之姿长抱高世之节天下操觚者孰不向风景服靡然从之而享年不永所存仅止此九京殆不可复作也余小子将安仿乎悲哉悲哉虽然吴郡在东南千里外先生父子相继掌文衡一日隐然名动京师而袁氏之文章遂擅天下即称领袖艺苑矩矱词林与南镠东箭共垂天壤相敝者非耶世庙时先生以翰林吉士为广西学宪廵历九桂毕飘然挂冠长往屏居横塘之野卒业坟典肆情丘壑足迹不入城市题其门曰清风自来往俗客不到门其高亢孤绝若凤凰翔于千仞之冈者至今荐绅学子称为胥台先生匪徒以其文也盖论其世云尔不肖髫齓即从游先生之门迄今三十余年而源流寝远竟失其传今是集也幸赖诸同志者相与从臾之而得覩梓集之成且喜挂名其末以自附于不朽何其幸哉虽然重道崇文表扬先哲衡国主则诚贤矣遂缀数语于后而僣为之序 
　　万历甲申夏五月既望文林郎山东青州府推官姑苏愚甥张炳忠顿首谨譔 

　　●广西提学佥事袁君墓志 

　　吾友袁君永之以高明竨越之才精深宏愽之学而辅之輘轣奋迅之气自其少时巳不肯碌碌后人既起高科登膴仕视天下事无不可为而砥节履方不欲附丽匪人首忤权臣几蹈不测赖天子仁圣得不摈弃浮湛中外垂二十年再起再废迄肮脏以死呜呼伤哉其命也夫君讳袠字永之别号胥台山人世吴人高祖以宁曾祖琮祖敬考封承德郎刑部主事讳鼏母安人葛氏袁氏自高曾而下世以气义长雄其乡而未有显者至君昆弟数人藻发竞秀突起闾阎声生势长隐然为文献之族君于群从中最少而奇颖异常五龄知书七岁赋诗有奇语十五试应天再试再不利愤曰吾所志何如顾为场屋所困耶益淬砺精进刺经质义务究底极嘉靖乙酉遂以第一人荐试礼部亦在高等一时声名倾动京邑入对　大廷摛衍扬搉上下数千言出入经史词旨宏达时权臣方为学士得君卷奇之执欲冠多士在廷诸公恶其揽权故抑置二甲第一及启封见君名乃悔不用其言而权臣则喜于得君他日诣君叙致本末自谓君知巳而君不对亦不谢权臣大怼衔之然无以发也及君为庶吉士而其人已入阁亲幸用事遂上言诸庶吉士跅弛靡薄不宜在禁近悉罢为庶僚怒犹未巳乃起兵部之狱初兵部失火君为武选主事适当徼廵在法徼廵失警当调官狱吏承风旨掠立文致劾君纵火为奸利鍜炼久之狱解同官皆调遣君独编戌湖州千户所会赦免归权臣死稍起为南京武选主事历軄方员外郎擢广西提学佥事致仕归卒年仅四十有六始君自翰林出为刑部主事即思明法以达于政谨推谳审法比所当必允为尚书胡端敏公所知蕳莅本科君析律详明剸裁敏利而将以勤诚案无留牍有诏以京朝官考各省乡试君被　命主试河南较阅精审去取攸当时称得士寻奉使决狱淮扬还　朝改司武选武选所聀有铨选有勋录有贴黄及诸委琐故号剧司而贴黄尤多敝事君督并严密关决明审吏不得并缘为奸展采错事方将有为会狱事起而君去国矣在南部适当考选军政尚书熊公特委重君君杜请托审贤否考核绪正一于至公人服其明广西在岭徼之外夷獠杂处文教久弛君不鄙夷其人教诏谆切示之矩范而率之以身程以科条崇雅黜浮矜其不逮薄惩而广录以诱进百粤之士士方安其化而君勌游矣君性乐间旷谪居吴兴日与高人逸士探奇选胜登陟游衍悠然自适及归筑室横塘之上据湖山之胜纵浪其间有终焉之志虽蹔起守官而寝寐林壑未始少忘笃志问学群经子史无所不窥为文必先秦两汉为法乐府师汉魏赋宗屈贾古律诗出入唐宋见诸论撰莫不合作所著文集二十卷皇明献实二十卷吴中先贤传十卷世纬及岁时记及周礼直觧总若干卷始君雅志用世及事与心违时移身远乃肆意于此以泄其所蕴尔观世纬所著怕凿凿乎经芯之论其官宗遴傅与夫距伪诸篇寔维时敝惜不得少见于事而徒托之空言可慨也巳君阔达高朗议论英发能以辨愽胜人人莫能屈然实无他肠志同气合即倾倒无间故知君者莫不贤爱之而卒不能胜夫嫉之者之众也君生弘治壬戌十月二十六日卒嘉靖丁未六月十有三日配马氏封安人继文氏子男一人尊尼癸卯贡士女三人适王子恭殷邦柱徐钦葬以卒之后四年辛亥十月十日墓在南横山全家坞之原铭曰侃侃袁君维时之硕履道含弘抱贞翼德爰起高科式扬用声载缉用明奕其邦桢维邦之桢弗为道屈矧伊匪人胡彼之恤岂无荣途有命在天宁玉之毁匪瓦斯全陷则有穽守则有正孰其生之天王明圣侃侃袁君守贞用恒弗利攸征身否道亨亨如之何有言则立言立名存有永无泐前翰林院待诏将仕佐郎兼修国史长洲文征明着并书
