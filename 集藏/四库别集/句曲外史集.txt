　钦定四库全书

　　集部五

　　句曲外史集

　　别集类四

　　元

　　提要

　　（臣）等谨案句曲外史集三卷补遗三卷集外诗一卷元张雨撰雨字伯雨一名天雨别号贞居子钱塘人年二十弃家为道士居黄篾楼一时名公卿争与之友雨手録平生诗文甚富明成化间姚绶购求得之嘉靖甲午陈应符雠校付刋凡三卷而以刘基所作墓志姚绶所作小传附之崇祯间常熟毛晋复取乌程闵亢衢所録遗佚若干首为补遗三卷附以明初诸人酬赠之作晋又与甥冯武搜得雨集外诗若干首合刻之仍以徐世逹原序冠于卷首雨诗文豪迈洒落体格遒上早年及识赵孟俯晚年犹及见倪瓉顾瑛杨维桢中间如虞集范梈袁桷黄溍诸人皆深相投契耳濡目染渊源有自固非方外枯槁者流气含蔬笋者比矣

　　乾隆四十二年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●句曲外史集原序

　　陶弘景在齐梁时挂冠居句曲山自号华阳隠居性雅淡爱山水每经涧谷必吟咏盘桓尤喜著书赋诗旁通阴阳医药之术朝廷屡征不起世以高尚称之后七百余年当元盛时贞居以儒者抽簮入道自钱塘来句曲负逸才英气以诗著名格调清丽句语新奇可谓诗家之杰出者当是时以诗文鸣世者若赵松雪虞道园范徳机杨仲弘诸君子以英伟之才凌跨一代谐鸣于馆阁之上而流风余韵播诸邱壑之间贞居以豪迈之气超然自得独鸣于邱壑之间而清声雅调闻诸馆阁之上诸君子亦尝与其唱酬往还虽出处不同而同为词章之宗匠辟如轩轾讵知其孰先而孰后耶矧贞居博学多闻襟懐洒落故大夫士多景慕而乐道之也夫隠居负时世先后好尚问学似未可以同日语然隠居之清风髙节贞居之雅度逸才亦可谓前舂而后应岂非句曲山清爽之气锺秀于二子欤以吾夫子中庸之道修已治人金声玉振之文昭著于天地间使于学道而望洙泗之科犹未易量也至若奔竞功名蹀踥声利醉生梦死不自觉者则二子之罪人也抑其风度其将追严子陵陆修静之武欤易曰不事王侯髙尚其事二子其庶几乎贞居张姓雨名伯雨字贞居其自号句曲外史世人称之吴郡徐达良夫序

　　●钦定四库全书

　　句曲外史集卷上

　　（元）张雨 撰

　　○五言絶句

　　东汉髙士咏十四首

　　八月十三夜风雨凄其慨念东汉诸逸民取大苏公中秋冷坐无因醉半月长斋未肻辞为韵
　　子相足周旋【一作也】破此家产丰阴功谁为书得来华阳中
　　右镏翊【子相真诰作子翔得道任华阳右理中监】
　　入山服黄连还乡骑青牛借得【一作问】五岳图□去三千秋
　　右封君达
　　矦光与徳耀布衣心耿耿长夜五噫歌谁念空山冷
　　右梁鸿
　　难与助为理聊复共偃卧文叔迫我甚客星【一作谁云】犯帝座
　　右严光
　　老瞒实雄猜乃忌仙者徒鲈鱼既可鲙蜀姜不可无
　　右左慈
　　贵诚不如贱富诚不如贫自无子平易孰悟损益因
　　右向长
　　赠行青竹杖壶中有余地如何一升酒尽日登楼醉
　　右费长房
　　破甑乆生尘短衣不掩骭还渠一斛麦所拾已杂半【一斛一作六斛】
　　右范丹
　　卧龙拜床下刘表安能屈照见采药踪犹遗鹿门月
　　右龎徳公
　　欲追蓟先生白云迷其方驴鞭不可执【一作振】寿与铜狄长
　　右蓟子训
　　吹笙古仙人政要玉棺埋借问双飞鳬何时离县斋
　　右王乔
　　公是伯休那卖药价不二却问夺牛翁征君当过未
　　右韩康
　　养寿慕松乔洁已配箕颍穴居七十年【一作七十事兔罝】娶妻终不肻
　　右矫慎
　　逃名名我随避名名我追去去南北山与世从此辞
　　右法真

　　奚官洗马图

　　曾侍赤墀东天池看浴龙晚凉湖上梦犹立栁阴中

　　明皇按乐图

　　髯伶识乐句我信曲有误月白商声多尘起渔阳戍

　　古意

　　吴绫光纚纚织成鲸掉尾美人不敢裁恐触波浪起

　　夜思

　　空山嘈夜雨幽人坐惆怅今夕楚磵泉明日秦淮浪

　　玄洲倡和

　　茅山玄洲精舍左右真仙古迹曰菌山罗姑洞霞架海鹤台相华源玄洲精舍紫轩火浣坛隠居松玉像龛至治二年壬戌岁道吴兴溪上与松雪学士倡和十絶以记其处仍书刻石山中
　　灵邱状三秀紫云覆其颠易我朝生质阅彼大椿年
　　右菌山
　　九疑得道女受事易迁家诗赠金条脱人逢蕚绿华
　　右罗姑洞
　　日芒界金色虹梁饮凤阿直把天孙袂乌鹊讵填河
　　右霞架海
　　静夜飒灵风神君语帐中至今双白鹄时下五云峰
　　右鹤台
　　华林清散景丹水碧凝脂落叶秋无数玄都懒寄诗
　　右桐华源
　　李基遗故鼎赵啸絶风云悠悠千载下更复属夫君
　　右玄洲精舍
　　玄窗太霞气赤书洞古文借问轩中主莫是紫阳君
　　右紫轩
　　真火本无候真人自出现问埽刼灰余几见红莲变
　　右火浣坛
　　露坛栖妙荫仙籁降灵芬何时三易帔重拂两梢云
　　右隠居松
　　瑞仪温比玉【一作徳】宝帔曲流光稽首大司命料理住金乡
　　右玉像龛

　　六言絶句

　　○烟梅睡雀墨戏

　　珍偶偏怜琼树寒香汉漠纷纷谁见罗浮月黑一枝同梦梨云

　　妆镜

　　璧月朝朝琼树明星处处阿房不似千秋镜里与人能鉴兴亡

　　子昂风篁图为叶景修作

　　不同主人看竹稍似隠居听松一代亲承墨妙叶公信有真龙

　　○七言絶句

　　元统元年冬十一月句曲外史菌山巢居成制十小诗以自见录呈华阳隠居资一捧腹

　　崇元馆主在齐梁乃有元之吴郡张相望八百四十载我居【一作皈】鹤台如故乡【事见九锡碑】
　　望见飞檐松杪花下盘阴洞石聱牙老樵迷路疑【一作惊】相问若个江东道士家
　　风水所言唯理气眼明此术未全疎景纯解道游仙句信是青囊有异书
　　缥缈洞庭连白云绿橘黄柑能见分昨日扁舟寻好事明年处士比封君
　　谷中仅仅【一作仅有】一庵住坛上累累白【一作唯余数】石陈杖随流水过邻舍席与长松分主宾
　　但倚茅君为座主从称外史作官衘道家六经发愿写深向石头藏一函屋壁【一作头】置书碑版多雄【一作白】虹光怪凤凰阿【玄洲地名】看到空山【一作深山】十日雪灶突无烟奈尔何
　　肻借山中步障锦与作天下庇寒裘三尺窗棂万株木不怕霜寒到上头
　　只有天公终可倚我作巢居名倚天未必髙虚无事业负日读书兼打眠
　　龙虎山中薛玄子璚林筑台诗亦工应接菌山聊尔耳非闗千里事同风

　　龙虎山郑良楚来从宗师入京

　　目送三峰鸾鹄群更凭谷口唤夫君莫嫌病卧墙东叟留得长镵管白云

　　松下渊明为郑明徳作

　　归来不为督邮轻自为松根长茯苓博浪金椎拈不起倚鉏却读相牛经

　　次韵答萨天锡见寄

　　推敲指点据吟鞍苦为搜诗梦不闲谁会凤凰台上意手挼黄菊看钟山

　　寄题陈生华山图二首

　　西祀曾寻箭筈天云台石室故依然雪驴嗅地鞭不起一笑太平三百年
　　华岳秋髙不受寒虎头粉墨意萧闲赤城别有思仙梦长在明星玉女间

　　海粟松雪酸斋杂书一卷戏题于左

　　长沙老笔混狂澜【一作戏波澜】刮耳鸥波点素纨【一作松雪凭谁染素纨】翰墨风流作三笑最怜白纻一生酸【一作寒】

　　湖上莫归答吴养浩修撰【吴时止酒】

　　楼外鸦啼莫雨微归鞭忙趂落花飞若教秃鬂翁能饮肻羡山人倒载归

　　凌波仙

　　春云如水碧粼粼谁见凌波袜上尘洛浦湘皋都是梦手中花是卷中人

　　吴兴墨兰

　　墨君石友是同参几叶光风染碧岚怅望王孙杳何许年年芳草满江南
　　曩读叶静斋草木子中一条云赵仲穆者子昂学士之子宋秀王之后也能作兰木竹石有道士张伯雨题其墨兰诗曰滋兰九畹空多种何似墨池三两花近日国香零落尽王孙芳草遍天涯仲穆见而媿之遂不复作所记与此诗意正合而集中无之因附见于此噫铁崖之悲不其然哉石楼野生漫识

　　李遵道溪山春晓图

　　谁写江南雨后岑清寒空阔扑云林何当载我图书去共试野航春水深

　　烂柯图

　　一局棋残烂斧柯山中日月竟如何归来记得神仙着不比人间局面多

　　咏梨花

　　折得瑶花第一枝清明时节寄他谁絶怜天上无真色虢国夫人淡埽眉

　　偶成

　　黄篾楼中枕书卧双鹤交鸣惊梦破青天堕下白云来卷帘一阵杨花过

　　御史入山

　　喜闻宰相入山来急唤山童埽碧苔云锁洞天三十六楼台一一为君开

　　读临川集

　　班马文章老琢磨咎夔心迹半雕讹执鞭愿作钟山吏一袱字书随白骡

　　春水

　　雪消岩溜注湾陂便有微澜作渺弥时见幽人来照影萧梁台畔立多时

　　春酒

　　雪度青天落酒杯花枝半拂角巾摧陶公醉石苍苔满不见猖狂李白来

　　春烧

　　日落山前野烧生白茅黄苇地初晴明朝却赋雉带箭呼酒冈头看火城

　　寄冯海粟待制附天目僧过广陵

　　天目峰头一鹤回白云持赠当寒梅琼花观里开包处寄得玄砂白纸来
　　三都一序争传赋借重西州皇士安惭愧山图经品藻苦心留得后人看
　　昨日淮南召八公扬州拟看醉围红赚人鸡犬云中去策转江头控鹤童

　　玄洲独坐偶成

　　檐外菁葱玉树排小山丛桂近当阶出云好看飙轮顶云出飙轮忽被埋

　　墨海棠

　　汉宫愁絶冷■〈赤垔〉■〈赤支〉【一作烟枝】一蘸镏郎两鬂丝甲帐夜寒银烛冷六铢云帔独来时

　　东坡书蔡君谟梦中絶句二放营妓絶句三虞伯生题四絶于后真迹藏义兴王子明家要予次韵凡九首

　　日将公事湖中了醉入重城列炬明自古大藩财赋地古人偏得赋闲情
　　谢女娇吟雪比盐北台马耳见双尖衲衣政索歌姬笑不道春寒绣被添
　　写韵轩中尘不惊与谁同蹑凤凰翎彩鸾可惜情縁重只合清斋写道经
　　钗头新绿荔枝红那与江桃色味同闻道端明新进谱一时殿阁起熏风
　　香辟春寒玉辟尘流苏斗帐醉和春一双明月都无价寂寞人间第二人
　　江南在处烟波好浪迹先生不上船近就阖闾城下宿可怜霜月夜娟娟
　　青城樵者一衰翁写罢乌丝满袖风消得玉堂金研匣至今传入画图中
　　听碾龙团怯醉魂分茶故事与谁论纎纎玉腕亲曽见秪有春衫旧酒痕
　　白公种竹苏公栁谈笑功名后世夸依旧葑云三万丈断桥谁与筑堤沙

　　山中

　　一枝石瘦如麐角六出花开似麝脐随意莓苔一杯酒也胜骑马听朝鸡

　　顾定之竹石

　　龙孙乍脱■〈衤朋〉儿锦石面都皴弹子窝画妙通神欲飞去虎头痴絶奈渠何

　　李仲宾雪竹

　　断缣黯淡何人墨四十年前老蓟邱向使戴家多种竹雪中那肻便回舟

　　吴兴道中

　　书淫画圣王孙老雪靘沙明湖水清黄庭不用鹅群换也许山阴道士迎

　　李炼师云闲卷

　　朝随飞鹤出檐端倦鸟纷纷莫与还若似山居无用者此身政不羡云闲

　　温日观蒲萄

　　日观一饮西凉酒解写蒲萄絶代无请师截断葛藤路还我黑月摩尼珠

　　桂枝词

　　桂树丛生枝婀娜糁粟黄云欲成朶熏醒秋衣懒下床金蟾啮断烧香锁

　　书道童总管赠蔡霞外诗后

　　多病潜夫懒入城旋营草阁看阴晴竹宫桂馆花繁处乞与霞僊烂熳行

　　新居快雨戏笔

　　旋埽林扉一榻横绿阴幽底水纹平闲眠爱杀荷沟雨玉磬池边无此声【玄洲精舍玉磬池皆石骨也】

　　子昂墨写萱草

　　碧浪湖头翰墨香山蜂游趂午阴凉戏拈小笔涂幽草正自无忧得可忘

　　林泉髙士图

　　我本玄真老孙子意托纶钓相娱嬉浮玉山前一瓢酒颇恨时无颜太师

　　浔阳琵琶图

　　一幅面屏秋月圆荻花枫叶染江天江州自是无司马多少琵琶上别船

　　马逺小景二首

　　栁未藏鸦雪未消春衫游子马蹄骄去年沽酒楼前路错认桃花第一桥
　　玉砂卷海白模糊千树梅花埽地无彷佛水仙祠下路金枝翠带不胜扶

　　葛岭新居

　　葛洪川上有余地善和里中无故书为惜人间秋水观鸡鸣犬吠又移居

　　台掾萨天锡求识予面而之燕南八月十四夜风雨宿菌阁絶句七首明日追寄之

　　李公求识少陵面未闻草堂三日留看君用意古人上却愧无言与献酬
　　鹤台道民掩柴扃鴈门才子宿寒厅恰有金华一樽酒且置茅家双玉瓶
　　巡官畏虎盛前呵惊动燕山萨照磨剪烛对床诗未穏从渠醉尉问谁何
　　物华年鬂两骎骎忆别何堪动此心乔木万株天一握菌巢独自看秋阴
　　髙情常爱白云多云为漫山雨注河野人宁知御史雨秪见石田苏晚禾
　　走送蒲衣庵外路归时望见赤山湖林子求看换鹅帖胡郎传送捕鱼图
　　内台最近燕南幕博士台郎有此除山泽何当大人赋寄声多谢马相如

　　缉熙殿御制墨梅诗帖

　　宣和妙赏缁衣句传在夷门作胜谈行殿春风四十载玉妃终老向江南

　　王子明求题髙侍郎雨竹

　　雨立修篁似戟枝墨君留影故僛僛房山秪忆巴山夜及见官奴把烛时

　　楼居春晓望玄圃【时寓杭州开元宫】

　　子晋新宫倚太霞绕湖烟火万人家观台一面无人处日出烟消都是花

　　四贤帖

　　四贤者伯长袁侍讲伯庸马中丞伯生虞侍书时中刘待制玄卿装潢手书成轴命予题识遂即虞公絶句韵书于后
　　四明狂客已乘云海内文章有二君可惜戴华刘伯寿只今零落凤凰群

　　月夕爱南窗竹影

　　两丛小竹南窗下露叶风枝共秋夕月明见影忽自笑移得王淮凤翔壁

　　李士行枯木

　　两株苍柏如蓬首皮毛剥落心不朽曾见春风春雨来相看唤作忘年友

　　仙山楼观图为马仲礼作

　　忆共能书蔡少霞良常洞口看桃花人间诗酒耽迷了三百年来不到家

　　张公甫铁山隠居图

　　铁山曾照铁衣寒南渡功名有足观不见元丰全盛日钱镠孙子已黄冠

　　隠居图

　　壶浆相饷过溪东缟袂青裙笑语中何必桃源寻旧路太平闲作祝鸡翁

　　赵魏公写生梨花折枝

　　玉面浑无獭髓痕春风洗绿上飞裙遥知姑射山头雪化作杨君梦里云

　　张仲敏钩勒风林

　　墨君神骏出洋州形似无如老蓟邱可惜风林半窗月试凭老眼为双钩

　　鹤山书院

　　寂寂茅堂掩昼门藤阴花气小池浑也知建邺青精饭不到临邛白髪孙

　　觉林院

　　石湖园中数株石堆向觉林僧子家眼前醒醉若无语领客绕庭唯看花

　　归自雨中写况寄景修博士

　　蛙处水连围屋草鸠时雨烂覆檐花移过书窗金鹊尾秪言浑似野人家

　　葛岭柬乐闲髙士并寄公文道弟

　　葛洪井上访贞居一饮甘泉足自如拂袖莫嫌狂散甚子非知我我知鱼

　　次韵实喇卜郎中题襄阳官舍

　　岘山日落春风起竹坞湘桃零乱开倒着接■〈罒离〉駄瘦马无人知道使君来

　　葛岭杂书

　　小娃小艇无踪迹只有荷花雨溅裙净洗一方天水碧不教歌板污游云

　　仲敬画华阳草堂图

　　珠树风来学凤鸣玉泉雨过作琴声识得良常洞中路前生我本山玄卿

　　遵道竹枝

　　篔筜谷口白云生云里琅玕万玉声惊破幽人春枕梦一窗斜月半梢横

　　避暑图

　　雪藕氷盘斫鲙厨波光帘影带风蒲苍生病渴无人问赤日黄埃尽畏途

　　径山寺僧山水

　　澄心蠒纸墨花香上有元晖古印章怪底径山山寺里老僧衣袖着潇湘

　　白无咎黄蜀葵

　　金铜仙人雨中立铅泪恰如辞汉时倾心脉脉何所待愿见白日光陆离

　　修竹士女图

　　空谷佳人玉佩珰琅玕斜搭领襟长杜陵野老多才思解道风吹细细香

　　墨杏花折枝

　　折得邻墙红杏枝春风偷染墨臙脂恰如误入仙山路虎啸林深月暗时

　　○五言律诗

　　晋彦博士以诗索和甚媿率然观者勿笑其窘步

　　凿磵盛春雨新流遶舍前何当留太白相与学思玄碧洞无人扫丹梯有路縁催诗苦云迫莫笑竦鸢肩

　　辅成观张上卿墓庐

　　青牛谢车御白鹤叹人民阁有凌烟像桥无进履身平生玉櫑具此地石麒麟荡荡传宗业中朝倚外臣

　　风雪中得金陵诸公书二首

　　雪作众禽惊窗幽乱霰鸣愕然身濩落莫矣岁峥嵘松竹聊娱拙乾坤苦忌名故人不相贷书札到柴荆
　　落木从风靡支流趂谷斜山空不须说岁去若为遮饥鹤挦窗纸寒鱼嚼雪花推书更【一作秪】清坐席暖到昏鸦

　　天谷庵【宣和金坛郎郭髙士之居也】

　　十三科取士救世岂无方儵送孤鸿举难追八骏骧金坛犹着号碧落旧为郎剑化丹垆在山寒井水香

　　碧玉庵【四明袁氏】

　　廿四岩前客能忘贺监居乖龙嗔草檄古象泣遗书把袂风尘表近公氷雪如时来青琐闼晚节要蘧庐

　　湖寺拥碧轩

　　喧寂一尘隔湖濵出宝坊荷阴分补衲水气杂烧香书勘乌皮几茵敷白■〈毛迭〉床从来已公屋诗客许徜徉

　　万致柔还省亲舍仆闻而往候道中得此

　　数里平冈路仙山迹渐分柴荆来鹊语村落去人群粉阵松崩雪涛头日濯云不缘停仆御直以候夫君

　　寄洞庭王子正【一本题云闻洞庭之胜】

　　洞庭山似簇银阙翠芙蓉安得沧浪子同寻缥缈峰鱼龙随水落橘柚待霜浓未必桃源似云帆蹑去踪

　　奉和揭学士听松轩

　　何年种松子此地听松声涛响风还作山空夜自明一瓢嫌物累九奏感时清得似苍髯叟长依白玉生

　　孤山晚步寄和靖掌祠怀中庸子

　　玛瑙坡前立荒陂接葑田试从樵子径往觅仆夫泉众草寒犹短群峰晚更妍谁欤结真隠共老太平年

　　十二月三日雪

　　快雪真无价丰年定有期腊前才一白至后已多时玉展琳琅步花团蛱蝶枝春风在天上飘入万年池

　　煮石窝

　　仙人白石子服食受竒方王烈犹飡髓初平枉叱羊砂床收箭镞玉屑备糇粮借尔弥明鼎行窝到处将

　　良常草堂图

　　邻近方隅洞良常别有天草堂朝看雨药圃夜舂泉邈矣卢鸿乙竒哉鲁仲连君看遗世者若个是神仙

　　斋居偶兴

　　絶涧多灵石中开小洞房醉醒依竹素晴雨看梅黄树暗莺声涩岩虚水韵长未能超贾马自足上羲皇

　　午日柬杨廉夫

　　客有拥琴至吾宁折简招足音垂谷口雨气截山腰酒倩红泉泻花为绛节朝不嫌泥泞极一舸段家桥

　　雨中

　　推枕蘧然觉髙斋人迹稀卷帘芳草短看雨杏花肥薄莫寒仍在中林愿稍违一迁随谷鸟乔木是耶非

　　除夜

　　忽忽岁云暮徒兴白首嗟山留待伴雪春禁来年花把卷因遮眼分饧且胶牙自縁身懒惰莫遣送穷车

　　磵北梅□三月始华

　　阴磵残梅枿临流一向欹但存孤注在敢恨一生迟冻雨如相喣春寒不受吹后时翻见独宰物遂成私

　　蕚绿梅

　　山中古仙子无言春寂寥玉容澹朝雨翠气湿微霄临风怯玩影弄雪妬攀条拟觅何郎句还凭翠袖招

　　山水便面为栁道传作

　　箧笥秋非逺尘埃暑实烦遂游千里目稍待一凉恩僧阁依旁岭渔梁跨别村谁能从象外试觅武陵源

　　马伯庸御史石田山房

　　监州遗爱地御史读书堂弦诵犹怀鲁田园独在光白茅编野屋翠竹被溪梁欲赋淮南隠知君意不忘

　　寄樊子中打碑者

　　樊迟讵学圃可论金石交常赋旧文字如见古陶匏汉篆龙回壁梁书室卧蛟墨卿吾与尔聊复隠三茅

　　呈揭曼硕学士

　　柴荆马粪间蛛网动相闗阁老因移疾鲰生頼订顽雨凉新竹健沙僻睡鳬闲如许清秋意扁舟犹忍还

　　曲宻亭

　　水盩山复屋亭此可婆娑蜗角地虽少蜂房春自多橘藏商皓乐凤忆楚狂歌何必天津上逺寻安乐窝【屋当作厔】

　　流杯磵

　　古木蟠幽磵层峦迭翠台水归苍玉峡风引绿荷杯我自知鱼乐人谁祓禊来惜无鼠须笔写记刻岩隈

　　菌阁

　　岩架菌芝出榜题松雪扉云来画檐宿龙向墨池归对几琴三迭倚阑山四围仙灵能夜降应得■〈口受〉玄机

　　积雨

　　饱听三峰雨闲题七月诗水深荷意怯田冷稻心迟鼃黾阴争盛蛟龙势亦随苍茫不可问身外付云移

　　早秋

　　每嫌新酒少尚喜故交稠篱落三家墅梧桐十日秋月生微顾兔星淡没牵牛亦欲观多稼江湖雨未周

　　次韵元镇玄文馆有怀

　　林气早知雨黤淡研苔滋素飙惊闲幔朱实委清池将整还山斾复乱故园思拏舟倘未逺弭棹一来兹

　　开元贞人见遗刘商观奕图石刻毫髪布缕皆尽精妙盖李龙眠临唐画本茅君彦模勒为玉局仙翁所藏云

　　薪桂苏兰者能来立坐隅徒闻玉楮刻遂信石枰图妙迹传仙李髙名重大苏向来林下意不敢易樵夫

　　乙亥元日试笔【四日得春】

　　自古三朝节于今一笑看问年书亥字献岁出辛盘黔突多蒸术红氷剩浴丹行行追胜事步步埽春寒

　　无锡华子英溪山胜槩亭

　　共爱溪山住输君胜槩多疑将草堂画展向镜湖波鹳雀深松栢鳬鹥足芰荷更修仁知术乡社乐婆娑

　　○五言古风

　　蛛网落花

　　飞花堕锦茵蛛网解留春露垂沾更重风破舞还频不逐燕嘴泥寜随马足尘游丝复染惹流浪何足嗔

　　题墨兰赠别于一山之京师

　　三月愁送客春寒雨如霰冥冥返塞鸿悄悄栖梁燕扬帆五十日蓬莱望中见欲持猗兰操一奏南熏殿

　　雪斋

　　骑驴吟雪诗煮茶煎雪水何如埽一室置身虚白里君家有故事髙卧殊未已

　　龙洞

　　山中春水泛蜕骨长于树拏舟探穴口甚深不敢渡穷冬桃始华烂然珠光处

　　张师夔画谢家池塘

　　春风飒然至幽人午梦醒遥见池塘绿不知春草生如何骑马客亦向梦中行

　　春山晴霭图

　　危亭面悬瀑深坞着茅堂群木相掩薄风披如有香避世真乐土欲往川无梁隠沦倘见招岁莫从徜徉

　　兰雪斋为金坛王敬赋

　　谪仙有妙语清风洒兰雪髙怀千载下子独慕芳洁春氷断瑞花晨露滋奕叶端居味道腴光景庶不灭

　　再赋天池

　　巃嵸古墩邱泓潭浸其股金碧争荡磨穿穴稍旁午斩松罗石榻玄芝错神浒遥应玉女盆润及黄精圃

　　濵洲云巢图【张彦辅画】

　　苍山不受寒裹以白兜罗借云以为暖我意不在多小营丹鹤巢髙栖翠云柯飞仙度鸾笙老人卧鸡窠谁能江海去风雨一渔蓑

　　寄题刘彦基丹室

　　昔闻冲虚宫逺在锦江头往来多异人东望不可求借问鸿宝书枕中今在不尚余一丸药光景夜不收食之生羽翼飞去十二楼下视何苍苍至情难乆留我将拾瑶草迟子于玄洲

　　十月十八夜震泽风大作明日大雪异常又明日甲子日出大寒

　　弱龄逃世网一勇以求志折旋四十载竟日坐有累大拙使为巧小朴使为器用是役于人夫岂足言智飘风皷具区如我长噫气追惟年运往通夕遂忘寐圣人罕言命天道殊难致委顺待未来余日敢终弃

　　次韵晋卿翰林赠陈秉彝

　　金华黄太史出为儒台冠诗文齐六经奇古谁敢传如掇明月珠妙在九曲穿而子工笔札狗监非所荐挈之登龙门果获尾时彦孜孜勤执经矻矻劳染翰敏手不暇给精华且屡换怜才吾辈事子乃羞自献由兹数来往无事辄相见湖岭错萦纡烟霞争变幻一夕快雨余春物已消半言归天台奥俄顷语离散此手不易执明日柁楼饭迢迢望白云瀑布声许悍赤城跨沧海朝霞以为岸倘遇仙者徒勿易樵牧贱予衰志求道千载犹莫旦老经三百家一一理残卷霜毫犯冠箨墨汁滓衣汗何功使愿果尽力输老腕子书能瘦硬泪眼秋隼健唯余箧中字照我日光烂送子望崖返回目穷海甸春夕岂不短反侧移漏箭纔梦金庭游还逐涛江乱洊知家庭乐旭日阴始泮身扶老人杖衣忆慈母线还期当及时迟子秋水观栖栖寡俦侣孤坐至日晏追步太史作用以申缱绻

　　○五言长律

　　书怀二十韵奉呈虞集贤

　　昭代千龄运斯文一柱功初当延佑日晚识广陵公朝士因推毂先生猥击蒙暌乖遗廿载寤寐接孤风太史山川彦仙儒馆阁崇置身清切上用志杳冥中句法黄初过才名冀北空朔南驰使节江汉借归篷酒问余杭姥泉寻六一翁境非秋水观寺即紫微宫侍坐要王逺移家近葛洪于焉承咳唾足以振罢癃卓尔身为贵胡然老见攻战肥终道胜徳重岂途穷玉趾闲迂步麻衣病鞠躬茶烟窗冉惹墨沼树玲珑饥甚无瑶草招来有桂丛输心何落落把袂辄匆匆易进乘轩鹤难追戏海鸿明朝去吴会长笑为谁雄

　　元日雪霁早朝大明宫和辛良史省郎廿二韵【并序】

　　延佑改元三月民瞻石宰相遇京师承需鄙作且辱先施之惠林下朽生不能造馆阁绮语幸于言句外求之愧悚而已
　　纔设中庭燎俄看宻霰飘岁开环甲纪星动指寅杓凤集天门榜珂鸣月殿桥卿云同四表和气集三朝陛级肪初截云层玉旋雕句陈分彩队步辇簇青腰积屑承盘重吹花到笏消逶迤光斧座凌乱缀珠翘乐共垆烟合班随翠袖招阆风游广汉玉局道逍遥北戏鱼龙舞中岩虎豹调旌旗攅赑屃冠剑掠招摇穆酒曽觞母洪崖及见尧万年临紫极一白庆璇霄朝会仪如此骞腾意颇饶身唯参寂寞世岂绌纷嚣姑射消疵疠蓬莱倚泬寥瑶华搀戴胜珠树引回镳有术探鸿宝何人识爨焦竟须穷海岱直拟并松乔书就神床写香从别室烧怜君守华省琢句废春宵

　　茅山四十四代宗师牧斋真人升仙谣

　　昔爱西城记华易许徧窥醉持龙节舞寒借鹿裘披秪忆山中乐宁期世外悲及传南岳剑难驻赤城师毕道能无待玄科本有期紫宫新坐席金箓古威仪菌石哀泉咽松花泣露垂他年归白鹄尚慰里民思

　　○古诗长短句

　　姑恶

　　村南村北麦花老姑恶声声啼不了有姑不养反怨姑至今为汝伤风教噫君虽不仁臣当忠父虽不慈子当孝

　　墨龙

　　髙昌世子写墨龙此龙乃出开元东井中东井水与天河通龙下取水遗其踪道人识墨帝子逃入世子之笔锋井头夜半飞霹雳元气淋漓雪色碧一锁银床五百年纔点目睛生羽翼

　　句曲外史集卷上

　　●钦定四库全书

　　句曲外史集卷中

　　（元）张雨 撰

　　○七言律诗

　　范以善云林清逺馆

　　华阳【一作云林】范监居幽眇不到玄窗未易逢山气半为湖外雨松声遥畣岭头钟尝闻神女骑龙过亦有仙人控鹤从安用椉流三万里小天元在积金峰

　　卢疎斋集

　　卢疎斋集宣城挍官本读之一过生气凛然有怀哲人援笔而赋
　　人物西清第一流曾看绣斧下瀛洲难求冀北千金骨空载江南数斛愁小谢梦无青草句大苏诗有景疎楼敬亭依旧峨嵋月付与骑鲸【一作卢遨】汗漫游

　　书东坡先生画像

　　峨嵋秀色杳难攀玉局仙人不受闲南斗日躔【一作辰】韩吏部西湖风气白香山宁【一作从】教刺舌奸邪党可惜低头侍从班试【一作更】问东坡铁拄杖于今海上未曾还

　　寄谢张子寿御史京口留饮【时将赴湖南宪佥席间杨以吾鼓琴瞽叟吹笛】

　　卖药南徐两日留绣衣相对似清秋借抄衡岳元君传挽住湘潭使者舟安道推琴元有在【一作一琴何待破】桓伊弄笛【一作三弄】若为酬归来独醉投山阁【一作独卧林间醉】梦寄新诗与率牛

　　宗师云江还山虞侍讲惠诗有词请大洞箓

　　丹凤楼前返羽车清诗满袖出京华雕虫徒刻三年楮补衮应飡五色霞太白晚传青绮帔元种早授玉门砂要知不隔金闺步常是相从太极家

　　次韵柯敬仲学士见寄【柯时悼亡】

　　故人往往天禄阁我尝梦见燃青藜重帘月落秋燕往九衢尘动朝鸡啼能传米芾书画学稍忆卢鸿林鹤栖繇来避世向金马讽谏得君宁滑稽

　　经碧浪湖奉怀吴兴公

　　湖水秋空玉色匀蒹葭纎雨上纶巾重来羊岘谁沾泪却顾龙门不见人独放酒船寻鲙具谁容狂客吐车茵西风白羽元非用只为人间苦障尘【纎一作残上一作洒苦一作善】

　　赠商学士徳符

　　鞭凤笞鸾【一作笞凤鞭鸾】下紫烟笔床尘尾意翛然一贫自信如陶侃三絶谁能似郑虔金碧瀛洲扶御扆玉华仙露洒经筵寿岩独立风尘表却笑灵椿是小年

　　泰定丁卯沙溪元日按志【是年外史盖五十一矣】

　　山世行藏本不羁江东节序片帆随三朝犹是嘉平腊一集【一作七字】又题丁卯诗赤石青林含古色白沙翠竹照【一作弄】清漪春风浩荡鸥波兴终要南山雾豹姿

　　寄李季和

　　孰与言诗李髯叟一日不见已为疎因观故京来白下载闻新作过黄初小峰待月许携被中林放鹤要回车杜陵醉歌不易得岂惜华阳真逸书【顾况号华阳真逸】

　　舟次滆湖用栁博士梦薛玄卿诗韵寄倪元镇兼怀道传明徳

　　思逺重逢茅小君香消酒尽路三分五湖归思浮天水一霎秋阴过雨云栁子篇章浑可法花奴弦索共谁闻唯应自洗唐溪石填得金泥小篆文

　　曲林真人遗以乳石杯盘赋诗以谢

　　上党搀天入醉魂元功有意琢云根小于药玉荷心琖大称霜皮木瘿樽藉草饮时留洞吏隔花捧处倩山猿殷勤更借弥明鼎寒夜聮诗酒屡温

　　读元次山集感而有作

　　漫叟古之贤达欤愤世直言七不如著书首补云门乐取醉政頼石湖鱼湘中韶濩遗欵乃天下漫浪知猗吁饿死杜陵拾遗老唯有舂陵能起予

　　次韵刘伯温御史春游

　　草木幽馨磵道微白云拄杖去如飞独寻玉女洗头处相伴仙人采药归几迭翠微深杳杳一帘红素乱霏霏可堪酒债兼诗债老却江南白苎衣

　　寄吴兴赵承旨

　　亭下【一作门外】鸥波好放船苍苍葭菼水如天投纶渔父小垂手化蝶秋虫大学仙麻纸丹书应满笈鳊鱼紫蟹不论钱清真逸少谁同传独许华阳许叔玄

　　方广寺石

　　桥绿玉飞梁碧藓封羽人来倚瀑帘风偶飜贝叶经台上与散昙华茗椀中有象到头终幻灭无生弹指即虚空【一作解说是虚空】春寒大展三衣坐百衲云山一线通

　　魏国赵夫人管君挽诗【子雍书圹志】

　　曾谒西池閟殿春赐加【一作封】大国宠疏频择壻当年郗太傅能书今日卫夫人玉镜离台空掩月宝衣堆桁暗凝尘千秋乡中名不没墓有通儿书老银【欧阳率更子通书母夫人墓铭夫人讳老银】

　　寄京师吴养浩修撰薛玄卿法师兼怀张仲举右谒因寄

　　百壶美酒那消忧数卷道书天与游既雨秋城苦泥淖未寒病骨思衣裘看我目光牛背上忆君佩声凤池头情知契阔宁复语白鹄斯举不可留
　　风起春城散客忧玉京台殿忆同游云开万象森丹阙金织双龙盘翠裘此日听鸡趋禁籞何年骑鹤过山头从君试觅王乔术学化仙鳬任去留
　　十年京国总忘忧诗酒风流共贵游溪月夜游鳷鹊观滦云晓湿鹔鹴裘书来慰我临池上秋去思君到水头更忆何【何当作可】人张仲举于今江海为谁留

　　题范徳机编修东坊藁后

　　一编上有东坊字惭愧诗中见大巫直想瘦生如饭颗竟从痒处得麻姑咸池水浅孤黄鹄空谷天寒病白驹拟共风流【一作西风】接尊酒秪愁尘土没双鳬

　　御史中丞马公伯庸有赠萨天锡还金陵长句因次韵寄上

　　射策甲科今廿载尺书难信石城潮径登乌府持天宪犹倚青溪望使轺四月莺啼夹城仗千官花拥大明朝会因桂树思真隠独【一作曾】是淮南作赋招

　　次韵杨廉夫送僧仲猷归澄江礼敬寺

　　千岁岩头坐两夏秋来忽梦刀头环笑别白■〈犭员〉辞鹫岭飞椉赤鲤下仙山桂子纷纷向人落杨栁依依迟子还子云奇字不易得只许澄江窥一斑

　　危太朴入都为题云林画幅

　　故人渺在云林端手种梓漆阴团团不愤读书从鬼谷何嫌卖药近长安白日定趋天禄阁青春宜着鵕■〈义鸟〉冠相思洒尽金壶墨三十六峰生莫寒

　　怀薛玄卿

　　丹楼百尺倚云霄有客怀仙兴独高腰下苍精纒宝气眉间脉理卷金毛拟招薛子青田鹤与钓任公碧海鳌幸自苍顽同木石思君一夕梦劳劳

　　二月病怀

　　煮药香中听雨眠都縁未熟养生篇雪消春水深三尺日上花阴过几砖世事悠悠髙枕外衡门寂寂莫霞边自惭病鹤摧颓甚却顾云霄意悄然

　　上清外史薛玄卿寄题菌阁且约以游武夷次韵以答

　　余杭山水着飞楼楼外长林地转幽十畆树阴闲濯足一帘荷气晓梳头山涛举代嵇康懒张说论文薛稷忧萧散人间两外史平生犹【一作俱】欠幔亭游

　　玄览真人示以李遵道旧诗一章俾次韵悼之将寄其子克孝

　　仙李如何竟小年满堂图障惨风烟青山扪虱谁同话赤脚骑■〈马京〉自上天名世岂唯书画学起家犹望孝廉船无因得寄松花酒一洒清明笔塜前

　　赠渔樵侣

　　郁木坑前负薪者道士矶头垂钓翁我辈与结平生友夫君还有古人风水羞凉味蒲芽白野饭昼香松菌红见说行藏多岁月不离三泖九山中

　　次韵杨廉夫见投

　　白髪黄冠归故里某邱某水昔曾经石泉新处鑚槐火山雨多时拾菌钉溪叟扶犁天际去邻娃吹笛夜深听杜陵醉眼元空阔解道乾坤水上萍

　　吾爱吾庐

　　吾爱吾庐聊复尔眼前白石与苍苔水从林木阴中过风自房【一作帘】栊曲处来薄有余情归竹素竟【一作都】无长物受尘埃先生闭户成真【一作真成】懒诗债敲门不厌催

　　江山胜槩楼为龙虎黄希石作

　　仙人元自好楼居快展江山极目初天上孙登一弦曲云中梁鹄八分书金明海岫晨暾发玉奏风涛夜籁虚跪席焚香疑有待麻姑行按小方诸

　　乙亥二月还钱塘书怀寄镏师鲁

　　黑头时与王孙别春草又青天一涯贫甚冯驩犹有铗归来丁令已无家葑田湖窄残舟【一作游船】少墓道山荒剩【一作故】屋斜还忆菌巢书数卷雪麋应护手栽花【雪麋玄洲白犬名也】

　　答杨廉夫二首

　　弄水摘花春可怜风雨倦寻茅步船我家南坞有灵石龙井西头无杜鹃野雀乱雏畏人过弱栁委地趂蚕眼子云胡为甘寂寞后世何人知太玄
　　黄篾楼中惟饮酒楼下长沟鳬鴈多湾头桥断浮青草湖面风来生白波馋奴竟煮【一作取】脱■〈衤朋〉笋老鱼戏唼如钱荷诏书寛大到海角河北饥氓【一作民】争倒戈

　　李宁之煮茶亭

　　桐君山下一区宅木茂土肥泉水香槎头钓鱼秋雨足亭子煮茶春日长两山徒为盘谷隠一水尚系平泉庄莫厌身名俱隠约会见輶轩来晦冈

　　磵阿坐雨寄以敬

　　载雨过湖山雨重放水出山湖水浑窓风乱解丛篁箨渠溜直穿双树根白须道士烟霞癖锦里先生芋栗园想见南邻邱架阁也嫌泥泞不过门

　　十二月五日雪晴【丁亥】

　　日光玉洁千峰立快雪晴时一气凝当昼垆亭摧扫巷犯寒渔榜借收氷松皮石裂号饥鼠窓隙尘消触冻蝇青茁菜芽浑可爱倩谁春餤卷红绫

　　张参谋席上奉饯髙昌别驾朝宗通守如京师并简兼善尚书

　　梁溪宅里閟烟霞使者淹留日未斜天上夔龙图治道舟中李郭望京华十三弦送黄柑酒第二泉煎紫笋茶寄谢南宫达夫子会同鸡犬忆仙家

　　读戴帅初集

　　剡源诗卷落吾手便似移家太白峰学道昔惭山世逺知人今媿郭林宗空山乐书有遗谱白日天马无留踪太息斯人不可见厌将两耳闻寒蛩

　　赠镏伯温大监

　　台阁如公最有称轺车骢马数能椉校书在昔专刘向秘监于今复魏征汗简削成金作匮泰阶平处玉为绳信有仙人唯寂寞侧身长倚白云层

　　送郑明徳适越

　　四十日春廿日雨问花寻栁意茫然竹根卧瓶髙笔冢灶下生薪连术烟茅家名余铁垆步龙井气胁金沙泉稽山酒船速回棹迟子归来烹蕨拳

　　虞先生送张元朴回龙虎有云麈尾每怀张外史鹅群今属薛玄卿元朴索次韵

　　想见先生戴笠行黄茅冈上看阴晴承闻祖道同疏傅鄙说还乡似长卿海内好诗元自少江西行李不嫌轻谪仙爱与元丹语烟子而今亦有名

　　秋日晚兴

　　暝色入林烟火微莫雨欲来如有期野雀喧争楝树子幽人行把菊花枝山空始见水泉涸寒至乃索衣裘迟莫惜题诗将寄逺不多故旧在京师

　　道馆雅集听琴次杨彦常韵

　　幽蒿细竹满墙间雨后危墙似断山一室了忘尘世隘诸君能赏病夫闲池巡野鹤鱼苗缘土蚀秋虫菜甲斑我不鼓琴偏识趣絶怜失势重跻攀

　　赠危太朴

　　莫怪道人居处僻柴门今始为君开曾从小有探华葢不向昆明数刼灰秋水渚涯浮地肺茅君局任守天台倦游早欲依香火付与卢敖戏九垓

　　南洞居三首

　　絶磵垂萝一径分碧岩不与众峰群秪疑洞口谽谺石浑是山头片段云病试术方疎药捡书移氷研近炉熏幽人许掾相问讯转忆山阴王右军
　　山中栋宇自齐梁唯数南岩古道场虎洞窥来光剡剡鹅池临罢绿泱泱天寒最觉松神王丹化悬知鹤寿长珍重平生金鹊尾大茅峰下独焚香
　　华阳南洞幽人居幽人本是山泽癯玉门砂无勾漏令太平酒胜步兵厨洞穴嵚岩肺腑隔菖蒲根节龙蛇枯愿从岁晚饱肥遯不待着论称潜夫【岁晚一作岁寒】

　　送日本僧

　　上人住处扶桑国我家亦在蓬莱邱洪涛拍屋作山立白云绕床如水流住世不知谁是客多时忘却故园秋明朝相别思无尽万里海天飞白鸥

　　钱塘西即事

　　苔竹沟深迷逺近置我洞庭青草湖飘风骤雨且髙卧来牛去马非良图中散几时应罢锻舍人何日共投壶为留兵厨醽醁酒待看池莲氷雪肤

　　鳌峰宜晚亭

　　鳌峰亭子偏宜晚约下烟光与细看独鹤归来频寄语夕阳舂外一凭栏昔游谢眺空陈迹回首敬亭生莫寒万一桑榆容倦翮西飞会访毛公坛

　　铁笛道人新居曰书画船亭作诗以寄

　　苏州去访扬雄宅近水楼居似月波东府官曹知者少西山爽气望中多台招天上仙人凤池养山阴道士鹅谁和淳风吹铁笛莫愁艇子栁枝歌

　　寄杨廉夫郑明徳

　　快雪时晴春意动归舟移缆向方塘走寻饮伴鸡豚社误落诗名锦绣场子云奇字谁能问郑老襟期独不忘阖闾城中可终老安得四万买沧浪

　　马伯庸中丞桐乡阡迁祔有旨赐碑名肇文开善有诗次韵

　　公家阡表似泷冈总为能文补舜裳龙耳当承天子问龟趺重表郑公乡异时将相宁无种此举邦家亦有光想见丹书映丛桂淮南无地着秋香

　　寄题陈渭叟紫云编用张仲举韵

　　葛溪观主陈渭叟髙行絶人诗益工明月双珠好奇服闲居七言成变风大茅独立云在下小史乆住江之东吴筠寥寥五百载唯我与君相长雄

　　新栗寄云林

　　朅来常熟尝新栗黄玉穰分紫殻开果园坊中无买处顶山寺里为求来囊盛稍共来禽帖酒荐深宜蘸甲杯首奉云林三百颗也胜酸橘寄书回

　　西爽轩次韵韩致用

　　大名谁及河东老为爱幽轩肯赋诗沆瀣一杯凌倒景阑干几曲带清漪徒闻东海投竿去不似西山拄笏宜两岸菰蒲鱼鸟乐系船犹带绿杨丝

　　答董子羽见寄

　　清都闻已住多年鹤驾鸾骖与后先阊阖五云宫树暖蓬莱初日羽衣鲜神仙翰墨唯皇象史馆人材总孟坚天上春风如旧识殷勤吹送寄来篇

　　秋词

　　香散天阶静玉珂水台风殿夜如何星从河汉淡中落秋在梧桐疎处多鸾影不曽离宝鉴蛛丝先已坠金梭君王蠒馆询遗事却拟銮车共载过【落一作没】

　　寄渭清逺记室

　　大石坠腰勤苦行此生深愧老卢能雨留涧下三板水苔卧窓间七尺藤清壑钟传晨放梵云门诗到夜挑灯凭君试问龙河隠政在钟山第几层

　　吴兴舟中

　　苕溪斫鱛腹偏腴取酒乌程清若无最怜杨栁破二月絶胜蛾眉游五湖船头濯足畏鱼淰港口卸帆惊鸟呼林峦在处着舟檝倘有剩田吾欲租

　　次韵倪元镇赠小山张掾史还寄元镇

　　为爱髯张亦痴絶簿领尘埃多强颜何如膝上王文度转忆江南庾子山绿树四邻悬榻在青溪千仞荷锄还风流耆旧凋零尽莫怪参军语带蛮

　　元统甲戌夏五月既望余客义兴王氏怀庆堂十又八日偕士友张徳常谒张公洞得七言诗一首寄住山陈长卿周仁仲

　　路入秋阴罨画间弭节洞灵俱启闗东皇衣覆云雾海玉女盆盛人鸟山牵骡步步迹石髓投龙往往祝金环茅家小史岂尘土此地一游聊解颜

　　吴石居使君寿八十【大宗师兄养浩父也】

　　若翁腰带玉围虹剩喜今年八十同食邑尝为骁骑尉入城争识鹿门公交车回晚望蓬莱日帽卸凉梳菡萏风儿子去为真学士未应园绮住山中

　　吴养浩江浙提学任满侍亲归番阳

　　穏送归帆向锦江西湖能负白鸥双书中乆已知梁鹄床下时曾拜老龎封还画省文章印盛取玉堂云雾窓荣禄乡中会耆旧开筵应酿酒盈缸

　　题彭大年祷雨诗卷和仲举韵延佑已未开玄道院作

　　羽衣秋薄剪湘荷茅屋山宫补绿萝白石资方青■〈飠卂〉饭洪厓借乘雪精骡松云暖忆春游岳氷草寒怜晓度河使节南归如见念峰头笙鹤好相过

　　悼鹤

　　羽毛冻损雪襕斑碧落游魂杳不还和靖船归笼尚闭浮邱经在寿能悭长身被裹玄黄内旧迹苔封紫翠间欲撰瘗铭修故事寄书先报九华山

　　和实喇卜郎中上巳湖上道宫韵

　　望湖楼观似山阴水边丽人同赏心槐火新泉还有梦玉鱼葬地已无金三潭雨压蛟龙睡半岭风传鸾凤音拟续临河修禊事尘埃蠒纸不堪临

　　代溪月翁和吴宗师所寄赐酒感兴诗韵

　　年年恩霈出皇家此度仍回八月槎望阙苍龙分瑞霭开樽白兽泻流霞笺天乆已知心事鉴水唯应换鬂华遥想新春供大礼班头对御祝椒花

　　栁道传送别还茅山次韵复谢

　　乌蜀先生相见稀锺陵初载橐书归江南萧艾作人立卷里卢龙看雪飞最怜玉斧有道气重惜子真犹布衣去去空山相忆夜朱弦三叹为君挥

　　次韵题吕氏园馆

　　因向云间求二陆西施浦口弄云沙东风勒住螭头舫微雨催开蠒粟花到处华房通曲宻旧时醉墨误欹斜一声歌板银瓶侧亦见玉童双髻鸦

　　和坡仙寒食诗【并序】

　　先生在凤翔和子由此诗嘉佑八年也书此诗则元佑二年在翰林时也啼鴂世本作啼鵙当以其迹为正周颜■〈氵志〉先生论书有云端庄杂流丽刚健含袅娜观此帖益信今年寒食适二月将晦辄次韵一律仍用首句云帖得之于僧笑隠笑隠平生习书所宝者此尔
　　寒食今年二月晦又分新火到厨烟碧桃花落闲谁埽白苎衣轻老更便发箧但余金薤墨考年正在玉堂编大书絶类颜光禄小字骎骎逼墓田

　　再次韵实喇卜郎中春游二首

　　杨栁三眠午未醒杨花飞雪散星星海中蜃气春浮岛月下胎仙夜降庭尺素书来云锦织紫鳞跃处浪纹腥楼前政有三株树剪断西山一半青
　　邻近桃源鸡犬家不缘迷路得看花衣裳总湿三危露服食唯消五色霞鹤塜浪磨崖上字渔舟潮阁渡头沙石盘棊子都狼藉莫向人间问岁华

　　欧阳巡尉遇仙卷

　　宝圭风洞鼓钲鸣独挈仙壶一世惊勾漏丹砂还道术泷冈阡表足家声芙蓉城小花周匝枸杞丛深犬吠迎不上飙梯十二级白头空愧学长生

　　伏蛟台胡道玄请题伯生有记

　　豫章自昔旌阳宅借问仙都已刼灰西山应无剪柏处东湖遂有伏蛟台千年铁札化为石十日阴风怒若雷妖孽不生寰海静五陵佳气待君来

　　浴鹄湾题壁

　　洑流乱石幽栖地子美诗中萧史家白髪羽衣元自称风流异代不须嗟竹缘迮径篱编笋丛碍低垣雨卧花岂少烟霞闲艇子一枝聊赠老生涯

　　送姚焕章还京口兼简张率性

　　江乡人事凋讹尽人日题诗复送行十载归来访邻里他年科第属门生春泉暗动金沙井晴雪微椷铁瓮城推官厅有诗人住闲暇相求一寄声

　　和丹邱生悼吾子行书遗墨后

　　故人亦复葬江鱼空向人间忆子虚月下箫闲留谱在竹边房冷倩谁居蓬莱都水题金简汲冢先秦见漆书惟有研山磨不朽时时泪滴玉蟾蜍

　　八月十五夜待月

　　移床露坐闲临水浴鹄湾头足芰荷秋已平分催节序月还端正照山河老怜宋玉生悲思狂忆桓伊作浩歌云汉茫茫一巵酒白头惭愧古人多

　　次韵韩伯清见寄

　　尘海幽居似地仙满床堆笏是家传座中桃李春风酒郭外桑麻杜曲田倚盖一松扶偃蹇影娥片月弄婵娟池边草色撩诗思未觉才情让惠连

　　月山石诗

　　拾得金钱溪上石小峰如弁立云根他山鸟道隔千里新月蛾眉见一痕入林误踏金蟇背激水犹思雪浪盆拟就漫郎呼酒舫石鱼湖上共洼尊

　　春将过半病怀索莫惜无可与言诗者得句自遣山泽癯者云

　　一一花栽绕屋庐半春多病意何如缘诗太瘦终无补与酒全交渐要疎研席留香非长物斋庖得笋是佳蔬鹤群呼唤来同饮新绿溅溅已满渠

　　士弘贤良猥赠佳什空山真有似人之喜即与奉和所望为晚菊一来山也丙戌夏作

　　南州髙士秪徐君野鹤昂然自不群心似寒潭氷下水身如秋岭雨余云艺兰何待樵青斧酾酒难寻李白坟为问别来能几日城中消息了无闻

　　方泳道令尹水竹亭

　　水竹亭子在花山输与幽人日倚栏苍雪四檐迷■〈穴上叫下〉窱绿波三面浸琅玕扶行绿竹鸠形杖濯足金沙鸭嘴滩几树甘棠同召伯更留清节比方干

　　善权山洞

　　善权离墨争盘纡浩刼磥砢仙人庐莘莘石林压水府往往阁道通楼居壁藏已出黄素卷穴处尤多青绿鱼爱此长连煮药灶待我盥漱沾遗余

　　次松瀑黄尊师寓筹峰韵

　　保大谁传墨半规笔踪惊见十年迟风流邱壑真吾事名教衣冠异昔时书别左公寻解剑酒深东老独留诗谷山长在通玄顶笙鹤相过自有期

　　快雨喜晴而开阳室适成赋诗自慰

　　春来耽酒仍耽困一枕雨声如蜜甜老锸栽松宁有待饥肠食笋独无餍峰连笔格安空翠泉入茶垆鬬谷帘吾爱吾庐聊复尔少留佳日在茅檐

　　女仙江静真碧游仙词

　　衣剑符图有子传生如孤凤蜕如蝉方留橘叶聊供母谁信桃枝已得仙【甲寅春张桃枝汉司隶校尉朱寓季陵母也行阴徳乆闻在易迁得为侍郎事见真诰】萧索帘帏通素月玲珑环佩曳空烟麻姑坛上花姑老想共乘鸾欲着鞭

　　越灵峰寺之松风阁

　　溪谷风声何瑟瑟啸歌长在两长松金鸡翔舞不多见青壁夤缘知几重花时扫阁黄尘满泉处凿厓甘露浓待我与携笙鹤去香炉对面礼陶峰

　　笔冢

　　退笔如陵那忍弃敛藏数笼瘗岩阿管裁犀象宁同殉研歴氷霜尚可磨兔窟早空金椀地鹅峰深润墨池波毛颖有灵应感遇秦恩自少主恩多

　　次桑善止韵是日廉夫杨尹见访

　　髪脱冠欹衰态多日长犹頼饮无何阿对泉头布衣老谢公墩上美人过青松岂代麈尾柄如意莫击珊瑚柯挍书天禄余事耳迟子考盘同磵阿

　　次韵王文友送游张公洞

　　庚桑成道来孟峰再拜摄衣升故宫馨香果核犹可拾颠倒云气长相蒙有时月明钟磬发絶顶涛声舟檝通看从便道之五岳腰揷骡鞭追老翁

　　再次倪元镇韵

　　嗜石未数奇章公太湖洞庭无此峰便拟翻身入青壁谁见抱膝哦长松乳香从令飞鼠饮絶路或与樵人逢玉女下房不可到只许云气随飞龙

　　黄一峰画贞居图

　　北苑南宫凝絶笔蟠胸磊磈若为裁按图宁在多多许落墨真成滚滚来百折丹梯凌磵道一川焰水动湾洄时清谁问商于路乞我西山锦绣堆

　　代玄览真人次虞伯生见寄韵

　　屋倚松杉路拥莎金鳌小隠且婆娑几秊有约遥相望一棹何时肻见过老去山中空岁月秋来江上政风波黄花满眼香醪熟对此其如逸兴何

　　又次韵

　　别后惊心岁已驰几回草梦遶春池新诗逺寄迢遥驿旧约重看絶妙碑鳌禁风清班缀玉龟溪雪冷鬂垂丝何时共执论文酒坐对西窓待月迟

　　赠姜彦翁秀才【并序】

　　会稽姜彦翁传家子早游杭学执事俎豆间垂廿载季试辄居前列遂被省檄充郡吏且待补之日长与樵牧僮竖为师友其居适临山馆求予言辞既不获敢以忠告之比凡故事彦翁之所习闻请论以近若晋宁张仲举氏与予同师仇仁近先生为童子师至金陵京师迁扬州终始授徒为业四十载不繇科第不涉贡吏一日姓名上闻置之玉堂之署编修应奉如取券纳物其进未可量日来置史局为吏服者方俛首虞棰笞之不暇稽古之力儒者小试之效已如此古今曷有异途在所存何如耳予持此以发彦翁趋向之端复为诗以坚其雅志云
　　科举恩沾乡贡榜学校例贡诸生员多岐取士从润色百骸受螙争夤缘穷巷授徒缺养母普天为吏横索钱妙年立身在择术老生常谈无弃捐

　　和黄晋卿提举忆旧诗

　　支许何能接王谢山阴图画畧相同能留茧纸真奇事爱养鹅群少道风苔树斵氷春未破花甆削雪酒如空深惭故旧相料理肻使牢愁坐五穷

　　天师素华阁

　　仙家楼阁风尘表更筑凌空月榭髙虚白岂知存夜气太清还许隔秋毫溪光澹澹氷填壑松响离离雪舞涛此去银桥通咫尺神仙直下有灵鳌

　　碧筒饮

　　采绿谁时作羽觞使君亭上晚尊凉玉茎沁露心微苦翠盖擎云手亦香饮水龟藏莲叶小吸川鲸恨藕丝长倾壶悞展琳琅袖笑絶耶溪窈窕娘

　　上京赐宴王眉叟有诗次韵

　　从事何缘过草堂行都遣赐玉壶方逺劳使者红尘骑烂煮仙家白石羊中圣敢辞千日醉承恩独许四明狂金茎剩有三清露润及葵心向太阳

　　句曲外史集卷中

　　●钦定四库全书

　　句曲外史集卷下

　　（元）张雨 撰

　　○词

　　东风第一枝

　　清泪如铅绿房迎晓宝阶低拥云叶蜻蜓飞上搔头依前艳香未歇西窓暗雨怪帘低参差凉月正一丛深倚琅玕石上只愁磨折　问瑶草应怜短髪曾醉堕无声腻滑羞他金雀钿蝉髙似水仙罗袜芳心断絶谁与赠湘皋琼玦试折花掷作银桥看舞素鸾回雪

　　蝶恋花【次疎翁冬至韵】

　　空谷天寒殊慰藉半幅瑶华唤得春回也金马玉堂犹传舍嵩云颍水风流夜　驰骋庄骚凌鲍谢昔日忘年解后鸿蒙野愁絶朱弦谁为写髙情那复如疎者

　　○铭

　　方隅洞铭

　　洞玄洞虚方山之隅开廓非有杳冥非无玄窓仰窥玉几俯扪愿降霞人接我髙奔

　　玉磬池铭【并序】

　　外史菌巢东南之偏凿池潴泉与崖室相周旋象形以磬名焉因勒铭于其垠
　　玉斯洁磬斯折徳象着地寳泄珌琫十六铭池浅玉或有力者终负去未若藏斯磬于空谷吾见其不舍昼夜而奏云门大韶之曲也

　　石室铭【并序】

　　外史承留侯之裔修隠居之业年六十迁南峰灵石磵所著老氏经集传茅山志幽文玄史与其诗若干卷藏龙井之石室解所服剑代其形合藏焉以示道之不可传者既阖户勒铭其上曰
　　藏书何为道无累猗瘗剑何为神无体猗玄室之閟阅千岁而未始猗　大元癸未岁吴郡张雨造

　　○记

　　真乐轩

　　记茅山建炎之洞云庵至元间被玺书是为紫阳观殿庐之阴壁斗涧淙景气幽欻嗣主是者汤君玄窓比岁壬申益方丈东偏寻丈之室而舟其制榜曰真乐盖取画舫斋语云夫六一公退思险歴江汉岂真乐于舟居及羡夫江湖散傲若有所未暇则又曰舟行岂不乐哉玄窓徒慕公之语箪邱瓢壑固无波涛蛟鼍之危而亦未尝识延缘丛苇间拍浮酒船之为逍遥之游也拟舫斋而曰真乐是徒慕其语非耶虽然被褐岩栖之士顾未能濯足扶桑东观蓬莱又岂公卿大臣涉世风波之迹所比伦哉居是轩也半席焚香燕坐移顷元气为舟微风为柂其翱翔容冶之乐仲长统尚能言之玄窓知之则真乐在此而不在彼矣吾所以知真乐之然者以此至顺四年癸酉三月十八日句曲外史吴郡张天雨书

　　○赞

　　外史自赞画像

　　志逸心疲身清命浊逃同类而亲猿狙毒厚味而羮藜藿学取益而不胜其损事知危而姑与之安一龙一蛇不厌已之深渺恶衣恶食先忧人之饥寒忽然为人而反常若此何以祛有身之患

　　○传

　　中岳外史传

　　米芾字符章襄阳人博洽记闻于群经务通大旨论议断以己意其辞发扬蹈厉世儒所不能屈为文务崖絶魁垒要必已出为工悟竹简以竹聿行漆故篆籀法先秦正书魏晋而下无取爱润州江山因定居北固作宝晋斋前有碧梧廿本甘露降其上蓄王谢真迹右军紫金石砚善画古圣贤像及写山水幅长不过三尺制白玉图书印六文曰辛卯米芾米芾之印米芾氏米芾印米芾氏印米芾元章印性至洁置水其傍数盥而不帨未尝与人同服器客请阅法书对设两案手为舒卷惧客手袖触之则一装洗之也尝愿死作蠧书鱼游于金题玉躞间而无害妙解音律作五音正韵用以制律本五声之音出于五行自然之理管仲深明其要着其形以为太平作乐之具沈隠侯得四声而不得宫声乃分平声为二以欺学者陆徳明遂以吴音傅会至是始自五方立五行求五音乃得一声于孟仲季位因金寄土五音皆具有声无形互相假借千载之下神奸鬼秘无所逃形云又着天说备究天地日月旁侧盈虚之形撰昼夜六十图与潮汐大小准援据六经尽黜古今百家之妄其书藏之名山平生与游率天下士蜀郡刘泾长安薛绍彭好奇尚古是其一流人也风神散朗服唐人冠衣眉宇轩然进趋襜如音吐鸿畅虽不识者皆知为元章也晚为临川王公眉山苏公所深知临川絶爱其诗摘句书于便面苏公有云元章奔逸絶尘之气超妙入神之字清新絶俗之文相知二十年恨知公不尽答曰更有知不尽处修杨许之业为帝宸碧落之游异时相见乃知也初宣仁髙后在藩与其母丹阳君有旧元章长于邸中以恩补挍书郎授含光尉尉迁入淮南幕改宣徳郎知雍邱县乞监中岳庙因号中岳外史崇宁间置书画学公时在太常为博士因进上所藏书若画皆不下一品优礼答之诏用黄庭小楷书千文出知常州不赴改管勾洞霄宫就除知无为军元章性好石无为公廨有奇石元章惊喜曰吾当兄事之遂具袍笏再拜未几召为书画学博士寻擢礼部员外郎以言者罢知淮阳军弥年疡生于首即上书谢事不允卒于郡斋年五十有七大观三年葬于丹阳长山下有自写海岳庵净名斋图着山林集十卷并传于代丹阳蔡肇尝铭其墓予怪其叙事多脱落故为搜剔旧闻补葺为中岳外史传昔贺知章号秘书外监而元章号中岳外史张长史旭称贺八清鉴风流千载一人也予用为米元章传赞当世不能损益云

　　句曲外史集卷下

　　●钦定四库全书

　　句曲外史集附録

　　句曲外史张伯雨墓志铭　　刘基伯温撰

　　外史钱塘人姓张氏字伯雨六世祖九成以状元擢第于宋传四世至逢源仕宋为奉议郎通判漳州逢源生有孙有孙生雨雨性狷介常眇视流俗悒悒思古道知弗能与人俯仰遂挺身戴黄冠为道士登茅山受大洞经箓豁有所悟遂夐出群道士表道士见雨神益完貌益固虽其师亦莫能测也雨独与学士吴兴赵文敏公善毎以陶弘景期之雨自号句曲外史明年开元宫王真人入觐京师外史自副时范徳机以能诗名外史造范范适出有诗集在几上外史取笔书其后为诗四韵守者见则大怒趋白范而范惊曰吾闻若人不得见今来天畀我友也即自诣外史结交而去繇是外史名震京中一时贤士大夫若浦城杨仲弘四明袁伯长蜀郡虞伯生争与为友愿留之京师外史虽为道士恒以亲老为忧延佑初谢观居开元宫明年杭灾宫毁外史适华阳至元丙子以上冢告归遂不复去年已六十矣先葬冠剑于南山而辞宫事但饮酒赋诗或焚香终日坐宻室不以世事接耳目后卒于宫之斋居箧无遗物也外史素不与俗人交人有不善辄面折而有善亦未尝不力扬之故逺近之有学者无不愿踵其门虽不见许可退亦不敢憾非其识见精敏操履端正何能使人畏服若是哉至正乙酉基以提举儒学备员江浙始获与外史一见即如平生欢明年七月而外史卒呜呼世之拔流俗而行者鲜矣得斯人焉而弗获乆与游宁不深可惜哉外史既卒于是宫之掌事及其弟奉其棺葬于冠剑之所而基适迫棘闱事弗能预执绋及出为访外史遗躅而为之铭而外史之徒若子弟无能承外史之志者外史已矣有友而弗铭咎将谁归于是乎铭铭曰
　　孰与之躯以为吾拘式还其虚杳兮冥兮吁嗟乎幽墟

　　尝考外史之交尽当时海内名士而为之铭者则晚交之诚意公也盖公之才器非外史莫能识而外史之玄徳懿行非公亦莫之能铭是不可以或然论也观公之志恒以不获乆交外史为惜以愚臆之在外史之灵亦不能不以得公之铭为慰也第其生卒年月志不显具于后此姚氏之传抵牾特甚似不可以无辨按志称外史以延佑初居开元明年适华阳至元丙子以上冢东归遂不复去年已六十矣逮至正乙酉公始以提学友外史明年七月而外史卒据此则外史之生当在宋端宗景炎丁丑其卒之岁则至正之丙戌也姚谓以丁丑岁出茅岭庚辰归阳徳馆丁卯造水轩于浴鹄湾明年刻诗于药井上时年七十有六亦不录其生卒此皆可疑者也夫以刘公亲交外史而姚则得之传闻宜若舍传而信志然集中有丁亥十二月五日雪晴及六日喜晋卿至二诗皆用绫字韵末复有再用丁亥岁雪韵怀中举一首而后此别无戊子己丑之编则知此数诗去絶笔盖无几矣苟谓此为前至元之丁亥则尤不可信也况送钱思复之永嘉诗题下注八年九日四字而元之编年自元贞以来无所谓八年者独庚申帝有之实至正戊子也其诸外史以是年刻诗药井不乆而黄篾告终欤若然则作轩之年当为丁亥而七十有六之六则二字之误也志所谓明年七月又当为八年某月无疑矣盖明又捌之似也校阅之余漫为拈出以俟博雅君子之补正若夫传世之大者固知不在此也嘉靖癸巳清和月吉石楼野生谨识

　　句曲外史小传

　　外史杭之钱塘人姓张名雨又名天雨字伯雨号贞居子宋崇国文忠公九成之裔年二十弃家徧游天台括苍诸名山吴人周大静为许宗师弟子得杨许遗书外史师事之悉受其说入开元宫从真人王寿衍为道士名嗣真风裁凝峻见者异之见赵松雪承旨赵见其作字劲健赠以云麾将军碑墨令师法之书果超越儒学提举杨廉夫许在陶贞白上饮酣伸纸作大草尤妙小楷变率更家数世称二絶诗宗杜惟肖古选类大厯间诸子文学韩而冷语类汉独于画未工或引败笔点缀木石人物亦自赏适盖论意不论象也寿衍尝偕入京时燕地未有梅惟吴闲闲宗师自江南移植护以穹庐扁潄芳亭外史造其所恍与西湖故人遇徘徊既乆不觉熟寝其中寿衍竟日不见忧其迷路外史觉而已晡闲闲笑曰伯雨素有诗名宜有作遂赋长诗有风沙不惮五千里翻身跳入仙人壶之句闲闲大喜送之翰林集贤袁伯长虞伯生揭曼硕诸公和之繇是名大起一时浦城杨仲弘清江范徳机金华黄晋卿吴兴赵仲穆交甚善它日谒虞虞问能作符篆否答曰未能虞连书七十二家示之即下拜曰真吾师也自后凡与虞手札必执弟子礼其服善类此寿衍复偕入朝被玺书赐驿传欲官之非其志也即自誓不更出因三茅有招赴之奉任君而下五君为文告之愿毕力兹宇所著山世集三卷碧岩玄会録二卷寻山志十五卷考索精博又着玄史自序曰老子玄足者也是集独不与者尊之至也尝悦刘大彬所修茅山志因号句曲外史丁丑岁出茅岭庚辰归阳徳馆作黄篾楼储古图史甚富往来灵石山之精舍丁卯【按丁卯当作丁亥】造水轩于浴鹄湾明年刻诗药井上时年七十有六【按七十有六当作七十有二】其所居又有开元静舍南真馆老学斋与会稽王山农上清薛玄卿章心逺龙翔毛伯圭辈相友善多文字酬酢廉夫避地于苏之锦绣坊外史以其知已数造焉廉夫推为前辈每题其制作曰贞居先生其有手钞一帙遗胡季城题云红巾寇杭先生墨迹在黄篾楼者不与焦炬同化则与稇载同逝矣此钞岂非晋武库之遗剑也耶有吊其亡曰黄篾楼头仙一去明年黄篾归狼烽不知天上修玄史只讶山中伴赤松石室秘书愁摄电星池遗剑已成龙思君不见夜开户月在金钟玉几峰又为安阳韩致用题其手削卷尾曰虽疏俗出语亦别殆欲过晋人笔舌矧其辩论道徳文章事乎廉夫一代人望独于外史重其不轻许可较然矣手营墓子灵石西湖之阴南屏之右前阻涧瀍系腰作梁名玉钩桥南数十武作藏书石室自勒铭而吴睿隶古绶五七年前从甘泉刘邦彦得八帖往往言造酒必善饮又见其手録诗文各一册予以古书画一卷易得诗册计二十六纸五七言诗八十一首中有附录遂昌郑明徳东海倪元镇龙河僧大欣诗十余首其不遗故人之善如此又于邦彦得二纸其纸标丁亥二字其诗文必多故编年书之旁二行云缪作积岁月成帙初不事深僻览者或昧其所从来易玄乆许一笺请如古法简要疏于语下尚藉是以传焉予不考易玄何人成化丁酉杭有携其像入金陵者人得即携涉杨子亟遣人物色之以归为文酬之是冬又得其台仙阁记一轴词翰益苍古戊戌予偕羽士史玄隠拜其墓为诗吊之桐村牧周伯器亦有诗在别楮意其或埃壒之表爽爽不昧尚化鹤来予丹邱旷世而神交否乎着小传为书其遗墨后仍勒之石庶观者有足以论其世也论曰
　　呜呼两间所靳者名道徳之外有事功有文墨皆分定不可兼得一之已足尚矣有其二而道或污焉亦奚尚乎外史所有种种超越名孰与靳故曰谅无金石固荣名以为宝山泽之臞列仙之儒其斯人欤成化十五年九月朔日嘉禾姚绶书

　　外史先生藴句吴清淑之气饫天台括苍吐纳之腴税驾兹山充养益粹故其诗辞自得情逸调谐挥洒所至神闲势应一时名家宗匠谈笑而颉顽之固其所也今观其适意之作则犹太虚冲融风日流丽幽兰在谷一笑自媚及其感时慨事抚怀亢论则虽秋月高寒白露惨下深林如昼孤鹤长唳未能尽喻也黄篾手钞编年列类所积富矣惜乎兵火荐罹岁螙月蚀逸而存者无几其间得之者或宝有而靳于传或欲传而沮于力斯文之晦识者兴嗟应符藉父师之仁覆袭灵真之胜壤块食无禆良用耿耿私淑之余于凡先生旧所经歴之地靡不穷搜博购积累既乆什或得其二三亦欲俟其全而后寿诸梓与贞白山世诸编并传顾惟岁月遄迈人事靡常故以雠挍类次之任付之名者僣题曰遗集而锓焉虽于真风玄训莫能蒇绍其万一然假是锱铢之勚以为素飱之赎固惓惓自负之诚也既讫工因题数语于卷末以识岁月云嘉靖十有三年岁在甲午春正月哉生魄节斋陈应符敬书

　　句曲外史集附録

　　●钦定四库全书

　　句曲外史集补遗卷上

　　（元）张雨 撰

　　古诗十首

　　不爱昆冈玉不爱江汉珠爱己有苍璧有之利有余吾生为我有其利当何如论爵不足贵论富不能踰达生命之情顺生以自娱
　　又
　　荆人有遗弓索之将奚为且荆人遗之乃荆人得之孔子闻之曰去其荆可耳老耼闻则曰去其人可矣天下有至公孔耼得其理天地且弗有莫知其所始
　　又
　　墨子叹染丝所叹一何长染于苍则苍染于黄则黄奚独染丝然染国在所当有染如伊皋禹汤称圣王殷纣染恶来既染国亦亡染士如孔耼死久道弥光
　　又
　　鲁君聘颜阖踰垣避使者我非恶富贵君胡独不舍全生以为上迫生以为下当知得道人治国其土苴
　　又
　　虞人百里奚所鬻五羊皮有得其说者乃是公孙枝献诸秦穆公四境不足治贤者倘不遇后世谁当知
　　又
　　昔者齐桓公往见小臣稷一日凡三至欲见且弗得骜爵固轻主骜霸亦轻士大夫纵骜爵骜霸吾敢尔所以终见之不为从者止谁云内行缺论霸亦可矣
　　又
　　桓公遇寗戚饭牛中夜起赐之以衣冠一说境内理再说为天下桓公以师事卫与齐不逺安用疑客子不患有小恶所患亡大美且人固难全用长当若此
　　又
　　业烦则无功礼烦则不庄令苛则不听禁多则不行国人逐狡兎因之杀子阳严刑无所赦适见召乱亡
　　又
　　齐有善相狗假买取鼠者数年不取鼠畜之不如舍相曰实良狗志在麞麈鹿欲观取鼠能请桎其后足桎足乃取鼠淹尔骥獒气安得忘言徒喻此鸿鹄志
　　又
　　燕雀争善处处在大屋下姁姁甚相乐子母得相哺一朝灶突决火炎屋栋毁燕雀色不变不知祸及己人臣私聚敛迷国坏纲纪孰谓斯人智不如燕雀耳

　　独酌

　　静极忽不惬掩书曝前轩荣木樊四维时禽托孤园羣物方趋功吾衷恒晏然本乏超世才偶脱区中缘妙理寄浊醪嘉名爱灵仙从吾所好耳富贵须何年

　　天池石壁为铁雅赋

　　尝读枕中记华山閟中吴神泉发其颠青壁缭其隅春风四山来羣绿互纷扶羽觞曲折行浮花与之俱采珠搴薜荔洗玉弄芙蕖聱叟颇好名石洼作鱼湖鸿乙志草堂挑烟遂成图而此涤烦矶阅世如摴蒲发兴云林子盥手与我摹居然缩地法挈入壶公壶

　　游虎邱次东坡先生韵

　　日出东海头虎气踞兹岭渴心望气往解后辘轳井宁若军中拜奔泉酬老耿莽邱专鬼物阴壑杂蛇黾鱼肠卧池底百炼岂重矿以问神物化后日属吴猛怪蟒既血刃大道孰争骋我行须人扶鸠杖惭祝哽小吴不满眼坐纳三万顷化国方日长霸业久灰冷淞水翰归吴过溪柳迁永吾非斯人俦短句惜流景茶烟寄禅榻弄我鬓丝影散人初无号奚必烦上请

　　次倪元镇游虎邱

　　振屐稍践危援藤遂支滑尚余金玉气山川相应发沼吴不满眼轩中树如髪花覆阖闾城石绕生公榻适与幽人携及兹暮春月坐久得忘言移■〈革叜〉荫清樾

　　答寄笋蔬逺

　　寄玉山篇来自故人庐竹萌且柔弱荻笋亦丰膄姜酰助芳辛浊醪为前驱猪肝恐累人我亦仲叔徒念此风雨中江外致嘉蔬柬诗答幽意老饕良可吁

　　冬夜震泽风雪异常

　　晴燠不可恃一夕冬令变屡忘和煦恩惟曰祈寒怨老屋雪没隙广泽风肆便反复鼓洪涛扬簸塞荒堑隠然洞庭乐勇盛阖闾战万物刍狗如埋没加蹂践凌晨枉严冱野日复葱蒨仁哉天地心观复斯可见

　　上方教寺

　　橘林千黄金林静路逾僻忽临消夏湾云海浩如积绮季不可追空余骐骥迹

　　赠倪元镇

　　龎公有名言鱼鸟托栖止而其遗子孙亦在安而己子有邱壑趣文弱与时背强梁方蛇吞贪黩亦虎噬何以犯多难适为田业累深泥没老象自拔须勇志连环将谁解旦暮迭兴废所以明哲徒置身兴废外贤者蘧伯玉知非复何悔

　　夕佳楼

　　西山朝气爽南山夕气佳朝爽人共忻夕佳吾所懐山僧阅世久结庐深避乖蕙楼将对峙菌阁亦双排维南列崇阜不受烟岚霾我亦迟莫人心迹倦鸟偕兹焉记高躅庶与静者谐

　　过太湖

　　溔■〈氵皛〉鱼龙戏僻侧鳬鴈宿并吞三万顷宁不为小曲唯应鸱夷子曾泊西山麓

　　毛公坛

　　方坛荫竒竹俨彼毛骨秀想见黄眉公时来濯氷溜一往不可得尚问何日又

　　黄公泉

　　黄公炼药处遗井兹邱上何年一泓碧褒博照容状不意樵者歌犹闻紫芝唱

　　华山寺三泉

　　寺以华山名一一灵泉泻会昌旧文字毁壁存牖下往劫莲花开曷以信来者

　　奔月巵歌荅铁雅所作

　　甓社明珠奔入月脱殻政似风蝉洁渔网出之不敢视涤尽含沙光不灭文昌四星吞在腹一一金晶大如菽蜃物还来作饮器日夜雄雌绕林屋一扇桃核寛有余半叶焦心卷未舒饮非其人跃如水怪雨盲风生坐隅置之天上白玉盘斗柄挹酒长阑干李白跳下鲸鱼背持劝我饮相交欢幽宫冯夷为予泣酌尽海水百怪出还我平生老蚌胎许君醉卧鲛人室

　　悼薛玄卿

　　玄卿难再得本是餐霞人高怀独超物洞鉴亦絶伦君自江东我吴下早歳聨翩侍金马御榻赐书凡一束仙苑偷桃动盈把紫虚元君之玉诀青城先生教我者感君多道气探怀为君写学士承旨平原公许我与君扬□同一时标名两外史羽衣白茅立下风我还句曲廿余载君乗輶轩歴烟海归锦桥西结草楼楼中袱被长相待风烟山水共追寻福临洞口话离心年深书字化为碧白首苍茫成古今圣井山崩数千尺君从羣龙去无迹困顿盐车筱岭头此日思君复何益

　　玉笙謡为铁门笙伶周竒赋

　　我有紫霞想爱闻白玉笙县匏比竹无灵气昆邱采此十二茎凤咮衔明珠凤翼排素翎金华周郎妙宫征子晋僊人初教成月下吹参差羣雏亦和鸣缑氏山头白云起七月七日来相迎长谢时人一挥手飘下满空鸾鹤声

　　奉赠鲁学士

　　阁道如珠环太极天风浩荡曳天裾云行龙尾随金仗日照螭头侍玉除四海声华周典礼一时人物鲁璠玙愿臻咸际无为化宁读人间非圣书

　　凤皇山怀古

　　江右夷吾浪得名豫州英槩亦沉冥夕阳枯木山如赭秋雨荒台草自青汉苑玉鱼谁复葬昭陵石马亦无灵可怜白髪商人妇犹向灯前话后庭

　　题西湖何氏隠真馆

　　鸡犬云中豹一斑路邻仙冡昔跻攀说经僧去黄龙卧负药童归白鹤闲酒仰秫田陶令宅井分丹水葛洪山不因草结昭台约此地从知几往还

　　次孙大方仙兴诗韵

　　仙仗来时瑞雾屯真人玉女侍灵轩亭亭珠穗香烟直烂烂槫桑玉色温华雨扫尘鸾帚湿岛云承袜蜃楼昏至今星斗天坛夜望拜青都虎豹门

　　送人之茅山

　　桃竹齐眉草屦柔江云湿重木绵裘茅山一去五百里楚月相望十二楼林下甑香黄独月松根鉏冷茯苓秋药瓢料得归来满多病微躯我亦求

　　题桐栢观

　　百折丹梯杪万松凤笙台殿赤城锺亲从海上求司马宁复山中起卧龙琼阙排云窥坐席银桥乗月认仙踪真人及此东行日笑说卢敖向九峰

　　鹤冡

　　鹤寿干年定有无羽衣蝉蜕雪模糊樵人与褁玄黄帔少保亲传粉墨图坯土未干青草短三山何在白云孤夜寒蕙帐应岑寂初向华嵩觅凤雏

　　雨怀郭子昭御史

　　洞天霾云昼不开大茅南面水萦回深山此日蛟龙喜旧雨故人骢马来磵道浮槎高寄树石幢阴篆湿生苔销愁底用金陵酒剩引洼尊枕瀑雷

　　寄倪元镇

　　雨天初寒雪复作春风相欺何太颠谁依井灶皆兽迹独拥书册犹鸢肩枸杞埋根乍难斸樱桃放花殊可怜贺监宅前旧游处快放柳条维酒船

　　次韵元镇

　　衣桁常容蛛网悬石床浑让女萝牵道术何烦孔郎祀屋庐政用郄超钱泉崩涧底归樵路雨压厨头蒸术烟谁见西邻折书后一枝风竹鹁鸠眠

　　怀茅山

　　我有草堂南洞门常时行坐虎同羣丹光出林掩明月玉气上天为白云遥忆田泉洗苍术更思陶涧采香芹归来闭户偿高卧莫遣人书白练裙

　　题元章研山图

　　南宫米老书无敌同盟亦有薛河东研山自昔怀清赏石友令人拜下风华葢天坛承露洁月岩空洞与天通絶怜古学龟城叟一一题诗取次工

　　梅雪斋雅集分题得酒香

　　醲郁芬香味更严瓮间飘满读书帘絶胜金鸭熏花气错认山蜂酿蜜甜三嗅初令消渴止一中定扫宿酲淹醉翁鼻观还亲切不待狂僧写布帘

　　折莲花寄韩伯清

　　丈八河沟锦作堆一花初照夜明苔濯缨歌向沧浪去执葢郎从碧落来天水染云如净练露盘飡玉似空杯韩家公子多才思乞与香奁相对开

　　水竹居为湖州沈自诚赋

　　我爱苕溪溪上居琅玕千个绕吾庐早知竹叶仙舟梦合误榴皮醉墨书屋底暖云蒸汗简月中清露滴方诸邻家已订浮家约乞我长竿学钓鱼

　　次韵荅吴兴黄伯成

　　行尽松阴黄叶株三义路口问茅庐青山对语惟扪虱落日催归独跨驴土木形骸嵇叔夜波澜文字木玄虚残年记得相存问莫道天寒无鲤鱼

　　过吴兴谒赵承旨

　　两岸人家洲渚生满城山色与溪声船过鸥边掠浮玉云移木末见飞英书淫画圣王孙老雪霁沙晴湖水清洞经不用鹅羣换也许山阴道士迎

　　松花饼

　　怪来粔籹作鹅黄浑是苍髯九粒香甜味中边唯食蜜苦心早晚待休粮仙人骐骥留看取道士嵩阳逺寄将笑比红绫春餤巧齿牙根底嚼糖霜

　　赠别休休庵了堂上人

　　老僧十年不出户袈裟搭架风披披祖衣留在阿兰若佛法传过高白丽客床雪练一瓯茗经藏苔昏三尺碑不向旧房看偃葢卷中原有古松枝

　　宿玛瑙寺

　　一宿葛洪丹井上化为蝴蝶梦魂清湖田凉蛤四骰吠烟寺晓钟相递鸣孤屿横陈为玉几初阳焕烂似霞城拏舟又入水云去还我风篁雪窦声

　　寄欣笑隠

　　翻经台畔惜分携华葢峰前几梦思一席地分眠鹿草三更月在挂猿枝我书安能半袁豹君才端倍十曹丕上番画逢虞秘监不嫌频窜仰山碑

　　大涤山

　　此峰屹立浩无前信是人间别有天铜柱何烦天北际蓬山宁在海东边采樵巨箬多无骨捣药灵禽或是僊老我不能为狡狯峰头看月几回圆

　　丹泉

　　涵渟万象一泓中欲探灵源未易穷丹窖久埋泉眼赤珊瑚长浸石头红评来水味羞扬子收取沙床赠葛洪一醉流霞三万日年年分给羽人宫

　　天池楼

　　天池一楼小如架檠出半天天雨华山围丈石狮子座寺属三朝母后家时呼白猿听竒句亦许飞仙飡紫霞我来把断朗风口只留床角置袈裟

　　牧之水榭【有序】

　　杜樊川水榭在义兴东郭宋绍兴间即其地创招提今广福精舍是矣僧古田筑屋三间仍以水榭名牧之寄许侍御诗有云尘意迷今古云情识卷舒他年雪中棹阳羡访吾庐刻石为山中故事古田诸孙易道上人从予游求为赋诗往题其处好事来续未艾也
　　爱此招提絶世氛何因水榭得名闻幽篁嘉木知谁共尘意云情若个分阳羡溪头黄叶路晚晴赋里白鸥羣诗僧文采居然别解道曾留杜使君

　　同张德常游张公洞

　　骑入秋云罨画间日出洞灵犹启关东皇衣覆云雾海玉女盆盛人鸟山牵骡歩歩踏石髓投龙往往祝金环茅家小吏向尘土弭节相迟明当还

　　题赵松雪怡乐堂图

　　幽人结屋傍江干怡乐名堂只数间黄鸟隔帘诗梦醒紫鳞供馔钓舟还檐前景色春常在柳外柴门昼不关谁识个中真乐处陶然天地一身闲

　　马塍新居

　　浮家泛宅意何如玉室金堂计未疎归锦桥边停舫子散花滩上作楼居澹然到处自凿井玄晏闭闗方著书但得草堂赀便足人间何地不樵渔

　　西湖放灯

　　共泛兰舟灯火闹不知风露湿青冥如今池底休铺锦此夕槎头直挂星烂若金莲分夜炬空于云母隔秋屏却怜牛渚清狂甚苦欲燃犀走百灵

　　云巢楼

　　初阳台上白云多云里层层玉树歌栖息一枝缘未穏飞翻干仞奈危何雨中幕燕雷惊起峰顶笙鸾目送过好在丹梯无百尺屋头看尽白鸥波

　　菌山

　　结茅依菌山焚香好芝葢真灵幸悯我冠佩时来会

　　罗姑洞【事见真诰】

　　苍梧眇天末闻有绿毛仙却过华阳路人间九百年

　　霞架海

　　众水会一壑天近发霞光晨兴新沐竟晞髪向朝阳

　　鹤台

　　上有白鹤翔下有幽人居幽人道当成白鹤来不虚

　　桐华源

　　伊谁植斯桐萋萋满幽谷鸣鳯久不闻何当一来宿

　　玄洲精舍【梁周处士弘让题桓真人壁不别撰】

　　子有鸾鹤想甘同麋鹿游悬榻应待我分我半玄洲

　　紫轩

　　林君已仙去紫轩名尚存丹光时或现鼎药夜常温

　　火浣坛【林真人火解事见采真游篇】

　　真阳以解形四大何足靳指穷以为薪火传不知尽

　　隠居松

　　真人在山日所至树以松当知千载下遗子以清风

　　玉像龛

　　我有紫虚像白玉雕琢成贡之华阳天万年蕲降灵

　　题拜石图

　　一代清狂海岳老世间簪绂更湏论却怜种放樵夫拜不到竒章宰相门

　　来鹤亭

　　华表归来旧令威晓风将梦上天飞缑山借与浮邱伯一曲瑶笙月下归

　　来鹤亭即席赋

　　草堂孤鹤驻樊笼忽有鸾笙下碧空待唤羽衣相向舞吕家园里看春风

　　题鹤亭所藏马图

　　九霄天马俱龙种四十万蹄云锦斑一自渔阳鼙鼓后不知几个到骊山

　　苕溪草堂

　　传语幽人范叔豹雾隠何时窥一斑天下草堂随处取无此玉湖浮玉山

　　吴兴道中四首

　　晴港阴塍乳犊眠凉风绿鬓扬缲烟埋名惭愧芦中老坐阅江湖逆顺船
　　又
　　风卷湾碕半折蒲意行弄水不嫌迂笔床正掠鹅羣过疑杀山阴染翰图
　　又
　　眠溪大树不见日牧鹅小儿兼钓鱼南风相送玉湖口舟子饭时吾读书
　　又
　　扁舟偶趂采樵风题扇书裙莫恼公何处人间无六月碧澜堂上雨声中

　　湖州竹枝词

　　临湖门外是侬家郎若闲时来吃茶黄土筑墙茅葢屋门前一树紫荆花

　　鲤鱼

　　桃花鳜鱼世常有莼菜鲈鱼浪得名试吃江南鲤鱼尾侯家无此一杯羮

　　题授经郎献书图

　　侍书爱题博士画日日退朝书满床奎章阁上观政要无人知有授经郎

　　次韵刘师鲁吴山清晖亭三首

　　凤去箫韶空隠隠鹤栖台殿旧层层浮屠立尽千秋雪谁倩风铃说废兴
　　又
　　万瓦连云人世空一鸡啼日海波红欲窥倒影清溟外故着危亭紫翠中
　　又
　　故山茅屋破仍欹惆怅西风日夜吹今日偶来高处望严家亭上立多时

　　初阳台

　　初阳台上新亭好一曲笙簧石壁开惊起玄真狂道士步虚飞下玉清台

　　西湖竹枝词

　　光尧内禅罢言兵几番御舟湖上行东京邻舍宋大嫂就船犹得进鱼羮

　　赠笔生沈君实

　　玉堂弄翰青钱选闻道吴兴屡出竒何事君家苔藓壁醉仙留句只榴皮

　　揭学士过武康山中十日薛外史江东未至二首

　　南镇行香揭夫子歇马走入计筹山杜尊师去白石在翻动琳琅翰墨间
　　又
　　一杯爱渠蒸蕨香一盘劝我苦笋凉饱食翻疑得诗瘦不如顿顿地椒羊

　　宿天申宫二首

　　借渠灵坛一枝竹穿云度险不须扶为寻石榻萝衣字执火照徧青珊瑚
　　又
　　药苗松菌红斑斑点缀风烟俎豆间篮舆三日半醒醉春云只恋铜官山

　　句曲外史集补遗卷上

　　●钦定四库全书句

　　曲外史集补遗卷中

　　（元）张雨 撰

　　【上卷诸诗吴兴闵康侯辛巳秋寄余续刻者偶读架上元人集又得聨句一篇】

　　学诗斋聨句

　　至正甲申蜡月望前二日句曲张外史天雨自义吴还钱塘其老友某侨居因宿外史于客栖时吴兴郯韶九成亦在焉予旧尝喜与外史聨句是夜将为之而未得韶作而言曰生以学诗名斋亦有志于温柔敦厚之教也傥二先生即是为题生幸多矣用一笑从其言诗将终而予怯寒先就寝明旦外史亟归且属以足成之为之补就吴人陆友善隶韶乞写二纸一张于斋一寄外史云郑元佑识
　　明良赓歌基猗那奏鼓始清庙殊雝雝【佑】赤舄固几几岂惟缁衣贤【雨】政以朱襮美原鸰兄弟急【佑】河鲂父母迩便施谷中葛【韶】亦采体下菲咏桑表沃若【雨】歌莱赋乐只【韶】鲍谮苏公絶【佑】厉怀凡伯耻思鸣卷阿凤【雨】愿绘衮衣蜼【韶】蔽以思无邪毋曰鼠有体【雨】言超授简贡【佑】道在过庭鲤【雨】遂去文辞害亦屏训诂眯谲谏主风刺【佑】昌言发兴比雅亡继麟笔【韶】和寡续巴里镐罢鱼在藻屈倡鳬泛水【雨】縆弦谁与奏补苴自难拟哀哀河梁别【佑】堂堂沛风起【雨】祠雒悔心萌【佑】决虞壮图已塞瓠恨茀欝【佑】援桂栗藿蘼便啼城上乌【雨】犹恨水中沚【佑】隆中抱膝想许下横槊伟体要必中度【佑】葩正悉循理【雨】响当贯珠串【佑】辍始辏车轨【韶】清圆斵氷苦【雨】颖脱扣钟喜【韶】无题白乃圣有作甫良史【雨】险如横空盘突若破阵褫【佑】雕锼百神困策役万象靡【雨】爨桐声玉明庙乐厌石齿挥毫既凌厉赋物斯须委【佑】郯公学方笃吴歈好诚鄙【雨】萧斋扁佳名华构落新址诗律妙独造吏尘净一洗瑰辞出语穽遗经贮腹笥【佑】道在用服形神悟为洗髓【雨】不亏素王造信全幽人履肾胃苦搯擢物累困成毁直登陶韦奥旁摩鲍谢垒焰凌天策炖古偕灵光岿请验百世传致慎一匮圯两老皆苦心六义始盈耳挂一真万漏【佑】聊以示吾子【雨】

　　【华亭康与可从长安邸舍见蕉池积雪诗卷录以寄余余藏笥中十年矣偶从敝笥中见故人遗迹因录之】

　　旧有汉铜洗一作碧玉色受水一斗后有赠白石上树小芭蕉吾因置洗中名曰蕉池积雪彷佛王摩诘画意赋诗一首羣公时多次韵仅存师鲁二篇

　　洗玉之池割圆峤上有玉苗甘露零雪山凝寒压太白海气正绿洒帝青是身非坚须长物絶境无梦遗真形宁令严霜凋翠草讵胜失水哀铜瓶
　　刘汶次韵
　　铜驼陌上得铜洗曾见汉朝风露零寒光未变劫灰黑古色犹帯宫苔青金人堕泪漫怀古玉女洗头真寓形与君作池媚蕉雪何以报之双玉瓶
　　又
　　仙掌金盘别风露人间琛寳多飘零忽有铜洗土花碧侧想玉女云鬟青干年偶在聊寄意万物终毁无逃形吾徒汲古宁玩物愿予及泉资绠瓶

　　倪瓒

　　昔张外史有古铜洗种小蕉白石上置洗中名之曰蕉池积雪轩西园老人追和张刘二君诗书挂轩中予亦为之次韵
　　雪中芭蕉见图画蕉池积雪终凋零风翻窗里浪花白雨压床头云叶青诗人超轶有逺思造物变幻难逃形尔亦林居喜幽事晓浥石溜携铜瓶

　　书张伯雨蕉池诗后

　　右海昌张伯雨蕉池积雪诗一篇其称羣公次韵仅存者刘师鲁二篇伯雨之为蕉池积雪去今十余年吴江村叟周君为蕉池积雪视伯雨所为无少异周君喜其暗合也求书其实并诗以表之始周君丰于赀财好蓄古玩器无何兵起其赀与故物一昔荡然俱尽惟守小屋数椽日以此为娱悦人以是多之伯雨已矣在承平时稍为清峭殊特者而周君当事变之际不随众境而逝而乃创意于此又其竒也虽然气化盛衰之数恒相迭而无穷也以金石之坚者不能外此而待人独于一草之微而致意焉者其亦有所寓矣夫何寓哉妍媸巨细不可得而择也消息盈虚不可得而加也彭殇生死不可得而齐一也自达生而言之无不曰我于物无滞也而又何校乎然则蕉池积雪之趣固不可以形器求之也求其趣者舍诗无以也余既书伯雨之诗而又书其始末如此至正庚子七月十日华葢洞著书者饶介识

　　【余从泖上购元人耕渔轩卷前有杨孟载说后有姚少师跋其间题赠诗篇倪元镇而下皆一时如雷如霆之伟人葢为太湖大隠徐良辅而作者张伯雨其一也】

　　畊渔轩

　　幽人薄世荣畊渔夙所喜朝耘西华田莫钓洞庭水浮湛干戈际无誉亦无毁酿秫云翻瓮鲙鱼雪飞几客来具杯酌客去味经史缅怀清渭滨何如鹿门里往者不复见斯人亦云已努力勤所业庶免素餐耻

　　【陈眉公尝谓余曰余山中藏伯雨楷书诗七首后云上云林清閟阁下希是正之益句曲张天雨起首惜未曾见又云赵魏公宋秀王之后其子仲穆喜画墨兰张伯雨戏题一絶于上仲穆见而愧之兰遂絶笔】

　　题墨兰

　　滋兰九畹空多种何似墨池三两花近日国香零落尽王孙芳草遍天涯

　　【壬午孟夏山中采茶僧至康侯复寄逸诗若千首余去其重者而补焉】

　　题赵仲穆竹西图为杨元诚

　　问讯扬雄宅深居在竹西风林宜月影春日听莺啼东老应同乐南邻忆旧题东风又花草相与友幽栖

　　酬虞道园

　　一函真箓是遗书想为焚香谢紫虚海上安期分食枣人间长史合县车泥丸日月存思否华葢烟岚笔札余絶叹清诗不埋没解随霜叶堕山居

　　中庭古栢

　　庭中异栢前朝物铜柯石干兀青苍云壑终忆老蛟卧珠树独留威凤翔月上团阴移覆砌雨余古香飘近床支离疏者深根在阅尽世人还久长

　　驯鹭

　　孑然驯鹭雪霜明下濑求鱼自在行碧玉灯檠双足瘦白麻衣袂一身轻海鸥见事应何晚凡鸟题门也不情输我鸳行旧俦侣举头寥廓总云程

　　题雪景三香图二首

　　春雪无声入画堂东风浑似北风凉祗缘何逊题诗少信是徐熙落墨强青鸟下迎罗袜歩苍髯来近玉台装匡庐也入幽闺梦睡里山花各自香
　　又
　　雪羽飞来雪意浓国香狼藉暝烟丛倩谁与剪吴淞水爱尔能吟柳絮风翠袖佳人玉跳脱平头奴子锦熏笼劔南画手看前軰着粉施朱或未工

　　挽贡正甫经歴

　　亲闱晚歳斑衣乐莲幙秋风绿水香范氏清名满吴会朱公遗爱在桐乡淮山招隠推竒逸彭泽疏封尽显扬却忆去年称寿日刘梅盛事播诗章

　　【湖州闵康侯寄外史逸诗多篇复动余索隠之兴每展一元人集必有所附入同社马退山手钞秘本甚多因乞箧中所藏又得外史寄无言禅师诗五首但奉留揭学士曼硕一篇余向年已刻入上卷小有不同仍存之】

　　奉留揭学士

　　柴荆马粪间蛛网动相关阁老因移疾鲰生赖订顽雨凉修竹健沙僻睡凫闲如许秋来意溪航忍独还

　　龙翔大师秋后惠蕲簟

　　遮眼羣峰雨惊秋一叶风僧归建邺寺诗到豫章公鲑菜真堪恋桃笙不待攻澡身方得计瓶外有余空

　　次韵寄荅云门断江禅师

　　长眉如雪眼浑遮施食岩前坐暝鸦坏衲半堆黄木叶好峰千朶碧莲花湖山近日重来鹤池馆于今足吠蛙早晚越中寻贺老千秋观在尔东家

　　送太祝陈柏□还京师

　　公子翩翩出太常南来使节拥辉光制器上供清庙荐聚书内还东壁藏天禄子云终识字歳星方朔暂为郎海沤零落洞庭野回首箫韶引凤凰

　　龙虎山张一元一宿而去

　　神翁观主来相访既去犹如梦见之闭户著书吾党事对床听雨昔人诗万羊何与分忧责一物终能系盛衰回首孤云自天末竹阴凉坐看蛛丝
　　无言禅师出纸俾书缪作录近诗凡五首求方外正之葛坞张天雨皇恐顿首时至元五年秋七月廿又一日也

　　【予自蚤歳好钞先贤秘本戊寅夏借荻溪王凯度所藏朱性甫先生手钞珊瑚木难第三帙阅毕摘录元时诸名家诗内有张伯雨五首附录宁极斋诗后适汲古阁主人毛子九氏广搜伯雨遗诗补刻因出旧本同阅命录出此则退山马宏道识】

　　【长至前五日康侯又寄贞居二诗忆昔黄州洪半石先生守毘陵时欲改惠泉为第一泉首唱近体诗六首索余次韵读贞居游惠山寺一篇喜三百年前早有同心】

　　游惠山寺

　　水品古来差第一天下不易第二泉石池漫流语最胜江流湍急非自然定知有锡藏山腹泉重而甘滑如玉调符千里辨淄渑罢贡百年离宠辱虚名累物果可逃我来为泉作解嘲速唤点茶三昧手酬我松风吹兔豪

　　赠龙门恩公

　　恩公昔住天平日林下相迎坏色袍行到龙门无脚力右肩偏袒吃樱桃

　　句曲外史集补遗卷中

　　●钦定四库全书

　　句曲外史集补遗卷下

　　（元）张雨 撰

　　后仆夫泉记

　　有宋高僧中庸子居孤山码碯坡之院仆夫艺竹得泉因以名之且复为之记循本而言信无弃人矣绍兴初勅迁院于宝云山中庸真身之塔随迁所不迁者泉耳院去葛洪丹井数十举武而近日唯井泉是汲甔挈云劳匪一朝夕乃至正癸未之春涂塈殿庐垦土阶下举锸而灵脉润导窍而清泉涌既浚既涤寒冽不渝于是槛以宻石覆之以亭重以仆夫标之示不忘其初嘻亦异哉主僧芳洲洁雅之士行道修辞至于食饮种植之微动循孤山法则犹以散泉不食为未足今获一勺之多不啻充满其愿来者相与叹曰距祥符之世踰三百载道源有续口泽如新芳洲其今之中庸子乎予谓是泉之发初不择地而宻依猊座交荫桂枝上人不易名仆夫不与知其功利与兹山毋竭书以为后仆夫泉记是歳夏四月

　　春日游南山约

　　看长安花已是丈人之行问铁垆歩聊从太史之观甫及春晴可无宿诺且鹫峰暖洞众人何莫由斯顾灵石龙泓贤者而后乐此缁尘拂汗碧岭长幽仰探玄豹之深下笑飞蚊之聚风篁萧爽憩德威二老之亭蝉冕辉煌拜元佑诸贤之像徐行后长逸兴迈伦抚中岳外史之书碑长虹贯日觅房山侍郎之题壁白云启扉放浪形骸摅写怀抱岂沙门不得称高士而浊醪亦足名贤人追觞咏之风流成谈笑之故事盘飡为具酌必真率会中车骑后时罚依金谷斗数傥居高逺徒费招邀至正二年四月廿二日书

　　戏题黄大痴小像

　　全真家数禅和尚鼓贫子骨头吏员脏腑

　　题顾善夫集十大家画

　　玉峰顾善夫所藏名人书画余得见者亦屡矣不若此册尤佳如名园中春花盛开虽红紫黄白不一而各具一种天然生意鬬丽争妍善夫日夕危坐于怡乐堂中焚香展对其领受当为不浅矣是日同观者闲闲道人吴全节至正丁未秋社日句曲外史张雨书

　　句曲外史集补遗卷下

　　●钦定四库全书

　　句曲外史集附

　　七月六日承贞居先生逺寄周钟铣间有文象鳬之形则考工记所谓鳬氏为钟者也击之与夷则合而是日又适立秋古物之来岂偶然哉輙成小诗拜贶之辱　　赵孟俯

　　故人赏我趣遗我鳬氏钟制与周礼合试扣声舂容是日新秋节夷则还为宫悬之西楣下浮磬俨在东金石互相应间以丝与桐八音虽未备古乐将无同鼎尊铎觯卣罗列见古风揖让于其间令我怀周公作诗报佳贶庶以开羣聋

　　题张外史马塍新居　　张翥

　　窈窕丹房古涧阿长松修竹绕层坡桃园隠者时相遇茆洞仙人夜或过沆■〈氵韲〉杯寒供晓食青冥笙响荅空歌白云浮出地痕满知是龙泓宿雨多

　　中秋对月时张外史有约以醉不赴　　张翥

　　明月中天烟雾消酒醒凉思正飘飖星河不动秋空阔钟鼓无声夜寂寥露下逺山皆落木风来沧海欲生潮僊家玩事无缘到虚负琼楼听玉箫

　　和张外史山居雪霁　　张翥

　　窈窕磵阿人迹断隠居学道自神凝岩头鹤下松无雪石底龙蟠水不氷酿酒春瓶浓胜乳抄书云笈细如蝇多君肯念还京客为织春袍柿蔕绫

　　宿张外史马塍新居　　萨都刺

　　竹树忽闻干鹊噪明朝归去候新晴小楼无处着秋意暗雨空山如海声叶落窗虚闻鹤步峰回路转断人行谁知昨夜玄洲客剪烛谈诗到二更

　　梦张天雨　　萨都剌

　　政恐梅花即是君一床蝴蝶两床分邀予悟读玄真子羡尔偕升太素云开箧取书银字灭卷帘呼酒玉笙闻觉来不省谁同梦雪影翻窗似水纹

　　寄句曲外史张伯雨　　虞集

　　独抱长镵管白云琴心谁录内篇文清斋三日秋仍瘦徧礼羣真夜每分石记恐妨尘外事山经聊许世人闻己从司马求真箓更为通章九老君

　　寄贞居张先生　　虞集

　　司马先生苦著书久飡金液日清虚星辰欲动含精剑云雾长随毕道车重忆仙翁千仞表为修真箓百篇余白头供奉黄金尽灵笈伺因到隠居

　　送钱塘张天雨入茅山二首　　虞集

　　独棹扁舟入白苹隠居旧宅去栖真囊悬肘后惟丹诀书到人间称逸民未觉白云留住晚也应苍术寄来频手栽松上骑飞鹤知是华阳第几人
　　又
　　隠居闻道无人迹麋鹿来依积雪深每占云气得芝术莫怪月光穿树林茅君自骑一虎下木客或与羣猿吟知尔此时最相忆迟予飞屩度千岑

　　和荅张伯雨　　范梈

　　灵均逝矣不堪呼几欲南游讯楚巫城郭烟涛垂白帝星河风露浥黄姑幽人昔恨九关豹佳士今犹千里驹久客资君相慰藉可能无意谢飞鳬

　　过伯雨会无外式公刘君衍卿　　黄溍

　　庐山旧事谁能继三十年前此会同偶尔共来今日雨萧然犹有古人风坐深遥对花如雾兴尽徐归月在空仰止前修那可作聊追余响托无穷

　　次韵伯雨腊月八日雪中同登来鹤亭　　黄溍

　　兴来欲泛山阴雪不奈舟胶野水凝朝士白头愁独步仙人赤脚傲层氷招来尽是鸡羣鹤趋附空惭骥尾蝇夜久松龛同拥毳絶胜儤值有青绫

　　送张外史归华阳　　杨载

　　送君高举入华阳古洞深蟠石径荒蔽日旌幢朝■〈艹泥〉■〈艹泥〉飞空环佩夜琅琅飡霞已试登仙诀祀灶还修却老方见说陶公虽隠遁犹将道德佐齐梁

　　追和张外史山居雪霁　　俞友仁

　　湖上千峰尽失青湖光十里未消凝吟诗细嚼梅花蘂煮茗潜敲涧壑氷东郭忍寒行似鹤南屏痴醉坐如蝇相过内相知乗兴盛服犹披旧赐绫

　　伯雨书老杜花径不曾缘客扫之句使童子持以示略不运思足成诗　　野僧

　　久闻方外有神仙只住华阳古洞天花径不曾缘客扫石床今许借僧眠穿云去汲浇丹井带雨来耕种玉田一自茅君成道后几人骑鹤下苍烟

　　寄赠华阳洞隠者　　袁桷

　　尸坐朝日双脸醺寝扉晓入香炉云苔石纵横紫丝障荪花清浅青霓羣北山猿鹤似有约南崖钟磬宜相闻更欲深居入絶壑筑坛夜礼三茅君

　　莫春计筹山寄句曲山人　　黄石翁

　　松花落粉啼子规山人燕坐春昼迟石泉岂非大韶乐日色犹是鸿荒时筠篮竹杖烟中语青纸丹书林下诗应谢钱塘旧知识白云独往无还期

　　悼句曲外史　　杨维祯

　　黄篾楼头僊一去明年黄篾扫狼峰不知天上修玄史只讶山中伴赤松石室秘书愁摄电星池遗剑已成龙思君不见夜开户月在金钟玉几峰

　　玄文馆送张伯雨炼师归三茅　　柳道传

　　华林菌阁草菲菲千树啼鹃唤客归石上踞龟谈未了山中骑虎去如飞白云冉冉浮芝葢青雨疎疎洒葛衣世外故多人物论一枝丹笔待君挥

　　用韵重送　　柳道传

　　海上卢敖汗漫期雨青云白送将归步随玉女明星出梦载神山左股飞迮径常时多着屐深林五月未更衣冷颷忽动三君下七尺氷弦信手挥

　　题张光弼选伯雨诗　　高德旸

　　外史诗为人脍炙玄珠光照浙西东振衣玉宇琼楼上涤笔氷瓯雪碗中龙去葛陂乗莫雨鹤归华表语秋风一瓢喜落庐陵手个个青钱铸作工

　　题张伯雨初阳台唱和卷　　释守仁

　　笙管声沉彩凤飞朝阳出海散晴晖一时文物推延佑五夜丹光起太微歳月无情诗卷在江山如故昔人非秪应湖上梅花月照见荒台独鹤归

　　拜句曲外史墓二首　　姚绶

　　百年尚友重文章登拜孤坟一瓣香赤壁舟中惊鹤梦玉钩桥下奠椒浆匣藏神剑犹生气云閟秋山自老苍双眼摩挲旧碑刻还疑清夜吐虹光
　　又
　　僊去端依绛节朝僊坛环佩竟寥寥字収渤海千军阵诗逼成都万里桥黄篾楼空焦炬入清风堂废白云销惟余灵石山头月千古风华不待招

　　与张伯雨湖堤莫归　　吴养浩

　　柳丝淡荡雨霏微隔水遥看羽葢飞马上僊人强支酒踏花何处晚来归

　　题张伯雨来鹤亭　　虞集

　　羣真终夜降华阳曾听仙音近玉床语罢是谁留别鹤待君寥廓共驰翔
　　又
　　亭前春雨长苍苔海鹤长鸣一日来从此琴心三迭里月明时见影徘徊

　　与张天雨杨亷夫陈子平诸公游虎邱　　郑元佑

　　昔吴有县精兹邱据其领前瞻理金竁尚余淬剑井简书畏怀异星日发光耿干将不剸兕牡鞠岂禁黾至今点头石断非跃冶矿上机不由智大将宁论猛公剖儒释绪便从康庄骋词镌琬琰严声抽辘轳哽掉鞅清净海不堕生死顷忆昔此来游六月佩旌冷山灵宝其躅歳月尘劫永我生若后时惜此媚风景坐啸嗟所见起舞顾其影箕尾横青天有怀无从请

　　鹤巢次张贞居韵

　　胎禽巢居迥每在林表松栋梁架青冥户牖瞰碧峰欲睹仙者驭每怀尘外踪玉童坐吹笙娟娟好颜容时归理其室护以虎与龙茅檐瑶草香欲往路莫从星宫集群真霞光覆千重解后十洲上仙圣应相逢

　　题张伯雨留别卷

　　句曲外史儒仙师开口论事剑差差诗律精严夺天巧字画峭重含春姿一朝飘然上京邑赤墀不拜惟长揖名称藉藉诸公间落纸云烟粲星日玺书令任西湖滨忽思骑虎朝玉宸大茅峰头■〈奭斗〉北斗剑佩色映江南春山经幽文与道帙归藏灵涧之石室小刦犹割紫琳腴大书应按皇人笔鬼物守护今几年阖户勒铭师亦仙酒星在天照酒泉
　　福乡者因昭明道馆名也出诸榛莽着文刻石覆之以亭而岩洞泉石之脉近在百歩内者皆按图表之可以观览泰定元年上清四十五代宗师刘君大彬朝京师授予始末俾为之次第焉张君吴郡人名天雨内名嗣真字伯雨别号贞居年二十弃家入道徧逰天台栝苍诸名山吴人周大静先为许宗师弟子得杨许遗书张君从而以为师悉受其说尝从开元王君寿衍入朝被玺书赐驿传显受教门擢任非其志也即自誓不希荣进因从三茅之招追奉任君而下五君为文而告之愿毕力兹宇所著外史世集三卷碧岩玄会录三卷又寻山志十五卷考索极精博云呜呼自任君始居此余数百年才五人传焉其自致于久逺者果何托也岂若后世各诱门人系以私属如家人父子者哉故宁希阔而有待今张君无前代赐予之助徒草衣木食以营此而旷然思与四方之士共为千载之期岂非豁落丈夫也哉予故与君为方外友竒其能先予逺举也故系之以诗曰
　　大茅南垂元气积阴关阖扉阳洞辟曲穴流泉保灵宅任君来饵黄赤石天一召锡太元册曲阿受养良有择构宫方严自王伯清跸临止灵响格虚林森爽化赫奕福卿帝子发甘液不食何年丧遗甓白云映空玉清客开元全盛烦有役持节旁午致纁璧尔来萧条世代隔石磴刻文土漫画谁其启之规古昔句曲外史美冠舄研书千卷视贞白天真景随玄系绎玉室金堂万无斁

　　师友集序　　黄溍

　　师友集者张君伯雨所得名公赠言及倡酬之作也伯雨之生去宋季未久其大父漳州通守公雅不欲诸孙豢于贵骄而纵为异时华靡遨放事延儒先以为师教之甚笃而伯雨特聪寤爽朗颖出不羣丱歳即务记览弄翰为辞章方是时前朝遗老宿儒魁士犹有存者数百年之文献赖以不坠然皆尊其所闻人自为学未尝凌高厉空并为一谈以事苟同伯雨觌其光仪而聆其绪论如企嵩岱而得其高临河海而得其大且深佩服之素固非一日年运而往诸老相继沦谢伯雨乃以壮盛时去为黄冠师间出而观国之光属当文明之代一时鸿生硕望文学侍从之臣方相与镕金铸辞着为训典播为颂歌以铺张太平雍熙之盛伯雨周旋其间又皆与之相接以粲然之文如埙鸣而篪应也逮伯雨勌游而归入山益深入林益宻并逰之英俊多已零落而伯雨亦老矣后生晚出如春华夕秀竒采递发欲一经伯雨之品题者无不挟所长以为贽而伯雨皆莫之拒虽细弗遗宜其所积之富如此嗟夫伯雨负其超迈卓絶之材不徒有闻于家庭而脱落绮纨之习遂能遗世独立周览六合必欲尽大观而无憾其高风雅志固可槩见也虽然四十年间气运有升降人物有盛衰而文章之变化与之相为无穷述作之家尚有考焉诗文总若干篇其次第不系乎齿爵位望而一以歳月为后先方外一二士既编辑而校雠之复俾溍为之序而刻寘伯雨所居灵石山之登善庵溍之鄙陋言不足以尽意序续集者宁不为之毕其说乎

　　张外史马塍菌阁记　　陈旅

　　钱唐邑屋丛辏数十里至为重楼以居委巷若閧市人气滃郁为溽雾城西山水清旷而笙歌粉黛上下无空日夫杭东南奥区芬华之所族而幽静者之所处也城北有村曰马塍居民多业艺花土沃俗质聚近而壒逺至元间句曲外史来栖焉为阁四楹桂卉丛植旁有长松数十章落落如高人湖山之上腾伏阁外葢得冲览之会者外史旧有菌阁在金菌山吴兴赵文敏公篆牓极古兹复以真迹署新阁意扁舟往来所志在菌山也

　　句曲外史集录序　　姚绶

　　钱唐张伯雨先生元季硕儒逃名于方外其制作与古人相伯仲予尝私淑其真行书购求真迹或卷或轴长篇短章又有其手书诗文稿各一帙总若干篇保若拱璧藏之云东仙人馆成化丁未六月火尽焚其所积图史而先生之迹俱逝者十之八九先生平生诗文甚多梓行者尠余所得一编仅百余首乃徐良夫作序者又余幼时先君子命抄录五七言八十余首今皆不存余兹暇日爰就相知士大夫家搜访其所作若诗若文杂着并余家煨烬之余所仅存者番书于册名曰句曲外史集录俟既富而类析之寿梓以行嗟夫人之生世古今未有超然独存者所赖寿之于不死其文章乎故凡文章根柢于道自信可以传后虽流散海内后必有人收录必不使之败坏澌尽若韩昌黎之文欧阳子永叔得之于散漫之余行于校雠之后遂为四大家之冠辉煌轇轕垂之无穷人第患不能为可传者无患乎千载之下不得流播也吾道在天地间不絶如线世岂无其人哉斯可验诸

　　外史张公墓碑铭　　姚绶

　　呜呼此句曲外史贞居先生张公墓也南屏之右西湖之阳梁题五钩涧度灵石路披筱树坞带烟霞石室藏书碑文纪事其形虽逝其神则存翰墨在人文章垂世俨然生气之张皇謦欬无声周旋灭影穆若太虚而示寂开元精舍久无继续之贤句曲贞居全乏访求之彦遂使墓门荒翳兆趾崩奔松栢摧为薪莫设时樵之禁身世是何物曾罹夜客之侵痛兹剑跃雷津嘅尔研离玉匣既往何咎将来可图旷世而黙契余心尚友而景行前哲爰合佳士聿来嗣人即冡土以增崇求体魄之绥静其灌其栵于以植夫美材有纪有堂于以开夫幽隧不有伐石将安载详是欲唤起令威再返辽东之白鹤招还曼倩同瞻云外之青鸾第恐紫极高栖罔由下迈自谓黄中宻迩端冀旁临先作传以述夫始终翠珉是托复赘铭以纪夫歳月彤管庸书铭曰
　　于厥张公天雨伯雨是名是字早曰贞居晚曰外史厥号不一幻僊亦尔文章闯古凿凿齿齿书法俊逸不邕以止乐道忘我人莫之訾相灵石涧爰墓于兹有峰而岌有水而驶乔乔者林盈盈者芷迥絶风尘攸驱虎兕以岩为扃以云为峙朝烟夕霏纡青委紫时逺世异毋怪颓圮聿修增之属后来士于厥张公克具众美周耼之学洞究玄旨独立羽化匪忽焉死光华曷居天汉之涘谲予铭者式味妙理矧嗣教人其不兴起荐溪之毛挹齐之醴公恒贲斯以陟降只

　　句曲外史集附
