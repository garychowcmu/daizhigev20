钦定四库全书

　　集部四

　　孝诗

　　别集类三

　　宋

　　提要

　　（臣）等谨案孝诗一巻宋林同撰同字子真号空斋福清人祖瑑直宝章阁父公遇字养正荫补宁化尉以不忍违亲乞奉祠服阕调户曺不就自营精舎以居扁曰寒斋同其长子也与弟合字子常俱有隠操后元兵至福州抗节死之林希逸鬳斋续集中与其兄弟赠答诗文甚多又有同所作壬申酬倡集跋今其书已佚惟此集犹传前有淳佑庚戌刘克庄序皆摭古今孝事毎事为一五言絶句一首亦间有两事合咏为一者其变例也凡圣人之孝十首贤者之孝二百四十首仙佛之孝十首异域之孝十首物类之孝十首其间如唐李迥秀之类本为佞幸葢以一节取之至寒山子煮爷煮娘之类则爱无差等之谈録之不免于驳杂然大旨主于敦饬人伦感发天性未可以其词旨陈腐弃之况其人始以孝着终以忠闻虽零篇断什犹当珍而惜之是固不仅以文章论矣案宋史忠义传称林空斋失其名已为失考又误以空斋为同之子分一人为二人并云空斋举进士歴知县考克庄序谓同兄弟俱未脱白又尝曰年未四十慨然罢举是同固未尝举进士也又宋人刘麟瑞昭忠逸咏称林处士同是同固未尝任知县也且麟瑞诗内有血书矮壁存吾节气贯长虹任汝烹句又与史之啮指血书壁自誓不屈诸语相合然则死节者为同而非同之子也明甚宋史殊为失实又福建通志人物传称林同字子真公遇子元兵至不屈死隠逸传又称林仝字子贞与弟合并有隐操至元中郡府上其行谊诏征不就合字子常云云其说又异然同合之俱为公遇子已见原序同字子真合字子常已见鬳斋集俱确凿可信通志既以死难之林同为公遇子则隐逸之林仝不得又曰弟合字子常也且改同为仝改子真为子贞并属点画音声之变明为传写讹谬分为二人至曺溶学海类编亦载孝诗一巻题长乐林同季野著名同而地与字俱异又不知其何所据矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀


●钦定四库全书

　　孝诗

　　（宋）林同 撰

　　尧

　　道之大原出于天尧以是道传之舜尧舜之道孝悌而已矣
　　道原自天出尧以是相传曰孝悌而已人人具此天

　　舜

　　大孝终身慕父母予于大舜见之矣
　　孩提知所爱妻子具而衰大孝终身慕子于舜见之

　　禹

　　禹伤先人之功不成劳身焦思八年于外　启呱呱而泣予弗子惟荒度土功
　　伤心九载绩焦思八年中启亦呱呱泣惟思度土功

　　汤

　　葛伯不祀汤使亳众徃为之耕奉先思孝
　　奉先思孝也不祀岂其情以至使亳众而甘为葛耕

　　文王

　　朝于王季日三鸡初鸣至寝门外问安否何如日中至及暮又至亦如之
　　问安寝门外旦旦俟鸡鸣以至日中昃居常尽此诚

　　武王

　　文王有疾不说冠带而养文王再饭亦再饭疾间曰女何梦梦帝与九龄
　　经言事父孝所以事天明疾间加再饭梦中与九龄

　　周公

　　我之弗辟我无以告我先王辟马郑音避谓避居东都　东山周公东征
　　我避故云辟东行是谓征先王犹可告岂为伐而刑

　　孔子

　　子曰所求乎子以事父未能也
　　事亲良不易战战复兢兢学得如夫子犹言丘未能

　　颜子

　　谓子路曰去国则哭于墓而后行返其国不哭展墓而入
　　返必展墓入去当哭墓行谁知颜氏子事死乃如生

　　孟子

　　幼被慈母三迁之教长师孔子之孙子思
　　如何年稍长汲汲子思师知是为儿日三迁感母慈

　　右圣人之孝十首

　　契

　　契为司徒教以人伦父子有亲
　　天性生虽具人伦教可无徃哉亲父子汝契作司徒

　　元凯

　　左传季文子曰孝敬忠信为吉徳髙阳高辛氏有才子谓之八元八凯
　　当知元与凯不出孝而忠能举十六相斯为舜大功

　　孝已

　　武丁之子庄子云人莫不欲其子之孝孝已忧而曾参悲
　　子则欲其孝人皆有是心如何武丁圣却使子忧深

　　微子

　　微子之命曰尔惟恪慎克孝微子去之子曰殷有三仁焉
　　岂计身封宋祗愁祀絶殷不惟称克孝亦自有三仁

　　泰伯

　　季歴有圣子知太王欲立之逃奔子贡曰太伯端委治呉仲雍断髪文身
　　为怜季有子逆探父传贤断髪文身事诬哉司马迁

　　康叔

　　元恶大憝矧惟不孝不友子弗祗服厥父事大伤厥考心乃其刑兹无赦
　　勿云服父事不敬亦无伤元恶与大憝邦刑自有常

　　君陈

　　惟尔令德孝恭惟孝友于兄弟克施有政命汝尹兹东郊敬哉
　　为尔有令德存心孝且恭推之施有政徃矣尹兹东

　　伯竒

　　尹吉甫子履霜操云无衣兮儿寒无食兮儿饥儿罪兮当笞逐儿兮奚为
　　无食又无衣逐儿安所之不辞履霜苦犹谓罪当笞

　　晋文侯

　　平王锡文侯秬鬯圭瓒曰汝克昭乃显祖追孝于前文人若汝予嘉
　　嘉汝故锡汝非将玉展亲克昭乃显祖追孝尔文人

　　卫武公

　　年九十犹日警于国曰必朝夕以交戒我　又孝子之身终
　　孝子身终者非终父母身武公年九十戒我尚谆谆

　　齐孝公

　　伐鲁展喜犒师曰岂其嗣世而弃命若先君何君必不然齐侯乃还
　　岂其伐与国独不命先君想得还师去难堪此语闻

　　齐侯无野

　　晋人欲质其母对曰若以匹敌则亦晋君之母也又汉太公事
　　我母亦君母吾翁即若翁分羮何太忍请质可堪从

　　申生

　　姬泣曰贼由太子人谓太子子辞姬必有罪曰君老矣吾又不乐乃缢死
　　姬泣贼由子子辞必罪姬为忧君不乐寜死莫君知

　　晋文公

　　寺人披伐蒲公曰君父之命不校校者吾雠也踰垣而走披斩其祛
　　伐蒲君父命校者是吾雠披直寺人耳鉏麑信有谋

　　秦康公

　　晋文公甥渭阳诗云我见舅氏如母存焉又曰我送舅氏悠悠我思
　　懐哉送舅氏曰至渭之阳念母如存意悠悠寄二章

　　旣醉君子

　　孝子不匮永锡尔类其类维何室家之壸厘尔女士从以孙子
　　若为锡尔类不独善其身既念化家室还思遗子孙

　　四牡使臣

　　有功见知则说矣四牡騑騑岂不懐归王事靡盬不遑将父母
　　懐归将父母四牡苦騑騑是我心中事君从何处知

　　南陔孝子

　　南陔孝子相戒以养也晋束晳补亡
　　为养还相戒南陔昔有诗都縁这个意焉用补亡为

　　白华孝子

　　白华孝子之洁白也
　　亷耻有微缺须知孝未纯白华何所似所似皎然身

　　北山大夫

　　役使不均已劳于王事不得养其父母焉王事靡盬忧我父母
　　非止不得养如忧父母何能忍不我念使我独贤劳

　　蓼莪孝子

　　民人劳苦不得终养哀哀父母生我劬劳欲报之德昊天罔极
　　莫遂终养志难酬罔极恩哀哀父母句膓断不堪闻

　　妹土小子

　　其艺黍稷奔走事厥考厥长肇牵车牛逺服贾用孝养厥父母
　　勤耕艺黍稷逺贾服车牛奔走何为者心乎孝养忧

　　老莱子

　　年已七十父母犹存着斑斓之衣为婴儿戏于亲前
　　七十已中寿人生似此稀絶怜老莱子犹自作儿嬉

　　栁下惠

　　三为鲁士师曰何必去父母之邦
　　忍于父母国去此欲何之所以栁下季三为鲁士师

　　子思

　　孔子喟然而叹请曰意子孙将忝祖乎伋毎以不克负荷为大恐子忻然
　　如何方喟叹乃尔复忻然念汝祖无忝知予道可传

　　闵子

　　子曰孝哉闵子骞人不间于其父母昆弟之言又曾子母投杼事
　　参寜杀人者三至尚踰垣叹息子闵子孝哉无间言

　　有子

　　其为人也孝弟而好作乱者未有也凉州易乱课人诵孝经盖勲谓取怨
　　其为人也孝好乱未之闻曾以是取怨无人语葢勲

　　曾子

　　有疾召门弟子曰启予足启予手而今而后吾知免夫小子
　　全归有名训珍重恐伤肤小子启手足吾今知免夫

　　子路

　　见孔子曰今由也累茵而坐列鼎而食愿欲食藜藿为亲负米不可得矣
　　食藜殊列鼎负米异重茵不待今朝养伤哉昔日贫

　　子游

　　问孝子曰今之孝者是谓能养至于犬马皆能有养不敬何以别乎
　　犬马何以别斯言似太深深言为养者可不敬于心

　　子夏

　　既除丧而见孔子与之琴弹之而不成声作而曰哀未忘也
　　为有心中事琴音自不和礼虽弗敢过哀若未忘何

　　子贡

　　曰赐也愿息于事亲　又曰大哉死乎君子息焉又大块息我以死
　　未须论大块以死息乎人所愿学赐也姑为息事亲

　　林放

　　问礼之本子曰礼与其奢也寜俭丧与其易也宁戚
　　故宁戚以俭罔或易而奢致得千载下人称问礼家

　　樊迟

　　问辨惑子曰一朝之忿忘其身以及其亲非惑欤
　　当知一朝忿必不忍于人岂止身忘却还应及乃亲

　　阙党子弟

　　阙党之子弟罔不分均有亲者取多孝悌以化之也
　　旣渐夫子教罔有不分均何复间多取齐言彼有亲

乐正子春

　　侍亲疾复加一饭则脱然愈复损一饭则脱然愈
　　向非亲在念念念毎精专未必饭加损能令疾脱然

　　公明宣

　　学于曾子曰宣见夫子之亲在叱咤不至犬马宣说之学而未能也
　　子于亲在日叱咤不闻声既曰见而说应无学未能

　　孔子党人

　　孔子曰吾党之直者子为父隠直在其中矣
　　忍以证羊故而云我直躬那知为父隠直故在其中

　　孟庄子

　　孟庄子之孝其不改父之臣与父之政是难能也
　　无改父之道真堪以孝称若论庄子孝此直是难能

　　孟懿子

　　问孝子曰无违樊迟御子告曰生事之以礼死葬之以礼祭之以礼
　　不复问无违祗应懿子知尚愁人不省以礼告樊迟

　　孟武伯

　　问孝子曰父母惟其疾之忧
　　父母之爱子心乎惟疾忧可能不自爱而忍使亲愁

　　管仲

　　曰吾尝三战三走鲍叔不以我为怯知我有老母也
　　战败不羞走谁为知我深叔知我有母亮我走时心

　　晏子

　　曰使吾父之党无不乐生者使吾母之党无不足衣食者
　　母家令足食父族使安生睦党可谓孝能之惟晏婴

　　晋君子

　　下从征役不得养其父母父母何怙父母何尝悠悠苍天曷其有常
　　何怙复何尝衘悲问彼苍苍苍不可问重使我心伤

　　颍考叔

　　留羮感郑庄公母子如初见左传茅焦諌始皇即虚左迎母见史记
　　茅焦甘伏质考叔请留羮大隧如初乐咸阳虚左迎

　　魏孝子

　　役于大国陟彼屺兮瞻望母兮狄仁杰登山望云曰吾亲舍其下
　　望母嗟陟屺思亲徒望云可怜魏孝子不比狄参军

　　卫七子

　　凯风美七子能尽孝道以慰母心小弁小人之诗也何以言之曰怨
　　几谏劳不怨明明载鲁论未应小弁作得并凯风言

　　石祁子

　　石骀仲卒卜所以为后者曰沐浴佩玉则兆不沐浴佩玉石祁子兆
　　执亲之丧者可沐浴其身不待石祁兆知非佩玉人

　　文氏子

　　既除丧而越人吊待庙垂涕洟子游曰其庻几乎亡于礼者之礼也
　　服除有吊者待庙至垂洟亡于礼之礼斯人其庻几

　　公叔戌

　　请父谥于君君曰夫子不亦贞惠文乎故谓夫子贞惠文子
　　若把夫子论无惭贞惠文不应其子戌至自请于君

　　灵輙

　　翳桑饿者赵宣子食之舍其半云欲遗母宣子使之尽之而别具食与其母
　　翳桑一饿者念念母之存頼有赵宣子能为别具飱

　　叶公诸梁

　　后臧从其母于呉不待而归叶公终不正视
　　随母适异国先归汝忍能致人不正视应是得人憎

　　伍尚

　　楚将杀其父奢虑二子为患曰欲免其父召之彼仁必来尚归死员奔呉
　　此以父免召彼如仁必来员乎竟何益尚也最堪哀

　　贾获

　　陈大夫郑师入陈获载其母妻奔逢陈侯下而授公交车与妻扶母奔亦免
　　扶母犹可免弃君安所之可能共母载忍不授君绥

　　周绍

　　赵王谓曰人有言子者曰父之孝子君之忠臣故寡人欲子之傅王子
　　欲得忠臣者求之孝子门如何傅王子尚复待人言

　　王孙贾

　　母曰汝朝出晩来则吾倚门望汝今王走汝尚何归贾募人杀淖齿
　　为齐臣子者此日若无闻独有王孙贾能知慰倚门

　　扶蘓

　　赵髙诈为书赐扶蘓死蒙恬疑之欲复请扶蘓曰父而赐子死尚安复请
　　父赐子以死君侯安所疑忍哉指鹿相无复祖龙知

　　丁兰

　　至孝刻木为母像事之如生兰妇误烧木母面应时髪落如割
　　一灵长皎皎如月不离天要以纯诚感非因刻像然

　　韩伯瑜

　　母杖不痛哀母力弱对母悲泣梁彦先使焦通观其像通感悟尽孝
　　母力今衰矣悲啼得杖轻流风存绘画犹足感焦生

　　郦寄

　　与吕禄善周勃劫其父商使寄绐禄出游勃乃得入北军
　　直以劫父故蒙他卖友名闲将诛吕论非勃亦非平

　　贾谊

　　治安策曰借父耰锄虑有徳色母取箕帚立而谇语
　　谇言取箕帚德色借耰锄不是贾年少还能痛哭无

　　冯唐

　　以孝着为郎中署长文帝辇过问唐曰父老何自为郎
　　知以孝行着还应不问唐可怜止辇问何自得为郎

　　韦孟

　　楚元王传及王戊淫乱孟去位徙邹作诗讽諌又曰既去祢祖惟懐惟顾
　　去王犹讽谏懐祖重伤情谁识有韦孟人惟说穆生

　　田叔

　　景帝令案梁事还曰有之无以梁事为问也太后食不甘味此忧在陛下
　　勿以梁事问将遗太后忧若非叔长者谁为帝忠谋

　　石建

　　建为郎中令已老白首毎归洗沐即窃取父奋中帬亲自浣涤不令父知
　　服劳曾是孝那更委诸人建已老白首中裠涤必亲

　　董仲舒

　　令州郡举孝亷自仲舒发之后为江都相
　　汉有孝亷举谁知发自舒可怜三策罢却去相江都

　　司马迁

　　父谈执手泣曰母忘吾所论著卒三岁迁为太史紬石室金匮之书
　　悲哉执手泣论著谨母忘岂识迁它日能紬石室藏

　　严君平

　　卖卜成都市与人子言必依于孝
　　卖卜有深意何心避市喧若逢人子问依孝与之言

　　霍去病

　　县吏仲孺私生以骠骑击匃奴过平阳拜仲孺曰不知为大人遗体
　　不早知此体元来托大人低头拜县吏谁拟霍将军

　　隽不疑

　　为京兆尹毎録囚母闻多有平反即为喜笑故不疑严而不残
　　不疑固严吏如不顺亲何图得母喜笑平反敢不多

　　杜延年

　　父周为御史大夫延年居父官府不敢当旧位坐卧皆易其处
　　怪来御史府坐榻不如初曽是父坐处而为子敢居

　　疏受

　　广之兄子广谓受曰知足不辱岂如父子归老故乡乎受曰从大人议
　　岂如吾父子归老故乡身一听知足诲欣然从大人

　　王阳

　　为益州刺史行部至九折阪叹曰奉先人遗体奈何数乗此险遂以病去
　　礼经称孝子不服闇登危所以九折阪回车不敢驰

　　贡禹

　　上疏曰誖逆者贵于官故俗皆曰何以孝弟为今宜贵孝弟则天下自治
　　安用孝与弟今人誖得官一闻阳在位自是合弹冠

　　王式

　　曰臣以诗朝夕授王至于忠臣孝子之篇未尝不流涕反复为王陈诵也
　　三百五篇内凡言忠孝人未尝不流涕反复为王陈

　　韦元成

　　兄弘前坐罪元成当袭封知非父贤意即佯狂后选为淮阳王傅
　　淮阳谁可傅无以易元成即汝佯狂意为王言事兄

　　楚孝王

　　诏曰王孝顺仁慈之国以来二十余年纎芥之过未尝闻朕甚嘉之
　　一自王之国于今二十年了无纎芥过都是孝慈然

　　原渉

　　庐墓三年大治冡舍表曰南阳阡人谓之原氏阡
　　所当约于已岂忍俭其先道立南阳表人呼原氏阡

　　薛修

　　为临菑令兄宣为丞相迎母修留不遣
　　邑令直为尔争如相国荣可怜留母养不忍听兄迎

　　阴子方

　　至孝腊日辰炊而灶神形见子方再拜受庆因祀以黄羊自是暴富
　　祀灶令人富相传阴子方安知由至孝非在荐黄羊

　　杨子

　　不可得而乆者父母之谓也是故孝子爱日
　　不可得而乆其惟父母乎谆谆爱日语杨氏岂欺予

　　东海王疆

　　母郭后废疆戚戚不自安愿备藩国赞曰逊而知废为呉泰伯
　　史以泰伯比斯评恐未真我知东海意不忍母他人

　　邓禹

　　事母至孝云台功臣之次禹为第一
　　功臣三十二佩剑蔼云台第一人知否曽为孝母来

　　窦融

　　少孤事母孝与隗嚣书云为忠甚易玺书赐融谓欲三分鼎足宜以时定
　　玺书来万里鼎足许三分觧道为忠易谁知以孝闻

　　马援

　　戒子曰欲汝曹闻人过失如闻父母之名耳可得闻口不可得而言也
　　恶言出于口必至反其身小子闻人过当如闻父名

　　樊宏

　　父重遗令所假贷民间数百万悉焚削文契债家闻而惭争偿之宏不受
　　能捐数百万不听债家偿要自父一语铭心不敢忘

　　耿国

　　国当嗣父封上疏以父况爱少子覇固自陈让
　　封侯谁不愿顾我独何心为忆父所爱偏于少子深

　　张湛

　　望县门歩进曰父母之国所宜尽礼或议其诈笑曰人皆诈恶我独诈善
　　下车父母国自重岂其轻谓我诈为善何忧被此名

　　冯豹

　　后母屡行毒害敬事愈谨疾之愈深毎奏事伏省合帝使黄门持被覆之
　　中人持被覆尚得帝恩深子职竟何是终求慰母心

　　孔奋

　　奉母极求珍膳躬率妻子同甘菜茹为时人所笑以身处脂膏不能自润
　　甘同妻菜茹极奉母珍羞一任时人笑脂膏不自谋

　　伏湛

　　父理为当代名儒别自名学湛性孝友少传父业教授数百人
　　向来父学显别自以家名不是能传业如何着孝声

　　郑敬

　　郅恽谓曰子将为伊吕乎巢许乎敬曰幸得奉坟墓虽不从政是亦为政
　　几曽慕巢许非是薄伊周何忍的的去先人有墓丘

　　古初

　　郅恽为长沙太守长沙有孝子古初恽即以为举首
　　长沙有孝子姓字死犹香料得郡举首他无人敢当

　　江革

　　负母逃难数为盗刼去輙求哀得免后归乡里毎自为母挽车时称巨孝
　　挽车极劳苦逃贼最间关太息江巨孝能为人所难

　　蔡顺

　　拾葚黒者奉母母思顺心动弃薪还伏母棺火越它舍母畏雷震輙圜墓
　　贼疑拾葚异母怪弃薪还雷震輙圜墓火飞因伏棺

　　姜诗

　　妻汲供母后遣去遗母珍羞复还儿溺荅母游学忽泉涌鲤跃供母膳
　　日常供鲤鲙旦輙汲江流儿溺言游学妻还感遗羞

　　郭巨

　　恐母减食与其子欲埋之掘坑得金一釡上云天赐孝子郭巨官不得取
　　为养宁埋子那知地有金如何有天赐且复怕官侵

　　班固

　　着幽通赋曰懿前烈之纯淑兮咨孤蒙之眇眇兮又作叙传述班氏之先
　　前烈知纯淑孤踪愧眇蒙果能笔叙传不枉赋幽通

　　刘平

　　负母逃难恐弟絶类抱弟女弃己子邓伯道负弟子避贼縳其子于树上
　　弟类那容絶吾雏听自生刘平端为母伯道特沽名

　　郭基

　　为京兆督邮班固荐于东平王苍谓基孝行着于州里苍纳之
　　岂伊东合里无似督邮贤直把行孝荐今人少孟坚

　　亷范

　　年十五与客自蜀步负亲丧归京兆后为蜀守民歌曰平生无襦今五袴
　　亲丧徒步负万里歴岷峨何事今人说惟知襦袴歌

　　邓彪

　　少修孝行让国于异母弟鳯显宗髙其节许焉又曹子建诗
　　让国异母弟如彪正自竒今人有同彦煑豆且燃萁

　　张歆

　　歆守皋长有报父仇贼歆破械纵之遂弃官亡命范晔谓其报仇逃亡
　　去官因脱囚为感戴天仇史氏乃失实却云逃报雠

　　清河王庆

　　上书曰乞以臣骸骨下从贵人于樊濯庻母子魂灵有所依倚
　　乞以臣骸骨下从樊濯原生虽阙亲养没以报私恩

　　鲁恭

　　性至孝与母及弟丕俱居太学习鲁诗为诸儒所称学士曾归之
　　可能来太学即得誉诸儒岂以习诗苦应云与母俱

　　黄香

　　事父竭力致养暑则扇枕寒则以身暖席京师号曰天下无双江夏黄香
　　冬月常温席炎天毎扇床如何汉天下只有一黄香

　　乐恢

　　父亲为令所収恢年十一俯伏县门昼夜号泣令矜之为出其父
　　父今为令系号泣不停声彼令亦人耳而宁不我矜

　　仲长统

　　着论曰傥养亲有兼珍之膳岂羡夫入帝王之门以扬名立身哉
　　羡入帝王门扬名与立身何如养亲膳毎日得兼珍

　　薛包

　　父娶后妻憎包分出之包号泣庐于舍外旦入洒扫岁余父母惭而还之
　　所惧子不孝何愁父失慈涕流分出日天定感还时

张霸

　　年数岁知孝让举动自然合礼人讶其小能如此曰我饶为之故字伯饶
　　幼也知孝让居然合礼仪休疑汝尚小须信我饶为

　　窦章

　　蓬户蔬食躬勤孝养讲诵不辍时称东观为蓬莱山邓康荐章为校书郎
　　蔬食可堪贫勤哉孝养亲蓬莱知不逺应是着斯人

　　蘓不韦

　　父谦为李嵩掠死不韦掘嵩父冡时讥其雠枯骨郭太谓优于伍员
　　要使生者毒休讥枯骨雠看他郭太论比似伍员优

　　郭林宗

　　性至孝范滂称之曰隐不违亲贞不絶俗天子不得臣诸侯不得友
　　不顺诸侯友那容天子臣贞乎宁絶俗隐也不违亲

　　蔡邕

　　性笃孝母尝滞病三年邕自非寒暑节变未尝觧襟带
　　自非易寒暑未始觧衣襟不谓母疾乆三年惟一心

　　杨震

　　种蓝养母诸生有助其种者輙拔去乡里称孝又不受金以畏四知
　　尚自畏四知于亲岂忍欺种蓝有助者拔去不妨竒

　　姜肱

　　肱与弟俱为贼所刼将烹之肱曰季江父母所怜请杀已季江复愿代兄
　　鼎镬皆知避何心愿待烹恐伤父母意不独弟兄情

　　陈元方

　　事亲至孝豫州刺史以闻天子为之图像百城以励风俗
　　如何百城内一一画元方劝孝贤刺史观风职所当

　　茅容

　　字季伟郭林宗见其杀鸡意谓已设既乃独奉母自以饭蔬与林宗食
　　鸡乃为母设蔬惟与客同贤哉茅季伟误矣郭林宗

　　范滂

　　遭党祸恐母流离不忍逃曰滂从父黄泉顾子曰欲汝为善则我不为恶
　　宁将身塞祸不忍母流离我自不为恶黄泉今有辞

　　鲍永

　　事后母至孝妻尝母前叱狗永即去其妻
　　礼经涤匕出叱狗不言焉一旦鲍妻去那知在母前

　　仇览

　　为蒲亭长化陈元为孝子民歌曰父母何在在我庭化我鸱枭哺所生
　　蒲亭一长耳何许得歌声化我鸱枭类而今哺所生

　　赵咨

　　有孝行盗尝夜刼之咨恐母惊乃先至门迎谢盗惭奔
　　贼来那可迩而敢以身迎身岂不知爱心乎恐母惊

　　郑康成

　　家贫假田播植以为养亲时称为纯儒齐鲁间宗之
　　播植以养亲家贫至假田焉知后学者尽唤作儒先

　　李昙

　　养亲乐道终身不仕名与徐孺子等海内列名五处士焉
　　养亲还乐道不仕至终身海内称髙士非专乡里人

　　徐季登

　　南州髙士徐孺子之子笃行孝悌服阕隐居不仕
　　南州徐髙士姓字满东都有子笃孝行终丧竟隐居

　　周燮

　　有先人草庐结于东冈燮守之曰吾不能追绮季处巢穴屡征不起
　　未能追绮季且复守东冈为有先庐在他山忍遁藏

　　王修

　　七岁母以社日亡来岁邻里社修感念母哀甚乡里为之罢社
　　去年今社日抚事倍酸辛罢社为儿泣乡邻定可人

　　徐庻

　　辞先主曰老母见获方寸乱矣王陵母曰为语陵母以老妾故持二心
　　不胜方寸乱岂假二心持忍矣王陵将贤哉徐庻辞

　　孟宗

　　母冬月思笋宗入竹林哀泣笋为之生
　　万象死灰色千林号怒声何人苦哀泣冻竹强抽萌

　　顾悌

　　仕呉为偏将军每得父书拜跪读之毎句应诺又孝子听于无声
　　地逺隔亲面惟凭一纸书句终輙应诺直是听于无

　　陆绩

　　六岁见袁术懐橘堕地术曰陆郎作宾客而懐橘乎曰欲归遗母术竒之
　　陆郎作宾客懐橘欲何为遗母当然事袁公乃尔竒

　　李宻

　　祖母刘年九十六谓报刘之日短又言为人子者愿为人兄事亲之日长
　　事亲苦日短为子愿为兄恳恳报刘语令人涕泗横

　　和峤

　　王戎居丧饮酒哀毁特甚峤礼法自持不能踰戎刘毅谓峤生孝戎死孝
　　要以礼法论休言哀毁同但观生和峤定胜死王戎

　　王裒

　　读诗至蓼莪篇輙流涕门人为废此篇　庐墓悲号泪着栢树树为之枯
　　悲哉生我句奈此念亲何墓侧有枯树诗中无蓼莪

　　荀何

　　晋何曾荀顗俱有孝行傅元称之曰古称曾闵今见荀何
　　古称有曾闵今复见荀何惟孝一而已能行无甚髙

　　王祥

　　母冬月欲生鱼祥觧衣将剖氷双鲤跃出母命守李每风雨輙抱树泣
　　风李应难守冬鱼未易求剖氷不辞冻抱树可胜愁

　　祖纳

　　性至孝少孤常自炊爨以养母
　　视膳子之职何须自执炊闲将心比并合是手成持

　　丁仪子

　　陈寿觅千斛米为仪作传子不与尔朱文畧大遗魏収金请为父传
　　尚自不与米何堪大遗金丁仪为有子文略是诬亲

　　范宣

　　十岁尝以刀伤手捧手改容人问痛耶曰受全之体而致毁伤不可处耳
　　手直微伤耳如何忽改容不能全所受此痛政无穷

　　戴逵

　　戴颙与兄勃并受琴于父逵父卒不忍奏与兄各造新弄并行于世
　　戴琴妙一世二子得其声不忍遗音奏各将新弄行

　　赵至

　　儿时从师受业闻父叱牛声投书泣曰我小未能荣养使老父不免勤苦
　　莫致儿荣养翻令父苦耕可怜废书泣不忍叱牛声

　　陶侃

　　毎饮酒常欢有余而限已竭佐吏等劝少进侃曰亡亲曾见约故不敢踰
　　陶公宴参佐限极毎欢余忆与亡亲约凄然不敢踰

　　桓冲

　　小字买徳郎母病须羊以觧以身质羊后为江州刺史
　　不辞身作质只为母须羊此日江州牧当年买徳郎

　　盛彦

　　母失明婢伺彦出以蛴螬炙饴母彦抱母痛哭絶而复苏母目豁然自开
　　既知为异物号泣絶还生未有蛴螬炙翻令母目明

　　王延

　　后母令冬月求鱼不得杖之流血延叩氷哭有鱼跃出母悟抚之如己子
　　酷矣杖流血竒哉鱼跃氷能令母心悟不异已亲生

　　禇徳逸

　　庾衮字叔褒邻人禇徳逸善事其亲老而不倦衮见毎拜之
　　至老能无倦真为善事亲叔褒非佞者何事拜邻人

　　王悦

　　导之子有髙名事亲色养诸子莫及导见之輙有喜色
　　色养倾诸子髙名重一时足为丞相喜岂计外人知

　　许孜

　　有孝行鹰雉栖其梁鹿虎扰其庭交头同逰不相抟噬所居号孝顺里
　　能感猛鸷类都无抟噬心同逰至鹿虎共宿有鸠鹰

　　卞壸子

　　壸拒苏峻战死二子眕盱相随赴贼瞿汤叹曰忠孝之道萃于一门
　　父虽得死所儿岂望生存忠孝古难并于今萃一门

　　皇甫谧

　　遗令平生之物皆无自随惟赍孝经一巻　冯亮遗戒手执孝经
　　尽弃平生物惟赍一孝经死犹不忘孝临没苦叮咛

　　郭原平

　　以耕者于父母墓前裸袒为慢乃贵买此田束带垂泣躬自耕垦
　　忍向父母墓前头祼袒耕农时毎束带犹自泣原平

　　二王
　　王铨学业不及弟锡而孝行齐焉时人称为金昆玉友
　　要以孝行取宁将学业论锡无惭玉友铨可谓金昆

　　乐頥之

　　尝病与母隔壁忍痛不为呻吟之声啮被至碎恐母之哀已也
　　痛殊未易忍絶不一呻吟岂复知身疾惟愁戚母心



　　何子平以俸米易粟麦曰尊老在东何心独享白粲珍肴不可寄母则不受
　　干禄本为养资身岂所安珍肴与白粲虽美若为餐

　　觧叔谦

　　母病有老父遗丁公藤因失所在有童子持髯蛇胆授颜含忽不见
　　胆医颜母疾藤疗觧亲风忽不见童子俄然失老公

　　王秀之
　　遗令世人以仆妾直灵助哭当由丧主不能纯至欲以多声相乱耳
　　一事真堪笑今人妾直灵都縁无至性徒欲乱多声

　　谢■〈日爵〉
　　年数岁所生母微贱得疾畏惊一家尊卑感■〈日爵〉至性咸为纳屦行屏气语
　　一家感儿孝不欲使亲惊尽作屏气语咸为纳屦行

谢朏

　　朏庄之子超宗鳯之子明帝尝敕二人自鳯庄门入超宗趋徃朏不肯入
　　直以父名戏其为君命同朏能礼自处似是胜超宗

　　古成诜

　　以风教自任时韦髙慕阮籍为人居丧饮酒诜泣曰吾当手刃之
　　礼岂为我设如伤风教何不堪睎阮籍直欲刃韦髙

　　华宝

　　八岁晋末父戍长安谓曰须我还为汝冠后长安陷宝年七十不婚冠
　　忆父去时语迩来七十秋终焉不忍冠洒泪望秦州

　　宗元卿

　　祖母病元卿在逺輙心动大病则大痛小病则小痛
　　异哉宗子孝亲疾逺关心毎念痛大小因知疾浅深

　　刘苞

　　事嫡母朱氏及所生母陈氏并扇席温枕
　　扇席更温枕古人谁与同一心奉二母自是胜黄童

　　刘灵哲

　　母病梦人与药惊觉得于枕间宋琼母季秋思瓜琼梦见求之遂获
　　谁言梦想里所见搃空花灵哲枕间药宋琼秋季瓜

　　刘巘

　　号正简先生齐髙帝召问政道答曰政在孝经
　　先生天下士偶廹诏书行勿谓无竒对惟言在孝经

　　王僧孺

　　五岁初读孝经谓授者曰愿常读之
　　孝经虽始教何但习于初欲得如儿愿常常诵此书

　　江泌

　　痛不逮亲养以菜心有生意不忍食所食惟老菜
　　菜心且不食亲念一何深为尔有生意存吾不忍心

　　庾道愍

　　少失所生母寻求至交州入一村见一妪负薪心动访之乃其母也
　　交州一村里有妪负薪行万里庾道愍心知为所生

　　张冲

　　父遗命祭我必以乡土所出后牧青冀常还呉国取菓菜流涕荐焉
　　未尝呉果菜何至取呉中祭我必土产遗言敢不共

　　顾欢

　　有孝行人有病者欢令取孝经着病人枕邉果愈
　　枕邉何所有一巻仲尼居无处觅卢扁应当宝此书

　　江淹

　　采薪养母于樵所得貂蝉将鬻以供养母曰此汝休征留之后果为侍中
　　卖薪图养母何许得貂蝉知在采薪处庸非吉兆然

　　庾黔娄

　　父在家病黔娄毎心惊即弃官归医云尝粪可知差剧毎取粪尝之
　　惊心已云异尝粪不妨难庾令何为者凭君着眼看

　　庾域

　　母好鹤唳域营求不怠忽双鹤来下戴良自据地作驴鸣以娯母
　　惜矣戴良误贤哉庾域诚真能感鹤唳何至学驴鸣

　　任昉

　　父遥性重槟榔昉终身不尝曾晳嗜羊枣而曾子不忍食
　　晳常嗜羊枣遥亦重槟榔参至不忍食昉宁能独尝

　　陆襄

　　释服犹若居忧终身蔬食布衣五十年　又杨恽云送终有时而既
　　忧居五十载陆子最堪悲恽独非人子而云有既时

　　禇翔

　　有至行母病祈祷中夜闻空中弹指声及旦疾愈
　　谨母昧方寸是处有神明夜半为亲祷空中弹指声

　　徐孝克

　　毎侍宴无所食噉帝后察知其欲遗母勅自今孝克前馔并许将还
　　自今所赐馔特出许将还为尔心饷母君前无所餐

　　阮孝绪

　　母病须生人参孝绪躬歴幽险累日忽见一鹿随之至鹿灭处得参
　　觅参不可得忽感鹿前行行到鹿灭处元来此地生

　　袁君正

　　数岁父昻疾昼夜侍奉家人劝令暂卧君正曰官既未差眠亦不安
　　家人劝我睡共说不眠难官既未得差眠时自不安

　　皇侃

　　性至孝日限诵孝经二十徧以拟观世音经
　　儒释本同途遗经非尔殊未应普门品胜似仲尼居

　　吉翂

　　丹阳尹以其求代父命欲举纯孝翂曰何待翂之薄因父买名亦何其辱
　　父身如可代子死乃其情尹待我何薄而将此买名

　　呉明彻

　　父未葬勤力耕种天旱苖枯明彻之田中仰天号诉苖更生秋大熟
　　苖枯亲未葬号泣日于田谁谓竟不雨而能独有年

　　徐份

　　父陵疾笃份焚香涕泣跪诵孝经昼夜不息如是三日父疾豁然而愈
　　父疾亦云笃如何豁尔平孝经惟泣诵昼夜不停声

　　雷绍

　　少习骑射后辞母京师从学尝读书至人行莫大于孝感叹还乡里侍养
　　行莫大于孝其如违养何只消一句子安用读书多

　　杨愔

　　幼丧母其舅源子恭与饮问诵诗曰诵至渭阳未愔便号泣
　　渭阳曾读未对酒偶言诗舅作如此语儿那能不悲

　　赵琰

　　以国禁积四十年不得越关葬二亲于旧兆自痛恨惟食麦至絶盐味
　　礼称亲未葬丧服不除焉食麦断盐味悲哉四十年

　　冦祖训

　　父母亡虽乆犹于所处设帏帐严奉如平生　曹孟徳铜雀台遗令
　　必如冦祖训始不死其亲孟徳空遗令丕乎真罪人

　　王崇

　　以孝称风雹至崇田畔便止禾麦并无损落及越崇田风雹如初
　　风雹忽止处禾麦独依然料得天公意知为孝子田

　　房景伯

　　为清河守召不孝者观已事母其人愧求去不许曰虽颜惭心未改
　　亲见房太守殷勤奉旨甘那能不心愧岂止是颜惭

　　元子华

　　母夜饮还大吐人谓中毒子华掬吐尽噉之母心乃安
　　未必食有毒人言疑似间不辞噉母吐图得母心寛

　　刘献之
　　诲学者曰百行殊途要以孝为首傥不能然虽下帷蹑屩竟何益乎
　　百行孝为首诸人傥未知下帷空自苦蹑屩竟何禆

　　崔道国

　　母贱诸兄逼其母持炙致宾前道国惊接谓客曰老亲自执劬劳
　　是谁廹我母持炙至诸宾惊起自接取云宾此老亲

　　于仲文

　　九岁周太祖问曰闻儿好读书书有何事对曰资父事君忠孝而已
　　读书无见处与不读书同勿谓儿年小能知孝与忠

　　李贤

　　从师学或讥其业不进答曰岂能领徒受业至如忠孝之道实铭于心
　　谁知学进处不在好为师好把铭心道分明说与伊

　　李崇

　　以父勲封侯泣下曰无勲于国幼小封侯当报主恩恐不得终于孝养
　　封侯何尔泣儿幼乃无勲恐莫终亲养应将报主恩

　　李士谦

　　少孤未尝饮酒食肉絶口杀害之言　陆襄亲没终身不敢言杀害
　　杀生非孝也人未必云然絶口杀害语君看自小年

　　文中子

　　汾水之曲有先人之敝庐有田可以具饘粥弹琴著书不愿仕也
　　先人旧所理汾曲有田庐何意求闻逹弹琴自著书

　　房玄龄

　　以孝称父彦谦谓曰人皆以禄富我独以官贫所遗子孙惟清白耳
　　人皆因禄富我独以官贫佩父清白训为唐第一人

　　陈叔逹

　　御前赐蒲萄不食曰臣母病渇愿归以遗母帝喟然曰卿有母遗乎
　　蒲萄归遗母所嗜固应思卿乃有母遗谁知此语悲

　　韦陆

　　韦承庆被后母笞弟嗣立觧衣求代陆景融见兄象先被杖輙自楚悟母
　　不惜以身谏惟愁失母慈景融常自楚嗣立毎求笞

　　狄仁杰

　　求代郑崇质使絶域以郑母老疾宗元愿以栁易播曰梦得亲在堂
　　狄请使絶域栁甘易播州为怜刘母在深恐郑亲忧

　　崔元暐

　　至孝母戒以从宦有人来曰贫乏是好消息若闻富足是恶消息
　　若为从宦好不异在家贫忍以恶消息而令戚我亲

　　李逈秀
　　母氏庻贱妻崔氏尝詈媵婢母闻不乐逈秀即出其妻
　　生我者为母无縁贵贱分不思骂婢语何可使亲闻

　　韦虚心

　　父维为郎时莳栁于庭及虚心居郎省对之輙敛容
　　父居郎省日莳栁向庭中对栁如对父那能不敛容

　　欧阳通

　　居丧诏夺哀毎入朝徒跣及门夜直藉藁以寝还家輙号恸
　　夜直藉藳寝入朝徒跣行虽知廹明诏可惜欠陈情

　　刘祎之

　　相王府司马帝谓曰卿家忠孝朕子頼以师矩冀蓬在麻不扶自直
　　卿家着忠孝朕子頼师模蓬在麻中直多应不待扶

　　韦景骏

　　有母子相讼者景骏曰余少不天常自痛极尔幸有亲而忘孝耶
　　长抱罔极痛嗟余少不天汝今幸有母不省汝胡然

　　张九龄

　　至孝居父丧哀毁庭中木连理居母丧尤不胜哀有紫芝生坐侧
　　连理庭中木丛生坐侧芝未尝闻孝感一一有兹竒

　　颜真卿

　　以孝称禄山反独真卿城守帝曰朕不识真卿何如人所为乃若此
　　祗是见忠莭何曽省孝诚唐宗休叹息犹未识真卿

　　韩思复

　　封长山县伯明皇亲题其墓曰有唐忠孝韩长山墓
　　向来曹孟徳曽以表征西那得忠孝字金书作墓题

　　崔纵

　　以母事其父嬖妾妾刚酷虽纵显官而数笞诟纵率妻子承候颜色不懈
　　直以母事妾祗云父所安可怜遭楚毒加意更承颜

　　崔沔

　　母亡受吊庐前宾客不至柩室曰平生非至亲不入谒岂以存亡废礼
　　忆昨升堂拜何曾有杂宾事亡忍废礼不复问踈亲

　　李乂

　　兄弟孝谨至甚又俱以文章自名兄弟同为一集号李氏华蕚集
　　俱以文章显无惭孝谨称兄弟同一集华蕚着嘉名

　　裴子余

　　谥曰孝张说叹曰此谥可无愧矣
　　直以孝为谥真无愧此心可怜张说叹知得子余深

　　李勉

　　江西观察使部人有为父病厌蛊者书勉姓名埋之勉曰是孝子也不诛
　　不诛人厌已而恕子祈亲贤矣李观察今无复此人

　　阳城

　　语诸生曰学者所以学为忠孝诸生有不归省者乎明日请归者二十人
　　学者学为孝诸生欠讲明谒归二十軰母乃为阳城

　　叚秀实

　　号孝童朱泚为逆以秀实失兵必恨愤遣骑迎秀实夺笏击泚以死
　　意其失兵乆怏怏必吾从夺笏直前击那知是孝童

　　李晟

　　少孤事母孝后平朱泚复京师赞曰身佩安危
　　个是一孤儿曽闻事母时身能几许大却佩国安危

　　元徳秀

　　字紫芝贫举进士不忍去母左右自负母入京师
　　进士能举母偏亲可忍离紫芝亦良苦负母入京师

　　穆寜

　　戒子曰孝子事亲养志为大吾志直道而已茍枉道三牲五鼎非吾乐也
　　倘非亲所乐至枉道而行虽以三牲养难辞不孝名

　　侯程

　　庐墓哭泣无节侯知道七年程俱罗三年不止李华作二孝赞
　　三年天下共胡尔独终身无处着深痛何心求过人

李唐

　　见肃宗抱幼女谓唐曰我念之卿勿怪也唐曰上皇思见陛下计亦如此
　　我念卿勿怪难拚膝上儿好将南内意说与肃宗知

　　韩滉

　　当列戟以不欲壊父时第门而止不许增堂庑曰先君容焉吾奉之而已
　　慎勿第门壊那容堂庑增父犹足乎此我顾莫之承

　　贾直言

　　父道冲坐赐鸩直言绐取鸩代饮迷而踣明日毒溃足出乆乃苏
　　几曾闻饮鸩有不陨其身那得独全活天应知代亲

　　李景让

　　蒋伸酌酒曰有孝于家忠于国者饮此景让起卒爵伸曰无冝于公
　　既尔家能孝还于国尽忠谁冝举此爵知是莫如公

　　韩愈

　　答元稹书甄逢能显其父俱当得书董生行云刺史不能荐天子不闻名
　　未有子之孝而公不用情大书甄济传更作董生行

　　栁宗元

　　书先友于父碑阴皆当世闻人　中说载隋唐名臣或云福畤所集
　　乃翁定竒士先友尽斯人福畤智已故仪曹意转新

　　甄逢

　　以父济名不在国史欲诣京师自言元稹为移书韩愈又袁滋表赠济官
　　史书良为稹褒诏却因袁足使济不朽何堪逢自言

　　董邵南

　　读书躬耕以养父母韩愈董生行云爵禄不及门惟有吏来征租钱
　　躬稼复樵渔养亲还读书不闻官赐帛惟见吏催租

　　李兴

　　有至行栁子厚为作孝门铭曰引刃自向残肌败形羞膳奉进忧劳孝诚
　　刲股如为孝还应载圣经莫明栁子意因甚取残形

　　何蕃

　　事父母孝入太学岁一归父母不许二岁亦不许凡五岁慨然揖诸生去
　　五载莫归省双亲谁问安固云亲有命不谓我何颜

　　郑潜曜

　　母疾亟为书丐以身代母火书而神许二字独不化翌日母愈
　　愿以身代母书焚上彻天若非神许我未必字依然

　　裴敬彛

　　母病医许仁则躄不能乗敬彛自为舆徃迎
　　亲命悬医手敢将亲命轻为舆不辞徃重母故身迎

　　张志寛

　　为里正忽诣县称母疾求归曰母有疾志寛輙病令驰验如言
　　何忽省母病毎因身疾知可怜张里正尚得令君疑

　　赵隠

　　为相退朝侍养如布衣常侍母观御宴隠率百官拜恩于庭回班候起居
　　至今说花县当日奉潘舆未必若赵母回班候起居

　　路随

　　父泌陷敌随尚婴孺及长日夜号泣母告以其貌酷类父终身不引镜
　　儿貌酷类父母知儿不知可堪引镜照正复益儿悲

　　李讷

　　宰相杨収欲市讷冗舍以广第讷叱曰先人旧庐为权贵优笑地耶
　　先人敝庐在触目百悲辛忍作优笑地图娯权贵人

　　许孝谨

　　甫三岁母病不饮乳有忧色或以珍饵悦之不食还以进母
　　既不忍饮乳还能知奉亲何曾自人教端是出天真

　　栁玭

　　戒子曰名门子孙稍有纎瑕十手所指生虽茍禄死何面目见祖先地下
　　名父难为子纎瑕即辱身直须留面目他日见先人

　　韦温

　　病召亲属赋父绶诗在室愧屋漏因泣曰今知汝身不负斯诚矣
　　常恐愧屋漏追懐在室诗可怜忍死诵不负乃今知

　　林攒

　　为福唐尉弃官侍母疾庐墓降甘露诏立双阙又表其庐时号阙下林家
　　七闽独莆郡双阙郁相望岂识林孝子曾来尉福唐

　　右贤者之孝二百四十首

　　释迦

　　欲入湼盘遣弟子升天报母母至从棺涌出为说母子恩情今日离别
　　入般湼盘际拳拳报母知从棺更涌出为母说分离

　　老子

　　送孔子曰为人子者母以有已
　　子之于父母母以有其身老子玄虚祖谆谆此语人

　　孝悌王

　　有真人下降兖州孝子兰公之家曰吾居斗中为孝悌王
　　七星明歴歴万古仰煌煌谁识斗宫内中居孝悌王

　　目连

　　拔母生天故世人以七月十五日设盂兰会
　　能将身入地拔取母生天岁岁盂兰会今犹说目连

　　许真君

　　乡举孝亷后得仙兰公云传孝道之宗为众仙之长
　　乡以孝亷举仙为孝道宗谓子言不信君请问兰公

　　呉真君

　　年七岁夏月伏身父母床下不驱蚊曰恐去已而噬亲也
　　何事不驱蚊癯然床下身伤肤非所惧所惧去伤亲

　　六祖

　　新州人常卖薪养母后传五祖衣钵
　　新州在何处有个养亲人一旦成佛去那知昔卖薪

　　睦州

　　禅家呼为担板汉毎闭门自织蒲鞋以养母
　　舍俗还将母禅关晦迹深共呼担板汉谁识织蒲心

　　苏仙公

　　得仙道白日上升留一空柜与母曰若有所需敲柜即得
　　世传苏氏子白日去登仙念母留空柜敲时即得钱

　　寒山子

　　毎见人家烹宰羊豕即曰煮你爷煑你娘
　　锅里爷娘语寒山太猛生不妨时着眼直是得人惊

　　右仙佛之孝十首

　　辟司徒妻

　　齐师败问曰君免乎鋭司徒免乎曰茍吾君与吾父免可若何
　　君父今安在谆谆免矣乎可怜齐女子不问辟司徒

　　雍姬

　　谓其母曰父与夫孰亲其母曰父一而已胡可比也
　　可怜姬告母父孰与夫亲能置此一问未为愚妇人

　　卫女

　　父母终思归寜而不得毖彼泉水亦流于淇
　　归寜不可得何以写吾忧不似肥泉水悠悠淇上流

　　北宫女

　　至老不嫁以养父母赵后问齐使曰此女不朝何以王齐国子万民
　　妾身期不嫁至老养双亲何意赵威后殷勤问使人

　　秋胡子妻

　　薄其夫与道旁桑妇金不以奉母曰妾不忍见不孝不义之人
　　妾面羞君面君心异妾心那能不念母却遗别人金

　　赵津吏女

　　简子欲杀其父女乞以身代简子贤之欲以为夫人辞以亲在
　　倘得代父死诚非爱妾身不图君聘妾向道有严亲

　　如姬

　　公子无忌为如姬报其父仇如姬之欲为公子死无所辞
　　底事能令妾为君死不辞不思君遣客报妾父仇时

　　缇萦

　　父淳于公有罪当刑萦上书乞没为官婢赎父罪文帝悲怜之诏除肉刑
　　仁矣文皇诏悲哉少女书至今民受赐非但活淳于

　　陈孝妇

　　其夫逺戍属曰吾若不归汝善养吾母夫死戍所竟不嫁笃于养姑
　　妾昔与夫别夫曾共妾言忍能幸夫死不得顾姑存

　　东海孝妇

　　事姑甚孝为姑女诬告杀姑狱具竟论杀郡中枯旱三年
　　如何杀一妇能致旱三年孝妇无知者知之惟老天

　　曹娥

　　父旴为巫溺死不得尸娥亦自沉县为立碑蔡邕题八字谓絶妙好辞
　　上虞一巫女名乃至今垂端的由纯孝非专在好辞

　　梁夫人嬺

　　讼父竦寃诏改殡恭懐后追封竦褒亲愍侯仍征还嬺母
　　能返母万里还荣父九原可怜帝有母亦自待人言

　　孔融女

　　七岁父先为曹操所杀女临刑曰若死者有知得见父母岂非至愿
　　不忧身即死惟恐死无知倘得从父母寜非我所期

　　宣文君

　　父宋躬传以周官曰汝可受之宋氏后传授诸生号宣文君
　　难把父书读祗因手泽存遗言汝可受忍使世无闻

　　宛陵女子

　　母夜为猛兽所取女攀母持兽毛尽落置其母去
　　异哉一女子独抱母啼号非但脱虎口还能落兽毛

　　卢元礼妻

　　元礼卒事姑以孝闻诏号曰贞孝女宗
　　贞孝谥已美何堪复女宗一朝下明诏千载被流风

　　木兰

　　古乐府云阿爷无大儿木兰无长兄愿驰千里马从此替爷征
　　慎勿悲生女均之有至情萦能赎父罪兰亦替爷征

　　郑义宗妻

　　盗夜刼其家冐刅立姑侧为贼捽捶几死竟不去
　　抵死侍姑侧寜知有妾身若懐白刅顾尚得谓之人

　　李孝女

　　安禄山乱被刦徙他州闻父亡从间道奔丧既至父已塟庐墓终身
　　奔丧脱贼手庐墓至终身此大丈夫事谁云一妇人

　　崔氏

　　妇唐崔氏事姑孝姑病召长幼言吾无以报妇但愿妇子孙皆若妇孝
　　姑今病且死颇愧妇恩深但愿妇有子皆如妇用心

　　右妇女之孝二十首

　　东夷大连少连

　　孔子曰大连少连善居丧东夷之子也
　　大连少连者夫子笔之书谁谓东夷子而于丧善居

　　若鞮单于

　　匈奴谓孝曰若鞮称名若鞮单于王莽改匈奴单于为恭奴单于
　　汉语杂他语堪嗤莽太愚安知若鞮字已是孝单于

　　林屠王子金日磾

　　降汉牧马甘泉宫见母像泣拜后受遗诏辅政
　　牧马为厮养如何却受遗多因汉宫里泣拜画阏氏

　　西羌东吾

　　以父滇吾降汉乃入居塞内谨愿自守
　　循循祇自守何独此羌然直以父在汉忍将身犯邉

　　号吾

　　章和二年将其母及种人八百户自塞外来降
　　如何降塞下不复恋羌中既是能将母还应知向风

　　百济王扶余义慈

　　事亲孝与兄弟友时号海东曾子
　　夷方虽尔异天性本然同自昔闻曾子如今在海东

　　扶桑国

　　亲丧七日不食设席为神像朝夕拜奠
　　不食至七日能将礼自居既然严像设亦复奠朝晡

　　吐谷浑叶延

　　父为羌所刺叶延縳草为人射之母曰贼已屠脍矣何益
　　父仇已屠脍射草复何为岂不念无益其如罔极悲

　　回纥

　　郭子仪单骑见虏传呼曰令公来回纥惊拜曰果吾父也
　　瞥尔惊吾父同然拜令公遥知恩义重恰似与真同

　　沙陀阿跌光

　　进有至性居母丧三年不归寝
　　三年不归寝至性切于亲不信沙陀种还生如此人

　　右异域之孝十首

　　乌

　　嗸嗸林乌反哺其母
　　灵乌噪何许反哺向中林人可不如鸟而无爱母心

　　鹤

　　鸣鹤在阴其子和之
　　好是鹤鸣阴居然子和声休云气所感自是物之情

　　燕雀

　　子母共处于一屋之下相哺相乐也
　　共母一屋下寜知屋欲然不湏讥寡智相哺政堪怜

　　虎狼

　　虎狼仁也父子相亲何谓不仁仁之于父子也
　　虎狼不仁也何乃谓之仁仁之于父子父子亦相亲

　　猿

　　蜀邓芝见猿抱子树上引弩射中其母猿子为拔其箭以木叶塞疮
　　不忍身逃箭知为母塞疮人心有如此兽面本何尝

　　犬

　　唐齐琼家有犬常隠肉喉间出哺病母于颓垣琼収养之琼死犬亦不食而毙
　　食肉隠两頬饲母向颓垣终感主人养能将死报恩

　　羊羔
　　唐屠者王中将刲一母羊忽失其刀寻觅次蹴起见羊羔所失刀藏腹下
　　已分几上肉谁藏腹下刀安知羊不死乃复自羊羔

　　豺獭

　　下至禽兽豺獭有祭人而不祭不如豺獭乎
　　曾闻豺祭兽还见獭陈鱼人茍不知祭能如豺獭无

　　蛇

　　汉窦武母产武并产一蛇后母葬有大蛇出榛莽以头击柩流血有哀泣之容
　　似有人传讣来从榛莽中叩头至流血垂泣有哀容

　　青蚨

　　水虫子母不相离
　　子母不相离何心办捣蚨忍能利铜臭不枉唤钱愚

　　右禽兽昆虫之孝十首

　　孝诗
