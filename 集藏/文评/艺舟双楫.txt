
艺舟双楫﹝清﹞包世臣撰


艺舟双楫卷第一论文一文谱道光己丑八月养疴寓园日与族子孟开论古文节目因次为篇余尝以隐显回互激射说古文然行文之法又有奇偶疾徐垫拽繁复顺逆集散不明此六者则于古人之文无以测其意之所至而第其诣之所极垫拽繁复者回互之事顺逆集散者激射之事奇偶疾徐则行于垫拽繁复顺逆集散之中而所以为回互激射者也回互激射之法备而后隐显之义见矣是故讨论体势奇偶为先凝重多出于偶流美多出于奇体虽骈必有奇以振其气势虽散必有偶以植其骨仪厥错综致为微妙尚书钦明文思一字为偶安安叠字为偶允恭克让二字为偶偶势变而生三奇意行而若一光被四表格于上下语奇也而意偶克明峻德四字一句奇以亲九族十六字四句偶恊和万邦十字三句奇而万邦与九族百姓语偶时雍与黎民于变意偶是奇也而偶寓焉乃命羲和节奇若天授时隔句为偶中六字纲目为偶分命申命四节体全偶而词悉奇帝曰咨节奇期三百十七字参差为偶允厘八字顚倒为偶而意皆奇故双意必偶钦明允恭等句是也单意可奇可偶光被允厘等句是也虽文字之始基实奇偶之极轨批根为说而其类从慧业所存斯为隅举次论气格莫如疾徐文之盛在沈郁文之妙在顿宕而沈郁顿宕之机操于疾徐此之不可不察也论语觚不觚句疾也觚哉觚哉句徐也其然句徐也岂其然乎句疾也此两句为疾徐也大学一家仁一国兴仁节疾也尧舜帅天下以仁节徐也孟子王曰何以利吾国节徐也未有仁而遗其亲节疾也此两节为疾徐也天子适诸侯曰巡守一百四十九字徐先王无流连之乐十六字疾国君进贤一百二十二字徐故曰国人杀之十七字疾尊贤使能俊杰在位五节徐信能行此五者一节疾此通篇为疾徐也有徐而疾不为激有疾而徐不为纡夫是以峻缓交得而调和奏肤也垫拽者为其立说之不足耸听也故垫之使高为其抒议之未能折服也故拽之使满高则其落也峻满则其发也疾垫之法有上有下孟子知而使之是不仁也不知而使之是不知也仁智周公未之尽也又曰且以文王之德百年而后崩犹未洽于天下武王周公继之然后大行韩非今有不才之子父母怒之弗为改乡人谯之弗为劝师长敎之弗为变又云禹利天下子产存郑皆以得谤又云视鍜锡察靑黄区冶不能以必剑发齿吻形容伯乐不能以必马又云侈而惰者贫而力而俭者富今征敛于富人以施布于贫家史记尝以十倍之地百万之众叩关而攻秦秦人开关延敌九国之师逡巡逃遁而不敢进又云非有仲尼墨翟之贤陶朱猗顿之富者皆上垫也孟子管仲曾西之所不为也又云非所以纳交于孺子之父母也非所以要誉于乡党朋友也非恶其声而然也韩非子盘石千里不可谓富象人百万不可谓强史记藉使子婴有庸主之才仅得中佐又云向使二世有庸主之行而任忠贤臣主一心而忧海内之患又云是所重者在于色乐珠玉而所轻者在于人民者皆下垫也拽之法有正有反孟子万取千焉千取百焉不为不多矣苟为后义而先利又云文王以民力为台为沼而民欢乐之予及汝偕亡民欲与之偕亡又云此惟救死而恐不赡荀子螾无爪牙之利筯骨之强上食槁壤下饮黄泉用心一也蟹六跪而二螯非蛇螾之穴无可托足者用心躁也是故无冥冥之志者无昭昭之明无惛惛之用者无赫赫之功又云今之学者入乎耳出乎口口耳之间则四寸耳安能美七尺之躯韩非今有构木钻燧于夏后之世者必为鲧禹笑矣有决渎于殷周之世者必为汤武笑矣又云人主之左右不必智也人主于人有所智而听之因与左右论其言是与愚人论智也人主之左右不必贤也人主于人有所贤而礼之因与左右论其行是与不肖论贤也吕览民农则朴朴则易用易用则边境安主位尊民农则重重则少私义少私义则公法立力专一民农则其产复其产复则重徙重徙则死其处而无二虑又云马者伯乐相之造父御之贤主乘之一日千里无御相之劳而有其功史记天下以定秦王之心自以为关中之固金城千里子孙帝王万世之业也秦王旣没余威振于殊俗又云二世不行此术而重之以无道者皆正拽也孟子天子能荐人于天不能使天与之天下诸侯能荐人于天子不能使天子与之诸侯大夫能荐人于诸侯不能使诸侯与之大夫又云而居尧之宫逼尧之子是篡也又云将戕贼杞柳而后以为桮桊如将戕贼杞柳而以为桮桊又云金重于羽者岂谓一钩金又云是君臣父子兄弟终去仁义怀利以相接荀子乐姚冶以险则民流僈鄙贱矣流僈则乱鄙贱则争争乱则兵弱城犯敌国危之又云且夫暴国之君谁与至哉彼其所与至者必其民也而其民之亲我欢若父母其好我芬若椒兰彼反顾其上则若灼黥若仇雠人之情虽桀跖又岂肯为其所恶贼其所好韩非法术之士操五不胜之势以歳数而又不得见当涂之人乘五胜之资而旦暮独说于前又云智士者远见而畏于死亡必不从重人矣廉士者修而羞与佞臣欺其主必不从重人矣是富涂之徒属非愚而不知患卽污而不避奸者也大臣挟愚污之人上与之欺主下与之收利侵渔史记秦并海内兼诸侯南面称帝以四海养天下斐然向风又云今秦二世立天下莫不引领而观其政夫寒者利裋褐饥者甘糟糠民之嗸嗸新主之资也者皆反拽也孟子知虞公之不可谏而去之秦一百二十二字荀子凡生于天地之间者有血气之属必有知一百八十一字旋垫旋拽备上下反正之致文心之巧于斯为极是故垫拽者先觉之鸿宝后进之梯航未悟者旣望洋而不知闻声者复震惊而不信然得之则为蹈厉风发失之则为朴辽落姬嬴之际至工斯业降至东京遗文具在能者仅可十数论者竟无片言千里比肩百世接踵不其谅已至于繁复者与垫拽相需而成而为用尢广比之诗人则长言咏叹之流也文家之所以极情尽意茂豫发越也孙武子声不过五五声之变不可胜听也色不过五五色之变不可胜观也味不过五五味之变不可胜尝也战胜不过奇正奇正之变不可胜穷也者繁也奇正相生如循环之无端孰能穷之者复也孟子谷与鱼鳖不可胜食林木不可胜用七十者衣帛食肉黎民不饥不寒又云天下之欲疾其君者皆欲赴愬于王者繁也然则一羽之不举为不用力焉又曰昔者禹抑洪水而天下平又曰口之于味也有同嗜焉又曰乡为身死而不受今为宫室之美为之者复也离娄之明节繁也圣人旣竭目力节复也乐民之乐者民亦乐其乐忧民之忧者民亦忧其忧乐以天下忧以天下又云君子以仁存心以礼存心仁者爱人有礼者敬人爱人者人恒爱之敬人者人恒敬之繁而兼口也得道者多助失道者寡助寡助之至亲戚畔之多助之至天下顺之以天下之所顺攻亲戚之所畔复而兼繁也荀子之议兵礼论乐论性恶篇吕览之开春愼行贵直不苟似顺士容论韩非之说难孤愤五蠧显学篇无不繁以助澜复以鬯趣复如鼓风之浪繁如卷风之云浪厚而荡万石比一叶之轻云深而酿零雨有千里之远斯诚文阵之雄师词囿之家法矣然而文势之振在于用逆文气之厚在于用顺顺逆之于文如阴阳之于五行奇正之于攻守也论语公叔文子之臣大夫僎逆而顺也君取于吴为去声同姓谓之吴孟子顺而逆也孟子无恒产而有恒心者惟士为能本言当制民产先言取民有制又先言民之陷罪由于无恒心而无恒心本于无恒产并先言惟士之恒心不系于恒产则逆之逆也天下大悦而将归已章桀纣之失天下章全用逆君子之所以异于人者章全用顺深求童习之编自得伐柯之则畧举数端以需善择集散者或以振纲领或以争关纽或奇特形于比附或指归示于牵连或错出以表全神或补述以完风裁是故集则有势有事而散则有纵有横左传君将纳民于轨物者也故讲事以度轨量谓之轨取财以章物采谓之物不轨不物谓之乱政又云将修先君之怨于郑而求宠于诸侯以和其民孟子是故君子有终身之忧无一朝之患又云彼陷溺其民王往而征之夫谁与主敌又云仁不可为众也夫国君好仁天下无敌又云或劳心或劳力劳心者治人劳力者治于人治于人者食人治人者食于人韩非子是以赏莫如厚而信使民利之罚莫如重而必使民畏之法莫如一而固使民知之又云夫离法者罪而诸先生以文学取犯禁者诛而羣侠以私剑养故法之所非君之所取吏之所诛上之所养也又云故明主之国无书简之文以法为敎无先生之语以吏为师无私剑之捍以斩首为勇又云强则能攻人者也治则不可攻者也治强不可责于外内政之修也是集势者也孟子引经始灵台时日曷丧征古以明意说不违农时五亩之宅缘情以比事吕览专精证验韩非旁通喻释史记载祠石坠履而西楚遂以迁鼎述厕鼠惊人而上蔡无所税驾曲逆意远见于爼上淮阴志异得之城下临卭窃赀好畤分槖衒晦旣殊心迹斯别右游侠之克崇退让而知在位之专恣睚眦称权利之致于诚壹而知居上之不收穷民是集事者也二帝同典止纪都俞五臣共谟乃书陈告是纵散者也然龙门帝纪已属有心避就金华臣传遂至仅存阀阅[宋濂作九国春秋事迹悉详纪中诸臣列传势难重出寂寥已甚今吴任臣书卽窃其本也]求其继声未易屈指史记亷将军矜功争列与避车连文以美震悔之忠长平侯重揖客讳击伤于本传不详以叹尊容之广程李名将而行酒辨其优劣汲郑长者而廷论讥其局趣是横散者也然而六法备具其于文也犹鱼兔之筌蹄肤髪之脂泽也易曰观乎人文以化成天下士君子能深思天下所以化成者求诸古验诸事发诸文则庶乎言有物而不囿于藻采雕绘之末技也夫答张翰风书翰风足下白门邂逅欢若平生班荆倾葢诚有以相知也报罢后返枻鸠江复有小滞方觅良信相闻忽奉手敎展缄三复涕洟横集足下高才絶学少所许可顾乃盛加称引不惜骇听足下年未强仕世臣尙在弱冠要以有所成就与天下共见非可以口舌争也至古之修身以事天者极于殀寿不贰况区区苦乐升沈之间乎虽辱相爱之厚顾毋以此为世臣戚戚也筹贼一议区处明了如有用我可翘足以待藏事但此事理有共明不必谓为推演鄙说耳追惟矮屋一夕之谈等于笙磬而临岐握手唯以苦吟为诫仁者之赠心佩不忘更今三月竟断韵语而箧中旧草未忍焚弃篇什颇充不能庄写附缄去书敬以相属宋氏以来言诗必曰唐近人乃盛言宋而世臣独尙六朝尙六朝者皆以排比靡丽为工而世臣独求顿挫悠扬以鬯目送手挥之旨是以游歴数州未遇可言何意足下远隔千里乃为同术然足下专推阮陶世臣则兼崇陆谢尝谓诗本合于陈思而别于阮陆至李杜而复合旣合而其末遂分而不可止此则同之微异者也葢格莫峻于步兵体莫宏于平原步兵之激扬易见平原之皷荡难知天挺两宗无独有偶太冲追步公干安仁接武仲宣虽云遒丽无足与参彭泽沉郁绝伦惟以率语为累然上攀阮而下启鲍孟韦非其嗣也康乐淸脆夷犹以行沉郁如夏云秋涛乘虚变灭故论陶于独至时出谢右以言竟体芳馨去之抑远宣城得其淸脆而沈郁无闻参军有其沈郁而犹夷不显醴陵开府庶几具体而江则格致较轻微伤边幅庾则铅华已重反累淸扬是故善学者必别其流善鉴者必辨其源景阳景纯祖述步兵而变为沈响彦升法曹宪章康乐而发以么弦子坚神骨俊逸倡太白之前声处道气体高妙飞子美之嚆矢是必心契单微未易与吠声逐迹者说也三唐杰士厥有七贤郑公首赋凭轼少保续咏临河高唱复古珍比素丝伯玉之骀宕子寿之精能次山之柔厚并具垆冶无偭高曾抗坠安详极于李杜所谓一字一句若奋若搏彼建安词人不得居其右者矣事斯以来厯年三五师心所向宗尙如斯徒以见闻狭隘材力怯薄躬之不逮良用为耻耳窃谓先王治世之大经君子淑身之大法必以礼乐而礼坏乐崩来自近古端绪仅存唯藉诗敎夫言诗敎于今日难矣然而纪述必得其序指斥必依其伦礼也危苦者等其曲折哀思者怀其旧俗乐也凡所以化下风上言无罪而闻足戒者今之诗不犹之古乎世臣生长孤露早涉忧患而能饬其领縁勿迩奇衺颇谓以诗自泽言为心声可意逆而得也足下幸赐观览汰其疵类使得遵录定本留存异日庶几自讼有方时资省察达则不昧初心穷则力贞素志丽泽之益斯为不贞此间已无可留半月后便作归计敝居去歙近在三程或能幞被过访面承指授天寒珍重不具欲言嘉庆五年十月十八日世臣顿首答董晋卿书晋卿足下承示赋册深辱推许俾加点定发而读之白云易消息二首张蔡不尔过也愁霖杏华红蕙三首亦文通子山之亚斯萟久绝旧观顿还欣喜之情非可言喻仆家无藏书少不渉事独好文选辄效为之以古为师以心为范后乃得唐以来赋千余首检其长篇巨制殊无可观惟韩退之感二鸟张文潜酷暑差当意耳成童事斯越三四年内省外方邈尔无偶暨出游江淮间乃见近人窦东皋侍郎作骎骎有慕古之意伐材近而隶事杂气象窘廹大兴朱相国有进御文五十余首华赡胜窦氏意卑不能尊其体张孟迟进士步趋朱氏而加修饬然贪多之弊更甚尊舅氏张皋文编修识字谐韵而外腴内竭金朗甫庶常承编修之指授用意秀宕而怯薄无以自立斯数君者固已魁然逈出卓立頺流质诸古人柔厚之旨未窥一间仆以奔走风尘弱冠废学常叹生秉殊分使不廹于饥寒以三年余暇沈浸遗编源于风骚以端其旨以息其气播于子史以广其趣以饬其势通于小学以状其情以壮其泽汇于古集以练其神以达其变则虽不能追踪汉魏力崇淳质悱恻雅密接武鲍庾其庶几矣且通人有所蔽明者能求师以李杜之材力躭为古赋而所作率散缓朴栜至以其法入杂言为歌行尢横溃不可理退之四言碑志质遒可诵而诗则怒张无意兴伪裁自误以诬将来于今千载始逄通识而窦朱草创体间雅俗张金之才相继夭折仆又藉词饥驱不肯竟学少小之章俪色不纯沉思未锐造物顾何厚于古人必使之独絶往代今见足下所著乃知仆于辰巳之年遂弃是事良以足下于时始基天靳吾智以厚间出自兹以往其无憾矣吾党多才申耆敦让强忍博物多能文起贯串今古通彻兴废是皆间气特育任重道远足下虽以萟胜唯此独至可称三足惭形憎貎无复敢云谨检出旧稿十二首送俟删勘匠斤所至或可为足下张军云尔迟日当奉过面悉不宣癸亥四月旣望扬州府志艺文类序志书之纂辑艺文所以观风俗镜得失夫掦州居东南之会文物为盛故首列厯朝土著而次以游宦流寓其诏诰颂赠之文关涉本郡亦以次编入陈隋以前遗文罕觏史传所载别集所存虽或经删摘加以阙蚀词义旣高槪从搜采李氏以来传本稍多迨乎前明剞劂大畅芜秽旣所欲略而淸英亦难尽集是故图标天马识匪牵盐雀抵昆珉事殊抛弹秪期按剑不出于盼光难必空羣遂称于过冀亦有书比间笙词登画臂卽乖遒丽之旨亦从传人之例讥贻挂一迹因逐起至于近代闻人流布未广集藏本家在彼以求传为耻在此无索珠之勤义托葢阙情同有憾若其名脱鳞籍痕留雪爪固仰山之心所向亦争墩之诮所由但征本事尽去旁侵凡辑三类共若干卷地惟一隅体备百家核其升降故有可言葢尝论词无今古概为三则诗文赋颂异流同源懿彼发伦类之淳漓讽政治之得失闾阎疾苦由以上闻云霄膏泽于焉下究言必有物斯其上也若夫风云月露文焕于天山川草木文交于地忧愉欣戚文成于人于以发抒抑郁陶写襟怀程其格式平险分焉是故气盛者至平流而多姿势健者履险隘而不踬气以柔厚而盛势以壮宻而健风裁旣明兴会攸畅故其所作直摅胸臆遂感心脾日选常言弥彰新色斯其次也至若以形声求工倍犯为巧此则属对之余詶酢之技又或排比故实以多为贵搜罗隐僻以异为高聊充筐篚之需比于角抵之尙虽臻绮丽风斯下矣兹集所载宦游诏赠大都借材土著诸贤肇自炎汉维时道南未盛秀靳濒江洎南北分壤征战曰连传人宜少乃以唐宋文治十世休息弦诵比戸名流接踵较之今日多寡犹悬然而详加披诵则古厚今浇古劲今孱篇幅滋长意义逾薄则知文气之变本自人心人心所流寖成风俗君子于此葢其愼矣独至救时指事之章防患设机之论唯其事变日更推求渐切加以河淮迭警漂潦常至当事之章奏韦布之条列辨皆切事医必当疾此虽往昔董陈臧华二杜欧苏之流旷代逸才今古不间良以患旣剥肤虑必腐齿用志旣锐结体自尊故也是故五声之道通于政文字之敎成其俗其文质朴征嗜好之不华其文淸邃验习尙之不浮乐道忠孝斯根本之克敦备明险易卽智虑之及远崇实之得也流连声乐遂近骄滛之靡讥讪帷薄难云任恤之教藻缋求丽则缘情有歉摭采务博则穷理不眞致饰之失也观其文以知俗推其俗以知治况夫硕画为经巷议可诵则已行者旧章不愆未行者美意若师展卷而得斯民不易后之君子诚有取于此则劝惩之方补救之术庶乎列国陈风无媿政书之训也已书赠王慈雨钦霖士患无以自立得丧定于命非人为之所能增损也心移于得丧则学必徇人以徇人为学且乌能自成其文乎唯不以得丧累其心独处以古为师羣居择善而执受于天者虽有厚薄之殊积之久要皆足以自立自昔工文之士其基无不筑于此也至于不虞之誉求全之毁今古同叹誉至则必求所以实其言毁至反诸吾身而无可指实旣不疚于心何病人言哉语云争名者于朝争名之地败行尢易唯自安义分事贤友仁不改求已之素通无妨于进取塞不至于贻悔斯所遇皆足以进吾之实学而助吾之眞文矣沭阳慈雨王君将赴京兆试过扬州介虚谷张君存予于湖上扬州古称尘土之乡予侨此十余年二君观之以为染尘土者几何耶张君学识过俦辈而盛称王君不知其人视其友子荒落已甚无以答王君求益之意祗此守自立之心则廿年前所证盟于大兴朱文正公者今犹未能自弃故述以为赠王君幸无以为悠悠常论也嘉庆廿一年二月廿二日包世臣书慈雨成进士观政吏部勤政能自立为书吏所惮常言自得包君赠言举事唯恐失足负良箴别后十数年博览载籍为文有奇气不以忤俗自阻不以殊众自矜向其意气有成必矣而年仅四十遘疫卒于都下录此曷胜悼痛与杨季子论文书季子足下辱书询为古文之要词意勤恳世臣何可以当此耶足下性嗜古书尢躭齐梁诸子而下笔顾淸逈柔厚骎骎有西汉之意世臣僿陋偃蹇何足以称盛指谨言其所知而足下择之窃谓自唐氏有为古文之学上者好言道其次则言法说者曰言道者言之有物者也言法者言之有序者也然道附于事而统于礼子思叹圣道之大曰礼仪三百威仪三千孟子明王道而所言要于不缓民事以养以教至养民之制教民之法则亦无不本于礼其离事与礼而虗言道以张其军者自退之始而子厚和之至明允永叔乃用力于推究世事而子瞻尢为达者然门面言道之语涤除未尽以致近世治古文者一若非言道则无以自尊其文是非世臣所敢知也天下之事莫不有法法之于文也尤精而严夫具五官备四体而后成为人其形质配合乖互则贵贱妍丑分焉然未有能一一指其成式者也夫相马之征得于凥齿公身之哀不间木石孟荀文之祖也子政子云文之盛也典型具在辙迹各殊然则所谓法者精而至博严而至通者也又有言为文不可落人窠臼托于退之尙异之旨者夫窠臼之说卽记所讥之剿说雷同也比如有人焉五官端正四体调均徧视数千万人而莫有能同之者得不谓之眞异人乎哉而戾者乃欲顚倒条理删节助字务取诘屈以眩读者是何异自憾状貎之无以过人而抉目截耳折筋刲胁蹒行于市而矜诩其有异于人人也耶至于退之诸文序为至劣本供酬酢情文无自是以别寻端绪仿于策士讽谕之遣偶着新奇旋成恶习而论者不察推为功宗其有燖绎前人名作摘其微疵抑扬生议以尊已见所谓蠧生于木而反食其木又或寻常小文强推大义二者之蔽王曾尢多夫事无大小苟能明其始卒究其义类皆足以成至文固不必悉本忠孝攸关家国也凡是陋习染人为易而熙甫顺甫乃欲指以为法岂不谬哉文类旣殊体裁各别然惟言事与记事为最难言事之文必先洞悉所事之条理原委抉明正义然后述现事之所以失而条画其补救之方记事之文必先表明缘起而深究得失之故然后述其本末则是非明白不惑将来凡此二类固非率尔所能而古今能者必宗此法机势万变枢栝无改至纪事而叙入其人之文则为尢难史记点窜内外传战国策诸书遂如已出班氏袭用前文微有增损而截然为两家斯如制药冶金随其镕范形依手变性与物从非具神奇徒嫌依傍马班纪载旧文多非原本故史记善贾生推言之论而班氏典引直指以为司马始皇纪后亦兼载贾马之名贾生之文入汉书者已属摘畧而其局度意气与过秦殊科则知其出于司马删润无疑也比及陈苑所载全文多形芜秽或加以删薙辄又见为碎缺故子瞻约赵忭之牍以行已意而介甫叹为子长复出者葢深知其难也通鉴删采忠宣能使首尾完具利害毕陈原父炉锤斯为可尙世臣从前纂汪容甫遗集曾采未成互异之稿足为完篇笔势一如容甫容甫故工文体势又畧与予近犹易为力至作谷西阿传采录其奏议三篇西阿人能自立而文笔芜靡不及其意世臣因其事必宜传又恐一加润色将与国史互异致启后人之疑故止为之删削移动较量篇幅十不存五而未尝改易一字醇茂痛快顿可诵读旣与原文殊观又不乱以已意较之子瞻所作难易倍蓰非足下其谁与喻此耶世臣自幼失学惟好究事物之情状足下所志畧同鄙人前后杂文数十百篇足下大都见之其是否有合古人立言之旨以及与近世闻人所言古文相承之法是否同异世臣不能自知又将何以为足下告耶重辱远问伏惟珍重皇恐皇恐再与杨季子书季子足下辱赐还答知不以前书为差谬幸甚幸甚然弊借逾分又有未甚喻意之处故复进以相开惟足下照察足下谓圣道卽王道研究世务擘画精详则道已寓于文故更无道可言固非世臣所任而亦非世臣意也世臣生乾隆中比及成童见百为废弛贿赂公行吏治污而民气郁殆将有变思所以禁暴除乱于是学兵家又见民生日蹙一被水旱则道殣相望思所以劝本厚生于是学农家又见齐民跬步卽陷非辜奸民趋死如骛而常得自全思所以饬邪禁非于是学法家旣已求三家之学于古而饥驱奔走者数十年验以人情地势殊不相远斟古酌今时与当事论说所宜虽补偏救弊之术偶蒙采纳皆有所效然极世臣学识之所至尙未知其能为富强否耶民富则重犯法政强则令必行故过富强者为覇过于霸者为王诗人之颂王业曰如茨如梁又曰莫不震叠未有旣贫且弱而可言王道者也故谓富强非王道之一事者陋儒也若遂以富强为王道古先其可诬乎荀子曰学始于诵诗终于安礼学至于礼而止孟子曰动容周旋中礼者盛德之至也孔子曰齐之以礼一日复礼天下归仁以礼为国乎何有世臣溯自有识迄于中身非礼之念时生于心非礼之行时见于事惟不敢荡检踰闲窃自附于乡党自好之末而已而足下乃取文以载道之巵言致其推崇前书方以言道自张为前哲之病而足下更为此说是重吾过也足下又谓苦学彦升季友而不能近以致词气生涩非能入汉夫太白俯首宣城而不珍建安子美诗亲子建而苦学阴何智过其师事有天授故足下之近汉也得于天而好彦升季友由于学然彦升季友独到之处亦汉人所无足下好之无庸更疑也至询及晋卿徃复论文之旨足下疑世臣之别有秘密乎晋卿古文之学出于其舅氏张皋文先生率文受于刘才甫之弟子王悔生葢卽熙甫望溪相承之法而晋卿才力桀骜下笔辄能自拔然世臣识晋卿时晋卿未弱冠迄今二十年每论文则判然无一语相合而读其文则必叹赏无与比方晋卿亦以世臣一览便见其深每有所作必以相示不以论议殊途为意是殆所谓能行者未必能言也又询及选学与八家优劣及国朝名人孰为近古夫文选所载自周秦以及齐梁本非一体八家工力至厚莫不沈酣于周秦两汉子史百家而得体势于韩公子吕览者为尤深徒以薄其为人不欲形诸论说然后世有识饮水辨源其可掩耶自前明诸君泥子瞻文起八代之言遂斥选学为别裁伪体良以应德顺甫熙甫诸君心力悴于八股一切诵读皆为制举之资遂取八家下乘横空起议照应钩勒之篇以为准的小儒目眯前邪后许而精深闳茂反在屏弃于是有反其道以求之者至谓八家浅薄务为藻饰之词称为选学格塞之语诩为先秦夫六朝虽尙文采然其健者则缓急疾徐纵送激射同符史汉貎离神合精彩夺人至于秦汉之文莫不洞达骀宕刿目怵心间有语不能通则由传写讹误及当时方言以此为师岂为善择退之酷嗜子云碑版或至不可读而书说健举浑厚宜为宗匠子厚劲厉无前然时有摹拟之迹气伤缜密水叔奏议怵怛明畅得大臣之体翰札纡徐易直眞有德之言而序记则为庸调明允长于推勘办驳一任峻急介甫词完气健饶有远势子固茂密安和而雄强不足子瞻机神敏妙比及暮年心手相忘独立千载子由差弱然其委婉敦缛一节独到亦非父兄所能掩足下试各取其全集读之凡为三百年来选家所遗者大抵皆出入秦汉而为古人眞脉所寄也其与选学殊途同归贵乡汪容甫颇有眞解惜其骛逐时誉耗心饾饤然有至者固足为后来先路矣国初名集所见甚尠就中可指数者侯朝宗随人俯仰致近俳优注钝翁简点瞻顾仅足自守魏叔子颇有才力而学无原本尢伤拉杂方望溪视三子为胜而气力寒怯储画山典实可尙而度涉市井刘才甫极力修饰略无菁华姚姬传风度秀整边幅急促张皋文规形抚势惟说经之文为善恽子居力能自振而破碎已甚碑志小文乃有完璧凡此九贤莫不具标能擅美独映当时之志而葢棺论定曾不足以塞后人之望白驹过隙来者难诬君子于此葢其愼矣足下齿方弱冠秀出时流然生材非难成材为难惟望以世臣之荒落为鉴及时自効则斯文之幸也时因风便复惠德敎珍重不宣世臣顿首读亭林遗书乾隆壬子白门书贾新雕日知录出予翻阅首册始知亭林之名爱其书力不能购嘉庆辛酉客芜湖为从游姚季光着说储二篇壬戌至常州主李申耆家出稿本质之申耆手为缮淸以为其说多兴日知录相出入因得尽读日知录三十卷叹为经国硕猷足以起江河日下之人心风俗而大为之防唯摘章句以说经及畸零证据犹未免经生射策之习欲删移其半别为外篇以重其书而未果嗣游扬州得见唐韵正五书心伟絶业而非所好也又得郡国利病书读之征录赅备如医家流之有本草纲目足为日知录之佐使迨展侧吴越近世闻人之书大都得寓目窃以为百余年来言学者必首推亭林亭林书必首推日知录继闻亭林有诗文集求之不可得今岁家食见黄修存藏亭林遗书十种诗文集备在假归读之乃知所著又有肇域志其稿不知尙在人间否而集中自述日知录之辞有曰意在拨乱涤污法古用夏启多闻于来学待一治于后王又曰有王者起将以见诸行事以跻斯世于治古之隆又曰平生之志与业皆在其中道之隆污各以其时使后王得以酌取其亦可以毕区区之愿矣然后知予之所以信亭林者乃卽亭林之所以自信宜其立说之多符合也如日知录所载自古有亡国无亡天下国亡卿大夫之责也天下亡则士与有责焉集中所载天生豪杰必有所任拯斯人于涂炭为万世开太平此吾辈之任也又曰引古筹今亦吾儒经世之用然今日之事兴一利便添一害如欲行沁水之转般则河南必扰开胶莱之运道则山东必乱又曰目击世趣方知治乱之关必在人心风俗而所以转移人心整饬风俗则教化纲纪为不可阙矣百年必世养之而不足一朝一夕败之而有余至哉言乎可以俟诸百世而不惑矣亭林之自序曰少为帖括二十年已而学为诗古文以其间纂记故事年至四十斐然欲有所作又十余年读书日以益多而后悔其向者立言之非恳恳乎其不我欺也予年十八卽罢帖括之业而力求吾儒所当有事者佣书负米经三数十年颇能远伤廉之取不枉已以求合辛苦顚踬而不悔兹读亭林诗文按其岁月核其行检辨进修之日深信立言之有本使励志之士得以倚而自坚读其集而日知录乃以益重则信乎其近世学者之首也亭林耳目至广记诵絶人勤于笔札至老不勌于以参较错互辨正讹谬其学能举大而不遗么细沾溉小儒目饾饤一得之勤以及考证声韵金石舆地名家者十数而不止上者推演以自植下者裨贩而谀闻是亭林之所长也予少小尠所闻见雅善遗忘唯以食贫居贱知民间所疾苦则心求所以振起而补救之者稍长困于奔走涉世事读官书则知求所以致弊之故而澄其源又知举事骇众则败成常求顺人情去太甚默运转移而不觉必能自信也而后载笔然犹必时察事变稍有窒碍则不惜详更节目要于必可举行以无悞后世是予之所长也至于诗文一艺结习同深亭林之诗导源厯下沿西昆玉溪杜陵以窥柴桑予则托始供奉溯康乐平原以达步兵东阿而弛负于曲江杜陵亭林诗从声色入予诗从臭味入言必有物风云月露不得渉其毫潘是则所同也亭林之文宗考亭以跻南丰以其立志远而读书多更事数时时有独到语为曾朱两家所未及予为文能发事物之情状窥见至隐有如面谈繁或千言短则数语因类付形达意而止是则千虑之一抑亦有不敢多让者要之亭林之学成于责实予之学出于导虚使得周旋几席以上下其论议则予可免凭臆之讥而亭林亦少术疎之诮矣亭林见韵补而自伤谫陋独学欲求如才老者与之讲习则明六经之读复三代之旧夫岂其难则予读亭林遗书而不能不重为之叹息者亦无怪矣自编小倦游阁文集三十卷总目序凡正集十九卷内赋二卷诗二卷文十五卷共二百六十一首别集十一卷内赋一卷诗二卷文八卷共二百十九首叙曰予为孺子时初读文选卽仿为古赋五言诗又性好搀论得失援古证今依眉山龙川墙壁而为之所居卑闻见至尠比及成童累稿过寸虽未尝出以示人然颇自矜恃以为为举世所不为也嘉庆庚申秋试识阳湖张君翰风于号舍翰风锐精舆地而服权家言知余来自川楚询军中事实予旣告以所亲厯复为言贼不难治状翰风叹绝旁及诗古文词遂絮语达旦旣辍试再三过从翰风执手曰吾子济世才也然好为诗是耗神甚今当别幸为生民自爱予辍韵语自此始嗣翰风过扬州为予删诸体诗千余首存四之一而焚其余经今三十年必不得已而有言亦艰涩非复少小体势矣识翰风后二年又识其甥武进董君晋卿晋卿甫弱冠工为赋及古文览其赋闳廊幽窍古文亦浑深有作者之意虽沿用桐城方望溪刘才甫之法而气力遒健能自拔故予雅不喜望溪才甫而特爱晋卿退视已作率芜蔓不可采自是始专以一心求人情事理之原有所得而达于词尽意则止依傍之陋渐就湔除矣然亦以廿余年蓬转江淮间行笈难携书籍旧业韩欧苏王之章句悉遗忘不能举唯以周秦诸子自随尢好孙卿吕览然南华内篇离骚经反复讽咏卒不得其旨归古今文士言得力必于荘骚乃后知姿性弱劣莫能相强也又未习小学故训大都依俗说尢平近不能发奇趣故嗜书然畏录副草稿数十百卷常改窜至不可辨从兄子时孟略以意为缮录从弟季怀续加勘校分言事纪事杂箸三编然首尾不完具道光甲申予年适五十衰頺荒落自分终已不可用遂欲芟葺旧文而笥中稿本半为鼠耗存者又涂抹潦草不能授书手目力复昏耗不自耐时作时辍今年长夏家食乃锐意择可识别者得若干篇其有托体较大关系身世则归之正集虽么小不足数而稍有意兴与夫乡曲贤士女之宜纪述以及代言之足济时用者录为别集代言中成于受意者署曰代某若断自己意则曰为某以示区别两渊最少作说储所言稍长渉事矣然唯农政一册差足自信余说殊有不尽可见诸施行者旣别录为成书唯摘取叙论入集窃尝谓古今人思力应不相远而古人成材多者则以其绩学敦行不怠倦阅厯久而精进深故出于心借于手能以理明词举也后之人稍长涉事则頺然自放以晋卿之杰出流辈而自壮岁以后转侧齐豫燕赵之郊者十余年所作顾平近不能称初志矧余之学殖旣浅薄而数十年所遭遇又拂逆郁勃百出者耶则其文之无可观采也明矣故集录如右畧述顚末以示子弟使有志者得以及时自力焉

艺舟双楫卷第二论文二十九弟季怀学诗识小录序世臣幼从先子受诗读小序而善之然无从得毛郑之书嘉庆丁巳为大兴文正公客乃见十三经注疏尽九月之力而读之一过破句谬字不能自辨惟畧知尔雅存古训训古书者以古训为宜而诗疏于大典礼必博采众说足为羣经之纲领而已以后负米四方数十年惟壬戌在武进李申耆家七阅月旁覧载籍其余舟车旅邸之中或旬或月涉猎浏览罕有简阅一书能自首至尾者也然颇心知其故能以己意测古人立言之旨而穷其义之所止至于论先王制作之原亦能以近世人情上推之而原其终始于郑氏之说常合是其所长也然思而不学以致惝恍不敢自信者其失固已多矣季怀于庚申之春自里门从至江寕略受文法继以就食他去而季怀遂留江寕戊辰秋乃携季怀至扬州世臣出游久多识前辈得读书之要领扬州士人常过从者辄以所闻授之而江都凌曙晓楼至诚笃晓楼之甥仪征刘文淇孟瞻尢颕慧时歙洪桐生先生主讲梅花书院善世臣甚世臣所许可者辄召入院膳给之使与其养子敏回子骏甥闵宗肃子敬共几席世臣以晓楼热礼记遂与之言郑氏礼而使治之孟瞻好诗遂使治毛郑氏诗季怀与孟瞻同业子骏年最少而神解惊絶尢相善已而旌德姚配中仲虞在江寕闻季怀之说治汉易族子愼言孟开亦从季怀受诗先后来扬州而丹徒汪沅芷生治毛氏甘泉薛传均子韵治许氏皆善季怀朝夕与砥砺相劝以力学季怀念郑氏笺毛而说诗多以礼遂学三礼以古书不可臆通悉检诸经注疏声义周秦两汉魏晋各子史家言杜氏通典图经本草名物舆地之书及文选注太平御览玉海一切有古书之单词片义可采择者近人则自陈启源稽古篇邵晋涵尔雅正义钱坫段玉裁说文解字王念孙广雅以至顾炎武惠栋戴震钱大昕凌廷堪诸氏之说莫不悉心探索而要归于求是葢校阅古今书数千卷积十年寒暑不辍始斐然有志于著述又五年书乃粗成其择术可谓善而用力可谓勤矣五年之间子敬以制举更业洪先生厌世芷生渡江去子骏又不幸夭折晓楼由都下入粤倦游而归迁治郑氏者治何氏公羊成公羊礼公羊补疏礼书数十卷虽未能精善然工力不可诬也孟瞻去毛郑而治杜氏春秋成旧疏考证十二卷驳冲远五百余事颍鋭罕俦仲虞治易注十卷实有见于阖辟消长之机而无凿空之说子韵以许氏校经旁征而通其义孟开亦为文十数篇以明郑氏实翼毛而正义误说者二子之书虽未成吾党于是葢彬彬矣然惟季怀之治诗尢久而不迁其初稿多论议是非继乃悉屏攻击专事证明疏通之学季怀之于说诗也信善矣诵诗者必达于政故曰入其国而温柔敦厚诗之教也故诗之用颂美也陈古义以为劝其用于讥刺犹欲戒闻者使改悔其行以不忍遽絶之也故其失也愚而事犹可复今季怀廉厉而尙断廉厉则远于温柔尙断则远于敦厚虽有所得其失难更近世之为诗者推戴氏段氏戴氏任馆职而未与政然吾知其能从政也季怀之书固可接武于二氏其咀含讽咏自管其情以达于事变异日而得从政也弗如段氏之为天下口实者则庶乎其近之矣道光二年九月兄世臣书诗礼征文序季怀以嘉庆戊辰秋始学诗至丙子冬推郑氏以礼说诗之意为书十卷有自序而无大名旣而弃之又六年乃成学诗识小录十三卷予于其不禄也已收泪次之于状今年春撰集遗书检得致仲虞书稿有曰学诗八年自谓有得奋然欲述诗礼原郑一书今编次粗就殊不足发明郑氏仅征旧文供制举家摭拾而已覆阅之令人惭恧而家伯氏以为不可焚弃俟异曰之删定足下若见此稿本殆当鄙夷不以齿于吾党也葢季怀之深于诗而不自满假者有如此然孟瞻孟开反复其书佥谓援引淹通实足导来学之前路故原季怀本意名之曰诗礼征文先校而梓之其藁草纷纠钩勒拉杂间有繁复待芟统类未一之处则子韵孟瞻宾叔孟开共有事焉仲虞远在旌德相距且千里将来邮寄成书如指摘疵颣当更正者削楮以从固季怀之意也道光七年六月十九日从父兄世臣书书毛诗关睢序后序诗者序关睢通言诗之体用曰四始曰六义体为作诗之本用为作诗之法四始体也六义用也故关睢序以始始之以义终之而学者罕能通其说葢一误于史记述夫子正乐之次因举关睢之乱以为风始而以鹿鸣文王淸庙为雅颂始者配为四后儒遂援为四始之正训一误于以风雅颂为体裁之名使六义止存其三而三经三纬之陋说以起按序言后妃之德风之始所以风天下而正夫妇又申之曰风风也敎也风以动之敎以化之者明未有关睢之诗先有后妃之德先王所以能风动天下者以后妃之德实始之故曰风之始又以诗之用于刺者多或致疑风之不尽关乎德化故曰上以风化下下以风刺上而复说之曰止乎礼义先王之泽明风仍自上行也是故一国之事系一人之本者风之始言天下之事形四方之风者雅之始人君以盛德致成功而可告神明者颂之始达事变怀旧俗吟咏性情以风其上者变之始故摠而承之曰是谓四始诗之至也郑氏之说始曰王道兴衰之所由斯为深得序意矣是故序言正得失动天地感鬼神莫近于诗先王以是经夫妇成孝敬厚人伦美敎化移风俗非明乎四始之谓安能信诗之为至哉序推明风义备矣至于雅则说之曰正也言王政之所由废兴明以正言其事为雅之义与风之主文谲谏者殊科颂则述功德以告神是风雅颂之于诗其用与赋比兴同故曰六义非体裁之名也编诗者就诗中得其义之多者而别其名然立义在诗先定名在诗后如后世赋物而名为赋耳郑氏于王风谓其诗不能复雅者正以诗义适当一国之事系一人之本与言天下之事形四方之风者义异也崔集注本于黍离序笺增犹尊之故称王则知谱所云故贬之者皆后人羼入为近世黍离降为国风之说之嚆矢矣序于关雎麟趾言化明王者以德风天下而天下自化也于鹊巢驺虞言德明诸侯被先王之教各修其德以风一国也是以正始之道王化之基二南所同而风始独归关睢也序末详说关睢而曰思得淑女忧在进贤不滛不伤者忖度后妃自微达显而毛氏以淑女斥后妃故郑氏破好为和好破左右为佐佑破哀为衷者眞能抉经心而通序说矣至于编诗者虽取风雅颂之义以名诗而六义实多互见唯关雎为备雎鸠以物性喻德兴也河洲以地势喻境比也淑女好仇正言之雅也荇菜琴瑟钟鼓铺述之赋也诗人深窥后妃之用心以形容其德颂也合五义以风天下后世风也故序诗者旣推明关睢之旨复发其凡而摠结之曰是关睢之义也者示为诗之要必依义以求作者之志于文辞之外而自得之意中然则不明六义之用又乌足与言诗乎同年巴王君劼以毛诗绎义相质其说四始也以变诗俪风雅颂为四余用豁然于数十年之疑故述新知旧闻推论始义以着于篇春秋异文考证题词读书必先识字字之不识义于何有制字有事意形声之别四者无所属而后有转注假借以尽其变事之为字无几意则两文合而后得故形声之为字也多而声为尢转注属形假借属声故声之于字居大半而假借之为用于字也又复半之是识字固莫要于审声也前民传经谨守师法一字之异同一义之轻重不敢凭私肊以为说至唐颜氏汉书注出而古训渐湮俗解渐盛降至于宋学者专事科举之业刘新喻博辨絶羣始以已意说经然其见闻赅洽于儒先助字文义体究有素说虽新奇而义理多所独得然方便门自此开已后人无其多闻肆为肊说至于汉儒说经之书不能解其助字明其句读若许郑家法览之尢不能终卷专以世俗诂训强古经就我反斥一字一声之学为无关大义是犹菽麦不辨而侈谈授时相穯之精微楹杙不分而意缔千门万戸之壮丽也万载辛君同叔承家学治春秋于三传文有异同则为之广征博引于凡声之相近而可通可假又字之古多今少古少今多悉明其本义假义以及假义盛行而本义反没者无不条列明晰无泛滥无遗漏可不谓勤于朴学者乎然而三传义例各有师承长短之论未可尽据而册中间有评断三家之语此则仍不免宋人易言之习葢吾人占毕必始宋学洎肄举业益违雅训迨至反而从事其本则少小之所温燖者如油入面去之卒不能尽以同叔之精心果力尙未能免于此此不得不为全书累也敢请酌而去之专明识字之原字旣识则义自明读者善择而有得庶足以矫末学之弊而亡武断之非同叔以为然否仪礼郑注句读书后谈君弢华得仪礼郑注句读钞本十九卷于淮阴市中余为审定为稷若手稿其朱书则亭林之所校正也余成童曾儿是书苦坊刻多误欲以原注雠刋之卒不果幸见原稿故校阅一过而记其后曰仪礼之学晦且千年自是书板行而童子塾中能诵全文者十人而五则其所以惠来学助礼教者大已近人武进张皋文又为仪礼图十八卷运精思以补阙畧然后揖让之美人道之贵洋溢往复絶无迂拘而不可行于后世者苟循守二书以习其节文系其条理而深求郑贾之所推类者以卽于人情则安上治民莫善之故焕乎见矣未有者可以义起本身者百世不惑使斯世永与立之誉蒸民远无礼之危则二张先生未伸之意而后死所共有责者也谈君昔视学贵阳能以弦诵之治变其僿陋此物此志庶乎其有望矣论史记六国表叙孟开曰史公序六国表先刺僭越次讥暴戾继言其得天助据地势而终以法后王秦岂有可法乎支离其辞意将何属曰是史公之所观于孔子而班氏以为微文者也葢全书之纲领矣孔子曰人有礼则安无礼则危安上治民莫善于礼能以礼让为国乎何有不能以礼让为国如礼何善哉史公之自叙也王道缺礼乐衰孔子修旧起废作春秋拨乱世反之正春秋者礼义之大宗礼禁未然之前而为用难知葢其幼诵古文长则讲业齐鲁之都观孔子之遗风观多也史公旣不能达所学以变汉夫是以不让周孔五百之期垂空文着兴坏欲以明齐礼之化而已矣故篇首引礼文以正秦襄之僣明秦之废礼自上始也礼废则必争争必以利战功者利之大而争之至极也好战则财匮不能不专利专利则人心不附不能不严刑以心移争利之身涉严刑之世不能不阿谀取容史公伤之曰先本绌末以礼义防于利事变多故而亦反是职是故也至推秦之德与力皆无可以并天下而当天心者谓上帝必歆其非礼之祀而助之则未敢质故言若以疑之伯夷传之所反复申明者仍此志也是其心忧时变而为天下后世计者至深且切寓意六国则于汉为无嫌危行言孙之敎也秦蔑礼用暴汉不引为殷监而循其故辙故贾生曰秦功成求得终不知反之廉节仁义转而为汉遗风余俗犹尙未改高祖常称李斯有善归主孝文以吴公尝学事于李斯征为廷尉是其举事不非秦也然则史公谓战国权变可颇采讥学者牵于所闻不察终始而以汉兴自蜀汉互证秦牧功实之故属事比类隐示端绪眞知惧之君子哉惧以澳因秦不变而礼教遂至废亡也高祖素慢无礼唯能以爵邑饶人陈平谓士之顽钝嗜利无耻者多归之继以孝文好刑名之言窦太后尙黄老之术黄老尊生尊生则畏死求不死者必矜无外孝武不胜多欲而逐始皇之迹土木兵革无虚日徭役繁怨讟兴而算轺告缗之法见知诽谤之口相继并作葢平准封禅所记其事皆昉于酉时也廷君臣父子之间其惭德洵不后秦矣然奏礼义黜儒术而圣人遗化犹在齐鲁之间申金韩固生之流并廉直无所绌意及叔孙通希世度务弟子皆为首选公孙宏曲学阿世广厉学官之路举遗滋利孔兴礼造争端至使文学掌故援春秋比轻重以求尊显是礼亡于通儒亡于宏也史公知化争莫如让绌利莫如义是故太伯冠世家伯夷冠列传重让也表两客穿孔美两生不行书王蠋絶吭纪田叔钳足尙义也尙义重让则礼殆于可兴矣然而汉廷诸臣唯贾生为能不以卑近自囿达制治之源其言曰移风易俗使天下回心向道类非俗吏所能为俗吏务刀笔筐箧报簿书期会不知大礼秦俗尙告讦任刑罚今不避秦辙是后车又将覆也先王执劝善惩恶之政坚如金石而必曰礼云礼云者贵絶恶于未萌以起敎于微眇也孝文以为然使草具事仪兴礼乐悉更秦法而绛灌大臣短而抑之史公悲贾生之穷乏不止其身也故旣善其推言过秦之说复齿之屈平以明其志所以深致憾于媢嫉壅害而为万世有心维持礼教者恸也管晏之勋烂然矣史公乃推本鲍叔艶述越石凡以尙让重义之敎必待人而后行庶几帝臣不蔽足以黜利去争隆礼而兴孔子之业耳相其折壶遂比于春秋为谬自居整齐世传非所谓作而卒谓畧以拾遗补艺成一家之言明为百王大法非仅一代良史而已孟坚读之乃不得其指归猥以为陷刑之后贬损当世是非颇谬于圣人史公所为着于书首大声疾呼非好学深思心知其意固难为浅见寡闻道者也绌礼尙法以争利秦治也汉初因之至孝武兴礼重儒顾专饰玉帛钟鼓以欺世而严刑嗜利反甚于高惠文景之世遂使利操大权而人心趋之如鹜是天意欲变古今之局故史公发愤而作全书言废书而叹者三一厉王好利恶闻已过一孟子言王何必曰利一公孙广厉学官之路其义类可见书史记魏其武安传后或问史公传魏其武安旣云魏其不知时变灌夫无术不逊相翼以成祸乱又云武安负贵好权则曲直显明祸源昭著而复继以祸所从来者何谓也予曰此自序之所谓原始察终见盛观衰者也葢忧世之微言而重斥外戚矣其序世家曰孔子罕言命葢难言之也非通幽明之变恶能识乎性命哉言难以知命责外戚在下不可恃而在上不可纵也故曰魏其武安皆以外戚重外戚唯魏其贤能引大义以阻传梁之失而太后顾以此除其属籍故曰魏其之举以吴楚明非吴楚则终身废弃也旣以贤而废弃则所举必负贵好权通贿赂恣睚眦如武安者耳进退人才者人主之柄东宫操进退之权而顚倒如是岂必临朝称制乃足为乱哉外戚重则公室卑其究则子政所谓王氏与刘氏亦且不并立者也迹武安初用事下宾客进名士欲以倾诸将相推毂儒术设明堂兴礼乐痛折节以礼肃天下非新莽之前车乎高祖之侯泽释之也以为将有功而台产之并侯也以父泽死事恐议者不察疑为恩泽故白马之盟曰非有功而侯天下共击之侯以恩泽自薄昭始昭功与定策亚于宋昌顾以建太子恩使与驷钧赵兼同科白马之约始败矣昭卒变谨良之旧至杀汉使是故长君少君初至长安而绛灌以为我辈他日命且悬两人手则文帝示私外戚之祸可胜言哉是故窦太后趣侯王信政君敕让丁傅之嚆矢也条侯力持正议迟信侯数年而条侯卒以得死窦太后好黄老以淸净退让教宗室诸窦尙如此则妇人之不可用也亦甚矣当武安向用之时武帝曰君除吏已尽未其请宅地则曰何不遂取武库是不必至魏其灌夫事始不直武安也帝初卽位卽以夫守淮南鎭天下劲兵处及其为太仆以酒搏窦甫恐太后诛夫为徙相燕则帝之知夫而全夫者至矣至东朝廷辩以两人孰是徧问朝臣汲郑对不能坚余皆莫敢对武帝之用心实欲倚朝臣公论以抗太后而全魏其灌夫如袁盎诸大臣之持梁事也旣莫对对又不坚而遂无如太后何矣故怒曰今日廷论局促如辕下驹吾并斩若属也以武帝之雄才大略而上廹太后骄所薄陷所严况成哀之下材乎史公葢前知之而隐其辞以为万世戒不然武安之患苦吏民修成子仲之俦耳吴楚之功最条侯魏其灌夫附条侯以传可矣何遽如自序所述乎史公之特立此传者深忧履霜之戒不至政君三世称制龟鼎遂移不止也是祸所从来之谓也复石贑州书瑶辰四兄太守阁下上年曾于席间论史公答任安书二千年无能通者阁下比诘其故世臣答以阁下博闻深恩诵之数十过则自生疑又百过当自悟阁下次日见过云客散后卽检本讨寻竟不能得端绪唯觉通篇文意与推贤荐士不相贯串耳敢请其指归世臣复答以阁下半夜之间多则十数过何能卽悟请再逐字逐句思之又合全文思之思之不已则有得已非敢吝也凡以学问之道闻而得不如求而得之深固也阁下旋卽奉差出省继复摄郡赴虔遂尔远违忽复更岁昨奉手书具问前事委曲详缛大君子之虚中眞学人之果力悉见简内世臣不敢不遂进其愚以明丽泽互师之道矣窃谓推贤荐士非少卿来书中本语史公讳言少卿求援故以四字约来书之意而斥少卿为天下豪儁以表其冤中间述李陵事者明与陵非素相善尙力为引救况少卿有许死之谊乎实縁自被刑后所为不死者以史记未成之故是史公之身乃史记之身非史公所得自私史公可为少卿死而史记必不能为少卿废也结以死日是非乃定则史公与少卿所共者以广少卿而释其私憾是故文澜虽壮而滴水归源一线相生字字皆有归着也世臣前曾以此疑献于迈堂嗣接其书三次近又在省面晤竟一字不及此事可谓不以三隅反者矣迈堂在西省已为仅有而尙如是安得有如阁下三数人共发古人之覆乎虔州最称难治阁下居之驾轻就熟无足虑者酷暑唯千万珍重世臣顿首与周保绪论晋略书保绪二弟足下春杪承寄示晋略核阅累月纪传俱未及卒而目力殊苦不给属张君司衡为卒其业各签商数十百事大都与原书较优劣于章句之间无关大义以未能知足下作书之旨故也及足下至扬面述叙目必宜改作使读者知己意所在昨承见过示以删定纪传三首更造叙目一首文采灿然义例辨晢虚怀果力无异少壮推此以论其必举盛业无疑也欣喜无量故愿与足下尽言之夫事增于前文减于旧前人新书之例也尊着旣以畧名是无取矜博眩奇矣然必综镊得失着明法戒以伸作者之志故凡事之无系从违人之无当兴衰者举可畧也至于人心所趋视乎初政心趋旣久遂成风俗风俗旣成朝政虽力矫之而有所不可今古一辙匪唯晋代然而拨乱反正端重人事人事修天运变不善者善之资晋略之志当在是矣原书于朝章法制其事多散人心风俗其辞多隐散者聚之而后明隐者通之而后显则事略而义详较之文减事增为功尢伟唯足下垂察断自泰始当时成议然追尊之宣景文三帝王业已成魏志旣不立传未便同之葢阙故原书三纪之外记录悉入泰始并非自乱其例今宜另立一篇题为外纪以明金运之原且以见司马氏无功于当涂无德于黔首而一时藉曹氏之宠以享丰厚者竞与输心佐命真豺虎所不食有北所不受顾以若而人开鸿基创永制贻谋有不舛乎无怪枣嵩朱硕之于王浚沈充钱凤之于王敦匡术路永之于苏峻郗超刘牢之之于二桓刘穆之之于宋武接踵而起也故外纪一论可以隐栝两晋极言天人之故矣原书南渡后帝纪不详北事声教旣非所及故其无涉江左槪从简略是断代之体也足下依据通鉴补缀完具为以便观省耳至宋武身为宋祖例不于晋立传宜详其事于孝武安恭三帝纪中以明金运之委然后立表以举其纲要则自然提挈在手与夺从心矣晋代年号诸国丛杂至难寻检宜创立一表国经年纬档列甲子诸国主初见始盛皆注其年之下其奉晋正朔者实皆帝制自如一体编次未有年号则以名纪拓拔氏殿诸国而首北朝宜与晋初之吴并作大行以示区别国多非一行所容又宜以地为统如刘汉石赵冉魏同作一层以归简易州郡为一表详载割隶沦没侨置及其治所宗室诸王为一表自非乃心曹氏及辅政与倡乱有事实宜记录者其世系建徙悉详于表以省繁复执政为一表不论官聨止标国柄使治乱之功罪有归而其时伴食之流亦与附载以儆庸鄙方鎭为一表其自称遥授虚授权授命帅俱随事注明使不相紊而伪授一并备列以彰全局原其先用诸王继以世族非此二途卽系武夫莫不专制所部树私人事封殖薄亲民而鄙政事征求无度流亡莫恤新附无以自安土著无以自植啸聚以资奸雄骄蹇成于遵养两晋兴亡实在于此勲封为一表叛乱为一表七表旣立详而有要简而不遗乃可别功过之等差定忠奸之标准以议列传去取矣然必爱知其恶憎知其善或从宥过或严诛心或当责备之科或在为讳之列务以昭劝示惩垂谕方来而已略陈数意以効隅举禅代腹心不过数人宜为合传其配食太庙多以地望备数名见纪中无烦缕述平吴之役谋主功首自宜同传而附列爪牙然平吴而主德骤变驯致八王五胡马宗遂覆夫以武帝初政之隆使释吴以为外惧而饬壃圉固藩翰迟之十稔吴终自至叔子腹心三世智能察微自宜综初卒权轻重以笃不拔之建顾乃忍俊不胜迎主心以邀混一之大名茂先遂事竟尔伏辜而叔子身名俱泰千载无讥岂非今古之大幸欤况叔子身仕魏室已跻通显徒以景献之故助马以倾曹南风五恶晋武悉知岂以叔子而竟茫昧心移势熖遂复党贾以危马士之倾危于斯为甚斧钺之严所宜首及及乎江左微弱衅隙迭构卒能立国传后苞含隐忍茂宏实济其功然决击华轶以肇拓疆域示趋向虽志在自利其刚断有足称者又逆敦近在同气疏讨刁刘原欲引入彀中而能灂然不滓上契主心下孚众望器量尢为难名然不纳陈頵拔卓茂显朱邑之至计遂使勤民之实政无闻白望之谬尙如故斯其蔽也至以私怨倾周戴弃冲人挟子出奔复起周抚尢为舛矣士行战胜攻取强毅精能故自加人一等然恪遵酒限而不守封鲊之训必灭杜弢以自张致疑当轴苏峻之役始谓不敢越局旣廹于大义仍事反复终乃严劾卞敦以自饰而反为任让乞命郭默之役廋亮辞赏而士行独受江州且移鎭以逼南门虽临去有老子婆娑之言或为参佐求富贵者所怂惥然心迹至为累矣太眞忠孝英武峻约小丑胜算内成而必引士行推为盟主销夙嫌以弭后衅纯德发为远见者也道徽当奔亡托命之时守素不挠而乞活为之心折陶庾各具晋阳之甲惮其持正销两难于无形安石步趋茂宏再定大乱而游心物外不使康乐更居形势之地三贤近于无疵矣然而茂宏安石之寛简未必尽是刁刘诸庾之综核未必尽非成败旣殊安危遂判优游固足养患操切立至失人君子平情论世未尝不叹其不崇实以厉頺风覧末流之莫挽恨澄源之失术也苦道徽含饭以哺兄子乃袭用范书陈言断非事理太眞迁都一议宜以入茂宏传至九锡之谑燃犀之戏自是贤智之过安石千里弃官以奔弟丧岂谓不崇礼敎且大功诵可未便以丝竹小癖遽坐戎首凡是之类宜在讳削兵凶战危全争庙胜若非得算实多鸿议可法皆属搴斩之劳事迹悉附勋封叛乱两表卽其有当传例亦与衡量轻重别无殊异表见各附主将之末是史公传卫霍之成式也至有亲民薄宦参议真儒能违时贤之尙笃念小人之依必宜力为搜采事虽小而必详其功言虽废而必征其效于以振弊俗而重邦本民誉一门所宜增立淸谈为晋人病源书法为晋人絶业足下特立两门诚为允恊然淸谈当彚及门地时望使虚车之陋不致偏枯书法以右军为极则足下移入列传以重其人是犹有世儒之见也但当检括本集备载会稽荒政以补传缺乃为得耳原书载记之作仿自史记匈奴两汉四裔各传以其棋布中土故立此名并非倡制足下改为外纪纪之为名史例专属帝者自宜循欧阳之旧别为国传非专为避卷首也至原书大体可观所指大失虽非苛索然鄙意以为无庸攻击专明已意使书自书而畧自略学者旣读晋书必不能不求晋畧则可藏名山传通邑而足下数十年之苦心与天下后世以共见矣唯希鉴察暑湿珍重不具癸巳六月十九日晋略序晋畧六十六篇都为十册吾友荆溪周济保绪之所作也孟子曰不仁而得国者有之矣不仁而得天下未之有也晋之得天下可谓不仁矣是故其得也至易至奇而分崩荡析亦至速至惨中宗东奔居雠地用雠民乃享国奕世大乱屡作宗祀卒延岂不以吴皓暴虐平吴之役善反其政依于诛君吊民之遗至于败亡逃死又能决大计使南土智勇不失其职始事有经济变得权所以致此固非幸矣然则无功叨窃虽得羣小比周之力而埋狐者抇不旋踵以当涂孤立为监而大祸卽发宗藩防患其可极乎德在黎庶虽微弱无比数卒食其报此可以明天道之不变而长世者诚不可任狙诈以自获罪也唐初儒臣集十八家之说纂为晋书事迹颇具而此旨不明无以昭劝戒垂世法保绪深达治源取晋书斟酌之歴廿余载至道光癸巳冩出淸本走使相质旣得余覆又解散成书五阅寒暑乃成今本而余赴章门保绪赴淮阴转客汉皋相距较远保绪继以己亥秋物故旅次及余还辕保绪嗣孙炜以刻本来将遗命乞序言其分合故籍若纲在纲简而有要切而不俚抉得失之情原兴衰之故贬恶而不没善讳贤而不藏慝大之创业垂统之猷小之居官持身之术不为高论不尙微言要归于平情审势足以救败善后而已匪典午之要删实千秋之金鉴至于州郡纷错详核为难展卷豁然庶无遗憾虽峻洁稍逊承祚而视永叔之原委不具君纪情势不了臣传者亦已远矣此子为不朽来哲难诬必有以余为知言者保绪颕慧絶人迁善不勌嘉庆甲子年甫弱冠访余于白门一见之顷问难竟日归则取诗文旧稿盈尺者付之火持烬见示以请极言勇决精进宜其所就能至此也余壮本落殖近且七十一事无成追忆昔游愧悔何已道光廿有三年四月朔安吴包世臣书摘钞韩吕二子题词文之奇宕至韩非平实至吕覧斯极天下能事矣其源皆出于荀子葢韩子亲受业而吕子集论诸儒多荀子之徒也荀子外平实而内奇宕其平实过孟子而奇宕不减孙武然甚难学不如二子之门径分而涂辙可循也蒯通贾生出于韩晁错赵充国出于吕至刘子政乃合二子而变其体势以上追荀子外奇宕而内平实遂为文家鼻祖葢文与子分自子政始也孔才得其刻露而失其骏逸子厚永叔明允介甫子瞻俱导源焉后遂无问津者南宋有伯牙琴近世有激书一枝一节时有近似而世少知者夫韩非囚秦说难孤愤不韦迁蜀世传吕览史公次之易象春秋引以自方其爱而重之至矣史公推勘事理兴酣韵流多近韩序述话言如闻如见则入吕尢多淄渑之辨固非后世挦撦规抚者所能与已子厚封建论永叔朋党论推演吕览数语遂以雄视千秋小子壮岁始得二书而摘录之嗜之数十年虽姿性弱劣无能为役而温故知新所见固有较诸公为深者检箧得本故题其首道光癸卯初夏书韩文后上篇世臣幼从鹿门八家选本读退之书说赠序数十首爱其横空起议层出不穷成童见明允笔力健举辨才雄骏不可难而嗜之又谓介甫鸷骜能往复自成其说薄退之横空起议为习气且时有公家言又间以艰涩未觉必为陈言务去皆醇后肆也嗣槖笔蓬转唯以孙武荀卿韩非吕览自随遭遇率溪勃厯二十余年记诵遗忘殆尽道光乙酉过丹阳在荒市得韩文蠡测舟中反复之叹为笔势生动矫异加以丹墨至松江为江夏陈芝楣攫去家仍无本阅十七八年时时思之今年病目二百日差愈过鄱阳陈伯游家见韩文考异夙闻为善本假归读之目力犹不赖然日辄尽两卷旣三过乃知文从字顺各识职一语退之实自道破窔奥葢文家关键必在审势文以从为职字以顺为职势之所至有时得逆以济顺而字乃健得违以犯从而文乃峻不此之识徒以从顺为事则文字不得其职是退之心契周秦先汉复志赋所称用心古训识路疾驱者抑时时有合欧苏曾王则皆未凿此窍也世臣读退之文所见前后凡三变于其得失似有可言者退之以辟二氏自任史氏及后儒推崇皆以此今观原道大都门面语征引蒙庄已非老子之旨尢无关于释氏以退之屏弃释氏未见其书故集中所力排者皆俗僧耸动愚蒙以邀利之说继自度其力不能入室操戈以伐之故文昌谆劝著书而答以须待五六十时也释氏书始入中国止四十二章其言浅而切与儒不甚远后此内典则皆东土所译耸愚邀利之说已有窜入者及明上人坛经六卷独标心印持论最精然意主深刻远于人情与吾儒平易近民躬行渐进善善从长之义始殊有宋诸儒援其精言以入儒术自诩为千圣不传之秘是释氏之精徒足乱儒而俗僧世守者则益倡福田利益以攫愚夫愚妇之财利故徒从虽日众而其道则极衰是俗僧自衰之非必退之辞而辟之之力矣其策问有云毋乃有化而不自知者意葢谓释氏近墨也而读墨子则谓孔墨必相为用其附丽上同兼爱者仅挦撦儒墨字句耳墨氏之道其要义屡见吕覧足为孔墨相用之证而一未征引其亦薄不韦未省其书如释氏言乎退之自论文曰记事者必提其要纂言者必钩其玄核顺宗实录董晋韦丹孔戣权德舆各志状及其它先庙神庙碑悉严肃有体势卽有酬酢人事者亦郑重不苟下一语可谓记事必提要已原性所称上之性就学而愈明下之性畏威而远罪故上者可敎而下者可制则眞能钩玄以纂言者然韩文如是者絶少葢切要语本自无多大学一书祗壹是皆以修身为本毋自欺也两言中庸一书祗为政在人取人以身两言耳又可求多于退之乎退之文之盛者圣德诗序及诗荐士南溪始泛和太淸宫纪事檄鳄鱼释言行难五箴策问十三首皆无媿古作者上宰相第三书虽少作而精心撰结气盛言宜子政无以远过同时有感二鸟复志两赋除晋宋之径路冥追屈马虽挽强未得手柔之乐而纡回往复意曲而达其自道立志用力者信不诬已进学解余应之下故为舒缓遂尔弥靡王承福传操杇过富贵之家以下亦嫌澜漫送李愿归盘谷摹冩情状间入骈语缓漫乏气势送穷文起结亦朴率俱足累通体使精神不发越平淮西碑最为今古所重然推本君德而上斥列祖归功裴相而揶揄通朝立言旣为非宜且六月采芑江汉诸什并美宣王而诗人止述将士劳苦良以将士用命以有功则君美自见何必如碑言乃为善颂哉然其诗则佳甚分别观之可也讼风伯月蚀射训狐读东方杂事谴疟鬼诸作讥刺当路不留余地于言为不愼于文为伤雅子瞻斥其性气难容良非过论张中丞传后序记远与巡死先后异一节含混不能作下文辨驳之势毛颕传旧史以为至纰缪国史补以为逼史迁后人皆是李说然士君子立言有体遇事之必不可无言而势有必不能明言者则常托于谐词危说以见意彼毛颖何所取耶无取而以文为嬉笑是俳优角桟之末技岂非介甫所讥无补费精神者乎南山陆浑山火联句诸什亦其类矣然核退之生平则进学解所谓长通于方左右具宜者实足为言行相顾胡不慥慥者也令阳山河阳刺潮袁政事论说绝不以窜遂故少怠所事负所学其立朝论迎佛骨论捕贼行赏论天旱人饥论禘祫为吏部寛假令史而令史之权反以轻是左之宜也守戒与柳中丞书论淮西事宜论黄家贼说韩宏使协力使王庭凑以口舌定鎭州之乱得布衣柏耆以招王承宗收德棣二州不烦兵力劝晋公以战士三千袭蔡晋公迟疑功乃归于李愬在晋公固不必以折首为奇而蔡逆就囚卒如退之策是右之宜也唯驳平叔变盐法未悉当时情事不敢定其当否耳至于内行之修友谊之笃载于新旧史散见集中者尢备当世硕儒以为气厚性通论议多大体可谓乐易君子巨人者尽之矣考异荟集各本异同以文义核定从否得者什常八九晦翁自许一生在文字上做窠臼信已其有各本皆不合而斟酌文义独得其是者以无本可据止附注而不径改比其注经为尢愼间有一二不合者则以南宋盛行时文晦翁少小所业于退之行文安字之法固有不能尽通者假本已两月许恐征取迅速故畧记崖梗俟过此以往考核所见进退焉道光廿有三年季冬十三日书书韩文后下篇古人论诗文得失之语大约有三有自得语有率尔语有僻谬语自得语以心印心直见作者眞际后学依类求义可以悟入单微率尔语本出无心以其名高矢口流传僻谬语自是盲修诬古人以罣来学如子长谓司马法闳廓深远三代征伐未能竟其义子政子云谓子长有良史之材善序事理辨而不华质而不俚其文直其事核不虚美不隐恶子云谓长卿赋不从人间来读千赋则能为之魏文帝论邺中七子锺鑅谓士衡所拟之十二首古诗惊心动魄一字千金子美谓薛稷曰少保有古诗得之陜郊篇其谓太白曰笔落惊风雨诗成泣鬼神又曰李侯有佳句往往似阴铿太白登华山絶顶题曰此地呼吸可通帝廷恨不携谢眺惊人句来此搔首问苍天袭美谓清远道人虎丘诗一字一句若奋若搏建安词人不得居其右孟会谓子美朝进东门营诗其妙可以招魂复起子由谓子美哀江头如百金战马腾坡蓦涧如履平地下视乐天微之直如跛鳖子瞻言智者创物能者述之非一人而成君子之于学自三代厯汉至唐而备故诗至杜子美文至韩退之而古今之变天下之能事毕矣此自得语也唐人谓兴公天台山赋赤城霞起以建标瀑布飞流以界道二句是佳处又谓昌黎进学解玉川子月蚀诗如赤手捕长虵不施鞍勒骑生马任华爱太白海风吹不断江月照还空两句永叔谓清风朗月不用一钱买玉山自倒非人頺大白之所以推倒一世者在此山谷谓请君试问东流水别意与之谁短长是太白至处又谓东坡黄州寒食诗似太白正恐太白有未到处此率尔语也樊汝霖谓斗鸡联句争观云塡道助呌波翻海是韩诗之豪一喷一醒然再接再砺乃是孟诗工处山谷谓退之记梦诗壮非少者哦七言六字常语一字难只上句哦字便是所难乃为诗之法此僻谬语也自得语非近有得者不与知僻谬语信从者究属无多唯率尔语间于可否至易误人而率尔语流传至盛者莫如永叔晋无文章唯渊明归去来辞一篇子瞻唐无文章唯退之送李愿归盘谷序一篇之说也固二公心有所感而偶然所出然艺菀久以为圭臬矣李愿序前已备论陶词则东坡亦有托其文以不朽之语按子云谓诗人丽则词人丽滛则别诗词为二孟坚谓词者意内而言外则与诗固无殊异归去来词论其外言则不丽求其内意复无则不唯与其诗之肮脏沈欎殊科即比闲情赋寄意修辞亦大有间而永叔唱于前子瞻和于后想以渊明耻事二姓为南朝独行意词为拔足始基重人以及文耶考渊明自序称乙巳十一月作此词宋武以甲辰三月起义旬日间遂刬伪楚遣迎安帝于荆州自退籓于徐州乙巳五月安帝还都宋武此时可谓功葢宇宙忠贯金石渊明岂能逆料十五年后之必代晋哉史称渊明自以晋宰辅之后故宋武王业渐隆即不仕永初之后唯题甲子然诗集中书辛丑乃隆安五年书癸卯乃元兴二年皆在宋武未建义旗之前说既无据史言渊明为鎭军建威参军本无主名李善注始为鎭军参军经曲阿题下引臧荣诸晋书曰宋武行鎭军将军宋武镇徐州曲阿乃其治所则镇军之为宋武无疑近人安化陶澍袒其远祖谓断不为宋武幕僚其所佐者乃刘敬宣也敬宣以乙巳加建威将军为江州刺史未尝为镇军而荆溪周济又曲附澍说谓隆安三年为武陵王遵鎭军参军移家都下义熙一年乃从敬宣为建威参军说尤凿空遵在都官太常中领军留台暂奉为大将军以承浔阳之制并无遵军之名敬宣刺江州安帝还都刘毅谓其过优敬宣即自解职去计其去职当在夏秋之交渊明以八月任彭泽则与建威参军相接祠序不得云家贫不足自给亲故劝为长吏求之靡途家叔用为小邑也其时沈田子朱龄石皆为建威何取于手握重兵首先迎降灵宝致晋祚中絶卒以反复父子并命之敬宣而以为善择木哉史又称彭泽公田悉令种秫妻子苦请乃令稉秫各半八月非种稉秫之时十一月已去官焉得有此事故知想象之辞通不可信晋承丧乱文物凋弊至秀孝莫敢应试裴頠崇有郭钦徙戎道明议移鎭逸少答深源书上会稽王笺俱树义甚高而词多格塞然杜弢刘渊父子李暠之文载晋书者则清越浑健有西京风不得谓晋无文章也唐文退之外推子厚子厚贬斥后乃尽变少壮风格力追秦汉与退之相轧然其先为骈俪时气骨清健固自度越世俗是外燕许之宏丽雄肆权李之幽靘宕逸俱足自植然燕许中干权李气褊唯敬舆文体虽仍当时而义取管孟厌人心切事理当其动荡沉酣贾晁无以相过实有退之所不逮者亦未能遂言唐无文章也祀灶日又书书桃花扇传奇后传奇体虽晚出然其流出于乐乐之为教也广博易良广博则取类也远易良则起兴也切故传奇之至者必深有得于古文隐显回互激射之法以属思铸局若徒于声容求工离合见巧则俳优之技而已近世传奇以桃花扇为最浅者谓为佳人才子之章句而赏其文辞清丽结构奇纵深者则谓其指在明季兴亡侯李乃是点染颠倒主宾以眩耳目用力如一发引千钧累九丸而不坠者近之矣然其意旨存于隐显义例见于回互断制寓于激射实非苟然而作或未之深知也道邻身任督师令不行于四鎭故于虎山自刭时着三百年天下亡于我手之语以明责其罪虎山罪明则道邻可见不责高刘者以其不足责也然福王之立也道邻中夜结士英以定议事见朝宗四忆堂诗梅村九江哀亦云大学士史可法马士英定策奉福籓世子福王立则与昆山龃龉无以得上游屏翰之力而为之曲讳者葢不欲专府狱道邻使马阮反得从从罪也既书道邻之死不明而又书祭者责其并不能求死于战也龙友死战而不书者以党恶咎重不许其以死自赎也昆山之死也特书后世将以我为乱臣之语者明其心之非叛而罪则当死葢昆山不称兵离楚则马阮不夺虎山许定国虽北渡河尚可截淮为守也至北都自死诸臣上不能致身以恤国难下不能引退而远利禄是直计无复之欲买价泉里耳故借书贾射利之语以深致其诮其士人负重名持横议者无如三公子五秀才而迂腐蒙昧乃与尸居者不殊然而世固非无才也敬亭昆生香君皆抱忠义智勇辱在涂泥故备书香君之不肯徒死而必达其诚所以愧自经沟渎之流书敬亭昆生艰难委曲以必济所事而庸懦误国者无地可立于人世矣贤人在野立岩廊主封域者非奸则庸欲求国步之不日蹙其可得乎然而为师为长端本为士士人倚恃门地自诩虚车务声华援党与以犄摭长短其祸之发也常至结连家国而不可救此作者所为洞微察远而不得不藉朝宗以三致其意者也东海记传奇叙甚矣折狱之难也人知刑求之辞不可恃谓熬审之辞为可恃乎孰知到案即承之辞之尢不可恃也故刑求而翻异者十五六熬审而翻异者十二三到案即承则断无翻异已受辞者方自诩以为得情岂知其沈冤有更甚于刑求者乎汉东海孝妇事明书史册杂见纪载孙转运谓其诬服为不欲罪坐小姑似矣然抑安知其非逆料尸居者之听必不聪而不忍以纯白之身见辱伍伯为此自承耶故临刑而以翻竿自雪则知孝妇之冤结无可告诉者非极至隔絶天地之和厯三年之久毒流千里不止也且其时守令之听此狱也非有所为而为而祸已如此良可惧矣世所传六月雪传奇或借孝妇为言而别有所寄非传本事近人作东海记以纪其实顾杂以现行事例又其文不词不足以耸动观听太仓王君季旭更之其词旨悱怵其节奏简易吾知坐华屋绮筵而征新曲者必有思齐内省之心一时并发勃然而不能自遏者矣是季旭之志也苏州宝莲寺主松涛法语题辞如是我闻于法果无所说乎愿解如来眞实义于法果无所得乎章句积八万四千而宗旨在不立语言文字无上微妙之法故非口舌所能形容翰墨所能名状者矣灵鹫一公尝举此义以难余余曰不立语言文字者应无所住而生其心也章句积八万四千者善以譬喻而晓喻人也无所住而生心故于法无所得善以譬喻而晓喻人故于法无所说一公曰善哉落言诠宝莲松上人者一公座下之龙象也示余以法语若干卷善哉不落言诠矣余既乐大乘有担荷者而又吾故人之弟子也爰欢喜讃叹而题其卷首以诰读者问樵上人海上移情图记数百年琴谱皆出广陵广陵固多硕师哉近世之善者曰吴思伯思伯之学传释仙机其别曰颜夫人颜夫人授梅藴生仙机授释问樵藴生沈精操缦遐慕叔夜名所居曰嵇庵以谕其志然其言曰琴之妙在声声者情之所寄也古之人情有所触而托之声后之人循旧声而以托其所托故闻其声则必知造此声者为何如人人所为造此声者因何如事具此眞解唯小子与问公矣吴君仙公未足以与此也余按吕氏精通之辞曰锺子期闻击磬者而悲叹曰心非臂而臂非椎与石悲存于心而木石应之其博志则曰尹儒学御三年而不得夜梦受秋驾于其师明日其师谓之曰吾非爱道也恐子之未可与今将教子以秋驾尹儒为言所梦固秋驾已精而熟之鬼将告之非鬼告之精而熟之也言授受声闻之相交必以精也是故艺之至者必移人情然非其人之情先能自移则艺固不至矣夫以伯牙之学成连之教而移情必以海上为期情固必移于海上乎古人闻涛声见剑舞而悟草法览山川雄奇诗文为之增气是岂有迹象可拟理趣可寻者乎是伯牙之情能自移而适移之于海上也是问公作图之指也小倦游阁记嘉庆丙寅予庽扬州观巷天顺园之后楼得溧阳史氏所藏北宋枣版阁帖十卷条别其眞伪以襄阳所刋定本挍之不符者右军大令各一帖而襄阳之说为精襄阳在维扬倦游阁成此书予故自署其所居曰小倦游阁十余年来居屡迁仍袭其称而为之记曰史言长卿故倦游说者谓倦疲也言疲厌游学博物多能也然近世人事游者辄使才尽何耶葢古之游也有道遇山川则究其形胜阨塞遇平原则究其饶确与榖木之所宜遇城邑则究其阴阳流泉而验人心之厚薄生计之攻苦遇农夫野老则究其作力之法勤惰之效遇舟子则究水道之原委遇走卒则究道里之险易迂速与水泉之甘苦羡耗而以古人之己事推测其变通之故所至又有贤士大夫讲贯切磋以增益其所不及故游愈习则见闻愈广研究愈精而足长才也今之游者则不然贫则谋在稻梁富则娱于声色其善者乃能于中途流连风物咏怀胜迹所至则又与友朋事谈燕逐酒食此非惟才易尽也而又长恶习予自嘉庆丙辰出游以至于今廿有七年矣少小记诵荒落殆尽而心智益拙志意頺放不复能自捡束而犹日冒此倦游之名也其可惧也夫其可愧也夫述学一首示十九弟季怀余本中上资庭训受先子提撕襁褓中即云求在已差长艳科第七岁学八比遂夺读书功祗诵易诗礼未能详训诂亦为剿说计然至关伦常必审辨非是谆谆人禽枢升坠决于此此学异吾乡羣嗤为迂鄙此心遵大路已不踬荆杞蹉跎且成童先子病疥痔五载侍药隙夙夜读选史遐追遒丽词冥心探原委虽云无师学略能别善否又复羡两汉豪士许国伟遂攻权家言成败较丝絫抚躬觉有获深晦远众傀不幸背庭训立脚犹跛倚贫既能败行所与或比匪幸天牖其衷就食皖江涘得游大兴门[朱石君先生]乃覩为人轨遂觉汗浃背有如暑綊枲立身期返初闻见亦差启乃叹前所学所得皆糠粃乃知耻剽窃眞积务尺咫三礼尚完书能固人筋髓千载赖郑公世乱道不否学者准此的反求道在迩续自读通鉴治乱示掌指复得君卿书研索植国体创制兆兴丧经纬二书备今古有作者莫能与参儗望途可渐进蓬转又中毁幸每遇宿儒容我居子弟问难析其疑一一铭心膂刘生[武进刘逢禄字申受]绍何学为我条经例证此独学心公羊实纲纪易义不终晦敦复有张氏[武进张皋文先生讳惠言]观象得微言明辨百世俟私淑从董生[武进董士锡字晋卿]略悟消息旨读书破万卷通儒沈与李[吴沈钦韩字文起阳湖李兆洛字申耆]益我以见闻安我之罔殆郑学黄[阳湖黄乙生字小仲]心通许学钱[嘉定钱坫献之]神解既得明册籍又得亲模楷乃见善恶途判异如河济乃令苟得怀涣若氷释矣忆昔攻时文殚精忘膏晷房行藳污牛一一究肯綮比谓契眞脉谁知土偶耳于今十年余弃斯等葑菲随俗偶执笔乃如决源水读书得正路履之坦如砥善忘更饥駈恨难穷富美悠悠二十载更张亦已屡折肱为良医斯语无虚诡吾弟向盛年黾勉思此理要言必不烦有耻方为士五言一首说八比赠陈登之通判即留别出都门往昔奇渥世演讲为小品[山长排比讲义为时文名制义小品八比所自始也]于今五百年用为汲士绠立言代贤圣托体纵高迥于中若无我得毋俳优并其法首肖题譬彼服尚称伟议非应有枵然嗟如瘿韬精承与落脱手弹丸正裂帛力在外张弦直斯应立势必求安树义定知劲一语见眞实万卷相奔并琢玉必去瑕镕金贵尽矿王钱体初成唐归业斯盛正声终邓陶冯许渐为梗降及神宗末么黀狡然逞金黄起横流噍杀气未靖安溪差敛锷朴茂或伤韵刘[大櫆才甫]窦[光鼐东皋]遥相望高曾轨不冺殿奔有栖霞[牟廷相黙仁]风力最凄紧矫矫百年内望若怀霜凛日下执牛耳蒋[第次竹]姚[学塽警塘]声实等思力蒋则雄风裁姚乃整从学半簪裾信受如追影尘腐相撦挦屈伸随春蚓利禄途则然谬种传无竟岂惟文运頺实见耻维偾反经用狂狷士气庶复振窃欲挽狂澜棉薄惭非任以兹卅载游事斯同禁黾容易与谁谈深藏自守儆不谓太丘子违时出独侹已快同声求更为吾道幸所憾赋骊驹被放急归省前期讵可预服膺矢共永挥手即天涯私心常耿耿或问道光甲辰八月予编录论文之书既成或问曰先生之论文也上自经史子集下及倚声传奇并阐其立意之浅深纠其措辞之得失可云切而备矣唯八比为儒者正经而止摘五言二首入录读者就求其法则门径不明推广其义则感发无自近世多有精通古学而不能八比者然先生述学诗云房行藳汗牛一一究肯綮比谓契真脉谁知土偶耳则先生于此道实深何不摅少小勤求之藴示学者渠矱以执佌佌者之口乎予曰八比取士厯年五百忠良英俊类出其中义醇词净本于经议鸿识壮酿于史描摹精切依于子波澜洪远源于集与古文固不殊也唯其结体褊小风裁矜整故用法为尢严而取势为尢紧古文言皆已意八比则代人立言故其要首在肖题而肖题之机决于审脉脉有来有去其长章巨节以中间一二间语命题者文中词意俱不得出本题之外而眼光手法注射操纵必使牵全身以一发现全神于一顾然意则全身全神而笔仍一发一顾乃为能事其单句为章者发此言也有由便是来脉如其言则得不如其言则失便是去脉故八比尢以单题为紧要关隘以其题未具间架梁柱皆须意造故也然古文言皆已意故贵能蹈实八比代人立言故贵能导虚古文虽短章取尽已意故转换多变态其墙壁寛而峻八比虽长篇取恊题情故推勘少回互其墙壁隘而夷自有八比以来果其能者未有不外严墙壁之守而内专导虚以求制胜者也而或薄为小道者正以其体成于法意妙在虚责其实际不足当宇宙有无之数而已然其凝思至细行文至密所有近辉远暎上压下垫反敲侧击仰承俯引之法反较古文为备故工于八比者以其法推求古书常有能通其微意不致彼此触碍者则八比实足以为古文之导引唯其始也以八比入其终也欲摆脱八比气息卒不易得耳世固有少小未习觅举而自慕前哲博览典籍穷力古文而不能八比者矣若幼习举业继攻古文古文可观而不工八比者则事理之所必无葢八比皆父师督责而成用心专积力久于八比尚无所得而谓其能窥古文宏深之域哉习八比者无论姿性之利钝父师必宜择一隅集必自集中明白简炼之文授之并使熟读其旁批摠评以悉一定不易之法授经书时则与之讲明训诂使通字义成篇之后看其出笔笔力峭拔者则使读子厚明允介甫之文而以陶石篑项水心凿其思路笔势纵横者则使读长沙东坡同甫之文而以陈大士黄陶庵荡其胸怀笔情幽隽者则使读傅季友任彦升陆敬舆欧阳永叔之文而以董思白郑峚阳和其韵调笔致重实者则使读刘子政韩退之曾子固之文而以陈卧子熊次侯资其典赡笔意窈深者则使读战国策太史公之文而以钱鹤滩金子骏诱其雄肆此后则听其自为从吾所好而非父师之所能为力者矣唯一切讲章自永乐大全以下断不宜使之寓目自窒聪明至学庸书本戴记之二篇文理显畅自宋仁宗御书之以赐状头王拱宸时儒率援以立说此不过射策家颂圣之技耳及南宋考亭别撰章句合论孟名为四书抹煞仁宗书赐一节而以为河南二程始尊信表章之一若禅门所谓独标心印者其徒从反复辨说愈解愈缚实则荨绎本文何不可解说之有凡是理障尢宜弃择葢义理存乎人心随所学为深浅既明字义又明文法而必依人为说从门入者不是家珍斯之谓矣唯文物典章无可凿空书阙有间汉儒已有不能尽通者而四书内典制则三礼郑注尚可考核而晰近乃束经籍于髙阁使后生小子翻诵典制文林文环等刻讹以传讹果能概从屏絶求之遗书即其质性弱劣不能诵习全经招集二三同志分门各纂自了原委亦不必沈淹岁月始克有成也若近日小试题多割截在主者不过欲杜抄袭之弊既通文法临场求其程序便有依仿正昌黎所谓不学而能者而时师乃以其钩意嵌字纎小无可比似者珍为秘授使佳子弟穷年兀兀卒无一得手处是可叹也要之八比一道本非甚难而士人业此并时百万积二百年之久其卓荦可观者曾不能十数则以利禄之途人怀侥幸朝驾南辕暮从北辙前邪后许谬种流传隳风气而坏风俗遂致世道人心愈趋愈下岂唯八比之尫劣而已哉

艺舟双楫卷第三论文三钱东湖诗序余以戊午客武昌始至即识东湖先生怡怡然与为提携须发古处先生为诸侯客数十年矣涉世深而天眞不斵心殊敬异之乾隆初武进钱文敏公以诗名先生于文敏为犹子弱即以诗见畏于文敏先生之温厚其泽诗教深也然先生自珍未尝以草稿示人己未春先生作夷陵游其五月余至夷陵先生病方起余前涉三巴十月返武昌先生前至月余矣余自七八岁即好诗攻之且十年然雅不欲与不知者道有同居岁计者不知余事韵语也楚北兵兴途次多垒断壁頺垣损心怵目往复三数千里吟咏颇充自娱而已见先生乃出以相质先生谓沈密多厚意即自出旧稿三册为言少作多散轶及游粤乃自检辑近者偶有渉笔才力亦非盛年又言诗人有佳构二三十首足以自雄工拙吾自知之先生之诗柔质如其为人其入古深邃非笃学鋭思者莫与知余乡思忽兴即当别恨不获久侍先生然半月间自觉于诗道少益则先生之诗之移人速也葢楚游二载知交惟先生为终始今行矣前期未可定书此作别非能序先生诗也胡眉峯诗序[眉峰原名梅晚更名量长洲人]眉峰年十九题诗于虎邱石壁为朱笥河先生所见遂招携入都笥河为风雅宗天下名流出门下然常曰妙才黄仲则奇才胡睂峯故都下言诗必推黄胡睂峰博学无所不通尢精于史氏而喜言兵明史馆方开求熟明事者大学士王文端公刘文清公合词延眉峰而眉峰斥王氏明史稿为秽书非事实驳正数十百事二公不能从遂佩櫜鞬跃马从吉林将军出关洎入都而廷议裁革巡台御史睂峰走告二公曰果尔则台民必叛卒有林爽文之变睂峰既困踬笥河言于陜西巡抚毕宫保使同出都而睂峰一见即劝其速回陜阅兵练标下以备回民宫保以为妄谢罢之旋陜不数月而回民叛宫保大惊专弁入都招睂峰其客曰睂峰语常丧气闻者辄不祥遂止睂峰乃从孙文靖至云南安南之役文靖不用其谋睂峯怒絶去仍入都而湖南议改折收苗布睂峰曰吾素知湖南官吏遇苗民无状徒以怀朝廷恩德耳若必改布税则苗民立叛当事闻者自笑之未几苗果叛兵皆集苗疆川楚教匪乘虚起兵事连者且十年睂峰既不用于世益使酒作为歌诗然疎懒不录副所至辄散失嘉庆辛酉始相识于扬州市上睂峰头白且童秃行装惟酒具一剑一幞被一而酒酣耳热犹纵谈南北边形胜阨塞述古人成败之迹如指掌又诵其诗数十百篇皆奇气坌涌不可控制嗣以爱子夭折而病剧夫人又相继逝遂欲削发入山既不果出游无所之顿踬吴中至木渎居义学训村童道光纪年吴人以睂峯老且病甚口授壮岁之诗百不及一因为收集十数年来燕集酬酢之章共得若干首付之梓八月刻成而子适过睂峰睂峰卧破毡不能起执手且泣且语曰愼伯知我为我序之我住世七十二年无一是处读书万卷岂误我我自误诗书耳愼伯明述之使后世知所戒也时仲则殁已卅余年友人裒其诗数千首以行世至家有其书眉峯虽块然尚存而著述零落殆尽天之困诗人也常不遗余力故少陵之家属饿于同谷者七人其身才得一醉遂以死青莲卧病江上其子为土偶所崇至不血食仲则之子小仲今年春亦病殁无嗣人天之所以困睂峰者既已备至而复使其诗散佚无存兹之所刻非直不足以见睂峰之人已也狐埋之而狐抇之是以无成功天生眉峰而厄之如不克至是极也夫天乎人乎后世其何从读睂峯之诗乎道光二年九月包世臣书于都下书述学六卷后右江都拔贡生汪中容甫文六卷余以嘉庆辛酉至扬州访容甫而殁已八年得仪征阮尚书所刻述学其题词曰心贯九流口敝万卷又有广陵通典至精核继识其甥毕贵生及其子喜孙因得容甫自刻小字二卷与阮本无异又于兰亭册前见其画像就求遗书则皆容甫自以属其友宝应刘台拱惟校读之左氏传说文解字二书藏于家然其所丹铅者皆理显迹非精义所存乙丑予再至扬州与贵生同榻而容甫入子梦自言其文之得失甚具如是者三夕与贵生共咤其异而喜孙叩门入再拜曰刘先生病甚召喜孙付先子文稿行促不及相告归舟阻风三日乃得逹先子草稿纷纠非吾子莫能为订定者贵生曰舅氏已三日自来属愼伯矣愼伯其无可辞时盛暑予竟十日夜为徧核稿本乃知述学者容甫弱冠后节录以备遗忘之类书自于册首题曰述学一百卷已成者才数卷至乾隆五十五年容甫自捡说经辨妄之文并杂着传记若干篇以世人皆闻述学冐其名刋行于世广陵通典已成者八卷其目录自夫差开邗沟至史可法守城共十卷广陵对乃其要删而杨行密以后尚关原题曰扬州通纪改曰广陵通典又乙之卒未定其名容甫少孤贫无师而自力成此盛业不可谓非豪杰之士也年三十而体势成多可观采四十五以后才思亦略尽矣既自刻二卷而心知未惬然刘君受付嘱者十余年才校刋三分之一又时时加以点窜及喜孙载稿本归而精诚遂感予梦以是知文人魂魄常附稿本可哀也已杂稿四册各厚寸许文皆有重稿或有至三四稿者惟灵表二篇每篇三四稿词各异而皆未成予为集各稿之精语不改一字而成文仍如容甫之笔别删说辰参说夫子京口浮桥议月令明堂图诸篇而更刘君所点窜者题曰汪容甫文集厘定为正集三卷其酬酢之文一卷为别集以授喜孙世人皆称容甫过目成诵而使酒不守绳生母容甫亲妹也尝语予曰先兄每日出谋食夜则炳烛读三礼四十行四十遍乃熟性不饮终其身酒未沾唇生平与人书虽数言皆具稿犹涂改再三稿中遇应抬头字皆端写余验其稿本良然容甫三十二始出游至大兴朱学士安徽学使署名益起然学士豪举幕中多盛气少年观容甫与朱武曹书志在远大使不出学士之门所就当有进于此世人又言容甫前妻孙氏死于非命然孙氏被出后予至扬州时犹存葢人言之谬戾如此容甫生平所著述已成未成予皆得见能言其学之所至涉猎经史不为专家抑以窭贫无藏书比壮常远游及晚岁稍裕可家食而精力衰耗故不能竟其业至其为文柔厚豓逸词洁净而气不局促则江介前軰罕与比方贵生有其豓而无其厚又已早夭近时扬州有刘文淇孟瞻攻经籍过容甫文笔亦几近而工力伤薄杨亮季子充其朴茂可出容甫上而耳目浅狭以艰涩尢伤边幅二子皆年少好学常从予游是必踵容甫而起者矣喜孙宦游入都中间相失十数年道光壬午九月喜孙乃以此刻来贻悉改乱非予所定亦有数篇为喜孙续访得而予未见者容甫之灵能自致于予而不能终呵护之使不变动以自存其真也悲夫读大云山房文集右初集二集共八册故友阳湖恽敬子居之所作也子居文精察廉悍如其为人其纪畸人逸士以微知着常数语尽生平持论有本末言气化言仙释皆率臆而谈洞达眞契推勘物情不事溪刻而终莫能遁近世言文未有能先子居者也然叙述膴仕富子则支离拖沓有所诤议必揶揄显要即诮讪守土长吏率多府罪于下是其不能无蔽也子居性不欲有所后于人而义昧葢阙故于古先贤哲所不言与言而不敢尽者则莫不言之又不耐受讥弹流辈固无以加子居震詟气矜罕能以所欲言进及进而得尽者子居之文必传于后世然其必以是数者致累亦无疑也然古文自南宋以来皆为以时文之法繁芜无骨势茅坤归有光之徒程其格式而方苞系之自谓眞古矣乃与时文弥近子居当归方邪许之时矫然有以自植固豪杰之士哉其两集目录述古人渊源所自当已然与人论文书十数首仍归方之肤说将毋所与接者庸凡不足发其深言耶抑能行者固未必能言也予将访哲弟敷子寛于海寕子寛心成之士能言其兄文所至者也故书以询之旧业堂文钞序天下之所为贵士与士之所以自贵者亦曰志于利济斯人而已然学不足以辅志则夸大少实识不足以将学则迂疎寡效气不足以持识则瞻顾无成然或负气太盛又常致激切偾事如山涧暴雨之集横溃四出一往而涸明佥都御史凌海楼先生由知县擢御史廷诤天下大计拜杖归田及起用原官风操弥厉朝政几肃甫膺显擢旋被中伤迹其气矜之隆意必句决目眦字流血泪而章疏词指巽婉和易一若有所必不得已而后有言者可谓好直而不蔽者矣至被诬废弃之后其能放情山水逃心禅悦者已为超絶流俗而先生居于泽国深求疾苦委曲达当路卒使水有所归出乡里于沟壑是其用之不终于国者必求有成于乡守气平用识审夫岂矜名买价之徒所能望其项背耶先生诗文甚伙稿藏家祠裔孙曙求之数十年乃得录副苦资窭择其实关世用者得若干卷钞付梓氏使后世尚志之士受而读之如坐和风祥日中而知惊飙怒霆之不克有济而赋性寛柔者亦有以自勉不至坐弃于委靡焉天下事庶几有起而力任之者乎赠方彦闻序吾闻子瞻氏之论文已其论六一居士曰着礼乐仁义之实以合于大道其言简而明信而通引物连类折之于至理以服人心使天下知以通经学古为髙救时行道为贤犯颜纳谏为忠其论范文正公曰公少时已有忧天下致太平之意故为万言书乃其出入将相迹平生所为无出此书者其于仁义礼乐忠信孝弟葢如饥渴之于饮食欲须臾忘而不可得虽弄翰戏语率然而作必归于此其论乐全先生曰公以迈往之气行正大之言一皆本于礼义合于人情是非有考于前成败有验于后吾又闻子瞻氏之论学已其告张琥曰富人之稼其田美而多其食足而有余田美而多则可以更休而地力得完食足而有余则种之常不后时而敛之常及其熟故其稼少粃而多实久藏而不腐是以善学者博观而约取厚积而薄发其告吴彦律曰南人日与水居七岁而涉十岁而浮十五而没夫没者岂苟然哉是必将有得于水之道者日与水居则十五而得其道使北方之勇者问于没人而求其所以没以其言试之河则未尝不溺故不学而务求道皆北方之学没者也是故舍礼义忠孝是非成败则无所言文矣舍文则无所言学矣舍学则无所言道矣然而世远道丧以剽字为学剿声为文其上者乃能钩稽名物刻镂风云正已则失要治人则无功师友谬说聪明锢蔽是故自任斯文之重者有根于性有成于习举世竞为俗学以求售其售者上得以行其欺罔下得以肆其朘削则共以为能而有人焉遗远世俗自尊所闻言依于礼义心冺乎得失虽撄怒召谤以至于顿踬濒危而不悔穷则守之以终而教诲其子弟达则操此以往而惠保其黎庶其为文也则能究人情之极况于直道以上继夫作者此根于性者也有人焉倡之于前而健者闻而慕之独处则以古为师羣居则择善而执愼守其术积通所明不挠于势利不惑于浮议其既也以已度人而其理同以身体物而其心安故其文亦能黜华言济实用不悖于作者之旨而其逹也可以不负所学此成于习者也毘陵方君彦闻有志于用世之道为吾友晋卿所推年三十名誉噪都下求举辄不当于有司近世之用人也骤士获两举辄以试于政子瞻氏曰学医者人费政之费人也甚于医与其不幸而费人也毋寕费时彦闻笃学而工文故称所闻以告之并以质之晋卿焉赠余铁香序嘉庆辛未夏在都下吾友阳湖恽君子居为言新建有余君鼎者字铁香年少负奇才为诗文下笔辄数千言娓娓可观采又能持铁槊重十二斤上马击刺籁籁风旋不可止其意气激昂差似吾子子居故罕所许可其言可信重及丁丑秋乃识铁香常剧谈终夜因以征子居之不妄叹也然生才易而成才难才不用而使人咨嗟叹息易见用而能必成成而能与人相安安而可久为尢难夫才人负气鋭往遍读古今书史抵掌论天下事若无可为者一试于政常苦纷更而易败及数经挫折又遂锻铲锋铓浮沈流俗是故士无鋭气者平居事襞绩剽窃以求悦于有司幸弋获而与人民社龌龊昏瞀播恶酿乱不可爬梳其有鋭气者又以未阅厯而少成及其阅厯稍久乃卒归于庸容是天下事卒无有能理之者也君子则不然守气以恒而养气以善悔易曰君子以言有物而行有恒又曰无咎者善补过也震无咎者存乎悔有物有恒未能遂言无过也见过而震悔以补之所以能远于不恒之羞则东坡其人也东坡少年鋭意天下事及其晚年立论与少壮如出两人然其心乎济世利物百折而不回者终始如一而晚乃弥挚观其前后论议之殊葢悔者屡矣然其用悔也在斟酌事理之当否而一身之崎岖颠踬不以介于其间此东坡所为深契周孔无咎之旨善用其悔而可为百世才人师法者也予龆龀时侍先君子受孟子问曰今天下内外官吏皆以读书取科第皆读孟子何不遵行其道而使贫富相耀宗族涣散耶儿异日若得一命以上持此以出其可乎先君子曰儿骨相非贫贱者然推此意兴其必不容于流俗已然儿愼保初心毋为习俗所染况事变不常非一人聪明材力所能备知儿其愼之遂赐字曰愼伯谨拜受而心识之稍长读东坡文益鋭意欲任事而好言兵继知善兵者必明农习法随地谘访察土谷之宜明山水之脉乃集论自汉以来刑法诸书以迨现行条例推世轻世重之故以即于人情又恐今古异宜求官书读之以窥本朝制作之盛粗有所得既蹭蹬无所设施又食贫不能治生乃蓬转依人随时建议或获听信而施行时有窒碍则潜更暗转以救不逮葢亦屡有悔矣然自念大闲未逾虽丛谤集身几至危殆卒未有荡去绳检辱身辱先者是以屡困而守之不变不为士君子所弃子居长于予十五年其为人果健为文劲直为官刚介皆与世俗相违背更折磨者数四而不改其初庶几成才者矣铁香稚于予亦十五年相其意气于子居为具体非予所能为役然未经挫折一徃奔放其归不可不愼也予之得交于子居也以善悔而不误用故自述生平以质铁香铁香以子居故不以予为妄诞其卒能有成而不负生才也则予所当与铁香共勉以期无媿为子居之友斯可矣嘉庆廿二年九月廿八日汤宾鹭先生文集叙予以嘉庆壬戌至常州先生前卒已四年而常州人士称文献者必首举先生以为乐善疾恶坊表人伦多识前言往行其为文常依于阐幽显微至再至三而不厌殆荀子所谓君子必好辨者也予既慕先生之为人不及见因求其书积数十年不可得及道光己丑先生之女夫张君翰风宰馆陶为先生校刻遗集予取道过从因得受而读之其诗导源香山而不袭其貌反复委缛必尽其意长律七古为尢工其文则长于记事说论以逹意为主而横直自成体势望而知为有德者之言足以取信来兹自唐迄今千余年以文名者十数家以诗名者数十家并以驰骋变化成一家之机枢为后世法守而学者躭精疲神于此十数家数十家者规抚形模于长短疾徐之间葢亦有庶乎维肖者已而常不足当有识之观采夫岂古人不可学抑争章句之末者固未能与于言志载道之大原也耶故其杰焉者沈研古籍必比类以吾身所亲厯按切于吾心既了然无所格阂乃属辞而注之手自述所见其条鬯指趣絶去依傍之迹而又不至于横流奔放则其所诣虽未足与彼十数家数十家者比而能使读者闻其声如见其人则亦足以自植而不朽故自唐以来有书传而不甚著者又不啻数十百家先生则其流亚也先生无子以从侄为嗣说者谓先生忠厚严正既博学雄文不得于有司无所设施于世而天又靳其嗣息耶然往昔逹人如汉之扬子云唐之李太白孟东野宋之程伯淳近世之顾亭林是并文切物理道周世用彼苍苍之不可知者何独至先生而疑之予少游大兴朱文正公之门大兴实先生尊甫门下士渊源可溯予近又与翰风为至戚托亲丳之末属故不辞不文而书其梗概以告观者方岩夫轸诗序予以嘉庆庚申冬访翰风于歙翰风握手即为言有方君岩夫可与言诗而岩夫已闻予至炳烛相过从剧谭彻宵次日以五言四章为赠其情动于中以成尚德之文沈郁而不激诡清逈而不促数庶几作者之风因与极言诗汯源流所自嬗变之故上自陈思下迄次山其于言之顺序唯以能断为深而骤转平流之中壮密足以履险者有相应之乐无壹声之失葢予展侧楚齐吴越间三十年所与极口论诗者翰风而外唯岩天而已是后则辛酉秋聚白门十许日庚午秋于韩江一再见而岩夫遂化去道光壬辰春遇子佩于都下岩夫犹子也集录岩夫之诗欲梓行问世而乞予为序夫以岩夫之诗之工而眞知者唯翰风与予则求知己于身后又岂易也哉然天下后世如有能以予言诗为然者则岩夫其不死矣韦君绣诗序谢君黙卿嗜诗游宦于吴与吴中诗人习而拳拳日称道自以为弗如者则韦君君绣及识君绣读其诗黙卿固非妄叹也夫诗之为教上以称成功盛德致形容为后世法守次乃明迹怀旧陈盛衰所由以致讽谕下亦歌咏疾苦有以验风尚醇醨而轻重其政刑繄古流传之什风裁不一其要必归于此自当路君子以总持风雅为己任退斥苞苴进诗辞比羔雁其中程序者大都入耳而不烦及其递陈间作则又能第别肥瘠肤本以为酬报仪秩之高下于是文人才士莫不瘁心力揣声病以必得当大疋虽与古作者殊科而其撷藻连采称道排比所以夺人目移人志者亦一时得失之林也予自髫龀学诗成童以还篇帙颇淹弱冠出游巨公结纳若不及然当公燕游览赠荅之际苟心中无所欲言辄至不能成章句始知所学非所用自分薄植卒无以与当代名流相角逐者遂辍其业而所遇以益穷一昨小住黙卿官廨又识蒋君澹怀读其诗劖刻而不露举軆浑脱典籍奔走受駈驶以视君绣清逈相轧而精能过之言诗于吴中莫或先二君矣然二君故才力赡逸及责以羔雁之能则亦有近似鄙人者坡老不云乎二生有致穷之具而与不肖为亲又欲索书往寻黄鲁直其穷未可量也今二君致穷之具既不后王庠程遵诲邂逅厚予如恩旧虽斯世无黄鲁直而君绣且索予序其诗欲以寻天下后世不可知之人虽坡老亦当为之咋舌矣故录槀寄黙卿幸为予拉杂摧烧扬灰于衢以当广柳之送且告澹怀无为其后来者赵平湖政书五篇叙余少服孟子尚志之说慨然深究天下之利病人率非笑之则应之曰士者事也士无专事凡民事皆士事也记有之学也者所以学为师能为师然后能为长为长之事不当于为士学之乎其后读韩子至县令子孙累世絜驾故人重之则又喟然曰韩子亦士之杰焉者也顾自卑其志如是不事士事而语民是浚是故今之长民者见利莫为兴见害莫为除非必识所不及而力有不逮也常其始为士也葢亦有志孟子之志者矣一旦为长则又重韩子之所重非唯不掩其言也复自变其说曰兴利除害之政唯可行于古耳或且谓兴利除害之在古可稽者未必果见诸实事于此而告以尚志之言若必不能以为非则曰是匡居常谈临事辄不可用谓为虽善而无征也江阴赵君球琳圃宦游浙中数十年屡膺大邑而持论顾与鄙人相出入于条理加精审焉凡民生所疾苦诸公羣以为无可措手而泄泄置之且因以为利者则皆察几审势援例比案而详为区画之其举也甚易其推也无害民难既纾官困亦解作为五篇之书以诏方来是可为善而有征者矣世有尚志之君子读其书得引以自坚而志卑者亦无以饰其说以助波靡之风民亦劳止汔可小休吾于赵君之书兆之矣道光壬辰季冬月朔安吴包世臣譔读白华草堂诗集叙余性癖于诗无所师承而冥心探悟者十年似有得然未敢自信也嘉庆庚申秋识阳湖张琦翰风于白门张君曰吾子高才絶学而温柔敦厚如是是必深于诗因相与为深言出旧草二千首属张君张君为删定存什一二曰后人读之而深求其义足以逹政专对己何必多余自此遂辍韵语道光乙未春因乌程凌堃厚堂识鎭平黄君香铁于都下黄君诗名满宇内示以刻行之九卷而属为序黄君诗刻行已十余年载笔通儒欲得序其集者甚伙顾以命余媿不克当也读其诗少作已成体势节奏转换缓而不弛和而不滑庶几有德之言壮岁渐变而遒上缓仍旧而和若少逊者然新意时出眞吾迥然见矣煮酒剧谭常至中夜笙磬之同自晤张君后阅春秋三十有六年未有若吾黄君者也夫推极诗道所致其单微幽渺可以夺造物之权变人心之度使寒燠不能操其舒惨哀乐不能主其欣戚斯固作者偶得之而不自知读者心领而无以言状者也至于念衣敝则知爱状车声则知敬刾嬖幸则盛陈笄绂哀疏远则备揄盼倩是则体之不可不明者也或无端矗起万类惊心或文外旁情一缕弥布或羣流迸赴而束以一峡或一源下注而散为众派或崖勒奔马或梁绕泛声是又势之不可不明者也为境万殊用法一贯谕志者感其微言行远者修其尽饰穷原竟委吾无以测黄君艺之所至矣余往来吴越间久所见工诗者有无锡赵函艮甫长洲蒋志凝澹怀然皆未尝与论其得失之故殆于失人于今悔之异日黄君或遇二君出此相示当有雅契且藉以补吾过也述古孝子诗序人之心不可使放放必由于无所事心无所事而不能无所之则放矣故古者教人于平居则春秋礼乐冬夏诗书行以采齐趋以肆夏使此心无时无地不有所事以守之而不放也至于居丧则主哀而不尚容自成服以至免丧厯三载之久而身以废业无所事事若非有束其心者在不能保其不外驰而忘哀也是故始丧读丧礼既葬读祭礼凡以自管其情目之所触声之所发无非归厚之教设此闲以防其心者也分宜赵南庵先生之执母丧也居庐之日检古孝子事迹摘叙其畧各缀以五言二韵积二百首葢三载之中无日不与古孝子相晤对创巨痛深情难自已与古人丧次读礼事异而束心于哀则无殊也先生五世孙芝岩茂才年少工为文不忘祖德以是编见示乞序而梓以传之后之得是刻者罔极之思有不觉其油然生已诗曰孝子不匮永锡尔类类至五世而手泽益彰其斯为君子之永锡也乎江季持七峰诗稿序夫诗难言矣尼山以学诗为教而可与言者仅乃二人降及李唐传人万数而其至者伯玉子寿太白子美次山而已何其靳耶葢诗教主于温柔敦厚然其旨趣寓于意者半而发于词存于气者亦半是则无迹象可求非言语所能喻也夫以诗之关键见于迹象其激射隐显之可说以言语者常仓卒不能得解人况微妙于此者耶是以余驰驱楚蜀幽燕吴越之郊四十余年诗人莫不识而可与为深言者唯阳湖张翰风其次则歙方岩夫荆溪周保绪高凉黄修存东乡吴兰雪蕲陈秋舫无锡赵艮甫桐城汪奂之吴蒋澹怀鎭平黄香铁而岩夫奂之皆吾皖产岩夫之气厚奂之之词柔俱有得于诗教矣而岩夫资力为深自岩夫奂之相继物化有后起者吾未之见也道光庚子余待辨豫章多暇日倪莲舫太守持皖江三家诗板本见示并言汪平子余伯扶非江季持匹拟别刻专行之而请为序余受而读之太守之论葢信季持余曾一再见于白门不知其能诗也今读其诗庶几有窥于柔厚之旨不及岩夫而轶奂之是足以为吾皖三家矣篇什虽不充素丝十句品证上中陜郊一篇心倾杜老亦奚必求益择肥如买菜市瓜之为也耶余尝诩不失人以季持观之则失人正多矣工诗者未必可言可言者或又失之交臂则信夫诗之难言矣王海楼劼诗序诗之为教深矣其深者必于温柔敦厚而不愚诗之用有美有刺温柔敦厚意其主于美乎然古今传诗之用于美者什一二而应制教希恩泽充羔鴈不足与于诗教者已居大半其它风云月露体物即事之章苟有善者亦必出于比物连类以致寄托圣门之说诗曰言之者无罪闻之者足以戒然则诗教殆寓于刺耶葢诗义六而用在于风与兴一气相感谓之风微言谕志谓之兴而所以妙风与兴之用者则曰离合曰隐显显则与人以可见隐则与人以可思可思故无罪可见故足戒离合者又所以妙隐显之用者也隐显离合之用彰故其词温柔温柔故无罪其旨敦厚敦厚故足戒已无罪而人足戒且何愚之有以此为教不其深乎汉氏去古未远流风犹存魏晋以还藻缋迭与而先觉不乏比及有唐射洪曲江青莲杜陵道州是其选也宋之眉山亦庶几焉不由此不足以为诗不解此不可与言诗则匪惟其教深也而言之实难同年生王君海楼蜀产也于射洪青莲眉山为后进自幼好诗数十年不勌前以赀作宰浙江屡膺大邑被议左迁来豫章复入都再镌级仍以赀复官道光壬寅自都返豫章裒其被议后诗若于卷示余余受而读之葢骎骎有离合隐显之意诗固难言矣遇可与言者又不得不言故与为深言即以为弁澹菊轩诗初藁序近世论诗类以侔色揣声为工若其出于闺阁则羣诧以为奇抑思国风所列半出妇女尼山删诗以维世道夫岂以闺阁故恕而存之耶夫温柔敦厚诗教也微言相感以谕其志诗法也循法以知教其工初不侈于声色汉魏既远南朝专取词藻有唐力穷声调故侔色揣声之业以日盛下至以诗为羔鴈而声色之外殆于无诗矣然而长言咏歌极之手舞足蹈而不自知依永和声而言志之旨益明则侔色揣声固亦诗道之驯而必致志士多感女子善怀苟有能者必归于此阳湖张宛邻先生诗浸滛汉氏而与余独有笙罄之同者此也先生长女适昭文吴彦怀比部者为孟缇恭人着有澹菊轩诗斯能绍家学而昌诗教已忆余以嘉庆庚申徒步数百里过访先生恭人才龀齿其女弟纬青婉紃若绮多在孩抱阅七八年则姊娣诗词稿皆成帙纬青幽隽婉紃排奡若绮和雅各布得先生之一体恭人则纒绵悱恻不失于愚属词比事必达其志节族膏泽多所自得被文采而能高翔矣比部词坛之雄倡随自为知己尤艺林所希有道光辛丑恭人年五十矣其弟仲远吾甥也梓行其集而属序于余前序出刘君廉方其言既至允而恭人之学成于艰苦穷困者若绮后序又备述之余故揭恭人之诗法以告观者若徒见其词藻之温丽声调之悠扬而惊叹为闺阁之杰是仍昧于诗教未足与论恭人诗也为朱震伯序月底修箫谱意内而言外词之为教也然意内不可强致言外非学不成是词学得失可形论说者言外而已言成则有声声成则有色声色成而味出焉三者具则足以尽言外之才矣夫感人之速莫如声故词别名倚声倚声得者又有三曰清曰脆曰涩不脆则声不成脆矣而不清则腻脆矣清矣而不涩则浮屯田梦牕以不清伤气淮海玉田以不涩伤格清眞白石则殆于兼之矣六家于言外之旨得矣以云意内唯玉田白石耳淮海时时近之清眞屯田梦牕失之弥远而俱不害为可传者则以其声之么妙铿磬恻恻动人无色而艳无味而甘故也扬州专力词学自冬巢汪君冬巢受法于吴祭酒祭酒于词尚傅色其气浊其格靡以腻浮为能事冬巢力能摆脱本师求诸两宋以自立继起则西御王君尢能博综诸家而心知其故震伯续自得于声脆如冬巢清如西御涩则隐隐在牙齿间为二家之所不及养之以学术炼之以境遇则意内之妙吾将于震伯旦夕遇之矣金筤伯竹所词序诗词赋三者同源而异流故先民之说诗也曰微言相感以谕其志其说词则曰意内而言外而说赋既曰古诗之流又曰诗人之赋丽以则词人之赋丽以淫是诗与词若有分疆画界者岂非以其触景物而情有所寄托于美人珍宝以为讽谕虽本兴之一义而流弊有驯致乎诗自汉氏分五七杂言迄唐氏季世温柔敦厚之教荡然已而倚声乃出其体异楚俗袭词名者葢意内言外之遗声也然其时流传之章委约微婉得骚人之意为多与其诗大殊葢其引声也细其取义也切细故么而善感切故近而善入五季两宋之能者并臻兹妙自兹已降靡者沿流扬波而不知其本俳谐谑浪以为能事蔽锢且四五百年及近人钱黄山始凿其窔而文翰风二张先生继之高才辈出复两宋旧观筤伯之尊甫尝从皋文先生游筤伯又亲问益于翰风其工词也宜矣并世工词者莫如董晋卿董君二张传业之爱甥也余尝语之曰吾子赋亚文通子山词兼清真白石然吾子词材伐之两宋是犹未免时世妆也导源滥觞以楚骚尊其体不亦可乎董君然其说卒未能迁业余苦笔重体气不相入以筤伯词之二远来门序其不谬余言也明矣筤伯果不谬余言也则伐材于湘沅以大倚声之门戸是二张所未先觉者拔戟自成一队吾不望之筤伯而谁望乎雩都宋站台维驹古文钞序唐以前无古文之名北宋科举业盛名曰时文而文之不以应科举者乃自目为古文时文之法坦而隘古文之法峻而寛寛则随其意之所之或致大偭于法于是言古文者必以法为主然其时之能者无论伯长太伯始事之伦即欧王苏曾絶足相继力矫时文之弊而卒不能尽洎乎有明利禄途归八比时文之法较严于宋而士人习之又最精其间有志复古如震川鹿门者所为古文犹不及其时文之善若其专力屏絶时文一语不以入古文者则不文而已何其难耶葢文之盛者其言有物文之成者其言有序无序而勉为有序之言其既也可以至有序无物而貌为有物之言则其弊有不可胜说者夫有物之言必其物备于言之先然言之无序则物不可见物即可见而言不可以行远故治古文者唯求其言之有序而已读书多涉事久精心求人情世故得失之原反之一心而皆当推之人人之心而无不适焉于是乎言之而出之以有序此间世之英古所谓立言之选也其能深求古人文法而以吾身入其中必使其言为吾所可言所当言又度受吾言者所可受所当受而后言之而言之又循乎程度是则可以为有序矣是故有物之言时文有时可与古文同有序之言则古文有必不能不与时文异者此之不可不察也站台宋君承祖若父之家学致力古文者数十年波澜不尚壮色论议不求耸听唯斤斤以无序为戒是固知所先务足以加人一等矣近世古文推桐城姚氏其造诣实能别时古之界所言信为有序门下士如陈石士侍郎梅葛君戸部管异之孝廉吴仲伦明经皆亲承指授而有得然唯吴君为能真传姚氏之法也宋君尝问业于姚氏治之不已何遽不与吴君并称高足乎予不敏文于古人无似而谬为羣流所推许宋君既不耻下问于是乎书乐山堂文钞序人莫不有所欲言言之有章则为文故曰人声之精者为言文词之于言又其精文之所以精者曰义曰法故义胜则言有物法立则言有序然以有物之言而言之无序则不辞故有物者不可袭而取有序者可以学而致是以善文者必尽心于法以为言而不敢纵其所欲也自汉迄隋集传百三只句碎字珍若球珙有唐以来遗文渐伙而千三百年所盛称者八家是外虽名氏在人口耳尚不翅数十家而已若存若亡其巍科膴仕因乘资力结集累卷帙盛剞劂者以万数世无得而称焉彼万数者岂不心勤没世乎乃旋踵化为粪壤夫八家者又岂敢必后来之竟莫比并哉至所谓数十家者文固不后于恒人加以德业在当时藉得留其文于若存若亡之列噫何其难耶然而是八家者则既千载如生已士苟有志斯文莫不尊之如父师亲之若椒兰而并时侪軰幸得厕名焉亦复托以不朽始叹文字之力吹枯嘘生功同造物矣然吾闻欧阳子为文脱稿即糊墙壁间出入涂乙至不存原文一字夫欧阳之初藳其超越寻常岂顾问哉而必涂乙至不存一字乃自惬则知韩柳王苏曾之造诣亦必尔也昌黎之颂李杜曰流落人间者泰山一毫芒则知古人皆作之多而存之寡也李杜集有两三稿并存者则知古人虽再三改窜而犹有未定也乐山堂文钞曾君受恬之近作置邮相质并乞序曾君以楚南之望仕优而学不耻下问其于文也遇题便作作之良亦多矣多作则可以待删载删而愼存又益以善改若欧阳子之自程者工力深风裁峻澄汰渣滓菁华秀发今人何遽不如古人哉古人夐絶如八家是固天亶非人力所几然浸滛乎不懈以及之其必不与前此之万数者同归泯没可知也故书之以谇曾君齐物论斋文集序说者谓天地之气日薄故古今常不相及然而在物者鄱阳之磁端州之砚近产则高出前代其在人黄魏施范之奕自昔无与比乾隆中增试唐律而近日工试帖者顾优于唐邵戴二钱王段之于小学推原古训博辨不支蔓为宋氏以来所无赋则自南朝不竞逸响莫缀予心仪前哲私诩絶业及见晋卿作深幸德之有邻益叹其秀出不可到继又读其古文说经有家法情深文明取势琢词宻而不褊委婉而远于姚冶依八家成法而健举能自拔晋卿时年始二十有一予反复雒诵爽然自失谓之曰八家虽唐茅所次然无以易之前人欲离去者其文率诡诞无统纪墨守则推熙甫望溪为杰然者犹不免为严家饿污流僵走不自耐姬传近出较望溪为纯净而弥形局促吾子勉之充其材力抗颜八家而为九其在斯矣嗣又得容甫文八十余篇子居文二百余篇而读之可采者什二三予尝谓子居曰子之文势鸷骜凌厉接武介甫容甫文得逸宕于彦升季友系援兰壹以摩八家之壁垒而旗鼓未足相当二君故自为强国执牛耳者虚之十稔终当以归晋卿矣子居颔之晋卿游楚豫齐赵十余年晚归袁浦所至求文者麕集晋卿面柔不能拒所请又不欲以千秋之业徇人率纡逈宛曲必欲读者于言外喻其指以是益不能自别于永叔介甫而拔戟成一队也以晋卿之奇姿间出又有学以济之徒以困于所遭不得独行其意晚更困于病工力中辍以不能尽其才岂非命也夫唯予弱植谬为世人所推而晋卿怂惥尢至年将五十自度所学终不可见用遂亦有志斯事搴芳八家而不受笼罩葢庶几焉然奔走数十年荒惰相乘学殖尽落辞不副其意予故以悲晋卿而更自悲也晋卿文无不以示予所见尚倍于此刻此刻为申耆所选而申耆病甚实出门下士手文存者多少作晋卿三十以后文固为酬酢所苦然亦有触事发意优于少作者而选多不存晋卿文既不能尽其才此刻又不能尽晋卿唯幸赋则全录其所以上攀班张下亚江庾而无媿者犹足使后来有志之士信古今未必不相及而及时自力也道光癸卯重九日安吴包世臣书书陈云乃延恩罢读图[本字登之近改字云乃]道光壬辰云乃以郡倅签分江苏未出都为罢读图征题咏中外能诗者各以诗赠大抵谓云乃雄文硕学屡踬场屋至以赀进身出试幕僚则为不得其职宜其愤激慨慷而为此图也既至省以示其友包世臣世臣则谓云乃平日读书若仅为科第计者则当撦摭断烂尘腐以期必得何以穿穴经史求立言之本意厯二十余年遭挫折而不改是固将有以用之也今逾博学不出之岁及锋自试岂复有所憾哉然则斯图之作正孔穿所谓王事如龙勤愼之义也世臣既未仕又素不学然颇悉近世故事逹民间情伪以云乃之才识埤益以郡县事不足忙乱其身心矣吾第恐云乃未涉事而知惧既涉事顾以为中流自在若不足为者渐乖作图之本旨愿云乃常守勤愼之心临事必按以方策所载是否有合而后行是其于读书也欲罢不能则吾道之深幸也洎于视事受民人社禝之寄接闾阎小民随在修孝弟力田之教进都人士于廷与讲贯立身处事之体要仕优则学又安能罢读也哉复李迈堂祖陶书迈堂先生同年足下尚斋太守来奉手书委曲明着训诲以所不及深感深谢世臣自幼失学家无藏书至尟闻见嗣以饥駈出游遂废占侥幸所至不见弃于贤士大夫随在求师略有领悉又性喜体验人情事理搀论今古得失如蛩蝉自鸣非敢言文何论于古哉谬蒙四方名流加以奬掖甚至指为坛坫推执牛耳世臣颇有自知之明廿余年不敢承也而友人辱推弥至遂有往复论文诸书不过悉愚者之虑数他家之宝耳足下沉精斯道且三十年耳目至广赵宋以来大集小编无不搜览衡其轻重平其去取世臣何敢出旗皷以相当重辱雅教亦不欲黙默尊谕有物有序是矣然以搭架式起腔调当有序则世臣所未喻也又谓周秦文体未备是矣魏晋以后渐备至唐宋乃全云云鄙见以为文体莫备于汉唐宋所有汉皆有之且有汉人所有而唐宋反无者尊谕明代喜称秦汉近代喜学六朝云云明代王李诸公之陋已经论定不具说近代学六朝者唯见汪容甫一人此外等之自郐乌覩所谓喜学六朝哉又谓震川不撘架式起腔调世臣三十年前曾览其集于中酬应之作居什五六莫不以架式腔调为能事此固不得不尔然其由中欲言之文亦未能摆脱此四字也恽子居欲以子书救八家之说自是贤智之过子居得力全在介甫短章小传定称高足容甫之文经世臣手定者为其子弟所乱述学二卷中说经未为精湛然有深通古人文法者什可二三世人盛传其广陵对琴台铭皆下乘哀盐船文差有哀雅之致亦非上乘至如释三九狐父之盗颂吊黄祖文沈椒园状冯按察碑诸篇则妙絶于时至世臣所谓恽汪两家可以抗行者以足下既深于子居故言之以广其意非谓必足下采容甫入文录庻可不朽也太守言尊选已刻成此盛事近世文集人不尽见得此刻可以广其传矣至于人心嗜好断难强合如入都市者各市其所欲得岂不为美备也耶尊谕作室作乐两喻妙矣然离宫别墅么弦孤调又岂可无法而成之哉梁柱必正宫商必准不可破碎不可散漫本无间于大小也大要作文难知文不亦易非知其词之工拙之难知其用意所在之难也古今传诵之文无如龙门答任少卿书童而习之挦摭无虚日自兰台载入本传以书中有推贤荐士四字因下责以古贤臣之谊一语揭为缘起若就此四字推寻答书之意则书中数千言十七八皆如醉如狂读者不得其所以然之故则为之说曰摅发一肚皮愤懑不平试思摅发愤懑遂果为宇宙至文耶李少卿答苏武书依仿结撰书内畧摭来书数语用意往来实如影响何此书除令刀锯之余与私心刺谬数语外悉似狂易耶二千年来一大疑案习焉不察世臣于此稍窥其微一语道破则字字皆有着落故敢献疑于足下请检本而朗诵之默思之累日兼旬或能示及以决之则此生之幸也六国表序魏其武安列传赞始皇本纪赞皆人人肄业所及然读者不过熟其腔调以供挦摭世臣细究之乃知其枝枝节节触处皆不能通既已得疑反复全书似能见其深而通其意足下好学深思故并献焉至于八家昌黎取材至富虽原本于孟子而得笔不止一家柳州以下皆得之韩吕二子永权东坡所得尢多夫所贵于子书者谓其晰理必至精论事必至当言情必至显为后人所不能及耳非谓其制体修辞异于后人遂以为新奇可喜也是故子居以子书救八家之说未为得也自八股取士之后士人进身以此此体文律至严吾人用力于此亦较他业为深少小诵习先正时文稍长则读八家之近于时文者以资润泽故士生今日工时文而不能古文者多有矣若工古文而反不工于时文则断断无之若其少小习时文规橅房行以幸弋获得手之后托言古文以为名高遇此等辈唯与之唯诺委蛇而已不必与正言庄论也八家与时文时代相接气体较近非沉酣周秦子书必不能尽去以时文为古文之病耳若谓以子书救八家则八家何病而待救耶世臣虽浅陋无似然于列代文集亦曾致力来谕疑世臣以八家为不足观似不应妄诞至是唯不能自瞇其目擥归方之袪以求涂耳足下赐题中衢一勺非菲薄所敢任唯后段拟以非伦故前书略致其意此次承索原稿欲删订后段具见从善如流亦见俯察鄙人非为标榜倾轧者谨如命奉缴恐太守行速灯下匆匆唯不吝教益是所祷切顺问道履无恙世臣顿首答陈伯游方海书伯游仁兄足下日昨二小儿自白门返豫章敬询侍奉安吉扬州馆事甚好为慰次早小儿启箧出手书辱承系念深至嗟叹枉抑询所事是否结正并问贵省有德有造之士展缄三复有如握晤自闰月初十星使北辕事即已结若谓枉抑则昔人遭遇或什伯于此无足言者至贵省为文学薮泽仆荒落頺唐何足以知之然所知亦有足述者永豊徐湘潭字东松癸酉拔贡年近六十诗古文名甚噪积稿至七八寸多自加丹铅评骘者尽以见示其诗不过酬酢畧以诘屈语自饰无关诗教古文当得手时饶有黯然以长油然以幽之致且无时文气息字句间杂其中唯伤散碎繁絮良由居地既卑求请者率乡里富人斗米百钱视为奇节以致黄茅白苇一望触目仆谆劝其删节自珍而骄务已甚朱为可惜若能澄汰沙滓庶几钝翁之后车矣生性迂缓跬歩滋疑然自守不苟诚一乡之善士也南昌姜曾字樟圃庚子举人年四十余博闻强识而文笔芜漫又所学专求前人错误极意指摘以夸精博至古人命脉所存可以内检身心外起沟壑者反在所略似未能卓然有成在贵乡殆亦原南容斋之嗣响也金溪黄镳字子觉附贡生年三十余耳目亚于樟圃尤熟明史及贵乡前辈故事弱冠时读注疏随手摘为要删畧附按语颇有阐发贵乡为此朴学子觉外竟未见有替人自作诗文多至七八十卷八股笔力挺拔而太无格辙古近体诗貌似从横古文次第顺适而并伤浅薄仆爱之甚所以将顺匡救之者交至至有涂乙其通篇大半者子觉不以为非语人必曰生平第一知己包安吴也然徙义不勇又窭人而有薄幸之癖恐未能日就月将以尽其才也南丰吴嘉宾字子序戊戌翰林文笔俊爽好读书能受善年三十余此子能不变不怠者殆不可量金溪杨士达字耐轩丙申举人年二十余其祖韺字少晦君子之有文者也仆与其兄迈功抚部交久因识少晦而少晦远矣耐轩颇有志于继声为古文下笔明净唯边幅太窄然可望其有成新建李逹观字惺斋年二十三食饩已八年江西时文旧推陈章然大士之超逸大力之沈着必不可合惺斋能合大士大力而弥近正希实一奇也仆曾奉檄磨勘落卷阅三四千人试文又校阅豫章友教洪都三书院课义无能仿佛之者新喻张懋芝字云阁年二十三亦已食饩八股时趋耳而排比稳洽有声色亦不可多得二生旧业皆止八股云阁近馆省垣仆使之读毛诗传笺亦时时有所见新城陈溥字广夫伯仁太史之子石士侍郎之诸孙年三十余泛览百家为诸陈冠诗文亦有卓荦之概然自率资性未见眞实工力南城曾协均字笙巢年二十四宾谷抚部之幼子八比文笔矫健近年闭戸穷经语次殊多妙悟南昌龚鉽字沤可年七十余需次学博好学不倦四部俱有探讨嗜为诗五言雅近陶苏而温雅谦抑不自足与贵乡人士大殊庐陵萧国琛字昆圃癸酉选拔官南昌府学训导年方五十三十年馆谷尽以市书积三万余卷仆时时过从论说偶及昆圃入内检本随手即得通世事而自律严有血气重交游为古文虽未成而门径视时贤为阔大仆在贵省将六载所知尽于此矣前哲有永新贺子翼先生名贻孙与叔子同为遗老相距才三四程而各不相知其行治不可考有激书五十七篇可四万余言大旨学韩非吕览而得其深体势亦据二子为本书皆纪载村落俚俗事就见闻而推致之则处乱自全之术拨乱反正之规悉于是乎在唯每篇起处用吕览旧法而颇涉眉山永康策冐少小所业结习难化以为疵颡叔子拟之瞠乎后矣求人物于贵乡立言则贺永新立功则李临川殆难与为参矣激书外间无本上高李祖陶字迈堂仆同岁生也治古文三四十年有选刻国朝文录四十家又别录六大家然不过编纂校核之勤唯传激书之功为巨远承足下不鄙问讯谆至故直书以相闻暑甚伏唯珍重眠食晤期不远幸勿厪念辛丑五月日

艺舟双楫卷第四论文四张童子传童子名楚生姓张氏和州之乌江人也其祖年七十余祷于霸王庙而生童子故名之曰楚生幼聪慧六岁就外傅日记数十百字同砚席有读尔雅者童子请于师亦受读焉遂通古训乾隆丙午正月予随先子谒青山寺祖墓道出乌江遇大雪主其家五日童子与予生同年月日而稚四时甚相爱予见其书室有故籍百余卷翻阅殆遍童子曰读书泛览无益吾日读二千字三徧即可倍五徧即大熟然至其惬意者暇隙讽诵常至数千徧必使自明其义注解多不可靠也予诘其所自得童子曰论语君子不重章是夫子教君人之道非为为学者言也不重不威即所谓不庄以莅之则民不敬也固陋也唯学可以变陋哀公曰寡人固不固何能闻此言是此固字注脚君人者有威有学则恐其尚诈任谲故要以忠信为主然必求胜已者为辅佐友不如已即孟子所谓好臣其所教也若云为学择友则恐人将拒我矣虽然内有主外有辅犹不能无过必勿惮改而君德乃全书颂汤德曰改过不吝者此也又云齐宣王见孟子于雪宫是宣王出游途中遇孟子而见之故曰于崇吾得见王而通章皆言游观之事也非其鬼而祭之鬼谓人鬼古惟祭其先曰事鬼祭非鬼即礼记所谓与为人后者也又言大畜刚健笃实辉光日新当断句其德刚健而文明为句乃叶韵与全经笔法相称若如今读作日新其德是宋朝人语已又言史记项羽本纪赞先云羽背关怀楚放逐义帝而自立怨诸侯畔已难已未云乃引天亡我非战之罪岂不谬哉言羽之失天下实自失之非天亡也葢背关怀楚则失地利放帝自立则负不义之名怨诸侯畔已则与天下为难有此三失难以有天下矣又言乡党一篇记孔子者少记君子学孔子者多凡记孔子事皆言似言如而记君子学孔子则言不言必予叹絶谓之曰吾子精熟经史心有古初何以尚不学作诗文童子曰学在内者也文在外者也俟弱冠内学充而后学文岂为迟乎雪霁别去而次年童子遂殇于痘后予读汉书三国志屡见辉光日新之语知古读正如此读集解其训学则不固也如童子说见阳湖恽子居论乡党说与童子无异而犹疑友字于君臣或未安及读毛传言国君友其贤臣读吕览言敦洽雠麋恶足以骇人言足以亡国而友之足于陈侯而无上至于亡而友不衰然后信童子所说无不根据精当殆古经生之谪降而昙花一现者也予成童后诵过秦论古诗十九首皆万过渐有心得感此说之实发于童子也故次为传以传其畧不敢私为己有焉嘉庆癸亥十月毕成之墓志君讳贵生字成之一字孝伯姓毕氏仪征县学生员其先歙人祖怀图举人官湖南永兴县知县考合不仕君考娶于江都汪氏既侍永兴君于汉阳母氏遂依外家以抚君君舅汪中以多闻能词赋名于时甚器君妻以次女君舅常远游母氏故通史家言于两汉事尢熟即自课君君以是谙古有舅风君好用情而致之或未当既已不肯下人而相接常黙默君舅既没益莫能善君者境益困求举又屡黜于有司所亲之訾毁遂迫也君故多隐忧昼夜佣书给衣食尝日作正书二万字而不得废酬酢以是君益羸余以壬戌夏客扬州始识君甲子复至交尢善自甲子迄今四年余大半在扬州所遇皆穷旧友莫复顾者独君拳拳甚过从不间君尝从余问诗法而所作顾不相似然君诗每年辄进每进辄膄健无近世闻人杂乱羞濇之态丙寅秋君以诗书见赏于两淮盐政君既极困或劝君当不时至因有所请然君卒未尝再谒也今年二月余赴常州视友人疾君出门即无所之常语母氏曰愼伯去儿愈益无俚余返自常州君以试事赴泰州余复赴清江浦十余日而君自泰州病春温归余急过视君君病状殊无所苦各述近况不可休亦不倦也君忽把手语余曰吾此疾恐不起即起今年终不免吾昔语足下以梦前生为断头将军吾前日归自泰州阻风孔家涵仿若登岸见草中马卧极瘦血濡颈旁有语余曰彼昔同其主被难于此今其主生人间已三十年彼在此伺其主同去时闻而恶之遂惊觉则恐不得久相见也继视君则病势益减以君寂寞甚日三四过视之又七八日病忽剧语不可辨数日遂卒既絶气余抚尸哭之复转晴视余既手足坚冷经日而腹温不散余搴被摩其膺尚格格作声肤泽如生时无所恶则君之积慧信矣君考以嘉庆戊午卒于汉阳丧既归厝地不吉君尝属余改卜不果君既卒思有以副君意遂为卜兆于中雷塘之西南将迁君考并瘗焉君于学多所窥测而嗜诗为甚草稿纷纠余删辑之为若干卷昔李观与韩退之友善所以称之备至今观所传诗稍清澈耳而退之亟称之莫以为过者则信乎其才难也余颠沛较退之为甚而文行无似其言不足重君以取信于人然观诗而传也则君何疑焉君卒以嘉庆十二年四月七日年三十岁子复曾生六月而孤貌敦实当能伸君之志者五月廿一日泾包世臣清故拣选知县道光辛巳举人包君行状曾祖焕章字尧文国子监生乡饮介宾祖辑五字觐之县学生貤赠文林郎候官县知县父良棻字重侯道光登极恩诏赐级九品安徽寕国府泾县震山乡十一都二图包村二甲侨江苏江寕府城北和会街包世荣年四十三状君字季怀姓包氏包氏祖汉大鸿胪曲阿咸鸿胪与子郎中福以鲁诗论语为明和二帝师宗始有望于周隋之际则东海恺愉昆弟并以汉书显于唐则润州融与二子何佶以诗任城文赅以书着声开宝间于宋则合肥孝肃公尢知名泾之包氏宗合肥南宋干道中忠五教授于泾因家焉然曲阿润州皆今丹徒而丹徒族人顾宗合肥云孝肃有曾孙三长居泾次居贵池季居丹徒在贵池者则云自震山转迁以泾为宗吾宗谱则云教授为孝肃嫡长曾孙然与宋史不符不审教授于孝肃世次何别也教授传十有七世至明之季处士悠芳负贩于和州岁暮将归而闻邻妇哭甚哀询知以负债故卖妻遂罄赀代偿归告家人以生涯折阅而已顺治中有和州人自九华山进香返过包村言其父母遗命必朝山为包布客报德时处士君已病甚拜于床前乃前鬻妻者得留而生之子也其事乃闻于人处士再传而至乡宾君孤贫以析薪为生而事节母孝友于兄接人信义以见重乡邑本府长洲宋府君斆表其门曰雍睦流芳文林君为乡宾君长子始业儒有子五其叔则九品君于世臣为三世父娶于翟生四子君为其季君生始十月而世母病殁时予母育季妹有乳文林君命并抚焉稍长从文林君寝处五门食指羣从数十无升斗之仰年及童草皆四出觅食三世父贸易于江寕之南卿为予考府学君集村童世臣从而授馆焉惟二世父县学君在家授读侍文林君文林君爱君甚谓必成名不令习异业使就学县学君然应门赴市无代者或至往返十余里求质库君故鲁又不得专意几席以故年过成童中经尚未能成诵然试笔为文时有奇气矣嗣予携君同游扬州与为约曰吾年少不幸盗虗声于斯世奔走食力给俯仰学无根柢而词有枝叶常用自惭吾先世以经史立家法中叶衰迟吾弟性沉鋭能守寂寞修复先业其在兹乎期以十载勉之矣君对曰诗固先业也请学诗君谓毛公恪遵雅训义最优简质难晓故郑氏时出别义以辅之非好学深思者莫能猝通或又以私意附会俚言破道至于草木鸟兽之性质体用诗人所由托兴也又古人习于礼故举时举地举器服即以见得失寓美刺斯三者有一不明晰则茫然不得其解雷声瞽说诗义几晦爰托始于嘉庆戊辰以迄道光辛巳十有四年寒暑不辍成训诂八卷草木二卷鸟兽一卷虫鱼一卷舆地一卷名曰学诗识小录述吉凶典礼器服乐章者又十卷未有大名共二十二卷四十余万言识小录十三卷中唯舆地一卷未经君自写定述礼十卷则初稿数欲焚弃而幸存故笥者其贯穿驰骋分散探墓洽通而不抵牾意逆而不穿凿可以为明述之雅儒者也然夸者则徒见为耳目之广采掇之勤而已君以治诗故于载籍无不搜览尢好荀卿屈原吕不韦大史公书班陈范三史杜氏通典司马氏通鉴每岁必数过浏览文选及汉魏以来至近世诗文总集专集深通文法明于激射隐显繁简徐疾得失之故凡予有所著述必先示君君指摘疵颣予应时改正十四五久久审之则君之所言无不当者葢善论文辞亦莫君若也然自着诗文甚尟尝谓览近人纂作率未见其精善然自为之则手不称意随俗操笔徒增来者訾议耳君性虽佚荡然以廉隅自励扬州四逹之乡士人争衒鬻以徼名利君旅居于是且二十年常闭戸不通人事遇绩学敦行之先进则以弟子行自处于闻人华士蔑如也然善资友以自淑前后以所业相质难切正者同县则胡承珙墨庄同府则旌德戴显忠遂良同省则桐城姚东之伯山歙洪敏回子骏黟俞正变理初外省则长洲宋翔鳯于庭武进董士锡晋卿张成孙彦惟丹徒柳兴宗宾叔山阳丁晏俭卿嘉定潘鸿诰望之仁和龚自珍定庵文登毕亨恬溪而甘泉薛传均子韵仪征刘文淇孟瞻旌德姚配中仲虞族子愼言孟开四人者尢务实不近名博洽有文采君子之徒也与君志趣如一讲贯至久故论交为尢笃君又嗜书肆力率更而笔势转换则兼大令北海有藴藉然常以阑入中岳为歉君所严事者侍郎开化戴金溪先生为其多闻而笃实以清先天下也谓阳湖张琦翰风诗词逸宕性毅直而与人可亲谓吴沈钦韩文起强识雄文而学明统类诲人不倦足以息骄吝风惰废皆执礼于师友之间于古文推阳湖恽敬子居为百年巨手而谓定庵文情奥衍富齿淹闻造诣未可量于制义推卢龙蒋第次竹于书推怀寕邓石如顽伯其次则诸城刘文清公读高邮王念孙怀祖广雅疏证叹其精识过休寕戴氏唯凭肊为疵谓宛平徐松星伯汉书西域传补注为絶伦诸城怀寕君皆不及见君之随计也谓可见髙邮面质疑义而年逾八十不能接后进矣君深用为憾君年十九始应童子试八试始遇督学长洲徐公颋叹君文沈丽为八府五州所无拔府学第一然幕中士不能喻争欲黜之及拆封知为予弟乃大服徐公笑曰如此才固不愧为愼伯弟然岂复藉兄以名哉应乡试五道光纪年侍郎萧山汤公金钊编修新建熊君遇泰主试无极刘君本夔为同考以君四书义用古注不中程而五经醇茂五策擅场遂擢以鎭榜丙戌报罢南返以七月初至扬州闻世父于夏间患足亟赴侍九月初二染时疾初十日语其室人曰吾不起矣耄父幼子以累卿吾女已许仲虞葬后即归姚氏童养之卿抚长子至六岁以属仲虞抚次子至六岁以属孟瞻为吾教诲之必得成立卿尚不至茕老无依也其室人泣请留书为托君曰孟瞻仲虞与吾为道义交二十年非歧视生死者是后遂不复有言以道光六年九月十八日疾革先是世父犹冀病势有瘳及十五日夜闻异香满室如是三夕竟不起适戚党同里翟惟善楚珍自都返抚尸垂涕资其赙得以成殓予闻计奔哭并从世父卜兆域于城东三十里玉屏山之麓将以七年春归君之魄配王氏会稽望族习礼能安贫子二长士铎甫三龄次士铨君卒八日而后晬君好学如是而不禄鲐背拊轊黄口扶苴礼堂之写定未闻通邑之传人难必生民至戚备于身后岂谓同产恩私实有志吾道者所共悼痛故缕述行业以告君之执友及当世巨儒锡铭诔以慰泉壤且使来学有所征信则斯文之厚幸匪惟衰宗子姓没齿不朽已也道光六年冬十月八日从父晜世臣牧泪谨状淸故优贡生孙君墓志铭道光癸巳十月二十日福建举人陈金城见访再拜致其师孙君之遗命涕泣言曰呜呼壬辰正月吾师过扬州得识先生金城实侍事如日昨及冱都则病嗽转成脚气年始五十精力故未衰五月二十日竟尔奄忽吾师雄文不得于有司砥行名止闾巷著述数百卷未流布而旅丧七千里外斯亦学人之至戚也病亟命金城曰吾必不起吾随举主入都遂至于是命也夫然因举主识安吴包君接其言论读其书当代能任斯文之重者也而必乞埋石之文于包君使吾名得附存于世者则死不憾矣金城谨志之兹以来春定举葬奔赴襄事用敢将吾师之未命又曰金城侍吾师讲论口授注疏未尝检本金城有查核不得者卽告以其卷某页论六书检许氏本示弟子举手卽得其字其精熟如此然常言吾人治经非以矜淹治为他日之当治人也治人先自治不能自治徒治经何益质吾师生平可谓言行相顾者也其居父母丧不飮酒食肉不居内者六年泉俗好斗讼大姓为甚孙氏族众万数渐渍身教竟为仁里所学如此所遇如彼非先生无足与发潜曜垂信来兹而慰幽壤者故敢以请呜呼近世师弟相授受一利禄之途矣岂必待死生哉升沈丰约有不忍言者今陈君以会师葬故犯霜雪跋渉万里而诵述行治本末尢详备有要其所受于师可知也余旣感孙君自托之诚又高陈君义虽不任不可以辞系曰君讳经世字济侯别字惕斋福建之惠安人父至正邑庠生通经工为文君学所自出也道光庚寅君应岁试使者奇其文询所学博辨切至遂举优行第一贡入国子监使者则今礼部侍郎淅江学政新城陈公用光也侍郎好善甲流辈前自闽还都舣舟咤余曰吾归装得一孙济侯当敌笥河三百石矣余因以识君君所著有十三经正读定本八十卷春秋例辨八卷尔雅音疏六卷孝经说二卷夏小正说一卷释文辨证十四卷经传释词续编八卷说文会通十六卷韵学溯源四卷诗韵订二卷惕斋经说六卷读经校语四卷其通经畧一编则纂集古今治术本于经术者以明穷经致用之方无虑数十卷尙未成书四书集解十二卷周易本义发明十二卷小学辑记近思录附注性理辑义三书无卷第皆少作惕斋制义四卷则陈君集录家塾及课试者妻某邑某氏子某某职女子子某适某某职葬某原实某月某日铭曰昌黎谓众万之生谁非天胡喜厚其所可薄然往古著书以自见后世者大都其居穷守约者也得毋人世之所谓薄与厚者与天错耶抑天之所以厚斯人者不一途而各择其所专托耶造物之意谁则知之呜呼孙君又何悲矣与陈孝廉金城书世臣白念庭足下辱枉顾荒寓是日张馆陶榇舟至扬世臣往哭丙夜方返足下相候自辰达戍洎得见又闻尊师孙君不禄增人凄惋馆陶抱璞不剖老死风尘然雅儒名徧士林循吏绩在舆诵年政七十孙君才以诸生促寿旅次所遇尤绌是以虽倾葢交而与馆陶之道义固结三四十年者哀戚固不殊也足下称孙君命以没世之疾相属孙君学业真所谓不假良史之辞卽足下万里奔会师葬世臣有生所未闻见固由高谊絶俗非孙君何以致此此岂复鄙文所能轻重者重辱贤师弟见许之深不敢自藏固陋殚思譔作录于另纸足下所述孙君世系行治著述甚偹别后绎思仍有须面询者次早走荅而舟已遄发故并陈其所以恭肃公远在赵宋若是孙氏始迁祖则官详其所自来因何隶籍若非始迁不符书例曾祖与祖俱有隐德未能切指事实则近常谈故书系止及一代非故为褊也妻与子女女夫于例宜书足下谈次未及故阙字以备补塡至孙君著述大都宗汉则阑宋诸编自系初地故稍易其次第夫污附固为陋习而调和亦非眞诠孙君书故未见然曾略闻绪论卽校子韵疏证数事其深于汉学可知由宋归汉关造诣浅深不必更加瞻顾为调和之说也通经畧一书最有裨于来学天下未尝无有志之人大都为师友所汨没遂致裨败经史徒资弋获人心世道日付頺波足下以高第弟子所望必竟盛业较复斋通解尢足毗辅名敎也荣名无旣造物所以慰求志之勤然韦布传文旣罕传而盛者则尢罕良以枝叶单寒难成荫实近世闻人唯侯魏身俱不达然有大力者负之以趋而体龙气荼不足厌观者之意甫及百年声称已减是其传否正未可知况世臣少本不殖长更就芜赁庑无五噫之謡握管无雌伏之叹白华自戒利名路隔而槐棘屏翰望风摧排以视侯魏情事相反而贤师弟以为必能信今传后久而益光恐论者不以为知言也然世臣亦未敢自弃每至临文必愼所许恒虑一字苟下重诬后世名山通邑并听之造物而已流水不惭聊助一噱阴寒累月伏唯为道珍重千万十一月十日世臣谨白淸故翰林院编修崇祀乡贤姚君墓碑道光辛卯安徽畺臣列君与君犹子故刑部郎中之行谊请祀乡贤从人望也次年冬部臣勘覆以为名实相副得报可时君之曾孙莹宦游江苏以君遗集援鹑堂笔记三十四卷古文集五卷诗集七卷乡贤录一卷饷世臣而属文君之墓石郎中君世所称惜抱先生而君则惜抱轩集中所称学所自出之伯父姜坞先生也忆世臣以嘉庆壬申谒惜抱先生于白门钟山书院请为学之要语及君者至再至三嗣读古文辞类篹中载君论说数十百事披隙导窽辨正舛误莫不持之有故则益欲求君书数年不可得兹得反复之乃知君博览强识不主家法唯以旁稽互证求一心之是为诗文必达其意絶去依傍自成体势居恒不著书而翻阅校勘至老不辍藏书数万卷悉加朱墨见有错谬羡脱随手纠正各纪录于简端君旣卒书籍颇有散失惜抱先生收手迹之仅存者藏之及莹成立乃举以相付莹逐条编纂其有前后持论差互者悉仍其故今所版行之笔记胥是物也然君集有书史记六国表序后曰世变异则治法随之故汉以后多踵秦法司马氏援法后王之说以学者不道秦事为耳食葢深感世变而诡词以寄痛则君葢深有获于古训者非苟矜淹洽也固将有以用之乃觅举至年四十一始通籍居词馆数年卽膺察典当外擢方面遽引疾去夫岂恝于世事哉继读君跋颜氏家训曰交道缔结常为祸福所倚伏文人志士于幕府权门贵判迹于首途避熏炙于始灼然则君之决退其亦有所不得已于中者也君旣归里无所用则相与率乡人举义仓条约甚设迄今几百年踵其法而扩之以故邑屡饥而不害是亦为政君斯有所见端矣读君之书可为学者稽古法迹君勇退无濡滞可为学者涉世法推君之任恤乡党可为学者入居里族出拊闾阎法则君之所以不朽固不系墓石之有无而称述先达流风余韵以讽谕方来斯固后死者所有责也爰次其世家而系之曰君姓姚氏讳范字南靑姜坞其号也世为安徽桐城人曾祖讳文然康熙中官刑部尙书谥端恪雍正中特旨赐专祠祀于其邑祖讳士基湖北罗田县知县民思其政祀之于名宦祠父讳孔瑛早世赠翰林院编修君以康熙壬午八月十八日生戊戌补县学生员雍正乙卯选拔贡太学举乾隆丙辰顺天乡试第二人中式壬戌会试第三人成二甲进士改庶吉士甲子充顺天乡试同考官乙丑散馆授编修充武英殿经史馆校刋官兼三礼馆纂修官丁内艰服阕起原官兼文献通考馆纂修官庚午京察一等旣引见以病自免解组后敎授南北阅二十有一年辛卯正月初八日卒于家君卒逾六十年乡人追纂教思吁请入祠而传学之惜抱先生实侍君入一门四世先后以政事文学享国家爼豆蠁之报史氏所谓荣名岂有旣者耶淸故文学汪君之碑道光八年十二月十日仪征县学生汪君谷卒其同志友丹徒汪沅芷生甘泉薛传均子韵仪征刘文淇孟瞻宝应刘宝楠楚桢泾包愼言孟开旌德姚配中仲虞仪征王僧保西御江都梅植之藴生丹徒柳兴宗宾叔甘泉杨亮季子仪征吴廷扬熙载王翼鳯勾生旣各为文辞以纪其学行写其悲哀又共琢石表其墓而泾包世臣以丹书之曰君质脆弱而性和易居家蔼如也接人退然如不及唯力学则精锐强悍进而不止至不欲后古人弱冠卽鄙弃俗学委心许郑集残缺以求会通有龃龉不相入者则旁稽博讨钩深洞赜常达旦不寐又以揅经擘史要领多在舆地故记简质后儒各为歧说纷出无依据唯近世之图精审据以为本比羣籍而究事情曰指手画必得显证而后已尤嗜作书约锺梁分法为真行风发蹈厉有不可控勒之势而遒丽一应楷则积劳致咯血且病且学葢君之没也年止三十有五而病已八载然未尝旬日辍学也君字小域系出唐越国公世居歙明之季有国儒者迁扬五传至君考铮始着籍仪征举于乡以知县就铨初娶吴氏生长子秿继娶杨氏生君及和秦程君娶于母党生一女而殁君葬之西郊金匮山君甚爱其女孟瞻有子毓崧岐秀善读书君雅属意孟瞻故知之及君之亟也告和求为其子妇君闻而笑曰孟瞻厚我怜我而及我女耶君无主后秿以其幼子寅寿后君并卜明年月日以君丧合于夫人之窆自予弟世荣季怀从洪沂州游于梅花讲院因得与君及芷生诸君交善其日相砥砺勖勉者不为人不速化本本原原不以得丧变所习予尝以谓季怀所与游诸君家居相距或数百千里是葢江淮英淑之所发越使得萃于一地相辅以有成夫岂事之适然者耶然十数年间诸君旣皆困踬无善状季怀顾不幸奄然物化而君又为之续生材实难受材而不负其生为尢难而夺之遽而且酷至于如是天道其果可知也耶然季怀身后诸君检校遗书至四十余万言庶几雅宻有条理唯君造诣已深而著述未就无以垂示来兹尢可悼痛是宜有铭铭曰呜呼小城以子守身之谨而不能厚其生以子稽古之勤而未逮乐所学之成宜博辨雄文如诸君者不胜哀慕涕陨而心倾也悲夫淸故国子监生凌君墓表江都有生于孤露不假师资自力学以成名者三人曰拔贡生汪中容甫国子生凌曙晓楼予以嘉庆六年游扬州则汪君前卒及十年再至乃识凌君君生贫而居市十岁就塾年余读四子书未毕卽去香作杂佣保然停作辄黙诵所已读书苦不明诂解邻之富人为子弟延经义师君乘夜狙其轩外听讲论数月其师觉之乃闭外戸不纳君君愤甚求得已离句之旧籍于市私读之达旦而日中佣作如故年二十乃弃旧业集童子为塾师稍稍近士人然或僿陋不足当君意故君学为世俗制举文无尺度同人亦莫肯为言者而童子尝从君游则书必熟作字正楷以故信从众修脯入稍多益市书君有甥仪征优贡生刘文淇少贫如君君爱其颕悟不忍弃之逐末自课之且敎且学刘君齿未壮卽以淹通经史知名江淮间而其学实自君出君初识予问所当治业予曰治经必守家法专治一家以立其基则诸家可渐通然心之为用苦则机窒乐则慧生机窒者常不卒其业凡读书不熟则心以为苦君自取熟者治之可也以君熟于礼遂劝君治郑氏又以古注义皆激射回互非深通文法则苍黄不能得情事因劝君先诵嘉隆经义三十首每首以三百过为度君旣习之得体势乃出故编修武进张惠言所辑四子书汉说数十事及予与庶常阳湖李兆洛增缀未就之稿挭君以为治经式君旣明古人文法隐显疾徐之故益乐益愤岁余稽典礼考故训补其不备为四书典故核六卷以见知于故梅花山长沂州知府歙洪梧君旣治郑氏得要领又从今寕国训导吴沈钦韩问疑义益贯丳精审嗣闻今仪制武进刘逢禄论何氏春秋而好之及入都为云贵总督仪征阮芸台校辑经郛尽见魏晋来诸家春秋说深念春秋之义存于公羊而公羊之学传自董子董子春秋繁露原天以尊礼援比以贯类旨奥词赜莫得其会通乃博稽旁讨承意仪志梳其章栉其句为注十七卷又别为公羊礼疏十一卷公羊礼说一卷公羊问答二卷嗣阮公出镇延君入粤课公子君时方家居读礼以丧服为人伦大经后儒舛议是非颇谬作礼论百篇引伷郑义洎至粤与阮公商榷删合为三十九篇为一卷凡君所著书三十八卷五十余万言皆有显证远雷同附会之陋足为来学先路君娶同邑范无出别宅严举子镛而范寻歾君继患风痹养疴于董子祠之南偏道院遂以道光九年五月廿六日卒于寓庐年五十有五镛虽始龀哀慕如成人刘君卜以是年八月八日袝君于双墩北原之祖墓与范合封又图所以不朽君者以属予予谓汪君虽博覧强记而特工文辞巨公推挽者多晚以饶裕然勤学亦稍杀减矣君独尙朴学南北奔走皆以校书授读为事未尝与斯世通羔雁修脯而外未尝入可以无取之财予每过从君必危坐据案左手翻卷册右手持笔客至前而不见葢自缔交以来廿余年如一日君得于天者后汪君而人力坚致终始不渝则殆于过之是不可以不铭铭曰凌氏之先泰州着籍儒厯佥宪明史称直曾祖曰襄武长千夫祖鸾父骜乃寄汪都君寠且鲁好学根性自知读书不櫽而正古有都养抑闻牧猪十五年所其精不逋吁嗟凌君远与为侪名则旣振福乃不皆抉经之心以一何郑排斥诐辞章明先训粤有庆允泣抱遗书修德必报成此藐诸淸故文学薜君之碑道光九年八月二十日甘泉薛君子韵歾于福建督学使者内阁学士新建陈用光汀州校士行署先是陈公读子韵所著说文答问疏证之书而善之以质太子少保闽浙总督金匮孙尔准孙公故小学家也叹为絶伦议相与板行之以嘉惠闽士猝遘此变陈公愼于殡之礼留疏证六卷稿本而遣使护丧归扬州厚资其葬仪征刘文淇孟瞻检遗箧得旧读十三经本集録其丹黄手勘之语约可廿卷闽游草一卷文选古字通疏义十二卷草创未卒业孟瞻与宝应刘宝楠楚桢予族子孟开约纂辑缮副以付其家其家卜明年春祔于甘泉西郊十三里庙陶家冲祖墓同人以子韵道嬴时绌不可不表也以属予予以谓子韵少工骈文矞丽常冠侪辈嗣与孟瞻及予弟季怀友善因以次缔交于孟开仲虞五人者相结为本原之学季怀孟瞻孟开治诗攻毛郑氏仲虞治易攻郑虞氏子韵治小学攻许氏皆旁通羣籍而据所业为本砥砺以有成近世昌许氏者推嘉定钱氏金坛段氏段氏徒众尢盛唯子韵究其得失而右钱氏钱段皆予旧诋备闻二老面商榷之辞知子韵于斯业甚审也乾隆中大兴朱氏首以许郑之学劝天下一变揣摩尘腐之习继声者务名高而不别真伪则挦撦断烂之弊兴于是求士者反其道以为用或揣摩尘腐之未能也然遂衮衮跻淸要争言主持风会矣四十年间风尙三变故学者能有志于古百之一志古而一再不当于有司辄自疑迁业其能坚定不惑以汔有成者又百之一予弱冠展侧江淮间常自病盗虚声无根柢物色朴学得阳湖黄乙生小仲通郑氏礼行不违其言武进刘逄禄申受通何氏春秋虞氏易虽涉事迂疎而好学出自天性江都凌曙晓楼治何氏春秋郑氏礼困学而不厌同邑胡世琦玉樵墨守郑氏有缀残补缺之勤嘉定潘鸿诰望之能错综许郑以适大义丹徒柳兴宗宾叔治诗礼史汉能依雅训以捍俗说楚桢之上世故崇汉学能不坠其家法仪征汪榖小城覃精许郑尢长于舆地黟俞正变理初通郑氏礼杜氏春秋乌程凌堃厚堂综汉义说易礼春秋数十万言与理初并长推步算术葢吴越英隽畧备于斯已然必守许氏以推原贾马郑服诂训者卒莫如子韵之善荀子曰学不可以已锲而不舍金石可镂非必资性殊絶也故曰古之学者为己志乎古必违乎今无望其速成无诱于势利乃蕲至乎古之人然而太史读功令至于废书而叹者不亦深悼欎滞矣迹诸君子所学此其志岂利禄之路哉要其稽古自得皆足以有见于时而成进士居馆职者唯玉樵申受未几玉樵竟出宰不获乎上申受左迁祠部至十三年不得调理初望之季怀获一解连踬春官忧生之计更迫余子则困诸生无所合而自道光纪年以后小仲嗒然物化季怀小城相继奄忽今年春夏之交玉樵家食不禄晓楼以养疴敚于道院入秋而申受疫没京邸子韵旅丧闽馆右军所谓感兼伤痛切心哀穷不已又云当今人物眇然雕落可哀叹者殆犹未至若斯之摧剥酸酷也爰洒涕而系之曰君年四一讳传均旧隶溧水今邗滨迁邗再传璋琏琇琏次子柄君其冑以柄后璋璋有孙孙知好学祖颜温母李早世继杨慈妻何淑愼君宜之维君失职以学显吁嗟中材何以勉孝刘总角抱遗书君子之泽自兹远皇敇授修职郎安徽寕国县学训导沈君行状曾祖彬妣仲氏祖载熙吴县学生妣钱氏考培宗貤赠修职郎妣马氏貤封孺人江苏吴县木渎镇沈钦韩年五十七状君字文起号小宛其族望吴兴分吴江迁郡城再迁木渎为吴县人至君六世君深眉巨目仰鼻而短脰面麻黑硕腹下垂行歩蹇连语言涩呐年逾三十乃得以县学生员就嘉庆丁卯江寕布政使司试领荐赴春官又辄踬丁丑大挑入二等道光壬午选授安徽寕国县学训导庚寅九月奉马孺人讳归里次年十二月廿日卒于家配同邑王氏子三箕衍不胜丧后君一月以壬辰正月廿日殁有孙懋官次瓜衍天衍皆业儒君质亚生知而力同困学幼侍貤赠君习为诗稍长自程诵读家极贫书値千钱辄无力购致假之藏书家莫肯出全部得数册持归计日缴换然必求要领写为要删淹通羣经尢长礼与春秋擘揅诸史尤熟于志旁及百家故记官书野乘古今专集彚集类钞札记究其条绪悉归于统旣弱冠念汉书至深至博颜注旣浅陋复多盗窃范氏后书虽简略而义存实录章怀杂集众手故有粹驳刘氏注司马八志文殊宏富然颇无统贯尢疎于地理乃覃思廿年远搜故籍为两汉书疏证七十四卷卷率藁书四十页页率八九百言共二百余万言于以正谬补阙尽之矣凡以植国之体端由制度汉氏虽近古然离秦立法为后世滥觞君故上推姬周下比有明详哉乎其言之损益悉陈得失备见使来学有所依据以当后王取法者旣成寓柬于余曰此书发蒙启覆钩稽贯串然亲见其成书或加省览曾莫能终一卷覆之瓿叹何待来兹良玉不剞必有泣血以相明者非足下而谁葢君之自信而遂以信余也余与君皆业荀子尝推论为国以礼之指以为孔子悼时人勃乱废礼当使天下婴毒祸无可旣极乃见意于春秋以诰万世君因谓左氏亲承圣训博验宝书依经立传全付托之重而公谷家攻之欲显复晦杜氏注出虽得列学官然多入以邪说阴败礼敎其蠧左氏也逾于明攻余涉左氏浅闻君言未深喻也及君邮示补注十二卷正杜氏之大失其有畧陋并为补缀别为考异十卷以辟百家淆乱则信乎从讼左规杜之后而加详审者也君又以裴氏注三国志意在补其褫脱光耀沈落而郡县镇戌之仅见一时名物训诂之不类后世者皆阙故为补训诂八卷释地理八卷又以地理之学古书唯存郦氏水经注近人戴东原校定其倒置羡脱赵诚夫为之刋误其书乃渐可读而戴氏短在凭肊赵氏蔽于轻信至如古书之有足互证与近今志乘之目验可处者二家又皆搜讨未逮也故为水经注疏证四十卷然后郡县之废置沿革山川之高深变迁流合派分昔通今塞皆如提挈在手指掌可谈又以一代巨公诗文非晓然其朝章事实则不能得作者用心之所至韩退之王介甫两集于唐宋各立其极而宋人注韩集空疏肊测宋人注王集止及其诗虽云赡博其于人物制度阙畧尙多故补注韩集及王诗而别创王氏文注注共四十四卷又集范石湖集以着南宋之事然后唐宋五六百年之巨制短章义皆可通君深造眞积乐逄其原陈祥道礼书王施查三家苏诗注王昶金石萃编疵谬触目随手纠正各成卷帙凡君著述无虑四五百万言皆出稽古心得求是于实无一语任意矜眩罜误来学者虽云注释实可单行唯未习算术常自引以为憾君手缮古书至伙唯所节录太平御覧云笈七籖法苑珠林共若干卷校原书十存二三而菁华悉萃手稿尙存其幼学堂诗集十七卷文集八卷已版行君诗始则导源魏晋晩乃頺然自放然而属词比事必有所处嗜为俳文才多而不受其患深究三史行文离合之故以故气骨鶱举脉络微至其声窅然而沈其色黝然而幽为自来骈俪家所未有后更为散文健入震出尽破唐宋壁垒而自合矩矱一可为后世法君性至和易不以所业骄人有问者必就其端绪原始要终反复推寻使皆洞澈唯少小颇事口腹游处有不暇择者渐来久要之责又遇仆隶过溪刻相与造蜚语肆谤讪尝一至秦中游装稍润有华服数事交游复共掎摭之虽非大失唯余亦不能为君曲讳也余生平言学推君论文则晋卿庚寅夏自删定旧作为三十卷初写出而晋卿物化今年秋携稿本访君于木渎入门则君奄在殡宫矣呜呼哀哉原夫居下以思往其言有文始于诗盛于春秋秦汉作者递相祖述幸得垂谕方来莫不珍同鸿宝功力赢绌殆难强名李唐以还著述滋广衡其得失乃有可言杜氏撰集通典蔚为政书之首然前承刘秋后录国故搜讨尙易宋世不刋之书唯洓水资治通鉴然亦借助羣材非一人心力所及章氏考索马氏通考则俱以独力成大业然依类探纂事有循持而舛误亦复时见近世学者首推亭林顾氏迹其成书郡国利病宅京记不过捃拾之勤肇域志虽未见要亦其类也唐韵正五书功同镌金而学止一孔唯日知录闳深简切足副其守先待后之志而前十卷仍属帖括末技顾宛溪胡朏明齐次风覃精水地优义居多顾复初穷究春秋分合着绩专家成名于斯为盛与君并世则钱晓征实能穷探羣籍刋落疏通大都精当然片词碎义其细已甚君博闻兼综同符顾钱以言识大虽略后亭林而精则过之又文采鸿曜非二君自完边幅者比学问之道务多则龎杂无纪而非所以语于吾沈君也君名故藉甚而萋菲尢盛余薄植无可指数困踬更甚于君疏附御侮非其任矣窃述所知为状写付瓜衍天衍録副二本一以告君一编君集之末使君学大昌之后知君所谓眞知之者唯包愼伯之言之非妄叹也道光十有二年岁在壬辰冬十一月十三日安吴包世臣谨状翟秀才传秀才讳翚字仪仲姓翟氏吾泾之水东人也本沔阳张氏远祖有为汉王大将者汉灭其子自鄱阳避难至水东依翟氏以居冒其姓支裔繁衍而真翟氏顾衰弱今别为老翟家云秀才貎癯而善病沉思寡言愼交游与先子特善乾隆丙午先子始肆力为诗戊申冬先子与秀才同为吴氏客出诗百余首属秀才点定秀才叹絶亦录其五七言尢善者十余首以质先子始相引为道义交己酉世臣侍先子至郡应科试始得谒壬子先子病痔甚挈世臣自白门归里而秀才已以是年先期谢世年四十一岁无子癸丑世臣承药物于水东因过秀才墓作诗曰忽忽过荒墓长怀翟秀才神期乍谭笑文采竟蒿莱寒谷泉空咽衰杨叶自推谁怜霜草宿萧飒北风来世臣返为先子言秀才墓荒凉状并诵诗先子嘘唏不自胜久之问曰儿诗大似仪仲何以能此不肖言自八九岁侍几席常课毕辄自读文选嗣大人从戴氏假得全唐诗不肖翻阅之常彻夜心有所触辄效为之稿累五六百首大人病不敢以请先子曰吾事诗晚又苦腹俭不足称其意儿能终吾业者异日当以此致大名洎先子弃养不肖负米蓬转秀才自录诗稿竟止失近唯记其病鹤曰洒落凌霄翰苍苔缓歩行穷愁但有骨江海岂无情露下寒生警松阴影独鸣寰笼休势尔得意尙纵横归燕曰归燕归何处高秋影渐稀慕俦非尽室舍旧独知几翠幙凉风冷银塘白露晞存身深闭戸还复候时飞吾泾在唐有万巨者太白赠诗云吾爱万夫子解渴同琼树何日一来游相欢咏佳句是必工诗然片字无存唯许棠列于大厯十子全唐诗录其五律二章耳阅宋及今千余年未闻有知名士在人口耳者先达侍御赵星阁先生先子之业师也嗜为诗自刻其各体诗二千余首为潄芳居诗钞亦以五律为最工其浑厚过秀才则居使之然而完善精到殊不及工力固不可诬也胡玉樵世琦庶常亦嗜诗前在都下曾出其稿本各体千余首见示夜郎自大非求益者才气固可造而未就轨范非秀才比也然近人为诗者日益多又未见有能及庶常者才难之叹岂唯吾郷秀才故蓄一端砚误碎于地因仿毛颕为端硁传以自况文多不能记不审其族尙有传本否世臣蹉跎至年七十日内自编前后论文之书因补为此传使访诗于吾泾者知许君之有继声也

艺舟双楫卷第五论书一述书上乾隆己酉之岁余年已十五家无藏帖习时俗应试书十年下笔尙不能平直以书拙闻于乡里族曾祖槐植三独违世尙学唐碑余从问笔法授以书法通解四册其书首重执笔遂仿其所图提肘拨镫七字之势肘旣虚悬气急手战不能成字乃倒管循几习之虽诵读时不间寝则植指以画席至甲寅手乃渐定而笔终稚钝乃学怀素草书千文欲以变其旧习三年无所得遂弃去嘉庆己未冬见邑人翟金兰同甫作书而善之记其笔势问当何业同甫授以东坡西湖诗帖曰学此以肥为主肥易掩丑也全用其言习两月书逼似同甫明年春从商邱陈懋本季驯假古帖十余种其尤者为南唐搨画赞洛神大观榻神龙兰亭余已悉同甫之法乃自求之于古以硬黄摹兰亭数十过更以朱界九宫移其字每日习四字每字连书百数转锋布势必尽合于本乃已百日拓兰亭字毕乃见古人抽豪出入序画先后与近人逈殊遂以兰亭法求画赞洛神仿之又百日乃见赵宋以后书褊急便侧少士君子之风余旣心仪遒丽之旨知点画细如丝发皆须全身力到始叹前此十年学成提肘不为虚费也续纵游江浙徧观收藏家旧迹壬戌秋晤阳湖钱伯垧鲁斯鲁斯书名藉甚尝语余曰古人用兔豪故书有中线今用羊豪其精者乃成双钩吾躭此垂五十年才什得三四耳余荅言书不能佳然下笔辄成双钩鲁斯使面作之画旁皆聚墨成线如界余以此差自信矣是年又受法于怀寕邓石如顽伯曰字画疏处可以走马密处不使透风常计白以当黑奇趣乃出以其说验六朝人书则悉合然余书得自简牍颇伤婉丽甲子遂专习欧颜碑版以壮其势而寛其气丙寅秋获南宋库装庙堂碑及枣版阁帖冥心探索见永兴书源于大令又深明大令与右军异法尝论右军眞行草法皆出汉分深入中郎大令眞行草法导源秦篆妙接丞相梁武三河之谤唐文饿之讥旣属梦呓而米老右军中含大令外拓之说适得其反锐精仿习一年之后画有中线矣每以熟纸作书则其墨皆由两边渐燥至中一线细如丝髪墨光晶莹异常纸背状如针画自谓于书道颇尽其秘乙亥夏与阳湖黄乙生小仲同客扬州小仲攻书较余更力年亦较深小仲谓余书解侧势而未得其要余病小仲时出侧笔小仲犹以未尽侧为憾相处三月朝夕辨证不相下因诘其笔法小仲曰书之道妙在左右有牝牡相得之致一字一画之工拙不计也余学汉分而悟其法以观晋唐眞行无不合者其要在执笔食指须高钩大指加食指中指之间使食指如鹅头昻曲者中指内钩小指贴名指外拒如鹅之两掌拨水者故右军爱鹅玩其两掌行水之势也大令亦云飞鸟以爪画地此最善状指势已是故执笔欲其近布指欲其疎吾子其秘之子书得晋人面目耳随人言下转不数十年化为粪壤今人攻书至力者无如吾子勉之矣又云唐以前书者始艮终干南宋以后书皆始巽终坤余初闻不知为何语服念弥旬差有所省因迁习其法一年渐熟丙子秋晤武进朱昻之青立其言曰作书须笔笔断而后起吾子书环转处颇无断势又晤秀水王良士仲瞿言其内子金礼嬴梦神授笔法管须向左迤后稍偃若指鼻准者锋乃得中又晤吴江吴育山子其言曰吾子书专用笔尖直下以墨褁锋不假力于副豪自以为藏锋内转祗形薄怯凡下笔须使笔豪平铺纸上乃四面圆足此少温篆法书家眞秘密语也余旣服小仲之言因不敢遽以三君子为非分习而互试之乃见其说足以补小仲之所未及于是执笔宗小仲而辅以仲瞿运锋用山子而兼及靑立结字宗顽伯以合于小仲屏去模仿专求古人逆入平出之势要以十稔或有心手相得之境然余非闻植三之言则不学非闻同甫之言则中废非得小仲之传则伥伥毕世矣余他业屡迁唯好书廿余年不改一艺之能其难如此况进于书者乎嘉庆丁丑余与翰风同滞都下以书相切磋简札往返无虚日旣乃集前后所言掇其要为此篇又为中篇以疏之是年九月出都道中得王侍中书诀石本有云首务执笔中控前冲拇左食右名禁后从细心体味葢以五指分布管之四面卽同此法古人文简不易推测耳戊寅客吴门乃为下篇以悉书之始卒以示宜兴吴德旋仲伦仲伦亦叹絶而申之曰道固归于墨不溢出于笔而学之则自墨溢出于笔始己卯又与翰风同客济南得北朝碑版甚伙因又为厯下笔谈翰风故攻书改用此法以习北体观者每谓与余书不辨然余书尙缓而翰风尙竣微立异同述书笔谭稿出录副者多江都梅植之藴生仪征吴廷扬熙载甘泉杨亮季子高凉黄洵修存宜兴吴同午午生旌德姚配中仲虞松桃杨承注挹之皆得其法所作时与余相乱然道光辛巳余过常州晤小仲出稿相质小仲曰用笔者天书中尽之始艮终干正所谓流美者地书中阐发善矣然非吾意请其术卒不肯言述书中余旣述诸君子之言为书因以已意通之而知其悉合于古也右军以管为将军明书道之机枢在管而管之不可乱动也今小仲之法引食指加大指之上置管于食指中节之端以上节斜钩之大指以指尖对中指中节拒之则管当食指节湾安如置床大指之骨外突抑管以向右食指之骨横逼挺管以向左则管定然后中指以尖钩其阳名指以爪肉之际距其阴小指以上节之骨贴名指之端五指疏布各尽其力则形如握卵而笔锋始得随指环转如士卒之从旌麾矣此古人所谓双钩者也东坡有言执笔无定法要使虚而寛善言此意已仲瞿之法使管向左迤后稍偃者取逆势也葢笔后偃则虎口侧向左腕乃平而覆下如悬于是名指之筋环肘骨以及肩背大指之筋环臂湾以及胷胁凡人引弓举重筋必反纽乃长劲得力古人传诀所为着悬腕也唐贤状拨镫之势云如人并乘镫不相犯葢善乘者脚尖踏镫必内钩足大指着镫腿筋皆反纽是以并乘而镫不相犯此眞工为形似者矣至古之所谓实指虚掌者谓五指皆贴管为实其小指实贴名指空中用力令到指端非紧握之说也握之太紧力止在管而不注豪端其书必抛筋露骨枯而且弱永叔所谓使指运而捥不知殆解此已笔旣左偃而中指力钩则小指易于入掌故以虚掌为难明小指助名指揭笔尢宜用力也大凡名指之力可与大指等者则其书未有不工者也然名指如桅指之拒帆而小指如桅点之助桅故必小指得劲而名指之力乃实耳山子之法以笔豪平铺纸上与小仲始艮终干之说同然非用仲瞿之法则不能致此也葢笔向左迤后稍偃是笔尖着纸卽逆而豪不得不平铺于纸上矣石工镌字画右行者其錞必向左验而类之则纸犹石也笔犹钻也指如搥也是故仲瞿之法足以尽侧勒策三势之妙而弩趯掠啄磔五势入锋之始皆宜用之锋旣着纸卽宜转换于画下行者管转向上画上行者管转向下画左行者管转向右是以指得势而锋得力惟小正书画形旣促未及换笔而画已成非至精熟难期合法故自柳少师以后遂无复能工此艺者也始艮终干者非指全字乃一笔中自备八方也后人作书皆仰笔尖锋锋尖处巽也笔仰则锋在画之阳其阴不过副豪濡墨以成画形故至坤则锋止佳者仅能完一面耳惟管定而锋转则逆入平出而画之八面无非豪力所达乃后积画成字聚字成篇过庭有言一笔成一字之规一字乃通篇之准者谓此也葢人之捥本侧倚于几任其势则笔端仰左而成尖锋锋旣尖则墨之所到多笔锋所未到是过庭所讥任笔为体聚墨成形者已以上所述凡皆以求墨之不溢出于笔也青立之所谓笔必断而后起者卽无转不折之说也葢行草之笔多环转若信笔为之则转缷皆成扁锋故须暗中取势换转笔心也小仲所以憾未能尽侧者谓笔锋平铺则画满如侧非尙眞侧也汉人分法无不平满中郎见刷墙垩痕而作飞白以垩帚锋平刷痕满足因悟书势此可意推矣古碑皆直墙平底当时工匠知书用刀必正下以传笔法后世书学旣湮石工皆用刀尖斜入虽有晋唐眞迹一经上石悉成尖锋令人不复可见始艮终干之妙故欲见古人面目断不可舍断碑而求彚帖已余见六朝碑拓行处皆留留处皆行凡横直平过之处行处也古人必逐歩顿挫不使率然径去是行处皆留也转折挑剔之处留处也古人必提锋暗转不肯擫笔使墨旁出是留处皆行也顽伯计白当黑之论卽小仲左右如牝牡相得之意小仲尝言近世书鲜不阋墙操戈者又言正书惟太传贺捷表右军旦极寒大令十三行是眞迹其结构天成下此则张猛龙足继大令龙藏寺足继右军皆于平正通达之中迷离变化不可思议余为申之以刁遵志足继太传河南圣教序记其书右行从左玩至右则字字相迎从右看至左则笔笔相背噫知此斯可与言书矣述书下书艺始于指法终于行间前二篇已详论之然聚字成篇积画成字故画有八法唐韩方明谓八法起于隶字之始传于崔子玉厯锺王以至永禅师者古今学书之机栝也隶字卽今眞书八法者点为侧平横为勒直为努钩为趯仰横为策长撇为掠短撇为啄捺为磔也以永字八画而备八势故用为式唐以后多申明八法之书然详言者或不得其要领约言之又不欲尽泄其袐余故显言之夫作点势在篆皆圆笔在分皆平笔旣变为隶圆平之笔体势不相入故示其法曰侧也平横为勒者言作平横必勒其笔逆锋落纸卷豪右行缓去急回葢勒字之义强抑力制愈收愈紧又分书横画多不收锋云勒者示隶画之必收也后人为横画顺笔平过失其法矣直为努者谓作直画必笔管逆向上笔尖亦逆向上平锋着纸尽力下行有引弩两端皆逆之势故名努也钩为趯者如人之趯脚其力初不在脚猝然引起而全力遂注脚尖故钩末断不可作飘势挫锋有失趯之义也仰画为策者如以策策马用力在策本得力在策末着马卽起也后人作仰横多尖锋上拂是策末未着马也又有顺压不复仰卷者是策旣着马而末不起其策不警也长撇为掠者谓用努法下引左行而展笔如掠后人撇端多尖颕斜拂是当展而反敛非掠之义故其字飘浮无力也短撇为啄者如鸟之啄物锐而且速亦言其画行以渐而削如鸟啄也捺为磔者勒笔右行铺平笔锋尽力开散而急发也后人或尙兰叶之势波尽处犹袅娜再三斯可笑矣字有九宫九宫者每字为方格外界极肥格内用细画界一井字以均布其点画也凡字无论疎密斜正必有精神挽结之处是为字之中宫然中宫有在实画有在虚白必审其字之精神所注而安置于格内之中宫然后以其字之头目手足分布于旁之八宫则随其长短虚实而上下左右皆相得矣每三行相并至九字又为大九宫其中一字卽为中宫必须统摄上下四旁之八字而八字皆有拱揖朝向之势逐字移看大小两中宫皆得圆满则俯仰映带奇趣横出已九宫之说始见于宋葢以尺寸算字专为移缩古帖而说不知求条理于本字故自宋以来书家未有能合九宫者也两晋眞书碑版不传于世余以所见北魏南梁之碑数十百称悉心参悟而得大小两九宫之法上推之周秦汉魏两晋篆分碑版存于世者则莫不合于此其为锺王专力可知也世所行贺捷黄庭画赞洛神等帖皆无横格然每字布势奇纵周致实合通篇而为大九宫如三代锺鼎文字其行书如兰亭玉润白骑追寻违远吴兴外出等帖鱼龙百变而按以矩矱不差累忝降及唐贤自知才力不及古人故行书碑版皆有横格就中九宫之学徐会稽李北海张郎中三家为尢密传书俱在潜精按验信其不谬也然而画法字法本于笔成于墨则墨法尢书艺一大关键已笔实则墨沈笔飘则墨浮凡墨色奕然出于纸上莹然作紫碧色者皆不足与言书必黝然以黑色平纸面谛视之纸墨相接之处仿佛有毛画内之墨中边相等而幽光若水纹徐漾于波发之间乃为得之葢墨到处皆有笔笔墨相称笔锋着纸水卽下注而笔力足以摄墨不使旁溢故墨精皆在纸内不必眞迹卽玩石本亦可辨其墨法之得否耳尝见有得笔法而不得墨者矣未有得墨法而不由于用笔者也丞相云下笔如鹰鹯搏击右军云每作一点画皆悬管掉之令其锋开自然遒丽侍中云崔杜锺张二卫之书笔力惊絶梁武帝与隐居评书以中郎为笔势洞达右军为字势雄强又取象于龙威虎震快马入阵合观诸论则古人葢未有不尙峻劲者矣永师之后虞欧褚陆徐张李田颜柳各奋才智大畅宗旨中更丧乱传笔法者唯明州布衣范的洛阳少师两家范之阿育王碑行间茂宻杨之大仙帖画外峭险并符前哲自兹以降宋之东坡明之香光亦臻妙悟东坡云我虽不善书解书莫如我苟能通其意常谓不学可香光云画中须臾不得轻易偏软探厥词旨可谓心通八法者矣若二公肆力九宫岂必远后古人乎是故善学者道苏须知其澜漫由董须知其凋疎汰澜漫则雄逸显避凋疎则简澹眞余年廿六而后学四十而后知少小恶札脱于心而胶于手精力旣衰又廹物务岂望有成庶几述其心得以授子弟童而习之或有能继志以成名者云尔厯下笔谭秦程邈作隶书汉谓之今文葢省篆之环曲以为易直世所传秦汉金石凡笔近篆而体近眞者皆隶书也及中郎变隶而作八分八背也言其势左右分布相背然也魏晋以来皆传中郎之法则又以八分入隶始成今眞书之形是以六朝至唐皆称眞书为隶自唐人误以八为数字及宋遂并混分隶之名窃谓大篆多取象形体势错综小篆就大篆减为整齐隶就小篆减为平直分则纵隶体而出以骏发眞又约分势而归于遒丽相承之故端的可寻故隶眞虽为一体而论结字则隶为分源论用笔则分为真本也西晋分书孙夫人碑是孔羡法嗣用笔沉痛不减而体稍疏隽太公望碑是乙瑛法嗣结字宕逸相逼而气加凝整大率晋人分法原本钟梁尤近隶势自北魏以逮唐初皆宗孙夫人及会稽晩出始尙太公望极于韩史益趋便媚分法不古隶势因之晋人隶书世无传石研究二碑可以意测葢中郎立极梁传其势锺传其韵后遂判为二派至近人邓石如始合二家以追中郎未可以时代优劣也北朝隶书虽率导源分篆然皆极意波发力求跌宕凡以中郎旣往锺梁并起各矜巧妙门戸益开踵事增华穷情尽致而般若碑浑穆简静自在满足与郙阁颂析里桥同法用意逼近章草当是西晋人专精蔡体之书无一笔阑入山阴故知为右军以前法物儗其意境惟有香象渡河已平原会稽各学之而得其性之所近反复玩味絶无神奇但见点画朴实八面深稳更无欠缺处耳求之彚帖征西出师颂大令保母志可称一家眷属以其絶去作用处相同故也绛帖刻桓山颂献之铭六字相传为大令书沈雄宕逸诚亦希有然以儗般若碑则如罗汉具六大神通及见入定古佛不免偏袒膜拜耳穆子容碑乃其云仍北碑体多旁出郑文公碑字独真正而篆势分韵草情毕具其中布白本乙瑛措画本石鼓与草同源故自署曰草篆不言分者体近易见也以中明坛题名云峰山五言验之为中岳先生书无疑碑称其才冠秘颕研图注篆不虚耳南朝遗迹唯鹤铭石阙二种萧散骏逸殊途同归而鹤铭刓泐已甚石阙不过十余字又系反刻此碑字逾千言其空白之处乃以摩崖石坳让字均行并非剥损直文苑奇珍也刁惠公志最茂密平原于茂字少理会会稽于密字欠工夫书评谓大傅茂密右军雄强雄则生气勃发故能茂强则神理完足故能密是茂密之妙已槪雄强也北魏书经石峪大字云峯山五言郑文公碑刁惠公志为一种皆出乙瑛有云鹤海鸥之态张公淸颂贾使君魏灵藏杨大眼始平公各造像为一种皆出孔羡具龙威虎震之规李仲璇敬显儁别成一种与右军致相近在永师千文之右或出卫瓘而无可证验隋龙藏寺庶几绍法逊其淡远之神而体势更纯一齐隽修罗碑措画结体极意经营虽以险峻取胜而波发仍归藴藉北朝书承汉魏势率尙扁此易为长渐趋姿媚已为率更开山朱君山碑用笔尢宕逸字势正方整齐而具变态其行画特多偏曲骨血峻秀葢得于秦篆山谷以箭锋所直人马应弦为有韵验以此书信为知言谏议学之而不尽遂成平滞一路滥觞矣古人书有定法随字形大小为势武定玉佛记字方小半寸刁惠公朱君山字方大半寸张猛龙等碑字方寸郑文公中明坛字方二寸各碑额云峰山诗瘗鹤铭侍中石阙字方四五寸云峰岨崃两山刻经字皆方尺泰山刻经字方尺七八寸书体虽殊而大小相等则法出一辙至书碑题额本出一手大小旣殊则笔法顿异后人目为彚帖所瞇于是有黄庭乐毅展为方丈之谬说此自唐以来牍署字遂无可观者也北朝人书落笔峻而结体庄和行墨涩而取势排宕万豪齐力故能峻五指齐力故能涩分隶相通之故原不关乎迹象长史之观于担夫争道东坡之喻以上水撑船皆悟到此间也用笔之法见于画之两端而古人雄厚恣肆令人断不可企及者则在画之中截葢两端出入操纵之故尙有迹象可寻其中截之所以丰而不怯实而不空者非骨势洞达不能幸致更有以两端雄肆而弥使中截空怯者试取古帖横直画蒙其两端而玩其中截则人人共见矣中实之妙武德以后遂难言之丘人邓石如书中截无不员满遒丽其次刘文淸中截近左处亦能洁净充足此外则并未梦见在也古今书诀俱未及此惟思白有笔画中须臾不得轻易偏软之说虽非道出眞际知识固自不同其跋杜牧之张好好诗云大有六朝风韵者葢亦赏其中截有丰实处在也北碑画势甚长虽短如黍米细如纎豪而出入收放偃仰向背避就朝揖之法备具起笔处顺入者无缺锋逆入者无涨墨每折必洁净作点尢精深是以雍容寛绰无画不长后人着意留笔则驻锋折颕之处墨多外溢未及备法而画已成故举止匆遽界恒苦促画恒苦短虽以平原雄杰未免斯病至作于势褁锋敛墨入内以求条鬯手足则一画旣不完善数画更不变化意恒伤浅势恒伤薄得此失彼殆非自主山谷谓征西出师颂笔短意长同此妙悟然渠必见真迹故有是契若求之彚帖卽北宋枣本不能传此神解境无所触识且不及况云实证耶北碑字有定法而出之自在故多变态唐人书无定势而出之矜持故形板刻十三跋是伪物子昻虽陋未必至是然今世盛行其说受病最深处无如陈隋人结字非不古而乏俊气二语五百年来佳子弟多为所误夫千人曰俊君子正衣冠尊瞻视俨然可畏所以为有俊气也岂必龋笑慵妆作失行妇人状哉永叔曰书至梁陈之际而工极余尝叹为知言惜南朝禁立碑墓志出土惟保母一种而原砖又亡幸有始兴王碑剥蚀之余尙可以证前说之谬妄思白但于彚帖求六朝故自言廿年学魏晋无入处及学宋人乃得眞解葢彚帖皆宋人所摹固不如宋人自书之机神完足也近人王澍谓江南足拓不如河北断碑亦为有见地者唐人草法推张长史钱醉僧杨少师三家长史书源虞陆故醉僧以为洛下遇颜尙书自言受笔于长史闻斯八法若有所得世所传肚痛春草东明秋寒诸帖皆非眞迹惟千文残本二百余字伏如虎卧起如龙跳顿如山峙挫如泉流上接永兴下开鲁郡是为草隶醉僧所传大小千文亦是伪物惟圣母律公导源篆籀浑雄鸷健是为草篆少师韭花起居法皆出仿写至大仙帖逆入平出歩步崛强有猿腾蠖屈之势周隋分书之一变是为草分其余如屏风书谱絶交诸帖虽俱托体山阴止成藁行而已自唐迄明书有门戸者廿人爰为续评永兴如白鹤翔云人仰丹顶河南如孔雀皈佛花散金屛王知敬如振鹭集而有容柳诚悬如关雎挚而有别薜少保如雏鹄具千里之志锺绍京如新莺矜百啭之声率更如虎饿而愈健北海如熊肥而更捷平原如耕牛稳实而利民用会稽如战马雄肆而解人意景度如俵骡强缰布武紧宻范的如明驼舒歩举止轩昻玉局如丙吉问牛能持大体端明如子阳处蜀徒节銮舆山谷如梁武写经心仪利益海岳如张汤执法比用重轻子昻如挟瑟燕姬矜宠善狎伯几如负暄野老嘈杂不辞京兆如戎人呀布不知麻性宗伯如龙女叅禅欲证男果后附四则枞阳门三大字在安徽省城南门字径二尺许雍容揖让是山阴家法唯门字右直稍挺腹不敢径指为右军书耳赵州城内永兴所书攀龙鳞附鳯翼六大字尺寸与枞阳门相当比之则脚忙手乱局促窘廹不目頼矣庚亮持江西节右军为其从事或庾自书或使王书时右军年少书势或稍加作用未可知也然断非永师以下所能至矣天监井栏在茅山可辨者尙有数十字字势一同瘗鹤铭其字同者则笔法结法悉同可证鹤铭为隐居书而逋翁淸臣之说废已杭州龚定庵藏宋拓八关齐七十二字一见疑为鹤铭始知古人鹤铭极似颜书之说有故蓟州城内有太白书观音之阁四大字字径七八尺整暇有永兴风唯笔势稍抛松耳然较逍遥楼颜书相去不可数计与金坛段鹤台王立明经论书次东坡韵昔吾语文笔于中必有我蜜成花不见持以论书可错综理相安避就形时椭常能伏纸骄始得见笔娜转换心如旋骏发势每颇摄水墨无溢开锋毫不裹锋毫辨微芒木墨分纎么嗜此二十年长者力先荷闻声震合弦譬巧知扣笴只今两少师传书苦不伙变法心何雄涉险气振惰俗学贪速成锦鞾被驽跛歩颜拥肥姬趋欧牵病騀若谓吾言非试与讯江左[花之精浮而为蜜其滓沈而为蜡蜡中亦无花迹乃为蜜成未成之先则采与酿大有事在错综十句言酿之事只今八句言采之事凡作书无论何体必须筋骨血肉备具筋者锋之所为骨者毫之所为血者水之所为肉者墨之所为锋为笔之精水为墨之髓锋能将副毫则水受摄副毫不里锋则墨受运而其要归于运指大指能揭管则锋自开名指能拒管则副毫自平锋开毫平而墨自不溢出笔外水行墨中书势无不遒润矣王侍中传右军之诀云万毫齐力予尝申之曰五指齐力葢指力有偏重则毫力必不能齐也頼柳诚悬杨景度两少师皆神明于指法故一变江左书势而江左书意反以传但知之者罕矣]附旌徳姚配中仲虞和作书学缄秘多启钥恃有我我气果浩然大小靡不可使转贯初终形体随偏椭如松对月闲如柳迎风娜[书之大局以气为主使转所以行气气得则形体随之无不如志古人之缄秘开矣]请言使转方按提平且颇注墨枯还荣展豪紏异里[字有骨肉筋血以气充之精神乃出不按则血不融不提则筋不劲不平则肉不匀不颇则骨不骏圆则按提出以平颇是为绞转方则平颇出以按提是为翻转知绞翻则墨自不枯而豪自不褢矣此使转之眞诠古人之秘宻也]尢有空盘纡与草争眇么草原一脉承眞亦千钧荷[真草同原而异派眞用盘纡于虚其行也速无迹可寻草用盘纡于实其行也缓有象可覩唯锋俱一脉相承无问藏露力必通身俱到不论迅迟盘纡之用神草眞之机合矣]眞自变欧褚抽挈同发笴门戸较易寻授受转难伙[字有方圆本自分篆方者用翻圆者用绞方不能翻则滞而成疣圆不知绞则痹而为痿河南用绞多行以抽笔勃海用翻多行以挈笔抽用按提挈用平颇两家之所以分也欧褚合则宛然旧观矣]愧余玩索频徒戒临摹惰行之虽有时至焉每苦跛先路道恳勤遵途骋駊騀旨哉双楫篇后尘附诸左论书十二絶句有序书道以用笔为主然明于源流所自则笔法因之故纪汉世以来迄于近今宗派脉络次为韵语其人所共见而名实复副者槪从畧焉己卯季秋书于厯下西司公廨程隶原因李篆生蔡分展足始纵横更依分势成今隶不辨眞源漫证盟说详笔谭自真隶名别而古人笔法始失中郎派别有锺梁茂密雄强正雁行底事千文传祖法顿敎分隶意参商锺之乙暎梁之孔羡北朝隶石恪守两宗至隶不本分草不本篆实滥觞于眞草千文其自题曰眞书葢亦有意变古也吕望翩仙接乙瑛峻严孔羡毓任城欧徐倒置滋流弊具体还应溯巨卿西晋分书有太公望任城太守孙夫人二碑虽峻逸殊科而皆曲折顿宕姿致天成至率更法任城会稽法吕望惟于波发注意其牵引环转处多行以今之法中郎洞达之风息已朱扬张贾是梁宗勃海荧阳势绍锺更有贞珉镌般若便齐李蔡起三峰荧阳郑羲勃海刁遵朱义章杨大眼张猛龙贾思伯皆北魏碑般若碑字方二寸三百言尙完好无时代年月书势敦厚浑雄予臆定为西晋人书实古今第一眞书石本也从来大字苦拘挛岱麓江崖若比肩多谢云封经石峪不敎山谷尽书禅泰山经石峪大字完好者不下二百与焦山鹤铭相近而渊穆时或过之梁武平书致有神一言常使见全身云峯山下摩残碣啸树低腰认未眞郑文公季子道昭自称中岳先生有云峰山五言及题名十余处字势巧妙俊丽近南朝郗超谢万常疑其父墓下碑经石峪大字刁惠公志出其手也中正冲和龙藏碑擅埸或出永禅师山阴面目迷梨枣谁见匡庐雾霁时随龙藏寺出魏李仲璇敬显隽两碑而加纯净左规右矩近千文而雅健过之书平谓右军字势雄强此其庶几若如阁帖所刻絶不见雄强之妙卽定武兰亭亦未称也伯英遣篆为狂草长史偏从隶势来八法幸窥龙虎气东明春草总成灰伯英变章为草歴大令而至伯高始能穷奇尽势然唯千文二百余字是眞迹他帖皆赵米以后俗手所为余玩千文而悟伯高为草隶藏眞为草篆景度为草分虽同出伯英得笔各有原本然征西风流遂尔邈絶此大令所为叹章草宏逸也三唐试判俗书胚习气原从褚氏开兖颂只今留片石独无尘染笔端来先任城公兖公颂骏和兼至唐石本之恪守古法者巨川官告是书雄健举沉追势并工悟入指尖有垆冶转毫犹憾墨痕丰谓会稽本唐帖真书之善自变者行书则兰亭题句同此妙悟洛阳草势通分势以侧为雄曲作浑董力苏资纵奇絶问津须是到河源东坡香光俱得力于景度然东坡谓其雄杰有颜柳之遗香光谓其以险絶为奇破方为圜削繁成简是犹未见彼结胎入悟处也无端天遣怀寕老上蔡中郎合继声一任刘姚夸絶诣偏师争与撼长城诸城刘文淸相国少习香光壮迁坡老七十以后潜心北朝碑版虽精力已衰未能深造然意兴学识超然尘外桐城姚惜抱京堂晚而工书专精大令为方寸行草宕逸而不空怯时出华亭之外其半寸以内真书洁净而能恣肆多所自得怀寕布衣邓石如顽伯篆隶分眞狂草五体兼工一点一画若奋若抟葢自武德以后间气所锺百年来书学能自树立者莫或与叅非一时一州之所得专美也国朝书品平和简静遒丽天成曰神品酝酿无迹横直相安曰妙品逐迹穷源思力交至曰能品楚调自歌不谬风雅曰逸品墨守迹象雅有门庭曰佳品右为品五妙品以降各分上下共为九等能者二等仰接先民俯援来学积力旣深或臻神妙逸取天趣味从卷轴若能以古为师便不外于妙道佳品诸君虽心悟无闻而其则不失攻苦之效未可冺没至于狂怪软媚幷系俗书纵负时名难入眞鉴庶使雅俗殊途指归不昧其人皆以旣往为断就所见而条别之同等则约以世序为其后先道光四年正月望日泾包世臣愼伯甫编次神品一人邓石如隶及篆书妙品上一人邓石如分及眞书妙品下二人刘墉小眞书姚鼐行草书能品上八人释邱山眞及行书宋珏分及牓书傅山草书姜宸英行书邓石如草书刘墉牓书黄乙生行牓书能品下二十三人王铎草书周亮工草书笪重光行书吴大来草书赵润草牓书张照行书刘绍庭草牓书吴襄行书翟赐履草书王澍行书周于礼行书梁巘眞及行书翁方纲行书于令淓行书巴慰祖分书顾光旭行书张惠言篆书王文治方寸眞书刘墉行书汪庭桂分书钱伯垧行及牓书陈希祖行书黄乙生小真行书逸品上十四人顾炎武正书萧云从行书释雪浪行书郑簠分及行书高其佩行书陈洪绶行书程遂行书纪映钟行书金农分书张鹏翀行书袁枚行书朱筠稿书朱珪真书邓石如行书宋镕行书逸品下十六人王时敏行及分书朱彝尊分及行书程京蕚行书释道济行书赵青藜眞及行书钱载行书程瑶田小眞书巴慰祖行书汪中行书毕涵行书陈淮行书姚鼐小眞书程世淳行书李天澄行书伊秉绶行书张桂岩行书佳品上二十二人沈荃正书王鸿绪行书先着行书查士标行书汪士鋐眞书何焯小眞书陈奕禧行书陈鹏年行书徐良行书蒋衡正书于振行书赵知希草书孔继涷行书嵇璜真书钱澧行书桂馥分书翁方纲小真书张燕昌小真书康基田行书钱坫篆书谷际岐行书洪梧小眞书佳品下十一人郑来行书林佶小眞书方观承行书董邦达行书华嵓行书秦大士行书高方小真书金榜眞书吴俊行书陈崇本小真书九品共九十七人重叠见者六人实九十一人又在都下前门西猪市口堆子前路北见火镰店柜上立招牌两块有只此一家言无二价八字字径七寸墨书白粉版版裂如蛇跗其书优入妙品询之不得主名阿记于此道光廿四年重录增能品上一人张琦真行及分书能品下三人于书佃行书段玉立小真及草书吴德旋行书佳品上五人吴育篆及行书梅植之行书朱昻之行书李兆洛行书徐凖宜正书荅熙载九问问自来论眞书以不失篆分遗意为上前人实之以笔画近似者而先生驳之信矣究竟篆分遗意寓于真书从何处见篆书之员劲满足以锋直行于画中也分书之骏发满足以豪平铺于纸上也眞书能敛墨入豪使锋不侧者篆意也能以锋摄墨使豪不裹者分意也有涨墨而篆意湮有侧笔而分意漓诚悬景度以后遂滔滔不可止矣问先生常言草书自有法非字体之说也宄竟何者为草法书谱云眞以点画为形质使转为性情草以使转为形质点画为性情是真能传草法者世人知眞书之妙在使转而不知草书之妙在点画此草法所不为传也大令草常一笔环转如火筯划灰不见起止然精心探玩其环转处悉具起伏顿挫不殊点画之势由其笔力精熟故无垂不缩无往不收形质成而性情见所谓画变起伏点殊衂挫导之泉注顿之山安也后人作草心中之部分旣无定则捥下之停注又复卤莽任笔为体脚忙手乱形质尙不备具更何从说到性情乎葢必点画寓使转之中卽性情发形质之内望其軆势狂怪飘忽几不复可辨识而求其笔法完善圆足一切与真书无异过庭所为又言伯英不眞而点画狼籍指出楷式抉破窔奥也然世传书谱石本出安氏者最下定是困学临冩使转怱忙点画直率全无唐人意象出文氏者缭绕无骨势徒以浓枯取致行间尢寂寞无意兴出陆氏者较胜而势短韵薄行间之气不充亦未必是真迹古人云事忙不及草书须是部位纯熟而出之雍容回互缓急仍以点画之法行其使转则性情与形质合草法虽不传未始不可冥契古初也问先生常言左右牝牡相得而近又改言气满究竟其法是一是二作者一法观者两法左右牝牡固是精神中事然尙有形势可言气满则离形势而专说精神故有左右牝牡皆相得而气尙不满者气满则左右牝牡自无不相得者矣言左右必有中中如川之泓左右之水皆摄于泓若气满则是来源极旺满河走溜不分中边一目所及更无少欠缺处然非先从左右牝牡用功力岂能幸致气满哉气满如大力人精通拳势无心防备而四面有犯者无不应之裕如也问吴兴言结字因时相沿用笔千古不易陈隋人结字非不古而乏俊气此又存乎其人华亭云古人以章法为一大事尝见襄阳西园记端若引绳此非必有迹象乃平日留心章法故耳二说孰优赵董二说皆陋结字本于用笔古人用笔悉是峻落反收则结字自然奇纵若以吴兴平顺之笔而运山阴矫变之势则不成字矣分行布白非停匀之说也若以端若引绳为深于章法此则史匠之能事耳故结体以右军为至奇秘阁所刻之黄庭南唐所刻之画赞一望唯见其气充满而势俊逸逐字逐画衡以近世体势几不辨为何字葢其笔力惊絶能使点昼荡漾空际回互成趣大令十三行稍次之曹娥碑俊朗殊甚而结字序画渐开后人匀称门戸当是右军誓墓后代笔人所为或出羊侍中而后人以为王軆误收右军帖中耳乐毅论各本皆是唐人自书非出摹拓只为体势之平实由笔势之近北碑以淸颂碑玉佛记为最奇然较十三行已为平近无论画赞黄庭也内景经纵势取姿可谓有韵然序画雅无奇趣鹤铭神理止同内景以为右军书者皆非能见匡庐眞相者也降至王侍中用笔渐平而结字益实葢二王以前之书无论眞行帖中所无不能撮合偏旁曰创一字以叅其间侍中以下则渐可以后人体势入之而不嫌矣草书唯皇象索靖笔鼓荡而势峻宻殆右军所不及伯英诸帖大都是大令书圣于狂草空前絶后只是行以篆法下笔如鹰鹯搏击遒而不褊疎而不凋虽经挪行尙可想所向无空阔之意态也问前人言小字如大字褚遂良以后经生祖述亦有能者大字如小字未之见也题署如细字跌宕自在唯米襄阳近之斯语是否小字如大字以言用法之偹取势之远耳河南徧体珠玉颇有行歩媚蛊之意未足为小字如大字也大字如小字以形容其雍容俯仰不为空阔所震慑耳襄阳侧媚跳荡专以救应藏身志在束湿而时时有收拾不及处正是力弱胆怯何能大字如小字乎小字如大字必也黄庭旷荡处直任万马奔腾而籓篱完固有率然之势大字如小字唯鹤铭之如意指挥经石峪之顿挫安详斯足当之问每作一波常三过折无埀不缩无往不收先生每举此语以示学者而细玩古帖颇不尽然卽观先生作字又多直来直去二法是同是异学书如学拳学拳者身法歩法手法扭筋对骨出手起脚必极筋所能至使之内气通而外劲出予所以谓临摹古帖笔画地歩必比帖肥长过半乃能尽其势而传其意者也至学拳已成真气养足其骨节节可转其筋条条皆直虽对强敌可以一指取之于分寸之间若无事者书家自运之道亦如是矣葢其直来直去已备过折收缩之用观者见其落笔如飞不复察笔先之故卽书者亦不自觉也若径以直来直去为法不从事于支积节累则大谬矣问匀净无过吴兴上下直如贯珠而势不相承左右齐如飞雁而意不相顾何耶吴兴书笔专用平顺一点一画一字一行排次顶接而成古帖字体大小颇有相径庭者如老翁携幼孙行长短参差而情意真挚痛痒相关吴兴书则如市人入隘巷鱼贯徐行而争先竞后之色人人见面安能使上下左右空白有字哉其所以盛行数百年者徒以便经生胥史故耳然竟不能废者以其笔虽平顺而来去出入处皆有曲折停蓄其后学吴兴者虽极似而曲折停蓄不存惟求匀净是以一时虽为经生胥史所宗尙不旋踵而烟销火灭也问华亭言学少师大仙帖得其破方为圆削繁成简之妙先生尝是其言再三寻讨不得其故香光论书以此二语为最精从过庭泯规矩于方圆遁钩绳之曲直悟入非果得于学大仙帖也此以香光所诣而知之至大仙帖卽今传新歩虚词望之如狂草不辨一字细心求之则眞行相参耳以眞行聨缀成册而使人望为狂草此其破削之神也葢少师结字善移部位自二王以至颜柳之旧势皆以展蹙变之故按其点画如真行而相其气势则狂草山谷云世人尽学兰亭面欲换凡骨无金丹谁知落阳杨风子下笔便到乌丝阑言其变尽兰亭面目而独得神理也兰亭神理在似奇反正若断还连八字是以一望宜人而究其结字序画之故则奇怪幻化不可方物此可以均天下国家可以辞爵禄可以蹈白刄之中庸而非非之无举刺之无刺之中庸也少师则反其道而用之正如尼山之用狂狷书至唐季非诡异卽软媚软媚如乡愿诡异如素隐非少师之险絶断无以挽其颓波眞是由狷入狂复以狂用狷者狂狷所为可用其要归固不悖于中行也问先生尝云道苏须汰澜漫由董宜避凋疎澜漫凋踈章法中事乎笔法中事乎汰之避之从何处着手澜漫凋疎见于章法而源于笔法花到十分名澜漫者菁华内竭而颜色外褪也草木秋深叶凋而枝踈者以生意内凝而生气外敝也书之澜漫由于力弱笔不能摄墨指不能伏笔任意出之故澜漫之弊至幅后尢甚凋踈由于气怯尽于画中结法止于字内矜心持之故凋踈之态在幅首尢甚汰之避之唯在练笔笔中实则积成字累成行缀成幅而气皆满气满则二弊去矣寳晋斋辞中令书画瘦行寛而不凋疎者气满也戏鸿堂摘句兰亭诗张好好诗结法率易格致散乱而不澜漫者气满也气满由于中实中实由于指劲此诣甚难至然不可不知也荅三子问修存问先生薄吴郡书而常举其言为学者法其所谓察之尙精拟之贵似先察后拟者将毋必能察而后能拟耶 敢问古帖眞伪优劣如何能精其察书道妙在性情能在形质然性情得于心而难名形质当于目而有据故拟与察皆形质中事也古帖之异于后人者在善用曲阁本所载张华王导庚亮王廙诸书其行画无有一黍米许而不曲者右军已为稍直子敬又加甚焉至永师则非使转处不复见用曲之妙矣尝谓人之一身曾无分寸平直处大山之麓多直出然歩之则措足皆曲若积土为峯峦虽畧具起伏之状而其气皆直为川者必使之曲而循岸终见其直若天成之长江大河一望数百里瞭之如弦然扬帆中流曾不见有直波少温自矜其书于山川得流峙之形者殆谓此也曾忆相人书有曰眉要曲兮不要直曲直愚人不得知曲直之说至显而以为愚人不知则其理正通于书故米赵之书虽使转处其笔皆直而山阴伪迹多出两家非明于曲直之故恶能一目辨晢哉秦汉六朝传碑不甚磨泐者皆具此意彚帖得此秘密所见唯南唐祖刻数种其次则枣版阁本北宋蔡氏南宋贾氏所刻已多参以已意明之文氏王氏董氏陈氏几于形质无存况言性情耶然能辨曲直则可以意求之有形质无形质之间而窥见古人真际也曲直之粗迹在柔润与硬燥凡人物之生也必柔而润其死也必硬而燥草木亦然柔润则肥痩皆员硬燥则长短皆扁是故曲直在性情而达于形质员扁在形质而本于性情唐贤眞书以渤海为最整河南为最暇然其飞翔跳荡不殊草势筋摇骨转牵掣玲珑实有不草而使转纵横之妙凡以其用笔较江左为直而视后来则犹甚曲之故也能以是察则近于精矣藴生问先生言察古帖之术微妙至不可遁自宋至明真迹流传者眞伪尢杂仍用是以察乎抑别有术乎太傅呕血以求中郎笔诀逸少仿锺书胜于自运子敬少时学右军代笔人书可见万古名家无不由积学酝酿而得虽在体势旣成自辟门戸而意态流露其得力之处必有见端赵宋以来知名十数无论东坡之雄肆漫士之精熟思白之秀逸师法具有本末卽吴兴用意结体全以王士则李宝成碑为枕中秘而晋唐诸家亦时出其腕下至于作伪射利之徒则专取时尙之一家画依字抚力求貎似断不能追踪导源以求合于形骸之外故凡得名迹一望而知为何家者字字察其用笔结体之故或取晋意或守唐法而通篇意气归于本家者眞迹也一望知为何家之书细求以本家所习前人法而不见者仿书也以此察之百不失一震伯问善哉先生之言察也敢问拟其术从何始于何终始如选药立方终如集腋成裘立方必定君药以主症为裘必揣身裁以俪色斯其大都也学者有志学书先宜择唐人字势凝重锋芒出入有迹象者数十字多至百言习之用油纸悉心摹出一本次用纸盖所摹油纸上张帖临写不避涨墨不辞用笔根劲纸下有本以节度其手则可以目导心追取帖上点画起止肥瘦之迹以后逐本递夺见与帖不似处随手更换可以渐得古人回互避就之故约以百过意体皆熟乃离本展大加倍尽已力以取其回锋抽掣盘纡环结之巧又时时闭目凝神将所习之字收小如蝇头放大如牓署以验之皆如在覩乃为真熟故字断不可多也然后进求北碑习之如前法以坚其骨势然后纵临所习之全帖渐遍诸家以博其体势闲其变态乃由真入行先以前法习褚兰亭肥本笔能随指环转乃入闗帖唯争座位至易滑手一入方便门难为出路要之每习一帖必使笔法章法透入肝膈每换后帖又必使心中如无前帖积力旣久习过诸家之形质性情无不奔会腕下虽曰与古为徒实则自怀杼轴矣唯草书至难先以前法习永师千文次征西月仪二帖宜遍熟其文乃纵临张伯英二王以及伯高残本千文务以不眞而点画狼籍一语为宗则拟之道得也善夫吴郡之言乎背羲献而无失违锺张而尙工是拟虽贵似而归于不以也然拟进一分则察亦进一分先能察而后能拟拟旣精而察益精终身由之殆未有止境矣

艺舟双楫卷第六论书二书谱辨误书谱云羲之入都临行题壁子敬密拭除之书易其处私为不恶羲之自都返见曰吾去时眞大醉也敬乃内惭又言谢安素轻子敬之书子敬尝作佳书与安谓必存录安辄题后答之敬深以为恨之二说者不知所自出大约俗传非事实按右军癸亥生当西晋惠帝太安二年至甲辰生大令为东晋康帝建元二年至穆帝永和九年大令年十岁会兰亭尙不能成诗永和十一年春右军辞官誓墓居会稽是后断无入都理是右军入都至迟亦永和十年大令年始十一焉得有拭除父书而别作之事乎谢安长于大令二十四岁大令始仕系为安卫军长史太元中建太极殿安欲大令书其牓为百世光卒以难言而不敢逼是其极重大令又焉得不存录大令佳书题后答之之事况安为大令父执已又系其故吏卽不存録其书又何至深恨耶大令临命时自言唯念及辞郗氏婚事深为疚心则其它行检无瑕可知且南朝深重礼教东山丝竹尙贻讥议以灵寳之悖逆闻呼温酒遂伏地流涕不可止况自称胜父如虔礼所述乎恣意污蔑是不可以不辨至玉润帖世皆署为右军以予审之实临海太守凝之书也右军卒于辛酉当穆帝升平五年大令年十八升平三四年间右军致周益州书有唯一小者尙未婚过此一婚便得至彼之言未婚之小者卽斥大令前此升平一年旦夕都邑帖止言无奕外住仁祖日往尙不及蜀中山川诸奇嗣有省足下别疏及年政七十二帖始订游目汶领峨眉之约最后乃言待小者婚乃能至彼七十帖有云吾年垂耳顺其时想已五十七八故知是升平三四年间书也不一二年右军遂厌世焉得见大令之小女玉润且言发痼痼疾少有差耶临海奉五斗米最虔帖称家长是固兄之称耳其书视右军差敛而姿态远逊又其辞愚悫非临海不至是也若保母帖乃越僧得之以五百金卖与韩侘冑者书必出大令或其时大令书尚多集字精刻以诳伉冑未可知也右军卒辛酉年五十九至哀帝兴寕三年乙丑右军仅六十三而李氏顾七十是长于右军七岁右军七儿一女皆郗夫人生帖言同生则自有妾媵然东床坦腹右军尙少焉得有妾反长于壻至七岁之多耶跋荣郡王临快雪内景二帖古人论真行书率以不失篆分意为上后人求其说而不得至以直点斜拂形似者当之是古碑断坏彚帖障目笔法之不传久矣南唐祖本宇内罕觏潭绛大观宝晋诸刻具体宋人停云郁冈悉成赵法卽华亭力排吴兴而戏鸿不乏赵意良由胜国盛行赵书摹镌路熟虽从眞迹上石而六朝笔妙已不可见加华亭选帖之时甫逾强仕字尚无笔鉴复有舛故旱燥帖虎儿书告渊朗帖东山帖谢庄诗帖离骚经文皇哀册皆中岳书先墓帖中唐人书黄耆帖景度书思想帖秋深不审帖皆吴兴书乐志论帝京萹皆伪书悉令窜入其真迹唯出师颂保母志南库本十三行朱巨川告身祭侄文刘中使新歩虚词尙可以意推见双钩悬擥指实掌虚之妙为足重耳大凡六朝相传笔法起处无尖锋亦无驻痕收处无缺笔亦无挫锋此所谓不失篆分遗意者虞欧褚陆李徐颜枷范杨字势百变而此法无改宋贤唯东坡实具神解中岳一出别启旁门吴兴继起古道遂湮华亭晚而得笔不着言诠近世诸城相国祖述华亭又从山谷笔短意长一语悟入窥破秘旨虽复结构伤巧较华亭逊其遒逸而入锋洁净时或过之盖山东多北魏碑能见六朝眞相此诸城之所以或过华亭也今观荣邸书虽抚戏鸿木本而笔势逆入平出江左风流俊然若接不受毡墨之愚可谓诸城而后再逄通识者己铁香得之装池见示故欣忭而记之同观者张翰风彦惟竹林容澜止来止昆玉徐仲平魏曾容叶东卿方彦闻胡苏门书临平原祭侄稿后平原三稿以祭侄文为最奇纵定是真迹然考禄山以天寳十三载十一月甲子举兵未出范阳卽命安志忠将精兵守土门以遏西兵东下之路及禄山至藁城常山与其长史袁履谦出迎禄山大喜加以金紫使仍守故治兼辖附近诸军改命蒋钦凑率曳落河百人团练兵七千守土门属常山统辖常山以十二月丙午定起义之谋假禄山命召钦凑至郡受犒日暮抵城外常山命暂就传舍遣属载酒召妓醉而斩之尽杀曵落河而散土门之众丁未禄山遣征兵幽州之高邈自幽州返南至郡常山又遣属计擒之少顷郡南报何千年自东都来已入境常山遣迎于驿千年已闻邈被禽指挥从骑斗皆死因擒千年河北从风反正者十七郡常山遣其子泉明送钦凑首并邈千年至长安至太原同行之张通幽说太原尹王承业留泉明更其表别遣送都没常山之功及太原陷泉明被掳囚于范阳先是禄山命互更诸郡守饶阳太守卢全诚一名皓不受代禄山命张献诚将五郡兵围四十余日及闻常山兵起钦凑等被擒解围遁去又禄山所命景城守为县尉贾载穆寕诛死禄山自东都命史思明攻之思明兵至景遣人说穆尉穆立斩之共推平原为盟主平原遣常山之甥卢邈诣常山约同起义禄山闻常山兵起欲归自攻之时已定十四载上曰称帝东都之议因遣蔡希德自河内将万人击常山思明亦与李立节自景城率万人同至常山正月壬戌常山城陷擒常山及履谦送东都遇害史不言常山遣季明诣平原事常山郡今真定府土门在获鹿县去常山西一舍平原在常山东南土门非道所经且其时土门已无守兵城陷无关土门事文爰开土门云云殊不可解及思明降平原已改刾蒲州泉明乃得归蒲州平原命泉明访求常山之子女陷贼者泉明先至东都求得常山及履谦尸又在常山访赎眷属多人亦不言得季明首衬事文云再陷常山陷字当访字之误也贼臣不救斥太原尹王承业承业故匪人然太原距常山且六百里思明兵至常山三日城遂陷虽救亦无及也常山自起兵至城陷前后止十七日思明破常山移胜兵攻饶阳月余仍不下而临淮救至击败思明军饶阳乃解常山之起义反正也以前赵州司戸包处遂而近在肘掖不与之谋军国饶阳距常山一程常山为盟主复不与饶阳图事反远结王承业心目中唯见头衔高卑眞白面书生也临淮至用司戸谋遂大破思明于嘉山饶阳之忠与能不下睢阳司戸谈言微中有仲连之风而名皆不着真有幸有不幸哉此丁酉夏临平原稿书而刋其错误以应阳湖刘亷方者亷方好学治古文工北朝书于仆笔法尢为笃嗜而忽以癸卯夏旅化于浙年廿三岁录此为之垂涕甲辰八月倦翁记题隋志拓本嘉庆二十年西安民掘地得石志二一隋太仆卿一太仆夫人姬氏俱正书径半寸太仆志纵横各三十七行夫人志纵横各二十七行字画隽密词理髙华玩其笔势断为率更无疑也永兴称率更曰不择纸笔皆能如志于此拓见之盖其指法沈实力贯豪端八面充满更无假于外助故也率更书晚而弥峻姚辨志千字文皆大业时书其体壮实近遗敎经醴泉铭捣素赋心经梦奠皆贞观时书其体雄峻近曹娥碑二志字同千文而更遒丽书道习法易而创体难近世北朝石志出土者多矣字画率朴茂敛分势而为之至率更出始酝酿分法而尽变其势厥后祖尚流风虽峭厉如兰台圆劲如裴休卒莫窥浑厚之域而谓同时侪辈竟复有学业相抗而无闻于后者乎率更碑版传世者悉伤磨刮卽得宋拓亦非眞相而二志数千字完好如新岂非墨林至寳耶太仆志极沉毅夫人志稍加妍隽葢蓺之精者必凝于神下笔时因人因文寄意稍殊体势与为关通耳余尝见南唐搨画赞十三行沉肃如汉分今见二志益见山阴家法为宋以来彚帖所没故具说之自跋删拟书谱吴郡书源出子敬序述右军诸帖略不一及草势是其意故不尙右军草也学宗子敬而论排之者以文皇有饿隶之诮耳然鼓努者屈铁抽刀之类标置者让头舒脚之类此在右军无定法而子敬眞行所不能免则其目击心迷之叹亦有自来矣吴郡虽得子敬之笔至于体势则未也书断谓其有天材少工用眞行雅于艹者正以其艹无点画处遂无字耳笔墨利病推阐几尽而每为腴词掩意故删浮言以显名理六萹之谱亡于南宋今传者止其叙说白石所续非吴郡指也臆测其目当为执使转用拟察凡是数法余他书言之已备故将删本拟写一通察其结法依据永师善为变势遂能立家子书此势取仍旧而料白处行大都以子敬之意行之嗟夫察之者尚精拟之者贵似此卷分之则似合之则不似能知其所以不似是在精于察矣写竟传示修存熙载藴生震伯当共喻此秘密道光壬辰闰月晦日自跋艹书荅十二问余自得版本阁帖笃嗜大令草乃悟吴郡不眞而点画狼籍一语为无上秘宻及见华亭覆澄淸堂帖载右军又顷水雨以复为灾彼何似两行十一字叹其如虫网络壁劲而复虚真吴郡所谓同自然之妙有非力运所能成因信高坐两行素书入神高闲以下只可悬之酒肆襄阳之言良非无见徧阅唐人传书成篇幅而不缅山阴家法者唯屏风书及书谱然屏风书遣笔处恒伤疾又形骸多有未检书谱守法颇严而苦雕踈无屏风书茂密之致遂俱置不习其势今秋薄游武林求书者沓至行笈无可钞录者从友人假得书谱各临写数行以应之以其文多芜穉略为删截返邗乃写出删本授子弟诵习反复察其结法空旷而完密气力实有过人拟之数过益能尽其得失篇端七八百言遵规矩而弊于拘束雕疎为甚而东晋士人以下千余言渐会佳境然消息多方以下七八百言乃有思逸神飞之乐至为合作闻夫家有南威以至篇末则穷变态合情调心手双畅然手敏有余心闲不足赏会旣极略近澜漫是故吴郡语虽过分然使稍存谦抑不尽所明则枢机永秘希风无从草法如线萟林实载其功矣藴生曰先生拟书谱岂欲操吴郡戈入室以伐之耶至两荅之文极言学书工用六篇之阙顿还旧观若写出流布斯乃明火爚蝉之盛业视拟书谱相万也余谢以非任而友生误闻其说以佳楮相饷遂试为之以质藴生道光壬辰孟冬甲子右军作眞如草大令作草如眞作真如草率更雅有神解襄阳赞以真到内史而状之曰庄若对越俊如跳掷信为知言然率更下笔则庄俊俱到右军下笔则庄俊俱忘此则欲从末由者已作草如眞有唐三家畧存其意长史八法完具而不能无检摄不及处醉僧藏锋内转瘦硬通神而衂墨挫豪不无碎缺少师铺豪入纸至能齐力而矜奇尚褊踽踽凉凉未免已甚下此遂无可言者草法不传其真不传也乎次年二月上丁展视是卷点画多不称意骤雪如掌目眩指拳不复成字后十二日校勘晋书见卫瓘传云汉兴而有艹书不知作者姓名后之善者称杜度崔瑗崔实杜氏杀字甚安而书体微瘦崔氏甚得笔势而结字少疏张伯英因而转精甚巧下笔必为楷则号怱怱不瑕草书至今寳为艹圣索靖传云靖与卫瓘俱以草书知名瓘笔胜靖然有楷法远不能及靖始知作草如真乃汉晋相承艹法吴郡传衣未远非由冥悟余前读晋书于此章句视为词藻心镜不明目精遂瞇是以释子传法名曰证盟法必心悟非有可传不得真证难坚信受余今日则不啻亲承狮子吼也欢喜讃叹并记于后以告天下后世之同此志者怀寕篆分已臻絶诣眞书虽不入晋其平实中变化要自不可及唯草书一道怀寕笔势固如铜墙铁壁而虚和遒丽非其所能尙留片席使后来者自择所处十七帖疏证十七帖初刻于澄淸堂其本未见宋以后彚刻本单行本有释文本唐临本所见不下十余种大都入多尖锋出多挫锋转折僵削俗工射利所为也碧溪上人以余删拟书谱已刻成欲写刻十七帖以道吴郡之源其意甚盛故为作是卷梁武帝称右军字势雄强若龙跳天门虎卧凤阁唐文皇称右军点曳之工裁成之妙势似奇而反正意若断而还连余远追微旨结体则据枣本阁帖用笔则依秘阁黄庭文房画赞而参以刘宋爨龙颜东魏张猛龙两碑以不失作草如真之遗意为自来临冩十七帖家开一生面以俟异日或得澄淸堂本证其得失各本帖或多或少前后编次及释文亦互异又句读多不可离余故据史传按文论世为之移并随手作行不拘成式而别以眞书释而疏之如左十七日先书郗司马未去卽日得足下书为慰先书以具示复数字全帖前人皆以为与益州刾史周抚道和者有阁本周益州送卬竹杖帖可证以帖首二字为名郗司马名昙字重熙鉴字道徽之子右军妻之仲弟大令前妻之父永和一年会稽王以抚军大将军辅政引为司马道徽尝过王敦留姑孰抚时为敦从事中郞是宜与郗氏有旧然重熙未尝膺梁益之命或遣信而附书也计与足下别廿六年于今虽时书问不解渴怀省足下先后二书但增叹慨顷积雪凝寒五十年中所无想顷如常冀来夏秋间或复得足下问耳比者悠悠如何可言右军为敦从子至承器赏抚以府寮为私人故与右军特厚太寕二年敦为逆抚以二千人从敦败抚逃入西阳蛮中是年十月诏原敦党抚自归扉下时右军为秘书郎同在都咸和初司徒王导茂宏辅政复引为从事中郎旋出为江夏相监沔北军鎭襄阳歴守豫章代毋丘奥监巴东军刾益州计自太寕三年至永和五年适廿六年是年大将军褚裒北伐败绩悠悠如何可言葢指此玩词意是久别得书而复者当卽附郗之先书帖宜居前以全帖名十七故存其旧诸从并数有问粗平安唯修载在远问不数悬情司州疾笃不果西公私可恨足下所云皆尽事势吾无间然诸问想足下别具不复具抚王氏故吏殆拳拳右军诸从故详荅之右军以永和四年由江州刾史入为护军将军在都城故问数达也修载名耆之王廙世将之子为鄱阳太守故云在远司州名胡之字修龄修载之兄皆右军同祖弟永和五年石季龙死朝议以修龄有声誉用为司州刾史以绥集河洛辞有疾未行而卒所云皆尽事势吾无间然者永和六年以殷浩督扬豫徐青兖五州军事假节图北伐似抚来书亦不以此举为然与右军有同心也书定出其时各本或有或无他帖刻者戏鸿本似出徐会稽然最有行间法去夏得足下致卬竹杖皆至此士人多有尊老者皆卽分布令知足下远惠之至往在都见诸葛显曾具问蜀中事云成都城池门屋楼观皆是秦时司马错所修令人远想慨然为尔不信具示为欲广异闻显字依草法定是显捡蜀志显父攀攀父乔乔瑾次子也瞻未生前瑾命乔入蜀为亮后恪旣族攀仍后瑾至显乃与瞻孙京同移河东华阳国志云平蜀之明年移蜀大臣宗预廖化诸葛显等于东按中宗卽位建康右军年已十五时诸葛诞孙恢为会稽太守显或南依恢故右军得在都见之也上距东移葢五十二年令人六字本旁注唐人临入正文从之知有汉时讲堂在是汉何帝时立此知画三皇五帝以来备有画又精妙甚可观也彼有能画者不能因摹取当可得不信具告知有至此知十五字各本无唐临及阁帖有之今依补彼盐井火井皆有不足下目见不为欲广异闻具示朱处仁今所在往得其书信遂不取答今因足下答其书可令必达处仁当是龙骧将军朱寿穆帝纪所载永和五年与抚同击范贲平益州者也通鉴或本误作焘[焘乃西蛮校尉别一人]以上五帖当是一书先谢远惠次杂问蜀事末附致朱书系由护军出守会稽后作得足下旃剡胡桃药二种知足下至戎盐乃要也是服食所须知足下谓顷服食方回近之未许吾此志知我者希此有成言无缘见卿以当一笑至摰也别帖屡言情至此其省文非至止之至谓勤也如迨其谓之遐不谓矣之谓索戎盐先致谢耳方回郗愔字右军妻之长弟史称其栖心絶谷修黄老之术与右军及高士许询游东土不乐叅朝政有迈世风顷服食作须者误未许吾此志言方回虽近道犹未能深信也吾服食久犹为劣劣大都比之年时为复可可足下保爱为上临书但有惆怅连上服食而申言之天巤膏治耳聋有验不有验者乃是要药天巤卽今飞巤毛赤而尖苍白似黑狐蜀产也以上三帖当是一书虞安吉者昔与共事常念之今为殿中将军前过云与足下中表不以年老甚欲与足下为下寮意其资可得小郡足下可思致之耶所念故远及墨薮载安吉善书别帖有虞义兴适道此或即其人然史无可考帖云远及当与抚也来禽樱桃靑李日给滕子皆囊盛为佳函封多不生足下所疏云此菓佳可为致子当种之此种彼胡桃皆生也吾笃喜种菓今在田里唯以此为事故远及足下致此子者大惠也上此此来禽四菓下此此会稽胡桃卽抚前所致者故云彼以明之前列菓名乃索其子定是一帖前人有谓此帖为与桓宣武者宣武以永和三年灭蜀右军以十一年去官帖云今在田里是去官后语宣武未再至蜀何能与宣武邪旦夕都邑动静淸和想足下使还具时州将桓公告慰情企足下数使命也谢无奕外住数书问无他仁祖日往言寻悲酸如何可言抚以永和九年斩萧敬文使还指此具时州将时是也抚已由征虏安西进平西言以此功朝议当进为鎭征极州将之荣也入升平果进镇西其卒也赠征西桓公以永和十二年大败姚襄于伊水收复洛阳修五陵告慰者言接其告欣慰也情企数使抚前助桓公平蜀或欲引之北伐有疏请也仁祖谢尙字尙弟奕字无奕升平一年五月尙卒朝议以尙在北得人故以奕代尙刾豫州北伐慕容隽明年卒于军外住指此此升平一年书省别具足下小大问为慰多分张念足下悬情武昌诸子亦多远宦足下兼怀并数问不老妇顷疾笃救命恒忧虑余粗平安知足下情至陶侃士行以咸和四年平苏峻后由江陵移鎭巴陵五年斩郭默加督江州复移鎭武昌九年辞镇归国登舟而卒属吏画其像于武昌西门故称之士行十七子九子旧史有名抚妹为士行子妇老妇右军称妻也省足下别疏具彼土山川诸奇扬雄蜀都左太冲三都殊为不备悉彼故为多奇益令其游目意足也可得果当告卿求迎少人足耳至时示意迟此期眞以日为岁想足下鎭彼土未有动理耳要欲及卿在彼登汶领峨眉而旋实不朽之盛事但言此心以驰于彼矣知彼淸晏岁丰又所出有无乡故是名处且山川形势乃尔何可以不游目知彼帖承上帖之意定是一书所出有无言有他处所无是当时语乡读如乡也吾见于夫子之乡言蜀本古之名邦也或以为无一乡或以为有异产皆误足下今年政七十耶知体气常隹此大庆也想复勤加颐养吾年垂耳顺推之人理得忝以为厚幸但恐前路转欲逼耳以尔要欲一游目汶领非复常言足下但当保护以俟此期勿谓虚言得果此缘一段奇事也右军祖名正故讳作政抚以太寕二年自归至兴寕三年卒于益州厯四十三年前在敦所已洊歴显职史虽不言其寿数大都七十余矣吾有七儿一女皆同生婚娶以毕唯一小者尙未婚耳过此一婚便得至彼今内外孙有十六人足慰目前足下情至委曲故具示同生一母也未婚之小者乃大令右军孙桢之外孙刘瑾皆知名此帖说欲游蜀而尙未果之故以坚其约当是最后书各本无唯唐临本有从之以上十九帖定与抚云谯周有孙高尙不出今为所在其人有以副此志不令人依依足下具示严君平司马相如扬子云皆有后不蜀人谯秀周之孙也李雄李骧李寿据蜀三征皆不应今为所言蜀已内属在察也犹在帝左右之在连下九字为句云谯周下廿九字十七帖本所无严君平下十四字阁本亦别为帖唐临本及大观帖皆连为一文义为优从之此帖定是永和三年右军为江州刾史时闻宣武平蜀而致之者留意人材表章气节乃怀柔反侧弟一义宣武荐秀卒不起未必非此书启之抚欲炙之士观虞安吉帖止叙丳论资是未可与言此也以上一帖与宣武吾前东粗足作佳观吾为逸民之怀久矣足下何以等复及此似梦中语耶无缘言面为叹书何能悉会稽在金陵东南朝时所谓东郡东土东中皆斥会稽云吾前是辞内史后语等待也言同具逸民之志何以迟迟不决作方者误复及此似梦中语想右军去官时有书留之也此帖当与方回方回旣姻亲又同志故措辞直爽胡桃帖未许吾此志之说所由来也此永和十一年书瞻近无缘省告但有悲叹足下小大悉平安也云卿当来居此憙迟不可言想必果言告有期耳亦度卿当不居京此旣避又节气佳是以欣卿来也此信旨还具示问两告字各本俱作苦传橅误也晋人言苦皆谓病帖意殊不尔此此会稽避谓嚣尘不及想必果言为句告有期属其先告来期也知足下行至吴念违离不可居叔当西耶迟知问方回以黄门侍郎出为吴郡守固辞乃改临海此右军初闻吴郡命喜其近东而致之书叔谓重熙当西谓其代荀羡为北中郞将镇下邳也以上三帖皆与方回龙保等平安也谢之甚迟见卿舅可耳至为简隔也今往丝布单衣财一端示致意今往十二字各本皆别唯唐临本合良是从之胡母氏从妹平安故在永兴居去此七十也吾在官诸理极差顷比复勿勿来示云与其婢问来信不得也永兴今萧山此此会稽婢字絶句彼所须药草可示当致须各本草法皆成顷笔驶所致耳以上三帖不得主名大都其羣从也道光十三年四月十七八九日作于小倦游阁两目似雾看花而下笔如鹰鹯搏击饶有不草使转从横之意但发波时有剩墨以为憾耳嘉庆二十二年在都下为新建余鼎铁香作述书一卷字大才当此书四之一而雄肆有若方丈余明经久返道山述书不知流落何所葢二十年来作小正书唯此二种也延平剑合以告有缘安吴包世臣自记与吴熙载书熙载足下承以裹笔不裹笔殊异之故为问善哉善哉近人可与言此者希矣仆亦略涉籓篱数他家之寳耳虽然不可不为足下尽言之二王真行草具存用笔之变备矣然未尝出裹笔也唯南库本十三行收和颜三字有一二裹笔目系宋人摹镌间以已意非其本然夫字始于画画必有起有止合众画以成字合众字以成篇每画旣自成体势众有体势者合自然顾盻朝揖出其中迷离幻化出其中矣裹笔则专借他画以作此画之势借他字以成此字之体健者为短长排阖之雄弱者为便辟侧媚而已故二王传书虽中间闲画皆起止完具刀斩斧齐如淸庙之瑟朱弦踈越一唱三叹无急管繁弦以悦滛哇之耳而神人以和移风易俗莫与善也勃海宪章右军抽锋一线如猿腾鹘落而冺上下相承之迹永兴祖述大令裾带飘扬而朿身矩歩有冠剑不可犯之色是虽舒筋敛骨刻意求工然犹未出裹笔也河南始于履险之处裹锋取致下至徐颜益事用逆用逆而笔驶则裹锋侧入姿韵生动又始间以肥瘦浓枯震耀心目后世能者多宗二家东坡尢为上座坡老书多澜漫时时敛锋以凝散缓之气裹笔之尙自此而盛思翁晚出自知才力薄怯虑其懈散每以裹笔制胜然亦用之救败耳及近人刘诸城乃专恃此又先以搭锋养其机浓墨助其彩然后裹笔以作其势而以枯墨显出之遂使一幅之中浓纎相间顺逆互用致饰取悦几于龋齿堕髻矣晋字宋拓人间罕见但得一二裹笔方自诩为盛业何能更知其实为下乘乎仆学裹笔廿年□后得继求之古悟其用意伤浅力克除之又十年乃见裹笔与用逆相近而实悬殊也用逆以换笔心篆分之秘密裹笔则如词章家之倍犯蝉连按歌家之啾发投曲拳勇家之接歩靠手虽不能尽废要不可恃为当家也足下资性卓絶而自力不倦自能悟入单微故以相授然不龟手药虽出江头洴澼人执珪之赏是足下材力自致非聚族而谋者所敢与其巧也有暇望过我面悉初暑已蒸湿珍重千万世臣顿首书黄修存藏宋搨庙堂碑后贞观刻在北宋已不可得余前得南宋库装王覆本北宋拓者已足见永兴嗣法大令之血脉所在后其本归闽中伊氏廿余年思之不置是本乃南宋贾拓纸墨虽劣而格致如一可珍也大都初唐书肥本多近真帖贾恐转拓转肥乃磨治碑面使画痩始全失之而世人或以瘦为贵宜唐法遂荡然也永兴面目似右军神理则大令抽锋杀字放肆豪迈古人谓为得王筋者岂不以其牵掣劲健骏快奕奕洞目耶然亦稍异右军逊于勃海矣修存知书而得此故具以讯之书刘文淸四智颂后近世小眞书以诸城为第一此尢其经心结撰者可珍也黄庭洛神之遗法至谏议护命经而絶坡老思翁有意复古而苏苦出入无操纵董苦布置不变化外此大都胥史之能事矣诸城壮岁得力思翁继由坡老以窥阁本晩乃归于北魏碑志所谊遂出两家之外然其笔法则以搭锋养势以折锋取姿墨法则以浓用拙以燥用巧结法则打叠点画放寛一角使白黑相当枯润互暎以作挿花援镜之致卷帘一顾目成万态然其心思悴于字内筋力尽于昼中必责以琚珩璜瑀之节则朽木为柱有不能辞其诮者矣小眞书取势必远而置节尙促用意必险而措画尙平夫是以览之无奇探之不尽唯余事斯素有微契而敝帚自享从无连篇累牍之作工力未副冥悟空深近更以目力劣甚腕不复能离几案无以发势远意险之妙反复兹册爱与惜兼逝水之伤情难自己道光癸已二月几望干嘉之间都下言书推刘诸城翁宛平两家戈仙舟学士宛平之壻而诸城门人也尝质诸城书诣于宛平宛平曰问汝师那一笔是古人学士以告诸城诸城曰我自成我书耳问汝岳翁那一笔是自己学士之子以此语质于仆仆曰宛平书只是工匠之精细者耳于碑帖无不徧搜默识下笔必具其体势而笔法无闻不止无一笔是自己已也诸城冥悟笔法而微变其体势正是深于古人必云自成我书亦稍涉矜张矣嘉庆壬戌诸城祝太夫人寿于江阴返棹仆谒于舟次论晋唐以来名迹甚恊诸城曰吾子论古无不当者何不一论老夫得失乎仆曰中堂书可谓华亭高足诸城曰吾子何轻薄老夫邪吾书以拙胜颇谓远绍太傅仆曰中堂岂尝见太傅书乎太傅书传者唯受禅乙瑛两分碑受禅庄重乙瑛飘逸彚帖唯唐摹戎路略有乙瑛之意季直表乃近世无识者作伪中堂焉肯绍之耶中堂得力在华亭然华亭晚年渐近古澹中堂则专用巧以此稍后华亭耳诸城默然良久曰老夫数十年心力被吾子一语道破已近刻淸爱堂帖被钩摹者以世行伪吴兴法逐字移改至为失真唯其家藏石十二方乃诸城自督良工所镌者皆小眞书精妙不减墨迹诸城有摄夫人黄氏嘉兴人笔势极似唯工整已甚较诸城踈散韵味微减耳诸城晩书多出黄手小眞书竟至莫辨有家书十册黄夫人原书后诸城批荅皆妙絶世人罕有知者故附记之予在都市得诸城书许敬宗传三百余言字径小半寸行间颇任意而朴茂中自在恣肆絶去平日作用乃近八十时书几于拙胜老去渐于诗律细亮哉书陈云乃集其先公写废寿帏字为四言诗卷后故侍御玉方先生以书名宇内称为华亭后身华亭为近世书宗执笔者莫不学劣者不能似优者得其形盖由未悉华亭源流所自也华亭受箓季海叅证于北海襄阳晩皈平原而亲近柳杨两少师故其书能于姿致中出古淡为书家中朴学然能朴而不能茂以中歳深襄阳跳荡之习故行笔不免空怯去笔时形偏竭也侍御酷嗜华亭而导源平原故形神皆肖异于世之学华亭者然侍御尝谓世臣曰二百年士大夫善学华亭者惟诸城耳则其宗旨葢亦主于求变而侍御之卒不变者则年为之也然侍御终身未染襄阳故姿致逊华亭而下笔时近茂则其自得固别有在矣云乃自成童时已骎骎能发家尊之势而侍御每作书云乃必侍从伸纸和墨之役零章断简收检弆藏珍重异闻过于举世之展转泥求者兹卷乃侍御书李氏寿屏后塡名衔之四幅以有所窜易而别写云乃以衔名不文难以行远而方二寸正书尢侍御所厪断不可不使流传故剪裁集为四言诗以迪观者装成后名流借观欢喜赞叹帙如牛腰世臣谓千余年来以书世其家者推大小欧阳大小米然沿袭家学樝不如梨以习见而易视也今云乃用心之勤如此则贤于古人必矣跋重刻王夫人墓志嘉庆丁巳吴人修短簿祠土名东山庙安设大铁炉于殿前掘地丈余得志石首署王夫人尾署子二人长子珣次子缺其名之右半其左斜王旁具在羣以为所缺者乃民字遂指为东晋之石召镌工穆大展拓之数纸而石损大展携碑去遂为所匿壬戌予至吴访大展许以重値求一纸不可得后在扬州于修存处见初拓本较此尙多数十字其书浑厚而少变化乃中唐人习北海法者三从有义四德无亏断非乌衣子弟语正月廿八乃殁曰其年不可知岁庚戌二月廿七乃葬日按庚戌为晋穆帝永和五年王珣以隆安四年庚子卒年五十二上溯建生系永和己酉是庚戌二月珣不过甫晬安得有次子珉哉东山庙系珣舍宅为寺之旧址亦断无葬母于宅中之理虎丘至唐以避讳改武志正作武其非晋也审矣亷方得此珍为正书鸿宝仲伦曲徇其请亷方以原石旣亡欲嘱予审定重摹以广其传未果而殁仲远为终其志予故具论之然此志在唐亦自罕觏足珍也道光癸卯十月十二日记两笔工语王兴源者归安之善连鎭人估笔扬州兴敎寺甚困扬市羊毫无隹者嘉庆丙寅春兴源介友人进其笔试之而善兴源欲将去再修谓此笔固已无然见君指势修笔势以称之当益工已而信然因问之曰寻常市笔差可用者不过什一二何耶兴源曰此修工之优劣也能手所修虽千百管皆精良如一出俗工则必无幸焉吾善连女工习扎头男工唯主修然俗手取値当能手才什一而能手出货当俗工亦什一估笔者多嗜利用笔者少眞知此市之所为无佳笔而佳笔之所为难售也能手之修笔也其所去皆毫之曲与扁者使圆正之毫独出锋到尖含墨以着纸故锋皆劲直其力能顺指以伏纸俗工意亦如是而目不精手不稳每至去圆正之毫而扁与曲者反在所留曲且扁之毫到尖则力不足以摄墨而着纸辄臃肿拳曲遇弱纸即被裹遇强纸卽被拒且何以发指势以称书意哉丙子秋在吴门又遇王永淸永淸吴之大郞桥人治笔于家不传徒不设肆试其羊毫尢圆健示以兴源所制永淸曰此笔善矣然尖善而根不善着水则腰胀未足言佳笔也其修工净已而劣毫之根朱去选锋虽健被劣根间错不能明谐周比出力以到尖书道尙顿跌转换而顿跌转换时指取笔力常自尖达根根有病则尖必散是尖被根索也劣毫尖去根留则劣毫所占之地歩犹存隹口口力时遇空有以自寛其势易以偏缩则力不聚口口口口反曲吾之治笔也先纳笔头于粗管修去其口与扁之甚者胶尖俟干透乃倒梳其根令净换管再扎又择去其不甚直而圆者再胶再梳又恐曲与扁者虽净或有员正而其材不长不能齐尖者厕其间上齐则下所藏入管者少而根硬下齐则腰发胖而尖薄是亦未足以发挥指力曲折如意也又择而梳之然后固扎其根而桼以投于精管故终笔之用而无一褪毫尖尽秃而笔身仍韧好不僵也予先后徧赞于嗜书者两笔工之名遂甲吴越间旣而思之曰艺之精者必通乎道两笔工其进乎技者耶兴源之为说也其有举直错诸枉举枉错诸直之意乎芟夷藴崇絶其本根勿使能植则善者伸永淸之艺近之矣予故备记之庶几桼园牧马童柳州都料匠之有继声也记两棒师语予既记两笔工语书为因忆旧识曹竹斋之论拳潘佩言之论鎗录而传之竹斋闽人也江淮间健者莫能当其一拳故称曹一拳老而贫卖卜扬州市少年以重币请其术不可予怪之则曰此皆无赖子岂当授艺以助虐哉拳棒者先古舞蹈之遣也君子习之所以调血脉养寿命其粗乃以御侮必彼侮而我御之若以之侮人则反为人所御而自败矣无頼子以血气事侵凌其气浮于上而立脚虚故因其奔赴之势略藉手焉而仆耳人之一身止两拳拳之大纔数寸焉足卫五尺之躯且以接四面乎唯吾养正气使周于吾身彼之手足近吾身而吾之拳卽在其所近之处以彼之虚嚣之气与吾静定之气接则自无幸矣故至精是术者其征有二一则精神贯注而腹背皆干滑如腊肉一则气体健举而额颅皆肥泽如粉粢是皆血脉流行应乎自然内充实而外和平犯而不校者也佩言歙人以鎗法着声称潘五先生其言曰鎗长九尺而杆圆四五寸然鎗入手则全身悉委于杆故必以小腹贴杆使主运后手必尽錞以虎口实擫之前手必直令尽势以其掌根与后手虎口反正纻绞而虚指使主导两足亦左虚右实进退相仕以趋势使鎗尖前手尖前足尖肩尖鼻尖五尖相对而五尺之身自托荫于数寸之杆遮闭周匝敌仗无从入犯矣其用有戳有打其法曰二曰义二以取人义以拒人此义则彼二此二则彼义义二循环两鎗尖交如绕指分寸间出入百合不得令相附杆一附则有仆者故曰千金难买一声响手同则争目目同则争气气之运也久暂稍殊而胜败分焉故其术为至静吾授徒百数而莫能传吾术吾之术受于师者才十之三十之七则授徙时被其非法相取之势廹而得之于无意者也是故名师易求佳徒难访佳徒意必在得师以天下之大求之无不如意者至名师求徒虽遇高资妙质足以授道而非其志之所存不能耐劳苦以要之永久则百贡而百见却矣竹斋以嘉庆庚午没于扬年八十余佩言自丁卯回歙后遂絶信问夫兵家贵后起故曰重用兵者强轻用兵者弱又曰仁人之兵不可诈延则莫邪之长刃婴之者断兑则莫邪之利锋当之者溃竹斋其知此意乎兵要在乎善附民委身于杆斯其术矣敬事无圹敬敌无圹非有廹而后得者乎人之自淑也在得师既得师以自淑矣则必求其有传而传之者之不可必得也古人所为叹志卑则轻物轻物不求助苟不求助安能理者也善夫右记两棒师语言武事似于书道无涉不知使鎗棒者皆有指法力聚指则气上浮故尢重歩法予尝自题执笔图曰全身精力到毫端定气先将两足安悟入鹅羣行水势方知五指力齐难葢作书必期名指得劲然子炼名指劲数年而其力乃过中指又数年乃使中指与名指力均以迄于今作书时少不留意则五指之力互有轻重而万毫之力亦从之而有参差故两棒师说武事乃深合书道故附录于此使来者知触类而长求有余师也仲虞自离扬州归旌德阅十数年今年首夏过其家仲虞出其说智果心成颂文谓此乃传立书之法拨镫止宜于坐书至长幅大宇不得不立书者则其法着于心成颂而注家误会于其言执笔安足者皆以字体画形说之葢立书长辐必不能用左手称翼如之势以平其气是以右半腹必贴几右腹贴几则左半腹侧离几左足舒而徃后则气不至偏右而上浮故言长舒左足潜虚半腹也右手斜伸如一角向前者则右肩必展故言回展右肩峻拔一角也非仲虞之精心锐思不能及此此益可证两棒师语之通于书矣忆予初识寕化伊墨卿秉绶太守于袁浦墨卿诸城之弟子也因从问诸城法太守曰吾师授法曰指不死则画不活其法置管于大指食指中指之尖略以爪佐管外使大指与食指作圆圈卽古龙睛之法也其以大指斜对食指者则形成凤眼其法不能死指非眞传也予曰玩诸城书势其执笔似不如是太守曰尝求吾师面作书此法断不误人后在客邸遇周姓乃诸城侍书者自十五供诸城硏墨伸纸之役至廿七诸城乃荐之闽督予因问诸城执笔之法周曰诸城作书无论大小其使笔如舞滚龙左右盘辟管随指转转之甚者管或坠地予因告以太守之语周曰诸城对客作书则用龙睛法自矜为运捥其实非也及在都晤陈玉方侍御侍御尢为诸城髙苐弟子言所受之法与太守同而侍御守其法不如太守之坚故其书较胜尝闻横云山人每见其甥张得天之书辄呵斥得天请笔法山人曰苦学古人则自得之得天因匿山人作书之楼上三日见山人先使人硏墨盈盘卽出硏墨者而键其门乃启箧出绳系于阁枋以架右肘乃作之得天出效为之经月又呈书山人笑曰汝岂见吾作书耶古人于笔法无不自秘者然亦以秘之甚故求者心挚而思锐一得其法则必有成后之得吾书者慎毋以其不自秘而易视之也道光甲辰八月廿六日倦翁记之完白山人传山人安徽怀寕之集贤关人也姓邓氏宇石如其名以敬避今上御名下一字遂以字行而更字顽伯集贤关当皖公山下故又号完白山人少产僻乡眇所闻见顾独好刻石仿汉人印篆甚工弱冠孤露卽以刻石游性亷而尢介无所合七八年转展至寿州时毫人前巴东知县梁巘主讲寿春书院巴东以工李邕书名天下山人为院中诸生刻印又以小篆书诸生箑巴东见之叹曰此子未谙古法耳其笔势浑鸷余所不能充其才力可以輘轹数百年巨公矣因为山人治装而致之江寕举人梅镠举人为文穆公季子文穆虽贫宦然梅氏自北宋为江左甲族闻人十数弆藏至富文穆又受圣祖殊遇得秘府异珍尢多葢秦汉以来金石善本备在焉山人既至举人以巴东故为山人尽出所藏复为具衣食楮墨之费山人旣得纵观推索其意明雅俗之分乃好石鼓文李斯峄山碑太山刻石汉閕母石阙炖煌太守碑苏建国山及皇象天发神谶碑李阳冰城隍庙碑三坟记每种临摹各百本又苦篆体不备手写说文解字二十本半年而毕复旁搜三代钟鼎及秦汉瓦当碑额以纵其势博其趣每日昧爽起硏墨盈盘至夜分尽墨乃就寝寒暑不辍五年篆书成乃学汉分临史晨前后碑华山碑白石神君张迁潘校官孔羡受禅大飨各五十本三年分书成山人篆法以二李为宗而纵横阖辟之妙则得之史籀稍叅隶意杀锋以取劲折故字体微方与奏汉当额文为尢近其分书则遒丽淳貭变化不可方物结体极严整而浑融无迹葢约峄山国山之法而为之故山人自谓吾篆未及阳冰而分不减梁鹄余深信其能择言也山人移篆分以作今隶与瘗鹤铭梁侍中石阙同法草书虽纵逸不入晋人而笔致藴藉无五季以来俗气山人客于梅氏八年学旣成梅氏家益匮不复能客山人山人乃复如前草屦担簦徧游名山水以书刻自给山人游黄山至歙鬻篆于贾肆武进编修张惠言敎授歙修撰金榜家编修故深究秦篆为修撰所器编修见山人书于市归语修撰曰今日得见上蔡真迹修撰惊问语以故遂冐雨偕诣山人于市侧荒寺修撰卽备礼客山人修撰家庙甚壮丽其楹皆贞石而刻联及悬额修撰精心冩作葢百易而后定谓莫能加于此也及见山人书卽鸠匠斵其额而石楹既竖不便磨治架屋而卧楹请山人书之刻成乃重建其倾服至此山人侨居修撰家编修遂从山人受篆法一年修撰称之于太子太傅戸部尙书曹文敏公文敏请山人作四体千文横卷字大径寸一日而成文敏叹絶具白金五百为山人寿乾隆庚戌秋纯庙八旬圣节文敏以六月入都强山人同徃山人独戴草笠靸芒鞋策驴后文敏三日行文敏舆从以山东发水转后与山人相値于开山时廵抚以下命吏郊迎文敏山人策驴过辕门门者呵止之文敏坐堂上遥见山人趋出延入让上座徧赞于诸公曰此江南高士邓先生也其四体书皆为国朝苐一诸公乃大惊为具车从文敏曰吾屈先生甚乃肯来都卒不肯同行愿诸公共成先生之志遂率诸公送山人至辕门上驴去乃入就坐时都中工书者推相国刘文淸公而鉴别则推上海左副都御史陆緆熊山人至都二公见山人书大惊踵门求识而皆曰千数百年无此作矣山人遂留都中未几文淸左迁失势而副宪以忧暴卒时都中作篆分者皆宗内阁学士翁方网阁学以山人不至其门乃力诋山人耳食者共和其说山人顿迹出都文敏为治装致之于兵部尙书两湖总督毕沅尙书以鉴赏名家然于此事实踈不能知山人而深器其高尚时吴中知名士多集节署裘马都丽山人独布衣徒歩居三年辞归尚书留之不可乃为山人置田宅为终老计而觞山人之行曰山人吾幕府一服淸凉散也今行矣甚为减色四坐惭沮后文敏病笃语其长子曰吾即逝邓山人必有挽联至汝卽以勒吾墓华表及专祠前楹足矣山人年四十六乃娶于某不数年没继娶于某然山人游兴不衰常往来江淮间鬻书以给旅费余以嘉庆七年识山人于鎭江过从十余日以余为能眞知山人书明年复于扬州相值山人作太山之游至九年秋山人由山东至常州过扬不人城及十一月杪晤阳湖今凤台知县李兆洛申耆始知余与翰风同客扬州翰风编修弟也余始闻山人名自翰风时山人得家书促归里乃买舟回扬访余于天心墩而余适去东台山人俟余至十二月初八乃语翰风曰歳尽矣去家尙千里吾不及终待慎伯矣遂解缆翌日而余至山人归里不复出游遂以明年十月卒于家年六十有三岁子尚玺尚幼山人书至伙而少碑刻有书百轴存于家又有百轴付怀寕大观亭僧悟本闻悟本守之甚愼申耆亦藏山人各体书精良者二十帧议勒石以永其传包世臣曰余性嗜篆分颇知其意而未尝致力至于真行藳草之间则不复后人矣然吾见山人正书方寸以上者简肃沉深雁行登善非徐裴以下所及余在鎭江初识山人时嘉定钱坫献之阳湖钱伯垧鲁斯先在皆与余为忘年交献之自负其篆为直接少温然与余同游焦山见壁间篆书心经摩挲逾时曰此非少温不能作而楮墨才可百年世间岂有此人耶此人而在吾不敢复搦管矣及见山人知心经为山人二十年前所作乃摭其不合六书处以为诋鲁斯故服山人篆分为絶业及见其行草叹曰此杨少师神境也遂因余以见山人然鲁斯正行书名自文淸厌世论者推为苐一而鲁斯执笔则虗小指以三指包管外与大指相拒侧豪入纸助怒张之势常谓永叔使指运而腕不知之论为指捥皆不动以肘来去又谓作书无以指钩距之理痛斥古今相承拨镫七字之说意以山人篆法当同乃藉山人以信其旨及见山人作书皆悬捥双钩管随指转与鲁斯法大殊遂助献之诋山人尢力私意所中真识遂蒙青云之交不渝终始宜山人之痛哭于编修与文敏也删定吴郡书谱序夫自古之善书者汉魏有锺张之絶晋末称二王之妙义之云寻诸名书锺张信为絶伦其余不足观可谓锺张云没而义献继之评者云彼之四贤古今特絶而今不逮古古质而今妍大质以代兴妍因俗易驰鹜沿革物理常然贵能古不乖时今不同弊余志学之年留心翰墨味锺张之余烈挹羲献之前规极虑专精时逾二纪有乖入木之术无间临池之志观夫悬针垂露之异奔雷坠石之奇鸿飞兽骇之姿鸾舞蛇惊之态絶岸頺峯之势临危据稿之形或重若崩云或轻如蝉翼导之则泉注顿之则山安纎乎似初月之出天崖落落乎犹众星之列河汉同自然之妙有非力运所能成信可谓智巧兼优心手双畅翰不虚动下必有由一画之间变起伏于峰杪一点之内殊衂挫于豪芒况云积其点画乃成其字曾不傍窥尺椟俯习寸阴任笔为体聚墨成形心昏拟效之方手迷挥运之理求其妍妙不亦谬哉而东晋士人互相陶染至于王谢之族郗庾之伦纵不尽其神奇咸亦挹其风味去之滋永斯道逾微方复闻疑称疑得末行末古今阻絶无所质问设有所会缄秘已深遂令学者茫然莫知领要徒见成功之美不悟所致之由或乃就分布于累年向规矩而犹远图真不悟习草将迷假令薄解草书粗传隶法则好溺偏固自阙通规讵知心手会归若同源而异派转用之术犹共树而分条者乎加以趋事适时行书为要题勒方幅眞乃居先草不兼眞殆于专谨真不通草殊非翰札真以点画为形质使转为情性草以点画为情性使转为形质至于伯英不眞点画狼藉锺繇不草使转纵横虽篆隶草章工用多变济成厫美各有攸宜篆尚婉而通隶欲精而密草贵流而畅章务检而便然后凛之以风神温之以妍润皷之以枯劲和之以闲雅故可达其情性形其哀乐嗟乎不入其门讵窥其奥者也又一时而书有乖有合合则流媚乖则雕疎略言其由各有其五神怡务闲一合也感惠徇知二合也时和气润三合也纸墨相发四合也偶然欲书五合也心遽体留一乖也意违势屈二乖也风惨日炎三乖也纸墨不称四乖也情怠手阑五乖也乖合之际优劣互差得时不如得器得器不如得志若五乖同萃思遏手蒙五合交臻神融笔畅当仁者得意忘言罕陈其要企学者希风叙妙虽述犹踈徒立其工未敷厥旨不揆庸昧辄効所明庶欲宏旣徃之风规导将来之器识除繁去滥覩迹明心者焉至于诸家势评多涉浮华莫不外状其形内迷其理若乃师宜官之高名徒彰史牒邯郸淳之令范空着缣缃暨乎崔杜以来萧羊已徃代祀绵远名氏滋繁或藉甚不渝人亡业显或凭附增价身谢道衰加以糜蠧不传搜秘将尽偶逄缄赏时亦罕窥优劣纷纭殆难覼缕其有显闻当代遗迹见存无俟抑扬自标先后复有龙蛇云露之流龟鹤花英之类乍图眞于率尔或写瑞于当年巧渉丹靑工亏翰墨异夫楷式非所详焉代传羲之与子敬笔势论十章文鄙理踈意乖言拙详其旨趣殊非右军且右军位重才高调淸词雅声尘未冺翰椟仍存观夫致一书陈一事造次之际稽古斯在岂有贻谋令嗣道叶义方章则顿亏一至于此又云与张伯英同学斯乃更彰虚诞若指汉末伯英时代全不相接必有晋人同号史传何其寂寥非训非经宜从弃择夫心之所达不易尽于名言言之所通尚难形于纸笔今撰执使转用之由以袪未悟执谓深浅长短之类是也使谓纵撗牵掣之类是也转谓钩镮盘纡之类是也用谓点画向背之类是也方复会其数法归于一途编列众工错综羣妙举前贤之未及启后学于成规穷其根源析其枝派贵使文约理赡迹显心通披卷可明下笔无滞诡辞异说非所详焉今之所陈务裨学者右军之书代多称习良可据为宗匠取立指归岂惟会古通今亦乃情深调合至使摹拓日广硏习岁滋先后著名多从散落试言其由略陈数意止如乐毅论黄庭经东方朔画讃太师箴兰亭集序告誓文斯并代俗所传真行絶致者也冩乐毅则情多怫郁书画讃则意涉瓌奇黄庭经则怡怿虚无太师箴又从撗争折暨乎兰亭兴集思逸神超私门诫担情拘志惨所谓涉乐方笑言哀已叹岂惟驻想流波将贻啴喛之奏驰神睢涣方思藻绘之文虽其目击道存尙或心迷议舛莫不强名为体其习分区岂知情动形言取会风骚之意阳舒阴添本乎天地之心原夫所致安有体哉夫运用之方虽由已出规模所设信属目前差之一豪失之千里苟知其术适可兼通心不厌精手不忘熟若运用尽于精熟规矩谙于胸襟自然容与徘徊意先笔后潇洒流落翰逸神飞亦犹宏羊之心预乎无际庖丁之目不见全牛尝有好事就吾求习吾乃粗举纲要随而授之无不心悟手从言忘意得纵未穷于众术断可极于所治矣若思通楷则少不如老学成规矩老不如少思则老而逾妙学乃少而可勉勉之不已抑有三时时然一变极其分矣至如初学分布但求平正旣知平正务追险絶旣能险絶复归平正初谓未及中则过之后乃通会通会之际人书俱老故以达夷险之情軆权变之道亦犹谋而后动动不失宜时然后言言必中理矣是以右军之书末年多妙当缘思虑通审志气和平不激不厉而风规自远子敬以下莫不鼓努为力标置成体岂独工用不侔亦乃神情悬隔嗟乎葢有学而不能未有不学而能者也考之卽事断可明焉然消息多方情性不一乍刚柔以合軆忽劳逸而分驱或恬憺雍容内涵筋骨或折挫槎枿外曜峯芒察之者尙精拟之者贵似况拟不能似察不能精分布犹疎形骸未检跃泉之态未覩其妍窥井之谈已闻其丑纵欲搪突羲献诬罔锺张安能掩当年之目杜将来之日慕习之軰尢宜慎诸至有未悟淹留偏追劲疾不能迅速翻效迟重夫劲速者超逸之机迟留者赏会之致将反其速行臻会美之方专溺于迟终夹絶伦之妙能速不速所谓淹留因迟就迟讵名赏会非夫心闲手敏难以兼通者焉假令众妙攸归务存骨气骨旣存矣而遒润加之亦犹枝干扶疎凌霜雪而弥劲花叶鲜茂与云日而相晖如其骨力偏多遒丽葢少则若枯槎架险巨石当路虽妍媚云阙而体质存焉若遒丽居优骨气将劣譬夫芳林落蘃空照灼而无依兰沿漂蓱徒青翠而奚托是知偏工易就尽善难求虽学宗一家而变成多体莫不随其性欲便以为姿质直者则径挺不遒刚狠者又崛强无润矜敛者弊于拘束脱易者失于规矩温柔者伤于软缓躁勇者过于剽迫狐疑者溺于滞涩迟重者终于蹇钝轻琐者染于俗吏斯皆独行之士偏翫所乖至若数画并施其形各异众点齐列为体互乖一点成一字之规一字乃终篇之准违而不犯和而不同留不常迟遣不恒疾带燥方润将浓遂枯泯规矩于方圆遁钩绳之曲直穷变态于豪端合情调于纸上无闲心手忘怀楷则自可背羲献而无失违锺张而尚工譬夫绛树靑琴殊姿共豓隋珠和璧异质同妍何必刻鹤图龙竟惭眞体得鱼获兔犹恡筌蹄闻夫家有南威之容乃可论于淑媛有龙泉之利然后议于断割语过其分实累枢机吾甞尽思作书谓为甚合时称识者辄以引示其中巧丽曾不留目或有误失翻被嗟赏旣昧所见尢喻所闻或以年軄自高轻致陵诮余乃假之以缥缃题之以古目则贤者改观愚夫继声竞赏豪末之奇罕议峰端之失犹惠侯之好伪似叶公之惧真夫蔡邕不谬赏孙阳不妄顾者以其玄鉴精通故不滞于耳目也向使奇韵在爨庸听惊其妙响逸足伏枥几识知其絶羣则伯喈不足称良乐未可尙也至若老姥遇题扇初怨而后请门生获书机父削而子懊知与不知也夫士屈于不知己而申于知己彼不知也曷足恠乎故庄子曰朝菌不知晦朔蟪蛄不知春秋老子云下士闻道大笈之不笈之则不足以为道也岂可执氷而咎夏虫哉自汉魏已来论书者多妍蚩杂糅条目纠纷或重述旧章了不殊于旣徃或苟兴新说竟无益于将来徒使繁者弥繁阙者仍阙今撰为亦篇分成两卷第其工用名曰书谱庶使一家后进奉以规模四海知者或存观省缄秘之旨余无取焉垂拱三年冩记

艺舟双楫卷第七上附录一上皇诰授奉政大夫河南涉县知县候补同知赠资政大夫都察院右副都御史兼兵部侍郎江南河道总督徐君墓志铭君讳振甲字解时姓徐氏其上世家余姚后徙德淸之新塘为德淸人曾伯祖某礼部侍郞伯祖某工部尙书考志丙举雍正甲寅贤良方正科起家甘肃碾伯县知县迁岷州知州丁母忧以兵事留遂卒于官妣嵇氏封宜人君侍岷州君宦游而君妣病亟君刲股以疗之旣差病渴甚索瓜医氏不可竟不起君以故终身不食瓜岷州君旣卒君奉三殡归葬服阕游吴恭定公甘肃按察使司幕恭定故与岷州君同举制科甚器君属屡试被放卽为君援江赈例指捐县丞分发江苏补江寕县县丞膺卓荐擢淸河县知县君初莅淸河而老坝口决黄溜悬注逼治米船不得达时山东寿张县民王伦为逆征调堵截兵水仍至众情惶惑君集小舟载干糇以次赈给谕囤戸粜米有无藉乘机抢于肆君尽法惩之商民得相安平市如故未几山阳刼掠四起而清河独否人以此多君初君署句容县事亷知猾吏蠹漕下车卽发其奸民输将如限后二十年句容以吏舞法兴大狱湖厯任十数独君无弊调江都获邻境巨盗擢同知候补而君适引疾旣痊谒选改河南涉县知县县徭例于冬月合围取皮革猎戸以此苦民君卽为除之调署信阳州値筑靑龙冈口阿文成公以大学士持节督工檄君开引河君不事追呼而集众常多藏事常速文成以为能时君长子端身任畚锸文成卽命以本捐衔投効青龙冈工工竣补兰仪通判君遂解组就养兰仪署端擢知淮安府迎养君道出淸河居民扶老携幼扳舆餔饮如家人观者爽路嗟叹嘉庆八年九月六日卒于端淮徐兵备道署年七十有五配赠夫人钱氏早卒生二子长端都察院右副都御史兼兵部侍郞江南河道总督次章候补通判前署桃北同知晩纳侧室王氏生一子竜二女俱幼王氏后君一岁卒孙七鏻锳鎕鐄锟鉁鋐曾孙一淳端章以某年月葬君于某原以钱夫人王孺人袝述君行而征文于余以志君幽余按状而系之铭曰伊嗟资政明德维孝名臣循吏先业克绍爰以试丞洊登佐郡视事廿年不改淸慎学则旣优仕乃不显知止曰明初服是践乃笃哲嗣谨率义方心劳力瘁为民保障嗣有良苗君则艺之君有嘉实嗣则哜之君泽维何曰谘行道旧民怀恩涕洒丹旐粤宜祭社岂必葬桐奉兹阡表无念崇公宫保素昧生平在友人黄心庵所见余文延访二年始得招至节署以其先公窀穸之文相属旣得稿具衣冠肃谢曰后人读此文必谓先公为乡里之善士州县之循吏宜其有后则徐氏世世子孙拜赐多矣乃出淅中先达所撰至七首率长二三千字并以称扬宫保过多不洽意卒用小子文入石司马请题显人名宫保曰今日之显人未必能显于身后愼伯必显于身后者且安知其终不显耶录稿附记以志真赏淸故中宪大夫山东东昌府知府原品致仕前兖沂曹济兵备道军功加一级熊君行状曾祖某皇永康州学生员貤赠中宪大夫直隶大顺广兵备道祖光远皇雍正乙卯郷试副榜贡生赠中宪大夫直隶大顺广兵备道父恩绂皇直隶大顺广兵备道特赠太仆寺卿广西太平府永康州东城第一图熊方受年六十四状君字兹介号梦庵其先世四川巴县君之高祖迁永康为永康人三传至太仆以进士起家备兵大名被逆贼段文经之难阳湖毛燧传为碑铭论其功甚辨晰太仆举三子君为冡嗣好学夙成下笔诩诩有生气乾隆庚子领乡荐庚戌成进士癸丑授检讨在词馆八年改刑部主事君少侍太仆宦游厯府道署十余年更吏事初至刑部卽硁硁持议尝诤于堂曰用法宜核情罪不当揣上意为高下益便吏胥以是不能得题缺计俸选礼部员外郞入直军机处题升郞中提调嘉庆辛未科会试旋擢江西道监察御史不数月简授山东兖沂曹济兼黄河兵备道故事道员于士民赴诉者准提则为属吏所不快率皆违例转发至批答详禀率无所可否君一概絶去衡以事理诉词始有获伸者嘉庆十八年九月防河在工次闻曹县之变未知虚实卽募土夫勇敢者二百名星驰赴难声称率弁兵五千人贼望风弃城分逃至县境之扈家集李家庄范水坑蔡家大小楼各处屯集君以故得入城缮守具督兵勇搜剿先后败贼目李克让蔡五伦曹永贵蔡五言李克顺李名扬之众惟李克让得逸余悉就擒事闻奉温旨拜花翎之赐仍议叙军功加一级十九年调赴睢工督挑引河同官以卑约太甚忤使者并劾君夺职旣竣事降一等开复二十年补东昌府知府山东自乾隆六十年恩赦民欠之后至嘉庆八年淸查州县积亏至百二十万廵抚承宣以为忧乃议视缺肥瘠岁提节省银三十二万两归司库通力合作以六年弥补亏项其余以津贴买补仓谷不敷者奏奉俞允旣积数至百万而上游不循成案非有力莫能邀拨补其暂署承宣者至有视事一二月而动拨数十万州县忿其不公缴解益懈至十四年弥补期满而亏数反增至三百余万遂减节省之数为岁十八万两具奏展限三年及十八年限又届满而亏数又增至五百余万时値曹滑军需肆为滥冒十九年上命大学士驻东督查分别准驳计实亏总数六百余万而某人某任亏若干则奏交廵抚核实参办二十年廵抚念亏数重大一出员名恐成大狱先将亏数较轻之四府三十余员名开单补奏得旨甚严切而事不能已乃议提冬羡弥补授意六府二州先造册短报亏数以结前案冬羡者山东州县一岁所需取给于漕余之强名也其致规于本管也颇厚各府州顾恋观望莫能实举其议者东昌所辖十州县皆有漕君先事卽细核属亏实数却所致规立程序除办公必需之外尽提羡数以补旧缺及二十二年八府州册齐各员亏数皆不至干重辟然惟东昌之册得其实二十三年冬恩旨赦免民欠查办半载不能得要领承宣为属吏所愚遂照报部奏销册数将三次淸查奏明之官亏和入民欠以八百余万具详巡抚据以入奏上察其朦混値巡抚身故遂除承宣名为民而命提刑会同新任承宣确查剔除由新任巡抚核奏计剔除已入淸查旧亏之外又积新亏七十余万廵抚念新亏之法至严议以垫支垫解作抵有候补府者家世于廵抚为恩门檄署济南府印而续更提刑又其所能左右之者乃相倚以倾承宣济南遂自定册式札致十一府州照式造送彚呈廵抚君以关涉钱粮文案例皆由承宣核准呈廵抚以达大部从无首府彚呈之事不照行触怒而廵抚以君为词馆前辈迟疑未即发济南不及待遂于二十五年春初嗾学政劾君巡抚恇惧亦续奏君迂缓不任事以原品致仕道光纪年君挈眷来扬州为乐仪山长侨寓虹桥之西园旣萧然无囊槖又老病兼至而戚友习受佽助者不能相谅修脯所入仅以供任恤薪米之需每于岁杪辍讲岀游以取给道光四年十二月十二日赴杭州五年正月七日返棹至嘉兴卒于舟次公子接凶问匍伏奉移于扬州寓前僧院以图归榇娶桂林陈氏曾祖谥文恭乾隆中为大学士称名臣父兰生湖北荆宜施兵备道生女子子二长孟娴工诗而夭次润华适陈聚昌道光辛已科举人充景山宫教习荆宜君之孙也君旣除陈恭人服以长洲韩氏为继室生子一贵龄娶江都汪氏君通达治体其所欲举事多切究有本末旣已伤于哀乐衰羸善病气怯未能称其志常信笔为诗文不起稿应人求不自珍惜放失甚伙胠其箧名偶园草者尚有若干卷皆跌宕可观采偶园者君在都所居得孙退谷宅一角之旧名也贵龄侍君宦游年幼未能详君之行业余以嘉庆七年识君于鎭江后在苏州在都下交益善君任兖沂任东昌皆曾一过其署而山东复查民欠时余实客承宣署司其事备知始末故掇其生平以告有道德能文章而与君交善者征信以托不朽焉道光五年春二月三日包世臣谨状额侍郎别传故戸部侍郞额公之卒也史馆例立专传其叔子冠军使宝奎以状上史臣旣摭其政绩入国史矣阅三年当道光壬辰予适至都下冠军以别传请为予得交于公久知公深且素为文不妄有称述可传信故也夫征信莫如史然必载笔者其事专其业世所见所闻所传周夏不眞确又深通情势达事理之所以然是以纪述筹议计划本末赅备而笔大恣肆口口以发之使读者如见其人如闻其声故两汉三国之事迹数千载犹彪炳人耳目者以其为世业专门之私书也晋书以下大都成于后代为时旣促速又与斯役者唯论官阀罕能悉典要故英儁之士非常之谟不复涌现楮墨间无以称读者之意今国史固皆以时人纪时事矣然以谓遍采家传及散见他说者或多恩怨抑扬不足昭详慎故一以红本为据其科抄所不及军机档册所不载虽列圣忧勤惕厉与二三大臣从容论议于以救民间所疾苦为天下传诵讃叹者检核科抄军机档无可证验则不得恭纪简册至部院题奏事件例系六堂佥画非一人所可主名又率由胥吏具稿白司呈堂文采不足以昭耀方来若在司员卑分例无专达即有硕画显著不登红本唯封圻特使政得自主而决策之故多在牍外又或中途受事未藏已移溯前则无源考后则缺委其是否奏绩能垂久远红本无文悉从葢阙至其人学问所就心术所存概以传例摹冩尤难宜冠军之不能已于此请也予以嘉庆丙寅夏识公于扬州时公视淮鹾已三年淮鹾繁富甲天下使者骄贵简出出则舆从华盛倍封圻而公常从二三骑自策骡穿街巷尝祷雨于甘泉山歩烈日中往返至三数十里梅花岭旁有书院为使者课士所唯存枯槎一二公补植五百株以还旧观公故善其山长沂州知府歙洪梧时时相过从携中冷泉煮苦茗辄遣骑招予或追取厨馔作竟日欢肴蔬不过数事又尝访予于逆旅谈笑忘倦同舍生羣惊讶而令节纔以果饵两器相饷曰极念吾子旅困此间另库岁征且数百万乃鹾贾结纳势要物非所以待吾子仆为盐政吾子为盐政客殆为扬州开一生面也戊辰秋公被议入都鹾贾送至王家营环跪纳曾子四纸纸镪各十万公诘其何为佥曰大人节官费岁数十万又奏增盐息至分半岁溢且二百万计大人按临六载众商所受恩且累千万区区者诚不足言报称公笑曰我前节官费以为今日地是攫寮宷所应有也请增盐息者为岸猾持若短长耳若等竟以作市价是裒民以益商我负疚滋重况分若肥耶必不听者以状上闻矣是年秋公故当入觐例以珍玩为面贡公阅实制备仅値十六万先期贮京第及至都部议当差热河不得面无所用贡公濒赴戌遣使悉送还扬州费脚价银六千实已资也扬州士民前闻公少时奔丧至山西土人醵四万金为赙公一无所受事闻达聪犹疑信相半至是乃莫不叹其亷介矣性嗜易通志堂所刻七十家易说皆能条列而缕举之偶为小诗栩栩有苏陆之意已巳春予初入都公已起视长芦鹾不相値辛未再至则公已失明家居然闻予至必迎至中门握手坐絮语移晷及己丑春公年已八十余予寓外城宣南坊去公第十里公犹数见过使短童掖下车剧谭今古事无少舛失予之所知于公者如此皆状所未及也其世家官阶本传例不详备者皆按状而次之曰公讳额勒布宇履丰号约斋姓索佳氏先世居鄂尔坤部落归附后为满洲正红旗人祖彰莱盛京副都统父农起山西廵抚管提督事任安徽布政使时以办灾能勤民有声公虽世禄子然好读书如寒素成童补弟子员旋食饩八试不得于有司乃弃举子业筮仕工部厯笔帖式主事员外郎回避改戸部擢郎中遍本部各繁要差以管部王大臣密荐亷能第一径擢本部右侍郎管钱法堂事旗务则为副都统者四护军统领者一公中佐领者二兼官则为内务府大臣者二管理三山总理工程处总理奉宸院事者各一差遣则查办陜西军需报销兼祭告西鎭山川督办河南衡家楼大工审办山东陈文思控案查看天津一带河道者各一为司员时一随本部尚书查办甘肃监粮亏空一保用坐粮厅一加四品服总监督昌陵工程外任一署仓场侍郞两为长芦盐政一为两淮盐政一以主事衔为熟河副总管虚授未之官则为鸿胪寺卿大理寺卿者各一降谴则侍郎任内失察宝泉局铜斤左迁本部郎中两淮盐政任内以前监督昌陵工程漏参同官侵克工价充热河马甲公去两淮时已病目再任长芦则益亟力请解组旋失明阅二十有二年以道光十年八月二十有五日卒于私第年八十有四皇诰授荣禄大夫户部左侍郎提督江苏学政周公神道碑公讳系英字孟才号石芳湖南湘潭人曾祖新彩祖昭俊考世宇皆不仕以公贵皆赠荣禄大夫曾祖妣胡祖妣谢前妣唐皆赠一品夫人妣王累封一品太夫人荣禄公有三子伯系蔚副榜贡生永绥厅学训导仲系菼早世公其季也公生二岁而孤稍长颕慧端重若成人甫弱冠以乾隆戊申举于乡庚戌登第以疾故癸丑改庶吉士乙卯授编修嘉庆戊午庚申皆充顺天同考官乙未充实录馆纂修官壬戌充曾试同考官其夏擢右赞善充咸安宫总裁癸亥大考二等迁右中允甲子擢司经局洗马直文渊阁事福建副考官乙丑充日讲起居注官其冬授四川学政擢翰林院侍讲转侍读进侍讲学士丁卯入都供职戊辰转侍读学士充江南副考官己巳以讲官扈跸东西两陵五月命直南书房九月擢太常寺卿庚午特旨改上书房行走充三阿哥师傅三阿哥今惇邸也以大雨旷班实镌一级仍留直八月扈跸热河左授光禄寺卿旋授山西学政辛未擢大理寺卿癸酉擢内阁学士兼礼部侍郎入都御城复人直甲戌擢兵部右侍郎充殿试读卷官兼署工部右侍郎管钱法堂事充治河方略馆副总裁乙亥四月奉太夫人讳回籍丁丑起复署兵部右侍郎戊寅补吏部右侍郎充顺天副考官己卯转左兼署礼部右侍郎充殿试读卷官兼署工部右侍郎九月降编修逾月除名勒回籍庚辰八月今上登极十月特召以四品京堂起用辛巳正月至都特派实录馆总纂官其冬补翰林院侍读学士旋擢内阁学士壬午正月授工部左侍郎充实録馆副总裁二月授江西学政其秋擢任江苏甲申调户部左侍郎仍留任是年十一月三十日卒于江苏学政官署时公年正六十也公金声玉色须睂如画望之若神人故事小翰詹任学政请误止一面公以洗马使四川独召见至再知上之眷公者深及己已陵差屡召对和宸章尤称旨时南斋需人上命掌院学士保荐考授曰朕意中止一周系英卿等可将其名列入荐牍未几上书房出缺例由掌院择翰林之可者拟正陪而公由特简且命公曰不但授读作诗文须敎阿哥为人居心以忠厚为要公因奏书房例课八韵诗臣愚以为宜令阿哥加读资治通鉴以知古今治乱兴衰之故悉民间之疾苦及惇邸年二十公制育徳箴五章为寿其目曰清心曰学古曰知今曰游艺曰饬躬惇邸凛焉公服阕还朝年才逾五十诣热河行在上谒上见公须发尽白讶曰家居两载乃至此乎嗟叹者久之公徧厯卿贰翱翔内廷每奏对必移晷然愼密甚虽子弟莫得闻之其降守编修也以是年五月湘滩土民与江西客民构衅雠杀者累日公见抚臣初奏与所闻殊异遂于召对时力陈其状上命军机大臣据公言诘抚臣旋又调抚臣抚福建而敕督臣就鞫抚臣候代未行因折差附书问起居公以抚臣出都时曾约地方事有见闻必无相隐恐或受属吏愚弄为地方深忧因覆书告其实抚臣既疑为公所短及得公覆书而公长子汝桢附折差致书在籍之给事石承藻询本案曲折并入其手因先奏陈公书事下都察院台臣当以因事属托私罪例革职上谕阁臣曰案关地方公务非伊一家私事周系英不妨具折再奏乃辄向本省廵抚私致书函本应斥罢念其人朴实着以编修用公既左迁而抚臣续奏陈汝桢书由是汝桢得减杖徒而公被严谴然上犹于饬督臣确审本案谕内朱添曰周系英平素鲠直故今上承仁宗畀遗老臣之至意命公视学东南皆许以夹片言地方紧要事及人材贤否公之视学江苏也适値大潦灾赈事向无与于学臣公所驻之江阴县地濒江灾尢剧而其文武之素得民者皆当代去公札商当路而留之并假库银三万采客米以平市价又倡捐以济例赈之不足高堰之溃也公卧疴已数月闻信惊悼病遂亟口授遗折犹谆谆以河事水患为念呜呼哀哉公饬身至严肃而性和易遇人辄倾吐无余軆察人情至委曲专掩覆过失然嫉恶深至于舞弊骫行者无少纵而劣员较轹庠序及奸民藉端倾陷士类公必力护持以直之若士林自涉讼或以争家产阋墙公则深悼敎导之不行引咎自责其奏报考试情形也事无巨细虽案已外结必详列无隐饰而雨旸苗势谷价以及勤心民瘼之员有实迹或舆论所可否尙未自得确据者皆分别入牍至如分校必反复三场主试必遍搜败卷固亦近人所难能而不足语公之盛节也嗟夫爱憎之至变也自古叹之岂唯君臣人之情于夙昔亲近一旦罣误心移则前所听受悉若被愚旧有勤劳皆成罪状当公之初被吏议迹疑涉私而仁庙褒其朴实及放逐之余复引鲠直追念平素既不以一眚迁怒又不以曲全致屈成宪是固大圣人无必无我度越寻常万万者而公之造滕输忱其所以自给主知亦必有在矣迄于新政错枉举直向用方隆遽尔奄忽相公之所以自处固非曰侍从词臣矣士患无所挟持有挟持患不遇遇患不久公以朴诚动天鉴者前后且二十年而所就遂止是岂非命也哉夫人谢氏诰封一品夫人子三长汝桢以免徒后复奉恩旨改名铭恩副榜贡生江华县学训导次贻栻国子监生次贻朴广东候补盐库大使孙某某铭恩等以公卒之次年月葬公于某郷公家无一椽铭恩薄宦留故土夫人率贻栻贻朴还都下壬辰四月六日夫人卒于京寓而世臣适在贻栻贻朴衰绖雪泣而言曰母氏又弃养不孝今当以丧归而先大夫墓碑未立以属吾子世臣自着藉门下者于兹二十有五年顚踬百岀重为公知人累唯不苟为文尙足取重后世以永公徳故次其状而系以诗曰天笃哲人于湘之浒弱冠起家班于鹓鹭再隮列棘一枋斯文匪惟造士抑孔勤民诚格两朝欲试以事天不愸遗周行空窴位并道崇泽乃未溥目营寰中志赉泉下爰伐贞石以纪名德必有达者善继无极故大臣昭文呉公墓碑呉氏至德之裔以国为氏南并浙北抵淮皆呉地而苏州为都其族当望苏然今呉氏在苏者皆源徽徽又自别为歙为休寕始居休为唐左台御史文惠公其后析休之环珠村又析大斐至公考赠资政公迁昭文昭文苏支县苏之呉氏多以科目起其家或源歙或源休近世冠葢尢盛而其盛实自公始公讳熊光字望昆别字槐江考讳敬贡生祖讳宏祖岁贡生曾祖讳国启贡生皆以公贵累赠资政大夫曾祖妣金祖妣查妣金皆累赠夫人赠公以上皆休赠公初至苏侨郡南桃花坞贯诞公既卜居昭文迎春桥以公应童子试请入籍乾隆戊子举顺天乡试岀故吏部尙书秦承恩门秦公父翰林学士大士推公造曰师为假总督弟乃眞总督耶时秦公年二十四初授编修公年始十九闻者殊不谓然后秦公以尙书署直督而公厯两湖直隶两广三督如学士言己丑壬辰两举中正榜授内阁中书乙未挑直军机处己亥擢侍读庚子记名御史辛丑擢刑部郎中甲辰授御史己酉擢给事中奉赠公讳去官壬子服阕补原阶嘉庆丙辰迁鸿胪寺少卿丁巳迁通政司参议故事科道司紏劾通参班厕大九卿皆退岀军机处公以明达勤愼当轴特保得留直国初沿故明制票拟承宣皆由内阁至宪庙许内外职掌官具折奏事凡事有岀入者皆奏定然后循例具题设军机处于门下选三品以上鸿达亲信者为军机大臣得挑小四品京堂以下至阁部属之能者为章京每日寅刻奏事处纳折匣上炳烛批览毕卽发军机处录入档乃面谕大臣寄信各原奏衙门可否之名曰廷寄班次非朝贺皆絶席会议大政皆主议实当古録尙书事同平章之职为政府其大学士在内阁者则承明发票题本受成事而已公初挑章京卽为阿文成公所器前后随文成剿办兰州回匪者一谳浙闽重案者二督堵东河漫口者四查阅海塘淮河者各一与文成同柄政者为故大学士伯和珅丁巳文成薨益横溢无检至于廷寄前行专署已衔姓天下称伯相从风尽靡以文成尢善公积不平是年闰六月纯庙幸滦阳时苗匪未靖而敎匪渐猖獗训政忧勤或午夜视事一日以宣军机大臣不得命召章京唯公已上直入对称旨次及同直章京之戴文端公少顷伯相至上曰军机事日繁傅森呉熊光皆任事可在军机大臣上行走以助若伯相谓公官才五品不符軆制上命加三品卿衔又曰其家贫大臣例开轿恐力不办上命赏户部饭银一千两又曰戴衢亨岀身状头官学士已四品在军机日久与呉同用呉不如用戴上曰此岂殿试耶伯相语塞乃承旨然文端卒与公同加三品衔拜命而班次仍居公下傅公任侍郎久日昨召见诘问甚厉人共危之及上直乃知圣意疑傅公识度或未胜大受审试而后发与一面之顷决机授政者有间矣公在政府六阅月伯相深不便其所为出授直隶布政使己未春纯庙升遐和珅败公言和珅管理吏户刑歩军统领各衙门日久多变旧章以营私大憝虽除猾吏仍可因縁为奸利亟宜逐条更正之睿庙可公奏授河南廵抚自丙辰兵兴川陜楚豫之督抚皆驻边界治戎务公在豫以防剿功赏戴花翎加叙军功三级辛酉夏擢两湖总督壬戌春会同各省领兵官奏报余孽荡平晋太子少保既回省视事有以收受沔阳知州秦泰金及两淮匣费二事劾公者查验无迹事以白甲子夏调督直隶乙丑圣驾东廵奉天恭谒三陵九月十一日公接驾于夷齐庙赏穿黄马褂时百文敏公已由粤抚莅楚督任而是日都察院有据广东已草知县讦控文敏在粤婪索各欵之奏两广总督那彦成与文敏互讦之奏亦至次日上命侍郎托津副公往抵楚讯得其门丁婪索状未定谳上复入粤抚孙玉廷言当那公以倡抚洋匪至三千余人擅赏匪魁李崇玉翎顶严旨逮入都调公督两广以楚狱交托公公甫行而文敏亦被逮公在北久粤中尢潮湿性不习渐作寒热洋氛剧力疾治事而温纶屡问病状给优假公益不敢有他请戊辰七月英咭唎兵船十三只泊香山难头洋其酋度路利以兵船三入黄埔并有三板船入省河声称阑哂欺凌大西洋欲夺涣门英咭唎素与邻好故派兵来涣帮同防护而意殊巨测故事外夷兵船或寄内洋俱调兵立时驱逐公念三年来督率鎭将转战重洋中匪氛虽获稍戢而师殊老故务为鎭静唯饬令回帆归国传谕大班停开舱以絶其望而夷舶迁延至十月起椗奉严议夺职効力南河己巳春公行抵苏城买宅城东之平桥居眷口乃赴工会文敏为后督有旨饬查夷船来去之由以公葸懦覆奏遂逮发伊犁抵戍一载特旨召还辛未授兵部武选司主事癸酉春乞病回籍其秋林逆变起上思公议起家为楚藩时柄政者为军机旧属恐公难为人下乃止道光戊子重宴鹿鸣恩赏四品卿衔又六年以癸巳二月二十七日卒于平桥私第年八十有四公之初赴戍也文端已在揆席尝与予论中外大僚优劣曰呉公谪戍可惜呉公在外治事不具论其自楚调直初入谒上谓曰教匪净尽天下自此太平矣呉公曰督抚率郡县加意抚循提鎭率将弁加意训练使百姓有恩可怀有威可畏太平自不难致若稍形松懈则伏戎于莽呉起所谓舟中皆敌国岂可备防哉又皇上返自关东驻跸夷齐庙董师相老夫呉公同起召见上曰外人言不可听此次有言道路崎岖风景略无可观者今到彼道路甚平治风景絶佳人言岂尽信哉呉公越次对曰此非读书人语也皇上此行欲面稽太祖太宗创业艰难之迹以为万世子孙法岂宜问道路风景耶有顷上目呉公曰卿苏州人朕少扈跸过苏州风景诚无匹矣呉公曰皇上前所见剪彩为花一望之顷耳苏州城外唯虎丘称名胜实则一坟堆之大者城中街皆临河河道仄逼粪船挤帮午后辄臭不可耐何足言风景乎上曰如若言皇考何为六度至彼耶呉公叩头曰皇上至孝冐天下臣从前侍皇上谒太上皇帝蒙谕曰朕临御天下六十年并无失德唯六次南巡伤财伤财实为作无益害有益将来皇帝如南巡而汝不出止汝系朕特简之大臣必无以对朕仁至之所悔言犹在耳文端语至此挢舌良久道曰老夫见闻所亲略如此论语言勿欺而犯史记言引大軆慷慨呉公殆于近之矣戊寅己卯间公家居余始得谒面质文端所称述公笑曰诚有是言然坟堆粪船两节乃乾隆初故相讷公奉差江浙查道覆奏之言老夫重述之耳无足异也公又尝语余刑赏者圣主之大柄而其柄寄于封圻大吏以有司援案比例求免驳斥之术处之舛矣例有一定情则万端故遇事必当详细审情以施刑赏赏一人而有裨于吏治有裨于民生虽不符例赏赏所必加也刑一人而有益于世道有益于人心虽不符例刑刑所必及也卽不得请必再三力争之乃为不负若忧嫌畏讥随波逐流其咎葢非溺职而已也初公赴楚督任未岀豫境遇协防陜西兵赵士福等二百余人以缺饷两月逃回本营而陜营咨会亦至公命集讯或言是皆死法公仁人且已非豫抚可无理此公曰察其情刑苦累缺饷必矣协防非临阵回本营非避匿山海岂可同论哉遂杖首谋者二人悉分拨豫边防堵诸鎭将给与口粮既入楚有郷勇纠抢民寨被寨民缚送三十余人公卽日受词而骈枭之移粤甫下车李崇玉悬首菜市之信已至那公罪且不可测而东莞县报郑流唐率众投诚当事者莫知所措公审其悔罪情实不可杀降以为功婉奏请仍遵前旨免死安插被胁者递原籍其驻邓也讹言贼将大至一夕揭帖遍街卷而州民复告密有村庄有期会公杖而逐之军吏请增防公曰是贼党肆煽惑以求便隙耳嗣得贼间讯之皆间所为也乃大服其驻卢氏也当灯节川陜贼各万数窜入南山廹卢氏公命大张灯贺节贼遂远去尝与余论兵兴以来诸将贤否首推湖北游击李东宣曰不逐利能用众老夫以讯馘知之专荐得请而部贿不至经十五六年仍未一迁也后余游大名李公适居其鎭得相识洵端厚君子能任重益以叹公之知人公娶金氏累封夫人前卒生一女其子二女六皆侧室出长子崋基太常寺博士次峾基孙一兆诜昭文县学生七女皆适名族公着伊江别录舂明补录葑溪笔录三书纪所见闻满汉诸大老言行足以维系国脉民命者每见余辄为述一二事皆得所未闻然索观必不可曰俟老夫身后从崋基取阅耳公未晬失恃弱冠宦游违定省时切鲜民之憾故营生圹于虞山北麓傍先人兆域以致哀慕可谓有怀无忝者也公既卒其年十二月二十四日卜者曰宜葬公之客泾包世臣次行治为墓碑题曰故大臣者从昌棃权文公碑例也复铭之曰公之始岀失职居藩幸用不踬豫楚持旄俯同群碎以刈蓬蒿逾岭遘疢嗟哉毒滛威用不振予怀风议诗于公碑为大臣纪皇诰授朝议大夫礼科给事中呉君墓志铭道光癸巳六月十有五日礼科给事中呉君卒于官乙未正月其孤走书都下乞为墓铭其明年二月予滞迹豫章乃得发状次其世系阀阅行治授其孤以贞石埋君之幽以永余与君缔结之谊而慰君志君系源延陵世居安徽泾县之茂林都曾祖善诱早世以君积叔弟恕恒官云南宾川州知州加四级貤授中议大夫曾祖妣王赠淑人祖功考宗泽俱由国子生受职布政使司理问以君贵赠如君官祖妣徐继徐倪王俱赠恭人妣王封太恭人君娶同邑王氏封安人而没以长洲张氏为继室与王氏俱赠恭人再继仁和成氏封恭人子二长慕曾廪膳生次梦曾郡庠生俱张恭人岀也孙一崇位尙幼女子子四并适士绅族女孙一未字君以乾隆戊申入郡庠庚戌食饩嘉庆辛酉以选拔中式本科举人丁丑成进士改庶吉士丁外艰庚辰散馆授编修厯充武英殿纂修总纂官国史馆协修官云南辛巳郷试正考官丙戌改陜西道监察御史稽查工部宝泉局丁亥转掌广西道戊子兼掌四川道稽查通州禄米仓旋擢户科给事中稽查户部颜料库己丑丁内艰壬辰补授礼部给事中癸巳充曾试监试官君食科俸已三年例出为监司命将下而卒君初补弟子员尙未成童而岁科试常冠军成名后益力学缔结知名士益谨久而益摰友于兄弟宾川君假居为始祖墓被山邻侵占构巨狱君岀死力周旋履险而不避人以为难近世谓京职为闲冷居科道者皆屈指计外出所言率毛举细故以塞责君居谏垣如严查参罚惩办亏缺整饬驲传禁庙员冐滥察海运弊源劾大班纵贼要犯漏网诸折皆上诤当路下抉外吏之私隐畧不自为异日地其蒙俞允饬议通行十数事多为人所称诵余与君居同里生同岁甲戌同试礼闱始相善余间岁辄以试事赴都乡人宦都中者皆善予唯君最欢余邑乙未生者四人予日月较先次则胡君世琦玉樵次君次君之族人鸾鳯白鳯白最先成进士作宰江西玉樵入词馆卒为山东宰旋蹶而又已殁鳯白再宰江西适予亦以试令至而鳯白养疴省垣旋以劾去官唯君致身清要卒亦不得尽其才君属望于予至切予每报罢坦如也而君忧形于色不怡者累日予顾相慰劳君曰一进士不足为吾子重然非此无以使斯民被吾子之泽不能不为天下惜人材也虽过言非予所任亦足以见君之用心能识其大及予得一官而君已物故伤已予覊阻扬州数十年君岀入都中取道必过从剧谈竟日及君丧舣舟刋江而予不及觉又廹物累不得归故里致一恸于殡宫念巨卿死友之言辄呼负负君讳敬恒字爱庭姓呉氏年五十有九以年月日葬某所之原铭曰嗟嗟呉君志远届仕优益学日匪迈求民疾古心目瘵藴德未施后乃大系铭君蒇君其快藏与吾铭同不坏

艺舟双楫卷第七下附录一下清故予告太子太保文渊阁大学士食全俸晋太子太师在籍除名大庾戴公墓碑公讳均元字修原号可亭姓戴氏江西大庾县人也戴氏祖南唐柱国忠恭公世居安徽休寕县之隆阜紫竹园二十五传至公曾祖讳洪度自隆阜迁江苏甘泉县之西浮桥戴家村祖讳时懋携二子旅食大庾考讳佩始着籍为贡生自考以上三世俱赠光禄大夫曾祖妣汤祖妣傅周梁嫡妣温妣江俱一品夫人国家求旧多世德常熟蒋氏桐城张氏漳浦蔡氏阳湖诸城两刘氏无锡稽氏大庾戴氏皆继世入相常熟桐城漳浦诸城无锡以父子阳湖大庾则叔侄然自宪庙设立军机处为政府内阁唯受已成事是故班首百寮而不入军机与値军机而官在尙书以下者犹皆不得为真相常熟两相在未设军机处以前祠城后再世阁臣値军机者唯大庾而已睿庙时辅政之久莫如文端公而公为其季父文端之父第元官太仆寺少卿者实公伯兄文端之兄心亨与公同以乾隆乙未成进士散馆皆授编修戊戌文端继之以首选除修撰父子兄弟并在词垣而主试督学之差星轺交驰络驿道路故其时阶虽未崇天下翕然称西江四戴已无与比隆盛者公年十二少仆官翰林矣未几主江南试事而公力学勤苦如寒素赴课应试率徒歩篝灯山寺诵读常彻夜洎通籍以汔当轴起居服食唯具性坦白无徯町履封圻居政府一切导人使尽言择其善必推功焉舛误则以身任务欲遮蔽人过失使得竭力比寿登耄耋以相国予告天下达尊一身俱备地方大吏又率门下士及再传弟子而公恂恂怡怡与故乡父老话桑麻寻钓弋旧迹诱掖后进若不及接礼宾客虽甚卑幼皆敌軆群从百数居乡党无子弟之过莫知为相国孙曾者汉之石氏唐之柳氏不能过也嘉庆丁巳文端超授军机大臣戊午冬公以学差还都故事内外大臣亲属任科道者对品回避公官掌京畿道例改六部员外郎纯庙命以科道应升之鸿胪少卿候补时当训政燕翼谋至深远见公才器堪大受将试以事不欲使更滞郎署也次年睿庙亲政善继善述既补实旋改光禄寺少卿庚辰春擢大理寺少卿不半年累擢詹事府詹事内阁学士兼礼部侍郎嗣是四五年间文端柄政公亦洊厯卿贰及摠理内务府工程处监修督堵驰驱无虚日乙丑冬南河事亟黄溜夺运达瓜洲江口西风掣高堰石工瞬息数百丈有藕粉运河碎磁高堰之謡公驰往筹度空重粮艘以俱达丙寅秋初将北辕忽授南河正督公偕副督徐端昼走风沙夜核文簿堵合黄河之周家堡郭家房王营减坝陈家浦运河之二堡壮原墩高堰之义字坝拆修惠济正越闸大工次第举矣拜太子少保及花翎之赏而工当修治者尙多积劳遘疢不可支戊辰正月得假归里门四月两江摠督鐡保请帑六百万帮培汰黄堤分别销摊归欵睿庙以斯事軆大命文端偕觉罗长文敏公赴工密度并谕文端曰淸江距江西才二千里使事毕卿可一归省卿叔父故文端记恩诗有此去竹林勤问讯亲传天语到柴门之句以须臾不可离之重臣恩予往返四千里以省视公则自汉氏以来史册纪载所未闻见葢睿庙寄重之意已于是乎定矣是年冬公起病左迁都察院左副都御史己巳春视顺天学不数月以花户积蠧案须核办擢仓场侍郎辛未文端薨逝给公假一月为治丧癸酉秋杪南漕既归仓而东河睢漫口改东河搃督时逆匪窜聚不常曹兖济当运道处伏莽尢多又微山湖蓄水短绌不敷浮送公飞饬各粮道以军法部勒丁柁水手戒严攒行督河员徧导坡水集湖以济运空艘得尽数南下甲戌春以吏部左侍郎召途次擢都察院左都御史抵都晋礼部尙书丙子调吏部丁丑以原官协办大学士戊寅春入直军机处冬授尙书房摠师傅庚辰春拜文渊阁大学士晋太子太保管理刑部七月公偕满相托文恪公扈滦阳围甫驻跸圣躬骤有疾不豫变岀仓猝从官多皇遽失措公与文恪督内臣捡御箧十数事最后近侍于身间岀小金盒鎻固无钥文恪拧金鎻发盒得宝书公卽偕文恪奉今上卽大位率文武随瑞邸成礼乃发丧中外宴然公惕厯数十年凡有兴作率依据成式去已甚不事搔爬为激矫惊众之行故事办而无赫赫之名至是乃大服及梓宫还都都下有谓遗诏中措语微误者事闻文恪及公并退岀军机处上以公先帝老臣派充实录馆正总裁旋奉命相度万年吉地偕故相国英和督兴工作甲申公年七十有九谆乞骸骨上赐诗宠行准驰内河水驿所在官护送在籍食全俸乙酉公八十颁联匾珍异有加丁亥就加太子太师戊子重赴鹿鸣既奉赐三朝耆旧之额适宝华峪地宫渗水被严旨与英相国同逮籍家产合计田房衣饰才値万余缗上意渐解除名放还又十三年庚子九月初七日甍游年九十有五哲嗣诗亨卜以是年十二月十八日葬某所之原与夫人合袝礼也夫人崔氏同邑人长于公二岁前公卒十三年长子卽诗亨由县学生荫户部员外郎晋郎中侍养在籍以公故褫职旋赏给七品顶戴齿几曰耄依依膝下如婴儿人呼为小莱子次诚亨晋亨孚亨俱前卒公以晋亨为叔父貤赠光禄大夫璠之后孙曾孙某某四世孙某某公衡文差任主试者五庚子江南戊申湖北俱以编修甲寅浙江以侍御甲子江南以侍郎辛巳顺天以相国任学政者四己酉四川以编修乙卯安徽以侍御庚申山东接任以理少己巳顺天以副宪任会试总裁者三壬戌以阁学丁丑以参知己卯以军机大臣一读乙丑殿试卷一读甲戌拔贡朝考卷教习庻吉士者二水利差督办东河衡家楼大工查南河工程查勘直隶永定河应否改道查看山东张秋运道通阻及河南马工堵筑机宜者各一查勘漳河冯宿口及红花堤应否堵筑者二马工之役时当冱寒其行也上手赐酒一危侑以黑狐马挂为自来遣使所未有内官则充日讲起居注官直文渊阁事经筵讲官管理户部三库厯翰林御史鸿胪光禄大理詹事吏户刑工四部左右侍郎兼户工两部钱法堂都察院正副堂官礼吏两部尙书尙书房总师傅军机大臣大学士管理刑部太子少保太子太保太子太师外官则南河仓场东河各总督五十年经手事宜巨细毕举唯膺睿庙特简欲以公之清愼诚悫变内务府积习使为总理而三督工程皆以获咎嘉庆中监修吉地失察工弊夺一官褫宫衔花翎不旋踵而俱复者圣明曲軆其不逆不亿也裕陵隆恩殿专金四柱俱丈二围大木而十五六年之顷遽致蠧朽寳华峪泉涌地宫则皆人意料所不能及然后知旧例内务府事务不使汉大臣参预良有深意矣公门墙至盛登黄阁柄枢廷有与公相后先者跻卿寺持节钺陟内外台省至百数多有可称述而阳湖李兆洛荆溪周济秀水王良士虽不达并以博学雄文知名当代唯世臣应童试时公于本署观风集生童至千四百而榜高第止世臣一人世臣故荒落无足道谬以名氏为宇内通儒所齿然风檐中眞赏仅一遇公世臣初弟子籍卽承召追陪杖履袁浦节署尤为朝夕马兰鎭行馆侍谈达旦习公最久公之葬也世臣与在执绋谨次公行治以诗于丽牲之石其辞曰有福百世忠恭之庆自徽徂扬为光庾岭隮端揆席实行相事导公先路公有犹子公齿初壮己赋鞅掌八十悬车永式耉长曰期曰期颐神丘壑称道不倦允矣旧学公之经德持宝贵让言各有蔽埋忧泉壤曾抚部别传公讳燠字庶蕃一字宾谷姓曾氏世居江西之南丰明嘉靖间迁南城为南城人曾祖世麟祖邵雍正己酉举人父廷橒乾隆乙未进士政庶吉士散馆授刑部主事厯员外郎中总办秋审岀守山东曹州府调济南护理济东武临道俱以公贵赠资政大夫曾祖妣丁祖妣丁俱赠夫人妣罗封恭人晋封太夫人济南君举二子公为其季生而颕异甫成童从宦都下耆宿见其诗文多折行辈与论交乾隆庚子举顺天郷试辛丑成进士改庶吉士派习国书甲辰散馆授户部主事丙午丁济南君艰戊申服阕补湖广司入値军机处擢贵州司员外郎壬子京察一等奉特简授两淮盐运使卽充钦差大学士庆文恪公随带司员至江南谳狱勘办事竣次年始莅任视事嘉庆丁卯擢湖南按察使戊辰调湖北庚子擢广东布政使乙亥擢贵州巡抚丙子以太夫人年高乞养壬午养亲事毕上以两淮疲惫日甚特命公以巡抚衔巡视两淮盐政丙戌召还以五品京堂候补庚寅卒于京寓年七十有二配同邑元氏累封夫人子二长在埏捐职同知次协均国子监生并年少绩学能不失世业孙五某某公性尢嗜诗至老不辍自汉魏六朝三唐两宋以及近世闻人专集彚集皆悉研究辨晢其得失公以世家子弱冠卽涉词苑値枢廷洊登封圻居华膴清要者数十年未尝厯怫逆失意之境而其为诗顾深悉民间疾苦微言激射顿挫沈欎絶无珠翠罗绮之气染其笔端咏山烧有曰层峦从此瘦春草几时生望岱有曰须知天下还望一山云寄意遥深有寒畯专家所不及溯公宦辙留扬州者至久其地居水陆之冲四方名流所集聚自赵宋时韩欧刘苏相继守土宾燕之盛辉映古今阅数百年至国初周栎园侍郎监督钞关远绍逸响而王阮亭尙书继以司理扬州诚心求士士归之如流水之赴壑二公皆履卿贰立治绩而世人之艳称者乃在钞关司理时诚哉其难之也后又百年卢雅雨朱子颖为都转稍续前绪至公而大盛是以扬州人士以公丰采为上接阮亭者信矣公着有赏茅屋诗集二十二卷骈軆文二卷续金山志十二卷又选刻苏文忠公奏议二卷虞文靖公诗集八卷吕子易说二卷江右八家诗八卷朋旧遗诗十八卷江右诗征一百廿卷国朝骈軆正宗十二卷皆行于世唯选批国朝诗为清眞集者未竣事包世臣曰公二子皆晩生从弟烒官水部未尝从公宦游故具状不能详行治按国史馆例官二品皆处红本及军机档以立传则公之政事自在良史非私家所能增损公任都转时余尝朝夕读公诗词闻公谈议殊不以鹾官为乐其意葢欲大有为者陈臬以后相去辽远信问阻越然余客百文敏公两江节署语次及粤东平海事文敏谓委署支调公常拘牵成案以掣其肘颇衔公文敏气焰逼人举事多任意同城官之将军廵抚莫敢立异同而公为其属独能举方伯之职是亦一节之可见者矣赵提刑家传公讳仁基字厚子江苏武进人系出宋魏王康熙中有任戸部尙书谥恭毅祀贤良祠海内称为名臣者公之五世祖也祖汇增监生考锺书举人任丰县训导保荐知县俱以公贵于山西平阳府知府任内赠如公官祖妣杨妣恽俱赠恭人公少颕异好读书长六尺白晢丰下赵故旧族足科第然躯貎率短小公居群从间丰仪伟岸见者知为大器成童侍赠公之豊县任赠公俸满膺保荐里居候铨公卽槖笔游湖北恃修脯给菽水故食贫又客游久悉民间疾苦道光乙酉举于郷丙戌成进士以知县发江西卽用初署宜春旋补崇仁会秋谳所部民有于邻县犯绞者解省时中途逸归公侦知宻捕追踪至湖南之湘潭而获之以归邻县邻县得不被议论者以为难未几部选之安徽泾县知县回避廵抚与公对调先是泾屡构巨案公在任三年邑无大狱上游以为能调怀寕怀寕治附省郭濵大江奸宄之所岀入江苏桃源有决河要犯陈端逋诛日久公捕得之奉旨赏戴花翎以直隶州知州升用遂擢滁州入都蒙召问家世知为恭毅公后温谕有加时以为异数调署六安州旋奉特简升山西平阳府知府抵任未匝月复升授江西赣南吉寕兵备道兼理赣关道境间于闽粤民鸷悍轻犯法然终公之任惟泰和县有枭徒戕卡弁之变公驰往督捕首从悉获此外尠有巨案较前此为安靖矣及英夷在粤滋事扰及浙闽公义愤中积常忧形于色及南安设粮台公奉委襄理悉心检核积劳致疾道光二十一年六月初二奉旨授湖北按察使时公病日甚延至十九日遂不起距生于乾隆己酉六月廿二日年五十有三配高氏继钱氏俱赠恭人再继方氏例封淑人子三长铸早殇次熙文烈文俱幼俱方淑人岀女子子三长纯璧适阳湖县增生李岳生予友李兆洛申耆之侄孙次纫珠适阳湖附生周瑛予友周仪伟伯恬之叔子次细琼宇江西安福县附生阮泳经公性嗜诗有幽栖集一卷登楼集一卷折腰集二卷郎邪集一卷姑射集一卷崆峒集一卷词一卷杂文二卷皆藏于家九叠山房和陶诗一卷已板行而予皆未见公任怀寕时连年被江灾着江水论十二篇识者以为得江水致灾之源云包世臣曰予客游数过常州公之诸父及羣从兄弟姻戚有学行者多与予交善独于公未尝一面及公宰吾泾接人士语次必及予殷拳备至而予适挈眷侨扬州逮予薄宦江西公监司南郡相距较远故不能悉公之治迹然予滞迹豫章见公之族戚赴虔者往返络驿公凶问至常州之留豫章者皆为叹息近世卿大夫身履华膴而厚自封殖视所亲如陌路者比比也公起于寒畯既显贵其卒也几无以敛而笃于睦婣如此其古之所称长者欤故据来状次为篇皇诰授资政大夫广东布政使司布政使军功随带加一级熊公墓志铭公讳常錞字象于一字椒实号声谷姓氏熊江西铅山人也态氏自宋居南昌康熙中有绍鳯者捉店铅山为其土人章氏壻遂家马其后为铅山人实公高祖曾祖熙材妣陈氏簉金氏祖枚乾隆辛卯进士授刑部主事仕至刑部尙书追赠三世皆光禄大夫章陈金皆一品夫人以尙书为金岀故也考培封文林郎赠资政大夫妣黄氏封太恭人晋赠夫人尙书未通籍时读书山寺与其老僧善一日尙书自家还寺涂遇老僧与之言不答而行如飞甚讶之比入寺门知老僧已圆寂其徒致遗言曰丁未年当再聚公之诞也适当是物尙书咳然曰是老僧再聚耶挈以随任当尙书承宣安徽时廵抚为大兴朱文正公知人好士宇内之所宗师及公入都文正至澄怀园与其孙涂同学于故协办大学士萧山汤金间自课其诗文初章夫人苦节抚五子窭甚尝叹曰椒五粒岂无一辣者既而其季负贩得巨金于路物色还主章夫人欣然曰辣者其在是矣是实生尙书文正习知其事涂字兰实文正遂更公字曰椒实命之曰字以敬名当念汝祖德也丁卯领郷荐己巳成进士改庶吉士辛未散馆授编修旋闻封君讣去官甲戌服阕补原官己亥充国史馆纂修丙子充本衙门撰文派办院事戊寅充云南郷试正考官己卯京察一等以道府记名是秋奉视学广西之命癸未差竣记名御史旋蒙简放陜西汉中府遗缺知府比至陜而汉中缺系奏升遂留陜候补未几西安出缺疆吏以公在省谳狱明速遂署首府事甲申六月兼护盐道九月补榆林榆郡地多斥卤又时有榆溪水患公疏渠以资漑筑堤以防涨水利既得变瘠为腴又捐亷创义仓民从劝谕不劳而集事乙酉冬护理延榆绥道以新疆南路逆回滋事征调边营卒旅于例外需索有司不能供因大噪公申明纪律惩其渠乃定丁亥八月调西安时撤还东军络驿不絶及戊子五月俘送逆酋张格尔供亿护军尢旁午倥偬公督办既无贻误而本属公事及一切发审之案巨细毕举大吏奇其能保叙军功随带加一级复首列计典荐牍焉己丑冬太恭人弃养壬辰入都补行卓异引见旋奉简放山西蒲州府次年秋调太原先是大狱屡兴首郡被议者相继羣视为畏途公从容受事阅三载竟无京控案乙未春赵城变起仓猝人心汹惧公鎭抚之省垣民倚以自安继积雨坏汾河田庐城垣皆被浸公设法防堵赈恤頼以不害公念灾至而捍御不若先事预防之为得因议浚筑兼施疏尾闾以畅宣泄植蒲柳以固堤防至今赖之丙申擢山西冀寕道是秋署按察使事丁酉署布政使事値廵抚北阅兼代行院事秋擢直隶按察使冬以陆费瑔升浙江按察使回避原籍与公对调公因赴浙适浙江布政使程矞采丁外艰公署其事未期擢广东布政使时粤东以查办鸦片英夷逆命征调召募筹拨支应驰驱海壖积受风湿冬杪忽中急风请给调治庚子春假满不痊请开缺以五月五日痰涌卒于藩署年五十有四岁配南城曾氏贵州廵抚燠之爱女诰封夫人子三长存泽次存泰俱国子生次存瀚己亥举人女子子一适江苏按察使张晋熙孙三为筤有筠文策孙女一俱幼存泽等以某年月日葬公于某原礼也公以贵介起家厯跻清显居外任唯榆林为瘠最后至粤东多宝之郷而归榇之资实藉寅戚赙赠眷属赁寄豫章无一椽之宅忆嘉庆丁巳冬初余甫弱冠应文正公召至皖尙书闻声相求次日予走答尙书命公岀见年十岁睂目如画戴高梁帽衣紫布袍红青布套带银项圈倚肩立尙书曰吾子试使之背周礼余抽问五六事公琅琅背诵虽序官无错误余起贺尙书欢甚以承宣爱孙而衣饰如韦布尙书俭德之可风也而公履丰厚数十年不事封殖可谓无忝尔祖者矣是宜有铭铭曰呜呼人之生也有以为施也抑以为报而其报也或以前生之苦行或为先世之永好其宣也熟蓄之其茂也熟膏之其来也有自其去也有归造物者不以我告而吾于熊公省其机已皇诰授朝议大夫江苏松江府知府加二级蕚村李君墓志铭君讳宣范字君式号蕚村安徽宣城人也其源出陇西至宋有令旌德者曰份子孙遂居其邑之汤村明末有孝子曰廷臣者自汤村迁宣城西门内始为宣城人至君凡六世祖梦夔县学生员考承时并以君贵赠如君官祖妣张赠恭人妣王封太孺人赠恭人君五岁而孤家赤贫乾隆癸丑君年仅十九贸贸走都下佣书为生久之考取内阁供事积劳送国史馆议叙未入流卽选嘉庆庚午选山西盂县芹泉驲驲丞兼廵捡事乙亥遵豫东例损升县丞丙子选江西南昌县县丞庚辰代理永寕县知县道光辛巳土恭人在署弃养归葬比服阕遵常例分发直隶委用丙戌委办天津海运局事得尽先是年九月代理南皮县知县丁亥署大名府经厯是年七月代理清丰县知县旋补房山县县丞庚寅以防永定河汛安澜功以知县尽先升用辛卯署顺义县知县壬辰署良郷县知县调密云县县丞癸巳坐升密云乙未调寳坻丙申署通州知州丁酉升授通州戊戌兼署东路同知是年十二月调涿州己亥冬奉特旨简放江苏苏州府遗缺知府庚子春抵江苏补松江府知府四月抵任未几遘末疾五月乞假就医遂回籍以壬寅九月二十日卒于里门年六十有八配同里丁氏前卒赠恭人继常熟倪氏封恭人子一榞豫工例候选知县女子子二俱适宦族孙五某某女孙一俱幼榞将以甲辰年月日葬君于建平县南郷史家坝之原先期具状请铭予按状君以无藉入都洎出都完娶奉母氏尽室寄都下备尝艰辛者十有七年得一官浮沈佐杂又廿有三年乃专城而居阅八年遂领大郡当其绾黄绶也虽代理永寕南皮清丰三县事代理例不支亷俸不主征收且俱止二三月无可短长及署顺义良郷补密云调宝坻擢通调涿事可自为而缺皆极瘠又通为漕委涿首孔道星使台司冠葢常络绎而君迎送有隙勤民事无怠倦民甚宜君以得擢优郡莅任月余遽尔遘疾原佐杂例禁擅受其能守旧章收规费者已为完士而君在芹泉拒贿厂规在南昌司老民堂不攫孤贫之利及擢宻云以其地逼沙塞文敎僿陋集绅士兴书院严课核使诸生登贤书者相继在宝坻拓义塜设药局棺局一皆捐亷为得每届升调奉檄卽行仓库公事无亏缺归里后未有一椽之宅顾罄槖以建宗祠置祠田备祭扫周恤之需皆常情所难至其缉捕匪徒常先隶卒奋前不顾谳寃狱苟得情必絶瞻徇委曲白宪府直之与寻常日行无留事榞状颇详具然循分供职之常也故不着着其亘铭者铭曰耳目所寄苞苴集苞苴既通耳目塞实论优瘠名繁简舍名取实任自择善事上官优更优勤求民隐瘠弥瘠共逐頺流争菀枯谁向穷檐哀局蹐李君晚节似朝隮移瘠入瘠毗赤畿善哉竟不受瘠累子孙世传清白吏皇诰授通议大夫按察使衘陜西鳯邠道查公神道碑道光辛丑九月十三日前陜西鳯邠道加按察使衔查公卒于白门侨第其孤同知衔江苏卽补通判德基侯选布政使司经厯德本卜吉于城东武冈山麓以癸卯月日举葬既蒇事涕泣来告曰先大夫生平相知之深无如表叔当世任斯文之重一言不苟下可以信今传后亦无如表叔今窀穸已安而墓表阙如敢以请按公于先母氏为族子里居相距仅二十里嘉庆甲戌相识都下论议如笙磬相得之欢亲丳中无与比者虽衰頺不文固无以辞爰述予所习知而确凿有据为天下共闻见者编次之以授德基使刻贞石于墓道以告后来曰公少小孤露羣从莫相恤不能卒儒业乾隆己酉甫弱冠徒歩五千里入闽投所亲既至则无可弛担者寄逆旅佣书以就口食好问好察渐通晓时世事以书记游小吏署数年为福州将军魁伦所知延入幕府为腹心之友乙卯闽中大狱自淅起上悉逮诸大吏而以魁公署督事主其狱闽中州县少自然之入厯任大吏责供张无艺纵所属罗织大户勒巨贿民不堪命是狱既结正贪酷之吏悉伏辜其风遂息闽民始有生人之乐矣大吏继至者争客公复醵金援例以通判留闽嘉庆乙巳巨盗蔡牵殱于海当路归筹策功于公拜五品项戴及花翎之赐牵平后南洋惟朱渥为猾贼欲归诚而无可托命者公既得要领只身至舶上见其男妇谕以祸福遂受降而返洋氛靖以至今壬申署台湾淡水同知下车卽访获妖言惑众之高妈达讯得刘林？定以次年闰八月望在都举事四方起应之情通详请奏刘林者林清别名也上游以其语不经仅照寻常传敎例论决及癸酉十月台湾闻都中九月十五之事而高逆伏法后其党已解散竟得不起假疆吏据实入告先事扑捕何至啑血阙廷毒流三辅哉其甚者癸酉九月十四日芦沟桥廵捡飞报？等奉林淸命定十五日午时进宫滋事党羽本日已入城而兼尹尙书并不部署防卫唯以事宜委婉劝谕不可冒昧声张酿巨变为批荅又前此陈德之变虽睿庙至仁包荒然其事卒疑不能明及癸酉八月代理山东金郷县呉阶捕获逆目崔士俊究出嘉庆二年陈德偕？林清至崔士俊家住一月赶车者为支进才始知陈德本林清逆党并无别故而东抚以事属既往删不入奏使陈逆疑团至今莫释近世大吏遇小民茹素祈福者莫不张大其词以衒能邀功至于防微杜患别嫌疑机栝攸关至巨者则虑其别无证据事难收拾置不问以贻伊戚比比然矣甲戌公当以道员谒选乃去闽需次都下丁丑选河南南汝光道己卯恭値睿庙六旬万寿普施惠泽免民间积逋河南例有帮河工料价摊征民间逋数甚巨又山东以窜入官亏奉严旨河南因惶惑不敢发时公以摄臬在省力持损上益下之义疆吏夙重公卒用其议虽不尽如指而案得照覆实惠及民为十八省之冠老教头刘松之縁坐子逃遣刘文焕数十年海捕无获公侦知其传教于安徽之宿州委员往捕解豫讯办未定谳而公奉太淑人讳去官然邪教根株至此遂净尽道光壬午服阕谒选得陜西鳯邠道乙酉逆裔张格尔扰新疆南路调主嘉峪关军需局事自川楚军兴费帑累大万与军事者莫不饶沃将吏习川楚之故支销多重复公不避嫌怨核实应付大兵岀关时佥谓当雇长马驼送军装公以内地马不习关外寒苦必多倒毙且关外台站皆有伺应关内长雇到彼不适用唯增餧养费开销重沓不便议者无以屈节帑至二百余万两事蒇叙功加按察使衔公在监司任内摄豫臬者一摄秦臬者三凡案有疑窦皆于初详指驳使属吏得研审更正招解后无复翻异以故得依限完结官民胥免拖累焉乙未公年六十有八悬车遂初本籍故无田宅卜居白门青溪之侧计公幕闽二十年官闽十年官豫一年官秦十二年先后决大疑捍大患饬官方以苏民气靖伏莽以奠民生皆持大体不事声色然初为丞倅卽系理民剧任洎当刑名总汇地虽能者苦丛脞而公卒未尝以公事罣纎芥吏议其谨细愼微检点周至又有如此者公幼厯艰辛未得博涉书史出门同人始乘暇隙亲羣籍而吐属尔雅翰扎隽妙馆阁诸公罕能及者从前为诸侯客虽被信任专而且久然因人成事岂能尽如我意及任监司摄提刑又事事须关白取进止若以公之才识阅厯独当一面则功业可以广暨而限于资格又所居已僻莫能为推挽者故所就遂止于是然被其泽者歌咏慈祥闻其风者企仰俊杰吾乡先达有赵先生青藜以编修改官御史勿欺而犯权贵侧目能不负所学叶先生居仁以进士官广东知县清操自厉诚格幽明惟公通人情达事变与赵叶两先生前后鼎立为吾乡之伟人矣公安徽泾县人讳崇华字九峯晚号实庵年七十有四李鳯台传君讳兆洛字申耆姓李氏江苏阳湖人也本无锡夹山王氏明神宗时有本成者育于武进三河口李氏遂冐李姓武进分阳湖三河口属之故为阳湖人祖衍曾国子生貤赠奉直大夫父征兰阳湖学生封奉直大夫妣奚赠宜人娶宜兴路氏封宜人子二颛前殁愿国学生女一边同邑陆佑麟孙六曾孙二君短身硕腹豹颅刚目面麻黑望之峻耸若不可近而就之和易终日手口无停辍而未常有疾言遽色幼聪慧好读书日能熟百余行予以嘉庆庚申识于白门壬戌过访主其家七阅月徧检其所藏书卷逾五万皆手加丹铅校羡脱正错啎矢口举十三经辝无遗失上自汉唐下及近世诸儒说条别得失不检本尢嗜舆地学备购各省通志较互千余年来水地之书证以正史刋定顾祖范读史方舆纪要之与原史不符者并世先达唯开化戴简恪公友生中唯呉沈钦韩文起记问差足相上下余无能为儗似矣而虑以下人见一材一技殊么小而君盛推掖奬借自以为不及予稚于君六岁所学至浅陋而君见说储稿本谓其虑周亭林词娩敬舆以涂改勾剔甚芜累手为缮清至十余万言楷法一本勃海十日而毕予逄人诵说曰以能问于不能以多问于寡有若无实若虚吾申耆其几近之闻者骇然久之则皆以为知言也成童应县试阳湖令陈君见君年最少而投卷太速疑之君应答如流陈君欵询家世曰汝可卽归吾不招覆汝矣通场虽皆未投卷然知必无及汝者招覆非第一不可汝童年初试卽葢一邑非吾之所以期汝也卽在厅事书联为赠曰他日定成名进士乃翁眞有好儿郎一时传为佳话旋丁奚宜人忧服阕赴试督学使为仁和胡文恪公奇君文既首擢及发落文恪已将君原场及覆试卷刻成九学诸生各给一本曰归家熟读之若毋薄李生新进老夫衡文半天下未见有如李生者矣嘉庆甲子应江南郷试领解乙丑成进士改翰林院庶吉士戊辰散馆一等授知县选四川亲老告近改安徽鳯台鳯台为寿州分县民悍同寿而地特瘠君莅任知汉芍陂在邑境勘之今名焦冈湖滨淮而山岗环绕易为旱潦君增堤防设沟闸督耕耘民以有岁邑多豪猾为逋盗薮者相望君常骑率健勇循行闾里每出不意得其魁又察其中有重气节矜然诺者抚用之盗以敛戢辛未秋百文敏公任两江督先是仪征有刦杀巨案戕一家三命文敏侦得凶盗为蒙城人而匿鳯台严檄两邑限一月捕送君侦知容隐凶盗之巨猾不受捕乃召抚用者至内室赐之酒馔曰吾当解组归里门故与若作一剧饮受抚者怪语不伦请其故君示以督檄受抚者曰役故知其人匿巨猾家然力不能取君曰若力能取者吾早以捕事责若矣吾卽去此若亦不能终做好人故与若作别耳受抚者呜咽良久曰有一计或可试收役家属于狱而发朱签谕役往然三日不回则役死猾家已役之妻若子可终身伺应夫人公子供洒埽幸得延宗祀君诺之猾家距城廿五里受抚者卽日至猾家猾欵之曰云泥路隔已三载何幸临此得毋为仪征案耶示以朱签猾曰信在此可召出共飮而商之凶盗出则曰我公之新友而彼则旧友且我一身而彼一家顾为新友之一身陷旧友一家乎我卽从入城耳次早猾遣长矛二十护送至城门而返葢凶盗至趫劲猾恐受抚者非其敌也君初遣受抚者下乡卽于署内制坚槛并集舁者护者百余人以需受抚者引凶盗至君适在厅事谳他狱一讯名姓立槛解蒙城而身督护送鳯台去蒙城七十里中道有鎭为分界所槛车入饭店君降舆当门坐环观者如堵君曰此巨盗断不能捕而我竟捕得若等知吾乐否取巨觥痛饮又命侍者酌飮其父老与话嘈杂不可休醉甚乃升舆前行猾已遣数十健者来刼见君拦店门轰饮遂岀鎭外候良久君舆过猾党问槛犯何尙不来荅以随后猾党返至店则早已毁店后墙舁槛车前去计且抵蒙矣猾党既返君卽改乘快马疾驰至蒙会蒙令受凶盗词卽联衔会印通详声明鳯邑捕得遵檄交蒙邑转解仪归案君返鳯之次日凶盗越蒙狱蒙令先以亏缺奉督院严诘事未竟又失凶盗遂缢君尝语予曰鳯颕泗三府州拣集五千人可以方行天下然唯其豪能用之官用之必帅至千里外或客兵势盛足相钤制乃可否则骄蹇难为降伏已然则君眞体察北方强者之性情至熟易故机一发而必达非徒恃智若镞矢已也甲戌君奉奉直君讳去官以交案覊滞岁余服阕例还原省君无意岀山而鳯台犹有官项就馆数年以修脯补亏缺官事竣遂旋里江阴延主暨阳书院居之二十年而卒于家年七十有三岁君为诸生每试必冠曹士论谓君文利小试遣子弟从君游求弋获技故前后从者数十无能受君之学者及主讲暨阳江阴人士颇能信受毘陵之隽亦从而假馆四方舣舟问字者无虚日君乃得各就性情所近分途讲授就染既久多有能得其一軆者古今文辞行世者君无不披览时论盛推归方崇散行而薄骈偶君则谓唐宋传作皆导源秦汉秦汉之骈偶实唐宋散行之祖与予持论若笙磬而予以辞达为宗君则规橅軆势朋侪中能文者偶过君君辄仿其章句至本人不能辨亦以此少所自得唯官鳯台时譔邑志十卷晚年校刻舆图督造天球为精心之作君名日益重求文者接踵君自信其文非行远遂亦不甚珍惜点窜来状率如人意付去卽弃稿门弟子各私录副或有检得于故纸者咸宝守之君既卒首选弟子蒋彤为年谱一卷又述平日所闻仿宋人语录为暨阳问答二卷邮致乞志墓其明年薜子衡又为行状而高承钰裒辑同门所藏君文以聚珍板排印为廿六卷犹以君文多散轶为憾欲随访随续俟备更付梓氏邮排印本来乞传道光甲午春予过常州以张馆陶墓表邮书质君覆云衰頺已极不数年卽当以此事相烦是君固早命之矣予无以辞故编次所习略不取材谱状以传君之真焉道光乙巳八月望包世臣书

艺舟双楫卷第八附录二甘泉训导郑先生碑阴述武进郑先生以嘉庆十一年十一月廿一日卒于甘泉县训导官署其冡孙国子监生良弼既述其行以请于有德而能言者而先生之门人知县左辅又自为之状故吏部郎中贵征志其墓安徽巡抚初彭龄又摭大节而为之传则先生之美言善行亦庶乎备矣然世臣辱知于先生者深所言当有当先生以经学名宇内为宿儒然人称先生为经师则先生不乐卽世臣亦不以经学推先生也先生之治经也尙调停汉宋之间又喜采异说然近世之治经者数十人世臣葢尽识之虽精确不一大略以说经名高眩皷聋瞶而巧为取利耳退核其所为则僻违怨诽与所学相反而先生之持身接物必凖诸礼亷洁退让至死称道不乱此可以为躬行君子者矣先生之志在经世所学既成而不得用则常与当路讽诵民间所疾苦于兵政海防屯田尢详切然当路莫有能听之者其偶有听受则事属微末而节目条理复不能称先生之指是故当路之遇先生也虽貎礼口颂而其心则未有不勌且厌者先生审知之然有所闻见必详疏以告不已世臣自弱冠邀游见器于公卿葢亦志先生之志询今证古卒不得一见诸实事而其言又每验诸公亦以为悔然而继言之复不见用积悔以成嫉者且比比也世臣于此葢有戒心焉然先生每有欲言必与世臣商可否世臣或审势而沮之则咈然怒曰天赋子以智勇葢将有为子安知当路者不有一时之明能行吾言以全活生灵而不负天命耶为一己之避忌远谤遂忍为默默非吾所以望子也先生之操持坚定不从流俗也葢如此良弼以嘉庆十二年四月十三日扶先生柩归葬世臣故揭先生之志俾良弼镌诸石背使后人知先生之可以为百世师者在此而不在彼也先生讳环字梦杨又字清如泾包世臣谨述是日辰刻闻先生凶问急徃唁入卧室见先生朝衣冠端坐持笔疾书予退出至听事问诸生先至者则曰先生以丑初疾革浴毕敛以公服天始曙先生忽起索纸笔曰吾注易有四卦未卒业是以回光续成之子遂与诸生坐候至酉先生掷笔长叹一声而瞑急舁上床身已僵冷而卦注毕矣去来能自主如此实生平所未闻见附记以告后世钱献之传君讳坫字献之姓钱氏江苏嘉定人钱氏祖呉越武肃王散处江浙多贵盛然以嘉定为望君季父少詹事大昕通经史百家言为三呉老宿君沈博不及詹事而精当过之学者所为称疁城二钱者也君少孤贫于世事无所通晓独好读古书乾隆中士习朴陋率诵四子书本经各一部时文数百首以资弋获其全读左氏传礼记者父兄辄以为务外废正业同軰亦相率嘲笑君年十二已无力就外传顾闭戸读书十三年三礼左氏春秋毛诗史记汉书许氏说文解字杜氏通典及马郑孔贾之言皆能错综其义年廿五乃娶三日卽彻夜读书如故君故未习宋人经说始就小试以汉说说之有司至不能句读黜之至再乃补弟子员贫无以自存乃入都就詹事时都中尙为诗声酒征逐以为名高而君不能韵语詹事以君通许氏书乃命习篆时都中能作篆者唯学士翁方纲遂购李阳冰城隍庙碑昼夜习之三月不能成字忽患癎医者诊之脉无病而手足厥冷目瞠视鼻微有息而已如是者七日忽中夜跃起濡墨作篆书干卦象毕不胜饿而寝翌早詹事来视病君尙未寤见案上篆一点大惊君病顾已解詹事问病状君答曰儿故无病儿梦至石室中见唐巾老者指授儿作篆七日夜不得少间作成辄批抹最后书干卦象老者曰此可矣儿遂觉追忆笔势中夜作此幅詹事细询梦中所见葢卽少温云翁公闻之卽从君索书叹絶以为神授一日君篆书遂名天下君名既藉甚试官物色君文辄失之以副榜贡生就职直隶州州判从陜西廵抚毕沅游遂官于陜二十余年厯署文山县干州华州事嘉庆二年敎匪扰陜西四川河南湖北而华州为陜西人河南要道君兼摄州县事率众乘城力遏其冲城无弓矢君仿古为合竹强弓厚背纸为翎二人共发之达百五十歩又以为意发石之法石重十斤达三百歩一发辄毙数贼前后接战者四次守城者八月未尝败衂三年春河南有谋启贼者众数万人招贼渠张添伦取道君部者三卒不能东而河南贼事泄就擒西贼亦折回南山督师以功上部前后得军功加五级贼势渐衰而君以积劳偏废引疾归囊槖萧然以左手作篆自给所著书有汉书地理志注许氏说文解字注若干卷皆能驳正前人之误不为异说而要归于是已板行君在陜多得古人金石其文字尤瑰异者绘而版之为图说若干卷数十年来三代秦汉之法物多见于世而世之知古者亦渐多君其始事也近世士人争为经学小学金石学大抵疏剔字句小节不能旁通其大义又皆矜己屈人莫适于用唯君以书生薄宦安则抚民危则拒敌迹其本末斯可以为不媿者矣补史记注百二十卷十六国地理志及诗文集皆藏于家未版行君病归以嘉庆八年始与余相识于苏州府署时君已六十余而余齿方弱又所学不相似然君一见余而深器之曰吾周行天下识人无如包君者又常谓人曰南阳有田可耕而犹吟梁父今包君身困至是率口必及民间疾苦絶无怨尢不豫之色是其所负者大而且远贤于古人必矣今日包君自给不足异日衣食天下者必包君也又曰包君诗妙接陈思而赋如平子观其与人书累千言皆率笔无藳草然条鬯雅密近眉山父子吾以专家之学与之言彼略一涉之则数十年沈精所得不过也自古文人少所树立皆器褊好气矜不自捡饬今包君可谓纯净无疵者矣然君初至呉当事仰望丰采结纳唯恐不及卒以极推余故见嫉于当事而君境以益困君不悔其称余益力君以嘉庆十一年十一月某日卒于呉庽年六十有六君长子不慧病后有二子皆幼君尝自为墓铭及行述余未及见谨具所闻之确切详备者着于篇以备史家采择云包世臣曰余识君君卽云足下异日论史国朝当倡经学传自唐以来治经无盛于本朝者虽纯疵不一其可录者皆存之于史使吾名藉以不朽足矣余谓君经学为学者宗而骈文亚徐庾篆书自邓山人外莫与比所谓不假良史之词者矣余困踬如旧重负良友车过腹痛此言是矣周节妇传节妇姓汤氏宜兴人考九上母沈年二十四归同邑周起云及期而起云殁有遗腹子应华周氏故贫瘠而起云以上四世皆单传无期功亲起云之殁也考若思妣呉年皆七十余节妇治针枲以奉中馈无匮乏舅姑既终天年节妇治丧葬以有礼见称复迎养母沈抚其穉弟蔼然无违色郷里以为难节妇今春秋五十有六为应华娶于徐孙四某某包世臣曰应华余素未之识嘉庆戊辰九月应华不远数百里涉大江视余于邗上辞色端谨既出其母氏行畧以乞为文又示其中表叔呉辰所为跋呉君厚重不苟君子也备称节妇训诲应华有法而应华能体母志持身无所失古人有言获亲有道不信于友不护于亲余既以呉君信应华又以所见于应华者信其母氏之敎故撰集为传以为后来征信者采择焉邵生碣文生讳式谷字子良姓邵氏江苏山阳人其家世为武吏而生独业文性尢嗜书默而寡友唯与邑人周寅善周生长于生四岁同学平原千佛寺碑二年周生书名遂噪起一郡求者接踵生名虽稍减而郡人固以能书推生矣嘉庆十一年生年十七周生年二十一而荆溪周济以进士任淮安敎授始至二生以其书谒教授弗善也二生意不能平遂请教授书纸尾二生心既不然敎授书因请古人用笔结体相承之要欲因其所得者以折之而敎授曰书之道微矣其畧固有可言者大约用笔患直则务求其曲笔既能曲而用意又患浅则务求其直其始唯曲也故其力洞达而筋骨始能成其直而终唯直也故其意醇厚而波发有以遂其曲此秘发于大令而备于永兴是后遂莫窥也吾友包君愼伯得之以授余余既受其法自视曩昔书及视两宋以来名人书遂俱弗能善也二生卽日备礼为教授弟子数日二生书皆顿改其旧周生故贫甚以求书者多差自给不数月周生自谓略解书意而郡人遂絶无求者矣周生益困与生善更甚日日偕过敎授教授又曰用笔必气平而势侧气平故力厚而峭利内涵势侧故韵流而丰神外焕结字要外方而内员必先打叠中坚使其神聚然后纵放手足使其局疏分观其画则欹曲偃互合观其字则团结骀宕而其要归于执笔运指执笔须五指宻攒皆着指尖若管当指节则毫偏而指法不能拨换矣指搦管则意滞而眞力不至毫端矣肩与食指平臂与小指平臂曲如抱儿掌曲如握卵捥不动而指不停心不散而息不急则全身之力皆赴毫端而又出之自然故字画员劲而气势雄远细如丝发血肉备具此愼伯之授余者也今悉以授二子矣十二年秋教授送考至江寕则日日称邵生善又为邵生乞余书余病未能作敎授代之余以为不减生一见曰此非包君作也捡字裹有置考具单曰此真包君书矣卽袖归装池之置座右十三年春余至清江生闻余至时已二鼓怀刺来余初见生书谓必精悍及见生羸怯如不胜者生出书请业余观其笔势雄厚虽受法于敎授而精爽且欲过之因授以必极笔力使锋铓四杀然后聚墨笔心以取员浑每于去笔戒侧力崇淳质则尽之矣生拜受而去越三日再至呈其书则诸弊去者大半余朂生曰余自幼拙于书又无师承及廿六岁乃稍以己意求古人遗论证之墨拓则有微契焉十年来徧窥江左诸家收藏真迹始知用简夫每作一波常三过折者葢为笔心着纸则曲而副豪用力则肉胜而画褊气怯为书家大忌故一笔而以三笔成之使副豪但辅笔心以去来抢衂不致着纸而成偏锋故也今以墨裹住锋力大指直提捥心重压则笔心着纸而不曲副毫敛入笔心以一笔之用备三笔之功故曰简也其法原于石鼓而见于右军旦极寒大令吴兴忽动诸帖永师千文伯施庙堂以得此秘雄视千秋董华亭书性卓絶而未能解此遒急侧媚少士君子之风以后转相仿效如丘山近姜宸英等仅知歩趋张照颇有工力而结法尢俗王澍枯直无血王铎僵燥无韵近人唯邓石如刘墉姚鼐三家为特岀邓氏篆分逼古眞书遒逸皆成家法草书亦强健行书颇染习气刘氏用意伤巧势虽遒媚而边幅殊窘其得力处乃华亭之十五六耳姚氏行草超脱而不空怯小正书亦遒丽而方五六寸以外则笔势蹇滞余识到古人而无工力教授力行甚猛而嗜好已多未能纯一生其勉之生唯唯谢不敏今年春余计偕北上过清江访生则病痔甚六月出都而生已于首夏物故呜呼伤己生之所就止此而天夺之后人其谁谓余不妄叹者乎其尊甫武人生书散失无复存者唯与周生往复论书十数纸尙足寿诸石使人想见其横絶不可控驭之势周生书性故非生比然亦敎授之亚也故备纪其始末以明生志而授周生周生如能书以表生圹者亦庶乎以道合而有始卒者也嘉庆十四年秋九月安呉友人包世臣述于呉门舟次此予未受法小仲之前所自得执运之法也在京口见邓怀寕其法略同益以自信及与小仲同居龂龂者三四月试之善而后从详在述书恐阅者疑前后互异故复记此余九传君讳观德字君怀姓余氏安徽歙人其祖望孙甚既得君名之曰狗儿江淮间每名子曰猫曰狗取其易长育也歙人呼狗与九同遂为余九父某早卒祖某举人为南陵县教谕俸满保荐携君入都以知县就铨而殁君年方成童无以为殡遂鬻身于旗籍兆公家以葬其祖兆公征新疆败而仆君以死捍之被十余创遇救兆公乃得脱事上闻纯庙嗟叹赐八品顶戴元宝二枚开其户大学士庄文恭公廵抚江苏高君行谊礼聘为司阍君尽力事庄公有不可者必力争得请乃止后庄公以蜚语被逮君为庄公受刑夹二次事以得白还原任大学士陈文恭公继抚江苏所为以诗歌赠君而称为忠孝奇男子者也君具知人鉴太子少保四川总督李世杰以从九品试用江苏君与语而奇之醵金为加捐知州又白庄公得奏留歙人山东学政福建道御史程世淳少孤贫入苏州布肆习贸易当涂人山西知县进士梁云五曾丐食扬州君一见皆振拔之使得习旧业以至通籍君自苏迁扬开怡昌客寓而李公适摠督两江视君犹同产君顾不肯一至其署李公防汛每岁四取道扬州皆主君家君为言地方疾苦两江自尹文端后推李公多君之力也嘉庆初扬州科名沦落君相城内有河二道久淤塞遂尽其赀得白金三万两独力浚治以其余建太平水仓今扬城街衢皆有水仓火患大减循君之法也河既成是年秋试文武解首皆在扬于今尢盛乾隆末高邮州知州孙某负君银五千君索逋至其署而孙病甚君卽欲去孙执手以稚妻幼子为托孙既殁君为买宅于扬州小东门任其支度子能就学君以属名师比君之卒周给之不絶余以嘉庆六年始识君君年已七十言西域兵事及东北各部落风土形胜如指掌十三年三月卒于扬寓年七十有八资财汤析仰屋数椽子厚存亦古处有君之风而困乏不能自存矣皇诰封奉直大夫河南永寕县知县加三级国子监生魏君墓志铭君讳元字应干晩号健斋江苏武进人也父瓒以孙襄贵貤赠奉直大夫妣王氏赠宜人君性颕悟泛览百家尢好内经素问金匮诸书遂弃举子业而专治之既久郷人有积年沈疴及异证为方书所不载者而君胗之皆痊名遂大起君治病之旨在审病者体之强弱性之静躁与平日之所嗜好然后证之以脉而得其致病之源又穷究物性相克相助之故而比杂以神其用故有同症异治异症同治虽善医者视其方多所不晓君为剖之则皆叹曰非所及也君所入既渐饶有米数百斛値大饥将以平粜所知止之曰各处饥民肆掠吏不能问谷勿继必有后患君曰吾拥多谷而视郷人饥心不能自安事变果出岂能预计耶卒粜之不旬日而谷尽后至者君指空囷示之皆曰先生盛德不欺人悉散去无异词有邻人不戒于火君告家人曰吾自问无隐慝应不患火火既灭环君宅者皆灰烬矣无赖子夜缢于君之邻孙氏孙移其尸而叩门以告更夫沈保郎见之愿为切证君戒沈勿言卽具报验讯给埋葬而案结沈诘君君曰彼自图頼耳孙惧祸故为此非以仇我也若言之则孙以移尸陷罪且倾其家而仇尔没齿岂如我费数十缗邻里相安之为愈乎沈惊服而孙尤惭感多君长者君之不辞苦累掩覆人恶胥是类也君长子襄以嘉庆乙丑进士分发河南卽用知县补永寕迎养君手书示襄曰吾为郷人治病弗能离儿母自率子妇来耳吾不习吏事然吾业医五十年医之所入不以事居积财之所出不以求虚名是以行年七十而无大不安于心者吏道殆如是矣吾今有市屋数十椽较少时生计优裕已多儿又幸以进士为长吏若系念家室营私废公卽幸逃吏议吾不乐有是子也勉之矣十六年襄举卓异调洛阳君又手书曰儿去永寕百姓扳辕之声至江左儿学力不足以致此审已是必有要誉市恩者以愚弄小民非实心实政也吾甚忧之初至洛阳卽闻倡修学宫文教固长官之责然所至宜先问民间疾苦劳来抚慰之信而后劳今所先若此是为名心所使失其次矣其通治体知先务如此嘉庆廿四年六月廿九日卒于里邸年八十有四配长洲王氏诰封宜人子二襄五品升衔山东招远县知县衷国子监生皆侧室符宜人岀女子子六适某某孙五秉秩秋谷颖襄在洛阳奉王宜人讳去官服除谒选得山东招远君讣至襄将奔丧治窀穸子适在山东以志幽之文为请故次其行事而铭之曰士人贵自信其志不近名者名归之回禄睢盱不敢肆有子人称君子子遗泽始今永世世一彬益和尙像赞和尙浙江黄岩县林氏子童时趫健尙气侠常负重蓦越山径出入瓯闽日行百数十里群少以为豪年二十八力悔夙行舍身本县嵩岩山之法轮寺不数年记诵经典语录各数百卷徧参古德传磬山之法于天台山茅篷正海大师和尙悼本师具足道德未得主席又深耻因人成事不能昌本师之风敎行脚呉门见临顿路有灵鹫寺系萧梁古刹而山门三椽之外尽为荒蔓遂弛其负担矢志兴复示现感应竟还旧观呉俗崇尙释氏琳宫相望率居积丰裕莫修苦行和尙表明心印独领炷香远近归从趺坐广单者至二百人吊椎辨难应机立断校录刋布与国清曜冶论说相上下僧俗讃叹又延主楞伽半塘诸寺晩年以社坛之涌莲庵为静室其地间于阊胥涂径通达拓宇以接众较灵鹫尢宜和尙命法嗣永华经画之至道光五年十一月二十五日开堂未就而和尙圆寂世寿七十一岁计和尙生平所得布施不下白金二十万悉以建寮宇置常住己身未尝着丝裘虽暮年遇雨雪必以油伞油鞋从事未尝乘肩舆缝纫必用棉线添饰必用瓦灰持杀戒之严如此日再食唯盐虀而已昕夕拜经当膝处皆穿旅邸舟航不间也永华亲承付嘱必终其志更名为宝莲寺供像开山以别于灵鹫予辱交于和尙廿余年未及铭塔故赞其像曰谓和尙为内重耶胡为号召之众而兴建之勤谓和尙为外重耶胡为奉身之约而求道之殷心乎济众贞之四十年卒不以利其身庻无媿于乞士为阎浮之所共尊姚节母传节母姓张氏安徽桐城人考寓顺天府治中妣姚氏张氏族望甲安徽子女率聪慧俊朗然恃门地习豪侈而节母独事勤俭言动必端恪及笄而治中卒服除适同邑赠奉直大夫河南临漳县知县加三级姚原黼善事翁姑有称于闾党阅四年举子东之甫百日而奉直夭折翁以衰年丧子家无次息忧思至不能进食饮节母为门户计忍哀慰藉持家事抚遗孤翁逎渐不觉丧子之为戚也嗣姑氏患风痹转侧床蓐节母性至洁然扶持便溺洗涤亵衣婢媪不堪其臭苦而节母安之人以为难柬之既成人节母为娶于其党连举孙而妇殁道光壬午柬之成进士分发河南补临漳县先是邑人共举节母节孝有旨旌其门至是柬之遵例呈请得诰封太宜人迎养于官节母在室卽丧兄又丧父于归不数年而称未亡而姊氏又寡继丧姑丧翁最后丧母葢自有识以来四十年间未尝有欢愉之境然柬之留滞都中不能归省者逾十年及迎养至署而诸孙皆嶷然成立启处有法度善读书柬之在都继娶武进徐氏节母至署卽督之治家井井然使柬之得不以家事纷其心溯节母生于华膴中更荼苦晩就禄养可自逸矣而卒不以所处变其恒德者有如此故工诗有集若干卷以道光九年卒于临漳官署年六十有七岁子一即柬之孙四世恩世熹世恺世恭女孙二曾孙二昶曙包世臣曰记称寡妇之子非有见焉则弗友也者以其不奉严训鲜克有成也柬之自十五六卽知名翱翔名公卿间而伉直重然诺无唯阿媚世之行及其治临漳也予方客大名相距不百里策马过访政声溢田亩间并以为吾侯恪秉太夫人教有数事几不能决受太夫人指而决之言之厯厯可听柬之之为诸生也不以贫困而徇人其居县也能治又能使四境归德于节母也君子察柬之不匮之志即节母可知矣霈霖雨和尚塔铭和尚讳祖雨字霈霖霍邱徐氏子也出家本邑节孝祠稍长受具足叅扬州静慧寺长老慧公传平阳宗法于木陈国师为第七世先后主香阜静慧之席还故里开山为云台寺晚游南昌开山为长清寺四启期场度众至五百余人以道光八年十一月八日示寂于长清丈室僧腊七十三年世寿八十一岁法嗣在扬州者地藏寺开山住持先德静慧寺住持先初香阜寺再傅住持明恒俱谓和尚中兴香阜主席久为神期所属因建塔而迎龛于南昌供养经岁卜年月日启龛入塔而请铭幽之词江淮间崇奉释氏布施山积是宜有龙象能负荷者卒之盛徒从饰威仪机锋取足耸冠葢祸福取足震愚蒙贪炽嗔深与所学相反者比比也和尚独循朴实重然诺力所能及常先人而后已呐然如不能言而行必相顾劳苦澹泊以身先众数十年如一日平居无诳语无私财既登大耊犹徒歩日数十百里无倦困之色余少躭禅悦所识缁流知名者以百数唯白门聿芳力行同和尚而规为狭隘吴门一彬济众不以自利设心同和尚而常出权奇以衒善信非法门正术则和尚葢独出而莫能与偶者矣是宜为铭铭曰当世所谓禅宗者莫不开堂聚众吊椎喝棒然而迹其行事则解缚愈以自缚袪障转以重障也和尚而今已矣更何从求实证于躬行以解脱夫世网者乎皇敕封孺人山东馆陶县知县张君妻汤氏墓志铭道光十有一年七月十四日山东馆陶县知县阳湖张琦翰风之妻敕封孺人汤氏卒于署其年十一月二十四日葬江寕府东郊龙山之麓哀子曜孙先期扶榇南下以志幽之文为请翰风予所兄事曜孙又吾甥也且予知孺人为深孺人编修大绅之孙国子监生修业之子通书史娴礼则尢工绣以意剪彩数寸为山川人物数十百事傅以色丝善画者所不及既归同邑张氏家无一椽侍君姑姜偕姒妇吴寄女公董氏宅后随夫子侨歙侨嘉兴乃归里五徙仍僦居最后从宦山东遂卒事君姑终始得欢心和女公姒妇无违间色养母氏万如在室翰风晚而远游孺人以妇工自给然督课子女能使皆有学行知自立及迎取之官孺人称贷建君姑节孝坊营考妣窀穸经年蒇事乃成行平昔食贫操作使夫子不以家累身能求其志从宦不事簮珥居积使夫子不以家累官能成其政又时时节俸入以润夫予之族亲交游老病则加以衣裘恩旧更为筹长久此大较里邻所知也惟予始访翰风于歙因得以兄妻礼拜孺人后予过其常州寓庐住半载孺人治酒食日益精洁至以床褥易薪米而予殊不觉截髪剉荐弗过也又予尝以翰风久滞都下过存探耗问时严寒而孺人棉衣未具语次充悦略不及贫难状予退而叹曰辛苦无此比常有好容颜常以为陶公自尊之词今乃于吾嫂氏见之矣孺人自丧长子始旦暮礼大士祈嗣息然必祝曰天果不絶张氏求赐善医儿生平痛无力者为医家居奇常不得其正命及诞曜孙自知读书尢嗜医童时即洞晓经脉方药弱冠注扁仓列传识者惊为絶业予雅不事祷赛至是不能不以为至諴之有感也初翰风留歙不得归有富子与论五言诗而欢以其力能清负而孺人曰此君拥多赀既性不近利又无魄力以自用其财是终不足以保家不十年其家竟落前年夏予取道馆陶孺人病痹巳年余掖两妪再拜属为国子君序诗文集不以至戚故简仪节其识力超絶而造次以礼自泽有如此孺人得年六十有九子二珏孙早世曜孙国子监生女子子四习英适刑部主事前庶吉士吴廷鉁珊英适国子监生章政平先孺人卒纶英适国子监生孙劼纨英适国子监生王曦孙一晋礼孙女一字曦子臣弼铭曰介甫谓列之于风以为后世观而无媿此行治之出仙源县君者也岂不为以礼辅佐劝勉君子知其子必以才于世有闻耶吾于孺人亦云皇勅授文林郎山东肥城县知县丁君墓碑君讳履恒字道久别字若士姓丁氏其先世集贤校理寳臣者当宋景佑中由醴陵迁晋陵子孙家焉晋陵今江苏之武进遂为县人曾祖复来县学生赠通议大夫妣吴氏赠淑人祖廷让以进士累官江西按察使授通议大夫妣沈氏封淑人父汝骅国子监生赠文林郎妣瞿氏封太孺人文林君四子皆通籍君为其季弱冠补县学生员嘉庆辛酉选拔贡太学朝考不得于有司恭应戊辰淀津名试入二等赐大縀二匹充文颖馆誊录官蒇事叙铨戆榆县学教谕俸满保荐道光丁亥选授山东肥城县知县庚寅以病足自免未行而太孺人讣至惊悼拊擗病益亟回籍后偃郁昬迷至壬辰五月廿五日卒于垩室年六十有三配同邑庄氏封孺人子二长嘉荫嘉庆己卯顺天举人充觉罗官学教习次嘉葆道光壬午顺天举人充咸安宫教习女子子二长适同邑庠生吴梦征次适同邑龚绍声孙三寿承寿涛寿溥皆幼寿涛君以为犹子嘉琛后君生性磊落慨慷而所学又足以助其识坚其气汉唐两宋儒先之书无不旁搜切究者然襞积武断之说性天愚诬之论葢未尝一关其口居平与昆季友朋相砥砺唯于日用寻常语默作止之间质求眞实每酒酣耳热极论立身成败民生利病常痛哭嘘唏不能自已读书史至古先哲人搘拄艰虞遂以转移祸福及鸠集流亡起沟壑而措之袵席者必反复深求其故或抚卷瞑目至终日不出语葢君之中怀藴蓄非苟为夸耀淹洽矜诩章句为俗儒所为者也庚辰秋君年巳五十有一戆榆返里中途中恶风病蹇涩者数月意气自兹日就销减矣又七八年乃知肥城君学深于诗常守毛公烹鱼烦则碎治民烦则扰之训然其居县也听受无留事又时时存问耆旧询疾苦率绅富修社仓以备灾歉举保甲以戢奸究立普济堂以恤茕独民安其政年谷顺成是以去任之日老幼扶携饯送数十里或至涕泣叹仁明为近今所罕闻见而君顾歉然以为不称负所职悲夫尝谓天赋人以聪明材力今与古率不相远而挽近成材独少者大都为俗学所汨没幸而有意思深长欲崭然以头角自见则师友劝诫必相与剪除之斥为客气不可用又幸而有少小不汨没于俗学其游处四方复不为俗论摇夺以庶几有成者则常患与斯世枘凿必不相入而穷困老死不见用若有用之者无论大小固皆有所表见以利泽斯人乃又置盛壮可任事之精力于闲散无所设施之地及其既衰将不能自举乃以试之事幼学之卒不见行而劳民不可休息彼苍苍者其意岂可测哉君着有春秋公羊例左氏通义毛诗名物志说文谐声类篇思贤阁诗文稿倚声写韵斋词稿燕齐游草熊湘游草沤寄剩草宛芳杂着望云听雨山房札记各若干卷皆可观采而非君意之所属也余与君交三十余年能知君之志故于其葬而铭之曰志盛气衰治不副意未曜之德以昌其类缪孝子传孝子缪士毅者字藩公江南天长县龎家尖人康熙中分设安徽布政使司故为安徽人小名华保父廊宾邑庠生饶于财顺治十七年海贼犯江寕其党刘清海掠天长知县缢城陷龎家尖去城二十里廊宾率家属匿高邮湖中乱定而怨家诬掠为助控于高邮州知州吴之俊之俊置廊宾于法徙其妻石氏黄氏及其长子于沈阳士毅黄氏生以就乳郑氏从母家得免稍长知被难事径走山海关寻母无引不得出归娶于李举一子遂以康熙二十二年四月请引至沈阳访得石氏与长子皆故黄氏前于康熙五年拨赴寕古塔屯乌喇配苏州朱孟官以新例沈阳流徙男妇着分配不许自便故也士毅展侧至乌喇徧访无知者唯言去此五百里有江南人庄士毅跟踪至弗喇河屯遇一妇人云此庄无朱姓有薛孟官妻黄氏皆江南人生子六儿今巳十五岁见居寕古塔城者或是也士毅入薛氏门望见坐炕上妇人貎如郑氏从母伏地呜咽曰儿乃江南天长龎家尖缪华保也今日得见吾母矣黄问有姊妹否曰大姊适曹二姊适魏黄乃抱持大哭邻里奔集莫不嗟叹有涕泣者寕古塔地瘠产薄禁留旅人耗口食居十日官吏催廹二月士毅抵家而子前殇继举秉文秉彝拮据成立携贾都下得薛六儿书知黄再徙艾浑而没艾浑今黑龙江也士毅舍二子独赴艾浑守母墓僦墓傍僧舍授生徒以自给而秉文旋亦遣秉彝罢贾归侍李身赴艾浑迎士毅士毅不听秉文留侍五年迄士毅卒乃扶榇返里时李已故合葬天长之丰扬山秉文无子秉彝以次子之璧为其后松江大学士杨瑄谪戍艾浑初至闻士毅名排合请见为孝子行七百字以赠百年来文学之士多以诗文纪录两世孝子之事实者乡人屡合词请有司达封圻大吏卒以原案故莫敢上闻余故次其传而论之曰甚矣州县之不可有匪人也当海氛猝至廊宾举家避入湖氛靖归业助贼之诬其事可不辨而明且廊宾身在胶庠所谓怨家不过以饶财之故干糇失德非有枕戈切齿必得而甘心者也及其匆匆避宼岂能更捡赀囊幸得生全田产之外俱为贼槖怨家亦可藉释忿憾矣斯必吴之俊平素垂涎苦其无隙指授爪牙嗾怨家为此以遂溪壑耳而廊宾恃直负气重财轻命卒以诬服上蔽达聪匪人之害遂至于是悲夫然廊宾不被奇寃则士毅秉文之奇节不可得见而之俊者亦得幸从蝼蚁同朽粪壤不为斯世所指名也哀哉募醵欧湖坊归榇赀启原任铅山县湖坊分司欧镜湖四兄桂林之秀异也文战数奇以赀筮仕自嘉庆十五年到省汔道光二十年卒于湖坊官署宦游江右前后几三十载补临川尉政成名起调尉新建论俸升湖坊司中间署宜春涧言岭分司代理吴城主簿不卑小官必行其志奉委听讼务在和民息争所至民安乐之以是无例外之入虽佐首邑繁剧之区起居服食唯具而已其尉新建也堂署不戒于火延及尉署先是山东抚部经公由抚州守擢云南监司道远又多陆路不欲重扰馆人以君为旧属素敦久要之谊节厯宦所积有箱笼十二事寄贮君署君扃置惟谨及堂署火发君竭力扑救不熄比延已署君始急回冐火入上房将经公寄存箱笼尽数运出而已物悉付灰烬嗣重建堂署允为君修复卒之尉署修费仍君自称贷为之以是重困擢任湖坊官迁而缺弥瘠年五十有一以疾物故周身至不能备礼孀妇二人抚六龄遗孤停丧三千里外之萧寺归榇无赀旅食益急此亦生人之至戚矣夫薄宦本以为贫苟能分上官之忧不扰小民不取非有已为近世之所难至如君受抚部之寄一节求之前古唯盛轨受友人寄金五百后以事覆家寄金独存书之史册以为美谈而君之所受其数远浮盛公又当顷刻呼吸之际不顾身家唯取必于全谊重诺又较盛公所遇为仓猝是则古人之所难而有识所共钦仰者也是用缕述生平布告诸公或谊托同舟或藉旧部或感触闻风或心发即事各量其力不拘成数庶几裘成集腋举自众擎俾邱首得正循良有后是则先哲所谓不求福而福随之者也所有诸公慨助之资悉由新建县署归总谨启刘国子家传江淮间有笃行君子曰怀瑾刘君者嘉庆甲子余再至扬州识凌曙晓楼以识君及君之子文淇孟瞻晓楼葢君妻弟也孟瞻时年十二三颖敏诚朴善读书余尤爱之因子过君家兴君习庚午余挈眷来侨汔道光甲午乃移居白门前后三十年中间晓楼不禄孟瞻名日起故余论交于扬州以君乔梓为最久而善也扬人之称君也谓君龀齿失怙恃沦落甚年十二始入书塾甫三年则已熟经书解文义窭贫不能卒儒业乃习贾而所业复不足自立君私购医家言乘夜诵习之昼执贾业无遗误久之人知君能求治者多应手愈遂改业医君治病者不问贫富皆辄徃富室詶报从其意贫者且赠以药饵或袖钱资将息其有疮溃脓血臭秽至家人莫敢近者君见可治状必亲为洗涤加膏丹以瘳为度君医名既噪洎癃老不改其初君家故有祖遗神香肆各房轮値司肆事其不値之房値者岁贴白金三十两值者欺君孤弱遂据如私业起家累万旁观怜君困皆愤劝君持约剂结算当得钱千缗君曰贫富命也为财利伤同气之和吾不忍也后据业者荡其积君境渐给振助之有宗人恩凡君生平行治其见称于乡里者如是余则谓挟术者多居奇攫利者必乘危君虽不讳自济而意则专于济人市肆中无是人也世儒读书于无关考试者辄莫省或稍加披覧又厚自矜异君记问过人虽不事举子业暇辄温燖经籍泛览史册答问者无所隐滞而絶不以知能自衒庠序中无是人也古之被褐怀玉者大都任情絶俗而君和易岂弟无崖岸山林中无是人也是可谓幼壮孝弟耆耋好礼不从流俗修身以俟死者矣君讳锡瑜号琢斋怀瑾其字也援例入国子监以道光庚子八月八日卒于家年九十有二曾祖春和始自溧水迁扬州以长子起寅贵赠明威将军祖起泰国学生父曔始占藉仪征与从兄曈俱为县学生员配江都凌氏前卒子一即孟瞻嘉庆己卯优贡生文学为江淮甲观艺林无异词而年逾五十闭户著书无几微不豫色孙一毓崧道光庚子优贡生其未成童也文笔已腾踔凌厉排突前哲而驯谨呐言俱有君之风女一适同邑庠生陈传洛孙女一适江都国学生田溥光曾孙一寿曾方补德传君姓方氏补德其字也安徽旌德之隐龙山人祖富父嗣锈君少孤依兄以居年十二三就传不能治生业嫂氏将不利于君君觉之遂出走江西欲觅乡人店习贸易偕族中知途者行两人所携钱才百余行两日至徽州当附舟而资已尽饿坐河侧有舟泊岸其客以失物斥舟子为盗噪聒甚君轮指为作卦曰此物在中舱破竹笥下客如言求得所失物乃延君及同行者上船船价饮食皆客供以得达初入店例学徒知数人使给埽除役如仆君愤甚转侧走杭州以方素名考寄籍为钱塘附学生员杭人王包灵见君而器之妻以爱女一年而女妖王君乃携君幕游湖北君从妇翁习申韩家言甫半载即就恩施令尹英图聘司其刑席时嘉庆丙辰春也君年始十七未几邻邑有秦加曜聂杰人张正谟等相继为乱焚掠裹胁势甚张君为尹君练乡勇五百人而身帅之以遏贼锋于界屡捷贼他去邑东北有广福桥巨镇也商贾所集君驻其地至丁巳夏请饷道为贼断恩施小邑无垫欵粮将不继君劝谕助饷鎭有客籍周姓者进士也合镇人视为行止易君年少挠其事君具名帖谒进士殊谦谨进士答拜入营门君即升帐饬左右止而诘之曰贼去此不半程我朝去至夕若镇即成瓦砾场商民争出赀以留我而若阻挠之是必通贼若不吐实则毙于刑夹已我且斩若以絶贼线进士惧愿输金五百君曰若拥赀五六万若果不通贼贼至即灰烬五百金何足道速加刑进士愿输千金君曰若作字遣人取所输金来乃释若进士既归无颜见镇人而镇人踊跃是日即集银万余两军心大定贼闻君粮絶径促君君率众北出二十里迎战于马难坡大破之而官军亦败贼于黄柏山恩施城乡得无恙尹君以得知府衔拜花翎之赐君见贼势已靖遂偕王君由贵阳入广西已未夏余过广福桥见阛阓完富询其故土人云吾邑有小方师爷活我并述刼周进士事予心伟之惜不得其名籍嘉庆癸酉冬予自扬州携眷小住白门存友生所存者适延君胗病君曰病在肝方剂力不能除吾仅能使之少差耳国家兴于大东以木德王今内外贵人什七八病肝气此自木运事非调摄失宜之咎也予闻之默叹此非医师语也因偕过君医室见壁上尹君赠诗乃知驻广福桥即君因剧谈军中事问日辄相过次年大旱予怂惥巨绅秦易堂侍读倡举捐赈而家居之太守为梗侍读招予过其家议事太守力言城内富室之苦持其说甚坚不可谕君排闼入厉声责太守曰阁下以寒儒得大挑知县洊擢知府拥赃银三十余万以归城中人莫不知者日前阁下邻巷不戒于火阁下家粉白黛绿者十数走避火搬箱笼多至不可计重至不可胜人莫不见者城内外饥民十余万皆啧啧骂阁下阻赈事万一有变祸必首中阁下家阁下已逾七十余年何足惜然面此粉白黛绿者为饥民羣肆污辱虽大度其能甘乎太守欲走君截止斥之曰若明白否太守惴惴答曰闻命如梦初醒不敢再助富室阻捐矣而侍读卒苦孤立方葆岩尚书居忧在籍君为书三千言责之尚书乃出助侍读江督百文敏从侍读策集绅富于钟山书院侍读谆劝一日得十万阅日再集而文敏知余实主持之遂寝其事风信一厉道毙至七千余人予作书致文敏词甚切直尚书侍读皆言不可上君力趣即日缮呈赈竟得举行活者至八万人君于学无不通尤好道而精医同业妬恨者竞言君用药狼虎非白下人所堪唯必死之症乃可相委耳以是白门病者非垂死不延君然延君无不起者故君所入虽不丰而名殊重侍读以赈故重君为主婚娶合肥李氏以有三子三女君既由湖北入广西又入都及出都侨白门皆偕王君翁婿相守未尝一日离道光辛卯七月九日君卒距生于乾隆庚子四月十七日年五十有二王君治君丧葬毕年已八十有八径策杖入山近有人见之于江淮间康强如故葢年百有一岁矣君在广西制旌德五言以祈雨传习之者皆有验土人为板行之而君顾无本故予未见君又常被道士服住武昌之黄鹤楼来医者日数十百起或以为纯阳现化也入都自名方德裕太医院値如妃病危其母家奏荐君一药而愈侮院使故辞职出都最后以本藉捐国子监生名曰方震三应秋试不售君躯干雄伟有勇力能举移三百斤善单刀长槊酒酣耳热论议风发无不依于利民济物者君在广西着烟瘴症治在白门着喉疯论痘疹本义伤寒辨证皆板行君后医者皆奉为法守君长子曰菩萨保后君二年殁次曰观音保季曰金刚保次业药肆季业儒俱聪慧有君之风长女适旌德吕氏次女适旌德饶氏季女尚未许嫁今年四月予至旋德君长女来谒亲嬺不殊同居既请为君传又取金刚保于白门使来就学予故稔君之行治唯不得其家世及生卒月日耳后世有好奇之士读此传者必能知所向慕矣道光甲辰十月白门倦游阁外史包世臣书清故文学旌德姚君传君讳配中字仲虞姓姚氏安徽旌德人也其先世居湖州宋宝庆间有述虞者为旌德教谕子孙家焉故为旌德人君颖悟絶人用思沈挚不怠倦甫弱冠已博覧经史旁通百家言而尢嗜易既善毗陵张先生虞氏义因求李氏集解研究羣说郑氏最优苦其简畧意推之至形梦寐尝梦请业于郑氏者再侍郑氏与虞氏辨论者一又梦吞干爻自初九至九五意乃豁然客广陵五年成周易参象十四卷又为论十篇说其通义附于编后予读之叹为絶业时仪征刘文淇孟瞻甘泉薛传均子韵丹徒汪沅芷生江都汪谷小城丹徒柳兴宗宾叔予从弟世荣季怀族子愼言孟开以治汉学与君朝夕皆叹为莫及季怀则曰仲虞书行于今世自不及张先生之盛百年后当独为学易者宗矣遂为之序仲虞旋归里门至道光甲辰予游旌德去广陵别已久君出示定本点窜原书至什七八删说通义之十篇为三移冠编首题曰周易姚氏学而序则仍季怀之旧其微妙详审益非予所能测识矣君又以月令一编实先王軆天勤民之大经其义一皆本于卦气为月令笺三卷继总其要为月令说一卷复合之为周易通论月令二卷而后知王者一居处一举止无非顺天地阴阳消息之气以为生民锡福消弥者征引谶纬发明至理而不附会别下已意疏通儒先而不凿空则天地人呼吸关通之故古先圣王万物一軆之谊作易者其有忧患之旨悉于是乎在可谓通天地人之谓儒足以当后王取法者矣君又嗜琴东南琴学有金陵常熟武林三派而谱则皆出广陵君长于金陵而游广陵杂习各派及归里潜心默悟乃知传谱多舛误更正世所盛习者十数曲又自制七曲原数说声上溯本始为琴学二卷亦出以示予予未习此事惟惊赏文义瑰奇而已君言七弦各有本数倍数半数损益上下旋相为宫以定宫商角征羽正变清浊之位而六十律三百六十四声俱以和相应凡吟猱必在角羽位葢宫为君商为臣征为事角为民羽为物君臣所有事皆为民物故吟而上猱而下往复迟回必当民物之位予闻言不能解请君一再鼓君于对几设副琴鼓至窈眇之时则副琴弦不动而自鸣又几案所置杯盎及棂槅时或响应余怪问之君曰各物皆有数数同则声应唐书所载寺磬每无故自鸣僧虑其不祥万宝常为克盘成痕而鸣止葢其盘与宫中钟同数钟鼓于宫则磬应于寺克痕虽么细而磬之得数已与钟异故鸣止秉笔者不解此义是以载其事而不能言其故虽寳常精察然其数不可诬也予考董子同类相动篇云调琴而错之鼓宫则他宫应鼓商则他商应比而自鸣非有神其数然也又云其动以声而无形人不见其动之形则谓之自鸣又相动无形则谓之自然其实有使之然者葢和声之道自古如斯末俗失传故诧以为奇然则君眞冥契古初者矣君又嗜书为书学拾遗四千余言又注智果心成颂以传立书大幅执笔之法又和予论书次东坡韵五言十四韵实如亲受法于晋唐诸公扫宋氏以求谬说而自书亦足践其言时流无与比者君家贫而守坚学优而遇蹇吾乡士气恇怯厕名庠序辄欲结纳有司以为荣而攘利前后莅旌之长官十数慕君学行求识面而卒不得其督皖学者前后亦十数皆奇君文而杭州学士胡敬湖州侍郎张鳞尢器君张公奉使当乙酉选拔期于旌德学拔吕贤基及谒谢张公语吕君曰姚生学行寕广九学无其匹非止冠旌德已也吾所为拔若者以姚生文淡而弥旨胎息班马风檐中断无能识之者若颇能墨裁是可成进士登词垣若归当益亲近请业请益庻不至终于孤陋寡闻也同谒者以其语告君君一笑而已而吕君以词垣厯科长驰驱主文衡君竟困诸生及甲辰例出贡而考贡领单之资无可筹遂以廪膳生卒于家张公有识有守为督皖学者所仅见然为子孙求不荒之庄遂无暇为斯世惜人材习俗移人贤者不免悲夫君卒于道光二十四年十月廿九距生于乾隆五十七年十一月初六年五十有三祖士凯国子生邑志所载孝义君子者也父灿国子生娶同邑汪氏继程氏子四长邦选季怀之女夫也携妇至金陵居母家而训蒙于乡以自给次邦道就时武昌渐可自植三邦进君使为叔弟经珊后侨宣城皆汪出季邦达程出也女子子二长适同邑吕振宗汪出次程出者尚幼孙一阿宝女孙一归子皆幼君善病已三四年至甲辰六月而剧君之弟子汪守成季郑郭维演文澜昕夕更番侍疾潜备棺衾于外前卒一日君召季郑文澜指邦达曰此儿质可向学我死无培植者姚氏书香自此絶矣语次呜咽不自胜季郑故敎授文澜家文澜曰先生设不讳弟子即挈邦达使就学季郑十年内衣食纸笔考试费弟子任之季郑任醵金五百刻所著书以其余置产膳程及幼女文澜农家强自给耳季郑赤贫以洁已任侠为邑人所重竟得醵金如约市板开雕君敎授乡里廿余年从游者多惟季郑苦寒力学颇传君之业荀子曰水深则回叶落粪本君当之矣道光乙巳夏四月望包世臣譔梅藴生传道光癸卯九月廿四日江都梅君藴生卒于里门以其年十二月二十日祔甘泉县施家冲之祖墓孟瞻为之志述其用情之幽挚力学之沉博载笔之哀豓而境遇蹇阨与之相廹以促其生者简而有法质而不俚君学行固能自传孟瞻文又足以传君予复何言君之弟子薛寿谆请再三抑以孟瞻述君材艺犹有未能尽者故次其所遗为传并手书付寿使镌诸石孟瞻之言曰君工书善琴而所嗜尢在诗君之嗜诗固也然君诗在扬州为杰然于侪辈耳而书则不囿于地与时足以排突百年来之宇内英贤琴则冥追千载悟入古初又出书之上远甚君书跌宕遒丽颇宜观者然煅炼旧拓必见其血脉所注精气所聚使奔赴指捥下则非观者所能知熙载与君同昌江左遗法所得至深醇而持论每不敢先君君之琴少小受法于吴思伯之女弟子颜夫人其神解得自天授人力又足以发之积久知思伯传谱多舛啎加以纠正识者叹其和故记载孔子学于师襄七日而见文王君曰此不足以奇至圣也君闻古操辄能知制曲之人与其人所以制曲之故琴学盛于江浙江浙所推硕师首扬州释问樵问樵至善君能信君之神解而卒不能得其解君既深于琴又慕中散之为人署所居曰嵇庵尝谓今世所传广陵散真嵇公生前所秘洛西仙传无可疑者仲虞旅扬州亦善君虽俱嗜琴而其时所学俱未至仲虞归后沈思十年悟宫商角征羽之数上下损益各依定数为位又有倍数半数以适旋相为宫之变故猱吟必在角羽之位通一弦为宫一弦为征两法而一之其鼓琴也鼓宫则他宫应鼓商则他商应应者不动而自鸣葢君于琴通声之义而得其所寄仲虞于琴原声之数而得其所立是皆精思独辟仰承间气然仲虞着琴学二卷阐古人之绪正俗师之失书行后其传必盛君既奄忽寄义之故不可传广陵散自此絶嵇庵斯为谶矣其在洛西俟之何日悲夫君讳植之字藴生晩号嵇庵其家世妻子科名年齿详盂瞻志者皆不着着君所自得者刘烈妇杨氏传烈妇姓杨氏江苏阳湖县人父近宸游河南有声幕府母吴家世诗书渐渍缃紩烈妇以故好典籍明大义有母氏风父倦游归里始议婚于同邑刘梁成年葢三十矣梁成故宦族而窭贫觅食常远出结缡两月即不能家食阅数年始一归归亦旋出烈妇奉姑陈能兼子职梁成嗣以薄宦籖发四川未几奉陈讳去官服阕无力之官仍浪游积年啬馆谷为需次赀乃得以道光己亥赴川年余署泸淀桥廵检不半载卒官实辛丑六月十八日也八月初九讣至先是烈妇迎母吴住其家会遭此难十一成服遂送吴归至十三午夜袭衰绖端坐引绳自勒以殉烈妇寿终五十有二虽归刘二十三年而唱随相守曾无匝岁闻者莫不伤悼族长为立其犹子喜官为嗣在城绅士联名请于有司癸卯奉部覆准建坊入祠如例次年梁成榇舟抵城外其冢先发烈妇引赴墓所出巷柩不行族长拊柩祝曰岂欲改道先至河滨与夫柩偕行耶柩遂行送者莫不惊叹予次壻传第烈妇长弟之子也为乞传故次其事而论之曰古人云死生亦大矣岂不痛哉国家旌节有限年之制而身殉则不问年齿所谓贞女贵殉夫诚贵之也传第又言烈妇正命之前一日叔父安国自都抵里门葢以陜西即用知县由部请假归省也闻烈妇得赴而哀恸不甚意其定死即往唁欲相将之任所烈妇曰在室从父出嫁从夫夫死从子我无子礼岂有从弟之文乎然则烈妇固非计划无复之者斯足以为从容就义矣可不谓贤乎古者责士也厚而责女也薄故夫死止责其终丧即至絶族亦止以无施服为杀被出不适人则为女师固未尝责以必死也故其守一齐不改之经者咏于诗书于春秋二百余年仅乃数人至于在三之节则随在致死其它见传记责士以必死者尤多而古人当此无不死不死则谓之廹生廹生为下人莫与为齿矣近世责女也厚而责士薄故女子之重贞信矢靡他者小郡下邑率以数百千计即捐生赴义从夫地下亦所在时有而士则于守身之大国维之重无可藉百行相除为说者一皆自期于迫生凡人之仕以为利死不利故不死吕氏之卮言诮世也而士人奉为笃论是岂物莫能两大清淑所锺既厚于女将必薄于士耶良以女子无外事不见可欲轻贞信人则非笑之以为大辱故自爱挚而舍取决士之富贵利达者驰驱鞅掌日涉利途即伏处贫贱见利事固亦倍蓰什伯于女利集则荣随之非笑者转为歆羡法语不闻頺波莫挽悲夫焉得有自任礼义大防之君子出顺风疾呼使彼都人士反骛利于徙义以知死生之说而免为巾帼所羞者乎

艺舟双楫卷第九附录三程孝妇传歙孝妇程氏祖某父某年十七归同邑监生吴栗堂姑氏患癎不审程侍药除秽家人难之越五载舅以腹满昏絶至再三程祷于灶神刲左股和药以进神稍定然贡不起明年栗堂殁于都程抚子女持门户有称于乡程今五十一岁子四女子子二长伟即述孝妇行乞传于余者次杰佺俊女适某包世臣曰余读孟子分定之说必掩卷唏嘘不能自已曰人人亲其亲长其长而天下平君子守分之效如是哉后之人读吾书者推求其意卒不禁兴叹于六亲不和有孝慈也悲夫眭履平墓表君讳秉衡字履平姓眭氏江苏丹徒人也眭氏皆祖汉儒眭孟族望于北江以南则丹阳其迁徙世次不可纪君之五世祖由丹阳迁今籍自考以上皆习贾君性好自异于人同学为举子业者尚为腴腐之词君独钩沈研虑又好读资治通鉴山堂考索以求今古兴衰之要人率非笑之而君益自喜就试既不当有司乃挟赀远贾泝江絶洞庭穷五溪度九阨三致万缗皆辄覆君故不事积以是益喜交游通宾客晩而弥甚君之弱齿也君考病甚怨家乘间陷以事时有力者故衣食于君家十余年考命君徃请事阳许君而阴中伤之几覆其家君考切齿君从容启曰儿见彼衣食吾家时所求未足以遂事而不能不受德色固日夜伺吾隙以泄忿而厌其欲耳大人何怪焉及君居考忧或有以非礼构君者君衰绖求援于君考所不快人共危君然卒以其力免如君策其通世情识事变自少然矣君善奕于国手不及二碁多力好技击丰腹而趫胫又力治杨筠松相墓法及太乙奇门六王之术皆能以已意通之适于日用而远乎诡怪然亦以多好未能精入云嘉庆八年秋余流寓镇江始识君论相墓甚惬遂主君家旁及兵农名法之说常夜分不寐余奔走秦蜀楚豫吴越之郊者十年所至必交其贤豪长者君厯问其名状行谊而壮之扼腕顿足即欲治槖同作海上游又尝与余夜坐浮玉山顶闻江涛澎激捉余手疾行至麓喟然叹曰余少见江涛之来也缓触石则其声訇然以博去而閴然今其来也速触石则铿然以鋭既去犹么然以远又曰余三十年前见梨园子弟用点皷中弸径三寸下点曼声洞洞相接今鼓心才径寸下点促革惊如裂声乐道通于政人事急矣不谓造物自然者已趣数乃尔也遂相与唏嘘达旦今年三月朔余自苏州赴淮安存君于家期首夏返棹为君徧厯南北郊山余去不半月而君染疫寝疾数日忽呼曰愼伯已来吾家三日矣女等何不吾告促绍祖扶之出徧觅不见乃寝日夜轮指占余还期既亟乃属绍祖曰儿告愼伯为卜墓宅且愼伯知吾深必得文以志余墓是后语遂不可辨然君自始病以至疾革才七日其刺刺詀语葢未尝不及愼伯也呜呼哀矣君以嘉庆十一年三月二十六日卒年五十有一娶同邑田氏子二绍祖绍成皆能嗣君之业女子子三适某某孙一廷珍五月四日余始返棹过君而君之孤斩焉牵余袂且号且述君之遗语遂为卜兆于焦石山之麓于杨氏术为吉复纂述生平以达君志而系以辞曰述君之事君有子郁不可信是君志谁明君志揭贞石君之友曰包愼伯云鸐老人小传君名壆字竹冈姓黄氏系出江夏江苏吴人也晩游天台脱然有遗世之思更名云鸐称吴中云鸐老人君壮岁裴宗锡廵抚安徽礼致君事无大小必咨之裴公调云南卒于官节相李侍尧兼署抚篆以君熟手客延之未几裴公殡归公子幼无期功强近为护丧者君即辞节相为裴氏送丧葢水陆万余里云嘉庆甲子君入都属言路大开君即伏阙上书意谓践土食毛之忱不能自尽数十年间足迹徧天下于民情时务见闻亲切其确凿可行有利无弊者四事垂死之年岂复所有觊觎区区愚诚得以上达死且不朽七月十四日封进得温旨放归条奏既留中君即削稿外人颇有谓君言已举行者以问君君笑应而已自已未春初今上亲政常熟监生周玠上万言书言事继其声者至君共十人闾阎疾苦几于尽达数年来王言涣汗深洞民隐属有司奉行不力未能尽称上旨然困敝亦少苏矣以布衣下贱芹曝至亷而九重虚已曲纳有古先圣王所不及者况三事大夫膺天子之所严事重寄共念圣心望治之切朝夕论思以宣德化则薄海仰风匹夫匹妇可以咸得其所矣而乃缄默雍客坐养资望其得失交战之心至老益炽以致水旱频仍兵革叠见利源下竭国用上滋欧阳子之言曰国家有事谏官不言而他人言之异日书之史册以为朝廷羞况此嵓廊不言而草泽言之甚或草泽言之而嵓廊沮之则其为异日羞者不仅什伯高司谏已也岂不痛哉余故知君名丙寅夏于扬州旅次相値同居两月偹识君之生平君老矣有子而不能继志恐没世无闻故纂集为小传其命君之子百年后即镌诸圹侧以备志乘家之采择焉节母盛氏家传节母姓盛氏浙江金华人也其父挈眷贾山东之济寕州业中落以故世次不可纪常熟蒋瞻岵官汶上县知县纳为簉时年十六嫡室金性严肃节母安于礼命能委曲受事无间言金先举子二因培原培节母亦举子二文天培女一而汶上君物故未几天培又殇贫无以归节母佐金抚子女资缝纫以助薪水及文年十八就婚于畨禺县丞姚侍龙署遂留焉逾年举子成而殁节母之女归济源李师彭者又无出先后夭逝骨肉凋丧备极惨酷然节母终不敢以私戚废家事嘉庆癸酉因培知泰安县成年已十七始自外家奉母姚至泰安庚辰成投効武陟工次得县丞分发浙江而因培适被劾罢节母乃携姚及成妇王就成道光辛巳成补奉化县丞成在奉化举一子节母名之曰奉吾癸未十二月九日卒于成署年六十有二计节母事君子者十年佐嫡理家政者二十七年依嫡子者八年就养于孙者四年自贞恒德辛勤无不至庶乎无愧夙夜贻美彤管者巳因培有文采善居官成智略有过人者而慷爽无俗吏龌龊消沮之习能称节母志予俱兴善成以节母行略乞文故撰集如右而论之曰嫡庻之间至难言矣况以稚齿称未亡人依嫡以居而所生又远游中更顚沛阅数十年之久者乎是非惟节母之贤也汶上君刑于之化因培不匮之志并有可称者节母例不受夫封而年行并符旌典故次其事实使观风者得以采览焉仪征县学生王君妻刘孺人墓表孺人讳字姓刘氏扬州甘泉人也祖健地扬州府学生父乡久国子监生孺人年二十六归同郡王家干刘王皆旧族孺人事翁姑接戚邻咸有礼则见称于二姓生子三僧保翼凤庆保女子子一僧保娶于嘉兴朱氏有孙四懋和荣和泰和贵和翼凤娶于江都唐氏庆保尚未娶女子子适甘泉士人蒯征九孺人以道光七年十月二日卒年六十有三歳王君籍隶仪征而家郡城扬郡土杂沙涂水回复而湍急居人多乍贫骤富饰簪裾侈游观倾耀闺闼夫十室之邑必有忠信岂无古处自敦守身十贰者乎而入内则困于交谪出门若无以自比家室为累同于纆牵负厥初心所自来矣王君有声庠序数十年僧保为童子即冠军翼凤未弱冠补弟子员同列无与为偶论其家世程其人材稍规时俗为俯仰者此其居扬州不贫而父子修脯所入常不给薪水裘葛未得以时具而所业日益进所守日益坚然则孺人之相夫育子使得从所好以自成名者可不谓贤哉王君将以道光八年十一月二十有四日葬孺人于西郊金匮山之糙石街侩保翼凤乞文表墓故按状而系之并为辞曰是维女宗宅是幽宫以利其嗣人无忝尔家风清故四川卭州火井司廵检杨君墓志铭君讳长泰字履安姓杨氏宗故望辽阳义州先世用靖难功授本州岛镇将十叶相继崇桢中太子少保左都督国桂与犹子赐蟒玉都督振先后战殁于松山其宗遂覆振仲弟捷亡命海澨世祖既定鼎念东南尚未归化求故明名裔知兵者乃用荐起其家论平江西福建功至世袭轻车都尉厯官至少保太子太保左都督昭武将军留镇江南提督水陆诸军事赐籍江南扬州卫左所后遂为江苏甘泉人薨赠太傅谥曰敏壮圣祖御书丹诚二大字为其赐第额而称以老将军者实君高祖曾祖懋绪直隶大名兵备道赠荣禄大夫祖铸古北口提督署直隶总督改山东廵抚考景达延绥镇总兵左迁沙州营都司君年方成童延绥从大将军雅尔哈善征回部三当霍集占战皆大胜大将军嫉其功中伤之逮至都高宗察大将军奸妄得减死论戍塞屯君里居闻耗即挈一奴小金万里趋侍延绥寻起用沙州营都司君乃奉命就婚外舅商潼道署成礼仍出侍塞下未几延绥坠马伤足因得奉归里第十余年不去左右自延绥病废族子大学士应琚督师滇中以失律致凶伯兄景震守嘉兴至被议籍产戍东陲季弟景素厯督闽浙两广直隶至太子太保然身后且二十年怨家构旧事复籍产戍其子兵部选司照于西域唯景震之孙大壮袭世职为参将而两足渐不仁簪缨沦替丁黄凋谢期功强近不数人率无以自存立君乃谒选求微禄得四川卭州火井廵检时兵燹方亟户口逃亡而有司掊克益深君一切务为寛厚顺人情以理谕说民便其教川例治益至严君捕得但追赃给主簿笞而遣之率不过十板然所遣多能改悔为善士以为此身乃杨十板所赐也火井辖十余集市人皆福建江西湖南北贵州五省客民各立一客长部敛其属以答应征求率通胥役为奸利君悉罢苛令而更客长之扰市太甚者市为之平火井有土练三百君课以技击明示恩信乐为用适兼署吏目而印官以他事公出檄君代行州事妖人王应龙谋为变里甲察其密君故善骑射久侍延绥于塞下尢习兵事遂部勒守捕事宜贼知谋泄仓卒不及期紏现党千余人里红巾起君料贼不敢逼城必乘虚趋火井星驰率土练遏之于金台山大败应龙追入蛮洞生擒之邛人既免于难深德君讼君功于大府然大府竟莫能以君名上者孺人屠氏讳玉辉湖北孝感人屠故孝感巨族伯祖沂浙江廵抚为名臣父用中由知县厯府道内擢鸿胪寺卿孺人从君之官年已逾四十为君纳蜀人陈氏为簉生子亮不数年物故归葬其党而抚亮如已出洎君卒官孺人携亮扶柩道峡江邛人夹岸设奠泣送者汔其境不絶而土练范源竟护君丧至里门乃返葢往返万五千里云舟初出峡次东湖有盗括其装唯图史数百卷路费数百余缗源挺身力拒被缚益呵之源曰吾杨廵检故部下练卒也孺人公子归公殡无资财具仆妪故以死相卫耳盗惊曰杨公果清官两日尾其舟行闻孺人课幼子甚切亦贤母也子又义士犯之必不祥遂释装去范君义足以感羣盗而君之所以感范君是可为动色嗟叹者已时大壮巳病罢而赐第入官后转归市估郡中贤士大夫醵赎以祀敏壮孺人乃得携亮居邸第然庆吊问遗亲旧无失礼有称于乡君以嘉庆九年卒于邛年六十有三岁明年葬扬州之西郊孺人后君二十三年卒年八十一岁当道光六年而亮以藐诸孤长于君母卒能笃学敦行为有见之士孺人卒之次年亮卜北郊两皋桥荣禄墓侧壤吉将以道光八年正月二十六日改葬君而祔孺人亮故从予游冐风雪涉大江絶黄浦千里至沪东述君兴孺人之行谊以乞志幽之文庶几有怀明发者予次其状而铭之曰三世为将道家忌烜赫难求税驾地薄宦人讴召伯憇雌伏斯能树尔类有子曰亮承衰坠瞻念松楸恩善继矣皇崇祀名宦陜西白水县知县告改江苏青浦县教谕王君墓表君讳希伊字耕伯姓王氏其先世隶吴明初有得全者迁宝应为宝应人十数传至有容为泰和县知县有惠政民为立祠泰和君季孙式丹康熙癸未一甲第一名进士官翰林院修撰则君之叔曾祖也祖懋竑康熙戊戌进士选安庆府教授以荐奉特旨授翰林院编修上书房行走卒祀乡贤邑祠父箴传雍正乙卯举人恩授国子监典薄衔妣同邑朱氏赠孺人君弱冠领乡荐八上春官不售以资截取选授陜西白水县知县白水山僻小邑地高土厚苦乏水溉汲皆倚白石河河源出同官之红土坡坡西南有三尺岭系富平县境岭北有山涧涧水本东北流富平民议开浚山涧令深寛以接红土坡水截白石之源西南流至三尺岭而于岭下穿洞引水下注富平之老峪河以益灌溉君闻之急勘详以止其议白水去冲道笃远向例惟兵差奉派恊济栈内之武关驲乾隆四十五年数月之间四派恊济潼关流差车马民不堪命君援例请豁免而附近之韩城大茘朝邑蒲城合阳澄城六邑以情形略同白水因得并免邑旧议建书院未成君就其基拓为彭衙书堂以居诸生身自督课邻邑亦多负笈向学者又就书堂兴同善会邑之富人慕义踊跃利垂到今在白水六年引疾归白水民就书堂以祠君君既归告改教职选青浦县教谕苏松长吏常纵漕吏轹庠序而青浦为甚至君始举其职稍振士气在青浦亦六年引年归归四岁当乾隆之五十九年以十月廿一日卒于里第年七十有六配山阳邱氏赠孺人前君殁三十年君之长子侯选训导直奉君兴邱孺人殡祔龙首村祖茔之左君之计至白水士民哭君如哭私亲相率请祀君于名宦而书堂之私祠如故君家学源自泰和君恪宗紫阳至编修而盛外大父泽澐与编修君以紫阳相切劘者尢笃至泽澐之学传其子光进与其高第弟子邱照君师光进而婚于照少奉话言师友戚邻间见闻无非紫阳者君亦毅然自任然其作吏白水与友生书云忽漫从官弊端结聚夙夜氷兢惟思退藏势与愿违未获如志不敢以怨艾空言贻误民社力省前非以图晩葢又云紫阳尝谓一生在文义上作巢窟文法一也古文深时文浅古文疏时文密浅者深之基密者疏之本曰有时文以来时文不通而能通诗古文辞者未之有也故时文于读书为最要不得以科举之业轻之嗣司铎青浦与所亲书则曰白水一行所得不偿所失每着一衣触一物皆宦囊也曷胜幽咽又自书公牍后云固知迂阔而远于事情矣然耿耿于中如物在喉间必吐之而后快诚知无益然能无动乎动则吾事或济矣安敢贪天之功聊以尽吾心焉葢必计其可而为之天下无可为之事矣验兹数事则知君之居家善读书在官能任事者甚信而非近世依托理学为名高以巧射声利者比也君卒三十有七年君之乡后进刘宝楠以直状与君文集属为墓表予前周旋范光白马诸湖间尝闻父老言其先世业渔前明编为渔里户共五百余家供漕船麻胶翎毛折色差本朝溢徭尽革而渔里户仍征银百三十余两业久迁而徭不改里胥因縁为奸扰累至百五十余年及邑绅王白水力言于地方大吏以公项拨抵豁除重困始苏又闻士人言吾邑旧有同善会王白水见其不率旧章事无实惠呈请停止变旧会存产以修学宫费仅什一卒以藏事继又修复同善旧章为恤婺会永垂利济今读君文集乃知君于青浦引年归里后举此三事时君年巳逾七十可谓任重道远敦善行而不怠者也明道先生有言一命之士苟存心于利物于物必有所济亮哉道光十年五月既望泾包世臣表武进董定园先生墓铭吾友晋卿卜以道光年月日葬其尊甫定园先生于原晋卿甫成童即以通易礼春秋工为赋颂古文辞及倚声知名当世其友生多与先生为纪羣交者以予为先生所尢厚故属为埋幽之词予为之系曰先生性豪宕喜急友朋之难涉困踬而不悔遇人辄倾吐无余唯不能赖荟蔚朝隮之气论者疑其有褊心是则耿介之姿廹于所遭而然也先生最嗜诗为半野堂集数千首又工制举业既十试被放乃徧走燕齐晋豫楚粤又落拓无所合而畴昔携手之俦既高举率鲜能为终始于是先生亦垂五十矣乃却扫奉母氏以终于家先生左目微眴晚作琵琶侠传奇托茂秦以寄意先生之诗虽大要治声色格律然杼写情性多自得既与茂秦殊科矣然渝盟有太仓厯城而曳裾无赵王至假于俳优求知已于舞衫謌扇之中斯其志亦可伤也先生初以国子生赴都下母夫人命之曰儿此去母问业于坫钱而出王昶之门先生既才名籍甚二公争识面先生竟谢絶之先生讳达章字超然晩以字行更号定园姓董氏武进人其先本赵氏五世祖为后于姑之夫遂冐董姓一传为汉中知府遂升先任大同丞有惠政民至今祠之父开泰昌化知县母钱氏娶张氏前编修惠言今馆陶知县琦之女兄也编修昆弟并有文行晋卿之学所自出先生卒于嘉庆十八年十一月一日年六十有一岁子一即晋卿名士锡嘉庆癸酉顺天副贡士孙二毅县学生殷为先生弟达源后女孙三皆幼清故候选兵马司正指挥鲁君墓志铭君讳湘字兰舟姓鲁氏先世隶六安明初有镇江卫左所百户政者子孙袭职因着藉为丹徒人考铨起家进士官至直隶淸河兵备道署理直隶布政使君性颖悟笃友朋幼侍宦游无纨绔之习应童子试被屏者七由国学觅解顺天又辄不遇乃以赀得兵马司正指挥清河公既卒官君内侍重闱外搘门户未遑谒选遂以道光八年七月二日染暑疾终于家年四十有四岁清河公曾守余郡前此郡守试士率论赀为进退惟清河公愼简阅却苞苴前茅多寒畯称得士君又殚心文事顾每试辄蹶不足称人意然当君屡蹶小试时清河公任安徽道府相距才三数百里声气摇撼相接则清河公之砺官箴以式后昆与君之绩学自重不欲阉然躁进者并足为士林光宠则君亦可无恨也配同邑包氏子二庆恩庆贻孙一荣高君中表弟纪干贞与余习谆乞慰幽之文故次其状而铭之曰文吏有子文战屯欝若文采厚文孙谁其不信视此文汪冬巢传君讳湖生字汝信别字饮泉晚又自号曰冬巢姓汪氏江苏仪征人也由附学生举乾隆乙卯副榜贡生道光壬辰五月六日卒于家年五十有六配闵氏前卒无子女君竟不娶独居十九年以终君颕悟絶伦于文于书皆能深知其甘苦曲折性温恭而澹定于时人一无怫忤至所亲则必有材艺能自植者生平无他好唯以倚声设色自娱江淮间言倚声者宗朱彝尊陈维崧君独好清眞玉田然于朱陈亦无所雌黄也设色则盛行恽格华岩之法君志在远绍宋人每兴酣落笔无粉本即见以规势花叶掩暎若承朝露而漾和风其工丽鲜润雁行院本以云气韵且时欲过之倚声适称所画皆近世所罕也予以嘉庆辛酉秋至扬即识君未相知也嗣予挈家寄扬州居址稍远不相闻者二十余年道光戊子秋君忽叩门修欵出精楮索书所为古文辞庚寅冬予自删定文稿乞诸友朝夕者分缮清本君顾从他友所分去赋与文各一卷字数累万呵冻精写点画清俊有紫芝中江之意是岁君之执友三数人皆以物故君嗒然自伤为寒林独歩之图君故歙人家昉溪之侧先世以业鹾留扬州遂着籍业既久落扰攘麈土间非其意也欲归歙不得又为昉溪秋隐之图皆乞予序其意今年春见阳湖张琦翰风诗文词与书而心善之张君官馆陶君手界朱丝一册嘱予转乞张君书自着诗文而予已北去因留柬予庽曰仆自问不当久人间身后孑然无能弃藏珍玩者然心慕张君甚即仆死必请张君竟为之流传后世知张君此册为仆作者足矣予返扬则君丧已逾月感其意为加书请张君非所谓解脱而真挚者耶斯可哀矣君以图归歙故累八丧未葬弟沄生二子而殁长文郁次文蔚君恩勤抚育而文蔚以目疾几废文郁当承君祧君曰兄弟之子犹子也不必为后君画为时所珍脱手即归有力者家藏唯词稿三卷出手定戚友议醵金梓以传之并议于举君殡时并葬八棺而资文蔚寄食僧寺为行者业文郁习会计一切如君遗命君身后颇有琐碎君之友甘泉王寿鸐汀居间搘拄备任劳怨庶几不间生死者赵承德墓志铭道光十有四年春阳湖赵申嘉告其友包世臣曰申嘉不肖不能敬承庭训蹭蹬无善状以仰慰先子者兹窀穸有期若不得当代立言之君子为埋幽文又将永贻憾于泉下幸得交吾子申嘉不敢无实以诬其先唯吾子不能徇流俗而诬后世者故敢以请又曰吾祖贵西公四子先子其叔也赋性敦笃而颕悟好学作诗书每与贵西公相乱最得欢生不逮君母刘恭人而事继母程氏恭人母蒋太安人数十年无违色贵西公卒家渐落太安人故好施与先子计出入虽不敷然必不使太安人知恐不得遂老人意郡邑公事无不遇饥岁劝赈倡捐核户口稽散放必尽心力贫者获安全富者无怨讟此乡里闻见所共称者以属吾子忆予初至常州贵西公年已大耋著述百卷至家有其书而接后进论今古事犹极口无舛失可谓耄期称道不勌者也继知贵西解组后游故州将李相国闽浙幕府主议封还纯庙命台湾镇臣柴大纪弃城以兵护遗黎内渡之旨郡城得固守以待大兵而世人无知者予笔纪其实以诏方来曰书二赵事葢以郡城一弃则全台失守鹿耳门鹿子港八里坌三口皆天险难进兵且自削平郑氏开海禁漳泉嘉应无业民纠渡认垦孳生以百万数岁三熟产谷至伙糖利甲天下糖商益治大舶指上海天津无虚日又全闽兵谷所取给福漳泉三郡民食所专仰与郑氏窃据时情势相什伯则国家东南之忧殆未可以岁月计也而贵西决策俄顷功同曲突终其身不以自居是其为隐德也尢大贵西既有大隐德而君于诸子为最醇谨内行修能传家学是宜光大贵西之业乃郁而不曜君之子申嘉最贤有文学然则造物所以厚赵氏之积累而光大之者斯有在矣于法宜铭故按状而系之曰君讳廷俊字苕士别字海珊姓赵氏系出宋宗室居常州已十七世父翼以进士及第第三人宦贵西道学者称为瓯北先生君在幼学即补府学生旋食饩援例训导未得缺改加府通判例授承德郎以侍贵西洎太安人故卒未谒选道光十三年七月七日卒于家年六十有四配同邑汤氏继黄氏皆贤淑有称子六人长庆龄顺天乙酉副榜贡生八旗官学教习前卒次申嘉本省丙子举人次申奎前卒次申佑申宪申善孙七人某某铭曰名父有子天所厚当厚而薄以笃后刻此乐石征诸久清故例封太孺人赠征仕郎萧君妻刘氏墓志铭道光甲午二月山东试盐运司经厯清河萧令裕与其弟两浙试盐运司经厯文业国子监生树勋走书扬州告其友包世臣曰自癸巳九月十四日母氏弃养过隙之驹忽已更岁兹卜三月八日奉祔于山阳人庆一乡先子之垄不孝无能光大先德惟是发潜隐示后昆仰慰灵爽者幸有埋幽之石而当代畜道德能文章莫如吾子不孝幸得奉敎若不获一言以永其先人是必其束身无状不见信于君子而重贻先人羞也伏望垂哀苦毒感且没齿其状畧曰母氏三岁而孤伯舅彭年仲舅永年未成童季舅允年甫生赤贫无藉不自意得存活及归先子仍以十指力佐日需连举子三乳哺缝纫口食繁益困惫嘉庆戊午先子避负游都下外祖母命诸舅迎母氏携三子寄居其庐给朝夕时令裕文业已就傅夜则母氏督坐灯下程诵读必命之曰穷困至此非力学则终于此矣非立身则求终于此且不得矣今不孝幸以稍有知识不为士君子所鄙弃惟母氏之端其始趣也阅九年先子南返僦屋与诸舅别居而命令裕为世父后始之居寄庐也母氏必预积针入以仲春率三子诣先世塜墓上土致奠忌日必洒埽洁羞以祠虽别居值刘氏先忌必素服终日不笑乐以汔其身廿余年来令裕文业缟纻入丰而衣食财取具督诸妇治家事无改于初然四方士大夫过从咄嗟治具必丰洁三族当恤者力所及不待其告体媪仆艰苦不事积余使诸孙必知求自立葢母氏之行治如此余以辛未冬识令裕已有声庠序矣而僦居斗室唯饔飧是急然能振拔意气无寒涩茶靡状文业尢激昻驰骋文笔及昆季名重公卿间弓招币聘遍南北而力学不倦常有以自下者是则处约不慑处乐不汰志念深矣信乎其深服敎于贤母也是宜有铭其辞曰贤母系出山阳刘父珩早逝母严劬严抚一女与三子幼方计日长计岁续莞闭门藁为藉辛苦作家日匪夜子能成立女归萧相夫育子靡室劳夫子逋深事远游健妇茕茕哺三雏居无一椽责负急母慈兄友招寄食十载恩勤植诸甥诸甥克家能知名贤母持盈惠三党下逮婢仆无恨怏七孙环膝含饴欢凤喜符庆桂保兰有曾家督实凤出皎若玉笋芽初茁贤母寿隮七十四子继孙承永昌世赠君讳景相字稷若嘉庆丙子年七十一卒于家耿介不随俗生平未尝得职愿悫不欺心乡里推其长者后此食报人以为宜赵江寕家传君讳本敡字直夫别字靖庵贵州瓮安县人源出宋宗室世居四川遂寕明末有紫祥者避献贼入贵州侨桐梓其子伦迁瓮安遂为瓮安人祖荣先父安仁俱不仕以君贵荣先貤赠文林郎江苏沛县知县安仁封奉直大夫江苏江寕县知县加三级母戎氏封宜人君成童补弟子员弱冠领乡荐屡踬春官以道光丙戌大挑一等为江苏试用知县甫到省即查赈高邮旋署甘泉丁亥署江寕府北补通判末几改署赣榆调充戊子乡试同考官已丑署通州直隶州庚寅署睢寕辛卯以催漕保荐尽先补沛壬辰调江寕癸巳被讼者讦解任甲午事得白而君遂病乞假归里而积累不得行丙申四月七日卒于省寓年五十娶徐氏赠宜人继娶刘氏封宜人并同邑人子一忱邑增生孙二曾庆福庆俱幼余与君为嘉庆戊辰同岁生君莅甘泉时余正侨邗上友生多谓君多蓄古书善鼓琴工诗与书余于扬州当事非旧好率不与通谒故汔君之年不相识诗书亦未寓目不敢质言其政苦治赣榆能诱擒巨匪袁二劝学校奬节孝济疫疠治通州值旱河涸米舶不至能疏通支港招米商以平市价治睢寕能靖盗贼化魏姓积年阋墙之讼治沛能除揑灾冐赈之积诸治续颇在人口然余虽有闻而未审也扬州赈弊至伙常酿京控而君督高邮赈无后言任甘泉能事事则余所目击在江省有司可以为有心于民者矣包世臣曰州县为亲民之官首县当标凖之地是固非贤弗居矣然首县率炳烛盥潄昧爽出周旋各大吏唐皇中午后方得归饥渴交集而客谒接踵院司道府房室什物不时征取日至耗钱十万而将迎之费尚不出其中帑藏无可挪移不得不结巨富绅士称贷故首县之能者唯善事上官多识贾人不开罪于宾客而巳心力终无以及其民上游习首县之艰苦不得不议调剂之优缺调缺不可频数不得不左袒使可多取于民缺利尽民力竭而亏累尚至不可复故余作游客时常从容告疆吏曰修饰堂室铺陈器具家家所有事也何不明核厯年首县用数确估各署所必需者量首县力之所及分别折致饬纪纲自办则浮费什减八九不致以亏累烦上游矣非常参日毋许上谒则首县有暇以自理其事矣疆吏多然其说者然以奔走疏数定所属贤否其来已旧且深避取财所属之名又不便于中饱沮挠者多卒莫能举行也夫官不能亲民则署外之钩串易矣官不能居署则署内之防闲难矣贾人昕夕出入则小民之蜚语起矣余足迹半天下所见首县能尽心力于民者唯江西南昌县石君家绍耳人材至难焉能责天下首县必如石君哉况石君能得民而不能获上非近时居官人所愿效法是故吾人束发受书得膺百里之寄以行其所学岂非至愿然愼毋以贤能自见至首僚以致与其所怀来者大相刺谬也清故例授承德郎吏部常调府通判廪贡生谢君墓志铭道光丙申六月八日仪征谢君莪删卒明年七月其出为兄后子举人增以状乞墓铭呜呼余忍为君墓铭也哉忆嘉庆辛酉余初游扬扬之工诗者卅余人招赋小秦淮泛月诗余时已辍韵语不得已成二十字诸君奬借之推为擅场阅数日于故贵州廵抚曾燠两淮都转署遇故礼部左侍郎谢公坐定问名起揖曰吾子即赋小秦淮泛月二十字者耶订次日饮其家乃为设四簋曰老夫与乡人为四簋约不敢以尊客故败出见二孙长为君之兄议叙盐运司提举增贡生彦昭次即君眉目如画进止庄雅侍郎曰君试杂举五经使背诵则琅如贯珠清脆可听余起为侍郎贺癸亥再至侍郎已厌世戊辰夏鹾使者以余旅困使司文汇阁秘书君之考廪贡生赠奉政大夫者实领袖其事因得岁一再见而君与哲兄相继入庠序有声矣庚午秋余挈眷至扬顾以时时出外觅食踪迹转疏略及道光乙未春闱邻号少年诵头场文殊尔雅索阅其卷即增欵询乡贯家世乃知奉政君以已卯提举君以乙酉相继谢世而君以送增考在都下试事毕过从叙契阔又悉君家业中落羣从百口皆系君益敬君友爱敦睦能守侍郎教君齿正强仕选期近冢督文采噪都下相与为慰藉讵意丙申君再送增赴春闱归至中途染疾抵里门不数日而遂奄忽忆余受知于侍郎年方二十有七侍郎已耋耄奉政君长于余十年君昆弟皆甫及幼学耳而提举墓草久宿君之孤降服又巳阕况以余忧患丛集之身穷年奔走衰惫童秃宜其为君铭墓而酸鼻不能下笔也君讳承炜字彤文居奉政忧后以字行更字莪删由廪贡生以府通判候铨而殁娶江都汪氏祖讳溶生世所称未堂先生者也考讳士松妣李氏封太宜人子三长即增次奎国学生君殁之前六日侧室郭氏生子坊侍郎居卿贰时事不能悉其督学湖南至今楚士思之是其积泽深而流远况数世孝友相承而增以弱冠当室强近相守无改父道继待郎之声以达君志当于是乎在故铭之曰眞州谢氏自白门其先家歙源文靖五十八传乃及君秘书外监宗伯孙少小玉立望如神田宅曰匮富者文玉树长埋恸斯人天道悠邈难具论是有佳嗣慰幽魂书毛节母朱氏行状家传墓志后易曰家人有严君焉父母之谓也是敎子之责母固不后于父矣降至战国阃敎衰韩子始谓慈母有败子汉儒依托传闻则母亲而不尊能食不能敎寡妇之子未有见焉弗与为友诸说杂见传记将以无父之人之必不能成材欤嗣后史氏于孤子成名者必详记贤母之行治而或犹疑之以为人子之欲显其亲无所不极况念嫠母宅身荼蓼之中其家秉纪载尤多溢美史氏据为事实未可尽信是葢习见簪珥罗绮之末俗则然也吾友宝山毛岳生生甫甫晬而孤节母朱夫人前随夫子侨都下旋奉姑之舅四川中江官舍未几舅奉檄从幕府事戎马三数年擢知简州遂以死事节母奉简州丧归家无一椽之芘生甫才髫龀耳以恒情言节母朅十指力仰事俯育幸得生全已为过望安望其为有见之士哉而生甫成童即槖笔游公卿间能卒祖若父之业为当代推重节母之卒也武进李兆洛申耆娄姚椿春木并据生甫状为传及志二君皆积学方闻非苟徇人请者唯小子之失怙也年已几冠无以为生担簦奔走涉形势之途数十年幸不致失身为世所指摘实母氏身敎之功前年母氏弃养小子摭拾懿行为状挂漏什七八况生甫之生不识父而节母又曾经生死呼吸之场是其具节母状也下笔顾此则失彼葢有倍屣于小子者矣夫闺闱之事非州里莫能详知人论世之君子考其境之所遭察其子之所就则母氏之行治可知矣清故处士吴君星宇墓表君讳明煌字星宇姓吴氏籍仪征而家扬郡之运司前街就家设相肆余常避雨肆中与君谈相人术君大都依部位说为人邪正依气色说行事是非吉凶祸福率依于此余诘其术之所受君笑曰是君平卖卜术也吾受之移以相人不可乎吾先世望徽迁白门四世至吾父游扬州遂不能归其故然吾父虽穷士侨人尝有假人白金五百者请吾父居间金已偿而劵未退金主处劵索金已偿金者曰若但问吴君果吴君言未偿即如命金主意吾父困甚议以半为詶乞吾父一妄语吾父不可劵遂废先人自守之严而见信重于人如此吾无他技能恃相人为生言吉凶祸福能必中乎即尽中或且以长邪遂非唯依是非邪正以为说虽不中不为人害庶不辱先人异日得面目以上邱墓矣余乃叹君非市中人又高君考行谊求其名籍则江寕县学生员名文相字志书者也以询扬城耆旧尚有能言其事者君娶同邑汪氏亦源于徽故鹾贾家业落而归君相夫育子备极艰辛没齿无怨为闾闬所称美君年七十四以道光辛巳九月初四日卒汪以次年五月廿五日卒年六十合葬甘泉县西山南都天庙西君所自卜也君前葬文学君于司徒庙之收鸡滩地隘不可祔君常以无力省祖以上墓田为憾故自卜兆域使子孙来省者必取道收鸡滩先省文学君墓葢君之用心如此子廷扬仪征县学生员博学多能书法尢卓越君家单传三世矣廷扬年甫壮文行为侪辈所推又已举歧嶷子三君承文学君教两世皆有隐德将于是乎食其报廷扬既葬君阅十有八年以余薄宦西江远来襄助具状乞文余雅重君尢厚廷扬不可以无言故为表其墓道焉秋镫课子图记记论交爻于孤子必有见焉者岂不以母氏溺细人之爱况稚齿称未亡抚藐诸孤鲜能督责以义乎然史册所载知名士率多成贤母之手葢其计门户者深鞠育以正孩提浸渍柔巽善入而易化也程君鎭北孤露能自植弱冠举于乡有声念赠君违养蚤奉教太孺人以得成立属友生写秋镫课子图乞名人题咏而问序于予太孺人姓汪氏歙人父损之以善诗及分书负重望侨于扬与黄君秋平友善因使太孺人学于黄君与黄君妻浄因张夫人受毛诗尔雅周官礼周秦以来大家古文词以是太孺人善为古近体诗文着有雅安书屋集赠君亦歙人游扬弦再絶而无子太孺人归举鎭北赠君为戚友治鹾业性豪侠好与人之缓急既移家回歙以太孺人能教镇北无内顾忧复游扬未几赠君物故犹子伟南扶榇归太孺人治丧有礼称于乡鎭北初龄太孺人即督课如严师至是敎之益力镇北成童来扬依舅氏近垣以寄籍试仪征辄冠其曹虽能自力学善取资于师友抑其少小植基于慈训者深也太孺人今年已四十有九行符旌例矣观镇北作图之指其兴怀明发必有志于夙夜无忝者而不徒以厯金门跻膴仕为太孺人食报劵也予故乐得而道之道光九年岁次己丑秋九月安吴包世臣譔



　　

广艺舟双楫﹝清﹞康有为撰

广艺舟双楫卷一原书弟一文字何以生也生于人之智也虎豺之强龙凤之奇不能造为文字而人独能创之何也以其身峙立首函清阳不为血气之浊所熏故智独灵也凡物中倒植之身横立之身则必大愚必无文字以血气熏其首故聪明弱也凡地中之物峙立之身积之歳年必有文字不独中国有之印度有之欧洲有之亚非利加洲之黑人澳大利亚洲之士人亦必有文字焉秘鲁地裂其下有古城得前刼之文字于屋壁其文字如古史篆不可识别故谓凡为峙立之身曰人体者必有文字也以其智首出万物自能制造不能自已也文字之始莫不生于象形物有无形者不能穷也故以指事继之理有凭虚无事可指者以会意尽之若谐声假借其后起者也转注则刘歆创例古者无之仓沮创造科斗史篆文必不多皆出象形见于古籒者不胜偻数今小篆之日月山川水火艹木面首马牛象鸟诸文必仓颉之遗也匪惟中国然外国亦莫不然近年埃及国掘地得三千年古文字郭侍郎嵩焘使经其地购得数十搨本文字酷类中国科斗史篆率皆象形以此知文字之始于象形也以人之灵而能创为文字则不独一创已也其灵不能自已则必数变焉故由史篆而变籒由籒而变秦分[卽小篆]由秦分而变汉分自汉分而变眞书变行草皆人灵不能自已也古文为刘歆伪造杂采钟鼎为之[余有新学伪经考辨之已详]水经注偁临淄人有发齐胡公之铜棺其前和隐起为文惟三字古文余同今书子思偁今天下书同文盖今隶书卽苍颉篇中字盖齐鲁间文字孔子用之后学行焉遂定于一若钟鼎所采自是春秋战国时各国书体故诡形奇制与仓颉篇不同也许愼说文叙谓诸侯力政不统于王言语异声文字异形今法德俄文字皆异可以推古矣但以之乱经则非孔子文字不能不辨若论笔墨则钟鼎虽伪自不能废耳王愔叙百二十六种书体于行草之外备极殊诡按佛本行经云尊者阇黎教我何书[自下太子广为说书]或复梵天所说之书[今婆罗门书王有四十音是]佉卢虱叱书[隋言驴唇]富沙迦罗仙人说书[隋言华果]阿迦罗书[隋言节分]瞢迦罗书[隋言吉祥]邪寐尼书[隋言大秦国书]鸯瞿梨书[隋言指言]耶那尼迦书[隋言驮书]娑伽罗书[隋言牸牛]波罗婆尼书[隋言树叶]波流沙书[隋言恶言]父与书毗多荼书[隋言起尸]陀毗荼国书[隋云南天竺]脂罗低书[隋言形人]度其差那婆多书[隋言右旋]优波伽书[隋言严炽]僧佉书[隋言等计]阿婆勿陀书[隋言覆]阿才卢摩书[隋言顺]毗耶寐奢罗书[隋言杂]陀罗多书[乌场边山]西瞿耶尼书[须弥西]阿沙书[疏勒]支那国书[即此国也]摩那书[科斗]末荼义罗书[中字]毗多悉底书[尺]富数波书[华]提婆书[天]那罗书[龙]义书干闼婆书[天音声]阿修罗书[不饮酒]迦罗娄书[金翅鸟]紧那罗书[非人]摩睺罗伽书[天地]弥伽遮迦书[诸兽音]迦迦娄多书[鸟音]浮摩提婆书[地居天]安多梨义提婆书[虚空天]郁多罗拘卢书[须弥北]逋娄婆毗提诃书[须弥东]乌差婆书[举]腻差婆书[掷]婆伽罗书[海]跋阇罗书[金刚]梨伽波罗低犁伽书[往复]毗弃多书[食残]阿才浮多书[未曾有]奢娑多罗跋多书[如伏转]伽那那跋多书[等转]优差波跋多书[举转]尼差波跋多书[掷转]波陀梨佉书[上句]毗拘多罗波陀那地书[从二增上凶]耶婆陀输多罗书[增上句已上]末荼婆哂尼书[中流]梨沙邪婆多波恀比多书[诸山苦行]陀罗尼卑义梨书[观地]伽伽那卑丽义尼书[观虚空]萨蒱沙地尼山陀书[一切药草因]沙罗僧伽何尼书[总览]萨婆韦多书[一切种音]三藏记云先觉说有六十四种书鹿轮转眼神鬼八部惟梵及佉楼为胜文酉阳杂俎所考有驴肩书莲叶书节分书大秦书驮乘书牸牛书树叶书起尸书右旋书覆书天书龙书鸟音书凡六十四种然则天竺古始书体更繁非独中土有史籒缪塡之殊芝英倒薤之异其制作纷纭亦所谓人心之灵不能自已也隋志偁婆罗门书以十四字贯一切音文省义广盖天竺以声为字湼縏经有二十五字母华严经有四十字母今通志七音略所传天竺三十六字母所变化各书犹可见也唐古忒之书出于天竺元世祖中统元年命国师八思巴制蒙古新字千余母四十一皆相关纽则采唐古忒与天竺为之亦迦卢之变相也我朝达文成公又采唐古忒蒙古之字变化而成国书至乾隆时于是制成清篆亦以声而演形并托音为字者然印度之先亦必以象形为字未必能遽合声为字其合声为字必其后起也辽太祖神册五年增损隶书之半制契丹大字金太祖命完颜希尹依仿楷书因契丹字合本国语为国书西夏李元昊命野利仁荣演书成十二卷体类八分此则本原于形非自然而变者本无精义自立故国亡而书随之也欧洲通行之字亦合声为之英国字母二十六法国二十五俄德又各殊然其始亦非能合声为字也其至古者有阿拉伯文字变为犹太文字焉有叙利亚文字巴比伦文字埃及文字希利尼文字变为拉丁文字焉又变为今法英通行之文字焉此亦如中国籒篆分行草之展转相变也且彼又有篆分正斜大小草之异亦其变之不能自已也夫变之道有二不独出于人心之不容已也亦由人情之竞趋简易焉繁难者人所共畏也简易者人所共喜也去其所畏导其所喜握其权便人之趋之若决川于堰水之坡沛然下行莫不从之矣几席易为床榻豆登易为盘碗琴瑟易以筝琶皆古今之变于人便利隶草之变而行之独久者便易故也钟表兴则壸漏废以钟表便人能悬于身知时者未有舍钟表之轻小而佩壶漏之累重也轮舟行则帆船废以轮舟能速致跨海者未有舍轮舟之疾速而乐帆船之迟钝也故谓变者天也梁释僧佑曰造书者三人长曰梵书右行次佉楼左行少仓颉下行其说虽谬然文字之制欲资人之用耳无中行左右行之分也人圆读不便于手倒读不便于目则以中行为宜横行亦可为用人目本横则横行收摄为多目睛实圆则以中行直下为顺以此论之中行为优也安息书革旁行以为书记安息卽今波斯也回回字右行泰西之字左行而中国之书中行此亦先圣格物之精也然每字写形必先左后右数学书亦有横列者则便于右手之故盖中国亦兼左行而有之但右行实于右手大不顺为最愚下耳中国自有文字以来皆以形为主卽假借行草亦形也惟谐声略有声耳故中国所重在形外国文字皆以声为主卽分篆隶行草亦声也惟字母略有形耳中国之字无义不备故极繁而条理不可及外国之字无声不备故极简而意义亦可得盖中国用目外国贵耳然声则地球皆同义则风俗各异致远之道以声为便然合音为字其音不备牵强为多不如中国文字之美备矣天竺开国最先创音为书亦最先故戎蛮诸国悉因之西域记偁跋禒迦国字源三十余羯霜那国健驮罗国有波尔尼仙作为字书备有千颂颂三十言究极古今总括文书八纮外史及今四译馆所载浡泥文莱苏禄暹罗吕宋诸国书皆合声为字体皆右行并本原于梵书日本国书字母四十有七用中国草书为偏旁而以音贯之亦梵之余裔也声学盛于印度故佛典曰我家眞教体清净在音闻又以声闻为一乘其操声为咒能治奇鬼异兽盖声音之精也唐古忒蒙古及泰西合声为字之学莫不本于印度焉[泰西治教皆出天竺予别有论此变之大者也]综而论之书学与治法势变略同周以前为一体势汉为一体势魏晋至今为一体势皆千数百年一变后之必有变也可以前事验之也今用眞楷吾言眞楷或曰书自结绳以前民用虽篆草百变立义皆同由斯以谈但取成形令人可识何事夸锺卫讲王羊经营点画之微研悦笔札之丽令祁祁学子玩时日于临写之中败心志于碑帖之内乎应之曰衣以揜体也则裋褐足蔽何事采章之观食以果腹也则糗藜足饫何取珍羞之美垣墙以蔽风雨何以有雕粉之璀璨舟车以越山海何以有几组之陆离诗以言志何事律则欲谐文以载道胡为辞则欲巧盖凡立一义必有精粗凡营一室必有深浅此天理之自然匪人为之好事杨子云曰断木为棊梡革为鞠皆有法焉而况书乎昔唐太宗屈帝王之尊亲定晋史御撰之文仅羲之传论此亦艺林之美谈也况兹书谱讲自前修吾既不为时用其它非所宜言饱食终日无所用心因搜书论略为引伸蒙子临池或为识途之助若告达识则吾岂敢尊碑弟二晋人之书流传曰帖其眞迹至明犹有存者故宋元明人之为帖学宜也夫纸寿不过千年流及国朝则不独六朝遗墨不可复覩即唐人钩本已等凤毛矣故今日所传诸帖无论何家无论何帖大抵宋明人重钩屡翻之本名虽羲献面目全非精神尤不待论譬如子孙曾玄虽出自某人而体貌则迥别国朝之帖学荟萃于得天石庵然已远逊明人况其它乎流败旣甚师帖者絶不见工物极必反天理固然道光之后碑学中兴盖事势推迁不能自已也乾隆之世已厌旧学冬心板桥参用笔然失则怪此欲变而不知变者汀洲精于八分以其八分为眞书师仿吊比干文瘦劲独絶怀宁一老实丁斯会旣以集篆隶之大成其隶楷专法六朝之碑古茂浑朴贯与汀洲分分隶之治而启碑法之门开山作祖允推二子卽论书法视覃溪老人终身欧虞褊隘浅弱何啻天坏邪吾粤吴荷屋中丞帖学名家其书为吾粤冠然窥其笔法亦似得自张黑女碑若怀宁则得于崔敬邕也阮文逹亦作旧体者然其为南北书派论深通此事知帖学子之大坏碑学之当法南北朝碑之可贵此盖通人逹识能审时宜辨轻重也惜见碑犹少未暇发撝犹土鼓蒉桴椎轮大辂仅能伐木开道作之先声而已碑学之兴乘帖学之坏亦因金石之大盛也干嘉之后小学最盛谈者莫不藉金石以为考经证史之资专门搜辑箸述之人既多出土之碑亦盛于是山岩屋壁荒野穷郊或拾从耕父之锄或搜自官厨之石洗濯而发其光采摹搨以广其流传若平津孙氏矦官林氏偃师武氏青浦王氏皆缉成巨帙徧布海内其余为金石存金石契金石图金石志金石索金石聚金石续编金石补编等书殆难悉数故今南北诸碑多嘉道以后新出土者即吾今所见碑亦多金石萃编所未见者出土之日多可证矣出碑旣多考证亦盛于是碑学蔚为大国适乘帖微入纉大统亦其冝也泾县包氏以精敏之资当金石之盛传完白之法独得藴奥大启秘藏箸为安吴论书表新碑宣笔法于是此学如日中天迄于咸同碑学大播三尺之童十室之社莫不口北碑冩魏体盖俗尚成矣今日欲尊帖学则翻之已坏不得不尊碑欲尙唐碑则磨之已坏不得不尊南北朝碑尊之者非以其古也笔画完好精神流露易于临摹一也可以考隶楷之变二也可以考后世之源流三也唐言结构宋尚意态六朝碑各体毕备四也笔法舒长刻入雄奇角出迎接不暇实为唐宋之所无有五也有是五者不亦宜于尊乎购碑弟三学者欲能书当得通人以为师然通人不可多得吾为学者寻师其莫如多购碑刻乎杨子云曰能观千剑而后能剑能读千赋而后能赋仲尼子舆论学必先博学详说夫耳目隘陋无以备其体裁博其神趣学乌乎成若所见博所临多熟古今之体变通源流之分合尽得于目尽存于心尽应于手如蜂采花酝酿久之变化纵横自有成效断非枯守一二佳本兰亭醴泉所能知也右军自言见李斯曹喜梁鹄蔡邕石经张昶华岳碑徧习之是其师资甚博岂师一卫天人法一宣示表遂能范围千古哉学者若能见千碑而好临之而不能书者未之有也千碑不易购亦不易见然则如何曰握要以图之择精以求之得百碑亦可成书然言百碑其约至矣不能复更少矣不知其要不择其精虽见数百碑犹未足语于斯道也吾闻人能书者辄言写欧写颜不则言写某朝某碑此眞谬说令天下人终身学书而无所就者此说误之也至写欧则专写一本写颜亦专写一本欲以终身此尤谬之尤谬误天下学者在此也又有谓学书须专学一碑数十字如是一年数月临写千数百过然后易一碑又一年数月临写千数百过然后易碑亦如是因举锺元常人抱犊山三年学书永襌师学书四十年不下楼为例此说似矣亦谬说也夫学者之于文艺末事也书之工拙又艺之至微下者也学者畜德器穷学问其事至繁安能以有用之岁月耗之于无用之末艺乎诚如锺永又安有暇日涉问学哉此殆古者欺人耳吾之术以能执笔多见碑为先务然后辨其流派择其精奇惟吾意之所欲以时临之碑临旬月徧临百碑自能酿成一体不期其然而自然者加之熟巧申之学问已可成家虽天才驽下无不有立若其浅深高下则仍视其人耳购碑当知握要以何为要也曰南北朝之碑其要也南北朝之碑无体不备唐人名家皆从此出得其本矣不必复求其末下至干禄之体亦无不兼存故唐碑可以缓购且唐碑名家之佳者如率更之化度九成宫皇甫君虞恭公秘书之庙堂碑河南之圣教序孟逹法师鲁公之家庙麻姑坛多宝塔元结郭家庙臧怀恪殷君八关斋李北海之云麾将军灵岩东林寺端州石室徐季海之不空和尚柳诚悬之元秘塔冯宿诸碑非原石不存则磨翻坏尽稍求元明之旧搨不堪入目已索百金岂若以此一本之赀尽购南北朝诸碑乎若舍诸名家佳本而杂求散碑则又本未倒置昧于源流且佳碑如樊府君兖公颂裴镜民者实寡小唐碑中颇多六朝体是其沿用未变法者原可采择惟意态体格六朝碑皆已备之唐碑可学者殊少卽学之体格已卑下也故唐碑可缓购今世所用号偁眞楷者六朝人最工盖承汉分之余古意未变质实厚重宕逸神隽又下开唐人法度草情隶韵无所不有晋帖吾不得见矣得尽见六朝佳碑可矣故六朝碑宜多购汉分为眞楷之源以之考古固为学问之事卽论书法亦当考索源流宜择其要购之若六朝之隶无多唐隶流传日卑但略见之知流变足矣可不购汉分既择求唐隶在所不购则自晋魏至隋其碑不多可以按金石萃编金石补编金石索金石聚而求之可以分各省存碑而求之然道咸同光新碑日出箸录者各有不尽学者或限于见闻或困于才力无以知其目而购之知其目矣虑碑之繁多搜之而无尽也吾为说曰六朝碑之杂沓繁冗者莫如造像记其文义略同所足备考古者盖鲜陈陈相因殊为可厌此盖出土之日新不可究尽者也造像记中多佳者然学者未能择也姑俟碑铭尽搜之后乃次择采之故造像记亦可缓购去唐碑去散隶去六朝造像记则六朝所存碑铭不过百余兼以秦汉分书佳者数十本通不过二百余种必尽求之会通其源流浸滛于心目择吾所爱好者临之厌则去之临冩旣多变化无尽方圆操纵融冶自成体裁韵味必可絶俗学者固可自得之也秦汉分目略见所说说分本汉篇中今将南北朝碑目必当购者录如左其碑多新出为金石诸书所未有者也造像记佳者亦坿目间下论焉碑以朝别以年叙其无可考坿于其朝之后有年则书不书者无年月也书人详之撰人不详重在书也石所存地着之不著者不知所在也其碑显者书人名不显者并官书之欲人易购也吴碑葛府君碑额[江苏勾容]九眞太守谷朗碑[凤皇元年]晋碑南乡太守郛休碑[太始六年]保母志[兴宁三年王献之书]枳阳府君碑[隆安三年]爨宝子碑[太亨四年] [按安帝元兴元年改元太亨次年复为元兴四年已改义熙元年此碑盖在偏远未知故仍书太亨四年也]孝女曹娥碑[元嘉元年明人传为王羲之书姑坿于此海山仙馆刻石]宋碑宁州刺史爨龙颜碑[大明二年云南陆源有碑阴]始康郡晋丰县□熊造像[元曦廿五年山东王氏]高勾丽故城刻石[己丑年长寿王当宋元嘉六年平壤吴氏]齐碑吴郡造维卫尊佛记[永明六年浙江会稽]信仏弟子萧衍造像题字[永元二年四川云阳]梁碑太祖文皇帝神道东阙[反刻]太祖文皇帝神道西阙南康简王神道东阙[反刻]南康简王神道西阙临川靖惠王神道东阙[反刻]临川靖惠王神道西阙吴平忠侯萧公神道东阙[反刻]吴平忠侯萧公神道西阙始兴忠武王碑[有额有阴]散骑常侍安平王碑天监五年残碑鄱阳王益州军府人题记[天监十二年四川云阳]石井阑题字[天监十五年江苏勾容]章景为梁主造佛依碑石像[丁未年卽大通元年四川绵州]许善题名[大通三年四川绵州]□□□等造观世音像[□通三年四川绵州]□道□造像[□□三年四川绵州]刘敬造像[大同三年山东福山王氏]讃观音[与大通元年石同四川绵州]释慧影为父母师僧及身造释迦佛像题字[中大同元年淅江石门李氏]陈碑新罗眞兴大王廵狩管境碑[戊子年眞兴王麦宗陈光大二年也朝鲜咸兴]赵和造像记[永定三年]魏碑邑主秦从州人造像王银堂画像题名[道武天赐三年]巩伏龙造像[大魏国元年卽大武延和元年]定州中山赵冏造像[皇兴三年]中岳嵩高灵庙碑[太安二年冦谦之书篆额阳文有阴]宕昌公晖福寺碑[太和十二年陜西澄城有碑阴]孝文皇帝吊殷比千墓文[皇□迁中元载歳御次阉茂望舒]孙秋生造像[太和七年以下为龙门二十品故合录之]始平公造像[太和十二年朱义章书有额]北海王元详造像[太和十八年]北海王太妃高为孙保造像长乐王夫人尉迟造像[太和十九年]一弗造像[太和廿年]解伯逹造像[太和年造]杨大眼造像魏灵藏造像郑长猷造像[景明二年]惠感造像[景明三年]贺兰汗造像[景明三年]高树造像[景明三年]法生造像[景明四年]太妃侯造像[景明四年]安定王元燮造像[正始四年]平干虎造像[正始四年]道匠造像[无年月]齐郡王佑造像[熙平二年]慈香造像[神龟三年]优塡王造像泰山羊祉开复石门铭[永平二年太原典籖王远书]左授合贾三德开复石门题记司马元兴墓志[永平四年]郑文公碑[永平四年郑道昭书有上下二碑]坿云峯山石刻四十二种[不详列]仙和寺造像[永平四年]杨翚碑[延昌元年直隶唐山有额]司马景和妻孟敬训墓志铭[延昌三年河南孟县]刁遵墓志铭[熙平元年直隶南皮张氏]兖州贾使君碑[神龟二年]赵阿欢造像[神龟三年]司马昞墓志铭[正光二年]张猛龙清颂碑[正光三年有额有阴]樊可憘碑[正光二年]郑道忠墓志[正光三年]马鸣寺根法师碑[正光四年有额]高贞碑[正光四年篆额阳文]泾州刺史陆希道墓志盖[正光四年河南孟县篆书]鞠彦云墓志[正光四年有盖]李超墓志铭[正光五年]吴高黎墓志[孝昌二年]六十人造像[孝昌三年]刘玉墓志铭[孝昌三年]张玄墓志[普泰元年]元匡造泗津桥堰石人题记皇甫驎墓志残碑□军司马治外兵曹张显□题名[碑侧有邑子赵轨等残字]残碑豆陵苟邑题名[有碑侧]蔺献伯高怀玉题名韩显祖造像[永熙二年]元苌振兴温泉颂[篆额阳文]惠辅造像张法寿造像[天平二年]嵩阳寺伦统碑石铭[天平二年隶书篆额]司马升墓志[天平二年]法显造像[天平三年]法坚法荣二比丘僧碑[天平四年山东泰安]李宪墓志[元象元年直隶保定]高湛墓志铭[元象二年]禅静寺刹前敬使君铭[兴初二年]惠诠造像[建义元年]李仲璇修孔子庙碑[兴和三年王长儒书篆额]张奢碑[兴和三年灵寿埠安村寺]王盛碑[兴和三年]王偃墓志铭[武定元年有篆盖]朱永隆唐丰等造天宫碑[武定三年河南]邑王敬造石像碑文[武定六年]义桥石像之碑[武定七年有侧有阴]冀州刺史关胜诵德碑[武定八年]源义虎曾孙磨耶圹头祗桓记[武定八年]王僧碑北齐碑邑子曹师石象碑[天保三年]崔頠墓志[天保四年]西门豹碑颂[隶书]并州主簿王璘妻赵氏墓志[天保六年有额]赵郡王修定国寺碑[天保八年有额]朱氏造像[天保八年有大字小字二碑]夫子庙碑[干明元年隶书篆额]比邱僧邑义造像残记[干明元年有侧]隽修罗碑[皇建元年有额]石柱颂[太宁二年八面隶书]云门法勤禅师塔铭[太宁三年]天柱山铭[天统元年郑述祖撰书]姜元略造像[天统元年]房周陁墓志[天统元年山东潍县郭氏]魏元预造象[天统元年]邑义六十人碑颂[天统五年隶书]百人造象记[天统五年碑长丈余甚完好瘦硬中有腴气登善之祖也]赵崇仙造象[天统六年]定州刺史邹珎之碑[隶书有侧]映佛岩摩崖[武平元年]陇东王感孝颂[武平元年梁恭之隶书]朱岱林墓志铭[武平元年有额]道略五百人造像[瘦硬完好齐碑上品]晋昌王唐邕冩经碑[武平三年隶书]临淮王象碑[武平四年隶书]功曹李琮墓志[武平五年有侧]灵塔铭[武平五年]等慈寺残碑[武平五年]尼圆照造像报德象碑[武平六年释仙书]马天祥造像[武平六年]陈留太守墓志残石[是石出土拓一纸复埋之海内无二本姑坿录之]豫州刺史梁子彦墓志[武平]张思文造像[承光元年]公孙文哲造像华严经菩萨明难品[有千余字腴整]鼓山石经北周碑强独乐树文王碑[元年丁丑]贺屯植墓志[保定四年]西岳华山庙碑[天和二年赵文渊书篆额]曹恪碑[天和五年]时珎墓志[宣政元年]光州刺史宇文公碑铭李峻卜居记[建德元年]隋碑豆卢通造大像记残石[开皇二年直隶正定府崇因寺]赵芬碑残石[开皇五年三石]仲思那卅人造桥碑[开皇六年有额]龙藏寺碑[开皇六年]王辉儿造像[有穆子容碑气]石窟寺修佛经石像碑[开皇十三年]曹子建碑[开皇十三年]惠云法师墓志[开皇十四年]巩宾墓志[开皇十五年篆盖]荆孝礼墓志[开皇十五年]贺若谊碑[开皇十六年篆额]李氏像碑颂[开皇十六年篆额]张通妻陶墓志[开皇十七年]美人董氏墓志[开皇十七年]安喜公李使君碑[开皇十七年篆额]龙山公臧质墓志[开皇二十年]澧水石桥累文碑[开皇□年篆额]青州胜福寺舍利塔下铭[仁寿元年孟弼隶书有额]孔文宣灵庙碑[仁寿元年隶书篆额完好]信州金轮寺塔下铭[仁寿二年]苏慈墓志铭[仁寿三年]邓州大兴国寺舍利塔下铭[仁寿二年]曹礼墓志[磨厓仁□□年]仪同王君墓志[大业元年直隶定州]刘珎墓志[大业二年隶书有侧有铭]唐高祖为太宗造像[大业二年]吴俨墓志[大业四年篆盖]宁赞碑[大业五年有额]修孔子庙碑[大业七年隶书篆额]李君巧造像[大业七年]姚辨墓志铭[大业七年欧阳询书宋人重刻]元智墓志铭[大业十一年]太仆卿夫人姬氏墓志[大业十一年]宋永贵墓志[大业十二年]隆山郡胜业道场碑德阳公梁公碑[篆额]河东首山郡胜业道场舍利塔铭[篆额]青州藏碑残石李靖上西岳文[宋人伪作然董逌以为大业末年则亦出土久矣]曹文宗残碑冈山摩崖[魏齐周隋皆有摩崖而齐尤多包愼伯所偁般若经卽在摩崖中也今坿于末焉]尖山摩崖铁山摩崖凡所次目皆为穷乡学子欲学书法未知碑目言之若大雅宏达金石名家扇欧赵之余风集琳琅之万品诸朝箸录旁采辽金内地网罗远洎蕃外自能箸书无烦芹献凡所箸目约之已甚若犹畏其繁多虑披采之不易临写之难徧杂冗乱目无从下手则更择其精者若碑品之所列流派之所论选举旣严别白益审必当尽购而熟观之若诸碑之未见家法之未熟而遽欲言书书乎书乎匪吾攸闻

广艺舟双楫卷二体变弟四人限于其俗俗各趋于变天地江河无日不变书其至小者钟鼎及籀字皆在方长之间形体或正或斜各尽物形奇古生动章法亦复落落若星辰丽天皆有奇致[钟鼎古文虽为刘歆伪造而所采多春秋战国旧物故奇古可爱考据经义则辟之至于笔画之工则不能以人废也]秦分[即小篆]裁为整齐形体增长盖始变古矣然琅琊秦书茂密苍深当为极则自此日变若赵王上寿泮池刻石坟坛刻石下逮少室开母庙建初残碑三公山是吾碑体皆方扁笔益茂密至裦斜郙阁裴岑尊楗阁仙友等碑变圆为方削繁成简遂成汉分而秦分笔未亡建初以后变为波磔篆隶逈分于是衡方乙瑛华山石经曹全等碑体扁已极波磔分背隶体成矣夫汉自宣成而后下逮明章文皆似骈似散体制难别明章而后笔无不俪句无不短骈文以成散文篆法之解散骈文隶体之成家皆同时会可以观世变矣汉末波磔纵肆极矣久亦厌之又稍参篆分之圆变为眞书今观元常诸帖三国诸碑皆破觚为圆以茂密雄强为美复进为分[书势所偁毛宏之人分增损此也]此如骈体之极复尚古文而骈散之分经数变之后自是不可复合矣吾谓书莫盛于汉非独其气体之高亦其变制最多皋牢百代杜度作草蔡邕作飞白刘德升作行书皆汉人也晚季变眞楷后世莫能外盖体制至汉变已极矣南碑绝少以帖观之锺王之书丰强秾丽宋齐而后日卽纎弱梁陈娟好无复雄强之气北碑当魏世隶楷错变无体不有综其大致体庄茂而宕以逸气力沉着而出以涩笔要以茂密为宗当汉末至此百年今古相际文质斑嫾当为今隶之极盛矣北齐诸碑率皆瘦硬千篇一律绝少异同北周文体好古其书亦古多参隶意至于隋世率尚整朗绵密瘦健清虚之风一扫而空岂宙合不分光岳晴霁气运有当尔邪南北书派自是遂合故隋之为书极盛以结六朝之局是亦一大变焉唐世书凡三变唐初欧虞褚薛王陆并辔叠轨皆尚爽健开元御字天下平乐明皇极丰肥故李北海颜平原苏灵芝辈并趋时主之好皆宗肥厚元和后沈传师柳公权出矫肥厚之病专尙清劲然骨存肉削天下病矣夫唐人虽宗二王而专讲结构则北派为多然名家变古实不尽守六朝法度也五代杨凝式李建中亦重肥厚宋初仍之至韩魏公东坡犹然则亦承平之气象邪宋偁四家君谟安劲绍彭和静黄米复出意态更新而偏斜拖沓宋亦遂亡南宋宗四家笔力则稍弱矣辽书朴拙绝无文釆与其国俗略同金世碑帖专学大苏盖赵闲闲李屏山之学暴尙东坡故书法亦相仿效遂成俗尚也今京朝士夫多慕苏体岂亦有金之遗俗邪元明两朝言书法者日盛然元人吴兴首出惟伯机实与齐价文原和雅伯生浑朴亦其亚也惟康里子山奇崛独出自余揭曼硕柯敬仲倪元鎭虽有遒媚皆吴兴门庭也自是四百年间文人才士纵极驰骋莫有出吴兴之范围者故两朝之书率姿媚多而刚健少香光代兴几夺子昻之席然在明季邢侗子愿张[瑞图二水]董米[万钟]四家并名香光仅在四家之中未能缵一统绪又王觉斯飞腾跳掷其间董实未胜之也至我朝圣祖酷爱董书臣下摹仿遂成风气思白于是祀夏配天汲汲乎欲祧吴兴而尸之矣香光俊骨逸韵有足多者然局束如辕下驹蹇怯如三日新妇以之代统仅能如晋元宋高之偏安江左不失旧物而已然明人类能行草其絶不知名者亦有可观盖帖学大行故也国朝书法凡有四变康雍之世专仿香光乾隆之代竞讲子昻率更贵盛于嘉道之间北碑萌芽于咸同之际至于今日碑学益盛多出入于北碑率更间而吴兴亦蹀躞伴食焉吾今判之书有古学有今学古学者晋帖唐碑也所得以帖为多凡刘石庵姚姬传等皆是也今学者北碑汉篆也所得以碑为主凡邓石如张亷卿等是也人未有不为风气所限者制度文章学术皆有时焉以为之大界美恶工拙祇可于本界较之学者通于古今之变以是一体者观古论时其致不混焉若后之变者则万年浩荡杳杳无涯不可以耳目之私测之矣分变弟五文字之变流皆因自然非有人造之也南北地隔则音殊古今时隔则音亦殊盖无时不变无地不变此天理然当其时地相接则转变之渐可考焉文字亦然汉志偁史籀篇者周时史官敎学童书也与孔氏壁中古文异体则非刘歆伪体为周时眞字也其体则今石鼓及说文所存籀文是也然则孔子之书六经藏之于孔子之堂分写于齐鲁之儒皆是秦之为篆不过体势加长笔画略减如南北朝书体之少异盍时地少移因籀文之转变而李斯因其国俗之旧颁行天下耳观石鼓文字与秦篆不同者无几王筠所谓其盘灾敢弃知文同籀法是也今秦篆犹存者有琅琊刻石泰山刻石会嵇刻石碣石门刻石皆李斯所作以为正体体并圆长而秦权秦量即变方匾汉人承之而加少变体在篆隶间以石考之若赵王上寿刻石为赵王遂廿二年当文帝后元六年鲁王泮池刻石当宣帝五凤二年体已变矣然絶无后汉之隶也至厉王中殿刻石几于隶体然无年月江藩定为江都厉王尙不足据左方文字莫辨补访碑录审为元凤二字金石萃编疑为保歳庶等字则元凤固不确也金石聚有凤凰画象题字体近隶书金石聚以为元狩年作江阴缪荃荪谓当从补访碑录释为元康则晋武帝时隶也麃孝禹碑为河平三年则同治庚午新出士者亦为隶顺德李文田以为伪作无疑也叶子侯封田刻石为始建国天凤三年亦隶书嘉庆丁丑新出土前汉无此体盖亦伪作则西汉未有隶体也降至东汉之初若建平郫县石刻永光三处阁道石刻开通襃斜道石刻裴岑纪功碑石门残刻郙阁颂戚伯着碑杨淮表纪皆以篆笔作隶者北海相景君铭曵脚笔法犹然若三公山碑是吾碑皆由篆变隶篆多隶少者吴天发神谶犹有此体若三老通碑尊楗阁记为建武时碑则由篆变隶篆多隶少者以汉钟鼎考之唯高庙都仓孝成上林诸鼎有秦隶意汾阴好圬则似秦权至于太官钟周杨矦铜丞相府漏壶虑俿尺若食官钟铭绥和钟铭则体皆扁缪在篆隶之间矣今焦山陶陵鼎铭其体方折与启封镫及王莽嘉量同为天发神谶之先声亦无后汉之隶体者以瓦当考之秦瓦如维天降灵甲天下大万乐当嵬氏冢当兰池宫当延年瓦方春萌芽等瓦为圆篆至于汉瓦若金字乐字延年上林右空千秋万歳汉并天下长乐未央上林甘泉延寿万歳高安万世万物咸成狼千万延宣灵万有喜万歳长乐万歳长生无极千秋长安长生未央永奉无疆平乐阿宫亿年无强仁义自成揜衣中庭上林农宫延年益寿体兼方圆其转婴柞舍六畜蕃息及便字瓦则方折近郙阁矣盖西汉以前无熹平隶体和帝以前皆有篆意其汉砖有竟宁建平秦阿房瓦西凡卄九六月官入字纯作隶体恐不足据盖自秦篆变汉隶减省方折出于风气迁变之自然许愼说文叙诋今学谓诸生竞逐说字解经諠偁秦之隶书为苍颉时书云父子相传何得改易盖是汉世实事自苍颉来虽有省改要由迁变北有人改作也吾子行曰崔子玉写张平子碑多用隶法不合说文却可入印全是汉人篆法故也桂未谷曰说文所无之字见于缪篆者不可枚举缪篆与隶相通各为一体原不可以说文律之盖子玉所写之隶法说文所无之缪篆皆今学家师师相传旧字旧体展转传变可见也志乃谓秦时始建隶书起于官狱多事苟趋省易施之于徙隶许愼又谓程邈所作盖皆刘歆伪撰古文欲黜今学故以徒隶之书比之以重辱之其实古无籀篆隶之名但谓之文耳创名而抑扬之实自歆始且孔子五经中无籀篆隶三字唯伪周官最多则用庄子韩非子者又卿乘篆车此亦歆意也于是篆隶之名行于二千年中不可破矣夫以篆隶之名承用之久骤而攻之鲜有不河汉者吾为一证以解之今人日作眞书兴于魏晋之世无一人能指为谁作者然则风气所渐移非关人为之改作矣东汉之隶体亦自然之变然汉隶中有极近今眞楷者如高君阙故益州举亷丞贯等字阳都字之邑旁直是今眞书尤似颜眞卿考高颐碑为建安十四年此阙虽无年月当同时也张迁表颂其笔画直可置今眞楷中杨震碑似褚遂良笔盖中平三年者子斿残石正直残石孔彪碑亦与眞书近者至吴葛府君碑则纯为眞书矣若吴之谷朗碑晋之郛休碑枳阳府君碑爨宝子碑北魏之灵庙碑吊比干文鞠彦云志惠感郑长猷灵藏造像皆在隶楷之间与汉碑之是吾三公山尊楗阁永光阁道刻石在篆隶之间者正同皆转变之渐至可见也不能指出作今眞书之人而能指出作汉隶者岂不妄哉八分之说议论纷纭蔡文姬述父邕语曰去隶八分取二分去小篆二分取八分王愔曰王次仲始以古书方广少波势建初中以隶草作楷法字方八分张怀瓘曰八分减小篆之半隶又减八分之半又云八分则小篆之捷隶亦八分之捷祭希综曰上谷王次仲以隶书改为楷法又以楷法变八分王应麟曰自唐以前皆谓楷字为隶欧阳公集古录始误以八分为隶东魏大觉寺碑题曰隶书盖今楷字也洪迈以晚汉之隶书为八分吾邱衍以秦权汉量为秦隶未有挑法者为八分比汉隶则似篆以石经为汉隶有挑法者包愼伯曰凡笔近篆而体近眞者皆隶书也中郎变隶而作八分八背也言其势左右分布相背然也按王愔萧子良谓上谷王次仲作八分卫恒云上谷王次仲始作楷法又叙梁鹄弟子毛宏始云今八分皆宏法按梁鹄已在魏时毛宏更后若毛宏始作八分则汉魏有挑法者石经等碑已备之矣若如包氏说中郎始变隶作八分则中郎之前王稚子阙嵩高铭封龙山乙瑛等碑已有挑法何待中郎变之且中郎劝学篇云王次仲初变古形则非邕可知也若如吾邱衍以篆未有挑法者为八分则张昶八分碑乃即华岳碑卫觊金针八分书及受禅表皆有挑法者若从王氏之说以今楷书为隶书以汉人书为八分斤集古谓汉人书曰隶为误则序仙记偁王次仲变苍颉书为今隶书则谓八分为隶亦可是永叔亦不误也王次仲作八分张怀瓘从序仙记以为始皇时人王愔以为建初时人萧子良以为灵帝时人虽不能辨而有挑法之隶起于安和之时亦必为建初前人必非灵帝时人也然建武时三老尊楗郫县石刻笔法己有汉隶体则次仲之作亦不可据张怀瓘书断又云楷隶初制大范几同后人惑之学者务益高深渐若八字分散又名之为八分高南阜八分说汉末伯喈始添掠捺八字左右而分布之是为八分为分别之分非分数之分也翁方纲隶八分考据此两说引说文八字条八别也象分别相背之形并引兮字詹字尒字有八分义以为必作分别分列解因攻齐胡公棺有隶为伪诸家以八分先于隶为谬又谓分剂分量分数之分王篇扶问切在去声二十三问礼记分无求多礼达而分定是也此字自古无读平声之理杜诗大小二篆生八分押平声卽以分字音义论之其为分布分列之分可无疑惑其说甚辨按古音无平仄之分离骚好蔽美而偁恶与恐导言之不固哲王又不寤为韵则以人声之美恶读为去声之好恶急就章万方来朝臣妾使令汉地广大无不容盛是以于以盛之之平声为去声也则汉人无平去声之别可知玉篇杜诗皆在沈约之后岂足据平原诸说之极纷而古今莫能定者盖刘歆伪作篆隶之名以乱之也古者书但曰文不止无篆隶之名即籀名亦不见偁于西汉葢今学家本无之惟时时转变形体少异得旧日之八分因以八分为名葢汉人相传口说如秦篆变石鼓体而得其八分西汉人变秦篆长体为扁体亦得秦篆之八分东汉又变西汉而增挑法且极扁又得西汉之八分正书变东汉隶体而为方形圆笔又得东汉之八分八分以度言本是活偁伸缩无施不可犹王次仲作楷法则汉隶也而今正书亦偁楷程邈作隶秦隶也而东魏大觉寺亦偁隶八分可为通偁亦犹是也善乎刘督学熙载曰汉隶可当小篆之八分是小篆亦大篆之八分正书亦汉隶之八分眞知古今分合转变之由其识甚通以两汉碑考之其次叙诚可见也又如今人以汉文为散文以六朝为骈文而六朝人又有文笔之异汉魏之间骈散莫分而与西汉六朝少异既可上列于散文亦可下次之俪体随时所偁以为文字八分之说殆犹是欤中郎之说盖当时今学家通偁但文姬述之不详而为古学篆隶所惑故乱之千载耳今为别之自石鼓为孔子时正文外秦篆得正文之八分名曰秦分吾邱衍说也西汉无挑法而在篆隶之间者名曰西汉分蔡中郎说也东汉有挑法者为东汉分总偁之为汉分王愔张怀瓘说也楷书为今分蔡希综刘熙载说也八分之说定篆隶伪名从此可扫除矣说分弟六秦分[卽小篆]以李斯为宗今琅琊泰山会嵇之罘诸山刻石是也相斯之笔画如铁石体若飞动为书家宗法若石鼓文则金钿落地芝草团云不烦整截自有奇采体稍方扁统观虫籀气体相近石鼓旣为中国弟一古物亦当为书家弟一法则也李少温以篆名一时自偁于天地山川衣冠文物皆有所得斯翁以后直至小生然其笔法出于峄山仅以瘦劲取胜若谦卦铭益形怯薄破坏古法极矣夫自斯翁以来汉人隶法莫不茂密雄厚崔子玉许叔重并善小篆张怀瓘偁其师模李斯甚得其妙曹喜蔡邕邯郸韦卫目覩古文[古文虽刘歆伪作然此非考经学但论笔墨所出旣古亦不能废]见闻濡染莫非奇古少温生后千年旧迹日湮古文不复见于世徒以瘦健一新耳目如昌黎之古文阳明之心学首开家法斯世无人骤获盛名岂眞能过出汉人空前絶后哉汉人秦分书存于世者吾以寡陋所见尚二十余种吴碑二种赵王羣臣上寿鲁王泮池刻石祝其卿坟坛题字上谷府卿坟坛题字少室神道阙开母庙三公山碑是吾碑建初残石孔宙碑额衡方碑额惠安西表孔彪碑额韩仁碑额尹宙碑额白石神君碑额娄寿碑额张迁碑额谯敏碑额樊敏碑额鲁王墓石人太守麃君亭长题字鲁王墓石人府门卒题字华山碑额冯绲碑额仙人唐公房碑额中平残石范式碑额上尊号奏额受禅表额天发神谶碑封禅国山碑苏建书大风歌诸碑中苍古则三公山妙丽则碑额奇伟则天发神谶雅健则封禅国山而茂密浑劲莫如少室开母汉人篆碑祇存二种可谓希世之鸿宝篆书之上仪也大风歌传为曹喜作然不类汉人书以其为党怀英所自出故坿于末焉又州辅石兽膊有天禄辟邪四字体与谷口铜筩铭同凡诸篆虽工拙不同皆具茂密伟丽之观诚琅琅之嫡嗣且体裁近古亦有石鼓之意必毫铺纸上万毫齐力而后能为岂如谦卦铭瘦骨柴立致吾邱衍以为烧笔尖而作书哉又秦汉瓦当文皆亷劲方折体亦融扁学者得其笔意亦足成家骀汤万年瓦瘦硬绝伦都司空瓦微带尖脚笔法亦同尝见汉谷口铜筩铭数十字瘦浑圆妙极矣阳氷城隍谦卦实祖于是必师少温者曷师此邪宗正官当亦似少温者八风寿存绵缪虬紏几开唐印之体然凡瓦当皆缪篆类应坿秦权汉量三公山碑之后也汉钟鼎文缪篆为多太官钟周阳侯铜丞相府漏壸虑俿尺皆扁缪惟高庙都仓孝成上林诸鼎则有周鼎意若汾阴好圬则肖秦权都仓则婉丽同碑额矣余以光绪壬午登焦山摩娑瘗鹤铭后问陶陵鼎见其篆瘦硬方折与启封镫同心酷爱之后见王莽嘉量铭转折方圆实开天发神谶之先而为浯台铭之祖者笔意亦出于此乃悟秦分本圆而汉人变之以方汉分本方而晋字变之以圆凡书贵有新意妙理以方作秦分以圆作汉分以章程作草笔笔皆留以飞动作楷笔笔皆舞未有不工者也凡汉分为金为石为瓦有方有圆而无不扁密者学者引伸新体异态生意逸出不患无家数也钟鼎为伪文然刘歆所采甚古考古则当辨之学书不妨采之右军欲引八分隶书入眞书中吾亦欲采钟鼎体意入小篆中则新理独得矣吾以壬午试京兆中秋丁祭恭谒文庙摩挱石鼓仰瞻高宗纯皇帝所颁彝尊十器乃始讲识鼎彝南还游扬州入焦山阅周无专鼎闇然浑古疏落欹斜若崩云乍颓连山忽起为之心醉及戊子再游京师见潘尙书伯寅盛祭酒柏羲所藏钟鼎文以千计烂若云锦天下之大观也此学别为专门今言书法略条一二以发学者意耳钟鼎亦有扁有长有肥有瘦章法有疏落有茂密与隶无异择而采之亦河海之义也章法茂密以商太己卣为最古至周宝林钟而茂密极矣疏落之体乃虫篆之余随举皆然阙里孔庙器以商册父乙卣为最古焦山无专鼎亦其体楚公钟奇古雄深尤为杰作矣长瘦之体若楚曾矦钟吴季子逞剑字窄而甚长极妸娜之致齐矦铸钟铭铭词五百余字文既古浑书亦浑美诅楚之先驱也邽季敦鱼冶妊鼎茂密匾美甚近汉篆寿敦苏公敦体亦相同皆可用于秦分体者也正师戈字如屈玉又为石经之祖若此类不可枚举学者善用其意便可前无古人矣自少温既作定为一尊鼎臣兄弟仅能模范长脚曳尾体长益甚吾无取焉郭忠恕致有奇思未完墙壁党怀英笔力惊绝能成家具自兹以下等于自桧明世分法中絶怀麓宗师谦卦蚓笛蛙鼓难移我情国初犹守旧法孙渊如洪稚存程春海并自名家然皆未能出少温范围者也完白山人出尽收古今之长而结胎成形于汉篆为多遂能上掩千古下开百禩后有作者莫之与京矣完白山人之得处在以隶笔为篆或者疑其破坏古法不知商周用刀简故籀法多尖后用漆书故头尾皆圆汉后用毫便成方笔多方矫揉佐以烧毫而为瘦健之少温书何若从容自在以隶笔为汉篆乎完白山人未出天下以秦分为不可作之书自非好古之士鲜或能之完白既出之后三尺竖僮仅解操笔皆能为篆吾尝谓篆法之有邓石如犹儒家之有孟子禅家之有大鉴禅师皆直指本心使人自证自悟皆具广大神力功德以为敎化主天下有识者当自知之也吾尝学琅琊台峄山碑无所得又学李阳冰三坟记栖先莹记城隍庙碑庾贲德政碑般若台铭无所入后专学邓石如始有入处后见其篆书辄复收之凡百数十种无体不有无态不备深思不能出其外也于是废然而返遂叶笔不复作数年近乃稍有悟入处但以石鼓为大宗钟鼎辅之琅琊为小宗西汉分辅之驰思于万物之表结体于八分以上合篆隶陶铸而为之奇态异变杂沓笔端操之极熟当有境界亦不患无立锥地也吾笔力弱性复懒度不能为之后有英絶之士当必于此别开生面也吾邱衍曰篆法扁者最好谓之融扁徐铉谓非老手不能到石鼓文字唐篆美原神泉铭结体方匾大有石鼓遗意李枢王宥谒岳祠题记吾宁取之浯台铭浯溪铭参用籀笔戈戟相向亦自可人碧落碑笔法亦奇不独托体之古阳冰见之寝卧数日不去则过阳冰远矣近世吴山子作西汉分体态朴逸骎骎欲度骅骝前矣若加奇思新意虽笔力稍弱亦当与顽伯争一席地程蘅衫吴让之为邓之嫡传然无完白笔力又无完白新理眞若孟子门人无任道统者矣陈潮思力颇奇然如深山野番犷悍未解人理左文襄笔法如董宣强项虽为令长故自不凡近人多为完白之书然得其姿媚靡靡之态鲜有学其茂密古朴之神然则学完白者虽多能为完白者其谁哉吾粤僻远海滨与中原文献不相接然艺业精能其天然胜工夫备可与虎卧中原抗衡上国者亦有其人吾见先师朱九江先生出其前明九世祖白岳先生讳完者手书篆隶结体取态直与完白无二始叹古今竟有暗合者但得名不得名自视世风所尙耳捻道人之心无二徐遵明之指心为师亦何异陆子静哉但风尚不同尊卑逈绝耳道光间香山黄子高篆法茂密雄深迫眞斯相自唐后碑刻罕见俦匹虽博大变化不逮完白而专精之至亦拔戟成队此犹史迁之与班固昌黎之与柳州一以奇变偁能一以摹古擅絶亦未易遽为优劣世人贵耳贱目未尝考古辨眞雷同一谈何足以知之番禺陈兰甫京卿出于香山亦自雄骏也杜工部不偁阳冰之篆而偁李潮吾邱衍谓潮即阳冰人或疑之唐书宰相世系表雍门子长湜次澥字坚冰次阳冰潮之为名与湜澥相类阳冰与坚冰为字相类甫诗曰况潮小篆逼秦相而欧阳集古郑渔仲金石略俱无潮篆其为一人无可疑也秦分体之大者莫如少温般若台黄帝祠宇次则谯敏碑额字大汉寸六寸若曹喜大风歌字亦尺余亦秦分体之极大者但非汉人书耳西汉分体亦有数种今举存于世者别白箸焉其东汉挑法者详本汉篇秦权量刻字鲁泮池刻石中殿刻石建平郫县刻石永光三处阁道刻石开通裦斜道刻石裴岑纪功碑石门残刻郙阁颂戚伯着碑杨淮表纪会仙友题字右以篆笔作隶之西汉分食官钟铭绥和钟铭亦同魏太和石门摩崖由此体也北海相景君铭曳脚似天发神谶汉铎有永平二年者丰茂似郙阁亦可坿焉三公山碑是吾碑天发神谶碑右以隶笔作缪篆亦可坿于西汉八分虑俿尺同[王弇州日夏承碑有四分之篆天发神谶碑有五分之篆卽所谓八分书是也]三老碑尊楗阁记右由篆变隶隶多篆少之西汉分建武时之碑仅此吾于汉人书酷爱八分以其在篆隶之间朴茂雄逸古气未漓至桓灵已后变古已甚滋味殊薄吾于正楷不取唐人书亦以此也本汉弟七眞书之变其在汉魏间乎汉以前无眞书体眞书之传于今者自吴碑之葛府君及元常力命戎辂宣示荐季直诸帖始至二王则变化殆尽以迄于今遂为大法莫或小易上下百年间传变之速如此人事之迁化亦急哉自唐以后尊二王者至矣然二王之不可及非徒其笔法之雄奇也盖所取资皆汉魏间瓌奇伟丽之书故体质古朴意态奇变后人取法二王仅成院体虽欲稍变其与几何岂能复追踪古人哉智过其师始可传授今欲抗旌晋宋树垒魏齐其道何由必自本原于汉也汉隶之始皆近于篆所谓八分也若赵王上寿泮池刻石降为裦斜郙阁裴岑会仙友题字皆朴茂雄深得秦相笔意缪篆则有三公山碑是吾戚伯着之瓌伟至于隶法体气益多骏爽则有景君封龙山冯绲疎宕则有西狭颂孔宙张寿高浑则有杨孟文杨统杨着夏承丰茂则有东海庙孔谦校官华艳则有尹宙樊敏范式虚和则有乙瑛史晨凝整则有衡方白石神君张迁秀韵则有曹全元孙以今所见眞书之妙诸家皆有之盖汉人极讲书法羊欣偁萧何题前殿额覃思三月观者如流水金壶记曰萧何用退笔书裳大工此虽未足信然张安世以善书给事尚书严延年善史书奏成手中奄忽如神史游工散隶王尊能史书谷永工笔札陈遵性善隶书与人尺牍王皆藏去以为荣此皆着于汉史者可见前汉风尚已笃好之降逮后汉好书尤盛曹喜[大风歌虽云赝作然笔势亦可喜]杜度崔瑗蔡邕刘德升之徒并擅精能各创新制至灵帝好书开鸿都之观善书之人鳞集万流仰风争工笔札当是时中郎为之魁张芝师宜官锺繇梁鹄胡昭邯郸湻卫觊韦诞皇象之徒各以古文草隶名家石经精美为中郎之笔而棠溪典之外公羊末则有赵聝刘宏张文苏陵傅桢论语末则有左立孙表诸人又武班碑为纪伯允书郙阁颂为仇子长书衡方碑为朱登书樊敏碑为刘懆书虽非知名人然已工絶如此又有皇象天发神谶苏建封禅国山碑笔力伟健冠古今邯郸卫韦精于古文张芝圣干草法书至汉末盖盛极矣其朴质高韵新意异态诡形殊制融为一炉而铸之故自絶于后世晋魏人笔意之高盖在本师之伟杰逸少曰夫书先须引八分章草入隶字中发人意气若直取俗字则不能生发右军所得其奇变可想卽如兰亭圣敎今习之烂熟致诮院体者然其字字不同点画各异后人学兰亭者平直如算子不知其结胎得力之由冝山谷曰世人日学兰亭面欲换凡骨无金丹不知洛阳杨风子下笔已到乌丝阑右军惟善学古人而变其面目后世师右军面目而失其神理杨少师变右军之面目而神理自得盖以分作草故能奇石也杨少师未必悟本汉之理神思偶合便已絶世学者欲学书当知所从事矣右军日子少学卫夫人书将谓大能及渡江北游名山见李斯曹喜等书又之许下见锺繇梁鹄书又之洛下见蔡邕石经三体又于从兄处见张昶华岳碑遂改本师于众碑学习焉右军所采之博所师之古如此今人未尝师右军之所师岂能步趋右军也南北朝碑莫不有汉分意李仲璇曹子建等碑显用篆笔者无论若谷朗郛休爨宝子灵庙碑鞠彦云吊比干皆用隶体杨大眼惠感郑长猷魏灵藏波磔极意骏厉犹是隶笔下逮唐世伊阙石龛道因碑仍存分隶遗意固由余风未沫亦托体冝高否则易失薄弱也后人推平原之书至矣然平原得力处世罕知之吾尝爱郙阁颂体法茂密汉末已渺后世无知之者惟平原章法结体独有遗意又裴将军诗雄强至矣其实乃以汉分入草故多殊形异态二千年来善学右军者惟清臣景度耳以其知师右军之所师故也汉分中有极近今眞书者高君阙故益州举廉丞贯等字阳都字之邑旁直是今楷尤似颜清臣书吾既察平原之所自出而又以知学者取法之贵上也高颐碑为建安十四年此阙无年月当同时故宜与今楷近张迁表颂亦可取其笔画置于眞书杨震碑缥缈如游丝古质如虫蚀尤似楷隶为登善之先驱盖中平三年所立亦似近今眞书者若吴葛府君碑直是正书矣惟樊敏碑在熹平时体格甚高有郙阁意魏元杰曹眞亦然眞可贵异也子游残石有拙厚之形而气态浓深笔颇而骏殆张黑女碑所从出也又书法每苦落笔为难虽云峻落逆入此亦言意耳欲求模范仍当自汉分中求之如正直残碑为字窍字辞字眞爨龙颜之祖可永为楷则者也孔彪碑亦至近楷书熟观汉分自得之孔宙曹全是一家眷属皆以风神逸宕胜孔宙用笔旁出逶迤极其势而去如不欲还冯君神道沈君神道亦此派也布白疎磔笔长东海庙碑体渐匾阔然笔气犹丰厚有郙阁之遗孔谦近之尹宙风华艳逸与韩勑杨孟文曹全碑阴同家皆汉分中妙品曹全碑阴逼近石经矣杨叔恭郑固端整古秀其碑侧纵肆姿意尢远皆顽伯所自出也成阳灵台笔法丰茂浑劲杨统杨着似之杨淮表纪润醳如玉出于石门颂而又与石经论语近但疎荡过之或出中郎之笔眞书之爨龙颜灵庙碑阴晖福寺所师祖也孔宙碑阴笔意深古昔人以为如螫虫盘屈深冬自卫眞善为譬者帖中州辅碑兼雄深茂密之胜熹平残碑似之又加峻峭也鲁峻碑额浑厚中极其飘逸与李翕韩勑略同娄寿碑与礼器张迁丰茂相似张寿与孔彪浑古亦相似耿勋与郙阁古茂亦相类杨孟文碑劲挺有姿与开通裦斜道疎密不齐皆具深趣碑中年字升字诵字垂笔甚长与李孟初碑年字同法余谓隶中有篆楷行三体如裦斜裴岑郙阁隶中之篆也杨震孔彪张迁隶中之楷也冯府君沈府君杨孟文李孟初隶中之草也李孟初韩仁皆以疏秀胜殆蔡有邻之所祖然唐隶似出夏承为多王恽以夏承飞动有芝英龙凤之势盖以为中郎书也吾谓夏承自是别体若近今冬心板桥之类以论语核之必非中郎书也后人以中郎能书凡桓灵间碑必归之吾谓中郎笔迹惟石经稍有依据此外华山碑犹不敢信徐浩之说若鲁峻夏承谯敏皆出坿会至郙阁明明有书人仇绋范式有青龙二年其非邕书尢显益以见说者之妄也自桓灵以后碑世多坿会为锺梁之笔然卫觊书受禅表确出于同时闻人牟准之言而清臣季海犹有异谈况张稚圭乎其按图题记以孔羡碑为梁鹄书吾亦以为不尔夫乙瑛既远出锺前而稚圭题为元常所书则孔羡亦何足信欤以李嗣眞精博犹误范式为蔡体益见唐人之好坿会故以韩勑为锺书吾亦不信也华山碑后世以季海之故信为中郎之笔推为絶作实则汉分佳者絶多若华山碑实为下乘湻古之气已灭姿制之妙无多此诗家所薄之武功四灵竟陵公安不审其何以获名前代也景君铭古气磅礴曳脚多用籀笔与天发神谶相似盖和帝以前书皆有篆意若东汉分书莫古于王稚子阙矣吾厯考书记梁鹄之书不传尊号受禅分属锺卫然乙瑛之图记既谬则孔羡之图记亦非包愼伯盛偁二碑强分二派因以吕望孙夫人二碑分继二宗亦坿会之谈耳汉碑体裁至多何止两体晋碑亦不止二种以分领后世之书未为确论今无取焉叶子侯碑浅薄前汉时无此体与麃孝禹碑殆是赝作字体古今眞可一望而知余尝见三公碑体近白石神君以为三公山神君碑矣余意此不类永平时书既而审之果光和四年故字体眞可决时代也夫古今风气不同人生其时辄为风气所局不得以美恶论而美恶亦系之汉书所录张敞察昌邑王疏文选注所引刘整婢采音所供词皆古朴絶俗为韩柳所无吾见六朝造像数百种中间虽野人之所书笔法亦浑朴奇丽有异态以及小唐碑吾所见数百种亦复各擅姿制皆今之士大夫极意临写而莫能至者何论名家哉张南轩曰南海诸番书煞有好者字书遒劲若古钟鼎款识诸国不同盖风气初开为之先者皆有质奇之气此不待于学也今人日习院体平生见闻习熟皆近世人所为暗移渐转不复自知且目既见之心必染之今人生宋明后欲无苏董笔意不可得若唐人书无一笔宋人者此何以故心所本无故即好古者抗心希古终抑挫于大势故卑薄不能自由也譬吾粤人生长居游于粤长游京师效燕语虽极似矣而清洌之音助语之词终不可得燕人小儿虽问有土语而清吭百转呖呖可听闽粤之人虽服官京朝数十年者莫能如之为文者日为制义而欲为秦汉六朝之文其不可为亦犹是也若徒论运笔结体则近世解事者何尝不能之

广艺舟双楫卷三传卫弟八书家之盛莫如季汉刘昭师宜官张芝邯郸湻诸人并辔齐驱虽中郎洞达莫或先焉于时卫敬矦出古文实与邯郸齐名笔迹精熟今受禅表遗笔犹存[闻人牟准卫敬矦碑以为觊书按闻人魏人致可信据若眞卿以为锺繇刘禹锡欧阳修以为梁鹄者不足据]鸱视虎顾雄伟冠时论者乃谓中郎派别有锺梁实非确论考元常之得蔡法掘韦诞冢而后得之韦诞师邯郸湻卫敬矦还湻古文湻不能自别则卫笔无异诞师元常后学岂谓能过梁鹄得法于宜官非传绪于伯喈孔羡一碑亦岂能逾受禅欤伯玉巨山世传妙笔伯玉蒿藁书为简札宗巨山书势为书家法王侍中论张芝索靖韦诞锺繇二卫书无以辨其优劣惟见其笔力惊异斯论致公袁昻梁武肩吾怀瓘嗣眞吕总诸品必欲强为甲乙随意轩轾滋增妄矣夫典午中衰书家北渡卢家谌偃嗣法元常崔氏悦潜继音卫氏以魏书考之卢玄父邈实传偃业崔浩父宏实缵濳书北朝书法实分导二派然崔潜诔兄之草王遵业得之宝其书迹宏善草隶自非朝廷文诰四方书檄未尝妄染魏初重崔卢之书而卢后无人崔宗自浩简兄弟外尙有崔衡崔光崔高客崔亮崔挺家业尤盛宏既为世模楷而郭祚黎广黎景熙皆习浩法于时有江式者集古今文字其六世祖琼实从卫觊受古文强兄顺并擅八体盖亦世传卫法者由斯而谈然则锺派盛于南卫派盛于北矣后世之书皆此二派祇可偁为锺卫愼伯偁锺梁未当也按卫觊草体微瘦瓘得伯英之筋恒得其骨然则北宗之书自当以筋骨为上其风韵之逊于南亦其祖师之法然也孝文吊比千文是崔浩书亦以筋骨瘦硬为长元常之获盛名以二王所师嗣是王庾品书皆主南人未及北派唐承隋祚会合南北本可发挥北宗而太宗尊尙右军举世更无异论故使张李续品皆未评及北宗夫锺卫北流崔江宏绪孝文好学隶草弥工家擅银钩人工虿尾史传之名家斯着碑版之轨迹可寻较之南士夫岂多让而诸家书品无一见传窦臮述书乃采万一如斯论古岂为公欤述书所偁皆亲见笔迹晋六十三人宋二十五人齐十五人梁二十一人陈二十一人而北朝数百年崔卢之后工书者多絶无一纸流传惟有赵文深兄弟坿见陈人而已岂北士之笔迹尽湮邪得无秘阁所藏用太宗之意摈北人而不取邪唐宋论书絶无偁及北碑者惟永叔集古乃日南朝士人气尙卑弱率以纤劲清媚为佳自隋以前碑志文辞鄙浅又多言浮屠然其字画往往工妙欧公多见北碑故能作是语此千年学者所不知也北碑杨大眼始平公郑长猷魏灵藏气象挥霍体裁凝重似受禅碑张猛龙杨翚贾思伯李宪张黑女高贞温泉颂等碑皆其法裔欧师北齐刘珉颜师穆子容亦其云来吊比干文之后统一齐风禇薛扬波柳沈继轨然则卫氏之法几如黄帝子孙散布海宇于万千年矣况右军本卫猗所传后虽改学师法犹在故卫家为书学大宗直谓之统合南北亦可也宝南弟九书以晋人为最工盖姿制散逸谈锋要妙风流相扇其俗然也夷考其时去汉不远中郎太傅笔迹多传阁帖王谢桓郗及诸帝书虽多赝杂然当时文采固自异人盖隶楷之新变分草之初发适当其会加以崇尙清虚雅札故冠絶后古无与抗行王僧虔之答孝武日陛下书帝王弟一臣书人臣弟一其君臣相争誉在此右军大令独出其闲惟时为然也二土眞迹流传惟帖宋明仿效宜其大盛方今帖刻日坏绛汝佳搨旣不可得且所传之帖又率唐宋人钩临展转失眞盖不可据云来为高曾面目矣而南朝碑树立既少裴世期表言碑铭之作明示后昆自非殊功异德无以允应兹典俗敝伪兴华烦已久不加禁裁其弊无已文选之任彦升为范始兴作求立太宰碑表卒寝不行以子良盛德懿亲犹不得立况其余哉夫晋宋风流斯文将坠欲求雅迹惟有遗碑然而南碑又絶难得其有流传最可宝贵阮文达南北书派专以帖法属南以南派有婉丽高浑之笔寡雄奇方朴之遗其意以王廙渡江而南卢谌越河而北自兹之后画若鸿沟故考论欧虞辨原南北其论至详以今考之北碑中若郑文公之神韵灵庙碑阴晖福寺之高简石门铭之疎逸刁遵高湛法生刘懿敬显儁龙藏寺之虚和婉丽何尝与南碑有异南碑所传絶少然始兴王碑戈戟森然出锋布势为率更所出何尝与张猛龙杨大眼笔法有异哉故书可分派南北不能分派阮文达之为是论盖见南碑犹少未能竟其源流故妄以碑帖为界强分南北也南碑当溯于吴吴碑四种篆分则有封禅国山之浑劲无伦天发神谶之奇伟惊世谷朗古厚而葛府君碑尤为正书鼻祖四碑皆为篆隶眞楷之极抑亦异矣晋碑如郛休爨宝子二碑朴厚古茂奇姿百出与魏碑之灵庙鞠彦云皆在隶楷之闲可以考见变体源流枳杨府君茂重为元常正脉亦体出谷朗者诚非常之瓌宝也宋碑则有爨龙颜碑下画如昆刀刻玉但见浑美布势如精工画人各有意度当为隶楷极则宋碑晋丰县造像高勾丽故城刻石亦高古有异态齐碑则有吴郡造维卫尊佛记梁碑则瘗鹤铭为贞白之书最着人闲江宁十八种中石阙之清和朴美贝义渊书始兴王碑则长鎗大戟实启率更其碑千余字完好者三分之二尤为异宝其余若萧衍之造像慧影造像石井阑题字皆有奇逸又云阳之鄱阳王益州军府题记下及绵州造像记五种陈碑之赵和造像记浑雅绝俗尤为难得又新罗眞兴天王廵狩管境碑奇逸古厚乃出自异域裔夷染被汉风同文伟制尤偁瓌异南碑存于人闲者止此南碑数十种只字片石皆世希有旣流传绝少又书皆神妙较之魏碑尙觉高逸过之况隋唐以下乎大约得隋人一碑胜唐人十种得梁一碑胜齐隋百种宋元以下自桧无讥此自有至鉴非以时代论古也南碑今所见者二爨出于滇蛮造像发于川蜀若高丽故城之刻新罗巡狩之碑启自远夷来从外国然其高美已冠古今夫以蛮夷笔迹犹尙如是则其时裙屐高流令仆雅望骋乐卫之谈擢袁萧之秀者笔札奇丽当复何如缅思风流眞有五云楼阁想象虚无之致不可企己备魏弟十北碑莫盛于魏莫备于魏盖乘晋宋之末运兼齐梁之流风享国既永艺业自兴孝文黼黻笃好文术润色鸿业故太和之后碑版尤盛佳书妙制率在其时延昌正光染被斯畅考其体裁俊伟笔气深厚恢恢乎有太平之象晋宋禁碑周齐短祚故言碑者必偁魏也孝文以前文学无偁碑版亦不着今所见者惟有三碑道武时则有秦从造像王银堂题名太武时则有巩伏龙造像赵埛造像皆新出土者也虽草昧初构已有王风矣太和之后诸家角出奇逸则有若石门铭古朴则有若灵庙鞠彦云古茂则有若晖福寺瘦硬则有若吊比干文高美则有若灵庙碑阴郑道昭碑六十人造像峻美则有若李超司马元兴奇古则有若刘玉皇甫驎精能则有若张猛龙贾思伯杨翚峻宕则有若张黑女马鸣寺虚和则有若刁遵司马升高湛圆静则有若法生刘懿敬使君亢夷则有若李仲璇庄茂则有若孙秋生长乐王太妃矦温泉颂丰厚则有若吕望方重则有杨大眼魏灵藏始平公靡逸则有元详造像优塡王统观诸碑若游群玉之山若行山阴之道凡后世所有之体格无不备凡后世所有之意态亦无不备矣凡魏碑随取一家皆足成体尽合诸家则为具美虽南碑之绵丽齐碑之逋峭隋碑之洞逹皆涵盖渟蓄蕴于其中故言魏碑虽无南碑及齐周隋碑亦无不可何言有魏碑可无南碑也南碑奇古之宝子则有灵庙碑似之高美之爨龙颜峻整之始兴王碑则有灵庙碑阴张猛龙温泉颂当之安茂之枳阳府君梁石阙则有晖福寺当之奇逸之瘗鹤铭则有石门铭当之自余魏碑所有南碑无之故曰莫备于魏碑何言有魏碑可无齐碑也齐碑之佳者峻朴莫若隽修罗则张黑女杨大眼近之奇逸莫如朱君山则岂若石门铭刁遵也瘦硬之武平五年造像岂若吊比干墓也洞达之报德像岂若李仲璇也丰厚之定国寺岂若晖福寺也安雅之王僧岂若皇甫驎高湛也何言有魏碑可无周碑也古朴之曹恪不如灵庙奇质之时珍不如皇甫驎精差之强独乐不如杨翚峻整之贺屯植不如温泉颂何言有魏碑可无隋碑也瘦美之豆卢通造像则吊比千有之丰庄之赵芬则温泉颂有之洞达之仲思那则杨大眼有之开整之贺若谊则高贞有之秀美之美人董氏则刁遵有之奇古之臧质则灵庙有之朴雅之宋永贵宁贙则李超有之庄美之舍利塔苏慈则贾思伯李仲璇有之朴整之吴俨龙华寺则不足比数矣故有魏碑可无齐周隋碑然则三朝碑眞无絶出新体者乎曰齐碑之隽修罗朱君山隋碑之龙藏寺曹子建四者皆有古质奇趣新体异态乘时独出变化生新承魏开唐独标儁异四碑眞可出魏碑之外建标千古者也后世偁碑之盛者莫若有唐名家杰出诸体并立然自吾观之未若魏世也唐人最讲结构然向背往来伸缩之法唐世之碑孰能比杨翚贾思伯张猛龙也其笔气浑厚意态跳宕长短大小各因其体分行布白自妙其致寓变化于整齐之中藏奇崛于方平之内皆极精采作字工夫斯为弟一可谓人巧极而天工错矣以视欧禇颜柳断鳬续鹤以为工眞成可笑永兴登善颇存古意然实出于魏各家皆然略详导源篇取隋弟十一何朝碑不足取何独取于隋隋碑无绝佳者隋人无以书名冠世者又何足取不知此古今之故也吾爱古碑莫如谷朗郛休爨宝子枳阳府君灵庙碑鞠彦云以其由隶变楷足考源流也爱精丽之碑莫若爨龙颜灵庙碑阴晖福寺石门铭郑文公张猛龙以其为隶楷之极则也隋碑内承周齐峻整之绪外收梁陈绵丽之风故简要清通汇成一局湻朴未除精能不露譬之骈文之有彦升休文诗家之有元晖兰成皆荟萃六朝之美成其风会者也隋碑风神疎朗体格峻整大开唐风唐世欧虞及王行满李怀琳诸家皆是隋人今人难免干禄唐碑未能弃也而浅薄漓古甚矣莫如择隋书之近唐而古意未尽漓者取之昔人偁中郎书日笔势洞达通观古碑得洞达之意莫若隋世盖中郎承汉之未运隋世集六朝之余风也统观豆卢通造像赵芬残石仲思那造像巩宾墓志贺若谊碑惠云法师墓志苏兹碑舍利塔宋永贵墓志吴俨墓志龙华寺莫不有洞达之风卽龙藏寺安简浑穆亦有洞达之意而快刀斫阵雄快峻劲者莫若曹子建碑矣吾收隋世佛经造像记颇多中有甚肖曹子建碑者盖当时有此风尙其余亦峻爽造像记太多不暇别白论之坿叙其槩然爱其峻爽之美亦嫌其古厚渐失不能无稍抑之吾尝有诗曰欧体盛行无魏法隋人变古有唐风犹取其不至如唐之散朴太甚耳隋碑渐失古意体多闿爽絶少虚和高穆之风一线之延惟有龙藏龙藏统合分隶并吊比千文郑文公敬使君刘懿李仲璇诸派荟萃为一安静浑穆骨鲠不减曲江而风度端凝此六朝集成之碑非独为隋碑弟一也虞禇薛陆传其遗法唐世惟有此耳中唐以后斯派渐泯后世遂无嗣音者此则颜柳丑恶之风败之欤观此碑眞足当古今之变者矣苏慈碑以光绪十三年出土初入人闲辄得盛名以其端整妍美足为千禄之资而笔画完好较屡翻之欧碑易学于是翰林之写白折者举子之写大卷者人购一本期月而纸贵洛阳信哉其足取也然气势薄弱行间亦无雄强茂密之象沈刑部子培以为赝作或者以时人能书者比之未能迫近无从作赝子培日笔法不易赝古刀法赝古最易厂肆优为之黄编修仲弢以其中叙葬处乐邑里数字行气不接字体不类为后来塡上若赝作必手笔一律因尊信之吾观梁吴平忠矦贞观时于孝显碑匀净相近盖梁隋间有是书体学者好古从长临写有益中原釆菽无事苛求信以传信可也姚辨志虽为率更书以石本不传仅有宋人翻本故不叙焉舍利塔运笔爽达结体雍容茂密而有疎朗之致诚为醴泉之先声上可学古下可千禄莫若是碑龙华寺气体相似但稍次矣贺若谊峻整略同雍容不及然亦致佳者也赵芬残石字小数分甚茂重与魏碑惠辅造像同字小而体画密厚可见古人用笔必丰毫铺纸上岂若温大雅碑之薄弱乎唐人深于隋碑得洞达之意者有裴镜民灵庆池二碑清丰端美笔画亦完好当为佳本裴镜民匀粹秀整态度安和灵庆池则有腾掷之势略见龙跳虎卧气象尤为妙品九成皇甫佳搨不可得得二碑可代兴矣臧质古厚而宽博犹有龙颜晖福遗风宁贙严密而峻拔犹是修罗定国余派龙山公为虞颜先声钦江谏议为率更前道其与龙藏皆为隋世鼎足佳碑也书至于隋齐周名手若赵文深李德林梁陈隽彦若土裦庚信咸集长安故善书尤众永叔跋丁道护碑日隋之晚年书家尤盛吾家率更与虞世南皆当时人余所集录开皇仁寿大业时碑颇多其笔画率皆精劲盖隋碑之足赏久矣卑唐弟十二殷周以前文字新创虽有工拙莫可考稽南北朝诸家则春秋羣贤战国诸子当殷周之未运极学术之异变九流并出万马齐鸣人才之奇后世无有自汉以后皆度内之人言理不深言才不肆进比战国倜乎已远不足复为辜较书有南北朝隶楷行草体变各极奇伟婉丽意态斯备至矣观斯止矣至于有唐虽设书学士大夫讲之尤甚然缵承陈隋之余缀其遗绪之一二不复能变专讲结构几若算子截鹤续凫整齐过甚欧虞禇薛笔法虽未尽亾然浇湻散朴古意已漓而颜柳迭奏澌灭尽矣米元章讥鲁公书丑怪恶札未免太过然出牙布爪无复古人渊永浑厚之意譬宣帝用魏相赵广汉辈虽综核名实而求文帝张释之东阳矦长者之风则己渺絶即求武帝杂用仲舒相如卫霍严朱之徒才能并展亦不可得也不然以信本之天才河南之人巧而窦臮必贬欧以不顾偏丑幽翘缩爽了臬黝纠讥禇画虎效颦浇漓后学岂无故哉唐人解讲结构自贤于宋明然以古为师以魏晋绳之则卑薄已甚若从唐人入手则终身浅簿无复有窥见古人之日古文家谓画今之界不严学古之辞不类学者若欲学书亦请严画界限无从唐人人也韩昌黎论作古文谓非三代两汉之书不敢观谢茂秦李于鳞论诗谓自天宝大歴以下可不学皆断代为限好古过甚论者诮之然学以法古为贵故古文断至两汉书法限至六朝若唐后之书譬之骈文至四杰而下散文至曾苏而后吾不欲观之矣操此而谈虽终身不见一唐碑可也唐碑中最有六朝法度者莫如包文该兖公颂体意质厚然唐人不甚偁之又范的阿育王碑亦有南朝茂密之意亦不见偁其见偁诸家皆最能变古者当时以此得名犹之辅嗣之易武功之诗其得名处卽其下处彼自成名则可后人安可为所欺邪唐碑古意未漓者尚不少等慈寺诸葛丞相新庙碑博大浑厚有晖福之遗许洛仁碑极似贺若谊贾膺福大云寺亦有六朝遗意灵琛禅师灰身塔文笔画丰厚古朴结体亦大小有趣郝贵造像峻朴是魏法马君起浮图分行结字变态无尽韦利涉造像遒媚俊逸顺陵残碑浑古有法若华山精享碑题名王绍宗王征君临终口授铭独孤仁政碑张宗碑敬善寺碑于孝显碑法藏禅师塔铭皆步趋隋碑为宁贙舍利塔苏慈碑之嗣法者至小碑中若王仲堪墓志体裁峻絶王留墓志精秀无匹李夫人贾嫔墓志劲折在刘玉兖公颂之间常流残石朴茂在吕望敬显儁之间韦夫人志超浑在王偃李仲璇之间一切如来心眞言神似刁遵太常寺丞张鋭志圆劲在刁遵曹子建之间张氏墓志骨血峻秀张君浮图志体峻而美焦璀墓志茂密有魏风此类甚多皆工絶不失六朝矩矱然皆不见偁于时亦可见唐时风气如今论治然有守旧开化二党然时尚开新其党繁盛守旧党率为所灭盖天下世变既成人心趋变以变为主则变者必胜不变者必败而书亦其一端也夫理无大小因微知着一线之点有限而线之所引亿兆京陔而无穷岂不然哉故有宋之世苏米大变唐风专主意态此开新党也端明笃守唐法此守旧党也而苏米盛而蔡亾此亦开新胜守旧之证也近世邓石如包愼伯赵撝叔变六朝体亦开新党也阮文达决其必盛有见夫论书不取唐碑非独以其浅薄也平心而论欧虞入唐年已垂莫此实六朝人也禇薛笔法清虚高简若伊阙石笼铭石淙序大周封禅坛碑亦何所恶良以世所盛行欧虞颜柳诸家碑磨翻己坏名虽尊唐实则尊翻变之枣木耳若欲得旧搨动需露台数倍之金此是藏家之珍玩岂学子人人可得而临摹哉况求宋搨己若汉高之剑孔子之履希世罕有况宋以上乎然卽得信本墨迹不如古人况六朝搨本皆完好无恙出土日新略如初搨从此入手便与欧虞争道岂与终身寄唐人篱下局促无所成哉识者审时通变自不以吾说为妄陈高论好翻前人也自宋明以来皆尙唐碑宋元明多师两晋然千年以来法唐碑者无人名家南北碑兴邓顽伯包愼伯张廉卿即以书雄视千古故学者适逢世变推陈出新业尤易成举此为证尤易悟也唐人名手诚未能出欧虞外者今昭陵二十四种可见也吾最爱殷令名书裴镜民碑血肉丰泽马周禇亮二碑次之矣余若王知敬之李卫公碑郭俨之陆让碑赵模之兰陵公主碑高士廉茔兆记崔敦礼碑体皆相近皆清朗爽劲与欧虞近者也若权怀素平百济碑间架严整一变六朝之体已开颜柳之先崔筠刘遵礼志方劲亦开柳派者此唐碑之沿革学唐碑者当知之中间韦纵灵庆池高元裕碑有龙跳虎卧之气张顚郎官石柱题名有廉直劲正之体皆唐碑之可学者必若学唐碑从事于诸家可也

广艺舟双楫卷四体系弟十三传曰人心不同如其面然山川之形亦有然余尝北出长城而临大塞东泛沧海而观之罘西窥鄂汉南揽吴越所见名山洞壑嵚嶬窍窅无一同者而雄奇秀美逋峭淡宕之姿虽不同各有其类南洋岛族暨泰西亚非利加之人碧睛墨面状大诡异与中土人絶殊而骨相瓌玮精紧清奇肥厚仍相同夫书则亦有然眞楷之始滥觞汉末若谷朗郛休爨宝子枳阳府君灵庙鞠彦云吊比干高植巩伏龙秦从赵埛郑长猷造像皆上为汉分之别子下为眞书之鼻祖者也太朴之后必继以文封建之后必更郡县五德递嬗势不能已下逮斋随虽有参用隶笔者然仅如后世关内矦徒存爵级与分地治者絶畍殊疆矣今举眞书诸体之最古者披枝见本因流溯源记日禽兽知有母而不知有父野人曰父母何算焉大夫及学士则知有祖今学士生长于书亦安可不知厥祖哉故凡书体之祖与祖所自出并箸于篇葛府君碑额高秀苍浑殆中郎正脉为眞书弟一古石梁石阙其法嗣伯施清臣其继统也同时有蜀汉景耀八石弩鐖铭正书字如黍米大浑厚苍整清臣麻姑坛似之可为小楷极则此后正和太和之弩体亦相近又有太康五年杨绍瓦体势与瘗鹤铭同杂用草隶此皆正书之最古者也枳阳府君体出谷朗丰茂浑重与今存锺元常诸帖体意絶似以石本论为元常弟一宗传太祖文皇帝神道晖福寺眞其法嗣定国寺赵芬残石王辉儿造像其苗裔也李北海毫铺纸上亦源于是石室记可见后此能用丰笔者寡矣爨龙颜与灵庙碑阴同体浑金璞玉皆师元常实承中郎之正统梁石阙所自出穆子容得晖福之丰厚而加以雄浑自余惠辅造像齐郡王造像温泉颂臧质皆此体鲁公尊师穆子容行转气势毫发毕肖诚嫡派也后世师颜者亦其远冑但奉别宗忘原籍之初祖矣吊比干文瘦硬峻峭其发源絶远自尊楗裒斜来上与中郎分疆而治必为崔浩书则卫派也其裔胄大盛于齐所见齐碑造像百种无不瘦硬者几若阳明之学占断晚明矣惟隽修罗碑加雄强之态灵塔铭简静腴和独饶神韵则下开龙藏而胎禇孕薛者也朱君山超秀亦其别子惟定国寺圆照造像不失丰肥犹西魏派稍轶三尺耳至隋贺若谊碑则其嫡派龙华寺乃弱支也观孟达法师伊阙石龛石淙序瘦硬若屈铁犹有高曾矩矱禇得于龙藏为多而采虚于君山植干于贺若谊薛稷得于贺若谊而参用贝义渊肆恣之意诚悬虽云出欧其瘦硬亦出魏元预贺若谊为多唐世小碑开元以前习禇薛者最盛后世帖学用虚爱之书益寡惟柳沈之体风行今习诚悬师石经者乃其云礽也石门铭飞逸奇浑分衍疎宕翩翩欲仙源出石门颂孔宙等碑皆夏殷旧国亦兴中郎分疆者非元常所能牢笼也六十人造像郑道昭瘗鹤铭乃其法乳后世寡能传之盖仙人长生不食人间烟火可无传嗣必不得已求之宋之山谷或尝得大丹学飞升者但力薄终未能凌霄汉耳偶见端州石室有宋人刘起题记点画奇逸眞石门衣冏孙也不图于宋人见之始兴忠武王碑与刁遵同体茂密出元常而改用和美几与今吴兴书无异而笔法精絶加有妙理北朝碑实少此种惟美人董氏志娟娟静好略近之至唐人乃多采用今以吴兴故千载盛行今日作赵书者实其苗裔直可谓之刁遵体也始与王碑意象雄强其源亦出卫氏若结体峻密行笔英锐直与率更皇甫君碑无二乃知率更专学此碑窦臮谓率更师北齐刘珉岂刘珉亦师此邪盖齐书峻整珉书想亦隽修罗之类而加结构耳凡后世学欧书者皆其孙曾也杨大眼始平公魏灵藏郑长猷诸碑雄强厚密导源受禅殆卫氏嫡派惟笔力横絶寡能承其绪者惟曹子建碑佛在金棺上题记洞达痛快体略近之但变为疎朗耳唐碑虽主雄强而无人能肖其笔力惟道因碑师大眼灵藏东方朔画赞金天王碑师长猷始平今承其统韩魏公北岳碑专师画赞严重肖其为人帖学盛兴人不能复为方重之笔千年来几于夔之不祀也张猛龙贾思伯杨翚亦导源卫氏而结构精絶变化无端朱笥河偁华山碑修短相副异体同势奇姿诞谲靡有常制者此碑有之自有正书数百年荟萃而集其成天然功夫并臻绝顶当为碑中极则信本得其雄强而失其茂密殷令名包文该颇能学贾思伯其或足为嗣音欤李超碑体骨峻美方圆并备然方笔较多亦出卫宗司马元兴孟敬训皇甫驎凝禅寺体皆相近解伯逹造像亦有奇趣妙理兼备方圆为北碑上乘至隋宋永贵唐于孝显李纬圭峰亦其裔也高湛刘懿司马升法生造像秾华丽美并祖锺风敬显隽独以浑逸开生面李仲璇则以骏爽骋逸足凝禅寺则以峻整畅元风龙藏集成如青琐连钱生香异色永兴传之高步风尘矣唐初小碑最多此种若张兴王留韦利涉马君起浮图并其绪续流播人闲吴兴香光亦其余派也高植体甚浑劲殆是锺法王偃王僧微有相近然浑古过甚后世寡传惟鲁公差有其意耳张黑女碑雄强无匹然颇带质拙出于汉子斿残碑马鸣寺略近之亦是卫派唐人寡学之惟东坡独肖其体态真其苗裔也吴平忠矦字大逾寸亦出元常而匀净安整细观苏慈碑布白着笔与此无异以此论之苏慈亦非伪碑不得以其少雄强气象非之唐贞观十四年于孝显碑匀净亦相似以证苏慈尤可信与舍利塔皆一家眷属自唐至今习干禄者师之于今为盛子孙千亿等于子姬矣慈香造像体出夏承其为章也龙蟠凤舞纵横相涉阖辟相生眞章法之絶轨也其用笔顿挫沉着筋血俱露北碑书无不骨肉停匀笔锋难验惟此碑使转斫折酣纵逸宕其结体飞扬绵密大开宋明之体在魏碑中可谓奇姿诡态矣优塡王平整薄弱絶无滋味大似唐人书然亦可见魏人书已无不有矣导源弟十四唐宋名家为法于后既以代兴南北朝碑遂揜郁不偁于世永叔明诚虽能知之亦不能大暴着也然诸家之书无不导源六朝者虽世载绵缅传碑无多皆可一一搜出之信本专仿贝义渊书结体出锋毫发无异颇怪唐世六朝碑本犹多若信本亦仅能临仿岂能名家也化度九成气象较为雍容然化度亦出于晖福寺及惠辅造像记耳九成结构参于隋世规模观于李仲璇高贞龙藏寺龙华寺舍利塔仲思那造像莫不皆然实则筋气疎缓不及张猛龙等远甚矣永兴庙堂碑出自敬显隽高湛刘懿运笔用墨意象悉同若更溯其远源则上本于晖福也禇河南伊阙石龛出于吊比干文齐武平五年造像皆八分之遗法若李卫公碑昭仁寺碑则刁遵法生龙藏寺之嗣音也薛稷之石淙序其瘦硬亦出于吊比干文其出锋纵笔则亦出于贝义渊颜鲁公出于穆子容高植其古厚盘礴精神体格悉似穆子容又原于晖福寺也清臣浑劲又出圆照造像钩法尤可据敬客砖塔铭亦于龙藏寺而樊府君志尤其自出也诚悬则欧之变格者然清劲峻拔与沈传师裴休等出于齐碑为多马鸣寺碑侧笔取姿已开苏派在汶北等字与坡老无异兖州金口坝水底石人笔势翩翩直是宋人法度唐少林寺笔长态远则黄山谷之祖也美人董氏开皇八年造像娟娟静好则文衡山之远祖也刁遵志王士则李宝成碑则赵吴兴之高曾也崔敬邕碑杨翚碑则邓怀宁之自出也张胐志则张卽之所取近代梁山舟尤似之张孚张轸张景之则吴荷屋所螟蛉也赵阿欢造像雄肆沉着则米南官所仿也古之名家者能徧临古碑皆有一二僻碑为其专意模仿学之旣深亦有不能尽变者其师法所自来踪迹犹可探讨学者因此而推之读碑旣多可以尽得书法之派亦可知古人成就之故矣凡说此者皆以近世人尊唐宋元明书甚至父兄之敎师友所讲临摹偁引皆在于是故终身盘旋不能出唐宋人肘下尝见好学之士僻好书法终日作字眞有如赵壹所诮五日一笔十日一墨领袖若皀唇齿常黑者其勤至矣意亦欲与古人争道然用力多而成功少者何哉则以师学唐人入手卑薄故也夫唐人笔画气象较之六朝浅侻殊甚又从而师之其剽薄固也虽假以彭聃之寿必不能望唐人况欲追古人哉昔人云智过于师乃可传授又云取法乎上仅得其中吾见邓顽伯学六朝书而所成乃近永兴登善张廉卿专学六朝书而所成乃近率更诚悬吾为郑文公而人以为似吴兴吾作魏隋人书乃反似九成皇甫樊府君人亦以为学唐人碑耳盖唐人皆师法六朝邓张亦师法六朝故能与之争道也为散文者师法八家则仅能整洁而已雄深必不及八家矣惟师三代法秦汉然后气格浓厚自有所成以吾与八家同师故也为骈文者师法六朝则仅能丽藻而已气味必不如六朝矣惟师秦汉法魏晋然后体气高古自有遒文以吾与六朝同师故也故学者有志于古正宜上法六朝乃所以善学唐也[与卑唐篇参看]凡此为有志成书言之如志在于禄则卑之无甚高论矣六朝之体亦各有渊源已详体系篇远祖则发源于两汉蛛丝马迹亦可寻求详本汉篇此不具论十家弟十五三古能书不箸已名石鼓为史籀作乃议拟之辞延陵墓石为孔子题乃坿会之说秦诸山石刻虽史偁相斯所作亦不箸名盖风气浑厚末艺偏长不以自夸也沿及汉魏犹存此风今汉存碑其书人可考者惟武班碑为纪伯允书郙阁颂为仇绋书衡方碑为朱登书樊敏碑为刘燥书华岳碑郭香察书或谓察者察人之书非人名也或谓蔡邕书然后人坿会邕书太多末必卽邕也石经书字体不同自蔡邕棠溪典外公羊末有臣赵聝议郎臣刘宏郎中臣张文臣苏陵臣傅桢论语末题云诏书与博士臣左立郎中臣孙表上尊号奏锺繇书受禅表卫觊书鲁孔子庙碑梁鹄书天发神谶皇象书封禅国山苏建书此外无考降逮六朝书法日工而噉名未甚虽张猛龙之精能爨龙颜之高浑犹不自箸即隋世尙不炫能于此至于唐代斯风遂坠片石只碣靡不书名遂为成例南北朝碑书人名者略可指数今钩考之凡得十六人皆工絶一时精能各擅者也又淇园二字为司马均书字迹寡少未成门户王羲之曹娥碑王献之保母志陶贞白之瘗鹤铭疑难遽定不复录天柱山铭为郑述祖书陇东王感孝颂为梁恭之书华岳碑为赵文渊书郑氏世其家风梁赵得名前代以其隶体不周时用并从略焉今箸正书各成一体者列为十家箸所书碑述于后寇谦之嵩高灵庙碑萧显庆孙秋生造像朱义章始平公造像崔浩孝文皇帝吊比干墓文王远石门铭郑道昭云峯山四十二种贝义渊始兴王碑王长儒李仲璇修孔子庙碑穆子容太公吕望碑释仙报德像十家体皆逈异各有所长瘦硬莫如崔浩奇古莫如寇谦之雄重莫如朱义章飞逸莫如王远峻整莫如贝义渊神韵莫如郑道昭超爽莫如王长儒浑厚莫如穆子容雅朴莫如释仙朱义章贝义渊萧显庆释仙皆用方笔王远郑道昭王长儒穆子容则用圆笔崔浩寇谦之体兼隶楷笔互方圆者也九家皆源本分隶崔浩则裦斜之遗寇谦之则韩勑之嗣朱义章则东海庙之后王远郑道昭则西狭之遗尤其易见者也十家各成流派崔浩之派为褚遂良柳公权沈传师贝义渊之派为欧阳询王长儒之派为虞世南王行满穆子容之派为颜眞卿此其显然者也后之学者体经历变而其体意所近罕能外此十家十家者譬道术之有九流各有门户皋牢百代中惟释仙稍逊抑可谓书之巨子矣十六宗弟十六天有日国有君家有主人有首木有本诗曰君之宗之族有大宗小宗为学各有宗如易有施孟梁邱书有欧阳大小夏矦诗有齐鱼韩礼有大小戴庆氏各专一家所谓宗也诗文亦然至于书亦岂有异哉书家林立卽以碑法各擅体裁互分姿制何所宗曰宗其上者一宗中何所立曰立其一家虽学识贵博而裁择宜精传曰因不失其亲亦可宗也学者因于古碑亦不失所宗而己古今之中唯南碑与魏为可宗可宗为何曰有十美一曰魄力雄强二曰气象浑穆三曰笔法跳越四曰点画峻厚五曰意态奇逸六曰精神飞动七曰兴趣酣足八曰骨法洞达九曰结构天成十曰血肉丰美是十美者唯魏碑南碑有之齐碑惟有瘦硬隋碑惟有明爽自隽修罗朱君山龙藏寺曹子建外未有备美者也故曰魏碑南碑可宗也魏碑无不佳者虽穷乡儿女造像而骨血峻岩拙厚中皆有异态构字亦紧密非常岂与晋世皆当书之会邪何其工也譬江汉游女之风诗汉魏儿童之謡谚自能藴蓄古雅有后世学士所不能为者故能择魏世造像记学之已自能书矣言造像记之可师极言魏碑无不可学耳魏书自有堂堂大碑通古今极正变其详备于碑品今择其与南碑最工者条出之昔朱子与汪尙书论古文汪玉山问朱子曰子之主人翁是谁对以曾南丰曰子之主人翁甚体面今举诸家听人择以为主人翁亦甚体面矣爨龙颜为雄强茂美之宗灵庙碑阴辅之石门铭为飞逸浑穆之宗郑文公瘗鹤铭辅之吊比干文为瘦硬峻拔之宗隽修罗灵塔铭辅之右三宗上张猛龙为正体变态之宗贾思伯杨翚辅之始兴王碑为峻美严整之宗李仲璇辅之敬显隽为静穆茂密之宗朱君山龙藏寺辅之晖福寺为丰厚茂密之宗穆子容梁石阙温泉颂辅之右四宗中张玄为质峻偏宕之宗马鸣寺辅之高植为浑劲质拙之宗王偃王僧臧质辅之李超为体骨峻美之宗解伯逹皇甫驎辅之杨大眼为峻健丰伟之宗魏灵藏广川王曹子建辅之刁遵为虚和圆静之宗高湛刘懿辅之吴平忠矦神道为平整匀净之宗苏慈舍利塔辅之右六宗下旣立宗矣其一切碑相近者各以此判之自此观碑是非自见自此论书亦不至聚讼纷纷矣凡所立之宗奇古者不录靡弱者不录怪异者不录立其所谓备众美通古今极正变足为书家极则者耳经石峪为榜书之宗白驹谷辅之石鼓为篆之宗琅瑘台开母庙辅之三公山为西汉分书之宗裴岑郙阁天发神谶辅之右外宗三汉分亦各体备有亦各有宗别详本汉篇此不录碑品弟十七昔庾肩吾为书品李嗣真张怀瓘韦续接其轨武或师人表之九等或分神妙精能之四科包罗古今不出二类夫五音之好人各殊嗜妍蚩工拙伦次盖繁故昔贤评书亦多失当后世品藻祇纾已怀轻重等差岂能免戾夫书道有天然有工夫二者兼美斯为冠冕自余偏至亦自称贤必如张怀瓘先其天性后其习学是使人惰学也何劝之为必轩举之工夫为上雄深和美各自擅场古人论书皆尙劲险二者比较健者居先古尙质厚今重文华文质彬嫾乃为粹美孔从先进今取古质华薄之体盖少后焉若有新理异态高情逸韵孤立特峙常音难纬覩兹灵变尤所崇慕今取南北朝碑为之品列唐碑太伙姑从舍旃神品爨龙颜碑灵庙碑阴石门铭妙品上郑文公四十二种晖福寺梁石阙妙品下枳阳府君碑梁绵州造像瘗鹤铭泰山经石峪般若经石井阑题字萧衍造像孝昌六十人造像高品上谷朗碑葛祚碑额吊比干文嵩高灵庙碑高品下鞠彦云墓志高勾丽故城刻石新罗真兴太王巡狩管境碑高植墓志秦从卅人造像巩伏龙造像赵埛造像晋丰县造像精品上张猛龙清德颂李超墓志贾思伯碑杨翚碑龙藏寺碑始兴王碑解伯达造像精品下刁遵志惠辅造像记皇甫驎志张黑女碑高湛碑吕望碑慈香造像元宁造像赵阿欢卅五人造像逸品上朱君山墓志敬显隽刹前铭李仲璇修孔子庙碑逸品下武平五年灵塔铭刘玉志臧质碑源磨耶祇桓题记安定王元燮造像能品上长乐王造像太妃矦造像贾子建碑隽修罗碑温泉颂崔敬邕碑沙门惠诠造像华严经菩萨明难品道略三百人造像杨大眼造像凝禅寺碑始平公造像能品下魏灵藏造像张德寿造像魏元预造像司马元兴碑马鸣寺碑元详造像首山舍利塔铭宁贙碑贺若谊碑苏慈碑报德像李宪碑王偃碑王僧碑定国寺碑碑评弟十八爨龙颜若轩辕古圣端冕垂裳石门铭若瑶岛散仙骖鸾跨鹤晖福寺寛博若贤达之德爨宝子碑端朴若古佛之容吊比干文若阳朔之山以瘦峭甲天下刁遵志如西湖之水以秀美名寰中杨大眼若少年偏将气雄力健道略造像若束身老儒节竦行清张猛龙如周公制礼事事皆美善马君超浮图若泰西机器处处有新意李仲璇如乌衣子弟神釆超俊广川王造像如白门伎乐装束美丽刘玉如巟江僵木虽经冬槎枒而生气内藏司马升如三日新妇虽体态媚丽而容止羞涩灵庙碑阴如浑金璞玉宝采难名始兴王碑如强弓劲弩持满而发灵庙碑如入收藏家举目尽奇古之器臧质碑若与古德语开口无世俗之谈元燮造像如长戟修矛盘马自喜曹子建碑如大刀阔斧斫阵无前李超志如李光弼代郭子仪将壁垒一新六十人造像如唐明皇随叶法善游霓裳人听解伯达造像雍容文章踊跃武事隽修罗长松倚剑大道卧罴云峰石刻如阿房宫楼阁绵密四山摩崖如建章殿门户万千定国寺如禄山肥重行步蹒跚凝禅寺如曲江风度骨气峻整司马元兴碑古质郁纡精魄超越马鸣寺若野竹过雨轻燕侧风高植碑若苍崖巨石森森古容高湛碑若秋菊春兰茸茸艳逸温泉颂如龙髯鹤颈奋举云霄敬显隽若闲鸥飞凫游戏汀渚太祖文皇帝神道若大延裦衣端拱而议南康简王若芳圃桂树净直有香李君巧如闲庭卉木春来着花皇甫驎如小苑峰峦雪中露骨张黑女碑如骏马越涧偏面骄嘶枳阳府君碑如安车入朝不尙驰骤慈香如公孙舞剑浏亮浑脱杨翚如苏蕙织锦绵密回环朱君山如白云出岫舒卷窈窕龙藏寺如金花遍地细碎玲珑舍利塔如妙年得第翩翩开朗苏慈碑如手版听鼓戢戢随班余论弟十九包愼伯以般若碑为西晋人书此未详考也今按此经完好在薤山映佛岩经主为梁父令王子椿武平元年造是齐碑也是碑虽简穆然较龙颜晖福尙逊一筹今所见冈山尖山铁山摩崖皆此类实开隋碑洞达爽闿之体故曹子建碑亦有般若经笔意六朝人书无露筋者雍容和厚礼乐之美人道之文也夫人非病疾未有露筋惟武夫作气势矜好身手者乃为之君子不尚也季海清臣始以筋胜后世遂有去皮肉而专用筋者武健之余流为丑怪宜元章诮之张长史谓大字促令小小字展令大非古法也张猛龙碑结构为书家之至而短长俯仰各随其体观古钟鼎书各随字形大小活动圆备故知百物之状自小篆兴持三尺法剪截齐割已失古意然隶楷始兴犹有异态至唐碑盖不足观矣唐碑惟马君起浮图奇姿异态回絶常制吾于行书取兰亭于正书取张猛龙各极其变化也本朝书有四家皆集古大成以为楷集分书之成伊汀洲也集隶书之成邓顽伯也集帖学之成刘石庵也集碑之成张廉卿也鲁公书如宋开府碑之高浑絶俗八关齐之气体雍容昔人以为似瘗鹤铭者诚为絶作盖鲁公无体不有卽如离堆记若无可考后世岂以为鲁公书乎然麻姑坛握拳透爪乃是鲁公得意之笔所谓字外出力中藏棱鲁公诸碑当以为弟一也圣教序唐僧怀仁所集右军书位置天然章法秩理可谓异才此与国朝黄亭集唐人诗剪裁缝纫皆若已出可谓无独有偶矣然集字不止怀仁僧大雅所集之吴文碑亦用右军书尤为逋峭古今集右军书凡十八家以开福寺为最不虚也此犹之刘凤诰之集杜诗乎完白山人计白当黑之论熟观魏碑自见无不极茂密者若杨军张猛龙尤其显然卽石门铭郑文公朱君山之奇逸亦无不然乃知疎处可使走马密处不使通风直善言魏碑者至于隋唐疎朗雍容书乃大变岂一统之会宜尔邪柳诚悬平西王碑学伊阙石龛而无其厚气且体格未成时柳公年已四十余书乃如此可知古之名家亦不易就后人或偁此碑则未解书道者也书若人然须备筋骨血肉血浓骨老筋藏肉莹加之姿态奇逸可谓美矣吾爱米友仁书殆亦散僧人圣者求之北碑六十人造像李超亦可以当之灵庙碑阴佳絶其将军宁鸟洛陵江高州等字笔墨浑穆大有石鼓琅琊台石经笔意眞正书之极则得其指甲可无唐宋人矣惠辅造像记端丰峻整峩冠方袍其官人气象字仅三四分而笔法茂密大有唐风矣龙门造像自为一体意象相近皆雄峻伟茂极意发宕方笔之极轨也中惟法生用圆笔耳北海王元详笔虽流美仍非大异惟优塡王则气体卑薄可谓非种在必锄者故举龙门皆偁其方笔也魏碑大种有三一曰龙门造像一曰云峰石刻一曰冈山尖山铁山摩崖皆数十种同一体者龙门为方笔之极轨云峰为圆笔之极轨二种争盟可谓极盛四山摩崖通隶楷备方圆高浑简穆为擘窠之极轨也龙门二十品中自法生北海优塡外率皆雄拔然约而分之亦有数体杨大眼魏灵藏一弗惠感道匠孙秋生郑长猷沉着劲重为一体长乐王广川王太妃矦高树端方峻整为一体解伯达齐郡王佑峻骨妙气为一体慈香安定王元燮峻荡奇伟为一体总而名之皆可谓之龙门体也枳阳府君笔法之佳固也考其体裁可见隶楷之变质其文义絶无谀墓之词体与元常诸帖近眞魏晋之宗风也葛府君字少难得佳搨宝子太高惟此碑字多而搨佳当为正书古石弟一本六朝笔法所以过絶后世者结体之密用笔之厚最其显著而其笔画意势舒长虽极小字严整之中无不纵笔势之宕往自唐以后局促褊急若有不终目之势此眞古今人之不相及也约而论之自唐为界唐以前之书密唐以后之书疎唐以前之书茂唐以后之书凋唐以前之书舒唐以后之书迫唐以前之书厚唐以后之书薄唐以前之书和唐以后之书争唐以前之书涩唐以后之书滑唐以前之书曲唐以后之书直唐以前之书纵唐以后之书敛学者熟观北碑当自得之龙藏寺秀韵芳情馨香溢时然所得自齐碑出齐碑中灵塔铭百人造像皆于瘦硬中有清腴气龙藏变化加以活笔遂觉青出于蓝耳褚河南则出于龙藏并不能变化之

广艺舟双楫卷五执笔弟二十朱九江先生执笔法曰虚拳实指平腕竖锋吾从之学苦于腕平则笔不能正笔正则腕不能平因日窥先生执笔法见食指中指名指层累而下指背圆密如法为之腕平而笔正矣于是作字体气丰匀筋力仍未沉劲先生曰腕平当使杯水置上而不倾竖锋当使大指横撑而出夫职运笔者腕也职执笔者指也如法为之大指所执愈下掌背愈竖手眼骨反下欲切案筋皆反纽抽掣肘及肩臂抽掣既紧腕自虚悬通身之力奔赴腕指间笔力自能沉劲若饥鹰侧攫之势于是随意临古碑皆有气力始知向不能书皆由不解执笔以指代运故笔力靡弱欲卧纸上也古人作书无用指者笔阵图曰点画波撇屈曲须尽一身之力而送之夫用指力者以指拨笔腕且不动何所用一身之力哉欲用一身之力者必平其腕竖其锋使筋反纽由腕入臂然后一身之力得用焉或者乃谓拨镫法始自唐人六朝无不参指力者可以笔阵图说证之徧求六朝亦无用指运笔之说也学者欲执笔先求腕平次求掌竖后以大指与中指相对擫管令大指之势倒而仰中指之体直而垂名虽曰执实则紧夹其管李后主所云在大指上节下端中指着指尖名指在爪甲肉之际也大指中指夹管己自成书然患其气浮而不沉体超而不稳又患腕平则笔锋多偃向右故以名指擫之使左又患其擫力推之使外也则以食指擫之使内四指争力势相蹙廹锋自然中正浑全掌自虚腕自圆筋自左纽而通身之力出矣自后汉崔子玉传笔法至锺王下逮永禅师永传虞世南世南传陆柬之柬之传其侄彦远彦远传张长史长史传崔邈邈以授韩方明方明曰置笔于大指节前大指齐中指相助为力指自然实掌自然虚卢携述羲献以来相传笔法曰大指擫中指敛弟二指拒无名指林韫传卢肇拨镫法亦云以笔管着中指尖令圆活易转运其法与今同盖足踏马镫浅则易转运拨镫二字诚为妙譬盖崔杜之旧轨锺王之正传也以指运笔之说惟唐人翰林密论乃有之其法曰作点向左以中指斜顿向右以大指齐顿作横画皆用大指遣之作策法仰指抬笔上作勒法用中指钩笔涩进覆画以中指顿笔然后以大指遣至尽处自尔之后指运之说大盛韩方明所讥今人置笔富节碍其转动拳指塞掌絶其力势然则唐人之书固多不善执笔者矣宋人讲意态无施不可东坡乃有把笔无定法要使弱而寛以永叔指运而腕不知为妙盖爱取姿态故也夫以数指俯仰运送其力有几运送亦不能出分寸外苟过寸字己滞于用然则又易执笔法乎则未得国能失其故步矣东坡操之至熟变化生新其诗曰貌妍容有颦璧美何妨椭亦其不足之故孙寿以龋齿堕马为美己非硕人颀颀模范矣在东坡犹可然由此遂远逊古人后人勿震于东坡而欲效颦也夫用指力者笔力必困弱欲卧纸上势为之也包愼伯之论书精细之至为后世开山然以其要归于运指谓大指能揭管则锋自开引欧苏之说以为证乃谓握之太紧力止在管而不在毫端其书必抛筋露骨枯而且弱其说粗谬可笑盖愼伯好讲墨法又好言万毫齐力不得其故而思借助于指不知握笔旣紧腕平掌竖俾手眼之势欲斜切于案以腕运笔欲提笔则毫起欲顿笔则毫铺顿挫则生姿行笔战掣血肉满足运行如风雄强逸荡安有抛筋露骨枯弱之病愼伯自偁其书得于简牍颇伤婉丽则逸少龙威虎震大令跳宕雄奇岂非简牍乎不自知婉弱之由败绩在指而反攻运腕之弱不其諆乎此诚智者千虑之失余虑人惑于愼伯之说故亟正之执笔高下亦自有法卫夫人眞书执笔去笔头二寸此盖就汉尺言汉尺二寸仅今寸许然亦以为卫夫人之说为寸外大字言之大约执笔总以近下为主卢曰执笔浅深在去纸远近远则浮泛虚薄近则揾锋体重体验甚精包愼伯述黄小仲法曰布指欲其疏则谬执笔欲其近则有得之言也近人执笔多高盖惑于卫夫人之说而不知考亦由宋明相传多作行草不能眞楷之故盖其执笔太高画势虚浮故不能正书也近人又矜言执笔欲近之说以为不传之柲亦为可笑吾自解执笔卽已低下人多疑之吾亦不能答其揾重之故阅诸说颇讶其暗合后乃知吾腕平大指横撑执笔自不得不近下以此知苟得共本其末自有不待学而能者矣包愼伯又述王瞿言管须向左后稍偃自能逆入平出卷毫而行此法不止矜为秘传且托于神授矣吾腕欲平而大指撑出管常微偃右自学执笔时卽能逆入平出卷毫而行矣盖常人执笔腕斜欹案上大指向上笔管必斜右毫尖必向左落笔旣顺画则毫尖向上竖则毫尖向左其锋全在边线故未能万毫齐力若腕能平使手眼几欲切案则无论如何执法管自向左但锋仍自外耳惟以中指直擫之则锋自向内又有大指横撑直出拒之食指亦横出作楕圆形以指尖推笔故管自向左锋自迤后向左名指控禁之则锋自定笔在四指之尖转动空活故类拨镫王侍中书诀所谓中控前冲拇左食右名禁后从皆悉暗合侍中用冲禁二字尤精盖不用大指食指尖推笔则不得为冲名指在外禁定其笔只能谓之禁不能谓之拒也然吾之暗合古法亦不出腕平欲置杯水而不倾大指横撑而出二语而已黄小仲云食指须高如鹅头昻曲欲其如是大指横撑出拒笔食指自有是势故苟能腕平指横则王侍中石本之诀小仲不传之秘仲瞿神授之说愼伯累牍之言皆已备有无遗富哉言乎故学贵有本小艺亦其理也吾为之语曰平腕欲手眼之向下横撑大指欲其指平而执低手眼向下则腕反而筋纽大指横平下拒则掌竖而食指昻右腕挺开则锋正对凖腕悬而肩背力出左腕挺开贴案则气势停匀右腕益虚活如此则八面完全险劲雄浑篆眞行草无不得势矣盖隶书横匾故勒为最难其努次之腕开则得横势顺势行之则画平满有气对凖则努垂下自有势筋纽则险劲自出自此学书无施不可视其学之深浅高低以为其书品之高下耳丞相偁下笔如鹰隼攫拏中郎笔势洞达右军曰字势雄强详观索靖王导右军大令鲁公草书及天发神谶北碑中若杨大眼魏灵藏惠感诸造像巨刃挥天大刀所阵无不以险劲为主若不得执笔之势如何能之愼伯之论书虽精其见间及此然未尝论及腕平大指横撑之说想愼伯尙未知之故用工至深而终伤婉弱吾偶得此又证以古法及愼伯之法无不吻合虽用力过浅未及于古然欲阶古人舍是则出不由户莫能致也吾亦不欲缄秘之以示子弟俾继此而神明之或有成焉缀法弟二十一书法之妙全在运笔该举其要尽于方圆操纵极熟自有巧妙方用顿笔圆用提笔提笔中含顿笔外拓中含者浑劲外拓者雄强中含者篆之法也外拓者之法也提笔婉而通顿笔精而密圆笔者萧散超逸方笔者凝整沉着提则筋劲顿则血融圆则用抽方则用絜圆笔使转用提而以顿挫出之方笔使转用顿而以提絜出之圆笔用绞方笔用翻圆笔不绞则痿方笔不翻则滞圆笔出以险则得劲方笔出以颇则得骏提笔如游丝袅空顿笔如狮狻蹲地妙处在方圆并用不方不圆亦方亦圆或体方而用圆或用方而体圆或笔方而章法圆神而明之存乎其人矣求之古碑杨大眼魏灵藏始平公郑长猷灵感张猛龙始兴王隽修罗高贞等碑方笔也石门铭郑文公瘗鹤铭刁遵高湛敬显儁龙藏寺等碑圆笔也爨龙颜李超李仲璇解伯达等碑方圆并用之笔也方圆之分虽云导源篆隶然正书波磔全出汉分汉分中实备方圆如裒斜郙阁孔谦尹宙东海庙曹全石经皆圆笔也衡方张迁白石神君上尊号受禅皆方笔也盖方笔便于作正书圆笔便于作行草然此言其大较正书无圆笔则无宕逸之致行草无方笔则无雄强之神则又交相为用也以腕力作书便于作圆笔以作方笔似稍费力而尤有矫变飞动之气便于自运而亦可临仿便于行草而尤工分楷以指力作书便于作方笔不能作圆笔便于临仿而难于自运可以作分楷不能作行草可以临欧柳不能临郑文公瘗鹤铭也故欲运笔必先能运腕而后能方能圆也然学之之始又宜先方笔也古人笔法至多然学者不经师授鲜能用之但多见碑刻多临细验自有所得善乎张长史告裴儆曰倍加工学临冩书法当自悟耳可见昔人亦无奇特秘诀也即其告鲁公亦曰执笔圆畅布置合宜纸笔精佳变通适怀此数语至庸而书道之精诚不外此若言简而该有李华之说曰用笔在乎虚掌而实指缓衂而急送意在笔前字居笔后不拙不巧不今不古华质相半又曰有二字神诀截也拽也所谓截拽者谓未可截者截之可以己者拽之后有山谷殆得此诀以名家者也窦臮论书七十余字甚精可玩黄小仲论书以章法为主在牝牡相得不计点画工拙包愼伯因为大九宫之论然古人实已有之张怀瓘曰偃仰向背阴阳相应鳞羽参差峰峦起伏迟涩飞动射空玲珑尺寸规度随字变转此论小九宫而施之大九宫尤精妙故曰一字则功妙盈虚连行则巧势起伏行笔之法十迟五急十曲五直十藏五出十起五伏此己曲尽其妙然以中郎为最精其论贵疾势涩笔又曰令笔心常在点画中笔软则奇怪生焉此法惟平原得之篆书则李少温草书则杨少师而己若能如法行笔所谓虽无师授亦能妙合古人也古人作书皆重藏锋中郎曰藏头护尾右军曰弟一须存筋藏锋灭迹隠端又曰用尖笔须落笔混成无使豪露所谓筑锋下笔皆令完成也锥画沙印印泥屋屚痕皆言无起止卽藏锋也古人论书以势为先中郎曰九势卫怛曰书势羲之日笔势盖书形学也有形则有势兵家重形势拳法亦重扑势义固相同得势便则巳操胜算右军笔势论曰一正脚手二得形势三加遒润四兼拗拔张怀瓘曰作书必先识势则务迟涩迟涩分矣求无拘系拘系亡矣求诸变态变态之旨在乎奋斫奋斫之理资于异状异状之变无溺荒僻荒僻去矣务于神采善乎轮扁之言曰得于心而应于手庖丁之言曰以神遇不以目视官虽止而神自行新理异态变出无穷如是则血浓骨老筋藏肉莹譬道士服炼既成神釆王长逈絶常人也新理异态古人所贵逸少日作一字须数种意故先贵存想驰思造化古今之故寓情深郁豪放之间象物于飞潜动植流峙之大可以疾涩通八法之则以阴阳备四时之气新理异态自然佚出少温自谓于天地山川日月星辰云露草木文物衣冠皆有所得虽文士夸妄之语然冩黄庭则神游缥缈书告誓则情志沈郁能移人情乃为书之至极佛法言声色触法受想行识以想触为大书虽小技其精者亦通于道焉侧之必收勒之必涩啄之必峻努之必战此千古书家之公论诸家所必同者也然诸家于八法体势各异但熟玩诸碑可得之行笔之间亦无异法在乎熟之而己唐太宗日缓则滞而无筋急则病而无骨横豪侧管则纯慢而多肉竖笔直锋则干枯而露骨及其悟也思与神合同乎自然吾谓书法亦犹佛法始于戒律精于定慧证于心源妙于了悟至其极也亦非口手可传焉古人言行草笔法有极详明者陈绎曾曰字一寸蹲七厘提五厘捺九厘尽一分清劲者减三初学提活蹲轻则肉圆老成提紧蹲重则肉历削然此只就常法言之令学者有下手处然如始平公等碑岂可复泥此邪唐后人作书只能用轻笔不能用肥笔山谷谓瘦硬易作肥劲难得东坡谓李国主不为瘦硬便不成书益以见魏人笔力之不可及也夫学书犹学射也射者内志正外体直持弓注矢引满而后发无远无近无左无右期中的焉弓不欲强强则爆不欲弱弱则弛夫书者正体执笔选毫调墨使之浓淡得刚柔中亦奚以异古者以射选士今以书亦何选哉夫书道犹兵也心意者将军也腕指者偏裨也锋者先锋也副毫者众队也纸墨者器械也古之书论犹古兵法也古碑犹古陈图也执笔者朿伍也运笔者调卒也选毫者选锋也将军不熟于古兵法阵图则无以为将军徧裨不习熟将军之意恉而致之士卒不能朿伍或朿伍不严则无以为偏裨毫不受令则为骄兵受令而众队不齐心则为偏师为散勇将卒至矣器械不精良或精良而不善用亦无以杀敌致果有一于此皆可致败名将练兵岂可使有懈可系哉若夫百练之师熟于古兵法加以神明变化武穆曰运用之妙则在一心此又存乎其人矣墨之为器械也譬之今曰其犹炮乎用何钢质受药多少皆有分度犹墨之浓淡稠稀也墨太溃则散太爆则枯东坡论墨谓如小儿眼睛每起必研墨一斗供一日之用盖古人用墨必浓厚观晖福寺温泉颂定国寺丰厚无比所以能致此者万毫齐力而用墨浆浓色深故能黝然作深碧色也笔墨之交亦有道笔之着墨三分不得深浸至毫弱无力也干研墨则湿点笔湿研墨则干点笔太浓则肉滞太淡则肉薄然与其淡也宁浓有力运之不能滞也纸法古人寡论之然亦须令与笔墨有相宜之性始可为书若纸刚则用柔笔纸柔则用刚笔两刚如以锥画石两柔如以泥洗泥旣不圆畅神格亡矣今人必以羊毫矜能于蜡纸是必欲制梃以挞秦楚也岂见其利乎昔人谓学者当用恶笔令后不择笔虽则云然而器械不精亦不能善其事故伯阶非流纨体素不妄下笔若子邑之纸研染辉光仲将之墨一点如漆若令思挫于弱毫数屈于陋墨言之使人于邑侍中之叹岂为谬欤学叙弟二十二今天下人士学之难成者非独其人之惰学亦教之无其序也蒙偲就传不事小学而读大学舍名物训诂而言性理故有号偁学人问以度数之实而瞢如者其它未学文史而遽为八股未临碑刻而遽冩卷折皆顚倒舛戾失序之尤卽以临碑刻观之则亦昧于本未先后之序既以用力多而蓄德鲜久之则懈畏不敢为此所以难成也学书有序必先能执笔固也至于作书先从结构入画平竖直先求体方次讲向背往来伸缩之势字妥贴矣次讲分行布白之章求之古碑得各家结体章法通其疎密远近之故求之书法得各家秘藏验方知提顿方圆之用浸淫久之习作熟之骨血气肉精神皆备然后成体体既成然后可言意态也记日体不备君子谓之不成人体不备亦谓之不成书也作书宜从何始宜从大字始笔阵图曰初学先大书不得从小然亦以二寸一寸为度不得过大也学书行草宜从何始宜从方笔始以其画平竖直起收转落皆有笔迹可按将来终身作书冩碑皆可方整自不走入奇衺也学书宜用九宫格摹之当长肥加倍尽其笔势而纵之盖凡书经刻石摹搨必有瘦损加倍临之乃仅得古人原书之意也字在一二寸间而方笔者以何碑为美张猛龙碑额杨翚碑额字皆二寸最为丰整有势可学者也寸字方笔之碑以龙门造像为美曰穆陵亮夫人尉迟造像体方笔厚画平竖直宜先学之次之杨大眼骨力峻拔徧临诸品终之始平公极意峻宕骨格成形体定得其势雄力厚一生无靡弱之病且学之亦易似吾教十龄小女作书十二日便有意势且有拙厚峻秀之气矣学书必须摹仿不得古人形质无自得性情也六朝人摹仿己盛北史赵文深周文帝令至江陵影覆寺碑影覆卽唐之向搨也欲临碑必先摹仿摹之数百过使转行立笔尽肖而后可临焉能作龙门造像矣然后学李仲璇以活其气旁及始兴王碑温泉颂以成其形进为皇甫鳞李超司马元兴张黑女以博其趣六十人造像杨翚以隽其体书骎骎乎有所入矣于是专学张猛龙贾思伯以致其精得其绵密奇变之意至是也习之须极熟冩之须极多然后可久而不变也然后纵之猛龙碑阴曹子建以肆其力竦之吊比干文以肃其骨疎之石门铭郑文公以逸其神润之梁石阙瘗鹤铭敬显隽以丰其肉沈之朱君山龙藏寺吕望碑以华其血古之嵩高鞠彦云以致其朴杂学诸造像以尽其态然后举之枳阳府君爨龙颜灵庙阴晖福寺以造其极学至于是其几于成矣虽然犹未也上通篆分而知其源中用隶意以厚其气旁涉行草以得其变下观诸碑以备其法流观汉瓦晋砖而得其奇浸而淫之酿而酝之神而明之能如是十年则可使欧虞抗行禇薛扶毂鞭笞颜柳而狎畜苏黄矣尙何赵董之足云吾于此事颇用力倾囊倒箧而出之不止金针度与也若能如是为学徧临诸碑虽不学一唐人碑岂患不成若急于干禄不能尔许亦须依此入手博学数种以植其干厚其力雄其笔逸其韵然后学唐碑若裴镜民灵庆池郭家庙张兴樊府君李靖唐俭臧怀恪冯宿不空和尚云麾将军马君起浮图罗周敬诸碑则亦可通古通今若夫入手之叙则万不可误耳书体既成欲为行书博其态则学阁帖次及宋人书以山谷最佳力肆而态足也勿顿学苏米以陷于徧颇剽佼之恶习更勿误学赵董荡为软滑流靡一路若一入迷津便堕阿鼻牛犁地狱无复超度飞升之日矣若直书未成亦勿遽学用笔如飞习之旣惯则终身不能为眞楷也述学弟二十三吾十一龄侍先祖教授公讳赞修字述之于连州官舍含饴爬枣暇辄弄笔先祖始教以临乐毅论及欧赵书课之颇严然性懒钝家无佳搨久之不能工也将冠学于朱九江先生[讳次琦号子襄]先生为当世大儒余事尤工笔札其执笔主平腕竖锋虚拳实指盖得之谢兰生先生为黎山人二樵之传也于是始学执笔手强甚昼作势夜画被数月乃少自然得北宋搨醴泉铭临之[铭为潘木君先生铎赠九江先生者潘公时罢晋抚于役河南尽以所藏书籍碑版七千卷为赠用蔡邕赠王粲例也前辈风流盛德如此附记之]始识古人墨气笔法少有入处仍苦凋疎后见陈兰甫京卿谓醴泉难学欧书惟有小欧道因碑可步趋耳习之果茂密乃知陈京卿得力在此也因并取圭峰虞恭公玄秘塔颜家庙临之乃少解结构盖虽小道非得其法无由入也间及行草取孙过庭书谱及阁帖橅之姜尧章最偁张芝索靖皇象章草以时人罕及因力学之自是流观诸帖又隳苏米窝白中稍矫之以太傅宣示戎辂荐季直诸帖取其拙厚实皆宋明钩刻不过为邢侗王宠奴隶耳时张延秋编修相谓帖皆翻本不如学碑吾引白石毡裘之说难之盖溺旧说如此少读说文尝作篆隶苦峄山及阳冰之无味问九江先生偁近人邓完白作篆弟一因搜求之粤城苦难得壬午入京师乃大购焉因并得汉魏六朝唐宋碑版数百本从容玩索下笔颇远于俗于是翻然知帖学之非矣惟吾性好穷理不能为无用之学最懒作字取大意而已及久居京师多游厂肆日购碑版于是尽见秦汉以来及南北朝诸碑泛滥唐宋乃知隶楷变化之由派别分合之故世代迁流之异湖州沈刑部子培当代通人也谓吾书转折多圆六朝转笔无圆者吾以郑文公证之然由此观六朝碑悟方笔无笔不断之法画必平长又有波折于朱君山碑得之湖北有张孝亷裕钊亷卿曾文正公弟子也其书高古浑穆点画转折皆绝痕迹而意态逋峭特甚其神韵皆晋宋得意处真能甄晋陶魏孕宋梁而育齐隋千年以来无与比其在国朝譬之东原之经学稚威之骈文定庵之散文皆特立独出者也吾得其书审其落墨运笔中笔必折外墨必连转必提顿以方为圆落必含蓄以圆为方故为鋭笔而实留故为涨墨而实洁乃大悟笔法又得邓顽伯楷法苍古质朴如对商彝汉玉眞灵庙碑阴之嗣音盖顽伯生平冩史晨礼器最多故笔之中锋最厚又临南北碑最伙故其气息规模自然高古夫艺业惟气息最难愼伯仅求之点画之中以其画中满为有古法尙未为知其深也赵撝叔学北碑亦自成家但气体靡弱今天下多言北碑而尽为靡靡之音则赵撝叔之罪也夫精于篆者能竖精于隶者能画精于行草能点能使转熟极于汉隶及晋魏之碑者体裁胎息必古吾于完白山人得之完白纯乎古体张君兼唐宋体裁而铸冶之尤为集大成也阮文达南北书派论谓必有英絶之士领袖之者意在斯人乎吾执笔用九江先生法为黎谢之正传临碑用包愼伯法愼伯问于顽伯者通张亷卿之意而知下笔用墨浸淫于南北朝而知气韵胎格惜吾眼有神吾腕有鬼不足以副之若以暇日深至之或可语于此道乎夫书小艺耳本不足述亦见凡有所学非深造力追未易有得况大道邪

广艺舟双楫卷六榜书弟二十四榜书古曰署书萧何用以题苍龙白虎二阙者也今又偁为擘窠大字作之与小字不同自古为难其难有五一曰执笔不同二曰运管不习三曰立身骤变四曰临仿难周五曰笔毫难精有是五者虽有能书之人熟精碑法骤作榜书多失故步盖其势也故能书之后当复有事以其别有门户也榜书有尺外者有数寸者当分习之先习数寸者可以摹写笔力能拓起收使转笔笔完具既精熟可以拓为大字矣杜工部曰九龄书大字有作成一囊则古人童年先作大字可见矣学榜书虽别有堂壁要亦取古人大字精者临写之六朝大字犹有数碑太祖文皇帝石阙泰山经石峪淇园白驹谷皆佳碑也尚有尖山冈山铁山摩崖率大书佛号赞语大有尺余凡数百字皆浑穆简静余多参隶笔亦复高絶榜书亦分方笔圆笔亦导源于锺卫者也经石峪圆笔也白驹谷方笔也然自以经石峪为弟一其笔意略同郑文公草情篆韵无所不备雄浑古穆得之榜书较观海诗尤难也若下视鲁公祖关逍遥楼李北海景福吴琚天下弟一江山等书不啻兠率天人视沙尘众生矣相去岂有道里计哉东坡曰大字当使结密而无间此非榜书之能品试观经石峪正是宽绰有余耳作榜书须笔墨雍容以安静简穆为上雄深雅健次之若有意作气势便是伧父凡不能书人作榜书未有不作气势者此实不能自揜其短之迹昌黎所谓武夫桀颉作气势正可鄙也观经石峪及太祖文皇帝神道若有道之士微妙圆通有天下而不与肌肤若冰雪绰约如处子气韵穆穋低眉合掌自然高絶岂暇为金刚努目邪白驹谷之体转折点画皆以数笔成一笔学者不善学尤患板滞更患无气此是用方笔者方笔写榜书最难然能写者庄雅严重美于观望非深于北碑者寡能为之而无弊也自萧何题署之后梁鹄韦诞卫觊盛以此偁唐时殷仲容资圣王知敬清禅并知名一时盖榜书至难故能书者致为世重也北人工为署书其知名者并着于时题洛京宫殿门板则有沈含馨江式北京台殿楼观宫门题署则窦遵瑾周天和时露寝成赵文深以题榜之功除赵兴守每须题榜辄复追之其重榜书至矣故榜书当以六朝为法东坡安致惜无古逸之趣米老则倾佻跳荡若孙寿堕马不足与于斯文吴兴香光并伤怯弱如璇闺静女拈花斗草妍妙可观若举石臼面不失容则非其任矣自元明来精榜书者殊尠以碑学不兴也吾所见寡陋惟朱九江先生所书朱氏祖祠额雄深绝伦不复知有平原矣吴中丞荷屋则神采雍容气韵絶佳数寸大字莫如郑道昭太基仙坛及观海岛诗高气秀韵馨芬溢目般若碑愼伯盛偁之以为古今石本隶楷弟一谓其雄浑简静则诚有之遽臆定为西晋人书则不无嗜痂之癖考般若碑是北齐书也梁碑神道渊穆极矣然各体不同简王则高浑雍容靖王则丰整酣逸忠武王则茂密美致新理异采吴平忠矦匀整安静忠武王酷肖刁遵吴平忠矦甚类苏慈若能展作榜书固当独出冠时然吾未见能之者也云峯山石刻体高气逸密致而通理如仙人啸树海客泛槎令人想象无尽若能以作大字其秾姿逸韵当如食防风粥口香三日也瘗鹤铭如瑶岛散仙阳阿晞发般若碑与南康简王始兴忠武四碑比肩眞可为四渎通流于后世矣平原中兴颂有营平之苍雄东方朔画赞似周勃之厚重蔡君谟洛阳桥记体近中兴同偁于时此以雄健胜者八关齐骨肉停匀绝不矜才使气昔人以为似鹤铭诚为近之宋人数寸书则山谷致佳如龙蠖蛰启伸盘复行可肩随太基观海诸碑后正不必以古今论但嫌太妩媚耳篆书大者惟有少温般若台体近咫尺骨气遒正精采冲融允为楷则隶之大者莫若冈山摩崖其次则唐隶之泰山铭宋隶之山河堰俱可临写也近西法日精有显微镜大数千倍者凡有佳碑悉可作榜书观则并不以区区数碑限矣榜书操笔亦与小字异韩方明所谓摄笔以五指垂下捻笔作书盖伸臂代管易于运用故也方明又有握笔之法捻拳握管于掌中其法起于诸葛诞后王僧虔用之此殆施于尺字者邪作榜书笔毫当选极长至二寸外软美如意者方能适用纸必当用泾县他书笔畧不佳尚可勉强惟榜书极难眞所谓非精笔佳纸晴天爽气不能为书盖又过于小楷也字过数尺非笔所能书持碎布以代毫伸臂肘以代管奋身厉气濡墨淋漓而已若拓至寻丈身手所不能为或谓持帚为之吾谓不如聚米临碑出以双钩之易而美观也行草弟二十五近世北碑盛行帖学渐废草法则既灭絶行书简易便于人事未能遽废然见京朝名士以书负盛名者披其简牍与正书无异不解使转顿挫令人可笑岂天分有限兼长难擅邪抑何钝拙乃尔夫所为轩碑者为其古人笔法犹可考见胜帖之娄翻失眞耳然简札以妍丽为主奇情妙理瓌姿媚态则帖学为尙也碑本皆眞书而亦有兼行书之长如张猛龙碑阴笔力惊絶意态逸宕为石本行书弟一若唐碑则怀仁所集之圣教序不复论外此可学犹有三碑李北海之云麾将军寓奇变于规矩之中颜平原之裴将军藏分法于奋斫之内令狐夫人墓志使转顿挫毫芒皆见可为学行书石本佳碑以笔法有人处也帖以王着阁帖为鼻祖佳本难得然赖此见晋人风格慰情聊胜无也续阁帖之绪者有潘师旦之绛帖虽诮嬴瘠而清劲可喜宝月大师之潭帖虽以肉胜而气体有余蔡京大观帖刘焘太清楼帖曹士冕星凤楼帖以及戏鸿快雪停云余清各有佳书虽不逮昔人亦可一观择其著者师之惟国朝玉虹鉴眞虽出张得天之手而笔锋毫发皆见致可临学吾粤诸帖以叶氏风满楼帖为佳过于吴氏筠清馆也吴荷屋中丞专精帖学冠冕海内箸有帖镜一书皆论帖本吾恨未尝见之海内好事必有见者傥有以引伸之邪学草书先写智永千文过庭书谱千百过尽得其使转顿挫之法形质具矣然后求性情笔力足矣然后求变化乃择张芝索靖皇象之章草若王导之疎王珣之韵谢安之温锺繇雪寒丙舍之雅右军诸贤散势乡里苦热奉橘之雄深献之地黄奉对兰草之沉着随性所近而临仿之自有高情逸韵集于笔端若欲复古当写章草史孝山出师颂致足学也学兰亭但当师其神理奇变若学面貌则如美伶候坐虽面目充悦而语言无味若师争坐位三表则为灌夫骂坐可永絶之王侍中曰杜度之书杀字甚安又偁锺卫梁韦之书莫能优劣但见其笔力惊绝吾谓行草之美亦在杀字甚安笔力惊绝二语耳大令沉酣矫变当为弟一宋人讲意态故行草甚工米书得之后世能学之者惟王觉斯耳宋人之书尤爱山谷虽昻藏郁拔而神闲意秾入门自媚若其笔法瘦劲婉通则自篆来吾以山谷为行篆鲁公为行隶北海为行分也山谷书至多而玉虹鉴眞所刻阴长生诗有高谢风尘之意当为第一米友仁书中含南宫外拓而南宫佻僄过甚俊若跳掷则有之殊失庄若对越之意若小米书则深奇秾缛肌态丰嫮矣岳忠武书力斫余地明太祖书雄强无敌宋仁宗书骨血峻秀深似龙藏然则豪伟丈夫胸次絶人点画自异然其工夫亦正不浅也元康里子山明王觉斯笔鼓宕而势峻密眞元明之后劲明人无不能行书倪鸿宝新理异态尤多乃至海刚峯之强项其笔法奇矫亦可观若董香光虽负盛名然如休粮道士神气寒俭若遇大将整军厉武壁垒摩天旌旗变色者必裹足不敢下山矣得天专师思白而加变化然体颇恶俗石庵亦出于董然力厚思沈筋摇胍聚近世行草书作浑厚一路未有能出石庵之范围者吾故谓石庵集帖学之成也吾粤书家有苏古侪张药房黎二樵冯鱼山宋芷湾吴荷屋谢兰生诸家而吴为深美抗衡中原实无多让愼伯书品不偁之可异也先师朱九江先生于书道用工至深其书导源于平原蹀躞于欧虞而别出新音相斯所谓鹰隼攫搏握拳透爪超越陷阱有虎变而百兽跧气象鲁公以后无其伦比非独刘姚也元常曰多力丰筋者圣识者见之当知非阿好焉但九江先生不为人书世罕见之吾观海内能书者惟翁尙书叔平似之惟笔力气魄去之远矣干禄弟二十六赵壹非草曰乡邑不以此较能朝廷不以此科吏博士不以此讲试四科不以此求备诚如其说书本末艺即精良如韦仲将至书凌云之台亦生晚悔则下此锺王禇薛何工之足云然北齐张景仁以善书至司空公则以书干禄盖有自来唐立书学博士以身言书判选士故善书者众鲁公乃为箸干禄字书虽讲六书意亦相近于是乡邑较能朝廷科吏博士讲试皆以书盖不可非矣国朝列圣宸翰皆工妙绝伦而高庙尤精承平无事南斋供奉皆争妍笔札以邀睿赏故翰林大考试差进士朝殿试散馆皆舍文而论书其中格者编捡超授学士进士殿试得及第朝考厕一等上者魁多士下者入翰林其书不工者编检罚俸进士庶吉士散为知县御史言官也军机政府也一以书课试下至中书教习皆试以楷法内廷笔翰南齐供之而诸翰林时分其事故词馆尤以书为专业马医之子苟能工书虽目不通古今可起徒步积资取尚侍耆老可大学士昔之以书取司空公而诧为异闻者今皆是也苟不工书虽有孔墨之才曾史之德不能阶清显况敢问卿相是故得者若升天失者若坠地失坠之由皆以楷法荣辱之所关岂不重哉此眞学者所宜絶学捐书自竭以致精也百余年来斯风大扇童子之试已系去取于是负床之孙披艺之子猎缨捉衽争言书法提笔伸纸竞讲折策惜其昧于学古徒取一二春风得意者以为随时不知中朝大官未尝不老于文艺欧赵旧体晋魏新裁所阅己多岂无通识何必陈陈相因涂涂如坿而后得哉俗间院体间有高标实则人数过多不能尽弃然见弃者固己多也惟考其结构颇与古异察其揩抹更有时宜虽导源古人实别开体制犹唐人絶律原于古体而音均迥异宋人四六出于骈俪而引缀絶殊其配制均停调和安协修短合度轻重中衡分行布白纵横合乎阡陌之经引笔着墨浓淡灿乎珠玉之彩缩率更鲁公于分厘之间运龙跳虎卧于格式之内精能工巧遏越前载此一朝之絶诣先士之化裁晋唐以来无其伦比班固有言盖禄利之道然也于今用之蔚为大国虽卑无高论聊举所闻穷壤新学或有所助云尔今应制之书约分二种一曰大卷应殿试者也一曰白折应朝考者也试差大考御史军机中书教习皆用白折岁科生员童子试则用薄纸卷字似折而畧大则折派也优拔朝考翰林散馆则用厚纸大卷而字畧小则策派也二者相较折用为多风尚时变畧与帖同盖以书取士启于乾隆之世当斯时也盛用吴兴间及清臣未为多觏嘉道之间以吴兴较弱兼重信本故道光季世郭兰石张翰风二家大盛于时名流书体相似其实郭张二家方板缓弱绝无剑戟森森之气彼于书道未窥堂户然而风流扇荡名重一时盖便于折策之体也欧赵之后继以清臣昔尝见桂林龙殿撰启瑞大卷专法鲁公笔笔清劲自兹以后杂体并兴欧颜赵柳诸家揉用体裁坏甚其中学古之士尙或择精一家自余购得高第之卷相承临仿坊贾翻变靡坏益甚转相师效自为精秘谬种相传涓涓不绝人习家摹荡荡无涯院体极坏良由于此其有志师古者未覩佳碑辄取九成宫皇甫君虞恭公多宝塔闲邪公乐毅论翻刻磨本奉为鸿宝朝暮仿临枯瘦而不腴靡弱而无力或遂咎临古之不工不如承时之为美岂不大可笑哉同光之后欧赵相兼欧欲其整齐也赵欲其圆润也二家之用欧体尢宜故欧体吞云梦者八九矣然欲其方整不欲其板滞也欲其腴润不欲其枯瘦也故当剂所弊而救之近代法赵取其圆美而速成也然赵体不方故咸同后多临砖塔铭以其轻圆滑利作字易成或有学苏灵芝眞容碑道德经徐浩不空和尚此二家可上通古碑实非干禄正体此不过好事者为之非通行法也吾谓九成宫难得佳本即得佳本亦疏朗不适于用虞恭公裴搨己不可得况原搨石乎姚辨志亦仅宋人翻本此二碑竟可不临欧碑通行者大则皇甫君小则温大雅可用耳率更尚有显庆二年化度题记黄叶和尚碑但颇僻学者不易购耳今为干禄计方润整朗者当以裴镜民碑为弟一是碑笔兼方圆体极匀整兼九成皇甫而一之而又字画丰满此为殷令名书唐书偁其不减欧虞者当为干禄书无上上品矣若求副者厥有唐俭又求参佐惟李靖碑皆体方用圆备极圆美者盖昭陵二十四种皆可取也近有樊府君碑道光新出其字画完好毫芒皆见虚和娟妙如莲花出水明月开天当是褚陆佳作体近塔铭而远山万里此与裴镜民皆是完妙新碑二者合璧联珠当为写折二妙几不必复他求矣大卷弥满体尙正方非笔力雄健不足鎭压宜参学颜书以撑柱之颜碑但取三本臧怀恪之清劲多宝塔之丰整郭家庙之端和皆可兼收而并用之先学清劲以美其根次学丰整以壮其气郭家庙体方笔圆又画有轻重最合时宜缩移入卷美壮可观此宜后学者也但学三碑己为大卷絶唱能专用臧怀恪尤见笔力也唐末柳诚悬沈传师裴休并以遵劲取胜皆有清劲方整之气柳之冯宿魏公先高元佑最可学直可缩入卷折大卷得此清劲可喜若能写之作折尤为遒媚绝伦裴休圭峯碑旡可安国寺少变之乃可入卷此体人人所共识者也小欧道因碑遒密峻整曾假道此碑者结体必密运笔必峻上可临古下可应制此碑有焉求其副者邠国公碑张琮碑八都坛独孤府君四碑又有于孝显碑峻整端美在苏慈虞恭公之间皆应制之佳碑也北碑亦有可为干禄之用者若能学则树骨运血当更精绝若刁遵之和静张猛龙之丽密高湛之遒美龙藏寺之雅洁凝禅寺之峻秀皆可宗师至隋碑体近率更尤为可学苏慈匀凈整洁既巳纸贵洛阳而栖岩道场舍利塔整朗丰好尤为合作凤泉寺舍利塔铭匀凈近苏慈美人董氏志娟好亦宜作折右八种者书家之常用而干禄之鸿宝也但须微变便成佳折所恶于九成皇甫虞恭公者非恶之也以碑石磨坏不可复学也必求之唐碑则小唐碑多完美石本其中极多佳书合于时趋者能购数百种费赀无多佳碑不少今举所见佳碑可为干禄法者箸之于下张兴碑秀美绝伦河南思顺坊造像记额丰美匀凈韦利涉造像精美如绛霞绚采南阳张公夫人王氏墓志婉美太子舍人翟公夫人墓志遒媚王留墓志精秀无匹李纬墓志体峻而笔圆一切如来心眞言和密似刁遵马君起浮图记体峻而美焦璀墓志茂密罗周敬墓志整秀峻爽以上随意举十数种各有佳处张兴碑之秀美直逼唐俭而罗周敬碑尤为奇絶直与时人稍能唐碑者写入大卷无异结体大小章法方长皆同大卷不变少许直可全置大卷中不期世隔千祀乃合时至是稍缩小为折亦复佳絶诚干禄弟一碑也又有一法唐开元石经皆清劲遒媚九经字样五经文字笔法皆同学者但购一本读而学之大字几及寸小注数分经文可以备诵读字书可以正讹谬师其字学清整可以人策折一举而三美备穷乡学僮无师无碑莫善于是矣厯举诸碑以为干禄之用学者得无眩于目而莫择乎吾今撮其机要导其次弟焉学者若不为学书只为干禄欲其精能则但学数碑亦可成就先取道因碑钩出加大摹写百过尽其笔力至于极肖以植其体树其骨次学张猛龙得其向背往来之法峻茂之趣于是可学皇甫君唐俭或兼苏慈舍利塔于孝显随意临数月折衷于裴镜民樊府君而致其润婉投之卷折无不如意此体似世之学欧者也参之怀恪郭庙以致其丰劲杂之冯宿魏公先以致其遒媚若用力深结作精全缩诸碑法择而为之峻拔丰美自成体裁笔性近者用功一时余则旬月苟有师法者精勤一年自可独出冠时也此不传之秘游京师来阅千碑而后得之樊府君碑轻缣素练宜于时用写折竟可专学此体虚和婉媚成字捷速敏妙无双卷折所贵者光所需者速光则欲华美不欲沉重速则欲轻巧不欲浑厚此所以与古书相背驰也卷折结体虽有人时花样仍当稍识唐碑某字某字如何结构始可免俗卷折欲光吾见梁斗南宫詹大卷所长无他一光而巳光则风华秾艶求此无他但须多写稍能调墨气爽笔匀便已能之篆贵婉而通隶贵精而密吾谓婉通宜施于折精密可施于策然策虽极密体中行间仍须极通折虽贵通体中行间仍须极密此又交相为用也折贵知白策贵守黑知白则通甚矣守黑则密甚矣故卷折欲光然折贵白光缥缈有采策贵黑光黝然而深卷折笔当极匀若画竖有轻重便是假力不完美矣气体丰匀而舒长无促迫之态笔力峻拔而爽健无靡弱之容而融之以和酣之以足操之以熟体自能方画自能通貌自能庄采自能光神自能王驾騄駬与骐骥逝越轶而腾骧论书绝句弟二十七昔尝续愼伯为论书绝句择人间罕偁者发明之及述此书论之盖详未能割爱姑坿于末隶楷谁能溯滥泉勾容片石独夐然若从变处搜灵庙应识昆仑在震迁勾容有吴葛府君碑额为正书弟一古石浑厚质穆亦自绝尘眞隶楷之鼻祖灵庙碑在隶楷交变之间意状奇古若从欲变之始言之则杨震张迁二碑实开隶楷之意矣受禅应为卫觊书邯郸韦誔比何如瓘恒世受眞传法一脉踰河走传车受禅碑颜眞卿以为锺繇刘禹钖徐浩以为梁鹄今从其同时人闻人牟准卫敬矦碑文以为卫觊书觊与邯郸湻并以古文名子瓘孙恒世传笔法恒传崔悦至宏浩为北书之宗又传江琼至式故北书率卫派也元常法乳知谁在珍重丰碑有枳阳文质蹒跚开石阙始知晋法有传方晋枳阳府君碑丰厚茂密在文质之间今传元常诸帖字体犹有其意眞元常嫡嗣也太祖文皇帝神道稍加姿美然亦魏晋正传善学者当能会之铁石纵横体势奇相斯笔法孰传之汉经以后音尘绝惟有龙颜弟一碑宋爨龙颜碑浑厚生动兼茂密雄强之胜为正书弟一昔人偁李斯篆画若铁石体若飞动可以形容之餐霞神采絶人烟古今谁可偁书仙石门崖下摩遗碣跨鹤骖鸾欲上天石门铭体能态飞逸不食人间烟火书中之仙品也琅瑘茂密集书成郙阁裦斜章法精能戒熹平变疎匾仅传古法彦云铭秦斯琅瑘石刻茂密极矣汉隶惟郙阁有此意裦斜异笔而同意熹平以后隶法大变今楷出焉惟鞠彦云墓志独有郙阁之法裦斜分法知谁继瘦硬应推吊比干风荡齐碑成一律修罗雄峻独为难吊比干文瘦硬无匹出于裦斜齐碑百余种皆以瘦硬取胜然无雄峻秀韵之味惟隽修罗碑独峻拔耳铦利森森耀戟鋋始兴碑法变锺传率更后出书名擅谁识先师贝义渊率更书有武库剑戟森森之气窦臮以为出于北齐刘珉想以其峻峭处近之其实信本南人南碑始兴王碑与率更皇甫君碑无二乃知率更所从出然南碑无不圆浑者此则先变锺法矣骨遒血莹态丰秾怀令青青秀一峰变化方圆尽奇丽光芒鳞甲若游龙怀令李超墓志骨血奇峻结撰精丽变化无端兼备方圆与张猛龙皆为结体无上上品也子建遗碑独擅场卫家体质贵雄强大刀斫阵偁无敌沉着偏兼痛快长昔人偁中郎骨势洞逹后世惟曹子建碑有之虽体杂篆隶致诮百衲衣然沉着痛快中有浑穆气象是般若正传也其开爽则启唐人矣异态新姿杂笔端行间妙理合为难谁人解作兰亭意君起浮图仔细看唐马君起浮图记字裹行间姿态百出诡制妙理变化一新而不失六朝法度猛龙之后未多见锺司徒意外巧妙絶伦多奇于此有焉鲁公端合瓣香熏茂密雄强合众芬章法已传郙阁理更开草隶裴将军鲁公书举世偁之罕知其佳处其章法笔法全从郙阁出若裴将军诗健举沉追以隶笔作之眞可谓之草隶矣南宫书评妙难量跳掷偏兼对越庄灵庆池边遗石在神锋峻立独回翔韦纵书灵庆池碑体格不出唐人是欧虞新体然龙跳虎卧兼庄若对越俊若跳掷之长且笔画完好深可宝爱山谷行书与篆通兰亭神理荡飞红层台缓步翛翛远高谢风尘属此翁宋人书以山谷为最变化无端深得兰亭三昧至其神韵絶俗出于鹤铭而加新理则以篆笔为之吾目之曰行篆以配颜杨焉欧体盛行无魏法隋人变古有唐风千年皖楚分张邓下笔苍芒吐白虹自隋碑始变疎朗率更专讲结构后世承风古法坏矣邓完白出独铸篆隶冶六朝而作书近人张廉卿起而继之用力尤深兼陶古今浑灏深古直接晋魏之传不复溯唐人何有宋明尤为书法中兴矣


