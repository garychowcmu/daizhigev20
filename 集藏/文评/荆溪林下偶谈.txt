　　钦定四库全书

　　集部九

　　荆溪林下偶谈

　　诗文评类

　　提要

　　（臣）等谨案荆溪林下偶谈四巻不着撰人名氏以所载文字好骂一条知其姓呉书中推重叶适不一而足姚士粦跋谓以水心集考之惟有即事兼谢呉民表宣义诗六首及答呉明辅一书不知即其人否案元无名氏南溪诗话引此书一条称为吴子良荆溪林下偶谈又陈栎勤有堂随録曰陈筠窻名耆卿字寿老呉荆溪名子良字明辅二人皆宗水心为文然则此书确为子良作矣子良临海人宝庆二年进士官至湖南运使太府少卿别着有荆溪集今已佚惟陈景沂全芳备祖前集载其葵花一絶句此书皆其论诗评文之语所见颇多精确所记叶适作徐道晖墓志王木叔诗序刘潜夫诗巻跋皆有不取晩唐之说盖其暮年自悔之论独详録之其识髙于当时诸人逺矣旧本八巻此本四巻姚士粦所合并也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　荆溪林下偶谈巻一

　　（宋）呉子良 撰

　　退之原性

　　退之既以仁义礼智信言性则不当立三品之论今别为三品而以三品之下者为恶则是仁义礼智信亦可谓之恶欤其言之自相抵牾如此又曰上者可学下者可制而品则孔子谓不移也夫孔子所谓下愚不移者谓其自暴自弃者尔若下者可制则不得谓之自暴自弃亦不得谓之不移也无乃亦与孔子之言异乎

　　退之作墓铭

　　曽子固云铭志义近于史而亦有与史异者葢史于善恶无不书而铭特古之人有功绩材行志义之美者惧后世不知则必铭而见之或存于庙或置于墓一也吾观退之作王适墓铭载娶侯高女一事几二百言此岂足示后耶然退之作铭数十时亦有讽有劝谅非特虗美而已题欧阳詹哀辞谓古之道不茍毁誉于人则吾之为斯文皆有实也史称刘义者持去退之金数斤曰此谀墓中人而得之者不如与刘君为寿以退之刚直不肯谀生人以取富贵乃能谀墓中人而得金耶独其与王用作神道碑所得鞍马白玉带葢表而后受退之于此固未能免俗然他无所见也义小人欲夺金而设辞耳

　　柳子厚龙城録

　　旧唐史讥退之为罗池庙碑以实柳人之妄然余按龙城録云罗池北龙城胜地也役者得白石上微辨刻书云龙城柳神所守驱厉鬼山左首福土氓制九丑予得之不详其理持欲隠余于斯欤审如是则碑中所载子厚告其部将等云云未必皆柳人之妄而诗所谓驱厉鬼兮山之左岂亦用石刻语耶然子厚甞曰圣人之道不穷异以为神不援天以为髙其月令论断刑论天说■〈礻昔〉说非国语等篇皆此意而龙城録乃多眩怪不经又何也

　　文字序语结语

　　尚书诸序初总为一篇毛诗序亦然史记有自序西汉书扬雄传通载法言诸序放此也其曰作五帝本纪第一作夏本纪第二譔学行譔吾子之类与作尧典作舜典之义同葢序语也韩退之原鬼篇末亦云作原鬼晦庵考异谓古书篇题多在后荀子诸赋是也但此篇前既有题不应复出以愚观之此乃结语非篇题也其文意以为适丁民有物怪之时故作原鬼以明之如史记河渠书末云余从负薪塞宣房悲瓠子之诗而作河渠书退之正祖此又送窦平序末亦云昌黎韩愈嘉赵南海之能得人壮从事之答于知巳不惮行于逺也又乐贻周之爱其族叔父能合文辞以宠荣之作送窦从事少府平序后人沿袭者甚多如李习之髙愍女碑云余既悲而嘉之于是作髙愍女碑杜牧原十六卫云作原十六卫贾同责荀云故作责荀以示来者孙复儒辱云故作儒辱荆公闵习云作闵习岂皆篇题之谓哉

　　白虎通司空觧

　　白虎通云司空主土不言土言空者谓空尚主之何况于实以微见着也汉儒之谬如此可发千载之一笑

　　鸠杖

　　蒋考叔天台人名鹗甞着蒙斋门人録内载汉用鸠杖事举风俗通云俗说髙祖与项羽战于京索间遁于薄中羽追求之时鸠鸣其上追之者以为必无人遂脱及即位异此鸠故作鸠杖以扶老愚谓俗说恐未必然按后汉礼仪志云仲秋之月县道皆按户比民年始七十者授之以玉杖餔之糜粥八十九十礼有加赐玉杖长尺端以鸠鸟为饰鸠者不噎之鸟也欲老人不噎

　　王介甫初字介卿

　　王深甫集有临河寄介卿诗曽南丰集亦有寄王介卿诗能改斋漫録载南丰懐友篇葢集中所遗者其篇末作懐友书两通一自藏一纳介卿家

　　孟郊年四十六登第

　　东野墓志云年几五十始以尊夫人之命来集京师从进士试既得即去史云年五十得进士第樊汝霖云时郊年五十四三说不同按唐登科记郊登第在贞元十二年李程榜又按墓志郊死于元和九年年六十四自元和元年逆数而上至贞元十二年凡十九年矣郊登第当是年四十六又退之荐士诗酸寒溧阳尉五十几何耄葢郊登第四年方调溧阳尉也志谓之几五十是矣史与樊说失之然郊集中有落第诗再下第诗又有下第东南行及下第东归留别长安知巳等诗则郊前此尝累举京师矣今志谓之年几五十始以尊夫人之命来集京师又何也

　　文选君子行

　　文选乐府四首称古辞不知作者姓氏然君子行李善本无之此篇载于曹子建集意即子建作也

　　曹邺谢逸诗

　　曹邺读李斯传诗云一车致三毂本圗行地速不知驾驭难举足成顚覆欺暗尚不然欺明当自戮难将一人手掩得天下目不见三尺坟云阳艹中緑姚铉文粹只摘取四句一篇之精英尽矣文鉴载谢逸闺恨诗亦止六韵削去曼语一归之正便霭然有行露之风此亦编集文字之一法也

　　郡丞之谓守丞

　　陈胜传陈守令皆不在独守丞与战谯门中师古曰郡丞之居守者一曰郡守之丞

　　拜禹言

　　贞元十五年六月二十九日陇西李翱敬拜禹之堂下自宾阶升北面立弗敢叹弗敢祈退降复敬再拜笑而归且歌曰惟天地之无穷哀人生之长勤徃者余弗及来者余弗闻已而已而此李翱拜禹言见集中姚铉取之于文粹所歌即屈原逺游中语也葢与接舆杨朱唐衢韩愈同意可悲矣

　　韩柳文法祖史记

　　退之获麟解云角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿也惟麟也不可知句法葢祖史记老子传云孔子谓弟子曰鸟吾知其能飞兽吾知其能走鱼吾知其能游走者可以为罔游者可以为纶飞者可以为罾至于龙吾不知其乗风云而上天子厚游黄溪记云北之晋西适豳东极吴南至楚越之交其间名山水而州者以百数永最善环永之治百里北至于浯溪西至于溪之源南至于泷泉东至于黄溪东屯其间名山水而村者以百数黄溪最善句法亦祖史记西南夷传西南夷君长以什数夜郎最大自滇以北君长以什数邛都最大

　　后山简斋诗

　　后山诗俗子推不去可人费招呼气象浅露絶少含蓄陈简斋又模而衍之曰俗子令我病纷然来座隅贤士费懐思不受折简呼可谓短于识而拙于才者也

　　黄亢临水诗

　　文鉴载黄亢临水诗云去年昨日水今日到何处葢蹈袭杜牧题安州浮云寺楼寄湖州张郎中云当时楼下水今日到何处

　　吕东莱诗

　　东莱先生送宋子华通判长沙诗云木脱献羣峯云生失前浦葢用荆公暮林揺落献羣峯朩落岗峦因自献少陵归云拥树失山村之语

　　东坡于湖诗

　　东坡大风留金山两日云塔上一铃独自语明日顚风当断渡于湖诗云塔上一铃语湖头三日风用坡语也

　　杜子美钱诗

　　钱起云山来指樵火峯去惜花林不若子美云青惜峯峦过黄知橘柚来

　　退之诗善形容

　　退之赠无夲诗有云风蝉碎锦缬緑池垤菡蓞英芝擢荒榛孤翮起连菼醉赠张彻云君诗多态度蔼蔼春空云东野动惊俗天葩吐竒芬张籍学古淡轩昻避鸡羣至论李杜则云想当施手时巨刃磨天扬垠厓划崩豁乾坤摆雷硠其形容诸人之诗亦可谓竒巧矣

　　岑参诗

　　岑参诗来亦一布衣去亦一布衣羞见关门吏还从旧路归于武陵祖其语意云犹为布衣客羞入故闗中贾岛亦云有耻长为客无成又入闗唐诗人类多哀穷悼屈之语通塞命也世间冠佩煌煌如坐涂炭可羞者多矣为布衣何可羞耶

　　山谷诗意与退之同

　　韩退之病中赠张十八诗意竒语雄序其与藉谈辨有云吾欲盈其气不令见麾幢牛羊满田野解斾束空杠云云廽军与角逐斫树收穷龎后山谷次韵荅薛乐道云薛侯笔如椽峥嵘来索敌出门决一战不见旗鼓迹令严初不动帐下闻吹笛乍奔水上军拔帜入赵壁长驱剧崩摧百万俱辟易正与退之诗意同才力殆不相下也

　　左经臣诗

　　左纬字经臣黄岩人能诗陈了翁尝喜其一别又经无数日百年能得几多时之句以为非特辞意清逸可翫味也老于世幻逝景迅速读之能无警乎然此乃古人已道之句耳戴叔伦寄朱山人云此别又万里少年能几时杜荀鹤送人游江南云能禁几度别即到白头时魏野寄唐异云能销几度别便是一生休但经臣语尤婉而不迫尔

　　山谷诗与杜牧郑谷同意

　　张祜有句云故国三千里深宫二十年以此得名故杜牧云可怜故国三千里虚唱宫词满后宫郑谷亦云张生有国三千里知者惟应杜紫微秦少游有词云醉卧古藤阴下故山谷云少游醉卧古藤下谁与愁眉唱一杯解作江南断肠句只今惟有贺方回正与杜郑语意同

　　王季友诗

　　唐王季友观于舍人壁画山水诗云野人宿在人家少朝见此山谓山晓半壁仍栖岭上云开帘放出湖中鸟独坐长松是阿谁再三招手起来迟于公大笑向子说小弟丹青能尔为语意浅陋类儿童幼学者山谷题郑防画夹云恵崇烟雨归鴈坐我潇湘洞庭欲换扁舟归去故人言是丹青大略与季友相类然语简趣逺工于季友百倍矣

　　江文通

　　能改斋漫録云江文通拟汤休诗日暮碧云合佳人殊未来葢用魏文帝秋胡行云朝与佳人期日夕殊不来梁武帝鼔角吹横曲云日落登雍台佳人殊未来梁沈约洛阳道云佳人殊未来日暮空徙倚二人所用又袭江也余谓江不但用魏文语后之袭江亦非止此二人淮南小山招隠士云王孙游兮不归春艹生兮萋萋陆士衡拟庭中有竒树云芳艹乆巳茂佳人竟不归即招隠语也谢灵运诗圆景早巳满佳人殊未适葢又祖士衡而江则兼用陆谢及魏文语也其后唐韦庄章台夜思云芳艹巳云暮故人殊未来寇莱公楚江夜懐云明月夜还满故人秋未来无非蹈袭前语而视陆谢则又絶类矣

　　栁子厚祭吕衡州文

　　栁子厚祭吕衡州文云呜呼化光今复何为乎止乎行乎昧乎明乎岂荡为太空与化无竆乎将结为光耀以助临照乎岂为雨为露以泽下土乎将为雷为霆以泄怨怒乎岂为凤为麟为景星为庆云以寓其神乎将为金为锡为圭为璧以栖其魄乎岂复为贤人以续其志将奋为神明以遂其义乎后秦少游吊镈锺文全放此云呜呼锺乎今焉在乎岂复为激宫流羽以嗣其故乎将凭化而迁改易制以周于用乎岂为钱为镈为铚为釡以供耕稼之职将为鼎鼐以效烹餁之功乎岂为浮图老子之像巍然瞻仰于缁素乎岂为麟趾褭蹄之形翕然为玩于邦国乎岂为干越之劔气如虹霓扫除妖氛于指顾之间乎将为百錬之鉴湛如止水别妍丑于高堂之上乎然子厚又放楚辞卜居篇耳

　　饮墨

　　俚俗谓不能文者为胷中无墨葢亦有据通典载北齐策秀才书有滥劣者饮墨水一升东坡监试呈诸试官云麻衣如再着墨水眞可饮山谷次韵杨明叔云睥睨纨袴儿可饮三斗墨又题子瞻画竹石云东坡老人翰林翁醉时吐出胸中墨唐王勃属文初不精思先磨墨汁数升酣饮引被覆面卧及寤援笔成篇不改一字人谓勃为腹稿

　　食酒

　　饮酒谓之食酒于定国传定国食酒至数石不乱如淳曰食酒犹言喜酒师古曰若依如氏之说食字当音嗜此说非也食酒者谓能多饮费尽其酒犹云食言焉今流俗书辄改食字作饮字失其眞也然食酒至数石不乱可谓善饮古今所罕有也栁子厚序饮亦云吾病痞不能食酒至是醉焉

　　蒲禹卿諌蜀王衍幸秦

　　蜀王衍荒淫惑于宦人王承休遂决秦州之幸诏下中外切諌母后泣而止之以至絶食衍皆不从前秦州节度判官蒲禹卿叩马泣血上表累千五百余言且曰望陛下以名教而自节以礼乐而自防循道徳之规受师傅之训知社稷之不易想稼穑之最难惜髙祖之基扃似太宗之临御贤贤易色孜孜为心无稽之言勿听弗询之谋勿用聴五音而受諌以三镜而照懐少止息于诸处林亭多看覧于前王书史别修上徳用卜逺图莫遣色荒勿令酒惑常亲政事勿恣闲游又曰陛下与唐主方申欢好信币交驰但虑闻道圣驾亲行别懐疑忌其或専差使命请陛下境上会盟未审圣躬去与不去又曰陛下纂承以来率意频离宫阙劳心费力有何所为此际依然整跸又拟逺别宸宫昔秦王之銮驾不回炀帝之龙舟不返又曰忍教置却宗祧言将道断使蒸民以何托令慈母以何辜若不虑于危亡但恐乖于仁孝又曰刘禅俄降于邓艾李势遽归于桓温皆为不取直言不恤政事不信王道不念生灵以至国人之心无一可保山河之险无一可凭衍竟不从行至绵谷唐师巳入其境狼狈而归遂降魏王继岌当五代时忠义之士落落如辰星欧公作史尝有五代无全人之叹幸而有焉则又为之咨嗟叹息反复不置如蒲禹卿之忠諌非特蜀之所少亦天下之所希有也然史中曽不少见但云衍幸秦州羣臣切諌而巳岂欧公偶失此耶子于太平广记得此事故表而出之

　　东坡野歩诗

　　司空图有碁声花院闭之句东坡喜之以为吾尝独游五老峯入白鹤观松阴满地不见一人惟闻碁声然后知此句之工也故作诗有云谁与碁者戸外履二不闻人声时闻落子东莱野歩亦云幽人不可亲碁声时出户即此意也

　　刘义落叶诗

　　苕溪渔隐载刘义落叶诗云返蚁难寻穴归禽易见巢黄岩左经臣亦有落叶诗禽巢先觉晓蚁穴未知霜意同而工又过之矣

　　荆溪林下偶谈巻一

　　●钦定四库全书

　　荆溪林下偶谈巻二

　　（宋）呉子良 撰

　　离骚名义

　　太史公言离骚者遭忧也离训遭骚训忧屈原以此命名其文则赋也故班固艺文志有屈原赋二十五篇梁昭明集文选不并归赋门而别名之曰骚后人沿袭皆以骚称可谓无义篇题名义且不知况文乎

　　冷斋误载邵尧夫诗

　　冷斋夜话云余客漳水见莹中侄胜柔自九江来出诗示余曰仁者难逢思有常平居愼勿恃何妨争先世路机闗恶近后语言滋味长适口物多终作疾快心事过必为伤与其病后思良药不若病前能自防余谓胜柔曰公痴叔诗如食鲫鱼惟恐遭骨刺此诗邵尧夫作而冷斋误以为莹中或者莹中手书此诗冷斋不知为尧夫作欤

　　録囚

　　世俗误以録囚为虑囚按隽不疑传毎行县録囚徒还师古曰省録之知其情状有寃滞与否今云虑囚本録音之去者耳音力具反而近俗讹其文遂为思虑之虑然则録误为虑自唐巳然矣

　　桃源

　　渊明桃花源记初无仙语葢縁诗中有竒踪隐五百一朝敞神界之句后人不审遂多以为仙如韩退之诗云神仙有无何渺茫桃源之说尤荒唐刘禹锡云仙家一出寻无踪至今流水山重重王维云初因避地去人间及至成仙遂不还又云重来遍是桃花水不下仙源何处寻王逢原亦云惟天地之茫茫兮故神仙之或容惟昔王之致治兮恶魅魑之人逢逮后世之陵夷兮固神鬼之争雄此皆求之过也惟王荆公诗与东坡和桃源诗所言最为得实可以破千载之惑矣

　　坡赋祖庄子

　　庄子内篇徳充符云自其异者视之肝胆楚越也自其同者观之万物皆一也东坡赤壁赋云葢将自其变者观之虽天地曽不能以一瞬自其不变者观之则物与我皆无尽也而又何羡乎葢用庄子语意

　　文章縁起

　　梁任昉有文章縁起一巻着秦汉以来文章名目之始按论之名起于秦汉以前荀子礼论乐论庄子齐物论愼到十二论吕不韦八覧六论是也至汉则有贾谊过秦论昉乃以王褒四子讲徳论为始误矣

　　西山江西湖南之政

　　西山初守泉南士民爱之如父母后帅隆兴颇抑强扶弱谤誉几相半改帅潭士民爱之复如泉南后西山退居书于册云洪之政驳任气为之也湘之政醇任理为之也若公可谓知过进徳者矣

　　知文难

　　栁子厚云夫文为之难知之愈难耳是知文之难甚于为文之难也葢世有能为文者其识见犹倚于一偏况不能为文者乎昌黎毛颕传杨诲之犹大笑以为怪诲之葢与栁子厚交游号稍有才者也东坡谓南丰编太白集如赠懐素艹书歌并笑矣乎等篇非太白诗而滥与集中东莱编文鉴晦庵未以为然以诸有识者所见尚不同如此则俗人之论易为纷纷宜无足怪也故韩文公则为时人笑且排下笔称意则人必怪之欧公作尹师鲁墓铭则或以为疵缪欧公初取东坡则羣嘲聚骂者动满千百而东坡亦言张文潜秦少游士之超轶絶尘者士骇所未闻不能无异同故纷纷之论亦尝及吾与二子吾策之审矣士如良金美玉市有定价岂可以爱憎口舌贵贱之欤作太息一篇使秦少章藏于家三年然后出之葢三年后当论定也往时水心先生汲引后进如饥渇然自周南仲死文字之传未有所属晩得篔窻陈寿老即倾倒付嘱之时士论犹未厌水心举太息一篇为证且谓他日之论终当定于今日今纔十数年世上文字日益衰落而篔窻卓然为学者所宗则论定固无疑然水心之文世犹深知之者少则于篔窻之文宜亦未必尽知之也更一二百年后以俟作者然后论益定耳

　　水心合铭陈同甫王道甫

　　水心少与陈龙川游龙川才髙而学未粹气豪而心未平水心毎以为然也作抱膝轩诗镌诮规责切中其病是时水心初起而龙川巳有盛名龙川虽不乐亦不怒垂死犹托铭于水心曰铭或不信吾当虗空中与子辨故水心祭龙川文云子不余谬悬俾余铭且曰必信视我如生畴昔之言余岂敢苟哀哉此酒能复饮否水心旣尝为铭而病耗失之后乃为集序精峭卓特叹其才不为世所知世所知者科目耳又谓同甫之学惟东莱知之晦庵不予又不能夺而予犹不晓皆所谓必信者后诸子再求铭水心遂以陈同甫王道甫合为一铭葢用太史公老子韩非及鲁连邹阳同传之意老子非韩非之比然异端著书则同鲁连非邹阳之比然慷慨言事则同陈同甫之视王道甫虽差有髙下而有志复雠不畏权幸则同其言大义大虑大节以为春秋战国之材无是称扬同父至矣末后微寓抑扬其论尤正又与昌黎评柳子厚略相类水心于龙川自少至老自生至死只守一说而后軰不知本末或以为疑此要当为知者道也

　　沙涨江合出宰相

　　国史章得象传闽中謡云南台江合出宰相至得象相时沙涌可渉台州旧有謡云下渡沙涨出宰相至谢子肃为相果验

　　为文须遇佳题伸直笔

　　为文须遇佳题伸直笔不然则文虽工不足贵也今世以掌制为儒者至荣夫不能堪其任者固不足为荣矣就能堪其任而朝廷或缪于升黜不必遇佳题朝廷或牵于忌讳不能伸直笔则掌制乃儒者之至辱也开禧间庙堂欲以水心直北门水心辞不能且云某作一诏当用十日半月恐不及事葢是时国论巳非水心正虑堕此二者故设辞耳篔窓初入馆史相极倾慕未几意向不合语人曰陈寿老好一台諌官只太执耳后又遣所亲谕意欲以为权直学士院篔窓答云某不能以文字与人改不可为权直史闻之不乐篔遂乆不迁葢史当国凡代言者必进稿本史或手自涂抹或令馆人删改如辛卯火灾陈立道卓艹罪巳求言诏有云朕为人子孙而不能保守宗庙为人父母而不能安全井邑尽有意味史恶其太直不用再具稿复不用至三具稿复不付出叩之则曰令敷文窜改矣敷文其子宅之也陈但饮气而巳所谓儒者之至辱又不至于无佳题伸直笔而巳当时代言之人犹不自知耻可叹也

　　子美艹堂诗

　　子美艹堂诗云旧犬喜我归低徊入衣裾邻舍喜我归沽酒携胡芦大官喜我来遣骑问所须城郭喜我来宾客溢村墟葢用木兰诗云爷娘闻女来出郭相扶将阿姊闻妹来当戸理红妆小弟闻姊来磨刀霍霍向猪羊但连用古人句亦不可为法也

　　诗人以艹为讽

　　自离骚以艹为讽谕诗人多效之者退之秋懐云白露下百艹萧兰共憔悴青青四墙下巳复生满地乐天咸阳原上艹云野火烧不尽春风吹又生僧赞宁诗要路花争发闲门草易荒后山诗集墙头霜下艹又作一畨新徐师川诗遍地闲花艹乗春傍路生意皆有所讥也

　　曹纬诗

　　杜诗冉冉征途间谁是长年者曹纬蹈袭之云为问征途间谁如此山者

　　寛于一天下

　　杜牧赠宣州元处士云蓬蒿三亩居寛于一天下潘兴嗣逍遥亭诗用其语云寛于一天下原宪惟桑枢

　　行色野色诗

　　司马池行色诗云冷于陂水淡于秋逺陌初穷见渡头頼得丹青无畵处画成应遣一生愁前軰称之此诗惟第一句最有味范文正公野色诗非烟亦非雾羃羃映楼台白鸟忽点破夕阳还照开肯随芳艹歇疑逐逺帆来谁会山公意登髙醉始回第二聮亦岂下于池诗乎此梅圣俞所谓状难冩之景如在目前也

　　四六与古文同一闗键

　　本朝四六以欧公为第一苏王次之然欧公本工时文早年所为四六见别集皆排比而绮靡自为古文后方一洗去遂与初作迥然不同他日见二苏四六亦谓其不减古文葢四六与古文同一闗键也然二苏四六尚议论有气焰而荆公则以辞趣典雅为主能兼之者欧公耳水心于欧公四六暗诵如流而所作亦甚似之顾其简淡朴素无一毫妩媚之态行于自然无用事用句之癖尤世俗所难识也水心与篔窓论四六篔窓云欧做得五六分苏四五分王三分水心笑曰欧更与饶一两分可也水心见篔窗四六数篇如代谢希孟上钱相之类深叹赏之葢理趣深而光焰长以文人之华藻立儒者之典刑合欧苏王为一家者也眞西山尝谓余四六颇淡浄而有味余谢不敢当因言本得法于篔窗然才短终不能到也

　　孔子问礼于老子

　　孔子适周问礼于老子老子曰吾闻良贾深蔵若虚君子盛徳容貎若愚去子之虚气与多欲态色与淫志是皆无益于子之身吾所以告子者若是而巳夫孔子以礼问耼则耼非不知礼者而耼之言如此亦岂非礼之意然而独讳言礼顾以为礼者忠信之薄而乱之首也葢耼之于礼尚其意不尚其文然使文而可废则意亦不能以独立矣此老子鉴文之弊而矫枉过正之言也或谓有二老子絶灭礼乐之老子与孔子问礼之老子不同兼太史公老子传多疑词既称莫知其所终又称百六十余岁或二百余岁既称太史儋即老子又称非也世莫知其然否意者有二老子而太史公不能断邪余谓老子所答问礼之言即是道徳五千言之旨其论礼之意则是其废礼之文则非耳太史公虽不能断然亦卒断之曰老子隐君子也既曰隐则其年莫得详亦宜矣且太史公去周近尚不能断后二千余年将何所据而断耶

　　二公不免于痴

　　欧公记菱溪石虑后人取去则以刘氏子孙不能长有此石为戒东坡记四菩萨画虑后人取去则既以父母感动人子而亦以广明之贼不能全子孙而有此画为戒以仆观之石虽竒画虽工要皆外物耳欧公之移置二石虽非取为巳有其为取一也东坡旣知舍此画矣而犹汲汲恐他人之取其为不能舍亦一也石与画自二公不能不恋恋而欲使他人不恋恋得乎中人以上不待戒中人以下茍萌贪心虽刑祸立至尚不知戒况身后盛衰乎且东坡之舍此画者为父母也安知他人取之者不亦曰为父母乎然则二公之见犹不免于痴矣【郁云米元章临终焚所玩法书名画即是此意】

　　■〈鱼宅〉

　　台之谚称水母以鰕为眼葢非虚语广韵言■〈鱼宅〉即水母也以鰕为目

　　文字有江湖之思

　　文字有江湖之思起于楚辞袅袅兮秋风洞庭波兮木叶下模想无穷之趣如在目前后人多仿之者杜子美云蒹葭离披去天水相与永意近似而语亦老陈止斋送叶正则赴呉幕云秋水能隔人白苹况连空意尤逺而语加活水心送王成叟侄云林黄橘柚重渚白蒹葭轻意含蓄而语不费

　　读中兴颂诗

　　读中兴颂诗前后非一惟黄鲁直潘大临皆可为世主规鍳若张文濳之作虽无之可也陈去非篇末云小儒五载忧国泪杖藜今日溪水侧欲搜竒句谢两公风作浪涌空心恻葢当建炎乱离奔走之际犹庻几少陵不忘君之意耳张安国篇末亦云北望神皋双泪落只今何人老文学语亦顿挫含蓄然首句云锦绷儿啼思塞酥虽曰纪事其淫亵亦甚矣首以淫亵犯分之语似非臣子所宜言至于末句乃若爱君忧国者则吾未敢信也

　　文有正气素质

　　文虽竒不可损正气文虽工不可掩素质

　　为文大槩有三

　　为文大槩有三主之以理张之以气束之以法

　　前軰不肯妄改巳成文字

　　前軰为文虽或为流俗嗤点然不肯辄轻改葢意趣规模巳定轻重抑扬已不茍难于迁就投合也欧公作范文正公神道碑载吕范交欢弭怨始末范公之子尧夫不乐欲删改公不从尧夫竟自删去一二处公谓苏明允曰范公碑为其子弟擅于石本移动使人恨之荆公作钱公辅母墓铭钱以不载甲科通判出身及诸孙名欲有所増损荆公荅之甚详大畧谓一甲科通判茍粗知为词赋虽闾巷小人皆可以得之何足道哉故铭以谓闾巷之士以为夫人荣明天下有识者不以置悲欢荣辱于其心也七孙业文有可道固不宜略若皆儿童贤不肖未可知列之于义何当也又云鄙文自有意义不可改也宜以见还而别求能如足下意者为之耳东坡作王晋卿墨绘堂记内云锺繇至以此呕血发冢宋孝武王僧虔至以此相忌桓玄之走舸王涯之复壁皆以儿戏害而国凶而身此留意之祸也王嫌所引用非美事请改之坡荅云不使则巳即不当改葢人情喜谀而多避忌虽范钱王闻人犹不免何怪流俗之纷纷乎而作者之文固不肯谀固不肯避忌虽与范钱王厚善亦终不为改也水心作汪叅政勃墓志有云佐右执政共持国论执政葢与秦桧同时者也汪之孙浙东宪纲不乐请改水心答云凡秦桧时执政某未有言其善者独以先正厚徳故勉为此自谓巳极称扬不知盛意犹未足也汪请益力终不从未几水心死赵蹈中方刋文集未就门下有受汪嘱者竟为除去佐佑执政四字碑本亦除之非水心意也水心答书惜不见集中退之云吾之为此文岂取其句读不类于今者邪思古人而不得见学古道则欲兼通其词通其词者本志于古道者也古之道不茍毁誉于人则吾之为斯文皆有实也然则妄改以投合则失其实矣穆伯长贫甚为一僧寺记有贾人致白金求书姓名伯长掷金于地曰吾宁饿死终不以匪人污吾文也夫求书姓名且不可而肯妄改以投合乎前古作者所为墓志及他文后多收入史传使当时茍务投合则巳不能自信岂能信世乎水心为篔窗集序末云趋舍一心之信否臧百世之公此二句最有味学文者宜思焉故凡欺诳以为文者文虽工必不传也

　　水心文不为无益之语

　　自古文字如韩欧苏犹间有无益之言如说酒说妇人或谐谑之类惟水心篇篇法言句句庄重

　　水心文可资为史

　　水心文本用编年法自淳熈后道学兴废立君用兵始末国势污隆君子小人离合消长歴歴可见后之为史者当资焉

　　陈后山诗

　　复斋漫録载陈后山诗云平生精力尽于诗葢出于温公上通鉴表臣之精力尽于此书之语予观杜荀鹤赠山中诗友云平生心力尽于文亦恐其语偶同耳

　　寇莱公诗

　　莱公诗野水无人渡孤舟尽日横人谓其有宰相器然韦应物亦有野水无人舟自横之句岂亦便可拟其为宰相耶

　　昆仑月窟东巉岩

　　杜诗被坚执锐略西极昆仑月窟东巉岩昆仑月窟在西而谓之东何也前后注诗者皆不分晓解此义诗意葢谓魏将军略地至西方之极而回顾昆仑月窟却在东也

　　荆溪林下偶谈巻二

　　●钦定四库全书

　　荆溪林下偶谈巻三

　　（宋）呉子良 撰

　　水心文不蹈袭

　　水心与篔窗论文至夜半曰四十年前曽与吕丈说吕丈东莱也因问篔窗某文如何时案上置牡丹数瓶篔窗曰譬如此牡丹花他人只一种先生能数什百种葢极文章之变者水心曰此安敢当但譬之人家觞客或虽金银噐照座然不免出于假借自家罗列仅甆缶瓦杯然却是自家物色水心葢谓不蹈袭前人耳甆瓦虽谦辞不蹈袭则实语也然蹈袭最难必有异禀絶识融会古今文字于胷中而洒然自出一机轴方可不然则虽临纸雕镂祇益为下耳韩昌黎为樊宗师墓志言其所著述至多凡七十五巻又一千四十余篇古未尝有而不蹈袭前人一言一句又以为文从字顺则樊之文亦髙矣然今传于世者仅数篇皆艰涩几不可句则所谓文从字顺者安在此不可晓也

　　退之惭笔

　　王黄州以昌黎祭裴太常文甔石之储常空于私室方丈之食毎盛于宾筵为惭笔葢不免类俳陈止斋亦以昌黎颜子不贰过论为惭笔葢不免有科举气余观昌黎祭薛中丞文岂亦所谓惭笔者邪然颜子论乃少作不足怪二祭文皆为众人作则稍屈笔力以略傍众人意虽退之亦有不得巳焉耳

　　水心文章之妙

　　四时异景万卉殊态乃见化工之妙肥瘠各称妍淡曲尽乃见画工之妙水心为诸人墓志廊庙者赫奕州县者艰勤经行者粹醇辞华者秀颕驰骋者竒崛隐遯者幽深抑郁者悲怆随其资质与之形貎可以见文章之妙

　　欧公文林

　　欧公凡遇后进投巻可采者悉録之为一册名曰文林公为一世文宗于后进片言只字乃珍重如此今人可以鍳矣

　　东坡享文人之至乐

　　王徳父名象祖临海人早从丘宗卿入蜀有志义立学工古文晩为水心所知徳父尝为余言自古享文人之至乐者莫如东坡在徐州作一黄鹤楼不自为记而使弟子由门人秦太虚为赋客陈无巳为铭但自袖手为诗而已有此弟有此门人有此客可以指呼如意而雄视百代文人至乐孰过于此余谓自古山水游观之处遇名笔者已罕幸而遇则大者文一篇小者诗一聨而止耳未有同时三文而皆卓然可以传不朽者坡之诗又未论也盛山十二诗唱者止如此和者固不能无优劣退之滕王阁记云文列三王之右与有荣焉此特退之谦辞如退之记固宜传三王如勃之序虽载人口而绮丽卑弱乃尔其余可知也以同时遇三文而皆可传自古惟黄鹤楼耳

　　水心能断大事

　　水心平生静重寡言有雅量喜愠不形于色然能断大事绍熈末年光庙不过重华宫諌者盈庭中外汹汹未几寿皇将大渐诸公计无所出水心时为司业御史黄公度使其婿太学生王棐仲温密问水心曰今若更不成服当何如水心曰如此却是独夫也仲温归以告黄公公大悟而内禅之议起于此

　　晦翁斩大囚

　　晦翁帅潭一日得赵丞相简密报巳立嘉王为今上当首以经筵召公晦翁藏简袖中竟入狱取大囚十八人立斩之纔毕而登极赦至

　　刘正字不阶墀

　　王叅预帅闽以贵倨御僚属正字刘公朔时为福清宰初至以法不当阶墀令吏先白之叅预怒刘公候客位连日不得见竟弃去曰吾不妨敎学子以活叅预使吏觇之则巳过大义渡矣不得已使吏挽回批报以省元特免阶墀他不为例刘公在福清毎出遇市巷小儿读书者必下车问其读何书为解说训诲之市巷小儿皆相习为士而邑之士风特盛福清之政至今人称之

　　陈龙川省试

　　陈龙川自大理狱出赴省试试出过陈止斋举第一场书义破止斋笑云又休了举第二场勉强行道大有功论破云天下岂有道外之功哉止斋笑云出门便见哉然此一句却有理又举第三场策起云天下大势之所趋天地鬼神不能易而易之者人也止斋云此畨得了既而果中榜

　　沙溪驿诗

　　兴化沙溪驿有诗题壁上云沙溪祗是旧沙溪今日重来路欲迷独有暮鸦知我意白云深处尽情啼不知何人作

　　水心荐周南仲

　　韩侂胄当国欲以水心直学士院艹用兵诏水心谢不能为四六易彦章见水心言院吏自有见成本子何难葢儿童之论非知水心者既而卫清叔被命艹诏云百年为墟谁任诸人之责一日纵敌遂贻数世之忧清叔见水心举似误以为墟为成墟水心问之卫惘然他日周南仲至水心谓清叔文字近颇长进然成墟字可疑南仲愕曰本为墟字何改也水心方知南仲实代作葢南仲其姻家也水心因荐南仲宜为文字官遂召试馆职

　　魁辅碑

　　陈自强本太学服膺斋生既当国斋中为立碑刻魁辅二大字雷叅政孝友时为学官作记称颂以谄之刻大字之下陈败雷欲磨去以冺其迹诸生不从一日诸生赴公试雷遣人亟磨去之嘉定更化雷复显用反攻他人为附韩而欲自表其非韩党可叹也

　　词人懐古思旧

　　词人即事睹景懐古思旧感慨悲吟情不能巳今举其最工者如刘禹锡金陵诗山围故国周遭在潮打空城寂寞回淮水东邉旧时月夜深还过女墙来愚溪诗溪水悠悠春自来艹堂无主燕飞回隔帘惟见中庭艹一树山榴依旧开又艹圣数行留断壁木奴千树属邻家惟见里门通徳榜残阳寂歴出樵车窦巩南游诗伤心欲问前朝事惟见江流去不回日暮东风春艹緑鹧鸪飞上越王台东坡昆阳城赋横门豁以四逹故道宛其未改彼野人之何知方伛偻而畦菜张安国题黄州东坡诗老仙骑鹤去穉子饭牛歌葢人巳逝而迹犹存迹虽存而景随变古今词云语言百出究其意趣大槩不越诸此而近世仿效尤多遂成尘腐亦不足贵矣

　　和平之言难工

　　和平之言难工感慨之词易好近世文人能兼之者惟欧阳公如吉州学记之类和平而工者也如丰乐亭记之类感慨而好者也然丰乐亭记意虽感慨辞犹和平至于苏子美集序之类则纯乎感慨矣乃若愤闷不平如王逢原悲伤无聊如邢居实则感慨而失之也

　　陈简斋诗

　　简斋之诗晚而工如木落太湖白梅开南纪明慷慨赋诗还自恨徘徊舒啸却生哀山林有约吾当去天地无情子亦饥楼头客子杪秋后日落君山元气中世乱不妨松偃蹇村空更觉水潺湲皆佳句又有晩晴独歩及题董宗禹园先志亭等古诗亦皆佳

　　陈元为杜韩之先驱

　　唐之古诗未有杜子美先有陈子昂唐之古文未有韩退之先有元次山陈元葢杜韩之先驱也至杜韩益彬彬耳

　　词科习气

　　东坡言词科利害搀说得失为制科习气余谓近世词科亦有一般习气意主于谄辞主于夸虎头鼠尾外肥中枵此词科习气也能消磨尽者难耳东莱早年文章在词科中最号杰然者然■〈艹缲〉缋排比之态要亦消磨未尽中年方就平实惜其不作而遂无年耳

　　李习之诸人文字

　　文字之雅淡不浮混融不琢优游不迫者李习之欧阳永叔王介甫王深甫李太白张文潜虽其浅深不同而大略相近居其最则欧公也淳熈间欧文盛行陈君举陈同甫尤宗之水心云君举初学欧不成后乃学张文潜而文潜亦未易到

　　刘原父文

　　刘原父文醇雅有西汉风与欧公同时为欧公名盛所掩而欧公苏王亦不甚称其文刘尝叹百年后当有知我者至东莱编文鉴多取原父文几与欧曾苏王并而水心亦亟称之于是方论定

　　晦翁按唐与正

　　金华唐仲友字与正博学工文熟于度数居与陈同甫为邻同甫虽工文而以强辩侠气自负度数非其所长唐意轻之而忌具名盛一日为太学公试官故出礼记度数题以困之同甫技穷见黜既掲榜唐取同父巻示诸考官咸笑其空踈同甫深恨唐知台州大修学又修贡院建中津桥政颇有声而私于官奴其子又颇通贿赂同甫访唐于台州知其事具以告晦翁时髙炳如为台州倅才不如唐唐亦颇轻之晦翁为浙东提举按行至台炳如前途讶而诉之晦翁至即先索州印逮吏旁午或至夜半未巳州人颇骇唐与时相王季海为乡人先密申朝嫌省避晦翁按章及后季海为改唐江西宪而晦翁力请去职葢唐虽有才然任数要非端士或谓晦翁至州竟按去之足矣何必如是张皇乎同甫之至台州士子奔凑求见黄岩谢希孟与同甫有故先一日与楼大防诸公饮中山上以待之赋诗有云须臾细语夹帘言说尽尊拳并毒拳语巳可怪既而同甫至希孟借郡中伎乐燕之东湖同甫在生与官伎语酒至不即饮希孟怒诘责之遂相詈击妓乐皆惊散明日有轻薄子为谑词末云何时一樽酒重与细论文一州传以为笑

　　铭诗

　　铭诗之工者昌黎六一水心为最东坡表忠观碑铭云仰天誓江月星晦蒙强弩射潮江海为东只此四句便见钱璆忠勇英烈之气闭烁乾坤上清储祥宫碑铭云于皇祖宗在帝左右风马云车从帝来狩阅视新宫察民之言佑我文母及其孝孙读之俨然如画悚然如见而天帝与祖宗所以念下民眷子孙之意又仁慈恻怛如此后之为文者非不欲极力模写往往形貎虽具而神气索然矣

　　近世诗人

　　大序云亡国之音哀以思退之论魏晋以降以文鸣者其声清以浮其节数以急其辞淫以哀其志弛以肆近世诗人争效唐律就其工者论之即退之所谓魏晋以降者也而况其不能工者乎

　　范睢蔡泽

　　范睢蔡泽者侥幸之尤耳若泽诡说睢而代之相无分功寸谋于秦而迁于二子皆称其覊旅入秦继踵取卿相垂功于天下又曰二子不因困厄其能激乎迁之缪如此非所谓退处士而进奸雄者欤

　　汉武帝用王恢议击匈奴

　　夷狄叛服不常以恩信结之犹惧其变而况以诈先之乎汉武帝建元六年匈奴请和亲王恢议请击之韩安国以为不如和亲便羣臣多附安国帝乃许和亲然不三载复従王恢之策欲诱致以利而伏兵击之是不以恩信结之而以诈先之也匈奴安得而不叛自是而后入上谷入鴈门入代杀太守杀都尉杀掠吏民汉无一日不被其扰而帝亦耻初谋之不遂命将出师无虚岁而海内耗矣葢自王恢之谋始也初帝命恢与韩安国击闽越淮南王安上书諌而安国无一语知其事虽可已而名义犹正也至是则力争不可知其名义太不正也使恢谋不行匈奴未必屡叛武帝虽黩武亦岂如是甚哉

　　卫青重汲黯

　　卫青一奴虏也然贵为大将军日见尊宠汲黯与之抗礼不拜而青愈贤之数请问国家朝廷所疑遇黯加于平日公孙弘号为儒者反怨黯之面折而阴欲挤之死地曾一奴虏之不若也哀哉

　　东坡颕濵论三良事

　　东坡秦穆公墓诗云昔公生不诛孟明岂有死之日而忍用其良乃知三子殉公意亦如齐之二子从田横古人感一饭尚能杀其身今人不复见此等乃以所见疑古人子由和篇云泉上秦伯坟下埋三良士三良百夫特岂为无益死当年不幸见迫胁诗人尚记临穴惴岂如田横海中客中原皆汉无报所秦国吞西周康公穆公子尽力事康公穆公不为负岂必杀身从之游夫子乃以侯嬴所为疑三子王泽既未竭君子不为讳三子殉公意要自不得巳二诗不同愚谓子由之说稍近君子进退存亡耍不失正而已岂茍为匹夫之谅哉论者罕能知此如王仲宣云结髪事明主受恩良不赀临没要之死安得不相随曹子建亦云生时等荣乐既没同忧患若然则是三良者特荆轲聂政之徒耳东坡晚年和渊明诗云三子死一言所死良巳微贤哉晏平仲事君不以私我岂犬马哉从君求葢帷杀身固有道大节要不亏君为社稷死我则同其归顾命有治乱臣子得从违魏颗真孝爱三良安足希葢其饱更世故阅义理熟矣前诗作于壮年气锐之时意亦有所激而云也

　　唐徳宗时太学风俗不美

　　余读何蕃传朱泚之乱太学诸生举将从之来请起蕃蕃正色叱之六馆之士不从乱尝疑六馆之士如此其众岂能守节义者独蕃一人而巳乎至读栁子厚与太学诸生书云仆少时常有意游太学受师说以植志持身焉当时说者咸曰太学诸生聚为朋党侮老慢贤有堕窳败叶而利口食者有崇饰恶言而肆斗讼者有陵傲长上而谇骂有司者其退然自克特殊异者无几耳乃知当时太学风俗不美如此其欲从泚无疑

　　相如美人赋

　　宋玉讽赋载于古文苑大畧与登徒子好色赋相类然二赋葢设辞以讽楚王耳司马相如拟讽赋而作美人赋亦谓臣不好色则人知其为诬也有不好色而能盗文君者乎此可以发千载之一笑

　　名纸

　　梁何思澄终日造谒毎宿昔作名纸一束晓便命驾朝贤无不悉狎名纸葢起于此今人谓之名贽非也

　　乞巧文似送穷文

　　子厚乞巧文与退之送穷文絶类亦是拟扬子云逐贫赋特名异耳

　　荆溪林下偶谈巻三

　　●钦定四库全书

　　荆溪林下偶谈巻四

　　（宋）呉子良 撰

　　圣上亲政二事

　　绍定之末史相薨圣上亲政即日梁成大李知孝出国门西山在泉闻之喜甚曰二凶去矣闽特犬豕越乃虺蛇葢梁闽人李越人也未几并除洪公咨夔王公遂为察官西山尤喜曰四十年无此矣余尝叹息此二事与石徂徕所颂庆厯何以异葢进贤退不肖固难而决裂迅疾如此者尤难此非特圣主英断追踪尧舜亦是天理人心终无冺灭时节特其一晦一明各闗气数而气数未尝不回世人但随气数以为变迁者眞冥愚无知者也余贺西山起废再知泉州启云弊事万端终有转旋之理仁心一点本无歇息之期时绍定五年之冬也至六年之冬果验又云百转穷通吾何荣以何辱一畨用舍世有重而有轻西山颇称赏

　　太史公循吏传

　　太史公循吏传文简而髙意淡而逺班孟坚循吏传不及也

　　贾谊传赞

　　曩见曹器逺侍郎称止斋最爱史记诸传赞如贾谊传赞尤喜为人诵之葢语简而意含蓄咀嚼尽有味也

　　张守节史记正义

　　张守节为史记正义云班书与史记同者五十余巻少加异者不弱即劣史记五十一万六千五百言序二千四百一十三年事汉书八十一万言序二百二十五年事迁引父致意班书父修而固蔽之优劣可知矣余谓此言止论才未论识也尧舜典当时史官作也形容尧舜盛徳发挥尧舜心术铺序尧舜政教不过千余言而坦然明白整整有次第详悉无纎遗后世史官曾足窥其藩哉曽子固谓不特当时史官不可及凡当时执笔而随者意其亦皆圣贤之徒也要之论后世史才以迁为胜然视古巳霄壤矣按班固序传称叔皮惟圣人之道然后尽心焉尊其父至矣谓之蔽其父者非也

　　司马贞张守节论史记

　　司马贞云史记十二纪象岁星一周八书法天时八节十表仿刚柔十日三十世家比月有三旬七十列传取悬车之暮齿百三十篇象闰余而成岁张守节亦云而独以列传七十象一行七十二日言七十者举全数也余二日象闰数也余按迁书本无此语葢后人穿凿臆说也亦可谓缪矣

　　程苏分党

　　山谷称周濓溪胷次如光风霁月又云西风壮士泪多为程灏滴东坡为濓溪诗云夫子岂我軰造物乃其徒葢苏氏师友未尝不起敬于周程如此惜乎后因嘻笑而成仇敌也

　　李悦斋和登楼赋

　　恱斋李季允和王仲宣登楼赋不特语言工其爱君恋国感事忧时忠操过仲宣矣

　　水心诗

　　水心诗蚤巳精严晩尤髙逺古调好为七言八句语不多而味甚长其间与少陵争衡者非一而义理尤过之难以全篇槩举姑举其近体成聨者花传春色枝枝到雨逓秋声点点分此分量不同周匝无际也江当阔处水新涨春到极头花倍添此地位巳到功力倍进也万卉有情风暖后一笻无伴月明邉此恵和夷清气象也包容花竹春留卷谢遣蒲荷雪满涯此阳舒阴惨规模也隔垣孤响度别井暗泉通此感通处无限断也举世声中动浮生胥帯来此眞实处非安排也峙岩桥畔船辞柁冷水观邉花发枝此往而复来也有儿有女后应好同穴同时今奈何此哀而不伤也此日深探应彻底他时直上自摩空此髙下本一体特有等级也蓍蔡羲前识箫韶舜后音此古今同一机初无起止也所谓闗于义理者如此虽少陵未必能追攀至于因上岧嶤览呉越遂从开辟数羲皇此等境界此等襟度想象无穷极则惟子美能之他如驿梅吹冻蕋柁雨送春声緑围齐长柳红糁半含桃聴鸡催谒驾立马待紬诗野影晨迷树天文夜照城晒书天象切浴砚海光翻地深湘渚浪天逺桂阳城置杜集中何以别乃若遣腊冰千筯勾春柳一丝磷迷王弼宅蒿长孟郊坟帆色挂晓月橹音穿夕烟门邀百客醉囊讳一金存难招古渡外空老夕阳濵又特其细者

　　四灵诗

　　水心之门赵师秀紫芝徐照道晖玑致中翁巻灵舒工为唐律専以贾岛姚合刘得仁为法其徒尊为四灵翕然做之有八俊之目水心广纳后軰颇加称奬其详见徐道晖墓志而末乃云尚以年不及乎开元元和之盛而君既死葢虽不没其所长而亦终不满也后为王朩叔诗序谓朩叔不喜唐诗闻者皆以为疑夫争妍斗巧极外物之意态唐人所长也及要其终不足以定其志之所守唐人所短也朩叔之评其可忽诸又跋刘濳夫诗巻谓谢显道称不如流连光景之诗此论既行而诗因以废矣濳夫能以谢公所薄者自鉴而进于古人不巳参雅颂轶风骚可也何必四灵哉此跋既出为唐律者颇怨而后人不知反以为水心崇尚晚唐者误也水心称当时诗人可以独歩者李季章赵蹈中耳近时学者歆艶四灵剽窃模仿愈陋愈下可叹也哉

　　好骂文字之大病

　　山谷答洪驹父书云骂犬文虽雄竒不作可也东坡文章妙天下其短处在好骂切勿袭其轨也往时永嘉薛子长有俊才至老不第文字颇有骂讥不平之气水心为其集序微不满焉余少时未渉事亦颇喜为讥切之文篔窗袖以质水心水心曰隽甚吾乡薛象先端明其初声名满天下特少隽耳然当呉之年未有呉之笔也呉年少笔老脱似王逢原但好骂气未平亦似王逢原耳后二年余以新藁见水心曰此畨气渐平宜更平可也余因是知好骂乃文字之大病能克去此等气象不特文字进其胷中所养亦宏矣

　　山谷思邢惇夫诗

　　西山尝举山谷诗云惇夫若在镌此老不令平地生﨑岖余曰镌字未稳事父母几諌不聴则号泣而随之耳子岂应镌其父邪然邢恕游程氏之门早岁立节如此而晚乃顚倒错缪师友且不能而挽回之矣岂一子所能镌邪

　　止斋送陈益之诗

　　止斋送陈益之诗甚工且有理致首云论事不欲如戎兵欲如衣冠佩玉严整而和平作文不欲如组绣欲如踈林茂麓窈窕而敷荣葢陈益之年正盛论事豪勇而作文喜为诘屈聱牙故以此勉之又云桢干盍亦烦绳墨风味何如余典则末云君看风雅诗三百亦有初章三叹息皆有深长之意学者所当思也益之自负用世才干而脱略邉幅不覊故又以绳墨典则规之

　　水心因启事荐士

　　水心旧为监司有一举员未发批付书史令搜检僚属通启内有两句云气禀天下之至清品列人间之最上吏既检呈即日剡荐惜不记其姓名耳

　　止斋得谤

　　止斋倅福州年正盛聪明果决帅梁丞相一委聴之有富人诉仆窃盗仆辞连其主之女止斋必欲逮女以问诸寓公营救不获于是有索贿之谤未几论去后止斋歴郡守部使者死之日囊槖枵然仅余白金数十两以殓其子贫困谒先友黄文叔尚书于建康颇周之止斋得谤如此至今犹有未尽知者可叹也

　　苏云卿

　　苏云卿广汉人身长七尺美髭髯寡言笑与张丞相徳逺为友靖康蜀扰避地豫章东湖之南包巾布褐治圃种蔬耘植溉注皆有法视他圃独胜夜则织履履坚致渉逺难败人争取之名曰苏公艹鞋徳逺入相贻书致厚币属帅漕曰云卿管乐流亚也闻今灌园东湖斯人非折简可招为我诣其庐必致之帅漕更野服作游客入圃翁方运锄客揖与语良乆延入坐土炕汲泉煮茗案无他物惟西汉史一册客问翁卿里曰广汉客又问张徳逺亦广汉人尝识之否翁为言徳逺家世歴歴客曰徳逺之才可为宰相否翁掉头不可客问何以翁曰惜其长于知君子短于识小人二客徐拱立出书币谓某等非游客承乏帅漕张丞相命屈先生共济大业翁色变喉间隠隠有声似怨张暴巳踪迹帅漕呼舆隶约同载翁谢以翌日当纳谒晨兴候之戸闭閴无人声抉而闯焉则书币不启翁巳遯矣人莫知所之帅漕复命徳逺附几叹曰求之不早实懐窃位之羞作箴以识之云云卿风节髙于傅霖子期与之共济当今山潜水杳邈不可寻弗力弗早予罪曷针其圃今属郡人宋自适正父赵章泉名其室曰灌园庵云卿今入国史遗逸传

　　朩尚书诉郑景元

　　永嘉朩尚书待问少从学于郑敷文敷文大儒也名伯熊字景望其弟名伯英字景元负气尚义之士也登甲科为第四名以母老不肯仕宦奉岳祠养母不出者二十年绍兴末上中兴急务书十篇极言秦桧之罪文亦豪健浩博诸公忌而畏之孝庙朝无人为提拔景元亦不屑求用晚自号归愚翁有归愚集其婿蔡行之帅闽为之锓版三山永嘉称敷文为大郑公景元为小郑公一时英俊皆推尊之敷文死后朩尚书造宅侵郑氏地界景元不平往与朩詈诟而手击之景元亦大为朩之子弟所棰明日朩诉之郡逮景元时景元待次教官扶其母以出朩惭悚退缩而止朩素无问望止以大魁为从官尔因此事永嘉人薄之

　　绍熈立君诏

　　绍熈末光庙有疾嘉王之立起于水心先生与徐子宜之谋赵忠定令水心艹诏序孝庙大渐所以立嘉王之故云病无尝药之人崩乏居丧之主忠定不肯用别为之水心曰祸将作矣吾当亟去葢为立君大事不明言其故必有小人造谤兴谗以祸诸君子者水心竟不言功随即去国徐子宜本为都司以功进从官未几侂胄果造谤忠定贬死而子宜亦逺窜水心既不言功受赏亦不因功受祸若水心可谓知几卓识之君子矣此事游丞相语余谓得之于先忠公之说如此又云先忠公尝说如水心先生様人若出而用于朝时节必大好忠公名仲鸿后以伪学与水心同入党籍坐废者也其谥曰忠篔窗为谥义

　　东莱以誉望取士

　　淳熈间永嘉英俊如陈君举陈蕃叟蔡行之陈益之六七軰同时并起皆赴太学补试芮国器为祭酒东莱为学官东莱告芮公曰永嘉新俊不可不収拾君举访东莱东莱语以一春秋题且言破意就试果出此题君举径用此破且以语蕃叟蕃叟其从弟也遂皆中榜此葢以誉望取士犹有唐人之意似私而实公也

　　蔡行之省试

　　蔡行之本从止斋学既以春秋为补魁止斋遂改为赋以避之东莱为省试官得一春秋巻甚工东莱曰此必小蔡也且令读书养望三年以其艹册投之帐顶上未几东莱以病先出院众试官入其室见帐顶上有一艹巻甚工谓此必东莱所甚喜而欲置前列者遂定为首选此事水心先生云

　　陈止斋

　　止斋年近三十聚徒于城南茶院其徒数百人文名大震初赴补试纔扺浙江亭未脱草屦方外士及太学诸生迓而求见者如云呉琚责公子也冠帯执刺候见于旅邸巳昏夜矣既入学芮祭酒即差为太学举録令二子拜之斋序止斋辞不敢当径遯之天台山国清寺士友纷然从之者数月其时止斋有待遇集板行人争诵之既登第后尽焚其旧藁独从郑景望讲义理之学从薛常州讲经制之学其后止斋文学日进大与曩时异尝言太祖肇基纪纲法度甚正可以继三代所著建隆编是也于成周制度讲究甚详有周礼说尝以进光庙绍熈间光庙以疾不过重华宫止斋力諌至牵御衣衣为之裂除中书舍入不拜命而去后谥曰文节止斋之文初则工巧绮丽后则平淡优游委蛇宛转无一毫少作之态其诗意深义精而语尤髙后学但知其时文罕有识此者蔡行之亦锓其集于三山但水心取其学取其诗不甚取其文葢其文颇失之孱始初时文气终消磨不尽也

　　魏鹤山言事去国

　　寳庆初朝贵多不敢轻接客接亦不敢一语及时事魏鹤山为右史论事方岌岌一日独会客余亦在坐鹤山言易泰卦只说一通字今日在上者多猜防掩蔽而下情不通于上在下者多料想惊传而上情不通于下如何得有泰之象他日复上封事首论泰卦即此意也故相欲观诸公意向有一从官招诸从官饮因言今日之事正如主人设醴觞客为客者当荷主人美意乃或指摘主人某事未是某事未善岂礼耶众唯唯无语鹤山独谓不然主人招客固美意然或所言议背理不合人情为客者亦可强从命耶故相闻此语知决难两立鹤山于是有靖州之行

　　尧舜典

　　尧典有君道焉犹易之干也舜典有臣道焉犹易之坤也诗周南召南亦然

　　尚书文法

　　今人但知六经载义理不知其文章皆有法度如书之禹贡最当熟看舜典载巡狩事云岁二月东巡狩至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复其事甚繁下载五月南巡狩则但云至于南岳如岱礼一句而巳八月西巡狩但云至于西岳如初十一月朔巡狩但云至北岳如西礼不复详载望秩协同礼玉等语葢文法变化所谓如岱礼如初如西礼之类语活而意尽皆作文之法也至于伊训太甲咸有一徳说命无逸等篇皆平正明白其文多整后世偶句葢起于此

　　圣贤道统

　　典谟中皋陶论九徳当居第一禹议论次之夔论乐又次之益亦有告戒又次之其后伊尹言一徳仲虺言建中傅说言学箕子言九畴周公言无逸召公言敬徳此皆是道统之传为后世所宗者也至孔子曽子子思子孟子则类聚而究切之无遗谊矣孟子论道统亦云若伊尹莱朱则见而知之莱朱即仲虺也但孟子独不拈出箕子岂以仅及见武王而不及见文王耶

　　孟子文法

　　孟子七篇不持推言义理广大而精微其文法极可观如齐人乞墦一段尤妙唐人杂说之类葢仿于此

　　甘蔗谓之诸蔗亦谓之都蔗

　　相如赋云诸蔗巴苴注云甘柘也曹子建都蔗诗云都蔗虽甘杖之必折巧言虽美用之必灭六帖云张协有都蔗赋

　　唐任翻诗

　　唐项斯周朴任翻皆赤城人能诗见赤城志按唐文志项斯诗一巻周朴诗二巻任翻诗一巻独翻诗世罕传者今郡斋有翻小集仅十篇而巳翻有题巾子广轩诗集中不载诗云絶顶新秋生夜凉鹤溪松露滴衣裳前村月照半江水僧在翠微开竹房

　　荆溪林下偶谈巻四
