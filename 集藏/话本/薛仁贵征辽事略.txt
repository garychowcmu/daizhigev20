薛仁贵征辽事略　[元]不知撰人　

三皇五帝夏商周，秦汉三分吴魏刘。
晋宋齐梁南北史，隋唐五代宋金收。

话说昔日唐太宗皇帝即位，贞观十八年，天下太平，诸国来朝。海外高丽国东有四国，一曰新罗国，一曰伯济国，一曰龟兹国，一曰危楼国。一日，太宗皇帝设朝升殿，文武班齐。合门使出班奏曰：「今有海东伯济王遣使昌黑飞来进奉陛下。」帝令近臣引见帝，来使以皂纱蒙面，帝不晓其由，遂问使：「进者何物。」昌黑飞下殿请死。太宗问其故。昌黑飞奏曰：「臣有辱国之愆，罪当万死。」帝曰：「赦卿无罪，当言其故。」昌黑飞曰：「臣奉王命，将所进陛下宝物前来，至海东黑风口，从登州蓬莱阁，欲循海经过高丽国，遇高建藏大兵截其路。捧一员将，身长一丈，披绛狮服，跨赤虬马，腰挂两鞬弓，身背飞刀五口，乃高丽虎将葛苏文也。官封莫离支，杀本主高建藏为主。挟天子之命，威镇群臣，乃东海王莽也。将臣所进之物尽皆劫去，以针黑绣其面讽刺陛下，臣不敢去其蒙面，若陛下见了，臣该万死。」帝曰：「赦卿无罪。」昌黑飞去其蒙面之物，却见面上刺着四句言语，道甚来：

「杀兄前殿，囚父后宫，将老兵骄，不堪成事。」

太宗视之大怒，随问群臣曰：「今高丽欺朕如此，便起兵征伐，谁敢前去。」言未毕，殿下一将出班厉声取奏：「陛下。臣非口过，若高丽国去，倘逢贼将，臣能生擒奉献陛下。」太宗见了，喜不自胜。怎见得。有诗为证。诗曰：

一身踏碎高丽国，两手生擒莫离支。
英风凛凛欺叔宝，勇气堂堂赛尉迟。

觑了无不称心。这将军却是燕国公世雄之子，乃薛万彻也。太宗曰：「是驸马也。」薛万彻愿作先锋。帝曰：「兵起，卿为前部先锋。」

房玄龄、杜如晦出班奏曰：「勿为私隙，陛下起兵征辽，军民遭难。况高丽居于海东，路遥地远。陛下今起军征伐，军有带甲之劳，民有转输之苦。虽若成功，得地不足耕耘，不堪畜养。何况胜败难分。昔日炀帝征辽，军折三万，地退数千里，以成后世之笑。陛下熟思之。」太宗曰：「非也。二卿所知，昔日炀帝不成者，盖不明用兵之法。朕自河东起义兵，五载定隋，削平群盗，所征者破，所击者亡。自武德至贞观，岂有化外粗俗，敢欺中原天子。今莫离支杀主夺权，欺凌大国。此贼神天不容，朕大杀之。请卿勿复再言，寡人事已决矣。」

房、杜二人不敢再谏，出朝，忽见一队头踏，骨朵大剑，水罐银盆，近中门来。背后马上坐一老将，鬓如银丝，目若朗星，乃是鄂国公敬德也。见房、杜下马，问二人何为面色不乐。房、杜言曰：「天子欲征高丽，谏之不从，所以带忧。」敬德曰：「我当谏之。」房、杜再随入朝来。近臣言鄂国公总管来见帝，帝宣上殿赐坐，房、杜立于殿下。帝问曰：「卿不宣何至。」敬德曰：「知陛下欲征高丽，来谏陛下。」太宗令昌黑飞至殿下，敬德视之，面刺：「杀兄前殿，囚父后宫，将老兵骄，不堪成事。」敬德猛叫曰：「莫离支贼将安敢如此。」奏曰：「从陛下征此高丽，庶几报恨。」帝曰：「卿若减了十五岁，朕何虑也。卿今老矣。」敬德曰：「臣虽老，二臂尚有千斤之力，何其老矣。」帝曰：「如何见得卿不老。」以手指殿下石狮子，约千斤已上：「臣当一臂惯之，使陛下知臣不老。」言讫，撩起袍，用臂惯石狮子平身而起，转殿行步如飞，约及数遭，掷石狮子于殿下，全无气喘。又再取奏：「陛下。尉迟老那不老。」只陛下见道欢喜煞。太宗宣左右：「将先锋印来，寡人御驾亲征，卿为前部先锋，只来日军兵便上来。」各人皆散。怎见得。诗曰：

欲破高丽平海水，全凭老将尉迟恭。

房玄龄、杜如晦道：「他来谏天子，被天子倒说了他。」

拜英国公李世绩为元帅，敬德作先锋，起军三十万，御驾亲征。打登州蓬莱阁过海黑风口，军才达东岸，迎头的兵来约及三万有余。阵前捧一员将，顶三叉紫金冠，披绛狮服，横一柄大杆刀，跨赤虬马，左右带兵器两鞬弓，身背飞刀五口，阵前耀武自言：「吾乃莫离支葛苏文也。」太宗传圣旨：「若擒取贼首者，当封万户候。」一将出马交战数合，莫离支刀劈敬德，敬德闪过，左手拿住刀杆狻猊爪，不放青锋刀，腕上颩颩竹节鞭，举起鞭来，莫离支背上取出飞刀在手，敬德拨马归阵。莫离支催兵掩杀，太宗失败，兵荒将乱，伞倒旗斜。太宗一骑马落荒走，莫离支背后赶着。海东岸见险峻山势，太宗到近，见一坐山下红绰高门，上安牌一面，写「虹蜺三刀之山」，太宗负急纵马入门，莫离支欲追太宗，连发数箭皆不中。太宗思着美良川榆灵园也，纵马上坡。莫离支叩坡大叫：「李世民下马受死。」太宗无计免难。向山脚一壁转过一骑马来，马上一个年少将军，素袍莹铠，赤马朱缨，擗转方天戟，取弓箭在手，一箭射莫离支坠马。太宗厉声问曰：「救朕建功者，虎将何人也。」白袍年少飞身下马，搠方天戟，高坡直下，躬身取奏：「臣乃绛州龙门县人也。」诗曰：

黄河流在昆仑下，龙虎风云际会时。

其人欲言姓名，忽骤雨大作。帝从马下坡，马蹶落足，太宗坠骑，大叫一声，向寝殿睡觉。其时风清还二鼓，月白正三更，却是梦中之事，坐而待旦。

帝设朝，宣袁天刚、李渟风司天台官圆梦。帝说罢，袁天刚曰：「虹蜺者绛也，三刀者州也。白袍将军必在布衣当年少，在绛者，左侧必有破辽虎将。」帝曰：「应梦之臣，如何得之。」李淳风曰：「陛下因起义兵而立朝臣，若陛下随路招其义军而立唐朝，必得应梦将军也。」太宗降诏书天下，交三十六路总管府为招义军，拜英公李世绩为辽大元帅。

英公令长安市心立起义军旗，旗下张挂榜文。百姓仰面看者如簇，日当午时，见一白袍年少，分开人直走至帐下，某来投军。见英公礼毕，启曰：「吾乃绛州龙门县人氏，姓薛名延陀。」曰：「圣旨招得绛州人，当引见帝。」英公将延陀见帝。帝曰：「英雄非是梦中见者。」当领头安排，犹想梦中之事。见敬德立于殿下，不见胡国公秦叔宝。帝问叔宝何不入朝。近臣奏曰：「在病多日。」帝思美良川之恩，兼当今又用人之际，帝引敬德、英公亲来探叔宝病。

人报秦叔宝言：「驾至。」琼欲起，奈病身不能举动，帝已至病榻。琼曰：「臣该万死。」帝曰：「卿病若何。」琼曰：「臣病不能举动，痛哉。」帝曰：「卿少年时煞曾征战。」琼曰：「昔日破杨玄机，后佐李密破张须陀，皆臣之力。后归陛下，未尝暂息。昔战敬德美良川，臣胜多矣。」在傍鄂国公面如噀血，言曰：「昔美良川，叔宝岂胜恭也。若非主人洪福，涧根底作较子七八个死，怕当时有伏尔之心，咱每两个，今日再敢擗么。」叔宝闻言，忽然离席。太宗急问曰：「卿既在病，何缘得起。」琼曰：「适闻敬德之言，使臣得其疾病。」敬德大怒，叔宝似此欲与恭定其高下。「吾虽年老，今对天子，手提单鞭，若三合胜了，我触金阶自死。」言未尽，屏风后一人叫：「鄂国公欺俺父病，有甚强处，咱两个自鬬几合。」言讫，转过屏风来。其人年少，虎体人形，腕县铁简，身挂绿袍。太宗见了，喜不自胜，若得此人，决擒莫离支。言者秦琼之子秦怀玉。太宗曰：「卿父稍安，从朕征辽。」驾还宫室。

次日驾坐，英公奏曰：「义军招足，请陛下于灞陵桥看臣教军。」帝喜。将领百官摆列銮驾仪从，长安百姓欢喜銮驾看教兵，人密密地勿知其数。驾近灞陵桥，向百姓丛中见白衣年少，把头上毡笠子撇将起去，毡笠子欲落，拈弓在手，仰射笠子一箭，复起去，用连珠箭，笠子入青霄之内，隐约如寒星之象，百姓连珠儿纳喊。帝大惊，急遣左右近臣往人丛中问曰：「射笠子英雄虎将何人也。」其人直至马前，高声大叫：「取奏陛下。臣乃绛州龙门县人氏，姓薛名延陀。」帝大喜，引至教场中。帝坐讲武殿，宣英公、敬德等坐。帝曰：「朕观薛延陀，乃英雄之辈，可以加前部之职。」宣至延陀，欲赐先锋印。薛延陀曰：「此先锋印，不可便受，只许争。恐众文武不伏之人，于教场中跃马横鎗搦三次，有争功者臣与比试，无争者恁时挂印未迟。」帝喜。薛延陀披挂了，跃马横鎗搦众官百姓。从长安路上一骑马来，坐着年少将军，走至教场中，叫延陀：「将那先锋印与我。」上至太宗，下至文武百官，无不惊者。来人是谁。诗曰：

刚气昂昂谁可同，扶持唐世一英雄。
曾思跨海征辽日，此将先居第一功。

这将军，乃秦叔宝之子秦怀玉，立马于讲武殿下。帝问曰：「尔父病体未痊，何来。」怀玉曰：「知陛下于灞陵桥教兵争先锋印，父有命，交臣来争印，胜者敢见于父，败者教场中就死。」帝大喜，教二人接战，无十合，薛延陀败。帝曰：「虎父无犬子。」令左右将先锋印来与秦怀玉。曰：「臣不敢受。」帝曰：「谓何。」「俺父亲有令怀玉道：『上至鄂国公，下至诸将，都赢了后，将取先锋印来见我者。』」殿上敬德道：「这小厮只是搦我。」令左右将披挂来。敬德曰：「你若二十合赢得我鎗头点地，休道先锋印，我这鄂国公职事，也与你。」便撩袍下讲武殿来。

忽听背后一年少叫：「秦怀玉才欺俺父年老，咱两个争来。」敬德大怒：「谁道我老来。」见一年少将军，神眉电目，面如噀血，果然父子不移体，是尉迟宝林。「咱两个争来。」腕悬钢鞭，亭亭而立。敬德道：「如分毫败失，休来见我，得处分。」太宗宣二人至殿下，谓曰：「朕非令卿等自相吞并，便欲重用，未知盖世雄才何以。卿等各无辱父之英名，胜者有赏，败者有罚。」二人齐领圣旨，向教场中列兵卒五百，二人入阵披挂。不移时，秦怀玉先出阵，百姓纳喊，斜横着出白鎗，虎腕上双悬毗楞简。尉迟宝林出马悬鞭，横出白鎗。两骑交鬬约十合之后，不用长鎗，各拈暗器械，一个忙提竹节鞭，一个急绰毗楞简，又鬬十合，百姓连珠儿纳喊，太宗喝采不迭。太宗宣二人罢战，宣来谓曰：「宝林。从你父临军。怀玉。若你父叔宝病痊上边来者。天下义军招足，然后洛阳取齐。」

帝还宫，发使催督三十六路总管招军使。一宣使往绛州金台府。张士贵本名忽峰，虢州卢氏人也，号曰忽峰贼，征肖铣有功，封虢公，作绛州兵马总管。张士贵接着使命，开诏憷征辽事，招义军总管府。宣使回，张士贵与副总管刘君昂张挂黄榜于绛州市井招义军，百姓看着无数。于人丛里见一个村妇人，年约二十有余，荆钗布袄，至甚贫寒。观其标格，非久困之人。问其市中人曰：「所看何榜。」或曰：「大唐天子欲跨海征辽，招集义军壮士，如愿者当纳状书名入官投军。」贫妇听言，两手加额：「我夫有冠世之才，今逢时当显也。走至庄上，俺夫主交赴官投军一名，倘有折箭之功，岂不荣家显祖也。」诗曰：

佩剑执圭朝玉阙，顶冠彻履上金銮。

这夫人是柳氏，在绛州龙门县大黄庄分曲村住。妇人奔庄上来，通报夫主：「我昨日奔绛州去，见市中张黄榜，言大唐天子征高丽见招义军，你敢投军么。今边庭用人之际，乃英雄得志之时，今日不显功名富贵，更待何时。今可便往绛州总管张士贵处投义军一名。」仁贵曰：「有大事未了。」柳氏曰：「何事。」曰：「父母在浅土，未曾迁葬，孝服在身，远离父母坟所，乃大不称心也。」柳氏曰：「夫孝始于事亲，终于事君。你去，妾当佣食洗衣，亦可苟养一身。公若身居爵位，他日无忘也。」仁贵遥辞了父母坟，拜别庄院，方欲进步。柳氏曰：「祝付公。若充军止作长行，妾与公一物，慎勿遗失。」言绝，舒手怀中，取出一物来度与仁贵。觑了，两手加额，是甚物也。父母临危，留下一领汗衫，柳氏收得。「公若临军，披此汗衫，其功必建，盖孝感于身。」

仁贵辞柳而去，不数日早至绛州，分开人丛，走至讲武厅下，戳下方天戟，叉手应喏：「小人特来此投军使。」张士贵、刘君昴悾然大惊，百姓应喊。士贵曰：「尔来晚矣。」仁贵曰：「告总管。国家用人之际，英雄得志之时，今日不显，功名何时及身。」士贵曰：「尔何姓名。」「姓薛，双名仁贵。」张士贵大叫一声：「这汉怎敢。」刘君昴道：「左右。臂口掴更不敢言。」令左右推出教场去者。

仁贵出来，低头自思，不知其过。一老人言曰：「公犯着总管讳字。」薛仁贵方省，鼓掌开言曰：「天子征辽，招壮士来投军，为犯总管讳字，将某不用。」仁贵正分辩间，向官道上数骑马来，马上坐着个老将军，生得方面巨口，?目神眉，乃卢国公程咬金带牌走马，催赶天下义军。薛仁贵迎着马头叫屈，程咬金遂问：「汉子因甚叫屈。」仁贵叉手立于马前，曰：「小子乃绛州龙门县大黄庄人也，姓薛双名仁贵，来投义军，为犯着总管讳字，将其遣赶不用，是英勇难施助国之心也，愿详察之。」程咬金见说大怒：「这老贼怎敢。」道：「仁贵随我去来，用你时万事俱休。」道罢，张士贵接来衙内。问张士贵、刘君昴：「招义军如何。」士贵曰：「义军招足。」咬金曰：「公有何私。」士贵曰：「某无私。」「大黄庄薛仁贵，为犯你讳字，挟冤不用。昔日李药师曾有变，神尧高祖反，斩家小二百余口，不为仇，反用为军师。秦叔宝逼帝于老君堂。今二人皆厚唐禄。为犯你讳字，遣弃良将。」士贵缄口无言。咬金喜曰：「此人有良将之才。」众官问曰：「你要充军，有何武艺。」仁贵曰：「十八般武艺俺都会。」张士贵听道罢，早不喜。令左右将弓来，教仁贵拽试。仁贵左手推靶，右手兜弦，一推上弓，连拽数十满。士贵问曰：「此弓以上更加得几张。」仁贵道：「这弓更添三张。」张士贵大怒曰：「你敢猛言，怕不信。」「臂膊来粗桑树，砍做弓，曾拽四张。」士贵道：「除了弓箭，别会甚么。」绰戟在手，言曰：「除总管以下，都敢与他比试。」刘君昴道：「这汉正是搦我，左右。将披挂来。」欢喜仁贵。望有个成头的，这汉合死，一戟戳死这汉，然后随程咬金入洛阳驾前争先锋印则个。

这两个方欲争鬬，见一队军约一千有余，捧一员将，自言吾乃混天大王董达。咬金道：「不须你二人比试，张士贵领义军教你来迎贼兵。」两阵完，混天大王出马，头顶朱漆笠，身披明铠甲，跨赤虬马，横着宣花斧。董达搦战，刘君昴出马，无数合，君昴败了。贼再搦战。咬金道：「只亏我老了。」背后一人高叫：「总管放心，俺生擒贼将，夺莹铠。」言讫，告总管借与我马，横方天戟，不打话便战。贼将不能措手，拨马便走。薛仁贵追贼，散乱奔走。张士贵催军掩杀，贼军逃走。程咬金鸣锣，诸将皆至，不见仁贵。咬金高坡上视之，望见正西下骑马来，马上白袍年少鞍乔上横担着一员贼将，直至高坡下，掷贼将于地。薛仁贵活捉将来，惊杀了程咬金，以鞭碎其脑。咬金曰：「吾先往洛阳，随后义军便起。」将董达莹铠赤虬马赏薛仁贵。

张士贵、刘君昴领薛仁贵从事，登程上路。天下义军都至洛阳，太宗车驾亦至，传圣旨，宣大小总管来日驾登九龙门看诸总管摆行阵。程过门下得圣旨，各奔本寨。张士贵、刘君昴置营于城外，亦蒙帝旨。二人帐上议之，士贵曰：「吾自年少素攻力战，不曾习兵法，摆行阵，不知规矩，岂能晓会。来日九龙门下惹众将笑。帝知我为勇夫也，虽无罪，岂不自耻。」君昴但默然不语。帐下一人高叫一声：「何须总管忧，此乃征辽建功之日，只来日先怕行阵，教总管先获头功。」二人惊视，乃薛仁贵也。帐上问曰：「你会排行阵么。」仁贵曰：「稍解孙吴兵法。」士贵大喜：「行阵有法，当奏帝荐功。」仁贵应声退候。

次日，太宗驾领敬德与英公文武登九龙门，看总管行阵过。次后张士贵过于门下，帝与英公大笑言曰：「奇哉此阵。见左右方圆，内虚外实，势若绳絣剪纸，阵形用内虚外实，所以孙吴具载。」帝曰：「运筹略略如孙子，布阵依依似武侯。那老贼焉能会布此阵。方知艺行随福。」太宗默然瞬目，见士贵背后一人素衣白袍莹铠，赤马朱缨，执戟在前，军于其后。帝乃曰：「此士贵是拙主人，背后执戟者巧博士。」使一殿官下九龙门交问挂白袍年少卿官姓甚。朕欲用之。比及殿官下门问，张士贵行阵已过。帝更不看别路诸侯行阵，便下九龙门至朝。驾坐，宣英公、敬德至。帝曰：「卿等适来见张士贵行阵如何。此阵奇哉。」英公曰：「此阵甚好，敌避之为虚，击之为实，得武侯八阵法。」帝问敬德：「此阵如何。」敬德曰：「臣自佐刘武周，后归陛下，大小约经二百余阵，虽不通兵法，也曾见过，适来阵势，未尝见此。」帝曰：「老贼焉会此阵。昔日张士贵为破肖铣，虽有功力战，何知兵法。惟恐有人所教。」帝疑之。适见执戟白袍年少指引军兵，此人非俗。帝令近臣宣张士贵至于殿下。帝曰：「昔日高祖三封肖相，卿知否。」士贵曰：「不知。」「因荐韩信进贤，卿休讳。适见行阵，卿岂能会。必受他人所教，卿当言之。朕无高祖之明，卿有肖何之德。今谁教你行阵来。休讳。」士贵曰：「臣不敢讳。」俯伏在地，奏曰：「非臣之能，有一人所教。」帝大喜，「问卿谁教你来」。士贵言曰：「夜梦神人所教。」帝口中不语。

太宗传圣旨道与诸路总管上平辽论。张士贵还寨，请刘君昴上帐，说：「帝要平辽论，如何。」君昴曰：「请仁贵问之。」令人请仁贵至帐坐，士贵擎酒问之：「帝要平辽论，想足下必有高见。」仁贵曰：「今蒙钧旨，敢不尽心，鲁钝之才，试做一论，愿求纸笔。」士贵心中大悦：「左右。将纸笔来。」仁贵拂开纸，一笔挥就看了，度与士贵看罢，将平辽论收于里面。仁贵曰：「今将此表见帝，如蒙问念，若何。倘不解文意，何以对帝奏之。」士贵言：「咱两个同去见帝，你自解说去来。」言讫，搭手仁贵之臂，同步下帐。怎见得。诗曰：

正当龙虎相逢日，恰是君臣庆会时。

张士贵将仁贵至内门前，留于宫门外。士贵将平辽论见太宗升殿，有英公亦袖其表，宣诸路总管至殿下各进平辽论。武士彟献上，帝觑其文。马三宝言边关守长自备其境，帝不喜。段志贤、裴行俭上表，不合帝意。英公见帝不喜，方欲袖出其表，见张士贵亦捧表一道上，帝展于御案，令左右宣读，未及一半，欢喜煞太宗。使英公袖手碎其表。不知表上说个甚来。表曰：

「臣闻黄帝临朝，蚩尤作乱。有虞在位，苗裔不君。轩辕岂无德之君，帝舜非不仁之主。盖乱贼臣子，兴起干戈。今高丽者。海东丑类，化外之夷。既不奉上来朝，当宜兴师问罪。加以葛苏文杀主夺权，恣行凶暴。将百济国进奉邀夺，辱昌黑飞针绣其面。欺陵大国，讽刺吾皇。若不拜将征伐，难容不原之人。说昔马援立铜柱，盖南蛮丧胆而服。近李靖至阴山，使北狄望风而怯。今欲征辽，可分兵三路，南赴明越，中赴青丘道，北进先取榆林。若兴三路雄师，庶使建功神速。臣虽愚见，伏取圣裁。」

帝看了，问士贵：「前者排行阵之日，朕早疑，尔言梦中神人所教。此平辽论有出世之才，非常之义，此表是甚人做来。」张士贵曰：「乃绛州副总管刘君昴做来。」帝命赏金一锭，宝带一条，随张士贵统军。

太宗分三路。南路越州，大将张公谨。中路青丘道，程咬金、苏定方为副将。北路太宗御驾兵三十万。令张士贵前部总管，取松亭关。路过辽东；帝叹曰：「辽河水，西去长安五千里。」帝有悔心。数日至海岸下寨。帝视海水汪洋无穷，东望高丽，隔海千里，如何得过。悔不纳房、杜之言。帝宣诸路总管上御寨，问过海之计。敬德曰：「乞问张士贵。」帝问张士贵曰：「卿有计否。」士贵曰：「臣当思之。」诸总管皆散。

士贵归寨，请刘君昴议之：「帝问过海之计，敬德以言窘我，若无，怎奈何。」君昴曰：「乞问仁贵，必有奇谋。」士贵请仁贵至帐下，谓曰：「前者公做平辽论，帝大喜，言若临阵有折箭之功，当重赐赏。帝宣诸官入御寨，问过海之计，诸将缄口，吾当思之。公莫有其术，教三十万兵过海。」仁贵见问，叉手遂言：「告总管。今天子只忧大海为阻，难征高丽，仁贵用一计，教千里海水，只来日不见了半点儿。上至太宗，下至小卒，如登平地，安稳过海，意下如何。」张士贵欠身离坐，下帐执仁贵之手，言：「引你去御寨见帝，慢慢说道甚。」仁贵付耳低言道与，士贵大喜。

诸总管都来见帝，太宗再问过海之计有无。近臣奏曰：「有一豪民，近居海上，特来请见驾，言三十万过海军粮，此家独备之。」帝大喜，宣老人至帐上，问其言。帝领百官随海边来，见其万户皆一彩帐遮围。其老人东向到步引帝入室，皆彩绣幙，地铺茵褥。帝坐，百官进酒，帝喜。但觉风声四面，波响如雷，杯盏倾侧，身居动摇良久。帝不晓，令近臣揭帐幙视之，但见清清海水无穷。帝急问曰：「此乃是何处。」张士贵起而奏曰：「此乃臣过海之计，得一风势，三十万军乘船过海，到东岸矣。」视之，果在船上。

将扣东岸，见辽兵布阵，阻其前路。帝问曰：「谁能夺东岸。」言未毕，见一战船两下里豁起龙尾。棹上有兵五百，戳着绛州义军旗号，飞上岸去，执方天戟，见白衣年少举步如飞，走至岸上，摇白旗一面，厉声高叫：「请车驾速登海岸。」惊煞太宗。急问杀辽将夺海岸者虎将是谁。张士贵奏曰：「此乃臣过海之计，乃绛州义军建功。」帝问持戟白袍年少，近臣奏曰：「绛州一队义军，随白袍将杀贼军往东未回。」太宗领兵过岸，遂问诸将，前者甚城。昌黑飞奏曰：「前者凤凰城。」帝问曰：「如何得之。」近臣奏曰：「今被绛州义军退辽军夺讫凤凰城也。在城军民，担酒牵羊来迎陛下。」帝大喜：「此头功非张士贵，皆是白袍持戟者是也。」

太宗入城，改衙为内。帝坐，列文武两班。帝曰：「赏罚国之大事。赏信罚明，赏一人，天下悦之，罚一人，天下戒之。今过海水，得凤凰城，皆绛州义军首功。」宣张士贵至殿下：「朕当船上亲见夺岸建功，卿当为首。只教穿白袍持戟者，卿当言其姓名是谁。」诗曰：

若非圣主临天下，怎得名贤出世间。

张士贵奏曰：「乃绛州义军都头目薛怀玉也。此人勇若关张，智同伊尹，堪当大用。」帝喜，令宣薛怀玉至于殿下，身穿素衣，未尝加职。帝封为沂州刺史，锦袍一领，玉带一条，宝剑一口，战马一疋。帝令出内游街，以激众士之心。

薛怀玉谢恩毕，摆出来，披袍束带，悬剑跨马。令歌乐前引，欲游街市。薛仁贵往内门接张士贵，见怀玉如此显达，仁贵邀截问其故：「这人建甚功来，如此厚赐。」左右曰：「为献计过海水，杀辽将，夺东岸，大败辽军，收复城池，乃薛怀玉之功也。」仁贵大怒曰：「尽力者是谁。受赏者何人。」仁贵行步如飞，拽住马〓环，叫怀玉：「咱两个只到皇帝根前理会去来，看这功是谁的。」不由怀玉，拖得奔内门来。

帝与英公、敬德文武，论怀玉之功。忽见凤凰落于鼓角楼上立，高九尺，生得头顶毛色五彩，乃禽之王也。此凤凰非竹实不食，非梧桐不栖，非甘泉不饮，非玉石不坐。邦有道则见，邦无道则隐。鲁麟周凤，周见凤凰，将州改为凤翔府。太宗问群臣：「朕征高丽，今见凤凰，皆祥瑞也。」张士贵奏曰：「灵芝长，黄河清，麒麟至，凤凰见，祥瑞也。今陛下征高丽，才过海，凤凰来朝，天垂景祥，决平高丽也。」帝大喜，正是祥瑞。忽有一人高：「启陛下，麒麟出，凤凰见，非为祥瑞。陛下征辽，谋臣勇将，此乃祥瑞也。」有百济国昌黑飞曰：「此城名凤凰城，城北三十里有一凤凰山，有凤凰作窠哺子，岩内飞者动有千数。如陛下不信，登高山看之，便有虚实。」帝大喜，即便引文武看凤凰山。英公曰：「不可去。高丽不比中原，恐遇贼兵有失。」帝曰：「不暮而还，英公何忧。」不从谏，领兵将文武百官离凤凰城，奔凤凰山来。

帝登高岭，勒马东顾，果有凤凰飞戏成群。帝贪看，忽闻金鼓喧天，喊声震地，旗幡遮天，鎗刀耀日。见山四面，尽有辽兵所逼，更见戳着莫离支旗号。帝曰：「悔不听英公之言，果遭难。」敬德曰：「臣等欲保陛下出兵夺阵，贼甚大，诚恐有失，莫若遣人下山求救。」帝曰：「贼甚大，谁敢出。」言未尽，帝后一声高叫：「启陛下。咱自取救兵。臣只身单骑就军前活挟过那莫离支来，其兵自退。」言讫，一骑马注下去，太宗问左右：「下山者谁也。」近臣奏曰：「乃驸马薛万彻。」下山横鎗冲突贼阵。辽将数员，拦住薛万彻，不能出阵。

话说凤凰城外诸总管寨有士贵、刘君昴帐上坐。门人报曰：「帝领文武看凤凰山，到今未回。」只听正东金鼓喧天，喊声震地，必有辽兵相持，阻截车驾。诸将方欲起兵，人报曰：「白袍将军薛仁贵领一队军马出寨去。」张士贵、刘君昴领兵也往东去。仁贵五百兵，方欲行，见直东辽兵来到，万余人列成阵。旗开，捧一员将，顶三叉冠，披绛服，跨马横刀，高叫：「唐将来的迟了，唐天子于凤凰山上被吾擒了，将高丽国去也。」薛仁贵大怒：「海外贼将，怎敢诳我。」斜横方天戟，纵马约战三合，擗转方天戟，活捉过来，撇在阵前。戟戳在心窠内，道：「不杀你，你是莫离支。」答曰：「不是，我乃辽将耨撒延寿。」仁贵曰：「唐帝安在。」延寿曰：「见在凤凰山，遭莫离支大兵所困。」仁贵曰：「不杀你，待就军中生擒莫离支，保驾西还。」言讫，纵马东去，五百兵威严随后。张士贵、马三宝、裴行俭、武士彟、段志贤等诸将皆曰：「此是仁贵恐别人成功，飞奔辽军里来。」忽见十五员将赶驸马薛万彻出阵望西。薛万彻盛走，望见唐兵将至，连声高叫：「乃驸马薛万彻也。」言：「被数辽将所逼，力困难敌，唐兵救我。」不妨马蹶前足，番身落马。二辽将持鎗腾至，仁贵欲救，约二百步之外，连放二箭，皆中二将坠骑，諕众辽将无敢近前。薛万彻整身上马，问：「救我者何人。」仁贵道：「驸马休问名姓。只大军中拖过莫离支来，救天子驾，恁时知名。」言讫，策马去。仁贵不顾万彻，入辽军里，只寻莫离支。随后众将领兵皆至，四面掩杀辽兵。

帝在凤凰山，望唐兵四下齐至，看唐兵交战。忽见白袍年少跃马横戟，冲突辽阵，如入无人之境。帝视敬德：「朕见此将，如卿往日之勇，真虎将也。见此人，便是夺海岸者白衣将军相似。」敬德曰：「臣下山宣此人。」帝欲去，见薛万彻上山。帝喜，问曰：「非卿取救，不能免朕之危。」万彻奏曰：「非臣之功。臣下山，辽将数员，臣战十合，方能出阵。众将逼某甚急，遇一队唐兵，逢一白袍年少将军特来保驾。臣马蹶前足，堕落地上，二辽将来取我，被白袍将军连飞二箭，皆中二将坠骑，救臣得免。臣问姓名，言得莫离支见帝未迟。」帝曰：「即此山下冲杀辽兵者，白袍将军是么。」万彻曰：「启陛下。正是此人。」「卿当下山，与朕急宣。」万彻领圣旨下山，叫：「白袍年少，有圣旨宣你。」仁贵杀辽兵赶东往，万彻迭鞭而追，至近，言有圣旨。仁贵下马。问：「将军姓甚。」答曰：「姓薛名仁贵，系绛州龙门县人也，投张士贵作义军。」万彻曰：「曾建甚功。」曰：「某就绛州，对程咬金捉了混天大王董达。次到洛阳，摆阵于九龙门下。献平辽论。用计使三十万兵过海。杀辽将，夺东岸，取凤凰城，救凤凰山。皆是薛仁贵之功也。」曰：「你建如此大功，也消得一镇诸侯，公当上马，同赴山上见帝。」比及二人到山，帝归凤凰城去了。万彻曰：「公且归寨。」万彻入城见帝，帝归帐歇泊，等来日天晓见帝。

五更催军鼓响，帝领百官前进。张士贵、刘君昴前取榆林城，逢辽兵来，捧一员将，使偃月刀，顶三叉金冠，银叶铠，阵前叫：「我乃莫离支也。」諕张士贵大怕。君昴道：「放心。」横刀出马阵前，道：「莫离支乃东海王莽也。」莫离支大怒，横刀跃马飞上刘君昴来，鬬数合，君昴走败。催兵掩杀，张士贵望西北走，辽兵随后赶。忽见一队义军横截，当住辽兵，捧一员将，素袍莹铠，赤马繁缨，横方天戟，声如哮雷，言：「贼将莫离支且住，薛仁贵在此。」辽将出马与仁贵相见。「尔乃东海莫离支么。」将曰：「某不是，吾乃手下虎牙将也，姓梁名建勋。」仁贵道：「你退，教莫离支来，你枉污我兵器。」建勋大怒，与仁贵交战数合，未分胜败。张士贵遣人报曰：「被薛仁贵横截住辽兵，教君昴倒兵击辽阵。」梁建勋领兵急回，望榆林城走，背后张士贵兵追杀，直至城下。

张士贵收兵归寨，上表奏帝，被小臣杀辽梁建勋，大败之，夺金鼓旗幡无数。帝看罢，转惊，张士贵直恁的强。帝遣使臣传圣旨：「道与张士贵者。今征辽累建大功，宜加旌赏，可挂三路都统军印者。」士贵方欲谢恩，向帐下一人高叫：「告使臣。这只不是张士贵的功也，有他别人的。」諕杀那张士贵。使臣遂言：「汉子。怕不有你的功。」言者，王君廓之子王孙谔，叉手言曰：「国家只用张士贵，敢用其余将军则个。」使臣问：「此人是谁。」张士贵责曰：「尔父为庐江王李瑗反情相累，遭国家罪责，未得诏争敢用你。且军中待吾秉奏，若得诏用你。」使臣回见帝，奏曰：「与张士贵三路都统军印。」欲谢恩，一人高叫道：「这功不是张士贵的，也有别人的功。」乃王君廓之子王孙谔。未得帝诏，不敢用，遂令退。帝视敬德，奏：「他爷被反臣相累，他人须无过犯，如何不用他。臣疑张士贵功诈。赏罚者国之纲纪，不争建功者不赏，枉怨国家不平，海东何日平安。从张士贵建功，亦赖众兵之力。」帝曰：「如何则可。」敬德曰：「臣将御酒三车入张士贵寨赏军，有功者饮酒，建功者自争，如此见端的。」帝令鄂国公押御酒三车至士贵寨。接着，敬德上帐坐，言帝赐御酒赏军。上至众将，下至小卒，有功者赏酒，纳金鼓旗幡人头鼻耳者赏及百人，从辕门外入手下。遂言：「告总管。若论建功饮酒，这三车酒只小人都吃了。」惊杀敬德。遂问张士贵：「这人是谁。」张士贵道：「这人是绛州龙门县人也，姓薛名延陀。」「昔日帝于长安招义军，某先投军。自随张士贵过海，累建大功不蒙赏赐。」敬德问曰：「所建者何功。」延陀曰：「昨日立斩旗头，使兵挫锐，乃某功也。」士贵曰：「非为大功，敢将众夸口。」敬德曰：「虽功不多，亦合赏。」连赏三杯，延陀退去，敬德低头。况今数建大功，既非士贵，合无争者。

赏军已毕，寨门外立着二人，乃薛仁贵、王孙谔。论曰：「适来对大臣欲整大功，帐下不言，何也。」仁贵曰：「征辽应有功劳，都与张士贵，怕见莫离支，或一戟两箭，恁时成功，对帝受赏。」王孙谔曰：「公言非也。比及擒莫离支未得，或高丽王先降，恁时帝已班师，更不误尔功名也。今鄂国公将御酒三车入咱寨赏军，今日不告，何时再得相见。」几句儿言，唤回薛仁贵，着白战汗衫，待入寨，从寨门里见敬德、张士贵并马出来，仁贵唱喏不定，吃紧的王孙谔两手推倒马头前面。敬德问：「汉子告甚的。」仁贵欲言，张士贵便道：「这汉不早来，御酒已尽也，你好穷口。」仁贵素无一言，只恼杀王孙谔，曰：「道你言。」仁贵曰：「非建大功，何告之有。」

士贵随敬德入寨见帝，言：「赐锦袍玉带，卿兵取榆林城。」士贵领圣旨还寨，请君昴议事。士贵曰：「我榆林城何能得之。」君昴曰：「当告仁贵。」士贵曰：「数次不荐，必恨在心，焉能竭力。」君昴道：「仁贵如战鬬，若用美言抚之，必舍命当先，榆林城立破之。」言无数句，这般使用。士贵大喜，召仁贵至帐下。士贵曰：「数次不荐足下，莫不怀怨么。非不待荐公，恐帝重用，尔必离我，怎奈何老拙也。以此留公保我。若平辽毕其功，奏帝未晚。」仁贵曰：「余功皆不要，若逢莫离支，或一戟两箭建功，恁时肯奏仁贵么。」欢喜煞张士贵：「自与公结为心友。」

有探事人到帐下，遂言离榆林城不远，排着三万来辽军，当头捧一员将，貌如恶虎，雄赛狞神，自言莫离支特来搦战。欢喜煞薛仁贵：「告总管。这件功，早了与小人。」离帐下阶，绰戟上马，领兵东来。怎见得。诗曰：

堪爱白袍年少将，领军活捉莫离支。

薛仁贵搦战，愿杀莫离支。辽兵阵前一将出来，刀横偃月，马跨赤虬，顶三叉冠，披银甲，乃辽将梁建勋。仁贵曰：「莫离支在何处。」建勋曰：「在城中。」「缘何不出。」建勋曰：「射鼠岂消虎箭。」仁贵怒曰：「若三合外胜你，非为英雄。」言讫，纵马交战，不三合，建勋败走。仁贵乃唐之栋梁，只曾见日月交蚀，几曾见仁贵中箭。仁贵望箭又来，右手绰其箭，左手将戟搠于地上，拈弓在手，搭箭当弦。建勋自见仁贵侧偃了，道箭中，拨马来取。仁贵曰：「这箭妨主人。」叫一声着，应弦而箭中，正中气喋，建勋堕马而死。

张士贵大兵掩杀，败兵入城，闭门不出。张士贵大兵扣城下寨，写表奏帝。帝惊，怎见许多功。发使来摧张士贵来日取榆林城。「如何得。」仁贵曰：「不难，今晚寨中造云梯数十个，来日天晓立于城下，仁贵先登城，当夺乳口。」士贵依言，遂令工匠造之。回奏天子，来日决取榆林城。薛仁贵指挥士卒，欲立云梯。奈西北圆楼上列十数个辽将，箭如雨箭，使兵不能近前。仁贵大怒，下马戳戟于地，臂圆牌直叫火号，仰望圆楼上，连发五箭，射辽将五个堕于城下。惊杀了太宗。他能发弓箭的，见后怕不怕，言李广复生也。太宗惊问：「见三处云梯皆于城下，比及别人动，但有发箭者。」白袍年少上城，望见失声惊叫：「若非虎将，安有此勇。」敬德曰：「这功早了，不是张士贵的。」纵马下坡，径到张士贵马前。「今有圣旨交来问你，为首登云梯夺城建功者是谁。」张士贵曰：「待破城之后，询问建功者，方知是谁，然后奏帝。」敬德曰：「见三处云梯一发争功，皆薛仁贵先上城，先占圆楼，然后众兵上城，杀军开门。」张士贵、刘君昴领兵入城，奏帝夺城建功者，又是绛州义军。传圣旨：「守城众官勿伤百姓。」开门，仁贵入城，使人叫百姓勿出。忽闻大街上喊一声，仁贵急问为何。报曰：「从榆林城大衙内一队兵来，约一千余人，捧一员辽将，威势若虎。」仁贵交马无一合，戟刺榆林太守高昌堕马而死。胜杀辽兵出城而走，追杀数里，方回榆林城。安抚以定，张士贵收兵还寨。

天晚，敬德领从者三二人私往士贵寨。疑士贵匿他人之功，昨日功劳稍见分毫，将士贵对帝理会。令从者把马于门外，独提单鞭信步而入。把门人谁敢当他，时行方转，听探动静。军马早来攻击榆林城，身疲力困，熟睡者甚多。敬德一壁里处，听一人弹剑作歌。歌曰：

未逢时运且蹉跎。
茅舍两三间，数株雕残柳。
红叶落林间，闷对樽前酒。
书剑两无功，使我慵开口。
又不得横戟阵前，笑斩辽东元帅首。
又不得长驱大众疾如雷，扫荡妖尘清宇宙。
英雄智力不能施，空将愤气冲牛斗。

叫：「张士贵，你误了我也。」敬德大叫一声：「弹剑作歌的壮士，你休埋怨张总管，你敢告我来。」敬德走向前来，圪塌的把那白袍扯住。「将军。你不是白衣人么。」仁贵恐反遭罪责，不想是鄂国公，顿衣而走。敬德忿恨而还，候天晓求见帝。

敬德见帝，说：「昨日取榆林城人，不是张士贵之功。天晚入寨察之，闻一人弹剑作歌，埋怨张士贵。臣拽衣而问姓名，其人顿衣而起走脱。明知张士贵匿人之功，虚作他功，赏不明，深为国患，愿陛下详之。」太宗曰：「朕方思之。」差一近臣往张士贵寨，急宣张士贵来见帝。帝宣至帐下，帝曰：「举贤荐能，必有安身之处。卿当实奏寡人，昨日榆林城下，见五箭射五辽将堕楼，首登云梯，夺城建功者，白衣将军是谁。」张士贵奏：「陛下。臣昨日攻破榆林城首先建功者，姓薛名延陀，官授沂州节度副使。」近臣奏帝，领众官前近安地岭下寨。

帝升御帐，急报马至，言辽兵列阵搦战。御驾领大兵亲出对阵，捧一员辽将出马，冠颩杂尾，袍绣团花，鎗横素练，马跨驿虬，自言辽将，乃伊那射也。帝问谁出马。段志贤出马交战。奈志贤年迈力怯，拨马回，败走。伊那射追赶，帝问谁可再战。急于帝后面一箭飞出，射辽将坠骑。帝急问发箭者何人。近臣奏曰：「乃绛州文喜县人裴行俭。」帝大喜，封为礼部尚书。帝教混战，辽兵东走，帝收兵归寨。

帝升帐，因裴行俭建功，又见张士贵立于帐下，帝曰：「如此强者。绛州总管张士贵先献平辽论，后过海夺东岸，取凤凰城，救凤凰山，攻破榆林城，邀驾东来，皆张士贵之功。大小众总管，谁似士贵之勇。」敬德叫曰：「然张士贵累建大功，亦有他人助来。臣随陛下征战贼兵，擒世充，诛建德，皆臣之功也。徒然陛下褒誉张士贵，挫灭众官，恐伤士卒之心。」帝不语。一人高叫：「敬德你不强。」争目视之，乃皇叔任城王李道宗。昔日敬德杀者李孝机，乃道宗亲兄也。道宗言：「你往日曾建功，今次征辽，素无一功，何敢轻慢张士贵。」敬德对曰：「奈帝不用恭，若某战，岂容张士贵也。」帝曰：「卿老矣。因此不用。」恭曰：「臣不老，倘逢莫离支，若不生捉，无面见陛下。」前有报急马至，言：「莫离支领辽兵下安地岭来搦战。」敬德大叫曰：「陛下使臣交战，生捉贼将。若不教臣战，触阶而死。」太宗曰：「总管在意者。」敬德领圣旨，领兵出寨，与辽兵对阵。辽将出马，敬德不问名姓，一合生挟了。敬德还寨见帝。帝喜曰：「榆窠园之勇，尚由不减。」敬德视任城王：「某往日强今日也。」问：「除皇叔之贵，敢似恭一合捉辽将么。」道宗曰：「我虽力弱，今与你争气则个。」亲问帐下诸将：「敢助吾战贼将么。若成功，把我任城职便分付与你。」言末绝，一人高叫：「皇叔放心，某虽不才，愿随皇叔战。」欢喜煞皇叔。是绛州义军薛延陀。道宗奏帝，要兵一万。帝与道宗领延陀出寨，与辽兵对阵。一员辽将出马，薛延陀不打话，交战数合，辽将败走，延陀急追。忽见四伏兵起，困住任城王。人报曰：「任城王被辽将兵困住。」帝视敬德，敬德恐伤帝心，当帐下搦张士贵：「今次征辽，你功最大，惟我不伏。今任城王遭困，尔与吾各领兵三千，往辽阵救皇叔。先建功者，帝前教乞赏，不建功者，就帝前纳头。休教人替咱两个去来。」张士贵不敢去，帝疑前功是诈，今言不敢，其实心怯。方犹豫间，傍有一人高叫：「张总管放心，某助总管。」觑了，争功是谁。却是刘君昴。言：「当官不让父，今者惜甚人情，当与争救任城王，先建功者赏，败者斩。」

各点军三千出寨，敬德为左军，张士贵为右军。望辽兵至近，士贵觑刘君昴：「被你送了我也。」君昴曰：「重赏之下，必有勇夫。」付耳低言这般者。士贵解腰间金带，用手提定，回顾众将曰：「如先入阵救任城王的赏此带。」言未尽，见一人下马戳定戟，用手取的带腰间便系。士贵大怒：「你功未建，先取其赏。」白袍年少曰：「总管理会的，敢先要赏，须便建功。休道只救任城王，和那莫离支拖将过来，须直总管一条金带。」言讫，绰戟在手，跨上赤虬马，飞奔军阵前去。敬德大叫：「夺吾功者是谁。」再觑了，便喜道：「好将军。既不是张士贵，把这一件功却与这汉。」仁贵纵马入阵，见一员将使一条鎗来。仁贵曰：「吾乃唐将薛仁贵。」辽将笑曰：「无名将退者。」问曰：「尔是莫离支么。」「吾乃辽将耨撒延寿。」仁贵曰：「莫离支安在。」延寿曰：「今阵中捉了任城王，亲送高丽平壤城去也。」仁贵大怒，横戟交战，未分胜败。听背后喊声大震，仁贵回视，见敬德催兵，也奔辽阵里来。仁贵恐被敬德夺功，催兵掩杀，辽兵四散乱走。

仁贵过阵，并不闻任城王消息，莫非遭莫离支所擒。倘皇叔有失，吾亦不能回见总管。纵马东行，忽闻金鼓乱鸣，喊声大震。仁贵曰：「任城王必在此处遭困。」单马欲临辽阵，见阵中一骑马出来，仁贵觑了，言：「任城王果被贼所杀，我来的不济事也。」走出来的人，乃唐将小卒，满身流血，痛遭伤损。仁贵曰：「尔既出阵，任城王安在。」其人言曰：「将军愿回，辽兵势大，将非一人可动。」仁贵再问：「任城王如何。」答曰：「见被辽将数员逼困，末能得出，三四百人出来，惟我得脱，其余皆折了。」仁贵曰：「尔当西去，若张士贵问，但言仁贵先入阵，保皇叔，总管兵速来。」言讫，纵马入阵，手执戟左右撞辽阵。蓦见山边一骑马来，马上一将铠甲雕零，身带十数箭，背后着了两三鎗，认的是唐将，不辨是谁。后有一辽将，追之甚速。仁贵道：「唐将休走，我救你者。」乃是任城王。见仁贵纵马前来，辽将拨马结斜走，仁贵来赶，背后有薛延陀复追辽将。延陀叫曰：「休杀皇叔。」辽将被薛延陀追及，拈弓箭在手，番身背射，薛延陀堕骑，辽将拨马来取。仁贵道：「莫非是莫离支。谁有这般弓箭。如得此将，高丽平矣。」横戟腾到根底，叫：「莫离支略住，薛仁贵在此。」辽将见仁贵纵马至前，不顾延陀，只赶李道宗。仁贵下马，扶延陀起，见射中左臂。仁贵急问：「皇叔安在。」延陀曰：「适来辽将追赶，身带重伤者便是任城王。」仁贵道：「误了皇叔。」绰戟在手，上马来赶辽将。

却说任城王身带十数伤，血流不止，辽将追及，蓦见高坡一树木成丛，任城王急不择路，纵马而走，辽将赶至，任城王转树而走。忽见白袍将军纵马横戟腾至坡下，大叫曰：「贼将勿杀皇叔。」其辽将不免回战仁贵。任城王勒马回头看二人交战，只一合，戟刺辽将墬骑而死。仁贵下马，戳戟叉手，遂言：「绛州义军小卒薛仁贵也。赖王叔虎威。」欢喜煞李道宗。忘却身边疼痛。「我与敬德争气力，帝曾言如胜辽将者，便分付任城王职位，何况救吾一命。将军上马。」道宗问曰：「尔既在绛州义军，随士贵曾建功么。」仁贵言：「绛州捉了混天大王董达，次洛阳摆行阵，后献平辽论，用计过海，夺东岸，首登云梯，攻取榆林城，皆小人之功也。奈张士贵不荐其功，只作义军小卒。身无微职，托皇叔特荐，倘或重用，某杀身报国。」道宗曰：「放心。我不比别人，乃是皇叔。蒙君之恩，岂敢忘也。」仁贵、皇叔西来，见辽兵与张士贵交战。未过阵，仁贵纵马横戟，杀一条斋巷，保皇叔出阵。逢张士贵，见皇叔身带重伤，下马动问道：「先遣仁贵救皇叔，大兵助其势，方杀辽兵过阵，今逢皇叔，得免此围，张士贵之功也。」任城王马上道：「误国之栋梁也。前建功十数件，今保吾一命，皆薛仁贵之功也。你反为谄佞之臣，吾若奏帝，你必该死。」张士贵叉手遂言：「非不教仁贵见帝，奈未得便，既是皇叔有荐之心，某愿同往。」欢喜煞李道宗：「公既有此心，情愿上马，回归御寨。」李道宗、张士贵领兵，和那薛仁贵也奔御寨。

却说帝思敬德、士贵救任城王，不知消息。近臣奏曰：「有随皇叔去战者薛延陀复回。」帝宣至帐下，身带重伤。问：「皇叔安在。」延陀曰：「败于辽阵，被辽将所逼皇叔甚急，臣往前去救，臣中箭落马，其辽将追皇叔不知何处，臣撞阵出来，身带重伤。」帝大怒曰：「送皇叔一命，皆尔匹夫也。」令左右推转斩讫。延陀告陛下：「臣乞领兵，再保皇叔。」近臣奏曰：「今皇叔被张士贵保入御寨。」帝道：「张士贵又建功。」遂免延陀，令宣皇叔、张士贵。见数个小卒扶皇叔入寨至帐下，张士贵在后。帝视之，见任城王浑身血不能举动。帝不忍之，离御座，急问皇叔：「若不争气，安有此伤。」道宗曰：「臣竭力战贼将，能死无憾。奈扶江山阵中遭辽将所逼，身带重伤，口中吐血不止，死内得生，臣赖一虎将所救，臣方得免。今对陛下，可当举荐。」惊煞太宗：「救皇叔者虎将姓甚。」李道宗方欲言，仆然倒地，口中吐，满身搐手拳。帝惊曰：「皇叔为何。」张士贵曰：「皇叔是破伤风发。」帝令扶归帐，令医官治疗。帝问士贵曰：「建功救皇叔者虎将是谁。」士贵曰：「臣怎做得虎将。托陛下洪福，累次建功。」帝曰：「又是士贵也。」遂重赏。近臣奏曰：「被敬德追杀辽兵，上安地岭去也。」敬德邀驾于安地岭下寨。

帝宣元帅英公议事，若过安地岭，去高丽平壤城近也。英公自思，帝拜为将，今次征辽，我无寸功，岂不羞见唐兵权印也。英公曰：「臣当领兵取安地岭，力取不得，可以谋之。」帝亲领大兵，与英公诸将皆至安地岭。既至岭下，见上二十里远上列军兵弓弩，旗号遮天。太宗曰：「若非韩信、武侯在者，此岭亦不能取。」英公一骑马亲奔岭下，仰头望了，不知见甚来。大叫一声，堕于马下。口中一道血出，似绛桥一般。惊煞太宗。叫苦不迭：「若英公有失，教寡人怎归本国。」和大小众官向前，是见甚的来。帝令扶英公上车归寨。烦恼煞太宗。遂问随军医官巢论，奏曰：「臣先视其容，后察其脉。」巢论遂胗脉取奏，曰：「此证两得，先中海毒，后伤心气。此病可治。臣有药料，缺药引子。」帝曰：「何物。」巢论曰：「中原巴豆杏子毒，以菉豆汤解之。既中海毒，以龙须烧灰入药解之。今英公先中海毒，后中心气，非龙须灰不可下药。」帝问曰：「何处有龙须。」巢论曰：「海内有龙须。」太宗自思，撩袍离御座，转屏风后，归帐去，顷刻复回，手将龙须赐与巢论。道：「卿烧为灰，与英公下药。」

太宗七德安天下，翦须烧药赐功臣

果然圣感动天，英公立愈，帝设宴相庆。近臣奏曰：「有定州三路供粮草，皇太子遣使将珍珠粉特来进上，言此粉食之，不中海毒。」太宗赐粉与三十六路总管：「卿等既受其粉，当思取安地岭之计。」

张士贵将粉归寨，令左右制成。召仁贵至，赐坐，将粉分为三椀，士贵、君昴三人共食其粉。仁贵不晓其义：「敢问总管此粉何为。」士贵曰：「今皇太子进此粉，能解海毒。御赐三十六路总管，某既得之，不敢独享，与公共之。」吃罢方欲致谢，人报辽兵下安地岭来。仁贵闻报不谢而去。君昴怒曰：「古人言蒙一饭之恩，尚杀身为报，今总管赐御粉，此匹夫不谢而去。」士贵曰：「必有他干。」言未尽，人报薛仁贵领一队军杀辽兵至安地岭去了。张士贵曰：「昔日羊羹不均，驷马奔踯。今凉粉一椀，唐将竭力建功。急点大兵背后助将去，怎生取安地岭。」

仁贵领五千兵杀众将上安地岭去，辽兵不能当，只办前走，仁贵后追不舍。行追行杀，相缠到安地岭上。仁贵大喜，却又得安地岭，辽兵过岭去，仁贵方欲前进，仰头觑了前面山口，被辽兵屯柴薪烧阻，不能前进。回岭上盘桓犹豫，忽见东南山有一条小路，仁贵与众兵曰：「吾当前进，尔等后随。」言讫，横戟信马而进。

转山约行二十里，仁贵自思，这般小路，却奔那里去。正进之次，忽至一高峰。仁贵勒马视之，把两手顶礼不迭，背后高叫：「都上来，咱大家看则个。」用鞭指众军一发向前，觑见向山下楼台殿阁，此乃蓬莱三岛也。众兵曰：「非也。既是蓬莱三岛，何居陆地。此乃是一所宫观。」仁贵引兵寻盘道山去，至观门前，见楼台森耸，玉殿瑶阶，翠竹苍松，奇花异卉。到三门外，见左青龙，右白虎，护其观门，并无人迹。仁贵下马，令众兵排门而入，仁贵向前，众兵在后。见七宝碾玉妆成，富贵繁华，非尘世有。仁贵疑此盖造，乃无道者所为。正寻思，忽于正殿一壁，转过一个妇人，鸦须堆云，素肌削玉，杏脸凝脂，柳眉拂翠。只疑是芙蓉城下，子高适会琼姬；洛水堤边，郑子初逢龙女。众人持剑，方欲向前，那妇人不荒不忙，着手指定，遂言：「来者唐兵，不得无礼，自家共你亲戚。」惊杀薛仁贵。提剑举步，撩衣走向前，自问妇人：「咱两个却是甚亲。」妇人曰：「告将军。」诗曰：

启开一点樱桃口，喷出满堂兰麝香。

妇人曰：「俺姑又与唐天子亲，是你皇帝姑姑。」仁贵不敢无礼。其妇引仁贵至方丈中，见道姑数人，诵黄庭经。礼毕，请仁贵坐。妇人曰：「我乃高剑之妹，建藏之姑。唐帝贞观初，高丽为我侄，与唐帝姑姑亲。」仁贵曰：「公主为皇姑，何居于此。」公主曰：「为莫离支葛苏文杀其兄，立我侄为主。那汉纵横行事，不问朝廷，真乃海东王莽也。今反唐朝，非由我主，皆苏文贼弄权。高丽无主，因此出家修道。今居此观，在地岭下，此山乃高丽也。过此山别无险阻，散漫平坦，直到平壤城。今在于此，知唐兵驾来，教天子明我高丽不反。今唐兵既到此，此辽人不达。将军姓氏何人也。」仁贵曰：「我乃绛州义军薛仁贵。」公主曰：「身居何职。」仁贵曰：「身在布衣。」公主曰：「何无贵品也。」仁贵曰：「所建功劳，奈总管不荐，不得重用。今欲归本帐，若取安地岭，奈无路可取。敢问皇姑，愿求一计。」公主见问，笑而言曰：「将军欲过此岭，何难之有。依我一言，大功必建。」仁贵躬身，遂言：「惟命是听。」其妇人言无数句，使仁贵两手加额，则不止取了安地岭，和那莫离支亦拿了。仁贵不信，公主引于观背后，指此便是海水。公主曰：「此海水遶安地岭过，至安地城，亦可往平壤府。」仁贵告曰：「虽有海水，又无船只，安能得过。」公主曰：「将军放心。我侄来日生辰，想见高丽国王今日必发使驾船来宣我也。若高丽使来，将军可就船取安地岭城。既至城下，次取平壤城，杀莫离支，除高丽之患。」仁贵曰：「安有此事。」公主曰：「实无虚诳，不待须臾，高丽必至。」

方语话中，见一海船从东而来，上有小卒百余人。其船直至观后岸，为首使命高叫：「当报皇姑得知。今王子有命，宣公主添寿。」言讫，撩衣便下船上来。仁贵自思，心间大喜，杀来使，我建功，提剑举步如飞，腾至使命根底，捽住衣袍，放剑在鼻凹中。「我不杀你，将公主平壤去，和我也去走一回。」公主附耳：「待教杀莫离支。」辽使道：「和俺高丽王也送了也。」辽使道：「甚。」公主急指曰：「将军不可无礼。高丽作乱者，葛苏文也。公杀辽使何益。」仁贵曰：「你姓甚。」辽使曰：「我乃乌伊达，奉王子命来宣公主添寿，将军大兵何至于此。」仁贵曰：「吾奉张总管命来取安地岭，被辽兵焚其山口，使吾进退不能，今至于此。恰问公主，听知说了辽人不反，尔可为吾大建其功。公主见帝，你若不从，吾先杀你。」辽使曰：「惟命是听。」仁贵曰：「此海遶安地岭，过安地城。尔将吾百人到城中，赚开门，一兵袭之，得此安地城，别无险阻。邀驾东来，杀莫离支，平高丽之患。」乌伊达不敢不从。

仁贵将兵五百上船，辞公主奔安地岭城来，卷了唐兵旗号，开船离岸，遶安地山到安地城下，见城上严备，密布着军兵。乌伊达船着岸，夹带仁贵叩城，使人高叫：「城上休放箭，我乃乌伊达，王命来宣公主添寿，正打此过。」门人见，上下同开放门，仁贵一骑稍出在前，飞到瓮城门，迎头见了，叫苦不迭。怎见得。诗曰：

安排香饵鱼还至，准备窠弓虎到来。

仁贵见二重门掩然犹闭，背后却早拽起吊桥，放落赚板，遶城围楼，列开弓弩。门楼上立着一个将军，厉声高叫：「孩儿每。梆子响，一齐发箭便射。」仁贵听得，抬头看了，咽气吞声，却到使人碎心，莫被别人先取此城成功了。薛仁贵认得城上是唐家兵将，且不得放箭。「我乃义军薛仁贵，今奉张士贵命来取安地城。怕城上是辽兵，可当放箭，怕是唐兵，须言姓名。」惊煞将军。止住弓弩，放开城门，荒速下城，与仁贵相见。见仁贵凤姿端雅，体貌非俗。将仁贵入城，于帐中同坐。仁贵问曰：「将军何人也。」对曰：「昔过海分兵三路，今程咬金兵取登青丘道口过，今我大兵十万取胡越，我乃南路元帅张公谨。」薛仁贵请死。公谨曰：「我骗海先取安地城，后程咬金和天子驾至。将军何至于此。」仁贵曰：「奉张总管命取安地岭，为辽兵焚其山口，遂不能回。下山过高丽，遇公主，将辽使乌伊达海船来，赚安地城，不知元帅先建大功。」张公谨曰：「公随驾，身居何职。」仁贵曰：「止是义军小卒。」公谨曰：「曾建何功。」仁贵曰：「累建大功，被总管匿功不荐，未曾见帝。」公谨大怒：「老贼敢误国家栋梁也。将军随我下安地城，同共见帝来。」诗曰：

若非今日逢公谨，安得白身朝太宗。

元帅下岭，叹曰：「此险阻有失，何日平安辽国。某当领本部兵下岭，先将接驾表，与张士贵共邀驾至此。」问：「元帅如何。」公谨曰：「比及驾至，亦下岭接驾。」领兵离安地城下，正逢张士贵、刘君昴领兵来岭下体察仁贵消息。仁贵下马，见总管施礼。士贵大惊：「将军上岭者何为。」亦言前事：「今南路元帅张公谨遣某见帝，上接驾表，随后他领兵离安地岭来。」张士贵见言，心内自思，张公谨若见帝，那得不荐仁贵。把似别人荐，不如我做一面人情荐仁贵。自过海征辽，非我之功，同共见帝举贤一奏。言罢，将仁贵奔御寨来。留仁贵御寨外，张士贵将接驾表入御寨来见帝。帐下欲奏，见帝与英公论说。英公曰：「昔日楚君退朝晚，楚夫人问曰：『大王退朝何晚。』楚君曰：『与贤相道话来。』夫人曰：『贤相是谁。』楚君曰：『于丘子。』夫人曰：『非贤相也。』楚君曰：『何为。』夫人曰：『居相位三十余年，未尝荐一贤者，岂为贤相。』于是遂荐孙叔敖。」有诗为证。诗曰：

测影频移未退朝，喜逢贤相日尤高。
当时不是楚姬问，今日何由进叔敖。

英公目视张士贵：「今日国家用人之际，何不荐一人似于丘子也。」士贵道：「英公只道我里。」随躬身立于帐下。太宗问曰：「卿奏何事。」士贵曰：「臣荐一人。」英公问曰：「胜如楚夫人，贤如于丘子，莫不荐仁贵么。」士贵恋禄爵，又匿不言仁贵之功。帝曰：「卿荐者谁也。」士贵曰：「领兵安地岭，今南路元帅张公谨先取讫安地城，将表特来奏帝。」帝知，实时领兵过安地岭下寨，前取胡越城。

言：「辽莫离支将弟葛延禧出马横刀。」帝曰：「若斩此贼者，当封万户侯。」言未尽，一将出马横刀，胜临贼阵交战。帝急问：「出马者何人。」奏曰：「乃番将李思摩。」胜负未分，又一将出马。薛万彻付能出马，葛延禧不能敌，拨马归阵，领兵东走，奔胡越城来。辽兵将叩城遂火壕一壁。一队军来，当先截住吊桥，列开阵势。旗开，捧一员将，素袍莹铠，赤马繁缨，兜住马，横方天戟，高叫：「贼将且住，仁贵在此。」怎结末。葛延禧又敢迎敌。张士贵领兵至城下，使人叫：「城上开门，今天子驾至，辽将败走，城中百姓何不迎风而降。」移时鼓乐，官民开门来降，张士贵领兵先入城。

有人奏帝：「张士贵已得了胡越城也。」帝大喜。士贵邀驾入胡越城，改衙为内，帝宴文武排筵庆贺。告急马至，取奏曰：「皇太子遣二将押送粮草，过安地岭下，被辽兵截住，不能进前，遣人求救，要虎将保粮草。」帝曰：「如之奈何。」张士贵离筵：「臣领兵保粮草。」帝大喜：「非卿不能干此功。」士贵、君昴将仁贵领兵一万，出城西来保粮草。张士贵问仁贵：「公今保粮草无失，决当荐某。」仁贵曰：「赖总管虎威，愿竭力死战。」

又报急马至，莫离支亲领大兵十万，离城不远，排兵搦战。帝领兵出城对阵，莫离支出马，唐兵纳喊不迭。名不虚传，头顶三叉紫金冠，身披团花绛狮服，横青铜偃月刀，跨千里追风马，左右弓挂两鞬，身背飞刀五口，搦战。太宗曰：「此贼若得，高丽平矣。」一将出马，绛州人氏，乃裴行俭，交战数合败走。马三宝出，又败。段志贤出，又败。番将李思摩出，亦败。不移时，连败唐将五人归阵，使帝汗湿浑身。「英勇莫离支。既不能胜此将，寡人如何还国。」又一老将高叫：「不着尉迟恭难敌，当杀这汉。」言讫，一骑马出鞭打，莫离支闪过，再战数合，敬德力怯，帝令鸣金归阵。莫离支催兵掩杀，唐兵稍折其锐。

归城，帝曰：「怎奈何。」文武奏曰：「非士贵不能当莫离支。」帝曰：「今张士贵未回，谁可过阵宣张士贵。」敬德奏曰：「臣愿去。」帝曰：「卿老矣。恐有失。」一年少遂奏曰：「臣保父亲过阵。」乃尉迟宝林。帝令父子二人，点兵一千出城打阵。帝上城，望见敬德、宝林入阵杀辽兵，左右无敢当者。曰：「虎父无犬子。」移时父子二人领兵过阵，望正西去。帝即悔，若父子二人在城，可保朕，不合交敬德去了，谁当莫离支英雄也。

帝方忧虑，忽闻城上发喊，帝急问：「何为。」文武皆言：「陛下试望则个。」忽正西一队白衣将军，约迭五百，当头捧着一员白袍年少，武勇非常。纵马入阵，如饥鹰饿虎，辽人无敢犯者。杀一条斋巷，领兵腾至城下。太宗觑了，手掴圆楼，叫一声：「得此虎将，莫离支休也。」急传圣旨，遂问：「来军白袍年少姓氏。」小将跳下马来，昂头取奏：「启陛下。问小臣姓名，急令开门，放臣入城。」帝宣上城，太宗觑了大惊：「是怀玉也。卿如此结束。」怀玉曰：「父亡也。奉太子殿旨，教臣来边上，特来保驾。」帝大恸不止，怀玉也恸不止。怀玉曰：「父死有遗言，臣当战之。」帝喜问曰：「领兵出离火壕对阵战莫离支么。」怀玉出阵，便似挂孝关平也。莫离支道：「黄口婴童，何堪成事。」怀玉大怒，纵马向前，交战数合，莫离支败走。怀玉赶莫离支，飞刀在手，暗算怀玉。怎见得。诗曰：

飞起一条素练，落来三尺银泉。

怀玉见刀来，诈落马下。莫离支见成功，拨马来取。怀玉整身上马，于莫离支叩前，手绰铁简高叫：「飞刀伤我不着，你吃我一简。」约鬬一百合，怀玉力不能加，拨马归阵。太宗恐小将军有失，急鸣金收兵入城。候张士贵保粮草回来，然后再和莫离支战。

话说张士贵领兵奔正西安地岭来，忽闻西南喊声。士贵曰：「此处必有唐兵与辽兵战，领兵保之。」仁贵曰：「某当领兵先去，总管大兵后来。」言讫，薛仁贵领兵五百奔西南来。忽见辽兵列阵，一辽将临军高叫：遂问：「将军何人。」仁贵出马，辽将道：「你来晚矣。唐将已遭杀矣。」仁贵曰：「如何见得。」辽将遂使一小卒，将一个人头血沥沥和铠甲衣袍撇在阵前。薛仁贵认的，问：「害了的唐将是谁。」辽将曰：「乃运粮头目官郑从虎之首。将军速回，你唐家粮草尽被俺兵夺了也。」仁贵大怒，当与虎将报仇。言讫，纵马出战，无三合，戟刺辽将堕骑。掩杀辽兵，奔安地岭下来，见尘头起，仁贵兵阵至近，认的是唐将旗号。仁贵遂问：「来将何人。」一将出马，身带重伤。言曰：「吾乃运粮将，和辽兵战，乱军中折了郑从虎，吾保粮草不迭，今遇唐将杀退辽兵者。将军姓氏何人。」答曰：「某乃绛州义军薛仁贵。今奉帝命，交总管张士贵来保粮草。前途适遇一辽将，无数合，败了，兵走了，别无邀阻，请将军进发。」其人大惊：「将军如此英雄，身居何职。」仁贵曰：「见在白身。」「我奉贤一荐者。」是谁。有诗为证。诗曰：

昔日马周贫且贱，等闲不入俗人面。
被吾一纸荐贤书，布衣走上黄金殿。

今日仁贵白衣见帝，乃是马步军常何将仁贵回来，正逢张士贵，常何与士贵相见，言：「昔日公享富贵，此日一武勇所取，见今英雄可以相爱，反以相妬而匿其功，不见于帝，此理若何。」士贵曰：「是谁。」常何曰：「仁贵之功不显，士贵通将仁贵之功附于籍簿，备准奏帝，当加其赏，何为不见。」

方话间，又听的直东杀声交闹。常何道：「为甚。」探人报曰：「今鄂国公奉帝旨，宣张士贵战莫离支，出阵又逢辽兵，将父子困住，不能得出，当领兵救之。」常何谓士贵曰：「公按兵于此，看守粮储，我将仁贵往救敬德父子。」言讫，将兵三千奔正东来，逢贼将，常何出马，遂叫辽将相战。言未尽，一将出马。常何望见，连珠儿叫苦不迭：「我救不得敬德，长竿已折。」亏杀仁贵走至阵前，争目视之，出马是谁。乃辽将，身披雪白袍灿烂，玉色光明，仁贵甚爱。自思，我体堪挂此袍，问天买卦，若杀辽将，夺白袍，临军挂体，必能见帝也。不问敬德消息，横戟纵马入阵。见辽将，鬬无数合，辽将不能当，拨马便走，仁贵赶无数里，辽将堕于涧上。仁贵下马，戳戟提剑，下土涧不杀辽将，就身上剥得白袍，实时穿了。大喜，不期早晚见帝。绰戟上马，回归本寨。

天晚到寨门下，一人叫曰：「来将何人。」仁贵认的是刘君昴，荒速下马，向前施礼。君昴心下道：「我和士贵赖得他功，不稳杀了这汉，功不是俺的。」拈鎗在手，望仁贵前心便搠。正欲举鎗，寨门一壁一人高叫转过，乃常何。班住刘君昴臂膊，彻剑在手，着剑尖指定刘君昴鼻凹，问：「你着鎗搠的是谁。」君昴曰：「夜深见白衣人入寨，此为不祥，当杀之。」仁贵叫：「副总管错了也。我乃薛仁贵。」君昴道：「你不早言语，兀的不险，休怪。」常何遂问仁贵：「将军单马追贼，来何晚矣。」仁贵曰：「某见贼将身挂白袍，某心爱之，因此不舍，追及土涧，辽将马失墬骑，被某杀之，因夺此袍，来之晚矣。」常何听罢，曰：「此英雄也。」遂引仁贵入寨。

时士贵帐下灯烛独坐，人报太尉常何来，士贵急出帐忙接，置坐，遂问：「太尉何来。」常何召仁贵至于帐下，谓士贵曰：「此人奇功盖世，骁勇征辽，到今未付爵禄，盖贤臣不早荐，怕公懒对帝奏，我将此人见帝，先荐马周，后荐仁贵则个。」常何欠身便起。荒杀张士贵。「把似别人举荐，不如我做面人情。」便传令起寨，比及天明，到胡越城。被常何一夜饮酒，论荐仁贵之事。

帝于胡越城，天晓与文武议事。昨日敬德父子出城，宣张士贵，为辽兵势大，不能得过，只恁地空来。想士贵缘何至，忽闻发喊。近臣奏曰：「被张士贵义军杀退辽兵，保粮草已至城下。」太宗大喜。士贵礼毕，帝曰：「非卿粮草不能至，真乃虎将也。」帝赐御衣一套，玉带一条，良马一疋。士贵欲受，近臣奏曰：「运粮草马步军太尉常何求见。」张士贵思常何见帝，必荐仁贵，不如我先荐。「启陛下。臣不敢受赐，非臣之力，皆是他人相助。」帝急问：「卿道建功者谁也。」张士贵道：「听臣所奏，亦有是刘君昴之功。」帝亦重赏。常何欲见帝，圣旨教归本寨歇泊。

帝亦起兵，令张士贵兵在前，取白灌城、天山谷。辽兵出阵，一辽将出马，顶狼头冠，披毳袍，横鎗搦战，自言乃突辽将白文虎也。昔日佐国无功，今退唐兵，可保高丽，愿求勇者出阵。仁贵出马，一戟番于地上。有王孙谔道：「此功早了是谁的。」士贵大怒，吾平日征辽累建大功，今争气在前。仁贵欲助，被二人拦住。乃王孙谔、薛延陀道：「将军争此建功不显，所图者何也。咱三个莫动，教他张士贵、刘君昴建功则个。」三人按兵不动。移时叫杀声渐近，王孙谔、薛延陀道：「张刘二人必建功也。」仁贵曰：「深入重地，必遭困也。」小卒来报，被辽兵困张总管于天谷山外，不得出。王孙谔、薛延陀道：「战杀将军。请俺不救去。」仁贵曰：「非也。咱挟私仇悞国家大事，臣乃小人也。只看国家重用为三路都统军。若士贵有失，我从前功劳一旦休了，到折却本，总管怎回去见天子。令就辽兵阵里救出总管来，教他不错者。」言讫，纵马向前，随后二将领兵来也。三将过阵，仁贵在前，天谷山外正逢刘君昴。厉声遂问：「来将何人。」仁贵曰：「义军薛仁贵来救张总管。」认得，君昴拈弓箭在手，只一箭射仁贵下马，仰面在地。荒杀背后二将，薛延陀急求救仁贵。王孙谔一骑飞到刘君昴根底，一柄刀放在鼻凹里。问：「副总管。你射番的是谁。」刘君昴道：「是射辽兵。」延陀扶仁贵起，其箭中左股。君昴曰：「是咱手下军，何不下马。」答曰：「兵阵间怎生认的。」二将大恨。仁贵曰：「某之过也。」亦不挟仇。仁贵上马，横戟在手，复荡辽兵。张士贵得出，背后辽兵复追。士贵谓仁贵曰：「尔要今功，当退辽兵。」仁贵得命，领兵而回，张士贵从后攻之。

薛延陀谓王孙谔曰：「将军道可见刘君昴所为，二将为边功相妬，必陷良将。公当保仁贵前功，我往御寨搪突天子去。」言讫，薛延陀单马奔御寨来。望见正西兵一队来，当头捧着段志贤，薛延陀迎头叫屈。段志贤勒马遂问：「叫屈者何人。」薛延陀下马叉手，对段志贤言是：「薛仁贵累建大功，今被张士贵、刘君昴欲陷虎将，径入御寨搪突天子去也。正逢总管，愿与仁贵作主。」段志贤听罢，雪髯皆乍，怒气飘飘。「这一贼怎敢。我奉帝命求探张总管消息，谁知老贼如此所为，当亦还相见。我与你把张士贵倒拖见帝，教荐仁贵则个。」言讫，遂引薛延陀直东来天谷山，来寻张士贵老贼。怎见得。诗曰：

怒生安岭横山兽，恼乱钱塘混浪龙。
一片心怀辽国恨，两条眉系大唐愁。

话说总管段志贤引薛延陀忿恨领兵前来体察薛仁贵，被张士贵诈谋所逼，知仁贵先引王孙谔杀辽兵入天谷山去。约数里，王孙谔劝曰：「将军复回，恐遭辽人所诈。」急退，咱军回，见柴薪屯合发火烧。仁贵只猜辽兵，争知张士贵、刘君昴点火烧谷。

段志贤将薛延陀已至天谷山外。人报张士贵、刘君昴，言段志贤至，二人急接。段志贤既见二人，忿气飘飘，上冲牛斗。纵马至前，一只手扯住张士贵，一手拽住刘君昴。「你两个实道这谷口发火烧的甚人。」纵有苏张舌辩，也难启口道甚的。「发火烧者是辽兵。」志贤曰：「薛仁贵安在。」二将相视，言不知其故。「疑谷门内烧者，必是薛仁贵。」士贵、君昴道：「不知。」志贤曰：「有甚难见。左右。扯旗脚写，问是辽兵，或是唐将。射三只箭，大书写隔火射入谷去。」不移时却射出数十只箭来，带其书。仁贵用刀刺其马足出血，扯旗脚写字，乃薛仁贵也。段志贤令左右取箭，展开旗脚，上有血字「唐兵薛仁贵」。段志贤拽住张士贵，薛延陀拖住刘君昴。「只此为证，咱每见帝去来。」士贵等曰：「此是辽兵侥幸，倘因总管先书名问，辽兵幸写言薛仁贵，此乃诈也。」志贤曰：「候火灭自见端的。」

仁贵仰告曰：「若某忠心为国，被唐兵所陷，愿天降神灵，表我冤枉。」忽见云雾并生，大雨忽作，移时复息，其火已灭。忽闻谷外金鼓喊声。仁贵曰：「此处必有唐兵，与辽兵交战。」撞出山谷，正逢辽将。薛仁贵引王孙谔杀入阵来，见段志贤困于阵中，身遭重伤。志贤见仁贵出谷，叫曰：「将军莫非薛仁贵么。我乃唐总管段志贤也。因救你被辽兵所困，愿当保我。」仁贵遂卸盔袒甲酣战，辽兵稍退。欲下马参见段志贤，蓦回头觑，不见王孙谔。仁贵方思陷在谷中，惟我独出，纵免其灾，我心争忍，我保王孙谔出谷。便不辞段志贤，拨马却入天谷山来。不见王孙谔，忽见马，横卧三两人重伤小卒。仁贵曰：「王孙谔安在。」小卒不能言，用手指松林，卧王孙谔之尸。仁贵大恸，既毕，纵马却出山谷来，寻段志贤不见。忽于战场中死尸内见一人言语，仁贵见重伤，认得是薛延陀，急救，微微气出。问：「段志贤安在。」延陀开目见仁贵泪下，手指东北上，「被辽将杀奔白灌城去也。」言讫死了。仁贵含悲而上马，往白灌城救段总管来。

话说帝御帐上坐闷，为遣段志贤去探士贵不回。恭曰：「臣当领兵前去体察。」帝许。敬德领五千军将，宝林父子二人出寨，奔正东。忽闻坡上动乐，至近，认的是张士贵。军人报士贵：「有鄂国公来也。」接着，恭曰：「段志贤安在。」士贵曰：「不曾见。」敬德方疑虑间，一人报曰：「有一将军从白灌城来也。言辽将见困段志贤，特来取救。那将军身带重伤，取救者自言是薛仁贵。」遮当不住，被敬德早叫到面前，却是薛怀玉。见敬德，言其段志贤在白灌城下，被辽兵所困。谓士贵曰：「公只此按兵休动，我当持兵救志贤去。」恭随怀玉望白灌城来。

却说仁贵单马杀入辽阵内，见段志贤身带重伤，不能得出。仁贵高叫：「总管随仁贵来。」拨马回撞辽阵，移时保志贤并余兵得出。志贤曰：「勇哉仁贵。纵我兄怀宝在，也无此英雄。」志贤曰：「我重伤也，不克荐尔，某既出阵，背后辽兵复袭。」仁贵曰：「总管领兵先往，某当独战辽兵。」志贤唤不住，仁贵复杀辽兵，渐远路遥。敬德急问：「缘何得免。」志贤曰：「赖绛州义军薛仁贵单骑保免，今为再赶辽兵未回。」敬德大惊：「那个薛仁贵。」志贤曰：「昔日建功非张士贵，皆薛仁贵。某今遭逢痛伤，惟恐我不死，某于帝前明奏此事。倘未及也，遂说赖功者张士贵，建功者薛仁贵也，赖众总管荐之。」敬德听罢，一双眼指拐的早争圆，满面雪霜，髯生忿气，一根根皆乍噀了。手绰起刚鞭来：「我走到寨里，问老贼张士贵，已前建功看是谁的。若还错道了半句儿，比及见帝，我与先打五十鞭。」纵马引段志贤便回来。敬德既理会的，须没干休，看张士贵怎的支吾。敬德复回，忽闻岭崖一壁喊声发，辽兵截住归路。宝林欲战，从背后一员将腾至，飞临辽阵高叫，见一骑马杀将入去。段志贤觑了，叫：「总管。建功者此人。」敬德令人急去叫，仁贵早杀入去。敬德又令宝林在前，他、段志贤在后，冲突辽阵。仁贵回时，唐兵不能得出，欲回助之，奈力已困，恐有失也，当入寨取救。

仁贵既至士贵寨外，下马，令人报总管，言仁贵至。刘君昴道：「总管。闻早将仁贵斩了者，怕敬德那老子知的，咱两个休了也。」召仁贵至帐下，呼刀斧手把下者。仁贵曰：「某有何罪。」曰：「你收兵不到，违令当斩。」仁贵道：「去救段志贤来。」张士贵道：「我不理会得。」推转，仁贵曰：「功劳如何。」士贵曰：「奏过天子，交墓顶上封官。」令左右推出，君昴亲为监斩。付能到得寨门外纳坐，仁贵不问时辰便斩。

方欲下手，正东一队军来，当头捧着敬德。刘君昴望见，諕了三魂，急令将仁贵收在一壁。君昴接敬德至，敬德马上舒首，扯住刘君昴右手腕，颩起鞭来。「恰才斩者莫不是薛仁贵么。」「是犯将令人。」敬德入寨，张士贵急接。敬德向前扯住张士贵衣领：「我不敢断你，咱每见帝去来。」拽衣入御寨来见帝。敬德说：「前功皆薛仁贵之功，是此贼匿之。」帝曰：「卿何知。」敬德曰：「此贼与刘君昴烧天谷山困仁贵，被段志贤说与臣，他愿为证。」帝曰：「宣段志贤。」有人奏曰：「比及到寨，身亡。」帝嗟叹不已。

帝问仁贵之功，有张士贵曰：「寨中并无薛仁贵之功，如陛下不信，检功劳簿看之。」帝令退：「朕当察之。」懋公令人请敬德至帐，乃曰：「我疑士贵矣。总管今夜入士贵寨，私问军兵，必知端的。」敬德曰：「然。」天晚入寨，敬德二三人到士贵寨门外，令从者控马，提鞭自入，谓兵士曰：「勿得高声。」问曰：「仁贵本寨安在。」左右兵士引总管至仁贵帐外，侧耳倾听仁贵帐中弹剑作歌。歌曰：

未逢时运且蹉跎。
茅舍两三间，数株凋残柳。
红叶落林间，闷对杯中酒。
书剑两无功，使我慵开口。
既不横剑跃马往阵中，笑斩辽东元帅首。
又不得长驱大众疾如雷，扫荡烟尘清宇宙。
英雄智力不能施，空将忿气冲牛斗。

歌罢，猛叫一声：「张总管误了我也。」仁贵嗟呀，敬德也言语，撩衣而至灯火下，叫：「将军。我乃开国仪同三司鄂国公尉迟恭，奉旨特来宣你。」仁贵既见敬德，施礼。敬德引仁贵御寨来，见懋公参礼毕，遂大喜。召仁贵至，问：「尔实具言前功。」仁贵曰：「若非总管和元帅，此冤仇难诉。」懋公听说罢，猛叫一声：「老贼焉敢。左右。与吾召张士贵至于帐下。」尉迟恭：「休教人去，我亲去做勾事人，却至寨，将那老贼一步一鞭直打到元帅前者。」诗曰：

保举全凭李世绩，报仇除是尉迟恭。

敬德欲去，懋公指住：「总管且慢行。张士贵为三路总管，更为都统，军职非小。然仁贵虽有功，未见虚实。若是端的赖功，然后奏帝降罪未迟。」天晓，元帅升帐。人报张士贵，懋公请至帐下，置坐，欲言，未见元帅本情，不敢告情言。士贵偷目见元帅面色有似怒意，不晓其由。有人报曰：「摩天岭上有队辽兵来，形势威雄。当头捧一员将，自言莫离支，岭上排兵求战。此阵若胜，高丽决定。谁敢出敌。」言未绝口，一将应声而出，立于帐下，叉手遂言：「告元师。仁贵愿往。」张士贵看了半饷，埋冤这汉，却这里来。敬德回头，遂问张士贵：「你识这人么。」懋公着言曰：「敬德错了也。张士贵三路都统军，怎认军中小卒也。」元帅谓仁贵曰：「今次为敌，吾自有上将，你退。」仁贵更不敢言。张士贵目视刘君昴教出，君昴会意，立于帐下。「某当领兵五千，生擒莫离支。」元帅许君昴领兵，领兵出寨去，辽兵对阵，有一辽将出马，不打话交战数合，辽兵走，君昴赶上摩天岭去。人报曰：「刘君昴赶辽兵上摩天岭去了也。」敬德道：「今番显出建功元帅。」再问：「谁敢领兵探刘君昴取摩天岭。」一将出，乃应圣将军光禄大夫马三宝，领兵五千出寨，上摩天岭去。人报曰：「马三宝不知消息也。」懋公正忧。

今有中路元帅程咬金、苏定方取登州青丘道过海来见元帅，大军亦到。英国公见罢，邀至帐下。仁贵认得，此乃当日催义军宣使，看认得我么。故立于人丛后。程咬金帐下蓦然看了，迎头望见，失声猛叫：「虎将在此。」回头问张士贵：「此人随你建了几件功也。」惊煞敬德。道：「程咬金识这人，从一万里近远来做证，见士贵道甚。」英公遂问：「此人那里识来。」程咬金遂言：「当时奉帝命催天下义军，因到绛州见此人来，告某为犯着张总管讳字，将此人不用。某见仁贵武艺高强，曾拽三张弓，捉了混天大王董达。某到洛阳，对帝欲荐，争奈不见此人。后教某为中路元帅，常记此人在心。今随总管曾建甚功。」士贵曰：「不曾。」敬德曰：「只枉死段志贤若在，怎奈何尔有。」仁贵见二人致问，更不敢添言。程咬金曰：「你休叫怕，有辽兵搦战，教仁贵为敌，便见虚实。」英公曰：「此言道得是。今马三宝取摩天岭消息不闻，若仁贵保二将得还，夺得摩天岭，向前功劳簿上把张总管功改做了仁贵功，去帝面前具细取奏。」欢喜煞仁贵。今日好竭力，叉手立于帐下：「薛仁贵愿往。」敬德、程咬金言：「张总管。今番便见端的。」英公问仁贵：「用兵多少。」「用兵五百。」英公欲差五百兵。仁贵曰：「若抑勒着教往，难建功，可要自愿而去者。」元帅教自问。仁贵问数声，并无去者。敬德道：「好。无好汉。」英公曰：「非也。为此仁贵身无寸职，难服众人。」仁贵曰：「只要旧日张士贵手下义军五百，只此原军知我心腹。」众义军高叫：「告元帅。愿随薛仁贵去，胜者当助其功，败者就阵砍杀。」薛仁贵道：「快活煞我也。」道罢，领兵出寨。

仁贵一骑当前，争半里地远近，用戟招众人：「慢功也。」众兵曰：「将军马快，赶不上将军。」近摩天岭有一谷军，约及一万人，旗号遮天，鎗刀晃日。薛仁贵背后五百军，叫：「将军且住。」惊煞仁贵。回头急问：「却是谁适来教将军。今日逢这一路兵来，上至皇帝，下至众兵，没一个还国的。」「将军休问为将是谁。看这一谷旗。」仁贵看了，乃辽三高也。仁贵不晓，遂问众兵。说：「昔日炀帝征辽，先锋麦铁杖，为此三将所杀，善千里为盗，后为御伞子，炀帝验之，果夜行千里，遂赐金一提。兼有万夫之勇，后征辽为先锋健将，遇此三人所杀，炀帝败兵有言。」诗曰：

仍可骑驴倒上刀，莫教逢着辽三高。

却说高延广弟兄三人出阵，叫曰：「来犯摩天岭者，唐将何人。」仁贵曰：「你众兵不愿随吾，盖未知心腹。今日我自战辽三高，若胜者当助我功，如败杀我。」言讫，下马结束了，绰戟上马。这将军素袍莹铠，赤马红缨，便直飞到三将根底。喜杀五百兵。睁眼的看，三将不能立马，领兵上摩天岭去了。

仁贵袭后上安地岭，更争两接儿高。辽三高兵到半腰里，从上飞石头块来。仁贵道：「只是这般摆布。」今兵两向放过石头去，在上又用石头打，再闪过，争奈岭上矢石如雨。仁贵恐损军兵，下岭来，离鞍下马，令军暂歇。三高不肯下来，仁贵不肯回去。望西一队军来，至近，认的是程咬金总管，仁贵急接。咬金问仁贵曰：「矢石如雨，若取不得此岭，保不得二将，元帅疑功是诈。」仁贵曰：「托总管虎威，某当效死。」言讫，绰戟在手，飞上摩天岭。叫：「众军休来。某自战。」一骑马上摩天岭去。喜煞程咬金：「勇哉仁贵。前后绝伦。」复上岭，石头复打，躲过又上。到岭头一壁，石头打不着处下马。拈弓箭在手，望上军兵，约二百步远，仁贵发连珠箭，不空射，岭上军兵无敢拒敌。仁贵见辽兵稍退，飞身上马。绰戟在手，吼一声如虎：「我乃绛州义军薛仁贵。当我者死，避我者生。」一骑马上岭去，赶辽兵逼下岭走，势如摧山。程总管叫军兵不上，候等信。背后五百兵见得胜而上，辽兵皆退。

仁贵大喜，既得此岭不远，勒马岭上顾望。忽见左右二条道，言涧里是一半，小孤山分道，向南熟，向北?。仁贵犹预间，忽思之，不见了唐二将消息，欲往南路，诚恐北有，欲往北行，诚恐南有，徘徊不已。

忽听一棒锣声，聒谷而响，向孤山掩映处，腾出一队军来，三般两样甲，到阵阻路。仁贵见了，想二将必遭杀也。来将是谁。乃贼兵五百，旗开，一将出马，见身如虎躯磊落，怪貌邹搜，便似冲开雾阵渗沙神，踏落云轩大力鬼。这将头顶獬豸盔，身披连环甲，骑卷毛马，手横宾铁刀。高叫：「来将莫非唐将薛仁贵么。」仁贵勒马：「我乃唐将薛仁贵，非是搜山，奉元帅将令，差某来取摩天岭。被某退了辽三高，领兵至此。将军何为阻某。莫不见唐二将么。」贼将曰：「我知下落。」仁贵道：「将军当言何在。」贼将曰：「尔退三高，敢与吾交战。若胜，我言二将所在。」仁贵道：「原无冤仇，为何交战。」贼将曰：「不与吾战，终须不道。」仁贵百般告，贼将不说。仁贵大怒：「吾当杀尔。」纵马来取，交战百合，未分胜败，各归阵歇。仁贵大惊，辽将无当某三合者，此贼百合，未能取胜。又战十合，贼将力怯。高叫：「仁贵虎将也。速下马。将军。我说二将下落。」仁贵下马，叉手问也：「辽将无当我三合的，敢问将军姓氏。」那汉道：「本中原人，入辽国为盗，某乃吴黑达。」遂言：「二道路明修，北路入海套无路出，南道滑熟，奔南下去，恐有辽兵所困，将军速往。」仁贵曰：「将军相逐同往，稍建功，赏汝富贵，岂不胜盗也。」吴黑达曰：「将军在白衣，何提携他人。若一日富贵，寻将军未晚。将军速往，救二将有失。」吴黑达领兵去了。

仁贵纵马向前，背后军叫：「将军且慢者。怕有失。」仁贵道：「救人如救火。」前逢辽兵，仁贵横戟入阵，左右冲突。后五百兵掩杀，辽兵散走。仁贵见马三宝、刘君昴兵损大半。仁贵下马参见毕：「某奉元帅令，教仁贵来保二将军。」马三宝下马致谢：「若非仁贵，其危怎免。」仁贵见君昴施礼，马上安坐若太山。三宝怒责曰：「古人言蒙一饭之恩，尚杀身以报，兼将军救我一命，其恩非小，何敢无礼。」君昴曰：「乃某手下小卒，焉能答礼。」三宝大怒：「我闻张士贵赖功者，皆匹夫所教。杀了这匹夫，去见元帅，只言阵前杀了，不能降其罪。」扯剑在手，欲杀君昴。三宝自思，杀这匹夫无疑，恐伤仁贵之功。还剑入鞘，不言而上马。随后仁贵领兵保二将下摩天岭来。

程咬金掩然驻马而待，马三宝与程咬金相见憷问，复言仁贵之功。程咬金大喜，待回见元帅，同见帝以荐仁贵。方欲回兵，从岭上腾一队兵来，搠辽三高旗号。程咬金排成阵，高延寿、延广、延清三人出马。程咬金谓仁贵曰：「将军欲成全功，当退辽三高。」薛仁贵应声而出，不待交战，三将一时坠骑。惊杀程咬金。諕杀马三宝。一发齐看，怎生建功来。连飞二矢，射番辽将延寿、延广，一戟戳杀延清，辽兵不击而自走。

咬金、三宝、仁贵归寨见元帅。程咬金曰：「某自催义军，见薛仁贵捉了混天大王董达，今又见杀辽将三高，皆仁贵之功也。」马三宝曰：「今见仁贵取摩天岭，退辽兵，皆仁贵之功也。」张公谨曰：「昔见取安地岭、安地城，皆仁贵之功。」敬德曰：「昔见发云梯取榆林城，救凤凰山保驾，今救段志贤取白灌城，皆仁贵之功也。」元帅众将欲见帝，忽有人报皇叔任城王到来。元帅众官荒接入帐来，见仁贵立于帐下。李道宗就众将里用手拽仁贵之衣：「昔日救吾一命，恩人在此。」尉迟恭回看张士贵，倒了赖薛仁贵功不得也。有功者必封，有罪者天子道甚来。怎结末。张士贵众官皆欲往，英公曰：「不须恁众官致怒，我当见帝荐之。」众官随英公来见帝。

帝见诸将立，兼有程咬金、张公谨出，施君臣礼毕。帝大喜，三路兵已到，帝便领兵过摩天岭下寨。帝与英公论，便无人荐仁贵者。

帝令探其前路取甚处去也。探人复回奏曰：「御寨约行三十里，前望一山，色如白玉，照日光辉，未知何名。一路绿水如蓝，前无桥梁，舡楫不能得渡。」此复回奏帝得知。旁观山水多矣，水绿皆有，未尝见此山莹白。帝甚疑之，当看其实。帝引敬德兼千骑轻兵而往，英公谏曰：「不可去。恐逢辽兵。」帝不听，遂令英公守御寨。帝恐无舡只备载粮草，储车辆数千而行，摘了脚子便是憹。帝行半舍之地，果见前有白玉山，欲进，被绿水拦其路，水浅深未测，帝令拆车做舡而过。帝方至中流，忽然风波涌起，于绿水中见一人金盔银甲，玉带红缨，拦住帝驾，呼三声万岁：「小臣特来唐突。」惊煞太宗。扬声遂问：「卿姓氏何人。」那将军正欲通名，帝傍走过敬德来，提鞭便ò：「孽畜敢惊御驾。」其神人水中复灭。帝曰：「欲言名姓，卿何此云。」敬德曰：「妖鬼。恐为国邪事也，有伤圣驾，臣当保之。」

至东岸，见一副骨殖，石碑有字，乃隋将麦铁杖也。帝不晓，敬德说：「铁杖到此，被辽三高所杀，必是人怜，故用石碑葬之于水中。今唐突陛下，欲言别葬。」帝曰：「今至文喜近也。」时剩看白玉山，乃人骨殖娚而成山。帝谓敬德曰：「北人火葬，中原人土葬。」帝马上沉吟，忽于人骨山下见一白衣老翁策杖而来，鹤发霜髯，身着素衣。帝令宣老人至于山前，问此人骨如山为何。老人见问，垂泪而奏：「启陛下。此白骨，乃炀帝征辽时，到此折军二十万，后积骨成山。老人启陛下。今何至此。」太宗见了，其言不利，欲令左右擒之。忽化风一阵，旋转不散。太宗看了，大叫一声，堕于马下。荒煞鄂国公。提单鞭指着旋风处走将来，其风已散，却来保驾。左右扶起帝来。恭奏曰：「陛下见甚来。」帝曰：「为听老人说话，兼见怪风忽起，心惊堕马。」

帝不乐，欲回。忽闻乐声盈耳，帝审之，乃中原之乐。移时，见百姓数十，牵羊担酒，歌乐声喧，香烟霭霭，和气融融，来迎圣驾。帝传圣旨，宣十数个老人问曰：「卿等乃中原之人否。」皆曰：「然。」帝曰：「何至于此。」老人曰：「昔日炀帝兵败，乃于此者娚骨成山。臣等乃重伤者也，后活者，因辽人不杀，另建此城，号曰思乡城。」帝谓敬德曰：「朕若征辽事毕，必将此百姓还乡，兼移载骨殖，往中原葬之。」今登州至文喜县，沿海至家远近即是也。众父老曰：「臣等乃中原之人也，既见中原本主，何无一礼待之，请陛下入思乡城内。」帝欲往，敬德曰：「不可，恐辽兵知，有祸。」帝曰：「无碍。」百姓引入思乡城来。方到城中，敬德曰：「恐有兵来。」言未尽，忽闻金鼓喧天。有人奏曰：「莫离支领兵围了城也。」帝领兵上城。

有守御寨英公升帐，怪帝不至，遂问众将曰：「今天子将鄂国公往看白玉山，到今未回，吾想必遭辽兵所困。诸将等。谁敢探其消息。」言未尽，一将素袍莹铠，虎气飘飘，立于帐下，叉手遂言：「告元帅。薛仁贵愿往。」英公大喜，此功若建，不索我荐，你自能见帝。复唤仁贵曰：「公要兵多少，求自愿者去。」仁贵试问，应声五百人出，却是义军。元帅与令箭一只：「尔见帝何处受困，便来勾兵，吾准备等尔。」仁贵得令箭，出寨，前至绿水，望东岸有兵看舡憹。仁贵高叫：「舡憹奔西岸，我奉元帅令来探天子消息。」五百人棹舡憹着西岸，急令兵摆渡，未及过得，辽兵东来，把住东岸。仁贵立于憹上，拈弓箭在手，有三百步远，射弓箭，箭不空，辽兵无敢停立。憹着岸，五百人随仁贵上岸来对阵。辽将出马曰：「我乃渤海人天继鹏也。」问：「唐将何人。」仁贵道：「活捉此贼，必知帝消息。」不曾打话，战一合，把天继鹏生擒之，撇在阵前，着剑尖按住前心：「我不杀你，好生道俺皇帝驾在何处。」那汉言无数句，使仁贵叫苦不迭。道：「来的迟了也。救皇帝驾不得，今被莫离支困你天子于思乡城。此处城小，不禁此围，比及将军到，城必破了。」仁贵不杀天继鹏，令引路。使众兵守把东岸，单马奔思乡城。

太宗上城，见辽兵甚大。与敬德曰：「此祸安免。」敬德曰：「不假兵将之力，难出此城。元帅又不知，臣当下城过阵勾兵去。」帝曰：「卿老矣。焉同榆窠园之勇。」敬德对曰：「臣虽年迈，辽兵尚若婴孩，愿陛下无虑。」言讫，结束了下城，左右开门，提鞭稍马，纵马飞上吊桥，叫阵开着，教太宗立于团楼上，视见敬德之勇。叹曰：「老人之威不减。」敬德虽入辽阵，未能得出。忽见阵势分开，一骑马杀将入来，迎见来者一人，素袍莹铠，赤马繁缨。敬德迎见，乃问：「来者唐将何人也。」仁贵高叫：「总管。吾乃绛州义军薛仁贵。」敬德曰：「何来。」仁贵曰：「奉元帅将令，来探皇帝消息。」敬德道：「今番这功又是你，更休言，随我入城见帝去来。这里须无张士贵，教君臣两个相见则个。」敬德令仁贵在前，他在后，复撞辽阵。仁贵横戟于鞍，取弓箭在手，左右发一箭，射辽兵堕马，纷纭无数，射的二百步之外，马不停蹄。敬德曰：「吾当年少，也本会这般本事，不用长戟，只凭弓箭。」开条斋巷，二人直到思乡城下。

时帝忧敬德不能出阵，忽见白衣在前，皂袍在后，两骑马直叩城来。敬德扬声高叫：「陛下。城上开门，今有唐将特来保驾。」仁贵问敬德曰：「城上有帝否。」敬德曰：「有。」仁贵下马，躬身山呼万岁。帝视之，白衣将军，大声叫曰：「昔日梦中所见，正是此人。」帝大喜，道：「一个应梦将军来也。」帝问：「卿姓氏。」仁贵奏曰：「臣乃绛州义军薛仁贵也。臣得元帅令箭，只来探车驾何往。若知端的，便当勾军。臣若上城见帝，恐违元帅令。」帝曰：「不妨。」仁贵曰：「臣为兵卒，未为天子宣，只知将军令，便索勾兵去。」绰戟在手，上马辞鄂国公，撞阵复回。帝曰：「贤将也。左右开门。」敬德入城。

仁贵渡绿水就兵来，见元帅具言前事。英公令大小诸将起兵十万，奔思乡城来救驾。过绿水，正行，遇辽兵一阵。有一辽将出马，使偃月刀，自言：「吾乃莫离支弟葛全武，愿求唐将出马。」英公欲问，仁贵出马，不打话，战不到数合，辽将力怯，望阵便走，仁贵赶，那汉便取标鎗在手，望仁贵便标，鞍上闪过，那汉只道标鎗中，拨马来取，仁贵在阵中，生擒猛虎将，不用戟搠，舒两只手，就马挟过来。英公已下诸将睁目而望，撇于阵前，取戟在手，撞辽兵，杀死无数。背后英公领大兵掩杀，辽兵皆走散，直到城下。

帝上城望见唐兵将皆至，帝曰：「朕祸免矣。」不移时，英公至城下，望帝下马欲施礼，事急，那能见罪。礼毕，开门放大兵入城来。诸将邀天子至衙内来，旁在御帐方坐，英公恨无门路荐仁贵。天子先言，英公奏：「陛下。乃绛州义军薛仁贵也。」帝曰：「朕已知之，见在何处。」英公曰：「见在御帐外，未得诏旨，未敢自擅。」太宗道：「宣来对。」帝怎生任用。加甚职位。诗曰：

平生怀却英雄志，今日白衣朝太宗。

看加仁贵甚官。至帐下，施臣礼毕。帝视仁贵，果然英雄之辈。虽骨格雄威，奈容貌瘦弱。帝问曰：「卿有病否。」奏曰：「臣无病。」帝曰：「既无病，缘何瘦。」奏曰：「臣自临军以来，未尝得饱。」帝曰：「为何。」「臣吃一顿饱食，可待十人之餐。既为义军长行，焉有丰容。」曰：「卿食几何。」仁贵曰：「臣一饭斗米，肉十斤。」帝曰：「朕与御食，可充十人之餐。」帐下教食，仁贵谢恩食之，如饿虎啖食，未如此猛，不遗一粒之饭也。太宗曰：「有廉颇之食，亦有廉颇之勇。」帝方议官赏，人奏帝曰：「今有辽兵莫离支，知唐将杀其弟葛全武，亲领大兵来也。已临城下。」仁贵闻报，不辞帝而出帐。英公曰：「真勇士也。帝赐御食不谢，料未解其礼。」帝曰：「非仁贵不辞而去，必与朕建功。」言未绝，人报薛仁贵领五百军，开城门杀莫离支去也。帝听奏，大喜，先教薛仁贵吃了茶饭，复看薛仁贵厮杀则个，领大小众将一发出城。

英公列一字阵未圆，见辽兵早至，仁贵勒马当前，望辽兵三旗头引军前来，约二百步远，仁贵连飞三箭，射三旗头坠骑，使辽兵生恐惧之心。横戟大叫：「我乃绛州薛仁贵也。当我者死。」独退辽兵东走，移时复回，下马见帝。帝欲赐赏，英公大怒，令左右把下者，推转斩讫。帝曰：「何罪。」英公曰：「吾阵未圆，不得将令，擅求征战，倘若有失，为之奈何。葛苏文虎将也。违将令当诛。」帝曰：「然。如此，亦可将功折过。」

帝宣仁贵直至马前，对大小总管问：「卿如此骁勇，自从过海，不曾别建甚功。」仁贵自思，这里不敢唐突对帝奏，后几时再奏。目视张士贵，咱两个做不得人情，我须索奏。「启陛下。臣自前建功者，首杀混天大王董达，九龙门摆阵，上平辽论，至思乡城保驾，皆是臣功也。」帝大怒，令左右推转张士贵来，欲见其罪。仁贵奏曰：「非张士贵不荐小臣。」帝曰：「何为。」仁贵曰：「臣曾言，自过海凡所建功，臣皆不要。若见莫离支建功后，见帝不迟。小臣今日白衣能见陛下，托陛下之洪福，岂待人之荐也。」帝曰：「乃贤将也。」遂收兵还思乡城。

帝加薛仁贵掌兵三千，封为游击将军，三路行军先锋使，遥授并州大司马。随薛仁贵五百兵，皆赏赐毕，众官设宴相庆。有人报曰：「莫离支亲领兵，离城不远，列成坚阵，特来搦战。」仁贵立于帐下：「启陛下。愿往出阵。」帝大喜曰：「壮士也。」帝谓英公曰：「朕此举，不称朕愿。」英公曰：「当计之。」元帅遂召诸将皆至，谓曰：「此思乡城，东有驻驆山，于山下当擒葛苏文。」诸将听令便行，东路元帅程咬金、张公谨，西路元帅马三宝、苏定方、武士彟、裴行俭、李思摩。英公谓仁贵曰：「理会得么。末后用你，待把莫离支两手分付与你。」曰：「告元帅。愿从将令。」英公道：「近来谈闻善战。」欢喜煞太宗。仁贵曰：「这一阵唤驻驆山大战，怎生拿莫离支。」英公曰：「上将之机，非尔所料，不得吾令，慎勿出阵交战，违令者斩。」仁贵不喜而退。

帝领大兵与英公出思乡城，英公排阵圆。东阵上莫离支出马，唐兵皆纳喊。辽将顶三叉紫金冠，披团花绛狮服，横青铜偃月刀，跨骨轻蹄健马，左右弓挂二鞬，身背飞刀五口。莫离支搦战，帝问诸将谁敢迎敌。李思摩出马，战数合，败。马三宝出，又败。裴行俭出，亦败。连败唐将，帝拍鞍大叫：「伤哉。众将皆老，败于辽将，似此安能还国。」帝言未了，一将高叫：「启陛下。诸将皆老，人丛中须有强的。」道罢，一骑马迸将出去。惊煞太宗。问：「出马者谁也。」「鄂国公也。」敬德出马，莫离支言：「总管老也。教后生的来者。」敬德大怒：「昔日子牙破纣，莫非老矣，吾一臂常有千斤之力，岂为老也。」飞来取莫离支，交战十合，胜负未分，各归本阵。莫离支又出马搦战，敬德欲出，一将高叫：「总管且慢。非总管不英雄，奈昔日建功多矣，敢借这件功与薛仁贵么。虽不得将令，待活捉莫离支，亦索将功折过。」言讫，一骑马出，素袍莹铠，赤马繁缨，厉声大叫：「贼将莫离支，敢当薛仁贵么。」二将交马，敬德当阵喝采：「我少时一当百夫，老不及仁贵，怎生建功。」莫离支言：「你是谁。」仁贵言姓名。莫离支言：「无名之将。」仁贵曰：「休说旧日功，今得你，可全我大功。」各言讫，交马，二将未分胜负。于辽背后，唐将诸总管却杀将来。莫离支急回阵，与唐将混战。太宗领英公文武上驻驆山上看，仁贵恐别人夺其功，不放，只缠定莫离支，混战到驻驆山下。帝视见仁贵白袍赤马，来往军中如神。帝谓英公曰：「喜得辽东，是此虎将。」忽见仁贵赶莫离支直临山下，莫离支当不得薛仁贵之勇，只办得走，赶上，莫离支绰飞刀在手，仁贵拈弓在手。怎见得。诗曰：

刀撇起满空素练，箭飞来一点寒星。

向驻驆山下，惊煞太宗。不转眼观个先落马的，箭先着，刀先中，一个非是先落马，一个是镫里藏身，薛仁贵闪过刀，莫离支躲过箭，再战，莫离支又败，领兵望东走，仁贵领兵赶将来。英公怕仁贵深入重地，遂鸣金收兵。仁贵不采，今番走了莫离支，几时再见，盛赶莫离支。从山后一壁转过两骑马，张士贵在前，刘君昴在后。君昴曰：「总管见么。仁贵这汉，今番再见帝，其功不小，这里使不得好心的，须索先下手。」劈转兵器，取弓箭在手，曰：「仁贵脑后无眼，兀的是明鎗易躲，暗箭难逃。」刘君昴弓箭发，望仁贵后心便射，道应弦而着，射仁贵马后面的箭中左臂上，不曾堕骑，回视知刘君昴发箭。张士贵在后，一箭射起仁贵心上火来：「二贼匿人之功，更伤吾之命，箭射我不死，一家吃我一戟。」便不赶莫离支，拨马的回来，迎头遂问：「二总管。发箭射某者何意。」仁贵欲杀二贼，反复寻思，不如对帝辨之。一骑马奔驻驆山上，仁贵带箭见帝。宣至仁贵，问：「元帅收军，卿何不回来。」仁贵曰：「臣将自前建功尽与张士贵，只擒莫离支，其功要建，既见此贼，臣肯放回。」帝曰：「逼贼何所。」仁贵曰：「正东十数里远近，渐得其贼。」帝曰：「何为不得其贼。」仁贵曰：「被唐将救了。」帝问：「何人救之。」「臣追贼方及，背后二将发箭射臣左臂，急不堕骑，回头认得是唐将。」帝曰：「莫非张士贵、刘君昴也。」仁贵曰：「然。」帝曰：「何验也。」仁贵曰：「臣故带箭见陛下。」帝令取箭视之，上有刘君昴号帖。帝大怒曰：「二贼怎敢如此。卿与朕擒来。」仁贵领圣旨数次，只不退。帝曰：「何为。」仁贵曰：「臣立身于张士贵、刘君昴下军，虽蒙圣旨，臣焉敢失上下之礼。」帝曰：「良将也。」遂问：「众总管。卿等谁敢随仁贵捉二贼去。」有一将应声出：「启陛下。尉迟恭愿往。」敬德将仁贵欲往，英公唤敬德：「且慢去。」付耳低言这般者，敬德称善。

却说张士贵、刘君昴归寨。帐上论话。士贵问君昴：「公射仁贵一箭，那汉莫不奏帝去也。此事若何。」君昴道：「若帝见罪，和总管也休。」士贵曰：「怎奈何。」君昴曰：「不如投辽背唐。」士贵曰：「高丽君安肯纳之。」刘君昴道：「将三路都统军印来，某往平壤城去见高建藏去。」士贵遂摘印，度与君昴。刘君昴曰：「某先往，总管后来，恐唐兵将拿咱。」君昴领兵出寨，往平壤路上来，心情恍惚，甚怯甚怕。正到峻岭岩映箭处，闻一喊发，一队唐兵阻其去路，旗开，捧一员将，高叫：「刘君昴略住。鄂国公在此。」敬德遂问：「君昴何在。正西有御寨，直东待那里去。」君昴曰：「我奉总管命巡绰去。」敬德笑曰：「尔等射仁贵一箭，正中左肩，今帝知其事，今遣兵擒尔等。今领兵东往，莫不背唐投辽乎。」君昴曰：「不敢。」敬德曰：「尔不反，可下马受缚，见帝便休。」君昴知罪大，拨马归辽，领兵便走。敬德曰：「这匹夫实反。」催军便赶，君昴却更走十数里远近。海岛一队军来，当住刘君昴，二将出马，一个雪白袍，遮藏了铁铠，一个皂罗袍，笼罩了虎，一个挂孝秦怀玉，一个尉迟宝林。高叫：「来将何人。」君昴觑了，不顾众军，一骑马落荒便走，背后敬德领二年少将军赶将来，盛走里，忽然听一棒锣声，有五百人截了去路。旗开，捧一员将，素袍莹铠，赤马繁缨，横方天戟，按住马，叫：「刘君昴略住。薛仁贵在此。」便似报恨伍员逢伯嚭，两个相见，结怎末。刘君昴结下马告仁贵，被仁贵生致君昴，将见尉迟总管。

话说张士贵帐上道：「莫不漏泄了也。」正寻思间，人报君昴领兵回。张士贵思之，何来之早。左右道：「欲去平壤城，路逢莫离支，献了三路都统军印，辽家受降，刘君昴入寨，特来见总管。」张士贵令左右请来，言未了，辕门外二将腾至，面前敬德，后面是仁贵。敬德高叫：「老贼匿仁贵之功，其罪非小。敢遣刘君昴却将三路都统军印逢辽兵投降，罪当灭族，老贼下帐来。」张士贵撩衣便往帐后欲走，仁贵举步如飞，腾至扯住征袍，道：「总管休走。奉圣旨特来宣总管，有折证的事。」怎见得。诗曰：

往日赖功情可恕，今朝反国罪非轻。

却说敬德将二人入御寨，至太宗帐下，敬德具奏其事。君昴曰：「臣不敢射仁贵，射辽将误中仁贵。」帝问士贵曰：「尔令君昴将三路都统军印何往。」「臣不知君昴盗去。」折证未定，有户部尚书褚遂良出班奏曰：「臣为勘官，问二人。」帝许遂良，令左右将二人退。

帝设宴赏劳仁贵，封为南郡公，三路都统军兵职，挂了印。仁贵谢恩罢，依班次列坐饮宴。敬德见皇叔李道宗坐于筵上共饮，敬德怒曰：「任城王有甚功劳，坐于众官之上。」道宗曰：「我乃皇叔。」敬德曰：「有贵无功，亦大丈夫之耻也。」道宗默然不语。褚遂良见帝奏曰：「臣勘二贼，已招伏了。」帝看招状，士贵匿仁贵之功，君昴射仁贵一箭，欲反唐归辽，迢伏是实。帝大怒曰：「把二匹夫推转速斩。」任城王起而奏曰：「不可为军卒斩二功臣。」敬德怒曰：「今士贵造反，皇叔发言占护，莫非同反也。」道罢，欠身离座，拽扭袍袖，用拳便打，正中左目，血流满面，堕于地下。帝怒曰：「总管怎敢。呼金瓜把下者。」

座上诸官皆赤面，筵前文武尽低头。

帝令左右扶任城王起，急令医官用药贴住其血。召敬德至前，问曰：「朕观汉史，常怪高祖时功臣少全者，今视卿所为，乃知韩彭夷戮，非高祖之过也。光武不以功臣用事，明圣者也。」恭奏曰：「臣乞一言而死。今任城王与张士贵新作对门，士贵造反，按法当诛，皇叔发言占护，与反者同也。莫道打其一目，只不打下头来，臣无罪。」帝宣任城王至前，谓曰：「朕之富贵，卿之富贵，敬德所为也。卿看天下面。」帝免敬德罪。拖张士贵、刘君昴至帐下，帝见之，转怒曰：「二贼有何词诉。」士贵曰：「匿仁贵之功是实，余外虚诉也。」斩讫刘君昴。太宗拈笔在手，于张士贵招后，只写四个字道：「递流海岛。」

至次日，帝并三路兵起来，逼平壤城下御寨毕。遣使将文字看了，諕煞了辽王，遂问群臣：「今唐兵已至都城，卿等有何计。」一大臣白全斌出班奏曰：「唐帝圣德，斯兵浩大，若不归降，安免此危。」王曰：「与吾同意。」令近臣写降表来。有人奏曰：「莫离支兵败，入阙见王。」王急宣至殿下。「今唐帝将文字至，卿当视之。」莫离支曰：「王颇有惧意。」王答曰：「吾已令写表，欲降于唐。」莫离支曰：「谁教大王。」王曰：「白全斌教降唐。」莫离支曰：「为甚尔有降唐之心。」白全斌曰：「王有惧心，若不投降，怎退唐兵。」莫离支用剑一挥，白全斌头落地。莫离支曰：「臣当写其计，要退唐兵，寸甲不留。」写就计策，度与高建藏看了，大悦。此阵迎敌唐兵，主军等全在葛苏文。计道甚。高建藏即发使下战书去，约来日见阵。

太宗大怒。次日领兵三十万出寨，两阵圆，莫离支出马。帝谓诸将曰：「此贼若得，天下平定，谁敢建功。」薛仁贵出马，ò：「贼将勿走。」言讫交马，莫离支气力不加，拨马归阵，仁贵领兵混战。帝令英公、敬德上高坡望，军兵交战，旗号交杂，鎗刀混闹，金鼓喧天，喊声振地，混战多时，胜败未分。忽观正北尘头遮日，土雾腾空，大兵数万，如今至近，太宗高阜处觑了旗号，连声叫苦不迭，旗上写着天山军，乃莫离支所借也。昔炀帝之败，皆因此兵。帝与英公便收兵还寨议事。近臣奏曰：「天山射鵰王颉利可罕领三将元龙、元虎、元凤，兼大兵三万，来助高丽下战书，搦善射者来日对阵，较量弓马。」太宗曰：「比及谁能。今唐将皆老，难对此人弓箭。」薛仁贵应声而出：「陛下放心。小臣当射。」

次日帝亲领大兵出，与天山两兵对阵射。颉利可罕立于阵前，谓唐兵曰：「番辽邻国，特来解鬬，吾以弓箭伏于尔等，可还本国。」言讫，取弧矢，望空中群鴈过，连发数箭，皆中其鴈落地。唐将皆恐，帝见失色，似此弧矢，冠绝古今，想匹夫是养由基番地复生。门旗影内立着薛仁贵，心内自思，此功不建，名姓难扬，擗转方天戟，取弓箭在手，搭箭当弦，望番王约二百步远近，发箭便射。怎见得。诗曰：

弓拽满轮秋月，箭飞一点寒星。

军兵发喊一声，惊煞太宗。绰旗望见，失声便叫：「从天地，那里有这弓箭来。抵三千个养由基，赛一万个李广。」仁贵功在何处。三箭天山定太平。兀的是第一箭，怎的着箭，正中其胸，堕骑而死，颉利可罕阵中先亡。元龙见本主先亡，欲报其恨。元虎拨马，搦发箭者出。仁贵出马，元虎曰：「尔既弓箭熟，休得力战，较弧矢者。」仁贵曰：「何以较之。」元虎曰：「各射三箭。」仁贵道：「射何物。」元虎曰：「尔射我，我射尔。」仁贵道：「谁先发箭。」元虎曰：「尔先射。」仁贵曰：「饶尔三箭。」太宗惊曰：「怎奈何。」元虎曰：「先战几合，得便者发箭。」仁贵应命，交马数合。从元虎走，仁贵赶，见那汉连珠发三箭，仁贵皆躲了，元虎拨马来取，仁贵道：「你射我三箭，我只一箭，这箭防着。」拿住三只箭，取六钧弓，迎头只一箭，元虎堕骑。元凤来救，仁贵道：「你也吃我一箭。」元凤不曾争揣，只一箭射在马下。薛仁贵道：「这根箭便不着，交元龙吃我一戟。」道罢，纵马飞奔元龙根底来。怎结末。诗曰：

凛凛威风冠世雄，扶持唐世定辽东。
能交海外烟尘静，皆在天山三箭中。

元龙措手不及，被仁贵戟刺落马。太宗亲督大兵掩杀天山军。仁贵盛赶败军，结斜一队辽兵来，打莫离支旗号。仁贵不赶天山军，来迎莫离支。两阵圆，薛仁贵出马，叫：「高氏非吾敌也。愿求莫离支出阵。」葛苏文应声出马，仁贵曰：「天山军一队既败，尔若不从，别无所托，下马受降，唐帝宽厚，亦赦其过。尔不投降，置于砧刀，悔之晚矣。」苏文曰：「大丈夫死而不辱，吾刺昌黑飞之面，讥讽唐帝，纵吾拜降，亦只免死，何如死内逃生。」言讫，与仁贵交战，无数合，莫离支败走，仁贵便赶，绰飞刀在手，仁贵见刀来，下马闪过，整身上马，见飞刀又至，仁贵用手接其刀，再赶，一口刀漫头来，仁贵急躲不迭，怎见得。诗曰：

刀飞三尺寒泉，血溅满袍红雨。

当时惊煞太宗。諕杀众总管。不争仁贵有失。怎结末。大唐天下，飞刀中仁贵左肩，虽伤不重，恨心转加，大叫：「誓报一刀之恨。」纵马入辽阵，杀辽兵四散奔走。太宗见仁贵有伤，收兵还寨。宣仁贵上帐，帝用金疮药涂之，仁贵誓死以报国，次日金疮药痛不止。莫离支知仁贵卧病，每日领兵搦战。方及旬日，仁贵金疮痊愈，帝赐御宴，与仁贵起病。方饮宴间，有探马探报曰：「莫离支又来搦战。」仁贵曰：「一刀之恨，今日可报。」离御筵下帐，披挂了上马，一似大虫中箭。太宗亲领三员上将，数十万大军出寨。怎见得。诗曰：

可爱白袍年少将，发心活捉葛苏文。

莫离支出马搦战，仁贵出曰：「前者飞刀算吾，看今番再试。」交战无十合，莫离支败走。仁贵赶，飞刀一口，仁贵左手接着，又飞一口刀，右手接了，复一刀来，下马闪过，连飞三刀皆不中。仁贵放心，一直赶至平壤城下。莫离支高叫：「城上有高建藏么。」遂曰：「卿何败失。」曰：「葛苏文为仁贵之勇而败，大王急开门。」建藏曰：「卿休怪，此城已献与别人也。」莫离支曰：「献与谁。」向圆楼上转过英公，高ò曰：「逆贼。你主降吾，此城属唐也。」叫左右发箭射，莫离支转城欲走，向城西角上腾至一队兵来，当其归路。旗开，捧一员将，皂袍铁甲，乌骓马，大叫：「莫离支略住。鄂国公在此。」背后英雄薛仁贵，前面猛勇尉迟恭，两势并攻夹击，莫离支领兵撞阵得出，约有千兵，背后唐兵追袭不舍。

赶至天晚，前有大庄，令兵歇泊，呼其庄主，一老人出迎。众人簇问，曰：「我乃莫离支也。」庄主问：「因何至此。」莫离支曰：「因与唐兵交战，误败于此，暂假一宵，天晓便去。」老人曰：「请将军入庄正堂上，则着嘉殽美酒待之。」老人向正堂一壁小阁中，唤至年少约二十余岁，老人言曰：「吾儿天交咱父报仇，尔兄白全斌因劝辽王降唐，被此贼杀，今为唐兵所败，误至于此。」更不别言，将剑在手。飞奔正堂上来。谁知道，莫离支没兴。正是：

私渡过船遇船漏，孤庄求宿遇仇人。

却说白全斌弟白全荣提剑在手，欲出，老人急止：「吾儿略住，莫离支勇，非不知也，可候图之。」老人上堂来，与莫离支道话，一宵中不得便，天方晓，忽闻金鼓之声，人报唐将薛仁贵至庄外。莫离支便不顾众军，单骑走至北方，心悔昌黑飞之事误矣。盛走至前面，逢着二年少将军，一个体挂皂罗袍，腕悬竹节鞭，一个身挂白衣，双悬水磨简。两个截住，高叫：「贼将略住。尉迟宝林、秦怀玉在此。」莫离支不迎二将，结斜走去。背后薛仁贵合二将兵赶莫离支走，马上叫苦三声，只见一漫漫的海水当其路头。曰：「吾亡于此。」言未尽，唐兵腾至，喊一声，围三路，北有海水，东有尉迟宝林，西有秦怀玉，南有薛仁贵。白全荣高叫：「您三将略住。你不知我有冤仇，被此贼杀吾兄，今日当报其冤。」言讫出马。仁贵曰：「休夺我功，天子斩了刘君昴，害了张士贵，皆为匿吾功也。」言讫，斜方天戟出马，腾至莫离支面前，不打话，交战无二合，生擒莫离支于马上，将至平壤城见帝。

帝令宣至殿下。太宗曰：「尔是莫离支，作大罪知否。一杀本主高建武，二欺弱高建藏，三夺下番进奉之物，诈言谤朕。朕驱兵五十余万，非贪疆好土，侵犯外国，因汝兴师，令军民劳役。今遭擒执，何言所诉。」葛苏文曰：「陛下乞赦小臣，使我王服大国，更不阙进奉之礼。」帝冷笑曰：「伤人猛虎既制，安能复纵。朕若还国，安用于汝。」令左右武士推转斩讫。

太宗传圣旨，加封高建藏为高丽国王。太宗班师还国。正是，诗曰：

鞭敲金凳转，人唱凯歌回。

怎见得。又有诗为证。诗曰：

将军三箭定天山，壮士长歌入汉关。
永息烟尘清净宇，太宗车驾却西还。

 
