七国春秋平话
七国春秋平话卷上
　　诗曰：
　　七雄战斗乱春秋，兵革相持不肯休；
　　专务霸强为上国，从兹安肯更尊周？
　　又诗曰：
　　战国诸侯号七雄，干戈终日互相攻；
　　燕邦乐毅齐孙膑，谋略纵横七国中。
　　夫“后七国春秋”者，说着魏国遣庞涓为帅，将兵伐韩、赵二国。韩、赵二国不能当敌，即遣使请救于齐，齐遣孙子、田忌为帅，领兵救韩、赵二国，遂合韩、赵兵，战魏。败其将庞涓于马陵山下。有胡曾咏史诗为证。诗曰：
　　坠叶潇潇九月天，驱羸独过马陵前；
　　路傍古木虫书处，记得将军破敌年。
　　其夜，孙子用计，捉了庞涓，就魏国会六国君王，斩了庞涓，报了刖足之仇。怎见得？有周昙咏史诗为证。诗曰：
　　曾嫌胜己害贤人，钻火明知速自焚；
　　断足尔能行不足，逢君谁肯不酬君。
　　其时，孙子排宴管待诸国君王。孙子挂了七国都元帅印，威霸诸国。就筵上致谢诸国君王。宴终，诸国君臣将士，各还本国。
　　却说齐王自孙子破魏之后，恃着那孙子英勇，南割楚之淮北，西侵韩、魏、赵三国，欲并周室为天子。每年诸邦进奉，六国来朝。真个是威镇诸国，勇霸天下。
　　一日登殿，设班之次，忽有阁门大使奏曰：“今有一贤士，称是邹国人氏，姓孟名轲，字子车，特来见王。”齐王大喜，宣到殿下，礼毕。遂宣孟子上殿，赐绣墩而坐。
　　王问孟子曰：“谢卿远来。闻卿治儒术之道，齐桓、晋文之事，可得闻欤？”孟子对曰：“仲尼之徒无道桓、文之事者。臣未之闻也。无已，则王乎？”王曰：“德何如则可以王矣？”曰：“保民而王，莫之能御也。”王曰：“若寡人者，可以保民乎哉？”孟子曰：“五亩之宅，树之以桑，五十者可以衣帛矣。鸡豚狗彘之畜，无失其时，七十者可以食肉矣。百亩之田，勿夺其时，八口之家可以无讥矣。谨庠序之教，申之以孝悌之义，颁白者不负戴于道路矣。老者衣帛食肉，黎民不饥不寒，然而不王者，未之有也。”遂封孟子为上卿。齐国大治。
　　却说燕王哙即位以来，有其相子之专权擅政。那燕王老耄不能治国，欲慕唐尧、虞舜授禅的道理，欲将国政让与子之做燕王。有燕国太子不肯，遂谏于父王。燕王大怒，把太子赶出燕国。
　　却有孙操得知，出班奏曰：“臣今有表，愿王察之。”表曰：“天之生民，为之立君，立君所以治民。人生日用之间，不过君臣、父子、夫妇、长幼、朋友，五者各有一定之理。君臣之间，义同父子；内则父子，外则君臣。况我王太子，仁孝日彰，可为民望。况子之有何德行，而国可以擅传于人乎？愿王归太子于本国，诛子之于市朝，免诸侯兴师问罪，则诚万幸。乞我王圣鉴。”
　　王看之，大怒曰：“昔尧禅位于舜，舜传位于禹。吾今传位于子之。事已决矣，汝何谏为！”遂传位与子之为燕王。孙操大骂子之：“贼臣，安敢欺君篡国！”子之大怒，遂令金瓜把下者。却有上大夫毛寿出班奏曰：“方今齐国正强，内有孙子谋欺姜吕；若斩孙操，恐其子孙膑报仇，谁能为敌？愿王将孙操囚之。”子之依言。
　　却说孙子在齐，忽有燕国孙龙，使人赍书入宅。孙子接得，是父书。书曰：
　　“燕王将太子出于外国，以位禅于子之。吾谏不听。叵耐子之将吾囚于狱，吾命在旦夕，汝可速来救我。如迟疾，则父子不能相见矣！父孙操书。”
　　孙子看毕，大恸，骂曰：“无道燕君，吾当奏帝，兴兵灭尔！”遂入朝奏帝曰：“臣启我王，今有燕国丞相子之，篡君之位为王，黜燕太子平于国外，囚吾父于狱中。臣乞陛下兴师问罪。”苏秦出班奏曰：“方今六国合纵敌秦，若大王伐燕，则构怨于诸侯，背洹水之盟。若秦合诸国攻齐，则吾国危矣。”王不听，遂起兵与孙子伐燕。
　　孙子蒙圣旨，乞兵二十万，章子为元帅，袁达为先锋，李牧、独孤陈为殿后使。王依奏，令孙子为军师。
　　次早，讲武殿交兵，起离齐国，迤逦行程。但见前排甲马，后列军兵，遥闻金鼓震天，远望旌旗蔽日；刀枪如霜凛凛，衣甲曜日辉辉；端的枪刀如芦苇，人马撮风行。不旬日，早至燕邦易水下寨。
　　燕国有细作，探得齐王令孙子伐燕，急报燕国子之曰：“齐王令孙子领大兵攻伐本邦，兵至易水，望大王疾速起兵退齐兵。”燕王子之大惊，宣召诸将行兵，燕王子之亲征。令鹿毛寿为元帅，市被为先锋，起兵十万，离蓟城往易水平地下寨。
　　却说孙子命章子拽兵与燕兵对阵。须臾，两阵俱圆，撞出一员猛将，怎生打扮？黄金盔上偏宜烂熳红缨，白锦袍中最称光明铜铠；手掿宣花月斧，腰悬打将铁鞭；乃齐将袁达，厉声高叫索战。燕阵撞出一将，绛袍朱发，赤马红缨，手把三尖两刃刀，腰上双悬水磨简，乃燕将市被。二将打话不定，约斗五十余合，并无胜负，各归本阵。次日再战，袁达出阵。却有石丁肩担清风利枪，出阵与袁达交战。怎见得？诗曰：
　　二将逞英雄，盘桓两阵前；
　　征云笼日月，杀气罩山川。
　　斧斫分毫中，枪争半点偏；
　　些儿心意失，目下丧黄泉。
　　约战四十余合，袁达诈败，石丁便赶，被袁达一斧砍落。只见：金盔倒卓，便似一轮明月沉西海；绣靴踢空，有如天王托塔落云轩。石丁已死。孙子令章子催兵掩杀。燕兵大败归城，闭门不出。孙子令军围城下寨，每日令兵攻城。
　　却说燕王子之与诸大臣议曰：“何人退得齐兵？”班部中有鹿毛寿出班奏曰：“齐兵英勇难退，望大王修国书，臣遣差使命往秦、魏、韩、赵四国求救。”子之依奏，即时修书，差使命假装商人，将国书出城，过了吊桥，被袁达拿住，问曰：“你是何人？对我实说。”其人不敢隐讳，答曰：“子之令我去秦、魏、韩、赵四国求救。”袁达搜出国书一道，乃是四国借兵的文字。遂被袁达扯了国书，杀了燕使。诗曰：
　　借兵欲救燕王难，不拟今朝刀下亡！
　　袁达谓孙子曰：“燕国遣使求救兵，被吾拿住杀了。”孙子令袁达领大兵攻城。市被奏燕子之曰：“四国救兵未至；即日城下，齐兵攻城。臣乞三千兵，出城退却齐兵。”子之依奏，即令市被引兵三千，出城见阵。两阵俱圆，齐阵袁达出马，打话不定，约战四五十合，胜负未分。孙子出马叫曰：“将军如此英勇，怎肯助桀无道！况子之篡君之位，酷虐燕民。吾奉王命，特来问罪。将军岂不见机而作？”市被吃孙子说了几句，遂下马降齐。市被遂引齐兵入城。
　　齐兵奔入燕国宫殿，先擒了子之，见孙子。孙子大悦，令众军醯为肉酱食之。遂救了孙操。
　　章子领兵杀入宫庭，掳掠嫔妃彩女；杀了故燕王哙；劫掠藏库金银，洗荡燕宫。怎见得？诗曰：
　　六宫化为荒草地，四苑变作战争场！
　　纵令齐兵掳掠燕国百姓。百姓有命者赴司投降，无命者横尸暴露。孙子遂发官下燕郡，取讨降书地图，限十日赴司投纳。至期，诸郡尽数投降纳书。
　　孙子取了燕国经理地图，并金宝十车，遂领军回齐。怎见得？诗曰：
　　鞭敲金镫响，人唱凯歌回。
　　话非一日，孙子领兵回至博关下寨。
　　是夜，一阵风过，孙子言道：“主有贼兵至。”即时令众兵埋伏：袁达伏兵正南，李牧伏兵正北，独孤陈伏兵正东，章子伏兵正西。空营内悬羊擂鼓，喂马摇铃。到得二更前后，却有清漳太子、邹坚、邹忌领兵一万，直撞营里来。见是空营，令兵即回，恐遭孙子之计。四下伏兵并起。被袁达捉住邹坚，李牧捉住邹忌，独孤陈捉住清漳太子。推见孙子，欲斩三人。孙子急叫曰：“不可！候入朝奏帝，分别是非。”遂将三人放了。
　　却说齐王设朝，金殿上净鞭三鞭响，玉阶前文武两班齐。忽有孙子、章子二人，金阶下山呼礼毕，奏曰：“臣昨蒙圣旨伐燕，遂擒了子之醯为肉酱，众军食之；有故燕王哙遂被乱军所杀。所得燕邦地图，并金宝十车，献上我王。”齐王大悦，遂问孙子曰：“今燕国已取，卿何不乐？”孙子曰：“臣有小事，不敢取奏。”王曰：“若何？”孙子曰：“臣昨回兵至于博关下寨，有国舅邹坚、邹忌并清漳太子引兵来劫臣寨。臣如不能持备，则臣今日不能见大王。”齐王闻奏大怒，令斩太子。孙子谏曰：“太子年幼，不知礼法，乞赦太子。”王依奏，赦了太子。忙排御宴，赏设孙子、章子。
　　齐王遂问上大夫孟子曰：“今燕国，或谓寡人勿取，或谓寡人取之，何如？”孟子对曰：“取之而燕民悦，则取之；取之而燕民不悦，则勿取。”王曰：“今燕国求救于诸侯，则何以处之？”孟子对曰：“臣闻七十里为政于天下者，汤是也。未闻以千里畏人者也。天下固畏齐之强也，今又倍燕地，而不行仁政，是动天下之兵也。王速出令，反其耄倪，止其重器，谋于燕众，置君而后去之，则犹可及止也。”王不听，孟子致为臣而去齐。
　　却说燕国被那齐兵杀尽，只见那鸦号残照，草暗荒陂，并无人烟；满眼黄花、紫蔓，荆棘遍地。怎见得燕国凄凉？有诗为证：
　　宫庭化为荒草地，六市三街今野营；
　　牢落燕邦齐败后，夕阳残照好伤情。
　　话说燕国故旧官宦军民，遂立燕国太子平为昭王。昭王即位于国破之后，内施其仁，外布其德；君不矜尊，臣不施名；养老尊贤；教其术，畜其能；吊死问孤，济寒赈贫；与百姓同甘共苦，轻徭薄赋；慎狱讼，实府库，劝农桑；民富国强，众安如堵。
　　且休说昭王政事。且说那齐王登殿，有公子田文、田忌奏曰：“愿修凌烟閤、交赦院。”王曰：“为何？”公子曰：“有功者上凌烟阁，无功有罪者入交赦院。”王曰：“有罪者谁？”鲁王曰：“孙子自来于齐，数有大功，兴为上国，先生合上凌烟閤。邹坚子父合入交赦院。上凌烟阁受天子文武百官拜。入交赦院，令公人用不净洒口。”帝从奏，令人修凌烟閤，图孙子于其上。真个是孙子名标青史。
　　当日，邹皇后闻之大怒，令宫奴宣孙子入宫。邹后问孙子无道礼，交斩去。天子驾至，问孙子之根由。皇后曰：“如何孙子偏上凌烟閤，交俺父入交赦院？”帝大怒曰：“朕行宣诏已了，都被这父子坏损齐国威名！”遂命武士擒下皇后，欲斩。孙子谏曰：“不可因小臣坏了皇后。”王依奏，遂贬皇后入冷宫。
　　次日，清漳太子谒皇后于冷宫。后遂告太子因由。太子命二国舅邹坚、邹忌等来救皇后。
　　次日，邹坚领五百兵就宅杀孙子，被袁达、李牧伏兵捉住见帝，令左右处斩。被邹忌领兵来劫法场，救了邹坚，就领兵提刀入内杀帝。齐王无备，诗曰：
　　便生篡国夺权意，击发图王霸业心。
　　怎生结束？看帝性命如何？李牧捉住。帝知大怒，令袁达都杀邹家老小。
　　邹文简女来见帝，其妇大有颜色，言是景州太守国舅姊妹。齐王见之大喜，便纳为后，急令赦免邹坚、邹忌，依旧叙用朝中。
　　前后五年之间，邹后见太子清漳聪俊，乱其上下，邀太子入宫饮宴就寝，谋害齐王。齐王知之大怒，令斩邹后并太子。
　　被邹坚提刀入内，见齐王便斩，又无袁达在侧，诗曰：
　　齐王性命如何？躲不迭分尸两段。
　　刃起时一片白云，血溅处满袍红雨。
　　次日，邹坚传宣：先皇晏驾，立太子田才为帝，号湣王。行大赦，孙子奏曰：“既先君丧，合诏六国赠孝。”湣王自思，恐众君王问罪，按诏而不行。又纳国姑为妃，国姨为后，酒色荒泆，不治国事已久。
　　有日，苏代上谏曰：“臣闻君王之道，昭如日月，普照万民；大王不可纳国姑为妃，国姨为后。况内疏骨肉，外失邦国，荒淫过度，事变祸成。愿大王改过从正，反道去惑，则臣之万幸。”王不听，孙子又谏曰：“昔商纣王惑于妲己，而致邦国之灭。幽王淫于褒姒，而取一身之亡。望大王改邪归正，就有道而去无道，则邦国之幸。”帝不从谏，大怒骂曰：“有您，江山如此；无您，亦如故！喝令武士推转孙子。
　　有鲁王、众公子曰：“孙子于国有大功，何罪斩之？得贤者昌，得愚者亡。”当时邹坚曰：“孙子先有三罪：一不忠，二不孝，三不义。一不忠者，佐二主；二不孝，远离父母；三不义，苦谏帝王行邪。”帝令斩，又有卜昌谏帝，终不从。苦苦再谏。帝曰：“再谏朕者，贬出临淄！”时有公子田文亦来进谏。帝不从。公子骂帝：“桀纣无道之君，同其兽类！”帝闻之，大怒：“怎敢骂朕！”令金瓜碎脑。诗曰：
　　坏了擎天碧玉柱，损却架海紫金梁！
　　看田文公子性命如何？田单、田咨、田忌、苏代、众文武曰：“若斩田文、孙子，满朝文武都反叛矣！”帝大惊：“休，休！看先皇面不斩，赦之。”把田文贬入即墨，田忌贬入莒城。孙子见贬二公子，大泣，言：“齐邦无主。”言：“无道之君，不纳贤良直谏！”王闻之大怒：“朕为万乘之国君，卿何哭无主？”欲斩孙子。可惜尽忠之臣，死在无道之手。其时袁达大怒，言：“无道之君，不纳贤良忠谏！”提剑在手，诗曰：
　　剑起一片寒泉，落来半潭秋水。
　　看齐湣王性命如何？孙子急言：“不得无礼，臣不得弑君！”齐王见袁达势恶，方免孙子之命。孙子因此上得病不出。次日告曰：“夫人，怕我死后，埋于河内，交袁达看坟则个。”
　　却说秦昭王殿下大将白起，加武安君，知孙子死，领兵十万，推与孙子吊孝，乘势来破齐邦。兵到淄河，见有孙子坟。白起上纸祭毕，起曰：“自从灭庞涓之后，孙子要七国将印去。今孙子已丧，可雪吾冤。问齐王要七国将印，掘孙子尸去。”白起到城下，问齐王要印之事。王大惊，命问苏夫人，白起要印之事。夫人不许。齐王上城与白起曰：“孙子死，印不知所在。”
　　白起曰：“好也要，歹也要！若有良将，愿求出阵，定个太平。”齐王大惊曰：“谁人可出？”忽有一人出曰：“愿乞五千兵，生擒白起。”乃是袁达。引兵出城对阵，二人打话不定，二骑马交。诗曰：
　　滚滚难容柳絮飞，幽幽不让梨花舞。
　　马似北海竞珠龙，人似南山争食虎。
　　约战五十余合，不分胜败。二人略歇，袁达自思兵少，怎生敌众。遂将孙子尸入九仙山落草去了。
　　白起谓齐王曰：“俺于秦国为上将，恁仗孙子之势，为七国之长。今孙子已死，可将七国印来还俺者。”齐王城上答曰：“自孙子死后，七国将印并孙子同葬，将军可自去取者。”白起不得印，大怒，令兵攻城。
　　燕国孙操大兵一十万，与儿孙子来索命；魏国毕昌兵一十万亦来攻齐，与庞涓报仇；韩国大将张奢起兵一十万与孙子报仇，为邹坚气杀孙子。四国兵四十万，都困临淄城。齐王谓文武曰：“若何？”邹坚曰：“大王言孙子化去，臣不敢挂印。”邹坚遂点二万精兵，数员良将，欲出战，凭手中枪，活捉秦白起；仗坐下马，荡散北燕军。邹坚挂了印也，看胜败如何？邹坚上城，看兵势：东门外，立魏太子毕昌大兵十万；韩国大将张奢兵十万守南门，立炮打城；西门外，秦白起大兵十万，守西门；北门外，燕兵大将兵十万，孙操横刀，问齐王：“与我儿偿命！”
　　邹坚城上看一遭，南门外立阵张奢见之，大怒道：“齐天子信谗臣，气杀孙子，乃是此人也！”张奢曰：“不用三国之兵，则吾独自破齐国。”城下擂鼓摇旗，只见四方排阵，团团旋转。两刃刀枪，密密环围；长枪密布等兵来，弓弩连排防阵后；远看旗号似团花，近睹剑锋如雪白。门旗下一员猛将出马，头顶凤翅金盔，身披柳叶甲，但见其人长赳赳，身材七尺气昂昂，手持一柄大桿刀，厉声高叫：“齐将出马！”乃是张奢。邹坚领兵出城，排下五虎靠山阵。须臾阵圆。邹坚出马叫曰：“蝼蚁之辈，敢侵大国！”张奢骂曰：“弑君之贼，挠乱齐国，气杀孙子；吾今合四国兵来与孙子雪恨！”二人打话不定，二骑马交：
　　一个冲翻凹面金精兽，一个撞倒唇蛟赤须龙。
　　看这两个胜败如何？不上十合，齐将邹坚大败，张奢督兵掩杀，齐兵大败。邹坚引败兵入城，闭门不出。
　　邹坚奏帝曰：“今四国军兵困齐，臣不能抵敌，折将亏兵，望大王恕罪。”齐王言曰：“得贤者昌，失贤者亡。亡化孙子。今有四国困齐，怎生奈何？”苏代奏曰：“可宣鲁王田忌、田单救驾，若何？”帝曰：“朕贬二人，何来保驾？”代曰：“小臣出齐去。”帝曰：“外有四国军，四十万大兵，五百员大将，如何去得？”代曰：“托我王洪福，小臣有计。”写与齐王看毕，帝大喜道：“是好计。若圣旨到日，二公便来。”看写着甚计来？君臣议毕，苏代准备了夜出齐南门。逢韩大将捉住，见张奢。张奢问：“为何暗出齐城？”言曰：“小人是艰难人也。”奢看觑身上泥土破衣。张奢放了。苏代得脱离齐，出本国，至羊县，换马衣服，前到即墨城内。
　　入大衙里，令吏人报与田单。田单得知，接苏代。大臣下马开圣旨。公子拜毕，言曰：“相公休罪，有他邹家父子国后妃子，去不得。”代曰：“甫能到此，公子便不去保驾？”苏代言：“我活得后待如何？”扯剑在手，“不如自尽！”诗曰：
　　本心有意分齐难，到此翻成祸及身。
　　看苏代性命如何？是时公子急救。“大夫休怒，且商议。咱迟了甚么？”
　　大夫曰：“公子不去，这里别有保驾人？”公子曰：“无。”代曰：“你不去，这里也有救驾人。”公子曰：“谁？”代曰：“有莒城田忌。”公子曰：“然则须来日行。”
　　到莒城，见鲁王田忌，礼毕，议保驾。酒毕，大夫引从人奔后院散闷行。一人报曰：“告相公，先生在里向书案上，有先生下棋，正是孙子。”大夫悦，二人奔走向前，至近，认是马升、解信。代曰：“齐王有圣旨，宣您兄弟每救驾。”三人言毕，又听后院舞剑之声，道：“苏相公引吏人奔走。”至近，却有二人见来者急起。相公拦住前门，吏人当住后门，任谁道：“先生诈死，真个在里，休走！圣旨救驾去来！”看是孙子是否么？苏代见二人急起，代曰：“圣旨在此，不能无礼！”先生曰：“贫道是养性之人，何荣帝敕？”苏再认：一个是萧古达，一个是师叔王敖。二人道：“自有救驾的人，不能得去。”众人说话之次，大夫离座至后面园中行。
　　隔墙有一人怨声作念骂：“湣王无道，同桀纣之君，误我家小！”大夫道：“甚人？”奔一小阁内。苏代至小阁，不见了；向屏风上有新诗一首。便叫大夫，急唤公子，须要先生救驾，孙子在那里去了也？不知屏风书着何字？决见先生在此中。看孙子写着甚底？诗曰：
　　嗔雨呼风一巨鲸，生逢日月不分明；
　　哀哉天下遭涂炭，空尽翻江混海龙。
　　后题“无名逸人闷笔”。大夫见桌上有文房四宝，遂和诗一首曰：
　　执笔题诗号巨鲸，心灯空使照天明；
　　不思父子从君命，何用捶胸怨恨声。
　　大夫写毕，言“失国臣苏代作”。
　　来见公子田单，代告曰：“公子，齐国旦夕有危，孙子暗隐于此不出，若何？”公子曰：“无。”苏代曰：“若无，孙子写来诗墨迹未干，何以知之？”言未毕，报曰：“有田单公子在聚宾亭上坐议保驾，是将酒食待之，共议国事。”
　　却说孙子天晚出地窨来凭探，便行向屏风上，见和诗一首。孙子觑了大惊，上写着“失国臣苏代”。先生道：“好才！大夫安在？”小卒曰：“前厅上与公子道话。”先生令请去，对公子诈言道：“老夫人心气痛，交来请大王。”田忌起，苏代曰：“意也。”遂拈衣蹑足，至后小阁，听二人说话，论四国困齐急矣。
　　苏代至近，一只手拿住孙子，一只手扯住田忌，取出宣诏来，看孙子肯去也不去？公子田忌即时邀孙子、苏代，准备酒食，论救齐之道。孙子曰：“据齐君无道，不可救；既大夫到来相谋，吾委田单兵五千，将马升、解信、萧古达，不须征战，与吾父书见驸马，四国兵自退。”公子田单得书，忻然而去。据孙子名欺吕望，志赛颜回，休言秦将白起，书到四国拱手而降。写着甚计？孙子曰：“公休疑。一面去先解齐危。”孙子往九仙山拿袁达。公子田单兵离即墨。马升、解信一条枪，一柄刀，五千兵开路。合后是萧古达众将等，围簇田单公子。兵入齐城，见齐王。齐王即问四国兵如何。况孙先生在里。齐王闻之大喜，即上城望见远远兵来，打孙子旗幡，仰天而贺喜言：“齐有主，先生在里。”
　　至齐约百里下寨，有马升、解信，二千军，探齐城怎生？探军回来，对公子具说齐城之事。公子领兵至燕寨至近，却有孙龙兵一万来迎，拦住问：“何处兵来？”公子出马叫：“将军休放箭！吾乃是齐将田忌、田单。”孙龙曰：“湣王无道召乱，令兵围齐，与兄雪恨。尔来若何？”田单曰：“今四国困齐，吾往劳山问孙子取计，今蒙孙匡书简，特来呈驸马将军。”孙龙曰：“吾兄在里？”公子曰：“然。”孙龙交取书来，令小军呈书，接得，速入燕寨，见父孙操，与孙子书看毕；急令小军请四国招讨，议罢兵之事，众国都道：“孙子潜名，又是诈死。”诗曰：
　　脱灾不用三军战，免难皆因书一封。
　　孙先生是强，四国兵肯回么？
　　孙操问田单：“得吾儿端的安乐，收兵便回。”韩张奢得孙子书，下令三军兵，特来与先生雪恨。先生在里主谋。魏毕昌待与庞涓雪恨，即便归国去也。秦白起不信孙子在里：“一名贯出，诸邦拱手。孙子身死，打孙子旗号，正是回军之计，何有瘸汉？”言未尽，正东有三万兵来，中间孙子旗号，两壁李牧、袁达。
　　白起点军。小军报曰：“正北有公子田单、马升、解信一万兵来。”白起曰：“当先捉袁达，向后破公子田单。”小军又报：“正南下有鲁王田忌二万兵将来决战生死，今日睹一阵。”白起曰：“生死不离今日，太平不睹明朝。输赢咱睹一阵。”
　　孙子来，白起迎，震天锣鼓响，括地喊声鸣。胜败如何？相杀一阵，痛败白起：秦兵望东觑，世不与东齐为战。整兵各还寨。孙子收兵而退，田单、田文、田忌公子共孙子入朝觐帝。鲁王奏帝：“齐国灾难，非孙子不能成功。古云：得贤者昌，失贤者亡。”文武谏曰：“帝不可纳姑姨为妃后，于国无益。”不从文武之言。苏代呈表奏，苦谏。帝怒，贬代丹城县令。公子田文告归农，田单、田忌却归莒城及即墨。孙子见帝不从谏，只听谗言；孙子暗出齐城，潜身归云梦山。
　　却说燕山线代谷养性黄伯杨徒弟乐毅，乃乐羊氏之后，贤而好兵，遂授学于黄伯杨，学阴书兵法。毅观将星昏昧，下山佐诸国。路逢孙子，二人礼毕。孙子问曰：“先生何往？”毅曰：“贫道见燕、齐、韩、魏，将星昏昧，无贤佐主。毅今下山，欲佐君王。”孙子曰：“膑初下山来魏国，魏哀王失政，宠庞涓司马，听谗。后在于齐，齐威王无德，国舅所杀，立湣王，宠国姑姨为妃后，不用良谏。今膑私离齐邦，燕不可佐。”言讫，二人各别，孙子往云梦山去了。诗曰：
　　孙乐相逢话已投，一来一往志难侔。
　　谁知乐毅扶燕后，翻作庞涓刖足仇。
　　乐毅自言：“孙子自夸，会被庞涓刖足！”乐毅非一日，至齐国内。前令閤门入内奏帝：“閤门外有一贤士，特来见帝。”宣毅，礼毕。帝问：“卿何来？”乐毅曰：“臣闻齐国无贤，特来扶佐。”湣王曰：“我托先君圣德，立齐为上国。今太平何用征夫？尔退。”乐毅出朝，遥指齐君失政，可知孙子私往，若他国安身，领兵先来破齐国。乐毅离了齐城去投魏国。
　　话说魏王登殿，忽有閤门大使奏曰：“有一贤士，来投本国。”魏王宣至，问曰：“先生居于何处？”乐毅曰：“臣幼小出家燕山线代谷，授学于黄伯杨。今闻大王用贤臣，故来佐国。”魏王大喜，遂用乐毅为大夫。
　　却说燕国昭王即位于齐人破燕之后，吊死问孤，与百姓同甘苦，卑身厚币以招贤者。问于郭隗曰：“齐因孤之国乱，而袭破燕。孤极知燕小不足以报怨，诚得贤士与之共国，以雪先王之耻，孤之愿也。先生视可者，得身事之。”隗曰：“古之人君，有以千金，使涓人求千里马者；马已死，买其马首五百金而返。君怒。涓人曰：‘死马且买之，况生者乎！马今至矣。’不一年，而千里马至者有三疋。今王必欲致士，先从隗始。况贤于隗者，岂远千里哉？”于是昭王筑黄金台，置千金于台上，以延天下之士。先以郭隗而师事之，拜为上卿。
　　遂出黄榜招贤纳士。有齐国邹衍、赵国剧辛二人，闻知燕国招贤纳士，遂裹粮至燕国。至榜下看榜。大使来奏帝曰：“今有二贤士来佐本国。”王大喜，宣二人至殿下，礼毕，王曰：“二贤不远千里而来，愿闻名胜。”邹衍曰：“臣来于齐，姓邹名衍。”剧辛曰：“臣来于赵，姓剧名辛。”二人曰：“闻大王招贤纳士，欲与先王报仇。臣等不佞，愿效死以佐国。”王曰：“谨奉教。”遂封邹衍为上大夫，剧辛为中大夫。
　　却说乐毅在魏国，闻燕昭王仁德，屈身下士，筑黄金台以招贤者，欲伐齐报冤。乐毅自思：吾先至齐国，湣王失政，将吾不用。吾今投燕国佐昭王，兴兵灭齐，有何不可？遂弃魏入燕。
　　话说燕王在黄金台上，设宴管待郭隗、邹衍、剧辛之次，忽有閤门大使奏曰：“有一贤士，来自魏国。”王大喜，宣至台下，礼毕。王曰：“谢卿远来，愿闻名姓。”毅曰：“臣幼小出家于线代谷，授阴书兵法于黄伯杨。闻知燕国用贤，故来佐国。”王遂宣乐毅上黄金台，置酒管待乐毅。遂封乐毅为亚卿，任以国政，怎见得燕国黄金台招贤？有胡曾咏史诗为证。诗曰：
　　北乘羸马到燕然，此地何人复礼贤？
　　欲问昭王无处所，黄金台上草连天。
　　更有徐景山“黄金台赋”为证。其略云：
　　春秋之世，战国之燕，爰自召公，启土于前；传世至哙，已多历年。慕唐虞之高风，思揖逊 于政权；授子之以倒持，流齐宣之流涎。昭王嗣世，发愤求贤；筑崇台于此地，致千金于其巅；以招夫卓荦奇特之士，与之共国而雪冤。于是始致郭、乐，终延邹、剧。或赢粮景从于青齐之邦，或闻命星驰于赵魏之邑。智者献其谋，勇者效其力。储积殷富，士卒乐佚；结援四国，报仇强敌；谈笑取胜，长驱逐北。宝器转输于临淄，遗种逃魂于莒墨。汶篁植于蓟丘，故鼎返乎历室。内以摅先世之宿愤，外以褫强邻之战魄。使堂堂大燕之势，重九鼎而安磐石。乃知士为祖国之至宝，金乃世之常物。得士重于涎璋，视金轻于沙砾。惟昭王之贤称，虽千载犹一日。是宜当时见之而歆羡。后世闻之而叹息。居者被其耿光，过者想其遗迹。因酌古以寓情，惜台平而事异。
　　次日，燕王登长朝殿设班，会集文武大臣，议曰：“昔齐分其民众，以残我国，夷我宗庙。国为棘墟。孤身不安席，口不甘味，上事群公，下抚百姓，愿与齐战于济西之野，以雪先王之耻。况今齐王灭宋，广地千里，骄矜强暴，天地不容。卿等计将安出？”有大夫邹衍出班奏曰：“乐毅习古今得失之方，明进退孤虚之职，左背右贤之术，能令天下为一家。望大王捧毂 推轮，拜乐毅为帅，东向伐齐，易如反掌。”诗曰：
　　乐毅伐齐为大帅，皆归邹衍一言中。
　　燕王闻之大喜，遂问乐毅曰：“寡人意欲伐齐，雪先君之耻，邹大夫举卿为元帅，若何？”乐教奏曰：“臣为元帅，若我王有福，下三尺甘雨。”不移时，果然下三尺甘雨。乐毅奏曰：“大王福德，小臣受王重禄。臣问天期一卜，如应限，一日马生其角，臣便为帅。”来日早朝，果是龙马生其一角。乐毅喜曰：“君臣有德，臣今挂印。”
　　燕王并大臣捧毂推轮，邀乐毅上黄金台，受天子百官之礼，与乐毅挂印为帅。帝曰：“将军既为帅职，几时起兵破齐？”乐毅奏曰：“臣然挂印，未当便矣，在朝有奸谗。”燕王曰：“既拜将军为帅，有誓剑，何不诛之？乐毅得敕，把刃在手，大呼：“先斩贼臣，然后举兵！”众文武曰：“这人新授职，早敢弄权，待杀谁？”王见乐毅持刃作色，王曰：“将军息怒，未曾征伐，文武不知，多失国政。”乐毅回嗔作喜曰：“齐霸国之余业，地大人众，未易独攻也。王必欲伐之，莫若约赵、魏、韩、秦四国之兵，共图之可也。”燕王从奏，遣乐毅为使往秦、赵二国；遣剧辛往韩、魏二国。不数日，乐毅自秦、赵二国归，奏燕王曰：“秦遣大将白起，助兵二十万；赵遣主父，助兵一十万。共伐强齐。”剧辛自韩、魏二国归，奏曰：“韩遣大将张奢，助兵一十万；魏遣毕昌，提兵一十万。助燕伐齐。”
　　燕王大喜，遂封乐毅为破齐大元帅，剧辛为副元帅，石丙、许贵为先锋，黄贵为合后粮料使，邹衍为参谋使，孙龙都救应使。燕王亲为招讨。遂留郭隗，王令其监国。选日起兵。诗曰：
　　燕兵百万报齐仇，马赛麒麟人胜彪；
　　恶似太公伐纣日，恨如黄帝战蚩尤。
　　次日，乐毅奏曰：“齐有三贤，未可易图。”王曰：“谁为三贤？”乐毅曰：“有苏代、袁达、田单。”有孙龙言曰：“三人都在朝外，只怕吾兄孙子在齐，恐不能成其大事。乐毅曰：“孙子已归山去矣。若无此三人，兵到齐国，一鼓而收。”当日军行，兵及百万，将有千员，门旗闪闪，剑戟层层，前面军，青毡笠似千池荷叶迎风；背后军，铁兜牟如万顷琉璃浸水。个个悬刀似雪，人人担戟如霜。不旬日，兵临齐国，会合秦、赵、韩、魏四国兵，计一百万，前到仓州二十里下寨。令一小卒，将文字递与仓州节度使柳金龙索降。金龙不伏，领兵三千，来与燕兵对阵。两阵圆，燕将身长九尺，面赤髭黄，穿红袍、白玉带、银锁甲、金盔冠，乃是石丙；出马曰：“俺燕国合并诸国军兵，故来伐齐无道之君。将军岂助桀无道？”柳金龙怒曰：“怎敢将桀比于齐王！”二将打话不定，二骑马交。诗曰：
　　两阵数声皮鼓擂，军前二将斗相持。
　　约战三十余合，柳金龙败走。乐毅催兵掩杀，仓州兵大败。柳金龙单马逃命，至景州，见景州太守刘元献。刘元献点兵二万，出城迎燕军，二阵圆，燕将石丙出马，与刘元献打话不定。
　　诗曰：
　　二将逞英豪，凌空杀气高；
　　非但智斗智，全凭刀斗刀。
　　二将约战五十余合，刘元献大败，并柳金龙引兵走入齐城。燕兵会四国兵，前至连阳县下寨。
　　却说齐王升殿，聚集两班文武，忽有柳金龙、刘元献二人至金阶下，山呼礼毕，奏：“臣启我王，祸事来也。燕王拜乐毅为元帅，约会秦、赵、韩、魏四国兵计百万，将有千员，攻伐本邦。臣等不能抵敌，折将亏兵。臣乞死罪。”齐王闻奏大惊，遂问文武大臣曰：“今有燕兵侵境，如何退得？”班部中有一人出班奏曰：“我王勿忧。臣有一策，交燕兵等退。”言者是谁？
　　诗曰：
　　两手补完天地缺，一心分破帝王忧。
　　乃是邹文简奏曰：“臣愿为帅，用齐东为先锋将，齐攀为合后将，淳于坤为左将，淳于简为右将。邀我王御驾亲征，看臣等退燕兵。”齐王依奏，起兵三十万出齐城，前至黄山下寨。
　　却说乐毅知得齐兵出城下寨，遂团练兵卒，合秦、魏、韩、赵四国兵百万，屯于济西下寨。次日，齐帅邹文简领兵排下青龙出水阵。燕帅乐毅排下靠山白虎阵。须臾，二阵俱圆，燕将石丙持枪出马，厉声叫曰：“齐阵强将出马！”齐阵一将出马，头顶凤翅盔，身披锁子甲，骑一匹骆驼来高惯战马，挑一具偃月样熟铜斧，乃是密州节度使倪孝萃。二将打话不同，二骑马交。
　　诗曰：
　　二骑马能争社稷，四条臂会定乾坤。
　　约战四十余合，倪孝萃败走归阵。石丙不赶，各归本阵。齐王谓邹元帅曰：“齐将败于燕，更有谁可敌？”邹文简奏曰：“臣亲自出阵。”当日两边鸣金，收军略歇。
　　 
七国春秋平话卷中
　　次日，乐毅宣谕诸将曰：“齐王无道，侵凌诸国，吾今佐燕王，会集秦、魏、韩、赵四国军将，共灭无道齐君，以雪先王之耻。汝等有功者赏，怠慢者斩！”宣谕毕，遂布下七星八斗阵。
　　齐帅邹文简领兵三十万，列成坚阵。邹文简出马叫曰：“太平不睹来朝，输赢定在今日！”乐毅曰：“你识吾阵么？”文简曰：“识。”乐毅曰：“何阵？”文简曰：“七星八斗阵。”毅曰：“有何阵破？”文简曰：“用黑杀天王阵破之。”乐毅曰：“然如此你敢打阵么？”文简曰：“敢！”喊一声，撞入燕阵。
　　乐毅见文简入阵，将手中白旗一招，变成六十四卦阵。文简撞阵，不能得出。多时，只见一人将皂旗亭亭而立；文简至近，其人将旗摇动，狂风大作，土雾遮天，不辨高低上下。文简被众军捉住，推见乐毅。乐毅令将槛车收了。
　　乐毅亲督百万大军。与齐兵混战一昼夜。齐兵大败。杀得尸横遍野，血浸成河。齐王无措，引败兵走入齐城不出，乐毅遂收军下寨，犒赏四国军兵，烹牛宰马，管待秦将白起、韩将张奢、魏国毕昌、赵国公子。酬劳军卒，不在话下。
　　乐毅先令秦、韩二将收兵还本国去了。乐毅以齐略宋地土，分与魏国毕昌，还魏去了。以河间地土，分与越国公子，归国去了。
　　却说乐毅还了四国军兵，率燕国军兵长驱入齐。有副元帅剧辛谏曰：“齐大燕小，赖诸侯之助，以破其军。宜及时收取其边城，以益燕国，此长久之利也。今所过州郡而不攻，以深入齐为名，无损于齐，无益于燕国，而结深怨，后必悔之。”毅曰：“齐王伐功矜能，谋不逮下，废黜贤良，信任谄谀，政令乖戾，百姓弗堪。今因其败而进攻之，其民必叛，而齐可图也。今若不进兵攻之，待齐王悔前之非，改过抚民，则难图矣。”遂进兵入齐城北下寨。每日令兵攻城。乐毅传令，遣军将取齐郡诸处城池。前后月余之间，打破齐境七十余城。
　　却说齐王在城内大忧，内无粮草，外无救兵；思出城之计。只得星夜令军，南北三门一齐出。至北门，正撞乐毅，见龙凤日月旗，正是齐王。乐毅下令：“如走了齐王者斩！”看燕兵捉得齐王么？时下众军下手捉住，认看时，却是淳于坤，着王御衣。众军问曰：“齐王安在？”坤曰：“齐王用脱袍之计，已出南门去矣。”
　　乐毅引兵入城，寻齐王不见，只捉住苏代。问：“齐王何在？”代曰：“乱军走出去了。”乐毅道：“你为上大夫，何不逐驾？”苏代曰：“为齐王失政，我辞官无职，不仕。”乐毅问苏代，须要下落。苏代道：“听得齐王走往公子田文即墨城也。”
　　乐毅遂迎燕王入齐城，取临淄之宝物、祭器。夷齐之宗庙，烧齐之宫室。燕王亲至济上劳军，封赏诸将。封乐毅为昌国君。遂引随驾军五万归燕。遂留乐毅捉获齐王，并收齐城之未下者。
　　乐毅夜间观帝星，正照满城。遂留剧辛守临淄城，自引兵前至满城，到普田村下寨。
　　却说齐王将田文剑客往即墨去，前至大林，锣鼓响，捉住齐王。“若是燕将，朕命休矣！”兵将是谁？乃是吴起二子：吴广、吴能。见齐王礼毕，与齐王饭吃。顷间，却有燕兵来，吴广出阵，共石丙战三十合。吴广大败，齐王奔即墨走了。
　　石丙随后便赶。赶到即墨，田文叫门；田单上城，认得，门开放入城。
　　齐王奔上城去。被人冷箭射齐王落马。齐王大叫一声，城上早有燕兵放箭，吴广近前救齐王上马，离即墨走。又撞石丙，便杀。吴广、吴能大败，齐王单马走。
　　三日，腹中饥馁不可忍，忽见一妇人在淄河洗衣裳。齐王问觅饭，妇人与饭吃罢，却问：“官人姓甚？”王曰：“我乃是齐王也。”妇人言曰：“可惜饭与这无道之君吃！”齐王道：“妇人，他日寡人归朝，须报此恩。告大嫂，燕兵赶我，人困马乏，那里藏得？”妇人曰：“向东有一林，林内有一塔顶墓，你藏去。”
　　齐王去藏。后有兵来，问妇人曰：“你见个官人来么？”妇人向东与一指。兵马直至林前叫齐王。齐王听得，争些唬杀了！来的兵将是谁家军？来者兵将叫：“大王那里有？”齐王认得吴广、吴能，便出来，吴广奏曰：“ 这里不可隐藏，燕兵来后必捉我王，不如且去莒城正东。”走到三十里，又撞石丙，不问便杀。吴广当住。齐王见败，单马望西北便走。
　　行至天晚，问人，那的是满城县普田村。齐王自思：是我皇丈，为邹国姨，不听忠臣谏，把宰相贬了。今来此处怎生？遂叫门。大夫令人开门。齐王入内，见皇丈便拜，泣言前事。大夫引入宅，将茶饭与齐王吃。苏代母李夫人出，见齐王吃饭，便道：“你乱上下，纳国姑姨为妃，乃无道之君！”喝令左右捉住者。
　　齐王大惊。大夫忧齐王怎生奈何。苏代道：“告母亲，岂不想君臣之义？”老夫人道：“吾儿，可惜有道礼饭与无道之君吃。”齐王闻之，待不吃，腹内饥渴；待吃，君子不吃挨赖之食。齐王烦恼下泪。
　　庄客来报：“外面有兵来围了庄也！”苏代曰：“把齐王藏了。”有燕将石丙直到庄前，问苏代要齐王。大夫曰：“无。”石丙曰：“一道马蹄直到您庄上来，你更说什么！”苏代见势恶，指与石丙。石丙引三十口，夺门而入，大喝：“齐王出来，受我缚捉！”苏代忧怎生奈何，未知齐王性命如何？
　　当时齐王于苏代庄后仓里藏着。石丙搜寻不见，当问小二哥哥。小二哥哥言道：“我不识他。只见你每来时节，有一人从后门去了。”石丙领兵随后便赶，不见了齐王。
　　却说齐王走至一大林，忽一声锣响，捉住齐王，将至林前，待坏了他。齐王言：“可惜东齐国主，死在田野之间！”其人便拜，言：“臣是满城县令高龙。自燕兵混散齐兵，臣领五百军在山林之间屯驻，不能安业。臣愿保驾。”邀齐王入满城。至近，有一小军报：“复有兵来也！”高龙道：“大王勿忧，领本部下兵，一阵捉石丙。”齐王大喜道：“看胜败如何？”当时，两阵圆，打话，却不是燕将，乃是吴广、吴能，一家人合兵一处，都入满城。王问：“您三人兵少，如何保驾？”三人曰：“乞我王免虑。”三人共议保驾之事。
　　却说乐毅下寨，夜观帝星，正照满城。令石丙领兵至城下打城，问要齐王。有高龙交男子、妇人搬砖石上城，立炮打退燕兵，城内无粮草。齐王问三人如何免灾。高龙曰：“此城有水，不能面破。臣定一计，交我王免灾。”齐王大喜，问：“用甚计策？”高龙道：“外边兵势较大，问吴广、吴能，如今齐王败散，不及燕将，谁敢去南夷求救兵去？”吴广道：“我去。”离出燕兵。
　　次日绝粮，人厮吃，男儿老小交一处防护，把齐王献了与乐毅，免一城之灾难。众人道：“齐王该休！”高龙大怒。吴广不可。《论语》云：“君使臣以礼，臣事君以忠。”高龙暗气忍之。
　　次日，齐王知自不免，自作一计，跳入井中觅死。吴能急捞出来。吴广道：“自思我父曾道，东齐有真主。”即时，吴广、吴能、高龙、□福、赵兴五人，一发计点军兵五百，是夜开门，一发撞燕兵，遂保驾得出。混战一夜，折兵一半，各自散了兵，子父不厮救。
　　次日，乐毅、石丙诸处根赶。齐王家小、邹国姨、苏夫人将着一同寻齐王。王无兵将，发使命前去即墨，宣田单去。田单不来救驾。
　　齐王引数十骑投卫国。卫君接至，礼毕，齐王不还礼，卫君心怀愠怒。
　　至夜，遣人劫之。齐王知觉，遂离卫奔入邹鲁。邹鲁不纳齐王。齐王遂走入莒城。
　　齐王遣王孙贾入楚求救。楚王遣淖齿将兵十万救齐王。淖齿引兵至莒城，见齐王，礼毕。齐王因用淖齿为相。
　　却说乐毅引兵至莒城，知得楚淖齿将兵救齐。遂修书一封与淖齿曰：“燕国上将军破齐大元帅乐毅书启楚国上将淖丞相麾下：今齐王无道，失政虐民；吾奉燕王之命，会诸国破齐于济西之上，一雪吾国先王之耻，二洗诸国被齐侵凌之暴。闻将军督兵救齐，正谓助桀无道。如书到日，望擒齐王，献吾军前，与将军共分齐地，则诚幸矣。不可相违！燕国乐毅书。”
　　乐毅遣人赍书送入淖齿军中，淖齿得书视之，自思：“俺军甚少，彼军甚众，不能与之抵敌；不如捉齐主献与乐毅，共分齐地。齐王知觉，引数十个人投东走，寻太子固存，游东海，不知安在。那里齐王走至东海，却被淖齿引军赶上。
　　齐王被淖齿捉住。“正传”云：淖齿数齐王曰：“千乘、博昌之间，方数百里，雨血沾衣，王知之乎？”齐王曰：“知之。”齿曰；“嬴、博之间，地坼及泉，王知之乎？”王曰：“知之。”齿曰：“有人当阙而哭者，求之不得，去则闻其声，王知之乎？”王曰：“知之。”齿曰：“雨血者，天以告也；地坼者，地以告也；当阙而哭者，人以告也。而王不戒焉，何得无诛！”遂喝令众军，将齐王献与乐毅去了。
　　话说乐毅升帐坐间，小军报曰：“淖齿捉齐王献与元帅。”乐毅大喜。遂出寨与淖齿相见，礼毕，请淖齿上帐，以酒食待之。淖齿令人推过齐王。乐毅叱齐王曰：“汝有大罪者三，君知之乎？”王曰：“不知。”乐毅遂数齐王曰：“汝令国舅邹坚等弑君父，一罪也；汝取国姑姨为妃后，乱其上下，二罪也；汝放逐贤良，听信谗佞，不理朝纲，淫乱声色，三罪也。”齐王唯唯，无言支对，只说道：“乞命”而已。
　　乐毅令推过槛车，取出邹坚，令军中割肉食之。遂令石丙将齐王并邹妃去那晒尸台上，用钩子挂了齐王和邹妃，活割了眼睛，树上挂着头，若有人认者，便是齐王家小。乐毅交屯兵看守齐王死尸。乐毅并淖齿杀了齐王。闻画邑人王烛贤，令军中环画三十里，不可骚动。乐毅使人请烛相见，烛不往。燕人曰：“汝不来，吾令兵且屠画。”烛曰：“吾闻忠臣不事二君，烈女不更二夫。齐王不用吾谏，吾退耕于野，国破君亡，吾不能存，而又欲劫之以兵；与其不义而生，不若死！”遂自经死。燕人归报乐毅，乐毅怜王烛身死，具衣衾棺槨葬之。
　　乐毅整军，禁侵掠；礼逸民，宽赋敛，除暴令，修旧政。齐民喜悦。乃遣左军渡胶东东莱；前军循太山东至海，略瑯琊；右军循河、济，屯阿、鄄，以连魏师。后军旁北海而抚千乘。以淖齿守据临淄，而镇齐都。祀齐桓公、管仲于郊，封王烛之墓。六月之间，下齐七十余城，皆为郡县。以有乐毅庙赞：
　　桓桓昌国，乘时方翼；
　　干戈效用，疆场底绩。
　　西却奏兵，东下齐壁；
　　完赵保燕，孔武之力。
　　却说固存太子在打猎户青龙景家中养着，听得人说，齐湣王无道，被燕兵捉去，使钩子挂了。太子闻得烦恼，曰：“便做齐王无道，是俺生父！”
　　离家去哭。被燕兵捉住固存。拷打，认是齐王太子。青龙景听得捉住固存，前往兵前道：“这人是俺女婿，如何捉住？”燕兵道：“既是你女婿，和你全家该斩。”把二人缚了，待将得去，正撞数人；见缚二人，不问便杀。燕兵大败。夺下二人。来救者是谁？细认却是青龙景二子：青龙凯、青龙兽。杀退燕兵，救了二人归庄。
　　正说话之次，有人报庄外燕兵来。龙兽、龙凯二人各执兵器出去。却是吴广、吴能，言：“俺知得坏了湣王，帝星现，俺故来保顾太子。”青龙凯见齐人，言太子在。引入宅，见太子便拜。太子言何人。吴广、吴能言前事，太子大喜。
　　茶饭未毕，有人报外有石丙兵来。青龙景父子三人、吴广、吴能言：“太子休忧，俺出去须退燕兵。”共石丙大战。只见震天锣鼓响，括地喊声鸣。
　　太子大怕，出后便走。行至一孤村，见一村夫。太子问觅饭。此人道无饭。太子烦恼，投崖觅死。樵夫扯住问：“你为甚觅死？”太子具说事因。此人道：“是我引你去见孙先生，若何？”“孙先生在那里？”樵夫用手打一指，太子大喜：“齐国忠臣在此！”太子忻然去见孙先生。
　　樵夫引太子至庵，报与太子。太子到洞前，见一道人。太子便拜言前事。先生道：“我是黄庭贵，孙先生近日往云梦山访鬼谷子师父去。”庭贵与太子厌了帝星，与茶饭未毕，有人报外有兵来，乃是青龙凯兄弟、吴广、吴能。众人议事。有黄庭贵曰：“不如您送太子去即墨、莒城二公子根底去，强如村野难藏隐太子。”众人随了，将太子往即墨见田文、田忌、田单，隐于即墨。
　　却说乐毅夜观星象，照即墨藏有贵人；令石丙领兵困即墨。数日，石丙道：“此城难破，齐家宗族不灭。”乐毅大叫：“取下七十一城，偏即墨难打！限三日要破！”燕兵打城用甚计？乐毅令众兵造云梯车攻城。不一日，造成云梯车。乐毅令军众上云梯车。却被城上田单令单军着力，前面执竹竿，推开云梯车；后面放矢石如雨。燕兵不能攻城。乐毅且令收军回寨。
　　话说田文、田单、苏代，在即墨城中议曰：“即有燕兵攻城，如何退得燕兵？可修书令人去寻孙先生。
　　诸公子依命。田单修书，令人暗出即墨城，往云梦山请孙先生去。
　　却说孙子在云梦山，夜观帝星明朗，自思湣王无道，乃是游海固存太子，年一十五岁，壮气光辉，合再兴齐。言未毕，忽有一人赍书至，曰：齐公子请先生下山救即墨，退燕兵。”孙子接书视毕，方知燕使乐毅为帅破齐国，杀湣王。遂告师父鬼谷先生曰：“弟子待下山救齐国。”鬼谷师父曰：“今齐已败，缘何言此事？”孙子告曰：“弟子有兵及有将，几次即墨遭燕兵围困，子母二人恐燕兵所杀。告师父，愿求一计退燕兴齐之策。”师父鬼谷先生写了一计，与孙子看了，大喜：“真个好计！不动枪刀，交乐毅自离齐国。”写甚计来？使孙子反间燕国，召回乐毅，然后破燕，易如捻指。孙子遂回书一封与使命回即墨去了。诗曰：
　　几度燕兵困齐境，今朝孙膑下山来。
　　孙子辞了师父下山来。乐毅正困齐国，兵尚未退。齐国即墨城、莒城未破，见二城可再兴齐国。
　　孙子到燕国，入宅见母亲。次日入朝见燕昭王，大喜：“吾今协仇破齐，征讨未定。先生来保全家国。”孙子奏曰：“老耶！君父错用了人，拜乐毅为帅；此人未投燕国，先投于齐，智谋过人，呼吸之间，克齐七十余城，今不下者唯两城耳。非其力不能拔，所以三年不攻者，欲久仗兵威，以服燕人。留即墨、莒城见有齐公子三个，乐毅就我王兵反顺于齐，复来收燕。”当时燕王大惊，问：“先生此事若何？”孙子曰：“我王依臣一计，燕国无灾。”帝曰：“怎生稳便？”孙子奏帝都无二三句。昭王道：“安排使命，交取乐毅。”孙子真个强！道甚来？左右言曰：“燕王言发使命，将弓弦、药酒去取元帅去。”孙子言：“不可！此人若服毒药，有权兵在手，就此必反乱。”燕王言：“何为便矣？”孙子曰：“我王则不如别交人替去。”王曰：“用谁去？”大夫屈产奏曰：“交骑劫为正帅，骑能为副将。我王御牌誓刃，若不早赴朝廷，就便诛之。”
　　即修诏，差使命，诏回乐毅。不数日，使命前至即墨。乐毅接使命至帐下，焚香礼毕，开诏。诏曰：
　　“先生不贪土地，而举国以礼贤者，遭所传德薄，不能堪命，国人不顺，齐为无道以害先王。寡人统位，痛之入骨，故延群臣，招宾客，以求报仇。有成功者，尚欲与共燕国。今乐毅亲为寡人破齐，夷其宗庙，报塞先仇，以称寡人之意。今遣骑劫代汝回朝，别议官赏。如违诏命，即赐朝典。诏书到日，可即回朝。”
　　乐毅拜诏毕，大怒言道：“正中瘸汉之计！”拔剑在手，先杀骑劫，后诛孙子。看敢下手么？使命性命如何？
　　却有石丙道：“乐元帅不可怒，则宜赴朝折证。”乐毅道：“且不与将印。”道骑劫、骑能、石丙：“您领兵牢守即墨城，乐毅回朝去也。”有田文、田单见乐毅回朝去了，只有骑劫、骑能每日攻城。恐即墨有失。遂交剑客冯欢、毛遂领数员战将，引太子出城往莒城田忌公子处去。
　　却说莒城，每日被石丙令兵攻城甚急。田忌在城上望见东南一队兵，撞过燕军来。正望间，有一人城下报曰：“有剑客冯欢、毛遂来见公子。”田忌令人放下吊桥，与冯欢、毛遂等入城相见，礼毕，言曰：“有景州单城人青龙景二子青龙凯、青龙兽将一小孩儿来。”田忌得知道，疾忙开门交入来。遂令人开放门，众人入城来，见田忌参拜毕，有田忌公子觑着小厮便拜。众人惊骇：“皇帝叫他做翁翁，却拜小厮儿为甚？这孩儿是谁家郎君？”田忌曰：“此乃固存太子。”遂将入宅。与众人议曰：“湣王无道，宠邹国姨，把固存太子交游东海，今年一十五岁，可立为皇帝，再兴齐天下。”众人一时扶太子为帝，号齐孝襄王，立起也。
　　却说临淄城内，齐大夫王孙贾，随齐王出奔；后齐王被淖齿献与燕将坏了。王孙贾归临淄城，至家见母，礼毕，母曰：“汝朝出而晚来，则吾倚门而望；汝暮出而不还，则吾倚闾而望。汝今事王，王出走，汝至知其处，汝尚何归焉？”王孙贾曰：“王出走入莒，被楚将淖齿坏了。”母曰： “豫让吞炭，思报智伯之仇，淖齿乱齐国，汝何不聚义士以报齐王之仇？”王孙贾即辞母，出宅上马，持枪叫曰：“淖齿乱齐国，杀湣王。与我共诛淖齿者，请袒其右臂！”少顷，市人从贾者四五百人，各执刀斧，助王孙贾入齐王宫室寻淖齿。淖齿得知，遂披甲上马，点兵二千，出与王孙贾战于临淄市上。约战三十余合，王孙贾诈败。淖齿便赶。被王孙贾翻身射三只连珠箭，淖齿落马，众兵便救。被王孙贾骤马持枪，进前刺杀淖齿，掩杀楚兵大乱，遂平临淄。
　　王孙贾领兵至即墨城，寻固存太子。不数日，兵至即墨，撞过燕军。至即墨城下，叫曰：“吾乃齐大夫王孙贾，诛淖齿于临淄，今故来此寻固存太子，立为齐王，以安齐国！”城上田单答曰：“数日前已令剑客送过莒城田忌公子处去也。”王孙贾不辞田单，即便领兵攻燕，夺路出阵。无二日，至莒城。
　　话说田忌在莒城，与众官议曰：“莒城城孤兵弱，不能抵拒燕军；倘若燕军攻城，必难区处。不如弃莒城回即墨，与众公子共议破燕复齐城之计。”言未尽，有人报曰：“王孙贾引兵入城。”田忌令人请至。王孙贾相见，礼毕。贾曰：“吾聚壮士数千人，共诛淖齿。闻得固存太子在此即位为王，吾故来迎王归临淄。”田忌曰：“大夫错矣。虽诛淖齿，目今燕兵未退，不如共迎齐王归即墨会议破燕。”王孙贾曰：“愿听将军计耳。”田忌遂点精兵五万。并王孙贾壮士五千人，遂迎齐襄王归即墨城。
　　话说骑劫与石丙诸将，知得齐襄王入即墨，令兵急来攻城。田单今田忌引本部军五万，出城迎敌。须臾，二阵圆，燕将石丙出马叫曰：“临淄遗种，偷生此地！早献出固存太子并二城地图，吾即便回兵；若不肯，踏即墨为平地！”齐国田忌出马，大怒骂曰：“贼将！看你踏即墨为平地！”打话不定，交战六十余合。田忌败走。石丙赶将来。田忌笑曰：“今中吾计！”引得石丙赶入阵中。只见田忌回头叫曰：“我不是公子田忌，我乃一小卒！”石丙大惊，好似羝羊触藩，进退无门；陷在齐阵，不能得出。
　　田忌令兵掩杀，燕军大败。骑劫鸣金收军，折其大半。不见石丙，忽有一小卒报曰：“石丙陷在齐阵，不能得出。”遂差许桂救石丙。许桂得令，遂点精兵五千，直撞齐阵里来。石丙见有救兵，尽力杀出，见许桂，大喜曰：“若非哥哥，几乎不能相见！”
　　鳌鱼脱了金钩去，摆尾摇头更不回！
　　石丙同许桂归燕寨，见骑劫。骑劫令石丙回燕国，再取兵二十万，再攻即墨。石丙得令，即便回燕国取兵。不数日，石丙取得燕兵二十万，来至即墨。骑劫令兵攻城。齐兵用炮打散燕军。次日，四下燕军用皮伞隔住炮石，攻城甚急。
　　却说田单在城中，与众公子议曰：“前番令人请孙子，孙子未来，回书道是先往燕国，后退燕兵。”田忌曰：“更写下甚么保即墨城之计？”田单曰：“只画得二个卦。”即取出与众公子展开看，不晓其意，只见“■■■”。田文见了大喜，休道是燕兵二十万，一百万也索退着！写着甚计策来？有公子田文言曰：“此事易矣。纸上□写二个卦，上卦‘■■’乃离卦，离为火；下卦‘■■’解卦，解字乃牛角上安刀，此是火牛阵也。可用火牛阵破燕兵。”用上等剑客霍道真，即时于即墨城里构刷上等庄家好牛，得一千余只，于牛角上施枪，腿上安刃，尾上扎火把，膏油灌于其上；又用青红被缠于牛身上，画五采龙文；头上戴龙膝面具；颔下戴鼓，鼓里盛着铁球子，摇响如雷。准备了，田单令人下战书与骑劫。骑劫接了战书，拆开看，书曰：“吾今用上等剑客，担住云，表申东海龙王请五百条毒龙，今晚来到，共你大战。”骑劫即时批了战书曰：“依命。”令人回去报了。
　　却说骑劫、骑能、石丙道：“任你千般巧计飞出去，便是你强。”此日天晚，闻城中鼓响，从西见千道火起，两壁下是甲马步军，中间里青黄五百条毒龙，出阵后锣鼓震天。燕兵见明朗如白日相似，见枪刀飞入阵来。燕兵大惧，弃甲抛戈，撒星败走。其时燕兵不识阵势，言龙喷出火来，不辨得便走。前有田单截住便杀燕兵，后有吴广、吴能、青龙凯、青龙兽、田文、三千剑客混杀燕兵。其时四下伏兵并起，杀得燕兵尸横满野，血浸成河。“正传”云：杀燕兵片甲不回，复齐七十余城。怎见得？有胡曾诗为证。诗曰：
　　即墨门开纵火牛，燕师营里血波流；
　　固存不得田单术，齐国寻城一土丘。
　　又诗曰：
　　即墨烧牛发战机，夜奔惊火走燕师；
　　是知公子田单辈，克复齐城在一时。
　　有田单庙赞云：
　　列国将侯，匪人不定。
　　国命未丧，其人则应。
　　败兵犹战，匪奇不胜。
　　兵势靡常，惟将之兴。
　　矫矫安平，诸田宗英。
　　齐地瓦解，燕师鼓行。
　　传铁金鸭，烧牛凿城。
　　定彼望诸，变鲵化鳞。
　　视此骑劫，名孙与婴。
　　复城七十，千古垂名。
　　其时，燕兵被齐兵将杀得不留一卒，只留得骑劫、石丙单马逃命，走回燕国。
　　却说田单、田文、田忌、王孙贾，并众官迎齐襄王归临淄城。城中父老百姓，各各焚香接驾，拜曰：“燕乱齐国数年，今幸得复见天日！”齐襄王慰谕而遣之。
　　是日，齐襄王遂入大内，升殿设班，聚集文武公卿，王曰：“寡人赖众公子再兴齐国，非寡人之德，皆赖众公子文武之威。此回破燕兵，复齐七十余城，皆田单之功。”遂封田单为安平君。齐王谓文武曰：“前帝不明，失其家邦，今燕讨未定，如何得安齐民？”班部中苏代出班奏曰：“大王言燕、齐未定，若要兴齐，再拜孙子为师，可安齐民。”王曰：“孙先生安在？”苏代奏曰：“孙子为前君失政，归云梦山谒师父鬼谷去了。数日前，众公子在即墨修书，请孙先生；奈孙子未来，回书云是先往燕国画计，与众公子保即墨，皆孙先生之功也。”帝闻奏大喜，遂修书，差一使命送书入燕，请孙子去了。
　　却说燕骑劫、石丙单马逃命，归至燕国。次日入朝见燕王。燕王问曰：“卿围齐城，如何归国？”骑劫、石丙俯伏在地，奏曰：“臣该万死！臣等率兵困即墨未下，只见一夜，田单用毒龙喷火阵冲入俺军，不能拒敌，数十万兵将尽皆丧亡。臣等单马逃命归国，乞我王恕罪！”燕王闻奏大怒，喝令金爪武士把下者。有剧辛出班奏曰：“此行丧师，皆骑劫不能用兵之罪，乞赦石丙。”王依奏，令斩了骑劫，放了石丙，剧辛曰：“可令一使命往赵国，请乐毅再兴师图齐。”其时，燕王遣使命赍书往赵请乐毅。
　　不数日，乐毅至燕王殿下，礼毕。王曰：“寡人遣骑劫代先生归国，奈骑劫不能用兵，丧师于即墨。寡人耻之。愿先生再兴师图齐，若何？”乐毅曰：“臣乞兵五十万，与石丙诸将再图齐邦。”王依奏，即点下精兵五十万，与乐毅图齐。怎见得图齐行迳？只见旌旗蔽日，刀戟遮天；兵及百万，将有千员。端的人如铁鹞子，马赛玉麒麟。不旬日，早至临淄界下寨。
　　却说孙子在燕国，知元帅败军回来。孙子遂辞父母归齐，到临淄城里。话说齐王登殿，文武班齐，忽有合门大使奏曰：“孙先生自燕归于本国。”齐王闻奏大喜，即宣孙子至殿下，礼毕，请孙子上殿，赐绣墩而坐。王曰：“寡人见卿如困鱼得水，脱罗网之灾。”孙子起身谢恩，齐王令排宴管待孙子之次，忽有一人报曰：“燕将乐毅再领兵过界下寨。”
　　帝问先生曰：“燕兵又至此，是若何？”孙子言曰：“我王勿忧。臣用一计，交燕兵自退。”众官看用甚计退燕兵？是时王曰：“和寡人亲征？”先生曰：“不须王去。”王曰：“卿无兵将少，如何退得燕兵？”先生曰：“臣有兵有将。”交四门立旗，孙子旗立起。第二日，有人报袁达、李牧、独孤陈三人领兵三千入朝见帝，礼毕，即赐袁达为飞骑将军，次加李牧为飞骑都太尉，独孤陈左右将，马升、解信遥受本处节度使。计点兵十万。问先生：“几时兴兵为帅？”先生曰：“将士在志不在勇。膑单身独自去。”王曰：“莫有误失其家邦？”孙子向龙床奏计，都无数句，王曰：“好强！”孙子去见乐毅，看甚计回来？孙子告曰：“我王休忧。膑单身不用片甲，手不执寸刃，只凭三寸之舌，交乐毅百万雄军自退。”先生辞帝前去燕寨。
　　忽有小军报元帅：“寨门外有一道人，着青袍，骑着青牛，提双拐，来见招讨。”乐毅闻之大怒：“正是孙子瘸汉，准备刀斧手，来者便斩！”那时先生下青牛，拄沉香木拐，入寨去见乐毅。乐毅言曰：“孙膑，有何面目来见我？待说甚？”孙子至帐下，乐毅自思：两国相持，不斩来使，看孙子来者说甚么。乐毅下帐见孙子，礼毕。乐毅曰：“仁兄先生何来？”孙子曰：“特来讲和一件事。”乐毅曰：“何事也？”先生曰：“交我上帐可言。”毅曰：“看有甚事？”先生上帐坐定，趺足捻髯，目视乐毅。乐毅言：“何也？”孙曰：“古者燕、齐为唇齿之邦，今两国不和，齐王故使膑来讲和。膑为贤士，兼次齐王幼小，兵少将微，库藏空闲，人民残毁。今仁弟兵雄将勇，非为之敌。看膑一面，仁弟肯回兵么？”乐毅哮吼如雷：“叵耐瘸汉敢发此言！”喝令刀斧手下手者。石丙言：“不用外人，我与你下手。”抡起石棰便打孙子。孙子性命如何？当有乐毅止住：“未可，看孙子别有甚事。”毅又问先生曰：“待论文，待论武？会其本是交我回兵？”膑曰：“尔非为手。”毅曰：“我非将手，怕有破绽处么？”膑曰：“你为百万之师，何向此处下寨？”毅曰：“此处何也？”膑曰：“岂不看六韬书云：“凡将士领兵者，择地下寨，其兵怕风；穴处下寨，其军怕水；草地下寨，其军怕火；草地下寨，其军怕贼。”乐毅无言可对。
　　孙子曰：“仁弟，我若不存仁义，交你百万兵，片甲不回。”众将皆惊，先生真个强！且看乐毅肯休么？乐毅曰：“先生何以言之？”孙子曰：“膑非为大言，我观如下无水，唯一河；我若兵来，其水断流，何奈之？”毅曰：“齐兵我已知其数，吾何惧，你有甚高强武艺交我回兵？”膑曰：“若讲和不定，你敢放我出寨去，使起兵来捉你？”乐毅哂之。石丙大怒，用棰打死瘸汉。乐毅止之：“已在咱计中矣。”毅曰：“尔一身在吾计中，不能自保，何须说大口也？”膑曰：“我单身来讲和，你排刀斧杀膑性命者，非君子也，乃小人之才。”毅曰：“各佐其主，图王霸业，不顾你死我活，自来如此。”膑曰：“尔就此图我一命，难成大功。收取齐境七十城，何以弃之？”毅曰：“此事非我也，乃是骑劫一时之失。我今为帅，兴兵复取齐城，未为晚也。”膑曰：“既齐国有膑，尔何再收之？”毅曰：“尔一身残害，岂能为用？”孙子曰：“将志在谋不在勇。”毅曰：“尔有甚策出我寨去？”膑用手写计：“你试看。”毅看罢道：“先生真个强！”写着甚计策来？孙子曰：“膑虽残害，一身为上，敌燕兵百万之众，更休道手下有强将、勇士，何惧尔也！”毅曰：“此言非为患，你有袁达勇，我有石丙雄。袁达使一百斤宣花巨斧，石丙使二百斤石棰。我领百万雄兵，尔却单身至寨，更何夸强？”膑曰：“将在于计谋。你空为百万之师，尔不辱邈你上祖乐羊子节概，交别人就身上摘了印？”毅曰：“你不辱邈你上祖孙武子十八国之师，父母皮肉不可毁伤，交人刖了两只脚？”膑曰：“刖我足时非强，庞涓仗天子之威。”毅道：“我不仗皇帝之势，此也便杀你。”膑道：“把如你先杀，我不好先杀你？”抡起沉香木拐，觑着乐毅头上便打，未知性命如何？毅曰：“自从盘古王初分，不似这瘸汉大胆。”看乐毅肯饶么？
　　孙子极怒，用拐便打。乐毅用手约住。石丙大怒：“打杀孙膑，容易图齐！”乐毅曰：“未可。交尽词者，杀他未迟。”膑曰：“尔仗众杀我，非强。你敢放我出寨，取少军兵来敌你多兵，则一阵便见高低。”乐毅曰：“这汉使脱身之计。”毅曰：“我不放你出去。”膑曰：“你不放我出去，你敢做爷娘养着我么？你不放我出寨去，就此处杀你！”膑于衣底取刀与毅看。乐毅曰：“杀你可当强？”膑曰：“你不敢杀我，百万军中，我杀你，万载标名；你杀我，千年骂名。你若杀我，交您一百万军，限三日血流成河。”石丙怒曰：“你道有灵圣，打杀你，看谁来与你报仇？”抡起石棰，望孙子顶门上便打。看孙子性命如何？其时乐毅扯住石丙曰：“不可。杀者容易，恐患在后。”乐毅谓孙子曰：“你不赢我几阵，我怎肯回兵？”膑曰：“你是好汉，有将才，敢对阵相持？交我去取些小兵，来阵上捉你，如翻手耳。”乐毅言曰：“俺也不信。咱放将你出去。”石丙曰：“不如这里打杀瘸汉。”乐毅曰：“不可。看用甚计来近我。”交孙子出寨去。石丙自思：俺跟到没人处，打杀这瘸汉！孙子出寨，得青牛骑了便去；怀里取出两个鹁鸽放起，上带哨子响，石丙道：“孙膑有埋伏军兵。”石丙曰：“便回。”放孙子行二里之上。石丙观之无伏兵，石丙大怒，言曰：“这汉使脱身计策！今番捉住，不由乐元帅，我便打杀这瘸汉！”领五百军兵胜将去赶孙膑。看脱得么？孙子见石丙来赶，放青牛便走如飞。石丙赶不及，回兵归寨。
　　孙子入齐城见齐王。齐王问曰：“先生去者怎生？”孙子曰：“乐毅不肯回兵。”帝闻之大忧。孙子告曰：“我王放心莫忧。臣论文可降乐毅，论武袁达可捉石丙。”言未讫，有人报曰：“乐毅搦战，要孙子出阵。”王曰：“先生在心用意。”齐兵出阵。
　　乐毅言曰：“我放你归齐，今日论文赌武，捉孙子。”孙子曰：“从元帅意。”乐毅曰：“论武，你更不敢出战，交你试看我阵者。”乐毅布数阵，孙子都识。孙子言曰：“我布一阵，你试看者。”乐毅言曰：“我师黄伯杨是强，不曾交我这天书阵见之。”乐毅大忧，不识此阵。石丙言曰：“元帅，不可忧之。我持起石棰去打阵，看破得么？”石丙待去打阵，乐毅言曰：“你识也不识，你敢打阵？”石丙言：“是混天一气阵，尽是黑旗。”乐毅劝不住，石丙撞入阵去。孙子叫袁达：“休交走了！”石丙撞入阵中，石丙不辨东西，被袁达捉住。石丙叫：“不算强！都是脱空计。”先生言曰：“你休骂，我不杀你。放你回，传示元帅交收兵者。两国和睦者。”
　　却说石丙回见乐毅，言曰：“此阵黑气缭绕，不辨东西，迷了我。”乐毅言曰：“我交你休去，瘸汉必用计策。”乐毅与众将议曰：“此处难捉孙子，靠城近恐有续兵，待近南去，下战书与齐帝，今恁败■一阵，来日■却捉恁百员将。”
　　次日，乐毅布一阵，交孙子看之。孙子叫袁达：“你去打阵。”袁达问：“师父，甚阵？”孙子言曰：“九天玄女阵。逃身白旗，近里青旗，中心黑旗，四面八方皂旗；中间一发九面绣旗各一处，是九天玄女。你打入阵去，便斫九面绣旗，斫倒得胜；防多有变，白旗改黄旗，你出不来，我交唤你去。”袁达上马，掉斧，撞入阵去。看出得来么？袁达横越斧撞入阵去，飞骑去斫倒绣旗，见四方白旗变作黄旗，青旗变红旗，把袁达迷了出不来。膑使马升去叫：“哥哥，师父交我来唤你。”袁达道：“那得是门？”马升急指，和马升迷了。又使解信去唤，和解信也迷了，亦不得出来。又使独孤陈撞到阵中，引三人急回。见阴云罩雾，和独孤陈也迷了。袁达道：“兀得不死，恁娘也多时迷了出不得阵。”乐毅叫：“孙先生，我阵中都捉了您人也！
　　却不说口来破俺阵！毅告吾兄，这回顺降燕国。”膑曰：“乐元帅，恁多多为胜。”乐毅曰：“且我兵多，你每挑战用谁？”孙子曰：“俺交袁达来和你挑斗。”乐毅曰：“袁达在咱阵中陷了，更敢说口！”孙子曰：“你敢放出袁达么？和你也捉了。”乐毅大笑，交开阵放出齐将者。袁达等出阵见孙子，孙子问袁达：“你敢单斗么？”袁达回言道：“敢斗。”乐毅叫石丙：“你与袁达挑斗。”二人挑战，这一阵便为准信输赢。袁达闻之大喜：“这一阵，先擒石丙，后捉乐毅！”袁达上马，掉宣花巨斧。
　　身轻只嫌奔迟马，体健只恨驾云风。
　　袁达高呼：“石丙来者，与吾决死！”石丙持棰出马，见袁达势雄，有惧怕之意。二人约斗五十余合，石丙言：“略歇。”石丙谓袁达曰：“你敢与吾步斗么？”当时二人弃马步斗，约斗八十余合，一人败走。走者是谁人？却被袁达斧迎破石丙棰。石丙败归燕阵。
　　 
七国春秋平话卷下
石丙回寨，见乐毅具说前事。毅曰：“你敢再出战么？”石丙曰：“暂气歇。”言未毕。外有袁达高叫：“离乱不睹明朝，太平只在今日。交败将石丙出战！”毅见石丙不胜袁达，使一小计，用乌鸡血，向西北打一喷。狂风忽起，吹砂走石。
　　石丙闻知乐毅用计，怒从心上起，恶向胆边生，绰半破石棰在手，出阵觑袁达顶门上便打。袁达躲得迭么？是时袁达见棰来，用斧约过。孙子见风起，咬破舌尖，望空喷起，狂风大作。石丙便走，袁达便赶。
　　孙子见燕兵大败，催兵掩杀，燕兵大败。袁达大叫：“不赶别人，只拿乐毅！”乐毅急走，被绊马索绊倒在地上。袁达道：“休挣揣”！那时乐毅言：“吾为百万之师，今番输的不好！”
　　拿住乐毅，推见孙子。孙子曰：“袁达头功。”人报：“有李牧又捉住乐毅。”都是假的。乃是乐毅脱身之计。孙子令放了。其人对乐毅说了，只来日别用计策。毅曰：“先锋石丙今夜劫孙子寨去，如何？”
　　却说孙子与众人商议。田单曰：“孙子是强！”忽一阵风过，孙子闻之，骂曰：“乐毅匹夫之才！”传将令，众人准备：“早来假乐毅，看今番拿住真的，看乐毅如何分剖？”孙子曰：“六韬三略有大韬。”写计与田单，交守把寨门。“谁捉乐毅？”袁达道：“小人捉住。”孙子曰：“今番休更错拿！”孙子曰：“袁达，尔难捉乐毅，必诈也。吾今寨中坐，尔将三千军就燕寨中捉乐毅。”袁达曰：“问师父求计。”袁达看了大喜，则这一条巧计擒乐毅，致使先生百日危。看捉的乐毅么？用甚计？袁达乘勇，飞骑便赴燕寨去了。
　　却说乐毅引三千兵至齐寨，听金鼓响，不入耳。小军报乐毅曰：“乃空寨！”乐毅急回。石丙曰：“可攻之。”毅曰：“休！不知此计是悬羊击鼓策，吾失之矣！急回！您遭齐兵之计。”言未毕，有人报曰：“有齐兵到，劫了咱寨也！乐毅闻之，大怒曰：“不捉此人，坏吾名声！”毅曰：“三千兵在意者，拿住袁达！”
　　虎陷深坑难展爪，龙遭铁网怎翻身！
　　看袁达怎生出得去？孙子道：“乐毅失计回去也。”当时乐毅回兵，令石丙于寨前等袁达。乐毅入寨去了。
　　却说袁达在乐毅帐中隐藏，这回且看乐毅捉得袁达？袁达捉得乐毅？话说乐毅正上帐之次，被袁达走起一剑，挥为两段。袁达大喜，觑时，只是一个草人。袁达大惊便走，恐遭乐毅之计，走出寨门，正撞石丙，提棰便打。袁达性命如何？
　　诗曰：
　　才离白虎黄幡难，又值丧门吊客灾！
　　袁达用斧隔住石棰便走，石丙便赶。袁达回身与石丙步斗四十余合。石丙气力不加，回寨。
　　袁达亦回见孙子。孙子曰：“乐毅安在？”袁达乞死。孙子曰：“你不能干大事，今番失计！”孙子曰：“你自定一计捉乐毅。”袁达告曰：“有小策，只怕不如先生之策。”孙子曰：“何策也？”袁达与先生附耳低言。先生曰：“好计！可捉乐毅。”众官每道：“中着袁达甚计？”袁达曰：“告先生，乐毅将才，计不可捉也。有沧河一道，水甚大，暗开河水淹燕兵，不能得渡，可捉乐毅。”孙子答曰：“然也。”田单言：“只有三万兵，忒少，恐难成大事。”孙子曰：“写与文字，与韩、魏、赵这三国借兵。”使小将将书撞过燕寨去，被燕兵拿住，见乐毅，搜下文字来，言往韩、魏、赵三国求救。毅曰：“寡将不能成事。”令人放了。乐毅与众将议曰：“今齐孙子遣人往三晋求救，不如吾先下手为强。”令石丙劫孙子寨，先捉孙子，后取齐城。即便点兵，看捉得孙子么？石丙引兵便去劫寨。
　　却说孙子在帐上坐，忽一阵风过，孙子令袁达、李牧、独孤陈依计用事。是夜，袁达见乐毅、石丙引兵过河。袁达令兵急放下水，隔住燕兵，不能前进。孙子领田文，更妆草人，打魏国兵旗号令，袁达为庄农衣服，引众兵叫赵兵来。水军报与乐毅，被齐军开沧河放下水来。毅曰：“碍也！”其时燕兵不能渡河。
　　乐毅出阵打话。孙子告曰：“吾弟，尔在吾计中，尔肯回兵么？”毅曰：“你好毒害！既赚我过河，尔兵不及一万，如何近我？”孙子曰：“尔觅个死！”叫袁达先缚乐毅，后捉石丙。看乐毅怎生奈何。
　　孙子曰：“乐毅在吾计中，肯降我么？”毅曰：“吾为百万之师，怎肯降你？”孙子曰：“吾截你归路，你怎生去得？”毅曰：“吾虽落你计中，不记你前者入寨，议论公事，吾放你去时节？”孙子曰：“看咱同道面，你若肯降我么？”毅曰：“我放你还齐国，你今番放我，若到齐城，一阵令兵捉你。”孙子冷笑：“今番放你还寨何妨？”袁达曰：“若放他去，再难捉也。”毅曰：“你算吾非为强，你阵上捉得吾方为强，我便降你。”孙子曰：“俺布一阵，交你看之。”毅曰：“愿看。”
　　孙子布一阵。毅笑：“此阵，孙子为甚计，何用也？”孙子曰：“你休笑，是何阵？”毅曰：“青龙出水阵。”孙子曰：“然。你敢打阵？”毅曰：“吾岂怕你庄家！”
　　乐毅飞骑入阵。将旗号改了，做金关铁锁阵。毅不识阵，不能得出。孙子叫马升捉下乐毅来。便似个取命的大力鬼王闪在涧内，二郎贤圣陷在军中，看怎生结末？
　　乐毅无措。孙子曰：“不可惊唬将军，看齐王困民之苦，瘸人孙子之面，回兵若何？”毅曰：“先生不强，恁师父鬼谷先生是强，交了你三卷天书，能变阵。俺师父黄伯杨却有三卷阴书，公却不晓。吾布一阵，你若知会，俺便降你。
　　孙子曰：“且放你回去。”袁达大怒。乐毅至日晚，方得归寨去也。自思孙子无礼，交袁达辱吾。次日，兵至郓州西下寨。
　　此时春秋名景德镇，今章丘是也。乐毅布一阵，令孙子看之。孙子不识其阵，大惧曰：“吾师曾交我，吾嫌不好，不学。即今悔之晚矣。此阵变化多矣。”叫袁达当面，孙子曰：“此乃是阴阵，撞着必变也。火水交反，若失难出。尔去休失，我交众将救你。”袁达闻之大怒。当下袁达叫众将靠后，吾先撞一阵。看觑袁达试入阵去，看怎生出得来？袁达上马，孙子曰：“别人不带去？”有马升曰：“吾往。”掉刀撞入阵去。燕兵急改旗号。被马升直杀到阵里，四柄刀来，并马升却杀将去出来。孙子曰：“不枉了也？”孙子曰：“叫乐毅被俺打破阵也。”乐毅曰：“您不强，马升会。”乐毅曰：“选日再布一阵相赛。”孙子允了。次日，两下布阵。交石丙斗独孤陈，石凯对李牧，石丙对马升。六人交战。
　　有人报袁达曰：“公把河口，燕、齐十员大将混阵，何不助战？”袁达闻之大喜，领三千大军，不如劫乐毅寨。明中易等，暗里难防。袁达便入寨去，看怎生结末？乐毅道是谁，却是袁达杀燕兵大败，曾在其河三战，燕兵大败，折其大半，数阵不胜。袁达、李牧搦战，乐毅、石丙大败，回寨不出。
　　却说乐毅无计，遣人往燕山線代谷请师父黄伯杨下山，布阵捉孙子。燕军往燕山，行之数日，路逢一仙长，骑一青牛。小军便问：“先生何往？”先生曰：“尔往何方来？”小军回言曰：“乐将军战齐孙子不胜，敬遣俺往燕山，请他师父黄伯杨，下山解围。”先生曰：“吾便是黄伯杨也。”小校便言：“乐毅数败于齐孙子，特令小军来请先生。”看这黄伯杨先生肯去么？黄伯杨先生并不推托，便去前至燕寨。乐毅见师父来，接着上帐，礼毕，以酒食管待师父黄伯杨，议论布阵捉孙子之事。伯杨曰：“吾弟子放心。则除孙子不来，若见便捉孙子。”毅曰：“前阵章丘景德镇，乃是此处。”伯杨曰：“我要七个墓地，先埋孙子。”乐毅大喜。看伯杨定甚计来？先生曰：“此是迷魂阵，捉孙子之地。”毅告曰：“下战书与孙子，孙子拜师父为师叔，兼孙操拜为师父，若见必舌辩也。”伯杨曰：“放心，他败尔者，弱吾节概。”同乐毅至章丘景德镇，向燕阵中列八足马四疋；怀胎妇人各用七个取胎，埋于七处；四角头埋四面日月七星旗；阴阳不辨，南北不分；此为迷魂阵。若是打阵入来，直至死不能得出。准备了毕。
　　却说齐帅孙子在营中，有人报军师：“寨门外有一道童来。”先生唤至，呈书与孙子。孙子看曰：“师父书来，道膑有百日之灾，慎勿出战，只宜忍事。如出阵，有误也。”言未已，有人报：乐毅下战书。先生曰：“此非师父之书，是乐毅之计，必诈也。”孙子不信，叫袁达：“听吾令，依计用事，破燕阵捉乐毅。”袁达持斧上马曰：“只今朝便睹个清平。”来战乐毅，且看胜败如何？诗曰：
　　贯世英雄谁敢敌，今朝却陷虎坑中。
　　却说袁达飞骑撞入燕阵去，孙子止之：“且住！你看此阵有四变：一变四时，二变八节，三变行年，四变太岁。当位中一挂孝妇人，手执白旗，此是太岁也。八阵变者四面绣旗，是年月日时。你去斫倒日月旗，此是阵昏也。”写与袁达在意。两阵圆，孙子在前，袁达在后，乐毅曰：“先生好强！今日决个胜败。”又曰：“你敢打我阵么？”孙子曰：“怕甚的？”毅曰：“你识此阵么？”孙子曰：“是三才阵。”毅曰：“然。敢打此阵么？”孙子曰：“且道有何事不敢！”令袁达逐吾打阵。遂撞入阵去。
　　霍地变了旗号，袁达觑之，不见了绣旗，没处下手。孙子到阵中，见一个先生手执墨旗，曰：“孙子，你认得吾么？”且看怎生结末？孙子认得是黄伯杨。孙子曰：“却是师叔。”孙子急回，却被伯杨把旗抡动，黑风乱起。当时，孙子、袁达遭伯杨之计。阴雾间，只见无头妇人，带血污，厮打。孙子自思：恰来师父将书言，吾当有百日之灾；却不信。当初学阴书，嫌不肯学，今日悔之晚矣。燕兵叫杀，阵中东西不辨，南北不分。
　　却说齐兵三万，归原处下寨。田忌令小军打听孙子、袁达，却被黄伯杨困在阵中。乐毅交齐王受降。小军回来对公子言讫，田忌不信，领众将直至阵前看，果然不识此阵；却归本寨，正闷，有人报曰：“寨外有一老先生，从云梦山来。”田忌大喜：莫是鬼谷先生来救孙子也？
　　众将接至上帐，礼毕，乃是师叔王傲。田忌问：“师父安在？”傲曰：“前者令小童，将一书信来与孙子，交休战，恐不信，又交吾下山来探端的。”田忌曰：“先生争三日迟来，困煞孙子在阵中。”傲曰：“众将随吾看之。”傲出阵。伯杨见王傲，问曰：“吾弟何至？”傲曰：“今知燕、齐相战已久，吾来讲和。师兄从么？”伯杨曰：“若要回兵，交齐王进奉便休。”伯杨回去。傲曰：“难救众将，且回，吾别有计。”亦至齐寨。
　　正商议，有一仙人来营外。众将接着，乃是萧古达，终南山班石洞养性张晃弟张左君，二人同至。各施礼毕。傲曰：“此阵四下里黑气，中间里黄气，困着孙子。”张左君、萧古达、王傲、众将议曰：“俺众将说黄伯杨、乐毅去。若不肯，便破其阵。”且看救得孙子么？
　　是时，田单、张左君等领兵与伯杨对阵。张左君见伯杨礼毕，左君曰：“此者迷魂阵，使八足马，七个怀身妇人，埋在日月旗下，反阴作阳。此为迷魂阵，出在阴书第十三篇中。吾识此阵。看弟子面，放了孙子。”看伯杨肯放孙子么？其时伯杨曰：“咱被此同道之人，孙子若看我面，不辱吾弟子乐毅，要回兵用分胜败。你敢打我阵么？”张左君道：“谁敢打此阵？”萧古达横丈四紫金■，纵马撞阵中去。看袁达、孙子能够出来么？是时，古达飞骑撞入阵中，见黑气内，阴人缭乱。萧古达急出阵。田单曰：“怎生来？”古达曰：“吾识此阵，不能得解厌法。”众人大闷。王傲曰：“孙子不能出，有一百日天灾。如要退燕兵放齐，除了鬼谷先生来退得。”
　　当有王傲、萧古达、张左君出阵辞了众人，前至云梦山洞，见鬼谷先生，礼毕。先生年一百八十岁，在山隐居，问曰：“二弟何来？”傲言前事。先生曰：“孙子不听吾言，今日果有灾难，我不管他。”道罢，鬼谷先生入洞睡了。
　　傲等正拜告间，蓦闻哮吼一声，向傍洞里，两只白头大虫，闻有生气，大虫出。看张左君、王傲性命如何？当有仙童喝猛兽，不得伤人。遂救张左君、王傲入洞去了。
　　忽有人报曰：“洞外有使命至。”仙童出洞见使命，乃是东齐大夫苏代，擎圣旨，来宣鬼谷先生救孙子。苏代问仙童曰：“洞中鬼谷先生有么？”仙童曰：“先生只在洞中。”遂引苏代入洞，见鬼谷先生，礼毕。苏代曰：“吾奏王命，特来请先生救孙子之难。”鬼谷曰：“告大夫，贫道目今第一老钝，第二养性自安。”鬼谷先生不往。代曰：“先生不去，困死孙子，枉折先生节概。”鬼谷曰：“孙子不听吾言，果有大灾，我难救他。”苏代再三拜告，看鬼谷肯去么？
　　鬼谷曰：“吾是楚国之民，不受齐王水土，不须贫道去。将取这计去，乐毅自退兵去。”苏代曰：“若乐毅兵不退，又索来一遭。告师父，亲往则个。先生若不去，孙子之命休矣。”鬼谷吃苏代执告不过，只得下山。鬼谷交童子准备双虎车，“吾看伏虎阴书，迷魂阵救孙子去，看几时免灾？”正话间，洞外一队兵来。苏代问鬼谷曰：“是何兵也？”鬼谷曰：“乃此山中强人。”却说强人问苏代曰：“使命何国人？来此何意。”苏代曰：“吾乃齐王使命，请先生救孙子、袁达、李牧、独孤陈，困在迷魂阵中。今宣师父未肯去退燕兵乐毅，难免孙子、袁达之灾。”强人曰：“俺父是沧州红海县人独孤陈便是。咱母舅袁达入九仙山，同李牧、俺父独孤陈学业。俺往劳山铁冠道人学业。吾乃独孤角也。既俺父并孙子、袁达、李牧陷在迷魂阵中，咱领部下三千军，大睹是破燕取孙子，救俺爷爷去。”苏代喜不自胜：“小将军发心要去，看鬼谷先生肯去么？”诗曰：
　　燕齐争战几时休，今日孙膑不自由。
　　苏代大夫赍圣旨，故宣鬼谷下山头。
　　先生坐二虎车下山，叫独孤角至曰：“您既待救父，先与计，恐迟有误，有指南针，若到阵中，用灯心于水碗内着针一照。”独孤角先至齐寨，萧古达都至，众人接下。言燕乐毅于阵前叫曰：“齐王闻！早献纳降书。今孙子遭围，厮勾死也。”齐阵众人无计。独孤角言：“放心。吾破阵去也。”独孤角出阵。毅曰：“出阵者何人？”角曰：“吾乃独孤角，来救孙子、俺爷共袁达。”乐毅大怒。有石丙出马曰：“吾捉小厮。”横棰便出，二马相交，胜负如何？
　　石丙败；石凯又战，又败；无多时，败燕数将。归阵报黄伯杨曰：“新来小将，不知何人。无移时，败俺数将，不能当敌。愿先生出阵用计擒之。”是时伯杨出阵，独孤角认得黄伯杨英勇。独孤角就马上施礼告曰：“愿先生放俺父并众人出来。”伯杨见小将军便躲，独孤角便撞入南门。见孙子、袁达众人，无粮草。角具言前事一遍，独孤角父子相认，抱头而哭。孙子曰：“来救吾更有谁？”角曰：“无人。吾只独自撞阵入来探信。”孙子曰：“不如你疾忙出去，交师父早来救我则个。”角便回至阵前，见不知数目布袋，乃燕孙龙送粮与孙子。
　　独孤角横刀撞出阵来，却有燕将石丙、石助、石凯、石宾四员大将，并战独孤角。独孤角独战四将，五匹马混战如黑杀神、真武贤圣斗毗沙门、托塔李天王。四员将睁着眼，咬着牙，使枪弄斧，斫独孤角。独孤角凭英勇，仗钢刀，独自战四将。无移时，杀气丛中分胜败。独孤角飞身落马。不争捉了独孤角，交谁救孙子？
　　石丙见独孤角落马，急来取独孤角。独孤角绰刀上马：“当我者死，避我者生！”当时黄伯杨言：“此人不小可，若不会后，怎敢来我阵中走了一遭？吾当用计擒之。”独孤角见伯杨来迎，横刀在手：“我则杀黄柏杨！”虚喝一声了也，便撞出阵去。
　　天渐晚来，寻齐寨误到一林，月黑。角下马略歇，听一声锣响，当时独孤角上马不迭，被三十将大汉捉住，推至林中。帐上小将军身长九尺，问：“来者甚人？”独孤角从头说了一遍，此人大喜。诗曰：
　　云映万重山是梦，月明千里故人来。
　　未知帐上将军姓甚名谁？将军叫：“您休怕，咱都是一家人。我本是景州吾桥镇袁达之子袁刚，二十三岁。今知吾父受困，特引兵来解围。”独孤角大喜，遂拜袁刚为兄。二人上帐饮酒。宿至天明。至来日，二人至齐寨，见公子。都礼毕，具说前事。众人点兵相助，二将军领三万军前去破燕阵。才然待要去，有一人来报，南上有队军，约有五百兵来，内中有苏代，共二虎车俱来到寨门。众将出寨接着鬼谷。苏代礼毕，即请先生入帐，置酒管待。独孤角具言前事一遍了当。鬼谷曰：“放心。吾定一计，和孙子四人一齐免灾。”
　　鬼谷曰：“咱看燕寨。”田单领众兵至阵前索战。鬼谷曰：“请燕乐毅出阵。”毅出阵曰：“莫是齐国来进奉？”田单立马曰：“今国家不能办得，请伯杨仙长出阵。”伯杨时年一百二十岁，骑着青牛出阵来。齐阵上有二虎车，车中有一百八十岁鬼谷。先生问众将曰：“果是黄伯杨否？”众将曰：“然。”
　　鬼谷乘二虎车至阵前，欠身叫：“吾弟黄伯杨，别来安乐否？”那时伯杨曰：“托吾兄仙庇，幸尔穷健。”伯杨自思：休道是百万燕兵，便一千万也索馈他。却说齐阵众人议曰：“孙子几时免灾？看先生用甚计策救出他？”
　　燕阵伯杨与乐毅曰：“且领兵回去如何？”乐毅曰：“师父错矣。今鬼谷乃孙子师父，如何才相见，便言退兵？”伯杨曰：“鬼谷是吾兄，何背了情也？”毅曰：“然此上，吾告师父：兴兵各佐其主。师父若去，弟子如何保全？愿师父决胜负。”
　　伯杨出，二人礼毕。鬼谷曰：“尔今得道，何搅是非？”伯杨曰：“孙子欺吾忒■！”鬼谷曰：“吾今特来劝尔回兵如何？你肯交乐毅回兵么？”伯杨曰：“兄然倚大，识此阵么？”鬼谷闻之大怒，叫：“小将军，先擒伯杨，后捉乐毅！”当时众人道：“一个神通广大，一个变化多般，二人正是本对。”看救得孙子么？
　　鬼谷先生交独孤角、袁刚二将破阵。伯杨告鬼谷曰：“兄且休交人打阵，恐面颜不好。听我一言：这三卷阴书，您嫌惹性命不学，亦不曾教孙子；公与终南山张晃取得，却与我兄会天书。兄没阴书，公不识此阵体势。”鬼谷见言，哂之不已，曰：“伯杨备记在心头？”叫：“伯杨，听我念一遍，不差一字：四角八足马四匹；怀孕妇人七个，剖腹取胎，倒埋于地；米分辨，宣血在地，不辨阴阳。此为迷魂阵也。”伯杨闻之大惧，谓乐毅曰：“不如做一面人情，都休兵去。”乐毅曰：“未可。交来打阵，决个胜败。”
　　鬼谷令交独孤角、袁刚二人打阵。毅令石丙、石凯、骑劫、骑能众将击二人，大败而回。鬼谷大怒，骂黄柏杨：“老贼无礼！吾不习阴书，至此不着乌鸡血，起不得风。吾须索作业！”呼众将来：“依吾用事，复破燕兵，捉伯杨、乐毅。”
　　看先生用甚计策出来？鬼谷先生待举兵，有人报齐王驾至。众人接驾，见帝拜毕。齐王泣告鬼谷先生，言前事一遍。鬼谷曰：“我王不待忧虑，吾用心即退燕将。”
　　一人报曰：“有魏国太子毕昌，领兵与庞涓报仇。”鬼谷闻之大怒，叫：“二将军，先擒了毕昌，后捉伯杨、乐毅！”二将应声便去。且看胜败如何？鬼谷曰：“众将随我来。”至军前，叫：“魏太子兵来若何？”毕昌曰：“吾知乐毅捉住孙子的，来与孙子报仇。你是楚国之民，何来救齐？”鬼谷先生：“尔来助燕并齐，吾若不看襄王面，交尔就军前分尸万段。你若识吾阵便休！” 昌曰：“你布阵。”
　　鬼谷交八个人执旗八面，此名八卦阵。中间里一面旗，此名太岁。鬼谷曰：“毕昌敢来斫旗么？吾便伏输。”太子曰：“我去斫旗不倒，便打阵。”鬼谷：“谁敢看旗？”当有独孤角言：“儿子看。”鬼谷曰：“不中，不中！”叫马升、解信持之。太子见阵中兵少，飞骑入阵，来斫旗杆。马升喝：“先生定下计，真个来斫！”二骑安排刀斧前来，喝手下众人，得手便拿。太子走不迭，未知性命如何？
　　毕昌至阵，待斫旗竿，见黑风遍起，回身便走。被二将捉住，将去见鬼谷先生。先生曰：“交你休来，今遭吾捉了，有何分说？”有朱亥在阵前，告鬼谷曰：“乞放毕昌太子。”鬼谷不肯，令兵将太子收在军中，言未尽，有人报曰：“朱亥，张奢来救孙子也！”
　　朱亥急回，言曰：“张奢，你则甚？今孙子已遭燕兵之困，今魏毕昌并齐助燕，你肯助我如何？”是时张奢大怒，二人交马斗数合，朱亥大败。郑安平斗，又败，不能出阵。
　　鬼谷将毕昌太子，来入齐寨见田单。鬼谷先生言前事，田单大怒，言：“毕昌无状，不如杀了，免劳后患。”田单剑起，太子性命如何当得？鬼谷曰：“冤则解，不可结。”酒礼待之。毕昌愿助兵破燕。鬼谷先生曰：“不用尔。我亲手写书与朱亥，休得动兵。若动兵，枉逼了太子之命。”
　　却说张奢领兵至，共齐兵合一处，告鬼谷先生：“今困孙子月余之间，恐饿损孙子。”先生曰：“不妨。来日便举兵救孙子。”
　　言未尽，有一人来报：“楚国太子领兵二十万来救毕昌，与淖齿报仇。有大将项燕、黄歇来。”鬼谷自思：楚王屡次宣吾不去，今番太子来，必降吾罪。叫二将：“随我去出阵，共楚将打话。”
　　各阵圆，太子见鬼谷曰：“尔食楚国水土，楚王数宣不至。今来佐齐，尔乃反人也！”飞骑来取鬼谷先生，又不会相持，看怎生支吾？不知性命如何？当时太子直奔先生，却被袁刚大骂：“匹夫怎敢无礼！”二人约斗二十余合，太子大败。
　　项燕高叫：“休战！请鬼谷出阵。”先生出阵。项燕曰：“先生住吾境土，今佐于齐；你若放毕昌，万事皆休！”鬼谷曰：“退燕后，放毕昌未晚。”项燕大怒，横刀来取先生，却被独孤角活抱项燕归齐阵。太子大怒，令大将黄歇、刀勃三人并战独孤角，被袁刚当住，五人混战。黄歇曰：“不如打闹先捉鬼谷。”撞入阵来。被先生咬破中指，向西唆了，狂风起，楚兵三人都在阵中。被先生把黄旗与一摇，变了阵，三人急走。鬼谷喝一声：“不捉候甚底？”看鬼谷定甚策出来？
　　鬼谷令独孤角、袁刚擒住楚太子、黄歇、刀勃并项燕四人入齐寨，见魏太子毕昌。鬼谷令以酒礼待之。楚四人告鬼谷曰：“告先生，放俺出去，愿助兵一十万。”鬼谷曰：“不用你兵。”
　　鬼谷叫马升、萧古达至曰：“你去终南山班石洞，问张晃取三卷阴书速来。”二人辞了先生，离寨前，到终南山见张晃，言阴书之事，晃曰：“洞中无了。”萧古达言：“孙子困了月余日，不能得出。吾奏鬼谷师父之命，特来取阴书。尔若言无，我便杀尔！”晃曰：“委无。我记得迷魂阵，写与你厌法，去救孙子。”萧古达看之，曰：“不中。若不是此阵，怎生奈何？公也去来。”晃曰：“既如此，俺去便了。”
　　不数日，同至齐寨，见鬼谷礼毕。鬼谷问张晃曰：“先生你借了我三卷阴书，何不送来？”晃曰：“弟子放在洞中，不知何人盗了。”鬼谷曰：“孙子之灾，如何得免？”晃曰：“吾用一计，交百万燕军阵里献出孙子来。”鬼谷自思：晃有阴书，看临阵使用，看怎生救的孙子出阵？鬼谷曰：“今魏毕昌、韩张奢、楚项燕，各兵五十万助齐破燕，尔用何计解得迷魂阵？”晃曰：“到阵前便见。”
　　晃出至阵前，高叫：“莫有伯杨否？”须臾，燕阵伯杨出阵。二人相见礼毕。晃曰：“即今有韩、楚、魏三国兵五十万，助齐破燕。先生肯看张晃面，放了孙子如何？”伯杨曰：“孙子欺吾，吾心不舍。”晃大怒，飞骑取伯杨首级。少间，有人报：“二人杀入燕寨来。”伯杨大惊：“管解了厌法，救了孙子！”看小将是谁，救的孙子么？
　　是时，伯杨令众将严守，不能破得。二人归寨。鬼谷先生问曰：“见恁爷袁达来否？”言未尽，有马升同伙人解信，现名解珍独行虎，一个是混天大王震江龙张元，归齐寨，见鬼谷礼毕。鬼谷曰：“将军助齐，有何兵来？”议事不定，又报有二人来至齐寨，见鬼谷礼毕。鬼谷曰：“何来？”其人曰：“小人是袁达同伙人李牧之子李虎，终南山间张晃学业；近知张先生来救孙子，小人故来助齐。”鬼谷曰：“你爷爷现困在阵中。”言未尽，又一人来见鬼谷，礼毕，言曰：“小人是景州吴桥镇人，打捕为生；在沧河钓鱼，忽见二仙鹤落在水岸边，变作二道童，言终南山得三卷伏羲阴书。小人至近，化鹤去了，撇下此书。小人看之，名曰阴书，内有三千条缚将之计。特来呈与先生。”诗曰：
　　三卷阴书洞中失，岂知渔叟送将来！
　　鬼谷见之大喜：“正是吾三卷阴书！”检开看迷魂阵法，第二卷十三篇中。看毕，喜曰：“容易。直交咱每生受多时！”叫众将准备破迷魂阵，救孙子。
　　看鬼谷用计救孙子免灾。鬼谷曰：“用桃树东南枝七根，五色绒线系在阵四角头；若有黑风起处，便是埋着厌物：八足马四疋，孕妇七个，乌鸡黑马血。若破阵，用七员大将，披头仗剑，撞入阵中，先取埋藏厌物，念咒七遍，黑气自散。”鬼谷看毕，叫七个小将在前。鬼谷曰：“第一个独孤角，第二个袁刚，第三个李虎，第四个解珍，第五个马良，第六个故将兵世。只欠第七个。”一人应声出曰：“小人愿去！”乃是沧河渔叟殿青。这七员小将，一心愿往。齐王大喜，加封七员小将官职。七人谢恩毕。鬼谷曰：“不用兵多，只用兵一万出阵，须管成功。便是太山也要粉碎！”众将才要出阵。有赵大将廉颇领兵一十万至近。鬼谷曰：“交马升、古达领兵去迎。”二军相见，礼毕，廉颇曰：“今知孙子困在燕阵，故来相救。“见了鬼谷，礼毕。鬼谷曰：“动劳！”颇曰：“有何劳。”鬼谷曰：“今韩、楚、魏三国，亦有救兵。”言未尽，又报秦大将白起，兵二十万来助燕国。
　　鬼谷闻之大怒，骂白起：“败国之人！”令萧古达、马升、领兵一万，去迎白起。廉颇曰：“何须先生用心，颇愿往先战秦白起一阵，尽自秦兵势雄，赵兵也不弱。”廉颇领兵待去，鬼谷曰：“此秦兵远来，其锋不可具敌。咱且入寨。三军合兵一处。”鬼谷叫毕昌、楚太子五人当面。先生曰：“吾今一百八十岁，燕、齐二国相并，你来助燕，为我所捉。你每若救了孙子，各放恁还国。今不用大将相持，只用小军助吾一威，破了燕阵。”魏、楚众将愿往。
　　鬼谷与韩、魏、楚、赵、齐，合兵一处，共计兵九十万，叫七员小将当面。鬼谷曰：“今一百日，孙子灾满当出也。鬼谷合五国兵一处，叫七人各将计受了。七人得将令。休道孙子灾满，便是太山撞得粉碎了！看救得孙子么？
　　用七员小将，背了皂罗七星袍，披头仗剑，叫一声，杀入迷魂阵里去。叫困军：“俺来救你，准备出去！”来杀燕兵，大乱。小将觑黑气起处，取了迷魂之物，念破迷魂咒曰：“天灵灵，地灵灵，新草生，解迷魂！”
　　一气念七遍，黑气消散，天晴日朗。困军各各都醒。孙子道：“兄弟，满眼尽是齐兵破阵，咱每不出去等甚？”
　　袁达绰一百二十斤开山斧，李牧横丈四长枪，独孤陈持双股剑在手，众人一发都撞出来。袁达大叫：“乐毅，黄伯杨、冤仇大如太山！”四人领兵出迷魂阵，杀燕兵出来。诗曰：
　　虎脱槛车逞牙爪，龙离铁网长精神；
　　恨心不舍攻燕国，活捉伯杨乐毅身！
　　鬼谷领五国军兵混战，燕兵大败。中间一人报曰：“秦白起布阵救燕兵。”鬼谷闻之大怒：“此人怎敢无礼！”叫七员小将且休杀燕兵，先擒白起。两下里有二百万兵大战，不知胜负如何？
　　是时，鬼谷曰：“袁达、李牧、孙子久困多时，恨心不舍，恐有失误。鬼谷出阵，叫白起出阵。白起曰：“何人？”先生曰：“吾乃鬼谷子也。将军起兵何意？”起曰：“俺与孙子有冤仇，待教报仇也。”鬼谷曰：“孙子已自脱灾，既将军有恨，选日再战。”白起曰：“好歹明日见阵。”道罢。
　　各回本寨。众将接鬼谷归寨。众公子令烹牛宰马，与孙子四人解闷。
　　却说燕寨乐毅谓黄伯杨曰：“败矣，若何？”伯杨曰：“吾见王儋来，咱便可休。今痛败如何归国？”乐毅曰：“吾知鬼谷无阴书。”伯杨曰：“鬼谷阴书与了张晃，张晃在此，汝不知之？”毅曰：“吾师别有甚计？”伯杨曰：“有计。”乐毅道：“若有计，选日再战。”言罢，次日请白起合兵论破齐之事。起曰：“吾不惧齐外有赵国廉颇，秦国张晃，韩国张奢，楚国黄歇，魏国朱亥，都顺于齐；俺当用心破之。
　　次日，伯杨写一计与乐毅、白起看之，大喜：“休道天罗地网，则一阵生擒鬼谷，活捉孙膑。”看先生定甚计来？
　　却说齐寨设宴毕，人报：“乐毅布阵，请师父出阵看之。鬼谷曰：“谁可出阵去战？”袁达、李牧今番报冤。独孤陈一发跳起来道：“看我去先捉黄伯杨、乐毅，后捉秦白起！”早都准备，这番两硬相击，必有一伤。且看胜败如何？袁达方欲出阵，鬼谷曰：“此是久败，恐有伏兵。”鬼谷出阵，令叫燕兵黄伯杨出阵，伯杨出阵曰：“吾兄来意如何？”鬼谷曰：“吾弟败阵，何不回兵？伯杨曰：“然如此，吾兄试别小弟一阵，交仁兄看。”鬼谷曰：“六龙出水阵。”伯杨曰：“然。仁兄却布一阵交小弟看。”鬼谷言：“我布一阵。”道罢，写与众将，依计变作。鬼谷曰：“伯杨看阵。”伯杨曰：“白虎阵。”伯杨曰：“仁兄别吾一阵。”鬼谷曰：“好。”伯杨布一阵，鬼谷曰：“众星捧月阵。”伯杨交乐毅变阵。鬼谷曰：“四斗临水河流阵。”伯杨曰：“然。”
　　鬼谷曰：“尔别我一阵。”伯杨曰：“好。”鬼谷布了，交伯杨看，伯杨曰：“此混天一气阵。”鬼谷曰：“然。”令孙子改变了旗号，叫伯杨看。伯杨曰：“八卦分位阵。”孙子再拨变了二十四面杂彩旗，中间一面黑旗白月。伯杨、乐毅看之不识。众将俱忧。白起怒从心上起，恶向胆边生，叫曰：“何忧此阵！叫俺孩儿每都来！”
　　白招、白龙、白虎、白叙、白信、白旺都来。白起曰：“今燕无人破齐，您兄弟谁敢去？”白龙、白虎二人应声道：“孩儿敢去！”一条枪，一柄刀，飞骑撞入阵去。鬼谷叫独孤角、袁达二人，休交走了者。正是：
　　镫开马去如龙，头点刀来似虎。
　　喝：“匹夫休走！”胜负如何？龙、虎二人入阵，被鬼谷手中把旗一摇，二人急走，被袁达绊马索绊倒，捉于马下。
　　白起见之大怒，呼众将；乐毅叫石丙、石凯、邹衍十五员大将，手下一万雄兵，都撞入阵去。
　　孙子马上用旗一招，袁达、李牧、独孤陈、马升、解信七员大将，并赵、韩、魏、楚、齐师，众混战一昼夜，燕军大败，折其大半。
　　鬼谷交孙子休杀人，向阵中间大叫：“黄伯杨、乐毅，你肯回兵么？”
　　伯杨、乐毅自思难以抵敌，火急下马拜见鬼谷，躬身俯伏在地上：“启师兄，更不敢再犯。”鬼谷令请过齐王，交取魏毕昌、楚来太子、项燕、黄歇等来。鬼谷曰：“众将来听，不曾犯本国，今燕下齐，拜乐毅为帅，领兵取七十一城，馀有即墨，被火牛阵破了。乐毅不舍，再图齐。惹吾下山来，今破了迷魂阵，救孙子出灾。黄伯杨、乐毅、秦白起都遭吾擒。汝众将拜齐为上国若何？”
　　众将等拜齐王、鬼谷毕，众曰：“愿尊齐为上国也。”鬼谷曰：“今齐国穷民困，每一国进奉金宝各一十万贯，与齐王赈济万民。”众曰：“依命。”秦国白起进奉金宝一十万贯，燕国乐毅进奉金宝一十万贯，楚国项燕进奉金宝一十万贯，魏国毕昌进奉金宝一十万贯。四国遣人归国取宝，不数日，四国进奉入齐了毕。
　　鬼谷谓乐毅曰：“为您布迷魂阵，杀坏生灵。吾今做个葬主。今交李虎埋殡毕。”即时立化了李虎，呼为城隍土地，即时立庙为神。鬼谷谓伯杨、乐毅、张晃众先生等曰：“咱每都是出家人，今为徒弟持名在世，误了起升。”
　　今齐襄王加封黄伯杨回风仙人，次加封乐毅奉圣仙人，又加封张晃出世仙人。把众仙都加官位。次加封鬼谷先生普惠仙人。孙子等亦加封了。
　　有鬼谷言道：“休，休！有众国将士，各还本国去者！”众国将士都谢恩毕，却还本国去了。鬼谷先生道：“众仙各还道庵养性。”众仙依命，都辞了鬼谷先生，各还庵去了。只有鬼谷先生亦辞齐王，归云梦山去。群臣将士，各归旧职，辅佐朝廷。四边无事，诸国不乱，天下太平。怎见得？有诗为证。诗曰：
　　齐国功成定太平，诸邦将士各还京。
　　纵横斗智乐孙辈，青史昭垂万世名。
　　

