经义模范 明 不着撰人



钦定四库全书

集部八

经义模范

总集类

提要

臣等谨案经义模范一巻不着撰人名氏前有王廷表序称嘉靖丁未访杨升庵得经义模范一秩乃同年朱良矩所刻云云考廷表为正徳甲戌进士是科题名碑有朱艮朱敬朱裳朱节朱昭朱方六人未详孰是以字义求之殆朱方为近乎方浙江永康人其仕履亦未详所录凡宋张才叔姚孝宁吴师孟张孝祥四人经义十六篇其弁首即才叔自靖人自献于先王一篇吕祖谦録入文鉴者也时文之变千态万状愈逺而愈失其宗亦愈工而愈逺于道今观初体明白切实乃如此考吴伯宗荣进集亦载其洪武辛亥会试中式之文是为明之首科其所作与此不甚相等谨案经义模范一巻不着撰人名氏前有王廷表序称嘉靖丁未访杨升庵得经义模范一秩乃同年朱良矩所刻云云考廷表为正徳甲戌进士是科题名碑有朱艮朱敬朱裳朱节朱昭朱方六人未详孰是以字义求之殆朱方为近乎方浙江永康人其仕履亦未详所录凡宋张才叔姚孝宁吴师孟张孝祥四人经义十六篇其弁首即才叔自靖人自献于先王一篇吕祖谦録入文鉴者也时文之变千态万状愈逺而愈失其宗亦愈工而愈逺于道今观初体明白切实乃如此考吴伯宗荣进集亦载其洪武辛亥会试中式之文是为明之首科其所作与此不甚相逺知立法之初惟以明理为主不以修词相尚矣康熙中编修俞长城尝辑北宋至国初经义为一百二十家稿然所録如王安石苏辙诸人之作不能尽知所自来世或疑焉此集虽篇帙寥寥然犹见经义之本始録而存之亦足为黜浮式靡之助也

乾隆四十六年五月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●经义模范原序

丁未冬表访太史杨升庵得经义模范一帙乃同年朱良矩所刻也退观之义凡十六篇易义二篇为姚孝宁余篇则蜀先贤广安张才叔中江吴师孟简州张孝祥也夫经义盛于宋张才叔自靖人自献于先王之义吕东莱取之入文鉴与古文并传朱文公每醉后口诵之至与诸葛武侯出师二表同科我成祖文皇帝命儒臣纂集尚书大全以其义入注经义之盛无踰此篇选者以此特轧巻首有见哉其余十五篇皆称是葢出于胸臆之妙非口耳剿说如今之套括也临安大邦伯左绵东崖胡公属表序而重梓之非惟表蜀之先贤抑恵我滇后学之盛心乎敬序以复于公云嘉靖丁未十二月立春日钝庵王廷表序

●钦定四库全书

经义模范

自靖人自献于先王　　张才叔

君子之去就死生其志在天下国家而不在一身故其死者非沽名其生者非避祸而引身以求去者非要利以忘君也仁之所存义之所在鬼神其知之矣昔商之三仁或去或死或为之奴而皆无媿于宗庙社稷岂非谋出于此欤此其相戒之言曰自靖人自献于先王盖于是时纣欲亡而未悟也其臣若飞廉恶来皆道王为不善而不与图存若伯夷太公天下可谓至贤者则洁身退避而义不与俱亡夫商之大臣而且于王为亲惟王子比干箕子微子也三人欲退而视其败则不忍欲进而与王图存则不可与言虽有忠信诚悫之心其谁逹之哉顾思先王创业垂统以遗其子孙设为禄位职业以处天下之贤俊俾相与左右而扶持之期不至于危亡而后已子孙弗率亡形既见而忠臣义士之徒犹不忘先王所以为天下后世之虑以为志不上达道与时废乱者弗可治也倾者弗可支也而臣子所以报先王者惟各以其能自献可也虽然臣子之志不同而欲去就死生各当其义不获罪于先王非人所能为之谋其在于自靖乎盖自商祀之颠隮则微子以为心忧而辱于臣仆不与其君俱亡箕子比干之所以羞为也微子抱祭器适周以靖后则奉先之孝得矣比干諌不从故继以死则事君之节尽矣箕子以父师为囚犹眷眷不去则爱君之仁至矣其死者若愚其囚者若污而其輙去者若背叛非忠也然三子安然行之不以所不能而自媿亦不以所能而媿人更相劝勉以求合于义而不期于必同夫所谓先王所望于后世臣子者惟忠与孝也故微子之去自献以其孝比干以諌死箕子以正囚则自献以其忠是非三子茍为也处垂亡之地犹眷眷乎天下国家而不在一身故其志之所谋各出其所欲为以期先王之知耳古所谓较然不欺其志非斯人之谓乎虽然书载微子与箕子相告戒之辞而比干不与焉何则人臣之义莫易明于死节莫难明于去国而屈辱用晦者亦所难辨者也比干以死无足疑故不必以告人而箕子微子不免自靖人自献于先王者重去就之义而厚之故也不然安得并称三仁哉

乃遇汝鸠汝方作汝鸠汝方　　张才叔

因人以为书必即人以名其书夫圣贤之书所以达圣贤之心也伊尹之适夏尹之本心也而其复归于亳非尹之得已也尹之此心孰知之而犹幸有贤者之可语也鸠方之贤即尹之俦匹欤而尹之入也适然遇之于是作书以贻二人名之曰鸠方焉或者鸠方有以明尹此心也乃遇汝鸠汝方作汝鸠汝方尝谓圣贤之心惟圣贤能知之惟其知心者各以类而合故相与以论心者亦各以类而见也是故稷契之志不以语朱鲧夷齐之懐不以语蹻跖以其心之不相孚也然孟明之遇叔向涤器而语伍举之遇声子班荆而言以其心之胥契也然则圣贤藴不得已之志卒然遇夫知心之人安得不为之倾写耶茍惟气类之不侔意向之不合则遇阳货于途且将逊辞以却之矣遇宋牼于石丘且将昌言以排之矣尚何至于作书以相告焉且伊尹遇鸠方于北门也果何所见而作鸠方之书也又果何意耶盖道行于天下伊尹之本心也尹事天子而不事诸侯也方其从容莘野之中固有望于桀之来聘也而汤币至焉其所以幡然于三顾之余者非有意于汤有意于桀也汤之进尹于桀也礼也尹因汤以进于桀也亦尹之素志也尹去亳而适夏则汤无负于桀而亦无负于伊尹无媿于心而亦无媿于君是行也尹固真足以使是君为尧舜之君矣真足以易狂作圣而存夏祀于垂泯矣独奈何存亡有定数而桀之心终不可回天运有废兴而夏之政终于可丑桀既无心尹亦莫进归与归与行与子旋与千里而见王是尹所欲也不遇故去岂所欲哉昔也烝然而来今也怅然而返则夫尹之入北门也其心宜何如耶行道迟迟中心有违焉得君子以写我悲而不意鸠方之适相遇也于斯时也则作鸠方之书以述自夏归亳之意尹岂能以自已哉想夫拳拳王室之忠恻然于议论之余忧深思逺之虑隠然于辞意之表意其必曰夏其沦丧我罔为臣仆也不然必曰诲之谆谆听我藐藐也不然必曰嘉遯之吉违之一邦也是心也人虽未必知而汝鸠汝方必知之众人虽未必察而汝鸠汝方必察之矣言旋言归固将所以事桀者事汤移所以许桀者许汤夫既不能为有夏计当为天下计耳其书不可见其心犹可想惜乎有其义而亡其辞汝鸠汝方之贤不可考矣意者伊尹之适夏鸠方亦同此心也今自夏而返知夏之不足与有为也则尹之心安得不于鸠方而言之吾是以知鸠方者亦尹之流亚也嗟夫世之盛也贤者以身载道相与作书以鸣治道之懿伊陟之赞于巫咸周公之告于君奭是也谈笑以道之者也世之衰也贤者以道载身相与作书以述其不得已之懐微子之告于父师伊尹之告于鸠方是也涕泣以道之者也故曰咸乂君奭之书所以处贤者之常鸠方微子之书所以处贤者之变观书至此可为三叹也

恵迪吉　　张才叔

循天下之至理故得天下之至顺夫有此理则有此顺非于理之外复有所谓顺也吾身所行一与理违则乖戾出而乘之矣惟夫心不茍虑必依于道出入起居斯须不离道之所在吉之所在也冲和之气贯于一身百顺之备不越诸此尚何舍是而他求哉此古人视履考祥之学也故禹之谟曰恵迪吉夫圣贤之为善皆所以尽其分内之当然而事之不可必者圣贤初不计也谁能出不由戸何莫由斯道也道不我离而我自离之则无以自别于日用不知之凡民故夫惟道是由圣贤所以行着而习察也至于吉凶祸福闗于所遇亦听诸分定而已矣岂得而预期之哉呜呼吉凶祸福之际有性焉君子不谓命也元命可以自作多福可以自求亦惟理无不顺非由外来有则俱有无感不应非深于学者不能知之人惟梏亡于旦昼则夜气之不存物至而化物而本心之不省其所趋向其所动作皆人欲之私也皆血气之用也丧其虚明广大之体而泯其三才并立之灵凶孰甚焉祸孰大焉惟夫反之赤子之初验之良知良能之际率性而行不杂以伪自身而家者此也自家而国者此也自国而天下者此也至理所在无一息之或违则元吉之福无一息之或间见面盎背俯仰无愧怍与天地同流与鬼神合徳恵迪则吉而吉不在道之外矣嘻此禹之告舜所以深明吉凶之故也昔者诗人言后妃之逮下而谓之福履则福履不越乎逮下矣箕子言皇建有极而谓之敛福则敛福不离于建极矣使吉在道外则福可徼使凶在逆外则祸可避圣贤所以终日干干者为已之学而已明乎大禹之说则六十四卦之吉凶可黙而识也

巢伯来朝芮伯作旅巢命　　张才叔

逺人之奉上以礼虽有以见夫一王之分大臣之谕下以书则有以感夫一代之兴夫以蕞尔小邦获自通于上国兹岂事之异也哉而特屈夫王臣之尊故勤于一书之作哉此必有闗于兴亡之大故者矣巢虽南方小国具旅尝与知夏商之兴亡今转而周服为周之朝焉巢之礼固常礼也而存亡之变则非常礼也芮伯因所见而有感因所感而作书巢命之旅岂陈武王之盛徳意必及于兴衰之由来矣不然天下同心戴周不减于巢也芮伯岂为一巢作一书哉旅獒之书有曰巢伯来朝芮伯作旅巢古者见新君则有朝虽小国必预礼之常也纪大事则有命小事则必略智之大也周之甫兴普天之下维周之命巢虽小国奉职来朝要亦常礼云耳芮伯王卿士也屈卿士之重下慰小国之来不惟慰之且策命焉不几于事之不伦乎借使欲示天下尊王之心则虽南巢之大不敌也借使欲示天下服逺之效则虽南巢之逺不加也抑嘉其僻陋之微一旦能自亲于宗周壮丽之邦欤如庸如濮诸国皆僻在江汉之南牧野之会尝与矣未尝有命以荣其归也然则芮伯不命于他而独命于巢其必有以当芮伯之命矣古者纪大事则以命小则略巢不闗于盛衰之故则芮伯之命决不作芮伯之命既作则巢必有闗于盛衰之故且巢居于春秋介吴楚之间固僻居之小国也然当夏之亡商之兴南巢之君所与知也今巢伯犹故也而商之盛又转而为周焉巢也亲闻三代之兴亡乂侯服于周之臣属当其来朝也武王独无感于心乎芮伯独无以广武王之意作书以纪其事乎想其旅巢之命也不惟闵其跋履之劳必有以悼存亡之故不惟奬其受命之新必有以明天命之在徳也玩其旨究其辞必谓夏无道而商革之巢君之所闻而知也商不道而周又革之巢君之所见而知也祸福由人吉凶在徳继自今周之君其世世修徳与巢君共保此基图也巢之君其世世辅周与我共保此富贵也嗟夫是命也岂独夸周之徳哉商之事商不自知而后人悲之后人悲之而不监之将使后人而复悲后人也巢命之书又可以监成周之君矣夫子定书与春秋同一笔之载茍非闗于大故者夫子删定之矣独于巢命有取者其有见夫兴亡之大故也欤慨巢之君当周之兴也越国来朝不惮千里之逺及周之衰也日见侵削卒居蛮荆之邦考之春秋文之十二年楚人围巢巢盖不竞于楚矣及襄之二十五年楚子伐巢而巢盖属于楚矣何前日自强于上国今乃自弃于荆蛮乎巢盖不能自强也周亦于是而不振则是巢之君不与夏商同其盛衰而与周同其盛衰矣孔子修春秋而定书岂独悼巢伯之感抑重天王之感矣然则褒巢伯者夫子也

异畆同颖献诸天子　　张才叔

必假诸物上天所以呈至和之瑞必达诸君人臣所以推至和之本盖有至和之朝斯孕至和之物非臣下所敢干也而谓私诸已可乎同颖之禾特生于唐非为唐也有成王周公之懿上天寄迹于唐以呈其瑞也天为君臣而呈其瑞天之应不为虚出矣唐叔有诸已而不达诸君不其虚上天之赐也哉嘉禾之来献所以彰君臣之有道而发扬上天之贶也是献也其诸异乎献谀之献矣以异畆同颖献诸天子所以见于微子之命夫野人食芹犹思献于至尊有所有必输所有常也不闻以嘉禾献也意其为希世之寳欤非不能来献其琛如淮夷也嘉禾则非寳也意其为风土之产欤非不能毕献方物如四夷也嘉禾则非产也唐叔之献意有在矣大抵有道文明之祥必有圣人在乎其位而明良相逢之会则造化之功不能私其秘矣同颖之禾发于唐其果何所从出哉有臣无君不足以当同颖之祥有君无臣亦不足以当同颖之祥维此成王幼冲也而贤繄彼周公重臣也而圣圣贤一堂以君臣之和散而为天地之和以天地之和酿而为嘉禾之和则夫禾者和也唐之禾非唐之禾周之禾也唐叔也见其应思其感宜何以哉不有王者盍献之乎想其一介行李诣阙以朝于王所如曰天子之臣其谨守天子之分地今兹封人来告嘉禾之秀骈颕某邑予小子罔敢知于兹寔维我君寔维我相罔不同心克受兹祥敢使下臣致诸执事是用昭我君臣之盛徳猗欤休哉嘉禾之未献则至和之瑞不于周而于唐嘉禾之既献则至和之瑞不于唐而于周窃意唐叔自唐而来农夫相与歌于野曰幸生圣人之世获覩斯瑞也唐叔至周而朝官吏相与庆于庭曰吾君相一徳一心当亦不忘斯瑞也虽不必咏既醉鳬鹥之雅而知其太平君子矣虽不必歌丰年噫嘻之颂而知其盛徳形容矣噫明良有歌可以想君臣之懿矣金石有铭可以述功徳之崇矣独怪乎成周君臣之盛人不自明而冥冥太空独明之成王方疑周公也天则偃禾以明之成王方信周公也天则起禾以明之天非夸其君臣有道之贶也彰君臣之有道正欲君臣念斯贶以保斯民也唐叔探天之心不私诸已而献于周载之青史惟徳动天之证虽至今而犹在然则唐叔发禾之秘其亦有功于天与噫后世有祥瑞之献则近于谀嘉禾之献非谀也后世有符命之献则失于妄嘉禾之献非妄也君子曰成周有道之君臣也唐叔有道之诸侯也嘉禾有道之休祥也欲观有道之盛舍周何以观哉

念哉圣谟洋洋　　张才叔

心茍切于所思则训常形于所见大抵训无存亡心有念否念则此训常目击也不念则此训皆陈言也太甲继汤之后汤之谟训未泯也太甲惟不念则已茍有念焉则无日不接于目见汤之谟岂不洋洋乎念中哉若犹未也则训虽在耳犹无闻也故伊尹明言烈祖之成徳以训于王曰念哉圣谟洋洋此其旨也且圣有谟训谟训何尝不在乎然有仲康则知而昏迷则罔闻知焉无他念不念之间也皇祖有训祖训何尝不在乎然有五子则知而游畋则罔闻知焉无他念不念之间也一代之兴必有一代之谟训具在方册传之故老初岂有存亡之殊哉大抵是训之存非训之存也有人心焉则是训为常存是训之亡非训之亡也无人心焉则是训为常亡况成汤肇商之业其垂言贻训于后人固未甞不灿日星而铿金石也自其从諌检身则有创业之谟训在焉自其三风十愆则有垂统之谟训在焉太甲嗣有令绪其道统之遗音可想矣而所以未忘其音者则又在太甲念不念间耳太甲不知念则训自训也太甲自太甲也犹草木荣华之飘风鸟兽好音之过耳也如其念也则汤之训随念而形无一息之不念则汤之训无一息之不洋洋乎吾耳目也岂必诵遗编而对简牍哉屋漏暗室茍兴一念则视无形听无声忽忽乎其欲见洞洞乎其欲闻洋洋乎如在其上如在其左右矣嘻使太甲果及于从諌检身之谟也则必领阿衡之戒勤允徳之修必不负成汤之创业可也使太甲果念于三风十愆之谟也则必塞纵欲之源谨礼度之守必不负成汤之垂统可也闻其训者犹不之念而图终尚勤于告戒焉吾固知前日之几坠典刑者汤之训非加损也太甲之罔念闻也今日之无忝尔祖者汤之训非加益也太甲之能思庸也水中之天则水上之天也鉴中之面即鉴外之面也简内之训即念中之训也又岂有二物哉噫六经皆圣言也今之人潜心一念则圣言森乎在目矣敢有负一圣言哉惜乎念不在此吾因尹之言而有警

恭黙思道梦帝赉予良弼　　张才叔

静而虑者诚之至感而通者诚之形夫贤果可以梦而得哉贤不可以梦而得或可以梦而通非梦之所能为也髙宗三年恭黙致以一思则心诚矣诚则形形则着良弼如说果通于梦是梦也非果自天降也髙宗一心之天也以天遇而说见也恭黙思道梦帝赉予良弼载于说命上篇夫梦果不可以得贤乎休祥之梦梦也九龄之梦亦梦也未始不可信也果可以得贤乎梦蝶之梦梦也田猎之梦亦梦也未始可信也噫梦之必不可信也妄矣谓梦之必可信也亦妄矣大抵精神之至则有开必先精祲之交无逺不届人心五神之府也惟念虑杂则神者昏惟用志一则神者凝髙宗之梦何从而来使髙宗假一黙以得贤欤则縁想而梦髙宗之想为妄想矣使髙宗假一梦之真得贤欤则借天自神髙宗之心亦近怪矣况自古用相有选于众而举者矣未闻以梦通也亦有自耕野而聘者矣未闻求者也亦未闻某可以为相也遽取而用之不亦易乎盖尝求髙宗之见矣三年不言心何在也恭而黙所黙者何境也齐心服形致一以神之境也黙而思所思者何时也涵泳道真玩索精微之时也追想此时此境冲漠无朕万象森然无声之中宛若与天互相授受也无形之表端若与天迭相酬酢也乃寝乃梦梦维何矣帝谓髙宗予佑有商笃生贤佐韬光在下抱道俟时惟尔克君惟彼克相再造商邦在此时也噫盛矣哉夫髙宗黄屋也傅说胥靡也非有左石之容而梦则通焉吾固知此心之妙古今一瞬息也幽明一呼吸也遐迩一反掌也虽然髙宗固以梦而知说矣说亦信髙宗之一梦俨然惟肖于傅岩又何耶噫天生髙宗中兴之君又生傅说中兴之佐圣贤一时髙宗虽未梦天与我以中兴之符髙宗其自知之矣傅说虽未入于梦天命我以中兴之佐傅说亦自知之矣知与知遇髙宗之得说固已在于未梦之先说之得髙宗固不在于惟肖之日也吾于此益见髙宗也说也天也同一机也

反复其道七日来复　　姚孝寜

吾道不至于终泯其势若有待于人吾道可必其不泯其数则有闗于天大哉吾道天寔行焉君子所以必诸道盖亦必诸天耳夫何昔者之剥道几泯矣反而复岂无待者观道之既复谓之非人不可果人也君子无反为戞戞者则有天焉可期而待七日之周来复必矣原吾道之所以复谓之非天不可盖惟世之所存即理之所存人之所欲即天之所欲君子之道至是与天并矣小人直欲胜之多见其不知量也反复其道七日来复吾道所以为大道不于其系诸人者可知而于其系诸天者可信不于其质诸显者可据而于其质诸冥者不可欺如以其人者君子或不能以胜小人如以其天者小人安可以加君子如以其显显者君子小人常不可究如以其冥冥者君子小人之分未甞不一定嗟夫莫重于吾道亦莫难于吾道也盖惟名之所存谤之所归也节操之髙忌嫉之趋也大公可行也而世之逐逐于私者则不然矣至正可无愧也而世之靡靡于邪者则甚多矣公之为谋直私之为谋阻正之为道简邪之为道诐甚矣君子之可乐亦甚矣小人之可畏也虽然吾有天者在耳天可欺吾道不可欺天未可欺也吾道讵可量哉有时而屈者有时而伸也有时而若不可必者固有大可必者存也亦曰尽其在我俟其在天耳不然不能必诸天也而小人固可幸诸天也若夫君子则有所谓自尽者中流滔滔而砥柱之屹然也风雨潇潇而鸡鸣之不巳也吾道匪石不可转也吾道匪席不可卷也其危也而吾持之其颠也而吾扶之其莫适以为主也而吾主张之续其絶挽其坠张皇其微俾无靡以熄俾无倾以壊作易者曰反复其道天也有人焉君子不谓天也虽然不谓天则君子岂与小人角而仅胜之者且夫变其衰而为今日之将盛起其废而为今日之复兴人力不至于此其必有主宰者抑思夫昔者姤而遯遯而否且至于剥而坤也夫岂果困吾道至是者今既复矣以其数则适七焉而周矣天胡为乂与我相期若是者止于六而必更于一不于六者而极而且将于一而源源可静以计可确然以信作易者曰七日来复人也有天焉君子不谓人也抑谓所为君子者求为无可愧而不求为不可加求为可信而不求为可胜故不得于势而有得于理矣况未必不于势哉不得于人而有得于天矣况未必不得于人哉故君子本无心于胜小人而天则常有心于扶君子矣虽欲不复得哉吾今而读复一卦于心知其幸君子之道安君子之心而谆谆焉告君子以其天也七日之义易固言之屡矣曾未若有是之明且切者且有天行之辞且有见天地之心之说天之行不一日息也吾道能不七日而复哉天地之心不一日泯也吾道将靡靡于七日以徃哉不知天无以为君子也大抵气存者不足以言天而天则隠然于不存而存之日方盛者不足以言天而天则可信于不盛而盛之始昔者之剥今日之复昭昭乎其为天也吾闻其时矣且闻其人矣商之季也谓之剥可也有箕子存天剥箕子哉吾知夫天不使箕子諌以死佯狂为奴者洪范大法七日来复矣周之未也谓之剥可也有夫子出天岂遂剥夫子哉吾知天不使夫子畏于匡害于宋司马者六经大道七日来复矣冥冥之表有昭昭者彼小人者其如天何或者且虑焉君子有数矣而小人且曰数也君子曰七日矣而小人且曰八月然此曰而日幸其速也彼曰而月幸其缓也易为君子谋不为小人谋君子小人之消长虽无常而君子小人之分千载一日也孟子固尝教我矣曰君子行法以俟命而已

章子有一于是乎　　吴师孟

君子独指其名既表其人之所称君子独举其数则信其心之所无夫孝者徳之首而子者称之美也无天地所不容之罪而后可以当天下所通称之名否则一节有愧百美莫赎且不可自列于人矣况可以子其人乎彼匡章之在齐举国章之而孟子独子之不章其章而子其章章子得此何荣如之然章子得此美名者以其无不美之寔也彼不孝者五无一而有至寡者一虽一亦无于此而无其一则于此可以子其章矣章乎章乎抑岂私得此于孟子乎章子有一于是乎且春秋书名为法最重齐豹盗则名之三叛入则名之舍此未有斥其名而去其号也今匡章无一不孝之寔而负大不孝之罪流俗所弃丛谤于躬竞从而名之章也独且奈何哉然孟子学孔子者也不忍以非法妄加于人奋然拔俗取春秋书爵之例而加之不讳其名从义也特表以子示褒也自孟子子之跻于君子之列可也置于诸子之间可也升于七十二子之徒亦可也今之章非前日之章矣使章也果灭而纲常是人其形而枭獍其行尔奚其子果悖而名教是兽其心而衣冠其形耳乌乎子若是而子之溢美也党恶也诬且诞也曽谓党恶与诬且诞而可以孟子乎孟子且有愧于子之则章子得此过情之誉亦何足以信当时而传后世故惰游自恣不昬作劳不孝也嗟哉章子有是乎博奕纵肆沉湎于酒不孝也嗟哉章子有是乎声色之娱章子无之很戾之行章子无之五者略无一有求全之毁何为至此微孟子则真是真非堙没千古乡人皆恶乃使匡章终不得以为子乡人皆好而使陈仲子反得以为子子所不当子而不子其所可子伪廉真孝颠倒黒白章也独且奈何哉虽然章子特无世俗之不孝尔犹未臻于圣贤之所谓孝使章子如舜则焚廪浚井处变可也使章子如参则飬志飬体处常可也何遽至于黜妻屏子乎呜呼此章子之所以为章子亦章子之所以止于章子也然则鞭章子而进之宜何如曰若曽子可也

作归禾作嘉禾　　张孝祥

天地委和以彰君臣之徳君臣克和以成天地之休成王周公之作书盖有得乎此矣异畆之禾同颖而生此乃天地借草木之灵以彰君臣异体同心之象也君臣敢不求所以应之哉是以成王不敢自居而归之周公取归美于臣之义而归禾之书作周公亦不敢自有而旅之天子取嘉徳于君之义而嘉禾之书作呜呼禾不同颖无以见天地之心书不名篇无以见君臣之义此盛徳事也非大贤何以当之故书曰作归禾作嘉禾此其意也甞谓古之圣贤者必有物以志其喜叔孙克敌则以名其子季孙胜齐则以名其钟发之于心志之于物其欢欣恱怿固可以想见之矣成周盛时淮夷已服顽民已定众贤和于朝万物和于野至和之气塞于天地同颕之禾擢秀于唐天之报应葢亦不虚使成王奄而受之亦未为过乃归之周公周公既膺是命奄而受之亦未为过乃旅之天子归之周公而周公辞旅之天子而天子辞此欢欣恱怿之气所以一寓见于归禾嘉禾之书也且成王时召公居左毕公居右荣公之徒列布在方国同颖之禾归之近可也必跋渉险阻而归之周公归之内可也必间闗万里而归之周公成王之心盖谓非独予之所能致也周公之力也其可认为已有乎此归禾之篇所以作而归美于臣之义寔有所取于书也周公居东有名山之可旅有四郊之可旅又有海渎河岳之可旅同颖之禾旅之名山可也必奔奏而旅之天子旅之四郊可也必朝京师而旅之天子旅之海渎河岳可也必美盛徳形容而旅之天子周公之心盖谓非独吾之所能致也天子之功也亦安敢认为已有乎此嘉禾之篇所以作而嘉徳于君之义寔有所取于书也天地既以是而感君臣复以是而应其书虽亡其寔尚可想见归禾之书意其必罪巳也必谓天以诵吾相之美嘉禾之书意其必陈戒也必称述以责吾君之善一端而二书并作甚盛举矣虽然禾生于唐谓唐叔之禾可矣唐叔不有归之大臣大臣不受嘉之天子君臣不自以为功归之太空太空冥冥不可得而名于是举而名之于书书亡则禾亡书不可亡上天之赐虽万世而犹在惜乎有其义而亡其辞也抑甞反复其义不惟成王爱周公之深而天之爱周公也亦至矣周公遭变禾则尽偃成王泣书禾则尽起苍苍者天展转报应于俄顷之间不其怪哉天非爱周公也爱成王也爱周公则成王可与有为矣唐之禾犹前日之禾也成王信流言之罪而有衮衣之归周公懐人君之心而有东山之役异畆同颕乃天地借禾以彰成王周公之徳也一禾而三致意焉是禾未尝一日而忘周公也成王其敢忘哉虽然鳯凰来仪百兽率舞舜甞作歌以命皋陶矣皋陶甞赓歌以美舜矣歌声不作凡千有余岁嘉禾生而二书作是乃鳯凰之再出也而歌声之复闻也泰和在唐虞成周愚于明良之歌嘉禾归禾之书信矣

我见舅氏如母存焉

触于目者虽吾亲之似感于心者若吾亲之真亲莫亲于母而吾之舅则吾亲之似是亦不同矣然人之情此心有时而非母则见舅而不见母此心无时而非母则见舅而若见其母舅虽适见母虽见存非目存之也心存之也心存之则目亦存之也此康公见舅如母之情也人不幸不得以见其母犹幸而得以见其舅茍有康公之心者寜无康公之见哉渭阳之序曰我见舅氏如母存焉甞自念母之言求之人皆曰杯桊之不饮盖因杯桊以念吾亲饮之则悲琴瑟之不御盖因琴瑟以念先生御之则惨然以予观之使其心无亲虽百杯桊而不能悲之矣使其心无先生虽百琴瑟而不能惨之矣大抵物本无情自人有心况杯桊也琴瑟也乃有平日之手泽者也故心乎尧则见羮墙而思尧心乎禹则见河洛而思禹心乎召伯则见甘棠而思召伯心乎吾母则见吾舅而思吾母以母视舅其佩服异其颜色异其语言又异康公为舅氏之见遽若吾母之存何哉吁亦自其心求之而已其心以为彼不遑将母者固所甚恨而吾母之可将者为何如也彼有子七人莫慰母心者固所甚愧吾欲尽欢而无母之可慰者又何如也母曰嗟季今谁与嗟我毋兮鞠我今谁与舅氏之见也人以舅见舅公以母见舅此无他人以目见公以心见耳人以所见为见公以所思为见耳人惟见其形体公则索之形体之外耳母之精神平日则想之于心一旦若得之于目佩服异矣言语异矣恍然不知为舅之佩服言语此时此意逃空谷而闻足音也适他邦而见似人也以齐乐为韶乐而且不知肉味也渭阳之送逺矣而不忍于别盖母不可以离居也车马之赠厚矣而不以为多盖母不可以物报也序诗者称之曰念母其知公之心也抑公则犹有可哀五十而慕公不如舜举足不忘公不如曽故如母之见未几而令狐之役以成斯时也岂晋文之不如昔哉甞为之说曰考叔见母于羮至争车则不之见康公见母于舅至争伯则不之见非目之始明而终眊也乃心之始念而终忘也呜呼康公也考叔也可以曽亦可以舜也有可以为舜曽之资而卒考叔康公而已哀哉

圣人亨以享上帝　　姚孝寜

圣人以物寓其诚不能以诚尽于物诚而可尽浅之为诚矣诚如圣人天与徒也时乎享也岂于其文人以为简我以为富物常不足诚常有余抑圣人之享乎上帝也久矣今人之享寓意焉耳托是以尽圣人乌可乎圣人亨以享上帝虚文之缛寔礼之衰也偹物之假中心之斁也専乎其外歉乎其内也呜呼天可尊也不可亵也天可感也不可欺也故有以多为贵者我以少为贵也有以大为贵者我以小为贵也东邻之杀牛不如西邻之禴祭也何哉惟其诚而已矣虽然有圣人之诚则简且陋也圣人亦甞曰我有余矣而固略乎其外者盖以在物有限而吾诚无穷物其可尽而诚滋无算也吾而为物之丰也吾诚则愈丰于物之外矣吾而求加物也吾诚则愈非物所能加矣特牲之郊谓民力之普存也粢盛之进谓三时则不害也明水之荐谓上下皆有嘉徳而民无违心也无曰髙髙在上能无鉴观于兹予明徳是享谓至诚是享诚至治之馨香是享如此而简其简也丰如此而不足其不足也有余人知吾享焉在今日岂知享上帝者其来非一日矣呜呼鼎之为卦法象焉也形气焉也有亨饪之义有以木巽火之象于以亨于以享大哉鼎矣虽然无有明徳以荐馨香神其能无吐之圣人之意亦曰在徳不在鼎也九五之居中以为实其诚富矣观之不荐豫之作乐萃之王假有庙九五实以之故夫以九五之诚行九五之享何简且不足之有自夫诚之不足始文而已春秋以徃吾不欲观矫举以祭而自谓何则不信祝史荐滛而自谓丰于鬼神甚矣其欺矣吾谁欺欺天乎

利用宾于王　　姚孝寜

君子将欲以伸其道必知所以重其身盖身者道之本也身重则道尊身轻则道丧道丧身轻兹岂大臣之利哉故大臣之所利在于使其君之敬而已一有不敬则召之而不可况得而臣之乎不如是不足以有为也利用宾于王夫出疆载质孰与夫天禄之荣退食自公孰与夫家食之耻君子之欲用于君甚于君之欲用其臣也盖至于懐寳而迷邦韫椟而藏玉彼岂无意于此其中则有大不可测者矣夫抱明月之珠者不至于五逹之衢而愿观者求售焉操夏后氏之璜者不适于一哄之市而愿鬻者徃致焉不然则寜有不售而已尔至于贩夫贩妇朝取而夕给而其取售类不出乎寻常之间亦以其挟者小也夫挟于物者大且不肯以轻售况挟道以自居者哉古之君子正义不回非钓名也尊徳无二非要誉也天下茍有为贫之士虽抱闗击柝事之而已虽乘田委吏事之而巳以是为大臣之事则不可盖大臣之体不曰事焉而已也世而无大有为之君也则不事王侯髙尚其事又何怨乎世而有大有为之君也则必有不召之臣而当今之世舍我其谁哉故敬大臣之意与体羣臣之事不同而畜臣妾之心不宜施于道揆之际古之大臣其处之有道矣威而不猛其容貌有如此者难进而易退其特立有如此者立乎本朝则见君如见大宾矣坐乎侯屏则作宾于王家矣如是则心庄而体舒正已而物正安有得君之専而功烈之卑者乎呜呼亦为始进者占之议者或曰干母之蛊虽忍其何害遇主于巷虽小变庸何伤诡遇者一而获禽者十亦何必曰用宾之为利自斯言之出而不忍赤子之失其母也夫干母之蛊与遇主于巷乃国家多事上下间隔之时则非大臣所为而可谓观之六四为之哉乌鸢遇弋则仁鸟争逝鱼鳖咸若则龟龙乃游故曰鳯凰翔于千仭兮览徳辉而下之君子之所以观国之光者非一日矣安有不择时宜独蒙愧耻以求进而可以大有为哉迭为宾主舜何辞于尧学焉后臣尹何辞于汤王访箕子洪范乃作岂曰友之云乎矧曰事之云乎待以季孟之间则孔子有行而已以千乘之国而友士则子思有不恱而已不识寡人果可以得见否则孟子有却之而已一则仲父二则仲父伯者之臣尚尔而况王者之佐乎飰牛以要秦穆公百里奚且不为而况孔子子思孟子者乎夫以匹夫而友天子其势若难以天子而友匹夫其事则易古之君子居其难而待其君以易故自尊者所以飬其君之尊自大者所以成其君之大嗟夫龙兴而云从虎啸而风生不有观之九五乌有观之六四

我心之忧日月逾迈　　张孝祥

心之过者未易改时之过者常易失甚矣贤侯改过之速也方来之悔既不能一朝而遽克思遄徃之时又不能一息而暂留心之可忧者如此而时之不可挽者又如彼内慌于中心之是悼外迫于岁时之易迁此其一念之悔盖将不俟终日莫之或遑者矣吁此非秦穆公之悔也哉我心之忧日月逾迈凡人之情忧之岌岌者则遇境皆感伤之地处心之悠悠者则日夜相代乎吾前犹过客也善士忧乎学业则早夜以思常恐夫岁之不我与志士忧乎功名则拊髀兴叹常恨夫时之不再来大抵心有所勤则寸阴必惜望道未见则日昃靡皇故仲尼兴逝水之嗟君子有竞辰之急非日月至焉果预乎吾事也伤日月之遄徃而悔吾事之难立也穆公之悔其近诸此乎凡人过而悔悔而改徐以图之未晚也公则不能一朝居也公之见必曰一节不谨没齿有遗恨徃不可諌则来者当何以自■〈月卖〉曩者崤陵之败前车之覆后车其未易戒我心恐恐乎其忧也失之东隅收之桑榆其景不亦晚乎顾念方来寡过之未能是吾忧也瞻彼日月逝者如斯弗可转也哀吾生之须臾而事业之未来者无穷也嗟日月之云莫而聪明则不及于前时也吁秦穆公之悔至此其一念坚决殆何如耶彼日月之迅速不可留矣吾将一蹴而求造圣贤之域而既悔不为后矣易云阴极之剥剥之极者也而喜于初九之不逺之复盖处剥而速复其初则无间可容息是其不逺之复也穆公忧其过之难改而惮其时之易失抑亦不逺之复欤然自崤之悔而三败不沮迄于焚舟穆公报晋之心信乎与日月而同其速矣毋乃血气之勇非前日秦誓之勇乎虽然其亦贤于今之人惰于过行之忧而悠悠于岁月之失者矣

归马于华山之阳放牛于桃林之野　　张孝祥

圣人措斯世于无事之时故必弃斯物于无用之地夫物之无用者非物之果不足用以其可用于有为之日而不当常用于无事之时故武王于兴周之初伐商救民而服乘之具虽不能无资于牛马之力迨天下既定武功已造而向者所乘之马则归之华山之阳所服之牛则放之桃林之野山林之间乃牧飬之地而马牛之性之所乐者也武王于胜商之余所以先致意于斯者深念夫民得其安而物不可不遂其飬民物之责圣人安得不总于已哉武成曰归马于华山之阳放牛于桃林之野自穿牛络马之说见于传而后知人之有资于物自服牛乘马之说见于经而后知物之有功于人是则牛马之未用则三军之士无以使其驰逐刍茭糗粮无以頼其致逺而攻战之功将有阙而不周者矣使既用之后而不解其羁绁去其穿络而纵之于平原旷野之间不几于尽物之力而陷于穷兵黩武之祸哉圣人必不然也尝观武王伐商之初有戎车之两可以駈驰有虎贲之士以为辅翼其所以资夫马牛之力以为服乘之具者诚不容阙一也及观胜商之余振旅而归反斾而还当是时民已安矣功已成矣车甲衅而藏之府库干戈戢而包之虎皮凡前日攻战之具一切寘之无用之地矣况马牛之为物安得不归放山林之外而示天下无复用兵之意也哉且华山之阳桃林之野乃周家近丰之地想其平原丰草郁郁乎其茂也旷壤甘泉泠泠乎其清也马牛至此既得以自适于牧飬之地亦得以相安其羣聚之性其鸣萧萧足以见其乐其耳湿湿足以见其壮自非以至仁伐不仁安得使民之底于定而物之遂其性如此哉虽然马牛之归放其见于武成者如此而不知当时天子之马所谓十二闲者其果何所取而祭祀之用所谓角茧栗者又果何从而得之哉盖其所谓归放者非尽天下之牛马而归放之也特当时征战之牛马耳使武王而尽归放之则国家所頼以为用者又将何以取欤此又武成言外之意吾因得而并及之

俾以形旁求于天下　　张孝祥

贤者之在天下虽以徳而不以形人君之求贤者想其形而慕其徳方精神之感发于梦寐之间慕其道徳之容庶几见之而不可得乃绘似其形而搜罗于岩穴之际岂真以区区之形为可得哉盖示吾爱贤之诚意尔俾以形旁求于天下尝谓按图不可得骏马而得骏马者未必不按图盖按图则爱慕之意存焉骏马胡为而藏乎求貌似者不可得贤而得贤人者未必不求貌似盖求貌似则懐仰之意寓焉贤人胡为而隐乎髙宗之以形旁求岂诚以梦寐为可信哉就使梦寐真可信亦不足贵特贵其愿见之诚意耳岂诚以容貌之符合哉就使容貌真符合亦不足贵特贵其愿见之诚意耳茍不以诚意而徒以形论之则曹交之似文王也阳货之似孔子也以形似旁求天下所得者何人哉尧舜与人同也孟子之何异于人也以形似旁求天下所失者又何人哉如是则髙宗为不知理之君矣为旁求者为不知理之人矣惟以诚意论之则想夫髙宗之心欲望其衣冠瞻其颜色以窥道徳之光华以启谠议之药石图其形于四方而幸一遇焉其好贤之心可谓冠乎千古矣

经义模范
