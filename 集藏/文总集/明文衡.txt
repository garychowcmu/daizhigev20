《四库全书　明文衡》一百卷　（明）程敏政 撰

　　钦定四库全书

　　集部八

　　明文衡

　　总集类

　　提要

　　臣等谨案明文衡九十八巻明程敏政编敏政有宋遗民録巳着録是编首代言为词臣奉勅撰拟之文次赋次骚次乐府次琴操次表笺次奏议次论次说次解次辨次原次箴次铭次颂次赞次七次策问次问对次书次记次序次题跋次杂着次传次行状次碑次神道碑次墓碣次墓志次墓表次哀诔次祭文次字说为类凡三十有八悉从玉台新咏之例题作者姓名惟方孝孺则书字盖是时靖难文禁稍弛而尚未全解故存其文而隠其名也所録如呉讷文章辨体序题刘定之杂志之类皆非文体而袁忠彻瀛国公事实之类事既诬妄文尤鄙俚皆不免芜杂之讥朱右撄宁生传杂述医案至以一篇占一巻亦乖体例然敏政本淹通赅博以文章名一时故鉴别持择较明代他家选本终为有法又其时在北地信阳之前文格未变虽尚沿平衍之风而无七子末流摹拟诘屈之伪体稽明初之文者固终以是编为渊海矣

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●明文衡原序

　　文之来尚矣而后世词华之习蠧之故近有为道学之谈者曰必去而文然后可以入道夫文载道之噐也惟作者有精粗故论道有纯驳使于其精纯者取之粗驳者去之则文固不害于道矣而必以焚楮絶笔为道岂非恶稗而并剪其禾恶莠而并掩其苗者哉汉唐宋之文皆有编纂精粗相杂我朝泛扫积弊文轨大同作者继继有人而散出不纪无以成一代之言走因取诸大家之梓行者仍加博采得若干巻其间妄有所择悉以前说为凖以类相次郁乎粲然可以备史氏之収録清庙之咏歌著述者之考证缮冩成帙以俟后人或曰朱子尝讥文自文而道自道者其语甚力然则近世道学之谈未易非也子之是举无乃劳乎走曰不然考朱子之云盖为苏氏之文驳故耳至于楚词韩文注释校订不遗余力则我先正固尝以文为意矣必如子说则是释家不立文字之教走岂敢以为是乎新安程敏政序

　　●钦定四库全书

　　明文衡巻一

　　（明）程敏政 编

　　○诏

　　封诸王诏

　　朕荷天地百神之灵祖宗之福起自布衣囏难创业惟时将帅用命遂致十有六年混壹四海功成治定以应正统考诸古昔帝王既有天下子居嫡长者必正位储贰若其众子则皆分茅胙土封以王爵盖明长幼之分固内外之势者朕今有子十人前岁已立长子标为皇太子爰以今岁四月初七日封第二子樉为秦王第三子棡为晋王第四子棣为燕王第五子橚为吴王第六子桢为楚王第七子榑为齐王第八子梓为潭王第九子杞为赵王第十子檀为鲁王侄孙守谦为靖江王皆授以册寳设置相傅官属凡诸礼典已有定制于戏众建藩辅所以广盘石之安大封土疆所以眷亲支之厚古今通谊朕何敢私尚赖中外臣邻相与维持弼成政化故兹昭示咸使闻知

　　定岳镇海渎名号诏

　　诏曰自有元失驭羣雄鼎沸土宇分裂声教不同朕奋起布衣以安民为念训将练兵平定华夏大统以正永惟为治之道必本于礼考诸祀典知五岳五镇四海四渎之封起自唐世崇名美号歴代有加在朕思之则有不然夫岳镇海渎皆高山广水自天地开辟以至于今英灵之气萃而为神必皆受命于上帝幽微莫测岂国家封号之所可加渎礼不经莫此为甚至如忠臣烈士虽可加以封号亦惟当时为宜夫礼所以明神人正名分不可以僭差今命依古定制凡岳镇海渎并去其前代所封名号止以山水本名称其神郡县城隍神号一体改正歴代忠臣烈士亦依当时初封以为实号后世溢美之称皆与革去其孔子明先王之要道为天下师以济后世非有功于一方一时者可比所有封爵宜仍其旧庶几神人之际名正言顺于理为当用称朕以礼祀神之意故兹诏示咸使闻知

　　开科举诏

　　诏曰朕闻成周之制取材于贡士故贤者在职而其民有士君子之行是以风俗淳美国易为治而教化彰显也汉唐及宋科举取士各有定制然但求词章之学而未求六艺之全至于前元依古设科待士甚优而权要之官每纳奔竞之人辛勤岁月辄窃仕禄所得资品咸居举人之上其懐才抱道之贤耻于并进甘隐山林而不起风俗之弊一至于此今朕统一中国外抚四裔方与斯民共享升平之治所虑官非其人有伤吾民愿得贤能君子而用之自洪武三年为始特设科举以起懐才抱道之士务在经明行修博古通今文质得中名实相称其中选者朕将亲策于廷观其学识品其高下而任之以官果有才学出众者待以显擢使中外文臣皆由科举而选非科举者毋得与官敢有游食奔竞之徒坐以重罪以称朕责实求贤之意于戏设科取士期必得于全材任官惟贤庻可成于治道咨尔有众体予至懐故兹诏示想宜知悉

　　免租税诏

　　盖闻自古帝王必资民力以助成武功故国家尤当以恤民为先务朕为亿兆主甚欲与吾民同乐于天地间即位以来于今三年各处郡邑虽尝免其税粮尚虑凋弊之余未能苏息其应天太平镇江宣州广德滁州和州当创业之初钱粮供亿实为浩繁赖此数郡以足国用遂致平定四方念其勤劳何时忘之深宜优恤应天太平已宜免其税粮二年镇江宣州广德滁和已免二年此七处今年夏秋税粮再行蠲免徽州严州金华衢州处州广信池州饶州庐州以次归附供给皆为烦劳此九处今年夏税秋粮亦与蠲免其河南北平近入版图重念其民乆罹兵革疲困为甚山东与河南地方相接其民宜加培养庻使河南之民得以相资为生山东已尝与免二年河南北平已免一年此三处今年税粮并行再与蠲免朕以布衣起事民间囏苦无不周知今所优免姑以凋之处为先所在有司其尚谨于奉承以体朕恤民之意

　　封安南国王诏

　　朕躬膺正统抚有天下眷尔安南素知尊慕中国去歳国王陈日煃奉表称臣朕遣官赍诏印仍封为安南国王比至境而日煃巳逝今世子日■〈坚，火代土〉能继先志专使请命考于典礼宜嗣其位是用命尔日■〈坚，火代土〉袭封安南国王授以金印于戏父子之亲既谨承其基业君臣之义尚永守于藩方故兹诏示想宜知悉

　　封占城国王诏

　　皇帝诏曰咨尔占城国王素处海邦奠居南服自乃祖父世笃忠贞向慕中朝恪守臣节今朕肇承大统抚驭万方欲率土之咸寜尝驰书而往报而尔能畏天命知尊中国即遣使称臣来贡方物思法前人之训以安一境之民眷尔忠诚良可嘉尚是用遣官赍印仍封尔为占城国王于戏以内治外朕乃一视同仁以小事大尔尚慎终如始永为藩辅益勉令名故兹诏示想宜知悉

　　封高丽国王诏

　　朕肇膺正统诞抚多方乃眷高丽袭朝鲜之遗壤克尊中夏逾渤海而称臣顷诏使之往临即表词之来上有嘉方物良纫衷情葢由夙慕于华风用是恪修于臣职况尔三韩之累世皆慎始终属兹四海之一家何殊内外爰稽彛制载锡真封今遣某官赍印仍封尔为高丽国王于戏保民社而王纂荣懐于旧服守礼义之国作屛翰于东藩其始自今毋替朕命故兹诏示想宜知悉

　　招谕库库特穆尔

　　自昔帝王之得天下当大业垂成之际尤必广示恩信虽素相仇敌者亦皆兼收而并用之所以法天地之量而成混一之业也朕自起兵淮右收揽羣雄平定华夏唯西北边备未修葢以库库特穆尔犹守孤忠保其余众居于沙漠以为边患朕甚念之兹用特与寛宥必能知时逹变慨然来归其所部将士多我中土之人文武智能朕当一一用之有愿还乡里者聴之贺宗哲孙翥赵等果能赞其来归其功非小投机之会间不容髪朕言不再其审图之故兹诏谕想宜知悉

　　谕安南国诏　　宋濓

　　春秋大义乱臣贼子在王法之所必诛不以夷夏而有间也向者安南国王陈日煃薨我国家赐以玺书而立日■〈坚，火代土〉为王今观所上表章乃名叔明询诸使者日■〈坚，火代土〉为盗所逼悉自翦屠其羽翼身亦就毙此皆尔叔明造计倾之而成簒夺之祸也揆于大义必讨无赦如或更弦改辙择日■〈坚，火代土〉亲贤命而立之庻几可赎前罪不然十万大军水陆并进正名致讨以昭示四夷尔其无悔

　　○制

　　中书平章政事常遇春追封开平王制　　王祎

　　天开鸿业笃生英杰之臣星陨将营载举哀荣之典肆大勲之垂集俄上将之云亡庸锡褒封诞颁涣号具官常某英敏而沈毅严肃而恢宏自初建于义旗即来归于戎斾首从淮右扬采石之锋旋定江东振丹阳之捷拓边疆于全楚歼强敌于三吴扫河洛而奠中原指幽燕而平朔土功成百战允为一世之豪气葢三军岂特万人之勇近报滦阳之凯益穷漠北之追揽哀讣之遽来知力疾而犹战眷言忠荩深用痛伤海宇一家既已成于大统君臣同体期共享于太平事乃若斯情何能已秩庸升于次相爵兼锡于真王虽礼数之有加于予心其犹歉于戏金书鐡券曷忘佐运之功衮衣绣裳尚服饰终之命宠灵勿替祚嗣弥昌可赠翊运推诚宣徳靖逺功臣开府仪同三司上柱国太保中书右丞相追封开平王谥忠武

　　代詹学士封靖西王制

　　朕惟窦融保五郡而事汉式彰推戴之忱李绩举十州以归唐益着忠贞之节在当时之宠遇越常典以褒嘉眷尔外藩忠于内附为绩既懋其报宜丰具位某曩在北朝属为近戚任维城之重寄乃胙土于遐陬抚御合宜官府各修其职业恩威并着部落咸赖以安全兹朕诞开鸿业之初惟尔灼知厯数之在审于去就率先遣使而来庭籍其土疆不待兴师以及境知同马援之识真主义等箕子之归成周是用颁新命以示恩仍旧封而授任庻使守其祭祀岂惟保兹民人于戏锡爵疏封不忘诚服之意柔逺能迩实切宠绥之心尚思对扬益崇忠荩可授光禄大夫靖西王仍给金印俾其子孙世世承袭

　　梅思礼授大都府副使制

　　建庻官以临万国任莫重于本兵掌邦政而统六师选必先于硕辅具官梅思礼材资骁勇器量雄深胷襟韬畧之竒被服诗书之雅早登华贵作镇藩翰保境安民待四方之底定提疆籍户爰一旦而来归明炳几先忠于内附盖去留灼知乎天命肆危疑克断以人谋辞项从刘知同曲逆舎嚣去述识拟伏波凡我师徒束兵而下淮甸暨其士女按堵有如泰山靖言思之厥功懋矣是用擢居宥宻俾赞枢机匪彰效顺之勤式示输诚之劝于戏立非常之功则有非常之赏既肇锡以殊恩奋国士之报以酬国士之知益图臻于显效可授大都府副使

　　○诰

　　皇外考妣追封诰　　王祎

　　朕惟歴代君天下者推恩必及于后族亲亲之道也皇后马氏勤劳内助化家为国非其亲之积德何以致此稽于典礼是用追封皇外考马某为徐王皇外妣为徐王夫人仍立庙以奉祀事于戏亲之至则思逺报之至则礼崇尚推幽灵歆兹恤典

　　赵德胜赠江西平章政事追封梁国公诰

　　开国之初朕赖爪牙之士执干戈以拓疆土其有捐躯徇国而没于王事乌得不深念之哉具官赵德胜刚果有识勇毅絶伦始自滁和奋迹行伍乃从渡江拔采石取姑孰遂定建业克丹阳破毗陵皆预有功乃升帅职从大将下宣城江阴攻吴兴钱塘收青阳石埭袭宜兴髙邮而安庆九江鄂渚南昌之役其功益着及守南昌平山冦靖属邑朕甚嘉之爰膺佥枢之命夫何敌兵侵城竭力备御误中矢镝竟陨其身于戏有功而不及亲受其报朕之念尔何能忘之是用陟以崇阶列职台辅仍封大国建于上公以示饰终之仪以昭劝忠之道英灵如在尚克歆承

　　方国珍除广西行省右丞诰

　　自元政既微乃有智勇之士乗时而兴思建功业及天下兵起遂角立一隅以为民人之保障其后果得所归以全富贵是亦可谓豪杰者矣以尔方国珍材器雄毅识虑深逺知世道将不可为乃奋于东海之濵二十年间与其兄弟子侄分守三郡而威行于海上得非一时之豪乎然奉贡于我盖亦有年终能知几达变举族来归富贵功名保而不失始终自全如此朕甚嘉之是用擢居左辖列名外省食其禄秩缀于朝班以示朕优崇之意尔其恭愼以自饬暇豫以自安益勉令名庻图报称

　　杨晔除中书左丞诰

　　朕惟辅相所任大政而左丞实为之佐赞政本而弘治化其职重矣必有才德者乃称是选具官杨晔文足以经国武足以济时当朕创业之初尔即委身事朕内则效谟谋于帷幄外则宣命令于四方践扬众职政业昭著及居中台纪纲大振屡叅省政勲绩尤多今四海混壹朕将以仁义礼乐化风天下正尔展其所学之日也顷者命为右丞三月之间庻务毕举其公平正大之心皦然可见朕实嘉焉左丞之任俾尔晋升尔尚益尽心力共图政理经纶审于事体施设酌乎时宜使百司奉法天下治安以副朕简注之意可

　　汪广洋除中书右丞诰

　　中书综理百司纪纲庻务设丞于左右所以赞政本而弘化功必得济时之材任重之器乃称兹选具官汪广洋道足以佐文治学足以庇民生敡歴中外十有六年比歳江右山东屡叅省政克膺方面之托乃入为中执法振举宪纲属陜右之地初入职方辍自台端出任省寄仅逾半载劳效巳着朕甚嘉之爰念功成治定之时正立经陈纪之日匪资硕望曷图治功是用命尔复居中书辅我大政右辖之位往其居之于戏官必择人人惟求旧公辅之任朕期尔乆矣尔尚益宣材力务展猷为设施酌乎古今经纶审于事体庻成勲绩以副朕懐可

　　呉琳除吏部尚书诰

　　惟古帝王之治天下在于得人才然人才实由于铨选朕所以于吏部之职必择器识公明者居之具官呉琳学术既醇践履尤正其来事朕由博士升佥宪司克振风纪及贰鹾台国课以办俾居记注献纳为多兹用升长天官以掌铨衡之重尔其量材而授官计功而考能使贤愚有别而黜陟合宜庶称朕为官择人之意可

　　杭琪除户部尚书诰

　　国家以户口土田之事徭役职贡之方与夫会计仓廪府库经费周给之数一归之于户部古之制也必才周而识精者始称兹选具官杭琪处事详练敡歴为久皆能展其所长爰佐大农遂贰户曹莅事唯谨劳绩优着朕甚嘉之是用俾尔升任地官之长尚其明生财之大道务培邦本使食货充而国用足以称朕节用爱人之意可

　　魏观除太常卿诰

　　太常之职掌郊庙社稷山川羣神之祀其任重矣必明于礼典者乃使居之具官魏某学行方正事朕有年累持宪节振扬风纪及领盐司大课以集劳绩茂着朕甚嘉焉顷者俾记言动朝夕之间屡进谠论尤简朕心兹用命尔长于太常尔尚务持斋戒慎恭乃事用副朕诚敬之意而感通于神明焉可

　　高安除给事中诰

　　有事殿内之臣其职为亲且近是以汉有夕拜之事唐有涂归之仪朕稽古建官仍置厥职虽封驳之制不沿于昔而论思献纳之助葢有望焉以尔英敏之资闿伟之器自乃祖父奋起西土世济其美为时名臣尔生于名门蚤践华要以阀阅之子弟习台阁之威仪朕甄録遗才无间疎戚酌于众论俾列迩聮顾方乐受尽言务勤庶政凡有闗于公议其毋惮于敷陈益懋嘉猷图称予望可

　　王文除侍仪使诰

　　朝廷之礼贵乎严肃以故等威有辨而周旋进退各得其宜此赞相之职所以必择人而任之具官王文资禀纯美学知向方昔者乃父尝持文墨议论以事朕而殁于王事朕深悯之故于其子特甄録之入侍于近卫从事于中书及居引进之司尤着恪恭之誉兹用进职列于侍仪其小心以自持尚临事而加敬使礼文之行于朝廷者秩然可观则予汝嘉

　　张佑除司天少监诰

　　司天之职在昔皆世守之故其渊源正而术数精非若他伎杂艺可以骤而学之也以尔张佑智识明邃通于天文之术其在近代祖父世掌天官而尔实承其家学渊源既正术数以精其古所谓颛门名家者欤兹用命尔仍职司天尚其益据所蕴谨于推步以副朕敬天勤民之意可

　　朱升除翰林侍讲学士诰　　陶安

　　朕闻洙泗集羣圣之大成新安为文公之阙里先后相望斯文盛昌况新安之有人与前贤而同氏允为博古通今之士耆年硕望之英是宜备顾问于内庭叅宻命于翰苑惟兹华要用宠师儒朱升趋跄礼法之场超卓传注之表羣经独得其趣诸子莫遁其情网罗百家驰骋千古自其潜心积累至于皓首苍颜用功勤矣朕开基以来歳每征聘戋戋束帛为矜式于国中青青子衿来英才于馆下议礼作乐郊庙所资修已及人国家所尚擢登玉署侍讲彤闱鳯池兼掌于丝纶麟史仍叅于笔削天地交泰有资赞翊之功云汉昭回共致文明之治可授翰林侍讲学士中顺大夫知制诰同修国史宜令朱升准此

　　安统除兵部尚书诰　　宋濓

　　兵部司马之职尚书法从之官古不轻授今难其人盖戎务之出入马政之弛张莫不系焉非有奋厉之才练达之智不足以奉掦威武毗赞机宻者矣具官安某粤自蚤歳有志事功自北而南在朕左右及其给事内廷论思献纳之益亦时有焉夏官之选惟尔之能然以八座之贵朕非轻以畀人者也尔尚一乃心力以报朕所以见知之意呜呼惟秉义守正则可以谨科条惟趋事赴功则可以行邦政尚思自勉服我训辞

　　王居仁除山西行省叅政诰

　　国家之建行中书所以控制方面而宣布政令者也况河南山西之地古为雄藩所辖州郡不啻六十有余版籍之广民庻之繁其事亦云伙矣迩者铸印开省未设丞弼先命近臣为叅知政事奏辟官属以行则是大小之务皆得专逹非止叅预而巳也与斯选者非得勲旧之臣曷足以重其任哉具官王某才足以匡时谋足以经逺自渡江以来委身事朕凡十五年践扬中外多着劳烈执法中台声闻益着于是简在朕心俾跻政府呜呼陈纪立经尔尚膺蕃宣之寄安邉靖国尔其尽抚绥之方往惟汝谐毋替朕命

　　潘兴祖授飞熊卫指挥使诰　　苏伯衡

　　环卫之司实居左右勲旧是任用表勤劳具官某直而能容刚而不挠方渡江之伊始即杖策而来归奋前驱而濯彼南征列中坚而保兹东土奔走御侮盖无战而不从艰难备尝斯有功而必録戎旃再典奨命荐膺绰有休声既克副于望实诞加峻秩庻足展其威名督骑士总材官任良重矣训武经申兵法尔其勉之

　　王弼授骁骑卫同知指挥诰

　　社稷之守必在于爪牙拱扈之臣视之犹心膂克膺兹选实难其人具官王弼沉静可嘉果敢无敌始列右广继长千夫属櫜鞬而率先戎行时将十载闻鼔鼙而克勤乃事勇冠一军儋爵之恩愈隆汗马之劳益着迨兹升擢弥切倚毗帯砺山河朕不遗于故旧功铭竹帛尔式克于钦承

　　○谥册文

　　懿祖谥册文（代陶学士作）　　苏伯衡

　　维洪武元年歳次戊申正月壬申朔越四日乙亥孝曽孙嗣皇帝臣再拜稽首上言伏以创业开基孝宜先于追逺祖功宗德礼莫大于正名盖由积善而累仁是致以家而为国考文于古进谥在今伏惟皇曾祖考府君性赋慈仁志存谨厚克勤克俭修身永念于贻谋无党无偏履道每期于垂裕昔陶唐上崇于少皡而周武追王于古公思水木之有本源履霜露而懐怵惕谓多仪备物未足尽于孝心惟显号鸿名乃克符于礼典作庙有奕镂玉惟荣谨奉册寳上尊号曰恒皇帝庙号懿祖陟降有临神明如在继志述事敢云有道之曾孙启土建邦永赖在天之烈祖谨言

　　懿祖妣谥册文

　　维洪武元年歳次戊申正月壬申朔越四日乙亥孝会孙嗣皇帝臣再拜稽首上言伏以人之大伦正始必由于内治国之盛典报本莫大于尊亲惟今日之光华皆重闱之积累严修祼享敬上徽称伏惟皇曾祖妣坤道顺承壸仪雍穆俭遵澣濯德音夙着于宗姻礼备温恭庆系逺延于孙子实由中助丕显前闻惟种德于百年之先故食报于数世之后遂令眇质获履至尊爰考旧章式崇谥册谨奉册寳上尊号曰恒皇后诞受帝祉永膺今名重翟袆衣莫遂生荣之愿关雎麟趾尚祈阴相之功谨言

　　○遣祭文

　　祭古帝王陵墓文　　宋濓

　　昔者圣帝明王丰功盛德被于生民四海咸赖渉世既逺陵墓所在徃徃鞠为椔翳祭祀遂致废而弗称朕既统一天下主百神之祀心甚悯焉因遣使者访问其处命有司制衮冕之服具牲牢醴齐致祭陵下而焚之然帝王之精神上与天通陟降帝所必能来格于冥冥之中也尚享

　　祭髙丽国山川祝文　　王袆

　　髙丽为国奠于海东山势磅礴水德汪洋实皆灵气所锺故能使境土乂安国君世享富贵尊慕中国以保生民明神之功于是为大朕起布衣今混一天下以承正统比者夲国奉表称臣纳贡朕嘉其诚巳封王爵考之古典天子于山川之祀无所不通是用遣使敬将牲币徃修祀事以答神庥惟神其鍳之

　　明文衡巻一

　　●钦定四库全书

　　明文衡巻二

　　（明）程敏政 编

　　○赋

　　奉制撰蟠桃核赋（有序）　　宋濂

　　洪武乙卯夏五月丁丑上御端门召翰林词臣出示巨桃半核葢元内库所藏物也其长五寸广四寸七分前刻西王母赐汉武桃及宣和殿十字涂以金中绘龟鹤云气之象后镌庚子年甲申月丁酉日记其字如前之数亦以金饰之所谓庚子实宣和二年字颇疑佑陵所书既奉旨撰赋垂诫方来臣濂谨按王母献桃事详见张华博物志第八巻史补类华言桃七枚大如弹丸遗帝五自食其二以今桃观之且十倍于弹丸则其实之如斗可知矣岂华出于传闻而想象载之欤抑其言足信而后之好事者假托傅会之欤不然汉武内传所谓桃如鳬卵形圆而色青者又果何如欤复按蔡京所记尚方有王母蟠桃核颇巨京尝相佑陵其见与今相符事当可征然则传志所载诚有不可信者欤臣敢忘其固陋撰赋一篇俯伏丹陛以献初则极其形容终则一归于正其词曰
　　炎汉六叶实惟武皇阐坤符握干纲祀汾阴建竹宫（叶）仁兽在郊赤芝荐房西海献续弦之胶弱水来燕卵之香庆诸福之毕集思骑龙于帝乡幸灵桃之入口传僊种于下方想其瑶阶露寒彤庭秋迥银烛未掩画屏斜映启承华之秘殿盼瑶池而神骋忽王母兮遥临托青鸟以传命郁佳气之葱茏觌芳姿之妍靓于是玳席初延霞觞屡传兰辞吐兮袭人缥袂举兮高骞紫云之辎軿暂驻九微之灯火犹然乃启锦幪乃濯翠笾乃出桃实献于帝前味甘醇而如醴色含腴以不干鸾刀割蜜神液流泉上滋华池身轻欲仙将懐核而种之斸上林之寒烟王母微笑尘世易迁傥花实之并见岁屡阅于三千唯紫府之列眞视沧海于桑田彼窥乌牖之小儿尚奚测夫幽玄斯核也匪铸而成非陶而凝藉五行之亭毒资六气以流形鄙瓠犀之脆薄并玉质之坚贞爪之不入叩则有声知何年之中析存半璧之晶荧俯贴金盘巢莲之龟藏六仰承玉露常满之桮弗倾鋭首耸兮尖岑丰下椭（吐火切狭长也）兮坠星众皱蹙背文之籀一洼晕面色之赪荷盘欲展蚌甲未扄藏仁之迹犹在含肌之罅如生函肉好之隐约围合线之交层龟鹤轩翥兮显象寳章绚烂兮金明鳯卣鸾彛同藏眞于天府星形月魄挟灏气于蓬瀛嗟夫自昔僊灵惚恍难慿出无入有变幻莫停橘类盎兮巴园枣如瓜兮汉庭恣燕齐之方士骋诡辨之奔腾瞻云路之咫尺恨凡骨之难登以雄才之盖世甘昏溺而不醒至若建章月淡甘泉风泠铜茎中峙僊掌高擎望飊轮兮不来徒驰情于窈冥苦白日之易短兮竟莫制于颓龄核虽存而人则逝兮悲秋风于茂陵矧宣和之继轨兮慕鼎湖之龙升托青华之帝子设神霄之玄称何殷鉴之不逺踵覆辙其相仍天启皇明眞人龙兴顺堪舆之大化调阴阳之至精道德行兮即龙虎之丹显忠信昭兮胜铅汞之功弘以九州岛为仁寿之域侪兆民于乔松之朋神机流浃太和薫蒸指佞人兮草生屈轶齐气朔兮阶秀尧蓂视区区之遗核初何系乎重轻此所以革徃古之荒唐法唐虞以作程也谇曰桃有核兮大逾掌歴千龄兮多惚恍嘅灵僊兮劳梦思谁见昆丘兮紫芝长眞人出兮海■〈宀禹〉宁礼乐为冠兮仁义作缨箫韶九成兮鳯凰鸣青鸟不敢徕兮幻说清千秋万歳兮永长生
　　窃记徽宗夲纪宣和元年己亥二月庚辰改元遂易宣和殿为保和殿至四年壬寅夏四月丙午诏録三馆书置宣和殿及太清楼秘阁始重称宣和今核上之字刻于二年庚子之甲申月乃不书保和而犹袭宣和之名此固不可不疑况丁酉日属庚子歳癸未月之终今复隶之于甲申月之首尤有不可得而致诘者颇意此核非汉武时物字亦非宋佑陵所书杂书所载海外之国多大桃虽不可尽信或者得其遗核特依仿而托之者欤然濓年已迈旧学皆废忘未必其言之足征也姑书之于此以俟后之君子云

　　少梅赋　　胡翰

　　少梅者以其抽毫象物托意于梅而命之也余为之赋则屈子所谓置以为像者云
　　夫何一嘉植兮忽肖仪而孰主解余衣以盘薄兮驰余思乎瑶之圃若有人兮独立乎千古冰为魂兮玉雪其度澹遗世以消揺兮负姱节而不可拔恍頩然而一见兮若经年之逺别散缟衣于空明兮驾蜚龙以超忽情惝怳以揺曵兮气漫汗而挥霍歘云蒸而飙厉兮纷又继之雨雹抚阳关与乔如兮齐造化于一指惊建木之既椔兮眷瑶华其何异靓■〈女便〉娟而凌波兮浩绰约乎崇阿向北风而含韵兮承南服之冲和春渺渺兮何其望美人兮天一涯折芳馨兮延伫将以遗兮所思大化不停兮细入无垠高下散殊兮其机孔神服贞白以自嘉兮今胡为此滋垢也岂随时而变化兮惧夫人之逐臭也豫章不辨兮樗中绳墨弃厥箘簵兮矢蓬以为直悯众芳之芜秽兮天肃杀以戒寒窃独揆其中情兮岂云异夫荃兰何灵均之好修兮结佩纕而弗睇吾将敛而就实兮和商鼎以进帝呜呼朂哉兮保兹令美世莫谅其眞兮尚识其似

　　吊台哈布哈元帅赋　　刘基

　　世有作忠以致怨兮曽不知其故然懐先生之耿介兮遭时命之可怜上廱蔽而不昭兮下贪婪而不贞权不能以自制兮谋不能以独成进欲陈而无阶兮退欲徃而无路忠沉沉而不白兮心揺揺而不固絷乗黄服鼓车兮骖蹇驴以曵之罥猛虎于笼槛兮狐狸羣而制之众刻木之枉直兮信谗邪之流言倒裳以为衣兮湼素以为玄前宕冥令指途兮驱离娄使从之敎养由以弯弧兮系其肘而引之吁嗟先生兮何逢时之不辰生不能遂其心兮死又抑而不伸奸何为而可长兮忠何为而可尤尸比干而奬恶来兮白日为之昧幽重曰呜呼哀哉吾安归乎猰■ 〈犭俞〉升堂兮驺虞以为妖殪鳯凰而斮麒麟兮縻梁肉以飬枭吠狗遭烹兮捕猫蒙醢雄鸡晨鸣兮众以为罪忠固不求人知兮于先生其何伤国有忠而不知兮喟皇天之不祥乱曰莽莽崇丘间无人兮天高听遐疏不得亲兮松栢摧折荆棘长兮苦干菉葹充佩纕兮浮云雌蜺纷纵横兮上下阻隔幽不能明兮嗟若先生卒罹殃兮奸邪矫枉归罪愆兮皋陶不作谁与平兮跖犬噬由理则然兮麒麟豺狼不同羣兮自古有之吾又何嗟乎

　　伐寄生赋（有序）

　　余山居树羣木嘉果骈植人事错迕斤斧不修野鸟栖息粪其上茁异类日夕滋长旧夲就悴余覩而悲之乃募趫捷腰斧凿升其颠剜条剔根聚其遗而燔之于是老干挺立新荑濯如若疮疡脱身大奸去国斧钺之时用大矣哉作伐寄生赋
　　天生五材兮资土而成汝独何为兮附丽以生疣赘蛭嘬兮枝牵蔓萦瘠人以肥已兮偷以长荣状似小人之窃据兮谓城社之可凭观其阴不庇物材匪中器华不羞于几筵实不谐于五味来鸟乌之哤■〈目舌〉集虫豸以刺蚝果被之而实萎卉蒙之而本悴坛杏无所容其芬芳甘棠曷能成其蔽芾亶无庸而有害矧眶睫之可置尔乃建修竿升木末运斤生风以翦以伐脱缠牵于乔竦落纤蕤之骚屑剜藓肤以除根斆去毒而刮骨于是巨蠧既夷新荑载蕃迎春而碧叶云滃望秋而硕果星繁信知斧钺之神用宁能裕蛊以生患也邪嗟夫农植嘉糓恶草是芟物犹如此人何以堪独不闻三桓竞爽鲁君如寄田氏厚施姜陈易位大贾入秦伯翳以亡园谋既售芊化为黄蠧凭木以槁木奸凭国以盗国鬼居肓而人殒枭寄巢而母食坚冰戒乎履霜羸豕防其躅踯谅前辙之昭昭何人心之自惑故曰非其种者锄而去之信斯言之可则

　　药房赋　　王袆

　　浦阳郑仲舒读书之室曰药房友人王袆为之赋葢美其好尚之修洁又以寓吾思慕之意云辞曰
　　夫何美人之练要兮謇好修以为常既昭质之弗亏兮又姱节之孔彰爰托物以自表兮曰清修之是将滋幽兰而树蕙兮兰为佩而蕙为纕搴薜茘以为衣兮集芙蓉以为裳既所服之孔修兮粲芬芬其文章所处欲其芳华兮又申之以药房何斯房之结构兮独以药而为之荐芳馨之菲菲兮绚繁饰以陆离文杏焕以成梁兮琢辛夷而为楣橑木兰之差差兮梲文藻其纷披缭疏牖以杜衡兮扈素壁以江离桂树郁其当轩兮阴团团而成帷敶百草为庭实兮肆把玩乎琼枝袭芸编以总总兮縆空桑之朱丝餐繁英与落蕋兮饮沆瀣以自怡澹逍遥以容与兮聊栖迟而偃仰抚荣华之未艾兮睠兹药以自况维药之泽兮所以示昭质之匪饰也维药之馨兮所以表姱节之不忒也朝夕处乎斯房兮信修洁之不忘茍所好之絶俗兮人不知其何伤方世俗之溷浊兮糅薫莸而莫质萧艾蔽乎中野兮菉葹薆其盈室彼恶榝果何物兮亦杂然而充帏众舎是而尚非兮孰于芳其能祗何美人之耿介兮乃独为此度也夫岂傲世以自异兮亦惟好修之故也委厥美以自弃兮固非其心之所安也使矫名而无实兮又胡若是拳拳也顾予生之侘傺兮曽靡求乎安处块独守此敝庐兮蓬蒿纷其环堵虽凝尘之满席兮情晏然犹冲豫外物一无所徇兮曰惟徳之为馨冀和顺之中积兮致英华之外形徒洁白以自表兮媿非予之所能既好尚有不同兮又孰揆予之中情幸美人之婵娟兮夙与予其目成欲相仍乎斯房兮恐莫坚乎芳盟命灵氛为予筳篿兮灵氛告予以吉占曰外好虽不同兮实中情之可坚闻斯语以邑郁兮恐佳期之迟暮思美人而未见兮怅盘桓而延竚将何物以结言兮恨众芳之巳萎采芳洲之杜若兮聊遗予之所思愿相从而相羊兮终歳晏以为期虑誓言之未固兮结微情以成词

　　南归赋　　梁寅

　　感阳春之方殷兮发孤旅之遐思出都门以旷望兮具舟楫而南归乃回瞻于帝居兮薄中天之虹霓像紫宫以嶕峣兮贯黄道以逶迤壮麒麟之兀兀兮耸天禄之巍巍吾固乐金门之髙歩兮愿叅白虎之羣议顾年迈而力罢兮乃形瘵而心怠麋鹿藏于深林兮鳯鸾集夫熈世审物情之既异兮君子盍量其才器虞德隆兮三礼明汉业建兮朝仪兴煌煌乎大明之盛典兮爰稽式而告成延搢绅以博诹兮搜岩穴而旁征惭齐竽之滥列兮愧赵铎之希声承赐金之渥恩兮荷锡服之殊荣诏许归而佚老兮循初服以纾情朝发棹于龙湾兮夕余憇夫采石歴曲洲之坡陀兮临广隰之洳泽雨浪浪而骤响兮云黕黕而凝色神鱼骧其颁首兮旋鸿驰其迅翼嗟吾行之犹滞兮望匡庐而不迫昔余之栖壑兮固安夫寥阒也犯波涛以徃还兮今何为而役役也吕望之渔钓兮树兴王之绩也寗戚之饭牛兮竟以相国也吾诚不及古之人兮宁守夫穷独之节也金以利而为剑兮木以直而为楹在冶忌夫踊跃兮在山焉能以自呈贤愿进而效用兮愚思退而全名或违道以干誉兮宁身困而心亨谓斯言之匪忱兮指江水以为正乱曰楚山磝磝云溶溶兮返吾故庐不悲不逢兮羞彼龊龊释忡忡兮涵泳圣泽希淳风兮懐空谷之贤兮赋白驹而从之

　　底柱赋　　唐肃

　　按底柱在冀州大河中流禹导河自积石至于龙门南至于华阴又东至于底柱然后至孟津逾洛汭而复北折焉盖河自龙门既决以来奔腾迅快势不可遏至是而龃龉之乃分为四流贯于三门之下然后力杀而行缓故郦氏水经谓底柱与龙门皆禹所疏凿也昔苏子瞻赋滟滪堆以为蜀江会百水而至于夔弥漫溔瀚横放大野而峡之小大曾不其什一茍无是堆则瞿唐之险当不啻此予谓底柱之功亦有类于滟滪者故述而赋之赋曰
　　黄河之流西来数千里兮贯长城而南驰激龙门之险阨兮霆奔电驰气汹涌而莫支歴华阴而径趋兮乃折流而东下势若万骑衔枚而疾走兮将悉锋尽锐鏖战于平野何底柱之崔巍崒嵂兮独凝立乎中流俨一夫之当关兮强兵悍卒睥睨退缩不敢运其戈矛惟崈伯子之敷土兮导洚洞而平之凿兹山以疏泄兮剖三门之嵚巇然后洪波巨浪龃龉而不骋兮分流析派间度以逶迤指孟津而逾洛汭兮遂东极于大邳茍非是以中梗兮曷以杀天呉水伯之淫威予尝驾方舟而逺求古迹兮誓将豁心胸于浩荡过黄老之神祠兮遡虾石之泱瀁睇连天之修楹兮干云霄而直上浊波汩汩包其下兮显神功于俯仰使昔懐襄之莫救兮汇四海为一区上巢下窟之赤子兮殆皆戢以为鱼览斯险而嘅叹兮虽天造而地设微玄圣之大智兮孰能成夫万世之烈彼蜀江之滟滪兮羌地势之所同诵金声于瞻叟兮信物理安危之所从噫吁嚱世道降兮风移而俗偷颓波汗漫兮忘刚而茹柔鱼虾鼓舞兮蛟龙鬰愁岂无吾人之底柱兮障百川之横流

　　大韶赋（幷序）　　贝琼

　　传曰尧作大章舜作大韶韶继也言舜能继绍尧之德也周礼曰大韶禹乐名也言禹能大尧舜之德也前乎舜者尧非不继喾也后乎尧者禹非不继舜也特于舜言继者法成乎尧也在喾之时法犹未成尧虽继之而可继之事未备舜恊于帝在舜之时功为已协禹虽继之不足为难矣则可继之善善继之功唯舜独也是韶为舜之乐无疑季札观乐见舞箾韶者曰德至矣盛矣如天之无不覆帱如地之无不持载虽甚盛德蔑以加矣后孔子学之于齐三月不知肉味曰不图为乐之至于斯也盖知乐之尽善尽美莫过于韶宜当时之感召丹朱在位羣后德让祖考来格鸟兽跄跄鳯凰来仪也然非舜之德致和于上夔之乐召和于下何以臻此哉故述而为赋不徒极其声音之美而且本之舜之德云赋曰
　　有东吴公子北走齐鲁之疆观于峄山而见孔林之主人焉主人曰公子之逰也亦将有所睹乎曰无也生于震泽三泖之上僻陋寡闻窃慕礼乐之事而六律七均之制尝究心乆矣愿有请于大人先生焉主人曰嘻吴会东南之天府而天下之善音萃焉然公子犹有所未足者岂将厌澹泊而说铿锵乎必将挟陈娥携赵女擪鹍弦考鼍鼓若是以为乐乎公子懑然不悦曰霓裳之曲唐之所以播越也广陵之散晋之所以分裂也固不足言矣若此者又淫荡之乐无异纣之靡靡以亡其国者岂君子之所乐乎愿闻其它主人曰七德之歌七德之舞太宗之肇王业也亦尝闻之乎曰伯者之事子孙无所法焉曰汉祖蹴嬴龙飞沛中置酒层台悲歌大风造基四百光启西东若是何如公子曰犹有伯心之存也驳而未纯然亦一世之雄乎请言其上主人曰抑闻武之六成乎武之济河而西也马散弗乗牛散弗服倒载干戈包以虎皮天下知其寝兵不用也爰作武以象功焉鼔以戒众乆然后战也长歌连延起其慕也发扬蹈厉时不可失也故一成北出再成灭商三成自北而南四成南国是疆五成分左右以居周召六成复始而为天下王振铎夹舞秉戈鹰扬若是何如公子曰其容美矣此武事也未尽善也请言其上主人曰其惟舜之大韶乎当夫六府治三事和叙九功形九歌峄阳之桐可以琢琴瑟焉云夣之筱可以窍管钥焉泗濵之石可以砻而为磬焉荆山之金可以范而为镛焉八音既具而大体短脰之属有力而不能走者以之为钟簴焉小体骞腹声清而逺闻者以之为磬簴焉其作也控以合之其终也揭以止之洪者铿而充清者磬而介凄切而不流泛滥而可会当夫朝廷之燕享宗庙之祭祀于是而奏焉升歌在上匏竹在下代作间奏秩秩有序或击或戛或拊或搏清亮而髙逺象乎天之浑沦广厚而含容象乎地之磅礴一变一通兮四时之终始一散一润兮风雨之回合是时也熈熈然八荒一春皡皡乎洪荒太朴格三苗于洞庭丹朱宾而有恪俯而聆之纯如辛甘之相济皦如有伦而莫敓诎如断玉之复续绎如骊珠之碎落飞流合而万壑雷转清风生而天籁交作吟九囦之老龙唳九皋之玄鹤既么妙而悠扬亦和平而澹泊无急微以感其忧无啴谐以感其乐其动于物也容何为而肃若神何为而来思兽何为而舞于土阶鳯何为而翔于茅茨明协乎大章博儗乎咸池所以保无穷之治以示安而不忘乎危也悼六龙之南巡歴苍梧而上九疑阿母之玉管犹在湘灵之锦瑟空悲怅遗声之寂寂呌有虞兮逺而然而齐之有韶陈亡而流于兹也海外之有韶圣人之化播于蛮夷也宜季札观之而知德仲尼学之而忘味彼武之六极于阴特着其武功此韶之九极于阳实昭其文治也公子以为何如公子乃避席而谢曰至矣尽矣不可以有加矣主人曰未也请授以九德之歌其一洪流横曰玄黄判风气开洪流横民乃灾五行汩帝为哀禹治之启始孩决九川平九垓百榖生田毎每其二洪流杀曰洪流杀兮民灾既除山有鸟兽兮川有鱼爰可食兮可居胥乐且歌兮毋忘厥初其三三苖格曰惟圣亶聪抚有九围蠢蠢三苗险阻是依出师于南奋我帝威我师既还苗亦来归其四四凶黜曰德与刑兮国之经四凶斥焉八元在庭帝无为四海宁其五正德之歌曰惟天降命物必有则民之瞢瞢胡乃自贼五敎不行彝伦攸斁圣人龙飞四方之极其六利用之歌曰水既平兮别九州岛下为隰兮高为丘徒则轩兮渉则舟以羡济乏兮百货流财孔阜兮乐且无忧其七厚生之歌曰下民孔艰兮遭垫溺寒我衣兮饥我食我无民违兮父母职其八鳯凰来仪曰尧不德兮舜不辞授以天下万物治寒暑无易风雨时箫韶九奏朱鳯仪其九万世赖曰天覆地载高广莫测孰叅赞是俾衣而食帝治天下如埏如埴万世頼之安知其力公子曰呜呼礼废乐崩几千秋矣而始闻主人之宏论乃复为之歌曰雅南巳亡兮流荡曷正觱栗雷怒兮空桑无声緑绮不陈兮荐檀槽与■〈?秦〉筝妖倡为妍兮啸鸾鹄而啼燕莺孰究夫大韶之尽善尽美兮实嫓夫六英六茎后千载之圣人兮集厥大成安得闻九奏于清都兮御天风而上征

　　石经赋（并序）　　贝琼

　　五经载道之器也秦烧诗书经毁而道自若也汉求壊烂之余书礼乐巳残缺十九惟易以卜筮存诗以弦歌存春秋以口授存而俗儒章句之徒傅会穿凿使五经大义不明于天下不亦悲夫灵帝熹平四年议郎蔡邕与堂溪典杨赐马日磾张驯韩说单扬等求定六经文字诏许之邕乃书丹于石命工刻之立于太学门外时四方摹者日以千计然未知道之所存也特以邕之书耳洎唐文宗时高重为国子祭酒与郑覃复刋定九经于石呜呼汉唐石经已风摧雨剥于数百年之乆与岐阳之鼔峄山之碑同一榛莽巳因推衍其凡以为之赋云赋曰
　　繄圣作而明述兮尼父集夫大成歴四海其遑遑兮威鳯瘖而不鸣吁嗟时之终否兮托空言以载道世莫知余奚恤兮阅万世其杲杲嬴既暴而不德兮举六籍而火之薄先王之仁义兮尚法律而为治悲租龙之鲍腥兮坑亦湮而无烟易幸存于卜筮兮诗亦肄于筦弦春秋閟而不出兮礼乐佚而不全科斗螙于壁中兮光白虹之射天嬴遂偾而刘王兮家六合而宁谧乃偃革而为轩兮掇壊烂于十一洎六叶而遘武兮炳大明之当中黜百家之肴乱兮一道术而异同易科斗而为隶兮复家藏而人诵道固不可泯兮亦何待夫汗牛而充栋时既降而道晦兮经寻灭而莫收割申劝之或舛兮众咸失于校雠属熹平之四祀兮帝孝灵之当宁正俗儒之穿凿兮伟中郎之博古辨鲁鱼与亥豕兮刻南山之坚珉巍乎四十有六兮树翼翼之成均钩铁画之屈强兮妙骨气之洞达非饿隶之羸形兮非寒岩之枯枿非醉草之欹斜兮非剑舞之浑脱初崩云之恍恍兮粲列宿之离离鸾振翼以夭矫兮树交枝以参差鸷鸟?以乍飞兮羣鹅逰而戏海彼鹤头与隼尾兮曽何足以为态捷奔泉之渴骥兮纵入草之惊蛇势或埒于坠石兮体已悟于画沙观者纷其堵立兮车连连其日至岂八法之是尚兮幸经存而不坠陋石鼓之苔剥兮鄙漆书之土瘗观竒阳而偶阴兮穷太极于有无感尧汤之禅放兮求厥中于典谟何二南之和平兮悲雅变而阙如仪三千与三百兮伊朝夕之攸执何曲折而精微兮谨一出而一入嗟圣人之忧世兮徒感麟而掩泣二百四十二年之笔削兮善既劝而奸戢还大权于天王兮亦纲常之攸立夫何经之徒存兮昧古训之时式痛卖官而列肆兮盛后宫之倾国奄竖党以盘错兮又孰恤乎社稷九州岛裂而无统兮黎庻化而为豺经虽镌而何补兮政与道而相垂逮有唐之文宗兮乃继汉而有作砻巨石之崭崭兮列广庭之落落吁回首其几何兮悉风摧而雨剥文断缺而莫辨兮委荆棘之漠漠吾恐为沉犀于蜀门兮同刻鲸于昆池曾不若庆云与松风兮托艮岳而效竒又焉得纪功千载兮拟岣嵝之禹碑谇曰已焉哉石经泐兮剡藤出书连车兮布万国抚遗墨兮相得失道之存兮昭白日

　　广寒宫赋　　汪仲鲁

　　按唐逸史异闻録所载明皇逰广寒宫事语多不同然皆怪诞不经之辞也惟广寒宫之所以得名则有可推者盖日阳精也主乎离月阴精也位乎坎日月运行而寒暑生焉则是月也者以其配坎生寒而得名也欤世言嫦娥居之者岂亦以阴柔为阳刚之配故有是说犹干父坤母之义也欤故托为素娥之辞作广寒宫赋
　　夫何素娥之婵娟兮爰托身于广寒质团团而外融兮心荧荧而内安念兹宫独弘敞兮匪刻桷与丹楹瓦青云而上覆兮栋虹蜺而中横灵星外峙兮泰阶前平井木东植兮兊金镂甍烂璧奎以交映兮垣墉周乎列星岂工师之巧思兮惟太一之玄精虚豁洞逹兮晃朗穹窿照耀无方兮髙明有容规天以为度兮环海以为疆炯素肌之烨烨兮播下土而流光羌独处此中宫兮感四时之代序含柔姿藴灵德兮朝晦藏而宵睹朒朓警而朏魄充兮识盈虚之有数惊爽籁之潜发兮向清飙以延伫露方瀼瀼呈白兮霜又凄其盈宇盼圆灵既雪凝兮顾柔祗复冰积甚冷光以无眠兮含翠辉而欲滴何黙黙而靡言兮悼羣类之生生粤阳明之和煦兮匪阴静其焉成志专专而靡他兮物巳遂而居贞岂宫居而孤叹兮不貎饰而情更憕长位兹北坎兮配离丽之明明彼兔蟾与桂树兮固无取乎此也杵玉臼之玄霜兮孰谓长生而不死也羿妃窃药上逃兮既怪谬而匪经唐皇托以夜逰兮诞惟欺夫童冥倘极一理于天人兮信吾广寒之有征辞曰日月运行寒暑生兮一寒一暑歳功成兮配日惟月秉阴灵兮厥灵伊何匹妃惟贞兮父干母坤柔顺以承兮位坎处中厥宫实名兮内守不渝藴玄之精兮洞济六合德耀斯宏兮严凛姿容夜煜秋凝兮猗欤广寒悬象着明兮

　　吊虞城赋　　王翰

　　春秋僖公二年书虞师晋师灭下阳五年书晋人执虞公以贪贿为首恶亡德不与灭也自有宇宙来黩货而无厌背亲而弃义挟势以陵人者无不取其灭亡者也予典教平陆亲履故墟彷徨而不能去悼荀息之诈谖伤宫之竒之忠谏百里奚之明见也赋以吊之辞曰
　　繄虞郭肇封兮实皇姫之同宗桓庄之懿亲兮匪执道之不恭彼诡诸之蚕食兮魏耿霍以从庸实以啖虞兮其狙尤羞也举下阳之有言兮南鄙之仇也袭虞而刧君兮盗贼之尤也虞公而弃民兮惟鬼神之是托冒贿以迷惑兮曽不恤而顾噱杜忠諌而不省兮且媚强以挤弱奉玉马而俘献兮未闻媵秦而错愕井伯仇而黙黙兮惛懜之靡也宫之竒欵实兮知国之不可倚也五羖先事而逺逝兮祸不可得而止也贪货而乐亡兮宁死而不知与强而灭人兮适足以自夷玄圣诛徃兮为来者监兹乱曰流潦淫兮旧道改深隍平兮故城壊索颠軨而不知其处兮怅郭门之安在鸟兽悲兮斜日坠秽草满兮沟涂横溃悼古以摅辞兮吊西风于一酹

　　闲田赋

　　条山之阳黄河之傍灌莽极目兽骇鸟翔畎■〈田会〉纵横以逺际沟涂陂陁以衍长经界宛其未改庐井巳不可得而详问平髙之耆老乃知古虞君之故邦及芮伯争而未决质成于文王者也呜呼姬周之造迹自后稷之建邦公刘之启土古公着抚民之庸王季号勤王之祖至翼翼之文王得奔奏御侮之贤辅三天下而有二犹臣服商受而遵王之所也伤汉儒之鄙陋议图谶以厚诬以虞芮质成而被化为周始称王而受符以区区之陋邦覩至德于须臾来四十国之臣妾如父召而子俞文王之受命固定于虞芮之质成若尊号改元斯盛德之所必无也呜呼天有昭昭之明无谆谆之敎视其命之去就在人心之恶好茍处时而得中何必丹书朱雀而为符告也眺荒原之茫茫抚徃事而增悼追淳风之不反伤衰世之末造诵绵诗而永叹为执笔以三呌

　　离谮赋　　杨士竒

　　余读揭文安公所为幽忧赋为其友辨谤累数百言既恐不能白于前又恐不能信于后揭文安公眞盛德哉今之被谤类是者未闻有一人如文安公者为之辨古今相去岂逺邪非其知之者寡欤为赋以解之
　　离谮毁之横发兮志沈鬰而弗宣指厥行为淫僻兮余愤惋以代言惟弱操其好修兮穆员冠而履方被赪霞以为衣兮揽素霓以为裳援古人之髙驾兮将驰骋乎云之路岂发轫犹未遥兮遽捐矩而改错袭仁智以自重兮乃承谤而逢尤肆腥膻其酷烈兮又何有乎杜蘅与江蓠相梧桐之挺特兮鳯凰翙而来止既鄙薄又不洁兮谓伯夷之所以纷谗口之嫉妬兮羌惟听而不味也固众人所一情兮谓夫人亦不异也彼自好犹弗珍兮实谮人乎奚疑曰忠贞不可忱兮何贪婪而又不惑言倡一而和百兮明智孰谅其允臧告曾参且杀人兮毌犹忡惕而惶惶伤白黒之混一兮竟莫察乎其故旦怳怳以亘暮兮夕营营以连曙重曰世梦梦既不显兮又曷冤结而烦情上白日何皎皎兮庻几犹鍳乎中诚槩发辞其不衷兮揆于余又何有愆言申申以骋媚兮终不究而寤旃昔人有明训兮止谤曰无校旷来日其悠逺兮庻秒忽兮犹觉

　　闵志赋　　黄淮

　　闵予生之多故兮羌不知其所从肆遐搜而隐索兮究微末之始终繄髫年之向茂兮即有志于闻道呻占毕而事铅椠兮夫既从吾之所好奋侯頖而跻璧雍兮谓青云平歩而可登探蟾窟以擢桂兮翼黄鹄而骖鲲鹏振璚琚于天衢兮与夔龙而接武集鳯池而上玉堂兮曾衮职之莫补仰继明之垂照兮荷眷遇于日隆赉予纷其骈蕃兮实千载之竒逢誓输忱而沥胆兮觊图报于涓滴嗟夙志之未酬兮遽速衅而罹辟懐兢惕而内省兮岂持操之靡常也何弗良于行兮致颠踬之我戕也驾指南而之河朔兮遐不虞其所届结兰茝以泛溟渤兮亦罔知其攸济闻德音之焕颁兮咸鼓腹而兴歌溉涸鲋之枯竭兮犹未沐乎恩波意休复之有方兮契我龟而燋之招巫咸使考卜兮或开予而导之谓阳舒阴惨兮皆至仁之流形彼困心衡虑兮庸玉汝于有成亮食兆之告吉兮亦昭昭其孔彰也时贤哲之遗训兮将何修而允臧也重曰孰始而张繄帝力兮孰后而遏自贻戚兮处困而亨致命以为则兮噫嘻小子庻其无斁兮

　　述梦赋　　胡俨

　　登髙楼之崔嵬兮轶氛埃于层霄天宇廓其洞虚兮际空明于泬寥绮窻朱缀纷玲珑兮风肃肃而下飘覩眞人于玉台兮乘彩鳯而逍遥披太霞而进谒兮蹙然闵余之瘠硗启灵文而欲授兮顾尘昏之未销既食余以麟脯兮又饮之以醇醪琴高鼓以清瑟兮飞琼泛其云璈邀王乔而宿之兮吹参差于鳯匏何处子之绰约兮姱修眉而峨翠翘肃敛容而不敢讯兮歘凌风而高超余惝怳莫知所之兮王子导余以逰遨挟光景以凌厉兮薄星辰而上朝抚扶桑之东枝兮擥若木之髙标骇神鳌之赑屃兮天吴出而舞潮方逰鲲之击水兮儵鹏翼而扶揺振余袂于千仭兮晞余发乎阳乔升昆仑而餐玉英兮渺瑶水之荡潏金堂阒其无人兮悲蟠桃之不实驾青虬而高驰兮过方诸而一息珠宫贝阙嵳峩兮荫玉树而萧瑟接飞僊之冉冉兮嘅弱流之无极卢生去而不返兮海若夸于河伯陋夸父之不知止兮哀愚公之又惑召荼垒于度索兮截雄虺之九首掷封狐于万里兮顾夔魈乎何有命庚辰于淮涘兮绁支祁于龟山猰■〈犭俞〉殪于青丘兮梼杌逐乎荆蛮豺虎深藏而遁迹兮蛟螭匿蟠乎重渊揽余辔以儃佪兮飘然游乎瑶之圃歩春台以夷犹兮覩钧天之万舞幸余逢此休嘉兮内欣欣而和煦羌回车以复路兮顺凯风而曾举山窅窅而云冥冥兮佳木秀而承宇纷红兰于广术兮喜芳菲其袭予怳然乎归来兮惟觉时之寝处寄遐思于寥廓兮玩孤芳而容与

　　北京赋　　李时勉

　　惟皇明之受天命也我太祖皇帝首仗义师以平暴乱豪杰景从声振江汉削除僭窃拯民涂炭定鼎金陵抚绥万邦乃睠兹土实雄朔方仿成周之卜洛欲并建而未遑逮我圣上继明重光握干御极一遵旧章仁声洋溢乎遐迩恩泽汪濊于八荒既致治于太平遵皇衢以省方仰先志之未遂度弘规以作京羌经营之伊始徧诸夏其欢腾曰惟北都在冀之域右挟太行左据碣石背迭险兮重关面平原兮广泽宗恒岳其巍巍镇医闾而奕奕冠九州岛之形胜实为天府之国是以轩辕邑之以分州唐尧阶之以为帝扩神化以宜民大勲德之光被鬰王气之所锺于今兹而有待也于是仰瞻析木俯测地灵龟筮兆吉天人叶应神祇献珍而山石自出河岳效灵而神木自行民子来兮相续期不日而功成尔乃悬水树臬识景表营方位既正髙下既平羣力毕举百功并兴建不拔之丕址拓万雉之金城引天泉于西阜环汤池而镜清九衢百廛之通达连甍邃宇之纵横顾壮丽其若此非燕逸而娱情盖所以强干而弱枝居重以御轻展皇仪而朝诸侯遵先轨而布仁政者也若乃四郊砥平皇道正直视万国之环拱适居中而建极其南则万流宗海平林蔽天揽邯郸巨鹿之广衍貤平畴沃野之绵延溏淤恒卫经其野濡磁涞桑汇其前界以大陆广阿之弘壤阨以大茂井陉之连山包络赵魏襟帯齐鲁膏腴之地绵亘三千余里而极于黄河伊颍之川其水陆之所产卓荦繁盛盖莫得而计焉其北则迭嶂■〈山上畾下〉峗层峦蔽亏长城矗乎云表百泉涌乎山隈壮天关而设险守一夫而莫开伟左盘而右顾宛鳯舞而龙飞实磅礴而郁积粤拥卫于邦畿包狼山上谷之阻据野狐独石之危掩祖山木叶之离立连白登紫塞之逶迤控遐荒而极乎洮河之北镇朔漠而逾乎瀚海之湄莫不倾心向化畏威懐徳相率而来归其东则潞河通漕控引江淮肥洳湾涞灌注萦回连峯片石之隘首阳崆峒之厓玉田白璧神仙璚台超无终而越金山跨辽渖而逾鸭緑至于旸谷日出之涯固巳遐哉邈乎而莫不在乎绥懐环以大海众水所归洪涛巨浪汹涌崔嵬盖不知其几千万里而蛮商番舶帆樯隐天上下不絶而徃来又有蓬瀛方壶鳯麟聚窟十洲三岛灵异非一流精之阙琼华之室墉城岧嶤金台岑嵂紫气丹青景云曯日灵圄偓佺安期羡门之伦相与游从乎其间出入隐见而慌惚瞻帝京其伊迩庻可见其骖鸾驾鹤之髣髴其西则崇山郁翠髙挹泰岱北接居庸南首河内竒峯拥关龙门阻隘玉泉垂虹青烟浮黛上嶻■〈山上臬下〉兮倚空下蟠据而际海其麓则有浑河汤汤西湖泱泱盐沟琉璃桑干广阳雪波泛涌灏溔汪洋一泻千里会流帝郷又有上林禁苑种植畜牧连郊踰畿縁丘弥谷泽渚川汇若太湖瀛海渺弥而相属其中则有竒花珍果嘉树甘木禽兽鱼鳖丰殖繁育飑飑籍籍不可得而尽録固可以因农隙而校田猎选车徒以讲武事乃遵国风稽王制诏期门简将帅乘玉辂拥翠盖出天关而雷轰轹芳郊而云会非所以扬兵示武娯乐骋意盖将取不姙而除苗害狩无择而顺杀气谨大易之用于三驱之时验驺虞之仁于一发之际水衡虞人之容与武夫壮士之奋厉皆知夫仁者之为勇而以投石超距之足鄙亦何必殄夷禽兽割鲜野食而以俛仰极乐之为贵也若夫其宫室之制则损益乎黄帝合宫之宜式遵乎太祖贻谋之良居高以临下背阴而面阳奉天凌霄以磊砢谨身镇极而峥嵘华盖穹崇以造天俨特处乎中央上仿象夫天体之圎下效法乎坤德之方两观对峙以岳立五门高矗乎昊苍飞阁屼以奠乎四表琼楼嵬以立于两旁庙社并列左右相当东崇文华重国家之大本西翊武英严斋居而存诚肜庭玉砌璧槛华廊飞檐下啄丛楹髙骧辟阊阖其荡荡俨帝居于将将玉户粲华星之炯晃璇题纳明月而辉煌寳珠焜耀于天阙金龙夭矫于虹梁藻井焕发绮牕玲珑建瓴聨络复道回冲轶霄汉以上出俯日月而荡胸五色炫映金碧晶荧浮辉扬耀霞彩云红其后则奉先之殿仁寿之宫干清坤宁眇丽穹窿掖庭椒房闺闼闳通其前则郊建圆丘合祭天地山川坛壝恭肃明祀至于五军庻府之司六卿百僚之位严署宇之齐设比馆舎而并置列大明之东西割文武而制异至于京尹赤县之治所王侯贵戚之邸第辟廱成均育贤之地守羽林而掌佽飞者至九十而有四卫莫不井列而棊布各雄壮而伟丽其岩廊之上则有皋夔稷契之伦元凯俊乂之軰相与赓虞廷之歌谈羲农之际罄补衮之能懐忠贞之志考礼文于大备赞声乐之尽美是以朝无缺政德敎渐暨薄海内外均陶至治幸其有作聿来趋事成此大功忘其劬勚人和既极休征滋至庆云瑞霭之覆于阙庭素鸟玄兔之献于丹陛醴泉屡出甘露数坠麒麟驺虞之珍驯狮天马之类纷纭杂沓莫能殚记于以见天眷之益隆而圣德之纯备者也于是正月上日工既讫工爰告成于天地肆绍美于祖宗清心凝虑斋沐肃雍粢盛既洁牲牷既丰芬郁郁以旁达灵缤缤其来降锡嘉贶之穰穰介景福于帝躬将顺应于昌期趾盛美于无穷乃服衮冕御帝座开九重之深宫受万邦之朝贺内侯甸而要荒外殊方而异俗胥近恱而逺来纷鼓舞而匍匐方物溢以充庭奓绚灿而骇瞩率蹈舞于阶墀效华封之三祝尔乃浃和会昭景铄铿鲸钟奏雅乐诏光禄以开筵合百辟而燕乐馔珍玉兮芳馨罍琼浆以斟酌聨貂蝉兮夹陛杂蛮貊之荒服莫不酣畅而饱德咸颂歌而踊跃越填城而溢郛蔼欢声于寥廓斯可以嫓太古之无为庆华胥而蹈栗陆顾皇上之谦抑视至治为未足于是降徳音播嘉惠省刑罚薄赋税汰冗浊旌亷吏举贤才擢俊乂发仓廪赈贫匮尊髙年而礼有德慎防御而修武备贵爵重赏以厉亷耻厚徃薄来以驭■〈宀禹〉内盖欲使人知所本士知所励四方万国无一民之失所穷陬僻壤无一物之不遂举陶于春风和煦之中而乐于雍熈泰和之治此盖尧舜兢业之心文王敬止之意所以绍鸿业继先志益宏逺而有伟故不劳而甚易冠絶乎前古垂休于后世固可必圣子之与神孙益昌盛而无替小臣微陋忝职文字愿赋帝都之盛槩扬国美于万禩复为之歌曰煌煌帝都兮逾镐丰阻山带河兮壮以雄天开日明兮王气所锺穹隆造天兮惟帝之宫廓氛祲兮开溟蒙镇海甸兮宣皇风王道平平兮四方来同愿皇图之巩固歴万世兮无穷

　　方竹轩赋　　金实

　　秋孟之夕觉非道人寓宿于主人之轩见植竹焉外方中坚峭然觚棱扣之如石有声硁硁予怪其不类众竹戏若有评后皇植物各畀以形洪纎肥瘠莫殚其名毫忽无僭若冶剖型尔竹之产为类实繁寄哀潇湘托兴淇园峄阳之材声叶鸣鳯箘簵之坚荆扬效贡黄冈如椽用代陶瓦篲筱丛生束之盈把由衙鸡胫般肠射同苏麻篔筜笆箄龙钟体柔为■〈?聊〉节促为■〈?丰〉刃毒为篻依木为弓毳毛为狗扶老为笻名虽万变莫不示圆于外而抱虚于中故能文理缜宻而节槩疏通迎刃而解落箨以从桃笙籧笛织翠生风缆维砥柱力绾艨艟干旄孑孑旌旗蔽空彤管炜炜横出词锋箫韶九奏至和攸同他如器使惟适所逢皆所以弼成人用而翼赞天工者也尔之为质外方内塞肌不柔顺性复挺特櫽栝莫施何堪组织岂非才不适用而名浮其实乎言既而去逡巡就睡梦一玄叟颀然而长双眉入鬓氅衣无裳头角峭厉枨立木僵歴阶而进出声琅琅凡今之人喜圎恶方顷闻诮讥顾不敢当予非舎圎而不居盖亦天赋之有常矧夫方圆不侔自昔为讱豨膏棘轴不能独运凿枘异投终底于吝黯直见疏弘诈乃近正论天人江都逺摈恢谐诡竒金马日进固知鬻圎以遂私不若执方而自信也且物生而才罕即安处雕礲斵削自致困苦樗栎臃肿斧斤莫寻桐杉赪野枳棘成林天啬我才实非我仇以才莫全我获实优方将励吾之方坚吾之塞保天之全资地之力长我儿孙同居寿域邀凉月于江上疏泠风于座席有爱我者过从成癖敲门竟造不辨主客札瘥奚生逍遥甚适彼以才而效用于世者自视于予未知孰得而孰失也予惊而寤万籁俱寂明月入戸凉在巾舄惟见此君挺然于庭粉垣铸影一尘不惊修柯滴露锵然成声予乃爽然如失惕然而惺乃歌曰圎以智行兮方以义守智或有穷兮义则可乆以虚而通兮以实而塞通或溃决兮惟塞乃格才应时用兮拙为世捐用则精弊兮捐则神全竹兮竹兮予将谓汝为方兮而不识汝之大圆

　　赤石潭赋　　周叙

　　正统九年甲子之秋七月既朢予以使命便道还京宗亲故友饯送于赤石宦游萍梗出处难谌慨然有懐遂作斯赋其辞曰
　　沿文江之横浦至赤石之澄潭水万顷以凝碧山四合而染蓝信乎其乾坤所融峙而仁智所乐耽也观其崖石磊砢岸谷谽谺烂如原火灿若朝霞入玄渊而莫测渺沧波其无涯当夫春江方涨骇浪惊涛汹涌激撞金山铁壁不足以侔其壮洎其秋潦已渟天容月色空旷虚明盝舒镜展不足以拟其清则斯潭之所以得名为可征矣若乃眺乎其北则三凹屛列诸峰阵屯大宛旋凯而龙马交骤昆阳战败而虎兕羣奔溯乎其西则近接鹰湖遥连锦峰白沙翠竹之掩映烟村云树之郁葱慨乡衮胜逰之旧躅念先亲遗直之英风至于东则澧溪金港之交流钓台鳌山之错峙能不感夫金宋构兵炎鼎迁播而鳯舰龙舟亦尝至于此乎南则虹桥緑野佛刹仙台蔼林泉之幽翳耸剑石之崔嵬骚人墨客固多留憇真僊杳冥宁复有浮空而徃来者乎盖其为地也豁故能合数百里之大观其为景也竒得不起千万年之遐想此古今过从者之同赏也而余犹独有所怅惘昔余之少而处也从宗族父兄省丘陇于兹潭之山阴奠春露之藻苹抚秋风之宰树殆德泽绵而嗣守固也顾瞻潭濵之他陇樵儿牧竖踯躅于孟尝之墓岂非富贵而改其素乎逮余之长而仕也几舟楫徃还于斯潭之水浒把离觞之汲汲趋王事之皇皇中抱丹而鬓毛苍矣反羡其旁居人钓叟熈皥于无懐之乡又何身世之忘岂非贫贱而任其常者乎乌兔跳丸彭殇一轨叹荣瘁之浮沤悲老壮之逝水击流光而歌之曰潭之波兮悠悠去故乡兮■〈冉阝〉可留潭之石兮峨峨惟令名兮不可磨俯水际兮冯夷仰天畔兮嫦娥倡莫余和兮奈术何

　　黄河赋　　薛瑄

　　吾观黄河之浑浑兮乃元气之萃烝浚洪源于西极兮注天派于沧瀛贯后土之龎博兮沓玄沟之晶明过积石而左转兮龙门呀而峻倾薄太华而东骛兮撼砥柱之峥嵘入大陆而北徙兮迷不辨夫九河之故形经两海而纪众流兮擅浮沉之濯灵覧颓波而懐明德兮又何莫非姒氏所经营登昆崘而俯视兮固彷佛其初迹驭髙风而骋望兮遂周游其曲直何末流之混浊兮始清澄而湜湜羌澹滟而徐趋兮势沄沄而自得触险石以斗暴兮诧雷轰而毂击天宇扩其沆漭兮渺上下之玄黄雾雨霪霪而滃集兮混邃古之洪荒微风荡拂而涣散兮天机组织其文章颓猋浩而汹涌兮百怪垂涎而簸扬腥云浊浪以荡汩兮恍惚颠倒夫舟航灵曜升而赫照兮乘正色于中央望舒在御而下临兮列宿涵泳其光芒若乃震乗符以行令兮百谷淫淫其冻释山泽沮洳以上气兮增滉瀁之洋溢鱼龙乗涛以变化兮杳莫测其所极祝融载节以南届兮雷雨奋达以霶霈潢支流而股合兮百川奔而来会木轮囷而漂拔兮蔽云日而淘汰狂澜汹而囓岸兮块土焉塞夫冲溃霜戒严而木脱兮少昊执矩以司秋洲渚缅邈而石出兮始杀湍而安流霰雪纷其四集兮颛顼乘坎以奋神大块噫气而摩轧兮流凘下而龙鳞层氷横絶而山委兮河伯驱石以梁津羌险夷而明晦兮变朝暮与四时飙风起而冲木兮蟒怪骇其难推覩圆方之一气兮恒来徃而宻移昔尼父之叹逝兮跨百世而罕知顾川流之有本兮与中古以为期启龙图而翫六一兮悞主宰之所为喟余心之未纯兮感道妙之如斯聊诵言以自明兮庻昼夜之靡亏

　　明文衡巻二

　　●钦定四库全书

　　明文衡巻三

　　（明）程敏政 编

　　○骚

　　思媺人辞　　宋濓

　　吾乡吕成公实接中原文献之传公殁始余百年而其学殆絶濂窃病之然公之所学弗畔于孔子之道者也欲学孔子当必自公始此生乎公之乡者所宜深省也嗟夫公骨虽朽公所著之书犹存古之君子有旷百世而相感者况与公相去又如此之甚近乎闻而知之盖必有其人矣托物引类作思媺人辞辞曰
　　惟媺人之愔嫕兮赋姱质于自然修蛾规而凝黛兮曼目转以成■〈目绵〉妥鬒髪而如云兮靥辅巧以承权纎腰秀颈若鲜卑兮容都曼而体便姢宝璐萦而右绕兮袿徽嫷以半偏悬明月以缀佩兮错木难而傅冠向瑶台而微歩兮意憺静以贞闲宓妃之伦折芳馨以相遗兮复容与乎江干势翩翩其骞举兮若游龙之在渊胡人间不可以乆留兮遂凌厉乎高寒冯道纪以为御兮炼天和而为飱径驱驭于阳阴兮时上下乎星辰款予生之何晚兮不一觌于芳仪念姱嫭之鲜双兮遡回飙而曽思欿愁悴而委惰兮气涫■〈沸上鬲下〉以如炊道茍可以遡之兮视万里犹门墀登岖嵚而骋望兮正晨旭之苍凉氛曀豁而闿朗兮莽山川之纵横树轮盘纠而柴■〈广外虎内〉兮薠艹藿靡以相望丰狐思羣而永嘷兮文鷮慕类以徐翔企精爽之不徕兮空云龙之将将蹇侘傺而望絶兮耀灵曶其西藏降崇丘而临旷野兮循故辙以东归向阑楯而徙倚兮境外婴而愁内滋新蟾皎以出天兮想纎美之曲眉繁星烂而成文兮怀绣帔之陆离苍灏霩落而无滓兮思玉体之弗缁拂兰袖而起歩兮复经纬乎空庭苦鸿鴈之廱廱兮厌羽虫之薨薨撼户■〈扌寰〉以悲恻兮惕瞀容而弗自胜转曲牖而入堂坛兮牉独坐对乎华镫镫影揺曳如鸟■〈方亶〉兮象中心之靡宁寒厖狺狺而竞吠兮耳恍闻于跫音疾倒屣以启闗兮飙斗叶于枯岑缥绵绵而莫抒兮托幽寄于瑶琴琴声咽而思深兮类孤雌之鸣阴更寂寞以将阑兮斗杓旋而向东舒枕衾而就榻兮期梦寐以潜通精气注以弗释兮桥有物而衡中息纚纚以方微兮魂翕翕而上征造旬始而谒太仪兮羣灵缤其若丛氛旄溶以随猋兮鳯旍沛而婴空驭象车而秉虬节兮鞭列缺以斥丰隆豹纛熊幡聿皇以奋兮缪流纡谲郁以相蒙左撝右卫动以绷彋兮倐眒倩浰云滃而雷舂回穴幡纚汨以芔歙兮吸嚊潚率谓以蒙鸿穆眇眇以前迈兮翩衯衯而弗止莽冥冥以无垠兮势皇皇而迤靡超氛埃而淑邮兮竟按辔乎朱陵长丽举躅以向日兮有赫戏之华文扬芒熛以上焱兮粲重离之丹门炫赤玉之宝章兮列八龙之威神歘东趋于苍极兮青琱纷其并迎羣神衎衎以方飨兮奏灵和之鳯笙四酎芬而味歆兮晕玉色而带赪楫素威以升皓宫兮盼四极之浮浮蓐收顾余而破颜兮钖镂琼之华钩谓贞白以自守兮合左契于伊周折寒门而烛元冥兮朔飔飒以吹裘有夫玄巾而擐甲兮握灵蛇以为驱重阴冱而未启兮肃玄氛之幽幽四方非不可居兮怅所思之莫余都驰两毂如飞丸兮又滔滔而遐逝灵氛告余以吉故兮子何为兮独悲苦彼中天之有居兮隔人世之风雨吾将导子之一至兮庶弗愆于恒素怊忽荒以从之兮驾刚飙以径度曶光炎之炘炘兮綝纚郁怏而不可正视琱甍彤楹屹以上起兮浏滥弘惝云谲而波诡连巻欐佹沓以轧芴兮崴魁幼眇矗以高峙中洞房之沕穆兮乃媺人之攸居使曼姬为予通讯兮俨再拜乎堂垂忽朱扉之洞开兮移玉趾之委蛇珠明玉洁不足以为喻兮光照耀乎东西吐芳辞以若兰兮意勤勤而告余曰皇降灵兮昭质弗沬毋染尔秽兮昧厥施纫药襦兮曵茝斾结蕙纕兮张椒帏勺桂浆兮咽荪糜索胡绳兮畦揭车集众芳以远蒸兮羌郁郁而斐斐余俯首而敬聴兮书鞶绅以自规海色动而报曙兮陶去幽而开寤虽嘉辞之盈耳兮邈若人其何处遂扪膺以沈思兮顝独处而缭戾也诚因言以会心兮将神交于千载也亘天地而无初终兮惟我民之秉彛道弘敷于上下兮必有人而系之往者固不可作兮幸方册之昭如日叅验于厥躬兮若面命而耳提跛鳖之媻姗兮固难齐于六骥能孳孳而弗怠兮亦千里之可至余虽质■而力单兮敢不沾沾而奋厉带钩矩而佩衡兮撤蔀蒙而祛罻期有形以必践兮始俯仰而无媿纵不得媺人以与之游兮又何异同功而并世
　　予既为此辞尝録一通寄王子充子充盖有志同予学吕者书以识之庸俟异日各考其学之成也

　　孤愤辞　　宋濓

　　中州人士有无罪而被废斥者识与不识咸冤之濓因本其志为署孤愤之辞使世之用法不慎者读焉其或知所惧也夫辞曰
　　哀予生之匪淑兮耿郁纡其谁语恐此心之难白兮假微词以自吐曩有志乎学古兮指前修以作则非秋兰奚敢纫兮非申椒吾焉食仗所履之正直兮谓无施而不可悲世涂之崄巇兮曶独中兹危祸胡萋斐之小文兮竟成之于贝锦指刚方以为圆兮揆人情为己甚伊翩翩之公子兮余素得而友之握手以示肺肝兮若断金而弗疑何中心之多变兮一旋踵而弗予识既挤予于坑穽兮复弯弓而下石汝面目之无怍兮曽何谋之弗深纵祸予其曷伤兮吾惧戕汝之良心覩日月之光昭兮闻雷霆之隐耽予固不足畏兮汝宁不畏于天天道微而难索兮斯焉足以责汝彼黄鸟之嘤嘤兮犹求友而弗止将七尺之美躯兮乃一禽之不如予固约结而罔措兮又为汝而歔欷嗟受命之蹇产兮岂独汝之为尤蛟龙鬬于深渊兮寜无损于鳅 ■〈鱼攸〉汝虽不我陷兮予安往而逃囚唯饮泣而无所诉兮伤予罪之不当苍天之至明兮独不鉴我之幽枉（叶于良切）皎皎之白璧兮佥訾其为燕石也纎纎之素缟兮反谓其如玄漆也欲力诋以深文兮其奚患于无辞皋陶之不吾出兮眼有泪而谁知誓剖心以自明兮念父母之所遗茍自经于沟渎兮虑君子之见嗤夜漫漫而不旦兮悲风飒其四来秋虫响于空阶兮似助予之悲哀六合之至广兮寘一身而无所魂怳怳若有忘兮虽生存而如死昔公冶之所遭兮夫何有于不仁在缧绁而非罪兮亦鲁叟之所称果自反而弗疚兮纵遇辱其如荣浮云过而日洁兮春冰释而水清外累不足以为愳兮愳吾徳之未明意欣欣以超絶兮振冠缨而起行取瑶琴以弹之兮有和衎之新声乐天命以自度兮究年岁而不再更

　　题王子充琴邉秋兴圗辞　　詹同

　　风泠泠兮木落山盘盘兮云阴吾将鼓兮秋水谁能识兮此心

　　吊董生文　　胡翰

　　余自京师南归次于直沽泝流而达于衡漳过陵州故广川地也或曰汉江都相董仲舒墓在焉为文吊之其辞曰
　　出国门以南迈兮渉衡漳而济舟波流浑其若河兮道既阻而且修临广川之故墟兮曰夫子之首丘望原隰以怀思兮怅欲去而夷犹嗟王风之不竞兮人各骛其私智道术裂而民散兮世已乆而莫制燕赵固多竒士兮仅有取其忼慨非天降大雅兮繄孰为之表砺圣垂法于春秋兮志虽微而可即士明经以致用兮义非后而不食征天人以为言兮明灾异之在辟引君致之当道兮情眷眷于悱恻嘉尧舜而乐三代兮得一士而不能用苟不用其亦已兮国无人而曷重黯质直而见惮兮弘饰诈而取宠用舍倒而莫察兮邪正溷而弥冗骍不中夫牺牲兮执鸾刀而荐犂登亵味以实瓉兮沥黄流而注兹竞刓方以为员兮攦榘矱而去之徒操末以齐本兮引绳墨而止之下皇皇而靡所骋兮上訑訑以为得孰好贤如缁衣兮孰恶恶如巷伯古固难于知人兮讵多欲而不惑庸俟时之见察兮庶师言之允一谓伊尹无以加兮虽管晏弗之及探渊源其尚眇兮又岂游夏之俦类何一低而一昂兮槩未量乎夫子之志曰正谊而明道兮不计功而谋利皦内顾而如斯兮揆王佐亦奚异俾诡遇以获禽兮固吾心之所羞比栁下之三黜兮由直道以事人百里之饭牛兮岂污辱而忘身道有时而诎兮亦有时而伸谅天命之未违兮独奈何乎生民

　　悯贞淑文　　胡翰

　　何斯世之昧昧兮耿独抱兹贞淑曰降命之自天兮固眇躯之所服肇两仪于厥初兮恒正位而并育矧夫人之伉俪兮岂云疏而异族昔结髪以承欢兮将偕老以为期忽恶笄之在首兮遂中道而弃之惟国有大事兮莫大于征伐之师既北面以奉命兮愿委质以驱驰冒白刃以争先兮惧不得其所死茍死弗慊于素兮又安足以痛毁相女妇之从夫兮醮一齐而不再力莫拯君之阽危兮虽独生其何待孙神之戍夏兮陈迎翣而捐躯高叡之丧赵兮秦瞑目而与俱卓怒行其威敎兮皇甫系而犹诟李断臂于逆旅兮负凝骸以贻后谅风猷之一致兮旷年岁而不可蔑袭芳菲以纫兰兮又佩之以双玦仰三辰之在天兮心炯焉其昭晰即所安而自得兮吾窃哀丈夫之非烈

　　懐龙门辞　　刘基

　　有美一人兮美且都靑霞为衣兮白云为裾被秋兰兮佩珣玗泰和与逰兮中黄与居瞻望弗及兮芳岁其徂山高水深兮道阻且纡安得羽翼兮致我与俱
　　有美一人兮美且仁自我不见兮不知几春仰玄穹兮盼参辰为合为离兮谁识其因青冥无阶兮江海无津安得羽翼兮致我与邻
　　有美一人兮在山中苍眉青须兮玉雪其容饮沆瀣兮食紫虹澡石泉兮洒松风邀初平兮从赤松超逍遥乐兮无穷安得羽翼兮致我与同

　　九叹九首

　　秋风起兮夕露溥浮云沈阴兮白日昼寒木叶落兮水泉干孤鴈鸣兮凄以酸揽余辔兮怅盘桓野萧条兮行路难豺狼骄兮狐兔顽兰蕙死兮荆棘蕃我欲奋飞兮无羽翰援雅琴兮发哀弹弦断絶兮涕汍澜
　　我髪种种兮飒如其稀我心伥伥兮忽若有遗过吾不能改兮徳吾不能知往者不可悔兮来者不可期进无益于世兮退将安归呜呼已矣兮吾寜不悲
　　天有田兮不可以耕山有龟兮不可以知咎征刈蒿以为梁兮削菌以居楹匠石却走兮工垂拊膺登高望逺兮观四瀛水东流兮日西倾般纷纷兮各有营我独展转兮从夜达明
　　风飘飘兮扬尘野寂寞兮无人舟何为兮山阿车何为兮水濵北望楚兮东望秦倒江河兮乱星辰天门窈窕兮重九闉愿有言兮逺莫陈虎豹颬兮为喜为瞋横流涕兮瞻苍旻心冯噫兮不能伸麋有角兮龙有鳞空山寂寥兮吾谁与邻
　　江无舟兮河无梁隰有荆棘兮而无稻梁鹰化鸠兮雀变隼狸为貙兮龙为蚓睠长顾兮情纡轸九疑高兮禹穴幽梧桐枯兮鳯不留山木惨惨兮呌鸺鹠鹄飞兮无所投云杳杳兮雨悠悠孰怀情兮知此愁
　　虎厌肉兮驺虞苦饥獭升堂兮麒麟受羁黄彛荐滫兮章甫承綦箾韶屏弃兮弦筦兠离指玉以为石兮削方以为规天不可问兮神不可咨繄彼之是兮而此之非有樗在林兮有栎在馗蓍龟孔昭兮勿远余思
　　今夕何夕兮天宇清歩逍遥兮仰观列星河汉皎兮北斗横悲风发兮候虫鸣林鸟起兮沙鸨惊长夜寥寥兮何人哭声怆怳悢兮不忍聴回身入房兮泪沾缨蛟虬偃蹇兮豺虎狞弧无弦兮车脱其衡知不可虑兮谁女令蹇淹留兮难为情
　　履霜思裘兮燠则弃之临河号舟兮济而置之不纲胡鱼兮不弋胡鹄翦薙杞梓兮索灌莽以取木捕猫乳鼠兮佥以为仁吠狗宵警兮行者怒瞋弹鸾飬枭莫知其咎斵冰以承宫兮曷云能乆长太息兮有所思林木动兮巢鸟悲山有藿兮园有葵心怀君兮君不知
　　秋天泬■〈氵寥〉兮百草黄蟪蛄悲吟兮朝荣有芳屣履起兮独彷徨心悠悠兮怀故乡原有栗兮隰有禾桂花红兮兰紫芽凉风动兮松栢馨流潦落兮水泉清蔬可茹兮秫可酒集乡里兮会亲友坐白石兮荫苍筠翫明月兮思古人鱼归渊兮狐首丘终余生兮安所求

　　招游子辞　　王袆

　　吾宗兄存诚甫名其斋居曰逺游昔者屈原放逐之余眇观宇宙欲制炼形魂排风御气浮游八极后天而终以尽反复无穷之世变故逺游之歌所为而作今存诚之有取于逺游也岂犹原之志欤予因反其意为辞以招之庶几其不骛于虚逺而为吾圣贤之归然宋玉景差大小招务为谲怪之谈荒淫夸艳之语今亦无取焉辞曰
　　逺游虽乐兮乐不可极只子兮来归无东无西无南无北只东方弱水舟辄覆溺只西方流沙车不可歴只北方大漠絶人迹只南方炎荒路险以棘只顾瞻四方蹙蹙靡所适只逺道虽乐将焉止息只子兮来归反吾故居只居尔之居复尔初只仁以为宅邃且虚只以礼为门义为涂只大中为室至和为厨只八珍竒味道之腴只文章灿烂锦绣敷只盛徳光华被厥躯只慈俭是寳谨蓄储只御以矩彟乘恕舆只子居其中乐有余只瞻前无邻后无虞只天君泰然静以舒只圣贤与处天为徒只洞视八荒眇一区只坐阅千古犹斯须只子母逺游苦驱驰只子兮来归反故居只

　　吊伍子胥辞　　髙启

　　覧勾吴之故墟兮灌莽郁其茏苁馆娃废而为沼兮岿伍胥之遗宫奚千祀而勿毁兮繄若人之死忠昔穷逋而渡江兮奋孤迹于羇旅既入郢而雪耻兮又栖越而攘侮使彼吴之强大兮非夫子而孰为何夫差之自喜兮遽忽戒而荒娱陈昌言之悃欵兮实不忍视国之阽危众以子为叵信兮肆谗辞之诋欺夫岂不能全身逺适以自庇兮顾先王之旧徳卒待陨而何言兮恨终不能寤君之嬖惑载鸱夷兮浮游魂惸惸兮在中流江神念子兮哀愤鼓洪涛于高秋嗟君子之出辅兮孰不愿为伊皋使言从而志行兮致雍熙之陶陶何龃龉而多患兮惟重华之不可以屡遭鄂侯诤而就醢兮龙逢谏而见屠盖自古而有之兮匪夫子独罹乎此辜身虽殁而义安兮又舎是将焉索彼循黙而茍容兮宁获免乎泚额想子犹念夫故都兮或乘云而来归顾荆棘之多露兮应揽涕而歔欷余亦何为而感慨兮惧直道之坠也聊陈词而表烈兮亦邦人之志也

　　云林辞（并序）　　苏伯衡

　　常人之情未有不好繁华而厌澹泊者也入山林而唯恐不深适江湖而唯恐不逺非抗志幽夐寄怀夷旷者孰能之六一居士曰钱塘四方之所聚百货之所交物盛人众为一都会而又兼有山水之美以资富贵之娯吾祖东坡先生以为吴兴山水清逺其民足于鱼稻蒲莲之利寡求而无所争宾客非有事于其地者不至焉是二邦固皆东南胜处而呉兴之境寛闲寂寞岂比钱塘之巨丽雄富哉崔彦晖氏钱塘人也顾去之而之呉兴营别业一区名之曰云林小隠于是乎侨焉此其以澹泊为乐而不夺于繁华之习为何如彦晖非抗志幽夐者欤寄怀夷旷者欤夫以端木赐之贤又有仲尼为之依归其于道徳之足贵纷华声利之不足尚固宜晓然若熏莸不待辨而孰去孰取也然交战于胷中犹且有所不免况彦晖当问学之士徇于外物而竞于邪侈之际乃能决于去就如此岂直异乎寻常之人而已使克推是志以学道其于去卑陋而趋高明也何难哉此余不识彦晖而信其贤因张尚礼之请本其情为赋云林辞曰
　　眷吾父母之邦兮乃赵宋之故都既美丽又富盛兮实东南之奥区众人胥此焉止息兮吾独曷为而去诸此富贵者所娱情兮虽信美不可以居矧吾舍之湫隘兮直阛阓而临通衢车尘滃若溽雾兮纷冉冉将浼予茍徘徊而不去兮几何不为逐臭之夫瞻彼乐郊兮震泽之墟俯苕霅之涟漪兮仰毗弁之郁纡前谽谺之絶壑兮后苍莽之平芜阡陌纵横以棊寘兮聚落交错若画图审面势兮构吾庐梁桂檀兮柱杉槠不雕不琢兮不丹青以涂擥薜荔以帡幪兮苔藓绣乎阶除列陵阜以为垣兮因涧谷而成渠长松巨竹兮森扶疎烟条雾叶兮蔚蔽亏夭矫缭纠兮若苍龙之垂胡棼丽披离兮若翠幄之流苏积雨之后日出之初山气泽气孰吹孰嘘排我檐楹羃我绮疏栖我几席袭我琴书始肤寸其来会兮旋波涛之巻舒乍奔腾以翕霍兮儵充塞而模糊何变化之奄忽兮茫洋莫辨乎四隅幻万象以一色兮覆六合而有余中长风之迅烈兮遂消液于须臾砉扫灭而无踪兮杳不知其所如但见山青青而林苍苍兮掩映湛湛乎之太虚吾危坐而睇眄兮増感慨以长吁曰宝莫宝兮贝玉金珠贵莫贵兮爵位名誉等浮云之不可把翫兮喟叹先圣其岂我诬胡彼昏之不觉兮争贸贸以犇趋况人寿之百岁兮犹过隙之白驹纵得之亦何补兮徒自黙而自劬吾于世兮复何需屑逐队兮竞驰驱聊敛退而从吾所好兮放浪肆恣于水澨山砠幸麋鹿之我狎兮喜鸥鸟之不我虞春草藂茂春华敷岩红涧緑张氍毹幽泉发窦疾以徐髣髴会朝锵珩琚娱耳悦目乐不可言兮世间埃壒何濡濡时招玄真子脍却赤鲤鱼相就东老旧酒垆既醉渉江弄芙蕖歌曰泽有荷渚有蒲荷为衣蒲为葅衣且食兮保我躯滞志释兮烦虑祛逍遥委蛇兮又何必访偓佺于蓬壶

　　吊茂陵文　　方希古

　　祗明祀而言旋兮指槐里以西征停策憇于道旁兮覩高丘之峥嵘即故老而讯之兮惟汉武皇之茂陵整冠裳而疾趋兮蹐遗庙以屏营凄风起于丛棘兮鼪鼯啸于幽茔慨雄心之靡托兮悲曼志之无成惟君皇之御极兮遘炎灵之方炽陋尧禹为未足遵兮卑祖武而弗肯继内瘠民以自殖兮外震威乎遐裔骋车辙于八荒兮候神人于海澨建千门与万户兮殚土木之奢丽希轩辕之腾化兮永傲睨乎斯世何盛业之易隳兮洪谟郁而难宣虽暂弱于羌戎兮生民疲弊而不痊竒祸机于巫蛊兮妃嗣丁毒而衔冤谅逞心于屠灭兮抑天道之致然辟土疆之宏廓兮曾玄宫之莫固赫兵革之繁庶兮委守卫于草露城阙之崇敞兮求断础而无所后宫之韶冶兮仅或传其冢墓像祈连以旌武兮想壮魄之已腐呜呼哀哉形必有尽兮孰不有亡匪君皇之独然兮尚奚为隠恻而回遑惟祈生之已甚兮或妖诳而过望谓长年而卒老死兮斯足垂戒于昬荒明固有所不达兮智固有所短伟才畧之英迈兮哲与愚其相半赖表圣而黜邪兮兼善悔而能断虽人恫而财竭兮终克免乎危乱悼往者之无知兮尚来者之可谏感盛衰之相袭兮仰昊天而永叹

　　退庵辞　　杨士竒

　　芝橑兮桂户山阿兮水澨云鳞鳞兮石磊磊交松萝兮延薜荔华芬芳兮袭予春之兰兮秋之蕙羌何为兮独往舒萧散兮泄泄念盛衰兮有时盍满盈兮豫戒抚年岁兮将晏日斯征兮月斯迈纷骎骎兮忘归余何为兮靡止揽吾辔兮旋轸返吾车兮旧里恬澹兮以休全之兮终始怀夫子兮高风邈游心兮千载

　　辞剑图辞　　胡俨

　　贯弓兮执矢望昭闗兮东驰思公子兮弗谖孰闵余兮渴饥旦暮兮以趋江之流兮清且涟漪彼遑遑兮求索渺浩荡兮何之累累兮遗孤心之悲兮莫予知风萧萧兮江日黄蘼芜绿兮杜蘅芳野阒寂兮无人怳四顾兮彷徨桂檝兮松舟儵泛泛兮中流羌余兮既济欲报兮焉酬宝劔兮陆离爰解赠兮莫我留执圭兮弗有顾百金兮何求江上兮丈人义重兮山丘抚新图兮増慨寄遐思兮千秋

　　氷雪轩辞

　　右春坊右谕徳兼翰林侍讲金公幼孜以冰雪名其轩君子有以知其素矣而或者弗察也故予为赋焉
　　余既好此竒服兮爰昭昭以自持厉洁清之端操兮将古人以为期廓壅蔽之黤黯兮披污秽而去之岁冉冉而易遒兮唯昭质其未沬际嘉时之晟明兮乘青云而上征凌天路以翱翔兮轶埃壒而抗旌朝吾游夫清都兮夕余憇乎扶桑凿琼枝以为食兮吸沆瀣以为浆秉余心之贞悫兮肆忞忞其曷已虽所处之固然兮亦率余之素履匪善吾弗好兮匪徳吾弗庸保厥美以上下兮暨予心之所同何时俗之多偭兮纷驰骋以自强汩汶汶而莫知止兮乃谓予为匪臧曰闷闷与昏昏兮孰万物之我先斯伯阳之为道兮夫子乃叹其贤何明哲以多智兮亦营营于土田后千祀而犹显兮羌孰得而舎旃硗硗易缺兮皦皦易污块独守以为姱兮何不改乎此度众欣欣以周容兮何吾与之寡也中怦怦以自信兮岂若是而舎也猗前圣之遐逺兮渺茫茫其何之余将就而问之兮质予行之所宜精専専而内凝兮神剡剡而外扬俄惝怳以流从兮忽超乎余有行驷玉虬以前导兮彼白虎为后驱邅吾道夫不周兮造颛顼之所居飘风荡而吹衣兮玄云翳其承宇冰峩峩以凝冱兮雪纷纷而交下炯皓曜以相射兮清气迫而袭余晃然令予开朗兮神萧爽而情舒命玄冥以导予兮谓余言之纚纚曰太素之淳懿兮斯为物之所始嗟人之生兮禀其淑灵理粹而纯兮气厚而清湛旦旦而弗亡兮岂庶类之可羣彼其谓子之不然兮夫岂守玄之子云殷汤之博大兮乃铭器而谆谆去旧染之垢污兮图皎然而日新孔圣之大成兮曰吾湼而不淄皜皜其不可尚兮亦秋阳而暴之相矩矱之在兹兮信舎是其焉求俗幽昧以眩惑兮吾于彼其何邮驾余辀以回转兮倐临睨夫旧居谨余辔而正策兮意扬扬以自虞积雪以为堚兮斵冰以为宇余固处此而不迁兮庶有勺于此世重曰结予心之耿耿兮増予思之悠悠清白以为服兮凭往则而信修道曼曼其超逺兮予曷日而忘之

　　吊余青阳李江州词　　周叙

　　元鼎兮沸扬典常紊兮不纲抚长剑兮横视屹江淮兮保障金戈兮铁马时不利兮摧伤宁甘心兮一死溅颈血兮清塘孤忠兮大节挺劲草兮秋霜正学兮雄词掞云汉兮天章赫青编兮伟烈配巡逺兮睢阳焕昭昭兮日月永千古兮争光
　　右余青阳
　　凝遥睇兮江州屹孤城兮上流吊英魂兮何在慨元政兮不修政不修兮佚游伟郡侯兮良筹训兵兮缮甲拥猛士兮貔貅羣凶张兮援絶天不祚兮奚尤临大节兮不夺凛劲气兮横秋匡庐兮峩峩渺大江兮悠悠君令名兮同永増余心兮顿忧
　　右李江州

　　竹坡辞寄金川萧乐善　　刘定之

　　莽落木兮萧森风不止兮叶琤琤夕阳没兮回光见逺岫兮何千层我之怀兮既悲况所思兮系之竹坡兮何所吹秋籁兮参差美人兮在其下文葱蒨兮怀幽雅荫清阴兮以憇握琅玕兮盈把岁云暮兮霜霰寒君不来兮行路难浮云东征兮不可攀倐变化兮成素鸾就君之竹兮栖缥缈永今夕兮以盘桓

　　明文衡巻三

　　●钦定四库全书

　　明文衡巻四

　　（明）程敏政 编

　　○乐章

　　拟祭告天地乐章（凡十三）　　梁寅

　　礼局中承诏分撰郊社宗庙乐章故有此作其音调乖戾虽不可被之筦弦然出于上命不敢弃其草谨录藏之
　　迎神
　　天道大矣物繇以生地道广矣物因以成惟鸿恩是资惟禋祀是明神之格兮瞻缤纷其并迎
　　奠玉币
　　奠以嘉玉栗而温兮荐以重币焕其文兮庶鉴兹哉斯礼之存兮
　　奉牲
　　既虔我祀既具我牲角贵茧栗心之诚有苾其芬于豆于登五音会合和而平
　　上帝酌献
　　仰明明瞻巍巍如事父栗以夔物莫称徳曷报之酌用陶匏斯其宜
　　地祇酌献
　　势广厚徳含弘五行具百物生承天之施功之成何以报贶醑惟馨
　　上帝亚献
　　父事惟天格神以心赫赫在上洋洋若临乐既具止有锵其音酌言再之庶明明之降歆
　　地祇亚献
　　母事惟地物无不载九谷既登百货是赖罔敢烦而渎罔敢忽而怠昭兹嘉贶沛兮未有艾
　　上帝终献
　　礼行匪懈祀事孔明瑶席菲菲华镫煌煌丰我粢盛洁我豆觞阴阳之和邦家之昌
　　地祇终献
　　六府孔修生我兆民富媪之功陆海之珍洞洞属属清醑以陈所佑维徳祯祥其臻
　　分献
　　鸾舆下临从百神金支秀华耀五云坛峨峨灵欣欣位以序列享明禋
　　彻爼
　　礼严厥初尤慎乎终彻以示敬仪雍雍嘒嘒管箫五音从
　　望燎瘗
　　在缫（早）维玉在篚维币礼从厥初乃燎乃瘗疑立以瞻匪终怠
　　送神
　　神飙若驰矞零上翔苍龙并腾车以行顾兹瑶坛兮尚有荣光

　　拟朝会乐章屹（凡十二首）　　王景

　　天命有徳之舞
　　嘉禾进
　　堪舆寜叶气蒸万彚茁嘉禾生祥飙瑞露凝光精一茎九穗有三登田畯骏奔进天廷荐宗庙将徳馨时和岁丰乐太平乃知天子在树徳云龙风虎开休祯
　　野茧成
　　瑞道昌至治明万化滋植盈八荒猗欤野蚕集我条桑载生载成以玄以黄以登于明堂至和磅礴黼黻文章缫为五采丝上补虞舜裳
　　驺虞献
　　驺虞至周服至仁表天造饥不食生畜行不践生草圣皇御宸极徳泽被枯槁林邑神圣初召南风化首迈遐躅前无偶启贞符垂沐乆
　　神龟呈
　　箕畴演洛之灵玄龟出圣之征皇孝理表八纮役五神策六丁胤五总符十朋介金石利永贞天子九九八十一万岁寿与天齐并黄河清
　　黄河清
　　七百里水精宫下见底圣人在位天心合并六合澄清万国文明捐杂佩兮蒲津遗玉玦兮龙门川后跪而陈辞兮锡蕃厘于圣君
　　四裔来
　　天子践阼宏拓皇谟义声翕沓阴肃阳嘘东欵扶桑西徼余吾瀚海祝栗统为一家绳牵索引咸傅于都莫不震慑天休涵濡■〈犭先〉■〈犭先〉狉狉以拱宸枢玉帛匪颁王会有图万岁千秋协我贞符
　　明徳新民之舞
　　黄河澄清
　　圣人召和黄流献奇澄波清且涟漪歕薄龙门震荡坤倪万雷呿张光烛化机上下一碧机动天随天启圣神河水为清天启圣神治化底成圣徳天齐造化降精圣徳天齐心与道凝万国一统圣圣相承
　　嘉禾同颕
　　祥开函宇地出嘉禾端倪叶应大瑞是荷同颖异亩瑞协周家以濯仁风以昭泰和惟皇忠厚被草木懋昭大道同变化是知圣心能致和上与天运同亨嘉
　　庆云成彩
　　徳动天鉴庆云呈祥纷为华盖烨为天章郁郁芬芬叆叆茫茫映日烜彩随风飞扬昭回丽河汉覆焘弥下方神圣扬清芬溥畅融天光
　　龙马来廷
　　天之驷龙之媒产大宛征渥洼追流星籋天街汗流赤心九垓厯闾阖观玉台西风十二闲争称龙马来蹴踏五云暖神光夜昭回詄荡荡天门开
　　丼露降祥
　　和气叶丼露凝陋宝瓮轶金茎厌厌浥浥穰穰荧荧而于灿其英如饧如饴如珠如脂不随日以晞天子神圣与天合徳至和攸绎以濡天液天子圣仁与天同甄至和氤氲以播灵芬瑞应之彰有苾其芬于万斯年受天之庆
　　四裔咸宾
　　圣皇御天治化攸甄文武并用其几孔神极日月之所照莫不献贽而效珍普天率土悉妾悉臣环拱北辰以沐至仁徳懋被乎曶爽声敎暨乎八夤陋汉唐之用师侈成周之王会其道斯何王者无外

　　拟朝会乐章（凡二十六首）　　顾禄

　　升座　　乐奏泰安之曲
　　金门洞开宝座尊崇煌煌龙衮穆穆圣容俯临万国髙拱九重臣民称贺玉帛来同
　　公卿八门　　乐奏治安之曲
　　万乘天临千官景从济济卿士秩秩王公簉班鸳鹭接武夔龙同心协徳永効公忠
　　上寿　　乐奏寿安之曲
　　天眷圣皇应运开基尊临大宝抚有华夷武功底定文
　　徳弘施微臣曷报仰称寿巵君亲之重实为臣纲至尊至敬着在天常仙韶按曲玉醴浮觞载伸华祝万寿安康
　　举酒　　乐奏嘉禾之曲
　　有美嘉禾勃如云兴一茎九穗异畆同荣至和所召盛徳之征厉诸郊庙用庆丰登
　　乐奏卿云之曲
　　天上垂象着于卿云九苞鳯彩五色龙文迎风郁丽映日絪缊有征斯应实惟圣君
　　乐奏紫盖之曲
　　圣人受命紫盖呈祥亭亭锦覆灿灿霞张天中屹立云际飞扬眷兹灵佑国祚隆长
　　乐奏彤旗之曲
　　在昔征伐旗纛为先仰惟圣朝着象于天彤竿对峙赤羽文鸾克敌之应万方归焉
　　乐奏神芝之曲
　　后祗效徳神芝挺生灼灼三秀濯濯九茎紫蕤绚彩绿叶敷荣愿着声歌播于大廷
　　武功之舞
　　圣主承天运临濠树义旗万方思洒日一剑奋兴时采石方收捷金陵即驻师神机安可测建此万年基大命归真主羣心属至尊神功参造化英略定乾坤永洽雍熙治弘惟旷荡恩华夷俱奉贡冠带入天门
　　六成
　　江汉亲征日风云睿算中六师方奋武孤寇已潜踪矢石飞星急楼船烈火攻兴王天已祚次第靖群雄
　　万乘龙飞始东吴尚陆梁天兵将问罪骄虏敢称王负固三时乆终成一战降山河畿甸接表里壮金汤
　　陜右遗枭獍山东据虎狼神威方逺及小丑孰能当饮马黄河上观兵华岳傍来苏人望切载道献壶浆
　　王师若时雨随地霈恩波东浙争归欵南闽已戢戈山川回正气田野起讴歌一洗兵尘净羣生乐泰和
　　巴蜀虽云险区区在一隅偏方宁自守逆竖谩狂图正类蛙藏井眞成虎负嵎神兵飞渡入俄报定成都
　　大将承王命长驱向北征挥戈清朔土按辔下邉城图籍登天府车书混玉京从容归奏捷万姓共欢迎
　　文徳之舞
　　一统皇图大三阳泰运开王侯鸣佩入蛮貊献珠来瑞霭腾金阙祥云护玉阶太平人物盛鼔舞乐春台
　　鸡鸣欲曙天冠盖集羣贤拜舞瞻龙座欢愉侍御筵玉杯传法酝仙乐奏宫悬愿祝君王寿齐称亿万年
　　六成
　　五彩眩晴虹神都王气锺石城严踞虎锺阜郁蟠龙宫阙天光近金汤地势雄四方均贡赋万国敬来同
　　皇朝崇祀典圣主毎斋心天地严昭格神祗肃降临牲牢歆大享金石奏清音三献精诚至端知锡福深
　　创业知非易图安念守成帝心常简注皇业在经营修徳承天意推诚轸物情一人恢大业万国仰升平
　　盛典稽前古皇心协至公建储安国本裂土锡王封玉册加殊礼金支衍大宗羣臣无以赞三祝但呼嵩
　　宵旰思贤切旁求满四方山林登隠逸朝野庆明良际遇风云会瞻依日月光同心匡盛治竹帛永流芳
　　中国圣人兴羣方仰大明海波俱帖息年谷屡丰登玉帛来诸国梯航贡上京臣民咸舞蹈万岁贺朝廷
　　还宫
　　洪惟圣主端冕凝旒高跻舜禹逺迈殷周功成治定礼备乐修受天之祜万岁千秋

　　补雩坛祝舞歌辞　　宋濓

　　周官有司巫掌羣巫之政令若国大旱则师巫而舞雩汉法夏不雨祀灶毋举土功更火浚井暴釡于坛杵臼于术为四通之坛于邑南门外方七尺植赤缯七其神蚩尤祭之赤雄鸡七玄酒具清酒搏脯祝齐三日服赤衣拜跪陈祝辞以丙丁日为赤火龙一长七丈又为小龙六长三丈于南方皆南向壮者七人皆齐三日服赤衣而舞之司空啬夫亦齐三日服赤衣而立之凿社而通之闾外之沟取五虾蟇错置社之中池方七尺深一尺酒脯祭斋衣赤陈祝如初取三岁雄鸡猳猪燔之四通神宇令民阖里南门开里北门幸得雨报以豚一酒盐黍财足以茅为席然周制乆废典午以降汉法亦不行而祝辞尤阙岁丙申夏旱羣巫雩于山川之神予既书其事授之复补其辞使巫歌舞焉
　　于泰鸿冒下民动以化时屈伸煜朱鸟万物甄亢则害阳毕屯土膏耗蓊欲痻田畯奔势维礥坛四通僾明神神中临勃如烟
　　鬯嘉锡灿若罗茧握荐豕炳膋萧灌郁金菊芳■〈艹赤〉气上延合溟漻洞五精贯八幖茫无外莽翛翛门沆砀驾以猋俯下土无不钊
　　郁行风羽轮翔玄黄变惨复爽众嫭集亢景章薆然存索之亡烁阴明回丛阳符翘襟逝弗忘崇明禋成穑功慿绀筵严以卭
　　应上公与天通植赤缯骖红龙左列缺右丰隆流火降巨若鸿鬼妇刘散为风洒灵注徧四封函斯活颖茸茸众维鱼兆已从
　　融祉晖毓宵氓甫田阜物豫成风平平绰以行人旉与鬼肹蠁耿曜振霈充盈神心畅乐茫良四■〈宀禹〉绥万国洋洽大康庆昭膺

　　广汉难辞　　宋濓

　　难古礼也周人三时皆行之春冬之季难难阴气也仲秋之月难难阳气也盖二气或佚厉将乘之为灾故难以止焉其制命方相氏帅百隶索室驱疫以逐之又磔牲以禳四方之神汉袭周制而其仪加详选中黄门子弟百二十人为侲子赤帻皂制执鼗方相黄金四目蒙熊皮玄衣朱裳执戈扬盾十二兽有衣毛骨中黄门行之冗从仆射将之以逐恶鬼于禁中夜漏上水朝臣会侍中尚书御史谒者虎贲羽林郎将执事皆赤帻陛卫乘舆御前殿黄门令奏曰侲子请备逐疫于是中黄门倡侲子和其辞凡八十言继作方相与十二兽儛讙呼徧前后省者三持炬火送疫出端门门外骑士以次传火弃雒水中自汉至今朝廷之难虽废而民间犹有存者先腊一日巷萌社隶饰鬼神貌御五色龙虎文衣巡门击鼔而难之予恶其言鄙亵因疏古者用难之意复广汉辞使习焉其辞曰
　　阳阴乘化左右而行日歴昴毕得积尸大陵其气勃芒更渉虚危坟墓西司鬼官攸房厉附强阴而降于衅殃咨尔十二神宣其威良猋突剑亢胇胃食虎甲作食■〈鬼彡〉雄伯食鬽腾简食不祥搅诸食咎伯竒食梦祖明强梁共食磔死寄生委随食观错断食巨刳其肾肠穷竒腾根同享于蛊毋使害伤咨尔十二神鍜尔戎兵出■〈车巛〉四方吮厉之■〈亡上皿下〉以代酒浆解厉之肌以克糗粮丝厉之腱织以为衣裳斥除慝阴畅回明阳乾坤载清物楙民卭惟尔神之功神或不蘉上帝是明急急如律令

　　铜井迎送龙辞　　唐肃

　　伐鼓兮吹箫迎我龙兮山椒龙之都兮何所泉渊渊兮石为戸扣龙车兮乞灵龙不出兮我心若酲我心若酲兮龙宁弗闻
　　我扣龙兮龙恤风旋波兮龙出龙之出兮福予变旱烧兮为澍龙为澍兮我弗饥返山椒兮云旗风冷然兮龙之归

　　迎日辞

　　鳯炙兮麟脯瑶席兮桂爼乐万舞兮如云吹笙竽兮龙二女旌孑孑兮载以舆六苍虬兮歴天衢云霈兮夜未艾执长辔兮乆相待

　　代祀汉光武皇帝辞　　刘定之

　　汉光武皇帝享国余三十年垂綂过二百年祀典越千数百年而弗替何其盛哉窃尝以为武功文治帝者之所难兼自汉诸帝言之武无竞于高祖而以在位日浅故不暇给于文文莫懿于太宗而以继体守成故无所事于武兼之者帝也至其量时度力闭关却质置孝武之功于度量之外明慎政体总揽权纲包孝宣之治于范围之内帝之所就出乎汉诸帝之右有若此者则其盛也不亦宜乎惟圣天子重登大宝祭告于帝而臣实来供事爰述其槩而系以辞曰
　　木苍苍兮山风妥玉体兮充宫皇灵兮如在亘古今兮曷穷杳南巡兮舂陵旧乡过故都兮洛之阳复北返兮至兹税龙驾兮徜徉鉴芳洁兮禋祀飘何往兮瑶空无际夜阑兮天汉横烱参旗兮斜曳皇应侍兮上帝之所永锡福兮圣世

　　○琴操

　　飞泉操　　宋濓

　　浦阳玄麓山有飞泉濂与郑原先生数观之造飞泉操鼓之琴书诸崖石其辞曰
　　飞泉兮浏浏洗耳固非兮谁饮我牛覆谓我污兮移彼上流具人之形兮奈何忘人之忧

　　琴操二首

　　客有吏于海东者以能击贪暴闻然终用是受诬呕血死予友胡征君为着哀辞一通予读之甚悲窃取其意作哀海东伤妷女二操使善琴者弹而和之客之鬼或有知则其郁郁之气庻几少伸矣乎辞曰
　　我哀东海而思之苦彼何人斯猛噬如虎我不击之我民之忧纵不我与覆以我为仇苍天虽高寃其有极非血之呕曷明心赤泱泱大风沉沉寒泉舍旃舍旃我尚何言
　　右哀海东
　　有妷者女颜如舜英诋我以丑我其何伤眩白为黒古亦多有自尤不遑敢谁之咎黄鹄飞来其音誾誾我心茍安何戚弗欣天上地下命也奈何命也奈何焉知其它
　　右伤妷女

　　思沂操　　胡翰

　　曾氏有居越者睠焉不忘曾之旧乡余以圣贤之道不下带而存也作思沂操以广其志云
　　沂之水兮泱泱曷不归兮以浣我裳我思兮孔长沂之水兮湜湜曷不归兮以沐我徳我思兮心恻沂可思兮亦可泝予鼔而舞兮喟吾之与兮

　　风雷引

　　烈烈兮轰轰为飙兮为霆迅发兮震惊薄太虚兮下上声谓天懠兮孔仁孰司柄兮赫厥灵民无愕兮载宁威既扬兮沛泽零

　　在陈操　　刘基

　　彼山有扬兮彼隰有栩彼路斯何兮孔棘且阻玄云杳冥兮不日以雨重华寂寥兮谁与晤语茫茫九州岛兮孰为予所龟蒙无人兮驾予归处

　　古琴操　　王祎

　　春秋时晋大夫有从事于外而不得飬其母者作皇天操
　　皇天至仁冒下土兮林林总总各获其所兮我独何为不得以养其母兮育我鞠我亦已太苦兮养之弗时我何为者兮自我徂征离此膝下兮有食孰以食疾痛其孰摩抚兮我之念母心焉如缕兮母之念子亦岂宁处兮皇天之毒我其终我祜兮
　　右皇天操凡十韵
　　战国时楚臣有忠其君而被窜逐者作江汉操
　　江汉滔滔曰注于东只岂惟江汉百川朝宗只臣之事君所尽者忠只臣忠之尽见谓为狂只我君圣明如日正中只岂弗臣察其或未遑只抑臣实有罪盍反诸躬只自今以往矢益竭衷只臣虽身逺臣心上通只臣心之通君终臣容只谓臣不信江汉其同只
　　右江汉操凡十一韵

　　广琴操十首（并序）　　朱右

　　操者操也君子操守有常虽穷阨犹不失其操也其音节固古诗骚辞之体然诗以兴骚以怨操以操作广琴操广云者题义因韩子之旧也
　　将归操
　　孔子之赵闻杀鸣犊作
　　河之深兮谁将厉之河之浅兮谁将掲之河洋洋兮不我济之竭泽以渔兮蛟龙辟之覆巢殀胎兮鳯凰去之夫人有知兮予实类之九州岛博大兮将予遂之
　　猗兰操
　　孔子伤不逢时作
　　习习谷风以阴以雨岩穴幽阻谁其晤语猗兰之芳烨烨其光不我佩服昊天孔明子如好修维我之求子如不好于我何邮
　　龟山操
　　孔子以季桓子受女乐谏不从望龟山而作
　　维龟有山造初鸿蒙自龟之东淮夷来从膏泽既施草木实多周公上天奈龟山何
　　越裳操
　　周公作
　　天之聪兮聩聩其音天之明兮窅窅其深天之仁兮实临下民文王在上兮于穆不已浩浩其天兮时旸时雨越裳来臣兮万物斯覩
　　拘幽操
　　文王羑里作
　　羑之阴兮罘罘羑之室兮幽幽嗟室之人兮为死为囚匪维伊愆兮实我之邮日月有明兮容光弗留
　　岐山操
　　周公为大王作
　　自邰有家于夏之先克承弗怠瓜瓞绵绵开我邠宇衍我宗禋嗟狄之人敢乘以奸彼岨矣岐将遂于迁既有我土毋戕我民
　　履霜操
　　尹伯竒无罪为后母譛而见逐自伤作
　　驱车驱车车行无迟儿在中野父宁不悲驱车驱车车行无违儿当有母孰使儿饥天生众民罔不同仁风雨霜露实活我人民生有知以顺天赋
　　雉朝飞
　　操牧犊子七十无妻见雉双飞感之而作
　　雉于飞山之陲孤雄啄羣雌随雉于飞音下上阴阳和鸣声畅胡我人朝出薪入无家徂岁年
　　别鹄操
　　商陵穆子娶妻五年无子父母欲其改娶其妻闻之中夜悲啸穆子感之而作
　　黄鹄双飞朝随暮归山川悠邈不女乖离今当乖违且复徘徊女啄女饮毋使女悲
　　残形操
　　曾子梦见一狸不见其首作
　　狸维兽不见其首我梦之形吉凶曷究式协于占载观其繇曰修尔躬自天之佑
　　望归操
　　高启哀周复子死于虎而作
　　儿旦而出于山之麓兮儿夕不归在虎之腹兮我往无所榛蒙茏被谷兮嗟尔耽耽弗食我豕犊兮穴亦有子胡宁使我独兮

　　明文衡巻四

　　●钦定四库全书

　　明文衡巻五

　　（明）程敏政 编

　　○表笺

　　乙巳年贺千秋节表　　朱模

　　五百年有王者兴适当今日千万岁愿圣人寿茂对昌辰天地协祥臣民交庆中贺继天立极敛福锡民应祷而生弥诞神光之室乘时而起肇基王气之都是皆天眷之所隆夫岂人谋之可致故十载克成乎大业而四方益阐于丕图江汉既已朝宗闽广固宜职贡余浙正须秉麾而顺边淮岂待仗钺而从盖将北定乎中原抑宜八承乎正统一人有庆万福攸同某等逺牧虎藩遥瞻象魏莫克对紫宸而拜益深拘丹悃之诚航海梯山重译悉图于王会普天率土三呼咸比于华封

　　代翰林院劝进表　　苏伯衡

　　伏以缵百王之正统莫大乎宅尊得万国之驩心宜先于建极盖惟体元而居正斯足应天而顺人是以高帝开基甫四载而即位于汜水世祖兴复仅一年而践祚于鄗南虽远畧之不遑而丕称之是讲义有攸当道在随时中谢钦惟躬膺厯数之归徳合乾坤之大玄符颛握江左首平黄钺再麾浔阳遄定僣伪兼收于汉孽提封奄奠于樊襄来享来庭南交广西陇蜀于疆于理左濠泗右河淮含齿食毛者咸怀傒戴阻兵恃险者悉就诛擒推圣人兼爱之心委上将専征之任义旗所指羣帅之内附肩摩仁闻所孚连城之欵降踵至盖师出以律而民遂其生斯不战而屈人故大悦而归已今则士诚枭首于阙下会稽通籍于域中弓矢永櫜舆图载辟此皆二仪协赞以申保佑之休百神効灵以开混一之运丰功盛烈之着揆诸二帝则已多大宝鸿名之膺质诸两汉则已晚是虽圣明谦让之节夫岂幽显仰望之情臣念眷命不可乆违讴歌难以固拒輙陈愚恳冒渎宸严伏望仰体天心俯从人欲特颁明诏俾择良辰讲其礼而正其名以其徳而居其位则郊庙社稷万灵永有所主华夏蛮貊亿载得以承事

　　国子学贺登极表

　　宝厯在躬应千龄之上圣瑶图启运得百姓之驩心临御云初讴歌为盛中贺钦惟聪明天纵刚健日新仗尺劔以定羣雄道符汉祖歴一纪而成大业功迈唐宗陶匏茧栗以蒇事而上帝时歆诗书礼乐以造士而下民祗若风行雷动敷治象于多方春育海涵播仁声于庶类仰正綂之诞绍知景命之永延凡在生成罔不庆赖臣等获观巨典幸际昌期车同轨书同文行同伦致治恭陈于善颂党有庠术有序国有学敷言愿赞于成能

　　代翰林院贺登极表

　　皇穹垂佑诞锡贞符哲后挺生丕承正綂华夷永赖臣庶均驩中贺钦惟匹马渡江六龙御极大明建国八綖咸囿于照临洪武纪元九域同归于戡定于昭骏烈有赫鸿猷臣等仰沐恩波叨居翰苑云从龙风从虎幸逢千载之昌期河出图洛出书愿启万年之文运

　　代中书省贺平杭湖秀越表

　　伏以近悦远来率土归圣人之徳南征北伐无敌为王者之师适瞻齐斧之特班遄见捷书之洊至羣情胥庆一统维期中贺臣闻高帝开基载兴齐楚之役太宗启运复加充窦之诛夫欲和众而安民则必兼弱而攻昧事非得已兵不留行兹盖伏遇皇帝陛下智勇自天聪明冠世廓清区宇畨禺衣被乎恩光循抚遐荒僰道上供其方物顾兹浙右尚阻华风爰致斯赫之威用副傒苏之望收海阳以遏其冲要定秦邮以捣其腹心濠梁泗水举若摧枯临淮寿春取如拾芥计益穷而负固地逾蹙而偷生宸虑弥切于解悬戎车遂勤于再驾势成犄角人効智能引领义旗亲党之投戈恐后允怀仁闻谋臣之稽颡争先苕霅首平吴松继下齿钱唐于郡县登会稽于版图昆山传檄而从距牙斯拔■〈木嶲〉李摅诚而附藩屛悉空叛将就磔于藁街禁旅环攻其外郭兹虽天眷实出庙谟殱厥渠魁伫看虞之不腊维其士女幸覩尧之授时臣等叨列星垣获观露布烟火万里式歌神武之功干羽两阶永底文明之治

　　代秦王府官谢表

　　伏以诞膺景命开车书一綂之基众建懿亲为宗社万年之计兹肇开于土宇遂董正于宫寮中谢臣厯观夏商以及周汉方其授茅土于子弟孰不任忠良为股肱盖凡前后左右之人罔非吉士则得修齐平治之术斯为令王今神圣之膺图仰皇王而取则方立经陈纪之始为宗子维城之规况秦国四封奄有闗内而形势百二在其域中府署之开傅相之设固将藩屏帝室岂惟保佑王躬宜得重臣以申器使臣等经文纬武才不及于曹参博古通今学有惭于贾谊夫何侥幸乃辱甄收此盖伏遇覆载等乎乾坤将曲成于庶物高明齐乎日月靡求备于一人斯朽钝之微踪亦叨尘于华选臣敢不虔恭夙夜茍非唐尧虞舜之道焉敢陈秪遹训谟罔俾河间东平之贤専其美

　　进大明律表　　宋濓

　　臣闻天生烝民不能无欲欲动情胜诡伪日滋强暴纵其侵陵柔懦无以自立故圣人者出因时制治设刑宪以为之防欲使恶者知惧而善者获宁传所谓狱者万民之命所以禁暴止邪飬育羣生者也譬诸禾黍必刈稂莠而后苗始茂方于白粲必去砂砾而后食可飡茍梗化败俗之徒不有以诛之虽尧舜不能以为治夫自轩辕以来代有刑官而五刑之法渐着其详弗可复知逮魏文侯师于李悝始采诸国刑典造法经六篇汉萧何加以三篇通号九章曹魏刘劭又衍汉律为十八篇晋贾充又叅魏律为二十篇唐长孙无忌等又取汉魏晋三家择可行者定为十二篇大槩皆以九章为宗厯代之律至于唐亦可谓集厥大成矣洪惟皇帝陛下受亿兆君师之命登大宝位保乂臣民孳孳弗怠其训迪羣臣谆复数千言惟恐其有犯慈爱仁厚之意毎见于言外是大舜惟刑之恤之义也矜悯愚民无知陷于罪戾法司奏谳辄恻然弗宁多所寛宥是神禹见辜而泣之心也唯贪墨之吏承踵元弊不异白粲中之砂砾禾黍中之稂莠也乃不得已假峻法以绳之是以临御以来屡诏大臣更定新律至五六而弗倦者凡欲生斯民也今又特敕刑部尚书刘惟谦重会众律以协厥中而近代比例之繁奸吏可资为出入者咸痛革之每一篇成辄缮书上奏揭于西庑之壁亲御翰墨为之裁定由是仰见陛下仁民爱物之心与虞夏帝王同一哀矜也易曰山上有火旅君子以明慎用刑而不留狱言不可不谨也书曰刑期于无刑言辟以止辟而民不敢犯也陛下圣虑渊深上稽天理下揆人情成此百代之凖绳实有易书之奥旨行见好生之徳洽于民心凡日月所照霜露所坠有血气者莫不上承神化改过迁善而悉臻雍熙之治矣何其盛哉臣惟谦以洪武六年冬十一月受诏明年二月书成篇目一凖之于唐曰名例曰卫禁曰职制曰戸婚曰廐库曰擅兴曰贼盗曰鬬讼曰诈伪曰杂律曰捕亡曰断狱采用已颁旧律二百八十八条续律百二十八条旧令改律三十六条因事制律三十一条掇唐律以补遗一百二十三条合六百有六分为三十巻其间或损或益或仍其旧务合重轻之宜云谨俯伏阙廷投进奉表以闻臣等诚惶诚惧稽首顿首谨言洪武七年某月某日具官臣某等上表

　　进元史表

　　伏以纪一代以为书史法相沿于迁固考前王之成宪周家有监于夏殷盖因巳往之废兴堪作将来之法戒惟元氏之有国本朔漠以造家用兵戈以争强并部落者十世逐水草以为食擅雄长于一隅逮至青吉斯之时大会鄂诺河之上始尊位号渐定敎条既近取于奈曼复远攻于回纥渡黄河以蹴西夏踰居庸以瞰中原太宗继之而金源为墟世祖承之而宋箓遂讫立经陈纪偃武修文肆宏逺之规模成混一之基业爰及成仁之主见称愿治之君唯祖训之式遵思孙谋之是遗自兹以降聿号隆平丰亨豫大之言鼔倡于天厯之世离析涣奔之祸驯致于至正之朝嬖幸蛊惑于中权奸蒙蔽于外汉网祗因于疏阔周纲遽至于陵迟风宪皆为不捕之猫将士尽成反噬之犬由是羣雄角逐九域瓜分风波徒沸于重溟海岳竟归于真主中谢钦惟皇帝陛下奉天承运济世安民建万世之丕图绍百王之正綂大明出而爝火息率土生辉迅雷鸣而众响微鸿音斯播载念盛衰之故即推忠厚之仁佥言实既亡而名亦随亡独谓国可灭而史不当灭特诏遗逸之士欲求议论之公文词勿至于艰深事迹务令于明白茍善恶了然在目庶劝惩有益于人此皆天语之丁宁愈见圣心之广大于是命翰林学士臣宋濓待制臣王祎儒士臣汪克寛臣胡翰臣宋禧臣陶凯臣陈基臣赵埙臣曾鲁臣赵方臣张文敏臣徐尊生臣黄箎臣傅恕臣王锜臣傅着臣谢徽臣高启分科修纂故上自太祖下迄宁宗靡不网罗严加搜采恐翫时而愒日每继晷以焚膏故于五六月之间成此十三朝之史况往牒舛讹之已甚而他书参考之无慿虽竭忠勤难逃踈漏若自元綂已后则其载籍无存已遣使而旁求俟续编而上进愧其才识之有限弗称三长兼以纪述之未周殊无寸补臣濓忝司钧轴幸覩成书信传信而疑传疑仅克编摩于岁月笔则笔而削则削敢言褒贬于春秋仰尘乙夜之观期作千秋之鉴所撰元史纪三十八巻志五十三巻表六巻传六十二巻目录二巻通计一百三十万六千五百余字谨缮写成百二十册随表上进以闻

　　谢恩表　　刘基

　　伏以出草莱而遇真主受荣宠而归故乡此人人之所愿欲而不可得者也中谢钦惟皇帝陛下以圣神文武之姿提一旅之众龙兴淮甸扫除羣雄不数年间遂定中原奄有四海神谟庙断悉出圣衷舜禹以来未之有也臣基一介愚庸生长南裔踈拙无似其能识主于未发之先者亦犹巢鹊之知太岁园葵之企太阳以管窥天偶见于此非臣之知有过于人也至于仰观干象言或有验者是乃天以大命授之陛下若有鬼神阴诱臣衷开导使言非臣念虑所能及也圣徳广大不遗葑菲逺法唐虞功疑惟重之典锡臣以封爵锡臣以食禄俾臣回还故乡受荣宠以终其天年臣窃自揆何修而膺此犬马微忱惟増愧惧已于洪武四年二月初四日到家谨遣长男臣琏捧表诣阙拜谢圣恩臣基无任激切屏营之至谨奉表称谢以闻

　　封建亲王贺东宫笺　　高启

　　监国抚军乆系兆民之望建邦作辅大颁同姓之封隆典式修舆情均庆恭惟皇太子殿下地居震长道合干刚孝奉两宫每问安于晓寝友怀诸弟共讲学于春坊既膺主鬯之崇复举分茅之盛本支茂衍宗社奠安某等忝预台司敢伸贺悃河如带山如砺永存万世之传日重光月重轮敬上千秋之祝

　　进千家姓表　　吴沈

　　臣沈等言臣闻古者天子建徳因生赐姓胙土命氏此姓氏所由兴也三代以前有姓以别婚姻氏以辨贵贱所由来尚矣三代以后姓氏寖广推原其始有以帝王名号为氏者有以王父字为氏者有以所生之土为氏者有以官有以爵及谥为氏者有以所封之国若邑若乡若亭为氏者有以技以物为氏者故往往姓同而氏则分年代既逺族类益繁于是以氏为姓而索之族矣厯汉唐宋元生齿之盛不可算计又有以部落为姓者有因功赐姓者有因过因事因刑改姓者有避讳避仇避难避嫌改姓者有慕前贤名字冒姓者有音讹及音同文异或文同音异转姓者有省文省言转姓者其区分类别不可胜纪前代虽有氏族志等书流行于世类皆搜罗未尽互有详略识者病之恭惟皇帝陛下诞膺天命混一区宇车书万里薄海内外遐陬僻壤咸沾沐圣化安土乐生黎庻阜蕃又非前代之比臣等谨稽诸史牒质之图籍旁搜博访类萃成编约为韵语凡为姓一千九百六十有八名曰千家姓缮写呈上极惭肤浅未能悉备万几之暇得赐覧观刋布四方以便初学习读天下之人有以知圣朝土地广大人民众盛恩徳深厚而思各保其族于悠乆以同跻仁寿之乡也洪武十四年五月朔日翰林编修臣吴沈典籍臣刘仲质臣吴伯宗等诚惶诚恐稽首顿首谨言

　　进实録表　　解缙

　　奉天辅运推诚宣力武臣特进光禄大夫左柱国太子太师曹国公监修国史都总裁官臣李景隆等诚惶诚恐顿首上言圣人受命启万世之鸿基史氏纂书示百王之大法是故尧舜之事载之典谟文武之政布在方册俾文献之足征实古今之通议矧创业垂綂者皆在于贻谋而继志述事者敢忘于纪载铺张极盛之闳休扬厉无穷之伟绩厯选前闻之作允为逹孝之规钦惟大明太祖圣神文武钦明启运俊徳成功綂天大孝高皇帝应千年之景运集羣圣之大成天命眷顾之隆起徒歩不阶于尺土人心向服之诚未三年已定于京都龙飞云从而华夏蛮貊罔不率俾日照月临而山川鬼神莫不攸宁有过化存神之妙有绥来动和之应英杰不期而会遐迩不令而从尽收当世之贤才大拯生民于水火羣雄归命者不戮一夫元主遁荒而礼遣其嗣四方幅员之广亘古所无中国先王之典悉复其旧守帝王心法之言明圣贤道学之綂罢黜百氏弥纶六经范围造化曲成万物天休滋至而兢业贯乎始终诸福毕臻而谦抑纯乎表里在位之乆三十余年升遐之日万方哀悼比于近古邈然罕俦汉高年不登于中寿光武运仅绍于中兴唐高祖因隋之资宋太祖承周之业元世祖席累世之威皆未有若斯之盛也钦惟孝慈昭宪至仁文徳承天顺圣高皇后天生圣善克相肇基则徽徳迈于嫔妃开创功超于胥宇夙闻文定之祥允叶坤元之吉螽斯有百男之应鸤鸠均众子之恩保合承天之庆简能造化之仁厯考古后妃盖莫盛于周室然挚有诞圣之祥而无辅运之迹邑姜有辅运之迹而无诞圣之祥矧皆起邦君式克承世绪降及近世皆非等伦若夫同起布衣化家为国正位中宫十有五年家邦承式天下归仁诞育圣躬万世永赖自古以来未之有也钦惟皇帝陛下合体乾坤重华日月焕帝尧之文章缵武王之继述孝事太祖有见而知之之实广询当世得闻而知之之详发兰台记注之书而征以藩邸之副紬金縢石室之秘又考于世家之藏爰当嗣位之初首颁修史之诏命臣景隆忠诚伯臣茹瑺翰林学士臣解缙总裁翰林学士臣王景礼部尚书臣李至刚侍读臣胡靖臣曾日章臣王灌臣胡俨侍讲臣邹缉臣杨荣臣金幼孜臣杨士奇修撰臣李贯臣吴溥编修臣杨溥臣郑好义检讨臣王洪博士臣张伯颕臣王汝玉典籍臣沈度臣潘畿待诏臣王延龄给事中臣朱纮吏部郎中臣徐旭礼部郎中臣胡逺户部主事臣端孝思太常博士臣钱仲益国子博士臣金玉铉助敎臣王逹行人臣蒋骥佥事臣（阙）知府臣刘辰知州臣邹济知县臣王褒臣杨觏臣梁潜臣赵季通臣沈瑜敎谕臣刘宗平臣解荣训导臣罗思程臣傅贵清晋府伴读臣苏伯厚靖江府敎授臣张显儒士臣端礼臣杨孟力臣朱逢吉臣莫士安纂修慎选多士赐宴便蕃即开馆于禁中屡翻阅于机暇以百人之多厯期年之乆惟尽校雠之力实无黼黻之能巍巍道冠于百王荡荡功超于千古是知礼乐征伐之自出必有训古之文云霞花卉之生色不劳绘画之工开王府而见璠玙惟自庆其希遇仰青天而瞻象纬又奚罄于名言皆据事而直书不假一辞之赞美但缵次以成编永示万年之大训谨撰述大明太祖圣神文武钦明启运俊徳成功统天大孝高皇帝实录一百八十三巻缮写成一百六十五册谨伏阙上进臣景隆等无任瞻天仰圣惭惧屏营之至谨奉表以闻永乐元年六月十五日奉天辅运推诚宣力武臣特进光禄大夫左柱国太子太师曹国公监修国史都总裁官臣李景隆诚惶诚恐稽首顿首谨进

　　贺交趾平定表　　黄福

　　天地以生物为心四时顺序圣人以安民为徳一视同仁干戈櫜戢而海宇清平礼乐修明而神人欢庆恭惟皇帝陛下与天同运如日方中齐虞舜之文明重华协帝迈周武之功烈广大如天顾徳威之所加惟遐迩之咸服声为律而身为度车同轨而书同文夫何交址之炎荒敢外中华之声教爰稽厥土实古顽夷在汉唐仅能羁縻至宋元尤为叛服逮乎黎丑仍踵弊风负井蛙之见而自尊致涸鱼之祸而莫悔奈何简定之余孽复效前尤继而季扩之狡童再循覆辙逞狐鼠之威而蹂践疆域恣蛇虺之毒而呑噬邦人邉尘弥漫蚁聚蜂屯之是覩田里萧索鸡鸣犬吠之不闻衋伤造物之心愤激神人之怒皇上毎垂戒谕屡扩至仁彼乃愈肆跳梁恣为不道爰兴睿算用命偏师天戈一指而蚁穴尽空风帆再举而鲸涛顿息渠魁既殄遗孽悉除共惟拯救之勤式慰徯苏之望班师振旅喜文徳之诞敷行赏锡封覩武功之载戢郡邑有守令以怀保卫所有士马以堤防千年草莾之区变为禾黍之地累世雕题之众化为衣冠之民衣食足以飬生弦歌足以易俗舆图旧物于以光复山川精彩于以发舒赋列九州岛不止金人之贡化均万里逺踰铜柱之功氛祲廓清雨旸时若实由懋先之盛徳冠古之隆功致今日之太平雪前代之遗恨也臣顾惭微贱幸遇圣明垂悯愚蒙有罪特加寛宥位阶卿辅受恩实荷深洪始诏开百粤之新藩遂令掌二司之重寄拜命惟谨惧徳弗堪易俗移风勉承流而宣化彰善瘅恶誓激浊以扬清远慕皋夔之良尚隆唐虞之治然遐陬之地虽异而感报之心悉同凡沾雨露之民室家相庆获际风云之士冠冕増辉咸欲覩照临之清光于以谢生成之大徳臣心感激未能率领以来朝天阙遥深徒切仰瞻而下拜敢效华封之三祝恭祈圣寿于万年

　　进五经四书性理大全表　　胡广

　　伏以六经之道昭如日星经纬乎天地贯彻乎古今放之则弥六合巻之则退藏于宻用之于身而身修行之于家而家齐推之于国而国治施之于天下而天下平盖世必穷经而后道明未有舎经而能治理者也是以圣王垂宪必资道以开人贤哲肇基必稽古以作范故伏羲则河图而演画大禹因洛书而锡畴孔子删诗书修春秋寓一王之法周公陈王业制礼乐弘百世之规况乎精一执中之传尤重丁宁告戒之旨如斯显迹昭然可观自王道既衰异说蠭起燔烈秦火之余穿凿汉儒之弊其间存者不絶如丝莫能究其旨归一切趋于茍且夤縁故习鲜克正之于乎圣人之道不行而百世无善治圣人之学不传而千载无真儒遂令往辙之难寻益发前修之永叹夫否必有泰晦必有明繇夫濓洛闗闽之学兴而后尧舜禹汤之道着悉扫蓁芜之蔽大开正学之宗不幸屡阨狂言既扬复抑又因循数百年之间卒莫能会其说于一盖必有待于今日者矣天启圣明诞膺景运我太祖高皇帝天纵之圣以武功定天下以文敎兴太平首建学校颁赐书籍作飬人材茂隆致治四海外内翕然同风钦惟皇帝陛下文武圣神聪明睿知缵承大綂绍述鸿勲成功盛徳虽三皇而无以加事业文章与二仪而同其大治已至而犹以为未至功已成而犹以为未成体道谦冲逰心高逺乃者涣启宸断修辑六经恢拓道綂之源流大振斯文之委靡发挥幽赜钩纂精玄博采先儒之格言以为前圣之辅翼合众涂于一轨会万理于一原地负海涵天清日曒以是而兴教化以是而正人心使夫已断不续之坠绪复属而复聨已晦不明之蕴微复彰而复着肇建自古所无之制作缵述自古所无之事功非惟备覧于经筵实欲颁布于天下俾人皆由于正路而学不惑于他岐家孔孟而户程朱必获真儒之用佩道徳而服仁义咸趋圣域之归顿回太古之淳风一洗相沿之陋习焕然极备猗欤盛哉窃尝观之周衰道废汲汲皇皇以斯道维持世敎者惟师儒君子而已未有大有为之君能倡明六经之道绍承先圣之统如今日者此皇帝陛下所以卓冠百王超轶千古者也臣广等一介书生粗知章句大学贤闗浑未造其阃奥圆冠方屦固惭列于章缝幸逢熈洽之时谬忝校劘之任毎受成于指敎亦何假于施为乐覩就编岂胜欢庆与天下而同惠于万古而有光尊所闻行所知求不负于敎育正其谊明其道期补报于升平无任瞻天仰圣激切屛营之至谨奉表随进以闻

　　两朝实録成史馆上表　　杨士竒

　　伏闻上有尧舜禹汤文武之君斯有典谟训诰誓命之纪当时所録万世攸师自汉以来暨于唐宋皆建史官専职纪述我国家奉天启运圣圣相承大经大法明于上善政善教被于下万方一綂海宇清宁洪武以前神功圣徳史氏所记具有成书钦惟太宗体天弘道高明广运圣武神功纯仁至孝文皇帝刚健中正广大钦明体天之心行天之道励精为理躬俭爱人再奠邦家中兴鸿业文治光昭于日月武烈弘靖于华夷大畧雄材茂功伟绩规模弘逺卓冠百王钦惟仁宗敬天体道纯诚至徳弘文钦武章圣逹孝昭皇帝孝友英明寛仁恭俭敬天法祖制治保邦明目逹聪周询民隐时使薄敛博施济人抚盈成之运广文明之化丕新政纪覃敷徳泽朞月之内天下归仁二圣升遐云车益逺万姓哀慕海宇同情恭惟皇帝陛下文武圣神聪明睿智缵承大宝君国子民推广至仁继志述事歌九功之惟叙得万国之欢心上念祖宗功徳之隆同符天地覆载之大宜宣昭于简册垂仪范于帝王宣徳元年五月勅修两朝实録命臣辅臣义臣原吉监修臣士竒臣荣臣幼孜臣山臣英臣溥总裁臣棨臣英臣直臣述臣时勉臣习礼臣学夔臣循臣从善臣骥臣鹤龄臣洪臣永清臣叙臣曰恭臣敬臣翰臣雅臣翥臣继臣中臣叔刚臣文奎臣节臣锡臣蕚纂修发左右史臣之所记阅中外官府之所上兼考章疏叅之见闻编载事功必备着其本末纂述谟训必致谨于精微闗制度者虽细不遗切几务者虽明必审于纪叙圣神之道徳如绘画造化之功能儗诸形容诚难髣髴乃若附録臣下必在究明是非讫五年正月恭成太宗文皇帝实録百三十巻仁宗昭皇帝实録十巻合百有四十巻谨缮写上进伏念臣辅等智识浅陋学术空踈旷岁月而乆稽亦讨论之惟谨方诸良史深愧乏三长之称监于先朝庶少资万几之暇

　　经筵谢表

　　知经筵事太师英国公臣辅同知经筵事少傅兵部尚书兼华盖殿大学士臣士竒少傅工部尚书兼谨身殿大学士臣荣礼部尚书兼翰林院学士臣溥兼经筵官詹事府少詹事兼翰林院侍读学士臣直少詹事兼翰林院侍讲学士臣英翰林院侍读学士臣时勉臣习礼侍讲学士臣循侍读臣衷侍讲臣谷修譔臣愉臣鼐等兹者恭遇经筵肇启圣学维新讲读侍臣咸膺恩泽谨奉表称谢者臣辅等诚欢诚忭稽首顿首上言伏以天清地宁昭圣皇之统御时康道泰美文治之隆兴日月光华中外忻悦恭惟皇帝陛下聪明睿智广大寛仁尊尊亲亲崇两宫之至飬推恩布徳得四海之欢心是以三光全而寒暑平五谷熟而人民育益勤稽古之学益弘飬正之功谓易书诗礼春秋之文皆尧舜禹汤文武之道万几有暇恒亲御于经筵多闻是求肆详延于儒雅用资启沃用致进修上以承帝王心法之传下以锡臣民皇极之福光祖宗之洪业扩海宇之隆平臣辅等猥以庸才咸叨荣命荷丝纶之饬励继宴锡之骈蕃于缉熈单厥心允协周成之徳念终始典于学敬陈商说之篇

　　驾幸文渊阁谢表　　杨荣

　　臣杨荣等兹者钦蒙圣驾临幸文渊阁周视臣等寓直之所特颁恩命增益室宇兼赐饮馔器用周悉备至圣恩广大感戴惟深谨上表称谢者臣等诚欢诚忭稽首顿首上言伏以日月光华当大圣龙兴之运车书混一正文明天启之时銮御幸临儒绅遭遇恭惟皇帝陛下圣神天锡刚健日新典章法度之弘修功成理定华夏蛮貊之率俾近悦逺来万几余闲怡神稽古六龙捧御宠顾延英上深轸于天心俯垂矜于寒士广其室宇遂凉燠之攸宜给以饔飱兼什器之咸备凡百所用靡一弗周同乾坤覆载之恩踰父母生成之赐是皆皇上圣仁广大明睿照临溥徳泽于万方施由侍从昭礼文于千载高出古今所以致海宇之雍熈所以隆皇图于永乆臣等深惭末学幸际明时被沐恩荣匪名言之可罄策励驽钝岂报效之敢忘端秉寅诚恭陈申谢龙翔鳯翥瞻五彩于中天春育海涵祝万年之圣寿

　　驾幸太学谢恩表　　胡俨

　　国子监祭酒臣胡俨永乐四年三月初一日钦蒙驾幸太学谨奉表称谢者臣俨等诚欢诚忭稽首顿首上言伏以明徳建中立百王之大法崇儒重道阐千载之宏规纶音涣发乎九重士气聿増于六馆欢均朝野庆洽天人恭惟皇帝陛下浚哲温恭刚健中正仁义同于尧舜功烈迈于禹汤阙里诗书敬仰先师之如在寰区声教启迪后学于无穷式崇旧章肇称殷礼銮舆幸临于璧水缙绅圜集于桥门惟君惟师以教以食衣冠之美笾豆之序秩秩乎有容鼔钟之音弦诵之声洋洋乎盈耳自唐虞三代以来未有盛于今日者也臣俨等忝职成均叨承宠遇敷言是训永依日月之光华造士登崇愿效涓尘之补报无任瞻天仰圣激切屛营之至谨奉表称谢以闻

　　进实録表　　王直

　　臣闻自昔帝王有大徳以及于万民则必有信史以传于千古是故尧舜之道载诸典谟文武之政布在方册汉唐而下皆有成书钦惟宣宗尊谥章皇帝刚健中正广大高明纉祖宗之鸿图隆慈圣之至飬修六府而备三事亲九族以和万邦好生之徳允洽于民心育物之仁实协乎天道有戡暴除乱之武有经天纬地之文声教宣昭礼乐明备华夏蛮貊罔不率俾山川鬼神莫不底宁大略雄才丰功伟烈辉映前代仪范后来奄龙御之上升切臣民之哀慕恭惟皇帝陛下聪明睿智文武圣神尊祖敬宗继志述事上念先皇之徳业必着简册以流传爰敕儒臣纂修实録启兰台之所载紬金匮之所藏征诸官府之文书参以耳目之闻见大经大法备究于精微善政善教致详于本末言足为训虽简必书事之可师虽敏必録造化生成之妙固莫罄于名言日月照临之明亦岂容于绘画至若臣下之附载勉尽是非之至公恭成宣宗章皇帝实録一百一十五巻宝训十二巻及目録凡例合一百二十九册谨缮写上进臣等愧肤浅之无庸属编摩之甫就传于来世永昭道徳之光率是嘉猷茂衍太平之庆

　　贺新殿成表

　　伏以北京建极开万方会同之都南面向明受一统华夷之贡宜规模之宏逺耸遐迩之观瞻率土腾欢普天称庆恭惟皇帝陛下刚健中正睿知聪明丕承列圣熙景运于太平茂育羣生畅淳风之清穆惟尊祖敬宗之大在继志述事之能顾朝廷当备于崇严而宫殿必资于营构秪循旧典式阐鸿猷兆姓子来咸自乐以效其用庶邦星拱皆不劳而观厥成巍巍丽紫微之高翼翼表宸京之壮续灵台之赞咏诚俪美于周文绍总章之逹聪实比隆于虞舜仁恩溥博徳化宣昭广宅中图治之谟恢保大定功之备本支繁衍宗社奠安臣欣遇盛时恭陈善颂仰皇明于八表如日之升祝圣寿于万年与天同乆

　　释罪后谢恩表　　陈循

　　臣陈循谨奏为谢恩事臣仰蒙皇上天地之大日月之明垂光于覆盆无幽不烛回澜于逝水无逺弗追极念褒加哀矜悯恤臣不胜感戴之至理合谢恩臣循诚惶诚恐稽首顿首百拜谨言恭惟皇上一徳同乾坤之广大咸覆载于万方重华合日月之贞明普照临于八表如臣草茅之贱质亦蒙江海之深恩向被陷于落井下石之雠人遂谪以屯田备邉之戍卒斯须难保颠沛靡宁战战惊心惶惶度日万幸仰赖天与皇上深恩厚徳庇佑臣身处患难于四五年间临万死而得一生受艰苦于数千里外度危灾而存残喘兹盖伏遇皇上聪明圣智寛裕温恭如日方中极广大高明之盛与天同乆尽财成辅相之功作之君作之师追配乎尧舜禹汤文武明其谊明其道务契乎易书诗礼春秋得万国之欢心臻一綂之盛治明见万里之外尤严照于覆盆仁敷九域之中重发生于枯木孳孳养贤以及万民之心切切爱人必先四穷之意虽愚臣薄命负寻章摘句之庸材荷圣主深仁除执鋭被坚之重役恩命播传于千里士庶忻闻欢声振动于一家妻孥舞蹈幽壑春生于腐草废炉暖发于寒灰絷鸟出笼复遂山林之素性涸鱼得水获迯鼎爼之横灾亲恩岂能及乎君恩再造实不下于洪造虽百口粉身碎骨涓埃莫补于河山纵九泉秘魄藏魂顷刻难忘于徳泽恨筋力日衰于老病不能效犬马以驱驰奈忠诚长激于心肝期永同葵藿之归向竭一诚而祝望颂万美以揄扬匪愚陋之私情诚华夷之通愿敬天法祖圣明已超冠于百王纳善用贤皇上实允符于二帝制治保邦之有道承先裕后以无虞是以三光全而寒暑时溥致百谷熟而民人育江河海岳重重巩固于四方子孙曾玄圣圣继承于万代得其位得其禄兴隆远绍于皇图长如地长如天永乆上同于圣寿臣谨斋沐昧死具表谢恩以闻

　　明文衡巻五

　　●钦定四库全书

　　明文衡巻六

　　（明）程敏政 编

　　○奏议

　　洪武戊辰四月上皇帝封事　　解缙

　　（臣）伏奉圣旨朕今命尔义则君臣恩犹父子当知无不言古云尔有嘉猷嘉谋则入告尔后于内尔乃顺之于外曰斯谋斯猷惟我后之徳呜呼人臣咸若时惟良显哉臣谓成王于是失言矣厯观载籍以来固以进谏之臣为善亦未尝以纳諌之主为非唐虞君臣更相劝戒更相推譲光昭不穷载为盛美昔人有谮魏征于唐太宗者为其録前后諌章以视起居郎禇遂良虽未必然借令有之亦足垂世臣主同休停婚仆碑臣窃谓太宗怒非其怒矣陛下当同符尧舜师表百王岂宜下比太宗则非臣之所愿望也臣愿与皋夔此肩不愿与魏征同列则臣之感恩服义恳切以为言者尤愿陛下毋自狭小诚万世一时也陛下挺生南服一统华夷功髙万古此放勋也得国之正皆非汉唐宋所及真所谓取天下于羣盗救生民于涂炭命将出师皆受成筭不假良平不倚信布徐定燕都市不易肆女宠外戚寺人藩镇之患消融底定皆处之有法朕兆不萌不迩声色不为游畋既皆逺过于汉宋又何谦逊于唐虞惟愿陛下笃惇信之本加慎独之功登临若对之功益加宻不覩不闻之地能无间虽处深宫之内亦如郊祀之时即前日郊祀之敬继今日存养之功推所以爱臣之心以爱天下推所以待臣之心以待万物喜怒哀乐一听于天理上下四旁一视而同仁以天地为一体以天下为一人令出惟行也不宜于数改刑期于无刑也宁失于不经故令数改则民疑疑则不信刑太繁则民玩玩则不清国初至今将二十载无几时无变之法无一日无过之人陛下尝教臣云世不絶贤岂亿兆之众果无一贤如古之人而尽皆不才者哉陛下尝教臣云民不畏死奈何以死惧之良由陛下诚信之有间而用刑之太繁也宜其好善而善不显恶恶而恶日滋者善未必蒙福而恶未必蒙祸也尝闻陛下震怒锄根剪蔓诛其奸逆矣未闻诏书褒一大善赏延于世复及其乡尊荣奉恩始终如一者也或朝赏而暮戮或忽罪而忽赦施不测之辱则有之矣诚以陛下毎多自悔之时辄有无及之叹是非私意使然也存养之功须更少加宻耳是以有过不及也陛下天性素严或差于急克伐怨欲臣知陛下圣性所无也臣见陛下好观说苑韵府杂书与所谓道徳心经者臣窃谓甚非所宜也说苑出于刘向向之学不纯溺于妄诞所取不经且多战国纵横之论壊人心术莫此为甚韵府出元之阴氏鄙猥细儒学孤识陋蝇集一时兔园寒士钞缉秽芜畧无可采陛下若喜其便于检阅则愿集一二志士儒英臣请得执笔而随其后上泝唐虞夏商周孔之华奥下及闗闽濓洛之佳葩根实精明随事类别以备劝戒删其无益焚其谬妄勒成一经上接经史岂非太平制作之一端也欤今又六经残阙而礼记出于汉儒蠢驳尤甚宜及时删改日御经筵访求审乐之儒大备百王之典作乐书一经以惠万世以承唐虞尊祀伏羲神农黄帝尧舜禹汤文武皋陶伊尹太公周公稷契夷益傅说箕子于太学而孔子则自天子逹于庶人通祀以为先师而以颜曽子思孟子配自闵子以下各祭于其乡而鲁之阙里仍建叔梁纥庙赠以王爵而以颜路曾晳孔鲤配一洗厯代之因仍肇起天朝之文献岂不盛哉若夫配天宜复扫地之规尊祖宜备七庙之制奉天不宜为筵宴之所文渊未备夫馆阁之隆太常非俗乐之可肄官妓非人道之所为禁絶娼优俾于变之民不迁于淫巧易制寺阉尊天子之贵不近于刑人执戟陛墀皆为吉士虎贲趣马悉用俊良虽门户扫除之役命公卿子弟之贤任诸侯王于众职定久任法而加封待臣子于一体示天下之为公除山泽之禁税蠲务镇之征商木辂朴居而土木之工勿起布垦荒田而四裔之地勿贪释老之壮者驱之俾复于人伦经呪之妄者火之俾絶其欺诳断所谓瑜伽之教禁所谓符式之科絶鬼巫破淫祀省冗官减细县痛惩法外之威刑永革京城之工役流十年而听复杖八十以无加妇女非帷簿不修毋令逮系大臣有过恶当诛不宜加辱治厯明时授民作事但伸播植之宜何用建除之谬方向煞神事甚无谓孤虚宜忌亦且不经东行西行之论天徳月徳之云臣料唐虞之厯必无此等之文所宜著者日月之行星辰之次仰观俯察事合逆顺七政之齐正此类也元首丛脞则股肱惰而万事皆隳人君不以察为明帝徳罔愆则帝志应而天命用休人君惟以徳为政陛下拳拳于畏天畏鬼神而所谓畏民者则未至也孳孳于治民治强暴而所以治心者犹未至也且粢盛之洁衣服之齐修举之时仪文之备此畏天畏鬼神之末事也陛下岂诚以此为足以尽事天事鬼神之道哉簿书之期狱讼之断诏诰之勤钩距之巧此治民治强暴之支流也岂真以此为足以尽治民治强暴之术哉古云天视自我民视天听自我民听孔子曰听讼吾犹人也必也使无讼乎惟一于敬则心即天祭不必渎而受无咎之福神不必劳而享无为之治与天地合其徳日月合其明四时合其序而鬼神合其吉凶矣近年以来台纲不肃果若人言以刑名轻重为能事以问囚多寡为勋劳甚非所以厉清要长风采也夫人自救过之不给何暇劾人之过人自以言为讳何能有谏诤之言御史纠弹皆承宻旨未闻举善但曰除奸但闻上有赦宥则必故为执持意谓如此则上恩愈重而不知被赦之人疑上好谀此軰皆市井小人趋媚劬劳之细术陛下何不肝胆而镜照之哉何尝真有一夫持法固争谓某不当罪某当刑如舜曰杀之三而皋陶曰宥之三哉臣笃知陛下轻天下之士者皆此軰无以称塞渊衷也然谁不愿其父母妻子安荣哉所以諌诤实难祸愆不测入人之罪或谓无私而出人之罪必疑受贿逢迎甚易而或蒙褒营救甚难而多得祸祸不止于一身刑必延乎亲友谁肯舍父母妻子而批龙鳞犯天怒者哉陛下进人不择于贤否授职不量于重轻建不为君用之法所谓取之尽锱铢置奸朋倚法之条所谓用之如泥沙监生进士经明行修而多困于州县屈于下僚孝亷人材冥蹈瞽趋而或布于朝省骤厯清华椎鲁嚚悍之夫阘茸下愚之軰朝捐刀镊暮拥冠裳左弃筐箧右绾组符剔履之贱衮绣巍峩负贩之佣舆马赫奕虽曰立贤无方亦盍忱询有徳是故贤者羞为之等列庸人悉习其风流以贪婪茍免为得计以亷洁受刑为饰辞故有无钱工役无盘纒之俚谚胡膀官人没商量之童謡出于吏部者无贤否之分入于刑部者无枉直之判黜陟无章举错乖方八议之条虚设五刑之律无常天下皆谓陛下任意喜怒为生杀而不知皆臣下之乏忠良也古者乡邻善恶必记今虽有申明旌善之举而无党庠乡学之规互知之法虽严训告之方未备序礼讲学必有其地有其时先之以仁义而后以法制则庶乎磨之有渐而行之有效如影之随势也今也应故事立虚文善恶二字芜秽而莫之顾长幼之民掉臂而不相揖纪纲不立节目无依势使然也臣欲取古人治家之礼睦邻之法若古蓝田吕氏之乡约今义门郑氏之家范布之天下世臣大族率先以劝旌之复之为民表率将见作新于变渐次时雍至于比屋可封不难矣陛下不可视为迂阔而不切当今之急务也陛下天资至髙合于道微百家神怪诞妄恍惚臣知陛下洞烛之矣然犹不免欲以愚弄天下若所谓以神道设教者臣谓不必然也一统之舆图已定矣一时之人心已服矣一切之奸雄已慑矣天无变灾民无患害圣躬康宁圣子神孙继继绳绳所谓得真符者矣何必兴师以取寳为名谓众以神仙为征应谓有所谓某仙某神孚佑国家者哉且以传国寳论之潞王从珂已焚之矣屡求屡得真伪莫明假令真有之则区区李斯之书秦政之制何足为寳哉周武之时未有神仙符应书之所载可见也已而古今享国之长未有如周者神仙释老诞谩恍惚何足稽哉臣观地有盛衰物有盈歉而商税之征率皆定额是使其或盈也奸黠得以侵欺其歉也良善困于补纳夏税一也而茶椒有粮果丝有税既税于所产之地又税于所过之津何其夺民之利于如此之宻也且多贫下之家不免抛荒之咎或疾病死丧逃亡弃失今日之土地无前日之生植而今日之征聚有前日之税粮里胥不为呈州县不为理或卖产以供税产去而税存或禆办以当役役重而民困又土田之髙下不均而起科之轻重无别或膏腴而税反轻瘠卤而税反重此丈量之际里胥之弊也欲拯其困而革其弊莫若行授田均田之法兼行常平义仓之举积之以渐至有九年之食无难者臣愚所谓愿除天下之征商者此也臣闻仲尼曰王公设险以守其国故小邑必有城隍重门击柝以待暴客圣人之所制也而近世狃于晏安隳名城销锋镝禁兵讳武以为太平一旦有不测之虞连郡至望风而靡良平不暇谋贲育不暇鬪武备隳之过也及今修治不宜动众但勅有司以时整葺寛之以岁月守之以里胥额设弓手课之以弓弩兼教民兵习之以兵农开武举以收天下之英雄广乡校以延天下之俊乂古时多有书院遗基学田旧业贡士有庄义田有族皆宜兴复而广益之夫罪人不孥罚弗及嗣连坐起于秦法孥戮本于伪书今之为善者妻子未必蒙荣有过者里胥必陷其罪唐虞之世四凶之罪止于流窜故殛鲧而相禹禹不以为仇舜不以为嫌况律以人伦为重而有给配妇女之条听之于不义则又何取夫节义哉此化原之所由也孔子曰名不正则言不顺故贾生欲易服色而定官名尚书侍郎内侍也而以加于六卿郎中员外何职也而以名于六属御史词臣所以居宠台阁郡守县令不应回避乡邦同寅协恭相唱以礼而今内外百司捶楚属官甚于奴隶是致柔懦之徒荡无亷耻之节擎跽曲拳于进退下气怡色而奔趋一为下官肌肤不保甚非所以长孝行厉节义也臣以为自今非犯罪恶解官笞杖之刑勿用催科督厉小有过差蒲鞭示辱亦足劝惩矣臣但知罄竭愚衷之欲言固不止此承命忖量急于陈献所陈畧无次序亦不暇组织成文冀以将来取誉惟陛下幸垂鉴焉

　　代虞部郎中王国用论韩国公寃事状

　　臣闻君亲无将春秋诛意臣子事嫌于不轨固天下之所共诛幽明之所同愤者也然于事嫌不轨之中辨析几微之际此祸几之所不测骨肉之所难言者惟明主能察焉窃见太师李善长与陛下同一心出万死以得天下为勲臣第一生封公死封王男尚公主亲戚皆被宠荣人臣之分极矣志愿亦已定矣天下之富贵无以复加矣若谓其自圗不轨尚未可知而今谓其欲佐胡惟庸者揆事之理大谬不然矣人情之爱其子必甚于爱其兄弟之子安享万全之富贵者岂肯侥幸万一之富贵哉虽至病狂亦不为矣善长于胡惟庸则侄之亲耳于陛下则子之亲也岂肯舍其子而从其侄哉使善长佐胡惟庸成事亦不过勋臣第一而巳矣太师国公封王而已矣尚主纳妃而已矣岂复有加于今日之富贵者乎且善长岂不知天命之不可幸求取天下于百战而难危也哉当元之季欲为此者何限莫不身为虀粉世絶宫污仅保首领者几人哉此善长之所熟见也且人之年迈摧頺精神意虑鼓舞倦矣偷安茍容则善长有之曾谓有血气之强暴动感其中也哉又其子事陛下托骨肉至亲无纎芥之嫌何得忽有深雠急变大不得巳之谋哉凡为此者必有深雠急变大不得已而后父子之间或至相挟以求脱祸圗全耳未有平居晏然都无形迹而忽起此谋者也此理之所必无也若谓天象告变大臣当灾则杀人以应天象夫岂上天之欲哉今不幸以失刑而臣恳恻为明之犹愿陛下作戒于将来也天下孰不曰功如李善长又何如哉臣恐四方之解体也且臣至疎贱非不知言出而祸必随之然耻立于一圣明之朝而无諌争之士始者侧听私室引耳朝端意谓羣臣岂无忠智左右侍近必有为陛下言者公卿大臣必有为陛下言者台谏御史必有为陛下言者而事枉寃延未已羣臣杜口竟无一人为陛下言之者臣所以忘其疎贱冀陛下万一感悟臣甘就鼎镬无所复恨矣

　　论考较钱粮封事　　郑士利

　　前月九日钦遇陛下涣发徳音广开言路此二帝三王之盛举也侧闻迩来中外臣民大有所陈惟考较钱粮事未有言者意者当陛下赫怒之余故人容容各自重耶不然何其宜言而不言也臣草野布衣闻见浅近政事之得失生民之利病臣焉能知惟考较钱粮得闻一二谚所谓耳闻不如目见向非臣兄士原为先任懐庆府同知考较钱粮事断发工役臣亦盖不知也自诏书之下臣欲言之久矣特以臣兄之故恐陛下以臣为假公营私者不敢言欲进复退者累一月既窃自念以为当陛下求言之急岂恶直言之士若乃畏首畏尾避嫌逺疑是忠臣义士之心不白于天下也辄不自揆故僭言之亦不自量己昔有野人食芹而羙者则欲以献于其君区区愚忠政与此类陛下幸垂察焉夫考较钱粮用使空印自昔已然非至圣代而然也陛下即位已九年矣诏条之内不见禁革而律令之内所不该载上下承习以为当然天下之人咸知之惟陛下未之知耳一旦生事之人摭拾此事致使忠良老成咸被其害臣愚请试言其故夫考较钱粮各府赍将文巻越行省攅造千百宗巻攅于一册牵查照筭岂无错误故曰寸寸而度之至丈必缪铢铢而数之至石必差是以必须空印无弊也向使有司官吏欲偷盗那移埋没作弊当预于本处文巻补完然后赴省部攅造岂不藏锋敛锷便且易耶又何必用空印省部旋补而旋生弊也又况出纳钱粮各府州非奉省部不敢专擅一丝一毫之出入其原皆出于省部故省部巻中所有府州文巻不能损也府州文巻所无省部巻中不能益也若网在纲有条不紊特散漫于各巻未之归一查照攅造之间不能无误空纸所以为笔误差错之设无弊也且各省府至户部里路逺者半年余近者亦不下半月攅冩之偶有差错理须扣换填补若待复至本处衙门用使印信即非旬日可及省部置局督并攅造有如星火若尔展转迂回岂不大误事耶是以必须空印无弊也今行移文书除张缝中印信外后面必有年月年月之傍必有注语然后官吏佥押于年月注语之间用使印信今考较文册下面张缝印信虽多而后面年月之傍注语已定又止一印信向使掾典欲假此空印行移文书潜谋不轨下面张缝固有印信可征而后面年月即无印信又无封皮不知复可作何行移而何处不晓法律铺兵便与承接逓送而何等庸愚官吏辄便凭信与之施行空印之不可以行移逓送亦明矣臣窃迹前世兴亡之故大抵亲贤人逺小人以兴而亲小人逺贤人以败未尝以空印也空印之不能为国家患益明矣陛下以天纵之资日月之明岂不烛此情理然而圣怒未解者意者左右之臣未尝以此言进欤臣愚窃以为考较官吏止可坐之以不勤之罪而不当坐之以重罪也况所犯在律令颁行之先乎空印既不可以行移文书又不可以那移作弊免死杖一百工役终身前此复有充军者假使偷盗那移潜谋不轨不审陛下复加之何罪陛下必欲禁革空印不过罪一二人下半纸诏书明谕天下使天下后世之人知惧而不敢犯足矣何必牵枝引蔓罪及各省府耶夫人才之难自古为然十年长养十年教训十年厯练至于四十血气既定见识巳明然后适用故曰人惟求旧今内而尚书外而参政等官允所谓国之重臣功能俱茂者也自非圣人不能无过纵有罪过臣犹谓得与八议之科今乃俱为考较钱粮有不保首领复追俸者有断发工役改发充军者中外老成荡然一空并使晚进后生布列中外未审孰为陛下画此策也使彼在任之内所言所行果皆考较钱粮事耶抑亦有忠国爱民之事也如果俱系考较钱粮固为得罪若亦有一斑半点为国为民亦可絶长补短以功掩过三年之俸亦不足为国重轻也而追之是导天下之人而为贪污也奚补哉今犯赃私者工役而用使空印者亦工役复终身焉彼富裕者固不复忧而此贫乏者则受苦楚其平日赃私者至此自为得计臣窃恐自是之后亷谨者愈无所劝矣昔秦穆公赦食马之徒厥后犹得其死力考较官吏非岐下野人比也陛下幸赦之又岂特得其死力而已哉古人有言曰人之有言不得巳也臣兄巳断发工役固不敢辞而甘心输作以赎罪矣臣复懃懃恳恳不避斧钺为陛下言者非不知触忤天颜罪在不赦顾以朝廷大体当务从平恕不宜持法过当有累圣明盛徳盖亦不得已言耳固非为臣兄一人之计而言也言辞粗鄙不能回护陛下倘以臣为草野疎愚不识朝廷忌讳恕其狂瞽而纳用其言又岂特考较官吏感恩无穷天下之士必皆鼓舞欢忻而乐于仕进矣谨于中书省投进以闻干冒宸严无任战栗屏营之至

　　万言书　　叶居升

　　臣居升幸备生员首蒙宠赐令教山西书伏自开学以来罄竭所闻训诲民间子弟常恐未见成效身涂草野无以上报圣朝养育之恩私窃自念近者钦读圣诏有曰钦天监报五星紊度日月相刑于是静居日省谓古今干道变化殃咎在乎人君寻思至此彷徨无所措手足惟诏臣民详言朕过四海闻之欢呼雷动皆曰此大禹成汤罪已之道复见今日矣孔子曰丘也幸茍有过人必知之是过也圣人所必有知其有过乐闻而改之此圣人之所以益圣也今天下之士茍有见闻者莫不欲竭其心思智虑以应诏书之求况臣愚蒙久承养育陶成以至今日敢不披露腹心以闻惟圣主详择之臣厯观汉晋唐宋之世皆有灾异之变始因刑政失宜贤愚倒置遂致纪纲不振或政失于权臣或势移于方镇患不生于女祸则困于外侮上下偷安茍延岁月谏书屡上曾莫之省天变于上而不知戒人怨于下而不知恤天下已壊而莫能救也臣毎读史至于其间未尝不切齿热中不止太息而已迄元之季天人厌乱既极天命真人以圣神文武之资扫除乱略四海英雄坐致阙下沙漠之徼罔不臣服方宵衣旰食以圗雍熈之治凡汉晋唐宋之失今皆无有然而天变于上以致日月星辰失序或者鉴观前世之失矫枉其弊而又太过者欤汉贾山有言曰忠臣之事君也言切直则不用而身危不切直则不可以明道明主之所急闻忠臣之所以蒙死而竭之也臣今有刍荛之言虽未足以明道敢切直言之庶尽忠臣事明主之心乎臣闻王者之心上通乎天王者之动上应乎天审天下之治否者则求其端于王而已天之阴阳五行日月星辰其可见也使阴阳交和五行顺序日月星辰得其常天下虽未尽治谓之治焉可也阴阳错缪五行不得其序日月星辰不得其行天下虽无事谓之不治可也稽之天道察之人事而后可以验治乱之实矣臣观当今之事太过者有三曰分封太侈也曰用刑太繁也曰求治太速也何以明之日者君之象也月者臣之象也五星者卿士庶人之象也臣愚不知星术请以所闻于经传并摭前世巳行之得失者论之诗曰彼月而食则维其常阴盛阳微则为不善矣今日刑于月犹之可也而曰日月相刑者则月敢抗于日臣敢抗于君矣切观主上之有天下扫除羣雄如踣草芥包络豪杰如臂使指今公卿大臣数十万之众战必胜攻必取者朝廷遣一介之使召之则拱手听命无敢后时况敢有抗衡者乎传曰都城过百雉国之害也先王之制大都不过参国之一中五之一小九之一使上下等差各有定制上得以兼乎下下不得以兼乎上盖所以强干弱枝以遏乱原而崇治本也国家裂土分封使诸王各有分地以树藩屏以复古制盖惩宋元孤立宗室不竞之弊也然而秦晋燕齐梁楚吴闽诸国各尽其地而封之都城宫室之制广狭大小亚于天子之都赐之以甲兵卫士之盛臣恐数世之后尾大不掉然后削其地而夺之权则起其怨如汉之七国晋之诸王否则恃险争衡否则拥众入朝甚则縁间而起防之无及也此皇天眷国之甚或者谴告以相刑之象欤今议者曰诸王皆天子亲子也皆皇太子亲骨肉也分地虽广制度虽侈所谓犬牙相制盘石之宗天下服其强耳岂有抗衡之理邪书曰列爵惟五分土惟三今王亦爵也汉谓诸侯王亦不过三分之位耳礼莫大于分使王侯之国与京畿同则为列国矣尚有君臣之分乎今秦晋燕齐梁楚吴闽诸国皆连帯数十城而复优之以制假之以兵议者曷不摭汉晋之事以观之乎孝景皇帝汉髙皇帝之孙也七国诸王皆景帝之同祖父兄弟子孙也当时一削其地则遽构兵西向晋之诸王皆武帝之亲子孙也易世之后迭相拥兵以危王室遂成五部云扰之患由此言之分封踰制祸患立生援古证今昭昭然矣此臣所以为太过者欤昔贾谊劝汉文帝早分诸国之地空之以待诸王子孙谓力少则易使义国小则无邪心向使文帝尽从谊之所言则必无七国之祸愿及诸王未之国之先节其都邑之制减其卫兵限其疆理亦以待封诸王之子孙此制一定然后诸王有圣贤之徳行者入为辅相其余世为藩辅可以与国同休世世无穷矣割一时之恩以制万世之利以消天变以安社稷天下幸甚臣又观厯代开国之君未有不以尚徳缓刑而结于民心亦有不以专事刑罚而结民心国祚长短悉由于此三代秦汉隋唐享国之数俱在方册昭然可观其故何也易曰天地之大徳曰生圣人之大寳曰位何以守位曰仁何以聚人曰财理财正辞禁民为非曰义此可以见天地好生之心与圣人守位之道矣然而禁民为非之义特居末者明不得已而用刑而不专任刑罚也古者断死刑天子为之撤乐减膳而寓惨怛之意于其间诚以天生斯民立之司牧而教养之俱欲其并生于天地之间也不幸而不率教者入于其中则不得不刑之耳故其仁爱之笃浃于民之肌肤沦于民之骨髓民思其徳愈久而不忘故其子孙享国久逺者六七百年近者亦三四百年岂偶然而已哉今议者曰宋元中叶之后纪纲不振专事姑息赏罚无章以致亡灭此行小仁而灭大义虽有其位而不能守之主上所以痛惩其弊而矫枉之者也故制不宥之刑权神变之法使人知惧而莫测其端也臣闻开基之主垂范百世一动一静必合凖绳使子孙有所持守况刑者民之司命可不慎欤夫刑罚贵乎得中过与不及皆非天讨有罪之意也使刑政不立而强暴得以相陵则国非其国矣则刑罚繁苛而政治促急而民无所措手足矣姑以当今刑法言之笞杖徒流死今之五刑也用此五刑既无假贷一出乎大公至正可也而用刑之际多出圣衷致使治狱之吏务从深刻以趋求上意深刻者多获功平允者多得罪或至以赃罪多寡为殿最欲求治狱之平允岂易得哉近者特旨杂犯死罪免死充军其余以次仿流徒律又删定旧律诸条减宥有差此渐见寛宥全活者众而主上好生之仁已蔼然布乎宇内矣然未闻有戒治狱务从平允之条是以法司之治狱犹循旧弊虽有寛宥之名而未见有寛宥之实所谓实者诚在主上不在臣下也故必有罪疑惟轻之意而后好生之徳洽于民心必有王三宥然后制刑之政而后有囹圄空虚之效此非可以浅浅致也唐太宗皇帝谓侍臣曰鬻棺之家欲岁之疫匪欲害于人欲利于棺售故耳今法司核理一狱必求深以成其考今作何法使得平允太宗矫隋之暴刑法务从寛宥犹患及此况今立法严宻以矫寛纵能无是失何以明其然也古之为士者以登仕版为荣以罢职不叙为辱今之为士者以混迹无闻为福以受玷不録为幸以屯田工役为必获之罪以鞭笞捶楚为寻常之辱其始也朝廷取天下之士网罗捃摭务无遗逸有司催逼上道如捕重囚比到京师而除官多以貌选故所学或非其所闻而其所用或非其所学洎乎居官举动一跌于法茍免诛戮则必屯田工役之科所谓取之尽锱铢用之如泥沙率是为常少不顾惜然此亦岂人主乐为之事哉欲人之惧而不敢犯也切见数年以来诛杀亦可谓不细矣而犯者日月相踵岂下人之不惧法哉良由激浊扬清之不明善恶贤愚之无别议贤议能之法既废以致人不自励而为善者怠宋程頥有言曰君子小人常相半也天下治则小人多化为君子而君子多于小人天下乱则君子多化为小人而小人多于君子此言在上之人有以化之耳有人于此亷如夷齐智如良平一或不谨少戾于法上之人将録其所长弃其所短而用之乎将舍其所长捐其所短而置之法乎茍取其长而舍其所短则中庸之才争以为亷为智而成有用之君子矣茍取其短弃其所长为善之人皆曰某亷若是某智若是少不如法朝廷不少贷之吾属何所容其身乎致使今之居位者多无亷耻当未仕之时则修身畏慎动遵律法一入于官则以禁网严宻朝不谋夕遂弃亷耻或事掊克以备屯田工役之资者率皆是也若是非用刑之烦者乎汉之世尝徙大族于山陵矣未闻实之以罪人也今凤阳皇陵所在龙兴之地而率以罪人居之以怨嗟愁苦之声充斥园邑朝廷知非所以恭承宗庙意也近令就中愿入军籍者听之免罪复官者有之而犹闻有拘其余丁家小在屯夫有罪之家长既赦而任之以政矣余下家小复何罪哉夫强敌对垒则扬精鼓鋭奋三军之气攻之必克擒之必获可也今贼人伪四大王突窜山谷如狐如鼠无窟可追以计获之庶或可得而乃劳重兵以讨之彼之惊骇溃散兼之深林大壑人迹不能追踪之地与之较奔走则彼就熟路而轻行与之较死生则彼负必死之气三军之众孰肯舍死而争锋哉今捕之数年既无其方而乃归咎于新附户籍之细民而迁徙之搔动四千里之地鸡犬不得宁息况新附之民日前兵难流移他所朝廷许之复业而来归者今就附籍矣乃取其数而尽迁之是法不信于民也夫有户口而后田野辟田野辟而后赋税増今责守令年増户口正为是也近者已纳税粮之家虽承特旨分释还家而其心犹不自是巳起户口虽蒙怜恤见留开封听候今军士散漫村落居民不知所为讹言惊动况太原诸郡外界边鄙民心如此甚非安边之计也臣恐自兹之后北郡户口不复得増矣何者小民易动而难安今之小民以为新籍在官乃见迁徙不报反易逃匿若欲迁徙一槩而迁之我奚先受其殃乎凡此皆臣所谓太过而足以召灾异者也未见其可以结民心而延国祚者也晋郭璞有言曰阴阳错缪皆烦刑所致今之天变岂非烦刑所致者乎臣愿自今朝廷宜録大体赦小过明诏天下修举八议之法严禁深刻之吏断狱平允则超迁之苛刻聚敛者则罢黜之凤阳屯田之制见任家小在屯者听其耕种起科巳起户口见留开封者悉放复业当差如此则人主足以隆好生之徳以树国祚长久之福而兆民自安天变自消矣昔者周自文武至于成康而后教化大行汉自髙帝至于文景而后号称富庶文王武王髙帝之才非不能使教化行以致富庶也盖天下之治乱气化之转移人心之趋向皆非一朝一夕之故致治之道固不可骤至今国家纪元九年于兹偃兵息民天下大定纪纲大正法令修明亦可谓安矣而主上切切以民俗浇漓人不知惧法出而奸生令下而诈起故或朝诛而暮犯者有之昨日所进今日被戮者有之乃至令下而寻改已赦而复收天下臣民莫知适从而不能相安者甚不称主上求治之心也臣愚谓天下趋于治也犹坚氷之将泮也氷之坚非太阳一日之光能消之也阳气发生土脉微动和气蒸之然后其融释然圣人之治天下亦犹是也刑以威之礼以导之渐民以仁摩民以义而后其化熈熈也孔子曰如有王者必世而后仁此非空言也况今之天下犹古之天下民俗虽漓而民好善恶恶之心则未尝泯也因其好善恶恶之心以正其风俗则求治之道在是矣求治之道莫先于正风俗正风俗之道莫先于使守令知所务使守令知所务莫先于使风宪知所重使风宪知所重莫先于朝廷知所尚则必以簿书期会狱讼钱谷之不报为可恕而流俗失世风壊为不可不问而后正风俗之道得矣风俗既正天下其有不治者乎古之为郡守县令为民之师帅则以正率下导民善使化成俗羙者也征赋期会狱讼簿书固其职也今之守令以户口钱粮簿书狱讼为急务至于农桑学校王政之夲乃视为虚文而置之不问将何以教养黎民哉以农桑言之方春州县下一文帖里甲回申文状而已守令未尝亲点视种莳次第旱涝预备之道也以学校言之廪膳生员国家资之以取人才之地也今各处师生缺员者多纵使具员守令亦鲜有以礼譲之实作其成器者朝廷切切以社学为重教民之急务故屡行取勘师生姓名所习课业如是之详今之社学当社镇城郭或但置立门牌逺村僻处则又具其名耳守令亦未尝以教养为已任徙具文案以备照刷而已及至宪司分部按临亦但寻习故常照依纸上照刷亦未尝差一人廵行点视兴废之实上下视为虚文如此小民不知孝悌忠信为何物鬬争之俗成奸诈之风炽而礼义亷耻扫地矣此守令未知所务之失也风纪之司所以代朝廷班导风化访察善恶条举纲目拯治万事至于听讼谳其一事尔今专以狱讼为要务以获赃多者为称职以事迹少者为阘茸一有不称虽有忠臣孝子义夫节妇视为虚文末节而不暇举若是谓之察恶亦近之矣所谓班导风化者安在哉其始但知以去一赃吏决一狱讼为治而不知劝民成俗使民迁善逺罪为治之大者也此风宪未知所重之失也守令亲民之官风宪亲临守令之官未知所务如此所以欲求善治而卒未能也王制论乡秀士升于司徒曰选士司徒论其秀士而升于太学曰俊士大乐正又论造士之秀升诸司马曰进士司马辨论官材论定然后官之任官然后爵之其考之详如此成周得人为盛今使天下都邑生员考于礼部升于太学使厯练众职任之以事可以洗厯代举选之陋而上法成周之制矣然而郡邑生员升于太学或未数月遽选入官委之以郡者间亦有之臣恐此軰未谙时政未熟朝廷礼法不能倡导徳化上乖国政下困黎民虽曰国家养育之仁然世间竒材罕有如颜回耿弇邓禹者固不可拘于常法虽贾谊之材汉朝以其年少难委之开国以来选举秀才不为不多所任名位不为不重自今数之在者寕有几人乎臣恐后人之视今犹今之视昔昔年所举之人岂不深可痛惜乎凡此皆臣所谓求治太速之过也昔者宋有天下盖三百余年其始以礼义教其民当其盛时闾阎里巷皆有忠厚之风至于耻言人之过失至其末年扞城之将至力屈计穷则视死如归忠臣义士死事者不可胜数虽妇人女子羞被污辱此皆礼义教之效也元之立国其本固不正矣犯礼义之分亷耻之壊自古未有故其末年弃城叛将降敌附下者亦不可胜纪虽老儒硕臣甘心屈辱大将北征以来为之死事者几人乎此礼义亷耻不振之弊也令其遗风流俗至今未革深可怪也臣谓国家求治之速莫若敦礼义尚亷耻守令则责其先礼义慎征赋而以农桑学校为急务风宪则责其先教化审法律而以平狱缓刑为最切如此则徳泽下流求治之道庶几得矣郡邑生员升于太学须令在学肄业或三年精通一经兼习一艺然后入选或宿卫或办事以观大臣之能而后任之以政则其学识兼懋庶无败事且使知禄位皆天之禄位而可以塞觊觎之心也夫分封有制则本支百世矣刑罚既清则刑期无刑矣崇礼义尚亷耻而风移俗易矣于是主上端拱穆清待以岁月则阴阳调而风雨时诸福嘉祥莫不毕至矣尚何天变之不消也哉虽然臣愚猥不自度微贱庙堂之议辄敢陈说如此是以蝼蚁之命试当雷霆之威朝廷茍以询刍荛之意而容之怜其愚忠言可采者则举其一二不可采者置之不问将见天下之嘉言日闻于上矣此臣之愿也干犯天威罪在不赦无任瞻天仰圣激切屛营之至

　　奉天殿灾上疏　　邹缉

　　臣伏奉勅书以今月初八日奉天殿灾勅谕文武羣臣询求所以致灾之由令臣等逐一条陈无隐俾知警惧以回天意臣惟陛下敬天勤民之意至深至切未尝少怠而羣臣奉行或失初意故不能无少过误致使下民失所怨讟以兴上天眷懐遂加谴罚陛下心存警惧咨访羣臣惟臣愚昧浅陋不足以识致灾之由但有所见不敢遂隐谨采耳目所闻上尘圣覧伏惟少垂察焉切以皇上绍嗣太祖髙皇帝之统绪建立两京本所以为子孙帝王万世之丕基天下万民尊仰之根本爰自肇建北京以来焦劳圣虑几二十年功力浩大费用不赀调度既广科派亦繁羣臣不能深体圣心致使措置失宜所需无艺掊克者多冗官滥员内外大小动至千百使之坐相蚕食耗费钱粮而无益于事是以竭尽生民之膏髓犹不足以供工作之用由是财用匮乏莫知所圗民穷无告犹不之恤夫民之所赖以为生者衣食也而民以百万之众终岁在官供役既不得保其父母妻子遂其乐生之心又不能躬亲田畆以事力作使耕种不时农蚕废业犹且征求益深所取无极至于伐输桑枣以供薪爨剥取桑皮以为楮料而民之衣食无所资矣加之官司胥吏横征暴敛日甚一日民生无聊愁叹满室且如前两岁买办青緑颜料本非出产之所而科派动辄千数百斤民无可得则相率敛钞遍行各处收买每大青一斤至万六千贯及至进纳又多以不中不肯收受往复展转当须二万贯钞方得进受一斤而所用不足以供一柱一椽之费其后既已遣官采办于出产之处而府县买办犹不为止盖縁工匠计料之时惟务多派以为滥取之利而不顾民之艰苦难办此又其为害之甚也然此特买办之一尔其它又有不可胜言者矣且京师者天下之根本人民者京师之根本也人民安则京师安京师安则国本固而天下安此自然之势也而自营建以来用事之人不思人民为国之本谋所以安辑之乃使羣軰工匠小人假托威势驱迫移徙号令方出即欲其行力未及施屋已破壊或摧毁其墙壁或碎其屋瓦使孤儿寡妇坐受驱迫哭泣号呌力无所措或当严冬极寒之时或当酷热霖潦之际妻子暴露莫能自蔽仓惶逼迫莫知所向所徙之处屋室方完又复驱令他徙至有三四迁移而不能定者及其既去而所空之地经月逾时工犹未及陛下之爱民本甚深而工作小人横害下民如此其甚陛下皆有所不知此京师人民之受害而不能无怨讟者也贪官污吏徧布内外剥削之患及民骨髓朝廷毎遣一人出差即是其人养活之计诛求责取至无限量州县官吏应答奉承惟恐不及间有亷洁自守心存爱民不为承应及其还也即加谗毁以为不肯办事朝廷不为审察遽加以罪无以自明是以在外藩司府县之官闻有钦差官至望风应接惟恐或后上下之间贿赂公行略无畏惮剥下媚上有同交易贪污成风恬不为怪夫小民之所积几何而内外上下诛求如此岂能无所怨讟乎今山东河南山西陜西诸处人民饥荒水旱相仍至剥树皮掘草根簸稗子以为食而官无储蓄不能赈济老幼流移颠踣道路卖妻鬻子以求茍活民穷财匮如此而犹徭役不休征敛不息京师之内聚集僧道几万余人日食廪米百余石而使天下之人糠秕不足至食草木此亦耗蠧食以养无用者也至于报效军士朝廷厚与粮赐使之就役而乃骄傲横恣不执常役游行往来扰害良民此乃奸诡之人惧还原伍科徭不堪假此为名以圗规避非真有报效之心此岂可以信用之哉朝廷岁令天下有司织锦缎铸铜钱遣内官赍往外畨及西北买马收货所出常数千万而所取曾不能及其一二耗费中国糜敝人民亦莫甚于此也且钱出外国自昔有禁今乃竭天下之所有以与之此可谓失其宜矣马至虽多类皆驽下散与人民畜养马多人少畜养不前及至死伤辄令赔偿马户贫困则复鬻卖子女犹不能偿夫国家之所赖者人民也人民已耗土地空虚养马虽多亦何所用此又其害之大者昔晋武帝徙边人于河南内地羣臣皆諌以为不可恐贻他日之患武帝不听其后卒致五季之乱今乃许令边塞之人入中国赐以鞍马弓矢居室牛羊衣服盛具供帐以待之此等皆窥觇中国奸细之人尤其所不可者夫人莫不安土重迁不乐逺徙况此蕃部习俗既殊所性亦异岂肯背其本主违去乡土而居中国乎是必有可疑不可以不察之也今宜使之来朝之后即遣归其本国不必留之以为后世子孙之患也至于宫观祷祠之事自古有国者所当深戒汉武帝尝极意以求之而卒无其验取讥后世亦宜去而絶之也古人有言淫祀无福况事无益以害有益蠧财妄费国用无度亦其一耳凡此数事皆足以损伤和气下失民心上违天意怨讟之兴实由于此夫奉天殿者陛下正朝之殿所以朝羣臣发号布令出政之所古之所谓明堂也而灾首及焉其为灾之大自古以来未之或有诚所谓非常之变也非省躬责已深察所以致灾之由大布恩泽改革政化以疏涤天下穷困之人不能以回上天谴怒之意也夫应天以实不以文臣愿陛下速下明诏散遣工匠营造之人停止役作使天下之人得遂其父母妻子相安相养之心罢絶下蕃买马之役勿令复出四方外国来朝贡者赐赉而遣之勿使久居中国有愿留者亦宜遣令出塞俟三四年后徐复议之盖四方归附朝贡虽足以为中国之盛然使之久居于此窥见中国之虚实恐非今日之所宜亦非他日之利也彼皆居心叵测不识恩义徒以贪求吾国之货贿而已一旦待之有不至必且为吾国患矣冗官滥员宜沙汰之使归田里有可用者亦使暂归俟其官有阙则取用之简拔贤才申行荐举严考官吏有赃贪蠧政壊法为民之害者在内则令六卿大臣及监察御史在外则令按察司官按核其实而罪黜之勿复寛贷若有亷能之官善绩昭著许令保荐于朝量加升擢使有激劝大抵敦教化厚风俗励亷耻劝良善此有国之先务善有所劝恶有所惩则亷耻之道立而奸贪之俗自止息矣前者常有监生生员告乞单丁侍亲因而获罪发充军者亦乞赦原取回使得遂其初心盖其间亦有先告侍亲后以亲终已行出仕有司不行分理一槩查发充军此皆有亏治体难以垂训将来至于宫庙祷祠之事亦宜罢絶无听其妄近者大赦天下之时法司执滞常条罪有无大干渉所当赦宥者尚复拘系亦乞重加湔洗使之自新常为京官者则降出于外勿还旧职蠲除租赋一切征敛科需不急之务悉乞停罢饥荒之民则令所在有司发廪赈济或官廪不敷则劝令大户之家出粟以赈之官为之主俟有丰收则俾偿之凡此皆天下之大计所以保安宗社收拾人心挽回天意而为国家千万年无穷之命脉今皆举行之则人心欢悦和气可臻民心既固国本益安欲为天下苍生之福子孙帝王万世之基莫有大于此者矣夫国家之所恃以久长者天命也人心也而天命所在常视人心以为去就未有不得人心而可以保天命也未有人心既归而天命不归之者欲和人心必敦教化必修礼譲必使之遂其生养于闾阎之下教化行而礼譲兴则人知父子君臣之教尊君亲上之义则任之以事驱之以役虽劳而不怨生养遂而衣食足则人知亷耻思乐妻子保亲族盗贼息而无争夺陵暴之风矣如此则人心和附天命凝固国家久长之利又莫有过于此者矣奸人细民有以诡术异道而惑人者则抑絶而禁止之使不乱吾民之教信赏罚一号令使人有所守而不为疑惑赐予有节而不至于滥恩财出有经而不至于妄费则国本充实财用可舒而不至于空乏有司百官全其禄廪使有以养其亷耻天下之人得以休养于田里之间而有司官吏无贪残虐害之政则灾沴不作太平可臻人心既和天命攸属而国之根本自固此诚国家之至计保安天下消弭灾变之大者也至于邉防守御之臣则令其修饬军伍谨察烽堠以防冦盗此又其所当虑于未然者也今天意如此灾变已极不宜复有所造作以重劳其民当还南京奉谒陵庙告以灾变之故保养圣躬休息于无为数年之后天意既回始可为之不宜听信小人之言复有所兴作以误陛下于其后彼小人者不知国家忧戚之大计惟欲谄谀顺旨以希幸恩宠而巳若复听其言以为无害则误陛下益甚殆非国家之利也臣不胜惓惓之忠辄冒斧钺之诛谨陈其愚以复明诏干犯天威不胜恐惧待罪之至惟陛下矜其狂愚少垂听鉴

　　明文衡巻六

　　●钦定四库全书

　　明文衡巻七

　　（明）程敏政 编

　　○奏议

　　陈问安启　　杨士竒

　　臣未奉召命不敢违例一人独进而有所愚见亦不敢黙而不言近日未审朝谒及问安之礼如何臣之愚诚伏望殿下嘉隆此礼愈勤愈敬曾蒙令旨面谕臣云前日钦奉圣旨免朝臣退而思之固是天恩寛大之至然储君于事君父未有久而不朝之礼伏望殿下自己主张而必行之如奉圣旨免朝既退之后明日又往后日又往诚孝之心积久不巳必然感格至于奉侍之际尤望和颜婉词以仰承天意臣伏惟至尊仁圣如天虽臣下有过常蒙寛贷爱之如初何况父子至亲恩爱尤重岂宜于奉事之礼少有未尽也昔文王所以称圣人者盖自为世子之时日勤于视膳问安之礼为之根本故礼经载之以为万世之法在礼又曰父母不悦起敬起孝此悦亲之要道也伏望殿下万万加意臣愚无任虔恳之至谨启

　　请开经筵疏

　　伏惟皇上肇登寳位上以继承列圣下以统御万邦必明尧舜禹汤文武之道以兴唐虞三代之治则宗社永安皇圗永固天下蒙福永逺太平然其根本在致力于圣学自古贤圣之君未有不学而能致治者也去年十月内宣宗皇帝御左顺门召臣士竒谕之曰明年春暖东宫出文华殿读书凡内外侍从俱用慎择贤良亷谨之臣臣士竒叩头对曰此国家第一事正维其时伏望皇上留心不幸宣宗皇帝上宾中外皆同哀戚之心臣未敢遽言然此事至重不敢久黙伏望山陵毕日早开经筵以进圣学臣等深切惓惓之至谨具合行事宜陈奏伏惟采纳谨具奏闻
　　一自古人君成徳必先于学未有不学而能成徳者尚书曰王人求多闻时惟建事学于古训乃有获经筵侍讲之官实为学之资今皇上进学养徳当预择讲官必得问学贯通言行端正老成重厚识达大体者数人以共其职庶以上副先帝之意乞预命吏部礼部翰林院公同推举具名陈奏取自上裁如或其人学术不正立心行已素无善誉者不得滥预盖师友之臣即他日辅导之臣不可不谨择
　　一天子就学其事体与皇太子亲王不同乞先命礼部翰林院详定讲筵礼仪陈奏
　　一皇上圣徳正在今日辅养本源书曰仆臣正厥后克正仆臣谀厥后自圣后徳惟臣不徳惟臣盖言仆臣贤否系君徳重轻如此自古圣贤之君左右使令必用正人今皇上富于春秋凡起居出入一应随侍及使用之人皆宜选择行止端荘立心行已正当者使在左右庶不正之言不正之习悉皆屏逺不得以上惑聪明此事闗系最重伏望太皇太后陛下皇太后殿下皆留圣心为皇上慎选左右随侍及使用之人如或其人举动轻挑语言亵慢立心行已不正者皆宜早去之若不早去随侍既久情意相洽不觉其非言听计从后来欲去其势难矣古语云与善人处如入芝兰之室与不善人处如入鲍鱼之肆盖言慎所渐染也此在常人尚须谨择何况天子之左右伏望太皇太后陛下皇太后殿下万万留意臣深受国恩无能补报惓惓愚忠不敢不尽伏乞采纳宗社生民万年太平之福

　　议吴文正公从祀

　　钦奉圣旨命臣等考究元儒吴澄应否从祀议拟奏闻臣士竒等钦遵考得元翰林学士吴澄所著书及奎章阁侍书学士虞集所状澄事行盖澄自十岁得宋儒朱熹所注大学读之即知为学之要专勤诵读次读语孟中庸亦然遂大肆力于诸经十五専务圣贤之学致践履之实以道自任其所自励勤谨敬和自新自修消人欲长天理克己悔过矫轻警惰颜冉理一等铭其教学者有学基学统等篇深究濓洛闗闽之旨考正孝经校定易书诗春秋修正仪礼小戴记及邵雍张载之书有易书春秋礼记纂言及易纂言外翼皆所以启大道之堂奥开来学之聪明传之百世而无弊也时朝廷屡起之乃就国子监丞稍进司业一言不合即自解去后屡征复起亦不久于位进退之际卓然君子盖元之正学大儒许衡及澄二人衡遭际世祖功在朝廷澄在朝之日虽浅其职论思教成均劝讲经筵咸积诚意预大议论大事咸引古道而功在学者尤多故二人之没皆谥文正衡在当时已列从祀澄既后出又卒于元衰之际当时已有建议宜列从祀者属元纲日颓未及举行今澄所著诸书具在我国家崇儒重道大明四书五经及性理之旨凡澄所言皆见采録以惠学者盖澄问学之功朱熹以来莫或过之而从祀诸儒自荀况下至范寗语其事功皆未及澄今若升澄从祀孔子庙廷列诸许衡之次允惬斯文之公议昭国家之盛典谨具奏闻伏候勅旨

　　正统十四年九月十六日启疏　　周叙

　　南京翰林院侍讲学士臣周叙谨启为安邦谨始事臣幸生逢圣明不意国家近日有大不可忍言之事臣虽两年以来沾患脾疾医治少效不能有为自闻令谕日夜抚膺挥涕寝食不宁又无才力智能可以赴难复雠恨不即自殒絶谨竭愚忠有可上报朝廷之万一者不敢隐然不言恭惟郕王殿下承圣母皇太后命为监国则天下事皆在于殿下一人之身也其所系重矣昔周公辅成王当承平之日今殿下辅皇太子殿下于有事之秋视周公之时又甚难矣虽曰日望圣驾早还以慰臣民之思然敌情叵测时月悠迈天下之大苍生之众易以揺惑殿下得不于此深谋熟虑之乎盖殿下于圣上亲则兄弟谊则君臣君父之雠不共戴天宜与羣臣如越王之卧薪尝胆以报吴雠使智者献谋勇者效力必尽殱掠冦而后已为今之计先须博选辩士卑词重币暂为君父屈谕以昔时通好恩待如此之厚今因奸臣误国兴兵构怨遂失南北之亲其能即返圣驾则结好和亲世世利赖不然则堂堂天朝疆域万里兵甲数百万众得不思泛扫沙漠以圗报复哉必求其人可使者试察遣之庶或有济至若能返与否必当选将练兵慎固邉疆防其再举协力殱之俟上天悔祸宗社灵长休养生息训甲练兵分遣良将直捣巢穴系其首领以伸万世之愤未为晚也愚昧之诚不能自已谨陈刍荛之言条列于后敬顺附舍人陈亮赍捧进呈伏乞赐览鉴臣犬马之诚不胜幸甚计开八条一曰励刚明君上之徳贵于明而尤贵乎刚明则物无遁情刚则事不牵制全是二者乃克有济易曰刚健书曰钦明古昔圣哲允励乎此故能驾驭英豪平治宇内前此奸臣蔽主之明制主之断故权移于下致兹祸败恭惟殿下睿质天赋至刚至明如断马顺之事中外震慑称颂伏乞益加奋励不懈初终幸甚二曰亲经史古今治理国家兴亡具载典籍读而知之可为鉴戒伏望殿下择近内廷可延问羣臣之所开合置书史其间选择学识纯正者与之讲论义理因可询访时政庶聪明日益治道有资三曰修军政方今切务莫逾选将练兵然思何以致之将必多方推举亲召问以慰勉之而爵秩勿吝军士必设法召募时鼓舞以来之而赏赉有加勤训练恤饥寒作之以气结之以恩庶可底成功宜日夕与左右大臣及诸老将计议精兵足食之要不惟临事有济抑且国威振扬四曰选贤才国家治乱系于人才贤否而人才难知自古所病亦必思求所以知之之道夫君子难进易退小人易进难退二者混淆治道衰矣厥今人才布满有位其贤否则不可不察数年以来权奸专政小人蒙耻冒进相师成风其间卓然守氷霜之操者仅保少祸而已自兹以往宜慎选举以求之严考察以别之峻拔擢以激劝之庶旧习渐更且吏部正官及诸司属职实庶官之本其素贤者留之不堪者选调之令在廷羣臣连章合词推举学识才行优最者分任本部俾之讲求用人之要专其责委斯贤才可得治理有望五曰安民心夫民心向背国之存亡攸系不可不思所以安之今邉事方兴用军供馈皆资民力缓之不能集事急之必生变故处之可谓难矣茍不固结其心惟刑驱势迫以用之讵可经久哉若得人居守令长民之职则处置适宜徭役有要民心服从无施不可伏乞令左右大臣计议选择贤才必任守令庶事妥民安六曰广言路在昔尧舜大圣询于刍荛好问察迩故治底无为人乐熈皥诚以一人之知见有限天下之事变无穷能集众善则举措克当故也厯代君臣听言则治讳言则乱史籍可鉴前此内臣王振肆权擅政拒絶人言杀害忠良中外屏息不敢出口兹遇殿下受监国重寄系宗社生民之托当明目逹聪之时臣若不言死有余辜伏乞再伸教令许人人建白不拘忌讳惟裁择可否施行幸甚七曰谨微渐易曰履霜坚氷至言事当慎之于早也臣自永乐以来叨职班行伏见太宗仁宗宣宗列圣临御之时早朝大班既退即于门上说事各衙门官轮流向前惟君臣相与商确政务罄尽所言人懐畏惮而事机不泄成宻勿庙堂之羙自正统以来王振擅权独立在傍于是辅弼大臣及近侍官员不得召对或有召对亦不敢详尽故今日之祸皆由不得轮流向前说事所致恭惟殿下监国即同亲政宜复旧章凡各衙门官务令各向前说事止与敷对者相知他人皆不能预闻庶得吐露肝胆陈布嘉谋殿下亦须秘重毋少宣泄且议奉皇太后于文华殿垂帘或隔一日令辅弼大臣随殿下于帘前奏决大事毋拘时平条例以权一时之宜庶国是有归中外有頼八曰修庶政天下一统万几日臻孰非当理但事有重轻势有缓急况今弊政之余尤难为功得不思其紧切者施之哉如选任大臣以端治本严明赏罚以耸观听崇奨御史以振纪纲革罢监军以专委寄讲求屯种以省馈饷辑睦亲藩以厚宗支旌表忠节以作士气限禁僧道以来召募革去罚赎以澄贪浊禁抑权贵中盐以通商贾招降各处冦盗以安反侧修理水陆道路以便驿运整饬腹里紧要城池军马以备不虞似此尚多宜令预政大臣逐一详审条例施行则内修外攘雠耻可复邦国奠安

　　论城守疏　　程信

　　钦差守城吏科给事中臣程信谨题为紧急军情事节该奉勅今命尔往京城西邉一帯协助太监尚义都督王通左副都御史杨善守护城池严督军民整搠器械务在精利申明号令务在严明可守则守必固必完可攻则攻必捷必胜京城在外四面军民人等但闻声息不无搬移惊动尔须抚谕安挿务令镇静得所九门内外守御通塞等务尔须处置得宜务使冦不能窥有事须与提督太监尚义等计议而行无或顷刻怠忽致有疎虞取罪非轻钦此除钦遵会同各官督令官军将各门严加守备外谨将合行紧急事宜开坐请旨
　　一新号令以振军威臣观大军自土木之败人无战志非大新号令无以责其效死如都督孙镗领军与之对敌各路正当分军策应则军威自张敌势可败然皆各以分地自诿袖手旁观臣于城上遥见西北军马约有三四千人一见上首挫锋其余不战乱踰城濠致令五六敌人乗势追赶臣与都督王通督令军士将短鎗火器于西北城楼放打当时敌人四散奔溃然巳遁之军既不加诛未遁之军又不用赏都城安危系于顷刻而号令犹复如此臣诚寒心乞严勅总兵官石亨尚书于谦等将大营移出闗厢外面驻札冦众则坚壁不动设伏以待冦寡则分军截杀互相策应如有退缩揺众实时处以军法不许坐观成败以悞大计
　　一募勇敢以备警急切见京城召募军匠人等或赏或升故皆乐于效用然近察其议则曰有功固今日之得官赏无功则未免他日有为军之累是以中间多有勇壮匿而不出乞勅兵部再行出榜晓谕不分军民官舍土人匠役但有果敢奋勇出竒杀敌者初立为勇士之名照例给赏有功不次升擢无功事宁不愿者听如此则人疑释而功可图也
　　一召勤王以遏南侵臣观北人见我城池完固军马尚多连日四散举火惊人其势似有南行之状若不预为御敌之备诚恐州县居民闻风惊移事出不测乞冩勅星夜差人调集山东河南等处勤王之师顺闗南京所取在路衣甲或真定保定或河间霸州按兵待变相机以动敌近则完壁自守敌逺则赴京夹攻如此则声援多而贼计沮矣
　　一设武备以防内变臣惟外城既固内门尤不可不谨如西直等门虽有官军二百余人各铺巳分一百五十余人又有缴闸等项分用门下止有五六十人亦皆老弱不堪又兼盔甲移用门外巷中城下虽有摆列官军不过攒聚闲坐倘有意外仓卒难为乞将城内官军着令分管头目毎门添选二百人量给弓箭鎗刀庶几有备无患
　　一养鋭气以备战守夫军夫以食为天食足则气壮而后战可捷守可固且如西邉一帯多系上林苑监四署人夫原非食粮人数称系守城月余蒙毎人给米三斗即今坐派通州未敢片时下城前去闗给其各夫俱皆离城五六十里居住家下多被羣冦惊散有称一二日无食者气馁无措乞照军匠事例给与口粮充养鋭气庶几遇紧可以责其效力（正统十四年十月初一日）

　　陈言中兴固本十事

　　臣切惟抚国家于多事之际中兴为难论政务于中兴之时固本为要本之不固而欲求中兴之治者未之有也仰惟皇上嗣临大寳治化一新外裔求和南蛮授首于兹二纪遂底丕平天下臣民皆巳仰戴圣徳神功如祖宗之时矣然安不忘危治不忘乱孔子之戒昭如日星矧陛下日御经筵缉熈圣学固巳知之明而讲之素有不俟乎人言者矣臣一介凡庸以言为职不敢谓圣徳已至而不尽责难之恭谓圣治已成而不效拾遗之义夫中兴之要虽在固本而施行之次必有节目谨将所见条陈十事以上伏乞万几之暇少垂睿鉴采而行之岂独臣之幸哉臣无任伏阙战栗之至
　　一曰敬天臣闻天者理而巳矣人君一心上与天合则阴阳顺而寒暑时迩来日食星殒雷雨阴霾变生不一必有感召此固上天仁爱君人之心然修省之诚要不可一时而或替也仰惟陛下即位以来节供奉严祀典凡诸不急之务多巳停止而天心犹若此者岂非修省之诚有未至欤夫人君一心万理总会而求端莫先于孝弟故孔子曰孝弟之至通于神明光于四海诗曰其仪不忒正是四国曾子释之曰其为父子兄弟足法而后民法之也臣以为敬天之道非陛下湛然此心懋昭大徳隆孝友于两宫示亲亲于天下恐未足以答天心之仁爱伏惟圣明留意
　　二曰求贤臣惟国朝取人有常途用人有常制盖文以科贡吏胥武以隐袭功授中外任使自不乏人然屡勤明诏俾吏部有人材之荐兵部有将才之举者何哉诚以多事之秋思得长材异能者共图治功故也奈何有司奉行全失初意所举荐者类多奔趋请托之人非亷正髙洁之士大本巳失将焉用之孔子称鄙夫不可与事君谓其患得患失而无所不至也伏望陛下于左右文武羣臣之中果有朝廷未究其用宦寺不知其名如古范仲淹富弼其人者留神简拔以为之倡然后勅所司通行天下果有懐抱经济精通韬略隐于山林屈于下位者有司务在礼聘送赴京师或亲策以治道或命试其艺能随材器使用济时艰无则已之不必取具若有司仍前滥举即坐以罔上之罪
　　三曰纳諌臣观经史所载厯代帝王未有不以纳谏而兴拒諌而败者伏惟陛下即位之初实国家多事之际四方臣庶无不得以尽言陛下容纳亦无虚日虽尧之舍己从人舜之好问好察不过如此迩日以来渐渝初政岂进言者亦多渉于泛常过于矫激而弗当圣心者乎虽然纵使有之亦未可执一以废其二也如圣心简静厌见繁文臣愚请用宋仁宗开天章阁以十二事问近臣之例推而广之勅令文武羣臣及山林草茅之士询以阙政如敌人之雠必何策而可复天象之变必何修而可弭诸如此类逐一条示俾之各陈所见各尽所言中间必有上补于聪明之万一者仍乞陛下于时常进言之人当理者采纳狂妄者不问庶几周悉民情以奉天下
　　四曰谨灾臣闻书曰先王克谨天戒臣人克有常宪是知灾异之来非上下同加修省不可得而弭也迩者天变河决皇上下罪已之诏曰君失其徳臣失其职臣捧诵之际知陛下一念之诚可以对越上帝矣然羣臣之中虑如陛下之敬天修己者几何人哉宋儒胡安国曰体元者人君之职调元者大臣之事自汉以下遇有灾异策免三公盖为是尔乞勅台谏于内外文武羣臣之中有引日偷安懐奸蠧政之甚者指实奏陈罢黜田里庶天变销而人心慰
　　五曰节用臣闻易曰节以制度不伤财不害民而大学论生财必曰生之者众食之者寡为之者疾用之者舒四者反是而求天下之治不可得也今邦畿千里民多逃移江南数郡盗尚刼掠河道枯涩漕运艰难而京师僧道之徒来自四方充斥街巷内府供事官员较之往时十増八九率皆以难运有限之粮供冗食无用之軰及闻河南山西转输邉饷犯风霜之苦冒剽掠之虞辛劳何止万千费用不过数月臣以为朔方之役未举而中原之民巳疲伏望皇上省财节费图雪国耻勅令沿邉一帯文武官员随机护军趂时屯种以免馈饷以防冦戎并勅各衙门禁游食无役之人汰冗设不职之官庶邉备充而浮费少民力苏而根本固然后静以待动逸以待劳则无事不克济矣
　　六曰详刑臣闻兵乃刑之大者古之帝王于一夫之罪一刑之施尚且恤之而况行刑于用兵之后哉切见福建广东浙江湖广等处叛贼邓茂七黄萧养叶宗留等本因贪官激变动劳大军征讨渠魁虽幸就诛良善多已被害近闻商贾耕凿之人一槩绑缚到官将士收其功而平民罹其毒夫淫刑以逞而不致伤和气者未之有也书曰殱厥渠魁胁从罔治臣愿陛下以为法勅令所司将解京犯人案候待其覆勘虚实之情然后处以轻重之法仍勅各处总兵镇守等官今后止将首恶解京其余胁从量情释放俾之各相效顺庶人无寃抑而和气可召
　　七曰选将臣闻三军之命系于将然将之贤否不止渉军士之死生实以闗国势之强弱不可不慎也即今三营大将固亦有百战已试之人不可轻议至如坐营把司掌号领队数者之名即唐之所谓偏禆宋之所谓首领亦他日以次而备大将之选者顷自国家多事以来选设太滥不无贤否混杂且人材难得不有以储之于前则无以获用于后昔李光弼起自郭子仪偏禆岳飞起自宗泽首领则其选亦岂可以不慎哉乞勅总督总兵等官修明军政简汰贤否遇阙员必须推访亷介智勇之士具名奏闻以充不许私相补授重贻后患
　　八曰练兵臣观周之成康皆守成贤主而其事见于书者一则曰诘尔戎兵一则曰张皇六师彼当治平之时尚不敢忘忽武备如此而况多事之际乎我国家养兵最厚月粮以赡妻子行粮以赡本身不时赏犒银两依期给食衣绵盖养之于无事之时欲用之于有事之日而管军官员不体朝廷恤军之心大肆蚕食公行贿赂反以操练为故事如此而求克敌制胜比隆前代何可得哉伏望皇上降勅总督总兵等官严加戒谕仍有似前侵牟军士妨悞操练者处以军法示众勿事姑息臣又见三营之制五军所以肄营阵神机所以肄鎗手三千所以肄廵哨今三营各自团操则武艺不能相通其临敌必难相应乞将三营军马一月同在一处相兼操习五日凛如对阵之时久久成熟庶几有效臣又闻之军中老穉相参有名无实闲居则虚糜粮赏临事则负累精壮乞大行拣选不堪者退回守城精壮者加意训练庶兵将之意相孚而外攘之功可举也
　　九曰尚俭臣观伊尹之训太甲曰欲败度纵败礼又曰慎乃俭徳惟懐永图而汉史之赞文景二帝亦不过曰恭俭而已是知俭之一字尤守成之主所当力行者也伏惟陛下即位之初无宫室之兴无游幸之举日讲圣学亲揽庶政恭俭之徳可方前王然而民食日艰民俗日薄何哉岂陛下以北人请和国事稍暇而遂为之少变乎臣又见承平日久礼法渐隳结婚姻者不计户之髙下送丧塟者不循家之有无闾阎得以服锦绣倡优得以饰金寳全无贵贱之等惟逞骄侈之风甚至千日之赢余不禁一物之费用如是而求民食之足民风之厚不可得巳伏望陛下愈励勤俭之徳以先天下仍勅礼部申明旧制凡服食器用各分等第毋行违式通得禁约庶几民徳归厚国富可期
　　十曰隆师臣闻先儒周子曰师道立则善人多善人多则朝廷正而天下治矣今府州县儒学官皆受朝命以为人师者也祖宗之时犹重其选或亲策而后命之近时以来有久在监学惧淹岁月而出身者有偶中副榜因念艰难而就职者有儒士不能应乡荐而干有司以举任者布列中外多不得人迁延岁时妨悞后学九年之间使俊秀子弟长者老而少者长甚可惜也无实才之用而望济天下之事岂不难哉乞勅所司照旧于南北直隶及各布政司推选御史或副使佥事各一员専一提调学校造就人才以副皇上求贤图治之意其各处教官先令提调学校官员考核但有文理不通教条不立者就便送部别用其九年考满到部举人过数学识异常者所司仍加考察或试以台谏之职或授以州邑之长则人皆尽心才各当用时贤軰出而国事可办矣

　　明文衡巻七

　　●钦定四库全书

　　明文衡巻八

　　（明）程敏政 编

　　○奏议

　　登极建言　　刘定之

　　翰林院侍讲臣刘定之谨题为建言事臣观自古以来邉方之祸未有甚于今日也古者如晋懐愍之陷于匈奴宋徽钦之留于女真其时皆因邉塞外破藩镇内溃救援不集播迁无所然后有蒙尘之祸未有若今日天下之大数十万之众奉上皇至于漠外委以与卫喇特者也至于晋宋既遭此祸之后元帝继统髙宗嗣服皆舍弃故都偏安一隅然尚能奋既衰之势以御方张之敌使刘曜石勒敛其虐焰而不侵梓宫韦后因其讲和而来归未有若今日额森乗胜入冦直抵京城奉上皇以来而天下之大数十万之众既不能奋武以破敌又不能约和以迎驾听其自来又听其自去者也盖国势之弱久矣虽非陛下所能遽使之强然岂可不思其自强之术而力行之乎臣愚无知晓敢条陈所见以俟采择其一曰战陈臣观昨者之战但知闭营坚壁假托持重之说而不能出竒尽力以收胜捷之功甚至前队败而后队不救左哨出而右哨不随宜仿宋吴玠吴璘兄弟三迭阵之法前一行刀楯蹲伏以俟其阵最低第二行矛戟大鎗立地以俟其阵稍髙后一行骑兵弓矢其阵最髙敌至得互相倚恃迭为救护庶几不至狼狈又敌骑之来奔腾荡突必资刀斧以制之昔郭子仪破安禄山铁骑用八千人执长刀如墙而进韩世忠破金人拐子马用五百人执长斧上砍人胸下捎马足由此言之刀斧之挥霍便捷优于火鎗之迟缓趦趄也其二曰守御昨者紫荆居庸等闗既不能御敌之入乂不能遏敌之出名为闗塞实则坦途敌骑之来若长风之驱云雾豁然无所底碍盖兵士寡弱亭障缺败蹊隧疎漏非朝夕之积也今宜增兵士缮亭障塞蹊隧如古者画境分守之时因其陆地则纵横掘堑名为地网因其水泉则遇处停蓄号曰水柜或多植榆栁以制奔突或多招土兵以助官军此皆古所甞为必有效验今武夫悍将多云古不可泥然商之贤相不云乎事不师古以克永世匪说攸闻此臣老生腐儒之所信其言者也其三曰通使夫通使之职欲其内藴忠信之心外有言语之才昔汉文帝遣陆贾使南越用能屈赵陀之膝以去僭号宋仁宗遣富弼使契丹用能结中外之盟以息战争若贾弼者所谓藴忠信而能言语者也奈何往时专以译人驵夫为之哉今后宜用文武贤臣备正使之选令通敏者为之介绍録其动静言语纎悉必载回日闻奏庶乎不至招衅起戎矣其四曰招降往年以来降人皆留居京师授以官职给以全俸夫非我族类其心必异故昨者或冲破闗塞奔归故土或乗伺机便冦掠畿甸今宜乘大兵聚集之际迁徙其众逺居南土禁其种落不许自相婚媾变其衣服不许仍遵故俗或以为兵使与吾中国之兵部伍相杂以牵制之或以为民使与吾中国之民里甲相错以染化之况又省全俸之给减漕挽之劳臣尝于上皇时言之智谋浅短不足仰动天听然今者之祸可鉴矣其五曰练兵夫天下之民农夫出粟红女出布而输纳公上者多以养兵也天下之兵受粟于仓受布于库而练习武艺者所以为国也向者兵士受粟布于公门而纳月钱于私室于是乎手不习攻伐击刺之法足不习坐作进退之宜目不识旗帜之色耳不闻金鼓之节但见其或负贩货财以为商或习学技艺以为工而工商之所得仅足以补月钱之费盖民之膏血兵之气力皆变而为金银以惠奸宄一旦率以临敌如驱牛羊以当虎狼几何其不败哉今宜痛革月钱之弊作新操练之政将帅有踵旧弊而不改者诛之可也怠新政而不务者降之可也士卒练习既久拔其勇鋭者汰其罢软者粮赏有厚薄费用可节缩矣其六曰抚民夫养兵之费既出于民而兵败之祸民蒙其害始也出费而终也蒙害民其何辜乎况守令之刻削于民犹将帅之刻削于兵也今宜于常年考核之所黜落三年朝觐之所弹纠者悉加严罚而不寛纵至若大臣举官有犯赃私者必连及举主夫恩不加于贪吏则贪者寡矣罚不贷于举主则举者慎矣民岂不蒙其惠乎民安而邦本固虽敌人外侵而邦本内固此保国永世之良图也岂可以目前不暇而谓此为迂缓乎其七曰选将夫将材罕得天之生将材岂专在于将门乎贩缯屠狗之夫而汉赖以王被褐扪虱之人而秦赖以霸至于赵括者岂非赵奢之子然殒首于白起王离者岂非王翦之孙然系颈于项羽今国家用将有出于将门之中者若石亨杨洪是也有出于将门之外者若于谦杨善是也然将能知将宜令其各举所知不拘门地或以勇力或以计策其余公卿待从亦令各举所知量能而任之庶乎拔十得五闻一知二将材由此而充矣其八曰赏罚夫有兵将而无赏罚犹无兵将也将非赏罚无以将其兵君非赏罚无以将其将昨者遣石亨于谦等将兵御敌未闻其摧陷报捷迎回銮辂但迭为胜负互相杀伤而已虽不足罚亦不足赏也今亨自伯爵升为侯爵谦由二品升为一品天下之人未闻其功而但见其赏岂不怠忠臣义士之心乎昔汉之图恢复也所恃者诸葛亮宋之图恢复也所恃者张浚其人皆忠义素着功业久立及至街亭之战不胜而亮降丞相之号符离之役未捷而浚解都督之职待收后效乃复前官今宜使亨等但居旧职勿受新升以崇亷耻之节以作敌忾之气他日勋名振而爵赏加亦何晚乎夫既与而不忍夺者姑息之政也既进而不肯退者患失之心也上不行姑息之政下不懐患失之心则治平可计日而望矣至于昨有临阵而死者有弃闗而生者亦宜急加赏罚庶几恩及卑贱而人知所劝法行贵近而人知所戒矣其九曰议政向者御史建议欲令大臣入内议政事寝不行夫人主当总揽权纲亲决几务如大裘之领不可以倒挈太阿之柄不可以倒持凡政事有早朝未及决者宜日御便殿使近臣侍于侧大臣奏于前言官察其邪正而加纠弹史官书其言动以示惩劝君臣之间询谋畴咨互相可否以求至当此前代故事祖宗成法也陛下遵而行之则决于万几也益以熟而察于百官也益以明圣政益新天命益隆矣若乃仍如前日每事但以奏本进入旨意批出臣恐偏听生奸独任成乱治化无由以底于雍熈也凡此皆其见于政治者而尤必以徳学为本臣请得终言之其十曰徳学夫人主之徳欲其知如日月之明则可以察枉直仁如天地之大则可以覆羣生勇如雷霆之断则可以收威柄故中庸曰知仁勇三者天下之逹徳也而宋贤相司马光之告其君仁宗英宗神宗皆以仁明武为言光之所谓仁明武即中庸之所谓知仁勇也然是岂可以易而能哉必本于学矣成汤之圣学于伊尹武王之圣访于箕子曽谓圣帝明王全由天资不假学力哉然五经诸史之博儒生且未易徧观而况于人主臣谓经莫要于尚书春秋史莫正于通鉴纲目陛下宜留心焉不宜观其善而避其恶也夫善恶兼而观之则于为君也既知禹汤文武之所以兴又知桀纣幽厉之所以替而趋避审矣于驭内臣也既知有吕强张承业之忠又知有仇士良陈宏志之恶于驭外臣也既知有萧曹房杜之良又知有李林甫杨国忠之奸而用舍当矣其为知仁勇之助岂不大哉茍徒若前日使儒臣诵其善而避其恶是犹恐道路之有陷阱闭目而不视恐鱼肉之有馁腐拥鼻而不嗅其不至于误食而呕哕冥行而颠踬者少矣伏惟陛下以不世出之圣当大有为之时诚能本于徳学以见于政治则天下之大尚如金瓯之完固而未缺臣见国势可强雠耻可雪兄弟之恩可全祖宗之治可复而何难哉臣干冒天威不胜战惧伏惟择其言而赦其罪幸甚

　　敌情题本

　　司经局洗马兼翰林院侍讲臣刘定之谨题为敌情事今者敌使还期渐近朝廷定议不遣使臣回答意欲致其来侵而扑灭之臣以为待敌国之道但当为应兵不当为祸始若庙堂之辅筭无遗策疆埸之将战有必胜以暂劳而图永安固臣子所深愿岂但渊衷哉倘成败犹未可预料则臣尚愿陛下广天地之量止雷霆之威含容収纳暂遣使臣其或此以和往彼以恶来则足以增我师之直气免吾民之怨怼若由此暂羁縻之则岁年之后国家闲暇选练将卒愈精修筑城堡愈完赏罚愈明资械愈充腹里诸处无饥馑之患口外各屯有奋发之勇然后观衅徐动亦未为晚也今者掌武之臣谦譲退托惧当兵任各部之臣合辞陈请乞回睿听卫所之兵但有虚数畿甸之民望风遁逃则成败犹末可预料也明矣陛下何汲汲于违众论信寡谋以万姓之命侥一时之胜哉臣愚儒不达时务请以古者和敌事势可否较之若谓和敌之后糜费不赀损我之富则汉文帝在位二十余年用缯絮等物和匃奴宋仁宗在位四十余年用金帛等物和契丹为时甚久为数甚多不惜其费未闻当时谓为不富也今宜比此例岂与汴宋之末敌兵来加而要割藩镇刼质亲王必不可和者比哉若谓和敌之后雠耻未复损我之武则汉髙帝先被围于平城而后解唐髙祖先屈已于突厥而后伸不报其雠未闻当时谓为不武也今宜比此例岂与南宋之初遣使诏谕而羁留父兄黜削尊号必不可和者比哉若谓和敌之后簒弑不讨损我之义则冒顿弑其父而娄敬劝汉髙祖通和盖苏文弑其君而房乔劝唐太宗罢兵不讨其罪未闻当时谓为不义也今宜比此例岂与春秋之法中国乱臣贼子在所当讨必不可赦者比哉然臣谓不惜其费不报其雠不讨其罪者非因循偷安止于是而已也诚愿陛下虽未用兵如已用兵常加警励虽暂遣使如未遣使常加防备揽羣策而用以选练将卒修筑城堡明赏罚备资械使内无患外有勇然后彼有衅之时此足以乗之也盖不患于彼之无衅而患于此之无策以乗之然尤在陛下进圣徳于干健离明而不自足勉圣学于日新月盛而不中止以为用羣策之衡鉴服逺人之根本臣计愚言谬望勅大小羣臣公同博议若但委兵部则臣之言必不见从如水投石而生民之命如以肉试虎少有全理矣盖和战皆所以待敌而兵部必不以和为请如巫医皆所以治病而巫阳必不以药为说各护其所短而欲见其所长保身爱国者不可偏听而当慎择也干冒天威伏俟罪谴谨题请旨

　　议刘静修薛文清从祀

　　谨按元儒容城刘因徳性刚正学识明悟所作诗文理趣出人意表非腐儒曲学循行数墨者所彷佛而进退之际安于义命若其称许管幼安咏叹陶元亮则傲睨浊世涕唾禄爵之本心可见也是以裕宗不能留世祖不能致因岂不可谓之贤也哉然而建言者遽欲以因列诸孔庙从祀则事体甚重不可以不详议建言者谓颜子未尝著书而配享孔子不可以因未著书而不之取夫颜子何可当也孔子之道传之颜子后世取信于孔子之言其言具于论语载于中庸见于孟子存于易系辞等书不一而足虽颜子未尝著书不害其为传道也譬如萧何无战功而髙祖取为汉臣之首房乔无战功而太宗取为唐臣之首所谓知臣莫若君知弟子莫若师者此之谓也今以因未著书而仰攀颜子为比则是人臣无汗马之功者皆得攀萧房为比恶有是理也哉建言者又谓从祀诸贤其中有不能无过者因无过奈何反不得从祀夫及门速肖之徒固有狂狷失中者矣又有聚敛而圣人斥其非吾徒短丧而圣人言其不仁者矣然而莫不亲炙温良恭俭譲之徳亲受文行忠信之教髙者名列四科余者亦皆身通六艺是以孔子家语太史公仲尼弟子列传备书之以为三千之徒此七十子者其最也然则七十子之有过者亦先儒所谓圣人数其事而责之其所善犹多尔至于左丘明以下经师二十二人有未能深明圣经之旨者矣又有无威仪若刘向好谀佞若王肃者矣然而当世衰道微火于秦黄老于汉佛于魏晋之时而此二十二人守其遗经转相付授讲说注释各竭其才以待后之学者则其为功殆犹周文武成康之子孙虽衰替微弱无所振作而尚能保守姬姓之宗祀谱牒以阅厯春秋战国不亡而幸存者也虽有大过亦将宥之况小失乎今以因无过与七十子二十二经师有过者较量彼此欲得登因于从祀愚窃以为仲尼素王也七十子助其创业者二十二经师助其垂统者也遇其有过议而贷之犹得陪从也非是之比而徒曰我无过可以陪从未之前闻也建言者又谓与因同时若许衡吴澄其徳学无以踰因而亦得从祀因岂得独遗夫因之于衡澄其徳学无大弗若也其功则有弗若也何也衡以其行道之功澄以其明道之功当元氏奋自朔漠统据华夏其君臣懵焉不知尧舜禹汤文武周公之道传之孔子孔子传之其徒以至于宋之周程张朱者其道足以抚世御极而衡首倡率诲诱之使知是道之可行至于澄所作诸经纂言发挥洞达自朱子以后依经立说者鲜克俪之是以我朝太宗文皇帝命儒臣修辑五经四书性理大全于澄之说多所采入澄可谓能明是道者矣而因之说未有采者则是因既未若衡之道行于当时又未若澄之道明于后世其不从祀未必为阙典也若乃薛内翰瑄直躬慕古谈道淑徒进无附丽退不慕恋勤学好问可谓文矣归洁其身可谓清矣是以存蒙圣知没锡羙谥其为皇朝名臣夫何间然然论其于道所得以与朱子诸徒相比并若黄直卿辅广之亲承微言金履祥许谦之推衍绪说尚未知可伯仲其间否也而遽欲从祀窃恐世之君子将以建言者为非愚则谀孰敢和附其说哉故愚以为瑄可无施行因则准昨者所议杨龟山例令其所在官司建祠奉祀庶足以伸敬先贤劝励来学谨议

　　陈言修徳弭灾　　章纶

　　臣闻之天人相与之际甚可畏也人事为于下则天道应于上天戒示于上则人事谨于下此感彼应捷于影响不可诬也以故上天垂戒而灾异屡见者此必人事之失不知自省有以致之而谴告警惧仁爱人君如此之至也然人事之失必有其故或用非其人或政有缺失虐及于民民不安生而疾苦嗟怨之声上闻于天以故天知之而屡出灾异以垂戒于下当时上下或不知其由而天下之人知之故自古帝王以及汉唐宋贤君之于天戒必下求言使凡臣民各陈所见极言时政缺失而不忌讳以见致灾之由而朝廷闻之亟改其失庶几可回天心而弭灾变若徒祈祷宥罪及蓄粮储修堤岸者此特有司之常事耳至于用人是否政事得失因循姑息而不修改则天心回否未可知也或又谓已尝诏许诸人直言无隐不必下诏求言此则为臣者失于稽古而不以古之圣帝明君期望故也伏乞皇上法古帝王及祖宗列圣断自宸衷下诏求言务使臣民人等直言极諌各指时政缺失以见致灾之由取其切当而随事修改又乞皇上于是而示彻乐减膳之勅大臣于是而推捐俸救民之仁停工役不急之务节侈用滥赐之财慎差遣之扰民罢补官之俸给备救荒之义仓汰僧徒之蚕食悯逓运人夫之苦薄收敛粮储之重寛农民之运粮恤军士之劳役止纳粟以抑侥幸劝屯种以蓄邉储严考察以明黜陟信赏罚以示劝惩清天下刑狱之寃滞罪军民越诉之诬陷修学政以养人才之本原采善言而戒大臣之自用重公辅之名爵杜署职之奔竞凡此之类悉勅诸司修改而举行之乃所以修政事而安生民回天心而弭灾异天下生民何其幸也

　　明文衡巻八

　　●钦定四库全书

　　明文衡卷九

　　（明）程敏政 编

　　○议

　　孔子庙堂议　　宋濂

　　世之言礼者咸取法于孔子然则为庙以祀之其可不稽于古之礼乎不以古之礼祀孔子是亵祀也亵祀不敬不敬则无福奈何今之人与古异也古者将祭主人朝服即位于阼阶东西面祝告利成主人立于阼阶上西面尸出入主人降立于阼阶东西面此皆主人之正位也卒脀祝盥于洗升自西阶主人盥升自阼阶祝先入南面主人从户内西面祝酌奠主人西面再拜稽首皆为几筵之在西也尸升筵主人西面立于户内拜妥尸尸醋主人主人西面奠爵拜皆为尸之在西也汉晋春秋所载章帝元和二年幸鲁祠孔子帝升庙西面再拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南面而行礼者北面则非神道向右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有像设之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制抟土而肖像焉则失神而明之之义矣古者灌用鬯臭鬰合鬯臭阴达于渊泉既灌然后迎牲致阴气也萧合黍稷臭阳逹于墙屋故既奠然后炳萧合膻芗盖求神于阴阳也今用熏芗代之庸非简乎古者朝觐会同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有徳者使教焉死则以为乐祖祭于瞽宗此之谓先师若汉礼有髙堂生乐有制氏诗有毛公书有伏生之类也又凡始立学者必释奠于先圣先师释奠必有合有国故则否谓国无先圣先师则所释奠者当与邻国合若唐虞有夔伯夷周有周公鲁有孔子则各自奠之不合也当是时学者各自祭其先师非其师弗学也非其学弗祭也学校既废天下莫知所师孔子集羣圣之大成颜回曾参孔伋孟轲实传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶几弗悖礼意（开元礼国学祀先圣孔子以颜子等七十二贤配诸州但以先师颜子配）今也杂寘而妄列甚至荀况之言性恶扬雄之事王莽王弼之宗庄老贾逵之忽细行杜预之建短丧马融之党附势家亦厕其中吾不知其为何说也古者立学专以明人伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也今一切寘而不讲颜回曾参孔伋子也配享堂上颜路曽点孔鲤父也列祀庑间张载则二程之表叔也乃坐其下（淳佑初张居程上后因国子监集议再定张遂居程下）颠倒彝伦莫此为甚吾又不知其为何说也古者士之见师以菜为贽故始入学者必释菜以礼其先师其学官四时之祭乃皆释奠释奠有乐无尸而释菜无乐是二者之重轻系乎乐之有无也今则袭用魏汉津所制大晟之乐乃先儒所谓乱世之音者也其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮福即尸醋主人主妇及宾之义也今惮其烦唯初献者得行之其可乎哉呜呼学校者礼之所自出犹河渎之宗瀛海也犹山岳之祖昆仑也今乃舛谬若是则其它可知矣礼固非士庶人之所敢议有人心者孰能黙黙以自安乎虽然此姑言其畧尔若夫庙制之非宜冕服之无章器用则杂乎雅俗升降则昧乎左右如此类甚多虽更仆不可尽也或者则曰子之言信辨矣建安熊氏欲以伏羲为道统之宗神农黄帝尧舜禹汤文武各以次而列焉皋陶伊尹太公望周公暨稷契夷益傅说箕子皆可与享于先王天子公卿所宜师式也当以此今専用春秋亦非秩祀天子之学若孔子实兼祖述宪章之任其为通祀则自天子下达矣茍如其言则道统益尊三皇不汩于医师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其徳业者为之先师以配享焉此固天子立学之法也奚为而不可也

　　七出议　　王袆

　　礼（大戴礼本命篇）妻有七出不顺父母无子淫妬恶疾多言窃盗是也而又有三不去有所取无所归与更三年之丧前贫贱后富贵是也凡此圣人所以顺男女之际重婚姻之始也后世之议者或曰妇人不顺父母淫妬多言窃盗其为罪而见出宜也若无子恶疾乃其不幸非其罪也而去之非礼也圣人之制礼岂其若是严甚哉故七出定为五出于礼为称也曰圣人之制礼严与寛盖并用也惟其严也故有以合乎天理之公惟其寛也故有以顺乎人情之正寛严相适而制礼之意得矣今自七出言之无子恶疾固妇人之不幸也而出之若过乎严矣然三不去者妇人孰无之使其无子恶疾矣而或其有所取无所归也与更三年之丧也前贫贱而后富贵也则固不得而去之也是又未尝不寛甚也夫夫妇之配偶人伦之本也圣人之制礼其必审于此矣故曰寛严相适圣人制礼之意所以为中也或曰恶疾无子而或有是三不去者固不去矣使或无是也则其出也庸岂其罪欤曰妻道二一曰奉宗祀也一曰续宗祀也二者人道之本也今其无子则是絶世也恶疾则是不可与共粢盛也是义之不得不絶者也夫不顺父母以其逆徳也淫以其乱族也妬以其乱家也多言以其离间也窃盗以其反义也五者其恶徳之见絶于人者也无子之絶世恶疾之不可与共粢盛二者其恶徳之见絶于天者也其于义所当絶均也或曰古者诸侯一夫人六侄娣两媵大夫一妻二妾士一妻一妾藉使妻有恶疾无子则固有妾足以生子而奉祀奚必妻之出也曰礼莫重于嫡孽之分所以培化本而窒乱源也庶孽并嫡家国之祸莫不由兹茍因妻有恶疾无子而成庶孽之宠以启争夺之祸是家国之大不幸也又况庶人有妻而无妾其为不幸也尤大夫因妇人之不幸而致家国之大不幸轻重之际圣人固有以权衡之而谨其始矣然则以恶疾无子而出妻义之不得巳而礼之不可免者也或曰礼者先王教人之具律者圣人御世之凖故礼虚文而律实法也七出之文虽载于礼而五出之法今着于律奚为其不可也曰礼与律非二物也礼者防之于未然律者禁之于己然皆縁人情而为制礼之所不许即律之所不容出于礼则入于律也恶疾无子之当出其着于律厯代相因未之有改由人情之所同也礼律二者均为圣人之所制其轻重之际详矣七出之目胡独于今而废之也故尝论之夫妇之道以义合以礼成者也其成也则纳之以礼不合也则出之以义圣人之所许也礼载诸侯出夫人夫人比至于其国以夫人之礼行至以夫人入使者将命曰寡君不敏不能从而守社稷宗庙使使臣某敢告于执事主人对曰寡君固前辞不教矣寡君敢不敬须以竢命大夫以下出妻夫使人致之曰某不敏不能从而共粢盛某也敢告于侍者主人对曰某之子不肖不敢辟诛敢不敬须以竢命是其进退之间从容孙顺有如此先王因其义之不得已而礼之不可免所以存其辞而不废也是故孔氏之家三世尝出妻矣使果以出妻为难也然则圣人非欤由是论之徇私情昵细惠不知礼义之大节谓妇人无子恶疾为不当去而欲减七出为五出者可谓野于礼也已

　　○论

　　衡运论　　胡翰

　　皇降而帝帝降而王王降而霸犹春之有夏秋之有冬也由皇等而上始乎有物之始由霸等而下终乎闭物之终消长得失治乱存亡生乎天下之动极乎天下之变纪之以十二运统之以六十四卦干天道也健而运乎上坤地道也顺而承乎下天地既判其气未交为否既交为泰始乎干讫乎泰四卦统七百二十年是为天地否泰之运干一索得男而为震坤一索得女而为巽震长男也巽长女也夫妇之道也始成为恒既交为益干再索得男而为坎坎中男也坤再索得女而为离离中女也中男中女夫妇之道成为既济既交为未济干三索得男而为艮艮少男也坤三索得女而为兑兑少女也少男少女夫妇之道成为损既交为咸是为男女交亲之运男治政于先女理事以承其后男之治也从父之道大壮也无妄也长男从父者也需也讼也中男从父者也大畜也遯也少男从父者也六卦统一千一百五十有二年是为阳晶守政之运女之治也从母之道观也升也长女从母者也晋也明夷也中女从母者也萃也临也少女从母者也六卦统一千有八年是为阴毳权行之运坤阴也得阳育而生男干阳也得阴化而生女男归于母女应于父豫也复也长男归母者也比也师也中男归母者也剥也谦也少男归母者也六卦统九百三十有六年是为资育还本之运小畜也姤也长女应父者也同人也大有也中女应父者也夬也履也少女应父者也六卦统一千二百二十有四年是为造化符天之运乾坤父母之道也必有代者焉代父者长男也从长男者中男少男也解也屯也中男从长者也小过也頥也少男从长者也四卦统六百七十有二年内外以刚阳治政是为刚中健至之运阳刚之极阴必行之代母者长女也从长女者中女少女也家人也鼎也中女从长者也中孚也大过也少女从长者也四卦统七百九十有二年内外以阴柔为治是为羣愚位贤之运阴随于阳为顺丰也噬嗑也中女从长男者也归妹也随也少女从长男者也节也困也少女从中男者也六卦统一千八百年是为徳义顺命之运阳随于阴为不顺涣也井也中男从长女者也渐也蛊也少男从长女者也旅也贲也少男从中女者也六卦统一千八十年是为惑妬留天之运长男既息为男之穷也长女既息为女之穷也于是中男与少男相搏焉蹇也蒙也二卦统三百三十有六年是为寡阳相搏之运阳之搏也阴必随之于是中女与少女会焉睽也革也二卦统三百八十有四年是为物极元终之运十二运上下万有一千七百八十载阳来阴往太乙临之不浸则不极不极则不复复而与天下更始非圣人不能也圣人非天不生也天生仲尼当五伯之衰而不能为太和之春者何也时未臻乎革也仲尼没继周者为秦为汉为晋为隋为唐为宋垂二千年犹未臻乎革也泯泯棼棼天下之生欲望其为王为帝为皇之世固君子之所深患也余闻之广陵秦晓山乃推明天人之际皇帝王伯之别定次于篇

　　六经论

　　六经皆心学也心中之理无不具故六经之言无不该六经所以笔吾心之理者也是故说天莫辨乎易由吾心即太极也说事莫辨乎书由吾心政之府也说志莫辨乎诗由吾心统性情也说理莫辨乎春秋由吾心分善恶也说体莫辨乎礼由吾心有天叙也导民莫过乎乐由吾心备人和也人无二心六经无二理因心有是理故经有是言心譬则形而经譬则影也无是形则无是影无是心则无是经其道不亦较然矣乎然而圣人一心皆理也众人理虽本具而欲则害之盖有不得全其正者故圣人复因其心之所有而以六经教之其人之温柔敦厚则有得于诗之教焉疏通知逺则有得于书之教焉广博易良则有得于乐之教焉洁静精微则有得于易之教焉恭俭庄敬则有得于礼之教焉属辞比事则有得于春秋之教焉然虽有是六者之不同无非教之以复其本心之正也呜呼圣人之道唯在乎治心心一正则众事无不正犹将百万之卒在于一帅帅正则靡不从令不正则奔溃角逐无所不至矣尚何望其能却敌哉大哉心乎正则治邪则乱不可不慎也秦汉以来心学不传徃徃驰骛于外不知六经实本于吾之一心所以髙者渉于虚逺而不返卑者安于浅陋而不辞上下相习如出一辙可胜叹哉然此亦皆吾儒之过也京房溺于名数世岂复有易孔郑专于训诂世岂复有书诗董仲舒流于灾异世岂复有春秋乐固亡矣至于小大戴氏之所记亦多未醇世又岂复有全礼哉经既不明心则不正心既不正则乡闾安得有善俗国家安得有善治乎惟善学者脱略传注独抱遗经而体验之一言一辞皆使与心相涵始焉则戞乎其难入中焉则浸渍而渐有所得终焉则经与心一不知心之为经经之为心也何也六经者所以笔吾心中所具之理故也周孔之所以圣颜曾之所以贤初岂能加毫末于心哉不过能尽之而已今之人不可谓不学经也而卒不及古人者无他以心与经如氷炭之不相入也察其所图不过割裂文义以资进取之计然固不知经之为何物也经而至此可不谓之一厄矣乎虽然经有显晦心无古今天下岂无豪杰之士以心感心于千载之上者哉

　　尚贤论

　　人君兼天下之所有以贵则天下莫与侔其势也以富则天下莫与较其利也以权则天下生杀之所由悬也何求而不得何为而不成而必有待于贤者知天下不可自用也虽聪明睿智一堵之外目有所不见十室之间耳有所不闻万钧之重力有所不举百工之事能有所不通况天下大器也举天下之大器重任也而三代之王者或以不明而克绥先禄或以幼冲而弘济多难或负过人之才强力辨捷而遂亡国丧家不保其身岂天下之大器重任材力者有所不堪而幼冲不明者能胜之哉太甲成王以有伊尹周公为之辅佐故天下不劳而治夏癸商辛有终古龙逢而不能听有胶鬲商容而不能用故天下不治而底于灭亡用得其人则太甲之不明成王之幼冲可以迁善改过缉熈光明而为令主不得其人而自用之则虽夏癸之勇力商辛之辨捷负过人之材而不免为独夫得失之几不可不审也亡国之人非尽不肖兴王之臣非必皆贤天之生才何代无之伊尹仲虺巫咸甘盘傅说非尽生于亳邑也闳夭泰颠散宜生南宫适太公望毕公毛公非尽出于丰镐也亦非素有位而贵也遇之以其道则耕筑渔钓逺迹田野海濵之人皆起而任公卿大臣之责伊尹傅说太公望之于商周是也遇之不以其道虽千乘之国万锺之粟曽不足以延搢绅游谈之士孟轲氏之于齐梁是也道合则合道离则离去就之义不可茍也至治之世以徳相尚天下无不可仕之国故君为官择人而臣无择官士患徳不修不患无闻也患业不广不患无位也徳修而业广矣虽欲处衡门而乐考盘也询众庶者在闾其能舍乎兴贤能者在乡其能不举乎由乡而逹于诸侯贡于天子之廷三适者受上赏不贤者贬爵土则诸侯之责重矣贤者授之以官大贤授大官能者任之以事大能任大事则天子之任又重矣商周之盛上无旷官下无遗才其君臣遇合盖如此周徳既衰春秋战国之际不能统一于是君择臣而臣亦择君以事之然犹以义相尚侯嬴魏夷门监也而魏之公子枉车骑虚左迎之毛遂赵下士也而楚烈王愿奉社稷歃血听之鲁仲连东海布衣也居邯郸围城之中不肯西面而帝秦人以为天下士也謷然负其髙世之志伸大义于诸侯之上汉唐数百年之盛未有肖其风烈者髙帝太宗解衣辍哺倾身散财从海内之士举天下于反掌之间传世永久当是时也曰竒士者有矣曰国士者有矣求所谓天下士果何人哉士气卑而主势崇偈偈焉以权利相任使其人固有不屑者矣如鲁两生野王二老世岂尽知之乎夫掲数尺之竿悬寻丈之缗钩螾为饵而投之河海所得者鱦鲋之属耳吞舟之鱼终不足致也其为术亦疎矣人主之心其精神念虑与天地相酬酢茍积至诚廓至公求天下之贤以寅亮天工孰不风动而应之于下天下至广人才至众其要莫先于论相相之贤否官之得失所系也官之得失政之隆替所系也由君子言之是犹后世之论相也未能尽古之道也治天下有本君之谓也治天下有要贤之谓也其本正者天下不劳而治其要得者天下之本不劳而正汉唐之君莫或知之其有天下非不求贤也其求而用之者不过以郡国之政有不举耳朝廷之治有不备耳公卿大夫之职有不称耳未尝知正天下之本也为公卿大夫者亦以为能寄郡国之政佐朝廷之治于职足矣未有能正天下之本者也王伯之略混圣贤之道塞非此其故乎盖至赵宋而后世之君子有以此为任者而其主不能择也帝王之大经大本托之空言而无补当此之时得君专且久者皆时匪人假儒术以济其奸者也易言拔茅连茹泰之君子以此进其君子否之小人亦以此进其小人二者迭为消长故知人之难非独难于君子而深难于小人至于君子之小人则又难也其言辨其行坚其见闻之博足以出人之不能其情貌之深足以欺人之不测其知术之巧足以移人所好而不悟其才艺之美足以行人所难而不惮其名君子实则戾也辨之不早去之不果植为朋党恶知其非君子也虽有君子横罹口语又恶知其非小人也知人则哲帝陶唐氏犹难之共工崇伯之属众所共贤者矣而帝独以为非贤而后果不贤也于是去之而帝之廷无恶人矣于是禹皋陶为帝臣者皆得着其成绩人主欲进贤而不能逺小人不足以言知人不知人不足以言得人非常之士待非常之主然后用之天降时雨山川出云其兴于此时也盖必有之矣其兴于此时也予必得而见之矣

　　井牧

　　天地养万物圣人养万民故天下之利圣人不私诸巳亦不以私于人井田之制是也井田者仁政之首也井田不复仁政不行天下之民始敝敝矣其后二百三十有二年而汉始有名田之议犹古之遗意也又其后六百又三年而元魏始有均田之法犹古之遗制也先王之遗制遗意由秦以来仅一二见又皆行之不逺天下之民益敝敝矣为政者南面以子万姓一夫之饥犹已饥之一夫之寒犹已寒之孰无是心也而讫莫之拯焉方汉承秦苛虐之后民新脱去汤火未遑苏息髙帝因而抚之逮及文景之世国家宴安无事宗戚大臣凭借贵髙之势争取美田宅以为子孙利益郡邑富商大贾周流天下赀累巨万治生产畜牧膏壌十倍上儗封君编户之氓无立锥之地则卑下之为役为仆不暇顾其身贫富不均埶所驯致也故董仲舒言于孝武以古井田法虽难卒行宜少近古限民名田以抑兼并名田者占田也占田有限是富者不得过制也其后师丹孔光之徒因之令民名田无过三十顷期尽三年而犯者没入之议者以三十顷之田周三十夫之地也一夫占之过矣晋石苞令民男女二人占田百畆丁男女有差有国食禄者有差或十顷或五十顷兼以品荫其亲属自启奸端矣民无恒产不能制之专事要求之间不劳民骇众坐获井田之利此吾所未喻也殆不过为兼并之闲耳非有资于畎畆细民能无不足之患也故名田虽有古之遗意不若均田之善李安世在魏太和中其得君非帝王之主也其得民非归马牧牛之时也以魏国之大独能均其土地审其经术差露田别世业魏人頼之力业相称北齐后周因而不变隋又因之唐有天下遂定为口分永业之制而取以租庸调之法口分即露田也露田夫四十畆妇人二十畆而率倍之口分八十畆而不倍惟岁易之田倍之永业即世业也夫家受而不迁皆二十畆所以课莳桑麻也民有多寡乡有寛狭田有盈缩狭乡之民受田半之为工商者不给而在寛乡者给之亦半也老疾寡妻妾给之三十畆四十畆而半丁不可无养也当户者益之二十畆虽已有田不可以不给也此均天下之田贫不得粥富不得兼犹惧不能守而不变乃听民粥永业以塟粥口分以迁是以小不足而大损所余何捄于敝振穷恤贫民获保息周典也何惜而不为顾从而加罚永徽之禁抑末耳议者如宋刘敞又以魏齐周隋享国日浅兵革不息土旷人稀其田足以给其众民获其实唐承平日久丁口滋多官无闲田给受民不复获其实徒为具文不知隋唐之盛丁口相若耳开皇十二年发使均天下之田狭乡一夫仅二十畆隋之给受何加于唐也唐虽承平日久贞观开元之盛其人户犹不及隋何至其田具文无实也敞言过矣但狭乡之民多而田不盈永业之田粥而民不固如陆贽所谓时弊者埶驯致也时弊则法亦弊故均田虽有古之遗制不若井田之善周制九夫为井井有沟四井为邑四邑为丘四丘为甸甸有洫四甸为县四县为都都有浍地方百里是为一同治都鄙者以之夫问有遂遂有径十夫有沟沟有畛百夫有洫洫有涂千夫有浍浍有道万夫有川川有路万夫之地三十二里治乡遂者以之孟轲氏请野九一而助国中十一使自赋盖二法并行遂人匠人多寡异数而内外相经纬焉王畿之内五十里为近郊百里为逺郊六乡六遂居之六遂之余地为甸地距国中二百里即公邑之田天子使吏治之者也甸地之外为稍地距国中三百里大夫所食之采地也稍地之外为县地即小都之田距国中四百里卿及王子弟之疏者所食之采地也县地之外为畺地即大都之田距国中五百里公及王子弟之亲者所食之采地也此王畿之制井田常居十之六其不为井者四郊甸地耳其曰夫三为屋屋三为井则出地贡者亦三三相任如井田之法八家树艺一夫税入于公孟轲氏所谓皆十一者是也乡遂之地菜五十畆或百畆二百畆而都鄙之田或不易或一易再易是亦名异而实同也地有肥硗为之井者必有牧以济之所谓菜与易者则皆牧也故小司徒曰井牧其田野井者其正也牧者其变也井地均不必牧也井地不均必牧以均之也由是达于民下虽有山林川泽不可以开方制者以井牧授之以贡助取之诸侯之国可按而定也楚人东南之要服也蔿掩为司马度山林鸠泽薮辨京陵表淳卤数畺潦规堰潴町原防牧隰皋井衍沃量九土之入修千乘之赋况中国之地无山林泽薮之阻无淳卤畺潦之患原隰衍沃举目千里夏后氏用之以为贡商人用之以为助而周人兼用之以制畿甸经邦国其法可考者往往存于周官之书其不合者以孟轲氏为之权衡岂不较然也哉故尝以为井田之法行有十便民有恒产不事末作知重本一也同井并耕劳逸巧拙不相负齐民力二也奉生送死有无相赡通货财三也货财不匮富者无以取赢絶兼并四也取以十一天下之中正吏无横敛五也比其丘甸革车长毂于是乎出有事以足军实六也一同之间万沟百洫又有川浍戎马不得驰突无邉患七也畎浍之水涝则疏之旱干则引以溉注少凶荒八也少壮皆土著奸伪不容善心易生以其暇日习诗书爼豆养老息物成礼俗九也逺近共贯各安其居乐其业尊君亲上长子孙其中不烦刑罚而成政教十也一举而十者具矣何惮而不为乎其谓不可为者盖亦有二焉丘甸县都其间万井为沟洫者又万计包原隰而为之穷天下之力倾天下之财非数十年之久不克溃于成也非大有为之君不能致其决也此不可者一也中古以降淳厚之俗薄浇伪之风炽恭俭之化衰功利之习胜经久之虑少侥幸之敝多以限田抑富强犹有挠之者况使尽弃其私家之产乎以均田授农民犹有不能周之者又况生齿滋众之时乎怨归于上奸兴于下此不可为者二也以余论之二者何足尼吾事乎古者歩百为畆汉人益以二百四十为畆北齐又益之以三百六十为畆今所用者汉畆歩也今之五十畆古之百畆也汉提封田万万顷惟邑居道路山林川泽不可垦余三十二百二十九万顷皆可垦元始初遣司农劝课定垦田八百二十七万五百三十顷是时天下之民一千二百二十三万三千户以田均之计户得田六十七畆古之百四十畆也家获百四十畆耕之未为不给也加之简稽则工商禄食之可损者又不知其几也虽唐盛时永徽民户不过三百八十万至开元七百八十六万亦不汉过也以天下之田给天下之民征之汉唐则后世宁有不足之患乎田无不足之患则取诸民以与民天下皆知吾君之不私也天下有如卜式者且将先吾民而为之孰不响应于下也秦长城之役袤延万里堑山堙谷暴兵三十万而阿房之作督用徒刑者又七十余万郡邑之民发谪徙邉者又岁不休息不徳甚矣天下怨诽未闻有一人违者况下令如流水之源固民心之所欲也王政之所本也今先取一乡之田井之其制定其事便其民悦然后行之一郡取一郡之田井之其制定其事便其民悦然后行之天下天下之制定事便而民悦也亦何异于乡郡乎是天下之田可井也事不劳者不永逸欲长治久安而不于此图之亦茍矣唐太宗尝读周官之书至体国经野设官分职以为民极慨然叹曰不井田不封建不足以法三代之治人君负有为之才操可致之势其时又非难也封建议而不行井田知而不复君子盖深为唐惜之吾闻春气至则草木生秋气至则草木落生与落必有使之者矣物莫知之也故使之者至物无不为使之者不至物无可为上之人审其所以使故物莫不为用管商之法孰与先王之制天下皆知其非民利也而齐秦举国听之其故又可知也以先王之制使若管商者为之以纪人事经地利吾知天下之田可限也可均也亦可井也此无他善操其所使而巳矣忠信之道赏罚之柄上之所以使也

　　慎习

　　天下之势穷则变由治而趋乱者其变易虽一憸人壊之而有余由乱而趋治者其变难虽合天下之智力为之而不足由秦以来天下之变量矣议者莫不慨然欲追复先王之旧厯汉唐数千百年而卒循乎秦人之敝者此岂其势难而力不足哉荀卿子曰法后王一天下制度又曰法贰后王谓之不雅盖卿有以启之也自卿之论兴其徒李斯用之以相秦凡可以变古者莫不假秦之柄奋其恣睢之心而为之虽商鞅之刻薄不若是之烈也鞅废井田止秦之土地改法令止秦之人民而斯也尊主为皇帝举天下以为郡县举天下不复有井田夷其城郭销其兵刃人主之势孤立于上而怨起于下计无所出益倒行而逆施之燔诗书以涂民之耳目黜儒术以灭天下之口说所守者律令也所师者刀笔吏也其变既极其习既成秦亡而汉承之圣王之继乱世扫除其迹而悉去之崇教化而兴起之此其几也陈纲立纪以为万世法程此又一几也髙帝以寛仁定天下规模宏逺矣然未尝有一于此其后贾谊言之于文帝董仲舒言之于武帝皆不能用又其后王吉言之而宣帝亦恬不以为意观髙帝命叔孙博士之言令度吾所能行为之天下事孰非人主所能者奈何帝之自画如此而羣臣不足佐之创业之君后昆所取法由是而文帝有卑之无甚髙之喻宣帝有汉家自有制度之语当更化而不更化当改制而不改制一切縁秦之故杂霸以为治逮于中兴光武以吏事责公卿显宗以耳目为明察文法宻而职任违辨急过而恩意少虽从事儒雅投戈讲艺临雍拜老有缉熈揖譲之风未能尽更化改制之实也故朱浮言罢斥之扰于前陈宠建轻刑之议于后建初之政所以济永平之失也之数君者在当时号为贤主且去古未逺而因陋就简未尝取先王之法一试为之为之而不效舍之可也不为而舍之乌知其不可乎盖其溺于所习者久矣辟之生燕冀者调车马居呉越者善舟楫习实为常各狎所安假令易车马而操舟楫鲜不覆矣去舟楫而控车马鲜不踬矣此岂其性本殊哉习固使之耳古今之相去何以异此有能善变其习者果孰御之魏晋之衰天下之乱极矣元魏起代北其先土托后跋之裔也其人民负戈控弦之属也与汉不侔矣宜未易以礼法理也而孝文迁都洛邑挈其人民而居之均田别里而崇祀建学国人莫不有忤心焉独排众议而咨之王肃李安世之流却颓俗而慕古法垂宪典以事诗书王通氏曰帝王之道不坠孝文之力也岂不信乎及隋之衰天下又大乱而唐承之太宗却封伦之对从魏征之劝贞观之初力行仁义其为化也得矣制官以六典制兵以府卫制民以均田制赋以租庸调其为制也备矣行之数岁家给人足行旅不赍粮外户不待闭方制四裔之外太平之效可谓盛矣故宋儒以为由文武之治千有余岁而有太宗之为君方之于汉其寛仁孰与髙帝其玄黙孰与文帝其所以致此者由其不惑于后世之论能自拔于秦汉之习也向使孝文无卓然之见必为之志虽得中国终于茍安而止耳使太宗有躬行之实名世之佐举唐之治又岂殷周之不若乎故俗之不淳不患也刑之不措不患也功之不遂不患也而患无必为之志躬行之实持之者未久也惟圣为能尽伦惟王为能尽制三代之兴其王皆圣人也其所以为天下者莫不本诸天理要诸人心大法之则大治小法之则小治茍以为逺而莫之法也其道固存其意犹可识也春秋讥变法而大复古圣人岂好为异哉惧后世不知有先王之法故假笔削力争之然犹惧不胜况顺而下之是犹决江河而放之陆势必胥溺而已耳故余不责斯之不师古而深悼况之法后王由其有以启之也君子度已以绳接人用枻夫与世迁徙而偃仰者战国之遗习也卿之意不过如此学术不醇而遂以毒天下太史公曰法后王何也以其近已而俗变相类议卑而易行也天下有能知其近而相类者为不可法也卑而易行者为不可行也则秦人之敝去矣非圣人其孰能之

　　皇初

　　天地之初未始有物也冯冯翼翼由一而二二气则一睢雎盱盱由二而三三才则一天下同由之谓道同得之谓徳同善之谓性同灵之谓心道一也人皆由之而有不由者焉徳一也人皆得之而有不得者焉性一也人皆善而有不善者焉此人也非天也心不能尽性则不能尽徳矣不能尽徳则不能尽道矣故虽天也莫与能焉而成能者圣人也此圣人所以为万世开太平也鸿荒之世天地草昧民物杂揉穴居野处虽蚑息蠕动之属不异也而不以为垫毛食血饮虽鸷击犷搏之属不异也而不以为臊蒙以羽革草木而不以为野瘗以积薪而不以为薄约以结绳而不以为愚其民安之免于饥寒而不及于灾患斯可矣五龙燧人彼十有七氏者何氏也九头摄提彼十纪者又何纪也其人果圣而世果治也欤宜于此有以变而通之矣何至委其人于颛蒙倥侗之域累数十万年同于禽犊而不少拯之岂天生民立君之意乎必不然矣世虽传之圣人不言也圣人不言者盖无稽而慎之也道本于三皇徳着于五帝法备于三王过此以往未之能尚也徳固道也而法亦道也所因者异耳山川之风气不同五方之民异俗古今之风气不侔厯代之治异宜其要皆所以纳民于道也庖牺氏神农氏轩辕氏继天而王画卦以开物备物以致用民利頼之其具不过网罟耒耜而畋渔农父之所务也其制不过宫室舟车闗市弧矢杵臼而工商武夫之所能也方其未创之时民固无所措其心思手足之力矣故必圣人而后为之为之不足必圣人而后继之因时变通不变不通也书契之作法之始也衣裳之治徳之昭也其化神而民宜有善而不知天下同归于道冺乎其迹矣轩辕之后是为五帝厯少昊髙阳髙辛而至唐虞唐虞之帝为尧舜圣圣相承畴咨都俞南面以临羣臣其治犹黄帝也而政教礼乐之在天下有皋陶稷契以任之有伯益后夔之属以典之而又以伯禹总焉虽有洪水之灾四凶之恶不劳而治帝何为哉天下同归于徳虽莫之名焉而焕乎其文矣有虞之后夏后氏承帝执中之传以功践帝之位九土既平九畴既锡彛伦攸叙三年而天下遂于仁不得贤而与之而其子启能敬承父道以天下与其子犹与贤也及启之身有扈不服于甘之役大战而后服之欲如有虞之世不可得矣父子相继所以止天下之乱是乃变而通之也夏徳既衰商人继之商徳既衰周人继之南巢之放汤有惭徳牧野之师武王以为有光焉则居之不疑矣无复商人之意矣其顺天应人则一也故君臣易位天下不以为非是亦变而通之也拨乱世而反之正天下同归于义义形而法益备矣禹之兴也承乎虞而不及虞者也文王之兴承乎商而进乎商者也皆三代之盛王也其道同其徳异者有之其徳同其法异者有之其法同其制异者有之存乎其人焉尔存乎其世焉尔消息者候之征也淳厖者俗之判也理乱者变之象也质文者治之体也损益者治之宜也变通者权之用也神化者用之妙也通乎消息之候审乎淳厖之俗明乎理乱之几别乎质文之体损益变通合乎神化之妙此圣人之所同也及周之衰王降而为伯伯降而为战国诸子分裂圣人之道人骛其私智异说掎挈是非枭乱名实世患苦之虽为诸子者亦病焉于是刑名农墨之家崇俭质尚功实而老子贵清净将弃仁义蔑礼法与天下共反其朴于太古之时意在惩周之弊而非大公至正之道也汉用其术文景之世天下无事最为有効而非二帝三皇之所尚也圣人之道辟之天地明之为日月润之为雨露变之为风霆为鬼神莫不由天地以成化窍之为山川微之为草木为昆虫莫不由天地以成体而天地之所以为天地者易简而已矣圣人在位大之为朝廷之逊禅父子之继立变之为征讨君臣之革命皆天命所当然重之为郊庙社稷之事公卿大夫贤不肖之黜陟下至闾伍井牧之赋庠序之教闗市权衡度量之制刑赏之具礼乐之用皆民生之不可去者也圣人何容心哉亦行其所无事而已矣故圣人之心天地之心也圣人之性天地之性也圣人以其心溥万物而物无不平以其性尽万物而物无不成非固訹之也有生者各一其性有知者各一其心声气之同捷于桴鼓念虑之孚坚于金石故曰天地感而万物化生圣人感人心而天下和平圣人之化如神而人不与知焉圣人之化如天而神不与能焉荡荡乎平平乎皇极之道也而非老氏者之所谓道也皇极之道立天下之治得矣茍不为皇犹当为帝茍不为帝犹当为王是三王不足四而五帝不足六也迂论

　　迂论

　　宗庙畧（详见通辨）　　王廉

　　天子诸侯宗庙之制中庸或问详矣惟大夫士之制则不能无疑焉王制曰大夫三庙适士二庙官师一庙官师升适士适士升大夫以次增立其庙固其理也设若先大夫既立三庙矣其子孙乃无为大夫者而为适士为官师先大夫所立三庙今为适士官师者又不当祭其庙其主将毁之乎将存之乎毁之非礼也存之其谁宜哉存之而主于宗子欤礼支子不祭故支子之为大夫者有事于庙以上牲祭于宗子之家祝曰孝子某为介子某荐其常事然则支子之为大夫者不得立庙矣宗子为大夫今支子之大夫则固可因其三庙而祭设宗子为适士为官师或一庙或二庙所当祭者不过祖与祢也支子之大夫所当祭之曾祖宗子既不当祭支子之大夫又不敢祭将阙之乎将遂以支子之大夫所当祭而祭之乎阙之非礼也祭之又非适士官师之宗子所宜祭也礼大夫欲祭髙祖则省于君谓之干祫今欲祭于曾亦将省于君欤又宗子为大夫其支子与之同行者亦为大夫因之而祭三庙则固宜也茍宗子与支子其行不同等所祭之曾祖祢亦不同等则如之何窃料各随见为大夫者所宜祭之三庙而祭之宗子但为之主祭耳主祭者惟宗子初不论其行之不同等也臆说若此俟知礼者正焉又按曾子问以上牲祭于宗子之家疏曰宗子是士合用特牲今庶子身为大夫若祭祖祢当用少牢之牲就宗子之家祭之也用大夫之牲是贵禄也宗庙在宗子之家是重宗也此宗子谓小宗也若大宗子为士得有祖祢二庙也若庶子是宗子亲弟则与宗子同祖祢得以上牲于宗子之家而祭祖祢也但庶子为大夫得祭曾祖已是庶子不合自立曾祖之庙崔氏云当寄曾祖庙于宗子之家亦得以上牲宗子为祭也寄庙之说经无明文亦是崔氏臆见然庶子为大夫既不敢自立庙因宗子祭于宗子之家宗子为士所祭者祖与祢也曾祖则无庙审如崔氏寄庙之说则当为庶子之为大夫者别立曾祖庙矣其说似乎有理愚意以为庶子之大夫有事于曾祖当就宗子为士之祖庙祭之犹省于君而祭髙也但如此说大是平易寄庙之制似是而实非也又按庶子为大夫不敢立庙而祭于宗子之家故疏曰宗庙在宗子之家是重宗也然则庶子为大夫不得立庙明矣按王制大夫三庙凡为大夫者则得立庙无嫌于适庶之分然宗子之三庙或不与庶子之为大夫者同行宗子所立之三庙自宗适之正派庶子之为大夫者其三庙乃小宗也而与宗子之正派不相同也要之庶子之为大夫者自得祭于其家小宗之三庙或因事告祭于宗子之家大宗之三庙者以宗为重故也设或宗子之三庙其分皆卑于庶子但用宗子为祭之主而告祭之更不论其分之尊卑惟以重宗为事欤予前说省于君而祭曾与就宗子之祖庙祭之其说与此不同姑两存之以俟知礼者择焉

　　孔子堕三都

　　当定公时三家专政久矣昭公伐之不克出亡八年竟薨于干侯三家之不可去也孔子岂不知之知其不可去顾为大司冦与之并立于朝可谓知乎吾知孔子之出仕也不惟见用于定公尤见信于三家而三家听孔子之行事也不然三家恐孔子之攻已必沮孔子之进矣何以知三家之听孔子之行事也吾见孔子行事而三家不疑又使其徒季路为之宰而三家无间十四年孔子摄行相事而三家又无沮意由此而信之也既曰三家听孔子之行事则三都为孔子之谋而自堕也讵不信乎朱子以为三家自堕之必不然矣使其自堕三都则三家之强也为何如哉公室之弱也为何如哉孔子畏其强而弱鲁也必有以沮之矣夫三家愤陪臣之据其私邑其欲堕之也固三家之本心又喜孔子以公义使巳而堕之也茍为不然孔子素知三家之擅政不可以一旦夺恶能以司冦之权而遽夺其三都而三家从之耶是固势不可行也吾知孔子之为是举其必有所恃矣夫孔子以公义而使三家堕之者非为三家谋为鲁谋也鲁堕三都则三家弱而公室强矣又何以知其非三家自堕之也成叛十有二月公围成公至自围成信以为三家自堕之则三家自堕之矣公何自围之乎而春秋又直以公围公至自围书之乎吾于是益信堕三都之事为孔子之谋也非三家自堕之也明矣朱子以为三家挟公而围之夫三家之势至于挟公则鲁微矣有甚于受女乐而怠于政事者受女乐怠于政事他日孔子犹托以微罪行而于其挟公之日乃不去之何哉吾于是又益信非三家之挟公也明矣夫三都堕三家岂不知孔子之弱已其意若曰与其使陪臣之强为已弱孰若使公室之强以自赎哉论至于此而后知三家之从孔子之化矣而后知三家之听孔子之行事为无疑也公羊谓孔子行乎季孙三月不违是也惜乎其蔽已深如僭礼乐者不能尽革之矧孔子以司冦之任视相为轻也孔子之仕鲁而化鲁之君臣十得其二三焉宜乎孔子之不久于鲁也抑堕郈书叔孙州仇堕费书季孙斯仲孙何忌而不书公者三家以公义帅师谋出于公室犹公之师也十年再围郈亦然孟孙不能堕成及成叛公乃自围之耳围之不克不可谓孔子为失计也传曰战不正胜是巳左氏以孟孙听公敛处父之谋而不堕成故公自围之容或有之其曰费人袭鲁公入于季氏之宫登武子之台费人攻之弗克入及公侧仲尼命申句须乐颀下伐之费人北使诚有之孔子之谋信亦疏矣孔子之举信亦危矣殊不知公山不狃以费叛召孔子之时按史记乃定公九年在孔子为中都宰之前经不书费叛者以费叛季氏非叛鲁也十二年季孙斯仲孙何忌以公义一举堕费无叛事如左氏所云朱子反以史记为妄而信左氏遂以堕三都为非孔子之谋而为三家自堕之论是年孔子为大司冦方用事于鲁恶得欲赴费人之召且费叛而孔子乃欲舍鲁之睦背季氏而去岂人情哉九年孔子未仕叹道未行故有兴周之念而欲赴费然知其人终不可化而卒不往亦乘桴浮海之意今已见用而其化及于季氏矣使于是时费果叛孔子欲赴之何哉由是观之费叛在九年审矣左氏之妄又无疑矣吁千载之下虽朱子之考核精详犹为左氏所惑况他人乎苏子以晏婴为国以礼之事方之盖亦惑于左氏者也予反复推究其情直据经史而以理折之如此专经之士幸勿斥其妄而去取之幸甚

　　郓讙龟阴田（详见左传钩玄）

　　左氏以郓讙龟阴田为汶阳之田其后司马迁杜预及诸家皆以为然不知汶阳乃齐地郓讙龟阴为鲁田与汶阳不相干也朱子辨之详矣但朱子以郓讙龟阴田之来归者于吾圣人无与焉又曰借如彼说圣人修春秋自书其功殆非人情愚则未安其说公会齐侯于祝其孔子相乃其实事齐人来归郓讙龟阴田亦是实事左氏言莱人以兵刼鲁侯虽不可信然孔子使兹无还请田又却齐享不可谓皆妄也其后来归郓讙龟阴田岂可谓不与吾圣人之事乎当时实有其事春秋恶得而不书之书之为鲁也非自以为功也且有其实而避嫌不书孔子自处则善矣其如鲁史何避嫌之事贤者且不为况圣人乎愚则曰齐人来归郓讙龟阴田实吾圣人之功但左氏以三邑为汶阳田则非也

　　鲁郑易田

　　按许田乃许国也今许州许昌县是也许乃周公朝宿之邑鲁旧封也鲁颂曰居常与许复周公之宇是也许非许田也许田非许也隐十一年秋公会齐侯郑伯伐许遂入许曰公会主谋者公也许田则固名为鲁之田矣鲁但不遽有之耳至桓元年郑伯以璧假郑始得之初不闻以祊而易之也祊在沂州琅琊县在鲁近地安得为郑人汤沐之邑必鲁之近地而失于春秋之前欤但经不书其失于何时郑之有祊又不知得于何日祊为鲁地为郑所侵今欲结鲁之援故归于我书归足矣又继之曰我入祊欲见鲁公贪郑之赂非可入而入耳初又不闻以祊而易许田也考之郑得许田之由既如彼稽之祊入于鲁之故又如此不知左氏何所本而妄生易田之说也

　　金縢非古书

　　予读书至金縢反复详究疑其非古书也使周公而然非周公也金縢曰既克商二年王有疾弗豫二公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉珪乃告太王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身夫周公面却二公穆卜以为未可戚我先王矣阴乃私告三王自以为功此憸人佞子之所为也而谓周公然之乎死生有命周公乃欲以身代武王之死使周公而然则为不知命矣且滋后世刲股醮天之俗周公元圣岂其然乎又曰今我即命于元龟尔其许我我其以璧与珪归俟尔命尔不许我我乃屏璧与珪夫人子有事于先王而可以珪璧要之乎使周公而然非逹孝者矣又曰公归乃纳册于金縢之匮中盖卜册之书藏于宗庙启之则必王与大夫皆弁既曰周公别为坛墠则不于宗庙之中明矣不于宗庙乃私告也周公人臣也何得以私告之册而藏于宗庙金縢之匮又私启之也使周公而然则为挟冡宰之权而不有其君者也又曰王与大夫尽弁以启金縢之书乃得周公所自以为功代武王之说周公册书宜不在宗庙金縢之匮即在其中武王疾瘳四年而崩周公居东二年而归凡六年之久周人尚卜恶有朝廷六年无事而不启金縢之匮至今乃启之耶即此五事反复详究颇疑是编非古书也旧传今文古文皆有蔡氏谁能曲为之说释之加详矣相传既久固非迂论之所能夺然于心未始不致疑也故书于篇以俟知者

　　周六服朝见（详见三礼纂要）

　　按大行人六服朝见以数见者为亲也如九州岛之外谓之蕃服世一见谓父死子继及嗣王即位乃一来耳以其荒服疏之也周时以洛为邦畿邦畿方千里其外各以五百里分九服一方五百里者九四千五百里也以二方对计之并邦畿千里通万里也今姑以二方论之周公封于鲁鲁去王畿千有余里在甸服二岁一见召公封于燕燕去王畿二千余里在采服卫服之间或三岁四岁一见以周召元臣乃在外服似若疏之者何耶设如先儒以鸟道计之纵鲁在侯甸之间而燕尚在甸界之服若以禹服计之鲁当在绥服燕逺在荒服矣殊未喻也由是观之周礼为未行之书信矣

　　论李纲请固守京师之非

　　宋徽钦时金人南下李纲力主固守京师以卫社稷夫死社稷诸侯守土之职非天子之事也李纲不此之悟而欲留二帝固守京师以待勤王之师与敌背城一战以决胜负若纲者贤则贤矣不几于知常而不知变者乎昔者太王常避狄人之逼孟子又尝以对滕君矣夫太王滕君皆侯国也及其行权圣贤犹许之况于万乗之尊乎故唐玄宗幸蜀以避禄山之祸代宗幸陜以避吐蕃之难徳宗幸奉天以避朱泚之乱卒頼勤王之师再造唐祚使当是时三宗皆如李纲之议则安禄山吐蕃朱泚之惨三宗能不震惊乎纲力主其议二帝从之幸斡里雅布寻以师退京师頼以无虞及纲罢是后朝臣不建行幸之议至冬金兵复至何■〈〈卤，仌代乂〉上木下〉又执纲议钦宗以足顿地誓死社稷朝臣乃不复言遂至二帝北廵贻宗庙之羞遗人民之祸实自纲■〈〈卤，仌代乂〉上木下〉知常而不知变之罪当时之计莫如从太王避狄之谋而袭三宗出幸之事命康王为元帅李纲为相权之不挠用之不疑诏征天下勤王之师以卫王室斯善之善者也即有不虞亦无北迁之祸顾乃为守土臣之计致二帝身亡国削哀哉哀哉

　　养生论　　梁寅

　　人之生也参天地而为三其身亦一天地而小者也天地之大而不能不终也则人之赋形天地之间者其必有终亦宜矣然其生也既异于物则亦久于物者也故人之寿至于百岁其大限然也善养生者或过乎百岁其不善养者皆自促其生也善养之矣而亦或早终则其生气之受有不及者也而谓人之为仙其寿可数百千岁者吾既未之见则固未之信也夫天之生物者其性也其烛而为日月为列宿嘘而为风濡而为雨露凝而为雪霰为霜雹怒而为雷电蒙而为云雾是皆其情也人之得天之生理者其性也其适意而喜不适意而怒中不忍而哀中无主而惧见所美而爱见不美而恶求其所愿而欲是亦其情也夫情也者贵合于中而不可以过天之情过则为水旱饥馑疫疠凶札斯天之失其常者矣人之情过则为淫邪放恣暴虐昏谬斯亦人之失其常者矣圣人者天下之主也故纯徳以合天而天道以顺君子者或未能善天下而能善其身故修徳以俟天而吾身以安众人者不能善其身而纵于欲故悖夫天徳而促其生世之善养生者大槩先于治七情舍夫七情而复有神秘之术者吾不知也圣贤之学所以修其身者亦莫先于治七情是圣贤之学即养生之术也或曰山泽之士屏华违纷居闲处幽寂寞寡虑优游无为得以治夫七情而全其天性固为善矣其出而事君理民者将欲励其忠贞树其勲名则扰而非静劳而非逸或至于耗其精而竭其神则生奚以养曰所谓养生者唯视其当为者为之尔固非悖乎天以私其身也茍能循乎中适乎义虽不幸而陨其躯其夭也亦寿也不循乎中不适乎义虽幸而全其躯其寿也亦夭也故治夫七情者奚穷逹之异七情既治可以养徳可以养智可以养生养徳而身修养智而官理养生而寿固斯一举而三得者也故凡有官守者知吾身之疾唯在于多欲必屏其欲以瘳其疾明夫三徳三行者其六脉之和也稽经史务学问诸方之良也古之贤者以为则不贤以为监五药之善也至于车马声色服饰器玩凡其可羡可嗜者皆物之毒者也固宜一切忌之矣吾身之疾既瘳然后于喜怒哀乐爱恶欲一循夫理而不至于过中焉是于疾去之后慎而又慎日养之以粱肉而助乎吾身之元气也如是则上能佐君以永享天禄下能导民以跻于仁寿而已亦获福考终矣孰谓养生之术非逹者之宜乎圣贤之学所以可贵者此也

　　物初论　　朱右

　　或问天地果有初乎曰有人物果有初乎曰有然则有初必有终曰恶乎无方噫气之大息也混混沌沌冲漠无始一气既复阴阳遂判清浊以分髙下以形非天地之初乎于时万象森罗已具有初而迹未形也天地一阴阳而巳人物固囿于阴阳以生者也阳生有六是谓之干阴生有六是谓之坤阳生子中极于午中干道立矣阴生午中极于子中坤道成矣乾坤者万物之父母也当一阳初复二阳既临阳在地中草木生焉故草木之本皆居下而末反居上阳在下也三阳既交四阳渐壮鳞介羣生羽虫次之故鱼鳖身横飞鸟两足而昻首阳未足也五阳健而决膏脂生焉故兽形近人至于六阳既全干道始备人斯立矣故人首居上足固在下得天地之全气以生者也阳以生之阴以成之自午至子为六阴成物之气故能全乾坤之徳者为圣人圣人得天地之全气而尽性践形者也讵非人物之初乎然则曷谓终曰生长敛藏一岁之终滋育消灭一物之终非吾所谓终也若夫生物屏息天地无有斯为终矣曰终当奈何曰有终必有初作物初论

　　卞和论　　唐肃

　　卞和以献璞而刖人曰非和罪也和知璞之有玉楚子不和信也不和信则已何以刖为剖而无玉刖未晚也故曰非和罪也唐子曰献璞而刖和自取者也非不和信者罪也和之不剖而献欲章其识也即受而剖焉于国何补亡补于国勿献可也故君子罪和而不罪楚子不足罪也吁世之以文章小技自衒而不售者其和之徒欤

　　分野论　　苏伯衡

　　分野之说其传也逺而周礼春秋传始详焉春官保章氏以星土辨九州岛之地所封封域皆有分星以观妖祥左氏内传曰参为晋星商主大火外传曰岁星所在则我有周之分野也此分野之说见于周礼春秋传然也至汉地理志言分野乃为始详宻谓秦为东井舆鬼之分野魏为觜觿参之分野周为栁七星张韩为角亢氐赵为昴毕燕为尾箕齐为危虚鲁为奎娄宋为房心卫为营室东壁楚为轸翼呉为斗越为牵牛婺女而郑康成则谓堪舆虽有郡国所入度非古数也今其分可言者十二次之分也星纪吴越也玄枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也观乎左氏谓荧惑守心宋景禳其咎实沈为祟晋侯受其殃郑氏谓分野之妖祥主用客星彗孛之气以为象则验灾祥于星土其法盖古有之不可诬也然而吴越之地南而星纪则在丑齐之地东而玄枵则在子鲁之地亦东而降娄则在戍东西南北往往相反而不相配是则诚为可疑者杜预等注既莫能详而郑氏则谓国中之封域于星则有分焉其书亡矣夫有其书而既亡此后人所以求其说而不得自汉以下星官史家参之以度数毫分缕析各极其至而十二次分野相配之理卒莫有明言之者嗟乎夫岂不以不足言而不言之欤唐天文志浮圗一行皆以河汉为言固巳疎逺及贾公彦軰乃援古昔受封之日岁星所在之辰其国属焉以为证若然则三代之分野皆当不同而列国所属亦必有同焉者矣尝试论之分野视分星古不谓地也地有彼此之不齐而分野在天则一定而不易以彼此不齐之地必欲求配于在天十二次整然之分野其说之难通也固宜盖天有三垣紫微太微天市是也紫微太微皆将相辅佐之位而天市下垣则列国星宿之所在其星东西二十有二宋南海燕南东海徐吴越齐中山九河赵魏韩楚梁巴蜀秦周晋河间河中曰分野者指列宿所属之分而言也郑氏所谓星土者是也其国在此而星则在彼彼此各不相配而其为象未尝不相属非地之在北者其分野在天亦居北地之在南者其分野在天亦居南也列国之在天下彼此从横之不齐犹犬牙然而欲以其地之不齐者求合乎在天之分野之整然者彼此之不相配无足怪者甚者至以天之北极为天之首其体及背故有吴北鲁东之差其惑甚矣易不云乎在天成象在地成形水火木金土其形在地者也而天有其五星焉所谓象者岂惟五星哉凡物莫不皆然矣故夫齐吴燕宋韩楚周秦魏赵诸国之地地之形也而其星在天象之谓也地有是形则天有是星天有是星则有是名曰齐吴燕宋韩楚周秦魏赵列国者非后世有是名而举以为分野之名也何以知其然也征诸东海南海九河河间河中巴蜀中山有以知之也东海南海九河河间河中巴蜀中山在天皆为列星而东海南海九河河间河中非国中山巴蜀非若列国之显也故曰地有是形则天有是星而分野者指列星所属而言也或曰若然则十二次之说将无所征欤曰十有二次所以验天运之度数日躔之次舍此盖古法而厯家之所取证者也因其度数次舍之所在而妖祥见焉则其所属之地从亦可征矣抑分野之说岂専系于是哉

　　明文衡巻九

　　●钦定四库全书

　　明文衡巻十

　　（明）程敏政 编

　　○论

　　樊哙　　髙启

　　樊哙武夫也尝携剑摧锋从沛公以芸菑垦害人所壮之者不过以其能脱戏下之急尔余窃以哙有可贤者焉初沛公之入咸阳也见秦之宫室帷帐寳货妇女欲留居之因哙之諌遂迁屯灞上不然则逸欲遽生蹈亡秦之覆辙何以慰父老之心起范增之畏而解项籍之怒乎恐汉之为汉未可知也史言当时诸将皆争取金帛财物萧何独先入收丞相府图籍藏之观哙之能谏止则其不为是可知矣及髙帝既老尝有疾恶见人诏户者无得入羣臣何虽为相亦莫知为计也哙排闼而入见上独枕一宦者卧因流涕以片言悟之其忧深虑逺有可为大臣者矣岂綘灌等比邪而或者乃以帝尝欲杀哙恐百岁后从吕氏叛也嗟夫哙起屠狗以至封侯亦足矣况其贤如是乎且帝素少恩又何有于一哙论者诚刻矣哉

　　李泌

　　甚矣小人之凶人国也天下之至亲笃爱出于天性而不可以言间计夺者莫父子若也然其变往往有至于杀其子而不疑弑其父而不顾者何哉小人间使之也沙丘之祸成于李兑湖城之恨发于江充若潘乙杨素之流又不可以悉数盖小人懐倾险之情挟奸乱之术居人父子间投隙抵罅常幸其有事以茍一时之富贵故必以利蛊人子以害胁人父挟雠所亲而嫉所爱一为所惑则父不得为慈父子不得为孝子夫父不慈而子不孝则人道灭矣岂有人道灭而可以为国乎此小人之所以必去而勿用也尝观之于唐太宗贤也而承干不能全其生玄宗明也而子瑛不克尽其死至于肃宗之昏孱徳宗之猜忌而太子卒得以不动者果谁之力哉一李泌而已耳当是时倓有功也而李辅国嫉之诵无过也而张延赏构之二子盖岌岌矣赖泌居其间左右弥缝上下欢悦累数千言皆出于至诚尽忠之意委曲剀到凄惋恻怛有足以感人者故听之谗疑之迹廓然而云消涣然而氷释既悔且悟不觉其泣下之沾襟也乃知天性之良有终非小人之所能掩者特患无君子以发之耳茍皆得泌则天下岂有相弑杀之祸哉昔曹公以丁仪之谮亦欲废其子问于贾诩诩不对公问其故诩曰属有可思故未即对耳公曰何思诩曰思袁本初刘景升父子也公大笑而罢盖曹公智者也故虽闻他人之事而有悟有不待于辞之毕若二君者亦尝亲厄于其身亲观于其目矣然至于此非泌之忠反复善谏则犹未必其国本之不揺也然则君无曹公之智臣无李泌之忠而小人是信则虽父子犹不能自保可不慎哉

　　民政论　　方希古

　　治天下者固不可劳天下之民以自奉也然不能使天下之民知道而易使亦岂足为治乎当昔之未有君臣也民顽然犹鹿逐猿猱馁则食饱则奔迸跳踯而不可制欲驯之且不能况使之乎圣人者出知其散漫放恣无所统属非久安之道也于是制上下之分定尊卑之礼俾贱事贵不肖听乎贤由胥吏以至于大夫公卿由子男以至于诸侯各敬其所宜敬而各事其所宜事居乎上者犹未以为足也复制治民之法使五家为此二十五家为闾百家为族五族为党万二千五百家为乡以属司徒五家为邻五邻为里四里为酇五酇为鄙五鄙为县五县为遂以属乎遂人聫之以五两卒伍师军以知其数习之以师田饮射祭祀读法以一其心书其善以作其气罚其恶以折其骄六畜车辇旗鼓兵器之稽可按籍而知老壮弱少可任与否不必问其民而具上有所兴作朝出一言而暮已集进之则前退之则却其民常知恭顺忠爱事上为当然不敢少有忿怨避缩之意三代之时非不役民也而未尝有一民敢发不逊之言岂其威力足以制之哉其法素备其教素明民皆知道而易使故也战国之君不知先王之用心务为易简之术以为不必如先王之烦密过虑亦可以为治斥絶遗典而私心自为既已失矣而秦又并烧除刮絶之不复有为治之法徒任刑罚以刼黔首譬之去悍马之羁靮而临以锋刃彼有蹄啮腾跃而走耳安能以可生之身蹈必死之祸哉故斯民至于秦而后兴乱后世亡人之国者大率皆民也其祸实自秦始秦之民即三代之民也在三代之时则尊君而附上当秦之时则骜狠凶戾视其君如仇雠岂民之过哉无法以维之无教以淑之而不知道故也二家之童其一自幼教之以拜跪顺悌其一恣其詈言谇语而不禁他日犯上而贼伦者必自幼不教之人其知教者必不至于有过也治天下者未尝愿天下之不治而不修致治之法犹愿无死而不食也故乱之由非一端莫甚于治民无法治民之法既定世有叛将亡卒挟奸而肇衅絷而至杀之易易耳乱亡所以相踵者无赖者为之倡好乱之民皆起而从之也使斯民皆知君臣之义或有狂夫怪民出乎其间众缚而告于司冦何乱之能成兹欲复井田行周礼如先王之时固难也独不可稍取先王之意为之法乎今之役民虽不能岁止于三日亦未至于厉民也终岁休于家县官役之以数日之事已若为所不当为发愤懐怨而就道甚者或逃匿而不从上之威令方行而民巳如此设而威令有所不行何望其从上之命乎此治民无法教民无道而不知君臣之义使然也为人父者未必皆无过举然子不敢逆其命者以父子之伦不可悖也人君之政岂能皆合乎人心茍不知君臣之义少不慊所欲则攘袂而起其危亦甚矣乌可以为不急而不务哉欲民易使莫若仿邻里酇鄙比闾族党之制执其中而用之为之正若长者月申之以读法开之以士训春秋合之以祭祀和之以饮酒导其忠顺之道罚其不率令者遇有征发以趋事为先者为上而厚赏以劝之以讪讦败类者为下而屏黜以愧之上之人又能躬行以成俗立学校以明教则民可渐化矣然必制民之产使之无死亡之忧然后可茍驱不能自存之民从吾之令虽尧舜之仁周公之智有所不能况三代之旧法乎故民易治也在乎治之有法法之可行也在乎养之有道

　　明教

　　天下非无才也聚数万人养之十余年而未见有一人可称者养之无其渐而教之无其法也古之善育才者岂能益人以艺分人以知哉养之之具素备能使人以不成才为病不若人为耻各思勉为君子而不可止也故其自少时居于闾族而闾胥族师不责之以敬敏任恤则教之以孝弟睦婣虽未有学其本固已美矣及其渐升于太学求之六徳以观其内试之六艺以观其外行完而徳备艺成而器良然后措之于用其详且慎也盖如此后之所望以为才者执子弟于贩鬻之区刍牧之场被之以衣冠而纳之于郡邑之学终岁期月太学有征焉则又纳之于太学计其所习未知拜跪之节兴俯之容而巳肆有爵禄之心太学举而教之者又不越乎诵诗业文挟弓矢角膂力恒人之浅事厯时未久有司有求焉则以应之卿大夫之位有缺焉则以为之为之者既不自知其不可而命之者亦不责之以其所学于是学者以习恒人之浅事冒窃禄位为得计莫不相勉为恒人而自谓不必修君子之事也太学之所聚郡邑之所教咸有茍且之心无赖之行冀其才之成奚可致哉夫国之立学所以养才必不期其至此也为学者虽无志于道徳亦不必自望为恒人也而卒不能有成者无他用之速而教之疎也古之六徳智仁圣之事颜闵之所不能及六艺礼乐之度数节文孟子之所不能详射御之工杜预羊祜之所不能兼书数之法君子犹有所未习今欲责学者皆法古人而尽备之宜其未易为也然不法古人而惟弓失膂力是效诵书业文是为亦未见才之可成矣然则何由而设教乎盖圣人之取人徳不求其全而取其不违乎道艺不求其备而贵乎能致其精唐虞以九徳待士而有三徳者亦俾为大夫有六徳者亦俾为邦君圣人岂不欲得全徳之人而用之哉以为求人太全则天下无全才不若因徳命官之为无失也皋陶未必能达礼益稷未必能知乐而皋陶益稷所为之事伯夷后夔宜亦有所未能然而数子为之各称其位而成名于后世以其精而不以其备也人惟行可以自力若才与艺则有能有不能欲强而通之非惟不得其所不能且将并其所能者而失之故善立教者亦必本之以六行余则因其质而设其科人有刚毅而重厚者有慈良而顺爱者有疎逺而明断者有强识而通敏者有沉勇而有威者有多力而任武者此六人者使曲徇众人所能必不能堪茍因其所有而教之于成才也奚难刚毅重厚者必可以任天下之大事则因而教之博通古昔之政教周知海内之得失观其损益折衷以验其为勿使色厉而伪者得参之则大臣之储也慈良顺爱者必可以治民则因而教之平赋施恵之方赈灾恤患之道辨邪察狱之事理俗兴化之要弗使柔佞而诈者得参之则牧伯之储也强识而通敏者则文学典礼之臣之储也沉勇而有威多力而任武则将帅之选疆场之所恃也各以其所当习为者教之而皆不使近似可悦之人得与则所用无非才而所为无偾事矣此太学之政也而为师者非极才徳之美不可也太学推其法行之于郡县俾亦以六科为凖郡县之取弟子员也问其宗族乡党皆言其笃行而好学则取之而复其家田百畆入太学则倍复仕而有政则皆复学于郡县者与郡祀与燕会礼异之使殊于恒人县毎科四人二岁各升一人于郡郡毎科十人三岁各升三人于太学太学毎科百人为率以应上所任用郡县既升而阙则即充之廪之也宜厚教之也宜详试之也宜严用之也宜当知人之学之可任也则不怠于自修知各因其才而用之也则必谨于自立而天下之异才咸思有为于世矣为治者不患乎无才而患乎聚天下之才而不能教用天下之才而不能择教之而能成其徳用之而能不遗其器则才岂可胜用哉冀北之富人聚马盈谷而得一善马善御者执鞭策指挥而区别之一日马之致千里者以百计而盈谷之畜无弃者御非能假马以力而易其性也能别其髙下而不失其性则善马出矣为治者能不失人之性岂特不患乎无才天下亦安所患哉

　　启惑

　　天地之生物有变有常儒者举其常以示人而不语其变非不语其变也恐人惟变之求而流于怪妄则将弃其常而趋怪故存之而不言后世释氏之徒出意欲使天下信已而愚举世之人于是弃事之常者不言而惟取其怪变之说附饰其故以警动众庶其意以为此理之秘传者人不及知而我始发之遇一物之异常辄张大而征验之欲稽其故则荒幻而无由欲弃其说则似是而可喜凡民之愚者皆信而尊之奉其术过于儒者之道而不悟此真可悲也夫运行乎天地之间而生万物者非二气五行乎二气五行精粗粹杂不同而受之者亦异自草木言之草木之形不能无别也自鸟兽言之鸟兽之形不能无别也自人言之人之形不能无不相似也非二气五行有心于异而为之虽二气五行亦莫知其何为而各异也故人而具人之形者常也其或具人之形而不能以全或杂物之形而异常可怪此气之变而然所谓非常者也非有他故而然也今佛氏之言以为轮回之事见无目者曰此其宿世尝得某罪而然耳见罅唇掀鼻俯膂直躬者曰此其宿世有过而然耳见其形或类于禽兽则曰此其宿世为鸟兽而然耳不特言之又为之书不特书之又谓地下设为官府以主之诡证曲陈若有可信而终不可诘此怪妄之甚者也天地亦大矣其气运行无穷道行其中亦无穷物之生亦绵绵不息今其言云然是天地之资有限而其气有尽故必假既死之物以为再生之根尚乌足以为天地哉譬之炊黍火然于下气腾于上累书夜而不息非以已腾之气复归于甑而为始发之气也茍人与物之魂魄轮转而不穷则造物者不亦劳且烦乎非特事决不然亦理之必无者也且生物者天地也其动静之机惟天地能知之虽二气五行设于天地者不知之也使佛氏者即天地则可今其身亦与人无异何以独知而独言之乎多见其好怪而谬妄也今有二人其一人尝游万里之外而谈其所见则人信之茍其身亦与我俱处乎此而肆意妄言则丧心狂惑人耳虽鄙夫小子亦知其妄且诞佛氏务为无稽之论正类乎此而人皆溺而信之岂皆不若鄙夫小子之知乎何其迷而不知悟也悲夫

　　鬻拳

　　鬻拳以兵谏楚文王而自刑左氏称之为爱君余谓不然君臣之际固有常道矣贤者之事君不为违道之行以危身不为难继之事以骇世顺其常不儌异名守其职使后可法如斯而巳不敢侥幸以图志之必达事之必成也故君有过举则积诚以諌三谏而不从则避其位而去之安可临之以兵胁之以威而刼其君哉语之而不听则詟惧之咄咤之俾不敢肆此制婴儿之术耳乌有北面事君而以婴儿视之哉先王立为上下尊卑之分俾为臣者严守之而不敢僭所以杜乱也马之在原野三尺牧竖鞭之而无罪及加羁靮而入君之闲虽国之贵臣不敢视其齿而蹴其刍岂诚重马哉尊其为君之所御也齿马蹴刍细故也先王所以严为之禁者其虑天下深矣况以兵刼其君者乎或谓君为非义则将危社稷大臣以安社稷为心行权以格君宜若无罪焉是岂得为权哉事固有可以行权者矣然贤者犹难之若君臣父子之分天下之大经也父暴而违道子乌可行权而谇父乎舜圣人也瞽瞍顽夫也舜视其父之恶夔夔然顺之不敢见于色设于词舜岂不欲格父哉尽子之道而使父化乃所以格父也纣之暴可谓甚矣箕子纣之戚微子纣之兄二子皆贤人也至戚且贤事暴君而不敢失人臣之礼或屈而为奴或待其亡而去之二子岂不知社稷重于君乎然不忍刼其君者知君臣之大经重于社稷也鬻拳之君虽有过非纣之甚鬻拳为臣非若二子之亲且贤乃忍刼其君而不顾盖激于小忠而不知大义者也焉得为爱君乎君子之予夺人将以法戒于后世不可茍也刼君而谓之曰爱君将使奸臣乱贼欲行簒弑之事者皆挟爱君之名以自文其祸后世可胜道哉然固左氏启之也

　　乐毅（燕昭王时筑宫师事郭隗乐毅自魏往拜为亚卿后伐齐封为昌国君）

　　乐毅不拔二城夏侯太初以为庶几乎汤武苏子瞻以为行王道之过余曰鄙哉二子之言也天下岂有行王道而不兴者乎观人之贤否当先观其所为之事求其事而不得当求其用心之邪正汤武所以伐人之国其心曷尝有利天下之意乎不忍斯民之困于涂炭挟大义而拯救之使取锱铢之非义杀一介之不辜虽奉海内之籍而归之汤武不肯正目而视也其心显然着于天地之间故拔一城取一国他国之民惟恐其来之不速翘足举首而望之此其为王者之师也使汤武之心少出乎利匹夫匹妇将持耰锄而逐之矣何以为汤武哉彼乐毅之师岂出于救民行义乎哉特报雠圗利之举耳下齐之国都不能施仁敷恵以慰齐父子兄弟之心而迁其重器寳货于燕齐之民固已怨毅入骨髓矣幸而破七十余城畏其兵威力屈而服之耳非必愿为燕之臣也及兵威既振所不下者莒与即墨毅之心以为在吾腹中可一指顾而取之矣其心已肆其气巳怠士卒之鋭已挫而二城之怨方坚齐民之心方奋用坚奋之人而御怠肆已挫之雠毅虽百万之师固不能拔二城矣非可拔而姑存之俟其自服也亦非爱其民而不以兵屠之也诚使毅有爱民之心据千里之地而行仁政秦楚可朝四裔可服况蕞尔之二城哉汤武以一国征诸国则人靡有不服毅以二国征二小邑且犹叛之谓毅为行王道可乎汤武以义而毅以利成败之效所以异也苏子乃谓王道不可以小用小用之则亡王道特患乎人之不行耳小用之则小治大用之则大治犹之菽粟之疗饥小食之则不死恒食之则充实奚可谓菽粟不可少食而宁噉糠核之为愈乎太初曲士不足论独惜苏子之易于言也

　　丙吉

　　君子之于天下尽人事而后征天道天道至微而难知也人事至着而易为也舍易为而求难知则为不智先其微而后其着则为失序尧舜禹益相告戒之辞详矣传道则曰执中用人则曰九徳治民则曰六府三事至论天道则厯象授时之外未尝有片言焉三圣贤之于天道岂有所未达哉弃所宜为而求之恍惚诡诞之域者固圣贤之所不取也宰相之职上有以格君下有以足民使贤才列乎位教化行乎时风俗美于天下伦理正而礼乐兴中国尊而四海服羣生之伦各遂其性而无乖戾斗争则可为尽职矣不必汲汲然探其所难知以为观美也能尽其职虽日月失明寒暑不节无害其为治职有未尽使天地位而万物育亦安所益于民乎汉史称丙吉不问死伤而诘牛喘以为知大体此非君子之言民不知道至于相杀伤于都市之内政教不振而俗隳壊其为变亦甚矣岂非宰相所当忧乎舍此不问而恐阴阳不和何其迂且妄也子路问事鬼神子曰未能事人焉能事鬼不先尽人事之道而事鬼且不可况不务人物之性而征不易知之天道乌在其能为相乎且宣帝时俗之弊非特相杀伤而已一岁中子弟弑父兄妻妾弑其夫者二百二十余人几不可以为国吉不能佐其主以仁义使革风易俗陷斯民于禽兽而惟一牛之问谓之知所缓急不可也汉儒之学泥于术数而不知道其流至于蔽而不通愚而信怪虽可称如吉者犹溺焉而不以为异况不足称者乎天下犹人身然风俗血气也灾祥肥瘠也戕刺其体肤而不问见瘠者而问之人必以为惑矣察于细而忽于巨惑莫大焉而以为知大体可乎然则洪范之说皆不足信欤非然也庶征九畴之一也必以人事为之本尽人事而后征天道者吾之所知也信灾祥而遗人事者汉儒之谬洪范之蠧也非君子之道也

　　东汉

　　天下之患固不可逆料而预防之也吾计禁乎此后世之患出乎彼吾谋杜其西后世之患生乎东祸乱之端神藏而鬼伏常发于人所不疑之地而起于世所倚赖之人虽知者何由而尽备哉然古人善虑国家者毎事揆其始而考其终喜其成而忧其败四海之事千载之业综包参核于吾之胸中而定他日为患之大小缓急推其得失而为之备使祸害之发不至于乱亡则庶乎可以尽吾心焉耳固非弭塞消沮能使之久而无患也武王周公之初定天下其心岂不知封建之弊必至于并吞削弱而不振也哉然恐易此道而更为异法未必若封建之可安且久也故且勉而为此使治之有道者可以无乱失其道者亦不亟至于亡不敢过为矫激难守之法以为将来患也乗舟而渡水时有覆溺者人终不以一溺而废舟驾马行逺或有踬跌之失人终不以一跌而不驾在乎补其罅漏不完之处习其驰骋疾徐之节使慎之而巳前汉王莽之簒在乎元成失道上无明主下无正臣故莽得恃太后之势而行簒窃之计非以三公辅相委任之权太重而然也光武过惩其弊而力矫之不任三公以事而政归于台阁其后遂成宦寺之祸而汉以此亡光武以为莽之得成其簒者权太重耳今吾夺其柄则其害可除矣孰知宦寺之祸又有甚于辅相者乎此不熟究其大小缓急之故也夫莽之簒以母后临朝外戚预政而致然岂委任太专之罪也哉光武能着为令典藏之宗庙俾后嗣有幼君在位当选厚徳大贤之士为三公以辅之而不许母后外戚临朝预政则其害可以息矣不此之思而惟罢三公之制宦寺之兴始于此矣盖宦寺恒以传闺阁之命受襁褓之寄而妄作威福茍外有良辅以持其柄内无母后为之依怙虽曹节王甫充溢乎宫闼亦何患哉可疾者不疑而疑辅相末路之弊也遂使三公除拜皆以赂遗宦者而得虽欲免乎亡亦难矣王公之位古所谓共天职治天民者也茍择当世之贤才而置诸位拱手而责其成功可也专横之祸何自而致哉事变亦众矣然不察之以至明推之以至公处之以至当徇斯须之细故而轻于变更惜哉光武之鋭于求治而未达乎大体也

　　崔寔

　　昔者观孔子之书见其于子贡仲由之徒善于说辞必深折而重抑之明足以亿事未为有过也而伤其多言以仕为学未为违道也而恶其口给而近佞心常以为惑奚孔子不贵于言若是耶及观战国之际天下之士皆弃道徳仁义而不修以口舌磨切世主而觊势窃柄大者亡人之国小者自杀其身又甚焉者着为邪说以为后世害纷然出乎斯道之外流于刻薄荒鄙诬民败俗之归而不自知也然后喟然叹曰此孔子所以圣乎其预知之矣凡乱之生必有所始也刍灵之弊必至于以人殉塟象箸之弊必至于瑶台璚室孔子之教人以勿易于言而周卒以口舌纵横之辨而亡夫言岂可竒哉快意于一言或足以祸万世发愤立一事或可以祸异时矫当时之失不求古今之变而轻于持论非知道者也彼崔寔者独何人哉愤时君之柔闇则论柔闇之失可也遽为邪说不顾理之是非而谓凡为治者必以严而治以寛而乱此岂理也耶周秦之效夫人之所能识也寔不察乎此而亟称宣帝之贤夫宣帝汉室基乱之主苛以为明忍以为断督责以为能当斯世也斯民竞知其可畏而不知其可爱于是髙恵文景之泽竭矣譬犹服金石恣声色之人其外虽若未衰而其中之虚壊已甚至于元帝继之稍失其术则汉因以衰非元帝之罪也寔轻信而不知道敢为异论而不顾其无稽至诬文帝以严致平何惑妄之甚哉汉之久而亡者文帝之功也且使宣帝处文帝之时是生一秦也宣帝固非秦比也率其所为行于甫定之世则其异于秦者几希而岂能治哉治道固有本末先之以政教而后刑罚者秦汉以下皆是也文帝能参之恭俭忠厚之化故治其余则守法而已故未旋踵即不免于危汉室至于光武犹再荣之木其膏泽将尽矣明章能扶植培■〈土雍〉之仅至小康孝安以降渐衰而乱固其理也自非仁贤若文帝承之犹恐其不救而寔欲济之以严刑峻法此欲救将萎之木而断其根鄙哉愚儒好髙之论也仲长统乃从而称之此其智与寔何异哉自孔子之末学者不明道而阿世韩非之愚至以尧舜为土水而以刑罚为膏粱所闻者卑而所习者陋无怪其为此言也汉之诸儒惟贾谊董相及王吉为庶几如寔与统时人所推为大儒而其论至于与韩无异于乎其所从来逺矣岂特寔之罪哉

　　明文衡巻十

　　●钦定四库全书

　　明文衡巻十一

　　（明）程敏政 编

　　○论

　　论孙甫荐富弼代晏殊事（晏殊罢相諌官孙甫荐富弼代之仁宗怒曰进用宰相人主之任臣下不宜有所指陈事在庆厯四年）　　王叔英

　　于乎弼有宰相之才天下知之甫荐之诚当矣为帝者如果有心于用弼宜曰吾意正在斯人卿可谓能为天下得人矣如此君臣之间岂不为相得哉今帝乃不出此而反有怒于甫盖其意不在于弼尔使其意果在于弼岂不欣然从之而何怒于甫耶昔尧之相舜以师锡舜之相禹以佥言未闻进用宰相为人主独任事也且古人有言曰荐贤受上赏况荐大臣以当大任者乎如甫者宜受上赏而反怒之此帝之大失也帝之意岂不以为宰相之职乃人臣之极任其登用之恩当自已出殊不知荐之在人而用之在我其恩又曷尝不自已出乎传曰大夫能荐人于诸侯不能使诸侯与之大夫诸侯能荐人于天子不能使天子与之诸侯盖献替之职固在人臣而用舍之权常在人主果何嫌于恩不出于己也哉虽然为人君者要当以公天下为心惟在于为天下得人而巳又何必欲其恩之出于已其恩之尽出于已者乃好利自私者之所为岂贤君之事哉惜乎以仁宗之贤而犹昧于此哉余惧后世有沮却忠臣为国荐贤而藉帝之言以为口实者故特着论非之以为人主之戒

　　髙帝吕后论　　梁潜

　　或者谓髙帝寛仁爱人乃独于吕后以色衰而弛爱夫托交贫贱起身艰苦一旦富贵之余乃疎弃之独不念前日楚军之间道哉髙帝无乃少恩也梁子曰不然夫髙帝之知人何如其明也与吕后处者几年矣后之为人独不知之耶彼固一妇人也而其雄猜杰黠有猛士之肝肠髙帝于是乎有以知吕后之心矣夫畜老人犹惮杀曽谓国家之勲臣取而族灭之无遗噍类若罝中兔然未尝有难色后也何其忍人哉夫杀诸将非髙帝之心也后也蒯彻教信以反贯髙反形已具髙帝犹释之而肯果于杀韩彭耶韩彭虽夷灭而昔日感遇之际士为知已死者英态豪气犹在目睫间也髙帝中夜思之岂不一动心哉吕后是可忍也孰不可忍也髙帝所以薄吕后者不能形于言而痛在其中矣不然卢绾旧日里闬恩犹不减乃谓至亲而独少恩哉夫观人者不于其所厚而于其所薄髙帝于其所薄者如此矣岂得薄其所厚哉吕后忍于韩彭者如此矣岂得厚于刘氏哉豺狼得嗜则喋血揺尾以恣饕茍无所得则爪肤拏毳以致猛诸将已尽其祸寻及刘氏矣故杀韩彭而诸将惧族诸将而刘氏惧髙帝亦岂与陈平谋及此哉闻樊哙党吕氏立命斩之用平之谋髙帝至是非特为刘氏忧亦且为平勃忧也髙帝目纔瞑肉犹未寒后也曾无一髪之戚即谋族杀诸将今日鸩如意明日断戚姬今日鸩齐王肥明日杀赵王友至于无所忌惮立他人子为帝又杀之而又立焉忍人哉后也一至此极也当是时汉已亡矣吁髙帝岂不知毒流至此哉说者谓良平之教髙帝往往忍小以就大晋献之骊姬秦皇之扶苏髙帝审之久矣然独恨髙帝之明有所未尽者焉惩其近而不惩其逺商之亡以妲已周之亡以褒姒髙帝曷不惩此耶嫡妾之分乱于前而正家之约昧于后于是拳拳然属周勃以安刘置周昌以重赵所谓滔天之势已成乃欲以一手障之吁何益哉

　　刘仁轨

　　少府监裴舒为唐髙宗造镜殿上与太子太傅刘仁轨观之仁轨惊趋下殿走上问其故曰天无二日民无二王适见壁间有数天子不祥孰甚焉上遽令剔去愚意仁轨此言未当也夫人臣之戒君或婉其辞而意有所在孔子所谓巽言之者也或峻其辞而无所隐孔子所谓法言之者也仁轨此言其法言之耶其巽言之耶夫曰壁间有数天子不祥孰甚焉者有似乎巽言之矣髙宗嗣守天位而武后制其政柄是武后亦一天子矣李义府恣意惨酷天下之人知畏李猫而不知有朝廷是义府又一天子矣至于武三思为周公威福之柄又窥取之焉则三思又一天子矣政出多门不祥孰甚而仁轨此言非此意而髙宗亦不此悟也然则既不为巽言曷不为直言也哉纳约自牖因其明而投之仁轨此时宜进言曰以铜为镜不若以古为镜以古为镜不若以贤为镜书云人无于水监当于人监诗曰殷鍳不逺在夏后之世隋之炀帝淫刑黩武沈湎冒色忠言不用小人朋进盗贼旁午自度不免乃持鉴照曰好头颈不知为何人持去此炀帝以铜为鉴而不以古为鉴也太宗皇帝艰难以定天下身致太平乐闻直諌好用善谋皇后顺正不预外事常曰以铜为镜可正衣冠以人为镜可知得失此太宗以人为镜不以铜为镜也陛下诚能以炀帝为戒以太宗为法则社稷之福生民之幸矣且殿廷之上岂照镜之所奸邪之情岂悬镜可得陛下以心为镜勿昏以欲勿蔽以私湛然虚明可照万事臣伏愿陛下曷去彼而取此哉不知出此乃以镜之影为不祥谬矣

　　论曹参　　王直

　　汉曹参代萧何为相国而后世称贤相予疑之古者大臣之相国也必思为国建长久之业于道所当为者夙夜尽心不敢少怠焉而况辅新造之国乎周公相成王用文武之道治天下有不合者夜以继日而思之及其得也又坐以待旦而行之其勤也至矣当时之臣莫有过于周公者而周公方吐哺握髪以受其言故能兴道立教维持周室至八百年之久此岂茍且偷惰者所能哉萧何佐髙帝定天下闻其次律令矣他未之闻也曹参代之守何之约束日饮醇酒不事事士大夫欲有论谏亦饮以醇酒使醉不得言呜呼其亦异乎周公之所为矣何素不知学其相髙帝于夫治天下之道未有所立也就使有所立尤当敬守而慎行之以维持于逺天下之大岂酣酗者所能治耶何之律令岂古圣人所用以治天下者耶而参守之自以为足后世亦从而贤之予不知何说也且田制经籍学士大夫皆废灭于秦是教养斯民之道皆缺也易解之彖曰无所往其来复吉谓天下之难既解则当复先王之道当参之时天下已定七八年时非无贤也参虽武夫茍能亲贤纳善夙夜以此为务为汉家万世计则庶几周公之业而逺贤拒谏沈湎于酒至酣歌与吏相呼此书所谓巫风卿士足以丧其家者而参居之不疑盖武夫俗吏之故态非宰相所宜然也宰相百僚之表也使百僚皆慕效焉则天下当何如哉予意当时天下之所以安者盖民苦秦虐久矣而幸汉之寛故恬然自安于下非有道以维持之也然则参虽能清净不扰要亦茍且偷惰之谓耳周公之罪人也大臣之义当以周公为正

　　宋论八　　刘定之

　　以冦准为枢宻副使时旱蝗帝召近臣问得失准为枢宻直学士对曰洪范天人之际应若影响大旱之证盖刑有所不平帝怒起入宫复召准问状准请召二府大臣同对言顷郑吉犯赃少伏诛参知政事王沔弟淮赃十万杖复官帝切责沔而以准为可大任故有是命
　　当是时前代刑法惨毒之风始渐消泯然太祖命大辟诸州不得专决其轻典固恣肆自若也而顷者田锡建议谓按狱官至以铁为枷盖法外击断大率类此而朝廷丞弼尚复任意操纵如凖所对则何以广仁恕之化扩治平之效乎计其民寃莫诉所在犹多而天意垂戒信不虚矣抑君相违缺此外岂更无可指而准不能无讳特本诸洪范传所谓弃法律则火不炎上于罚常旸者为说乎夫洪范以为人君能建皇极则貎言视听思得其理而雨旸燠寒风时若不能建皇极则貎言视听思失其理而雨旸燠寒风恒若然得与得俱失与失并貎果恭而言罕有不从视果明而听罕有不聪也休不独至咎不单见时雨则必无恒旸恒燠则必无时寒也特就其事言之则各以类感就其征言之则各以类属云尔譬诸学者之于经谓温厚本乎诗教设使学乎易书礼乐而亦温厚谓非其所得不可也医者之于疾谓寒疾本乎阴淫设使遇于风雨晦明而亦寒疾谓非其所致不可也故禹平九年之水非但以貌恭作肃汤弭七年之旱非但以言从作乂周末之无寒岁岂惟视不明而豫秦亡之无燠年岂惟听不聪而急乎至于圣之无不通配乎风之无不在然屑屑焉以反风起禾为周成王所思之圣鹢飞石陨为宋襄公所思之蒙前日之不鸣条为何事之已睿今日之不应律为何理之未睿亦胶固不可为训也但明乎经意则于五事无不当修于五征无不当察于以趋得而去失违咎而求休茍徒泥班范牵合之说非惟昧禹箕授受之旨殆将使居建极之地者谓吾有是得也而休征之应非其类有是失也而咎征之应非其类因以疑天命而怠人事矣援经陈谟之臣其可不深考乎
　　帝问翰林学士王安石以唐太宗何如曰陛下当法尧舜何以唐太宗为哉帝深纳之寻以为参知政事行新法
　　安石为神宗变法大取民财与力而用之也在于兵兵之所用至于破辽而志愿毕矣取民财之法曰青苗春贷而秋偿之收息十二秋又贷而春偿之亦收息十二岁再收息则名为十二其实十四也名为贷偿其实无故岁取民财也曰免役凡民出力以役于官者皆无出力而但输钱官自以钱雇民应役名为均役而其实欲自操其雇钱之竒赢也夫民孰皆不贷偿而自足哉私贷偿焉治世之所不免今也禁其贷偿而官与之贷偿以利其息钱之入民孰皆不雇募而自役哉私雇募焉亦治世之所不禁今也免其自役而官与之雇募以利其雇钱之余即此二端言之其它取民财之法无遗巧矣而又编保伍以练兵则民自为兵而养兵之费不以烦官是曰保甲编保伍以养马则马皆在民而养马之费不以烦官是曰保马岂不谓古者寓兵于农也然今既有保甲矣而待餔之兵何尝为之废亦岂不谓汉尝括民马今使民养无害也然民既增保马之劳而他劳何尝为之损是其取民力几于竭矣民财与力悉归于我自以为我非用之于土木非用之于狗马声色非用之于仙佛欲用之于兵而复汉唐之故疆无不可也然畏辽之大故将于辽必先于夏又先于羣小国欲自小至大尝试以图之安石君臣相与深谋宻议而悉扫异已者之论无非此心也于是王韶试于熈河章惇试于湖北熊本试于泸夷郭逵试于交趾皆能略有所得而试于夏则驯至于徐僖之死得不偿其失彼辽者不待其试而先来求地安石低徊踌蹰为欲取之必与之之说卒遣韩缜割与七百里之地无得而有失焉若猎者罝狐兔刺鹿豕而辟易于虎失其所操以归盖安石之技穷而神宗渐以沮悔矣然所援引共事之人固在也踵其故智以用于哲徽之时互起迭进以至贤路尽壅民命仅存之秋适值辽有衅跃然攻之以卒安石之所图而遽以国毙焉故前宋之亡本于安石为神宗谋破辽而巳向使其不谋破辽则不用兵不用兵则不大取民财与力不大取民财与力则何至俾羣小为之交攫互噬于天下也抑遂其始谋亦不过如唐太宗擒颉利可汗然太宗用魏征先以养民为务而兵自强安石先敝其民不及魏征矣乃动以尧舜周公借口其诬矣哉
　　观文殿学士太子少师致仕欧阳修卒于颍诏求其所作五代史以进
　　神宗置司马光于散地而俾其修资治通鉴自为之序弃欧阳修于未老之年而及其卒也乃求其所作五代史其意以修与光但能譔述也经国实用非其所能也吾自有安石也何其量人之薄哉厥后光起而究其用于元佑之初修之不究其用君子盖惜之然所尤惜者修亦有以取之也何也惟恐其不究于用而有意于究是乃用之所以不究也濮议是也当濮议之始也韩琦辈虽与修同在政府而知经学古岂如修秉义懐直岂踰修哉修茍以濮王为不当别议尊崇琦等必不或异矣英宗虽欲顾私亲何自启口哉自此议发于政府而羣言交攻惟修之归咎谓其昔也赞仁宗以立为后之子而今也导英宗以忘所后之父背先帝而谀嗣君薄大统而厚本生于礼经为不合于直道为不纯而修遂无辞以解焉岂非修久参大政当辅相位畧萌觊觎之心稍为迎合之计以致此乎故曰惟恐其不究于用而有意于究是乃用之所以不究也及其作五代史于晋出帝谓所生父敬儒为皇伯柴世宗谓所生父守礼为元舅皆反复辨诘二主之非欲以表证其前日濮议之为是然近于欲盖而弥彰矣修之学继唐韩愈而与之并皆宗经而修论述尤多愈惟论语数章皆纂史而修笔削尤严愈惟顺宗一録皆卫圣道于湮微塞絶之余皆辟异端于羣趋众附之际始焉学者莫能抑扬之也至其后惟愈从祀孔庙而修以濮议为巨璧之纎瑕良干之寸朽焉不然其全美岂可及哉几微功名富贵之念一动而用以之不究美以之不全是以君子无慕乎其外者惧累乎其内无冀乎其未得者惧丧乎其所已能也若乃光则免乎此矣所以然者光之学以诚为主自不妄语入故也
　　罢崇政殿说书程頥頥在经筵为翰林学士苏轼所嫉頥门人贾易朱光庭攻轼轼所厚孔文仲顾临诋頥章疏交进頥以是罢久之轼亦罢是时有洛党蜀党朔党之分洛党頥为首蜀党轼为首朔党刘挚梁焘王岩叟为首其辅之者甚多
　　汉之衰也李膺范滂等合为一党在位者恶之恶之者非贤而在党中者贤唐之衰也李徳裕牛僧孺等分为二党以相倾夺于富贵之涂李优牛劣而考其归皆不足谓之贤宋之将衰也其初亦分为二党熈丰作新法王安石为魁元佑掊击新法司马光为魁光之党贤而安石之党非贤及光殁而其同党又自分为三朔党洛党蜀党徐考其故朔之所以得党名者刘挚等所居之地相同而交游亲密所守之职相近而议论协洽自为党而不与他党相攻击若乃洛党之以頥为首者頥进讲则欲坐见哲宗戏折栁枝则曰方春发生不可无故摧折贺罢而往吊则拘于歌哭同日如此之类见嫉于人以致为其所攻击而頥未尝报复也门人代为之报复是以有党之名尔若乃蜀党之以轼为首则异于是轼少年登制科一也髙才雄文二也兄弟同为美官三也于古人所谓三不幸者全而有之矣谓宜谦抑以避人之尊已广大以容人之异已犹恐不及也而见頥为学者所宗忿然嫉之岂欲使当时之士不尊頥而惟巳之尊不异已而惟頥之异乎夫圣人之道大矣宰我子贡善为说辞若轼是也冉闵颜渊善言徳行若頥是也譬之入山而采玉入海而探珠各有所得俱足为寳可相羡而不可相嫉也嫉心生于中而排斥之迹形于外甚至上疏云臣深嫉程頥之奸不假以辞色此何为者哉然则轼有心于立党而自为之首以合羣助而攻击人也譬于兵家朔党自守之兵也洛党应敌之兵也蜀党侵邻之兵也其不韪有在矣夫不贤者之不容贤者固其所也贤者自不相容则犹兄与弟相阋而为必破之家心与肺相克而为必死之疾矣若轼与頥孰不皆以为贤而不容頥者轼也使能其心休休焉其如有容焉则岂不可以居宰物之地哉
　　康王构即帝位于应天府
　　康王前尝为质于金营而宋使姚平仲刼营金疑其非亲王且尝与较射而连发中的意其将家子因却还之洎宋复遣王奉使讲解而为民所遮止因此得脱而遂继宋统盖天留之也使其在围城中则与诸王并俘以北矣昔者周汉宗室皆分封于宇内非独资之如泰山盘石得以固其存不幸而亡矣死灰复然犹得以续其统又不幸而统絶矣苖裔蔓衍犹得以保其姓周东迁而晋以强宗为霸主纠合诸侯为周舆卫至于战国而燕韩魏居七雄之三以祀姬姓之祖祢秦虎视东周不敢吞者数百年自载籍以来未有若周之长所谓固其存者也汉惩呉濞楚戊之强而犯上尽封各国支庶以裂其壤至于哀平之际宗室载属籍者十二万人莫不据士民之上有王公之势莽既盗汉而光武兄弟呼于南阳此十二万人者近逺响应故东京之复旧物易于反掌灵献之末表琮焉璋犹能倔强荆益以资昭烈之兴所谓续其统者也唐宋则不然其宗室皆聚居于京师故朱温簒唐而徳王等九人一日同沉于九曲池濮王等数百人一夜同坑于龙兴寺金人取宋而惟康王以出使孟后以被废二人得脱其举宗北迁卒见杀于完颜亮无一人幸免盖无以保其姓矣夫聚居之也乐其易防制此利之小者而其后有大害观于唐宋可见矣分封之也恶其难约束此害之小者而其后有大利观于周汉可见矣苏子瞻诸人言封建之害胡明仲诸人言封建之利各有其说而未尝言其大利害见于万世之后如此然则有天下者为其子孙计可以无疑于此矣抑宋统之幸不絶而天留康王以续之何也曰汴宋二百年矣仁如庆厯元佑之日多不仁如熈丰崇宣之日少其不仁也民怨之而其仁也民怜之其怨之也足以亡而其怜之也足以不絶民之心即天之意也善得天者得于民而已矣善得民者以其仁而已矣
　　朱熹卒
　　熹之学后世论者谓为集诸儒之大成夫小成者有所缺而不全有所偏而不中集之而后为大成也熹于生乎其前之诸儒若周之精程之正固非有待于熹而后能全其所或缺中其所或偏至于康节之髙明而稍未即乎实横渠之弘毅而犹未至乎熟乃若待乎熹有以实其所未实熟其所未熟者然亦不可谓彼缺而此全彼偏而此中由是言之熹于生乎其前之诸儒未尝集其大成至于生乎其时之诸儒则能集其大成何也熹之时诸儒为言人人不同言度数者蔡元定父子之于地理乐律有指归矣熹与之上下其论而脗合焉言述作者周必大诸人卓乎以所长著称也熹作徒与之讲评赓酬可相伯仲而文考昌黎之异赋明灵均之衷诗开陶韦之门使来者不迷其涂焉于施诸用者辞受进退不屈其节告君必以格致诚正而不小其道临民干方锄奸救患之不遗其力视当时淛学之志事功者陈同父辈反过之也于求诸史者未尝若吕祖谦之专而纲目继春秋功过吕矣吕与张敬夫辅翼熹以共究遗经不幸短世而熹岁寒松栢为斯道之梁栋又过张矣惟陆象山兄弟始与熹异论而熹卒兼其所长以为已有予尝考之熹与项平父书云子静専尊徳性而熹平日所论道问学为多是以彼之学者多持守可观而看义理不详熹自觉于义理不敢乱说而紧要为已多不得力今当反身用力去短集长庶几不堕一邉尔又与吕祖谦书云子静好处自不可掩覆可敬服也祭子寿文云兄乃枉车而来教相与极论而无猜自是以还道合志同又曰惟兄徳之尤粹俨中正而无邪至其降心以从善又岂有一毫骄吝之私耶然则所谓熹集诸儒之大成者度数也述作也事功也史也经也道问学也尊徳性也其涂如此也蔡也周也陈也吕也张也陆也诸儒之趋于其涂如此也而熹据其会以要之殊涂而同归于已焉所谓集诸儒之大成者此之谓也或曰陆之于朱论者谓犹氷不可与炭同器若子之云则犹埙鸣篪应可以奏于宫悬之间而备韶濩之一音乎曰然曾晳之狂子路之勇原宪之狷公西赤之容端木赐之辨皆见集于孔子而不见黜者也朱之与陆以其所言而观之曷尝终见黜哉谓其终见黜者未尝考其所言也亦已甚矣
　　诏经筵进讲朱熹通鉴纲目
　　宋时诸帝之不废讲学盖汉唐所未能及者故其时悖徳虐政不若汉唐叔季之尤甚汉唐有簒弑之臣而宋无之有贼民崛起几危社稷如张角黄巢者而宋无之皆由于上之人未尝悖虐尤甚以激之也讲学之效岂可诬哉所谓未尝悖虐尤甚者若真宗之天书虽不以谏而中止然其后天书以殉于梓宫英宗追崇所生诤者盈廷则为之屈意中止矣神哲以来改更法度正人邪党迭为胜负亦纷然也然有窜逐而无刀锯南渡以后和议作而语恢复者被排斥伪学禁而师闗洛者入罪籍然斥之而益奋罪之而愈励者亦由其无死祸以加诸人而人之改行易节者终少也其未尝悖虐尤甚于此可见岂非讲学而有见于前代覆车之辙乎通鉴纲目者人主有志于讲学则不可以不之观而前代覆车之辙无不于此乎在也或者谓通鉴纲目虽厯渉司马温公朱文公两大贤之笔削而成然贤而已尔非出于圣也史而已尔难侔于经也人主亦留心于圣人所作之经而足矣于贤人所述之史未之及焉以未有害也是不然尚书者纪传史之出圣笔者也春秋者编年史之出圣笔者也温公取尚书以后之纪传史约之以为编年通鉴而文公仿春秋大书以为之纲三传分注以为之目是则通鉴纲目者尚书春秋之子孙而尚书春秋者通鉴纲目之祖父也祖父子孙一气之相传圣经贤史一理之相续孰云其未之及焉似未有害也哉为此说者是犹告人以千万里逺之覆辙而不告人以一二里近之覆辙也其颠踣不愈速乎

　　殷民叛周论　　周洪谟

　　或问武王之伐商也书曰前徒倒戈攻于后以北是言王者无敌也又曰篚厥玄黄昭我周王是言人心悦服也夫何天下甫定武王既崩而四国殷民煽乱不已虽化训三纪之久而闲之犹艰故先儒谓大诰康诰酒诰梓材召诰洛诰多士多方八篇皆为殷人不服周而作又谓方殷之虐人如在膏火中归周如流不暇念先王之徳及天下稍定人自膏火中出即念殷先七王如父母虽以武王周公之圣相继抚之而莫能御也由是观之则所谓倒戈执篚于吊伐之日者不几于虚文乎圣人以至仁伐至不仁何其人心之不易服哉南皋子曰是盖不然向之倒戈而不敌执篚而来迎者非商之臣也乃纣所虐害之蒸民也所播弃之犁老也其后不服周而念商者非商之民也乃纣所比昵之罪人也所崇信之奸回也何以明之书曰乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑又曰为天下逋逃主萃渊薮则商臣之党纣虐民者皆天下之奸回罪人不可谓不众也故孟子谓武王驱飞廉于海隅而戮之灭国者五十而朱子以为皆党纣虐民者也然灭之云者岂噍类无遗哉不过殱其渠魁而余孽之犹存者不知几千万人诛之不可胜诛也既不之诛而子弟念其父兄之死臣仆念其国统之絶者愤怨不巳故乗三监之隙而胁其民以叛也今夫盗跖一呼聚党数百犹能糜人之国其故何哉胁之而已矣岂有纣党之在渊薮者犹众而不能胁四国之民以叛哉故多士曰予大降尔四国民命多方曰我惟大降尔四国民命皆谓商民为所胁者众故寛宥之而不加诛也虽以四国民命为言而曰商王士曰尔殷多士曰殷侯尹民曰胥伯小大多正则实告殷臣而非告殷民也至于毕命曰毖殷顽民亦指殷之余孽而言故下文言世禄之家鲜克由礼兹殷庶士席宠惟旧则极数殷士之恶而无一语以及殷民也数千载之下读者不得其意乃谓殷民既怨殷而归周又叛周而思殷且或谓周之顽民乃殷之忠臣夫殷之臣孰有忠于微子箕子而叛周者非微子箕子乃纣子武庚及其余党耳使诚以为叛周者非纣余党乃前日涂炭之民则圣人伐暴救民之意终无以白于天下后世而乱臣贼子得以借口矣予故为详辨之

　　明文衡巻十一

　　●钦定四库全书

　　明文衡巻十二

　　（明）程敏政 编

　　○说

　　天说上　　刘基

　　或曰天之降祸福于人也有诸曰否天乌能降祸福于人哉好善而恶恶天之心也福善而祸恶天之道也为善者不必福为恶者不必祸天之心违矣使天而能降祸福于人也而岂自戾其心以穷其道哉天之不能降祸福于人亦明矣曰然则祸福谁所为与曰气也曰气也者孜孜焉为之与曰否气有阴阳邪正分焉阴阳交错邪正互胜其行无方其至无常物之遭之祸福形焉非气有心于为之也是故朝菌得湿而生晞旸而死靡草得寒而生见暑而死非有心于生死之也生于其所相得而死于其所不相得也是故正气福善而祸恶邪气祸善而福恶善恶成于人而祸福从其所遇气有所偏胜人不能御也曰然则天听于气乎曰否天之质茫茫然气也而理为其心浑浑乎惟善也善不能自行载于气以行气生物而淫于物于是乎有邪焉非天之所欲也人也者天之子也假于气以生之则亦以理为其心气之邪也而理为其所胜于是乎有恶人焉非天之欲生之也朱均之不肖而以为子非尧舜之所欲也蛲蛔生于人腹而人受其害岂人之欲生此物哉曰然则天果听于气矣曰否天之气本正邪气虽行于一时必有复焉故气之正者谓之元气元气未尝有息也故其复也可期则生于邪者亦不能以自容焉秦政王莽是已曰跖之寿操懿之得其志而子孙享之岂天之有所私邪曰气之复也有迟有速而人之生也不久故为恶之人或当其身而受罚或卒享福禄而无害当其身而受罚者先逢其复者也享福禄而无害者始终乎其气者也以懿继操以裕继懿不于其身而于其后昆谓天之有所私不可也故见祸福而谓之天降于人者非也气未复而以祸福责于天亦非也不怨天不尤人殀寿不贰修身以俟惟知天者能之

　　天说下

　　或曰天灾流行阴阳舛讹天以之惊于人与曰否天以气为质气失其平则变是故风雨雷电晦明寒暑者天之喘吁呼嘘动息唘闭收发也气行而通则阴阳和律吕正万物并育五位时若天之得其常也气行而壅壅则激激则变变而后病生焉故吼而为暴风鬰而为虹蜺不平之气见也抑抝愤结回薄切错暴怒溢发冬雷夏霜骤雨疾风折木漂山三光荡摩五精乱行昼昏夜明瘴疫流行水旱愆殃天之病也雾浊星妖晕背祲氛病将至而色先知也天病矣物受天之气以生者也能无病乎是故瘥疠天札人之病也狂乱反常颠蹶披猖中天之病气而不知其所为也虽天亦无如之何也惟圣人有神道焉神道先知防于未形不待其几之发也尧之水九载汤之旱七载天下之民不知其灾朱均不才为气所胜则举舜禹以当之桀纣反道自絶于天则率天下以伐之元气之不汩圣人为之也曰然则人胜天与曰天有所不能而人能之此人之所以配天地为三也曰书曰作善降之百祥作不善降之百殃非与曰此天之本心也而天有所不能病于气也惟圣人能救之是故圣人犹良医也朱均不肖尧舜医而瘳之桀纣暴虐汤武文医而瘳之周末孔子善医而时不用故着其方以传于世易书诗春秋是也髙文光武能于医而未圣故病少愈而气不尽复和安以降病作而无其医桓灵以钩吻为参苓而操懿之徒又加鸩焉由是病入于膏肓而天道几乎穷矣曰然则元气息矣乎曰有元气乃有天地天地有壊元气无息尧舜汤武立其法孔子传其方方与法不泯也有善医者举而行之元气复矣作天说

　　雷说上

　　有夫耕于野震以死或曰畏哉是获罪于天天戮之矣刘子曰噫诬哉何观天之局也一夫有罪天将自戮之乎天生民而立之牧付之以生杀之权而又自震以讨焉恶用是司牧者为也曰天鉴于民有隠匿焉人罚弗能及也而震以威之微显阐幽神道也曰恶是何言也古帝制刑以为天下均故执刑如执权因罪之轻重而前郄之又不敢専而听于天曰天讨也夫是之谓赞天地之化育今曰天又自以震戮人罪吾不知天之所自戮者以何等罪乎谓其积之极人不能胜而戮之邪则天下之为人子而不孝为人臣而不忠为人长而不慈为人幼而不逊为人友而不义为人妻而不顺贼义戕仁纵私而灭公倚势而行奸乗约而肆淫人言而兽心阴惨而阳和磨牙吮血朘膏刮骨擅威作福残害正直而逭于司冦之诛者不为不多矣岂司雷者有所畏乎乃不一有戮而庸夫乎戮焉使彼有以觇天之意而谓天之所怒在彼而所容在此也则恃以不忌是天以震劝逆而济祸也岂天道哉必不然矣曰然则雷何物也曰雷者天气之鬰而激而发也阳气团于阴必迫迫极而迸迸而声为雷光为电犹火之礟也而物之当之者柔必穿刚必碎非天之主以此物击人而人之死者适逢之也不然雷所震者大率多于木石岂木石亦有罪而震以威之邪

　　雷说下

　　或曰雷有神焉有诸曰人曰有之曰然则雷神所为而非气矣曰否雷与神皆气之所为也气也者无所不能为也忽而形倐而声为雷为神或有或无不可测知人见其忽而形也而谓之神夫神也者妙万物而无形形则物矣是故有形而有质者有形而无质者有暂者有久者莫非气所为也气形而神寓焉形灭而神复于气人物鬼神或常或变其归一也曰既为神也而曰不能戮人罪何邪曰神形而暂者也彼且不能久其形恶能求罪人而戮之

　　鑚燧说　　宋濂

　　宋子闲居见家人夏季改火不用桑柘取赤檆二尺中析之一剜成小空空侧开以小隙一劀圆大与空齐稍鋭其两端上端截竹三寸冒之下端寘空内以细绹纒其腰别藉卉毛于隙下左手执竹右手引绹急旋转之二檆相轧摩空木成尘烟辄起尘自隟流毛上候其烟蓊葧以虚掌覆空鬰之则火焰焰生矣宋子叹曰火在木中不鑚则火不见万善具于人性不学则善不明人何可不学哉

　　猿说

　　武平产猿猿毛若金丝闪闪可观猿子尤奇性可驯然不离母母黠不可致猎人以毒傅矢伺母间射之母度不能生洒乳于林饮子洒已气絶猎人取母皮向子鞭之子即悲鸣而下敛手就制每夕必寝皮乃安甚者辄抱皮跳掷而毙嗟夫猿且知有母不爱其死况人也邪

　　杂说二首　　王祎

　　蜈蚣与鸡不相类也而其雠最甚鸡见蜈蚣必殄而噬之人被蜈蚣螫者涂以鸡涎痛随愈然鸡死蜈蚣辄入其腹啮之不置蚊与鳖不同羣也而其怨尤深鳖被蚊嘬无不毙而人欲辟蚊者粉鳖甲骨爇之蚊闻其臭率皆避去即不避无能生存者夫蠢蠢之物有知而无识者也蜈蚣见殄于鸡鸡虽死矣必复其雠于既死鳖见毙于蚊蚊固生也犹报其怨使不能生物性之烈有如此呜呼人有识矣操害人之心而不顾人之雠怨于已亦何其不善自恕也哉
　　猬之为物毛善刺人能跳入虎耳虎或噬之猬皮顽不能死则穴虎腹以出而其性恶鹊见鹊便自仰腹受啄乌贼之为物无有皮介每暴于氷上状若已死人取之易甚而其性好乌乌有下啄则巻而食之呜呼猬与乌贼其形相万也其好恶不相侔也猬狞然而可畏乌贼块然而可狎狞然可畏者宜能害鹊而反受害于鹊块然可狎者宜不可害乌而卒致害于乌此其理诚有不可解者然则人固有狞然而恶人者其可畏块然而好人者其可狎邪

　　染说　　苏伯衡

　　凡染象天象地象东方象南方象西方象北方象草木象翟象雀以为色取蜃取栀取蓝取茅搜取槖卢取豕首取象斗取丹秫取涗水取栏之灰以为材炽之沤之暴之宿之淫之沃之涂之挥之渍之以为法一入再入三入五入七入以为候天下染工一也于此有布帛焉众染工染之其材之分齐同其法之节制同其候之多寡同其色之浅深明暗枯泽美恶则不同其深而明泽其美者必其工之善者也其浅而暗枯而恶者必其工之不善者也盖天下之技莫不有妙焉染之妙得之心而后色之妙应于手染至于妙则色不可胜用矣夫安得不使人接于目而爱玩之乎此惟善工能之非不善工可能也夫工于染者之所染与不工于染者之所染其色固有间矣然虽工者所染之布帛与天地四方草木翟雀其色则又有间矣无他天地四方草木翟雀之色二气之精华天之所生也天下之至色也布帛之色假乎物采人之所为也非天下之至色也学士大夫之于文亦然经之以杼轴纬之以情思发之以议论鼓之以气势和之以节奏人人之所同也出于口而书于纸而巧拙见焉巧者有见于中而能使了然于口与手犹善工之工于染也拙者中虽有见而词则不能达犹不善工之不工于染也天下之技莫不有妙焉而况于文乎不得其妙未有能入其室者也是故三代以来为文者至多尚论臻其妙者春秋则左丘明战国则荀况庄周韩非秦则李斯汉则司马迁贾谊董仲舒班固刘向扬雄唐则韩愈栁宗元李翱宋则欧阳修王安石曽巩及吾祖老泉东坡颍濵上下数千百年间不过二十人尔岂非其妙难臻故其人难得欤虽然之二十人者之于文也诚至于妙矣其视六经岂不有径庭也哉六经者圣人道徳之所著非有意于为文天下之至文也犹天地四方草木翟雀之为色也左丘明之徒道徳不至而其意皆存于为文非天下之至文也犹布帛之为色也学者知词气非六经不足以言文玄非天黄非地青非东方赤非南方白非西方黒非北方夏非翟緅非雀红緑非草木不足以言色可不汲汲于道徳而惟文辞之孜孜乎天台方希直从太史宋公学为文章其年甚少而其文甚工不惟同门之士未有及之者自朝之缙绅以至四方之老成凡与宋公友者无不推许之以为不可及余每过宋公退即希直读其所为文未尝不击节而叹其有得于文之妙也今希直将归其乡大肆其力于文故因以此勉焉余自蚤岁徒尽心于文章垂五十而迄无闻不知自勉乃欲勉希直宁不知愧然希直得余说而及时以道徳自任则又何至若余哉此余之所以致爱助于希直也

　　黙斋说

　　天下之道有小者近者费者而又有大者逺者隠者其小者近者费者我可以言传也人亦可以言求也其大者逺者隠者不可以言求诸我也犹不可以言传诸人也言不可得而传也故夫子罕言命不可以言而求之也故子贡得闻夫子之文章而不得闻夫子之言性与天道夫言传不可也岂不可心授乎夫言求不可也岂不可心领乎焉有心授心领而不黙焉而契若针之于石者乎此非茍黙而已矣诚以为道至微妙非言语所能形容也茍阐道而事乎言语之末非惟不足以尽之且将开是非之端而好奇立异者不胜夫纷纭也孰若黙示以行而使之黙悟之为愈哉是故善学者欲求父子之道惟潜心于其所以亲欲求君臣之道惟潜心于其所以义欲求夫妇长幼朋友之道惟潜心于其所以别所以序所以信而于天下之物莫不皆然未得则黙而思也既得则黙而行也扣之而不答也难之而不辨也诘之而不告也咻之而不顾也吾方深思力行之不暇而暇答暇辨暇告暇顾乎哉如是则其于道也察之精矣见之审矣得之深矣执之固矣昌言不得而排之髙谈不得而动之新说不得而惑之飞语不得而沮之夫安往而不黙乎故其黙也岂三缄其口哉黙契于无言之域也非欲不黙其能不黙乎彼嚣嚣者皆于道无得者也不惟无得亦未尝见焉卒然而问而莫知夫问之为是为非泛然而应而莫知其应之为非为是而遽然是其所非非其所是是非未脱口而左右前后之毁誉已盈耳则又哗然而与之争虽欲黙其能黙乎而况为学之务先治其心心之在人也未应接欲静将应接欲明既接应欲一而主黙焉黙则无虑黙则无欲黙则无为无为则一无欲则明无虑则静静则足以制动明则足以烛奥一则足以御烦黙也者心法也故善学者务之游于夫子之门三千人而秀出其间者独颜回从事心斋而终日黙如愚而夫子亦独称之曰好学甚矣黙之难也是故颜回慎黙也慎黙而后恭黙恭黙而后渊黙虽尧舜之治天下亦岂外渊黙哉都俞吁咈是不得已而然也要其极致夫何为哉恭已正南面而已矣盖其精神心术常与造物游于无声无臭之表其黙其天是以先天而天弗违后天而奉天时不必若后世之君臣日夜劳于论议而天地自位万物自育中国自治四裔自服也至哉黙乎为学之先务为治之要道乎礼部侍郎括苍吴君景玄尝以黙名其斋而征说于余谓景玄昔处山林而事学也既以颜回之所以治心者治心今处朝廷而事上也当以尧舜之所以治天下者治天下则其为是斋也非徒与共学者黙契于无言之域而已因为着余之所闻者以为说且将观厥成焉

　　鼠说　　胡俨

　　胡子夜卧有鼠啮于案其声磔磔然胡子惧鼠之伤其书也乃暗投一杖杖不能中鼠鼠暂止而复作遂命童子起而逐之鼠稍窜去及童子就枕鼠复啮不已时狸奴乳别室胡子度鼠之不能去也于是命童子取狸奴置卧内由是向之磔磔者寂不闻矣噫人非不灵于鼠制鼠不能于人而能于狸奴狸奴非灵于人鼠畏狸奴而不畏人然则彼各有职也君子居其职者亦尽其职而已矣作鼠说

　　泣麟图说

　　圣人之情性备中和之极发之宜无不中节窃怪颜渊死夫子哭之过哀而不自知谓其亲之之至也则天伦之亲莫如父子未闻其哭鲤如此之过也盖道在天地而任之在圣人仲尼后文武周公五百有余岁而生又不得位以行其道思欲明其道传之以诏后世而髙第弟子未逹一间者又先我而死如之何其弗恸也其曰天丧予天丧予非以伤回也伤其道之无传也厥后鲁人西狩而至仁之灵物忽踣于叔孙氏之车焉方是时也上无明王下无方伯乱臣贼子接迹当世彼是物者胡为乎来哉若以其为吾夫子而出以毙于鉏商之手不犹吾夫子之几不免于匡宋乎是尤可悲也举世无识之者独吾夫子识之反袂拭面泣涕沾襟哀其出不逢时所以叹吾道之穷耳于是乎假鲁史以修经拨乱世反之正以明百王之大法而絶笔于获麟之一语左氏所谓因所感而起故所以为终者是矣而后世之论咸谓麟出为圣经之应比之马出河龟出洛而图书显箫韶奏而凤凰仪是盖欲以神道设敎尔若果以为瑞应则当去网罟絶陷穽从容在囿游泳在郊使吾夫子见之将欣欣然有喜色又何以泣为由是观之则知吾夫子之泣麟盖与恸颜渊同一哀痛之机也是皆发乎性情之正而岂有过哉会稽管君雍仲为兖州府推官尝得是图于阙里好事者以示余因为着其说

　　物形说　　李贤

　　万物之形不出方圆二者然草木鸟兽之类由天生者其形圆惟器用室宇之类由人为者方圆兼之大抵出于自然者未有不圆而方者反是盖圆之出于自然者以有理为之主也理即太极假使有形无不圆者故周子为图以示人亦必圆其形焉或谓天圆而地方地岂不出于自然乎曰以地为方者据其平言之也殊不知天包乎地地如卵黄盖亦未尝不随天而圆其形焉且纸牕之隙初无圆者日来射之其影必圆盖亦随日之形耳水波之静虽曰平焉以物投之其纹必圆盖天一生水水亦随天之形耳以类而推之莫不皆然于以见造化之知矣

　　明文衡巻十二

　　●钦定四库全书

　　明文衡巻十三

　　（明）程敏政 编

　　○解（释附）

　　儒解　　王祎

　　有用之谓儒世之论者顾皆谓儒为无用何也曰非论者之过也彼所谓无用诚无用者也而吾所谓有用者则非彼之所谓无用矣夫周公孔子儒者也周公之道尝用于天下矣孔子虽不得其位而其道即周公之道天下之所用也其为道也自格物致知以至于治国平天下内外无二致也自本诸身以至于征诸庻民建诸三王本末皆一贯也小之则云为于日用事物之间大之则可以位天地育万物也斯道也周公孔子之所为儒者也周公孔子逺矣其遗言固载于六经凡帝王经世之畧圣贤传心之要粲然具在后世儒者之所取法也不法周公孔子不足谓为儒儒而法周公孔子矣其不可谓为有用乎噫斯吾之所谓儒也其果世之所谓无用者乎且世之所谓无用者我知之矣逢掖其衣髙视而阔步其为业也占毕训诂而已耳缀缉辞章而已耳问之天下国家之务则曰我儒者非所习也使之涉事而遇变则曰我儒者非所能也嗟乎儒者之道其果尽于训诂辞章而已乎此其为儒也其为世所诋訾而蒙迂阔之讥也固宜谓之为无用固诚无用矣而又何怪焉姑孰潘君章甫儒之有用者也自为右史即以嘉言谠论上简主知歴佥湖广淛东宪所至赫赫有政誉用是入中书为叅议遂拜江西按察使夫陪钧轴总宪度国家之任莫重焉而君则迭任之此其为有用夫人之所知也抑余之所知固有大于是者周公孔子之道吾将望之儒者之效庶几頼以暴白于天下宁如今日所见而已乎虽然有用之用难矣而无用之用亦不易也若余者盖业于无用之用流于迂阔不能以自返者也君盍有以敎我乎哉余尝执笔继君后知之也深故于其行解儒以为赠

　　豢龙解　　朱右

　　龙非可豢也可豢非龙也夫龙渊潜而天飞能小大致云雷泽下土神变莫测豢养何加焉豢养得加之则非龙矣畨舟入贡由南海入广有物蜿蜒长七尺鱼身牛首茧角鳞甲爪牙须鬛具如龙舟人以木穽窊其中置海水以豢养之将献京师且曰初为渔网得之若鼋鼍鱼鳖然吾固知其为非龙也天下大兽五鳞之长为龙而龙有神不神不足以长物也臝之长为人而人有圣不圣不足以长人也或以人为人非也圣斯全人矣以龙为龙非也神斯全龙矣人将不以声利惑则龙不可以豢养得故曰人无欲犹龙然作豢龙解

　　中星解  贝琼

　　中星见于作厯之法尚矣天有定星星无定位各于四时考之南方而尧典言象言次言星之不同何也永嘉郑氏本于孔注互见之说诸家无以易之盖南言朱鸟则知东为苍龙西为白虎北为玄武矣东言大火则知南为鹑火西为大梁北为玄枵矣西言虚北言昴则知南为星东为房矣余求之经而参之考亭所论岂特以互见为文哉天道至幽至逺而圣人察之至精至宻春言星鸟以二十八宿各复于四方而星鸟适见于昏中故举而言之至于仲夏则朱鸟转而西苍龙转而南而大火适见于昏中不可以象言亦不可以星言矣秋之中星则玄武七宿之虚宿冬之中星则白虎七宿之昴宿故于此独举一宿焉大抵天以星为体而有广狭逺近明暗早晚惟中者则载之故月令仲春昏弧中旦建星中余月皆举二十八宿而此独非者以弧近井建星近斗井斗不可的指故举弧建以定昏旦之中则知尧典所载岂非以其中之所见而言乎圣人考中星以正作讹成易之事析因夷隩之宜所谓术不违天政不失时者如此然尧时冬至日在虚昏中昴至朱子之时则日在斗昏中壁此见岁差之由而岁差之由恒于中星知之茍以为互见其法无乃甚疎邪吁差之毫厘缪以千里而学者不之详也故表而着之

　　释统上　　方希古

　　仁义而王道徳而治者三代也智力而取法术而守者汉唐宋也强致而暴失之者秦隋也簒弑以得之无术以守之而子孙受其祸者晋也其取之也同而身为天下戮者王莽也茍以全有天下号令行乎海内者为正统邪则此皆其人矣然则汤武之与秦隋可得而班乎汉唐之与王莽可得而并乎莽之不齿乎正统久矣以其簒也而晋亦簒也后之得天下而异乎晋者寡矣而独黜莽何也谓其无成而受诛也使光武不兴而莽之子孙袭其位则亦将与之乎抑黜之乎昔之君子未尝黜晋也其意以为后人行天子之礼者数百年势固不得而黜之推斯意也则莽茍不诛论正统者亦将与之矣呜呼何其戾也正统之说何为而立邪茍以其全有天下故以是名加之则莽固有天下矣何必加以是名也茍欲假此以寓褒贬正大分申君臣之义明仁暴之别去乱存正扶天理而诛人伪则不宜无辨而猥加之以是名使圣智夷乎暴桀顺人者等乎逆弑也侥幸而得天下者虽其势力之强无所为而不成然其心私计而深念未尝不畏后世之公议今将立天下之大法以为万世劝戒不能探其邪正逆顺之实以明其是非而槩以正统加诸有天下之人不亦长侥幸者之恶而为圣君贤主之羞乎适事机之会庸材小人皆可以得志处非其地用非其时圣君贤主亦不足以成治功古之能统一宇内而动不以正者多矣秦隋其尤也动不以正而以正统称之使文武周公而有知其不羞与之同此名乎故谓周秦汉晋隋唐宋均为正统犹谓孔子墨翟庄周李斯孟轲扬雄俱为圣人而传道统也其孰以为可非圣人而谓之圣人人皆知其不然不可为正统而加之以正统之号则安之而不知其不可是尚可以建之万世而无弊乎名者圣人之所慎也季子然以冉求仲由为大臣孔子忿然争之若二子之才鲁之诸臣莫及也茍为大臣未见其为过而孔子慎而不许盖才如仲由冉求而以为大臣则伊尹周公将曷以名之乎伊尹周公大臣也则二子非其类矣故曰可谓具臣矣以秦隋而方乎周岂直若二子之与伊尹周公哉使孔子而出其不混而称之也决矣盖必有其道焉而不可知矣尝试论之曰天下有正统一变统三三代正统也如汉如唐如宋虽不敢几乎三代然其主皆有恤民之心则亦圣人之徒也附之以正统亦孔子与齐桓仁管仲之意欤奚为变统取之不以正如晋宋齐梁之君使全有天下亦不可为正矣守之不以仁义戕虐乎生民如秦与隋使传数百年亦不可为正矣偏安而僣尊号女后而据天位治如苻坚才如武氏亦不可继统矣二统立而劝戒之道明侥幸者其有所惧乎此非孔子之言也盖窃取孔子之意也

　　释统下

　　正统之说立而后人君之位尊变统之名立而后正统之说明举有天下者皆谓之正统则人将以正统可以智力得而不务修徳矣其弊至于使人骄肆而不知戒举三代而下皆不谓之正统则人将以正统非后世所能及而不勉于为善矣其弊至于使人懈怠而无所劝其有天下同也惟其或归诸正统或归诸变统而不可必得故贤主有所劝而奸雄暴君不敢萌陵上虐民之心朱子纲目之作所以诛暴止乱于前而为万世法也立一法而不足尽天下之情伪则小人将驰骛乎法之外而窃笑吾法之疎是孰若无法之愈乎故正统以处其常而参之以变统然后其变可得而尽也朱子之意曰周秦汉晋隋唐皆全有天下矣固不得不与之以正统茍如是则仁者徒仁而暴者徒暴以正为正又以非正为正也而可乎吾之说则不然所贵乎为君者岂谓其有天下哉以其建道徳之中立仁义之极操政敎之原有以过乎天下也有以过乎天下斯可以为正统不然非其所据而据之是则变也以变为正奚若以变为变之美乎故周也汉也唐也宋也如朱子之意则可也晋也秦也隋也女后也若此者不谓之变何可哉正统则处之以天子之制变统则不得并焉正统之君非吾贵之也变统之君非吾贱之也贤者得民心得民心民斯尊之矣民尊之则天与之矣安得不贵之乎非其类无其徳民必恶之当时恶之后世以其位而尊之则违乎天矣故不得不贱之矣贵不特于其身而又延及于子孙虽甚愚不肖茍未至于亡国犹尊之以正统之礼贱不特于其身而其子孙虽有贤知之才亦不能揜其恶夫如是而后褒贬明夫如是而后劝戒着正统尊

　　○辨

　　禄命辨　　宋濂

　　三命之说古有之乎曰无有也曰世之相传有黄帝风后三命一家而河上公实能言之信乎曰吾闻皇帝探五行之精占斗罡所建命大挠作甲子矣所以定岁月推时候以示民用也他未之前闻也曰然则假以占命果起于何时乎曰诗云我辰安在郑氏谓六物之吉凶王充论衡云见骨体而知命禄覩命禄而知骨体皆是物也况小运之法本许慎说文已字之训空亡之说原司马迁史记孤虚之术盖以五行甲子推人休咎其术之行已久矣非如吕才所称起于司马季主也沿及后世临孝恭有禄命书陶弘景有三命抄畧唐人习者颇众而张一行桑道茂李虚中咸精其书虚中之后唯徐子平尤造其阃奥也曰十一曜之说古有之乎曰无有也书云在璇玑玉衡以齐七政所谓七政日月水火木金土也而无紫气星孛罗■〈日侯〉计都也星孛数见于春秋或见大辰或入北斗紫气则载之史册与氛祲同占罗■〈日侯〉计都者蚀神首尾也又谓之交初交中之神初中者交食之会也借此以测日月之蚀也唐贞元初李弼干始推十一星行厯鲍该曹士蒍皆业之士蒍又作罗计二隠曜立成厯起元和元年及至五代王朴着钦天厯且谓蚀神首尾颇行之民间小厯而已若吴伯善若甄鸾若刘孝孙若张胄玄之所造但云七曜而不闻有十一星也曰然则假之以占命又起于何时乎曰洪范云月之从星则以风雨泠州鸠云武王伐殷岁在鹑火月在天驷则以星占国亦已久矣而未必用之占命也曰以星占命奈何曰予尝闻之于师其说多本于都利聿斯经都利盖都赖也西域康居城当都赖水上则今所传聿斯经者婆罗门术也李弼干实婆罗门伎士而罗■〈日侯〉计都亦梵书之语其术盖出于西域无疑晁公武谓为天竺梵学者于此征之尤信也曰术之縁起则吾既得闻命矣然亦巧发而竒中乎曰有固有之而不可泥也何也且以甲子干枝推人所生岁月展转相配其数极于七百二十以七百二十之年月加之七百二十之日时其数终于五十一万八千四百夫以天下之广兆民之众林林而生者不可以数计日有十二时未必一时唯生一人也以此观之同时而生者不少何其吉凶之不相同哉吕才有云长平坑卒未应共犯三刑南阳贵士何必俱当六合诚足以破其舛戾矣三命之说予不能尽信者此也天以二十八宿为体体则为经有定所而不可易以五星为用用则为纬恒络绎乎其间或迟或留或伏或逆固有常度而可以理测茍谓躔某宿则吉歴某宫则凶犹或可言也设其星有变其行不依常经而犯乎河汉内外诸星又将何以占之哉或如前所谓生同一时者其躔次无不同吉与凶又何悬絶哉夫万物皆出于五行安有五行之外又有四余土水行度最迟而为吉凶者久故有余气而气为木之余计为土之余犹或可言也水之余则孛火之余则罗果何所取义哉水火土木然矣奈何金独无余气乎或谓相生故有而相克故无亦非通论也况孛乃妖星或有或无而气罗计三者本非星也不知何以有躔度之说哉十一曜之说予不能尽信者此也曰秦汉以来诸儒推十二国分野十二次度数及其所入州郡躔次毫厘若无差忒者既可占国岂不能占人乎曰天运地维动静不同故先正云有分星而无分野占国者不可尽泥也占国者不可尽泥况占命乎曰五星之精发乎地而昭乎天其分配十日十二子名虽殊而理则同也人资天地以生山林之民毛而方谓得木气之多也川泽之民黒而津谓得水气之多也得火气之多则丘陵之民専而长也得金气之多则坟衍之民晳而瘠也至于丰肉而痹则得土气之多而所谓原隰之民也然则彼皆非欤曰五土有异而民生以之此固然也人之赋气有薄厚短长而贵富贱贫寿夭六者随之吾不能必也亦非日者之所能测也蹈道而修徳服仁而惇义此吾之所当为也不待占者之言而后知之也予身修矣倘贫贱如原宪短命如颜渊虽晋楚之富赵孟之贵彭铿之寿有不能及者矣命则付之于天道则责成于已吾之所知者如斯而已矣不然委命而废人白昼攫人之金而陷于桎梏则曰我之命当尔也怠窳偷生而不嗜学至老死而无闻则曰我之命当尔也刚愎自任操刃而杀人柔暗无识投缳而絶命则又曰我之命当尔也其可乎哉其可乎哉所以先王知山川异制民生异俗刚柔缓急迟速异齐五味异和器械异度衣服异宜于是修其敎不易其俗齐其政不易其宜所以卒归于雍熙之治也昔者郑大夫裨灶言郑当火请以瓘斚玉瓉禳之子产不之与已而果然灶复云不用吾言郑又将火子产曰天道逺人道迩非所及也郑卒不复火呜呼此不亦禄命之似乎吾知尽夫人道而已尔曰近世大儒于禄命家无不嗜谈而乐道之者而子一切屏絶之其亦有所本乎曰有子罕言命

　　孔子生卒岁月辨

　　或有问于濓者曰孔子之生传记所载岁月不同公羊氏云鲁襄公二十一年冬十有一月庚子孔子生谷梁氏之说年之与日同于公羊而谓冬十月孔子生则与公羊实差一月月固差矣至贾逵注二十一年经云此年仲尼生昭公二十四年服虔载贾逵语云仲尼时年三十五则皆以孔子为二十一年生也司马迁着孔子世家云孔子生于襄公二十二年则与公羊谷梁实差一岁日则虽与公羊同而月复与榖梁异杜预主司马迁以注左氏传谓二十二年生司马贞主榖梁公羊以证史记谓二十一年生迁误为二十二年者盖以周正十一月属之明年也孔若古主公羊榖梁谓为不易之论胡舜陟主司马迁谓如谷梁公羊所书则孔子出处之年与经史诸子皆不合孔宗翰亦主司马迁罗泌之议畧与宗翰同洪兴祖主榖梁而谓周家改月十月二十一日庚子即夏之八月二十一日冯去疾见传记异辞则造为调停之言曰襄公二十一年实己酉之岁也是岁八月置闰以厯法积之则大雪节当在十月十七日或十八日是为十一月朔气又三四日方为庚子是孔子之生已在十一月之节矣既在十一月则是二十二年庚戍岁首无疑公羊书为十一月似误而非误也司马迁书为二十二年而又谓孔子之年七十三以卒亦未尝误也榖梁于年于月皆据实而书公羊于年亦据实而书于月则以节书谓有日可以表见也司马迁于年则以节书三者皆非误也若是众言之不齐何如濂应之曰公羊榖梁二氏传经之家也传经之家当有讲师以次相授且去孔子时又为甚近其言必有据依司马迁固良史则后于榖梁公羊者也吾则无征乎尔孔子所生之年吾当从公羊氏谷梁氏然以春秋长厯考之二十一年己酉十一月无庚子庚子乃在十月之二十一日孔子所生之月吾当从榖梁氏注家谓己酉为己夘夘酉之文相近故误书也曰孔子周流诸国之年世家所记多不可考宋之大儒或取之若如子言无不迟一岁者迁尚不足信乎曰卫灵公之时孔子适卫又适陈匡人以为阳虎而拘之世家谓孔子使从者为寗武子臣于卫然后得去按武子仕于成公之朝至穆公末武子之子相已与孙良夫将兵侵齐则武子年当耄矣复歴定献二公凡三十七年至灵公三十八年而孔子至卫使武子犹在其年将一百五十有余岁矣武子之事然也孔子之年乃独可信乎非惟此也孔子去鲁世家谓定公十四年年表则又谓为十二年以年表为是则世家为非以世家为是则年表为非一书之中自相矛盾若此他盖不足深论皇王大纪曰迁载孔子言行不得其真者尤多言行且尔而况于年乎曰洪兴祖谓周之十月即夏之八月者然乎曰非也三代虽异建而月则未尝改也殷尝建丑矣书则曰惟元祀十有二月秦尝建亥矣史则曰元年冬十月举前后以例之则周制可知孔子作春秋行夏之时为万世法不过截子丑二月于前岁之终耳月固不之改也否则春入于夏夏入于秋错乱而不成岁矣曰冯去疾谓十月庚子在大雪后即为十一月者可乎曰亦非也世之星史厯生以六物占人休祥当气会之交固有生于己酉而以庚戍岁推之者孰云吾儒乃有是邪此野人之语舍之勿以污齿牙可也曰孔子之生予既得闻命矣其卒之时亦有一定之说乎曰左氏云鲁哀公十六年夏四月己丑孔丘卒司马迁遵之诸儒又从而遵之理之所在孰得而违之故孔子所卒之年吾当从左氏然十六年乃壬戍之岁也是岁四月戊申朔有乙丑而无己丑己丑乃在五月之十二日已与乙文亦相近故误书也所谓乙丑则四月十八日谓当夏正二月十八日者非也谓十六年为辛酉己丑日为戊戌者亦非也自壬戌岁上遡己酉孔子之年乃七十四谓七十三者尤非也曰近代王应麟博极羣书者也颇致疑于是而谓今不可考矣子乃质言之何邪曰众言纷淆者当折衷以经经无明载当索之于传索之于传不犹愈于史乎谓今不可考者过矣曰子之言辨则辨矣夏周二正千古难决之疑也何言之若易易邪曰是非尔所知也虽罄徂徕之松以为煤尽剡溪之藤以为楮未能竭吾喙也他日当为受春秋者详焉

　　牺尊辨　　胡翰

　　礼有牺尊即献尊也司尊彛曰其朝践用两献尊其再献用两象尊郑氏读献为牺又音牺为摩挲之挲非也献举其事牺言其象其为尊一而已以其尊之一而谓其音亦同不可也牺尊与象尊相须郑氏谓牺尊饰以翡翠象尊以象凤皇其说亦非也盖牺尊为牛形象尊为象形皆周尊也王肃云牺象之尊全刻牛象之形凿背为尊宋刘杳言古者牺尊彛尊皆刻木为鸟兽凿顶及背以出纳酒二家之言近之而杳又云鲁郡地中得大夫子尾送女器有尊作牺牛形晋永嘉中青州盗发齐景公冢获二尊状类牛象意者古之遗制也茍以为刻木安能久置地中不壊或谓牺尊画牛象尊画象亦以木耳非古之遗制也盖二尊皆以铜为之其取义皆以牛象而得名牺尊为牺形象尊为象形则牺当读为羲献当读如宪各如其字之本音可也献举其事牺言其象不害其为器之一也观于閟宫之诗朱子不取毛氏沙饰之义而今犹取郑氏摩挲之音岂非过乎况杳之言足以证肃之说有足信乎宋皇佑中得着尊阮逸胡瑗取其器有脰名壶尊可也着地无足名著尊可也未能必其主名及黄长睿见之始定为着尊以为尊皆有脰唯其无足而着地则礼之明堂位所谓商尊曰著者是也后有若长者安知不以余言为然乎余故具着于此以见名物度数在先王时不过有司之事降及后世虽学者不得而尽考焉则夫斯礼之失也久矣

　　明文衡巻十三

　　●钦定四库全书

　　明文衡巻十四

　　（明）程敏政 编

　　○辨

　　洛书辨　　王祎

　　洛书非洪范也昔箕子之告武王曰我闻在昔鲧陻洪水汩陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙初不言洪范为洛书也孔子之系易曰河出图洛出书圣人则之未始以洛书为洪范也盖分图书为易范而以洪范九畴合洛书则自汉儒孔安国刘向歆诸儒始其说以谓河图者伏羲氏王天下龙马出河负图其背其数十遂则其文以画八卦洛书者禹治水时神龟出洛负文其背其数九禹因而第之以定九畴后世儒者以为九畴帝王之大法而洛书圣言也遂皆信之而莫或辨其非然孰知河图洛书者皆伏羲之所以作易而洪范九畴则禹之所自叙而非洛书也自今观之以洛书为洪范其不可信者六夫其以河图为十者即天一至地十也洛书为九者即初一至次九也且河图之十不徒曰自一至十而已天一生水地六成之水之位在北故一与六皆居北以水生成于其位也地二生火而天七成之故二与七皆居南以火生成于其位也以至东西中之为木金土无不皆然至论其数则一三五七九凡二十五天数也皆白文为阳为竒二四六八十凡三十地数也皆黒文而为阴为偶此其阴阳之理竒偶之数生成之位推而验之于易无不合者其谓之易宜也若洛书之为洪范则于义也何居不过以其数之九而已然一以白文而在下者指为五行则五行岂有阳与竒之义乎二以黒文而在左肩者指为五事则五事岂有阴与偶之义乎八政皇极稽疑福极乌在其为阳与竒五纪三徳庶征乌在其为阴与偶乎又其为阳与奇之数二十有五为阴与偶之数二十通为四十有五则其于九畴何取焉是故阴阳奇偶之数洪范无是也而徒指其名数之九以为九畴则洛书之为洛书直而列之曰一二三四五六七八九足矣奚必黒白而纵横之积为四十五而效河图之为乎此其不可信者一也且河图洛书所列者数也洪范所陈者理也在天惟五行在人惟五事以五事叅五行天人之合也八政者人之所以因乎天也五纪者天之所以示乎人也皇极者人君之所以建极也三徳者治之所以应变也稽疑者以人而听于天也庶征者推天而征之人也福极者人感而天应之也是则九畴之自一至九所陈者三才之至理而圣人所以叅赞经纶极而至于天人证应祸福之际以为治天下之法者也其义岂在数乎岂如易之所谓天一地十者中含义数必有图而后明可以索之无穷推之不竭乎汉儒徒见易系以河图与洛书并言而洛书之数九遂以为九畴耳审如是则河图之数十也伏羲画卦何为止于八乎此其不可信者二也先儒有言河图之自一至十即洪范之五行而河图五十有五之数乃九畴之子目夫河图固五行之数而五行特九畴之一耳信如斯则是复有八河图而后九畴乃备也若九畴之子目虽合河图五十有五之数而洛书之数乃止于四十有五使以洛书为九畴则其子目已缺其十矣本图之数不能足而待他图以足之则造化之示人者不亦既疎且逺乎而况九畴言理不言数故皇极之一不为少庶征之十不为多三徳之三不为细福极之十一不为巨今乃类而数之而幸其偶合五十有五之数使皇极侪于庶征之恒旸恒雨六极之忧贫恶弱而亦偹一数之列不其不伦之甚乎且其数虽五十有五而于阴阳奇偶方位将安取义乎此其不可信者三也班固五行志举刘歆之说以初一曰五行至威用六极六十五字为洛书之本文以本文为禹之所叙则可以为龟之所负而列于背者则不可夫既有是六十五字则九畴之理与其次序亦已粲然明白矣岂复有白文二十五黒文二十而为戴履左右肩足之形乎使既有是六十五字而又有是四十五数并列于龟背则其为赘疣不亦甚乎此其不可信者四也且箕子之陈九畴首以鲧陻洪水发之者诚以九畴首五行而五行首于水水未平则三才皆不得其宁此彛伦之所为斁也水既治则天地由之而立生民由之而安政化由之而成而后九畴可得而施此彛伦所为叙也彛伦之叙即九畴之叙者也盖洪范九畴原出于天鲧逆水性汩陈五行故帝震怒不以畀之禹顺水性地平天成故天以锡之耳先言帝不畀鲧而后言天锡禹则可见所谓畀所谓锡者即九畴所陈三才之至理法天下之大法初非有物之可验有迹之可求也岂曰平水之后天果锡禹神龟而负夫畴乎仲虺曰天乃锡王勇智鲁颂曰天锡公纯嘏言圣人之资质天下之上寿皆天所赋予岂必是物而后可谓之锡乎使天果因禹功成锡之神龟以为瑞如箫韶奏而凤仪春秋作而麟至则箕子所取直美禹功可矣奚必以鲧功之不成发之乎此其不可信者五也夫九畴之纲禹叙之犹羲文之画卦也而其目箕子陈之犹孔子作彖象之辞以明易也武王访之犹访太公而受丹书也天以是理锡之禹禹明其理而着之畴以垂示万世为不刋之经岂有诡异神奇之事乎郑康成据春秋纬文有云河以通干出天苞洛以流坤吐地符又云河龙图发洛龟书感又云河图有九篇洛书有六篇夫圣人但言图书出于河洛而已岂尝言龟龙之事乎又乌有所谓九篇六篇者乎孔安国至谓天与禹神龟负文而出诚亦怪妄也矣人神接对手笔粲然者冦谦之王钦若之天书也岂所以言圣经乎此其不可信者六也然则洛书果何为者也曰河图洛书皆天地自然之数而圣人取之以作易者也于洪范何与焉羣言淆乱质诸圣而止河出图洛出书圣人则之者非圣人之言欤吾以圣人之言而断圣人之经其有弗信者欤刘牧氏尝言河图洛书同出于伏羲之世而河南程子亦谓圣人见河图洛书而画八卦吾是以知孔安国刘向歆父子班固郑康成之徒以为河图授羲洛书锡禹者皆非也或曰河图之数即所谓天一至地十者固也洛书之数其果何所征乎曰洛书之数其亦不出于是矣是故朱子于易启蒙盖详言之其言曰河图以五生数合五成数而同处其方盖揭其全以示人而道其常数之体也洛书以五奇数统四偶数而各居其所盖主于阳以统阴而肇其变数之用也中为主而外为客故河图以生居中而成居外正为君而侧为臣故洛书以竒居正而偶居侧此朱子之启蒙而吾以谓洛书之奇偶相对即河图之数散而未合者也河图之生成相配即洛书之数合而有属者也二者盖名异而实同也谓之实同者盖皆本于天一至地十之数谓之名异者河图之十洛书之九其指各有在也是故自一至五者五行也自六至九者四象也而四象即水火金木也土为分旺故不言老少而五之外无十此洛书所以止于九也论其方位则一为太阳之位九为太阳之数故一与九对也二为少阴之位八为少阴之数故二与八对也三为少阳之位七为少阳之数故三与七对也四为太阴之位六为太阴之数故四与六对也是则以洛书之数而论易其阴阳之理奇偶之数方位之所若合符节虽系辞未尝明言然即是而推之如指诸掌矣朱子亦尝言洛书者圣人所以作八卦而复曰九畴并出焉则犹不能不惑于汉儒经纬表里之说故也呜呼事有出于圣经明白可信而后世弗之信而顾信汉儒傅会之说其甚者盖莫如以洛书为洪范矣吾故曰洛书非洪范也河图洛书皆天地自然之数而圣人取之以作易者也

　　诗辨　　王绅

　　圣人垂训于方来也其见诸言行之间者既同且详而尽心焉者于六经尤着焉六经非圣人之所作因旧文而删定者也易因伏羲文王之着而述之大传所以明阴阳变化之理书因典谟训诰之文而定之所以纪帝王治乱之迹春秋因鲁史之旧而修之所以明外伯内王之分诗因列国歌謡风雅之什而删之所以陈风俗之得失礼所以着上下之宜乐所以导天地之和皆切于日用当于事情而为万世之凖则也其于取舍用意之际似寛而实严若疎而极宻故学者舍六经无以为也奈乎秦焰之烈燔灭殆尽至汉尝尊而用之而莫得其真或传于老生之所记诵或出于屋壁之所秘藏记诵者则失于舛谬秘蔵者未免于脱畧先儒因其舛谬脱畧复从而订定务足其数而以已见加之其阙者或伪为以补之或取其已删者而足之其受祸之源虽同而诗为尤甚夫诗本三千篇圣人删之十去其九则其存者必合圣人之度皆吟咏情性涵畅道徳者也故圣人之言曰兴于诗敎其子则曰不学诗无以言与门弟子语曰诗可以兴可以观可以羣可以怨至于平居雅言亦未尝忘之诗之为用蒙瞽之人习而诵之咏之闺门被之管弦荐之郊庙享之宾客何所徃而非诗邪后世置之博士以谨其传为用固亦大矣则其温厚和平之气皆能感发人之善心者可知焉今之存者乃以郑卫淫奔之诗混之以足三百十一篇之数遂谓圣人之所删至如桑中溱洧之言皆牧竖贱隶之所羞道圣人何所取而存邪玩其辞者何所兴言之复何嘉邪学之何益于徳诵之闺门乌使其非礼勿听邪被之管弦荐之郊庙鬼神飨之宾客意何在邪是未可知也且圣人又曰诗三百一言以蔽之曰思无邪然思且无邪见于言者又何盭邪假使圣人实存之则其所删者又必甚于是邪或曰圣人存之者盖欲后世诵而知耻所以惩创人之逸志亦垂戒之意也是故春秋据事直书臣弑其君子弑其父皆明言之而不隠及其成也皆知畏惧诗之为意岂外是哉嗟乎举善之是尚恶者固自知其非且春秋者国史也备列国之事必欲见其葬吊会盟聘享征伐嫁娶之节阙之则后世无所传无所传则后世无所信故备书之而用意之深则在明褒贬于片言之间也然诗既为民间歌謡之什遗其善固不可失其恶又乌害于道乎由是论之则淫奔之诗在圣人之所删盖必矣且张载子厚尝论卫人轻浮怠惰故其声音亦淫靡闻其乐使人有邪僻之心而郑为尤甚矣夫圣人敎之以孝悌忠信恨不挽手提耳以嘱之何乃以淫靡之乐而使人起邪僻之心乎故其论为邦亦曰放郑声然则揆之于理据之于经考之于圣人之言意虽有仪秦之辨吾知其叛于理而失圣人垂训之意矣

　　夷齐十辨　　王直

　　一辨夷齐不死于首阳山二辨首阳所以有夷齐之迹三辨山中乏食之故四辨夫子用齐景公对说之由五辨武王之世恐无夷齐六辨史记本传不当削海濵辟纣之事七辨道遇武王与周纪书来归之年不合八辨父死不葬与周纪书祭文王墓而后行者不同九辨太史公之误原于轻信逸诗十辨左氏春秋传所载武王迁鼎义士非之说亦误
　　谨按论语第七篇冉有曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也第十六篇齐景公有马千驷死之日民无徳而称焉伯夷叔齐饿于首阳之下民到于今称之其斯之谓欤此二章孔子所以称夷齐者事无始末莫知其何所指虽有大儒先生亦不得不取证于史记盖孔子之后尚论古人无如孟子孟子止言伯夷不及叔齐其于伯夷也大槩称其制行之清而于孔子此二章之意亦未有所发惟史记后孔孟而作成书备而记事富时有以补前闻之缺遗如子贡夷齐何人之问孔子求仁得仁之对倘不得史记以知二子尝有逊国俱逃之事则夫子不为卫君之微意子贡虽知之后世学者何从而知之也此史迁多见先秦古书所以为有功于世也然迁好竒而轻信上世之事经孔孟去取权度一定不可复易者史记反从而变乱之以滋来者无穷之惑则迁之功罪岂相掩哉盖夷齐不食周粟之类是已史记既载此事于传又于周纪齐世家诸篇歴言文王武王志在倾商累年伺间备极形容文字既上荡人耳目学古之士无所折衷则或两是之曰武王之事不可以已而夷齐则为万世立君臣之大义也昌黎韩公之论是已其偏信者则曰夷齐于武王谓之弑君孔子取之盖深罪武王也眉山苏公之论是已呜呼此事孔孟未尝言而史迁安得此欤或闻予言而愕曰谓孟子未尝言则可首阳之事孔子彰彰言之子既知有论语而又疑此则是不信孔子也予应之曰予惟深信孔子是以不信史迁也且谓论语本文何以言之夫齐景公有马千驷死之日民无徳而称焉伯夷叔齐饿于首阳之下民到于今称之论语未尝言其以饿而死也而史迁何自知之饿者岂必皆至于死乎夫首阳之隠未见其必在武王之世而二子昔尝逃其国而不立证诸孔子对子贡之意则可信矣安知其不以逃国之时至首阳也孤竹小国莫知的在何所传者谓齐桓北伐山戎尝过焉山戎与燕晋为邻则孤竹可知而首阳在河东之蒲坂诗之唐风曰采苓采苓首阳之颠采苦采苦首阳之下或者即此首阳盖晋地也若夷齐果孤竹君之子则逃国以来谅亦非逺何必曰不食周粟而后隠此邪今且以意度之国谋立君而已逃去则必于山谷无人不可物色之所然后能絶国人之思首阳固其所也盖仓卒而行掩人之所不知固宜无所得食又方君父大故颠沛陨越之际食亦何心其所以兄弟俱在此者一先一后势或相因而今不可知耳然亦不必久居于此踰月移时国人立君既定则可以出矣惟其逊国俱逃事大卓絶故后称之指其所尝栖止之地曰此仁贤之迹也夫是以首阳之传久而不泯何必曰死于此山而后见称邪予所以意其如此者无他盖论语此章本自明白于景公言死而于首阳不言死后人误读遂谓夫子各以死之日评之耳此大不然也夫孔子以景公与夷齐对言大意主于有国无国尤为可见问国君之富数马以对诸侯曰千乗所谓有马千驷者盖斥言其有国也夷齐可以有国而辞国者也崔子弑景公之兄庄公而景公得立崔子犹为政景公安为之上莫之问也享国日久奉已而已观其一再与晏子感慨悲伤眷恋富贵直欲无死以长有之其死也泯然一无闻之人耳孔子叹之曰嗟哉斯人彼有内求其心弃国不顾如夷齐者独何人哉彼所以千古不泯者岂以富贵哉由此论之则孔子所以深取夷齐但指其辞国一节而意自足若曰夫子取其不食周粟以饿而死则此章本文之所无也夫今去夫子又逺矣饿于首阳一语之外前不言所始后不言所终予疑其在逊国俱逃之时而不死者盖意之然予之意之也盖犹近似而无害于义理若迁之意之也畧无近似而害于义理特甚焉大槩迁也専指文武为强大诸侯窥伺殷室以得天下故于世家则首吴太伯于列传则首伯夷迁之说出而孔孟所以言文武盛徳至仁者皆变乱矣此事若不见取于大儒先生犹可姑存以俟来哲今亦不幸君子可欺断然按之以释论语则武王万世当为夷齐之罪人夷齐借之以徇使万世乱臣贼子知畏清议如此也而武王何罪哉予言更仆未终亦不得已也然实欲反复究竟折服史迁使不可再措一辞者吾徒之学诵诗读书论世知人不当草草幸毋倦听夫夷齐孔子之言畧孟子虽不言叔齐而言伯夷甚详若并取证于孟子则史迁所载諌伐以下晓然知其决无也孟子言伯夷之归周也曰伯夷辟纣居北海之濵闻文王作兴曰盍归乎来史记本传则不然削其海濵辟纣之事但于逊国俱逃之下即书曰于是往归西伯及至西伯卒此下遂书叩马谏武王之语数其父死不葬以臣弑君盖以为遇武王于道也所谓于是云者如春秋之书遂是纔逃其国遂不复返而归周也则不知此行也二子亦已免丧否与厄于势而不返容或有之然逃彼归此如同时然身丧父死自不得与于哭泣之哀也而忍以父死不葬责他人欤呜呼此必无之事也夫迁所以削其海濵辟纣者何哉谓迁为未尝见孟子欤则迁知其有书七篇其作孟子传自言尝读之而屡叹矣然而如此书伯夷者其意可想也迁以不食周粟为奇节故欲见伯夷处心后来全不直武王而其初本无恶于纣也夫事不惟其实所不合己意则削之千载而下读于是一语尚可想其迁就増损之情态而何以传信乎故曰当一以孟子为断夫伯夷太公两不相谋而俱归文王孟子称为天下之大老太公之老古今所共传则伯夷之年当亦不相上下孟子必不虚加之也然伯夷徳齿昔纵与太公同而后来年龄岂必与太公等吾意武王之时未必犹有所谓伯夷也而迁所作周纪又自与传不同何以言之伯夷以大老而归文王文王享国凡五十年吾不知其始至也在文王初年欤中年欤末年欤不可考也而迁于周纪则尝以为初年矣其言曰文王继公季而立敬老慈幼礼贤待士士以此多归之夷齐在孤竹闻西伯善养老徃归之然后曰太颠闳夭散冝生鬻子辛甲太公之徒皆往归之然后曰崇侯谮西伯于纣囚于羑里然后曰纣释文王赐弓矢鈇钺得専征伐又数年而书听虞芮讼又明年而书伐犬戎自此毎年书一事而各以明年二字冠于其上如是者凡七上去夷齐来归之年不知其几矣大槩书文王五十年之事稍稍排布歳年而夷齐之归为首其它末之先也以天下之大老其来在文王即位未久之年若谓其人犹及武王已平殷乱天下宗周之后姑少计之亦当百有余岁矣恐不必不食周粟隠于首阳山而考终已久矣迁既书于周纪如此及作伯夷传乃言夷齐方至文王已卒道遇武王以木主为文王伐纣叩马而谏不知此当为两夷齐乎抑即周纪所书之夷齐乎若即周纪所书之夷齐则归周已数十年非今日甫逹岐丰之境也谏武王当于未举事之初不当俟其戎车既驾而后出奇骇众于道路也太公与已均为大老出处素与之同不于今日白首如新方劳其匆匆扶去于锋刄将及之中也呜呼纪传一人作也乃自相抵牾如此尚有一语之可信乎观其摹写二子冒昧至前左右愕眙欲杀武王无语太公营救之状殆如狂夫出斗羣小号呶而迂怪儒生姓名莫辨攘臂其间陈说劝止嗟乎殆哉其得免于死伤也不亦幸哉武王方为天下去贼虐谏臣毒痡四海之纣而行师无纪左右遽欲害敢谏之士戕天下之父死生之命在左右与太公而武王若罔闻知万一扶去之手缓不及用则是彼杀比干此杀夷齐其何以有辞于纣也武王顺天应人之举后世敢造此以诬之噫甚矣传曰父死不葬纪则曰武王祭于毕东观兵至于孟津载木主车中毕也者文王葬地也古无墓祭祭毕之说亦妄然一曰祭于毕一曰父死不葬又何也故凡迁书谏伐以下大率不可信使其有之孔子不言孟子言之矣子若以孔孟之说折迁迁未必屈服惟传自言之纪自破之其它巻犹曰破碎不全不尽出于迁之手而此纪此传皆迁全文读者知其非迁莫能作又不得疑其补缀于后人也曰然则纪与传孰愈曰纪书文王其妄居半及书武王则妄极矣若其书夷齐一节犹畧优于传也盖纪言其归周及文王之生而传言其至值文王之死也及文王之生者与孟子同而值文王之死者无稽之言也曰然则首阳之事其究如何曰予前固言之果有夷齐暂隠之迹而不在武王克商之时武王克商之时恐已无所谓夷齐而孟子又不言叔齐归周惟后之读论语者惑于迁史増加孔子本文执所谓饿者为夷齐盖棺之终事是以展转附会尔夫理至于一是而止予生百世之后安敢臆度轻破古今共信之说盖见迁于论语才有一字之増而遂与孟子畧无一字之合又纪传色色不同徒以无稽之言贻惑后世是以详为之辨庶几自此观夷齐者惟当学其求仁得仁与夫制行之清廉顽立懦之类而不必惑其叩马耻粟以至于死然后语孟称道之意可明也夫读论孟则见二子可师乃志士仁人甚自贵重其身抗志甚髙观理甚明俯仰浩然清风可仰而不可及孔孟之所谓贤由之则俱入尧舜之道也读史记则见二子可怪乃羇旅妄人闇于是非进退轻发尝试不近人情悻悻然以去终与自经于沟渎而莫知之者比史迁之所谓贤由之则不过于陵仲子之操也学者于此从语孟乎从史记乎曰如此则迁无所据而容心为此何也曰迁自言之矣所谓予悲伯夷之志赌逸诗可异焉者此迁之所据乃一传之病源也逸诗者西山采薇之章也三百篇诗经夫子所删尚莫知各篇为何人作迁偶得一逸诗而妄意之曰此必夷齐也夷齐尝饿于首阳今言采薇西山是不食周粟故也夫古诗称采草木蔬茹于山者甚多岂皆有所感愤而不食人粟者乎粟生于地人人食之已独不食则食之者人人皆非也异哉耻一武王而天下皆无与已同类之人然则试使夷齐之敎行一世之人无一人肯食周地之粟而后可乎夷齐之风百世闻之而兴起何当时此事无一人见之而听从乎夫天下所谓西山不知其几自东观之皆西也诗言西山不言首阳不当以附会论语之所云也末句曰吁嗟徂兮命之衰矣迁以为夷齐死矣悲哉此临絶之音也夫徂者往也安知作歌者之意不思有所往上言我安适归则无所辟地辟世矣下又言吁嗟徂兮则于不可中求可犹思有所往焉既而遂自决曰命之衰矣归之于天而终无可奈何之辞也岂必为殂卒之殂乎神农虞夏固不可见而以暴易暴何可以指武王武王非暴君也必欲求其称此语者则自春秋战国至于秦项灭国灭社何处不有乎然则世必有遭罹荼毒而作此诗者非夷齐也此诗误迁而迁误后世也或曰然则春秋之初鲁臧哀伯曰武王克殷迁九鼎于洛邑义士犹或非之杜元凯以为伯夷之属也此在孔孟之间岂亦非欤曰非也武成之后武王岁月无几散财发粟释囚封墓列爵分土崇徳报功亟为有益之事则吾闻之迁鼎恐非急务也灭人之国毁人宗庙迁其重器强暴者之所为谁谓武王为之使果有所谓鼎则天下一家无非周地在彼犹在此矣岂必皇皇汲汲负之以去而后为快乎况罪止纣身为商立后宗庙不毁而重器何必迁乎书称营洛乃成王周公时事在武王无之义士所非亦不审事实矣而义士又不知为何人自克商至于周衰然后左氏载此语盖已四五百年四五百年之间岂无一士心非武王者得称为义亦各有见也而何必以夷齐实之乎况左氏近诬未必斯言果出于哀伯乎呜呼此武王夷齐终古瞹昧俱受厚诬之事与咸丘蒙之徒妄言尧舜者颇同惜其出于孟子之后无一人识其为齐东野人之语故使流传至今幸而窃读论语偶思首阳之章未尝言死遂得以尽推其不然惟此章之疑既释则史迁失其所以凭借附会之地岂非古今之一快哉然此愚见也不知来哲又以为然否

　　明文衡巻十四

　　●钦定四库全书

　　明文衡巻十五

　　（明）程敏政 编

　　○辨

　　桂林志辩疑三事　　陈琏

　　大凡事之有疑者不可以不辩茍辩之而不折以理则所疑终不能释桂林俗传可疑者非一今特举其著者而辩之余可类推也
　　予闻桂林属邑有周文王太伯孟母汉髙祖张良韩信等庙莫究所以及观建武志邕州亦有髙祖祠云马伏波征蛮酋长请降愿朝汉天子于是立髙帝祠以祭之又父老相传云宋胡颖守潭専毁淫祠惟前代帝王及忠臣烈士祠不毁后颖转官广西乡人闻风皆以淫祠易以帝王名臣之号幸免一时相传至今遂不能改以其所言近理彼溺于淫祀者尚当省哉
　　右淫祠
　　洪武戊寅冬琏偕桂林府照磨临洮马可俊如京师舟下清湘数十里有沉香名潭潭在石崖下有枯木横置崖上相传沉香言有神物呵护人不敢取取则致祸予既蓄疑未得其实因停舟崖前命可俊射之迭发数矢偶落其一片拾而视之甚轻纹理如桂木爇之则不香始知其为伪也桂林大墟下石崖上有一木亦云沉香后为人窃去皆此类也去沉香潭不逺有一石函谓诸葛武侯藏兵书于石崖上殊不知武侯平生出师未尝至此又其所著书盛传于世人莫不知其肯为诡秘之事哉此特好事者为之耳琏既辩沉香之伪因及此以释世人之惑
　　右伪香
　　桂城伏波山下有一洞名还珠相传前代有一渔者由洞口行数百步深入渐明朗见一物状如犬瞑目而睡前有一珠甚光莹因急懐归官府寻知之意其为异物亟命还之渔人复至故所此物睡犹未醒故世传为还珠洞或云汉马伏波征交趾回载薏苡珠经此因得名至今未有定论然宋人题此洞有云凛凛威声震百蛮肯将稇载溷溪山无人为起文渊问端的珠还薏苡还以此观之伏波之事无疑彼渔人之说涉于怪诞奚足信哉
　　右还珠洞

　　周正辩　　周洪谟

　　或问南皋子曰唐虞夏后皆以建寅为岁首今之厯是也周人以建子为岁首是以子月为正月乎曰岁首云者言改元始于此月是以此月为正朔非以此月为正月也曰正朔正月有以异乎曰正之为言端也端之为言始也正朔者十二朔之首史官纪年之所始也正月者十二月之首厯官纪年之所始也或曰正者长也正朔之为第一朔正月之为第一月犹长子之为第一子也故皆可谓之岁首前乎商之建丑也书曰惟元祀十有二月是商之正朔以十二月为岁首而非以十二月为正月也后乎秦之建亥也史谓秦既并天下始改年朝贺皆自十月朔故曰元年冬十月是秦之正朔以十月为岁首而非以十月为正月也由是推之则周人之建子者以十一月为岁首而不以十一月为正月也后世儒者不得其义故有纷纷不决之论汉孔安国郑康成则谓周人改时与月宋程伊川胡安国则谓周人改月而不改时独九峯蔡氏谓不改时亦不改月至于元儒吴仲迂陈定宇张敷言史伯璇吴渊颖汪克寛辈则又逺宗汉儒之谬而力诋蔡氏之说谓以言书则为可从以言春秋则不可从于乎四时之序千万古不可易而乃纷更错乱以冬为春以春为夏以夏为秋以秋为冬位随序迁名与实悖虽庸夫騃子且知其不可而谓圣人平秩四时奉天道以为政者乃如是乎予惧学者惑其言未有不诬圣经以乱先王之法者矣故以易书诗周礼春秋论语孟子及汲冢周书史记汉书可以证诸儒论辩之失者叅考而详列于左云
　　易
　　易临卦辞至于八月有凶程子谓八月者阳生之八月阳始生于复自复至遯凡八月自建子至建未也朱子本义亦从其说又云恐文王作卦辞时只用周正纪之按汉书武王克商之后始改周正况文王三分天下有其二以服事殷则文王固未尝改正朔也善乎隆山李氏曰一阳复十一月至已为干则阳极阴生一阴姤五月二阴遯六月三阴否七月四阴观八月方建丑月卦为临二阳浸长逼四阴当此之时阳势方盛至于八月建酉卦为观四阴浸长逼二阳则临二阳至观危矣故曰至于八月有凶所谓至于八月有凶者言之于临则当自临数而不当自复数以观次临则当数至观而不当数至遯临观乃阴阳反对消长之常理文王于临以八月有凶为戒其义甚着岂可外引遯卦谓周八月哉然则文王奉商正者也而此所谓八月乃夏正八月则商周之不改时与月者观于此亦可见矣
　　书
　　三正之说始于夏书怠弃三正之文传谓观此则子丑之建唐虞以前当已有之愚则以为唐虞以前固不可考伊尹谓商革夏正汲冢周书亦谓汤改正朔以建丑之月为正则改正自商始也董仲舒谓舜承尧改正朔此则谬妄观尧老而舜摄也书曰正月上日受终于文祖舜老而禹摄也又曰正月朔旦受命于神宗则舜始终用尧之正朔也明矣至于禹承舜亦以建寅为正未闻其迭建子丑三正并用也则子丑之正固非当时之制有扈氏何为而怠弃之乎盖三正必有所指意如三极三纲之类非后世之所谓三正也泰誓曰惟十有三年春大会于孟津武成曰惟一月壬辰旁死魄戊午师逾孟津蔡氏以为孟春建寅之月是矣汉孔氏以一月为建子之月而泰誓又系之以春故遂以子月为春是谓周人改时与月可谓谬矣班固作前汉志亦因其说以武王伐纣为建子之月而又引伶州鸠言武王伐纣之日歳在鹑火月在天驷日在析木辰在斗柄星在天鼋近世汪氏谓以唐厯遡而上之日月星宿无一不合是皆惑于子为岁首之义耳要之武王伐纣不在子月又何必揆以子月之星象而实其所无之事哉曰何以知武王伐纣之不在子月耶曰周未改时与月也曰何以明之曰于周诗周礼而见之也周人作诗其论阴阳寒暑皆合乎四时之序周公作礼其陈法制禁令皆顺乎四时之宜此皆昭如日月而不可掩者后儒不信圣人之经而信传记之说亦独何哉又如金縢曰秋大熟未获必酉戍之月然后可谓大熟如仲夏季夏为秋何以谓之大熟乎穆王命君牙曰若蹈虎尾涉于春冰必孟春东风解冻然后冰不可涉如仲冬季冬为春则何冰之不可涉乎是周之不改时与月者观于书为可见矣
　　诗
　　豳风之诗说者皆谓豳乃夏之列国故周公述先公豳俗之事必以夏正为言殊不知厯数之纪三代一辙何必谓周公以夏时述夏事也借使豳风为然则何故他诗之言时月者亦皆从夏正乎且尧时仲夏日在鹑火大火昏中至周公时岁差既多则六月日在鹑火大火昏中七月日在鹑首而昏中大火已西流至未矣故周公据目前所见而曰七月流火使以夏时追述夏事则又何不验以夏时之星象而据当时之星象以言哉至于下章云十月改岁言时至冬岁事将改亦犹尧典称冬为朔易之义或曰以正朔之始于子终于亥者为改岁非谓改十一月为正月也曰流火曰改岁是周公即当时之星象正朔以告成王使之易晓岂以夏时而述夏事哉东莱吕氏不察其说而谓三正通于民俗尚矣周特举而迭用之耳朱子亦谓周歴夏商其未有天下之时固用夏商正朔然其国僻逺无纯臣之义又自有私记其时月者故三正皆尝迭用是谓周之先公私有纪之法故云十月改岁然既以十月为改岁则又何以云二之日为卒岁乎是其一篇之中自相矛盾而不可通矣元张敷言因其说又谓周之月数皆改必其朝觐聘问颁厯授时凡笔之史册者则用时王正朔其民俗岁时相与话言则皆以寅月起数史伯通又因其说谓诗咏歌之词所言以寅月起数者即所谓民俗岁时相与话言者也是不知周礼朝觐之类皆从夏正而诗人之咏歌者未必皆民俗之言如出车之劳还帅臣工之戒农官是果民俗之言乎且三代三正之建各新一代之制在上者不可纷更迭用而惑生民之耳目在下者不可徇私立法而违时王之制度子思子生于周末犹谓今天下车同轨书同文以见制度之归于一也岂有三代盛时而使民家异政人异法者哉或又谓一之日二之日者是以子月起数殊不知一之日者一阳之日二之日者二阳之日三之日者三阳之日四之日者四阳之日是以六阳先后之序数日而非数月也变月言日者以文之顺尔是岂以子月起数而私立纪候之法哉然而诗之与夏正合者不止于豳风而已出车之诗云春日迟迟卉木萋萋则夏正之春也如仲冬季冬为春何以见草木之荣乎四月之诗云秋日凄凄百卉具腓则夏正之秋也如仲夏季夏为秋何以见草木之瘁乎曰四月维夏如子月起数则当云二月维夏也曰六月徂暑如子月起数则当云四月徂暑也小明之诗云二月初吉载离寒暑乃大夫西征之日也其后作诗则曰昔我往矣日月方奥如以十二月为二月何以谓日月之燠乎此周之不改时与月者观于诗为可见矣
　　周礼
　　新安汪氏谓周礼凡言正月指子月岁终指丑月正岁指寅月州长正月属民读法正岁读法如初言初则正月居先可知矣若以寅月为正月不当又有正岁也陋哉言乎如周既以子月为正月则明年之亥月方为岁终也何遽以次月之建丑者为岁终哉既以寅月为正岁则子月方读法而寅月又何遽读法如初哉盖正月指寅月言歳终指亥月言正岁指新岁言周礼每以正月岁终正岁为序盖正月既举其事歳终则会其成而来岁复举之如初故州长于正月属民读法岁终会其政令正岁读法如初言来岁之正月又读法如今岁之正月不曰正月而曰正岁以上文正月为嫌故别而言之犹俗云新正之岁也又冢宰以正月悬治象之法于象魏而小宰岁终则令羣吏致事正岁则帅治官之属观治象是冢宰之悬治象者言于今岁之正月而小宰之帅属观者言于来岁之正月彼此互文以见毎年冢宰悬治象小宰帅属观者皆在正月也况冢宰悬治象者浃日敛之则不过旬日而即敛之矣如汪氏之说则子月冢宰悬治象又何待至寅月而后小宰帅属往观哉不特是耳如周改时与月则凡周礼所载如山虞之仲冬斩阳木者乃在九月仲夏斩阴木者乃在三月而失阴阳之义矣冯相氏之冬夏致日者非冬至夏至春秋致月者非春分秋分而失日月之次矣大司马之春搜夏苖秋狝冬狩者取非其时不亦暴殄天物乎雍氏之春令为阱擭沟渎秋令塞阱杜擭者动非其宜不亦反失民利乎至于凌人十有二月斩冰与诗言二之日伐冰者如合符节是皆周公所作灿然昭白不待辩而明者也若以十二月为十月则又何冰之可斩乎是周之不改时与月者观于礼为可见矣
　　春秋
　　春秋春王正月之书程子谓周正月非春也假天时以立义胡氏谓建子非春也以夏时冠周月朱子亦谓周人改月而天时不可改春秋月数乃鲁史之旧文而四时之序则孔子之微意是三子者皆谓周人改月而不改时意如十一月为正月而时则仍为仲冬十二月为二月而时则仍为季冬正月为三月而时则仍为孟春然以今年之十一月为正月而系之仲冬继以明年之十月为十二月而系之孟冬以月论时则时之孟仲失其伦以时论月则月之始终紊其序岂圣人平秩四时之义哉若然则周诗所称寒暑之节皆失其度周礼所载法制之事皆违其时矣鲁用周正朔者也周之诗礼鲁之春秋皆周正朔之所在又皆孔子之删定笔削者其制何得而异哉可堂吴氏谓周人不特改月而又改时以齐其年春秋所书之春即夏之仲冬正月即夏之十一月此则袭汉儒之谬而不足辩者也新安汪氏亦谓鲁史名以春秋则似原书曰春正月是周厯已改子丑月为春又谓周以子月为岁首而春秋以寅月为正月毎年截子丑月事移在前一年若然则春秋之所谓正月者乃鲁史之三月而二百四十二年之事皆非当时之月日矣圣人岂为之哉盖周之正朔以子月为首而厯数仍以寅月为首商不改夏之厯数周不改商之厯数鲁不改周之厯数春秋不改鲁之厯数但鲁史纪年必始于冬十一月所以遵周正朔也春秋纪年则始于春王正月所以垂法后世也是春秋之于鲁史未尝改其时月但其编年所始之月为不同耳曰鲁既用周正朔则鲁公即位皆当以正朔行之而在十一月何乃书于正月乎曰按周礼朝觐会同巡守祭享凡国之大事皆从夏正初不始于正朔之月书载四月成王崩而旬日之后康王即位亦不用夫正朔之月则鲁公即位岂必以正朔行之乎故春秋公即位书于正月者七书于六月者一各据其事以书也曰若从夏正则灾异之纪多所不合如隠九年三月癸酉大雨震电庚辰大雨雪若以三月为建辰之月则大雨震电何足以为异乎曰不然左传大雨霖以震又云雨三日以往为霖盖建辰之月雷电固所宜有而雷雨交作已皆三日故经以震电系于大雨之下以见其非常过度固可为异而雨雪之大尤可为异故春秋书之以记异也安在其不为异乎亦若后世晋泰始六年六月大雨河洛并溢流四千余家安知春秋之书大雨者亦必不类乎此也曰三月之大雨雪者固为异矣而桓八年冬十月雨雪僖十年冬大雨雪者何足以为异乎僖二十九年秋大雨雹者固为异矣而昭三年冬大雨雹四年正月大雨雹者何足以为异乎曰桓八年冬十月雨雪此或有缺文恐雨雪上当有大字如僖十年冬大雨雪也盖雨雪虽当其期而太多过度则亦为异故书曰大犹洪范所谓极备凶也安得不为异乎亦若后世汉元狩元年冬十二月大雨雪民多冻死安知春秋之书大雨雪者亦必不类乎此也至于雹者阴阳和则为霜雪雨露不和则为雹雹且大焉则虽冬且为异况秋与春安得不为异乎亦若后世汉元封三年十二月雹大如马头安知春秋之书大雨雹者亦必不类乎此也曰桓十四年春正月无冰成元年二月无冰又十六年正月雨木冰襄二十八年春无冰若以夏正言之则何以皆书于春而不书于冬乎故汪氏谓茍以发冰而知无冰则当常以二月而不有正月矣若曰或藏冰无冰而书无或发冰无冰而书无抑何纪事之错乱哉曰不然周人以十二月凿冰正月纳冰二月发冰今正月无冰若以为十一月则十一月无之而十二月有焉亦又何害是十一月之无冰者固不足书也要之正月无冰者言藏冰之月无冰可藏则冬之无冰者可知矣二月无冰者仲春献羔开冰先荐寝庙今当庙荐而无冰焉则凡以后之祭无冰者可知矣不言凌阴庙荐之无冰而但曰无冰者圣人讳之此正春秋因事而书以垂鉴戒之法也何乃谓纪事之错乱哉襄二十八年春无冰者亦犹正月二月之无冰也至于正月雨木冰孔氏谓仲冬时犹有雨雨着树为冰记寒甚之过其节度殊不知鲁地仲冬极寒有雪无雨使雨而成冰亦不为过何足为异必孟春之月三阳开泰而犹雨木冰故书之以记异亦犹后世魏黄初六年正月雨木冰而郡贼起安知春秋之书雨木冰者亦必不类乎此也若以正月为十一月则正月无冰者既谓仲冬当冰而无冰矣正月雨木冰者又谓仲冬不当冰而冰无乃若汪氏之所谓纪事错乱乎曰庄七年秋大水无麦苗说者谓五月麦熟苗秀大水漂尽若以为七月则何有麦苗耶曰四月麦秋至则已刈麦至五月则刈已尽经言秋无麦苖言七月大水苗既为水所漂固无可望而麦之刈未久又皆已尽故曰无麦苗亦犹二十八年冬书曰大无麦禾也曰定元年十月殒霜杀菽何以书乎曰诸灾异皆可通惟此为不可通恐有缺文误字如君氏郭公之类秦火之余汉隶之后安保其传録之无讹也曰陈定宇谓春搜夏苗秋狝冬狩四时田猎定名也桓四年春狩于郎哀十四年春西狩获麟此所谓春非冬而何定十三年夏大搜于比蒲昭十一年五月大搜于比蒲此所谓夏非春而何曰否陈氏但引其所可通者而不敢引其所不可通者春秋书狩者四书搜者五桓四年春狩于郎哀十四年春西狩既以为冬矣则僖二十八年冬天王狩于河阳庄四年冬狩于禚者又当皆为秋也是冬狩之果有定名乎昭十一年五月搜于比蒲定十三年夏搜于比蒲既以为春矣则昭八年秋搜于红二十二年春搜于昌间定十四年秋搜于比蒲者又当为夏与冬也是春搜之果有定名乎其不足为证也明矣曰汪氏谓左传僖五年正月日南至礼记正月日至陈定宇引晋卜偃及汉陈宠传之说张敷言引绛县老人之语其言皆彰彰然也岂不足征乎曰易书诗周礼皆可信矣诸儒乃舍之而反信左氏汉儒之说左氏汉儒不得圣人作经之义未有不妄意増改而附会穿凿者矣果何足征之有哉是周之不改时与月者观春秋为可见矣
　　论语孟子
　　论语曽晳曰暮春者春服既成浴乎沂风乎舞雩咏而归此其为建辰之月和煦之时者审矣如以为建寅之月则何以浴沂而风舞雩之下乎孟子言七八月之间旱朱子以为夏五六月十一月徒杠成十二月舆梁成又以为九月十月意谓申酉之月禾稻将熟不须雨泽而子丑之月寒气已过始成杠梁则太迟也愚窃以为七八月之间云者是谓孟秋仲秋交代之际也禾稻之熟南方早而北方迟然而南方孟秋仲秋之际旱暵为灾则雨泽亦不可缺况北土乎是七八月之间者不必指为五六月之间也至于十一月徒杠成十二月舆梁成者盖主溱洧言溱洧皆在大河之南其寒不如北土之甚九月未可成徒杠十月未可成舆梁况当九月筑场十月获稻之候不可妨农必田功毕然后为之至十一月而徒杠已成十二月而舆梁已成非谓至是月而始为之也曰然则合是数说则周厯之纪皆夏时矣而夫子又何必告颜子以行夏之时哉曰商周厯数虽与夏同而正朔则与夏异夫子告颜子者不以厯数言以正朔言也意谓为邦者必改正朔以易制度商周之正朔厯数分而为二揆之于理固有未顺惟夏之正朔厯数合而为一以三统言之则为人以四时言之则为春以十二月言之则为正月揆之于理则无不顺故举之以为万世为邦者法也
　　汲冢周书
　　汲冢书云夏数得天百王所同其在商汤顺天革命改正朔亦越我周王致伐于商改正异械以垂三统至于敬授民时巡守祭享犹自夏焉又曰维四年孟夏王初祈祷于宗庙乃尝麦于太祖按晋狼曋所引周志之言见于此书则此书乃春秋以前之人所作其言虽不合于经而其谓周人改正朔不改月数及孟夏尝麦则与五经所载周之时月亦无不合也
　　史记汉书
　　或曰史记秦汉以亥为正其纪年必先书冬十月而后书余月则寅月起数秦汉未之改也而西汉书注文颖乃谓秦以十月为正月颜师古亦谓汉纪年先书冬十月继书春正月者此皆太初正厯之后记事者追改之非当时本称也以十月为岁首即谓十月为正月今之正月乃当时之四月耳而近世呉渊颖亦取其说且谓蔡氏以嬴秦视三代然则秦汉之正果改月乎果不改月乎曰史记言秦并天下始改年朝贺皆自十月朔曷尝以十月为正月哉如以十月为正月则十一月为二月十二月为三月矣而始皇二十九年登之罘刻石其词曰时在仲春阳和方起与诗所谓二月初吉日月方奥同意夫十一月寒冱之极微阳初生和气未动吕氏月令所谓阴阳争者也果可以为阳和之起乎必孟春东风解冻仲春日月方燠然后可云是秦之二月不为十一月明矣三十一年十二月更名腊月嘉平是秦之三月不为十二月明矣汉仍秦正未之有改至武帝太初始改从夏正若以为汉人作汉纪而追改之则何故亦兼秦纪而改之乎是秦汉之不改月者审矣文颖师古之言皆谬妄者也呉渊颖反取其说而诋蔡氏以嬴秦视三代误矣

　　玺辩　　刘定之

　　咸阳县民段义于河南乡修舍得古玉印文曰受命于天既寿永昌上之诏蔡京等辩验以为秦玺遂命曰天授传国受命宝改年号为元符秦始皇以蓝田玉制玺六面正方螭纽李斯譔文以鱼鸟篆刻之子婴降时献汉祖汉诸帝常佩之故霍光废昌邑王贺持其手解脱其玺组王莽簒位后初不肯与后乃出投诸地螭角微玷董卓之乱帝辩出走失玺孙坚得于城南甄官井中袁术拘坚妻得以称帝术死玺仍归汉传魏隶刻肩际曰大魏受汉传国之玺魏传晋晋懐帝失位玺归刘聪聪死传曜石勒杀曜取玺冉闵簒石氏置玺于邺闵死国乱其子求救于晋谢尚尚遣兵入邺助守因绐得玺懐以归尚送还晋方其未还也刘石之徒以玺不在晋谓晋帝为白板天子晋盖耻之然则晋之谓绐得玺意者以解此耻也恶足尽信哉不旋踵邺为慕容燕所取玺或者实在燕矣谓在燕则燕为苻坚所并而坚见虏于姚苌苌从坚求玺坚骂之曰五胡次序无汝羌名玺已送晋不可得也卒拒之以死盖坚未尝以送晋而玺于此乎亡矣谓晋果绐得之于邺则传宋齐梁而侯景取之景败其侍中赵思贤弃之草间奔广陵告郭元建取送髙齐齐亡归宇文周周传隋隋炀帝死宇文化及取之化及死窦建徳取之建徳见擒其妻曹氏奉以归唐唐传朱梁朱梁亡归于后唐然后唐之未取朱梁也自云得玺于魏州僧僧得于黄巢乱唐之时而庄宗用以建大号则所取于朱梁之玺与所取于魏州僧之玺又未知孰为秦之故物也抑卒同归于后唐矣后唐废帝从珂与玺俱焚继之者石晋晋出帝重贵降辽太宗徳光徳光以其所献玺非真诘之重贵对以昔玺既焚今玺先帝所为羣臣共知盖自有秦玺以来其间得丧存毁真赝之故难尽究诘而至于重贵降辽之日秦玺之毁于火也已灼然着于人人口耳自是以后有天下者不托以为言矣哲宗蔡京乃能复得之于咸阳岂坚之所瘗藏至此而始出乎非也是又作天书之故智也天书号年为祥符秦玺号年为元符既绍述其乃考神宗之法又绍述其乃髙考真宗之符不亦异哉尧舜禹之传国其言着于书曰惟精惟一允执厥中言为国之道也秦始皇之传国其言着于玺曰受命于天既寿永昌言享国之福也志于其道者福从之志于其福者福未必从之假令哲宗所得信为秦玺而其短世絶传何有于受天命而寿昌哉信元后所谓亡国不祥玺尔其后徽宗以哲宗所得者为未足而复制二玺其一龟纽六寸文曰承天福延万亿永无极谓之镇国宝其一于阗大玉二尺许文曰范围天地幽赞神明保合太和万寿无疆谓之定命宝与哲宗所得曰受命宝者为三已而悉为金人所俘以去前此金人以辽取石晋意其得秦玺于获辽主延禧之日责而征之延禧诉以兵败失于桑干河及既得于宋自谓惬所欲而义宗守绪死于蔡州幽兰轩又为煨烬然则哲宗之所得纵使真为秦玺元人亦不得取之矣诡妄之臣乃犹以之借口欺世基祸黩武亦独何哉诗曰投畀豺虎豺虎不食投畀有北有北不受投畀有昊言归诸天庻乎祸端永絶也其亦无如之何而为此言哉其此玺之谓哉

　　明文衡卷十五

　　●钦定四库全书

　　明文衡巻十六

　　（明）程敏政 编

　　○原

　　文原　　宋濓

　　余讳人以文词相命丈夫七尺之躯其所学者独文乎哉虽然予之所谓文者乃尧舜文王孔子之文非流俗之文也学之固宜浦江郑楷楷之弟栢尝从余学已知以道为文因作文原二篇以贻之
　　其上篇曰人文之显始于何时实肇于庖牺之世庖牺仰观俯察画竒偶以象阴阳变而通之生生不穷遂成天地自然之文非惟至道含括无遗而其制器尚象亦非文不能成如垂衣裳而治取诸乾坤上栋下宇而取诸大壮书契之造而取诸夬舟楫牛马之利而取诸涣随杵臼棺椁之制而取诸小过大过重门击柝以取诸豫弧矢之用以取诸睽何莫非灿然之文自是推而行之天衷民彛之叙礼乐刑政之施师旅征伐之法井牧州里之辨动作食息之仪复皆则而象之故凡有关民用及一切弥纶范围之具悉囿乎文非文之外别有其它也然而事为既着无以纪载之则不能以行逺始托诸辞翰以昭其文略举一二言之禹敷土随山刋木奠髙山大川既成功矣然后笔之为禹贡之文周制聘觐燕享馈食昏丧诸礼其升降揖让之节既行之矣然后笔之为仪礼之文孔子居乡党容色言动之间从容中道门人弟子既习见之矣然后笔之为乡党之文其它格言大训亦莫不言必有其实而后文随之初未尝以徒言为也譬犹聆众乐于洞庭之野而后知音声之抑扬缀兆之舒疾也习大射于矍相之圃而后见观者如堵墙序点之扬觯也茍踰度而臆决之终不近也昔者游夏以文学名谓观其会通而酌其损益之宜而已非专指乎辞翰之文也呜呼吾之所谓文者天生之地载之圣人宣之本建则其末治体着则其用彰斯所谓乘阴阳之大化正三纲而齐六纪者也亘宇宙之始终类万物而周八极者也呜呼非知经天纬地之文者恶足以语此
　　其下篇曰为文必在养气气与天地同茍能充之则可配序三灵管摄万彚不然则一介之小夫尔君子所以攻内不攻外图大不圗小也力可以举鼎人之所难也而乌获能之君子不贵之者以其局乎小也智可以搏虎人之所难也而冯妇能之君子不贵之者以其骛乎外也气得其养无所不周无所不极也揽而为文无所不参无所不包也九天之属其髙不可窥八柱之列其厚不可测吾文之量得之魂毁魄渊运行不息基地万荧缠次弗紊吾文之焰得之昆仑玄圃之崇清层城九重之严邃吾文之峻得之南桂北瀚东瀛西溟杳渺而无际函负而不极鱼龙生焉波涛兴焉吾文之深得之雷霆鼔舞之风云翕张之雨露润泽之鬼神恍惚曾莫穷其端倪吾文之变化得之上下之间自色自形羽而飞足而奔潜而泳植而茂若洪若纎若高若卑不可以数计吾文之随物赋形得之呜呼斯文也圣人得之则传之万世为经贤者得之则放诸四海而准辅相天地而不过昭明日月而不忒调燮四时而无愆此岂非文之至者乎天道湮微文气日削骛乎外而不攻其内局乎小而不图其大此无他四瑕八冥九蠧有以累之也何谓四瑕雅郑不分之谓荒本末不比之谓断筋骸不束之谓缓旨趋不超之谓凡是四者贼文之形也何谓八冥讦者将以贼夫诚撱者将以蚀夫圆庸者将以溷夫竒瘠者将以胜夫腴觕者将以乱夫精碎者将以害夫完陋者将以革夫博昧者将以损夫明是八者伤文之膏髓也何谓九蠧滑其真散其神糅其氛徇其私灭其智丽其弊违其天昧其几爽其贞是九者死文之心也有一于此则心受死而文丧矣春葩秋卉之争丽也鸱号林而蛩吟砌也水涌蹄涔而火炫萤尾也衣被土偶而不能视聴也蠛蠓死生于瓮盎不知四海之大六合之广也斯皆不知养气之故也呜呼人能养气则情深而文明气盛而化神当与天地同功也与天地同功而其智卒归之一介小夫不亦可悲哉
　　予既作文原上下篇言虽大而非夸惟智者然后能择焉去古逺矣世之论文者有二曰载道曰纪事纪事之文当本之司马迁班固而载道之文舍六籍吾将焉从虽然六籍者本与根也迁固者枝与叶也此固近代唐子西之论而予之所见则有异于是也六籍之外当以孟子为宗韩子次之欧阳子又次之此则国之通衢无荆榛之塞无蛇虎之祸可以直趋圣贤之大道去此则曲狭僻径耳荦确邪蹊耳胡可行哉予窃怪世之为文者不为不多骋新竒者钩摘隠伏变更庸常甚至不可句读且曰不诘屈聱牙非古文也乐陈腐者一假场屋委靡之文纷纷龎杂不见端绪且曰不浅易清顺非古文也予皆不知其何说大抵为文者欲其辞达而道明耳吾道既明何问其余哉虽然道未易明也惟能知言养气始为得之予复悲世之为文者不知其故颇能操觚遣辞毅然以文章家自居所以益摧落而不自振也今以二三子所学日进于道聊一言之

　　画原

　　史皇与苍颉皆古圣人也苍颉造书史皇制画书与画非异道也其初一致也天地初开万物化生自色自形总总林林莫得而名也虽天地亦不知其所以名也有圣人者出正名万物髙者谓何卑者谓何动者谓何植者谓何然后可得而知之也于是上而日月风霆雨露霜雪之形下而河海山岳草木鸟兽之着中而人事离合物理盈虚之分神而变之化而宜之固已达民用而尽物情然而非书则无纪载非画则无彰施斯二者其亦殊途而同归乎吾故曰书与画非异道也其初一致也且书以代结绳功信伟矣至于辨章服之有制画衣冠以示警饬车辂之等威表旟旐之后先所以弥纶其治具匡赞其政原者又乌可以废之哉画绘之事统于冬官而春官外史专掌书令其意可见矣况六书首之以象形象形乃绘事之权舆形不能尽象而后谐之以声声不能尽谐而后会之以意意不能以尽会而后指之以事事不能以尽指而后转注假借之法兴焉书者所以济画之不足者也使画可尽则无事乎书矣吾故曰书与画非异道也其初一致也古之善绘者或画诗或图孝经或貌尔雅或像论语暨春秋或着易象皆附经而行犹未失其初也下逮汉魏晋梁之间讲学之有图问礼之有图烈女仁智之有图致使图史并传助名教而翼羣伦亦有可观者焉世道日降人心寖不古若往往溺志于车马士女之华怡神于花鸟虫鱼之丽游情于山林水石之幽而古之意益衰矣是故顾陆以来是一变也阎吴之后又一变也至于关李范三家者出又一变也譬之学书者古籀篆隶之茫昧而唯俗书之姿媚者是耽是玩岂其初意之使然哉虽然非有卓然拔俗之姿亦未易言此也南徐徐君景旸工书史善吟古今诗信为才大夫也旁通绘事有士韵而无俗姿一时贤公卿皆与之游名称藉甚有荐于朝者景旸以母老不仕予尤爱景旸者于其别去故作画原以赠焉呜呼易有之圣人有以见天下之赜而拟诸形容象其物宜是故谓之象然象之事又有包乎阴阳之妙理者诚可谓至重矣景旸其亦知所重乎哉

　　原谏　　王祎

　　人君之职莫急于纳谏人臣之职莫先于进諌纳谏难矣而进谏为尤难进谏之道有二曰讽谏曰直谏讽諌固难而直谏又难也是故引义托物从容开譬不动声色而其说已行悟主意于片言置君德于无过者讽谏之谓也危言切论衔鲠骨批逆鳞正色而不阿犯颜而不忌必究其说乃已虽杀身而不顾者直谏之谓也礼上讽谏而下直谏岂不以谓讽谏以悟主将君臣两全其美名直谏以匡君则君或至于遂非臣或至于蹈祸是君蒙拒谏之恶而臣获尽忠之害也故曰人君之纳谏为难而人臣之进谏尤难进谏之道讽谏固难而直谏又难也虽然为人臣而事明君讽谏直谏盖无施不可不足为难也茍事暗主而用直谏则鲜有不及其身而况于讽谏其将若之何于是二者之谏均为难矣呜呼唐虞三代逺矣近而论之汉唐之世号能纳谏者莫文帝太宗为盛矣文帝寛仁尽下羣臣虽切谏常假借纳用之若冯唐之论颇牧张释之之论啬夫所谓讽谏也及贾谊论时事则流涕痛哭袁盎引却慎夫人坐指人彘为说所谓直谏也而文帝皆容受之太宗英明能断从谏如流导臣下而使之言如魏征之言昭陵王珪之论庐江所谓讽谏也及征疏十渐极陈时政得失祖孝孙谓陛下负臣臣不负陛下所谓直谏也而太宗靡不优纳焉是则以直谏讽谏施之贤君固无乎不可也若夫萧望之张猛京房言石显于元帝王章言王鳯于成帝王嘉郑崇言董贤于哀帝李膺陈蕃范滂之徒言阉宦于灵帝长孙无忌禇遂良上官仪言武氏于高宗张柬之辈言韦氏于中宗孟昭图言田令孜于僖宗然皆不免于杀身是事暗君固无事于讽谏而因直谏以陷祸亦理之所必至矣呜呼知无不谏而谏之以直者人臣之分也伤于直而蹈祸不测使其君蒙拒谏之恶而已获尽忠之害者非人臣之得已也自古无道之君其过行非一端也而莫甚于拒谏言而杀谏臣拒一谏言杀一谏臣其事若未害也而家国之败亡辄不旋踵殆如烛照而龟卜不亦深可戒哉和阳王先生夙有大志负气节而敢言者也今擢居谏诤之职士大夫咸曰先生遇明主讽谏直谏将无施而不可矣金华王祎辱与先生游因原夫谏之所为难者为文以赠之呜呼言其所为难则其所以不难者固有望于先生也夫

　　原治　　梁寅

　　昔之君临天下而名以时异者曰皇帝王霸皇之世制作之未有无为而民化者也帝之世昉有制作而民犹易于化者也王之世制作之大备化天下而曲尽其道者也霸之世任情制作以知术而驭天下者也君子之论治者曰帝世不可及矣三代之治后世决可复不法三代以为治者皆茍道也呜呼斯言者诚不易之论也自成周而下主与臣之论王霸者纷纷然而异或曰宜遵王或曰宜从霸或曰宜杂用王霸遵于王其图之也顺而易其为效也大而乆从于霸其图之也逆而难其为效也小而近在人主所尚何如尔若曰杂用王霸王何可以杂杂即霸而已矣夫帝之不可及而王可及何也风气之益殊犹时之春而为夏夏而为秋秋而为冬也人心之滋伪犹蓬茨之居易而为断砻丹雘也朴浑之器易而为雕镂金玉也圣哲之君不常出犹山之为童而木之百寻十围者罕见也土之壤变而榖之一茎九穗者稀有也此帝世之所以不可及也若三代之君其以战攻而创业与后世同也赖左右匡赞之臣与后世同也孜孜于礼乐刑政之施与后世同也继嗣之君或贤或不贤其不贤者得人以辅之则治不得人则乱且亡与后世同也其异于后世者彼兴王之君佐命之臣所好所趋理之公也所恶所背欲之私也王与霸之判如金之异于锡玉之异于石然王道可以学而至学而至则治亦可及矣若曰杂于霸则理欲之辨即邪正之辨也悖于理则流于欲矣戾于正则归于邪矣或曰遵于王而业不就治不遂者若之何曰王道之当务如饥之于粱肉食之则其腹必充其体必肥彼食而不充不肥者抱疾之人尔舍粱肉之美而谓他物可充且肥者口之爽而失其味之正者尔彼图王而不成非王之不可图图之而失其道者也故行仁义而败者徐偃也用周官之法而亡者王莽也慕古车战之法而丧师者房管也因周官之说而行新法以乱天下者王安石也其若是者由泥古之迹非古之道也使徐偃而守侯度何以败王莽而徇臣义何以亡房管而出师以律何以凶王安石而用正不用邪何以乱故人之疾而癯非粱肉之害之也治之慕古而乱且亡非王道之误之也或曰后世亦有用霸而治且乆者汉唐是也曰汉之乆以风俗之近古而又多贤明之主也唐之乆以太宗安民功大而治法之备也若其治之不及三代则亦霸之敝尔然则必王道之用刑无藉于严乎兵无藉于强乎曰王者之刑非不欲严也其有所严也则亦有所寛也寛也者仁之施也严也者义之断也王者之兵非不欲强也其时而强也则亦时而弱也弱也者仁之术也强也者义之形也刑之以仁为寛以义为严故梁武之慈悲不杀非仁之寛也汉武之峻法密网非义之严也兵之以仁为弱以义为强故宋高宗之乞和金人非仁之弱也隋炀之逺征高丽非义之强也且世主之敝刑或误于申韩兵或局于孙吴申韩之刑以惨礉为严孙吴之兵以变诈为强是皆戾于仁义者为人臣者若之何以是而进之其君也善乎孟轲氏之言曰行仁政而王莫之能御也又曰仁者无敌君子有不战战必胜矣呜呼稽之六经折之孔子以论天下之治莫如孟轲氏而或乃以为迂则凡学孔子者孰非迂也王道者必若何而无敝乎曰本之以二南之化辅之以周官之法君相修于上百职勤于下因乎时之宜顺乎民之心公以灭其私实以称其名其于复三代之治犹乗轻车趋夷途其至于所至也亦宜矣

　　原命一首赠杨文忠别　　王叔英

　　人之生或贵或贱或富或贫或寿或夭其贵之等则有为公为侯为卿大夫为士者焉其贱之等则有为农为工为商贾为奴隶者焉其富之等则有百金千金万金以至于货利无算者焉其贫之等则有无一岁之蓄一月之蓄一朝之蓄者焉其寿之等则有五六十年七八十年九十百年者焉其夭之等则有四三十年二一十年与不满十年及一岁者焉是其故何哉盖有命焉非人之所能为也命者何人受天地之气以生者也夫贵者得乎气之崇高者也贱者得乎气之卑下者也富者得乎气之丰润者也贫者得乎气之枯瘠者也寿者得乎气之悠长者也夭者得乎气之短速者也其间又有等级之不齐者随其所得之气有多寡也是故贵者不可使之贱贫者不可使之富寿者不可夺之夭固有始出奴隶而终受侯封生饫粱肉而没无饭含出入锋刃而老死衾帷者岂其智力所能及哉故孔子称死生有命富贵在天至论富则曰富若可求虽执鞭之役吾亦为之由是观之岂非命欤古之君子知其然是故为其分之当为而不以利害死生易其节不失其心无愧于人不求福而福在其中故其生则无愧于为人而身有余荣没则无愧于为神而子孙蒙其福后之君子其明乎此者盖鲜矣是故于其分之当为者漫不知省而于利害死生之际则巧为趋避无所不骋其私徒违其心而伤于物终亦必及其身而后已故其生有余耻而没有余殃甚可叹也余尝与友人杨文忠论而悲之文忠始由县学生升太学上舍尝入试文渊阁其文冠多士及出为永福丞以亷能有声誉复还乡里囊橐萧然居忧三载力耕以自给未尝妄求于人岂非可谓知命君子欤今其服阕往觐京师将复有职任之寄余欲其无变于初志益务其当为也故以所尝为议论之言作原命一篇以赠其行亦因以自勖焉洪武二十有二年九月乙巳着

　　明文衡巻十六

　　●钦定四库全书

　　明文衡巻十七

　　（明）程敏政 编

　　○箴　铭

　　磨兠坚箴　　宋濂

　　昔李侍郎敦立尝掲磨兠坚三字于坐隅磨兠坚者古之慎言人也其善于自防者哉为着箴曰
　　磨兠坚慎勿言口为祸门昔人之云磨兠坚人各有心山髙海深磨兠坚髙不知极深不可测磨兠坚言出诸口祸随其后磨兠坚钟鼓之声因扣而鸣磨兠坚不扣而鸣必骇众聴磨兠坚唯口之则守之以黙守之以黙是曰玄德磨兠坚磨兠坚慎勿言

　　续丹扆箴　　王祎

　　官箴王阙古之谊也唐李卫公献丹扆六箴于其君立意措辞分章指事忠爱之道蔼然可观其殆有所讽刺而救君于失得箴谏之谊者矣然其言之犹乏剀切君子病焉祎不自揆因掇卫公之余旨取夫善可为训恶可为戒而人臣所难言者极言之作续丹扆六箴
　　天运不息昏昕有恒有恒伊何宵终则明人君体天夙兴在廷宵向终矣君胡不兴宵终不明天运乃愆宵终不兴君斯违天佩玉晏鸣荒淫用宣鸡鸣而起大舜称贤（右宵衣箴）
　　维衮与冕君服堂堂以朝以祭视瞻所宗玉衣示侈商祚以亡估服称妖汉室乃倾一服之华若未过靡孰知祸殃鲜不职此皇王所戒不物不轨三服罢官着美惇史（右正服箴）
　　为天下君职在养民匪以天下徒奉一人取民有制壤奠式陈贡献无艺丧乱之因淫声冶色使君聋瞽竒物异品竟亦何补却蛤焚裘为事非巨俭德着闻齐风尧禹（右罢献箴）
　　臣言劘君如批逆鳞大诛小斥何益于臣臣岂求益凡以益君君弗臣聴匪愚则昏从若转圜是谓能改一事十谏庶无后悔圣维尧舜刍荛犹采拒谏遂非不败奚待（右纳诲箴）
　　人心不同有如其面面则易知心实难见心之奸邪阴运潜变审之察之贵在能断秦斯岂讦唐杞非谀欺君误国面是心殊此而弗辨家国沦胥知人则哲钦哉圣谟（右辨邪箴）
　　春秋谨始大易知几思患预防必防其微莽卒簒汉貂终危齐惟微弗防遂至噬脐不观坚氷其初履霜滔天之水实由滥觞恶过无小虽小勿将积之乆矣社覆宗亡（右防微箴）

　　官箴上　　刘基

　　维天生民■〈亻蠡〉■〈亻蠡〉蚩蚩有欲罔制乃豹乃螭爰立之君载作之师式养式教毋汩秉彛嗟尔司牧代君抚绥君禄我食君令我施邦本弗固庶事咸隳受寄匪輶敢不肃祗治民奚先字之以慈有顽弗迪警之以威振惰奬勤拯艰息疲疾病颠连我扶我持禁暴戢奸损赢益亏如农植苗蚤夜孜孜涝疏旱溉无容稗秕如良执舆顺以导之无俾旋泞强策以驰慈匪予爱帝命溥时威匪予憎国有恒规弱不可陵愚不可欺刚不可畏媚不可随无取我便置人于危无避我谤见义不为天鉴孔昭民各有思惠之斯怀推之乃离誉不可骄器恶满欹谤不可怒退省吾私人有恒言视民如儿无反厥好以暴予知是用作箴敢告执羁

　　官箴中

　　在昔隆古分封国都付之以民俾养勿瘏上下恊心各保乃区明庶考绩昭哉范模秦废圣制代德以狙刀笔之权始归吏胥弄法舞文聋痴瞽愚流波至今一任簿书行立公庭如鴈如鳬我欲是求我利是趋摩揣官情以逞觊觎官惟好货我甘以苴官惟好名我逢以谀官惟畏嫌我疑以污官惟好惰我淫以娱官惟好猜惑以多途官惟好威道以掊■〈扌虚〉语黙有为俯仰有须觇容察辞助忿乘愉法度盈口奸邪满躯蛊智迷昧欺庸陷迂俾奸作恶以紫为朱未获官心妪妪儒儒亦既获止如登天衢傲兀民士凭凌里闾恶积祸来官与之俱人有恒言遇吏如奴坚防固堤犹恐或窬矧曰聴之百姓何辜是用作箴敢告仆夫

　　官箴下

　　无谓余明人莫能昧离娄善察不识其背无谓予能人莫敢欺校人烹鱼子产弗知立事惟公烛诈惟诚小节勿固小慧勿行无矜我亷守所当为无沽我名以生众疑何以简讼决之使通何以弭贪慎检乃躬去谗斥佞逺吏近民待人以寛律已以勤无咎人弗信忱至斯孚无患人不闻惟德不孤德以进善威以挫奸德不可偏威不可烦无谓彼富我必极之无谓彼贫我必直之持心如衡以理为平无为避嫌以纵无情人有恒言为臣不易是用作箴敢告有位

　　吾友会稽楼文渊常持诚敬谦谨四字诚敬所以存乎心谦谨所以施之事也因作箴以贻之　　贝琼

　　昔熊渠子夜行道逢伏虎引弓射之没镞饮羽金石之坚惟诚可通矧乎有知何逺弗从故事神则必假治人则必化嗟时益偷毎设机而尚诈是知治心之要在乎不欺茍内外如一吾又何为（右诚箴）
　　知伯五贤实祸之基蓝台一会戏康子而侮段规卒为韩魏禽遂贻千载之讥是以古人必敬为主茍忽乎秋毫所丧奚补亦有冀缺夫妇如宾遂举于陇畆以佐晋君得失之微荣辱之大一出一入勉哉无懈（右敬箴）
　　凌人者恒为人尤下人者恒寡吾仇故善有不可争劳有不可伐处于朝则国和处于室则家悦噫盈必招损惟卑益尊大易之言守而勿谖（右谦箴）
　　陟彼太行羊肠九折防其衔辔遵其轨辙既及乎坦途乃骋而驰车偾马惊吾伤亦宜呜呼祸恒伏于至微必致谨其所事匪险之为虞无虞吾焉可恃爰作斯箴永为人规式戒其怠长乐公是师（右谨箴）

　　家人箴（十五首）　　方希古

　　论治者常大天下而小一家然政行乎天下者世未尝乏而教洽乎家人者自昔以为难岂小者固难而大者反易哉盖骨肉之间恩胜而礼不行势近而法莫举自非有德而躬化发言制行有以信服乎人则其难诚有甚于治民者是以圣人之道必察乎物理诚其念虑以正其心然后推之修身身既修矣然后推之齐家家既可齐而不优于为国与天下者无有也故家人者君子之所尽心而治天下之凖也安可忽哉余病乎德无以刑乎家然念古之人自修有箴戒之义因为箴以攻已缺且与有志者共勉焉
　　正伦
　　人有常伦而汝不循斯为匪人天使之然而汝舍旃斯为悖天天乎汝弃人乎汝异曷不思邪天以汝为人而忍自絶为禽兽之归邪
　　重祀
　　身乌乎生祖考之遗汝哺汝歠祖考之资此而可忘孰不可为尚严享祀式敬且时
　　谨礼
　　纵肆怠忽人喜其佚孰知佚者祸所自出率礼无愆人苦其难孰知难者所以为安嗟时之人惟佚之务尊卑无节上下失度谓礼为伪谓敬不足行悖理越伦卒取祸刑逊让之性天实锡汝汝手汝足能俯兴拜跪曷为自贼恣傲不恭人或不汝诛天宁汝容彼有国与民无礼犹败矧予眇微奚时弗戒由道在已岂诚难邪敬兹天秩以保室家
　　务学
　　无学之人谓学为可后茍为不学流为禽兽吾之所受上帝之衷学以明之与天地通尧舜之仁颜孟之智圣贤盛德学焉则至夫学可以为圣贤侔天地而不学不免与禽兽同归乌可不择所之乎噫
　　笃行
　　位不若人愧耻以求行不合道恬不加修汝德之凉侥幸髙位秪为贱辱畴汝之贵孝弟乎家义让乎乡使汝无位谁不汝臧古人之学修己而己未至圣贤终身不止是以其道硕大光明化行邦国万世作程汝曷弗效易自满足无以过人人宁汝服及今尚少不勇于为迨其将老虽悔何追
　　自省
　　言恒患不能信行恒患不能善学恒患不能正虑恒患不能逺改过患不能勇临事患不能辨制义患乎巽懦御人患乎刚褊汝之所患岂特此耶夫焉可以不勉
　　絶私
　　厚已薄人固为自私厚人薄已亦匪其宜大公之道物我同视循道而行安有彼此亲而宜恶爱之为偏疎而有善我何恶焉爱恶无他一裁以义加以丝毫则为人伪天之恒理各有当然孰能无私忘已顺天
　　崇畏
　　有所畏者其家必齐无所畏者必怠而睽严厥父兄相率以听小大祗肃靡敢骄横于道为顺顺足致和始若难能其美实多人各自贤纵私殖利不一其心祸败立至君子崇畏畏心畏天畏已有过畏人之言所畏者多故卒安肆小人不然终履忧畏汝今奚择以保其身无谓无伤陷于小人
　　惩忿
　　人言相忤遽愠以怒汝之怒人彼宁不恶恶能兴祸怒实招之当忿之发宜忍以思彼言诚当虽忤为益忤我何伤适见其直言而不当乃彼之狂狂而能容我道之光君子之怒审乎义理不深责人以厚处已故无怨恶身名不隳轻忿易忤小人之为人之所慕实在君子考其所由君子鲜矣言出乎汝乌可自为以道制欲毋纵汝私
　　戒惰
　　惟古之人既为圣贤犹不敢息嗟今之人安于卑陋自以为德舒舒其学肆肆其行日月迈矣将何成名昔有未至人闵汝少壮不自强忽其既耄呜呼进乎止乎天实望汝云何而忍无闻以没齿乎
　　审聴
　　聴言之法平心易气既究其详当察其意善也吾从否也舍之勿轻于信勿逆于疑近习小夫闺合嬖女为谗为佞类不足取不幸聴之为患实深宜力拒絶杜其邪心世之昬庸多惑乎此人告以善反谓非是家国之亡匪天伊人尚审尔聴以正厥身
　　谨习
　　引卑趋髙岁月劬劳习乎污下不日而化惟重惟黙守身之则惟诈惟佻致患之招嗟嗟小人以患为美侧媚倾邪矫饰诞诡告以礼义谓人已欺安于不善莫觉其非彼之不善为徒孔多惧其化汝不慎如何
　　择术
　　古之为家者汲汲于礼义礼义可求而得守之无不利也今之为家者汲汲于财利财利求未必得而有之不足恃也舍可得而不求求其不足恃者而以不得为忧咄嗟乎若人吾于汝也奚尤
　　虑逺
　　无先已私而后天下之虑无重外物而忘天爵之贵无以耳目之娱而为心腹之蠧无茍一时之安而招终身之累难保而易纵者情也难完而易毁者名也贫贱而不可无者节之贞也富贵而不可有者意气之盈也
　　慎言
　　义所当出黙也为失非所宜言言也为愆愆失奚自不学所致二者孰得宁过于黙圣于乡党言若不能作法万年世守为经多言违道适贻身害不忍须臾为祸为败莫大之恶一语可成小忿弗思罪如丘陵造怨兴戎招尤速咎孰为之端鲜不自口是以吉人必寡其辞捷给便佞鄙夫之为汝今欲言先质乎理于理或乖慎勿启齿当言则发无纵诞诡匪善曷陈匪义曷谋善言取辱则非汝羞

　　却兼味箴　　王绅

　　昔范文正公至晚必思平日所为事与所奉者直则瞑目鼾睡或有不及必竟夕踧踖不宁其自持之功若此故能成其德业心切慕之而未能效也且虑岁月迅迈志气无成而悔尤日益以至故凡于食顷遇兼味务峻却之此虽非古人之所用心亦庶乎节忍之一端因箴以自警
　　人身之奉惟适于中侈约得宜何俭何丰万钱下筯三韭自给于已无禆于道无益行或不臧与物无异取物以奉是食其类宜受其养矫情饰愆弃礼弗居是曰逆天我心思之彼此交媿志业未就奚补于世念兹遗体弗养或伤养而失中天必我殃故凡食顷却其兼味以节吾欲以安吾义且惧志懈厥德不凝庸述斯箴以为心铭

　　○铭

　　苍云轩铭（有序）　　宋濓

　　世皆称严子陵不屈光武以为髙士之问学固求所以行之耳茍得贤君事之而行所志君子之所乐也况光武素知子陵哉子陵之不以隠为髙也审矣其隠盖有所为尔人之志意材量明者能烛之于事为之先子陵光武少相友善使光武能任人可为尽力子陵何所苦而不出既出而决去哉盖光武察察自用其后宰辅多不以礼退子陵预知其如此故决然避去而不疑以全故旧之义此子陵所以为髙也茍徒以隠为髙孰不可为子陵哉子陵裔孙居余姚者曰宗道取范文正公祠堂记苍云语名轩余恐其昧乎出处之义也告之故系以铭铭曰
　　维士为学志大行于时孰肯乐隠屈而弗为卓哉子陵识时之几几不可以出甘耕钓以嬉此为百世之师茍时可行而饰隠以欺是弃其天而失时宜嗟吾子陵志岂在斯尔宜则之勿执固以违视时推移如云在山何滞敛与施或不盈握或雨四垂庶乎于道之归

　　五轮沙漏铭

　　沙漏之制贮细沙于池而注于斗凡运五轮焉其初轮轴长二尺有三寸围寸有五分衡奠之轴端有轮轮围尺有二寸八分上环十六斗斗广八分深如之轴杪傅六齿沙倾斗运其齿钩二轮旋之二轮之轴长尺围如初从奠之轮之围尺有五寸轮齿三十六轴杪亦傅六齿钩三轮旋之三轮之围轴若齿与二轮同其如初轴杪亦傅六齿钩四轮旋之四轮如三轮唯奠与二轮同轮杪亦傅六齿钩中轮旋之中轮如四轮余轮侧旋中轮独平旋轴崇尺有六寸其杪不设齿挺然上出贯于测景盘盘列十二时分刻盈百斵木为日形承以云丽于轴中五轮犬牙相入次第运益迟中轮日行盘一周云脚至处则知为何时何刻也余轮各有楹附度中轮则否轮与沙池皆藏几腹盘露几面旁刻黄衣童子二一击鼓一鸣钲亦运衍沙使之沙之进退则日一视焉此其大略也初滦阳水善氷虽爨鼎沃汤不能为漏新安詹君希元乃抽其精思以沙代之漏成人以为古未尝闻较之郭守敬七宝灯漏钟鼔应时而自鸣者殆将无媿乎浦阳郑君永与希元游京师因知其详归而制之请余铭铭曰
　　挈壶建漏测以水用沙易之自詹始水泽腹坚沙弗止一日一周与天似郑君继之制益美请惜分阴视斯晷

　　婺溪石研铭

　　歙之有硏自唐开元中叶砺始砺猎师也因逐兽发之后为南唐元宗所赏爱名遂与端石齐其地在长城里之龙尾山山一名罗纹其下乃芙蓉溪研溪产者号为尤良濓尝获其一腹有刻文云李少微造少微元宗时砚官也制作絶工致可寳已铭曰
　　外虽黑内则白马生角兮性乃易

　　三竒石后铭（有序）
　　三竒石后铭为吴士朱孟辨作孟辨获石聚寳山间制为山玄肤玉芝朶断云角三名其友王蒙先生图而铭之铭邃甚至不容继孟辨强余述之信乎珠玉在侧觉我形秽也其词曰
　　山玄肤割紫蕤星霣魄石抱腴苍水使者佩失琚山鬼环守目睢盱内藏一升白龙酥餐之凌霄蹑双鳬奋迅八极游清都山玄肤玉为徒　玉芝朶自天堕晕翠霞裁猗傩煅以九阳真澒火有声泓噌玉之瑳不学三秀脆而伙韩终欲攓意仍叵青鸟传信以需我玉芝朶青嫷嫷　断云角鬼斧琢秀棱棱文斮斮霓旌难攀泝寥廓手折祥氛■〈广外勤内〉一握尚带蛟龙气旁魄神母变幻资槖钥上冲牛斗香如濯断云角镇书幄

　　怡颜斋铭　　胡翰

　　衢之超化寺昔紫阳朱子东莱吕子尝寓焉寺故有云山阁有怡颜亭兵兴以来悉废为郡城漫不复识矣惟朱子所书亭扁石刻余于祝仲文家见之仲文有吏能退居委巷诵习犹诸生也遂名其斋曰怡颜以余尝事二子之学来征言乃为之铭曰
　　万物芸芸孰怡尔颜人之感忽日寻乎前茍物于物与物俱迁不物于物宅心孔渊内欲不萌外不能干以一观万参彼两间流峙动静匪山则川飞跃下上匪鱼则鸢春木既荣冬卉亦妍化育流行精頥具宣干确坤隤形附象悬凡厥有生靡不可观皆吾之与靡不可欢惟不梏于私乃乐其天

　　汉榱题研铭

　　有汉榱题其篆曰长乐未央髙帝时陶旊物也僧用中作砚金华胡翰铭曰
　　天垂范地合质圜覆九重遗者一于以用之懿文德汉鼎可移兹不泐

明文衡巻十七


《四库全书　明文衡》　（018～034）/一百卷　（明）程敏政 撰

　　●钦定四库全书

　　明文衡巻十八

　　（明）程敏政 编

　　○铭

　　玉兔泉铭（并序）　　刘基

　　自古有以势轧天下箝人口使和已者鲜不由细微以及大此奸人之素能也故髙之马莽之祥瑞惟其言而莫之违然后大诈行而大欲得矣秦桧之事宋髙宗也以岳将军之武之忠且排构之杀其身以及其子反以为功而宋之君臣莫不从其指则亦何求而不得哉玉兔之泉以清美为建业城中第一岂昔显而今湮者桧实知之耶或有善察土脉工穿井之术者密以语桧而神之以白兔耶则皆不可知也夫桧之罔民设诈岂下于髙莽哉白兔之是非无关天下之大事是故贤人君子忽之而莫与较于是乎鄙夫谄子遂探其意而夸之以为佞是盖不足辩也金华张孟兼悯泉之芳洁为奸人所污而铭以雪其寃爱物之良心也予亦悲之为之作后玉兔泉铭铭曰
　　呜呼泉乎夫何辜为桧所污世无吴隠之孰昭其诬呜呼泉乎尼父大圣犹言其主瘠环与痈疽白兔之传夫何伤于尔欤桧死为蛆泉洁自如我作铭诗众惑斯祛呜呼泉乎终古弗渝

　　奎上人耘杖铭

　　奎上人得古藤以为杖而置锄焉将以两其用也名之曰耘杖而刘基为之铭曰
　　罾可以取鱼而不可以絷鴽带可以系襦而不可以贯珠孰眇其癯而多乃需既予老是扶又薉莽之除畀康勿趄以弗迷厥涂杖乎杖乎歳月逝夫子也予俱

　　器物铭（并序）　　王祎

　　古之君子于凡御服之物日用所接者皆着铭焉名其器而因之以自警则进德修业之功无乎弗在矣大学所载汤之盘铭大戴记及金匮阴谋所载武王器械诸铭是也余因窃取古义即凡器物各为之铭非敢贻于博雅之君子盖庶几动作之间私致其警焉尔合之得（五十首今録二十首）
　　冠铭
　　尔形之端故居吾元吾德茍或愆曷居人之先
　　佩铭
　　动中规矩鸣中律吕庶其为予辅
　　履铭
　　义之趋信之践毋蹈非毋临险
　　枕铭
　　体木而圆于以警吾昏体石而方于以安吾常
　　席铭
　　我身之逸兮藉尔以为偃也我心之直兮匪尔之可巻也
　　衾铭
　　举而施之庇乎一体茍能推之覆帱乎遐迩
　　帐铭
　　起处毋溷乎而亵不可徇乎而隠显公顺乎而独不可慎乎而
　　笥铭
　　非义勿纳非礼勿发
　　椸铭
　　布帛大素其尚亲附也锦绣■■如之何弗拒也
　　鼎铭
　　铉有金玉享受福矣或折尔足覆公餗矣
　　镜铭
　　貎之妍丑尔则辨其外心之淑慝尔曷鉴其内
　　栉铭
　　髪之乱也可以理之政之棼也曷以治之
　　尺铭
　　百分之积乃成乎尺尺而复累吾不知其止学之为功固如是
　　印铭
　　质金相文玉章德之臧名乃长
　　觚铭
　　以此书文常思明以此书事常思平以此书狱常思生以此书财常思轻
　　琴铭
　　情性之正以防其淫造化之妙以钩其深呜呼圣人吾不得而见之矣欲知舜文王周公孔子者微乎斯音曷以得其心
　　匮铭
　　虚其中厥有容维能容乆则充
　　榻铭
　　坐如尸敬以持有弗庄者人所非
　　屏铭
　　心不可蔽可蔽者目天不可蔽可蔽者人
　　剑铭
　　水斩蛟鳄陆剸象犀盍少忍之以全物躯

　　理斋铭　　朱升

　　理者天理之谓也两间之物象凡其自然生成者莫不各有文理在焉交互者谓之文条达者谓之理理之致者莫如玉故理之为字从玉而里声易曰仰以观于天文俯以察于地理星之经纬日月道之出入凡在天者莫非交互之文川牝山牡三条两戒凡在地者莫非条达之理理致者莫如玉制字者既从玉以为理之字矣玉之外物理之致者又莫如木果之栗者故称玉者曰温润而栗然书曰寛而栗记曰温而理寛也温也宜若为浑然者故继之曰栗曰理以足其义知此则知理之字本义矣然则古先民之谓理皆即物而指其条达者以示人如所谓文理密察足以有别所谓依乎天理批大郄导大窽者非超乎物而言也自吾夫子之赞易也有曰穷理尽性以至于命而后之言性理者宗焉夷考夫子之言而求其旨盖以为理出于性性原于命圣人作易其蓍数卦爻之用由浑然而疏通之则和顺于道德而理于义由粲然者而本原之则穷理尽性以至于命所谓理者未尝以为在性之前者也程子之言性曰性即理也朱子以性之仁为爱之理义为宜之理礼智为恭别之理夫爱也宜也恭也别也四者因用而后见而其本则出于性譬诸草木其枝柯不一也循而视其理则皆出于其根是故善言性者因其爱宜恭别之用不同而穷其理之本诸中者则泝流而源见其派焉而不混也于是因其用之爱而穷其理之本乎性者则谓仁因其用之宜而穷其理之本乎性者则谓之义是仁义礼智信者因爱宜恭别之理而立名者也以朱子爱宜恭别之理之训而读程子性即理也之言则庶乎其可通矣理云理云浑沦涣漫之云乎哉吾宗有仲兄者淮海之英也名珍而字理且以理名其斋是得字义之本非常情常辞也谨述字义为之斋铭以为理也者不在于字亦不在于斋而在于心也铭曰
　　元化黙运流行不巳物象肖之浑然之中有文有理理者条达亘乎终始有疏有密有曲有直而无交叕物理惟玉其致无比理之为字所以从玉谐声以里穷理尽性说卦有言以理言性有条不紊惟程朱子万物之理皆备于已弥纶参赞民生日用咸有统纪原始要终明彼取此应事接物行其所知举而措耳猗欤吾宗天资玉美既珍其名理以为字斋颜亦尔人见吾宗温然佳士服其夷旷挹其和萃仰其仪轨未必知其学优而仕事至物来彻上彻下条理如是我作铭诗其直如矢稽首斋名洗心圣言秋月寒水

　　菜薖六器铭　　唐肃

　　余子治圃越城南屋其中曰菜薖榘轩先生既铭之唐肃复铭其器六以余子之治圃也其蓺菜也必以锄铭其锄曰垦而植本斯立培而垕蘖斯茂衡深浅毋尔茍既蓺矣其灌之也必以瓮铭其瓮曰泉之容伊徳之充泉之吐伊泽之溥其繘勿羸其挈勿隳勿事乎桔槔之机既灌矣而草害焉薅之必以刃铭其刃曰恶草之滋资女以翦夷弗翦而夷则茅塞其蹊草去矣菜丰矣采之必以筐铭其筐曰掇其美毋以下体敛其实勿满而溢虚而受之乃其徳左之右之慎尔执采而得之芼之必以釡荐之必以盘铭其釡曰溉于斯烹于斯我有旨畜甘如饴彼鼎食者殆而铭其盘曰脂弗我污兮膻弗我慕兮惟味道之助兮铭已余子曰噫子善铭我器切于物奥于理其足为吾儆乎请书之菜薖以继榘轩之作于是乎书

　　罗经铭　　王景

　　罗经指南车之辙也其法以磁针定其子午子午正而二十四位皆正噫化机若是之可握欤为之铭曰
　　混而茫规洪龎奠玄黄天昆仑廓八握孰用宣我无为司南离学坤维役万灵斡曜星为民正大化元圣治原翼蝉联忒其恒冯翼懵杳冥冥法其施乱是厘静应之唯其然握坤干于万年

　　石磬铭（并序）　　胡俨

　　余在云间友人王以东遗余石磬色黝而质坚形制曲折皆出自然非人力所为左长于右右不及左者寸余云其父尝得之泗州合磬山中叩之其声泠然以管谐声律中姑洗角每清夜鼓琴之余时以小角椎戛击音韵清逺俨若神明之临燕休之际其亦存诚之一助也乃为之铭
　　曰泗濵之山孕玄璞曲折自然匪砻琢审音谐律姑洗角圣云逺兮襄不作遗音泠泠度寥廓

　　忠孝堂铭　　王直

　　国家之兴必有豪杰卓越之才达乎忠孝之大节者以翼昌运纉世功然后能享髙爵重禄以传于子孙而延之乆逺若太师英国张公其人也公之尊府河间忠武王昔事太宗皇帝于潜邸掌护卫兵其姿度雄爽知畧超迈而武勇絶人最为上所亲任及靖难兵起上每授以成算战胜攻取无难者诸将皆敬让之时公亦提兵从王王尝语公曰吾受上恩思辅成大业以报殊遇尔当戮力一心庶几如吾志古人以事君不忠莅官不敬战陈无勇为非孝尔能尽忠乃所以为孝也公顿首受教奬率所部摧锋陷阵所向有功未几王薨太宗皇帝素竒公召而慰勉之俾以其兵自效曰尔毋忘尔父之志公感上之德与先王之教益自奋励卒成大勲凡上有所命南征北伐无不尽其心竒畧伟绩载之信史功名冨贵无出其右者迨事四圣小心寅畏前后四十年如一日公既受显爵位师臣王亦膺隆命配享太庙此忠孝之报也暨修先朝实録公再为监修今上皇帝缉熙圣学公实知经筵事敬恭朝夕从容进退凛乎儒者气象尝谓直曰先王以忠孝为训吾既奉以周旋不敢失坠虽幸而有立然今老矣惟列圣之大德不敢忘于心而亦敢忘先王之旧训乎因揭以名堂将终勉之且使吾子孙登斯堂者亦思所以继吾志日夜勉焉尽心于其职庶无负于国而亦不辱其先子宜为我铭直闻之忠孝臣子之大节天理之当然也诚能尽其道则必享福禄之荣而子孙保之昔者召穆公能嗣其祖康公之业有功于周宣王锡之圭瓉秬鬯以祀其先祖又锡之山川土田以传其子孙诗人歌之至今诵焉公嗣先王勲烈着于国家显荣褒大实有累朝之锡命诚无让于穆公而尤惓惓以忠孝自勉且以勉其后之人国有亿万年之庆张氏之福亦岂有穷哉乃为之铭曰
　　天生斯民赋厥衷为子必孝为臣忠惟师英公德兼崇卓立宛有前贤风桓桓先王才且雄捧日直上扶桑东奄然驭气超鸿蒙祗率遗训缵武功披云卷雾开晦蒙九霄奋跃攀飞龙宣威蛮貊靡不通明明列圣眷遇隆仁渐义洽恩丰彤纪勲旗常铭鼎钟王亦显祀升閟宫周家召虎庶其同孜孜夙夜怀谦冲掲以铭堂图始终勖尔后嗣蹑令踪事君奉先益致恭国家万年福无穷

　　钟铭

　　钟之作官府以谨朝夕浮屠老子之宫以严祀而近世富室多置焉何居予既作祠堂以祀祖考诸子取严奉之意亦请置钟予则兼取谨朝夕之义欲以警昏惰故弗拒因推祖考示教子孙之心而为铭曰
　　有钟在县声闻于天祠事则甚虔然惟德是先进修之功夙夜当惓惓若沈酣曲糵之毒恣肆于袵席之安虽殷殷阗阗而聴之藐然迷天理之途溺人欲之渊昏惰而弗悛既不可谓孝亦岂曰能贤则神将厌之而何福之有焉嗟尔子孙警惕弗愆勉而有以百世之传

　　公勤堂铭　　马愉

　　刑部侍郎杨侯彦谧采褒嘉语名其堂曰公勤盖欲视警以求乎不负也间以求言故为铭以相之铭曰
　　善事服众匪公弗得树勲立业匪勤不克克己循理公孰与俦无倦匪懈勤孰与侔是以君子务其在已人爵既修天爵自至有伟杨侯公勤名堂副以吾力褒自纶章书成灭私易勉不息积善有庆惠迪乃吉昔闻其语今见斯人骎骎夙夜造何可伦

　　石钟山铭（有序）　　杨守陈

　　彭蠡之口有山名石钟尚矣后魏郦元以为下临深潭微风鼓浪水石相搏响若洪钟也而唐李渤非之谓如其说则濒流庶峯皆可贯以斯名盖潭际双石叩而聆之南声函胡北音清越是石钟也而宋苏轼非之谓石之铿然有声者所在皆是何独此以钟名盖山下皆石穴微波入之声噌吰如钟鼓中流大石空中多窍与风水吞吐有窽坎镗鞳之声尝亲察而得其实故是郦矣而周必大又谓上钟石髙四尺下钟石阔余丈叩之皆响若钟磬他石则否复是李焉余谓波间众窍其丰山之自鸣者乎潭际双石其宋左师之每击者乎是皆可谓钟也然濒流庶峯其下响若钟者盖鲜石之髙大而叩之函胡清越如两钟石者亦安得所在皆是且山之以物象名者若石鼓文笔之类亦岂必为天下独然后名哉昉名山者其舟而察诸波间邪果屐而叩诸潭际邪抑若大宁之山尝有巨石状如大镛而今已为波沦之九鼎火焚之昆玉邪是皆不可知者事不目见耳闻而可臆断其有无苏之戒也前四人皆目见耳闻而言犹不能定于一余固不敢臆断顾区区一山名何损益于天下亦无足深辨者闻之故老我太祖髙皇帝伐伪汉陈友谅时驻师湖口尝登是山既而大捷友谅殪焉时羣敌惟友谅最强难克肆劳六飞躬驾后戡四方皆指授将帅势为破竹然则湖口之捷实天下之基也方登山时庙算先定圣谟孔神髙陟逺览之顷固已空七泽而奄八荒矣抑或山灵水伯变草木为甲兵驱龙鱼为跸警以张皇威助圣武邪凡山川获一贤贵登临以名于世皆可谓幸是山乃蒙玉趾亲临龙颜宠顾一岑一壑至今犹有辉耀何幸尚焉古之人睹河洛则思禹功往在元季微我太祖民其殱矣今四海内外百年之间庶职恬逸万民乂和虽羣动庶植犹胜于乱世之烝黎者皆太祖戡定辑宁之劳而列圣绍述喣妪之泽也凡登是山者左顾彭蠡右瞻金陵江汉之心其可已哉兵部正郎王尚忠尝读书于山之佛阁间属余言故为之铭俾镵诸崖石用告来者舍其细而怀其大云铭曰
　　楚有巨浸漫五百里曰鄱阳湖盖古彭蠡阳鸟攸居禹贡肇纪其委之穷或扼其冲有山特起■〈山集〉嶫穹窿水经载之其名石钟往在元季有枭横厉江汉之间云扰麻沸崇冈震惊汔可小愒天命圣武舟师徂征矛戟百万飙驰霆鍧烈火西耀煌煌赤城彼衂而逋扼之湖口乃跻两钟以望九有鸾旗前登羽卫拥后猿麋羣迓鱼媵鸟将云霞增耀木石焜煌天览电瞩已空荆湘玉辂方降捷音沸腾矢激冦殪厥众角崩或者草木奋为甲兵四方羣敌兹战惟剧一鼓殱之余何庸力席卷万邦拯其焚溺永康兆民垂亿万世峻德穹勲惟天其至谓山盖髙曷足与俪山有巨石旧铭禹功苔蚀藓剥有光流虹相古勲业亦铭鼎钟于皇圣明式配神禹宜偕厥铭以耀终古厉我臣民无忘烈祖

　　明文衡巻十八

　　●钦定四库全书

　　明文衡巻十九

　　（明）程敏政 编

　　○颂

　　平江汉颂　　宋濂

　　天命皇上为亿兆生民主旌麾所向悉臣悉庭初以一旅之师兴濠泗间遂抚淮南平江东攻浙东西下之版图所入方数千里定都江左发政施仁戴白之叟垂髫之童涵泳至化皥皥熈熈如承平时于时陈友谅据有江汉之地僭居大号贼杀其主饬修艨艟虐驱烝黎如蹈水火不自度力又集蜂蚁之众直窥豫章三月不解皇赫斯怒乃召羣臣于庭而告之曰陈虏不道敢屡予侮昔者荡揺我边方侵轶我姑孰伺侦（耻庆切候也）我金陵莱尔一二臣邻之力攻而败之予亦亲覆其穴巢中宵窜走假息武昌予不忍追殱之冀其悔祸以自逭于天刑癸卯之夏乃复围我豫章是其凶恶无厌自取殄灭此天亡之时天之明威予不敢不顺唯尔熊罴之臣不二心之士尚弼予以成厥功羣臣曰都于是右丞臣达叅知政事臣遇春帐前亲兵指挥使臣国胜同知枢密院事臣永忠臣通海备厥戎器简厥师徒以俟七月癸酉上躬擐甲冑禡（师祭也）纛龙江帅楼船数百蔽江而上陈虏大詟解围而逃丁亥与我师遇鄱阳湖之康郎山戊子上分舟师为十二屯命达遇春永忠突入虏阵呼声动天地矢锋雨集炮声雷鍧波涛起立飞火照耀百里之内水色尽赤焚溺死者动一二万流尸如蚁满望无际己丑焚伪平章舟刈戮余二千辛卯复酣战虏将张定边素号枭猛上亲御之将士皆死战歴一二时遇春等左右夹击杀士卒无算张中矢百余而退潜保鞋山不敢吐气我师亦据湖口扼彼喉襟列栅南北江岸置大筏中流水陆严戒以候其发八月虏食尽遣舟五百艘掠粮都昌又为我大将所获壬戍虏计穷冒死突出将上趋九江上命诸将一时俱合其大战如戊子自辰达酉督战益急友谅中飞矢毙于舟中癸亥降其众五万上命释之不戮一人凯歌而旋舳舻相衔旌旗飞翻不疾不徐委蛇而来万姓欢迎俯伏道左山川草木皆有喜色告庙饮至行赏论功赐遇春田若干永忠田若干其余将士赉金缯有差臣稽在昔曹操治水军八十万来攻孙权而周瑜黄盖败之于赤壁苻坚发长安戍卒六十余万骑二十七万以侵晋而谢玄谢石败之于淝水然赤壁不过一焚而走淝水亦不过军乱而奔初未尝大战也而史臣且书之以为千古美谈矧今湖口之捷血战累日天地为之晦冥日月为之无光山河为之震荡其神功骏烈炳耀铿鍧与天无极较之二国未足多让而歌咏不作非甚阙典欤臣谨备着其事撰为词颂一通以流鸿绩于无穷以俟太史氏之采録云其词曰
　　天眷有德实为哲皇肆其神略以靖寇攘义旄东指罔敢弗恭风烈虎啸云游龙骧长淮既归江左攸属浙之东西树侯置牧乃建国家以奠南服以怀中原以控西蜀蠢尔小丑敢雠大邦集其凶顽锋猬斧螗轻涉我疆以跳以踉亦既翦刈僵骸覆江洊齐六军直倾其穴释而勿诛俾自惩刷阖胡不然复豕而咥翘其虫臂当吾车辙皇明震怒歴告在廷是决不悛命将往征尔选舟师尔整甲兵漕尔糗粮各罄尔诚揺光在中夷则之月禡牙江濵皇秉巨钺以誓以戒以速其发纪律精明飙火奋激旟旐扬扬艂（汉江切）艭（忻江切）将将矛戈洸洸铠胄明明载怒载厉载飞载扬雄威所吞已无荆湘既与虏逢大呼冲击药腾藜驳星流火戟虐焰电奔巨轰雷劈杀气冥蒙不辨咫尺矢锋所贯什伍联联纵横交纽命陨弗颠攅桅凑颿笋束猬编流尸塞川舟行弗前虏魄既褫扶创而逸聚于湖奥仅存喘息我方植栅江之南北大筏在流掩蔽如翼越歴四旬飞走途穷将冒万死以絶其冲我师见之千橹如龙似兔之走而鹰之从酣战六时由辰达酉仆姑（矢名也）一发殪此冦首贯睛及颅仆若枯栁大憝既除余不能丑递相告言我诚不振我革我顽我归至仁谁谓培塿可髙嶙峋再拜稽首来降来臣皇曰俞哉汝俘予受宥汝弗刘予汝父母汝冻予衣汝饥予哺昔何昏迷今始撤蔀奏凯而旋骑吹欝揺形于乐歌节以镯铙饮至于庙颁赏于朝帛堆其家肉登其庖都人聚观举手加额或叹或謡有声啧啧干戈相寻匪一朝夕自今升平可坐而筴惟皇神武动则克之羣策尽屈四方式之惟皇寛慈降则释之义声动荡畴能敌之惟皇明断遇事即决洞见千里不隔一髪所以西征成此骏烈小大毕朝孰敢肆孽在昔赤壁洎乎合淝事以幸集尚传策书况兹之功俊伟赫熹揆古无让可无咏诗臣虽微贱文字是职对扬皇休并献臣臆三代以还用仁兴国皇宜遵行永作民极

　　膏露颂

　　洪武二年冬十月十有三日甲戍膏露降于干清宫后苑苍松之上皇帝勅中官折示禁林诸臣光润如酒凝结如珠肪白饴甘弥布松柯馨烈之气鬯达左右勃欝淋漓薫涵太龢天休震动中外叹嗟又明日丙子上御外朝左丞相宣国公臣善长帅羣臣称贺上若曰甘露之降载在往牒然休咎之征当以类应朕恶足以致斯卿等尚明为朕言之参知政事臣稼对曰圣人之德上及太清下及太宁中及万灵则膏露呈瑞陛下敬恭天地辑和民人故天不爱道而嘉祥征显也起居注臣观对曰帝王恩及于物顺于人而甘露降陛下诞寛民赋众庶驩豫底于敉宁神应之臻职此故也翰林侍讲学士臣素对曰王者敬养耆老则甘露降而松栢受之尊贤容众则竹苇受之今露降于松则陛下养老之所致也宜以制币策告宗庙颁于史馆以永亿万年无疆之闻上情存损挹皆推而不居言既已丞相帅其班以退翰林学士臣濓窃伏自念氐北有星名为天乳若明而润则膏露下焉王者德格于上恩覃于下灵氛充牣秘贶斯甄此天人感应之常理也钦惟皇上兴自临濠匹马渡江十五年间遂成帝业天瑞育滋不一而足彩霞成鳯卿云聚绣赤乌飞翔白兔俯伏瑞莲并荂嘉木孕文实皆天之所命非人力所致而自至者今又覩兹圣征则其德洞沦冥功成不宰三瑞沓至千休滋彰有不期然而然者矣虽然传有之受命不于天于其人休符不于祥于其仁所以孔子之作春秋祥瑞不书而有年则书岂不以天道玄逺难知而人事之为可征者乎皇上以天纵之圣留神至治以得仁贤为瑞以五风十雨为祥视彼前代植金茎以承液夸嘉瑞以纪年者未尝不指以为戒则其英明之识超絶之智卓冠百王为法万世是宜美盛德之形容播诸乐歌被之管弦以示圣子神孙于无穷云其辞曰
　　上天降康甘露之瀼于粲其英纯干发自阳以布于下方凝于休祥其祥伊何灵气孔多有甘者液载仁推泽潜灵是锡诞启皇之德天地相合鸿休翕集厌厌浥浥纷纷密密匪随日以食兆厥圣征如卿之云如景之星如日之重轮冲和氤氲以文我太平惟皇之圣贞符自应不卑而泳不髙而迎茀禄之攸盛惟皇之明贞符尔承不欹而倾不怯而盈茀禄之攸宁休庆之即四国之式有濯厥声耀于千龄

　　嘉瓜颂

　　皇明式于九围德渐仁被和气熏蒸灵物效祥乃洪武五年夏六月嘉瓜生于句容张观之园双实同蒂圆如合璧竒姿分辉绀色交润诚为旷世之产壬寅京尹臣遇林函以素匦图其形于上移文仪曹请以奏闻癸卯尚书臣凯等奉瓜以献时上御武楼中书右丞相臣广洋左丞臣庸同知大都督府事臣英御史中丞臣宁翰林学士臣濓咸侍左右天颜怡愉重曈屡回良乆乃言曰征之往牒其事云何丞相奏言汉元和中嘉瓜生于郡国唐汴州亦献嘉瓜祯祥之应有自来矣陛下励精圗治超汉轶唐故天锡之珍符太平有象实见于兹上谦让弗居俄以灵贶之臻复不可不承乃诏内臣置诸干清宫翌日甲辰荐诸太庙臣濓退而思之夫瓜蓏（力果切草实在地生）之属也其蔓逺引其叶阜蕃诸传有之神瓜合形表绵绵之庆此固兆圣子神孙享亿万载无疆之祉况瓜之所出本于回纥中国讨而获之故名为西方今皇上命大将军统师西征甘肃西凉诸郡俱下而瓜沙已入职方行见西域三十六国同心来朝骈肩入贡天显叶瑞其又不在于兹乎然而异亩同颖周公作归禾之篇三秀合图班氏有灵芝之歌矧此嘉植含滋发馨昭宣我神应焜煌我王度宁可喑（于金于甘二切啼极无声）黙而遂巳乎顾臣驽劣不足以美盛德之形容谨上其事愿宣付史馆以备实録复系之以颂颂曰
　　干道载清坤维用宁保合太和发为休祯句容之墟物无疵疠神瓜挺出殊实同蒂瓜孰非单此合而生二气毓质双星降精蜜房均甘氷圭竞美明月重轮彷佛堪儗岂无宾连产于户东（叶）畴若兹瓜恊瑞联祥亦有华平张翠作盖畴若兹瓜交辉映彩其兆伊何萝图绵延西域既柔德冒八埏羣臣曰都载拜稽首神休滋彰天子万寿粤从启运灵贶迭甄两岐麦秀合柎（方无切花蕚足）孕莲矧此贞符近在辇毂王化自迩逺无不服帝曰吁哉朕犹歉然瑞当在人物胡得专使物为祥宜献清庙自我先人积庆所召孰瑞不矜帝则弗居唯亲是思我民之徒以实应天斯乃盛德小臣作颂以示罔极

　　鳯阳府新铸大钟颂

　　皇帝既正大统建都江表德绥威詟万邦咸臣用羣臣奏临濠为龙飞之地赐名曰鳯阳南北民大和会百族错居动十万数然而物大而盛不假器齐一之无以严昏旦之禁乃诏江阴侯吴良监铸大钟以定众志以禆治化侯之受诏遣使者至富春山中征金工何成谕以天子明命即日帅其属十六人以从相地鳯阳城东三里搏泥成范画其铣甬衡之度侈弇为良篆带以方候其燥刚始穿一十又三炼青赤铜六万五千斤筮以洪武乙卯冬十一月己巳莅事厥明侯具法服以牛一羊一豕一祝告先冶之神礼既成槖钥咸兴鼓动风气炎光赫曦上贯霄汉绛液既澄气愤云泄循窦而入肃肃有声阳施阴凝劲质斯具越二日辛未乃发复取牲血涂其衅隙以厌除不祥钟髙十六尺有五寸厚六寸径十尺有五寸围三十四尺有竒混融其轮圆烨烨其容辉信技殚于人巧妙夺于神功者也于是营构层台副以簨簴聚千夫之力巨絙而登之一杵之撞隠隠阗阗雷旋电奔震撼太虚遐迩闻者靡不耸愕会濓扈从青宫幸鳯阳亲观盛美侯遂请濓为之颂濓闻先王之世金部有七黄钟乃乐之所自出而景钟又为黄钟之本所谓景钟大钟也其受至于九斛而止律吕由是而应阴阳由是而均夫岂细故也哉秦汉以来寖失其制小钟或数尺大钟或容千石皆不本于律度今我熈朝稽古右文定于中制倡导天地孚洽神人中和所致嘉瑞毕恊增拓化原亦于是乎有赖非特严昏旦之禁而已濓待罪国史以文辞为职业义当发扬蹈厉以鸣国家之盛侯之有请不敢固辞颂曰
　　维天穆清皷以雷霆适昭天声百物以生维帝浚哲法天之烈大镛斯揭元气喷泄睠于濠梁真龙飞翔乘阴御阳洗濯八荒神物攸起是为帝里从者如雨于焉萃止物大而丰往来憧憧节之以镛罔敢弗恭乃饬鳬氏乃具炉锤乃烹乃鬻化金为水赤气夜明如日之升流亟而赪入窦有声彬彬斐斐功同神鬼不鉏不铻轮圆顺轨既启其型敢爱斯牲涂衅礼成荣光如星千夫齐力台构悬植交扛孔奭载考载击宅兮囷囷触兮贲贲摩干荡坤以警昕昏发摅灵气昭融品彚物无疵疠年谷攸遂愽硕而龎声与正通拓美集祥熏于家邦惟皇建极福之敷锡制器有赫式和民则稽乐之原钟实为先律吕以宣功垂不刋小臣作颂有美无讽爰咨于众是传是诵

　　瑞麦颂（并序）　　刘基

　　天厌元德九州岛糜沸羣猾并作黎民惶惶奔走无路皇帝提三尺剑奋起草莱指顾之间豪杰景附矛锋所向战克攻取皇帝心知天意之有在爰举有众以与万姓请命一征而取荆襄再征而清浙江三征而闽海率从四征而席巻全齐五征而定周及梁遂取秦晋举燕赵南交北貊东陲西羌海外之邦莫不望风遣使奉朔称臣拜伏阙庭于是民获所归上下神祇咸有依托庆云甘露洊奏祯祥帝心谦抑毎让弗居洪武三年五月陜西寳鸡县进瑞麦一茎五穗者一本三穗者三本两穗者十有余本盖自兵兴以来王保保据周宋李思齐张思道据秦燕晋赵齐梁之间大豪小猾或凭城郭或聚山寨皆假元为名分割境土擅兵相攻于是燕晋周秦之地弥数千里连岁无雨百谷不生民相杀食且尽今年夏四月王师奏捷于兰州朔漠扫清关陇底定天乃大降甘雨滋为嘉瑞和气致祥不亦昭哉周颂有曰绥万邦屡丰年天命匪懈传者谓商之季年比岁旱荒至周武王克纣受命而天下遂获丰年由今观之信非诬矣汉謡以麦穗两岐歌其太守之美政则是两岐之麦世所希有而况于三岐至五岐者颂声之作弗可阙也颂曰
　　神雀赤乌其羽不可以为仪紫达平露其实不可以疗饥岂若五谷之为瑞可以厚民之生丰国之资者哉元失其鹿天下共逐扰扰纷纷强食弱肉皇天振怒诞命真主肃将天威以靖区宇骑士如云猛将如龙发纵指示悉出帝衷既平南东遂定西北民居攸奠品物咸植爰有嘉麦一本三岐布叶萋萋结实离离既齐既平先百谷成擢颖扬芒金支翠英溥彼原田滃若云烟望之油油即之芊芊其种伊何降自穹昊其瑞伊何丰年之兆丰年穰穰颂声洋洋其始自今奕世无疆

　　祀方丘颂

　　维洪武三年五月二十日戊申日北至皇帝将祀地祗于方丘乃先期九日洁斋于旧宫诏百僚集射西苑命之曰古人有言惟德动天惟诚感神故射以观德诚于中者必形于外不可掩也惟尔庶官各一乃心以致其诚毋替朕命羣臣自左丞相宣国公以下至于有司百执事皆拜手稽首曰敢不钦承天子之明命维大江之南土毎夏四五月多霖雨少霁是岁雨作连日至十有七日乙巳皇帝御法驾率百僚告于太庙遂居于斋宫雨势未巳至丁未日夜二皷有风徐来淋潦顿收微月出云氛雾廓清皇帝被衮冕登坛万籁无声华烛有辉雅乐浏亮燎烟不揺百礼既洽千官肃雍洋洋乎神明临之在上诚意恳至升降秩秩济济翼翼穆穆如也比明竣事熏风应节和气交畅小大咸喜知诚德之感格若合符契大命所集皇天后土信不忒也于是弘文馆学士臣基谨献颂曰
　　浚哲惟帝父天母地维孝维诚斯承其意孝诚既备物以将之神鉴在德匪惟其仪圣不世出礼失莫求弗澄其源曷清其流水流之极礼仪并废岂无牛羊而不以祭穹祇赫怒监观万方式昭大命命我圣皇维我圣皇克孝克诚提三尺剑由一旅兴奋于长淮长淮具宗济于大江大江攸同汉沔既朝闽浙率从施及广海化外之邦望风占云献其琛賨稽首龙墀蹈舞从容乃命虎臣越济踰河云斾霓旌铁马金戈蹴蹈泰岱凭陵华嵩锄秦铲燕车书混同莫亢我前莫膺我锋斩逆怀降允恊天衷自西自东自南自北罔不怿怿戴天子德天子之德格于上下既禋于郊又敬于社人怀其仁神锡之嘏圆方所包无不服者超黄迈唐越商踰夏小臣作诗以继大雅平

　　西蜀颂（并序）

　　臣闻天命真主混一六合必先有以为之驱除然后收拾以归其笼自古及今同一揆矣是故冬寒之极必有阳春激湍之下必有深潭大乱之后必有大治理则然也元德既衰九土糜湍鸱张狼顾之豪弥满山泽万姓鱼喁无所吁告天乃命我皇帝肃将武威代伐乎不道故一伐而定荆湖再伐而举全吴三伐而海甸廓清四伐而东粤南闽悉归版图于是四伐中原拾宋掇秦犁赵拔燕兵锋未至声闻先及神詟鬼栗匍匐俯伏玄羌青伏昆仑大漠交趾鐻耳之国罔不献琛奉表稽首阙下无敢后者独明升窃据巴蜀虽遣使奉贡而不去伪号大臣皆请讨之皇帝怜其父没子幼数遣使招之不至乃命将帅师伐之洪武四年大军破瞿唐杀其将某郡邑镇戍望风送欵升乃率其官属奉玺印诣军门请降盖自建国至是凡五年而天下一统何其易耶固知天命有在而羣雄并起为之驱除也臣基受恩深厚无能补报遥闻捷音欢喜踊跃不能自已谨撰平西蜀颂一首虽不足以赞扬圣德万一亦聊以寓葵藿向日之忱云尔其辞曰
　　惟彼蜀国开自蚕丛山川隔阅与华不通金牛启道厥窍斯凿岷峨岧嶤始连井络秦以之霸汉以之王诸葛用之震惊北方剑阁倚天瞿唐折地仰不可攀俯不可视蠢兹羌戎凭其险阻罔知天命大邦是距洸洸虎臣受命于征出师桓桓如雷如霆如雷如霆天子之威庙算先定鬼神莫违灵旗挥挥指山山摧羌人失魂恧若死灰爰将其臣奉其版籍稽首军门面缚衔璧六军奏凯声动玄黄黧童白叟蹈舞康庄四海会同丰年穰穰庆云甘露自天降祥臣拜稽首受天之佑受天之佑天子万寿

　　东征诗（有序）　　胡翰

　　淛东行中书右丞李公以亲贤之重总制军民辑宁金华严陵信安括苍广信诸暨五郡一州之地诸暨城小而偪于张贼虽以重兵镇之贼犹数犯境上今年春遂大率其属入冦边吏告警公合将士由严陵驰援距诸暨新城十里曰龙潭据其地与冦相持明日冦以我师新集空壁豕突而前公望见即下令曰彼众我寡唯效死斩击耳毋掠人马贪而失利又仰而祝曰愿天佑社稷微臣不敢爱其生以纵敌于是将士皆奋公策马陷其中坚手枪毙数人左右纵击遇者靡地躏而殱之流血膏野毙者万余人逐北掳其骁将百数十人凯旋之日上功幕府公推两指挥羣帅之力居多天子嘉念之赐予甚渥昔南仲召虎左右王室戡除冦戎诗人歌之不以二人克专勤劳顾乃归美天子之命称诵四方之平今日之事惟授任得人以故公与将士茂建厥绩天下闻者皆知我师之罔敌举羣雄而脱其距角合海内而登于大一统之治昭哉征乎其在兹矣不可喑无纪述乃叙而赋之以备凯奏焉诗曰
　　天造草昧笃生真主暨厥良弼大启土宇自淛之东郡邑棋布阻山带川树屏为固与敌相制邦之门户匪亲与贤畴克畀付桓桓我公两有文武龙节虎符来自王所坐总省辖出奠邦土于宣于蕃孰敢余侮蠢尔余孽窃活鼎釜以其螳臂抗我戎辂岁直乙巳中绳建斗大裒厥凶深入我阻偪我新城揺我黎庶势如累卵岌其可怖边吏惊告公起驰赴军于龙潭栅其髙阜辕门方树士食未饇冦侦我劳谓可拾取猬兴蜂午鼎来纵横深絶其涧髙冯其陵有轻我心不知我勍我用大奋奋其忠贞师直为壮彼则何名以少击众在古可征爰令众旅告厥神明愿天孚佑尔众钦承毋利掳获不竭股肱望其前锋公则是膺挺身跃马其扬如鹰如鹰如虎其徒烝烝如雷如霆就震弗崩束戈就殒投刀乞生倐忽纷纭席巻而平流血殷野横尸一成匪曰嗜杀亦岂穷兵寇来授首唯恶是惩既惩其恶亦罔不矜亦莫不宁大开日明衿甲旋斾肃肃其征椎牛飨士献俘于廷皇心允怿是用大赉公走入觐稽首拜赐明明我皇制胜万里师力臣武悉任指使沧海波平金微道启防风不朝涂山用乂惠迪有庆从逆自殪公昔受钺志在敌忾继今以往尚罔或怠不怠不亟公心抑抑下民是依庶士是式为邦柱石以殿皇国皇国既平四裔既率公之孙子与国罔极

　　行枢密院判官邓公勲德颂　　朱升

　　岁辛卯淮西兵起明年自蕲渡江者蹂饶陷徽江东大扰至于丁酉六月之间胜负相寻徽民受兵者凡十有二矣而犹不知所终也于是泗水邓公奉江南行省平章公命由宣取徽先声所至不戮一人郡邑以定公淑德夙成威信昭著始至则立城堡作庐舍旬日竣事而民不知有役纳降附下条教村疃帖服而民不知有军分兵戍诸县抡才以官治之军民有职上下相维遗黎乃知免矣将官张思总戍休宁县能宣布公之德美以福其民庶又请邑士朱升作颂以传之颂曰
　　徽之为郡介乎万山昔有革代招附以安曩岁淮兵渡江窥浙直捣于徽肆其燔刼突来洊至奔北相仍六胜六负哀哉民生猗欤辨章秣陵开省勲业崇崇纪纲井井既克宛陵南复楚疆有献于公请事徽方公曰噫嘻无穷于逺蕞尔山城其边三面策者曰否彼邻杭封全有三关浙右囊中公曰噫嘻兹为重役总率招徕必资淑德曰邓友德茁其兰芽汝父汝兄致命邦家宣众未降长枪余党既屯于徽惧残彼壤事有机速为我南行汝亲吾养汝家吾承邓公曰唯惟辨章令辨章之心徽人之命爰勅渠帅即日启行衙兵之胡新附之汤江淮之雄苗獞之锐列骑联旗两州相缀惟徽厌乱城郭乆空诸军毕入诛其莱蓬既栅既城以营以室将士分功成之旬日乃纳降附浆酒温存受其鸡豚为之饔飱使观其军使行其垒意气包涵家人笑语民曰此军与吾为侪曩者轹我吾宁服怀士曰此军非曩之匹阃幙衣冠中原典则曩之来者驱民为兵何为强弱徒殱厥生曩之来者毎事报复指擿吹求炽然荼毒今兹下令军民判然不教之众奔北之先今兹下令新自今日毋长浇风酷为指擿流离还定渐复其初里有耕桑家有诗书凡此之功在于镇静万喙同声归功于邓镇静之道制胜之规谢公指顾秦败淮淝镇静之道教治之式曹师盖公民以宁一繄公懿质辨章登之进之于学玉而成之云台元功少年杖策人谓我公今之髙密以究劳绩以开隆平秉心罔替引我民生徽民愿公祝公眉寿仰彼昊苍夕昕稽首戍将承德请作诗章刻之县斋以传无疆

　　明文衡巻十九

　　●钦定四库全书

　　明文衡卷二十

　　（明）程敏政 编

　　○颂

　　节妇黄氏旌门颂（并序）　　苏伯衡

　　姑苏吴县之阊门里有旌门焉朝廷所以宠褒姚节妇者也节妇姓黄氏名妙清归姚氏为讳荣之妻生男女各一人而荣以病卒荣卒时节妇年二十有九子文聪纔二岁贫甚力纺绩以俯育或劝其更嫁节妇曰夫死不嫁妇人之常况有子可从何为而更嫁此足一移我则匪人不听后十二年张士诚入据姑苏乱兵掠文聪以去数从人问消息比二年不闻问或曰异日者有子可无更嫁也今子俘矣无论死藉令生归亦不可望不嫁将焉恃乎节妇曰我岂以子存子亡为去留者哉终不听又四年文聪始脱身来归节妇惊喜且泣曰姚氏有后矣我死亦无憾后八年里耆列其状上于县若府监察御史为詧实以闻制下旌其门为节妇之门则洪武七年春三月也今节妇嫠居且三十四年年已六十有三文聪愳无以侈上赐而昭示罔极闻伯衡尝簉属太史氏介朱恪即金华山中求书其事勒诸乐石伯衡惟唐虞三代之世其教既明其化既成其民俗之美至于比屋可封当是之时旌其门闾表厥宅里犹不敢缓然则所谓树之风声使民益劝于善虽唐虞三代之圣人犹不能不以之为务也况当世降俗漓之后有天下者不善其善以为劝奚可哉皇帝受天景命君临万邦凡有系于风化者辄加表异盖以此也而姚荣妻黄以贞节着闻蒙被宠褒如此是犹唐虞三代之民加唐虞三代之令典矣远近闻之其谁不感慕而兴起此所谓赏一而劝百者也不其休哉不其休哉夫推明圣意而播诸声诗者史氏之职也因不辞而为之颂颂曰
　　天眷圣神民君民师匪曰治民亦欲迪之圣神奉天式和民则阴握化权作新万国褒嘉节义锡以旌书风行而表孰不犇趋非有馆辖自率规矩四维既张五伦攸叙吴县有妇姚妻氏黄年二十九良人遽亡储无儋石室若悬罄母子茕茕相依为命霜风凄其落月照帷间关机杼影与形随人或怜之劝之他适胡乃茹荼有荠如蜜慷慨自誓辞与涕俱可以人焉而犬彘如我不即死我志靡他我下从夫我子何如子未成童掠于乱兵倚闾而望寒暑再更佥曰已矣安知非死无子焉恃不嫁奚俟妇曰咈哉何言之卑我志可易太山可隳我志不易仰天一恸血泪雨集时既寜谧子亦生还虽无甘旨志养攸全郡守御史交谓宜褒乃具封章乃请于朝乃被纶音旌其闾里苦节之报庻其在是昔视其门门则以席今过其门门有绰楔绰楔巍巍龙光有耀匪尔之私俾世视效嗟臣事君犹妇从夫凡百在位曷鍳曷图妇道不亏尚称圣意臣节殚竭有不宠异刻辞坚珉以昭鸿恩以扬清芬以诏后昆

　　平云南颂　　王景

　　圣天子之御大厯服也维清缉熈载扬武功荡攘羣雄混一函宇于是偃武修文与民休息埀十余年皇帝若曰元纲觧纽土宇瓜分朕奋起淮甸鏖战鄱阳江汉以清卷甲长驱遂定中夏元君北跳秦晋吴蜀所向风靡不十年而成大业虽天命有归皆师武臣之畧也维云南一隅独沮声教卿谓何如佥曰云南堑山墉壑狼子野心聚螫挺兽况巴咱尔斡尔宻为元臣子罔知天命宜其无向化心若以天兵临之彼恶能敌帝曰俞哉乃命颍川侯臣傅某西平侯臣沭某永昌侯臣蓝某将鹰扬虎校之士三十余万声罪致讨楼船蔽江旌旗亘天星流电迈分道并进大军繇贵广轶普定下牂柯深践不毛奇军繇罗佐关击乌撒攻可渡河大会于曲靖疾若风雨所向克捷元兵蜂屯蚁聚毋敢抗我师者先是下令曰若至曲靖便可轻骑长驱未至十里许大霿雾元司徒逹尔玛拒乌白江为阵未成列我师涉水以济径前奋击其阵遂乱逹尔玛陷于淖生擒之杀将士若干人元兵大奔遂分兵逆可渡河望风席卷梁王巴咱尔斡尔宻弃城遁至晋寜率妻子死之云南平自出师至是凡百余日得府州若干户若干马牛军实无筭三帅承制建官大军镇焉遂下大理拔金齿凡云南故壤皆郡县矣明年遣使降车里降缅降八百咸以壤奠贡洪惟天兵不浃十辰拓地万里西南诸夷悉臣悉妾何成功之速哉盖天子文武神圣徯来望切而有三帅善长驾远驭也上自汉唐以迄于元羁縻而已乃今与内地等功髙千古信乎王者之无外也又明年班师振旅献俘授馘定功行赏封傅某为颍国公诸将以下进爵有差呜呼古之有盛徳大功必形诸歌颂皇风兴大雅作草茅微臣不敢多让谨稽首顿首而为颂曰
　　皇明御天统有万方际天蟠穹武功煌煌三光耀灵海宇聿清叶气嘉生蒸为太平蠢兹蛮方稔藏奸凶恇恇穰穰以亵天常乾坤之量海岳是包彼昏而狂诞敢呌呶皇赫斯怒爰整元戎吉日载戒车攻马同于铄王师赫赫桓桓天讨是将震慑百蛮兵无留行势若震霆日星晦雾江海沸腾鹰扬曲靖俘彼劲兵征麾所指载扬天声战不贪杀杀不却降斥原疏斾以迄用康大憝聿逋筐玄篚黄拓禹之迹维周职方表方建官棋布星分仡仡大城以奠其民滇外诸蛮厥诚以输昔也猰■〈犭俞〉今为驺虞载驲载伐戈鋋不腥南金象齿罔敢弗庭凡此南功三帅佥同维一乃心上毗帝聪大烈之龎超汉轶唐风云胥庆天地开张会朝清明圣化基之万国一统坐而厘之草茅微臣作此颂焉武功告成

　　四裔咸宾诗（有序）　　解缙

　　皇帝临大寳之明年纪元永乐嘉与万方共跻仁寿一徳感孚休祥昭应民安物阜四裔毕来东若朝鲜日本暹罗东南若琉球中山南北有安南占城西南海东洋瓜哇鬼方缅国木邦孟定麓川威逺八百老挝车里西若乌斯尼喀巴拉西北辉和尔匈奴哈宻逺者数万朝闻夕引奉贡仪物皆至京师其文辞称述盛徳对扬鸿休诚服心悦发见于外殊音重译异服竒诡欢忻攸同向慕无己庻众聚观天下忭喜咸相谓圣神光被如日月之照临天行雨施妙运莫测垂裳拱手于穆清而有生之类盛利见于四方万里之逺鼓舞辐辏而归之来享来王而不能已吾民何幸而臻兹嘉会实万世一时也朝之羣臣亦咸相谓虞舜有三苖之征周公有戎狄之膺宣王逐玁狁而秦汉及隋疲弊中国力夫之争无时或寜唐宋否极上天厌罪命我太祖圣神文武钦明启运俊徳成功统天大孝高皇帝起而定之不令而从不言而化八表同风四十余年皇帝以圣继圣比隆唐虞殊方归命者接迹而至宜有诗歌垂之颂声轶逺古而过之又咸谓臣缙宜为义不可辞则合羣臣百姓之言从容奏冩皇帝曰咨周家九夷通道太保进旅獒之训虞廷干羽既舞伯益有儆戒之箴故愚者常以小康肆志贤者不以外物动心朕方兢业于初服是何足云颂声其为作君臣相饬之歌以继虞周之治臣缙窃谓自古颂美而寓规谏皆臣子摅诚委曲之小心臣愚不及此乃自皇上发之是诚万世一时也谨拜手稽首而献诗曰
　　皇帝明徳与天同运华夏奠安四夷効顺限山阻海风气不通不招不约奔走来同梯陟峻阪航涉涛泷冱寒溽暑赤雪玄霜殊形竒丑异服纷厖■〈髟上怱下〉髪焦赤睒聃深黄猩唇猳喙黎面文身袒跣椎结皮裳卉巾离披落索摇曳萦纒鞮鞻殊音侏离禽言吚嗢重译舍馆授餐穷物式陈兼金玉瓉齿革羽毛服食器用皇帝俭勤异物非重厚往薄来懐柔无外八表同仁膺兹嘉会以心感人人心自归其来无喜矧往或追陋彼汉唐好大喜功本之不竞而末是从茍得其人不为富强茍得其地不足广疆耳目细玩惟彼所产躭玩惑心悔之已晚皇帝明徳谨之于细慎始惟终图难于易照乗之珠众庻所嘉讵若得贤照千万里四夷毕来众庻荣之曷若中夏一民无饥明良责难安不忘危小臣作戒贤圣是师

　　御书嘉禾诗颂（有序）

　　洪武二十有八年秋九月壬辰朔庚戌北平永清卫之龙门禾有异茎同穗之祥其三干合为一仍三穗者二二干合为一仍二穗者六是岁大熟今上皇帝遣使来进羣臣上表贺太祖圣神文武钦明启运俊徳成功统天大孝高皇帝亲御翰墨为诗一章以赐今上皇帝其诗首言创业之艰天命之不易除暴禁乱之师抚民致治之畧中言天锡丰登之屡史书垂示之严明堂禋荐之重末示谦冲戒谨之意为善不足之诚大矜下民之惠与民同乐之盛心溢于言表盖不以嘉禾之祥为可矜而以为可惧而思以自勉圣不自圣兢兢业业足以垂训于千万年今上皇帝服膺圣训念手泽之存讽诵追惟不能自已乃永乐三年九月朔旦用摹勒于石拓本装治成轴分赐诸王及近臣于是臣缙亦得与赐焉又适有嘉禾之瑞臣缙仰惟日月之光华昭著于天地其溢而上者为庆云为景星为霞五色其下者为璇珠为美玉为丹沙使人歆慕而寳爱者皆日月之余光也古先圣帝明王有日月光华之徳其礼乐文章流风遗韵之传若诗书所刻百世之下光景常新犹足以使人歆慕与景星庆云诸福之物同一快覩而况身被其泽目覩其盛鼓舞涵濡其有不发而为华封之祝康衢之谣以自鸣其庆幸之万一乎实人情之所不能自已也拜手稽首而献颂曰
　　洪武乙亥秋谷登朔方龙门嘉禾生三穗二穗交两腾异本同类同敷荣蕋珠金粟隔露凝亲藩锡贡来神京玉匣上有黄云蒸衮衣当日御彤廷百辟忻嘉陈休征四野欢呼传颂声帝曰俞哉稽之经旅命归禾凛不矜作诗致戒尤丁寜昌言受命畏天明降福穰穰恐弗胜庸锡亲藩锺圣情亦知玄徳由兹弘十年事验天威灵圣孝通天推至诚永乐重华信有祯赐诗日阅心屏营手泽犹存训服膺毎御翰墨懐墙羮想当睿思玉几凭智周入极通杳冥重念稼穑忧农耕暑寒怨咨怜独茕秪愿年登百谷成羣臣环列忭且惊百神降监来轩楹云霞的皪飞陶泓鸿章圣藻驱风霆造化万彚皆流形工巧人为何足称奎章烂烂不可名但见东壁余光精刻以端溪紫玉英摹本装以龙鸾纹颁锡羣臣荷宠荣天球大训河图幷人文至寳奠八纮夜夜虹光烛太清圣子神孙万亿龄万世黎民歌太平

　　视学诗（冇序）　　胡广

　　皇帝即位之初载夙夜延访羣臣博询治道从容燕暇召二三儒臣于前而谕之曰使天下人人崇尚儒术其道何由咸顿首惶惧不敢言明日又问讫无敢以对上曰必使天下人人崇尚儒术其机在上于是咸稽首曰诚如陛下所言至是求贤之诏屡下凡岩穴幽潜之士占一技能者即礼聘之阙下亲承顾问命之以职而优待之故四海之内罔有遗才焉明年策多士于廷简其尤者二十八人俾究极羣书期其至于古人一切政事不以干之恒禄之外复有他赐鼓舞作兴之道至矣天下之士闻风而歆慕者皆奋跃于下有菁莪棫朴之盛乃永乐四年二月朔勅羣臣曰孔子万世帝王之师其道在天下载于六经天下不可一日无生民生民不可一日无孔子之道朕将临国学躬礼孔子以称尊崇之典所司其差吉日行之于是有司差以三月朔日辛卯是日昧爽上备法驾谒庙行舍菜礼先是命礼官考谒庙仪礼官奏宋服靴袍行再拜上曰见先师礼寜过厚至是上服皮弁行四拜礼礼毕驾幸太学授经祭酒臣俨司业臣智赐之坐讲文武三品以上及翰林儒臣皆赐坐聴讲讲毕赐茗饮降玉音难问勉饬衣冠之士及四方之人圜太学而观者以亿万计视东京永平无足言矣明日臣俨臣智率六堂儒生上表谢锡赉有差大宴羣臣于奉天门莫不欢忻踊跃以为自古帝王崇尚儒术未有若此之盛臣仰见太祖高皇帝告成武功大兴文教临幸太学亲讲经书与诸儒难疑答问终日弗倦今伏遇皇上尊信儒术躬率旧典有光前烈揆诸古昔诚无与比故盛治之风薄极海宇凡四方僻逺非一译所能通者遣一介之士持咫尺之书以谕之莫不奔走顺服顿颡阙庭夫岂威力所能强是皆文教躬行之効也臣维孔子之道与天地相为终始其在于人心者昭晰不泯当圣人在上天下文明则其道大行皇上全圣智之徳居至尊之位恢弘治教表章孔子之道如日丽天中四海之民皆仰见之俾知所趋向皇上作兴人心推明世教诚有以度越千古非近代帝王所能及也臣广猥以菲才幸依日月之光获覩文明之盛职在纪载不敢以黙谨述为古诗一章以献以播盛美于无穷焉诗曰
　　维古圣神继天立极爰修教化以彰明徳曰尧舜禹所传一心无间显微爰有古今学校之政教化先务三纲以正九畴攸叙周纲解纽正路日堙不有至圣孰宣人文大哉孔子道高徳厚出类拔萃生民未有祖述宪章乃欲无言贤于尧舜事功则然教化无穷如天垂象六经昭晰万世尊仰至治之要一本于兹生民永頼帝王实师于皇太祖受天明命道侔天地卓冠前圣武功爰定文教首崇表彰絶学大阐休风载新庠序甄陶士类亲临璧雍以严视事躬御讲筵观者如云衣冠万国集于桥门猗欤盛哉亘古莫比为宪万世式承无已皇帝纉承旧章是遵缉熈圣学弗懈益勤季春初吉躬视庙学舍奠先师秉虔有恪衮服大圭星弁煌煌穆穆清庙济济祼将载临讲席列侍羣儒紬绎问难六经羣书圣道显明皇心以喜章甫逢掖跄舞士子圜瞻万亿华夏蛮貊凿齿雕题亦皆夷怿治有先后教有本源仁义之训弥乆弥敦于昭圣皇遹骏有赫洪化维神无思不服

　　平安南诗　　杨士竒

　　臣闻天以风雨霜露育成万物圣人以礼乐征伐绥辑天下一出于至仁周之文武皆一怒以安其民故虽圣人不志用兵亦不去兵以为治洪惟我国家肇兴太祖圣神文武钦明启运俊徳成功统天大孝高皇帝深仁大义顺天应人平靖四方以教以育罔有孽害时谓泰和至于皇上益广仁义礼乐之化海内奠安四方向慕大小遐迩熈然同春惟是安南其王孱微其贼臣黎季牦暨其子苍沿袭悖凶屡弑国主淫刑暴敛毒虐下民滋乆滋甚皇上闵焉弗寜发诏使谕使迁悔贼罔忌畏数侵掠厥邻占城又冦我思明禄州寜逺之地在廷之臣咸请发兵讨罪上曰彼匪人乎斯不可终化发诏使申谕焉贼闻其主有遗嗣子奔来京师即上表谢过请还之上曰彼其庻几有悔乎遣使者卫送出境贼伏众邀遏使者执杀其主遗嗣子事闻皇上震怒召文武羣臣谕曰予承天命保康兆亿民一民弗获惟予弗恭人有弗迪而遽诛斯遏抑厥自新乃有弗迪至于再三而释弗诛惟予弗君今盗滋弗迪予必不释将往大正匪予志用武惟盗滋稔恶羣臣合辞力赞必决乃告祀天地宗庙及天下山川命征南将军左右副将军左右参将暨神机横海骠骑游击鹰扬五将军率师讨贼师发金川门上临江送之谕之曰汝其代予往行天讨惟盗暨厥子必诛弗释暨同恶必诛弗释凡厥胁从咸释弗诛惟兹安南咸朕所统厥民滋困于盗罔攸诉告汝其代予往吊毋有侵害或有侵害即既殄戮盗犹底汝罚既殄戮盗其咨求其王遗嗣子俾统治厥民往哉惟懋师入安南黎贼胁驱其民号为百万拒于境上民闻王师来为己除害皆倒戈迓降师渡富良江入其东都城又入其西都城如蹈无人之地贼穷迫尽弃其众独与其孥数人并海遁去王师追之悉生絷之不遗一人乃纵所胁从咨民所苦罢其苛禁敷求安南王遗嗣民既罔有侵害又蒙哀矜吊恤悉解去所苦咸窃喜曰我幸复见今日幸圣天子不遐弃我万里外而复生我欣然如脱虎口归慈父母相率跽军门言曰惟故安南王遗嗣悉殱于冦暴无遗惟兹土故隶中国诚愿复列中国氓宻比圣化俾我暨我子我孙咸免于荒逖军中献所获俘且具言民所欲皇上重违民意下诏郡县其地选置守吏复置交址布政司总之在廷文武羣臣上表称贺臣惟安南本汉南越地武帝置交址郡暨五季丁氏窃据之始僣称王宋弗能制因授之率循为常更歴数姓蟠结深固屡叛弗服宋元数举兵诛讫无成功皇明奄有四海率先欵服曽不踰世终梗冦盗天地之徳务隆包荒累诲弗悛肆急援溺仁义之旅吊伐并行恩威所临有迎无拒累月之顷肃清凶憝大拯涂炭弘复疆土功徳俊茂振古无伦焉惟古帝王施徳建功皆有颂歌传播后世臣忝列从臣后辄儗古作者之意譔平安南诗一首以示后来谨拜手稽首上进诗曰
　　维天生民咸俾遂适有攸弗及肆命有徳惟徳格天为君为师以教以治俾适咸宜天启皇明悉畀所覆明明太祖生育教诱衣之食之迩安逺归礼昭义布长幼尊卑皇帝继统四方万国益富而教和豫安适蕞尔蛮交丑孽其间为狼为豺小大毕残皇曰彼丑匪异人类庻或改率予其化诲诲言谆谆弗迁益骄戕暴厥邻盗我边郊百辟文武俯伏陛言弗时翦屠将俾蔓延皇曰申诲犹或改率弗改弗率跳梁狂獝伪恭吁命贼我使人暨彼遗孽磔身百分皇曰彼丑兽心靡易螟螣弗除遏遗嘉稷惟皇上帝付予八埏有溺弗援予滋违天诞命将臣暨旅师徒往励汝勇徃宣汝谟咸吊困穷殱惟丑虏职敷予仁匪曰究武六师遄迈辞直气厉涉危蹈深若履平地啴啴烈烈赫赫业业如飘剟剟如霆■〈雀戈〉■〈雀戈〉蠢彼丑虏胁驱为拒仁威天降孰有强御鸡翎夜辟富良为带投兵委戈奔降迓拜乃入交城乃走凶渠絷之海隅如探取雏乃咨胁从悉解而纵乃视交人吊其疾痛交人悴悴爰始色温舒其兢兢爰始笑言交人有言我困荼毒天子生我旋疠为福交人有言我初匪夷逖逺沦污陷兹涂泥天子圣仁曷返我初内我庇我永康不虞俘献于廷天子受之民有愿欲天子予之四方有闻欢喜告语天子圣仁我有父母救民之疾不以遐僻有梗弗率必诛不释天子圣仁孔武且神孰其为梗鉴彼交人芒芒四裔威服徳拊巍巍中夏尊安巩固海航陆车来享来庭千万亿年拱我皇明

　　驺虞诗（有序）　　梁潜

　　臣闻自古圣帝明王至治之极必有祯祥若麒麟鳯凰醴泉甘露应时而产皆所以符圣征彰至徳者也乃永乐二年秋八月皇帝冢弟周王畋于钧州厥有异兽白质黑章猊首虎躯其状孔威不可迫视王俾部曲俟之其性孔仁遂扰致之以询之故老葢古所谓驺虞者此其是巳夫惟仁君有至信之徳则见于是九月丁未王率厥属表献阙下皇帝服皮弁服御奉天殿以观不震不动柔伏自然皇帝若曰厥为嘉瑞予罔敢知维致自昆弟之邦予其嘉焉于是太子太师淇国公臣丘福谨率百官上千万岁寿既而京师人士忻喜聚观咸以为闻自古昔见始今兹臣潜伏覩盛典不敢自黙退而考之驺虞咏于诗记于礼列于传记或以为义兽或曰仁兽或曰圣兽至以为嘉祥者则其言皆同也传曰国家将兴必有祯祥洪惟皇上绍登大寳率由旧章亲亲而仁民恩沛而义洽万方咸和以及乎庶类黍同颖于郊蚕成茧于野文犀白象诸福之物抑之而愈臻却之而复至何其盛也岂非上天以是昭至徳哉臣潜忝职记注茍不形之歌咏以垂示无穷辄为不职谨百拜稽首而献诗曰
　　于穆圣王绥徳兆民端本自家笃于周亲恩沛义洽如煦春阳至和冲融发为祯祥祯祥伊何厥惟驺虞产于王国惟皇徳符王驯致之献于帝庭素质玄章云舒雾凝帝乃观焉载戢其爪爰言究之践匪生草吁嗟驺虞外何其威内何其仁匪苞而鳯匪角而麟吁嗟驺虞曷为来哉王拜稽首皇则召之皇之仁民沦肤洽肌弘畅旁达物以不疵皇之孝友本乎至性万邦咸懐物以类应皇帝曰俞惟王信恭王乃麟趾奚必驺虞皇帝曰吁凡百在位惟徳召和匪物其瑞庶臣拜手皇帝万寿庆祥毕臻徳音是懋

　　瑞应甘露诗　　王直

　　臣闻圣人之徳配天地则天地之心欣合无间故必凝英萃和以昭其盛若黄帝之甘露虞舜之卿云是也恭惟皇帝陛下以至诚之徳统承太祖髙皇帝基绪继述之孝不忘乎公遵用旧章未尝改作徳化所及罔不爱戴故自天地之所覆载日月之所照临无有逺迩熈然泰和动植之物亦各生遂而太祖髙皇帝之盛徳大业愈益光明是以天发其祥地阐其珍景星庆云醴泉甘露嘉禾瑞麦麒麟驺虞诸福之物骈臻沓至此臣等之所亲见天下之所共知也而圣心惓惓益勤不懈乃永乐十七年十一月某日甘露复降于孝陵凡四日松柏之上凝为玉脂融为琼液粲若垂珠聨若编贝臣民聚观鼓舞欢忭咸以为甘露之降不于其它而于孝陵者盖圣孝所致也于是皇太子命采取驰献于北京皇上祗荐宗庙倾赐百官芳香之气旁达左右甘美之味莫可拟伦诚天地之精英圣明之上瑞所以彰皇上之大徳为天地之所悦鉴景命之隆长太平之悠久厯千万世而益盛也昔虞舜有卿云之祥百工相和而歌之万世之下因是想见帝舜之徳使人起敬起慕今圣徳之大实同天地甘露之瑞不减庆云是宜有纪也臣愚不自揆辄形之声诗以继虞廷之歌垂之万世使知圣徳格天之盛巍然焕然如此臣等诚欢诚忭稽首拜手谨言甘露昭圣孝也
　　有瑞甘露其集瀼瀼被于长松孝陵之冈如珠之英如琼之浆于粲其光承彼朝阳有瑞甘露其融湜湜亦被于柏孝陵之侧如肪斯白如玉斯洁其馨有烈敷畅旁达维彼露兮天乳之滋维此受兮上帝之贻皇有大徳神人具依集此大瑞福禄攸宜皇徳之大实配于天永言孝思太祖是宪懿彼旧章于嗣于宣夙夜敬恭穆穆干干维太祖肇邦皇以广之维太祖受命皇以康之显显大猷万邦仰之巍巍成功无以尚之上帝太祖乐此徳馨屡开厥祥甘露斯零甘露斯零维帝命是膺维太祖是承皇祚以攸宁乃取乃献皇太子之恭乃赐乃颁以洽于臣工匪饸匪酮既甘既融灵液攸降物莫与同臣拜稽首天子万年以临下民以对上天维祯维祥继继绵绵圣子神孙万世之传

　　芝颂

　　礼部尚书毘陵胡公于廨署之南作小轩以为思政之所凡公之佐天子举礼乐以施政教则必思其宜于此而后行之天下公忠信明达君子也其精神感而和气应之盖有不期然而然者宣徳八年九月轩之中甃甓隠起发而视之有芝生焉其色纯白如刻玉如截肪轮囷敷畅鲜润华好公卿大夫来观皆以为瑞而赞咏之夫芝之瑞始于汉重于唐至宋而极盛盖谓和气薫蒸之所成非人力能为也然彼宫殿门庑之所产者国之瑞也生于士大夫家倚庐斋阁之中者家之瑞也今皆不然惟于公思政之所见之盖公尽心于其职故天以是彰厥美则兹瑞为公精诚之应无疑也然窃思之公之所任大矣其应亦有大者焉此特其兆也礼曰乐者天地之和礼者天地之序又曰礼乐极乎天蟠乎地行乎阴阳通乎鬼神此岂细务哉今上有圣明之君而下得公之贤以为臣厚礼乐之本达礼乐之用极其至也天地安其位日月着其明四时寒暑顺其序明而为人幽而为鬼神流而为川峙而为山精而为百谷粗而为草木鸟兽一皆遂其性无毫髪爽焉至和之气充周于六合之间则甘露醴泉器车马图龟龙麟鳯诸福之物靡不毕至而国之大瑞备矣故曰此特其兆也有其兆而赞咏之思迓续其大者云尔烝民之诗尹吉甫送仲山甫也而序者以为美宣王盖能任贤使修其职宣王之美见矣今公之有此皆上委任之所致则诸公之赞咏虽以美公而亦以美朝廷也作芝颂
　　春官名卿礼乐宗兹谁任者毘陵公美哉新署郁穹崇华轩结构居南东圣明在上眷遇隆懐清履直持敬恭孜孜夙夜亮天工施诸政教审厥衷精诚孚畅靡不通灵芝煌煌产其中至和絪缊之所锺殊姿宻理鲜且重刻脂镂玉纷■ 〈王怱〉珑参成樊桃差可从瑶英紫脱徒芃芃嘉生本自造化功滋殖岂与凡卉同知公秉徳乆愈充辅翼帝道宣皇风上追夔夷蹑高踪体信达顺更丰融四灵毕至百福隆君明臣良格昊穹颂歌继作声沨沨鸿名赫奕垂无穷

　　明文衡巻二十

　　●钦定四库全书

　　明文衡巻二十一

　　（明）程敏政 编

　　○赞

　　龙马赞　　宋濓

　　西南夷自昔出良马而产于罗鬼国者尤良或云罗鬼疑即古之鬼方其地有养龙坑在两山之中泓渟奫深开阖灵气而蛟龙实藏其下当春日始和物情酣鬯夷人立柳坑畔择牝马之贞者系之已而云雾晦冥咫尺不能辨色类有物蜿蜒上与马接盖龙云逮天色开霁视马傍之沙上有龙迹者则与龙遇谨其刍菣而节宣之暨产必获龙驹焉粤若洪武四年六月壬寅夏国主明升以全蜀降献良马凡十而其一色正白乃得之于坑者身长十有一尺首高九尺足之高比首而杀其二尺有肉隠起项下约厚五分广三寸余贯膺络腹至尾闾而止精彩明晃振鬛一鸣万马为之辟易鞯勒不可近近辄作人立而吼上谓天既生此英物必有神以司之亲撰祝策诏有司以牲牢祀于马祖然后勅典牧副使臣高敬囊沙四百觔压之人跨囊上使其游行苑中乆之性渐柔驯适八月癸巳上将行夕月之礼于清凉山坛上于是乗之而出如蹑云而驰一尘弗惊皇情悦豫赐其名为飞越峯复命御用监直长臣马晋臣绘其真形藏焉臣濓稽诸载籍汉之元鼎中有神马出渥洼水中马之生于水者尚矣养龙之说虽相传于夷人要当可征不诬也肆惟皇上以大徳而位大寳日之所出日之所没无不梯山航海献贽奉琛迩者独角之犀来自九真食火之鸡贡于三佛齐之境其它佹形僪状藉藉纷纷且不一而足而况此水产之龙马乎周书有云不寳逺物则逺人格所寳惟贤则迩人安皇上宵衣旰食日懐保于小民岩穴之士搜罗殆尽将图治安如黄虞时其遐荒殊裔珍毓竒产未尝有心求之所以荣光休气洋溢中国仁声义闻充洽八表而龙媒之异自致于天闲十二之中揆之于书前圣后圣盖同一轨辙也其视贰师之遣黩武穷兵以索诸大宛者果为何如哉臣濓以文字为职业际兹盛美不敢默而无言谨述赞辞一首以贻诸后世赞曰
　　天驷荧蛟龙升灵泓澄神马生祥飙瑞霭昼杳冥天一翕聚通精灵龙胡（汉郊祀志龙垂胡髯胡乃颈下垂肉）盈鳬臆轻竹披耳镜悬睛花雪卷毛光照夜汗沟有血霞流赪振鬛鸣万马惊闪流电逐飞星九霄彷佛从龙行但闻潇潇风雨声三川平八极寜真龙媒献龙廷出入天门驾龙軿太霞五彩满瑶京皇风清皇道贞皇威明茫茫堪舆内孰敢不来庭陋彼汉将军空围贰师城乃知天子在树徳不必连年徒用兵

　　滕奉使赞

　　齐人王蠋有言曰忠臣不事二君烈女不更二夫女之从人一与之醮当终身不改譬之白璧小有玷辱人将斥去而不之顾臣之事君也其理亦同故蠋特并言之事两夫者虽辨如虞姬智如邓曼吾知其决非良妇事二君者虽功如汾阳（唐郭子仪封汾阳王）才如西平（唐李晟封西平王）吾知其决非良臣呜呼使此义昭如白日人臣安肯懐二心而国安有丧亡之祸哉东阳滕茂实当宋靖康初以太学正与佥书路允迪奉使于金议割三镇太原寻奉宻诏据城不下金人怒囚之云中钦宗北迁茂实谒见涕泣请从行主者不之许其后允迪南归茂实独留鴈门终身不再仕临没令以黄幡褁尸而葬仍刻石识云宋使者东阳滕茂实墓此殆不事二君者与当是时有宇文虚中者亦以黄门侍郎使金见留遂改节易行反面事雠其后虽欲夺兵伏南奔而自赎卒亦不逃君子之讥其视吾茂实果何如也茂实已矣人至今想其遗节如神龙不可得见至视虚中辈不啻若鬼蜮犬豕有识妾妇亦羞闻之此无他人心天理终不可诬也乃作滕奉使赞用规事君而有二心者赞曰
　　汉有苏武奉使不屈滕公配之有声烈烈黄旛裹尸以全臣节如璧之白弗缁弗缺其人虽亡而神不灭上游帝所凌厉日月降臣见之肝碎胆裂敢述赞辞勒在贞碣

　　溟涬生赞

　　溟涬生者旴江廖应淮海学也抱负竒气好硏摩运世推移及方技诸家学年三十游杭上疏言丁大全误国状大全怒中以法配汉阳军生荷校行歌出都门道傍观者啧啧壮之抵汉江滨遇蜀道士杜可大揖曰子非廖应淮耶生愕然曰道士何自知之可大曰宇宙大虚一尘尔人生其间为尘几何是茫茫者尚了然心目间矧吾子耶然自邵尧夫以先天学授王豫天悦天悦死无所授同葬王枕中未百年而呉曦叛盗发其冡得皇极经世体要一篇内外观象数十篇余贿盗得之今余五十年数当授子吾俟子亦乆矣乃言于上官脱其籍尽教以冡中书其算繇声音起生神鉴颕利可大指画未到者生已先意逆悟可大自以为不及学既成去隠宣歙间遇余安裕弋阳将教之安裕劝生业中庸生瞠目厉声曰俗儒几辱吾康节于地下矣复去之杭客贺外史家昼市大衍数夜沽酒痛饮饮即吐吐即饮不醉如泥弗休醉中尝大呌曰天非宋天地非宋地奈何奈何语闻贾似道遣客叩之生曰毋多言浙水西地髪白时是其祥也似道未解复召至屛人与语生曰明公宜自爱不乆宋鼎移矣似道恶其言掩耳走生亦径出过曽渊子家索酒轰饮酒酣作婴儿啼曰大厦将焚燕犹呢喃未巳耶复赋歌以见意都人士闻之竞指以为怪民不与接独太学生熊晞圣犹时造其庐生私执熊手谓曰吾端居层楼闻空中戎马百万来人鬼作哭泣声壬申襄樊陷甲戌宫车晏驾乙亥长江飞渡似道亦殛死临漳丙子三宫播迁诸王大臣皆南北乱走嘘吸事耳子不去欲何为居亡何宋事日非沿江州郡望风奔溃生大恸曰杀气又入闽广中吾不知死所矣遂遁去其言无一不验后四年病死处州学中年五十二无子唯一义女从之生宗尧夫先天之学颇自谓知易毎见诸易师传疏不问浅深辄讪驳以为乐及论后天则尊羲画为经彖爻系辞为传黜文言彖象二传为九师之言且谓说卦非圣笔不能作上下系乃门人所述序卦直汉儒记尔盖生聪明絶人未闻道而骤语数故其论经多失中然性使酒难近又好讦人阴私人面颈发赤不顾罕有从其学者唯国子簿吴浚进士彭复乐师之浚不卒业复屡受唾斥不怨生将遁时召复至口发例手布筹虽平昔所靳若终身不示人者一举授复复后又授鄱阳傅立云或曰生濒死语女曰吾死后一月中朝命山姓鸟名使者来征吾及傅立立当过予门汝可出藏书示之立当以此致大官后皆如其言所谓山姓鸟名崔鹏飞也生所著书有玄玄集厯髓星野指南象喻统会声谱画前妙用数十万言今犹间传于世赞曰
　　龙图成章有文从衡以浚以明以泄其藏以奠乎玄黄昔我素王韦编三絶坠绪微茫谁其我缀我参我腴九师襄之我苞我晶百氏攘之如河之浑如曀而昏如治丝以棼天未降割一髪攸存维洛有士居于百原超神冲漠凝于画先数往知来小大斯甄莫峻匪厓我陟其颠莫深匪渊我瀹其泉简材以畀非隠弗传有冥者冡卒诏以宣或得其■〈牜甬〉载神子言炎炎宋箓维其讫矣长星蚀栁色之赤矣青祥见征士髪白矣朋昏以世莫之戚矣鱼在在鬵尚其息矣维生之知中如沸羹彼昏弗知覆谓我狂我狂如何我忧孔多我山我河我用弗磨俾沦胥以讹我酒既嘉我瑟又龢我寜不啸歌北风其凉旗旐央央戎车龎龎荡荡江流杭之如陆有腥其秽流血沃沃海氛方殷其何能目人有恒言风雨漂摇夏宇障之涉于大川烝徒楫之楫副宇桡孑孑焉依国武斯队不知攸戒日陨弗升虽昼作夜鸮舞于林鬼瞰于舍孰投是艰曽莫之艾乃惄乃惊乃瞻乃行乃遯死于冥睠生之为胡乃神以着征之古圣匪程伊度何以言之卒沦于数一曲之淹不通其故易道既泯数亦不类激赞于生发我长喟月出皎兮在天之心在天之心何古何今

　　陆秀夫像赞

　　身抱龙髯兮眼不见水鳯阙虽遐兮龙堂则迩玉雪皦如兮肯污泥滓赤日出海兮尔心不死

　　文官花赞　　胡翰

　　覃木之植锺美于天地着见于古今者其品多矣大率以不恒有为瑞以不多得为贵华平宾连紫脱阔阅国家之瑞也旷代始有之扬之琼花润之玉蕊天下之美也岂世所多得哉物皆然今镇江其地即润也范氏世居之为望族有花曰文官先世所植也自呉中富人及京洛公卿之家斥苑囿饰亭馆竞一花一草之竒以夸示世俗极游观之娯者往往求若是花蔑乎未有闻也当唐之世唯学士院有之其曰文官意亦以是邪范氏世业儒以诗书起家为令宰任司臬者衣冠相望于宋元二百年之间其于是花亦有不期而符者邪天地生物自形而色白者不能以为绯碧者不能以为紫今以一植而具有其美一日而递为之变其得于造化之妙非人力能致之唐人以戎王子为异花若文官乃异花也夫以造化所锺之异天下不多得之物而又植于衣冠之族又有名公卿如辛幼安者本其所自而书之制为乐府以歌之虽谓之美瑞可也而顾不厕于琼花玉蕊之列者盖范氏故阀阅也其花先世所植手泽也非若蕃厘招隠老佛之宫琼花玉蕊人得趋而见之使人得而见之有力者将取而去之矣则范氏珍之宜至而传之不广也天下之物负其所有不自见于世者皆是类也余老矣于世无所好愿以平生不知有此花一旦闻之可为寡陋之叹不能无幼安豪发之情焉乃述其事以贻其后人从而为之赞曰
　　泰圜委和嘉植挺生抱素含贞扬采代荣如彼命服品秩有章下民所望君子之光我征前闻厥类匪一瑞木四照神芝五色不贵异物迈种厥徳于古有训君子是式

　　灵峯寺植木赞　　刘基

　　灵峯寺有松杏与朴并植焉刘子见而感之为作赞曰
　　杏叶葱芊有子可以实笾松枝扶踈有苓可以引年朴状如樗众蠧所穿拥肿液瞒不可以镌胡并植于庭溷厥丑妍明堂求材般趋尔先松戕杏割朴独宛然呜呼朴乎孰女之怜维女之全抑弃于人乃获乎天耶

　　宋景濓像赞　　王祎

　　外和而神融内充而面睟衣冠虽晋人之风气象实宋儒之懿夫其知言以穷天下之理养气以任天下之事隠则如虎豹之在山出则类鳯麟之瑞世后乎千载而有存中乎两间而无媿此盖古君子之所难然吾谓斯人之必至

　　筮作赞（有序）　　唐肃

　　予子之■〈氵牵〉欲筮而无蓍请以竹代之予曰易谓圣人之徳幽赞神明而生蓍则蓍固灵矣然地无蓍可废筮乎屈原离骚云索藑茅以筳篿汉方技传亦有筳篿须臾孤虚之术说者曰筳竹篿也楚人以结草折竹卜为篿然则楚人之筳篿以无蓍欤夫蓍蔡产也大龟可卜者出于蔡上有蓍百茎下必有灵龟守之蔡非楚地故以筳代蓍而卜焉今越去蔡尤逺蓍或不能致则仿筳篿之法无害况吾所以质诸神者在诚不在物之■〈氵牵〉既作之因为赞俾刻其椟云辞曰
　　祝蜥蜴以祈雨龙之同类也禁原蚕以助牧马之同气也繄竹之视蓍均草彚也虚中弗窒又圆其外也虚则有灵具乎智也蓍百茎而同本合万殊为一致也以有代无理或弗悖也爰韬爰椟受命则出也载营载画吉凶以示也于戏泰筮神明之攸寄也曷竹曷蓍惟秉诚之无贰也

　　太师韩国公画像赞　　苏伯衡

　　堂堂韩国秉国之成鸿业以定经费以盈羣贤以进百度以贞四裔以服品物以亨公初无作孰得而名天实生之光辅大明天下之士暏其仪刑想其风采不谋同声曰汉萧何唐之玄龄功成而退不伐不矜衮衣朱舄安享尊荣苍颜白髪时游大廷其徳日新其福日増天子万寿共享太平

　　宗忠简公画像赞

　　公之力足以旋干而转坤公之功足以却敌而安夏始以一言能返北斾而南还后以二十四疏不能回南辕而北驾且留钥之任方切而巧言遽入于帝聪度河之志未酬而大星己殒于中夜何人之于公则知媢嫉而天之于公则不知假借此有志之士百世之下所以想英风而激昻拜遗像而悲咤也

　　象山陆先生赞　　赵东山

　　儒者曰其学似禅佛者曰我法无是超然独契本心以俟圣人百世

　　敬赞先正诚意伯画像　　刘仲璟

　　虬髯电目探天根兮斡地轴扶龙兴云四方以肃以生民休戚为忧喜以大道晦明为荣辱武功既成而文治未尽其用者盖天也耶抑人也耶

　　田畴赞（有序）　　方希古

　　智勇人之所有也善用之为难忠义人之所慕也审处之为难天下非无豪杰之士而功不见着于世何耶岂其智勇之不及忠义之沮丧欤用之失其时处之违其机者众也荀彧不用于曹操则可以比子房董卓吕布不为逆乱则可追韩彭亷丹王寻为汉而死则有以与周苛等而皆不免于君子之诛其迹同而其所为异也汉末之乱酷矣余求竒士于其时得一人焉曰田畴忠不避难勇不畏死奋然感刘虞之遇而思为之报雠公孙瓉既亡谓可以尽力者汉室而已故应曹操之辟既而知操非忠汉者也故辞封侯之爵介不同俗清不悖伦忠在树功义不茍合其才良其行果盖豪杰之士非当时奸雄所及也论者眩于成败使操以有功见取而畴之志义不大章明于后世岂不谬哉孟子曰人有不为也而后可以有为若畴者庸非其人耶其不成功者命也豪杰之士制于命而不获施者众矣善观人者观其志不观其事观其器不观其位由是而言士之不幸者独畴乎哉吾是以悲而赞之其词曰
　　古之观人不于用舍考其所存以第高下譬诸龙驹垂首粪车岂以其贱斥之为驽齐侯千驷如南面王仲尼之叹夷齐有光汉季分争得国者操吾独何为田畴是悼操虽据国犬鼠之雄杀后无君天下不容奚若君畴忠义盖世委质刘虞身世靡二使受之命为汉大臣杀操复汉必不顾身呜呼鄙夫惟利是就谁能为俦我与为友

　　翰林待制华川王先生画像序赞

　　传曰国之将兴必有祯祥其得人之谓乎故善观国者不观其甲兵之雄财粟之多土地之大而观其得人贤否诚得其人弱可强败可成不得其人虽威力富庻敌于海内亦不免于亡天将授人以天下亦必授之以守天下之器贤者之所在天下之所归也当国朝之始兴地界于羣雄之间最微矣然是时有数君子者皆起而从之识者已知天命所属既而或以功业定乱或以文章赞化卒能合四海于分裂之余不越十年遂致平治呜呼是岂非天哉乌伤王先生充在数君子中博辨通达以文章名上之为呉王授江南儒学提举司教理升礼部侍郎兼引进使转起居注出同知南康府事及上即天位召入议礼改章州通判会诏修元史遂征还与金华太史公俱为总裁及史成拜翰林待制未几而出使西陲虽未获究其设施然其有益于国者大矣世之趋近功者恒谓儒者不足为时重轻此非知本之论譬之人身彼一才一艺者犹手足耳目然而贤者则元气也人见手足之能持行耳目之能聴视而不知皆本于元气不亦惑哉某幸受业太史公而以未识先生为恨先生之子绅以画像见示乃叙而赞之曰
　　天眷有明勃然龙兴岂惟智谋得人乃成其人伊何匪将匪相爰有君子海内之望望既归之孰能违哉彼王彼侯小大毕来惟华川公蔚其文雅位虽不崇名动天下人知其名岂知其心我懐徳音山高海深

　　义鹳赞（并序）　　髙启

　　呉报恩寺浮屠之颠有鹳二巢焉以游以宿出返必俱一日其雄罣胫轮索中奋翼自掷空悬弗脱雌下首大鸣若吁于人众怜之莫能升遂宛转而絶雌依其傍弗去羣鸟欲磔之辄引喙怒逐不使近逮毛骨尽化乃已余居直寺东尝见其彷徨飞旋形貎惨悴风雨之夕哀唳噭噭若号慕然余念夫世固有伉俪相悦者矣一旦失所天哀未改而已他适涂膏自媒唯恐非艾晨咷夕噱曽无含忸世尝以禽喻恶人寜不辱是鹳哉乃赞曰
　　嗟尔鹳乎维鸟之特猗雄死自守御乌之贼猗独栖于标夜失其匹猗哀嘶返顾不啄而食猗厥质始化岂贞之魄猗匪鲁黄鹄孰配尔徳猗

　　戴院使赞　　茹常

　　神闲以清气和以平质颀而厚貎泽而明学则究轩岐之奥书则启金石之经昭代之老处朝廷盖得其道医国之手虽蛮貊亦知其名怀仁慕义秉徳存诚是宜受高皇之奬誉荷今上之宠荣齿余八袠而强健身备五福而康寜若夫托泉石之高致缔松桂之幽盟彼画史者徒知写其归隠之趣而莫能得其恋阙之情也耶

　　陶弘景讃　　王达

　　士之善于观人者往往不于其事之所己为而必原其心之所隠微者而观焉惟能原夫心之隠微者而观之则其为人者昭昭矣彼泥其迹之显然者而观之夫岂得容伪于其间哉吾于齐梁之际得一士焉陶公弘景公生而有异四五岁即知用荻画灰以为书甫长读书万巻以一事不知为之耻齐高帝作相用为诸王侍读彼时虽在朱门闭影息交不外物接永明间挂冠神武门已上表辞禄矣当斯时也窥神器者匪一人朝为君臣暮为雠敌朝为揖逊暮胥篡夺虽欲以力济之奈天道之未定何于是自勾曲遍厯名山寻访仙药毎经涧谷必坐卧于其间所居皆植松闻其声辄欣然为之乐性好著述凡阴阳五行风角星算山川地理方圆产物医术本草罔不洞究自以为神丹可成寿可致梁武资之以黄金朱砂等物亦不靳而受之至八十五无疾而逝夫当太清之际以梁武为故人取宰相如拾芥此众人所不能得而公可得者可得而公恬不为之意茫然与世相忘焉公之贤为何如蛊之上九不事王侯高尚其事者不偶于时者之所为也公可谓偶于时矣而犹不出者庸讵知天下无可事之主哉故其诗曰夷甫任散诞平叔坐论空岂悟朝阳殿遂作单于宫厥后天下玄理洊兴武事日弛侯景纂位实在昭阳然则公固有逺虑先烛之智矣亦岂可谓公为长逝忘返而无忧世之心者哉予故仰其高风想其遐躅原其心之隠微者为之讃曰
　　蓬荜既高芝兰斯晦枭鸮成羣鸾鹄斯退君子知微黙领心会醇酒虽甘讵宜忘醉哲哉陶公靡所不通糠粃富贵勾曲之从月高秋肃一枕松风安知其它我保其躬彼不知者谓公少疵山中宰相夫岂介而我知公心澹然无为不与物絶龙变是宜上陵下替世道日榛寜于其时俯仰屈伸烟霞泉石今古乾坤高风邈哉不见其人

　　自题侍教像赞　　杨士竒

　　此老之生今七十有三年其仕凡三十有七岁厯事四朝恒持一志颛颛乎毖慎肃肃乎严畏不敢内非类之交不敢徼非义之利禄愈増而意愈澹秩愈进而心愈惴治官务如家务视海内如室内虽不能万一之有济而不敢须臾之或怠诚惧上孤明圣之恩有忝清白之世阅春华之屡谢抚寒栢而犹翠聊自写其素存示同宗以祗励
　　族孙挺来北京旦夕在左右里萧生为写侍教图挺以求赞因谩书此然士之师古挺尚从事乎逺且大者可也

　　七十岁自赞　　杨荣

　　荷蒙先世积徳之厚叨承列圣眷遇之隆乆侍禁近冀效愚忠当齿力之既衰尚责任之愈崇自愧乎进无所补退不我从徒存心之兢兢而懐忧之忡忡惟古人尧舜其君民者素景仰其高风思勉焉而不懈期一致于初终者也

　　故延平守胡子祺赞　　邹缉

　　故延平太守胡公既没三十年缉始得其墓表而读之为之叹曰呜呼士惟患不见用耳未有用而不见其效者况得显行于其位其大小设施岂得不有所见哉国家初兴凡所选擢必择其才良端直之士而任之士既抱负其所有故见诸有为皆足以震耀于当世而其所立类非迂儒俗士所能及若公是已公以洪武三年应诏至京师受知太祖皇帝擢拜监察御史即上书论迁都闗中事其后出为按察佥事调知彭州升知延平府事以没公在风纪不为激扰之政而人畏其威蛮服其化狱以常空其为彭州筑堤堰修水利劝民务本力业郡中翕然称治至为延平声称尤着于今延平之人能道其行事盖其悌弟之化有以信于人而其才徳又足以服之惜其名位止于此不克臣于乆逺也昔何武为扬州刺史凡所刺举未尝敢自私而又仁厚以处下故郡国各重其守相张咏知成都寛严适中威惠信于人故既薨而蜀人为罢市苏子瞻谓其遗爱蜀人乆而尸祝之若公可谓无愧于公者矣公之次子光大为春坊右庻子与余为同门友既覩公之事乃追为之赞曰
　　昔在太祖勤思贤辅有伟哲人实承知遇布衣登朝居法从班迁都之议动于天颜内台外宪荐扬风纪两纡郡符鸣玉曳履材宏徳硕无积不施惠爱所加民自懐之肃肃之仪瞻望莫及棰策之从愿为公执

　　镜容自赞　　杨溥

　　资可以为学而理或未明时可以行道而力有不至缅懐古人夙夜惟厉而莫及焉呜呼老矣

　　呉敏徳像赞　　王直

　　海虞呉敏徳为都察院右佥都御史持敬慎之心秉亷直之节其议论举措盖有前贤之遗风视世之随俗变化方外而圆内者相去逺矣此其像也而予为之赞允毅呉公率徳自躬圣明御邦克跻显融豸冠峩峩邦之司直必诚必恭不诡不激雍容进退端笏垂绅小人所惮君子所亲维昔名臣始终一致神之相之福禄斯备风霜肃物生意寔存愿弘厥施以畅皇仁

　　自赞小像

　　其才学则迂踈其志行亦狂简幸逢时以效愚毎惴惴于自反然僚友谓之强而主上谓之板愧变通之未能徒为逹士之所莞也强者矫亢不阿之名板者愚执不通之谓盖气质蔽固之已深而学问变化之未至若谬比于憸邪则难合乎公议虽内省之无愧然岂敢忘敬畏也哉

　　讷斋赞　　金寔

　　言可讷乎心因言以宣道假言以传言不可以讷也言不可讷乎身由言而困事由言而偾言不可以不讷也讷乎讷乎殆将讷其所不当言而不讷其所当言也夫在乡党则恂恂在宗庙则便便是为讷之模

　　伏生授经图赞（有序）　　周叙

　　伏生讳胜济南人也案史记伏生故为秦博士孝文时求能治尚书者天下亡有闻伏生治之欲召时年九十余老不能行于是诏太常使掌故晁错往受之先是秦焚书伏生壁藏之兵兴流亡伏生求其书亡数十篇独得二十九篇即以教于齐鲁之间学者由是颇能言尚书诸山东大师无不渉尚书以教矣又按汉书颜师古注当错受书时伏生老不能言言不可晓使其女传言教错齐人语多与颍川异错所不知者凡十二三畧以其意属读而已是图盖当时授经之象中坐者伏生旁侍者其女前跪而坐者错也图用缣素仅二尺而苍山古栢灵芝石床书几之状莫不曲尽巧妙画者之意亦工矣哉于戏圣人之道寓于六经而书者二帝三王治天下之大经大法所由载有天下者不可不以之取则也使非汉文求之伏生传之天下后世将贸贸焉莫知圣帝明王精神心术之所寓而道晦矣愚故谓尚书一经不幸焚灭于秦幸而表章于汉尤幸而传授于伏生也且是时伏生年己九十余使汉文求之不早不几于冺焉矣乎然则是书之传岂非天耶而其所以继往圣开来学之功又岂居汉之诸儒后哉戸部员外郎高君信以是经登进士厯官朝着有声家藏斯图命工装潢成轴以余家传是经也求识之乆之未敢执笔而高君之请益坚敬用书其故而为之赞曰
　　大哉圣道寓诸六经煌煌尚书实统厥成秦亡汉兴斯道几晦展也伏生爰际其会心惟口诵以教以传晁错之受汉文之贤斯文千载既晦而显展也伏生其功不浅咨尔后学是仰是宗拜瞻图像邈焉高风

　　文昌帝君像赞　　刘定之

　　有以孝陵御容传写为文昌帝君像者臣定之稽首赞曰日行于天光寓万形全得为月分得为星云得为霞雨得为虹影得水底火得镜中圆明晶彩晶彩日同于皇开天自天陟降其寓于兹文昌帝像主世之文纬地经天有赫厥用无私其权冲天乌纱朶云龙袍就之日近望之天高臣拜稽古古亦有是宋仁宗像即真武帝

　　明文衡巻二十一

　　●钦定四库全书

　　明文衡巻二十二

　　（明）程敏政 编

　　○七

　　志释寄胡征君仲申　　宋濓

　　华容孝亷与广平文学遇于神明之台孝亷问曰予缔子交巳越二纪其貎固狎其志则未之闻也子能为我扬搉古今而释之乎文学曰走也不敏长自岩穴鹤毳编襦土芝缊食动趾踉蹡发辞■〈言蹇〉吃忽挟缃缥去厯都邑见者大噱指为木刻错愕周章无地寄迹独孝亷暖我以温颜前我以重席迪我以三古之芳猷期我以九能之至域拜孝亷之贶厚矣孝亷有问敢对以臆寓形霄壤不翅蠛蠓时幻歳迁电灭鸟空唯极所适其乐则鸿出游大泽才鶱气雄鼻尖出火耳后生风金张前驱许史后从牵黄臂苍箙矢韔弓仰落双鵰俯搤长熊毛血旁洒尘坌四封入据邃馆廷实惟供罍尊旁午豆爼衡从肉腴含春酎晕移童器周八音律合六同部分立坐筵布西东緑华白台南威紫冲靥辅竒牙瓌质姣容歌喉撼尘舞袖翩龙其有事固日新而弗足也窃有志焉孝廉能许之乎孝廉曰欲败度纵败礼古人所戒子岂宜蹈之愿闻其它文学曰班生投毫令名煌煌终童请缨其齿甚少不有焰焰孰潜其爝非勒铭于燕然必建标于粤徼轩冕以之蝉聨绅笏以之嫽嫽卫霍拥轸樊陈执纛公子扫门王孙媚灶霜露系乎吹嘘予夺视其愠笑其鋭也若孟劳之出鲁襓其重也如天球之镇周庙天下学士挥汗为雨聨袂成帷莫不仰遗光而企末照其视处环堵厄藜藿击壶而越吟倚柱而吴啸卑卑南阳之畊落落滋泉之钓口心共语影形相吊不亦大有径庭乎孝廉曰功髙者身危位隆者名丧此众人之所嗜而君子之所慎也文学曰神封灵壤作镇下方会稽衡华沂岱岳常霍及医闾分布九疆总三条于中区限两戒于外邦他若沧涨荡浮青翰混茫包天裹地循环相通（叶汤）其间怪伟靡可数详天孙岳长水伯渎宗（叶庄）昴宿寳符之贵玄龟青鲤之章金箧玉策之探日月珪璧之藏或隠而晦或露而彰走将简徒御戒楼航濯足于咸池晞髪于扶桑豁氛埃于人瑕发忠信于天光苍水之使稷丘之君庻一问之勺鼎湖而想遗弓履河洛而思圣勲也孝廉曰山川形胜固足以廓子耳目昌子文辞然非至焉子毋徒取则于太史迁也更请大之文学曰去圣逾远学术纷披控名责实礼度是师上下有叙隆杀异宜苛察缴绕弗失丝厘贵俭兼爱上贤右鬼采椽不斵型簋唯土啬然自守与孔齐轨权事制宜诡行遁辞移阴转阳入神出竒变化阖辟千目莫窥秉要执本立为经制法无常形事无成势洞究羣情为万物主仪节或愆峻刑弼之肃如晨霜犯者裂肌仲鞅非到挟之以驰因彼天时以施教令若仪若象测度以定纪纲载明是谓大顺食天所寓邦本所资山泽平地相厥攸宜八政之首着于经彛揣摩国纪宣明帝治或合或兼本末毕具凡有猷为罔越宪制若是喧豗骇猋迅雷震撼乎四极充斥乎九垓沨沨乎海水起立而应龙天飞也戋戋乎五兵杂陈而神授握机也芒芒乎旷野万里而列井布棊也走欲徧索其说而试之不识可乎孝廉曰夫子没而微言絶诸子百氏人人殊未有能一之者也文学曰戡定惟武亦国之程其书漫衍四类是绳阴阳权谋伎巧势形其目昈列翻翻缤缤九宫八门六甲五神军轨兵钤星式雷经金鸡玉狗风角鸟情制器尚精动合神机胄铠罗陈戈戟交施渠答距堙■〈务上鸟下〉冥扶胥象车雀杏行马飞鳬武衡大橹驩耳长殳云火万炬浑脱全躯策全器良其用益张营察六形旗按五方天地定位风云流行龙虎腾趠鸟蛇翼骧正正竒竒巍巍堂堂赫赫赩赩棱棱璜璜以守则固以击则扬或追北于函谷或喋血于太行或徇地于临菑或陷坚于昆阳是亦英雄之壮观也走窃乐之不知饥渴之在已也孝廉曰兵者不祥之器圣人不得已而用之子服儒衣谈儒书又焉用尔为文学曰粤厥轩辕游心太初上超鸿沆下入渺弥有窃其余亦神其躯文宾履生师皇马医玉柱丹砂骑鸣龙师木羊葛由神泉鹿皮折足山图赭衣服闾女丸素书赤斧碧鸡朱璜瘕脱玄俗质虚心存冲寥迹亦佹竒五性既絶九患亦除三阶有严七变无亏身升紫宫位纪琳书阴隆伏骨目炯四规执东象之玉文契九赤之班符御跻虚之龙韈服太极之麟芝入火不爇入水不濡入石不阂入木不拘云卧天行神濳灵飞是盖与天为徒又不特致治于无为也当辟我石室寝我世机服我胎息杀我虫尸洗伐我毛髄销觧我肤肌覩铜狄而摩挲约令威而来归不知能成其志否乎孝廉曰圣人不师仙使其可为则周孔为之矣文学曰荒荒遗文或伪或真学徒巧辨或正或舛先出者堙后出者存何老生怨尤而异师是嗔藏之名山编简乃完何传授有绪而鱼鲁或残汲冢一启虫书再覩何怪言放纷而弗齐于古纬候相传内学是尊何列国寳书而尽阅其文僭辞窃义聋俗簧世日新月巧动莫之制衡错■〈木离〉莹方州部家何立言艰深而莫究津涯始生终通生育及资何其象不一而数皆九为原荧丱冢名性气体何图指佹殊而重摹迭拟触类而言何莫非此沾沾动喙徒见其鄙走将钩其龎鸿掠其纎微悬空明之金鉴俾无遁于妍媸能若是是亦足矣孝廉曰此粗近之然殢于传注童习白纷若华蝉死生其间亦奚益哉文学曰孟轲氏没世乏真儒师师萌庻伥伥奚归孰廓我蒙孰砭我愚羣言孔多契真者谁欲操腐舰以泛具区欲络盲象以驾鼓车纵有智巧寜不殆而呜呼噫嚱一何寥乎九圣之神于昭于天九圣之心存之于文又何昭乎呜呼噫嚱薋葹盈室何有芳荪繁星烂宵孰知朝暾寜不使我怡怡而愮愮乎帝降民衷徳与天一胡不自贵葩藻是溺颠倒首足淆混白黒弃其瓒盘寳厥瓦鬲拊膺自伤泪血交积誓劀宿秽以刬末习驾舂陵以为舟鼓关洛而为檝张武夷以为颿期洙泗之可渉夙兴夜寐偟偟业业凛然如上帝之在目睫若是何如孝廉曰此仆素昔之所究心者也幸与子同之于是执手降台相视而笑笑已继之以歌曰真儒不生世阴阴兮■〈木适〉埴索涂愈幽深兮炯其灵根无古今兮超彼九玄离浊气兮攀渊追骞乗赤麟兮文之兴丧资以身兮任重道远何时而止兮朝斯夕斯相期于殁齿兮

　　文训　　王祎

　　华川王生学文于豫章黄太史公三年而不得其要伥伥焉食而不知其味皇皇焉寝而不安其居望望焉如有求而不获也太史公一日进生而训之曰子之学文有年于兹志则勤矣吾闻天地之间有至文焉子岂尝知之乎夫云汉昭回日星宣朗烟霞巻舒风霆鼓荡者天文之所以畅山岳错峙江河流行鸟兽蕃衍草木茂荣者地文之所以成天地之文不能以自私诞赋于人人则受之故圣贤者出以及瓌人畯士相继代作莫不大肆于厥辞盖自孔氏以来兹道大阐家修人励致力于斯其间鞠明究曛疲弊岁月刓精竭思耗费简札者纷趋而竞驰孰不欲争裂绮绣平攀日月髙视万物之表雄峙百代之下卓然而有为然而踯躅而不进骩骳而不振思穷力蹙吞志而没者徃徃而是而能登名文章之箓者其实无几则所谓至文者固夫人所罕知是故文有大体文有要理执其理则可以折衷乎羣言据其体则可以剸裁乎众制然必用之以才主之以气才以为之先驱气以为之内卫推而致之一本于道无杂而无蔽惟能有是则统宗会元出神入天惟其意之所欲言而言之靡不如其意斯其为文之至乎凡吾之说子岂尝知之茍知之其试以语我生曰文之为物贵适时好粲然相接合喜投乐有如正始不完文气遂偏俗尚化迁而排偶之习兴焉四属六比骈谐俪聨抽黄对白调朱施铅五采相宣八音相便握摛秾纎啽咔寒暄丰腴醲酣眩丽媚妍珠玑溢缄脍炙满篇凡庆函与贺牍咸累幅而迭畨王公之门下逮闾阎彛仪缛典往来交际率奉之以周旋又如大雅既逺诗歌日变玉台西昆其流也渐支为词曲争嫩竞艶字分重轻句恊长短浮声切响清浊和间羽振宫濳啇流征泛笙簧触手锦绘迷盼风月留连莺花凌乱振妙韵于沉冥托葩辞于清婉性情因之而畅宣光景因之而呈献好会暌离欢忻悲叹莫不假是以托情固无间于贵贱也若是者其为文何如太史公曰古语变而四六古声变而词曲文之弊也甚矣请置勿道为言其它生曰命卿选士之法废而科举乃兴以文取士设为范程汉有射策唐有明经复有诗赋逮宋日益増经衍为义而三篇以明赋本于律而八韵以成咸各专其科各精其能其义则意融旨切言粹辞逹枝语蔓引丛论英发刬圣秘而立辨干天机而生说其赋则句錬字戞音核韵轧藻秀春撷花艶晴掇校妍丑于锱铢品抑扬于毫髪他若宏辞制举大科别设文法靡不该文格罔弗列文必学称愽极才号闳杰乃能攻其业凡习于斯者皆贾勇词场角雄艺闼不厉兵而白战争夺弧而先拔若工若拙三年是力若胜若劣一日而决及其中文衡入文彀则遂围棘声彻榜金名掲上贤书于天府承洪恩于帝阙乃跻膴仕乃展遐辙若卿若相鲜不由兹而出矣上以此而求贤士以此而致身文之用世信不可诬也欤太史公曰科举之文趋时好以取世资特干禄营宠之具耳学古之君子耻言之生曰文之古者登诸金石记志颂铭具有成式或钟鼎是勒或琬琰是刻或镌于丽牲悬繂之碑或镵在封岳磨崖之壁莫不炫耀崇勲烜焯茂徳载丕丕之嘉猷纪赫赫之休绩虽皆一笔之力九鼎可扛一字之价千金是直尔其宏奥之思雅健之姿瑰玮之辞攟摭马班凌厉蔡陈蹂躏韩桞玉采金声焜焜煌煌鍧鍧锵锵衮章绣纹炳炳焞焞缤缤纭纭诡然而蛟龙翔蔚然而虎鳯昂翕然而律吕张正音谐■〈音巠〉韺变体类云霆劲气排甲兵沈冥以之而开豁幽閟以之而着宣逖逺以之而绵延然非儒林宗匠艺营宿将道徳为世之模楷名位为国之仪望堂堂焉章章焉擅鸿笔揽魁柄称文章之大家者孰当仁而不让宜其嫓美古昔传信今后照四裔以无伦垂千载而不朽此其为文也不几于古乎太史公曰文至于是谓之古宜也虽然其为用殆不止是已生曰朝廷之上有巨文焉典谟誓诰制册令诏蔼为王言涣为大号而帝王之制作存焉灏灏噩噩浑浑洋洋凌厉蓬孛挥霍奋扬或温润而精粹或宏伟而秀雄或严肃而简重或衍裕而深长经纬天地槖钥阴阳黼黻万化轇轕三光封职则气含阴雨之润授官则义炳重离之明敕戒则吐星汉之华治戎则扬游雷之轰肆赦则垂滋于春露明罚则示烈于秋霜一字之褒沛漏泉于下地一言之感被挟纩于黎蒸朝出九重暮行四方如风动而草偃如山鸣而谷应奋迅乎■〈宀禹〉外旁薄乎域中鼓舞乎华夏陶镕乎帝皇文章之用盖与造化而侔功矣若是何如太史公曰易曰王言如丝其出如纶诗曰辞之辑矣民之洽矣辞之怿矣民之莫矣文之为用诚莫盛于此矣姑舍是岂无复有可闻者乎生曰文之难者莫难于史故良史之才古今或无皇道帝徳王畧霸图运祚兴衰治道隆污将相卿士武烈文谟贤智忠孝凶慝奸谀天文五行地理河渠礼乐兵刑食货赋租选举职官冕服车舆雕题凿齿遐方异区恍惚诡变俗怪习殊凡一代之本末皆载乎史故曰史者一代之成书是故事以实之辞以给之法以立之例以律之作史之要必备乎此然非其能足以通古今之体明足以周万事之理智足以究难知之意文足以发难显之义者曾乌得以称良史盖自纪表志传之制马迁创始班固继作纲领昭昭条理凿凿三代而下史才如二子者可谓特起拔出俊伟超卓后之为者世仍代袭率莫外乎其榘矱论者以为迁固之书其与善也隠而彰其惩恶也直而寛其树义也简而明其防僣也微而严是皆合乎圣人之旨意而非庸史之敢干及乎蔚宗承祚之流则遂肆意妄纂曲笔滥笺暧昧其本旨而义驳以偏破碎其大体而辞謭以纎况乎范陈之不若者则又卑陋而无足观矣故史所以明乎治天下之道而为之者亦必天下之才然后胜其任兹其所为难乎太史公曰噫史之为文诚难乎其尽美矣文而为史诚极天下之任矣抑吾闻之文有二有纪事之文有载道之文史者纪事之文于道则未也生曰圣人既殁道术为天下裂诸子者出各设户分门立言以为文是故管夷吾氏以霸畧为文邓析门以两可辨说为文老聃氏以秉要执本持谦处卑为文列御冦氏以黄老清浄无为为文墨翟氏以贵俭兼爱上贤明鬼非命上同为文公孙龙氏以坚白名实为文庄周氏以通天地之统序万物之性逹死生之变为文慎到氏以刑名之学为文申不害氏韩非氏复流于深刻之文尹文氏又合黄老刑名为文鬼谷氏以捭阖为文苏秦氏张仪氏因肆为纵横之文孙武氏吴起氏以军形兵势图国料敌为文荀卿氏扬雄氏则以明先圣之学为文淮南氏则以总统道徳仁义而蹈虚守静出入经道为文凡若此者殆不可遽数也虽其文人人殊而其于道未始不有明焉譬犹水火相灭亦以相生和敬相反亦以相成易所谓天下一致而百虑同归而殊涂者言本于一揆而已文以载道其此之谓乎太史公曰诸子之文皆以明夫道固也然而各引一端各据一偏未甞窥夫道之大全人奋其私智家尚其私谈支离颇僻驰骋凿穿道之大义益以乖大体益以残矣此固学术之弊而道之所以不传也生曰圣人之文厥有六经易以显阴阳诗以道性情书以纪政事之实春秋以示赏罚之明礼以谨节文之上下乐以着气运之亏盈凡圣贤传心之要帝王经世之具所以建天衷奠民极立天下之大本成天下之大法者皆于是乎有征斯盖羣圣之渊源九流之权衡百王之宪度万世之凖绳犹之天也则昭云汉而掲日星布烟霞而鼓风霆犹之地焉则山岳峙而江河行鸟兽蕃而草木荣故圣人者叅天地以为文而六经配天地以为名自书契以来载籍以往悉莫与之京斯其为文不亦可以为载道之称也乎太史公冁然而惊喟然而叹曰尽之矣其蔑有加矣此固载道之器而圣人之至文矣嗟乎世之学者无志乎文则已茍有志焉舍是无以议为矣是故本之诗以求其恒本之易以求其变本之书以求其质本之春秋以求其断本之乐以求其通本之礼以求其辨夫如是则六经之文为我之文而吾之文一本于道矣故曰经者载道之文文之至者也后圣复作其蔑以加之矣今子知及乎此则于文也其进孰御焉特在加之意而已矣生于是再拜谢曰谨受教敢不拳拳服膺是则是效以无忝夫子之训告

　　巢云对　　贝琼

　　淮南苏恒屋于千仭之厓危乎孤鹤之托一枝而云气出入乎户牖与野马絪缊不絶遂号巢云而处其中凡若干年人莫得见之者有东吴生涉江而过焉恒方据槁梧读老子书因介而进曰甚矣子之好古也自上栋下宇之作以辟风雨寒暑人固别乎鸟兽已谓之巢者假也又谓之巢云者益假也吾甞病世之假不知好古之士亦必假之物而为名则彼之困于假者奚病也抑显晦之迹既殊而忧乐之情悬絶吾请与子论之可乎且以观吾子之所择也曰可曰通都之中左回大川右属羣山宛宛下赴郁郁龙蟠甲第是营缭以崇垣椓之约之如跂如骞文窻洞开朱栱钩连盘盘囷囷仰不见天以居以寝其居孔安不火冬炽无氷夏寒其视巢云为何如对曰扬子有言曰髙明之家鬼瞰其室不能节之以制而侈靡相倾此汉之田蚡梁冀卒蹈大祸曾不及覆茨之为贵也吾恶为哉曰下隰髙原我圃我樊辇石其间可游可观凿而成洼垒而成冢错落星布嵌岩云滃或背而崩或环而拱虎豹纵横驼马交踵神侔擘华势方断陇境与心谋物以机动异卉骈生修条上竦回飙激芳红褰翠涌其视巢云为何如对曰金谷既虚而二十四友为禽宜来者之所戒复忍袭其辙乎曰髙台九层上切星辰俯见百里极乎八垠洞庭为池浩浩沄沄鳬鹥往来鴈千羣霜降之秋雷奋之春以宣其壅以泄其烦朝挹羲和夕宾结邻其视巢云为何如对曰古者国有时台以望氛祲察其丰凶若章华姑苏恒劳民为之而势危累棊者君子不予也矧其下者罄千金以奉一已乐之所在患必随之曰凤吹参差柱促弦张乍抑乍扬移宫变商楚腰卫颊二八分行曲按回波鸾停鹄翔扬蛾联娟吐气兰芳良夜何其厌厌未央絶缨继欢炳烛传觞其视巢云为何如对曰孔子曰郑卫之音比于慢矣吾自吴之越自越而楚而息于此耳庄生之天籁发苏门之啸歌顾不愈乎世俗之好以丧吾真邪曰结友金张连姻卫霍车马相过气炽熏灼耻事占毕击丸六■〈?搏〉遨游狭邪宿留平乐百金一掷割鲜野酌杯观五湖垤视四岳其视巢云为何如对曰鄙哉贵游子弟席奕叶之宠矜其骄豪荒淫无度故积之百年之久而堕于一旦不亦悲夫曰入黄阁趋紫垣理万民总百官令出如流势尊如山门列霜戟堂垂曲旃鱼钥初启鹤盖云团左右之人衣袭绮纨禄周三族国延子孙流光百代比徳前人其视巢云岂不有间乎对曰以非常之才处非常之任者吾絜知校能奚翅鹏鷃之相万又可以妄觊之邪茍居其位必不克矣曰然则与云巻舒一壑一邱撷秀汲清委化而休非几于洁身乱伦之流欤对曰生覩于彼而不覩乎此盖知其一而不知其二也云之为物囿于天地而有时不足囿也藏于山泽而有时不足藏也泛溢如涛汹乎其不可排也回旋如雪冺乎其不可执也蔽乎内外为吾之藩篱也弥乎六合为吾之帷幄也其变不一吾之玩也若狎而昵吾之友也茫茫然莫知其所止油油然莫测其所如也于是拉弘景招太白小匡庐卑少室逍遥徜徉以永朝夕视彼壮丽之居非吾之所安闲旷之囿非吾之所适驰骋非吾之所事声伎非吾之所惑而一时赫赫逺近承风未若终吾天年而守其寂寂也东吴生恍焉若失乃为之叹曰吾子可谓不屈于天下之物而特假以见其志则凡世之沉溺者恶覩物之过乎前其犹太空之云乎遂録其对

　　却巧文　　王达

　　昔桞仪曹曾制乞巧文千载之下有鐡厓亦常拟之矣余读二先生之文感而作却巧文井窥管见其敢追踵前贤哉姑自释其抱耳
　　岁惟壬辰七月之七王子濳居讧讧弗怿适冷风飒然月绽云拆桐籁荐秋露花凝夕有一婵娟歘莅吾席析析步揺灔灔繁饰睨王子而言曰吾天女之孙也职司天巧式利下民祷吾者泰背吾者屯趋吾者富违吾者贫吾久闻子多戆少文吾实恤子来济子身汝或不惮吾悉汝陈王子竦然敛踵觑觑忞忞似梦非梦谓神非神蒲伏而言曰臣固拙矣敢不愿闻天孙整裾端坐怃然曰噫人生两间孰弗冀通今子弗克巧进自贻丑穷不师诡遇祗业专攻末涂噂沓厖言滋丰技夸鬼蜮计逞狙公鸟翼蛇骧蜂聚蚁同托根巍柯名曰宛童俾不曲合焉致斯崇路欺握雉祝天祛虫阳纵阴戢内倾外融憎陋忻嫭人心攸同聋俗簧世谲行迂踪季子繇是而贵曲逆由是而封子不闻欤矧乎妙夺工倕纡行曲施能若是者庸无不宜前邀后障左绳右规笑涴薇露戏焚玉蕤锦心绣腹侮书嫚诗启喙成讼转趾征疵予予夺夺是是非非颠倒纵横起灭提搥倚天拔地断蛟剸犀藻葩缀缛陟降驱驰气劘屈子目短相如诸侯见构豪族争储壹誉可喜壹毁可悲致显若彼汝奚不为今子■〈言蹇〉吃赭颜沉吟支頥穷乡僻地运日以竒我今告汝汝应谛思汝不改辙焉能救而夫骐骥捕鼠弗逮狂狸吾将锡子语穽助子嘲机纳子之黠驱子之痴讵不伟哉王子曰臣闻驽马安步麒麟局躅各有攸得奚慰奚恧良玉浑然乌事刻琢马安善宦倪寛朴学宁为拙伤毋为巧诼岐涂术异彼此相角沾沾求容栩栩强语手擎足旋神辱志沮我嗟其人汩此灵府命栖险竿躬罣游弩蒿目蓬心臣实不取天孙噱然笑曰井蛙不见东海蟪蛄不知春秋弗识宜枢弗察芳猷方枘圆凿事恒弗投毁方瓦合懵不知谋耳与目敌心与身雠么么之技自矜寡俦汝不思变吾实汝羞汝今绛宫弗惩玉堂弗忧攻苦敷澹尫如楚囚匪徒耻之吾实悲之也匪徒悲之吾实悼之也王子又蒲伏而谢曰天孙之心固仁矣启臣之智固备矣然强哭者虽疾不哀强欢者虽笑不妍生龟脱筩顾非自然危鹤断胫乃违厥天机械藏心神徳不全夫巧者言拙者黙巧者劳拙者逸巧者贼拙者徳巧者凶拙者吉此先正之格言敢弗服膺而警惕于是天孙砉然冥逝茫无所得出门视之但见繁星丽天万里一碧

　　翰墨林七更有序　　金寔

　　翰墨林者永嘉谢君廷循图书之府也君以和粹谨饬被眷遇得美名于缙绅间藉甚性嗜清玩畜之颇富甞名其斋曰米家船少傅东里杨先生士竒易以今名而记之予乃为作七更极其辨以进于道意劣辞庸视古之作者固未免有捧心之诮要之发乎情止乎礼义庶几而不差者也
　　觉非先生乆客阛阓心厌喧嚣怔忪堙郁思若无聊安得絶境于焉逍遥涤濯烦襟以永今朝闻永嘉主人有翰墨之林曳杖彳亍若履空谷足音跫然主人出速不言心喻盼睐以目升自宾阶少叙寒燠主人曰噫走也是林不资一地匪穹于岑无松之盛非栢之森骈罗图书错置瑟琴棐几万籖上下古今文房百玩触手可寻少安无躁愿陈至音于是拂几正席焚沉爇蕙缓宫急羽髙卑以序巍巍洋洋无不如意长清短清猗兰飞佩五曲九引纚纚可继先生曰美矣哉太古之声也然锺期既亡伯牙絶响筝篴之耳未能得其惝恍毋劳尔为也主人曰唐虞至圣孑不得与记物设教启其聋瞽以局必方象地之则以道必正神明其徳有白有黒曰阴与阳互陈错举云汉其章防危补罅料敌审已负不可偾胜不可恃两雄相值乃见勍敌龙蛇成阵虎豹坚壁虽曰小数有至理焉无所用心为之亦贤先生曰君子不操胜心毋作机事此孤山处士所以鄙之也愿闻其它主人曰书契初成鸟迹茫昩科蚪再变乃有分隶斯邈之下锺王轶出唐临晋帖如蹈一律狂僧颠史草圣入神苏黄米蔡各自絶伦真迹间存初刻咸在点画使转折旋向背明窻浄几目玩心醉诚一快也先生曰儒者于书固最近事然一好着亦能丧志吾未暇焉主人曰五色作缋肇自姚姒后世因之画事由始晋唐以降好尚蠭起顾吴荆关董郭王李入神造妙区别品第耽嗜成僻千金莫以芳播清流贵动丹扆适情游艺动合玄理宣和纂録寳鉴有史似不可少也先生曰君子寓意于物而不可留意于物此先贤所以恐其泥也敢请大之主人曰陶写性灵妙在得句物情人境动合天趣模拟之精推敲之至昼或忘餐宵恒失寐穷极弥工思灵愈异神惊鬼泣造物所忌我思古人髙不可企先生曰风雅辽阔正声微茫竞趋靡丽大朴日亡安得击壤以反浑厖主人曰经纬天地轇轕后先用与政通体随世迁秦汉雄深齐梁?骳韩公倡唐衰弊特起欧苏曾王鸣宋之盛及今頼之矩矱由正今之作者秀出如云昭回河汉炳耀星辰钧天合奏鸾凤和鸣山辉玉藴渊媚珠呈走将潄其芳润咀其英华寤寐于兹林之下不知岁月之虚盈也若是如何先生曰近之矣而犹未也文以载道匪惟辞工上师圣人吾将子从主人怃然曰命之矣圣人之言世谓之经囊括宇宙含煦生灵未暇细论畧陈其名易备阴阳造化以明书言政事治功乃成感发惩创诗本性情无序不和礼乐由兴春秋拨乱王法权衡学庸论孟规矩凖绳犹如菽粟布帛之征一息不继民不得生浮文胜质奚利攸行走将膏吾车秣吾马由伊洛以遡洙泗而履吾夫子之庭不知其不可也先生离席而立降阶俯首请先羣经旁艺居后以翰墨林为道渊薮

　　明文衡巻二十二

　　●钦定四库全书

　　明文衡巻二十三

　　（明）程敏政 编

　　○策题

　　国学公试策题八首　　苏伯衡

　　问为人君者莫贵于勤莫大于断莫难于信其臣周文之日昃汉宣之励精秦皇之程书隋文之传餐同为能勤也而或治或乱不同焉晋武之平吴宪宗之取蔡苻坚之南伐宋文之北讨同为能断也而或兴或亡不同焉秦穆之于孟明汉昭之于霍光燕哙之于子之徳宗之于卢杞同为能信其臣也而或安或危不同焉学者之论事推其未至之理难为说而抵其已往之迹易为言请陈此十二君者其始何得何失而其后效相反以备清问之及袭其所以成而改其所以败庶有取也
　　问能稼而能穑斯谓之良农能获而能烹斯谓之善猎能开邉而能安邉斯谓之优于为国故汉収河北兵不再兴唐复河陇未甞出师今西蕃朔漠之地秦汉唐宋之所不能有者我国家谈笑而悉取之矣伊欲使沙塞宾服不敢南向而牧马洮陇幽蓟之民目不覩旗旐耳不闻钲鼓而安于耕凿必有良策二三子其悉陈之
　　问井田也学校也礼乐也此王政之大者也为法虽不同而先后常相资颜渊问为邦而孔子则以四代之礼乐语之滕文问为国而孟子则以三代之井田学校告之然则此数者果可偏废欤夫为治未有不本于古而可行于今者也孔孟所言具在方册其设施之次第愿推言之以闻于上
　　问羲和之典厯后夔之典乐皋陶之典刑益之典鸟兽弃之典稼穑皆守一职终其身焉近世仕者一人之身而兼数官者有之一岁之内而厯诸司者有之岂其人皆贤于古人而措诸事业者无施不可欤将徒知计班资之崇庳而耻于效一官欤抑拘于数易之制而材有不得尽欤夫唐虞之时洪水方大天下可谓多事而当其时事无不治今四方大定非有难治之政而当世之务往往废滞夫安其分而专其智能于一职与夫急于进取而无常职其得失亦可见矣居今之世而欲复古之道如之何其可也
　　问常衮之居相位也选举不自专一命已上皆付之定法可谓尽公无私矣而贤愚有同滞之讥崔贻孙之居相位也未一年除吏八百多其亲旧可谓出乎法制之外矣而当时有得人之称后之宰相以常为法乎则涉于避嫌以崔为法乎则近于专权专权致威福下移之谤避嫌失竭诚徇国之义而谓贤相为之乎夫古之贤相孰有加于伊尹傅说周公召公者乎伊尹则敷求哲人傅说则旁招俊乂周召则明扬俊民既不自以为嫌而其君亦不以为疑是果何道欤为相不师伊傅周召顾自处于常崔之间抑可不可欤请为之说
　　问在朝言朝在野言野在学校而言学校可乎有虞胄子之教专之于后夔成周国子之教总之于乐正则乐岂非尤学士之所当重欤后世何以希阔而弗讲欤古者兴师其出也受成于学其反也献俘献馘于学则兵岂非亦学士之所当知欤后世何以忌讳而弗谈欤所言者无非天人性命之理而指六艺为器之末所习者无过记诵词章之间而视六徳六行为空言后世之学校果三代之学校欤夫何佻■ 〈亻达〉城阙则其习至于今而尚存成材就实则其人质诸古而有愧岂非学校仅以着令而存其教养之法已踈欤然六馆三学之士或叩阍上书而挽留先生或倡明大义而不污僭伪或指斥权臣而窜责不恤亦甞见之而君子以为盛事果何以致之欤其岂所谓不待文王而兴者欤国家建首善之地于京师二三子游焉息焉岂惟稽往行以自鉴择善者以自从而已凡古法之当施于今与今日之所当务者极陈之以修举缺陋使教道兴而人材盛亦有司之望也
　　问榖为六府之一农居八政之首是故为国先务未有或先于训农者也今天子每岁孟春躬耕籍田以率天下之民郡县之长吏皆兼训农之职重农亦云至矣是宜事本业之徒什伯于逐末作之辈也而田里之间地有遗力而民多逰手何欤将尽驱之縁南亩欤则井地之法未易复限田之制不可行何以给之不为之禁欤则国家之调度一切取赡于有田之家不能无朘削之病而操竒赢者顾安享厚利将见背本而趋末者滋众品调消息之使农民无所伤而逰民无所利其道何由可得而闻之乎
　　问商书曰事不师古匪说攸闻周书曰不于古训于何其训是以夏商周之有天下其损益者有之而所因者犹一日董仲舒以谓质文有改制之名而无变道之实者是也自秦人废古而先王维持天下之大经大法荡然无复存焉者矣汉兴掇拾于煨烬之余其岂无一二为先王之旧然自秦迄今千五六百年时君世主初未甞谆谆然取法之为务也而不害其为有天下有天下而最盛者莫过汉唐汉之法大抵袭秦唐之政一切因隋而其治则皆几乎三王乃若新莽之复井田宇文周之复六官可谓笃于师古者矣而无救于其昏乱败亡何秦隋之制可以传逺而先王之法度顾不可以垂宪欤夫岂髙帝之大度文帝之仁厚宣帝之励精太宗之英武乃致治之资而莽之恶宇文之庸固自有取亡之道欤将善复古者贵求其实而不贵慕其名在得其意而不在泥其迹欤不然岂所谓世殊事异不相沿袭者不诬而商周之书乃虚言欤幸推明其故

　　明文衡卷二十三

　　●钦定四库全书

　　明文衡巻二十四

　　（明）程敏政 编

　　○问对

　　楚客对　　宋濓

　　宋子泛舟西上夜泊彭蠡褰篷而坐时长空无云明月皎然孤照众星环列一一可数同舟有楚客者忽指月问曰日月一也此何以有亏盈乎宋子曰不然也月圆如珠其体本无光借日为光背日之半常暗向日之半常明其常明者正如望夕初无亏盈但月之去日度数有逺近人之观月地势有正偏故若有亏盈耳曰然则其有夜食奈何曰此为地影之所隔也月上地中而日居下地影既隔则日光不照其隔或多或寡故所食有浅有深盖地居天内如鸡子中黄其形不过与月同大地与月相当则其食既矣唯天之体冲漠无际然其围径之数及去地几千万里巧算者亦可以推之也客曰月之为说既闻命矣五星盈缩占者时有不合此何以无定论乎宋子曰五星从黄道内外而行考其盈缩则于分段距度最宜精审近代占天家于测景授时之法诚可谓度越前古至于星占则微有不同且如辛亥歳正月乙酉朔火当躔房五度彼则谓在房之一度二月辛巳火当入斗初度彼则谓在三月己丑正月己酉金木始当同度彼则谓在乙巳其后验之天象所失昭然若论水星距日之度盈缩之间终不踰二十三度半之外彼则谓正月癸卯水躔斗十九度在晨疾段中较之日躔虚六度已距二十七度此尤所未觧然天道未易言必得明理之儒如许衡者出正之可也客曰星厯之学儒者亦在所讲乎宋子弗荅趣侍史具衾入舟而寝

　　越人对　　胡翰

　　越大荐土沃而泽不竭胡子过之土沃而泽不竭何兹大荐也越人曰子亦知有秋夕之雪乎八月既望日在己丑牵牛未中风雨盲作夜漏下四皷其声寂然而止寒气相薄明发视之则田间之穟戴白者靡靡矣雪作非时稼用大槷胡子曰天亦惨乎哉天非惨也和致祥乖致异民则何眚而降之沴不旱而民荒不涝而民饥轇轕上下变化百物将不有司其柄而冯陵者乎礼有之年不顺成八蜡不通顺成之方其蜡乃通又寕风旱弭烖兵顺丰年逆时雨禬禜以告攻说有辞是先王之制明以治人而幽致严于鬼神也今蜡礼虽废歳时有司修其禬禜山林川泽丘陵坟衍民固有祀者矣享其祀而福不及其民又弃其垂成之绩独可无攻说以执其咎乎越人曰子过矣是冥冥者无以为也子视世之峩其冠褒其衣藉文茵而荫华榱者容貎瑰竒顾盼生辉闳言崇议动无不宜非直冥冥者比也司黜陟之柄决是非辨利害乗坚策肥而周乎四履之内入吾境视吾土之沃也吾泽之不竭也其有信吾稼之不栗者乎信吾稼之不栗且督而吏峻而法日夜务取其公田之赢而不恤吾民之饥且札者何哉吾患之大声而疾呼之曽不一动其心又况此冥冥者乎视之不见孰形其形听之不闻孰声其声藉令可咎也则彼又何加焉子过矣胡子闻之瞿然春秋常事不书而凡日食地震星变则书之雷电雨雹陨霜雨雪则书之螽蝝螟蟊木氷梅李实则书之春秋何书也谨天戒也何以谨天戒修人事也王省惟歳而卿士惟月斯之谓也存其对以问诸肉食者不省之而又病之不助之而又取之是独非吾民已乎何其戾也

　　葬书问对　　赵汸

　　或问葬地之说理有是乎对曰有之然则其说孰胜对曰葬书至矣问曰葬书真郭氏之言乎抑古有其传也对曰不可考周官冢人掌公墓墓大夫掌凡邦墓皆辨其尊卑度数而葬以其族大司徒以本俗六安万民女二曰族坟墓则葬不择地明矣岂有无事而着其法者哉汉书艺文志叙形法家大举九州岛之势以立城郭室舍形人及六畜骨法之度数器物之形容以求其声气贵贱吉凶而宫宅地形与相人之书并列葬地之法其肇派于斯乎予甞读张平子冡赋见其自述上下冈陇之状大畧如今葬书寻龙捉脉之为者岂东汉之末其说已行于士大夫间至景纯最好方伎世见其葬母暨阳卒逺水患符其所征而遂以葬书傅诸郭氏邪然无所考矣问曰葬书世所有然自齐梁至隋唐君子不道至宋司马温公乃欲焚其书禁絶其术何也对曰其言有大悖于理者书固可焚术固当絶也夫盛衰消长之变一定而不可推移者虽圣智巧力无能为盖天之所命而神功之不可测者也后世诸子百氏好为异端竒论者众矣未有敢易此以为言者而葬书独曰神功可夺天命可改嘻其欺天罔神谤造化而诬生民也甚矣世俗溺于其说以为天道一定之分犹有术以易之则凡人事之是非黒白物我得失之细固可颠倒错乱伏藏擒制于方寸之隐发以遂吾私而无难而世道人心遂有不可回者岂非葬书之有以殃之与禁而絶之固善问者曰夫其谬戾既已如此而又以为葬地之理在焉何也对曰术数之书其言不纯徃徃类此夫创物之智难以言传固不可以为言者之失而蔽其善也曰敢问其言之善者何谓也对曰所谓乗生气者是也班孟坚曰形与气相首尾此精微之独异而数之自然最为得形法之要盖与葬书之言相表里夫山川之起止合散其神交气感备百物之情故地形之书与观官宅人物者同出一原而后世杨廖之徒遂精其能而极其变然后坤灵生息之机得乗以葬而后无失焉盖非殊资异识足以尽山川百物之情逆来顺徃旁见侧出皆得其自然之数者不足以语此则事虽鄙而理亦微矣故其书愈多其法愈宻而此三言者足以尽蔽其义盖古先遗语之尚见于其书者乎又问曰星天象也术家以名山岂葬书之旨邪对曰五行阴阳天地之化育在天成象在地成形声色貎象各以其类盖无物不然无微不着而况山阜有形之最大者哉茍至理所存不必其说之皆出扵古也曰直者吾知其为木鋭者吾知其为火转动者吾知其为水而圆之为金方之为土何也对曰易象干为天为金为圆因其从革以观其在镕则知之矣四方形而土居其中盖体坤而得地之象也问者曰然则或谓人间万事皆顺惟金丹与地理为逆者何也对曰人有五藏外应天行流精布气以飬形也阳施阴受以传代也非逆不足以握神机而成变化天有五气行乎地中流润滋生草木荣也絪缊上腾发光景也非逆不足以配灵爽而贯幽明知金丹之为逆者则生气得所乗之机矣夫岂一物对待之名哉又问曰今闽巫方位之说亦得葬书之旨乎对曰论五行衰旺生克此自阴阳家事非所以求形法葬书言方在势与形之次而近世临川吴公刋定其书置是语扵杂篇之首盖甞与人言方位时日无关于地理可谓得其本矣譬诸方伎家起死回生必精乎色脉之度数长生乆视不出乎内外之法象盖形气之冶神机合变不系扵方其本如此问曰然则欲知葬地之理者将即形法而求之备乎抑合阴阳家而论之也对曰是固当辨譬之人事形法其言相也阴阳其推命也有不相待者矣然言相者因百物之异形而各极其情状以察造化之微而知吉凶必不以相人者相六畜也推命者以生年月日时论祸福吉凶犹或失之者由其为术之本不足以范围大化也移之以推六畜则大谬者六畜之生不同于人也夫方位之说本非所以求地理况乎随意所择不得形法之眞而槩以其说加之则亦何异以虚中子平之术而推六畜以论牛马者而论人邪又问曰然则其说何自而始术家多谈之者又何邪对曰不知其所自起也赣人相传以为闽士有求葬法于江西者不遇其人遂泛观诸郡名迹以罗镜测之各识其方以相叅合而傅会其说如此盖瞽者扣盘扪烛以求日之比而后出之书益加巧密故遂行于闽中理或然也势与形理显而而事难以管窥豹者每见一班按图索骥者多失于骊黄牝牡茍非其人神定识超未必能造其微也方位者理晦而事易画师喜模鬼神惮作狗马况覊旅求合之巫恶肯改所难以艰其衣食之途哉此可为智者道尔问者又曰理既如是则葬书所谓反气纳骨以荫所生者固在其术中矣何乃于夺神功改天命之说而斥絶之若是邪对曰本骸得气遗体受荫者气机自然之应也然吉地不易求而求全吉者尤未易葬师甞鲜遇而遇真术者为尤鲜是其术之明晦用舍地之是非得失且悬于天而不可必今其言曰君子以是夺神功改天命何其不思之甚乎孔子曰不知命无以为君子岂葬书之所谓君子者乎又曰然则今之名卿大家其先世葬地多验如执劵取物至其盛时竭力以求輙无所得或反倍谬取祸岂亦分定者不可推移邪对曰不但如是而已夫家之将兴必先世多潜徳阴善厚施而不食其报若是者虽不择而葬其吉土之遇与子孙之昌固已潜符黙契盖天畀之也后世见其先之鼎盛而不知所自来于是妙贪巧取牢笼刻削以为不知何人之计则其急于择地者亦殖私窥利之一端尔其设心如是则获罪于天而自促其数者多矣择而无得与得而倍谬岂非神理之显著者哉问曰然则大儒子朱子亦有取焉何也对曰大贤君子之事不可以常人类论古者三月而葬凡附于棺者必诚必信地风水泉蝼蚁之为患至深善腐速朽之藏如委弃于壑盖时有定制民无得而遗焉皆昔人知之而无可奈何者伊川程子谓死者安则生人安乃自后世择地而言其自然之应尔朱子之葬必择地亦曰为所得为以自尽夫必诚必信之道而不失程子之意云尔然而君子之泽未甞有加于报施之常则其托斯事于季通氏者又岂有所歆羡期必也哉固非可与常人类论也问者又曰死葬者生人之必有而大儒君子所为乃后世之标凖也故世之论葬地者必以朱子为口实则仁人孝子之葬其亲地不可无择也明矣今物理之难明者既如彼而得失之悬于天者又如此则所谓为其得为以尽其必诚必信之道者将何自而可邪对曰死葬以礼祭之以礼敛手足形还之葬与葬以天下一也故丧具称家之有无夫吉地之难得岂特丧具之费而已哉先王制礼致严于庙以尽人鬼之情而藏魄于幽以顺反原之变其处此固有道矣积善有余庆积不善有余殃秦不及期周过其厯祈天永命归于有徳而心术之壊气数随之此必然之理也圣贤岂欺我哉学士大夫秉礼以丧亲本仁以厚徳明理以择术得失之际观乎时义而无所容心则庻乎不悖于性命之常而无憾于慎终之教矣岂非先哲之志而君子之道哉又问曰然则孝经所谓卜其宅兆而安厝之者果为何事而前軰谓中原土厚水深地可不择江南水土浅薄不择之患不可胜道则将奈何对曰圣人之心吉凶与民同患也而不以独智先羣物故建元龟泰筮以为生民立命而窀穸之事亦得用焉岂以偏方地气之不齐而强人以所难知者哉且江南之林林总总生生化化者无有穷时而地之可葬者有时而尽也又安得人传景纯之说而家有杨廖之师哉夫道不足以公天下法不足以关后世而垂训者未之闻也虽然有一于此葬书所谓势来形止地之全气者诚未易言若夫童断过独空缺旷拆水泉砂砾凶宅之速灭亡者固有可避之道也大山长谷回溪复岭之中岂无高平深厚之地可规以为族葬者虽鬼福之应无及于人而盛衰之常得以尽其天分辟如有病不治常得中医其视委之庸巫听其贪戾妄作冥暗颠覆于一抔之壤而不自知者则大有径庭矣昔人谓误解本草为生人之祸今葬术岂轻于本草然药饵得失见于目前而葬地吉凶毎存身后故未有能稽终知弊者也事有关于送终之大节儒先君子有所不废而流俗因仍未能极其表里精粗之藴与夫得失之由故作葬书问对（吾友程君仲本最为留意斯事学之十余歳矣而审问明辨弗得弗措盖有志乎明理以择术者非世俗凡近之为也故书以遗之仲本之师则乡先生朱君充升其人也朱君明逹精愽于六经之藴奥文学之源委邃古之初万物之源阴阳方伎之本昔贤开物致用与其精神思虑之存乎艺事者莫不心悟神解诚穷乡晚进之蓍龟氷鉴也于山川情性寜有不得者哉以仲本之善学而卒业于朱先生如王良造父驾轻就熟将有得夫天理之大全岂曰俯察而已至正十三年十月既朢赵汸子常书于东山精舍）

　　问刑　　蘓伯衡

　　或问曰圣人尚徳不尚刑信欤曰信然则帝舜何为殛鲧流共工放驩兠窜三苖周公何为戮蜚亷杀武庚致辟管蔡孔子何为诛少正卯曰徳其本也刑其末也是故不得已而后用刑初未甞以之专造天下也而圣人至于无已而用刑也必本之以钦恤行之以哀矜钦恤仁也哀矜恕也恕故不喜刻而致深也仁故不加之罪而求其死也是故圣人之刑不徒曰刑而曰义刑圣人之杀不徒曰杀而曰义杀义者宜也在下者非不宜于天理不宜于人情不见刑见杀也在上者非宜于天理宜于人情不刑之杀之也宜于天理人情而后刑之杀之虽刑之杀之而无愧焉不宜于天理人情而后见刑见杀虽见刑见杀而不怨焉是故义杀举而天下莫不畏威矣义刑施而天下莫不逺罪矣帝舜在位所殛窜流放者鲧共工驩兠三苖而已不闻他有所殛窜流放也周公相周所杀戮致辟者蜚亷武庚管蔡而已不闻他有所杀戮致辟也孔子相鲁所诛者少正卯而已不闻他有所诛也盖徳以刑而辅刑以徳而去此所谓圣人尚徳而不尚刑也不尚刑体天也故曰天齐于民俾我一日不尚刑保国也故曰式敬尔由狱以长我王国周道既衰判为十二析为七国而刑日非古矣至于秦而极焉商鞅倡之李斯和之赵髙从臾之吕政力行之胡亥成就之有弃灰之刑有偶语之刑有腹诽之刑有督责之刑有相收同坐之刑有见知故纵之刑刑人半于道上而尸积于市成陵自是以来有国家者耳目习熟谓刑不重奸慝不息也谓刑不重号令不行也谓刑不重纪纲不存也谓刑不重逺近不肃也故虽仁人之议刑寜过于重虽仁君之用刑寜失于重徃徃以刑而鼓其势以刑而作其威以刑而济其怒以刑而绳其下甚者则以刑为嬉而庙堂之上郡邑之间朝夕之所务无非刑者夫刑故圣人之所不废也曷甞以专造天下而后世奈何独尽心焉喜刻而致深加之罪而求其死其刑其杀果义乎果非义乎果无愧乎果无怨乎曰然则三代以上刑愈省而犯者愈寡三代以下刑愈繁而犯者愈众何欤曰古之刑用必得其当无罪有罪生死殊涂人心灼然知所好恶则安得不爱重其性命如泰山也后之刑用不得其当有罪无罪同归于戮人心惛然莫知所趋舍则安得不轻视其死生犹朝暮也是故人之重性命于泰山而重犯法者由在上者视之重故亦自重也人之轻死生于朝暮而轻犯法者由在上者视之轻故亦自轻也夫不此之思而戾戾焉有疾视其臣民之心而惟恐其刑之不胜也前刀锯而后鼎镬左鞭锤而右桎梏使无辜之徒骈首按迹以就死岂刑期无刑之道哉孔子曰道之以政齐之以刑民免而无耻道之以徳齐之以礼有耻且格则人之善恶顾所以道之者何如耳又安用多杀为且牛羊犬彘鸡豚鱼鳖人资焉以飬生者也其于人也异类圣人之杀之犹有所不忍也而用之必以礼焉杀之必以时焉何至为民父母视其同类曽牛羊犬彘鸡豚鱼鳖之不若而忍于旦旦劓之刖之诛之夷之也虽能使人屏气股栗不能自必其性命而于国脉亦已伤矣兽穷则噬鸟穷则攫况于人乎或者不堪其毒而羣起恣肆以决性命于斯湏不识能尽诛之否也昔人有云刑以势行其滥也甚势以刑张其亡也速故嬴秦以刑惧天下传国二世成周刑措不用歴年八百此徃事之验也自古有国者其于社稷之灵长则皆欲同周之厯其于刑之轻用则不免効秦之尤此吾毎观前史未甞不叹其何心也曰然则如之何而用刑曰明徳义以训之谨好尚以仪之旌善良以劝之申命令以敕之而犹有不率不悛者焉于是择其尤无頼者诛一以儆百是之谓张其势以徳不以刑用其刑以义不以势

　　正统问　　徐一夔

　　友人周元亮其先甞仕宋相见辄言宋事间从余涉西湖上万松岭访宋氏故都藉草而坐因及于正统之说余曰言正统者以天下为一则以正统归之眉山苏氏有云正统云者犹曰有天下云尔元亮曰宋之太祖既受周禅平江南平湖南平岭南平荆平蜀至于吴越恐悚待命所未臣者独河东一弹丸地可以谓之有天下矣比见四明陈氏着续通鉴纲目其书太祖崩曰宋主赵某殂至太平兴国四年始揭正统归之岂非以河东未臣而以敌国例之欤余曰非也太祖之北征也甞因河东谍者语刘承钧曰君家与周世雠宜其不屈今我与尔无间何为重困此一方之民承钧复命曰河东土地甲兵不足以当中国之十一然承钧家世非叛者区区守此葢惧汉氏之不血食也太祖哀其言遂不致伐以此观之则河东之不足为正统累也明矣彼陈氏之书夫岂至当之论哉又曰或曰其说本于朱子余曰朱子之答陈安卿也曰如以正统则秦初未可当必平一六国而后在秦晋初未可当必灭呉而后在晋隋初未可当必灭陈而后在隋因言如本朝亦必并河东而后在本朝朱子诚有是说矣窃甞观其答问之意以谓由唐而下正统在梁梁之统在后唐唐之统在晋晋之统在汉周氏簒汉废湘阴公赟其父崇自立于河东则汉之统犹在河东故也据朱子之说而以当时大势度之于秦于晋于隋是矣于宋则有可议者何以言之六国之众可以敌秦初之秦呉陈帝有江南可以敌晋初之晋隋初之隋区区河东而欲敌宋初之宋以一敌九小大不敌昭然可见此必朱子一时答问云然非其终身不易之定论也而况太祖之生符明宗宫中之祝至其受禅因陈桥六军之变天命人心之所属实开三百一十六年有道之基不以正统归之可乎陈氏之书葢用其大父所取伏羲以来至祥兴事类为四言叶以声韵名曰厯代纪统与其父沁仿纲目例尊纪统为经而疏其始末为传以行者如曰本于朱子则是持其未定之说而以为是非忠于朱子者如出臆见则未敢以为至当元亮以予言为是爰着于篇

　　土偶对　　贝琼

　　岸海有古祠奉捍沙神者余暇日过之循其垣则恶木朻然而乌鸢噪其颠入其户则毒草茀然而蛇虺蟠乎中有屋焉仆而不支有像焉剥而不完老巫揖而进曰是祠阅五百春秋矣尝能以祸福恐乎人有疾必祷水旱必祷海贾泝涛徃来者必祷神皆答之如响百榖歳登无蜚蝗霜雹大疫之灾人既乐业至者如归由是剪荆棘而宫室之或光怪夜见髣髴金支翠旗自天而降而日有事于是者麏至及其废也咸玩而侮之神亦不能祸福于人岂盛衰关于造物者乎余曰嘻是土木而衣冠也昔非神也而神之者人也今非弗神也而人弗之神也若何怪焉是夕宿于祠之旁有介而弁者见于梦曰吾既辱子子何毁之过邪子见吾土木而衣冠也独不见衣冠而土木乎小而为邑邑有令大而为郡郡有守其为祸福甚于神也罢软者茍禄贪纵者败法非守令而土木与内附百姓外柔四裔生杀系其喜怒黜陟繇其向背执天子之柄而位百僚之首不啻神之魁然而贵者也出则陈兵而驱入则复壁而居目瞽而黒白相混耳塞而滛雅不殊非宰相而土木与吾假丹青之饰而托乎太阴使玩者有时而惧彼肖天像地握珠玉被锦绣且伥伥焉尸居而鬼噪未始见徳于人子奚不以诮吾者诮彼与万金虽积不救燃脐之祸三窟徒营岂免排墙之厄吾恐栋焚而及巢燕基圯而殃穴蚁其不为吾祠之毁者几希余应之曰汝之所斥者似矣而非其实也昭昭者或愚皎皎者或污安知其才足有为而（阙） 

　　明文衡巻二十四

　　●钦定四库全书

　　明文衡巻二十五

　　（明）程敏政 编

　　○书

　　拟答吕相絶秦书　　宋濓

　　昔我嬴秦实长西戎献公不我鄙夷以伯姬归我穆公穆公不敢忘献公薨国内不靖羣公子出奔穆公惧大国社稷之陨会齐人纳惠公于晋惠公许以河外列城五东尽虢畧南及华山内及解梁城言犹在耳乃卽背之会晋荐饥来乞籴于我诸大夫恶惠公二三其徳也欲乗饥伐之穆公则曰其君是恶其民何罪于是乎输粟于晋自雍及绛相继不絶未几秦亦饥穆公又曰晋君其能恤我民矣乎遣使之晋惠公弗念穆公之施絶而弗与穆公不得已有韩原之师相从惠公而西虽然岂敢以至卽改馆馈七牢焉使归于国及晋再饥穆公又饩之粟惠公薨懐公遣师军于庐柳威灵所加孰不畏之我穆公忘已之弱使公子絷如晋师天诱其衷退军于郇文公遂入曲沃朝于武宫吕却畏偪将焚公宫以图不轨穆公知之乃潜会文公于王城诱而杀之文公即位来逆夫人嬴氏穆公以晋国大臣未附俾三千人卫之以归微我穆公惠文之能有国未可知也则是我有大勲于晋岂惟诸侯知之皇天后土实与闻焉文公当不忘我旧徳戮力同心以辅王室子帯之乱天王出居于郑使左鄢父来告难亦使简师父以告于晋我穆公左执鞭弭右属櫜鞬亲帅师屯于河上以迟文公文公恐我分其绩也乃辞我师而下纳王于成周杀太叔于隰城而独受阳樊温原攅茅之田我穆公不敢言文公自是信宣于诸侯虞夏商周之裔莫不震迭相率而朝于晋非为秦也文公又以诸侯方睦欲修旧怨于郑穆公畏文公之威不能自寕急出师军汜南郑伯恐使烛之武来言曰君甞为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之穆公闻其言而愳结盟而还文公薨襄公即位穆公有事于郑未甞以一矢犯晋疆场襄公蔑弃我穆公以墨衰即戎败我于殽殄殱我卒徒系累我三帅我穆公亦不唯晋之怨乃自悔过誓告于羣臣然犹愿徼灵于惠文以终事襄公襄公不察我之诚又帅宋陈郑三国之师取汪及彭衙国中之人怒曰晋不报徳则已乃日事干戈是欲滕薛我也将悉敝赋以待于郊亦冀晋人遣一介行李之来修复旧好襄公唯力是恃又伐我围邧新城襄公薨穆公亦即世晋人以国家之难欲立长君使先蔑士会如秦逆公子雍我康公唯穆公之事是效多帅徒卫以纳之晋人遽食前言而立灵公又败我于令狐自时厥后又取我少梁又战我于河曲康公薨共公即位灵公亦悔于厥心欲求成于我又不明言以侵崇急我我共公恶其诡道弗敢与成灵公薨景公即位景公不务抚绥秦民又廹我于辅氏景公薨君嗣厥位寡人谓二三大夫曰我两国匪以玉帛相见而以兴戎寡人之耻也盍行成乎君亦降心相从会于令狐而盟于河之东西口血未干又使郄锜乞师于鲁欲以伐我且以蔓辞以文致我罪寡人闻之困兽犹鬬况国乎君既有意督过矣寡人亦何爱一国士卒不与君周旋左右乎君若惠顾前好唯令狐之盟是申是寻亦唯命鍜乃戈矛备乃弓矢俾两君相见于野亦唯命寡人敢帅西方之诸侯俯伏以听唯执事其进退之

　　荅章秀才论诗书　　宋濓

　　濂白秀才足下承书知学诗弗倦且疑厯代诗人皆不相师旁引曲证亹亹数百言自以为确乎弗拔之论濓窃以谓世之善论诗者其有出于足下乎虽然不敢从也濓非能诗者自汉魏以至于今诸家之什不可谓不攻习也荐绅先生之前亦不可谓不磨切也揆于足下之论容或有未尽者请以所闻质之可乎三百篇勿论已姑以汉言之蘓子卿李少卿非作者之首乎观二子之所著纡曲凄惋实宗国风与楚人之辞二子既没继者絶少下逮建安黄初曹子建父子起而振之刘公干王仲宣力从而辅翼之正始之间嵇阮又迭作诗道于是乎大盛然皆师少卿而驰骋于风雅者也自时厥后正音衰微至太康复中兴陆士衡兄弟则仿子建潘安仁张茂先张景阳则学仲宣左太冲张季鹰则法公干独陶元亮天分之高其先虽出于太冲景阳究其所自得直超建安而上之高情逺韵殆犹大羮充铏不缀盐酰而至味自存者也元嘉以还三谢颜鲍为之首三谢亦本子建而杂叅于郭景纯延之则祖士衡明逺则效景阳而气骨渊然骎骎有西汉风余或伤于刻镂而乏雄浑之气较之太康则有间矣永明而下抑又甚焉沈休文拘于声韵王元长局于褊廹江文通过于摹拟阴子坚渉于浅易何仲言流于琐碎至于徐孝穆庾子山一以婉丽为宗诗之变极矣然而诸人虽或逺式子建越石近宗灵运玄晖方之元嘉则又有不逮者焉唐初承陈隋之弊多尊徐庾遂致颓靡不振张子寿蘓廷硕张道济相继而兴各以风雅为师而卢升之王子安务欲凌跨三谢刘希夷王昌龄沈云卿宋少连亦欲蹴驾江薛固无不可者奈何溺于乆习终不能改其旧甚至以律法相髙益有四声八病之嫌矣唯陈伯玉痛惩其弊专师汉魏而友景纯渊明可谓挺然不羣之士复古之功于是为大开元天寳中杜子美复继出上薄风雅下该沈宋才夺蘓李气呑曹刘掩颜谢之孤高杂徐庾之流丽真所谓集大成者而诸作皆废矣并时而作有李太白宗风骚及建安七子其格极高其变化若神龙之不可覊有王摩诘依仿渊明虽运词清雅而萎弱少风骨有韦应物祖袭灵运能一寄秾鲜于简淡之中渊明以来盖一人而已他如岑参高逹夫刘长卿孟浩然元次山之属咸以兴寄相高取法建安至于大厯之际钱郎逺师沈宋而苖崔卢耿吉李诸家亦皆本伯玉而宗黄初诗道于是为最盛韩柳起于元和之间韩初效建安晚自成家势若掀雷抉电撑决于天地之垠栁斟酌陶谢之中而措词俊逸清妍应物而下亦一人而已元白近于轻俗王张过于浮丽要皆同师于古乐府贾浪仙独变入僻以矫艳于元白刘梦得步骤少陵而气韵不足杜牧之沉涵灵运而句意尚竒孟东野阴祖沈谢而流于蹇涩卢仝则又自出新意而涉于怪诡至于李长吉温飞卿李商隐段成式専夸靡曼虽人人各有所师而诗之变又极矣比之大厯尚有所不逮况厕之开元哉过此以往若朱庆余项予迁李文山郑守愚杜彦之吴子华辈则又驳乎不足议也宋初袭晚唐五季之弊天圣以来晏同叔钱希圣刘子仪杨大年数人亦思有以革之第皆师于义山全乖古雅之风迨王元之以迈世之豪俯就绳尺以乐天为法欧阳永叔痛矫西昆以退之为宗苏子美梅圣俞介乎其间梅之覃思精微学孟东野苏之笔力横絶宗杜子美亦颇号为诗道中兴至若王禹玉之踵徽之盛公量之祖应物石延年之效牧之王介甫之原三谢虽不絶似皆甞得其髣髴者元佑之间苏黄挺出虽曰共师李杜而竞以已意相髙而诸作又废矣自此以后诗人迭起或波澜富而句律疎或煅炼精而情性逺大抵不出于二家观于苏门四学士及江西宗派诸诗盖可见矣陈去非虽晚出乃能因崔徳符而归宿于少陵有不为流俗之所移易驯至隆兴干道之时尤延之之清婉杨廷秀之深刻范至能之宏丽陆务观之敷腴亦皆有可观者然终不离天圣元佑之故步去盛唐为益逺下至萧赵二氏气局荒颓而音节促廹则其变又极矣由此观之诗之格力崇卑固若随世而变迁然谓其皆不相师可乎第所谓相师者或有异焉其上焉者师其意辞固不似而气象无不同其下焉者师其辞辞则似矣求其精神之所寓固未甞近也然惟深于比兴者乃能察知之尔虽然为诗当自名家然后可传于不朽若体规画圆凖方作矩终为人之臣仆尚乌得谓之诗哉何者诗乃吟咏性情之具而所谓风雅颂者皆出扵吾之一心特因事感触而成非智力之所能増损也古之人其初虽有所沿袭末复自成一家言又岂规规然必扵相师者哉呜呼此未易为初学道也近来学者类多自髙操觚未能成章輙阔视前古为无物且扬言曰曹刘李杜苏黄诸作虽佳不必师吾即师师吾心耳故其所作往往猖狂无伦以扬沙走石为豪而不复知有纯和冲粹之音可胜叹哉可胜叹哉濓非能诗者因足下之言姑畧诵所闻如此唯足下裁择焉不宣濓白

　　与许门诸友论宗法　　胡翰

　　仆不佞获与诸君讲以文之好虽不可谓之知言然未尝不槩于心也比见有以宗法为问者景翰答之甚辨頋仆有不能释焉者数事夫大宗小宗之法其废也乆矣记大传尝载其说曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也说者谓别子为公子若始来在此国者后世以为祖继别者谓别子之世嫡也兄弟尊之谓之小宗继髙祖者亦小宗也又曰有小宗而无大宗者有大宗而无小宗者有无宗亦莫之宗者公子是也说者谓公子为先君之子今君兄弟又曰公子有宗道公子之公为其士大夫之庶者宗其士大夫之嫡者公子之宗道也说者以公子不得宗君君命适昆弟为之宗使之宗之是公子之宗道也至于国之卿大夫有不出于公族者盖未甞及也而士庶人之事则文畧无所见故后世之言宗法者止于卿大夫之有采地者以礼断之也然礼固未甞言士庶人无宗也且使大夫或有废而为士庶人者其宗法亦将随而废乎抑否乎使士庶人有升而为卿大夫者则于法宜得立宗矣而族之适子有宗之之道乎抑自为后世之宗乎曽子问曰宗子为士庶子为大夫其祭也如之何孔子曰以上牲祭于宗子之家是所谓宗子者其卿大夫之世适乎其有非卿大夫之世适而士之世适者其兄弟为卿大夫遂以适士为宗子可乎孔子曰宗子为殇而死庶子弗为后也或大宗之世适有絶其后者族人可继以为后乎抑亦弗为后乎茍不为后则大宗废矣大宗既废则族人皆五世则迁之宗也其于疏属终不能合而为一则所谓尊祖者得无有未尽乎百世不迁之宗其死也族人为之服齐衰三月其母妻之死也亦然五世则迁之宗其死也当服者为之大功九月其母妻之死也何独无服乎后世宗法不行宋儒往往欲立小宗之法今士庶人之家祭祀有用宗子法者亦合于礼之意乎抑以古卿大夫之事而今士庶人行之得无僣乎朱子之述家礼固欲同志之士熟讲而勉行也其于祭祀之礼未尝不严于主人主妇之位则固寓宗子之法矣不然则亦有可处置者乎太宰以九两系邦国之民曰宗以同族得民其所谓得民者岂止于今记礼者之言乎将犹有可推者乎此皆所未喻也诸君讲学之日乆矣茍不鄙而卒见教焉则幸矣

　　答徐大年书　　赵汸

　　郑村良遇后毎恨相见之晚簮盍孔艰慨思晤言惟重瞻系当卧疾敝乡时适有郑氏便人匆匆不能具书急取黄先生行状封寄左右凡书所欲言者何以如此不作书非有意也庚子春夏留星源山中友朋自歙至者言尝见足下所寄书而忘却取来自是凡属数軰求之至今年春乃始得见三复不能去手庄生曰逃空谷者闻人足音跫然而喜矣况于稽经者礼如面谕者乎幸甚幸甚郑康成三禘五帝六天纬书之说岂特足下疑之自王肃以来莫不疑之而近代如陈陆叶林诸公其攻击亦不遗余力矣窃甞究观诸名家论著于经旨似犹有未尽者于礼意似犹有弗类者此先生所以不能已于言也虽然去古逺矣岂易言哉汸尝叹王子雍有高才好著书文与典午氏为婚姻势望赫然茍非高明博洽真有据依安能议其所短而孙仲然独取圣证论驳而择之其所辩证必有可观陈史既复不作志其书复不传千载而下无所镜考可惜哉是以先生行状中凡诸经疑义皆畧存梗槩良以此也其于厯代聚讼之说虽千百一二而本源制作悉已包涵惧观者忽而弗思尔今足下乃能反求经传具示所疑岂非区区所望于同志者乎幸甚幸甚扬子云曰众言淆乱折诸圣礼家异同之说其来逺矣茍不反求于经将安所折衷乎谨按周礼述旧闻以答来贶足下其察焉经曰祀天曰祀天神曰祀昊天上帝曰禋祀昊天上帝曰旅上帝曰大旅上帝曰享上帝曰类上帝曰类造上帝曰祀五帝曰禋祀五帝皆因官属职掌器物司存言之然其间尊卑逺近亲疏隆杀异同分合有序有伦圣经简奥无费辞非后世文字比也盖典瑞言祀天旅上帝祀地旅四望旅四朢别言既非祀地则旅上帝别言非祀天明矣大宗伯国有大故则旅上帝及四望亦以上帝对四望言而小宗伯兆五帝于四郊四望四类亦如之始以五帝对四望言五帝即上帝明矣旅者会而祭之之名上帝非一帝也犹四望非一方矣大宗伯礼天地四方皆有牲币各放其器之色而诗曰来方禋祀以其骍黑四方之神即五帝也故曰禋祀而得与天地通称六器日月星辰四朢不与焉大宗伯以禋祀实柴槱燎祀神之在天者以血祭霾沈疈辜祭神之在地者禋者升烟以祭之名三祀皆积柴实牲体玉帛燎而升烟以报阳也自非天神之尊者不能言禋祀明矣大司乐祀四望祭山川各有乐而五帝乐无文以其皆天神同六变之乐也又岂但与昊天上帝同禋祀同祭服而已哉虽然五帝之非人帝可无疑矣其总言上帝与専言祀天者岂无别乎其祭曰旅曰享曰类曰类造其事曰天子将出曰帅旬曰国有大故以及曰祈谷与大司乐冬日至祀天神于圜丘夏日至祭地示于方泽孔子谓之大郊者其于尊卑逺近亲疏隆杀之节亦辨而详矣若来书所谓天与帝为一惟兼言分言有异则经中神号祭名礼物徒异同而已矣先王制为一代大典岂为是辞费以来后世之纷纷乎大宗伯礼四方主作六玉言小宗伯兆五帝主建神位言足下谓大小各从其类决五帝为人帝非经旨也夫五行之神为五帝而大皡之属配焉亦云帝此孔子问诸老聃而告季康子者也公羊子曰自内出者无匹不行自外至者无主不止此郊之所以尚配也今将迎气于郊而废其所配者主其配者大皥以降虽有功徳亦人鬼也人鬼岂能司天时而布五气者乎陈详道杨复斋之言曰天有五行四时则有五帝帝者气之主也果以五人帝为主帝则人帝之前其无司四时者乎朱子文谓凡说上帝者总昊天上帝与五帝言之意与陈氏同诸公虽不主康成至此亦不能异也足下岂弗考乎王制祭天地之牛角茧栗宗庙之牛角握此天神人鬼之别也国语曰郊禘之牛角茧栗谓郊为禘而牲无异文此所谓禘非人鬼之祭矣又曰凡禘郊祖宗报五者国之祀典也加之以社稷山川三辰五行而别不言祭天地则韦昭注禘为圜丘不诬也祭法以禘郊祖宗对举言之与国语同则四者皆大祭而事体相似可知其四代配食之帝一以先后为次则四大祭者轻重必有差矣王氏谓禘者宗庙之殷祭而郊为圜丘祀天以其序言则先庙而后郊庙言人鬼而郊不及天神以其实言是重祖以配天而轻所自出之帝惟庙享也又谓祖宗乃二庙不迁之名是禘郊以祭言祖宗以庙言也太庙之不迁又非世室比颛顼之于夏契之于商其庙视周文武世室亦可同伦乎二世室一曰祖一曰宗可乎此毋论礼意如何古人制言有序名物以类必不如是之舛驳弗伦也六天之神阴主化育着为星象下应人事北辰中居御极而五帝随天运转以散精布气于四时与开辟之初五天之精感为帝王之祖皆非有得于化原有见于古初者信不足以及之然中垣太微昭布森列不可诬也况周人立闷宫以祭姜嫄大司乐享先妣序于先祖之上则南郊祀感生帝何必异乎纬书焚于隋河图洛书至宋始大显使无陈邵二公亦妖妄之类耳学者初不见全书往往望风诋排先生尝为恐尚有如图书蓍策之数在其中可谓恶而知其善者矣孙仲然逺矣安得起陈林诸君子而质之然先生论宗庙之禘与郑氏三禘亦不茍同行状中可见其谓成王以殷礼祀周公因诗言白牡以辩明堂位之诬也足下乃取何休氏周公生有王礼之云诬斯甚矣鲁郊非礼春秋所书非一端但非成王赐之耳其谓鲁禘文王于周庙者因鲁有文王庙而辨于周公庙禘文王之僣也喾无庙主藏于稷庙也鲁既有文王庙安可虚而不祭但为藏主之所乎明堂位文夸典不至矣上言配帝于郊配以后稷下言以禘礼祀周公于大庙自车服旌旗以至乐舞庙饬皆天子也而独不敢言上及文王吾家伯循欲推王礼以说鲁禘其论起于唐未而不兼羣庙之说子程子蘓子由陈祥道诸公皆无取焉足下谓之古今通论可乎向来尝感杨信斋讥郑康成读祭法不熟杜佑读大传不熟杜氏主康成而兼存王肃未知读书生熟如何然康成所得有在祭法外者虽信斋未可忽也王肃亲注家语而自废五天帝之说茍无卓然之见读书虽熟犹不足恃而况不熟者乎学乎后世而傲视古人如此毎为读仪礼通解君子惜之此先生教人所以贵乎致思也足下如有意斯事则圣经贤传与诸名家成书厯代史志具在区区废忘乆矣何足辱下问乎春秋二百四十二年内外之说注脚已具右方六经补注为人借去一时无他本可奉寄当俟后便图然此书颇难看汸游江湖间尝出以示人鲜有好者金华黄公与夏先生尤不悦以其多引而不发也其论五经大旨皆已檃括入行状颇以平日耳闻缀而辑之庶几将来君子得以考观其尚有能成先生之志者乎自遭乱离此事姑置而又以蚤衰乆病虽尝窃有撰録未能脱槀其尚克广先生之学使有传乎虽然所谓学足以明圣人之心志在以六经明晦为已任者先生所望于当世君子学者而未见其人也惟足下勉之则所以大肆其力于遗经者必有上逹日新之功非俗学所敢知矣书辞已繁不复他及又未知何时可逹左右临楮驰神不宣

　　与宋景濓

　　初夏已热伏惟讲授优暇尊候动止多福前月中承王总制处传至所与陶伯仁书捧领忻怿汸今春凖拟一访陶公屡伤风寒腠理不实恐途中又増外证累其本病一向畏怯竟未曽往谨藏袭尊翰以为后期也春秋属辞锓梓近毕工敬奉一部求校正前軰文字板行后刋修者多矣幸勿谓已刻之书而吝于指摭也不肖自少即患体羸心弱拙于记且不耐劳说是书毎举一例必干渉全经全传而近年以来阨于疾病既倦检阅尤惮思索是以因循岁月未能脱稾所望于乡先生以校正之助者有二人汪徳辅妙年以此经发解尝着胡传纂疏出入五十余家老于春秋者也朱允升素留意经学且尝同见黄先生得其著书大意亦尝集诸家说为春秋传近者汪公学者抄属辞诸小序去乃畧无所可否比相见索观尽数叶寘书笑云义例交错易使人昏盖平日不作如此讨论也朱先生初见旧作集传序文即云春秋之说定于此矣然辞从主人及日月之法始皆未能信后见属辞乃手钞一部点抹甚精脱误处亦时窜定然而所虑者明经之士未必人人脗合如此公则不但无可否而已也是以深有望于先生焉其纂述大意别幅求教印可一言弁子书首虽荷不拒然必详赐考证视其书果足以雠其意志然后可以着笔或有未是且容证定耳昔止斋作后传自谓身后之书今汸乃亲见刻梓盖有其说刘道原通鉴外纪成时病眼病疮不寐不食因思李弘基用心过苦积年疾病而药石不继卢升之手足挛废者五悲而沉颍水述其说篇末以自哀今仆寝瘵与昔人同而负债则异何则黄先生壮年合得郡文学輙弃去之一家饥寒不恤而自任以经学复古之功于六经多自得之说而书未及成小子之幼也父兄亦以科第期之既而自知孱弱如此定非应世之具甫冠则舍时文如九江继以多病故血气当刚而反弱摧颓疲茶食少心烦未尝有一日之欢惟于春秋疑义忽有所悟则胷中暂若豁然而已今者谢天之灵幸成其书而衰瘁益甚万一散逸不传则是师生两世虚用苦心徒废人事方来学者以之为戒无复有坚困穷而尽力于遗经者矣先生其尚鍳之刘公伯温先生不敢别拜书恐烦省赐得一言同赐是正幸甚王庸道还过敝县知子充有书而山中鲜人出入不曽得候领书却奉字然禀不此殊矣曷胜有罪不宣

　　明文衡卷二十五

　　●钦定四库全书

　　明文衡卷二十六

　　（明）程敏政 编

　　○书

　　与王待制书　　徐一夔

　　前年冬执事自漳州被召纂修元史去年二月道过钱唐时仆亦自天台襄事而还天遂良觌邂逅于候潮门憧憧往来之地握手道间阔外执事以使者催促之亟仆亦不得从容聴教不胜怏怏分手之后仆以连岁奔播之余生事寥落且有寒湿脚疾之苦逺适海隅觅一馆榖之地聊用养疴旋闻文佩至京擢居次对之职与金华宋公同领总裁之命歆艳歆艳今上甫革元命即取十四帝一百六十三年之事修成一代不刋之书所谓国可灭史不可灭者于今见之甚盛典也而执事拔自常调用称其材然亦不可不谓之千载一遇去冬有人来自京云置局以来未满一岁自元太祖至宁宗一十三朝一百三十七年之事悉已本据实録修成上进局中秉笔之士或已授官或已还山去矣独顺帝一朝三十六年之事以无实録可据分遣使者搜访故都图籍列郡文移有关于三十六年之政体者俱収并録以备采择足成一代之书迩者县吏踵门传致浙省官僚之命云朝廷以史事见征盖以此也且云执事以仆为善叙事荐之当路夫为总裁荐人以预纂修此固其职向者道语之时执事不以仆为不材已欲引而置之纂修之列仆固甞敷露情实以辞之矣今执事又何为而有意于区区不材且病之人也窃甞思之近世之论史者以谓莫切于日厯日厯者史之根柢也自唐长寿中史官姚璹奏请撰时政记元和中韦执谊又奏史官撰日厯日厯之设虽曰权幸用事姑以是为创藁之具其法以事系日以日系月以月系时以时系年犹有春秋之遗法而起居注之设亦专以甲子起例盖记事之法无踰此也往宋极重史事日厯之修必诸司关白如诏诰制令则三省必録如兵机邉事枢庭必报百官之拜罢刑赏之与夺台谏之论列给舍之缴驳经筵之论答臣僚之转对侍从之直前故事中外之囊封匦奏下至钱谷甲兵狱讼造作凡有闗于政体者必随日以録此日厯之所以不可忽也然又虑其出于吏牍未免讹谬或一日之差则后难考定一事之失则后难增补此欧阳公所以犹虑日厯或至遗失奏请岁终监修宰相点检修撰官日所録事有隳官失职者罚之其于日厯慎重如此日厯不至遗失则后日会要之修取于此他年实録之修取于此百年之后纪志列传取于此此宋氏之史所以为精确也仆之所陈固执事之所熟知有不待于赘说者而仆自有知颇识元朝制度文为务从简便且闻史事尤甚踈畧不置日厯不置起居注独中书置时政科以一文学掾掌之以事付史馆及一帝崩则国史院据所付修实録而已尚幸天厯间诏修经世大典虞公集依六典为之一代之典章文物稍备其书止于天厯而其事则可备十三朝之未备前局之史既有十三朝实録可据又有经世大典可以叅稽一时预于纂修之士凡若干人余人虽不尽识如胡仲申陶中立赵伯友赵子常徐大年辈又皆有史学其成此十三朝之史不难矣今夫顺帝一朝三十六年之事既无实録可据又无叅稽之书惟凭采访以足成之窃恐其事未必核也其言未必驯也其首尾未必贯串也虽执事髙材卓识提纲挈领有条而不紊有如向之诸公或受官或还山既各散去而欲不材且病如仆者承乏于后诚恐不能化臭腐为神竒以副执事之意有司不容见辞逼上道舟至嘉兴驿贱疾大作行步不前谨令侍生奉状上达左右乞赐矜察言之当路别求有史材者成此盛典不备

　　答梁孟敬书　　刘永之

　　仆自屏居山谷絶罕人事乃得留意于经籍而独学之寡陋讲贯之无徒日乃以所为春秋本旨序呈之左右冀有以警策而正诸及奉还示大获所望词累数百言若将有取于愚瞽之作而教以其所弗逮者谨受赐矣然蒙固之见有未尽暴白而明谕之旨有不可不复者敢畧补之以终大贶焉执事之言曰诸如或日或不日称爵称人名之字之王之称天与否诸侯之列序与否大夫之登名与否皆因史之旧非圣人之意之所存三传之要诸说之凿朱子之驳之为善又曰信公榖之过求褒贬之详未免蹈先儒之谬此胡康侯之失也凡此所论度越老生宿师万万无疑又曰夫子言知我惟春秋罪我惟春秋知之者知其明王者之法也罪之者罪其彰乱逆之迹也夫春秋之为春秋明王法彰乱逆诚圣人之旨也然谓因鲁史之文而笔之传之其小有乖讹则修之完之使观者有所劝沮而王法由诸而明乱逆由诸而彰则可也若谓损益乎鲁史而明之彰之则弗可也夫圣人者岂尽异于人哉其徳则圣人也其不幸而不得其位则犹夫人之子也时无明王谁知宗予待之者曰季孟之间则犹夫人之臣也而所事之君则荒君也其君之卿大夫则僭室也以犹夫人之臣子而立乎荒君僭室之朝而私损益其国之信史而明王法而彰乱逆无乃弗可乎夫今之与古逺矣而其理弗异也设使有一孔子生乎今之世立乎今之朝非君之命与其职守而取今之国史而损益焉予夺焉褒讥焉而公示之人其乃不为僇民者鲜矣圣人对阳货则谨诺之过宋而微服焉居其邦不非其大夫其自称曰述而不作信而好古夫岂以其圣而傲当世乎哉盖方是时各国之史亦莫不有人焉其立辞也亦莫不有法焉赵穿之弑逆也而书曰赵盾弑其君则晋史之良也崔杼之弑逆也太史死者三人而卒书曰崔杼弑其君则齐史之良也之二国者有二良焉而况于鲁有周公之遗制以秉礼之臣者乎是故法之谨严莫过于鲁史其属辞比事可以为训莫过于鲁史具当世之治乱盛衰可以上接乎诗书之迹莫过于鲁史是以圣人有取焉谨録而传焉以寓其伤周之志焉其知者曰是不得已焉耳其不知者曰是匹夫也而暴其君大夫之恶于天下后世故曰知我者将在是罪我者将在是亦圣人之谦辞云耳夫岂曰改周制寓王法而托二百四十二年南面之权之谓哉仆故曰谓因乎鲁史而笔之传之而王法由诸而明乱逆由诸而彰可也谓损益乎鲁史而明之彰之则弗可也言之重辞之复必有大美恶焉此先儒之说也执事取之故曰首止之会盟葵邱之会盟皆再书焉是美之大而详其辞也稷之会曰成宋乱刘单以王猛居于皇尹氏立子朝而先之以王室乱皆复言焉是恶之大而详其辞也抑甞考之盖史策之实録而其纪载之体异焉耳其凡有五有据其事之离合而书之者有重其终而録其始者有重其始而録其终者有承赴告之辞而书之者有非承赴告辞闻而知之而书之者此五者其凡也而皆所以纪实也或会而盟盟而同日是会之与盟合而为一事矣或会而盟盟而异日是会之与盟离而为二事矣合而一事则同书离而二事则异书固当然也夫首止之与葵邱也皆夏之会而秋之盟是离而为二事矣故再书焉此据其事之离合而书之者也践土之会美矣而盟不异书同日也平邱之会无美焉而盟则异书异日也皆实之纪也非美之大而详其辞也将书其取鼎也于稷之会则始之以成宋乱此重其终而録其始也既书曰宋灾伯姫卒也于澶渊之会则终之以宋灾故此重其始而録其终也会未有言其故者于之二者而言之特以明其所重也他如书寔来则先言州公如曹书齐侯伐北燕则遂书暨齐平皆是物也子朝之乱叔鞅至自京师而言之未知其孰是焉故曰王室乱此非承赴告之辞闻而知之而书之者也刘单以王猛居于皇则来告矣敬王居翟泉而尹氏立子朝则来告矣此承赴告之辞而书之者也他如程子之传例有曰将卑师少例书人此承赴告者也不知将帅名氏多寡亦书人此闻而知之者也皆实之纪也非恶之而详其辞也曰言之重辞之复必有大美恶焉者先儒之过也且夫其名也着乎简册其迹也昭乎万世不必言之重也而皆知夫首止之为美矣不必辞之复也而皆知夫稷之为恶矣故曰因乎鲁史而笔之传之而王法由诸而明乱逆由诸而彰也程子曰春秋大义数十炳如日星乃易见也其微辞隠义时措得宜者为难知也夫所谓炳如易见则然矣其曰隠微而难知果何谓哉圣人将昭大辨于万世顾乃有隠微难知之义是未免蹈前儒之失也杜预曰言髙则旨逺辞约则义微程子韪之则所谓微隠者犹是矣然则易彖系将非圣人之制作乎论语之答问将非圣人之言词乎何彼之平易显白而此之微隠难喻仆之愚不敢以为然也虽然程子之传有舍乎褒贬予夺而立言者则非先儒之所及也若胡康侯之学术正矣其论议辨而严矣其失则承乎前儒而甚之者也朱子甞曰有程子之易又曰可自为一书谓其言理之精而非经之本旨也若胡氏之春秋其自为一书焉可也夫时有逺近则史有详畧史有详畧则辞有同异此甚易晓也若自文以上日食有不书日者文以下悉书日焉自文以前君行八十书至者十七文以后君行九十书至者六十四是也执事所谓随时而观经此诚善也而公羊子曰所见异词所闻异词所传闻异词何休曰所见之世思其君父尤厚故多微词焉所闻之世思王父少杀故讳亦少杀焉所传闻之世思髙曾又少杀故弗之讳焉甚乎其陋矣陈傅良曰隠桓庄闵一书法也僖文宣成一书法也襄昭定哀一书法也夫不曰史之有详畧而曰圣人随其时而异其书焉其贤于公羊者几希大较说者之失有三尊经之过也信传之笃也不以诗书视春秋也其尊之也过则曰圣人之作也其信之也笃则曰其必有所受也其视之异乎诗书也则曰此见诸行事也此刑书也夫以为圣人之作而传者有所受则宜其求之益详而傅合之益凿也以为见诸行事以为刑书则宜其言之益刻而煅炼之益深也已以为美则强求诸辞曰此予也此褒也圣人之微辞也或曰圣人之变文也一说弗通焉又为一说以护之一论少窒焉又为一论以饰之使圣人者若后世之法吏深文而巧诋蔑乎寛厚之意此其失非细故也今仆之愚曰其文则鲁史其义则彰善而瘅恶冀述而传于后则以删诗定书赞易同其狂僭而为传也则直释其义其善者曰如是而善其恶者曰如是而恶无褒讥予夺之说其区别凡例则主程子其纲领大意则主朱子其三传则主左氏以杜预说而时核其缪妄其诸家则无适主取其合者去其弗合者如是而已窃以谓使圣人因乎鲁史焉则愚之说固已得矣使圣人而自作焉亦当据事而直笔之必不为先儒之云则愚之说亦蔑甚乖剌焉其自信者如此然犹以其考之也未浃洽焉其讲之也未贯通焉姑优柔之而姑反复之寛之以岁月而后可就也日序之言不足以尽意而明谕之懃恳不敢不复而辞不可殚也輙言其大都如此于戏舍执事其亦曷言之而曷聴之乎超卓之识特达之见尚克示之幸甚幸甚

　　答程伯大论文　　朱夏

　　古今能言之士孰不欲雄峙百代之上而垂声乎百世之下哉然而卒抱竒志而不见泯泯以老死者何其多也岂非才识之不逮故不能成一家之言以至此耳三代之后卓然成一家之言者才十数人而止其余皆磨灭澌尽则信乎得之于天者非超然而不羣则难乎其以文章自命矣比辱赐书大抵未能达夫雄深雅健之作而务为浮薄靡丽之文而已此甚不可也仆闻古之为文者必本于经而根于道其纪志表传记序铭赞则各有其体而不可以淆焉而莫之辨也至其发言遣辞又奚以剽贼为工哉今不本于经不根于道而杂出于百家传记之说则其立论不自其大而自其细固已自小矣尚何能与古人齐驱并驾哉老苏之文顿挫曲折苍然郁然巉刻峭厉几不可与争锋然而有识之士犹有讥焉者良以其立论之驳而不能尽合乎圣人之道也今无苏公之才而立论又下苏公逺甚则何望其言之立而不仆耶古之用兵其合散进退出竒制胜固神速变化而不可测也至其部伍行阵之法则绳绳乎其弗可以乱为文而不法是犹用师而不以律矣古之论文必先体制而后工制譬诸梓人之作室也其栋梁榱桷之任虽不能以大相逺也而王公大人之居与浮屠老子之庐官司之署庶民之室其制度固悬絶而不相侔也使记也而与序无异焉则庶民之室将同于浮屠老子之祠亦可乎铸剑而肖于刀且犹不可斵车而肖于舟不犹以为迂且拘乎韩子之于文也惟陈言之务去今虽全未能如韩子亦宜少刋落矣乃悉古书竒字而驯集鳞次焉不几于天吴紫凤颠倒短褐也邪苏子谓锦绣绮縠服之美者也然尺寸而割之错而纽之以为服则绨缯之不若今先生乃欲集羣英以为华为好其亦异于作者之见矣世有窭人为覩其邻之富也日夜攻钻而剽之幸而得其货寳财贿以为得计矣一日徼者获之则苶然盗也而至死不悟且役役焉割裂而缀辑之则其气固已苶然矣又何能浑浩如江河而有排戞之力哉故夫兰苕翡翠又乌覩夫制鲸也且古之为文非有心于文也若风之于水适相遭而文生也故鼔之而为涛含之而为漪蹙之而为縠澄之而为练激之而为珠玑非水也风也二者适相遭而文生也天之于物也独不然乎纎者秾者丹者垩者莫不极其美丽而造物者岂物物而雕之哉物各付物而天下之巧莫加焉彼有昩于此者三年而刻叶且文犹乐也太古之音和平雅淡而风俗以淳人心以正桑间濮上淫哇烦趣而人心风俗荡而忘返使先生而与闻制作将安取乎则何独疑于文也先生教之曰茍无毛嫱西施之美质则不能不借夫粉黛之假以掩其陋是朽木可得而雕粪土之墙可得而圬矣无盐天下知其恶也被珠玑曳罗绮不足以欺天下之目使天下而皆瞽也则可奈之何天下之不皆瞽也先生殆未覩夫正色也先生又谓吾五常论其犹玄耶太玄拟易而作然易出于造化之自然而玄也者出于智虑之私而已故不能免夫牵合艰难之能先儒固已讥其劳且拙矣故今去雄千余年而卒无好之者今先生乃欲著书以拟玄吾恐其不堪为覆瓿用矣先生又谓吾甞作诗命其集曰胡卢且鲁论诗序言诗之用若彼其博也而先生直以资人之笑视古诗之风亦少贬矣此亦好怪之过也先生卒教之曰其观吾文也还以一言庶有以知君子之是是非非也宋之季年文章败坏极矣遗风余俗入人之深若黒之不可以白当此之时非返之则不足追乎亡先生之心自以为过之矣而乌知其异于彼也先生之文始欲其竒也而卒以拙始欲其丽也而卒以恶始欲其雄也而卒以弱其风格言论莫不叛于古矣则亦难乎摭而言之矣且先生既与吾异则仆虽言之而无当于其心矣仆欲挽先生于迷途则愿悉吐出其中之藴取韩孟文日夜诵之觉已之见与向者异焉然后一吐其辞庶有合乎仆于学废弃之日常多加以怠惰不力然于作者之风致窃有见焉故敢畧陈其说其然之耶其不然之耶迷悟之机判于此矣幸毋忽

　　与郑仲辩书　　方希古

　　去年王仲缙至蜀承手帖喻以近读佛书自遣心切疑之以为特戏言耳及朝京师于一初处见所往还书援佛氏之说甚详向慕于彼者甚至然后知足下之果入于佛也夫儒者之道内有父子君臣亲亲长长之懿外有诗书礼乐制度文章之美大而以之治天下小而以之治一家秩然而有其法沛然其无待于外近之于复性正心广之于格物穷理以至于推道之原而至于命循物之则而达诸天其事要而不烦其说实而不诬君子由之则至于圣贤众人学之则至于君子未有舍此他求而可以有得者也足下学乎此也乆矣曷为一旦弃素所习而溺于佛氏之云邪茍以佛氏伦理之懿为可慕则彼于君臣父子夫妇长幼之节举无焉未见其为足慕也茍以其书之所载为可喜则彼之说必不过于吾尧舜禹汤文武周公孔子之格言大训未见其为可喜也茍欲以之治心缮性则必不若吾圣人之道之全茍欲以之治家与国则彼本自弃于人伦世故之表未见其为可用也故世之好佛者吾举不知其心之所存使弃儒从佛而果能成佛犹不免于惑妄畔教之罪况学之者固逐逐焉以生昏昏焉以死未甞有一人知其所谓道者邪以足下之明智笃厚不于吾道有得焉而顾彼之趋不亦异乎足下习其说者果出于诚心乎抑亦姑以为世俗好之吾亦从而好之以取庸众之喜悦乎由后则自欺不可也由前则事其说必当从其教必去夫妇父子兄弟之伦必削发被缁必水饮草食而后可不能如是则是口其书而身违之外好其说而心诚亦不可也夫不习佛氏之说于道固无所不足习其说而不诚自欺非惟得罪于吾之道而反且得罪于佛亦何所利而为之也近世从佛氏者甚众未有得福者有一人焉甞识之初颇好儒既而著书佐佛氏斥儒已卒死于祸计其人慕佛氏兾福利福不可兾而祸及其躬是未易晓也得非不诚抑且自欺故不蒙佑而获罪于天邪祸福之报儒者所不论特闵其欲徼福而反致祸亦可为不守正而妄求者之戒耳计足下之卓于识而深于道岂真若世俗徼福之徒之为哉盖世之儒者当年壮气鋭之时驰骛于声利用智惟恐不工操术惟恐不竒及五六十之年颠顿于忧患顾来日之渐短悼往事之可悔于是览佛氏空寂之音而有当于心遂委身而从事焉以为极明达而最可乐者莫佛氏之书若也虽昔之贤豪以气雄天下以文冠百世如苏子瞻诸公亦不免乎此后人习俗以为宜然且谓以前人之智识才气犹以佛氏为可慕而归之矧不及万万者而可不从乎然以道观之凡有慕于彼者皆无得于此者也足于梁肉者无慕乎糠糜安于厦屋者无慕乎苫阖使有得于圣人之奥其乐有不可既者穷通得丧死生之变临其前视之如旦夜之常而何动心之有奚必从事于佛而后可以外形骸轻物累哉舍可致者而不求援不可必得而求之既以自欺又畔乎吾道惑莫甚乎斯也昔与足下论吾道时仆年方二十三固已知吾道之有余而无待于外物时不知者多窃笑之及今十有五年愈觉圣人之训为不我欺而举天下之道术果无以易之也每见流于异端者輙与之辩非好辩也闵夫人之陷溺而欲拯之于安平之涂诚不自知其过虑也以故为佛氏者多不相悦方期与足下共进斯事以卫圣人之教岂意足下亦有慕于彼乎今有人言行路之人坠于井心虽闵之未必彷徨奔走而思救之也闻至亲且贤之人坠于井则不暇食息狂呼呌号而思出之矣亲爱之故也与足下相与之旧而徳器宏深交友中不可多遇乌能已于言而不以告乎仆今年三十七足下当六十矣相违十余年相去万余里之逺使足下所慕得其正仆将有以佐而翼之而何敢逆盛意而取不让之责乎盖必有所甚不得已者亮足下之贤必能察之而未至于深怒遽絶也数百年礼义之门而足下于今为老成人在乎慎重学术表厉后生非特仆之望斯世之望也仆守一官无分寸补世教近发有白者面已皱筋力渐减饮酒不敢如昔者惟自觉有过毎应事已时时悔之恃此颇谓尚可进未知天之处之者何如耳如有所得闻幸速以见教是亦为报之道也

　　与赵伯钦

　　仆求友于四方十余年可友者众矣于同郡得一人焉曰林公辅尤仆之所敬者公辅气髙而才敏于人慎所推让视古人行行然有不满之色前与仆书独称足下与陈原采之文仆固已知足下非流俗人可及近入城公辅说足下尤详公辅之友张廷璧仆不见之七八年其人竒伟不肯茍伏人至语及足下必称善因二子而求足下之所造心已倾之久矣今乃承惠书为论甚大为辞甚逹卓乎有旷视前古之意反复翫绎嘉二子之确于取人喜吾郡之士果有足望气发于中而见于外如获大吕九鼎而载之以归也仆甞怪近代道术不明士居位则以法律为治为学则以文辞为业圣贤宏经要典摈弃而不讲百余年间风俗污坏上隳下乖以至于颠危而不救者岂无自也哉私诚恨之不自知其不肖亦欲有所发明损益以表着于世而习俗卑下学者梏于旧闻不复知有学术窃窃诩诩茍且自恕或有志而才不足有为或才髙而沉溺不返可与言斯事者惟公辅耳公辅毎与仆言未甞不叹朋友足望者之少而有意于足下也书之所陈谓近世之文辞不能比隆于唐宋而有取于仆仆无能之辞岂能过于近世哉使真有以过乎人则亦艺焉而已耳足下安取乎且近世所以不古若者足下知其故耶非其辞之不工也非其说之不详也以文辞为业而不知道术虽欲庶乎古不能也知道若行路然至愈逺则见愈多愈多则言自异今有至于穷谷者言其所见则不过泉石树林禽兽虫鱼之状而已比之游乎雄都巨邑者见宫室之壮丽车马之蕃庶人民物产之瑰异变怪其言岂不有间哉故圣贤之文辞非有大过于今人其所以不可及者造道深而自得者逺虽恒言卑论亦可为后世法非若后世剽袭以为说者之浅也唐之诸儒惟韩子为近道其它俱不若宋宋之士以言乎文固未必尽过乎唐然其文之所载三代以下未之有而汉何足以方之今人多谓宋不及唐唐不及汉此自其文而言耳非所谓考道徳之会通而揆其实也仆甞谓求学术于三代之后宋为上汉次之唐为下近代有愧焉斯道之盛衰其端微矣非明识睿逹者何足以知之足下何知之蚤邪虽然足下论近代诚当矣抑仆犹有说焉世俗之患忽见而尊闻已之识即不能决是非醇驳互相承传以白为黒者皆是也足下言之而仆聴之则谓足下为知言士矣所与交者或与仆之见异无乃以足下为方人好髙而为惊世之论乎虽然君子之所守不以毁誉而变茍慎于言而敏于行以古之圣贤为凖不以近代较崇卑得失则古人且将畏足下近代安足并乎又仆之为吾郡喜者宁独若今而已乎乆不接清光感足下见厚聊以此奉报诸文尚未获见适有疾不能躬书惟恕察

　　与方正学书　　王叔英

　　仆与执事别十余年其间情慕之浅深书问之逹否曰事之细者耳姑置之不足道也惟执事之身系天下之望士之进退天下之幸不幸与焉侧闻被召计此时必已到京获膺大任矣兹实天下之大幸也故敢有说以进于左右焉凡人有措天下之才者固难自用其才者尤难如子房之于髙祖能用其才者也贾谊之于文帝未能自用其才者也何则子房之于髙祖察其可行而后言言之未甞不中髙祖得以用之而当时受其利故亲如樊吕不可得而间信如陵勃不可得而非任如萧何不可得而夺此子房所以能自用其才也贾谊之于文帝不察其未能而易言之且又言之太过故大臣绛灌之属得以短之于是文帝不能获用其言此贾谊所以不能自用其才也方今圣天子求贤用才之意上追尧舜固非髙祖文帝可比而执事致君泽民之术逺方皋夔亦非子房贾谊可伦真所谓明良相逢千载一时者也将见吾君不问则己问则执事必能尽言执事不言则已言则吾君必能尽用致斯世于唐虞雍熈之盛者在是矣岂非天下之幸欤虽然天下之事固有行于古而亦可行于今者亦有行于古而难行于今者如夏时周冕之类此行于古而亦可行于今者也如井田封建之类可行于古而难行于今者也可行者行之则人之从之也易难行者而行之则人之从之也难从之易则民乐其利从之难则民受其患此君子之用世所贵乎得时措之宜也执事于此研诸虑而藏诸心者非一日矣措之犹反掌耳尚何待于愚言之赘哉然仆闻知者千虑必有一失愚者千虑必有一得故不能无言于左右耳夫人情爱其人之深而虑其患之至者必救其失于未患之先茍待其既失而后救之是乃爱之浅而虑之疎也其得为忠乎天下知执事之深爱执事之至如仆者固多矣窃谓忠于执事未能有过于仆者伏惟少垂察焉

　　明文衡卷二十六

　　●钦定四库全书

　　明文衡巻二十七

　　（明）程敏政 编

　　○书

　　与贝川先生书　　解缙

　　缙薫沐拜书贝川大人先生阁下违逺诲言荐将十稔天涯阔异感念奚云缙率易狂愚动遭谤毁无所避忌数上封事万言有分封势重辅导体轻万一不幸有厉长吴濞之虞纳克楚来归之时钦承顾问宜待之有礼疑则勿任任则勿疑稍忤机权其徒必二此类非一后皆亿中封事留中又尝为王国用草谏书言韩国公事为詹徽所嫉欲中以危法又为夏长文作劾袁泰书泰衔恨至深见常切齿但以不为屈膝之故竟致排诬累迹深文之语皆非律令所该伏蒙圣恩数对便殿申之以慰谕重之以镪锡许以十年著述冠帯来廷元史舛误承命改修及踵成宋书删定经礼凡例皆以留中奉洪武三十二年十二月河州作亲之暇杜门纂述渐有次序荐将八载宾天之讣忽闻痛切之诚欲絶向非先帝之明缙亦无有今日是以母丧在殡未遑安厝家君以九十之年倚门望思皆不暇恋兾一瞻山陵陨涙九土何图罣悮蒙恩逺行扬粤之人不堪寒苦复多疾病俯仰奔趋与吏卒为伍低回伏事诚不堪忍昼夜涕泣恒惧有不测之忧进不能尽忠于国退不得尽孝于亲不忠不孝负平生学问之心抱万古不穷之痛为天下笑为先生长者之羞是以数鸣哀感兾皇天后土之鉴临得逺京师复见天颜少陈情悃或遂南归父子相见即走也更生之日临书不胜感切愿望之至

　　奉陈贰卿书　　黄福

　　五月二十一日莫叅政至二十四日潘知府至二十八日陶指挥又至惟陶有批示莫潘到时问至再三极知钧候清吉可慰而潘续云曽有幕府之鸾缄已塟神投之鱼腹竟不知二楮先生所载云何既不得瞻手泽之光华又不得闻心声之清切使人疑其所谓益其所思虽藩宇之左泸水之东亦无以释悬悬之懐也风伯不仁可恨也哉区区前已有书乏便未发与发而沉者无异然虑其事深切扵怀且莫邃运粮黔公出哨若谓无人不信也翁挺来降阮彦出见虽彼势衰惧我威大若不得焚舆衬亦难以奏凯歌演乂之众服者以有大军在也一旦班师难常按堵不特此也各营士卒造舟楫办战器逺征近哨暑行瘴宿饥祼相仍疾病相藉不可谓不劳矣已附夷民打船板纳税粮当差役垂髫戴白不得息肩加以盗刼纵横衣食窘迫不可谓不劳矣军劳民疲财殚师老守此而失彼得西而遗东而尚畏首畏尾左遮右护噤无一语以逹九重是犹掩耳偷铃讳疾忌医也不知仁人君子深谋逺虑长治乆安果如是也不乎言自小子而行在合下诚不以愚言为迂而以力行为任请益以兵相地屯守飬我士卒寛我民力坚城垣利器械广其屯田实其仓廪兵闲食足民安化行则桑土牖户之事备居重驭轻之计得诚如是也战胜攻取无适不然彼区区之贼获与不获降与不降又何足为重轻哉人尝有言耕当问奴织当问婢合下与元戎胸中自有许多韬畧固不待人纷拏论也但虑及斯自不容已此论之外示及造船合药并取食物一一如命另有单陈不同干听今并以先具未发之书并上要当合而观之恃旧布忱故敢率尔事机之暇亦可扵戎阃处从容言之如其迂阔当即付之千顷之陂毋启人议可也西风鸿便亦宜寄声即今盛暑尚冀调理

　　奉总兵官英国公书

　　交址平定以来八年之内民已三变而兵亦三加矣原其所自皆由恶本未尽除守兵不足用故也黎氏虽除而简定存简定虽去而季扩在今季扩既擒帅镕景异之徒又以悉在网罗而无漏者似为无事矣然驭之有道则可以渐安守之无法不免再变何者陈元揝乃季扩昆弟也今虽逺遁视之若小可他日焉知不能为简定季扩之续乎伪官头目今虽降附待之为至厚焉知他日不能为阮帅景异之乱乎今成功之将在此全盛之兵在此吾忝为官守不扵此时此际言其所以而共议守备之策以圗长乆之治而乃亦曰安南从此无事矣是谓自欺也欺人也若忍扵自欺茍且偷安似为得计然当言不言何以辞君子公论之讥若曰欺人依违取媚噤无一语直至事壊而始上渎宸聦则亦无以免朝廷法度之议虑至于斯言何容已谨将鄙见逐一条陈尚冀采择幸寛狂妄
　　一本处地方前者贼未就擒蒙调三总戎大军到来征守犹必三年之乆而始克清大憝今交址都司卫所原守官军见在既少而演乂新平顺化地方又阔迢迢千里无一兵守而止以土兵者若谓覊縻扵一时则可若谓长治乆安则未之信也三总戎若留一镇守犹为庶几倘皆振旅而归恐俘献未至京阙而警报已彻圣聦矣乞蚤圗之
　　一交趾原留守兵九卫一所七分之数通该四万七千余人在全盛之时而犹不能御侮以致烦兵屡举今事故之数四去其三以如此险逺之地反歹之民而以旧日所遗一分之兵守之实未见其可也必须添置军卫补完空伍庶免后艰今将合设卫所去处开列扵后
　　演乂一带　黄江上下　太平等处海口
　　谭舍江　鋭江　鲁江
　　咸子关　广威大堂等处
　　靖安州万宁等处　太原府官良等处
　　镇夷关等处　海潮希江等处
　　一市桥所南有镇夷北有昌江而本所居中且近实为虚设如将本所移置芹站以控御镇夷闗本闗止令土兵守之如此则镇夷隘留有相守之利卫所官军免轮守之患
　　一归化石廪闗上通云南临安下贯嘉兴三带水陆数百里寥寥无一城守万一有警仰之扵谁莫若扵临安卫摘拨二所官军扵临安府垜集三所民兵立一卫扵归化州如潼闗泽州犬牙相制之例以控制上下地方便益
　　一丘温坡垒隘留三卫所原垜广西土兵近年以来官不得人逃亡之数十去七八其一二分在役者率皆老幼贫弱代身有名无实是致盗常窃发路每不通如扵广西调一都指挥仍领原调官军扵丘温镇守就行总督前项卫所土兵更选土官之能事者管之严禁不许雇倩代役务要正身将带当房家小常川在役如此庶便
　　一广西镇州府去本处镇夷闗不逺彼处兵强弩利谅山一带夷人畏之即今田州府知府为事发随韩总兵立功如将本人改授武职令选本府民兵三五千名亲领扵镇夷闗立卫控制不但服夷情抑且通道路
　　一靖安州万寕等县近接云屯海口并连广东钦州地方最为险要如将钦州千户所添军立卫或拨彼处卫所官军或垜彼处附近有司民兵以充其数内摘一所扵万宁等处设立以控靖安地方以通广东水路便益
　　一本处土兵首贼未就擒时急扵用人许将各处人民聴从土官自行招集而有司官谨扵奉命无敢有违有狥情取占亲戚者有挟雠捉去耆正吏卒者有全县之民俱被占取者亦有一家父子兄弟各自充兵及单丁贫窘自充一兵者后虽委都布司官清理而土官纷纷言少又不准除归并因循茍且至扵今日今随征者月乆不归家业狼籍屯田者粮征不足荆土连绵是致逃亡今已过半若不从新整理必致法废事壊难救其失必湏再令都司布政司官严督府州县官将原集土兵并官下影占家人田奴尽行取勘见数汰其老幼单弱者当民差选其富实丁多者为兵役先议合用若扵卫所应垜若干土兵然后照数垜集总小甲千百长选管如例每兵须以三丁共之官不许沓以庸才兵不许杂以冗滥选集既定即分地方以近就近置立城堡或四六或中半各専屯守不许乱差有警不拘其管军官伴当亦如旧例就扵所管土兵内定数拨用仍造花名贯址文册三司各收一本照证按察司仍常委官点闸不许废弛如此庶便
　　一各处伪官头目及先曽授官后又从逆今招出降此等歹仄之徒宜为区处或量与官爵或分给田地使之得所以终余年不可置扵闲散懐抑郁抱不平以贻后患

　　与行在户部诸公书　　周忱

　　伏闻治民之道在扵禁惰游以一其志劝耕稼以敦其业盖惰游禁则土著固而避劳就逸者无所容耕稼劝则农业崇而弃本逐末者不得纵由是赋役可均而国用可足茍或不然则戸口耗而赋役不可得而均地利削而国用不可得而给先王制六乡六遂之法以维持其民而均其土地者正为此也迩者皇上念天下人民有因饥窘逃移者累降勅旨设抚民之官颁寛恤之条令天下郡邑招而抚之诸公颁布奉行克谨无怠天下之民感戴圣恩扶老携幼竞返桑梓惟独蘓松之民尚有逺年窜匿未尽复其原额而田地至今尚有荒芜者岂优恤犹未至乎凡招回复业之民既蒙蠲其税粮复其徭役室庐食用之乏者官与赈给牛具种子之缺者官与借贷朝廷之恩至矣尽矣如此而犹不复业者亦必有其说焉盖苏松之逃民其始也皆因艰窘不得已而逋逃及其后也见流寓者之胜扵土著故相扇成风接踵而去不复再懐乡土四民之中农民尤甚何以言之天下之农民固劳矣而蘓松之民比扵天下其劳又加培焉天下之农民固贫矣而蘓松之农民比扵天下其贫又加甚焉天下之民常懐土而重迁蘓松之民则常轻其乡而乐扵转徙天下之民出其乡则无所容其身苏松之民出其乡则足以售其巧忱尝厯询其弊盖有七焉何谓七弊一曰大户苞荫二曰豪匠冒合三曰船居浮荡四曰军囚牵引五曰屯营隠占六曰邻境蔽匿七曰僧道招诱其所谓大户苞荫者豪世富贵之家或以私债准折人丁男或以威力强夺人子息或全家佣作或分房托居赐之姓而目为义男者有之更其名而命为仆隶者有之凡此之人既得为其役属不复更其粮差廿心倚附莫敢谁何由是豪家之役属日增而南畆之农夫日以减矣其所谓豪匠冒合者苏松人匠丛聚两京乡里之逃避粮差者往往携其家眷相依同住或开造房居或开张铺店冒作义男女婿代与领牌上工在南京者应天府不知其名在北亰者顺天府亦无其籍粉壁题监局之名木牌称髙手之作一户当匠而冒合数户者有之一人上工而隠蔽数人者有之兵马司不敢问左右邻不复疑由是豪匠之生计日盛而南畆之农民日以衰矣其所谓船居浮荡者蘓松乃五湖三泖积水之乡海洋海套无有浮涯载舟者莫知踪迹近年以来又因各处闗隘废弛流移之人挈家扵舟以买卖办课为名冒给邻境文引及河泊所由帖往来扵南北二亰湖广河南淮安等处停泊脱免粮差长子老孙不识乡里暖衣饱食陶然无忧乡都之里甲无处根寻外处之廵司不复诘问由是船居之丁口日蕃而南畆之农夫日以削矣其所谓军囚牵引者蘓松竒技工巧者多所至之处屠沽贩买莫不能之故其为事之人充军扵中外卫所者輙诱乡里贫民为之余丁摆站扵各处河岸者又招乡里之小户为之使唤作富户扵北亰者一家有数处之开张为民种田扵河间等处者一人有数丁之子侄且如懐安二卫蘓州充军者不过数名今者填街塞巷开铺买卖皆军人之家属矣仪真一驿苏州摆站者不过数家今者连甍接栋造楼居住者皆囚人之户丁矣官府不问其来厯里胥莫究其所从由是军囚之生计日成而南畆之农夫日以消矣其所谓屯营隠占者太仓镇海金山寺卫青村南汇呉松江等所棊列扵蘓松之境皆为边海城池官旗犯罪例不调伍因有所持特使豪强遂使避役奸氓转相依附或入屯堡而为之布种或入军营而给其使令或窜名而冒顶军伍或更姓而假作余丁遗下粮差负累乡里为有司者尝欲挨究矣文书数数行移卫所坚然不答为里甲者常欲根寻矣足迹稍稍及门已遭官旗之毒手由是屯营之藏聚日多而南畆之农夫日以耗矣其所谓邻境蔽匿者近年有司多不得人教导无方禁令废弛遂使蚩蚩之民流移转徙居东乡而藏于西乡者有焉畏在彼县而匿于此县者有焉粮重者必就无粮之乡畏差勤者必投无差之处舍瘠土而就膏腴者有之营新居而弃旧业者有之倐往倐来无有定志官府之勾摄者因越境而有所不行乡村之讥察者毎容情而有所不问由是邻境之客户日众而南畆之农夫日以寡矣其所谓僧道招诱者天下之寺观莫盛扵蘓松故蘓松之僧道弥满扵四海有名器者因保举而为住持初出家者因逰方而称挂搭名山巨刹在处有之故其乡里游惰之民率皆相依而为之执役眉目清俊称为行童年纪强壮者称为善友假服缁黄伪持锡钵或合伴而修建斋醮或沿街而化縁财物南北二京及各处镇市如此等辈莫非蘓松之人以一人住持而为之服役者常有数十人以一人出家而与之幇闲者常有三五軰由是僧道之徒侣日广而南畆之农夫日以狭矣凡此七者特举其大畧而天下郡县此弊俱无纵使有之亦未必有如是之甚此等之人善作巧伪变乱版图户口则揑他故而脱漏田粮则挟他名而诡报惰游已乆安肯复归田里从事耕稼况其缺乏税额累累如配见在之户其中颇有智能者见其得计亦思舍畎畆弃耒耜而效其所为惟愚騃无用之人方肯始终从事扵农业然坐受其弊亦岂无避免之心乎凡天下之事不可有一人之侥幸茍有一人侥幸而获免则必有一人不幸而受其弊蘓松侥幸之民如此其多则不幸而受其弊者从可知矣是宜土著之农夫日减月除而无有底止矣忱尝以太仓一城之戸口考之洪武年间见丁授田十六畆二十四年黄册原该六十七里八千九百八十六户今宣德七年造册止有一十里一千五百六十九戸核实又止有见户七百三十八戸其余又皆逃絶虚报之数户虽耗而原授之田俱在夫以七百三十八户而当洪武年间八千九百八十六户之税粮欲望其输纳足备而不逃去其可得乎窃恐数岁之后见户皆去而渐至扵无征矣是皆惰游不禁耕稼不劝故奸民得以避劳就逸弃本逐末如前之所云者诚宜立法以检制之抚民之官固未易以招之也愚以驽钝之才滥叨重寄昼夜劳心莫知所措伏望该部列位卿相与在朝公卿大臣详加讲究明白奏请将蘓松等府逃移人戸不拘通例别立一法以清理而检制之庶几户口可增田畆可辟税粮可完忱事出激切不觉覼缕之至惟冀详察而恕其狂妄幸甚

　　明文衡卷二十七

　　●钦定四库全书

　　明文衡巻二十八

　　（明）程敏政 编

　　○书

　　奉王冡宰书　　周叙

　　太保冡宰抑庵大人先生阁下叙惟吾吉自有宋逮今贤才軰出为世道之重乡邦之光者九贤也由兹以降匪无其人而俊伟光明卓然著称为无瑕之玉无疵颣之珠者殆亦鲜见焉叙扵永乐宣德间尝仰望少师东里先生可当之然迹其举措究其底里工夫公论不容掩也窃自计之堂堂名郡际今圣明大一统之时岂无复有欧阳子胡澹庵周平园杨诚斋文信公其人者出邪为之徘徊叹息翘伫思慕者乆矣兹乃扵大人先生而见之得非吾吉贤才之运国家飬士之效之所锺哉非特叙与吾郡之士动喜天下士大夫亦莫不为之更庆而交贺也伏惟先生处在屯之际翼戴今皇帝嗣大统处大事济大难其时其事视诸前軰又甚难者窃谓膺天下之重任必当心天下之大忧成天下之大计而后可以有济其要无他在扵用君子逺小人而已若两存之譬如持衡之势此重则彼轻彼轻则此重难并行不悖也盖小人易进难退君子未有不为所挤者当兹维新之始主上内外惟先生是倚得不毅然任其责而无少有回顾之虑乎使少有回顾非惟朝廷大事难济扵夫所谓为世道之重乡邦之光者亦难望其全矣叙闲中窥察其人若今某公某及某公某公若君子也其已同朝者宜倾竭倚注之彼在逺在家者宜即日叠驿召以来之与之朝夕圗惟同心同德以处大事济大难幸甚逺小人之道宜徐为之谋强壮者俾膺重镇扵一方年老者许弹劾致仕扵其家余未有显著之迹藴堪用之才者存之彼自相发奋洗濯琢磨为君子之归矣其它内外防微之政宜与三四君子因人所建白不动声色以渐处之可也得非谨始执要之一几邪易曰知几其神乎书曰有终于始又曰惟克果断乃罔后艰窃思我朝当三杨先生辅政之初一几也不深思熟虑身任其责惟阳敛阴施掩人耳目虽曰自保其实误国故致今岁七月之祸此时先生与诸君子辅政之初又一几也宜鍳覆辙为宗社生灵永逺之谋开天下后世太平之治俾欧阳子周平园之事业复见今日顾不伟哉失今不圗恐异日噬脐之悔莫及矣岂得即能效张子房之从赤松子裴晋公之营緑野堂之时伏愿先生断断若殷之伊傅宋之韩范以天下为已任为心毋徒诿曰尚有某有某而不敢自専为辞若然史臣軰将执彤管磨崖石以纪勒先生之大勲垂示无穷之不暇则天下之大忧大计可收厥效矣叙赖朝廷之恩先生惠以一介书生官至学士荣矣叨居南京秩清务简乐矣此外无繊毫求进之心况冒膺宋史之修倘不即死成此一事窃名穹壤间他富贵皆无所望第学识浅陋不足以当耳所念者国家安则臣民皆安叙軰亦或可偷生毕其素志今岁以来因朝廷屡有更张事不敢避祸亦屡有所陈无非为求天下之安故也未审朝议以为可采否自是以徃亦不复敢渎告一语矣伏乞先生垂仁诱掖曲全之感徳感徳叙两岁患脾疾今秋复作兼以左身风痹未知可逭生否恃平昔从游门墙兼辱教爱故不得不有言然前此未尝敢一奉问也兹因论拯时急务不免覼缕干冒崇严恕纳不宣

　　答国子监丞阎禹锡　　李贤

　　昨得足下手书反复披阅足见才识髙逺出扵寻常万万比尝痛恨自巳立志不坚无所成就不免虚过一生得见足下笃志进学如此亦为幸矣故以书相勉且道理无穷虽古之圣贤亦未敢自以为足足下谓扵道半明半暗未得打成一片而受用虽云谦辞盖亦自知之明有益求长进之意在扵不言之表矣但谓向上一节无谁与讲是以舌本乆强教无所施详味其言则向上一节惟足下自知更无一人可讲可教者夫向上一节岂易知而天下之士岂易轻邪虽周程张朱造道之深何尝自谓独知向上一节遂为天下之士不可与讲而教无所施也况在巳扵向上一节或未能尽知而教人之具或未必无缺遽谓不可与讲而无所施毋乃忽扵自察乎且既自以为半明半暗是模范未备扵巳而谓教无所施可乎既自以为教无所施是师道已足乎已又何亲炙扵人而赖其资乎所引韩退之云莫为之前虽美而不彰莫为之后虽盛而不传自为不敢如此且退之与于襄阳书有所于求故发此相须之言以挟制之期扵必听岂圣贤道德之言邪况扵此书前后笃志进学之意亦不相类而足下引用其中诚所末喻夫以足下致书尽礼如此岂可輙扵辞语之间洗垢索瘢诚爱足下之深务期造扵醇正之地故耳幸勿以为狂耄而鄙外也及观佳作数篇辞意髙古可喜但为文贵条畅只看晦庵草芦之文如行云流水理明意到初无险碍读之令人快然扵心二儒诗文累牍可谓多言矣扵道不惟无害而且有所发明更望足下取法焉

　　与安南国王书七　　钱溥

　　一（委广西南寜府差官赍至本国界）
　　钦差袭封正使翰林院侍读学士钱溥副使礼科给事中王豫会同钦差司礼监太监柴升奉御张荣端肃致书扵摄安南国王窃惟善处世者贵逹经权之道而善知人者在察诚伪之几使知经常可守而不逹权时之宜胶柱鼔瑟之人尔焉望世之能处哉人多欺伪之弊而已无先见之明坐井观天而巳尔尚何人之能知哉此天下不能无是事也窃欲为王言之王实始封安南国王之孙传父及兄至王盖四世矣况王材足以靖乱贤足以得国礼请天朝名正而言顺可谓适经而与权一诚而无伪者而何待扵言为哉今王发政施仁之始正百官承式之时使往事之未明恐后疑之复启故言之不能以自已也初黎氏得国于陈我朝廷念陈日煃率先归附世贡不絶忍视其子孙灭亡而不顾哉一举俘获以为内属且俟其子孙之可复者奈讫无可复之人而王祖又为国人所依附遂俯顺其封以奠我南服传及三世好同一家岂意琮贼以庶簒嫡昧死来求且曰游湖自溺意在不吊其忘君之心见矣朝廷速命信使徃封冀朝发而夕至其国询及溺死之故则琮必难为言曰君其问诸水濵也归言于朝岂无偏师及境以一正其罪邪使将及境琮已就讨且告讣请封之使来即遣行人往祭而犹恐复有如琮之请者乃遣锦衣使者偕广西廵按御史及镇守三司官私于境上而知王为第四子母子皆贤礼所当立然后命溥等为使以锡封焉则我朝所以保黎氏而惟恐立非其正者岂下扵保陈氏哉凡遣使至京翱翔万里聴其所往懋易有无入市不变如子扵父母家任便取适而巳岂有宻切伪为之计哉此皆王之所知也又闻太祖髙皇帝平定之初安南首至而朝鲜稍后且不诚圣谕切责之曰汝所恃者一海尔汝能恃之我亦能渡之遂格心向化表于东土几百年矣顷与女直等国有僭越志诸国来闻使行人私焉颇得其迹遣给事中张宁赍诏徃问王即蒲伏叩地至不能起且责之封人而已不知（闻安南累侵占城故臣言及此）哈宻越在流沙万里外实西域诸畨之门户其王为下所弑母老子幼势亦殆矣母太妃来闻遣通事沙廷玉率其类数十人徃立其子得元恶十有八人太妃曰此天朝所得宜即天刑遂槛赴京师以正其罪（安南连岁簒夺未尝请正天讨故臣使闻之）则我朝扵四方万国抑强扶弱植颠起仆使之各宁土宇而同享富贵于无不覆载之中实父母其心天地其量而日月其照临也较之安南臣伏南陲谨守礼法而声教之外不烦于我一使者宜保其后待其使有加于诸国也而何我使初入则言语不交主仆星散迂渉峻岭迫迩兵械使人撼顿抑塞而不安如待以暴客然者其果出扵诚乎既至而待之则自徐侍郎等来以东西向坐边行人等来以南北向坐至黄卿等来则书往复数畨辩至七日而始定为并南向坐然则何为是不同乎岂颠倒我豪杰而使之为间乎抑礼始粗备至是而将定乎愿明以告我也元史载世祖诏安南曰来奏有一家之言今闻纳喇丹云彼多回鹘禁约不扣交谈果如是言一家之礼有如是邪其后俗终不变卒至兵连祸结而国仅存幸入我朝而始靖岂更化又百年而习俗终未变邪传曰鲁不弃周礼未可动也又曰晋未可偷也其朝多君子季札聘鲁见舞箫韶而叹盛徳孔子见郯子得闻官制而曰天子失官学在四夷是皆以礼乐制度维持其国于周室倾危之时罔以内外而有间也况我朝之扵安南一惟礼文相与而各极事大字小之诚而何独不诚扵待使邪或者居先王之左右者好是狡伪以为功也故扵王初即政而言之溥等叨天子侍从密勿之臣加以太监等又帷幄宠臣故特简命与之偕来王亦知非往使比矣果能改而待之以诚否乎王宜速令使者出境相候择定吉日并迎接开读宴会坐向等仪注来勿事退让以勤徃复务酌古而凖今之宜革薄而从忠之厚将于是乎观礼毋徒诮曰未见颜色而言谓之瞽也溥等肃奉
　　二（回仪注）
　　钦差袭封正使翰林院侍读学士钱溥副使礼科给事中王豫会同钦差司礼监太监柴升奉御张荣端肃致书扵摄安南国王惟安南素称文物邦其畏天事大之诚固无所不至而独扵待使之礼尚有所不一者故溥等奉圣天子恩命触万里炎热而来方抵南寜即驰书扵王愿闻所以不一之故庶将事之际有恪而无疑也比入闗二日王遣阮善来曰不敢回书惟见教王之意厚矣然锺未有不扣而自鸣者故谕善以复曰王其无书决难定礼且使闻诸执政者曰国于是时当开心见诚勉圗中道以成吉礼不宜往复论辩使王心不安为此言者譬人之受病误饵其药则病杂矣后之医者不发其源而救之将何以臻效故善回甫五日果以王书来始知所以不一者礼虽无据言则可信是受病之源已见而求疗之心亦笃矣然犹持二端而未一者尚恐投剂之复误乎噫是未暇与深辩也今夫礼者所以辩上下而定民志也辩以明其分之不一定则恊其志于克一大抵一则诚二则杂书曰徳惟一动罔不吉徳二三动罔不凶此之谓也兹欲合二三而一之盖有祖宗之定制在定制者何大明集礼一书我太祖议礼以一天下者也其间载安南宴坐与夫颁诏仪注甚详何王之先君不此之求而惟以洪武礼制诏行司府者言之宜有以来并坐向南之说也虽然昌歜薄味也而周公辞之为无徳不敢以当备物之享繁缨小物也而孔子惜之谓名器不可以假人古之谨礼扵微也如此而况我祖宗定制布在方册昭如日月而敢昧之以贪殊礼况今颁诏授封领勅之礼并行谨按集礼所载而参以礼制及古礼之可行者共为仪注六条王其严命有司行之岂惟有以新子之国亦克永世而无愆矣幸毋惑扵故老之谈曰吾先君未之行也而忽焉溥等肃奉
　　三（论礼不行）
　　钦差袭封正使翰林院侍读学士钱溥副使礼科给事中王豫会同钦差司礼监太监柴升奉御张荣端肃致书扵摄安南国王前书回云宴坐之礼前軰讲定至黄卿始为不足法刘行人能不改其旧此皆无据之言而可以服吾軰乎可以服天下后世乎宜黄卿执之为是也仆等想王之为此言者技止乎此故不复与辩而直以古今大礼相与讲而行之盖以洪武礼制所载皆诏行有司而未及蕃国大明集礼所载有诏行蕃国而未及封拜故酌古准今而成此使其昧此而一以礼制并坐向南执之则王亦何辞以辩而仆存此心其如国之山川鬼神何王不复察此又欲易国卿之礼如殿坐之仪则已自王之矣何必请命九重之上而劳人万里之外哉若曰王命未宣而未敢遽相劳则天下岂有不饮食而行事者盖与王初见又在礼不在物也噫惟天不可以伪欺惟人不可以伪感王其察焉若夫汉语国音并用两不相疑何失之有冕服之制以俟奏请而行可也诚欲相见请改书以从溥等谨覆
　　四（再论礼）
　　钦差袭封正使翰林院侍读学士钱溥副使礼科给事中王豫会同钦差司礼监太监柴升奉御张荣端肃书致摄安南国王窃以出郊迎劳之礼当尽宾主南北之说者公馆非殿也冠服犹卿非王也是宜执礼度扵分内溢慰论扵言表然后导迎恩命宣扬国都东西宴会以如仪彼此交驩而成礼岂不隆一代之美谈彰一时之盛事哉是皆发乎至情合乎中道可以坦然由之而无疑者而王独不此之信谓天命不足畏而可以坐致之谓天使不足敬而可以王礼忽之将犹楚子受玉而惰成子受脤不敬之归矣岂知鲁公如晋悼出国都以接之向戌来鲁襄盟于刘以待之而皆不以为过者哉今王天资髙迈学问渊笃礼足以行已和足以得众宜有出境待人之谦而无惰与不敬之失矣然犹致是之纷纷未决者毋乃异论以惑之乎继今当召自宫中府中以及街衢奔走游说之徒而问曰天使驻节扵近郊有日矣当以卿礼接之乎抑以王礼加之乎彼必无贵无贱无长无幼无逺无近咸应之曰宜以卿礼接之王得封而后可然后遣一介来曰王悟矣敢犒于执事则仆等何辞之有亦何烦异论之有兹承阮堵阮廷羙来询动止遂布此以闻惟王勉自处焉溥等谨复
　　五（辞送礼物）
　　钦差袭封正使翰林院侍读学士钱溥副使礼科给事中王豫端肃书复安南国王伏自寓馆以来王之牢醴饩廪日盈扵始而谦撝敬慎不替扵终行人何以臻此濒行又辱赆遗感愧何量然尝闻之宋人或得玉献之子罕子罕勿受献玉者曰以示玉人玉人以为寳也故敢来献子罕曰尔以玉为寳我以不贪为寳若以与我皆丧寳也不若人有其寳兹者奉徳音扬清光惟恐弗职以忝恩命若受之岂惟失寳抑速戾兹甚矣古人有曰事大在共其时命字小在恤其所无王之事大虽国所无亦克惟命是共矣此未之能恤也而况厚赆之复加哉用此敢辞不宣溥等同拜
　　六（辞送私赠）
　　钦差袭封正使翰林院侍读学士钱溥副使礼科给事中王豫端肃致书于安南国王昨者迎恩亭上荷王执杯眷恋之深送舟凝竚之乆斯情何以云喻又况赠贿之辞未毕而纳善之礼复加舟次之拒已絶而驰逺之使即来此将物以表其情也殊不知物尽则情亦尽矣曷若泯其物而使斯情恒悬悬于中哉关山迢递日逺日深瞻仰无由岂胜慨念不宣溥等肃奉
　　七（再辞私赠）
　　钦差袭封正使翰林院侍读学士钱溥副使礼科给事中王豫端肃致书于安南国王奉违以来蒙遣近臣黎弘毓阮堵等伴宿二人学行周洽寔王所任使亲信之臣不可以一日离者特彻以祖送至于浃辰之久几乎千里之逺而不恤是固敬事朝廷以及行人之礼然而加厚斯文之情亦有在矣孰意行顷复出所辞纳善之金以溷我行李则王所以爱之者又何若是其凉哉夫礼无加货事无二成古之使者甞谨于此矣用是返璧幸无见谴非此二人不能尽其情也乗此清风欲归去而南望青冥不过一轮明月共照此心而已溥等肃奉

　　与王大理同节论文书　　刘定之

　　阴德三积之序殆非司马君实之言考于本集无之昔者孟子谓今之人修天爵以要人爵董子谓仁人正谊不谋利明道不计功以其所修所正所明者虽是而其要之谋之计之者其心非也若君实云积阴徳以为子孙长久之计则亦今之人而非仁人矣司马君实者孟子舆董仲舒之徒也而为此言尚安得从二子之后以至今立于孔子之庑乎君实之相其主以改新法也人惧之以祸则曰天若祚宋必无此事病且殆犹曰死生命也为之益力夫改新法而不避后患岂有积阴徳而欲图后福也哉故愚谓此非君实之言也今人以此言为出于君实者取信于赵子昻所书子昻要为不足以知君实者其画人马竹梅工书能诗盖王摩诘李伯时之流当其存日见轻于姚燧良有以也且多写老释二氏之书其自称曰三教弟子何足以知君实哉本其以宋宗室立宋之朝宋亡而臣元大节已失故自放于诗酒书画之域后之君子不于其言行取信焉可也

　　明文衡卷二十八

　　●钦定四库全书

　　明文衡卷二十九

　　（明）程敏政 编

　　○记

　　阅江楼记　　宋濂

　　金陵为帝王之州自六朝迄于南唐类皆偏据一方无以应山川之王气逮我皇帝定鼎于兹始足以当之由是声教所暨罔闲朔南存神穆清与天同体虽一豫一游亦可为天下后世法京城之西北有狮子山自卢龙蜿蜒而来长江如虹贯蟠遶其下上以其地雄胜诏建楼于巅与民同游观之乐遂锡嘉名为阅江云登览之顷万象森列千载之秘一旦轩露岂非天造地设以俟大一统之君而开千万世之伟观者欤当风日清美法驾幸临升其崇椒凭阑遥瞩必悠然而动遐思见江汉之朝宗诸侯之述职城池之髙深闗阨之严固必曰此朕栉风沐雨战胜攻取之所致也中夏之广益思有以保之见波涛之浩荡风帆之下上蕃舶接迹而来廷蛮琛聨肩而入贡必曰此朕徳绥威服覃及内外之所及也四裔之逺益思有以柔之见两岸之间四郊之上耕人有炙肤皲足之烦农女有捋桑行馌之勤必曰此朕拔诸水火而登于衽席者也万方之民益思有以安之触类而推不一而足臣知斯楼之建皇上所以发舒精神因物兴感无不寓其致治之思奚止阅夫长江而已哉彼临春结绮非不华矣齐云落星非不髙矣不过乐管弦之淫响藏燕赵之艳姬一旋踵间而感慨系之臣不知其为何说也虽然长江发源岷山委蛇七千余里而始入海白涌碧翻六朝之时往往倚之为天堑今则南北一家视为安流无所事乎战争矣然则果谁之力欤逢掖之士有登斯楼而阅斯江者当思圣徳如天荡荡难名与神禹疏凿之功同一罔极忠君报上之心其有不油然而兴邪臣不敏奉旨撰记故上推宵旰图治之切者勒诸贞珉他若留连光景之辞皆畧而不陈惧亵也

　　琅琊游记

　　洪武八年十有一月壬子皇上以皇太子暨诸王久处宫掖无以发舒精神命西幸中都沿道校猎以讲武事濂实奉诏扈从十有二月戊午次滁州驿濓进启曰臣闻琅琊山在州西南十里晋元帝潜龙之地帝尝封琅琊王山因以名颇闻秀丽伟拔为淮东竒观愿一游焉而未能也敢请皇太子驩然可之即约四长史同行秦王府则林伯恭晋王府则朱伯贤楚王府则朱伯清靖江王府则赵伯友遂自驿西南出过平皋约三里所望丰山盘互雄伟出琅琊诸峯上唐梁载言十道志又云丰亭山山上有汉髙祖祠又有饮马池世俗妄传汉髙祖曾饮马于此国朝以山麓为畜牧之场别凿池饮马仍揭以旧名居人指云山下有幽谷地形低洼四面皆山其中有紫微泉宋欧阳公修所发泉上十余步即丰乐亭直丰乐之东数百步至山椒即醒心亭由亭曲转而西入天宁寺今皆废唯凉烟白草而已濂闻其语为怅然者久之山东南有栢子潭潭在深谷底延袤亩余色正深黒即欧阳公赛龙处上有五龙君祠皇上初龙飞屯兵于滁会旱暵亲挟雕弓注矢于潭者三约二日雨如期果大雨及御宝厯为作栏楯护潭且新其庙庙侧有时若亭濂坐亭上问潭侧双燕洞及其南白鸽洞以肆穷览人无知者乃止复西行约三里许有泉泻出于两山之间分流而下曰酿泉潺湲清澈可鉴毛髪傍岸有亭曰渐入佳境今亦废唯四大字勒崖石间淳熙中郡守张商卿等题名尚存沿溪而上过薛老桥入醉翁亭亭久废名人石刻颇伙兵后焚炼为垩殆尽亭后四贤堂亦废亭侧有玻瓈泉又名六一泉石阑覆之阑下压以巨石中疏一窍通泉径可五六寸手掬饮之温是日天阴雪花翩翩而飘伯清倡曰雪作矣不还将何为濂游兴方浓掉头去弗顾其步若飞厯石径一里所至回马岭伯友追而至伯清继之伯友曰二客足力弱不能从矣二客伯贤伯恭也其谓回马者建炎冦盗充斥郡守向子伋因山为寨植东西三门西曰太平东乃回马也岭之东有醴泉又其东南有栲栳山山之南有桃花洞又南有丫头山山之下有熙阳洞皆未暇往蛇行磬折黄茅白苇间莽不知所之宋熙宁初僧崇定获佛舍利六百垒石为四十九塔于道隅累累如贯珠塔虽废幸有遗址可凭径行无疑其路若穷又复轩豁葢峯回路转九锁而至开化禅院院在琅琊山最深处惜乎山皆童而无蔚然深秀之趣唐大厯中刺史李幼卿与僧法深同建此院即张文定公方平写三生经处三门外有观音泉入院皆瓦砾之区唯构屋三楹间中施佛像僧绍宁出速坐方定龙兴院僧徳学同太子赞善孟益秦王伴读赵鐄吴王伴读王骥楚王伴读陈子晟闻濂入山咸来会晟云太子正字桂彦良憇六一泉上亦足弱不能进恐随二客归矣宁具饭饭客饭已宁引观庶子泉泉出山罅中乃幼卿所发李阳氷所篆铭铭已亡张亿书三字碑亦断裂卧泉下石崖上多诸儒题名陷为一方镌勒其中自皇佑淳熙干道以来皆有之字或篆或隶或楷或可辨或不可辨山之东西在在皆然不特此泉也泉之南有白龙泉祷雨多验童行堂下有明月溪稍南有吴道子画观音及须菩提像刻石壁上傍镌淮东部使者八八舜臣琅琊山记颇不合文体为之破颜一笑又稍南有华严池由明月而上入归云洞访千佛塔遗址过石屏路俯窥大厯井井亦幼卿所凿沿山腰陟磨陀岭逺望大江如练锺阜若小青螺在游气冥茫中岭下有琅琊洞洞广两室中有一穴深不测名人题识无异庶子泉惧日夕复不暇往焉自幼卿博求胜迹凿石引泉以为溪左右建上下坊作禅室琴台后人颇继其风山中之亭几二十所而日观望月为尤胜今荆榛弥望虽遗迹亦无从求之可叹哉夫亭台废兴乃物理之常奚足深嘅所可嘅者世间竒山川如琅琊者何限第以处于偏州下邑无名胜士若幼卿者黼黻之故潜伏而无闻焉尔且幼卿固能使琅琊闻于一方自非欧阳公之文安足以达于天下或谓文辞无闗于世果定论邪然公以道徳师表一世故人乐诵其文不然文虽工未必能久传也传不传亦不足深论独念当元季绎骚窜伏荒土朝不能谋夕今得以厕迹朝班出陪帝子巡幸而琅琊之胜遂获穷探岂非圣徳广被廓清海■〈宀禹〉之所致邪非惟濂等获沾化育生成之恩而山中一泉一石亦免震惊之患是宜播之声歌以侈上赐游观云乎哉因取醉翁亭记中语风霜交洁水落石出字为韵各赋一诗授主僧绍广刻诸山石云

　　游荆涂二山记

　　濂既游琅琊山起行至池河驿适邮卒递内使监公牒至及开缄中藏濠梁古迹一巻宸翰亲题其外令濂搜访与青宫言之濂因启曰临濠古迹唯涂荆二山最着图经涂山在昔锺离县西九十五里荆山亦在县西八十三里二山本相聨属而淮水绕荆山之背神禹凿开使水流二山间其疏凿之踪故在人思其功迄今弗能忘青宫曰至中都当往游焉余将渡淮狩于王庄先生宜泝流而上届今懐逺县以俟濂奉教行以洪武乙夘冬十一月乙巳发舟庚午日曛始泊县西门而青宫已驻跸于门东五里矣辛未濂上谒青宫下令以壬申游二山濂至期约懐逺文学掾王景彰宿舟中黎明棹舟至涂山足曳杖入山山傍废址旧皆民庐前度石梁复斗折而北累石为墉多艺椒之园行可三里余视大磬石青绿间错颓然欹足坐谛视之干藓交封之耳闻有草生石上髙一尺其花可玩不假土力人取悬檐间呼为石莲华复行四里所岩石荦确挿起道左危倾欲飞坠复二里所微径入灌莽抵岩罅贮泉一泓味甚甘覆以茆茨曰圣水亭取水以禜雨多验复一里余至山巅禹庙在焉庙已毁唯颓垣破础存游目四顾长淮西来涡河北汇而寿春临濠宿州之境皆在冥茫昏杳中缅想南北战争屯戍处为慨者久之山之下聚落甚盛庙史云名禹会林乃禹会诸侯之地庐舍之比如栉移踵入庙庙前杏树一章大可蔽二牛二栢参差左右树东寘小瓮杏柯之水时津津滴其中庙史云当晨雾四集水愈多其来如泉可代井石碣二一大书有夏皇祖之庙六字下方刻宋庆元初州守刘仲光自造祷雨记一亦记祷雨事皇甫斌绍熙庚戍来为郡命锺离尉丁夫荣作石未泐文尚可读复从庙西循石坡而下巨石危立如人形遥望之一妪俨然也相传为启毋石庙史云居人毎刲羊豕祭之至以粉黛饰其貌闻之不觉失笑山岰旧有僧房今废久俟鹤驾不来忽使者至云扈从士马多无桥可以渡河青宫不复至矣言未既但见旌旗如锦绣摇曳上荆山矣濂亦下麓入鲧庙见所题碑神号鄙俚弃而不睨出读祖无择所赋歌京口孙临为书碑葢无择谪守寿春过此而作也复北经县治折而东行约三里所至荆山梁魏交鬬时就山筑堰以灌寿春其遗迹犹班班可见复行三十步崖厂如屋侧身而入石平如床座可坐人号为卞和洞自西上复一里所过避雨石石斜倚可避雨故名复六十步至产玉坂竒石骈立玄质而白縁粲如雪西有玉池榛荆迷路不可寻景彰欲导至青峯庵足倦遂止时青宫已猎逺郊濂因登舟先还中都云惟二山见诸载记者其说多乖舛以涂山言之春秋左氏传云禹会诸侯于涂山杜预注云在寿春县东北说者云今濠州是也国语史记则又云禹会诸侯于会稽故会稽亦有涂山吴越春秋亦以涂山在会稽又兼载涂山之歌应劭云涂山在永兴北说者云今会稽萧山县是也是二说已不能归于一致矣至于苏鹗演义又云涂山有四一会稽二渝州三濠州四当涂然其处皆有禹迹或者遂谓禹之治水固当徧厯宇内而会诸侯实在会稽之涂山栁子厚涂山铭苏子瞻子由涂山诗指在濠州者皆非是濂之存疑未决者一也以荆山言之荆山楚山也楚之先王熊绎僻在荆山筚路蓝缕以处草莽传至成王始盛又七传至昭王始迁都郢昭王有言曰自古先王受封望不过江汉河非所获罪则楚之封疆可知郢即今江陵其地有荆山一名景山荆故楚号也有之诚宜世则谓在濠州濠州古锺离子国与寿春密迩楚自昭王之后又厯十一传至考烈王始徙都寿春韩非子所载卞和献玉事乃在厉武文三王之际昭王上接武王已越十世当三王时锺离何尝属楚而强谓卞和至此山邪新序又谓抱玉而泣在共王之时杂记又谓在懐王及其子平王之时平王乃昭王之父下距懐王九世共王上至武王亦六世何至颠倒错乱如是邪濂之存疑未决者二也大抵山川遗迹非本诸经史者多不可信葛洪丹井与郭景纯之墓在在有之縦以髙世之智将何自辨其真伪邪必欲可信涂山当稽之左氏以寿春为正荆山当证诸史传以江陵为正有谓涂山氏乃故国名禹曽娶其女者别是一说与此殊不相涉也濂耄矣诸书遗忘欲尽所记忆者未必无舛讹辄縁纪逰因挂漏书之以发同游者一笑同游者葢太子正字桂彦良晋府长史朱伯清吴府伴读王致逺及景彰云后一月某日记

　　宋九贤遗像记

　　濂溪周子颜玉洁额以下渐广至颧而微收然颐下丰腴修目末微耸须疏朗微长颊上稍有髯三山帽后有带紫衣褒袖縁以皂白内服缘如之白裳无縁舄赤色袖而立清明髙逺不可测其端倪程子色微苍甚莹貌长微有颧眉目清峻气象粹夷髯四垂过领袍土黄色无縁内服领以白皂缁帽檐髙白履和气充浃望之崇深伊川程子貌劲实颧微收色黄而澹目有棱角髯白而稍短在颊者尤短而翩翩若飞动帽袍与履咸如明道俨而立刚方庄重凛然不可犯康节邵子色微紫广颡身颀然有颧特然其下癯骨爽而神清须长过领内服皂领帽有翼围之袍缁履如伊川耸肩低袖手立而睨视坦而庄和而能恭横渠张子面圆目以下微满而后收色黄须少短微浓衣帽类康节履亦如之髙拱正立气质刚毅徳盛而貌严温国公司马子色黄貌癯目峻凖直须疎而微长半白在耳下者亦半垂耳轮阔微向面幅巾深衣大带加组方履黒质白絇繶纯綨前微下而张拱指露袪外有至诚一徳不以富贵动其心之意晦庵朱子貌长而丰色红润髪白者半目小而秀末修类鱼尾望之若英特而温煦之气可掬须少而疎亦强半白鼻与两颧微齄齄微红右列黒子七如北斗状五大二小六在眉目傍一在颧外一在唇下须侧耳微耸毫生窍前冠缁布冠巾以纱御上衣下裳皆白以皂縁之裳则否束缁带蹑方履履如温公拱手立舒而能恭南轩张子姿貌恢伟眉目耸秀白而润丰下少须神采?然椰冠纱巾道服青皂縁系以绦履白坦然明白使人望而敬之东莱吕子形貌丰伟颜色温粹眉厚而秀髭浅而有衣道服皂缘冠幅巾蹑皂履望之似严毅就之如入春风中金华宋濂曰天生九贤葢将以明斯道也今九京不可作矣濂寤寐思之而无以寄其遐情辄因世传家庙像影叅以诸家所载作九贤遗像记时而观之则夫道徳冲和之容俨然于心目之间至欲执鞭从之有不可得于戏九贤亦夫人哉

　　新雨山房记

　　诸暨为绍兴属邑与婺邻国初得婺时伐伪吴张氏相持未决兵守诸暨界上张氏恃诸暨为藩篱乘间出兵侵掠两军屠戮无虚时故诸暨被兵特甚崇甍巨室焚为瓦砾灰烬竹树花石伐斵为楼橹戈炮樵薪之用民惩其害多徙避深山大谷间弃故址而不居过者伤之今国家平定已十余年生民各安其业吾意其中必有修饰室庐以复盛时之观者而未之见今年邑士方伯修为余称其友张君仁杰居诸暨北门之外故宅昔已毁及兵清事息始辟址夷秽创屋十余楹旁植修竹数百四时之花环艺左右琴床酒炉诗画之具咸列于室仁杰未乱时尝有禄养至今郡县屡辟之辄辞不赴以文墨自娱甚适号其室曰新雨山房愿得余记之一室之废兴为事甚微然可以占世之治乱人之劳佚非徒然也方兵革之殷人有子女金帛惧不能保虽有居室宁有完葺而知其安乎糗粱刍茭之需叫号征逮者填于门虽有花木之美诗酒之娱孰能乐之乎今仁杰获俯仰一室以察时物之变穷性情之安果谁使然也非上之人拨乱致治之功耶自古极治之时贤且能者运于上陇畆之民相安于下而不知其所由然饫饱歌呼秩然成文成周盛时之诗是也安知今不若古之时耶仁杰其试为之余他日南归驾小车过北门求有竹之家而问焉仁杰尚歌以发我余当鼔缶而和焉

　　五泄山水志

　　五泄山在婺杭越三州境上北距富春南据勾吴东接浦阳其山水最号竒峭齐谢玄卿尝以采药深入其中而宋刁景纯吴处厚亦颇游焉自西坑岭入过遇龙桥北行二十步始入西潭前横一溪水甚寒履之如氷由溪而前径小潭傍有怪石突起类大瓮斜覆乃扪石而登一失足辄坠又行二里所地稍夷旷怪石四瞰峯峦环列献状其纹萦萦然类神工鬼斧所雕刻者山多猴游人或恐之撒石乱下如雨又前行半里所泉自石窦中出浏浏作声若琴若笙竽泉西流汇为小洼莹澈泓澄毫髪不隠鯈鱼数尾洋洋往来如行琉璃瓶中见人至潜去洼左大树离立极怪伟倒影入水中如画又前行五十步大石阏道相传有岩角肖鹰喙忽夜大雷雨喙崩下声闻二十里又行三十步榛筱成林翠光浮映衣袂成碧色山虫崖虺奔遶后先瞬目失所在至此则气象阴幽絶不类人世如升蓬峤坐水晶宫生平烟火气消尽又自山腰縁葛而前竹箨覆地厚动足辄仆又过十步许抵小潭小潭上曰西潭流水倾沬成白帘阔可七八尺冉冉下注滑而无声两傍石崖峭立苔蚀藓晕时有水珠毵毵滴下岁旱乡民祷龙于此遇祷泉或涌取蜥蜴入瓶盂中持以归多验自遇龙桥至此约可五六里皆蛇盘磬折路行若穷又复轩敞其中胜致难得具述或言潭上有石河从石河至三台塔人迹罕至莫详也寻他路而出斜迤而东过香炉峯峭拔上有石类香炉故名香炉北有峯圆而童名钵盂峯或曰肖东瓯鴈荡又名鴈荡峯过鴈荡而南时有白云覆于谷者曰雪峯屹然人立者名玉女峯崭崭势欲柱天者名天柱峯其它诸峯星聨肺附登名图籍者葢七十有二焉复从崖东折度畧彴桥趋三学士院院唐灵黙禅师道场师尝降龙于此遗迹尚存由院北深入又百余步至东潭潭上飞瀑可二十丈瀑怒暴倒击崖窍中若运万斛雪从天掷下白光闪闪夺人目睛至潭底辄复逆上有声如辊雷人笑语咫尺不能辨犹闻瓮中声居人云毎天风一号四山林木震撼欲折黒云下罩杳不知昏晓岁旱祷龙者其多验如西潭复北折而西泝潭之源登响铁岭度紫阆山村人多舍篁苇间有平皋数百畆可耕溉傍沿石河又行一里所地名石鼔足顿之冬冬呜越十步至第一潭潭如井睨之正黒投以小石锵若佩环又越十余步至第二潭圆如锜釡面广而底敞大水驱乱石聚其内迨满复泄去潭下石壁百余尺险不可寘足从其右悬藤坠下至第三潭潭甚深以线缒之下不见底其形方狭而长天向阴常有云气从中起疑有蛟龙潜其下人恒以幽悄为病第四潭咸不敢往或以绹围腰系巨杙俯崖而瞰潭左右皆枫木其形大槩如第二潭而广袤倍之侧有晋刘龙子墓相传龙子尝钓于潭得骊珠吞之化龙飞去后人为垒石作冢或云龙子之母塟焉世逺不可辨又其下至第五潭即东潭因其水五级故名之为泄云噫造物之委形山水者其竒峭有是哉

　　尚节亭记　　刘基

　　古人植卉木而有取义焉者岂徒为玩好而已故兰取其芳谖草取其忘忧莲取其出污而不染不特卉木也佩以玉环以象坐右之器以欹或以之比徳而自励或以之惩志而自警进徳修业于是乎有禆焉会稽黄中立好植竹取其节也故为亭竹间而名之曰尚节之亭以为读书游艺之所澹乎无营乎外之心也予观而喜之夫竹之为物柔体而虚中婉婉焉而不为风雨摧折者以其有节也至于涉寒暑蒙霜雪而柯不改叶不易色苍苍而不变有似乎临大节而不可夺之君子信乎有诸中形于外为能践其形也然则以节言竹复何以尚之哉世衰道微能以节立身者鲜矣中立抱材未用而早以节立志是诚有大过人者吾又安得不喜之哉夫节之时义大易备矣无庸外而求也草木之节实枝叶之所生气之所聚筋脉所凑故得其中和则畅茂条达而为美植反之则为瞒为液为瘿肿为樛屈而以害其生矣是故春夏秋冬之分至谓之节节者阴阳寒暑转移之机也人道有变其节乃见其节也者人之所难处也于是乎有中焉故让国大节也在泰伯则是在季子则非守死大节也在子思则宜在曽子则过必有义焉不可胶也择之不精处之不当则不为畅茂条达而为瞒液瘿肿樛屈矣不亦逺哉传曰行前定则不困平居而讲之他日处之裕如也然则中立之取诸竹以名其亭而又与吾徒游岂茍然哉

　　畏所记　　胡翰

　　常山邑丞刘彦英尝自溧水辟地抵吾婺数过从论学及领邑事又数于衢郡见之间语余曰吾于世无所取长自家庭子弟从师受学长而服官政随牒四方恒若弗胜也弗逮也人以吾为畏焉吾念之固然计吾得者以畏也失者亦未必非畏也因名其室曰畏所愿乞记于下执事余谢不敏今年闻余病且免归其请益固乃作而言曰君子处天下之至约而不戚服天下之至贱而不愧履天下之至险遇天下之至变而不骇且乱中立而不倚内省而不疚恶乎畏也茍得志虽富且贵焉当大任于庙堂之上决大议于人主之前一言定国不变色而利泽加于民若举而措之恶乎畏也吾闻之天体物而不遗人物之生日用之间莫非天命之流行念虑有一不诚焉言动有一非礼焉虽至隠至微也而人伪叅之天命几乎息矣操舍之顷存亡之几也敬怠之萌吉凶之辨也今君之畏讵不以是乎则吾知之矣以是而畏之唐虞三代之圣人犹兢兢业业孜孜栗栗翼翼亹亹不能一朝夕宁也书曰迪畏蹈而畏之也又曰寅畏敬而畏之也又曰抑畏谦而畏之也皆所以畏天也诗曰胡不相畏小人无所忌惮不知天者也不知天者不当为而为之知天者不当为而不为当为而不敢不为之故其畏也非恇怯也非委靡也又非有操切之者昊天曰旦与尔游衍昊天曰明与尔出王君子知之故无不畏仲尼着其三其致一也余与刘君皆学仲尼之学者而余恇怯委靡恒患不振窃观于刘君方兵兴时脱身危亡疾疫之中奉其母夫人以行厯数岁而返于乡闾髙年无恙不失人子之道一弟二子自为师友不废义方之训虽仕宦非其志也邑人亲之官事不严而集其立心行已加于余矣在易之干以惕无咎在震以恐致福君何失乎以君懐恐惕之心求免于戾则非也天下有任重道逺而贲育不与焉者吾于君之名室宁不重有警云

　　青霞洞天游记

　　道家所谓青霞洞天者世名烂柯山即晋王质观奕棋处在今信安之兴贤里余客信颇久非有吏事恒愿游以乏同志不果今年夏六月七日龙泉章公三益求按郡乃会诸生出城南门舆行十里至武坪又数里渡沙步溪又出入篁筱中十余里抵山之麓有寺曰宝岩观曰仙集栋宇皆已剥陊日午热甚道士具茗列坐久之湫隘犹民家耳道士除道遂循观右拾级而上飞梁横亘通趾顶皆石蜷如蝃蝀其下划然可居得地如坻者东西深百余尺广半之巨木蔽空公与诸生皆集飘风泛木叶虚徐漫衍后先不絶凉满襟袖如坐碧云苍雪间求昔人之遗刻唐宋以来陆庶钱顗徐霖游钧诸名辈往往可识其它漫漶虽欲识之不可得然惟庶碑最古侍者行酒数行已余与客吴思道旁丝石磴登山之脊出所坐梁石上四顾皆林阜溪流蛇行野中东南诸峯矗立苍翠晻霭则紫微也最后公亦挟一童登之复坐纵谈问道士故梅岩精舍所在莫有知者日且暮怅然有懐质与余皆东阳人书石曰阏逢执徐之岁有晋樵者之里人胡翰入山与客六人共饮未醉辄去翰记

　　香溪仁惠庙祷雨记

　　洪武十有一年夏六月不雨环郡之邑厥田髙者衅拆下者刚燥陂泽既竭原泉不通稼日就槁农民告病郡邑修祷祀之礼吁天叩神或应或否而旱熯如故洎秋七月不雨农民告病益急从政者患之兰溪距郡五十里其邑旱不为灾踰邑而西又二十五里为香溪入其疆则其泽之竭者演而注其土之焦者淖而沃田间芃芃皆美稼也余为愕且喜问诸父老皆曰先是固旱矣农告病矣赖吾司征之长吉安刘君思忠而免于歉乃六月己丑君率父老祷千里之偃王庙合百神而享之明日丙寅入蟠山祷于天津庙庙故有大神曰泽润曰泽沛葢司龙者也迎而致之及途而雨越三日戊辰又大雨犹未洽也七月癸酉君露跣道上祷之益虔明日甲戌神应之以雨越三日戊寅又大雨吾稼仰之以足靡不就实是则神之赐也君之贶也吾民戴之毎食恨不尸而祝焉余闻而愈愕刘君非有民社者曷为而及是哉既而过友人之门陈如圭氏吴徳璋氏皆曰诚如父老言然不唯宁是往年祷雨脱我于藴隆之毒亦惟君慺慺以将事吾惧无以报之则着为咏歌之辞而今又重蒙徳焉其感而应也灼有攸征矣向使吾二人言之人孰信之使吾乡人言之虽信而未必深也今先生幸辱临兹土而寓目焉咨及下走走不敢隠惧余言不足以侈君之贶不于先生图之而孰图之先生茍不鄙夷得托诸文字庶其传信矣乎余谢而退他日童良仲至郡则具其事以请春秋讥不闵雨而着喜雨善其有志于民也今郡邑犹古侯伯之国从政者孰不有志于民宁风旱逆时雨凡礼之所当为者悉致力焉而犹莫能致其所难必刘君一司征耳其职不过榷货财督税课取诸商贾之类与郡邑有民社者异矣顾不忍农人之无稼殚厥心而拯之天亦辄应之岂有他哉宇宙分事即吾分事昔江西陆子尝有是言君固习闻之矣况其近者一视同仁而无间可也天之仁爱吾民恒欲厚其生不幸而丁斯之旱岂使之无孑遗哉故一夫致其格一乡遂其育积诚之至则天心顺成之矣余取乡人之言论着君之美以见喜雨者能闵雨也不临民而有志于民尤所善也此春秋之义是宜书之以告来者

　　开先寺观瀑布记　　王祎

　　庐山南北瀑布以十数独开先寺所见者最胜开先瀑布有二其一曰马尾泉其一在马尾泉东出自双剑香炉两峯间为尤胜或曰瀑水之源昔人未有穷之者或曰水出山絶顶冲激入深涧西入康王谷为水帘东出香炉峯则为瀑布也十一月十八日日南至余约郡守吕侯肩舆十数里至开先主僧志一作丈室未成邀坐茅屋中乃访潄玉亭却至龙潭石峡口由寺至亭可二百步由亭至峡口仅数十步葢自逺观之瀑布出自两峰间如泻天半由近而观则二瀑下注汇为重潭潭水出石峡乃为溪循山足东流以入于彭蠡当峡口仰望但见水从潭中出岩谷回互二瀑所从来不可复见矣峡石上刻青玉峡及第一山字大二尺米芾书也石间多题名石粗字画浅初不可悉辨命左右掬水沃之字乃见大率宋南渡后人其人无闻者居多可识者纔十二三因慨君子惟植节砥行乃可不朽茍不出此虽托名岩石未乆人不识也又从石壁间读淳熙中郡守祷雨神龙示现事一公为余言岁春夏交大雨后瀑水盛潭遽溢积叶坠梗皆荡涤去不留谓之龙洗潭或岁旱人来取水潭中祷龙神辄有应至今常然回坐亭址上亭废已乆亭下池亦为石所堙初寺僧作石溜接潭上引水至寺中给庖湢又凿石作此池即苏长公赋诗处也径八九尺溜水从潭上来流入池乃从池中复入溜以去而石溜废亦十五六予命一公葺之一辞力弗赡也明年三月廿六日雨初霁郡中又无事复约吴侯及通判罗从道幕宾徐君弼姬执中星子令葛俊徳游焉比抵寺诸公皆先诣一公余独径往潭下坐石上瀑水方怒泻奔腾荡激声震如万雷令人心怖神悸股战栗不休顷焉诸君至见余独坐又颜色变皆拍手呼大笑然水声■〈氵顷〉洞呼笑声亦不闻也寺僧云龙适洗潭矣于是一公丈室已完又作竹笕接石溜引水过阶除下清驶极可爱余命取水煮新茗一公谓近从后岩下得泉一洼以煮茗味比瀑水乃倍佳试之果然暮乃回六月十日余被召将赴京念人世行止不可必万一有他累则清游不复得因与郡人段谦曹元同泛过落星湖约得路之半舍舟以行一公与光应知余来逺出迎乃与二僧携手行至招隠桥坐桥上桥在寺前五十步潭水为溪所经也其西东松杉枫杞苍翠色掩映从树底望鹤鸣诸峯髙出树杪仅尺许隠然如画图中见又从树隙见岩腰采薪人衣白大如栗初疑此白石耳有顷渐移动乃知是人也桥下流水触石■〈氵虢〉■〈氵虢〉鸣尘虑俗想荡涤殆尽久之不能去乃造一公所视余其所赋诗又出楞伽经使予读读尽巻颇悟微旨一二应公者戒行清峻略涉书史年且老不欲他走一公邀留与同处郡中乱后无读书人可与语余因子与往来一公请予诣潭下是时久不雨瀑布流且絶余指笕中水谓曰此水一耳何必复往也是夕宿寺中夜半雨大作比晓余未起应扣门告曰瀑布流如故矣盍亟起观之余欣然揽衣起倚阑睇视良乆日初出红光径照香炉诸峯上诸峯紫霭犹未敛光景恍惚可玩不可言也应因诵李太白观瀑诗又诵笑隠题太白观瀑图诗余笑曰安知今日无太白邪胡可谓古今人不相及也比午乃还一公间为余言开先者旧传梁昭明太子之所栖隠南唐元宗在潜邸亦尝读书于此招隠桥其所造也后归践尊位乃即此造寺故以开先名有丫岩和尚者实开山宋以来住山者皆名徳寺前有松每株大数十围佛印元禅师手所植近时南楚越公乃尽伐以建寺见者惜之而寺今亦为刼灰矣岂非数乎一之居此所愿图复其旧而适此大法陵迟有志未遂幸丈室茍完聊安余息而已公尚丐我一言以记之吾之愿耳余诺之未果为也

　　游白鹿洞记

　　余到郡已数月欲至白鹿洞甚渴左右为余言往时荆棘塞路不可往顷因伐大木往者众路乃始通然路上虎纵横茍欲往非多拥驺从不可用是欲行辄复止会行省传檄郡府取大木余因挟星子令及都昌主簿彭能领丁夫与同往去郡北行十五里至罗汉寺路分两岐由东入栖贤谷西则至白鹿洞也比至两山势回合当其合处涧水出焉过涧逾小岭岭有缺若闗门然入闗路循涧北并山转涧南皆良田也约二三里乃至书院遗址正当五老峯下书院毁已十五年树生瓦砾间大且数围前有石桥曰濯缨其左又有石桥曰枕流过枕流则从列女庙登北冈冈上有大杉木六七百年物也有司今尽伐为御殿物矣于是书院所存者独此二桥从卒指殿堂斋庐及风泉云壑楼故处以告甚厯厯慨想昔日规制不可见惟闻山鸟相呼鸣山谷间余韵悠扬恍类弦歌声或云从此右折东南逾重冈行二三里乃至所谓白鹿洞却从洞后复右折陟岭乃可到寻真观望水帘也不果往徘徊久之而还按白鹿洞唐李渤读书处也南唐升元中始即其地为学给田以食其徒所谓庐山国学也宋初天下未有学惟有四书院睢阳石皷岳麓及白鹿洞也太平兴国二年尝赐白鹿洞九经当时学者数百人至崇宁末乃尽废及淳熙七年考亭朱文公为郡始斥其旧而大之又定为学规示学者来学者益众而白鹿洞之盛出他书院右自后守其成规二百年如一日也而隳废今乃如此余亦无如之何也余尝恠世之为佛老氏之学者其宫室一废壊辄修举之不旋踵岂佛老氏之学能盛于儒者哉葢为其徒者有勤行之意坚持之操能必其成故也至于世儒习圣人之道常骫骳不自振不能以有为而圣人之道顾因委弃郁塞而不得行呜呼此其弊也非一日之积矣余于是葢重叹之也

　　自建昌州还经行庐山下记

　　八月余自京还九月以事行郡境二日泛左蠡扬澜至都昌县四日由都昌出彭蠡过飘摇沙宿芦潭三日至建昌州七日回至芦潭北风作逆风不可行八日复至建昌九日舍舟取陆而还是日宿徳安县十日发徳安西北行三十里至庐山下访汤泉汤泉在路南距山址不半里甃石为池者五南一池极热手不可探北四池水稍温人往往入其中浴然皆作硫黄臭余旧闻凡汤泉下必有硫黄惟骊山者乃是矾也矾毒石本草云性热入水水不氷蠺食而肥鼠食而死也又数里过醉石观陶靖节故居其地栗里也地属星子县而星子在晋为彭泽县观已废惟有大石亘涧中石上隠然有人卧形相传靖节醉即卧此石上也按史靖节为彭泽令督邮行县吏白当束带见之靖节不肯折腰小儿遂解官赋归去来辞而归义熙三年也是岁刘裕实杀刘仲文将移晋祚陶氏世为晋臣义不事二姓故托为之辞以去若将以微罪行耳梁昭明谓耻复屈身异代要为得其心夫岂以一督邮为此悻悻乎靖节既归益放情于酒人知其乐于酒而固莫窥其所以然也或云观南诸山即其诗所谓悠然见南山者也其旁居民多陶姓云是靖节后又数里为简寂观观亦不存简寂者陆修静谥慧逺法师之结白莲社也同社者十八人陶靖节陆修静皆与焉逺公居东林在庐山北靖节修静尝访之东林之近有虎溪逺誓不过溪或过溪虎辄鸣及送二人不觉过虎溪皆大笑世故相传为三笑图或曰慧逺卒于晋义熙十二年丙辰年八十三修静殁于宋元徽五年丙辰年七十二丙辰相去六十载推而上之修静生义熙四年丁未慧逺亡时修静纔十岁尔至宋元嘉末修静始来庐山时逺公亡且三十余年矣安取所谓三笑乎或曰晋盖有两修静也自苏长公作三笑图赞而黄太史以此三人实之蒲传正刘巨济晁无咎之流皆有所述陈舜俞庐山记其说亦与太史同此其是非固未决者也又循山下西北行未至郡治二十里为归宗寺在金轮峯下山势方凝然忽石峯从山腰拔起如卓笔髙与山齐峯顶有设利塔俗呼为耶舍塔释氏书云佛灭度后所遗设利八万四千散在人世龙宫皆贮以金瓶宝箧建塔藏焉东晋时耶舍尊者自西域奉设利来八万四千之一也于此建塔塔髙若干尺范铁为之外包以石峯峭峻铁石重人力不可施皆运神通力致之俗故呼为耶舍塔耶舍亦与逺公社尝举如意无言以示逺逺不悟即拂衣去是时禅学未入中国而兆则已此见矣耶舍之去径上紫霄峯紫霄又在金轮东也寺相传为右军故宅有池水色黒曰墨池羲之之所洗墨也羲之尝慕张芝临池学书池水尽黒此为其故迹岂信然邪今临川郡城东有墨池南丰曽氏为记葢深疑之以谓方羲之之不可强以仕而尝极东方出沧海以娱意于山水间岂其徜徉肆恣而又尝自休于此邪余谓以彼之可疑则此之不足信非邪宋元丰间真净文禅师住归宗时濂溪周先生自南康归老九江上黄太史以书劝先生与之游甚力以故先生数数至归宗因结青松社若以踵白莲社者又名寺左之溪曰鸾溪以儗虎溪其事为释氏所传世皆谓先生实传圣贤千载不传之统岂其有取于佛氏之徒而愿从之游甚者又谓濂溪之学受于寿岩佛者此又厚诬吾先哲者也余以为不然大贤君子于其道既有得矣于其形迹未尝以为累也况先生之髙致如光风霁月初无凝滞固奚必深辩之邪及淳熙中应庵华禅师继主归宗朱夫子时为郡亦尝与之游华公葢临济正传于大慧为适孙归宗虽非巨刹以屡为名僧所居号天下归宗今寺亦废故基为树所蒙蔽不可入予徘徊鸾溪上甚久日已暮遂复行数里宿开先寺明日乃还

　　游栖贤院观三峡桥记

　　五老峯于庐山为西面即郡治北望峯如屏障蔽其后违郡治北行二十里转五老东入岩谷中栖贤寺在焉余旧读苏次公栖贤寺僧堂记云栖贤谷中多大石岌嶪相向水行石间其声如雷霆如千乗车行者振掉不能自持虽三峡之险不过也故其桥曰三峡度桥而东依山循水水平如白练横触巨石汇为大车轮流转汹涌穷水之变寺据其上游右倚石壁左俯流水石壁之趾僧堂在焉狂峯怪石翔舞于檐上毎大风雨至堂中之人疑将压焉问于习庐山者曰虽兹山之胜栖贤葢以一二数矣又闻苏长公云庐山竒胜处不可胜纪独开先漱玉亭栖贤三峡桥为二胜栖贤寺于是废已久残僧数辈皆出居田间左蠡有僧曰惟贤颇通世间法余谋于府僚俾之住栖贤贤曰俟吾结屋山中完公当来游也七月望贤使来告曰屋幸完可游矣明日即偕吕侯暨葛君往时暑甚舆夫暍屡从道傍石坎中掬水饮至谷口日卓午矣未至桥十许步石岩下观陆羽泉乃至桥上从桥上俯视涧底亡虑百千尺或云以瓶贮水五升许从瓶嘴中出水缕缕下注瓶竭水乃着涧底欲试之不果又云桥鲁班造葢谓坚致壮竒惟般乃能造耳非谓真造于般也距桥北十许丈有大石方整状如棺横亘涧底相传尝有孽蛟从谷中出水怒涌势将壊桥时主僧有道行叱神挽此石扼之蛟退桥得不壊过桥北转行百许步涧水至是汇为深潭有龙蛰焉苏长公诗所谓玉渊神龙近即指此也又相传昔寺僧尝浸甑潭上俄失所在后有人从湖南来云甑从洞庭湖上出甑上有栖贤字可验故知此潭下通湖南也此其言皆诳诞不足信已乃径造贤公新屋下法堂故趾也至是五老峯乃嶻然左出寺顾在峯后日方炽忽云从谷中起俄顷雨已至有风南来雨复旋散日光穿云斜照峰上岩谷石湿芒采相射宛然金芙蓉也贤公留余宿约明日谒赤眼禅师塔塔距寺北行又十许里岩谷深絶处也栖贤寺实禅师所创道场余辞与葛令先归而吕侯乃独留贤请余重书苏次公僧堂记余谢不善书又欲余和长公诗余谢不工诗则题游山岁月氏名遗之以附昔贤故事按次公以元丰三年夏六月来游时谪官往髙安而长公至此则七年六月时自黄移汝送子迈赴饶之徳兴尉云

　　明文衡巻二十九

　　●钦定四库全书

　　明文衡巻三十

　　（明）程敏政 编

　　○记

　　谒周公庙记　　王祎

　　洪武辛亥春余还自西垂以闰月二十五日戊寅至岐山县明日谒周公庙庙去县十五里出城循涧水西北行至山下乃折入山之腹而庙在焉至是四面皆絶壑峭壁其间平地东西仅五六十步南北如之而稍修形势殊幽阻庙东北十数步有灵泉出岩石间即涧水所从出也庙之建莫详其所自始按碑记唐大中二年凤翔府岐山县凤栖乡周公庙出灵泉则庙祠在唐之前当已有之金兴定五年有道士市其庙作道宫县令李守节正其罪凤翔府录事判官游淑记之甚悉元初庙尽废至元十七年李忠宣公德辉行台陜西欲起其废而有司力不逮乃请终南重阳宫李天乐真人重建既成其徒就守之今庙是也厥后陜西部使者富珠哩翀言周公先圣在唐与孔子同庙祀天下今乃令道家者流主祠事非所以崇圣道昭礼典若立书院俾儒者主其祠为宜元统三年命下如所言赐额曰岐阳书院始置学官弟子员春秋致祭礼如祀孔子元末天下乱儒者皆解散书院毁于兵庙幸独存而今守祠者仍为道士矣庙始末可槩见者如此其庙中为正殿奉周公东西二小殿以奉太公召公东北别有小殿奉姜嫄凡庙之仪与冠冕佩服之制皆粗鄙不合礼又正殿前有戏台为巫觋优伶之所集而殿中列以俗神野鬼之像尤极淫恠余因叹曰周公制礼作乐以宪万世其没实祀以天子之礼乐今其庙制乃若此世人不知礼一至是乎不特此也以余考之周公之称因以太王所居周地为其采邑故也水经岐水之南有周城周公采邑也杜预云周城在美阳县西北帝王世纪云周太王所徙南有周原也周城今为岐阳镇其城故址犹存广袤可七八里四围皆深沟实在今岐山县东北五十里正太王所居而周公食采之地也然岐山县西北十余里其地曰周公邸地形颇平衍意者周城乃公采邑而其居邸则在此欤或乃谓今庙为周公故所居地且其址既阻隘路衢尤险狭周公以冢宰之尊何得而居此殆后人即此建庙故遂缪指为公所居位耳而近时畅师文作记谓周公采邑庙即其地者非也旧碑载大中二年十一月一日周公旧祠有灵泉已枯竭一夕大风其泉五处一时涌出守臣白凤翔陇州节度观察处置等使银青荣禄大夫检校尚书左仆射兼凤翔尹御史大夫安平郡开国公食邑二千户崔珙奏其事朝廷因赐名润德大中乃唐宣宗年号崔珙所带衔位正唐制而其表奏制答等文又唐体而近时孔克任作记谓为宋大中时太守珙者亦非也世传灵泉每世治则出世乱则竭故眉山苏文忠公诗有与世穷通之语自唐大中二年出后后复竭至宋雍熙二年复出金末复竭及元至元十七年复出其后复竭而复出于今其出也所灌溉甚广人赖其利旧碑载大中二年赐名润德而湘山野録以为雍熙二年赐号要当以碑刻为是是日从余行者儒士安矩季方诣庙拜谒毕出坐外门荒墌上道士持酒来饷为饮数小巵适云阴雨微下风起撼羣木响猎猎如秋声恍疑风马云舆来莅者因低回久之乃去比回县馆以庙制与礼不合者语其令李本初属其稍皆厘革李以县事繁剧辞余不复与言而具疏其本末及前所云云者纪之于简以遗矩用志岁月焉

　　写易轩记

　　去淳安县治北五里山峦回合其地曰石峡有方氏之居焉方氏在宋季有以抡魁致位礼部尚书者学者称之曰蛟峯先生宋亡坚卧不起而推其所学以淑诸人因即其居为书院尚书之曾孙以愚实世其家学且蚤擢世科仕郡县入为太史属当运去物改之余亦复遂其髙节而无媿又去石峡北五里珠佩峯下结屋居之去人境益以逺学徒有执业来受教者弗拒也此其进退出处庶几有合于易道之时中者乎太史晩益好易尝即写易之轩而以写易名之祎之先大父昔尝主教于书院交方氏也久于是太史以契家故属祎为之记昔者窃闻之易之为书广大悉备四圣人精神心术之所寓者何其微也然而有先天之易焉后天之易焉要其画卦重卦之义固不同也是故阴阳竒耦积成三画而为八卦此先天之易也故曰太极生两仪两仪生四象四象生八卦是画卦者积阴阳竒耦三画而始成也八卦之三画既以成列复重以本卦之三画而有上下二体既又相错相荡而六十四卦互成焉此后天之易也故曰兼三才而两之是重卦者八卦之上复加八卦而非三画之上逓加一竒一偶为六画也邵子之图以干夬至剥坤为卦之次第虽与易经不合然实自然之序若其所谓八分而为十六而为三十二而为六十四者斯盖使人触类而伸之以见易道之无穷而重卦之义不在是矣然吾朱子乃有取于是焉则后学之不能无疑者也虽然盈宇宙间皆太极之妙而人物得之以各正性命然则易固我之所自出者也故求易者在乎内反诸心精体而实践之以会夫体用之一原显微之无间固不必惟文字之为泥也邵子之言曰先天学心法也万化万物生乎心也此固易之本而圣贤之所谓学者欤太史之居于斯也观象而玩占心之所契必有得于文字之外者而余何足以知之姑疏所闻以求质请遂以为记焉

　　新凿惠泽池记　　杜斆

　　潞为州属县六壶阙西距州治仅一舍域太行麓地高亢土峭刚而独阙井泉利县郭民会有力者掘井深倍九仞往往为石隔而不及泉间或及之水脉津津汲挹曾弗满瓶其劳于逺井直抵州境洎他聚落乃至积雪窖凿冰壑给旦夕用以故其民不免有饥渴之害者洪武丙辰闰九月三山郭公来丞是县兴利除害政教以行忧民渴饥不啻犹已越明年丁巳春正月乃会羣吏属耆众而谋曰县治南关故池尔众向集雨潦第以澣衣饮畜今洿壤淤塞弃同无用我将即农隙借民力是凿是浚候雨西郊奫泊泓澄惟供饮食可乎众乃举手加额同口一辞曰何民生之幸于是上于州司而允其请乃卜日召集近县郭民畚锸齐兴不旬日而池成其漘则护以木栅而防崩啮之患其岸则缭以垣墉而限污秽之杂坤隅为闸两壁翼张而镮板横施俟大雨流行则启之以石硖注泻而入水艮隅为门两楹山峙而扄鐍坚设令众人汲挹则开之由石级下上而出水广则呀焉洼焉廓其有容殆如天造地设深则瀇然滉然昧其不测宛若阳辟阴阖于以免往复逺汲之劳于以慰饥渇燥吻之思众请其名则曰惠泽盖取语云因民所利惠而不费之谓呜呼旨哉尝稽易大象泽无水则曰困泽有水则曰节夫泽水有无其卦则为困为节犹池之废兴其水则为洁为洿今池转洿为洁犹卦反困为节既变通以尽利复推行以为通乃因天之泽为地之泽以地之泽为民之泽公可谓能体易以利民者矣且古之为国者惟水事为重故有障大泽勤其官受封者公既陂大其量渊深其学由是将为州为府而登庸于朝泽加天下则惠利所及其源深其流长而或可以涯涘哉县南坊耆众某辈请文刻石而纪功绩以示永久俾勿替公名栢字永龄由进士擢蒙阳簿今为壶关丞

　　华川书舍记　　赵汸

　　婺州义乌县有泽曰华川王君子充书舍在其上同门友宋君景濓厯叙上世以来为文者之失得而卒归于圣人以为记辩博精诣殆不可加矣迩者汸与子充相见于钱塘子充又俾汸申其说既不得终辞则以复曰圣人之文非一家之言也昔者成周盛时帝王制作大备其载诸方册以垂轨当世者谓之经若韩宣子适鲁所见其类矣诗采诸民间策书辞命职在史氏未尝使学者执笔习为之也吾夫子顺先王诗书六艺以设教而学文之训门人识之亦曰考观圣贤成法以尽其职分所当为者而已盖自一身以达天下弥纶益着而非外求由小学以底大成品节愈严而无二本成德达材之众率由于斯而徒以文学称者非圣人意也是故夫子尝删诗定书赞易修春秋以为万世明法而必曰述而不作曰吾从周则岂以言出于口者谓之文哉战国争强道术分裂则一家之言兴而异端起矣自兹以来吏治不足继以武功而为国者始思息民以黄老经义未明流为笺疏而反身者唯知洗心于释梵由是马班崔蔡之伦以文名家凌厉纵横浩不可遏而先王经世之术微矣贾谊董仲舒掇拾于残阙而莫之行诸葛孔明范希文鞠躬尽力而未足以有明也舂陵河南大儒继作然后二帝三王所相传授者始焕然于时关中张子因之崇执礼之教精思以致道修辞而断事以一乡而准天下考三代以示方来卓哉学者之楷模矣迨新安朱子继周程之绪大明经训以觉斯人而淅河以东若吕薛二郑氏取周公旧章离析错综如示诸掌学者于斯得窥见圣人制作之盛焉然当是时陆子静氏起于临川以其得于心者行乎家邦充然自足而诸君子之志荒矣薛郑会归于朱子而吕氏则无间然陈君举薛之徒也乃自以书请益于陆氏此又论先哲于乡土者所宜慎思而明辩也况夫有志于斯文者乎子充早受业于同郡学士黄公黄公之见于文章者岳静渊澄不大声色固非欲以言语文字名世而子充明经洁行卓越不羣因乡先生精神念虑所存以端述作之本原极古人之能事必有征矣则虽俯仰一室而所以系吾徒之望者何可量哉浙东多文献故家他邦莫及昔予尝欲往游而未能异时考德会文之乐舍华川奚适乎

　　共学斋记

　　后王降德之道不明士君子能反诸身以为学者千百年来大略三变以复于古而异端不与焉处污浊之世不忍自同于凡民而又患夫资之不足也于是乃有佩韦弦以矫偏运甓枕圆以警惰昼有所为夜必焚香质于神明念虑善恶之萌必察焉而各以其物识之以观其消长盖动心忍性不如是不足以有立于时则自知也亦明矣于是有君子者出主忠孝以饬其躬以匹夫而立师道使在三之义赫然白于天中后有作者不敢忘焉其视専一善名一行则又逺矣于是又有君子者出以其得于天而成诸已者本经训以淑斯人使先传后倦之教下学上达之旨复明于世盖秦汉以来学术多矣至是始归于大中可谓罔极之恩矣自其教行高明特达之士翕然归之然其间善学者乃复因其性之所近端居黙识以极夫反已致曲之功而后传之无弊则君子之学夫岂易言也哉汸学于古人而未之能进窃惧夫气昏力薄不足以底于成乃题山居读书精舍之西室曰共学与同志者居而勉焉噫人固与庶物并生者也茍无以反之则情炽利害之间将无以自别矧学不至于知至而意诚其气机之窃发者每起于芒忽而天理之存焉者寡矣彼愤悱坚制高迈卓絶以自拔于凡行者亦何可少乎易曰智崇礼卑智崇效天礼卑法地圣贤之言无二致也羣居终日而义有不出于此者何足道哉乃书之以为共学斋记

　　栎轩记

　　郑之恒侨居黟水之南乌聊之北题其隙宇曰栎轩其言曰栎不材木也无所可用是以能终其天年吾闻之庄生云居无何大夫士为诗文以释其名轩之义者甚众言人人殊之恒不怿以其间日之黎阳山中见支离无谓而问焉曰吾以栎名轩而人鲜能喻吾志者言之辄异何也支离无谓曰子无惑乎人言之异也世之所重者材也而子独以不材称材之所贵者用也而子独以无用全子无惑乎人言之异也虽然生之有寿夭岂材不材之谓哉深山之楩柟豫章阅千百年未有过而问者道旁之樗栎未拱把而夭于斧斤其所托者不同也夫栎之不材犹樗也栎以社而存犹樗之以神也社有变置而举或废之则樗与栎岂能自全邪谓不材之木独能终其天年非庄氏意也彼庄子者悲夫世俗之士以材为累不若不材者之无用也故为是不得已之言又悲夫不材者亦有时而不得免也将自处于材不材之间然材不材之间似是而非犹未免乎累也则夫可以害生者岂惟材哉邦君之于国也圣哲之于名也皆累也彼且欲鲁侯洒心去欲而游于无人之野使仲尼辞交游去弟子而逃于大泽其忧患乎一世者岂有涯哉嗟夫乱世多害智愚贤不肖俱困而莫知除其忧此夫人所深悲而非为一己之私也子之不材自处岂其意邪曰然则庄氏昔所谓者非邪支离无谓曰庄子固尝言之矣其所保者与众异也且子亦尝闻所谓物之初者乎游于物之初则不物于物不物于物者益之而不加益损之而不加损天地蘧庐也古今一息也死生夜旦也虎兕无所措其爪甲兵无所容其刃无伤于物而物亦莫能伤也是岂材不材之论哉虽然为栎有道即子之居行子之志使董梧无所用其助而舍者争席则材不材皆不为子累矣又何恤乎人之言郑之恒矍然而起释然而悟曰善哉进于道矣虽然吾于栎有取焉请书是说于轩中以为记

　　梅花易洞记　　徐一夔

　　山阴胡君龙臣居越王山之下环其庐植梅数千百株而日居其间读易因名其处曰梅花易洞且曰昔五峯胡先生读易岩庐自号易洞吾名亦奚不可然客来辄不解曰甚矣胡子之欺人也大山长谷穴而为洞嵌空■〈山含〉岈其上穹然而盖覆其旁屹然而壁立其中廓然而有容蛇龙居之虎豹藏焉此洞也若五峯先生读易之地似也今子虽依山为屋所谓嵌空■〈山含〉岈之状无有也其屋规模不广制度不华覆盖其上者独其枝若屈铁之交错其花若皜雪之灿烂所谓穹然屹然廓然者亦无有也非洞而曰洞甚矣胡子之欺人也余乃为之解曰独不观之儒先之图乎天地亦一洞也岂直居室哉何也干南坤北一上一下阴阳之宅也离东坎西一阖一辟阴阳之门也巽承乎干而位西南震交乎坤而位东北阴阳之所以终也阴阳造化生生不息如循环然昔之至人心与造化游尝言弄环余暇时往时来盖以天地为一环矣夫洞环类也环非实环洞岂实洞哉是意也五峯先生知之矣胡君慕先生者也岂以弗知而欺人哉余窃闻之圣人作易本之阴阳见乎卦辞学之者将以见夫用善观物者即微而知着即小而知大即近而知逺自一室而至于天下自一日而至于四时自一呼一吸而至于十二万九千六百年吉凶消长之理进退存亡之道莫不悉备胡君诚有以知之无自善其身请以告我

　　梁氏书庄记　　梁寅

　　余山岩之士自少而好文籍迨乎中年稽古之益久窥道之颇的则又因多暇而好论著夫躬行之士不务于立言然耻没世而无闻亦往往藉是今朝之初共承明诏陪诸搢绅议礼制获观太常所藏书迨归田野十五六年之间索居无所为因思托之言以传来世前读程朱易以其释经意殊乃融会二家合以为一谓之易参义于读春秋也病传之言异求褒贬或过乃因朱子之言唯论事之得失谓之春秋考义及归老之后于书也以蔡氏传之详明而姑释其略谓之书纂义于礼记也以其多驳杂唯取格言以类而分谓之类礼于周官也芟剔其注使其明畅谓之周礼考注于诗也因朱子之传演其义而申之谓之诗演义又稽之经史以待策问谓之策要凡羣书之言则取其精粹申以已意谓之论林悯时俗之失则纵论古道略示劝戒谓之耄言惮诸史之繁则撮其大要易于览阅谓之史略复尝类集古之格言芟取其要谓之类训是诸书者或刻之以传或缮写以藏暨凡所得书皆聚之一室故号书庄焉盖曰家之恒产寡薄使子孙能守是庄亦足以赡生非徒夸其多而已也凡人之生世必有裨于国必有益于民故为公卿为百僚为将帅为守宰又其下为胥吏皁隶为农工商贾皆不徒衣食必资其心与力以为衣食焉吾为士者乃衣食于人心不勤力不悴非敝民者耶所谓庄者田舍之称也秔稻菽粟之所藏也吾无田以获秔稻菽粟而所藏唯书子孙守焉无租税无科需而学之成也又足以应上之求赞时之治是吾之不念子孙立产业乃所以深念夫子孙者嗟夫山之为石者有银之矿而绿生焉有铁之矿而朱生焉然则家之有书而后嗣之能学亦理之然也若夫有书而或怠于学者人也学之成而禄不及者天也为子孙者又当尽乎人而听之天可也

　　隘斋记　　徐尊生

　　歙南洪节夫曩家小飞来峯下其先庐相去十里而近在杏坑之原故无恙也壬辰之变悉毁于冦越二年扰稍定流散来归节夫以小飞来直通衢而其寛闲深阻可以肥遯者莫宜杏坑之原乃即遗基去其蓬蒿瓦砾为茅屋若干楹奉母夫人以居敕诸子肄业其间材觕而制庳视昔日栋宇之壮丹刻之华无复得其彷佛而意趣幽野位置整雅望而知其为隠君子之宅也扁其燕处之室曰隘斋而谓友人徐尊生曰予平生不能媚世容物乱离颠沛以来益龃龉于时矣故因吾室之隘以自名以见吾志盍为我记之尊生辞不获则复于节夫曰道以中庸为至人鲜能之得其一节之偏以高于世盖已难矣若夫厉亷隅饬名检波流风靡之中确然有所不为则隘者岂非制行之高者欤方澒洞之秋众人眩惑摇动往往有之君独皭然不滓倡勇效顺既乃屣脱功名深濳逺引于岩石之下非夫居常有得于隘而能遭变不可夺如是乎且吾闻之合于人心之公以为隘则固制行之高者也任夫一己之私以为隘则其弊有不可胜言也毫厘之间辨之弗审而善恶之归相去逺矣古之隘者无过伯夷乡人之冠不正则不能与之处让国恐不遂其志则逃諌伐以不听其言则隠而饿饿而死其隘如此然其所为皆关乎世教之大合乎天理之公未始以已私叅焉孟氏立论之严虽以为君子弗由而又推尊之曰圣之清故为隘者必以伯夷为标准庶几其可伯夷奋乎百世之上吾从而兴起于百世之下人心之公无古无今欲为伯夷是亦伯夷而已矣以节夫居常遭变而不可夺观之则辨之庸有弗审乎虽然弘道在人能大其所受斯谓之君子伯夷之行可尚已比之中庸之道有间矣由伯夷之行合乎中庸则致广大尽精微粹然无疵而所谓隘者将不可得而指名矣君子之于道岂固以偏自处而不举其全哉诗曰徳輶如毛民鲜克举之吾于节夫深有望焉

　　朱氏春濡庵记　　朱亷

　　义乌朱资安居县南之剡溪既塟其亲于所居东北之五里杏花溪之左乃筑守冢之舍而署其名曰春濡庵春濡云者盖取诸记礼者之言资安以告余俾为之记余曰善夫资安之为何其可羡也墓有舍而岁祭之士大夫行之久矣胡独有羡于资安也嗟夫三代之世教化明备礼俗兴行人自幼稚已知事亲之礼矣及其既长孝养之外他无事焉务以适其志务以安其体务以善其甘旨而致其尊荣惟恐亲之弗悦也既已如此矣又惧其不可得久也惴惴焉而爱其日不幸而没则吾哀戚之至若不欲生葬埋必尽其礼而尸祝必竭其诚终其身而弗怠夫然故为人亲者生则享其养殁则享其祭而无憾焉迨世教衰士习益下甚者视其亲犹涂人其口能言也而未必听其言其色可见也而未必视其色况能视听于无形无声也哉此其人盖与夫羽毛齿角者不异其事生若此岂复有没后之思而致其爱敬于墟墓之间哉今资安之思念其亲吾想其心入其室则惕然感曰此吾亲所构也吾今安居之而吾亲安在哉稼其田则曰此吾亲所辟也吾得粟而食之而吾亲安在哉涉其圃则曰此吾亲所筑也吾得艺吾麻而吾亲安在哉覩其妻子则恻然以感曰此吾亲之授我以室而延吾嗣也覩其兄弟则曰此皆吾亲之子而吾同气也视其身则曰此吾亲之遗体幼而育长而教以望其成者也今吾与其兄弟妻子具在而吾亲不可复作终吾生不得见矣一念之感未尝不太息流涕不能自止况夫气序之推移时物之变易徂暑未几而繁霜已肃改岁未久而雨露已濡彷徨丘陇之间恋慕松栢之下一觞一胾庶几享之其情为何如哉此其视流俗何如而余乌得不深羡之哉况又征文于予将刻诸石以图永久是不独尽其一身之孝思且将使其子孙继续于无穷尤有过于人者余故为书之俾世之弗及者有所兴起而其后亦毋敢怠忘也资安善事其兄即余向时为作义轩记者

　　明文衡巻三十

　　●钦定四库全书

　　明文衡巻三十一

　　（明）程敏政 编

　　○记

　　逰三门记　　王翰

　　三门集津在平陆县治东六十里道由东西延至黄堆循河东下再行十里至其处河南山脊峻下其尾属于北山凿山作三门以通河流南者为鬼门中为人门次北为神门又次北及开元新开河又以中为夜义门北为金门新开河为公主河未详其说也鬼门迫窄水势极峻急人门水稍平缓直东可十五步中流有小山乃其底柱也东又十步其水萦回谓之海眼深不可测神门最修广水安妥葢唐宋漕运之道山嵓上有阁道且牵泐石深尺许正南下五十步有石耸起侧视若香炉然东又三十步一峯可髙数丈不甚竒新开河南北广约计二丈其岸石如甃又直如绳取者行百余步与神门水合其南一峯壁立度二百尺许极竒秀石纹青黄相杂其巅多鹄鹳巢垒石为炉形非飞举者不可至不知其始有人谓老君炼丹炉葢以神之也新开河左就嵓石下刻宋金人题名并诗且刻翠阴禹功二嵓稍东刻忠孝清慎四字字画若颜鲁公书者其南山上有石巉然如鸱蹲者人号为挂鼓石葢禹用以节时齐力也自新开河东口涉水上山上旧有开化寺今不存有小祠象龙神者前碑剥落不可模不知何时立祠檐下二石其状如碑无字上作三窍一碑葢金源兴定十二年修禹庙之记也回至西可二里上山谒禹庙而还所至处皆用小律诗记之偕行者生员张恭马喜王兴也时洪武十七年二月二十八日记

　　古愚斋记　　刘永之

　　临江贰守韦侯彦芳其系出于汉丞相昭由丞相四十七传而至茂今家润州云阳为其邑之着姓出郭门若千里地曰寿安有别墅者侯之所建也葢尝读书其中而题其斋居曰古愚其至官也手书其事以遗永之而求文以为记既受命乃为之说曰言非一端而已即其言而知其志之所存所谓知言也葢是今而非古久矣有行古道于今之世者必且羣起而訾之曰是好古而愚者也夫古之道岂诚然乎哉亦失其好恶之情焉耳方周之衰天下葢已弊矣继之以强暴之秦尽去先王之典而用其一切之法使其靡靡然戕其仁厚之性而从事于贪残刻薄变诈之行于是是非好恶颠倒错谬一反其情以至于大壊极乱不可救遏而秦用以亡自是而后其流风末俗浸淫演漫于天下者千有余年于今其间虽有愿治之君善辅之臣凡所建立皆因仍茍简以为当世之计率不越数十百年法弊禁弛则又往往至于大壊极乱不可救遏若秦之事然汉唐以来概可覩已当其壊乱之际虽学士大夫犹或不识义理之正况世俗之凡民乎其喜浮而恶质非古而是今无足异矣惟其理乱兴废之由恒在于是而未有深虑逺图而振之者岂其沈酗没溺之久而终不可为邪无豪杰特起之士而不能变化鼔舞作兴之也所谓豪杰特起之士者必能穷天下之理通天下之情识天下之变而其于道也知之明信之笃行之果而不惑于流俗者也今侯以髙明之资当天下壊乱之时躬行古道不顾流俗之是非因取其所常被毁者以自名而见其意及遭逢圣朝起而从政又能不以穷通易节而勤勤然欲托于文字惟恐其弗及如此岂非笃于自信而庶几其人者与然则变化鼓舞而作兴天下之民固其志之所存矣孔子曰斯民也三代之所以直道而行也谓其不可兴起者不知道者也谓侯之志不在于是者不知人者也故述而记之以俟知道与知侯者考焉

　　独善山房记

　　古之学者为己而已及其至也则思推其有诸已者以及乎民焉将推其有诸已者以及乎民则非得其位而施之政不可故仕而达者君子之所甚欲也非欲其仕而达也欲其有诸已者及乎民也然学而有诸已者必自贵而不徇于外故其交也有礼其进也有义必人即之而不即乎人也必世求之而不求乎世也交之以礼矣进之以义矣人即之而世求之矣又必度其时之可为道之可行然后起而从之是数者一或不然则三公之贵千驷之富视之犹弊屦焉曷足以动其心哉其难进寡合如此而有天下国家者方悬其爵禄以招天下之士有司者傲然持其权衡尺寸秤度而进退之幸而合其程序然后授之以职临之以赏罚使之促促然唯上令之是聴其取士用人之法如此然而自公卿以下至于百执事之位未尝乏人焉于是上之人自以为其术果足以笼天下之士驭天下之才而为天下之政矣又何必弊弊然求彼之难进寡合者为哉葢自三代而下山林岩穴之士懐其道徳才艺深藏不售而没齿贫贱者众矣然其人皆浩然有以自乐未尝或之悔也而论者以为孟氏所谓达则兼善天下穷则独善其身而异端叛逃之民果于遗世者不可同日而语也友人柯同徳儒者也世居屏山之下自其祖父隠徳不耀数世矣其家之所传以为学者皆内而弗外为已者也而同徳之为人善论议有气节尤能应变吾尝与之共处忧患知其学之有守而才之足以有为也惟其自贵而不徇于外也故不为时之所知﨑岖连蹇至于穷且老矣终不肯少变其操而其心浩然有以自乐而无悔于是取孟氏之言名其室曰独善山房而属余为文以记之余既惜其才之可用而莫用又喜其能自贵而不徇于外几于古之学者而合乎孟氏之所云遂述其所闻以为之记

　　知止斋记钱宰

　　八年冬诏天下士凡寄迹佛老而有志于圣贤之学者入国子学俾习知天理民彝然后授之政焉余助教庠舍间因获与诸茂异交间过尊经阁访黄君伯厚于东叙伯厚扁其斋居曰知止噫伯厚逃佛而归于儒不半载而知所止矣何其化之速邪今朝廷武功既成诞修文教示之以纲常道之以道徳化之以礼乐禁之以刑政将使天下之士皆知尧舜禹汤文武周公孔子之道将使天下之民皆被尧舜禹汤文武周公孔子之化以世之学佛老者往往多聪明识道理俾务于学去其虚而实践变其寂而有为黜其偏而归于中正犹反手耳然而尧舜禹汤文武周公孔子以大中至正之道化天下后世俾修诸身措诸事业莫不各有所止之地也是故冠尔以章甫使知首之所止焉衣尔以逢掖使知身之所止焉正尔以夫妇复尔以父子明尔以君臣使知心之所止焉伯厚于是乎玄冠綦缨俯仰后先以正其容貎以齐其颜色垂绅委佩周旋抑扬以敬其仪刑以慎其进趋入其室则夫夫妇妇怡然乎其其和乐而有别也升其堂则父父子子僾然乎其慈孝而有亲也出而仕于朝则君君臣臣秩然乎其明良之际会而有义也伯厚方且见之躬行矣其视前日祝髪毁形灭性离伦违世独立而髙出物外者夫岂伯厚之所止邪嗟夫北辰之止于天也不偏也流水之止于海也不息也心犹辰也静而不偏则所止者正矣心犹水也动而不息则所止者至矣伯厚尚无惑于偏无怠以息庶几终始慎其所止哉 

　　新建耐牢坡石闸记　　刘大昕

　　大明受命皇帝即位之元年诏遣大将军信国公鄂国公总率羽林诸卫师旅亿万战舰百千定山东平幽冀兵不血刃而梁晋闗陜大小郡邑悉皆附顺分兵戍以守阨塞浚河梁以逸漕度舳舻千里鱼贯蝉聨贡赋供需有程无阻后以黄河变易济宁之南阳西暨周村涯淤窒壅数壊舟楫迁遵师庄石佛诸闸北泝汶济以达燕冀西循曹郓以抵梁晋济寕州城西二十里许耐牢坡口者实西北分路之会坡有堤绵数十里以防河决于是时遂开通焉倘失启闭水势散泄漕度愆期深为职守忧洪武二年申请于山东行省注官分任其事南疏北导靡所宁处冬十一月省檄下委大昕相宜置闸以为歳久计十二月朔同寅知府余芳通判胡处谦集议率任城簿周允暨提领郭祥至于河上视其旧口则土崩流悍不可即功行视口之北几一里许平衍水汇可立基焉乃伐石转木度工改作时冰冻暂止三年二月二日集众材合役下夷土堤平水洚八尺以为基树以枣栗宻如星布实以瓦甓迥若砥平然后铺张木枋敷嵌石板爰琢爰甃犬牙相入复固以灰胶闗以铁锭磨砻铲削混然天成闸门东西广十六尺有五寸崇十尺一寸西北比东西广加二尺焉闸之北东向有墉纵二十二尺西向墉纵一十五尺有竒闸之南称是翼如也所以捍水之洄洑冲薄也两门之中凿渠五寸下贯万年枋以立悬板复于闸之南北决去壅土以杀悍湍且济舟以转折入闸自兹启闭有常舟行如素三月二十日告成讫功计兴工至休役凡五十日以工计石工二十九人木工四人金工二人徒四百五十人以材计木一千三百有三枋五十甓大小七百八十有四铁锭一百毎锭斤重六斤四两铁斤重二百五十五木炭斤重一千五百四十二石灰斤重六千三百四十四工之食粟八石零七升若铁粟则取给于官余悉因沂兖二州任城滕郓诸县土地所有规措给用虽少劳于民而民乐于趋事不费于官而官亦易以成功此大较也大昕虽董是役而主簿周允晨夕陈力勤敏不怠其功其劳不可葢也遂具载本末于石以垂永久焉

　　蜀山书舍记　　髙启

　　蜀山书舍者友人徐君幼文肄学之所也幼文尝自吴兴以书抵予曰吾山在城东若干里吾屋在山若干楹吾书在屋若干巻山虽小而甚美屋虽朴而粗完书虽不多而足以备阅吾将于是卒业焉子幸为我记之予惟古之君子所取以成其学者无常物所居以致其学者无常地也故弁裳之于容珩瑀之于步豆笾之于陈琴瑟之于乐弓矢车马之于服度量权衡之于用凡于物皆学也岂専于六籍之内哉往于田入于市处于户庭览于山川立于宗庙朝廷逰于庠序军旅凡履之地皆学也岂限于一室之间哉后世讲学之道既废而人之不能然也有志者始各占山水之胜筑庐聚书而读之虽其所以学之者异乎古然凡事物之理与夫羣圣贤修已治人之要实皆不出于书况安僻阻之区絶纷嚣之役得一肆其力于是则其至于成就岂不反有易者哉今幼文以方壮之齿有可用之材而不急进取益务于学以求其所未至岂非有志之士哉而予也北郭之野有土东里之第有书皆先人之遗也遭时多艰茀秽于榛芜残壊于尘蠧伥伥焉日事奔走而不知返则其荒陋宜有愧于幼文矣尚能为是记乎然而书此而不辞者葢姑复幼文之请亦因以自厉焉

　　松阳县学复射圃记　　苏伯衡

　　松阳之有学学之有射圃葢自宋绍兴始元之制凡民不得持弓矢故射息而圃亦废豪右因侵而有之踰八十年有司漫不加省皇帝即位之明年诏郡县皆兴学置师弟子员而讲习乎六艺儒生叶端等作而言曰今学令射居其一射圃之复维其时矣以告令王君会王君微赴京师事格不行而提刑按察佥事张公行县适至乃复以告公为按圗籍凡学之地侵于民者责丞李君仙簿刘君文彬悉复之而地卒以归正其疆界夷其畛域树垣以缭之王君归自京师谓部使者祗承徳意返故地于久攘之后幸惠斯文甚厚宜有以示后人教谕毛君辉膺荐而起遂命之来谒文书曰侯以明之此舜之学政也其人之贤不贤观其射之中不中见焉故以射致众众致而后论士是以三代率由之而孔子射于矍相之圃观者如堵使弟子扬觯而致黜者三则仅有存者夫学政莫大于射也尚矣国家方修文教而稽古定制焉则射圃之复其岂细故哉乃为之记曰复地以尺计之直学之东南则从七十衡五十直东北则益其从二之一去其衡三之一直西北则其从倍东北之三其衡不及东南之八直西南则其从得东南之衡而去其一以为其衡东南故所谓射圃也张公名志徳字某陜西人王君名彝字秉文北平人辉邑人摄学事殆一纪士论多之云

　　川上书堂记

　　金君自明家平阳之南郭其居第在濠之滣不踰阈而川流可挹也自明隠居教授间以临以观而心有契焉因以川上名其书堂而求余记之嗟夫昔者圣人之在川上所为叹夫水者不在水也在乎道也而余于道犹望洋焉则自明之所以名堂者余安能言之虽然道固未易窥也而川上之流水则有足征者矣一日有旦有中有昃有夜而水之流也自旦至夜未尝息焉一月有朔有弦有望有晦而水之流也自朔至晦未尝息焉一岁有春有夏有秋有冬而水之流也自春至冬未尝息焉非特岁月日然也流乎千万年之先而不见其始焉流乎千万年之后而不见其终焉岂独水哉于是观诸日月西者没而东者生于是观诸阴阳上者剥而下者复于是观诸草木荣者悴而区者申于是观诸鸟兽孳者革而毨者■〈毛矞〉亦犹水之前者逝而后者续也嗟乎何以然乎曰出于气乎气不自神也曰出于机乎机不自运也则何以然乎讵不闻乎维天之命于穆不已此天之所以为天也天命不已故命于天而形于两间者亦不已微之为草木鸟兽且犹然而况于人乎人之于天也其气同也其理同也天地之初有理斯有气有气斯有形气宰乎形理宰乎气是故天地以气为槖钥焉以理为枢纽焉而人之所以为槖钥为枢纽者亦惟气惟理焉尔气之在人也荣卫之周流呼吸之出入无不同乎天也而况于理乎理者何性而已矣性之在人也无往不体无时不然者何诚而已矣故曰诚者天之道也夫惟圣人克诚安得人人而圣哉古之君子不睹亦戒不闻亦慎发乎已之所自知行乎人之所不见亦谨焉者所以立其诚而全在我之天也独之不谨则有时而息矣有时而息则诚之不至矣诚之不至则无以与天一矣而人也曽水之不如矣嗟夫有志于道者可不谨乎哉由君子之学进于圣贤之道余未之能焉抑不敢不勉也窃喜自明之有志辄相与言之倘有取于是则请以为川上书堂记

　　节义堂记

　　处州卫知事魏君以节义名其堂使来请曰自吾有堂堂有斯名亦己久矣然未有发其义为吾记之者敢属笔焉余闻魏君家梁溪梁溪于毘陵为胜地九龙之山天下第二泉在焉魏君作堂其间不以观游为美而以节义自修亦可以见其志矣乃记之曰节义之立不立岂惟君子鄙夫所由判国家治乱安危亦恒由之何以知其然也士之出于三代之际者养之有学校淑之有敎化莫不笃于道周于徳有过人之节取予辞受出处必以其义得失利害祸福不动其心杀之可也辱之可也饥之可也寒之可也爵之以五等之国富之以万锺之粟临之以三军之威使易其所守而胥为不善不可也夫如是故可以共逸乐而亦可与同患难三代之所以长治久安其岂不由此也欤厥后惟东汉诸君子无愧焉自元兴以降宦寺専政挟天子威权以薫灼海内纪纲于是大壊矣而当时君子其在位者则抗志羣小之间不少屈意以迎合附丽至于罗织钩党之狱起而其节操愈坚其在野者则闻风慕义慷慨奋激弃家族骨肉相勉趋死而不悔夫如是故终汉之世不轨之徒懐簒夺者后先相望皆忌惮而不敢直遂而汉之社稷危而不遂亡者实赖之也然则节义之所系岂细也哉近世学校不修教化不行士鲜不为习俗所移放其邪心役于外物区区贵富何足为轻重而求之者隳名节损礼义不顾性命而惟恐不得侥幸得之姁姁以为容詹詹以为恱汲汲保身固位以为务平居莫肯直道以事上缓急遂至鬻国而叛君若是者虽曰累千百何益于人国家哉圣天子知节义与国家相与有无创业之初庶事未遑而独于前朝仗节蹈义之臣或优以体貎或宠以褒赠或列诸秩祀或録其子孙以示风厉丕变尔来垂两纪矣虽朝廷清明四方无虞士大夫幸而享富贵之乐不践患难之途无由以奇节髙义自见而岂可不力也哉忘其势而取舍不悖忘人之势而特立不惧招之不来而麾之不去斯何莫非节义也岂必见危授命杀身成仁而后为节为义哉故观魏君之名堂非所谓有志者乎虽然人之所恃以斡旋万变者气而己有以养之则细入芒忽而不为歉大塞天地而不为盈不以困抑摧挫而亡不以安富尊荣而存葢有以为气之主也故随其所遇而皆安投其所向而如意众人之于是气也无物为之主而反聴命焉如丧将之兵如朝雾之气如暴雷迅雨之涌水其始也非不可畏而可悦假之斯须之时则己溃散消涸而不见其迹矣未有处大事临大节而不颠倒失措者由其为气所使而莫为之主故也均之是气也有所养者为正气无所养者为虚气惟气之正者浩然刚大不变于物持虚气以处夫纷纭之变其不变于物乎有志于名节者茍不明道集义以养其中而惟用虚气求有所树立非余之所知也愿与魏君勉焉

　　南华谪居圗记

　　洪武元年夏国子祭酒许先生谪韶州即唐宰相张文献公祠以居祠在州城之北而城南有山曰南华直乎祠之前其冈峦起伏草木行列朝霏夕霭不出户阈可以尽得之先生著书闲暇时时临眺而乐焉曰使吾为此州人奚其不可也乃号南华逸人且属龙虎山道士方壶子绘之缣素云初上行金华访求文懿公之后得先生召之见未至而乗舆还京师驿召先生赴京师一见与语大说为立京学命为敎授铸印使佩之仍命入傅皇太子及诸王己而改京学为国子学拜博士未几升正四品拜祭酒出入两宫且垂十年自稽古礼文之事至于人材之进退时政之弛张无不预议先生感奋图报是是非非无所顾忌所为学校修废举坠更规设法以教养者数十事无不施行其见知于上者至矣然亦不胜夫人之媢嫉也会先生尝以学宫什噐用之私室言路因以移用官物坐之章入上览之而笑而媒孽先生者不已于是韶州之命行矣夫以文学侍从之贤一旦以微言而逺谪岭海间去亲戚而伍夷獠人将不胜其戚戚先生不惟不戚戚且安而乐焉观其自号有终焉之志此其学问之过人为何如盖君子求在我者而已矣使其中有所愧何往而能安使其中无所愧何往而不安是以吾祖文忠公之安置惠州自言譬如原是惠州秀才累举不第北归之望已絶方自肆于山水之间惟日不足何曽以谪为意也今先生之志岂不犹之吾祖哉不然蛮邦穷裔连山复壁蛇虫之所濳瘴疠之所聚此羇人迁客之所以悲思无聊而不胜者又何足乐也余故着先生出处之故览斯图者得以考焉

　　栖云轩记　　汪仲鲁

　　自予再来郡城马生良德称辄馆予于城东新构之轩病卧若素安焉生请轩名应曰栖云生又请记则又应曰吾老且病忘乎轩矣奚记焉虽然病者吾身也身吾身者初未病也且吾胡为而来也又胡为而止也亦尝观诸云乎何思何为浮游太虚薄日月而翳光景雨下土而泽万物迨其归而栖也倐焉敛藏不见踪迹孰使然哉静无而动有者也今生逍遥乎人世随隙地而构斯轩冈阜环列静安有常涧泉细流清泠自在与人若相得也吾之来而由乎是而止乎是与生夙相契也云乎天逰人乎云卧吾何知也吾何为也而亦无不知且为也况吾与生是非利害相忘久矣靡存于中靡形于外而又奚记焉徳称黙识吾言命其友书于轩中以为记 

　　明文衡巻三十一

　　●钦定四库全书

　　明文衡巻三十二

　　（明）程敏政 编

　　○记

　　樗舍记　　谢肃

　　上虞管起逺氏之避地于北山也山有大樗因作舍以荫于其下而名之曰樗盖自比焉且属余记之时予有四方之游不果为及归则樗舍者已徙构城中余十年矣而其名不易则又谓予曰曩属子记吾樗舍不意文之久不出也何故余复之曰起逺固美才而有用者也樗固散才而无用者也以无用之散材比有用之美才余何言以记哉乃愕然曰子以吾为有用之才则诚不知我矣独不见夫元之季世乎朝纲解纽中原板荡羣雄并争以为敌国故中外急于用才而无所择凡其才之可以宰一邑者或守一郡才之可以守一郡者或镇藩维或以将帅之才而屈伏行伍或以经纶之才而汩没簿书或位都卿相爵列王侯而非匡济之才虽才有小大用不适宜固未为不见用也及皇明聿兴天戈一麾四海詟栗向之所谓才者莫不低头束手以就戮辱焉唯吾幸免岂不以其才之无用也邪天下已定上乃更张治化深惩前代之失合羣才而聚于京师亲为简拔以用之有朝食虀盐而莫调鼎鼐者矣有莫居逆旅而朝上岩廊者矣兹非有用之才乎然左承荐擢而右赐徒流右懐章绶而左伏鈇钺者亦云伙矣是岂宸衷之不爱才也哉亦其才不胜任而冒焉者之故也以吾才无用而获免又何其幸欤此吾所以甘比于樗焉夫樗无用之散材故匠石不加斧斤得以全乎其天而庄生尝述其言以为求无所可用而为余大用者也子但以是而记之何谓无言乎余又复之曰嘻有是哉夫求无所可用者庄生所以忘天下也为余大用者庄生所以自私也自私而忘天下岂圣贤之所安乎然吾知起逺读圣贤书而志将有为者也道出处言必称伊吕道问学言必称孔孟伊吕孔孟未尝自私而忘天下也故伊尹之未见用也耕于有莘固耕者耳而能乐夫尧舜之道及既见用也则相其君而觉斯民惟吕望亦然方其未见用也钓于渭滨固渔者耳而能谨夫丹书之戒及既见用也则尊主而庇民是伊吕未尝自私而忘天下也孔子谓如有用我吾为东周而行夏时乗殷辂服周冕乐韶舞此欲见诸行事者未尝自私而忘天下也孟子谓平治天下舍我其谁虽不得位然其谈王道道性善论养气所以立言垂训者未甞自私而忘天下也且夫天者降圣贤以其才非但使其自足于已而已必将欲其大有为于天下以济乎斯人也而庄生之才既不足以济斯人又不肯下于圣贤乃托樗焉以肆其荒唐之说欲髙出于天地万物之表其亦不知视乎圣贤也而益卑矣孔子曰岁寒然后知松柏之后凋也盖以喻夫君子所守处乱世而后可见然非周于徳者不能焉孟子曰牛山之木尝美矣斧斤伐之以为未尝有材焉此岂山之性也哉盖以喻夫人之良心乃固有耳若然则吾闻孔子尝取松柏以喻君子之周于徳者矣未闻有取于樗也吾闻孟子尝取美木以喻人之良心者矣未闻有取于散材也今起逺亦养其良心而周于徳则用世之才全于我矣又何必自比于无用之樗樗乎樗乎其庄生之徒欤起逺有志于圣贤者第以未之见用若无用然乃强名其舍曰樗耳夫岂其情也哉于是幡然喜曰是足以记吾樗舍矣敢不自勉遂为书之

　　尊闻斋记　　刘夏

　　诗三百昔余攻之以游场屋彼时尊尚时王之制日夕孜孜训传是故纪録传言者见取于有司遗传者则见黜考官全藉是以决取舍其间虽有才优而文富学博而识髙所见稍出训传外天下人必指目之曰是失经旨者也为专门名家大僇矣以此笼络禁制天下髙材明知之士槩不出乎彼之格律一旦试中京师列于有官君子翻然弃其旧步如脱敝屣则学赋诗为文以藻饰厥躬后进之士倘又来扣求前日射中之术必曰余忘之久矣余忘之久矣呜呼圣人删诗宋大儒先生传诗岂谓科举之敝其叛去至于如此之速也虽然此岂人之情也哉由学经之士拘于王者创法父师课试勤苦局蹐以执业虽尝号读圣人之经其实无得于心心之所乐不在是也穷经之士或者乐乎其心饫焉而忘饥乐焉而忘忧可以与之共涉患难而不悔可以与之共处贫贱而不愠抱与俱处终身不厌安有叛去之理哉余始至金陵郭士中为余设榻于其家尊闻斋要余共读诗三百余乃为之导行前驱其法先经后传至或执经证传日可粗通十许篇稍稍纯熟其势洋洋焉翼翼焉如鸷鸟乘凉风如巨鱼纵广渊卒也合三百篇天秩有序如亲姻族姓三百人同堂共席左右列坐昭穆相从尊卑为位血脉灌注聨络流通天下大法天地经纬无旁蹊无多岐驱车四达煌煌周道辟如也士中曰乐哉斯言乎余曰未也良农为土田横纵其亩锄治七八往返然后坟壤糜烂而植物滋生焉嗟乎读书之道亦如此矣而况于穷经乎每夜二鼔尽余眯就睡士中挑灯吟讽尚未已士中乐矣庶几尊其所闻矣乃语士中就书此言以记尊闻斋不亦宜乎

　　焦氏庐墓记

　　甲辰三年江西道提刑按察分司行部至进贤县举儒士二人焉其一人雷逸清其一人焦致中雷氏坚苦澹泊在家务耕稼焦氏教授里中有孝行岁当壬辰癸已之时江南兵火大作焦之父母亡流离转徙之中乃能不饮酒不食肉与人言輙流涕执亲之丧三年及乱定还乡又庐墓侧三年呜呼当此之际世道之大变何如也父子不相顾兄弟离散君臣之义暌夫妇之道缺儒者多衣短衣带长刀践猎戎行一朝依附权势假名为公卿郎将即可以得志斩艾人如草菅区区守行义出门有谁可相告语也而焦氏独能力行孝弟于此时邪夫孝弟也者士大夫百行之常亦无足多上人乃能为于三纲沦没九法斁坏之际此为难能耳人者仁也仁人之生徳也孝弟生徳之本根也本根植立则枝叶之条达鬯茂可计日而冀矣每念彼同时之人驰骛于形势之涂而不知返胶固于刼夺之域而不能拔此皆蹈夫死之道也夫有死之道者今而澌尽泯灭化为冷灰微尘不复有闻于时有生之徳者今皆领荐于上大夫将有人民社稷之任进为当时闻人故余特为雷氏作逸清堂序又为焦氏作庐墓记者见我国家收拾天下人材未尝专事艺文之末而遗于孝弟力田之本也吾党之士亦可以为之儆惧矣

　　游山记　　贝琼

　　御儿地四平无山其东北六十里有小山曰殳山山由殳道人得名殳山之东曰史山庚戌春清明陈君仲谋约予游殳山适予被召赴京师而仲谋亦以雨止今年春三月丁酉天气澄穆予与仲谋幸无一事挠乃相谓曰不可以不偿所愿促治酒肉饮食已帅陈熊陈鲁两生洎予子翱由大溪北折而东度陌越阡至殳山之趾居人四五家皆棘樊荆扉鸡犬相应彷佛桃源中而里之巨族卜氏有冡在山半冡后得支径而上高下稚松万株环合无路俛首松下伛偻行而云气相荡不啻鱼泳波涛中山回路尽有石崭然壁立者即殳道人尸解处其巅有小石突怒土中类迸笋者有盘互类木走长根者方饮酒大醉昏然欲睡皆踞石而坐松风谡谡吹人衣耳目为醒欲过山北陆生来青堂而生以事出其子闻之为煮茶来献乃啜二瓯以沃燥吻已而复东其涂渐夷有公主墓云宋孝宗女葬于此又行至东山则所谓史山者山视殳山稍卑上建神官祠人至而祷者前后相属余亦倦而休焉两山之中求其竒峰之环拱瀑布之喷薄如赤城天姥无有也然予意在于一适耳意之所适亦何异于赤城天姥哉因观祠旁古井井深二仞而泉莹可鉴疑学仙者洗药于此或云山僧凿石以济三伏之暍者人获汲以饮焉山之胜殆尽于是矣日暮下山路益陗或有鸡子石磊磊至不容足而山阳王氏巨竹千挺叅天以非好事者不得造其所近山又有三湖青停黛蓄与天一色锦鳬往来可画从者舣舟以待翱与二生皆登舟仲谋从余徒行归翼日戊戌放舟自马桥南行六七里舍舟而涂至紫薇山之阴山赭无草木左右怪石纵横错布类駞马者类虎豹蹲者类羣羊之或寝或讹者细路出石间如萦蛇蹒跚鳖而上山颠亦有神官古祠祠之下为广福寺寺建于唐时而飞楼涌阁髙下向背皆依山势而成寺僧逵公古道延坐半间云所同坐者曰兰谷曰天然惜余所知梓南山者不幸而夭为之怆然其东偏小楼曰览逺遂与古道登楼望海而弱水三万里之广宛在其下蓬莱云气隠隠接于栏楯也又西过裔笑岩居中辟燕坐之室纳湖光延野色即所谓天开图画者信非夸言也时笑岩没已久弟子道印具茗饮共读章孝标诗日卓午返酌于半间云所醢笋而食肉虽美不能过也与仲谋各赋诗一解儿子翱复成五言长篇以纪其事既罢下至半山有寺曰慧力盖晋尚书张延光故第也视广福尤极壮丽旁像尚书父子而祠之兵变之余朴者不复支螙者不复易而陶者舍其中抟土为瓦器然诸浮屠犹守其道不去日于西庑小殿礼古旃檀佛梵呗之声杂于螺磬予嘉其信之笃而持之固且叹吾儒之不能及也其东庑饭僧之堂曰胜功徳海宋张即之所书四字在焉古道导余观壁间画龙一骧首跃洪涛中一既升而反顾恍惚有风雨随之鳞甲飞动乃叶茂章元统甲戌夏所作距今三十余年矣其余两番僧亦入妙品叹赏久之寺南有胜果寺者不暇游且转而游东山道遇才公大用洎桑子才沈复东二生因与之俱东山与紫薇夹水对峙相去可三里许石磴犹峻余且贾勇先登古道则不及而后矣山之寺曰崇福寺寺废亦久徒见浩刼于荒烟野草间而审食其墓顾况读书台钱镠洗剑池走马塘举无存者惟仙人葛洪井厯岁不改其泉甚清汲者往往得丹砂或投石井中輙有声如雷又有慈乌泉者在山之东冬夏不竭余以道迂不及观独至惠崇喝石岩岩深黑可坐三四人人言旧多合抱大木三伏时如清秋岩前土皆五色儿童拾之以为玩今大木尽伐栋宇亦撤矣下有农圃数十家屋参差鳞比丛筱灌木交荫其旁岂亦辟世之人与回登絶顶东望岸海连山起伏者秦柱山也其北如狮子腾舞者横山也共憩东岳行宫至是而游者渐稀矣噫有其具而无其时不乐也有其时而无其地亦不乐也今有其具有其时又有其地此余所以遂登临之乐也抑天也非人之所能必也不可以不记

　　植勤堂记

　　余尝论宋三百年间有大徳而享其报者晋国公王祜也符彦卿与太祖外有君臣之分在周则为比肩同事之人而握兵居重地一旦疑其为变命祜往察动静之迹且欲因而翦之使小人茍利富贵必希旨附和以诬其罪恶计吾之得失哉乃以百口保之坐是失官既而其子文正公相真宗十有八年孙懿敏公在仁宗朝复出入将相三十余年植槐之应捷若桴鼓当是时祜非私于彦卿实所以忠于太祖者也使太祖无诛灭大臣之过而彦卿免谗构之寃此固有纯臣之义矣若秦桧当国忌贤嫉功尽斥异已至杀岳飞杀赵鼎而张浚胡寅亦几不免其阴贼惨酷何如邪乃叹其子不足相副当燕而罢曽不反求诸已其后卒褫爵废弃秦氏遂衰呜呼善恶之积如此天之报施又如此可为百世之龟监已故君子莫不称祜不徼近功至桧则皆怒骂欲食其肉然如祜之所存者恒寡而放桧之所为者往往有之岂其性甘为豺虎哉将以天之冥冥为不足信也不智甚矣抚之金溪有王熈谦和氏以晋公为法颜其所居之堂曰植勤虞文靖公揭文安公咸赋咏以美之复介工部主事彭徳修来谒记故特举二者论之大抵为善无应则辍而不进此固人之常情勤则始终无间焉以木观之封其本而枝益蕃去其螙而实可冀盖有出于自然者孰与快意一时以稔其毒肉未寒而名灭哉览者宜有所劝是为记熈荆国文公十世孙读书好古有长者风为乡里所推云

　　仰髙楼记　　朱善

　　洪武已未正月善自辽东归南昌秀士罗徳厚馆于书楼之上开牕而望之西山屹然于其前其卓絶若中军大将部伍旗帜整齐严肃而不可犯也其靓洁若普陀观音冠带璎珞尊严端正而不可狎也其飞动则矫然龙骧翩然鳯翥雄健俊快而不可羁也其变化则霞飞云敛阳舒阴惨一日之间倐忽晦明而不可测也徳厚曰自吾创是楼也旦而笑语焉夕而寝处焉闲居而宴息宾至而觞咏焉无往而不于斯固将托是以终吾身而奚外物之足慕哉请子命之名而遂为之记庶将赖以不朽予曰诺吾将有以成子之志按图志西山之髙与庐阜等而诸峯竞秀环三百余里其岩洞之幽深泉石之清美竹箭之茂密草木之灵异琳宫梵宇之相望良田名圃之相属所蓄之富足以衣被城中十万之众其利泽之所及者逺矣抑吾因是有感焉是山之大能与庐阜同其髙则斯人之居是邦者独无与是山同其悠久者乎稽之古人忠节如梅子真髙风如徐孺子孝友如黄太史固皆足以敦薄立懦若乃烨然道徳之光粹然言行之懿奋乎百世之上而百世之下靡不师法而宗仰之者其惟濓溪周子乎诗曰髙山仰止景行行止高山之可仰也以喻盛徳之可懐也景行之可行也以喻大道之可由也夫以是邦城池之壮丽第宅之雄伟人物之富庶挹清光而分爽气者岂特兹楼为胜而连山疉嶂延属三百余里又岂兹楼所能独专也惟能知盛徳之可懐知大道之可由则专兹山之胜者其必在斯人矣吾子其不可务乎徳厚曰然某虽不敏请终身服膺焉遂名斯楼曰仰髙而为记以遗之

　　华萼轩记　　吴沈

　　浦阳郑氏以孝义闻于天下久矣盖自冲素处士讳绮者誓子孙以无分居至贞和先生大和已六世矣贞和而下复三世焉先生既髙年硕徳子孙又多才俊于是招延名师以训导之吾友宋景濓氏实往焉景濓一日以书来致其徒渊字仲涵者之辞曰吾兄与弟皆受学于宋先生先生尝以华萼名吾所居之轩子其有以记之余识陋才謭向曽获观义门文録见当世之名公巨卿皆有称述沈何人而敢厕姓名于其间邪然以仲涵求之之切虽辞之而不获也呜呼常棣之诗周公之所作也周公圣人也圣人人伦之至也公亲遭管蔡之变故其诗也其志切其情哀委曲详尽千载之下遗音皦然也使天下之人而无人心焉则已如人心未忘者使之讴吟于三复之顷孝弟之思当何如其兴起邪善乎苏洵氏之言曰今之相视如途人者其初兄弟也兄弟其初一人之身也五伦之中惟兄弟与父子为天合而人生百年亦惟兄弟相与之日最久奈何世之人蔽锱铢之利害徇阴昵之偏私反视之不如他人之厚也昔先儒之训诂此诗于常棣之托兴有二说其一以为众华鄂鄂然俱发而光明兴兄弟之众多而和睦也其一以华鄂分喻兄弟华与鄂相覆之光明犹兄及弟相顺而荣显也二说不同而郑氏之家则兼有其美焉又闻之冲素之四世孙龙游府君徳珪与青田府君徳璋兄弟也青田为仇家中伤龙游奋身代之两人争欲就死事在宋史孝义传中鸣呼此则不幸而处乎患难者也今诸君子乃生太平无事之世家道蕃昌之时有怡怡之美而无患难之叹何其幸欤其营是轩也盖以为合族之所朝于斯夕于斯讲明于斯燕会于斯笾豆静嘉琴瑟和雅粲然礼文之有序蔼乎恩意之交接信乎举天下之乐不足以及此也故沈以为诗之次章昔尔之祖既允蹈之而末三章之辞今仲涵兄弟又克践之然则兹轩之取义也将百世其传而无歉矣郑氏之泽其有涯乎古人称人之善必本其父兄师友贞和之贤景濓之教于是益可见矣景濓方以能文见许于时仲涵岂不能求其师之言以为荣而何假于余之区区者哉

　　京城钟鼓楼记　　王景

　　天子之都众大之地故必涣鸿闳之具以昭天休俾民靡或踰于防古之明王建大中之极楼域之亢爽以栖钟鼓挈壶氏掌之伺日晷之出内以为晨昏节非欲侈为壮丽大观也不如是则天纪不修而大音希闻于逺也国朝混一华夏建都应天据龙阜阻大江拓城万雉以镇服四海皇上维清缉熈徳懋周溥以为政令之行自京师始肇建谯楼于皇城之西地当崇冈既亢且阳凡为楹二十又四髙若干丈下为驰道上悬巨镛蒲牢追蠡作其鳞之而鼖晋三八周列于次扶桑启曙众革靁动徐疾三止金奏爰作以数节之一百又八声震天地无逺不格天关以开地户以辟人门以启崦嵫景昧数亦如之于是戒百司饬羣隶令于众曰凢兴作休偃母先时亦母后时敢有不恭罚无赦于戏圣皇恪修旧章以为民防天时正于斯人纪修于斯国容观于斯建一楼而百度举其谁敢不饬是宜表天声于四海而垂则于亿万斯年之永也

　　复宗忠简公墓田记

　　古之有盛徳大功于世者其祀典恒与天地相终始非鬼神实司之盖天理在人心不容泯也是以忠臣烈士英风凛凛昭灼今古非惟当时慕之而数千载之后能使人感动兴发嗟乎生为忠良死为明神理之常也予见宋忠简公宗泽墓在镇江京岘山其墓田林木乾坤跳踔不遂湮没若神人扶持之者良可敬也呜呼国家之凌迟至靖康之时极矣宋太祖有天下太宗真仁继之百五十年涵养生息措国势如太山盘石自神宗用王安石国脉潜耗至于徽宗以侈靡促之童贯丧师以启边衅四郊多垒徽钦蒙尘邦昌僣位天理民彝斵丧无几惟宗泽起自义兵都总管留康王于磁州差军卫南上书劝进髙宗即位引兵趋行在帝壮之命知开封府京城留守宗泽招集义兵得百余万山寨効顺复数十万方克日大举而病不可起矣嗟夫宋之再造宗泽基之宗泽之生死系中原之存亡宗泽在则义兵至一百八十万泽亡则义兵尽散泽在则化叛逆为王臣泽亡则王臣变为贼矣是泽之生死系宋之轻重其忠义贯日月心胆裂金石志复宗社而力不逮回銮之疏二十四上而国贼中沮之感激而死岂其得已哉使泽不死岳飞生存宋之为宋未可知也天朝郡守刘公辰莅政之初见其墓芜秽不治墓田为寺僧所侵即奋然复其故物勒石纪功凡归田四十八亩三分二厘四毫地一十四亩二分七厘六毫草滩一十二亩五分山六十亩六分七厘二毫重命龙华寺僧守之岁奉祠祀作文序其颠未其规模措置颇详具云邦人复建碑于寺以纪兴复之由扬刘公之徳且来征文予谓非宗忠简公之忠义不能遗丘垄于三百年之后非刘郡守之明昭前烈不能复忠简公三百年之絶祀虽然是岂人力之可致哉天相之也夫国家之理乱系于天而人臣之忠义悬于天刘公此举非天而何故予假天以彰郡守之绩以劝世之为政者知所本云

　　还牖轩记　　刘三吾

　　都梁生李宣孟昭请于予以其所名与字见质予谓宣昭义问人所通知也宣矣昭矣不知所纳约焉明无所从入矣韩昌黎名愈愈之言胜也则字退之以有兼人之能不可无谦退之志也朱文公名熹熹之言火明也则字晦翁以既从火之明可无韬藏其明之地哉人心无不有所蔽有所通彼蔽而复语之以所蔽愈不通矣必自其所不蔽推而反之心斯悟矣在易坎之六四尊酒簋贰用缶纳约自牖室之暗牖焉本匪所由之明乃室之所以受明也右象坤为阖戸坎艮为穴穴其户牖也九五尊位六四近之四用五之所明而以一尊之酒贰簋之食瓦缶之器自纳于君纳之不自户而自牖者避其所蔽而就其所通者为之说也如汉祖爱戚姬将易太子是其所蔽也羣臣非不争嫡庶之义非不明如其蔽而不察何四老者上素知其贤而不能致之此其不蔽之明心也故因其所明而及其事则悟之如反手之易左师触龙于赵太后所爱少子不令质齐亦其所蔽于私爱也触龙知其所明在使之长久富贵一言而聴之如响教人者可不自其所明而入之哉生知所以宣昭又知所以纳约自牖则学得所入而蔽有所通矣故因其见质也为名其轩以还牖盖欲其于宣昭之明而得所以纳约自牖之地焉或曰兹义也非释氏所谓壅还墙壁明还戸牖者乎曰彼以通塞之常言此不主塞主其通而言语若同而义实异也

　　宜隠轩记　　方希古

　　洪武九年余遇郑君好义于京师是时天子方以灾变求言天下御史用深文致无罪守相数十百人于狱议者寃之君曰此宁不足言邪即草封事诣丞相愿得召对言状丞相问所言云何君抗色曰吾将见上言事丞相何问焉丞相怒奏抵君罪君慷慨不少屈辩说天下事激昻竒壮声动朝廷闻其名者皆称君为竒士予亦服君之才以为且将立功名当世忧患不能沮之也后予游学于外不与君相闻者甚久前年君归自江淮予往访焉视其貎加充聴其言若不忍出口语及前事则深自悔咎曰学未知道而多言此吾过也取圣贤经传穷旦暮攻习发其理而考诸躬行粹然若循绳墨而蹈规矩非复昔日郑君也予愈服之乃知昔之知郑君者特其弃余而君不予鄙也顾以所居宜隠之轩属予记凡物有所宜者必有所短舟宜于川而不宜于陆骐骥宜于致逺而不宜于服田偏于用也神龙乗风云吐雷电下上八极而困蛰于玄冬与蛙螾等局于时也惟人亦然辨士宜于战鬬之际而居平世不如庸人乌获任鄙宜于尚力之主而折旋尊俎之间手足无所可用拘于技也孟公绰宜于为宰而短于治剧黄霸治郡则宜而为相则损才各有所便也若夫为圣贤之学者修之于身也无不具而见之于用也无不能岂果有所宜与否哉其仕也隠之道行其隠也仕之用存不违俗以为髙不同世以求合用舍进退皆安之而不顾夫是之谓君子郑君之学得于圣贤者美矣岂宜于隠而不良于行乎昔之见君也未越十年而君之所得过于昔之所见也多矣自兹以往使益进于道乌知无大异于今者而其宜于隠也庸知非宜于仕之端乎人之常情不能安于藜藿则不能享八珍之奉服疏布而厌者其衣文绣也必骄未有滥于贫约而可处富贵以免祸者故有慕利禄之心者死于贫贱者也隠居自得而乐之不厌者功名富贵之人也

　　石镜精舍记

　　邑士童君伯礼既以礼葬其父于舍南之石镜山与三弟谋合赀产同釜鬵以食取古礼之宜于士庶人者以次行之复恐后之人未能尽知其意而守之弗变乃即石镜之阳为精舍聚六经羣书数百千巻俾子侄讲习其中求治心修身之道以保其家以事其先而不怠且属予记其说以告来者予谓童君于是乎知本矣人有五常之性天命也发为君臣父子兄弟夫妇长幼朋友之道天伦也天伦之常天命之本孰从而明之易诗书春秋礼记圣人之经也圣人之经非圣人之私言也天之理也天不言而圣人发之则犹天之言也三代以上循天之理以治天下国家故天命立天伦正而治功成风俗淳由周之衰不知圣人之经为可行而各以其意之所便时之所习为学百家众说驰骋错乱皆足以叛经而害理间有知经之不可废者则又徒取其末而不求其本以为设于人而不察其出于天人心不正天理不明而三纲九畴因以不振经之用舍其所系岂微哉齐桓公欲取鲁仲孙湫曰鲁犹秉周礼未可伐也则古者以治经与否观国之兴废也周原伯鲁不恱学闵子驭曰学犹植也不学将落原氏其亡乎则以学经与否观家之存亡也经之于人其重也如此世久不之察而童君独知其可以善身保家首以教其子侄而不敢忽非诚知所本其能然乎自斯民之生封君世家富贵盛隆者亦众矣其意莫不欲传于无穷而卒不能者奢泰满盈而不能节之以礼私意蠭起而未尝正之以义也使稍得圣人之言而守之于以治心修身致其道徳于众人之表优于天下可也于家乎何有童君之家虽未足与富贵盛隆者比而以礼自饬以义自正以经学望于后人其所以守之者有其具矣凡学乎斯者扩乎天命之微以尽性笃乎天伦之序以尽道明乎经之大用以诚其身以及乎人则为善学而不辱其先矣此童君之望而亦圣人之旨也茍徒取其末而遗其本诵其言而无益于身与家岂圣人作经之意哉亦岂童君之所望也哉

　　明文衡巻三十二

　　●钦定四库全书

　　明文衡巻三十三

　　（明）程敏政 编

　　○记

　　滇南恸哭记　　王绅

　　先公以洪武五年正月奉使云南招谕元梁王六月抵其境六年遇害至二十五年不肖孤绅窃禄西川屡请于蜀王殿下二十八年冬得旨十二月朔日戒行次年二月二十三日到滇次日叅见岷府退谒藩阃文武大臣及土人士友并以情事为告闻者闵之竞为咨访二十五日有僰人画工何仁可年七十余来言亲炙先公于佑圣宫甚久至绘素之事亦多经指授且云初来时梁王甚加礼敬府僚大臣若司徒达尔玛叅政喻金闾髙抚慰軰尤所尊重凡见梁王必以天命所归人心所属之理为之开说退谕其臣僚尤加委曲梁之君臣亦知元社已屋皆有降意时元之后裔迁徙朔漠者遣侍郎托克托自西蕃来通耗索援且刼以危言必欲杀我使以固梁王意梁王不忍遽絶于我朝乃匿先公于民间托克托闻之诮曰国家颠覆而不能救反欲逺附他人邪跃马而起梁王不得已遂出先公以见之托克托欲加屈辱先公慷慨骂曰天讫汝元命我朝实代之汝如爝火余烬尚欲假息以与日月争光邪我将命逺来岂为汝屈今惟有死而已或解曰两国交争不罪来使不从则遣之彼何罪焉况王公才器天下无双宜有以全之乃托克托曰今日虽孔子在义不可留梁王不能救先公复顾梁王谓曰汝朝杀我大兵夕至矣亦不听遂遇害时为腊月二十四日未申时盖僰人以此日为节日故久不忘也讳日城中父老士女莫不垂泪达尔玛既陈奠祭左右具衣冠殓之以礼即日舁至地蔵寺北漏泽园化之以火讳所则今之观音寺前三市街言讫引至漏泽园擗踊设奠是夕宿地蔵寺自此连日至彼展哀至二十七日绅别访南关董金刚保以合其说盖以先公尝主其家故也金刚保亦引至观音寺前指以讳所号恸间市人竞来至问中有索诺木者前言棺木实其家所备盖其兄庆时为元帅故达尔玛一以后事委之其言遗事畧与仁可同但前则云火化在小南门城濠边复引至厯指其处哀未止有僧从西来自云年百岁口述遗事甚悉绅拱问化后遗殖何在僧言彼时上下恟惧谁复道及此者三人之言遗殖并同自是士民僧道多来称述先公容貎言行嗜好制作动静仆从皆可稽但无能知夫塟所者因姑设次为位于地蔵寺之东夹室越明日漏四下陈设于寺门外告祭于云南府城隍里社寺伽蓝等神备述情事之由礼毕奉新制木主就观音寺前讳所尽哀题礼毕迎回地蔵寺位次昩爽行正祭礼先是布政张公紞叅议范公祖尝访先公节行于临安儒士贾寛寛达尔玛门客也故获侍先公最密因言曾有诗见寄可考暨绅至张公即命迎寛三月十日寛至所言与前颇同乃云化后达尔玛已使塟于地蔵寺之旁后十许日寛往哭之止见平土而不结丘垄自国兵来陵谷变迁已不可认迄今犁锄荐臻屋庐相望想象亦不能得其彷佛也寛又云先公前馆于报国寺中后因托克托至遂移馆于春登杨氏家平日杜门不接人事惟读书著述有文集二大册达尔玛録本蔵于家后倂原藁不知何在寛年髙质重所言似非虚妄者又沅士镏有年近见宜梁民李铉铉自言其父起宗为元枢宻院都事好士而知书曾延先公于家甚久后事皆其经理今幕所惟铉知之有年前任沅庠时常接见先公故闻之甚留意越半月绅至滇有年即来告且为书招铉十一日铉至口述遗事亦悉又举先公题其竹轩三絶句遂导至鄂尔多东门外之百步指羣冢千百而言曰大畧记在此处而羣冢尽遭发掘无遗者绅见其年少不敢尽信又见颇能记忆亦不敢不信遂于其处仰天大恸次日于羣冢旁择旷地仍设次为位迎神主陈祭祭毕复奉归寺之元次越十日奉神主而回呜呼哀哉绅之初志锐欲访求遗殖归塟先垄以襄大事不幸岁久事殊以至此极虽粉身碎骨亦不足以赎其辜他日何面目见先公于九泉哉擗踊之余因忍死备记于简以志不忘终天之恨且使后世子孙有以知其荼毒呜呼痛哉

　　潞州庙学记　　孔克表

　　惟潞州古上党之域盘据太行抗势髙爽为天下枢自昔号重地其俗尚朴俭其民力本喜文学州治南四里为孔子庙左为学元始建国州倅崔亶始经营之至元十二年乙亥知州事陈伯福缮葺而增广之至正之季时丁用兵弗遑文教之事庙与学俱圯不治皇明受命万世底宁乃具设教条置师弟子员用修学校之政郡邑奉宣徳意罔敢弗钦洪武七年夏五月同知潞州事张侯寔来祗谒庙下惕然曰正化之行繄学校是基而宗祀孔子者寔敎之所自出也故制下窄且多挠败甚弗称崇重之意盍亟图之众皆曰然苐疮痍甫平公私胶轕幸少假焉既二年会蠲租令下民用以裕侯询诸判官马侯吏目王均暨乡之耄艾佥以为可于是伐巨材琢贞石裒集众工尽撤其旧而更构之中为殿八间象厥正配以及十哲左右庑各二十四间绘从祀羣弟子及厯代先儒于壁两庑之端立屋六间辟中东西门而树戟于其外门之南对峙斋宿之庐合十二间又南作髙门三以应灵星庙之东别筑论堂以为讲肄之地直斋翼如学徒而处橹楼屹如书册是庋都为间复四十又四至于廪食之室烹餁之所敎官讲师之居止前后布列靡不完固缭以周垣径以修术甃以瓴甋涂以垩丹侐然靓深廓然宏敞经始于四月辛丑讫功扵九月丙寅落成之日侯率寮寀儒师行释奠礼既而合宴于堂乡老寓公属县之吏逢掖之士咸大和会咄唶而相谓曰洋洋乎盛哉古者建国君民敎学为先侯其知先务乎非有述焉将何以考引侯徳而掖民于道也乃相与谒辞刻诸石克表惟礼凡学春官释奠于其先师秋冬亦如之当是时学者非其师弗学也非其学弗祭也学校既废天下莫适所宗孔子集羣圣之大成仁义礼乐之敎垂于万世之逺通祀于学于礼宜矣朝廷厘定祀典凡庙食之神滛名僭号一是刋削惟孔子谥爵仍其故所以崇圣道正人心而植世敎也邦之人士入学鼓箧当淬励刮劘以克广其徳业退而家居为良士君子焉出而世用为名公卿大夫焉诚如是不惟无负于国家而侯之志亦庶乎其遂矣不然羣狎朋嬉廪粟是耗懵不知明体适用之要又岂侯之所望哉侯名三同字大亨世居阜城家于呉初举进士擢白水县令治最诸邑佐州再朞其行事槩可称述独此闗于治体尤大云

　　皆山轩记　　胡广

　　国家建太仆寺于滁阳以总江淮羣牧之政圣天子莅阼尤重其事乃遴选贤能授以是职呉侯鉴以将家子魁杰负才气擢为太仆寺丞治事有法率以古之君子期待不肯为茍且之政比年马大蕃息公私优裕侯尤好学于公退之暇即赋诗写画自娱尝于官署之偏筑室数楹为宴休之所引酿泉为渠纡流于外举目而望则丰山琅琊诸峯环列逺近发竒吐秀隠见于烟云杳霭间而朝暮之景变化无穷乃取欧阳公之言名之曰皆山轩征予言为记滁之山水名大着于天下后世者盖自欧阳公始也公为守于滁筑亭于山水之间日与滁人逰而乐之顾望清流之闗思宋太祖尝破李景兵十五万擒其将皇甫晖姚凤于滁东门外求其迹盖百年之间故老已尽漠然徒见山髙而水清而当时得以乐其乐者伊畴之力也滁人盖未必知之而公与之言忠厚之至也予惟今之滁非可同于昔日我太祖皇帝龙飞淮甸由滁阳而基帝业呼吸雷动羣策响应英雄荡灭涤磢百年旧染之风尽复衣冠礼乐之旧神圣功徳与开天辟地而同其盛岂但平一城擒一二将之足拟哉昔者滁当干戈之际为用武之乡今为邦畿千里之地而凡得以居其间者顾瞻山川仰思太祖开拓平治之功而当时故老犹有存者皆能道其盛也况草木云霞蔚葱炫烂五色之气凝为龙文结为凤彩霓旌翠华俨乎在目而向之徒见山髙而水清者漠乎其微矣又乌知有待于今日之盛也哉昔有覩山河而思禹迹者禹之功盛大故人莫能忘我太祖功徳卓冠万世天下之所仰赖而人心有所不忘矧侯居官是邦优游无事以乐乎雍熙太平之盛其所以感慕之者宜何如也予知侯之修其徳而勤其职思以报夫国家生育之深仁庶几侯之心矧侯之父兄皆攀鳞附翼以取功名侯又当思振其家声异时忠孝之名有所闻焉则是轩与滁阳山水竞光华于久逺矣予窃幸与侯同其遭逢之盛是以惓惓焉为侯道之也

　　游阳山记

　　永乐三年秋八月皇帝因建碑孝陵斵石于都城东北之阳山得良材焉其长十四丈有竒阔不及长者三之一厚丈二尺色黝泽如漆无疵璺廷臣往观之且相其制度之宜时诸臣往观毕越九月戊午特命翰林臣往观于是学士解公大绅侍讲金公幼孜暨广偕往己未早朝罢由朝阳门出过十里铺铺外人家夹道连续而居间有市肆直抵沧波门门外隔平畴山蝉联起伏即城中所见诸山也山下烟林村落逺近暎带耕夫饷妇横纵陇亩有刈禾黍者有登禾黍于场者有挽车以载者有汲以灌畦者有薙草莱者予三人观其作劳徘徊久之见田塍畔系一舟田间水与大江相通故有舟然平畴旷野见此一舟亦自竒絶水之上有古石桥颓其半石堕塞桥下人取便从下行桥上草甚深桥西北有土沟问之沟傍人云国初取土筑拒马墙就以疏墙内流水由拒马墙折北而行至麒麟门门额前中书舎人詹孟举所书麒麟门折东而行五六里渐多坡陀幼孜与予乘肩舆上下山冈辄相与步行以息仆夫之力解公骑行常先一二里许不见予二人来辄下马候又东过一长阪阪下路岐而二一依坂足少折而北一下田间少折而南予将循坂足而北田间人呼曰南行南行遂遵田畔折入小村市东山麓度抝入谷行长棱十余里始至阳山山下草茇数百余间以舍趋事者樊其周围作门二通山之上下入门百步有井一方小石池二水甚清出门上百步许有井一云其下旧有泉因甓之以为井井之外有深坑平山上土石填之举石者邪许之声相应仰见碑石穹然城立予足力稍疲倦心急欲观之虽疲亦趋而登至其下三人相视惊愕不已叹息所未尝见谓天生此石以有所待也山髙数里其体皆石其旁巉岩不便登陟从碑石之左攀跻而上一人引手一人下推又跻一级渐至山顶石如矾头者窅窊者窍而通者髙者下者险不可履作蚁縁而度渐过碑石之右稍平可行余将俯观心掉股栗目眩不能下视独解公登石立久之余坐息定更踰山顶数十步望见长江数百里隠隠而来舟帆上下如豆江北诸山澹然于烟霏雾霭间杳不能辨山近东北二峯峭拔如削即都城东门望见二峯青翠髙耸者山之南有旧冢相传曰叶丞相墓按金陵志叶祖洽墓在宣义乡即此是也祖洽熙宁三年廷对第一官至徽猷阁直学士太中大夫政和七年终于真州奉勅塟此盖叶丞相者相传之误也南望钟山一峯上于天际秀立如玉笋都城万雉红光紫气蔚蔚葱葱结为龙文散为霞彩诚万世帝王之都也日过午下山回至小村市望见树林阴翳中一径沿涧上两傍皆松柏有古寺甚牢落梁本业寺也剏于天监九年五代时碑刻尚存有古桂二株其木枯朽其旁枝复拱把又将枯矣疑与寺同植者从旁入一小轩轩外多竹其南有古井水满而清汲以烹茶味甘冽乃命酒酌轩中酌罢复寻寺前小径转登寺后山山多石石罅多棘刺行则钩衣以手搴衣去地尺徐行至一巨石上坐息眺望少顷从山脊下至寺已昏暗取酒灯下更酌别入一小室坐久始就寝山空夜凉寂无人语但闻虫鸣唧唧窓外落叶摵摵作声余久不能寐地志云谢灵运墓在寺近欲待明访之叩僧不知其处庚申旦离寺由故道入麒麟门缘锺山麓而行午至灵谷寺观当时善画者圗雪景海水于壁寺僧出东坡诗翰有元诸名公品题并宋璲篆书金刚经观之至暮而还广自惟以匪才际遇明时荷圣天子宠眷置于侍从优游禁闼无所禆益夙夜悚惧况敢为暇逸之事乎属圣天子致孝皇考树石园林昭功徳于万世量其制作不敢以忽故三事大夫及百执事咸得赐观广幸从二君子之后徜徉于山水之间凡目之所见耳之所闻与夫一草一木之微无不可乐是皆圣天子之赐也乌可不知其所自遂执笔记之

　　明文衡巻三十三

　　●钦定四库全书

　　明文衡巻三十四

　　（明）程敏政 编

　　○记

　　游东山记　　杨士竒

　　洪武乙亥余客武昌武昌蒋隠溪先生始吾庐陵人年已八十余好道家书其子立恭兼治儒术能诗皆意度阔畧然深自晦匿不妄交游独与余相得也是岁三月朔余三人者携童子四五人载酒殽出游隠溪乗小肩舆余与立恭徒步天未明东行过洪山寺二里许折北穿小径可十里度松林涉涧涧水澄彻深处可浮小舟傍有盘石容坐十数人松柏竹树之阴森布蒙宻时风日和畅草木之葩烂然香气拂拂袭衣禽鸟之声不一类遂扫石而坐坐久闻鸡犬声余招立恭起东行数十步过小冈田畴平衍弥望有茅屋十数家遂造焉一叟可七十余岁素发如雪被两肩容色腴泽类饮酒者手一巻坐庭中盖齐丘化书延余两人坐一媪捧茗盌饮客牖下有书数帙立恭探得列子余得白虎通皆欲取而难于言叟识其意曰老夫无用也各怀之而出还坐石上指顾童子摘芋叶为盘载肉立恭举饱壶注酒传觞数行立恭赋七言近体诗一章余和之酒半有骑而过者余故人武昌左护卫李千戸也骇而笑不下马径驰去须臾具盛馔及一道士偕来道士岳州人刘氏遂共酌道士出太乙真人图求诗余赋五言古体一章书之立恭不作但酌酒饮道士不已道士不能胜降跽谢过众皆大笑李出琵琶弹数曲立恭折竹窍而吹之作洞箫声隠溪歌费无隠苏武慢道士起舞蹁跹两童子拍手跳跃随于后已而道士复揖立恭曰奈何不与道士诗立恭援笔书数絶句语益竒遂复酌余与立恭饮少皆醉起縁涧观鱼大者三四寸小者如指余糁饼饵投之翕然聚已而往来相忘也立恭戏以小石掷之辄尽散不复因共嘅叹海鸥之事各赋七言絶诗一首道士出茶一饼众析而嚼之余半饼遣童子遗予两人己而夕阳距西峯仅丈许隠溪呼予还曰乐其无已乎遂与李及道士别李以卒从二骑送立恭及予时恐晚不能入城度涧折北而西取快捷方式望草埠门以归中道隠溪指道旁冈麓顾余曰是吾所营乐丘处也又指道旁桃花语余曰明年看花时索我于此既归立恭曰是游宜有记属未暇也是冬隠溪卒余哭之明年寒食与立恭豫约诣墓下及期余病不果行未几予归庐陵过立恭宿别始命笔追记之未毕立恭取读恸哭余亦泣下遂罢然念蒋氏父子交好之厚且在武昌山水之逰屡矣而乐无加乎此故勉而终记之手録一通遗立恭呜呼人生聚散靡常异时或相望千里之外一展读此文存没离合之感其能已于中邪既游之明年八月戊子记

　　宣徳二年进士题名记

　　宣徳二年三月朔廷试进士得马愉等百有一人国朝廷试天子御正朝亲出制策既第其髙下明日陈卤簿传胪天子服皮弁绛纱袍御正朝文武羣臣朝服东西序立传胪既羣臣上贺其词曰天开文运贤俊登庸士之与于斯者其荣矣哉自设科兼取南北士而前十有五科南士往往数倍于此皇上嗣统之初诏礼部科举岁取百人南士什六北什四着为令盖简用人材南北并进公天下之道也至是合前科未廷试者一人而其第一人出山东前此南北士合试未有北士占首选者有之寔自今始礼部尚书臣濙言故事有题名刻石太学矧今龙飞第一科宜有示后制可命臣士竒述文臣士竒既拜受命仰惟国家取士非一途而士必以科第为荣者天子亲擢之也今朝廷宠科第廷试有録以示中外题名有碑以垂永逺夫岂徒显其名哉固望为当世之用太平之具也士平居勤苦学问亦岂徒藉为名哉固将推所学见诸功业及诸天下也名之所在使后人睹之而思其所立歆艳爱慕之无己荣莫大焉不然碌碌无称或所行非所学后将有指其名而疵议之者矣此系其立志与否呜呼可不勉欤于是朝之令典宜有纪士之立志宜有劝敬拜手稽首具书于题名之首时奉命读巻及执事之臣列诸其阴

　　滁州重建醉翁亭记

　　三代而下以仁厚为治者莫踰于宋宋兴三百年其民安于仁厚之治者莫踰昭陵之世当时君臣一徳若韩范富欧号称人杰皆以国家生民为心以太平为已任盖至于今天下士大夫想其时论其功景仰歆慕之无已也而当时同朝有君子焉小人焉君子不容于小人不能久安于中或暂黜而遽还或屡摈而复用而终能显其功名者由其君之明也欧阳文忠公以古文奥学直言正行卓卓当时其凛然忠义之气知有君而已知有道而已身不暇恤其暇恤小人哉而小人皆不便之故一斥夷陵再斥于滁既复起厯践清华从容庙堂与诸君子坐致国家于盘石之安者非由君之明乎昔公在夷陵岁余在滁阅三岁皆无几微迁谪之意方日务保民而与民旦暮相亲相娱乐若父子然者君子之道固无往不自得也我仁宗皇帝在东宫览公奏议爱重不已有生不同时之叹尝举公所以事君者勉羣臣又曰三代以下之文惟欧阳文忠公有雍容醇厚气象既尽取公文集命儒臣校定刻之永乐庚子冬被召赴北京过滁登琅琊山问醉翁亭但见寒芜荒址惟醉翁亭二贤堂六字隠隠岩石间顾时滁之守臣无足语者顾其从臣曰邦先贤之迹弃不治如此其政可知矣太息去之后六年太仆寺卿赵君至赵君素慕公之贤又知滁之人思公不忘也出俸倡其寮及滁人复作醉翁亭而刻公所为记寘亭中亭后作堂以祀二贤二贤者王元之及公也元之至道二年自翰林学士出知滁州其文章及立朝大节与公相望合而祀之因滁之旧也醉翁亭之前旧有六一泉疏导加石甃焉百费所需不出于公而加于旧规于是滁人岁时谒拜二贤退而歌咏公之文章又徘徊泉上如亲见公之乐乎此也而有以慰其不忘君子之心焉昔召公布政南国后人思之至不忍伤其所息之木而况公尝乐于此者乎君子之感人心固自有不能已者而非有贤者倡率于上则亦莫能遂所欲为此滁人所以有待于赵君也赵君名进字孝礼天台人发身科第累任显官自广东布政司叅政迁太仆卿于滁岂弟敦厚明建大体所至为所当为以贤能称相斯举者太仆少卿苏实龎埙丞杨文达孙暠宋载刘璧主簿舒伯治及滁人禇士良等十人经始于洪熙元年四月成于宣徳元年正月于是士良等请文记岁月其成之又明年二月甲子记

　　虎丘云岩寺重修记

　　苏长洲县之西北不十里有山曰虎丘呉阖闾所塟处也世传既塟有白虎之异故名冈阜盘欝泉石竒诡盖晋王珣及弟珉之别墅咸和二年捐为寺始东西二寺唐会昌中合为一而名云岩者昉于宋大中祥符间载卢熊郡志如此始清顺尊者主此寺至隆禅师而复振厯世变故寺屡坏辄屡有兴之洪武甲戌寺复毁永乐初性海主寺始作佛殿某作浮图七级继性海者楚芳作文殊殿十七年良价继楚芳是年作庖库作东庑明年作西庑作僧舎又明年作妙庄严阁又三年阁成盖寺至良价始复完价所作阁之功最巨凡三重崇百二十尺有竒广八十尺有竒深六十尺上奉三世佛及万佛像中奉观音大士及诸天像其材之费为钞三十余万贯金石彩绘之费六十余万贯又经营作天王殿以次成良价杭之海昌人石庵其字今僧录阐敎止庵其师也余闻诸刑部主事陈亢宗云良价尝从亢宗游遂因以求余记其成余闻虎丘据苏之胜岁时苏人耆老壮少闲暇而出游者必之此士大夫宴饯宾客亦必至此四方贵人名流之过苏者必不以事而废游于此也然亦有兴念夫王氏之尝乐于此者乎当是时王氏父子兄弟宠禄隆盛光荣赫奕举一世孰加也而能遗弃所乐轻若脱屣焉者岂独以为福利之资乎其亦审夫富贵之不可久处与子孙之未必世有者乎虽其智识趋向髙明正大不足以庶几范希文之为而无所系累乎外物视李文饶溺情役志下至于草木之微者岂不超然过之也而自建寺以来今千余年虽屡坏而屡兴其飞甍杰构凌切云汉与其山川相辉焕称名胜于东南愈久而不衰者固佛之道足以鼓动天下亦必其徒多得夫瑰玮踔絶刻厉勤笃材智之人能张大其师之道以致夫多助之力也瑰玮踔絶刻厉勤笃之人其用意也宏其立志也确有不为为之而孰御其成哉嗟乎若人也使就于世用有不立事建功而可以禆当时闻后世哉吾又以嘅夫屡见之于彼而鲜遇于此也

　　聚奎堂记

　　宣徳二年春太子少傅工部尚书兼谨身殿大学士建安杨公得故廨宇于长安门之南而修葺之周垣数百步凡屋四楹制度简朴梁柱不斵编苇覆茅涂塈洁素间而三之其中为堂髙明靓深南楹北戸疏畅洞达东西二室左备偃休西庋图史庖湢具于两序卉木之秀环列前后四顾虚旷埃壒之影车马之音邈不及宛然郊郭之外髙人逸士之所栖托也置僮奴数人酒壶茶灶与凡奉宾客之物恒具公之意盖将朝退之暇及其寮寀游息于此以适夫萧散之趣也既成会上临轩策士其第一甲三人皆授职翰林马愉修撰杜宁谢琏皆编修于是馆阁诸贤相与置酒堂中为三人贺主献宾酬觞行甚乐有言于列者曰斯会斯堂诚称古之人名其居盖有因事而志喜者请名堂曰聚奎何如众皆曰然少傅公属予为记众皆为诗夫奎西方之宿十六星与壁相比谈天者类曰奎壁主文章而图书秘府也今则吾徒之职守在焉国家选贤非一途而进士科为重自洪武辛亥至今五十有七年临轩策士十有六所得士之贤者济济中外有光政治之任而擢承明著作之庭者又皆当时之极选也今圣明在上丕阐文化斯民生遂四境晏然太平盛致也吾徒得以闲暇宴适于此千载幸遇上之赐固士君子所不能忘而升斯堂也于少傅公之所以自致亦未可忽哉公自登髙科厯事列圣几三十年未尝一日不在天子左右其文学才猷所以禆益圣治者愈久而愈勤故天宠愈进而愈厚诗曰夙夜匪懈以事一人少傅公有焉然则公禄爵之进尚未巳也而凡在此者有心公之心将继起而光大亦未巳也三年一大比贤才之出当益盛则相与如今日之宴聚斯堂亦未巳也吾虽老尚屡见之哉

　　溧阳县儒学重修大成殿记

　　髙皇帝正大统之三年诏岳镇海渎封号如古制以山水称忠臣烈士称当时初封出于厯代所加者一切罢去孔子明先王之要道为天下师以济后世非有功一方一时者比封爵宜如厯代所尊崇着于令典垂之千万年而定鼎之初即建学立庙京师亲临释奠又诏通祀于郡县又诏罢从祀之戾于孔氏者所以揆前圣之大中而垂永代之鸿范也皇上继承大统益崇孔子之道以治教天下亲幸太学行释奠礼又诏有司治曲阜庙盖自汉以来崇礼先师极盛于今日矣孔子之道天之道也国家生民不可一日以无者伏羲神农黄帝尧舜禹汤文武行斯道于上孔子明斯道于下皆圣人也而使后之继伏羲神农黄帝尧舜禹汤文武之位得以行斯道者孔子之功也论其功而隆其礼圣人之心也由是天下至于海隅郡县皆有庙学其人皆知孔子之道尊且大而况乎首善之地百里之外其民心向慕兴起为何如哉溧阳县故为州有庙学元季毁于兵国初林公庆知州事乃新作之垂五十年矣礼殿弊坏敎谕梁本之始至谒先师顾瞻惕然惧无以安明灵副徳意于是积俸廪节百费以谋更新而训导陈余适来议益克协乃白之县令丞皆曰此吾职也敢不竭力以相县民耆老闻之又皆曰此非以图善吾民乎柰何吾坐视自逸即皆自言愿有助也本之以其情言于朝从之于是自某以下各随力出私帑作大成殿若干楹易故以新工良材坚髙敞宏丽加于旧规又新作夫子四配十哲像踰年以成由是岁春秋邑长贰学官诸生奉诏行礼对越有严秉虔将事罔或踰越退而敛焉敬修所学以求无怍于古圣贤将上以光国家之用下以厚邦邑之俗所系岂细故哉诸生来请书其成夫受命有政敎之寄而能究知本原之意相与殚力一心不费于公不劳于众以底成功可为不忝而为民父母于斯举奋起趋事皆如当然又以见人性之善而王化之被矣皆可书也是役也肇于永乐庚寅某月明年六月竣事经始者本之垂成以家艰去代本之者陈余及训导某皆与相力故具书之其耆民之与力者若干人书之碑阴呜呼后之受政敎之寄于斯为民之父兄于斯者可以观矣

　　明文衡巻三十四

《四库全书　明文衡》　（035～051）/一百卷　（明）程敏政 撰

　　●钦定四库全书

　　明文衡巻三十五

　　（明）程敏政 编

　　○记

　　重修河南程氏三先生墓祠记　　杨荣

　　凡先贤所当祀而祀之礼也立祠于墓以祀者礼从义起者也祠久而偾偾而兴者常也常则不书而书者大复故也河洛于天地之中扶舆清淑之所锺贤哲之生自昔林林而盛矣然莫盛于宋程氏父子三先生者程氏世居嵩之陆浑三先生卒俱塟洛阳县之府店保遗墓至今具存墓侧有祠后人以为享尝之所厯岁滋久洊罹兵燹向之隆者夷壮者敝茂菅宿莽一视荡然诚当道者所宜究心也钱塘周鉴自郎署出参藩政厯是邦覩之慨然即有志于兴复苐縻于职务弗果宣徳辛亥春皇上图宏化理重惟古昔圣贤之道乃颁明诏凡天下郡县有先圣先贤祠墓在者所司宜以时修葺毋就于废鉴祗承徳意乐以斯事自任遂以其秋行郡道经嵩邑抵程氏故居得其十六代孙曰子中者与同诣墓所薙去荒秽辨正方位先捐已俸为倡河南守郯城李骥及属邑令佐亦以其俸助之遂召工计资凡所需之物则取于近邑所宜产戒以期输集无敢缓者以是年某月日之吉兴工工能材良需用咸足于某月日告成垣墉栋宇皆复旧规封筑坚厚树植繁宻凡所供设之器莫不毕具以某月日立开国公神主于祠之中以明道伊川二先生侑食依故制也复子中家俾守祠事遂率郡属祗奠焉奠已谂于众曰惟是三先生之墓自宋至今余三百载其间兴废者几漫不可知顾念吾徒诵其遗言服其遗训用底有位兹得奉明诏以周旋执事于故丘之间幸尔讫事要不可无书虽墓间之石着当时铭表在无庸重述而祠之兴作岁月不有志之将何以示后众皆曰然鉴比以公务来北京属礼部郎中兼翰林侍书蒋晖请予记其事予惟道统之传自吾夫子继尧舜禹汤文武周公之后集其大成而不得位以行于天下遂私淑于其徒然在当时惟颜氏曾氏之传独得其宗及曾氏之再传而子思三传而孟子孟子没其道无传寥寥千百载间不絶如线迨宋之兴文运斯振而明道伊川二先生出孟氏之传乃续而其学之所自实本濂溪周元公茂叔方元公司理南安时开国摄通守事知其贤深与友善因遣二先生从学卒能以其道倡天下传于后世人至于今赖之是二先生之功当不在孟子下也宋季临卭魏华父氏拳拳以二先生易名为请遂定谥伯曰纯公叔曰正公皆得从祀先圣庙庭此天下之通祀也天下通祀则墓祠不立可也而墓又有祠盖墓祠则犹庙祭一家之私祀也通祀以道统之传惟二先生得与其列私祀则推其所自出而开国公择师敎子之贤是不可泯也揆之于礼殆亦弗畔矣夫然则祠之废兴岁月其志之也宜嘉鉴之能知所重因其请谨为之记

　　书画船记　　黄淮

　　陆乘车舆牛马水乗舟古之制也余自筮仕以来承乏两制四十余年旦入禁垣侍帷幄薄暮还署间尝一使齐鲁以故乗舆马之日多而乘舟之日盖少也顷因谢病还故里频年入觐泝江入淮以达于会通非舟不可行居乡屏处先陇往来湖山间必以舟从事与在职时事多相左亦其势然也吾乡湖中之舟甚偪仄编竹为篷且易损窃尝病之今年棐盘二子以余齿髙力衰舟轻劣不足以济颠更造新舟颇寛广板上覆以蔽风雨牖两傍以便观览与客同泛可布十余席中设小榻独徃可以备燕息后辟行厨可以供茗饮为余虑甚周亦人子之至情也昔米元章名其行舸曰书画船至今以为美谈余与元章无能为役然儒者出入必以书画俱假名自况无乃不可乎尝读欧阳文忠公画舫斋记始则追思谪宦逺涉触蛟鼍冒波涛寝惊而梦愕终则羡夫逃世江湖之上者顺风恬波傲然枕席一日千里自顾有所未暇余也既免蛟鼍波涛之危又无顺风千里之逺天宇澄妍徜徉乎近境岸草汀花前迎后拥足以恱吾目渔唱棹歌交响互答足以充吾耳耳目各有所适气舒神畅其乐陶然于是弦琴赋诗以发其趣或与宾朋布奕传觞赓酬笑谑视彼傲然枕席孰优孰劣向非得请而归乗舆策马追逐公卿之后荣则荣矣然非病夫所宜何有于乐哉是皆上之赐也上之恩犹天然言语文字岂能尽述姑记所及用以自庆云尔

　　萧山魏氏祠堂记

　　古者家庙之制大夫三庙二坛适士以下各有差等庶士庶人无庙祭于寝享止考妣而已后世庙制非有命不得立是不独庶士庶人之无庙也夫礼縁乎人情而起之以义所以报本反始者也丧服上至髙祖而享有所不及岂孝子慈孙之意哉于是司马文正公河南程夫子相继详定始以髙曾祖祢祭于影堂紫阳朱夫子又畧加损益为祠堂之制着于家礼而后孝子慈孙始得有以致其情也国朝列其书于性理大全为万世不刋之典其嘉惠斯人之意盛矣哉吏部侍郎魏骥仲房其先光州固始人五世祖文昌宋江淮制置司制干扈跸至临安遂家焉髙祖有声元常徳路判官曾祖应临平务副使祖毅广东盐课司提举父伯雅洪武初仕至宝钞提举司都监以子贵累赠吏部考功员外郎叔父希哲上髙知县再徙萧山骥实其子嗣伯父都监公后于序次为宗嫡爰即其所居构祠堂若干楹祀髙曾祖祢位次仪度一依家礼又别为一室设二龛一奉自固始迁钱塘迁萧山之祖仿祭先祖之义立春及忌日出其主祭于正寝易世不迁使子孙知世业所从来驰书征文为记余惟家庙废而祠堂作经三大儒而制始定缘情以审义因义以起礼厚而不失为僣骥于四代之外增祀始迁之祖此又情之至义之尽报本反始之道备矣虽然礼有本有文规制仪等礼之文也诚敬礼之本也祖宗之于子孙一气之流通诚有不存则气暴志骄心神飞越与祖宗精爽判然不相闗乃欲备仪文行虚礼感应于俄顷难矣哉骥尝为太常博士升亚卿存诚事神讲之明行之习其于祀先也宜无间然矣诗曰孝子不匮永锡尔类子子孙孙盍思纉承于无穷焉

　　松江府济农仓记　　胡俨

　　民者国之本农所以养民也昔厉山氏之子曰农能殖谷后世人名耕者为农农本济民今曰济农何也民农一耳食者民而耕者农四民之业食者众而耕者贫耕者贫不有以济之则民何由得其养哉为政者孰不欲济农然得其道者鲜得其道而农获其济者今吾于吴松之为政者见之矣松之为郡所统者华亭上海二县其地不过二百里而田赋百二十余万石视他郡为特重每岁春夏农之贫者必举债而后能力作幸而有秋则先偿私贷然后及公赋公私既输而农则贫矣农贫复假贷或鬻子女或弃本业日殚月削积贫至困如火销膏不获其所者可胜言哉保定赵侯豫来为郡守深以为忧适工部侍郎庐陵周公忱巡抚至郡赵侯白其事周公黙识之然郡无宿积爱莫能施宣徳七年秋东呉岁稔会朝廷命下平籴劝分以备赈恤于是周公乃与赵侯协谋而力行之得米六万石分贮于华亭上海名其仓曰济农明年岁祲松江饥民二十余万计口者五十万余乃尽发所储以赈之民乃获济周公复思广为之备乃下令濒水立场凡输赋者民自发运不入里胥之手视旧所输减三之一公又与赵侯谋曰郡岁征北京将帅禄俸转输南京给之计其所费每米六斗致一石彼能受于南京独不可受于此乎若来此给之便且以省费之米储济农仓农可无忧矣赵侯曰善非公莫能为也遂言于朝而松江得省米十五万石并以各场之赢及平籴所贮凡二十一万余石公曰是不独济农凡运输有损负者及筑堤防而力役者亦借给之民不失所矣是冬朝京师以其事咨户部户部以闻如其请下松江广二县之仓以贮焉其帐籍出纳则择官之廉能与其民之贤者掌之每春夏之交施散以时敛必以冬而足凡其条约皆公所画可谓勤恤民隠经纶变通与民宜之者也踰二年郡又旱大发农仓以赈贷而民不知饥乃相率诣赵侯请曰吾民往时岁丰犹窘衣食者迫于债负也今遇凶荒得免饥阻不至流殍此实周公之惠我公协赞之力也茍得文字载之贞石以传世示后则二公之良法美意吾民永有赖焉赵侯于是属前翰林编修郡人杨珙寓书以耆民杜宗桓所述本末请为之记噫余昔以文事仕于其土者于今四十九年矣于其父兄子弟固不能忘情而侍郎周公又余故人重以赵侯之请岂得无言也哉周官大司徒掌荒政十有二其一曰散利散利贷种也洪范八政总之曰农曰农厚生也农仓之设岂非贷种厚生之遗意乎其与常平义仓同一养民而尤切者也故曰积贮者天下之大命而君子为政以恤民为报国二公之事皆可书余故史官也用着其实以告来者

　　承恩堂记　　杨溥

　　皇上嗣登大宝嘉念苍生期底雍熙图任老成人弥纶治化少师吏部尚书蹇公实为之冠宣徳七年秋诏有司若曰予有辅臣粤自先朝伟着徳望暨于今启沃居多予于庶政咨焉予于庶官审焉克允克谐实惟其人欲新厥居以称予优礼之意其绘圗以进有司明日以图进弗称又明日更为图进弗称上乃自规画授有司乃卜地于都城东南厥位维阳厥土维刚■〈扌东〉材于肆厥木维良厥石维贞陶甓维坚乃卜日之吉鸠工并作裒髙以平筑虚以实引绳缩版以垣厥周乃建厥堂翼之以室乃辟厥路重之以门甓之甃之涂之沐之不踰月告成祀先有庙礼宾有馆庖有厨汲有井有库有廐以储以牧轮奂咸美百用具备复命大臣燕饮以落之肴核酒醴咸出大官公谓翰林学士杨溥曰昔晋献文子成室诸大夫发焉当时善颂善祷者见称于君子子何以语我溥不敢以不敏辞乃酌而祝曰惟天佑国家乃实以贤哲简畀平格复锡以寿若周之毕公策名文武之世相成王相康王永光周室公厯四朝进位师保享髙年辅圣天子丕隆太平之运溥于斯为国家贺又酌而祝曰明盛之世惠归之徳君子享多福而民咸乐其乐是以锡马蕃庶昼日三接乃惟康侯溥于斯为天下苍生贺又酌而祝曰福善之报惟有徳于民者为盛古昔名臣辅君致治实功允徳孚达神明身被光荣泽流子孙与国同久诗曰维其有之是以似之溥于斯为公贺公酌而复曰圣天子之恩笃不敢忘子亦可谓善颂者矣谨名其堂曰承恩堂请书此以为记

　　清白轩记　　梁潜

　　云南按察佥事茹良玉取汉太尉杨震所以遗其子孙者名其轩曰清白良玉世本于晋阳人自元末客蜀之巴县久不能归遂家焉其地在巴渝之间今重庆府属邑也重庆昔者为明氏僭窃之都也巴蜀之水至于此而合下为三峡千余里而后出夷陵其壮且险天下莫之过也予尝道经其地览其山川因访其遗老盖太祖皇帝之定四方也最后乃取蜀方其用兵时一自汉中入取成都一自夷陵攻瞿塘成都既溃瞿塘亦披靡不支遂直捣重庆明氏君臣既系颈出降而兵马粮饷府蔵之货财逺近属邑悉封上于有司其地未尽烦兵戈故其民至今号为富完其学者习于礼义才充而气完仕于时往往致通显者此岂独其山川之髙深致然也亦其安集富完之余遭逢太平之盛加以诗书之涵养而风流遗俗之未泯者因得熏其化而致显荣于时其材之成有自来也哉良玉蔚然有今学者之文词而介然以古君子清拔之操自励观其所以名轩而想其意气之伟出岂不贤矣哉而岂独如是而止也定其志而不迁充其所守而不可夺则见之于事业者固将赫然照耀其山川无穷也则其所谓清白者又何以异乎昔之人所云邪予自去蜀以来京师往还两都忽忽几二十年志气之衰耗甚矣然犹常时想望其山川而思见其士之志节盖其去之已久而与之接者益少闻良玉之介且洁而又居乎风纪之任足以行乎其志其可爱也夫其可尚也夫良玉以求予记因为本其山川习俗之故以记其轩

　　蓝溪书屋记　　邹缉

　　古之为士者其始皆学于家而后进而用于国故三代之世家有塾党有庠术有序国有学其至于国学则其材已成而非党庠术序之所事者矣其于学也凡诗书礼乐之敎非徒诵其文通其辞习其升降俯仰之容识其铿锵缀兆之节而已所以和其心志正其容体尽格物致知之功以极夫尽性至命之妙大而穷天地该古今微而起居食息一动一静莫不有则是以非僻之干慢易之气无自而入焉古之学者盖如此所以为不可及也后之学者则异于是矣诵习其文辞而或不能精察夫义理考识其名物而或不见于实用则所谓诗书礼乐者亦徒惟其虚文而已矣又其甚者讲习之不闻而惟口耳之是务涉其流而不穷其源采其华而不究其实载籍虽具目不常睹而曰吾儒者吾儒者此岂不过哉其所以不及于古人良以此也夫士学而不如古而欲求夫材之大成不亦难矣哉此予所以常为之深慨也新淦饶章俊民居于蓝溪之上读书为学锐然有志已而为邑之诸生以其成业入贡于太学乃蔵书于家而命之曰蓝溪书屋又恐其久而忘之也来求余文以为记予惟俊民少学于家力勤其业既以窥探六籍之文遂及于成而进之太学其所得者不少矣因其所已得而不敢忘其所自取其遗书蔵之以俟其后人其志之所存心之所在异于人也亦逺矣予既慨夫古今为学之得失以为士习之卑陋无以自进于髙明而不能如古人之所成卓然特见于世也故因俊民之求予之文而并书以记之俾未来者之或有所警发于斯焉

　　淸足轩记　　陈继

　　荆石上人生秀朗少有出尘志长薙髪而从蕴庵禅师求佛道甚力所居无长物惟设熏炉茶具经函席几庭下植竹百余竿凉阴幢幢虚籁淙淙风回露晞苍雪飘拂衣袂上人方定起笑歌其间俯仰宇宙视其久逺而若一瞬息廓然其中无一物之染着不知身之处埃壒乎而与羣有之相汩汩也因名其居之轩曰清足予过而问之大雄氏之敎以身世皆为幻其谓幻者幻所有为上人何勤于有为而乐乎幻也且清者洁也足者无慊之谓也洁其心而无慊于中斯清足也何假乎名洁其行而无慊于徳斯清足也何章乎有洁其居而无慊于适斯清足也何托乎寓假乎名章乎有托乎寓者诡于幻而幻之上人欲幻于是之为乎将偶于是而之为乎上人曰子之言理固有吾之所求者然吾之谓清足者以水本清秽污浊之其浊之者非水之性也水失其性水而不足为水矣人性亦然性无不善欲累刻之其善斯不全善之不全性失之矣人失其性人而不足为人也人性不失犹水之清清斯足其性矣吾之名吾轩者岂乐幻而为哉将以警吾内而不囿于幻也所为求吾为者必自有为始吾故以是为之余闻而善之意上人读吾书知性之喻而不胶于其徒之说故录为记以归之噫人性之善上人果识其用也欤

　　诸葛武侯祠记　　王直

　　南阳都城西有阜隆然而起曰卧龙冈汉诸葛武侯尝居于此旧即其地建祠以祀焉元至大中河南行省平章政事何玮行部谒祠下病其庳乃下有司充广之又即祠之东建书院以设官养士事闻朝廷名书院曰诸葛书院祠曰武侯之祠世移岁久书院芜废祠虽幸存然亦日就颓毁前之为郡者莫克任之洪熙元年五月太守陈君正伦始至往谒焉周视祠宇萧然破坏采椽败席不除风雨退而叹曰侯之徳业在天下当百世祀之况其所居之地乎今祠如此何足以掲虔妥灵乃于农隙伐材命工撤而新之冬十月成正堂四楹其余方次第营之未就而当朝贺来京师明年春二月还郡适同知张永推官司宪南阳县令李桓圭后先继至相与协力图其事未几两庑皆成缭以周垣前为大门以时启闭而祠堂之制始克大备堂之中塑武侯像凡其器用则南阳卫南阳中护卫具焉正伦既告祀以落其成又岁以八月二十八日率郡县僚属奉少牢致祭拜跽有位荐奠有所进退周旋克中仪度郡之人士皆欣然称叹曰陈公为此其可谓尚徳之君子矣然不为之记则何以示后人俾维持之永勿坏于是桓圭以书来京师请予记予谓先王之道以明伦为本周衰王者之迹熄至于秦极矣汉兴学者乃复得闻先王之说至于光武明帝其道庶几明矣士之出于其时者秉礼义循名节纲常之际截乎不可紊也降及灵献大盗继起建安以来曹氏最为雄盛逞其诈力以诱胁天下豪杰之士莫不折而从之其所图为者无非僭窃暴悖之事岂复知有纲常之道哉迨华歆之计遂李伏之说行而三纲絶矣当是时莫有非之者虽呉国多贤亦委曲顺从之不暇是天下之人皆沦于逆理乱常之归独武侯奋起图复汉室毅然以诛曹为心出师二表正名定分凛凛乎王者之师使天下之人晓然知曹氏为贼纲常之道赖以不泯后之君子因是而正谊明道以扶世立教则侯之功大矣岂特与劳定国死勤事御大灾捍大患者比欤虽百世祀之可也且尝游处乎此神之所顾懐民之所尚慕焄蒿凄怆如或见之则严祀之以示敎焉盖宜矣然今之为郡县者于有司之事部使者之所督责尚勉勉焉有未至若先圣之祀学校之政亦有怠而废者其能崇先贤以仪后进如此诚鲜矣而正伦能之非诚所谓尚徳者哉则凡政敎之所当务者其从容优裕可知矣正伦庐陵人由进士为监察御史以恭俭慎静知名宜其所立有过人者故为文俾刻诸石使后之人有考而继之也

　　重修范文正公忠烈庙记

　　正綂八年十一月苏州府重修范文正公忠烈庙成其十一世孙都察院照磨予易具事始末属直为之记盖公苏人也曾祖徐国公祖唐国公考周国公皆葬苏之天平山公尝请于朝改天平山白云庵为白云禅寺世度僧守焉作祠于寺之右以奉祀事至公之子孙又作祠于是祠之南以祀公然忠烈之名未有也宋自元昊反西鄙骚动师出无功乃命公经畧公选将练兵筑城寨垦屯田据其要害示以形势招徕属羌恩信大洽决策取横山复灵武元昊势屈乃请降西人仰公之徳服公之化皆为公置生祠公薨相与哭于祠下者累日不絶宣和间宇文虚中为庆帅言公忠于朝廷其功烈显于西土至今犹庙祀益虔然庙未有额徽宗命以忠烈名之且为题其榜凡庙之在西者皆易以新名然苏犹未有也绍兴以来西土皆陷忠烈之庙越在异邦苏之守令与其士大夫谋曰苏公故郡也而天平山则公祠坟在焉公之精神必往来乎此乃更作新庙掲忠烈之榜于庙门由是苏始有忠烈庙每岁上已郡县长吏率其属致祭庙坏元至正乙酉嗣孙邦瑞士贵复新之末世兵乱毁焉踰八十年未有能复之者至是工部侍郎庐陵周公忱巡抚至于苏而监察御史刘君甄刘君仕昌郑君颙皆以事莅焉郡守李侯从智来会政事之暇语及兹庙因相与叹曰公之徳业着于当时传于天下后世不系乎庙之有无也然表先正以仪来今使后生小子得瞻其庙貎想其精忠伟烈而兴企慕之心则庙亦不可无也乃各出资俾吴县令永嘉叶锡图其成锡毅然以身任之殚心尽力规画处置凡邻邑之令佐皆以资来助市良材命众工为堂前后各三间以奉公及三世先公像东西厢如其数以蔵祭器而斋宿寓焉壮丽严整有加于昔中作石桥桥南左右为碑亭前作大门榜曰勅赐范文正公忠烈庙经始于是年九月九日阅两月而庙成直闻之士之能任天下之重者必以天下为心心之欣戚主乎人而不私于已是以天下为心者也以天下为心则人庶其有济矣初公未显时己欲任天下之重尝曰士当先天下之忧而忧后天下之乐而乐夫忧人之忧而欲免其忧使人皆乐然后与之同其乐此岂小丈夫然哉孟子曰禹思天下有溺者犹已溺之稷思天下有饥者犹已饥之公之心犹是也故其徳业之盛不愧乎古人岂特着于西土也哉呜呼士不以天下之重自任者多矣不以天下之重自任则其所存所行一主于为已人之利害不少槩于其心而又悻悻然自以为得功烈之卑无足怪也而所以为士者果当如是邪然则公之孙与邦之人士及四方之来者拜公之庙慕公之功业必当师公之心充之以仁义而力行之于公其殆庶几乎故为之记而道予之所闻使刻诸石以告焉凡以资来助者其姓氏皆载之碑阴

　　明文衡巻三十五

　　●钦定四库全书

　　明文衡巻三十六

　　（明）程敏政 编

　　○记

　　水木清华亭记　　王英

　　吴县知县吴复克礼世居福州螺江之阳有亭为燕游之所名曰水木清华亭盖取晋尚书谢混西池诗之语云螺江地幽旷而亭之作据其胜近则嘉木森耸亭亭如车盖清阴蔽亏凉飙时至水环绕而流明净如鉴回风激波游鱼出没稍远则有虎头之峯若顾若蹲若踞自南盘回而西与羊崎诸山相连属而石陜渡在其前飞来石峙其后朝暮之间云霞之舒敛雨雾之冥晦草树之葱蒨与夫平皋远岸沙鸥水鸟飞鸣上下远近之景于斯亭一览可见克礼日游于其中或读书咏诗或弹琴酌酒或凭阑纵目意休休然甚适也嗟夫人之情所好不同驰骋车马于通都大邑与王公贵人遨逰穷极乎耳目之所好者人皆悦之而山林泉石草木幽寂之境好之者甚少克礼独爱悦焉盖异于时人也已非古之所谓居高明而远眺望者欤吴县大邑也政务烦剧克礼为邑宰清慎平恕事不苛扰民甚安之此可见其素所操履矣然而声誉方隆显用可待未得归游亭之中以遂其乐乃属中书舍人周某道其详请记予嘉其志书以为记复招之以词曰
　　螺江之流兮弥弥濵江之居兮居所止白石磊磊兮山峙峙烟云杳霭兮古木阴翳君之去此兮岁月逝猿啼鹤怨兮谁与为侣盍归来兮日容与撷芳华兮憇江渚膏吾车兮远相从濯清泠兮追凉风发高咏兮弹丝桐亭中之乐兮与君同

　　重建蔡泾记

　　常州畿内大郡也其属县江阴之南十五里曰夏港其东有闸曰蔡泾南引湖水北通大江两淛苏松漕运及闽越商贾之舟皆经此而江阴武进无锡三邑之田凡数千顷皆资以灌漑遇旱湖涸江潮退则禾槁死舟不可通有闸以节制其水则田不病旱舟不病涸矣闸之创相传始于唐厯宋元以及国朝因其旧虽设官掌之而岁恒圯坏辄役民修治用力甚繁而其功不可经乆民与舟徃来者病之知府莫侯之至常也政举民安闻蔡泾乆为民病欲图改作以其事奏于朝旣从其请诏廵抚工部侍郎周公为之经度公受命与莫侯议当撤其旧而新之有言新作则劳费滋多其功难成者公毅然力主其可初公因民有余粟积于诸郡仓庾皆充至是会计其用可数十年矣乃发粟市材用诸物惟石艰得乃取于姑苏洞庭山工者亦苏人令琢磨以舟载至皆给粟偿其力石计四千五百丈木二万二千株砖二十万鐡一万斤有竒工匠计百人役民二千五百人食以粟计二千九百余石始于正统元年八月以是年冬十一月成坚壮倍于旧时而闸之启闭有节岁旱有备舟行无阻人获其利而不知兴作之劳也父老相与庆幸述周公莫侯经画之详来请记以示乆远呜呼河渠沟洫其利于人甚大昔创制之法与夫废兴得失人所共知而为政者莫能兴其利至近时尤甚焉其故何哉不知水之利为民衣食之源故漫不加意欲有所兴作者或谋虑不周或材不足任或怀私因以掊克其下安能兴利以及民哉今天下粮赋北上供亿者苏松居其半岁时漕舟如山列运夫如云集扶樯曳缆者绵亘不絶若商贾之舟尤不可以数计而其道皆由蔡泾水可使之涸而闸可使之乆坏乎莫侯欲作之旣知所先务周公能力成之而使民不知劳功大而利溥非有谋有为举动无私焉能至此其功不亦伟哉刻石以记其成者固宜乃为之书周公名忱字恂如永乐甲申进士累官刑部员外特拜侍郎廵抚南畿内善政不可殚述莫侯名愚桂林人由工部郎中升知常州以正直自持称为贤守后之人观二公之成绩亦当有思乎

　　义山记

　　庐陵铜溪刘先生嘉会所居之傍近有山焉初无名先生以其寛衍深秀而闵乡人之贫穷殁而无葬地者令皆葬于此今冢墓累累殆百余所人皆以先生所为义士也因名其山曰义山先生有学行文艺洪武中以明经荐至京赐华盖殿说书后分教寿州以言事称旨升武进丞未几罢官家居宣德初用知者荐入朝所司拟外校官时年八十以老不堪事辞上曰师表后进正宜老成人不听先生恳乞骸骨得还乡里今年几九十尚康强无恙乡人德之者曰先生不慕荣利而享寿考以行义之报也然其余庆之发殆不止此将犹其在子孙矣乎先生闻之曰吾欲乡人死生之皆不失其所而不能也吾量吾力之所宜而为是耳岂望报耶或者曰此仁人君子之心虽推之以行之天下可也而有所不能行焉独不可惜哉夫士君子读书学道得行其志者几何人周官有墓大夫掌凢邦墓之地域为之图令民族塟而掌其禁令使皆有私地域是则古之人无贵贱贫富死而未有无地以葬者后世山林川泽皆归于民而据于大家巨室非细民所得有然后有暴骸露骼者盖多也今先生居一乡使一乡之人无是患有古之道焉如得行其志而兼善天下则失所者殆少也此世之所以惜之也欤先生诚仁人也使乡人之所以祝之者信然则其后人之食其报者其又可量哉予姑记之必有以验之

　　重修至德庙记　　周忱

　　宣德五年秋七月礼部郎中豫章沈锺伯律奉玺书擢守于苏州视事之日吏以囚牍进见民之系于狱者凡千余人尚争务胜交相讦讼有经十余载而未决者伯律姑置弗问越明日率郡之父老祗谒于吴泰伯庙见其堂宇倾仆垣墉颓圮吏民奉祀弗虔乃喟然叹曰民不见德宜乎刑之不清也是非郡守之先务乎即日命工度材撤其旧而新之曰堂曰室曰门曰庑为屋凡四十楹缭以周垣坚以甓甃不十日而告成复率父老洁牲醪祗祀于庙居人过客瞻望咨嗟于是狱之系囚交相媿悔曰泰伯以天下让民无德而称焉吾軰所争仅锥刀之末耳何重贻郡侯之羞乎皆相与俯伏庭下自服其辜不数日而狱以空虚告予时奉命廵抚于江南列郡至苏州祗谒祠下父老以其事告且曰昔者狄梁公以冬官侍郎为江南廵抚使毁吴楚淫祠千七百所而此庙则在所留而不毁者去今千年得吾郡侯葺而新之廵抚使之来又适当其时吴民观感兴起自今其无复争竞之风乎予乃登其父老而告之曰方泰伯之奔吴也断髪文身示不可立然荆蛮义之从而归之千余家遂端委以临其民是欲辞富贵而富贵随之及其后世夫差狃于必胜穷兵渎武破越困齐欲霸天下卒之国亡身戮妻子为虏是欲求富强而失其富强矣然则吴地数千年之富庶由泰伯之三让有以致之也其斗讼之成风者亦由夫差之好胜有以启之也尔民欲为泰伯之让乎欲效夫差之争乎一则庙食万世一则贻讥千载其得与失必有能辨之者孔子曰能以礼让为国乎何有此予与太守期望于吾民之意父老曰善请以是为记遂书于丽牲之石使四方之来谒者咸有所观感而兴起焉岂独苏州之民而已哉

　　祀神农陵记　　曽鹤龄

　　神农氏敎民耕稼蜡祭医药交易之事开万世衣食相生相飬之源故凡后世有天下者皆祀之而新即位者则告焉示不忘本也今年今上即位实遣臣鹤龄赍香币祝文求其陵行祀告之礼而陵在衡州之酃县酃县深僻若獠洞然故自衡舍舟陆行越峻坂渉深堑五宿始至之后又三宿始将事事皆如仪奠献有虔称上所以亲遣之意旣毕始若释重负然犹不敢忽慢遂局歩山麓见有石壁髙二寻许广半之正面而直立或指以为冢门又上少许有杉二株一荣一枯其大数十围髙不可计根节如铁石或以为异人所种莫敢剪伐者杉下有坛下有墠盖旧有之新又更置或能言更置之由而未详也至问陵之所始讫莫能对退坐公馆取县志阅之亦落寞不载以问酃庠诸生有进而前者对曰闻诸长老宋太祖求帝王之应祀者独神农氏之陵不可得一夕梦神人戴一笠持两火诉不血食觉而咨羣臣皆曰是非炎帝乎火位南方宜徃南求焉遂遣使者至长沙之境求不获将归遇一老人引而指示之曰是则炎帝冢也忽不见使者还报卽遣祀之遂成故典噫斯亦近于诬也虽然殷高宗梦得傅说遂举为良弼孔子梦见周公卒明其道以教万世由是观之则宋太祖之事亦精神所感有然也不可以弗信矧炎帝之神在天无所求而不获今茍因其故典尽其诚以享焉有不获者邪予故存其说以告后之来祀者宜尽诚焉耳陵之是否虽置勿辨可也

　　复本堂记

　　伦理叙名分正系于世教使然者予尝得其说矣世教不明而其民父子兄弟之序或至颠倒缪盭者非其性不善也污俗诱之也其教既明而父父子子兄兄弟弟人得其正者非其性独良也美俗导之也五云东溪着姓郭氏当元盛世有无子惧乏祀者遂子其弟可谓其名紊矣而以为固然莫或易之迨国朝洪武初其后裔按谱世次失伦大骇遂更正之复其故常此岂不有由来哉元有天下几百年海内富庶人人足给民至老死不识兵革庻几太康而独狃于故常不修尧舜三代之教人不相非以至纲常沦斁我太祖皇帝龙飞之初忿嫉其弊一正以礼法而汛扫之俾尊卑上下隆杀等级截然不紊而天下益以治富庻益盛于昔由此观之则郭氏之先紊其名实与其后裔得改而正之者皆世教使然明矣天高地下川流岳峙万形明白而昏霾翳之视者无见一日天大以风刮去净尽仍复其旧而天下晓然岂非此理乎郭氏世次得正乆矣又尝扁其堂曰复本今年有来京师求予记者前金华丞正显也正显之言曰曩所失者曽祖云祥府君后复正者叔祖崇良府君崇良府君尝为万安训导愿请并记之嗟乎能复者固本乎上之教而非其人卓然不惑殆亦难矣昔孔子为政欲以正名为先子路犹且以为迂况后世乎况以今兹而欲正数世之前之失乎夫谊之正者徃徃难于为继非特继之难守亦难也然则郭氏派系之本必卓然不惑而后能复之也夫而后能继守之也夫

　　舵师记　　林志

　　舟之载舵主之舵操纵疾舒得失而舟之安危系焉故凡佣于舟者皆以力而舵师兼智力长焉其受直也恒倍或参伍其载而取之然非素谙是者非惟人不之任而亦不敢轻任于人其责盖甚重也哉岁戊戌予奉使北还买舟以载得宁波舵师某甲予见其騃而使酒曰夫也讵能舵舟同载者曰子以佣役人而乃貌取之乎且其直亷又易与毋虑为也予固疑之比渡淮及湖中流而冲风作狼狈失势者几旁舟皆笑之曰是特其小小者耳使之乎大江则将奚为予问同载者曰向吾言之何如则皆愀然曰今之舵舟者皆是已此特其甚者奚暇渠之笑哉予曰然则是吾任者之过矣彼敢轻以任人何哉应者曰子以彼为工其技而利济人与其将以舟利而冒其名者与夫利济人者必世业于舟其捐费博其资利远凡舟之须皆工且良故佣必择人况于舵师乎其以身任载也毁誉不顾夷险在已视其载之轻重与其舟之轻重侔焉是诚足任者矣若夫以舟利者则不然其于舟也朝僦之夕业之无须博费不期远利乗人之载而弋取之不得则下上而求合焉毁誉夷险汩然于中也彼欲载者乐其易与且利其亷儌幸以无事徃徃以渉大江犹安流也而况于淮与湖哉予曰安危同势也喜患同情也彼岂异于人者与应者曰良师先势而违情庸师势迫而情见故曰前车覆后车戒审如此天下恶有偾事者哉予曰嘻此名言也顾命童子濡毫记之

　　重新孔子庙学记　　陈循

　　鳯阳府古扬州之域春秋时锺离子之国汉晋以来为郡其名不一圣朝龙兴于此吴元年赐名临濠府越三年为中都建中都国子监改府曰中立府洪武七年国家定鼎金陵复改中立为凤阳府以中都国子监为凤阳府儒学其殿堂学舍自创始至今凡八十有余年中更郡学之吏多矣而未尝有修坏补废于其间者以是士无所奋以志于学而由科目以登庸者远不逮于他郡是可叹也仲侯闵之来为郡也首以为惧以谓学校风俗人才之本为政所当先者不先其本而规规于事为之末以儌誉于公庭争讼辨别之间君子有不贵也孔子不曰听讼吾犹人也必也使无讼乎吾徒诵法孔子者也敢不容心于是乃率贰佐周覧庙学相其废坏有不可仍旧者悉撤而图新之中构礼殿翼以廊庑肖像以祠圣贤其间凡庙所当有者无一不备外为讲堂环以斋舍储廪以馔来学之徒凡学所宜置者无一弗周材出于捐俸赀以率僚宷而省浮费以补缺工出于货勤敏以乗闲隙而止不急以助劳经始于景泰二年三月十六日落成于明年五月二十日既成仲侯遣人走书币来京师求为之记仰惟昔者天心厌乱于是笃生圣人以为民主肆我太祖圣神文武钦明启运俊德成功綂天大孝髙皇帝龙飞九五削平僭伪建子孙万世帝王之业然肇基不于他而独于此此岂非舜之诸冯文王之岐周殆有不可以与寻常州郡同日语者况尝建中都立太学天下英才毕集之所今虽更为郡学而讵可以废坏不治以有忝于圣朝龙兴贤才豹变之渊薮乎宜乎仲侯首以为惧而惓惓任作新之责于今日也易曰云从龙风从虎圣人作而万物覩言上应于下下从于上同声相应同气相求为理之必然也天下贤才无问海内海外同声相应同气相求尚莫不有帝臣之愿况居州里之间辇毂之下如水之先得湿如火之先得燥有不相应相求为尤易于他哉士之得生是邦游于是学其视天下海内海外贤才已倍万其天矣而又有贤守之作新如此诚不自弃而加勉焉将见如水流湿沛然若决江河而注之海如火就燥粲然若列星辰而丽乎天有莫之能御矣故于仲侯请记是郡庙学之成书以为劝

　　坦斋记　　金寔

　　吴宗政之居在京师东城阛阓中朴然一室也署其题曰坦斋予尝过之宗政曰仆将思乐乎平易也先生幸有以教之予曰平易天下之善道也而今人鲜克由之岂世方以竒崛为髙臲卼为安好僻怪而乐深险以平易为不足为故弗由邪胡不举天下之所共由者而喻之哉周道如砥安车由之鸣和鸾中节奏无不如意坐车中者畅然而舒泰江流一碧巨舰中下风涛不惊棹夫唱和处舟中者晏然而无虞由乎平易故能坦坦也若夫攀危径履巉岩临万仞之壑逆百折之泷未有不神禠而胆落者不由平易乌能坦坦哉君子察夫是理恒置心于平易之地舍躁而趣静遵分以循理乆则心广体胖将无适而不坦坦矣是故大易有履道之象圣人有荡荡之称皆所谓善也宗政起谢曰先生之言至矣水陆舟车之喻仆未暇远观焉试以日接于目者言之仆之居四通八逹之衢也鸡鸣而起贵贱纷沓骛利逹者跻攀于分寸殖财贿者较量于锱铢百技众工四方所集忻者笑戚者悲怒者搏强者敓诡欺揶揄滑稽突梯千态万状以求售其术宁有乐平易而坦坦者乎仆于是乃求喧中之寂掩户以息香一缕书数十巻或从事于占毕铅椠资之以为飬此外殆无营焉愿因先生之言勉其所未至以求自异于庸众人不知其不可也于是举几布席豆羞觞醑乐予于斋内献酢互更欢然洽矣为之歌曰坦兮坦兮去尔町畦絶尔多岐遵大路兮以遨以嬉秣吾马兮膏吾车吾与尔同归宗政吴人敏而好学善锺王楷法为时軰所推让缙绅大儒皆乐与之游宗政漠如也其自待与其名斋若不相背驰云

　　逰嵩阳记　　周叙

　　宣德丙午三月十五日予在巩祀宋陵毕瞻望嵩少诸山慨然想其胜与广文宜春吴公逊志约逰焉行李仆御已戒至期闻有逹官至吴君不果行越二日予遂携邑庠生王庸刘清李暄同徃行二十五里至黒石渡沿洛阳南至河水清驶水濵山石荦确下歩行二里余午食将军赵仁家又行半舍许地曰漫流冈上有郭汾阳庙环庙古栢数百株苍翠蔚然可爱有碑二通一金元光二年上党赵琢譔云汾阳尝领兵清河上至是索刍粟不获里人告以是邦西南冈尝出毒雾为灾故田榖不秋无以供饷汾阳乃旋军登其上以压之毒因以息里人遂立庙祀之相传祠下有洞时有声隆隆然盖毒雾所出处予惟古人称扫清氛祲汾阳之谓矣一则缑山东老人所题老人逸其名必宋元显者夜宿原良村王庸家自巩至是七十里余翌旦遵赵城陟轘辕道石径崎岖盘回以上中有关名萼岭老卒数人守之时天旱邑人祈祷甚乆忽微雨从西北来予顾谓二生曰今日之逰固乐天复雨又乐之尤也转西仅五里入少林寺木蔽翳仰不见日花草余香郁郁袭人寺在五乳峯麓少室山当其南隐若屏列其寺僧闻客至迎迓甚恭佛殿后为讲堂堂后有立雪亭则佛徒惠可受法于达磨处惠可尝侍达磨雪深至腰不去竟得其法予因叹曰昔游定夫杨中立立雪于程门卒传其道惠可学佛法亦然使世之为弟子皆若此其学讵有不成者邪因观厯代所建碑刻其文最旧则有梁武帝御制达磨太师赞前刻欧阳圭斋序余皆唐宋以下文字又向西北循山崖深入三里许攀援而上山势岈然环抱视寺之台殿山之林壑若在席下是为达磨面壁庵庵有石影云达磨面壁九年之遗迹也时雨止云收烟雾澄霁幽鸟玄蝉鸣声上下翛然有尘外之想僧云西南八里巅有惠可庵有卓锡泉以榛莾蒙翳不果上寺主僧二人曰圆宗林之廷者甚能言相与论辨亹亹亦自可敬饭毕启行逾十里则嵩山少室东西对屹山色掩映苍翠如滴路循深洞滩石礧磈按辔徐行毛髪森竖俄经一小土神祠南忽有赤衣童子疾趋道左令导途者索之弥乆不见窃自念曰连月旱暵而赤色者南方朱火之象也是岂旱魃之流欤因相与名其地曰赤童子山又行十里憇邮亭中亭后一里有寺名会善刻元雪庵所书茶榜字径三寸许遒伟可观观毕即出晚至登封假馆学宫自原良至是又六十里明日同广文刘仲武司训吴永庸谒中岳神祠且黙祷乆旱祈赐雨泽礼毕而县丞李政继至祠在县东八里嵩山之阳中原壤地平旷有山亦培塿不奇崛唯嵩山蜿蜒磅礴骑奔云矗绵长数十里屹然在天地之中诸山环列势若星拱盖乾坤秀粹所锺宜神灵之宅也祠规制极宏壮峻极殿南为降神殿三面皆图生申甫像丹青颇剥落而笔意苍古督李丞命画公模之宋金以来石刻以百数惟王曽奉勅譔者碑最穹壮字体虽甚劲丽又漫灭不可读并命诸生用纸墨摹搨以考其旧既出李具酒殽于道士方丈相与宴饮甚欢丈室后有竹数百竿微风度之铿然有声如击金石此又洛中之仅见也又明日与仲武永庸循北门逰嵩阳观观乆废惟古栢三株存大者围几三丈髙两倍之相传汉武帝封为大将军有石刻识其下次者亦几二丈围云皆封次将军望之如张帏幄如拥车盖风动又闻如丝竹之音相对倚乆之不能去惟朝廷方取材川蜀以资梁栋此木近在河洛似独遗弃岂造物者固有以庇之抑以孤处僻远不见知于世邪前有天寳三载纪圣德感应碑髙大异常制书法极妙又从东度涸涧寻崇福宫即太乙观林深从者迷失道徃返数四始逹宫亦屡废惟三清殿存亦至元间重修者旁屋近毁于野火道官依殿以居旧有奕棋摴蒱泛觞三亭今惟九里池存有泉名太乙岁乆亦湮则泛觞亭之故址也二宫观俱汉唐宋以来天子廵幸暨王公卿士宴游之所方其盛时珠宫琳馆金碧交映銮舆所至草木生辉及其废也荒烟断础鞠为丘墟樵人牧竖得而辱焉噫方外之流恒自视其道与天地长乆永存今既若此岂非物之兴废固自有时哉升高以望远则箕颍诸山隐然如画追想巢由之高风西则少室三十六峯绮绾绣错髙挿霄汉深悲李山人之陈迹目与景接心契神会超然若御灏气游鸿蒙而不知其所止也稍东有启母石云涂山氏所化其说怪诞不经极西有法王寺亦名刹殿宇颓圮惟浮屠巍然南下则有周公测影观星二台废址北顾嵩高二十四峯舒奇献秀厯厯可指并山顶而东则又有所谓卢鸿岩投龙洞皆嵩阳胜处拟次日再约徃逰是夕予冒风寒颇不怿且疲于登陟遂不果而顾予先后之所以赏者其所得亦可谓富矣因累书其事于简以识予是逰之勤并各书一通一以遗巩邑广文吴公俾想见兹逰之胜一以留登封学宫以备他日好逰者之故实云是为记

　　宋丞相信国文公祠堂记　　柯暹

　　宋有天下三百年海内臣妾无险衅一旦天命难谌江南失守髙城深池间虽有坚甲利兵曽劲草之不若独丞相信国文公未受王命毅然浩气充塞天地使巴延之饵不能钓一舌世祖之谋不能屈一膝幽囚白刃不能移一心是盖有日月之明风霆之厉者在乎其见耳方瀛国未封坠石塞敌使南冠不执安知吴越不可复中原不可图然而不能皆天也或又以为既执之后张宏范说而诱之至再也世祖欲公附之切也附而用之宜不下于宋也使能隐忍许臣于庭见之时又安知无可图者顾其思不出此呜呼是岂足以知公者哉当庭见之时一身之外皆元有矣此膝未屈为吾敌国一屈之后臣节凛然纵有可图吾心已二万一有成犹不能免无成则是汉李陵之谋谁复可信此公所以吟啸从容就死而靡他也某来永新闻固塘文氏六义堂并诗乃公为其族人正道所扁而题也因造其堂拜公遗像诵公之诗过钱市又瞻公像于文氏祠中宣德丙午江西提刑按察司佥事括苍王公继行过谒祠下命某易文氏祠为丞相祠或曰文氏谱自五代时春元始至十世彦纯生二子长曰卿次小山卿曽孙革斋生丞相为凤冈派小山之后为固塘派族远而义疎某曰不然文正范公亲疎之论至矣以公之孤忠大节传播宇宙间如日星之明不容掩矣为宋而殁在宋当祀宋亡无祀之者虽敌国表励忠节亦当祀况守公之故土而爱君之心同然者乎世无子孙虽乡人尚义亦当祀况敦睦之族景先德者乎今其祠在京都郡庠者创于元已祀之矣某在金台时见一僧号全拙以戒行自髙尚知慕公风节徃拜于祠又闻一指挥者见祠宇倾圯尚能慨然新之求其姓名未得岂有乡邦不如敌国吾儒不如武弁同族不如方外者哉祠因旧更其榜曰宋丞相信国文公之祠为之歌曰
　　玉关洞开朔骑南来孤忠矢志干旋坤回匪人自天我皇弗庇廵刚逺贞孔仁孟义盘盘凤冈摧彼雕梁固塘钱市六义孔彰笃维亲亲匪祀何祀子孙绳绳亿千万世

　　重修虞士祠记　　祝颢

　　洪洞县南去城一十三里官道之东虞士皋陶之墓在焉道西原上乃其祠也地可百弓坦夷髙爽面离辟户缭以周垣祠屋三楹中肖神像与侍从仪卫旁设斋厨数楹制皆麄俭盖创自前代莫究其始建入国朝载诸祀典守土之臣虽春秋共事而因陋就简莫之加意且其民俗去古旣逺罕事文学罔知贵贵尊贤之礼故举其地里祠墓传舍称号一以神名名之无所讳避任治教者亦莫之戒识者戚焉景泰初予以侍近出官山右按部兹邑恭谒祠下顾瞻废坠为之惊惕乃命有司封植其墓正其祠额凡触神讳者一切禁之于是邦之吏民稍知敬惮而观风问俗入其境者亦知趋式焉今年春予复来兹属县令尹鉴修其祠之未备鉴循而才克事其事次第毕之加于旧观因谋伐石请书其事用劝邦人且示来者其用心可谓逺矣于乎自两仪既分人极肇立世称至治者必曰唐虞而士实当时名臣羣后之所首让者其谋谟道德载诸经传有天下国家者师之则治万世臣子之所咸仰况洪洞为神明之里则凡生于斯吏于斯者尊崇敬仰是训是行宜先他方安可顷刻而或怠之者矧今幸遇圣天子更化海内风动冥孚黙契贤才彚征以光辅盛治骎骎三五之隆则夫是方之间宁有不感发兴起以追遐轨者乎故曰有其君则有其臣也然则是祠所系其于治教岂云小补之哉后之君子尚体诸焉庸书以记

　　明文衡巻三十六

　　●钦定四库全书

　　明文衡巻三十七

　　（明）程敏政 编

　　○记

　　常熟县重建城隍庙记　　呉讷

　　昔在太祖髙皇帝恭膺天命作四海神人之主爰念元季纲沦法斁祀典渎糅不经驯致祸灾荐起民坠涂炭乃屡勤睿思建立制度正名定分为万世成宪若郡邑城隍庙亦其一也初洪武元年戊申诏封天下城隍神在应天府者以帝在开封临濠太平府和滁二州者以王在凡府州县者以公以侯以伯时常熟循元制为州得封城隍神曰鍳察司民城隍灵佑侯二年己酉州改为县三年庚戌诏定岳镇海渎俱依山水本称城隍神号一体改正仍颁格式葢造庙宇屏去闲杂及泥塑神像于是改题木主曰常熟县城隍之神知县田义以旧庙在县西十歩者基地湫隘改造于西隅衮绣坊北卽今庙是也四年辛亥特勅郡邑里社各设无祀鬼神坛以城隍神主祭鍳察官吏人民善恶以贻福祸未几复降仪注新官赴任必先谒庙与神立誓期在阴阳表里以安下民祝词仪注出自宸衷圣谟洋洋发明福善祸淫之机以警饬下臣至矣然吾邑建庙垂七十余载朽蠧剥落日就颓圯今知县事郭南深惧无以掲虔妥灵躬捐俸赀以为众倡僚属吏民相与协助乃市材僦工经始于正统庚申十月落成于次年二月堂寝门庑宏壮轩豁视昔有加适予致政归老耆民时■〈王棊〉龚鼎等相率谒文垂示永久予惟明有礼乐幽有鬼神古昔圣帝明王罔不以事神治民为先务城隍之祀经典弗载葢后人因其保障民生以义而起也迨宋姚铉编唐文粹始载干元中李阳氷缙云城隍祠记然无所谓封爵配位也及元草庐先生呉澄记江州城隍庙后殿则曰江右列郡以汉颍阴侯灌婴配食以侯甞定豫章诸郡而然欤自后繁亵日甚圣明统御穷神知化始遂更正厯岁云久或罔克遵今吾邑得贤令屏除土偶鼎建祠宇将见神罔怨恫物无疵疠邑人之幸岂浅浅哉予耋眊笔砚久絶兹今弗拒众请者盖欲昭掲圣制以示后人俾勿至于违坠也诗曰不愆不忘率由旧章后之作邑君子曁乡邦友士尚鉴兹哉

　　有恒堂记

　　粤昔永乐初讷祗命训文臣子弟于礼部部贰卿髙宻仪公以徳辅导景陵于孙宫休沐之暇迎予至其有恒斋指斋扁曰制自束发读书暨登仕版以迨于今兹一惟有恒是式盖人一心全具天理惟有恒者不贰其心故天理流行日用之间凡忠君孝亲善兄弟夫妇朋友以及应接事物何莫非是理所推乎今吾年已耆艾诸儿悉令归耕惟季子铭留侍兹幸亲砚席望以是训勉之铭字子新少予仅十岁嗜学罔怠未几予以病免归子新依依不忍为别洪熈更化予承乏六察子新给事黄门特诏赠公太子少师谥文简予与子新胥晤未甞不以公言为勉也后予升典留台子新晋职翰林上在御之五年己未岁予以老病诣阙恳求纳禄得请致事子新谒予寓廨曰先生荣还有恒之义望笔授之俾得朝夕视惕匪铭一已之幸亦后人之幸也予闻语之曰子之先公之言至矣虽然晦庵朱先生又有云恒者常久之意必守贞而后得所常久之道三复斯言则书所谓世笃忠贞诗所谓勿替引之子新与后人所当兢兢加勉者焉夫如是则庻克绵先公之泽而报列圣鸿恩于无穷也子新作而请曰幸书以授于是乎书

　　大喜峯口闗城兴造记　　萧镃

　　今上卽位之明年勅都察院右佥都御史邹来学方今边冦未靖守御莫先于谨闭闗隘其自山海以西至天寿山以东千里之地闗城屯堡尔其悉疆里之军务处置听以便宜公拜手稽首毕因仰而言曰呜呼皇上所以委任者至矣我何敢不力以钦承休命先是边塞入冦自白羊紫荆诸闗皆失利时公守喜峯口羣盗徃徃出没山谷窥我利便近边之民为之惊扰公为亲厯边境相地之险易曰多寡在人而捍御之广斥堠谨烽燧冦不敢犯民用以寜及有是命时镇守则有尚膳监郁公永总兵则有都督佥事宗公胜左右叅将则有都指挥佥事胡镛马荣公与之谋曰乡者缓急预备一时权宜耳经乆之计当如圣谕众咸是之议以克合乃经营隐度以缮治之不独喜峯口而已其它董家罗文诸峪刘家界岭一片石诸口广者百有余丈狭者数尺皆筑城以障其缺旧所有者乃增高之为门以便我军之出入通水道者则制为水关城之外为濠濠之外为墙山之峻者削之为壁溪峪蹊径凡人迹可通者尽筑焉葢东西千余里间营垒相望髙深坚壮足以经乆诚所谓金城汤池固也公又以谓诸关独喜峯口巨镇外国朝贡道所以由乃为城楼以示壮观楼高四丈深广称之名曰镇远楼经始于景泰壬申之七月落成于癸酉之四月力取于守御之卒而兵不知劳材取于山谷之产而民不知费人见其功之成而不知其何以为之也于是其将吏相与告于宗公曰都宪公受上命疆理而公式克恊心同力以底于成不有纪述其何以示后宗公曰然乃以书属翰林编修刘宣请于予古之为天下者不病乎其有患恒病乎其无备不病乎无其备恒病乎难其人夫事机之来无常也惟御有其备则虽有一朝之患不足为吾害备不先具使经理有其人则虽遇弊败之余犹足成吾功故曰惟在得人而已北边当永乐宣德中承平日久无事修治正统以来葢颓隳极矣圣天子临御赫然述中兴之业乃始汲汲于斯当此时受命而徃者肩背相望虽极一时之运然其间茍简就功者犹或有之独公毅然以为已任而凡将佐与同事者皆効力相成故其所建立坚久不隳使国家恃之晏然无复后顾之忧此葢千万世永逺之绩岂一时之功也哉昔周盛时有猃狁之难朔方之城实命南仲而南仲克修厥职卒收猃狁于夷之效出车之雅蔼然咏于当时而传之至今今公之任则南仲之任也而能尽心如此敌人之首已见今日矣使当时大手笔一为纪之岂不与出车之烈并传邪顾予之鄙乌足以及此而宗公适以请特为考其始末之槩论著之俾为天下国家者知治之责在于得人而后之任此者当思所以善继之也

　　赐游西苑记　　李贤

　　天顺己夘首夏吉日上命中贵人引贤与吏部尚书王翱数人游西苑明年亦如之又明年亦如之初入苑门卽临太液池蒲苇盈水际如剑戟丛立芰荷翠洁清目可爱循池东岸北行榆栁森排草色铺岸如茵花香袭人行百歩许至椒园松桧苍翠果树分罗中有圆殿金璧掩映四面豁厂曰崇智南有小池金鱼作阵游戏其中西有小亭临水芳木匝之曰翫芳又北行至圆城自两掖洞门而升上有古松三株枝干槎牙形状偃蹇如龙奋爪拏空突兀天表前有花树数品香气极清中有圆殿巍然髙耸曰承光北望山峰嶙峋崒嵂俯瞰池波荡漾澄澈而山水之间千姿万态莫不呈奇献秀于几牕之前西有长桥跨池下过石桥而北山曰万岁怪石参差为门三自东西而入有殿倚山左右立石为峯以次对峙四围皆石赑屃龈腭藓封蔓络佳木异草上偃旁缀樛葛荟翳两掖迭石为嶝崎岖折转而上岩洞非一山畔并列三殿中曰仁智左曰介福右曰延和至其顶有殿当中栋宇宏伟檐楹翚飞髙挿于层霄之上殿内清虚寒气逼人虽盛夏亭午暑气不到殊觉神观潇爽与人境隔异曰广寒左右四亭在各峯之顶曰方壶瀛洲玉虹金露亭中可跂而息前崖有壁夹道而入壁间四孔以纵观览而宫阙峥嵘风景佳丽宛如图画下过东桥转峰而北有殿临池曰凝和二亭临水曰拥翠飞香北至艮隅见池之源云是西山玉泉逶迤而来流入宫墙分派入池西至干隅有殿用草曰太素殿后草亭画松竹梅于上曰岁寒门左有轩临水曰逺趣轩前草亭曰会景循池西岸南行有屋数连池水通焉以育禽鸟有亭临水曰映波又南行数弓许有殿临池曰迎翠有亭临水曰澄波东望山峯倒蘸于太液波光之中黛色岚光可掬可挹烟霭云涛朝暮万状又西南有小山子远望欝然日光横照紫翠重迭至则有殿倚山山下有洞洞上石岩横列宻孔泉出迸流而下曰水帘其淙散激射飞薄溅洒最为可玩水声泠泠然潜入石池龙昻其首口中濆出复潜绕殿前为流觞曲水左右危石盘折为径山畔有殿翼然至其顶一室正中四面帘栊栏槛之外竒峯回互茂树环拥异花瑶草莫可名状下转山前一殿深静高爽殿前石桥隐若虹起极其精巧左右有沼沼中有台台外古木丛髙百鸟翔集鸣声上下至于南台林木阴森过桥而南有殿面水曰昭和门外有亭临岸沙鸥水禽如在镜中游覧至此而止大官珍馔极其醉饱以归夫一张一弛文武之道赐逰西苑有弛之意焉然张可乆而弛不可多以歳计之弛纔一日则又未甞不致谨也于是乎记

　　临深轩记

　　予天顺癸未之夏构小轩于后庭之中扁曰临深盖取小旻诗中如临深渊之义客有见者感焉请更之曰子为是轩乃燕息之所身之所安也今以临深名之则危之也毋乃不可乎予曰子言虽似然未知名轩之意也且危之者固所以安之也茍无危之之心而欲身之安者鲜矣是以古之圣贤兢兢业业无时而不戒谨恐惧故能免夫败亡之祸易曰其亡其亡系于苞桑孔子于系辞赞之曰危者安其位者也亡者保其存者也又曰危者使平易者使倾岂惟易道为然凡诗书春秋礼乐之道莫不皆然而戒谨危亡之说未甞为第二义也然则后世之士有志于圣贤之道者其存心行已亦惟如是而已不然则必至于慢易而倾覆之矣此名轩之意也况予滥居宥宻之地所谓在四而多惧者可不危乎假使处豫亦必如六二之介于石不终日可也岂可狃于安乐躭恋不已而至于溺哉客乃怃然曰吾之所知者近也若子之言其所知者逺也语曰人无逺虑必有近忧子其庻几无近忧矣乎斯轩斯名诚不可更于是乎记

　　河南府学四贤堂　　刘定之

　　河南府儒学明伦堂在大成殿东都御史王公暹以为堂东而殿西则是师生讲习之处尊而圣哲祀享之处卑也乃于殿西隙地复构新堂以夹殿于其中而新堂之所祀者邵康节程明道伊川盖皆其乡贤得从祀于先圣者也今年予以使事至河南获祗谒焉退而思之司马文正亦尝居此而亦得从祀者斯堂之祀不与何也以迹言之若必世家于斯然后为其乡则惟两程夫子为然尔康节自共城来今安乐窝其遗墟也文正自涑水来今独乐围其故址也迹之暂寓皆如此尔今既已有康节矣奚可以无文正至论其徳则熈宁变法之初廷争謇谔学士君实御史伯淳相唱和也元丰退居之际养晦著书皇极经世资治通鉴相符契也元佑更化之秋旋乾转坤光居宰府頥在经筵相表里也德之颉颃又如此又岂可以祀邵程而遗司马哉明日予与太守虞君廷玺教授锺君旻暨其同僚诸君会别于东闗语及之皆欢然以为宜无异辞乃定议祀四贤其序先邵次司马次两程以齿也余为记且系以铭曰
　　河洛土中大贤所萃维兹四贤当宋盛际或隐岩穴或起科第或居侍从或正宰揆孰能洞观三才万物鞭驾风霆探蹑天月曰惟邵子林下豪杰孰能用世功烈峩巍平视韩富仰侪皋夔而又传道为学者师曰惟司马庙堂表仪孰能并峙一家弟兄伯若春和季如秋清犹夷犹惠可颜可曾绳继前哲梯阶后英曰惟两程圣门干桢同时四贤百世仰希礼殿从祀遍于海涯矧兹乡里宜有专祠祠以敬贤希以为已香火堂亭简编窓几郡侯师生来游来止际兹圣明其继髙轨

　　句容曹氏祠堂记

　　南京吏部尚书句容曹公昔者以书来告予曰义于里居构祠堂以奉先世愿有以记之予诺焉而未果既而公捐馆其子中书舍人冕归奉襄事毕来谢上命塟祭之恩见予伸公前请予问祠堂之制冕曰在正寝东遵紫阳家礼也楹止于三不为髙广因地势也黝垩丹青之饰踰于他室重其先也且公官秩之所当为也又曰公之神主既入于祠堂而昭穆之序改题递迁矣则今所祀者祢之龛也祖之龛也曾之龛也其所躬至与所追荣之官号皆吏部尚书也而冕之不肖尚得列职文苑以其所蒙禄供祀事不下侪于礼所谓无田则荐孟子所谓牲杀器皿衣服不备不敢以祭者呜呼先父之所以荷受圣恩显其先而帱荫其后者于此亦可以见之矣奚可以不见録于君子乎予曰然世之称为士大夫者鲜不致美其宫室以为已所居之计而求垂诸子孙于安其父祖之神则或忘夫为之所此其意将谓夫化者为罔知矣是岂得为仁乎将谓夫体魄藏墓封树崇茂拜扫以时宜在彼尔无事乎此也是岂得为知乎将谓夫吾能显亲扬名务其本矣而祠以祀之特其文尔殆不足为是岂得为礼乎仁者事亡如存追逺如近知者知送形而徃迎精而返之依乎后嗣也礼者无本不立无文不行奚可偏废哉子之先公举斯典也三德备矣若夫子之不忘继述斯亦可谓能子也乃记之

　　游梁氏园记

　　梁氏园在今京师西南五六里其外有旧城旧城者唐藩镇辽金别都之城也元迁都稍东于是旧城东半遂入于朝市间全无迹可见而西半犹存号为萧太后城即梁氏园所在也萧太后者辽后皆以萧为姓有子为帝则太后别居宫城统部属故其亡也末帝淳之妻犹得独存称太后以至其国踰年乃灭也或谓此虽辽金都城而非唐藩镇城不然也唐时此为范阳藩镇安史反后改名卢龙而所治幽州蓟县不改今移蓟以名州移卢龙以名卫各去此数百里其实唐之卢龙与蓟在此也恶得非唐藩镇旧城乎辽金不因藩镇以为都而曷因乎稽诸史志辽金又曷尝创建都城乎其城仅存土尔甓皆为人取去今取犹未巳其土皆真黄土人取之和煤炭以烧亦有即之作墓者以其犹髙坚也予徃游之日去清明节未乆挿棘持纸近逺在目嗟乎昔之在此地者以臣叛主如安史辈自唐中叶迄元季世七百年矣小而鼠拱豕伏大而虎吞龙亢孰得窥之哉天旋地转时移事改而懦夫竖子持畚锸以斸甓掘土焉就其构楼橹立麾盖喑呜叱咤之故处而塟埋哭泣引绋掩袂焉因其颓垣隳墉而増髙补缺以障朔风延夕晖蓺羣芳于是吾侪得以息朝署之迹摅林野之兴焉俛仰古今感慨多矣可以自幸夫圣明之不易遭也是日园中牡丹皆半谢盖京师气候牡丹开于榖雨后于候为鸣鸠拂其羽戴胜降于桑之间予徃乃立夏初故已过也同逰者柯学士孟时相约携具皆甚俭园有龙槐共酌其下而归去时微风埃中道憇一寺正统中太监僧寳所建非数万金不能成僧寳没于土木有像在寺归时风止过太宗潜龙时所建天王寺其规制视前寺仅三之一云

　　重修豫譲桥记　　倪谦

　　距赵城南几十里水自东山来横亘于道古有桥架水上以济行旅即战国义士豫让死所也代乆倾圮于水裹足经是者咸病焉知县事吴桥何君友闻于正统辛酉由进士出宰于斯兴踣起废有为有守岁甲子秋八月尝出按行至水涘爰仰遗烈惕然懐感乃税驾召谕父老曰若知夫豫让之所以义乎昔臣事智伯感其国士之遇及智伯为赵襄子所灭壤地三分家无噍类而让以死报之挟匕首入其宫中涂厕以冀得志于襄子也至被觉获幸得释又漆身变容吞炭变音违妻拒友必欲成其志去伏于此桥下俟襄子出而图之复被觉获竟斩其空衣而死屡仆屡起畧不少变虽未得扼其喉揕其胷而一念之加于襄子者固已尽矣此其义何如也让既死于此桥其灵爽将不亦依于此桥乎今颓缺断坏民病于渉无让犹将举焉矧有让之烈乎昔南国爱甘棠不忍伐以召伯生憇于此故也则夫死于此者能不加爱而忍视其废乎大义耿耿诚足为委质事人之法吾将表其迹以风厉吾民尔谓何若父老咸稽颡曰诺于是首捐俸资裒舆情所乐助计得钱若干缗乃募工甃桥以石中劵水窦上隆旁杀广二丈长倍之髙一丈五尺为祠堂桥西以安其灵费不在官役罔及民踰月功以成告是年冬君朝会京师过予家属记其事予以君斯举得三善焉夫追复古迹俾前人之遗烈以彰义之发也俾行旅之济渉以便惠之及也俾斯民之趋向以劝仁之推也一举三善其可谓能知为政不有过于郑侨也欤代之理人者非法令所急不皆加之意君独急法令所缓若此非贤而有才殆将有不暇也君在壬戌癸亥岁尝修建中镇伏羲娲皇三庙又尝修宣圣庙以暨城墉坛墠罔不完固其规画率类此务民义敬鬼神君有之矣因并记之以告于后之人

　　扬州府重修飬济院记　　刘珝

　　皇上践祚之初百政一新轸念困穷之心尤恳恳然故明诏之下首及之且令有司无俾乞食于市大哉圣心即古文王怀保小民惠鲜鳏寡之心也臣珝因忆去岁侍讲春宫至书之无逸篇言文王于小民则怀保之于鳏寡则惠鲜之遂及时事数十天颜豫恱虽不形诸言实深有契于心臣珝于时有以知皇上真大有为之君可以登三迈五而汉唐宋英君谊辟不足较也斯人之福何啻万万肆其初政却贡献减财赋罢诸道镇守官无非为民而以穷民尤民之微者故特加之意焉皇上爱民之仁若此其任事之臣体皇上之心者固有之矣然有行之而不竟者有视为故常者皆深可恶也至以忠义自许以苍生为念侃侃焉特立不阿不待启之而政以行不伺激之而仁以着陜右王君公度一人而已君昔为给事以诛奸臣功超擢都台督理漕运大得江淮之心及其既去人心若失慈母及今再起人心若得慈母君何以得此于人人哉亦惟以仁而已君于可为之事知无不为自淮以南南北数千里吏之墨者黜之事之壅者通之民之离者合之法令大行輶车所至民必焚香望拜天顺癸未君廵抚至扬首以飬济院询于有司仍躬造其所舍宇岁乆寖用圯坏且狭隘弗可容众君设法修复不劳于民辇石陶甓鸠材僦工木斵而不加雕墙圬而不加饰前此屋止十三间今悉撤其旧而更新之凡増若干楹广储布帛粟米实其中郡之鳏寡孤独疲癃残疾不能自全者皆兼收而并纳之复于大门外大书飬济院三字于坊以示来者告成之日欢声肆彻民用以康道路之间无复饿殍君之功可谓大矣太守武邑王勤恐君之功不传诸永因训导孙敏以公来京寓书具始末属识其事夫古之圣君贤相以天下为心则必均天下以为爱譬之万物育于覆载不容萌蘖之或伤血气周流于四体不容一指之或滞况以天下犹一家岂容一民之或失其所哉皇上能体文王发政施仁之心君能体皇上爱民之仁且斯举也举于明诏未下之前可谓能分君之忧者矣可谓不待启之激之而仁政自行者矣夫养济者仁政也仁政旣行则其仁闻必逹于上将置诸左右而仁泽被于四海此诸公及苍生之所望也噫安得今内而任事公卿外而郡邑小臣皆以仁民为心如君者邪此珝区区之望又无穷已其院兴工于天顺七年五月初二日讫工于九月十八日作记

　　扬州府重修白塔河记　　王■〈亻与〉

　　维扬郡治东北两舎许宜陵镇侧有河名白塔盖古运河支流以南属于江北逹于淮者也皇明宣徳壬子平江伯陈公瑄酾浚旧道建新开大桥潘家江口四闸以蓄泄水以便江南漕运厯岁滋久中多壅阏舟旣不通闸亦随毁乃者成化癸巳冬巡河郎中郭升以为言下其事于总督漕运都御史李公裕以询于众得修河事宜以属郭君而总其成焉郭君于是召集旁近兵民二万人疏旧河二十里筑东西捍水堤四十里建通江大同二闸其大桥新开闸之故存者咸修复之又增建土坝三夏月潮涨则由闸冬月水涸则由坝又建减水闸五以防泛溢浅铺五以备疏瀹至于莅事有厅享神有祠保障有巡检司凡有益于河者无不为之经始于丁酉三月以是年六月毕工通判鲍克寛具事颠末来请作记予尝考之吴城■〈干阝〉沟昉于左传渠通江湖载之迁史唐漕江淮撤闸置堰宋至绍圣易堰以闸则漕河之出于扬境者最为切要漕法之讲于儒先者最为详备漕数之给于县官者最为丰溢大抵建国于西北为不拔之基取材于东南供不赀之费由今视昔初无少戾兴事劝功有待于人此白塔河之所为浚理于今日也虽然古人尝谓润州北距瓜步沙尾纡汇六十里舟多败溺遂徙漕路由京口埭治伊娄渠以逹扬子岁无覆舟且减运钱数万今京口埭旣淤浅不胜重载则由常州孟渎河入江遡流而趋伊娄回逺百八十里视六十里旣两倍之而大江风涛之险漂溺之患月所不免又非但岁中见之而已也斯河既成则江南漕舟出孟渎者可径投断腰洪入夹江三十里入河又四十里而逹扬境脱不测之渊以卽安流忘盗窃之虞而游乐土烝徒欢呼无事转挽篙工舵师枕卧而至其为省费又奚翅数万而已也使非李公之经畧郭君之筹划而欲望其力排羣议茂绩成纉施加当时敷被后世如此役者庸可得乎李公字咨德西昌人巡抚淮南焯有风烈郭君字腾霄濠梁人治水徐淮之间亦累着奇效以不系于兹河也皆畧而不书而特书其兴利拯患充国惠民之一事俾列之贞石以为后来者劝云

　　明文衡巻三十七

　　●钦定四库全书

　　明文衡巻三十八

　　（明）程敏政 编

　　○序

　　大明日厯序　　宋濂

　　洪武七年岁在甲寅五月朔日新修大明日厯成粤从皇上兴临濠践天位以至六年癸丑冬十又二月凡戒饬之谆复征伐之次第礼乐之沿革刑政之设施羣臣之功过四方之朝贡莫不具载合一百巻藏诸金匮副在秘书甲寅以后则岁再修而续藏焉呜呼惟天立辟惟辟奉天其能混合三光五岳之气者盖可数也然挺生于南服而致一綂华夏之盛自天开地辟以来惟皇上为然其功髙万古一也元季绎骚奋起于民间以图自全初无黄屋左纛之念继悯生民涂炭始取土地羣雄之手而安辑之较之于古如汉高帝其得国之正二也平生用兵百战百胜未尝摧衂以至继天出治经纶大经皆由一心运量文臣武将不过仰受成算而已其独禀全智三也钦畏天地一动一静森若神明在上及至郊祀存于心目有赫其临甚至不敢仰视恵鲜小民复恐一夫不获其所贪墨吏及豪黠之徒有加害者必威之以刑其敬天勤民四也后妃居中不预一髪之政外戚亦循理畏法无敢恃宠以病民寺人之徒惟给事扫除之役此皆古昔所深患今絶无之其家法之严五也兵戎国之大权悉归之于朝廷有事征伐则诏大帅佩将印领之暨旋则上章绶归士卒单身还第其兵政有綂六也呜呼帝力难名度越前圣不可以一二识也今日厯所书筹畧之运功业之着规模之宏逺其本盖原于此矣然而史书甚重古称直笔不溢美不隠恶务合乎天理人心之公无其事而曲书之者固非也有其事而失书者尤非也况英明之主不世出而记注之官迁易不常无以究夫圣徳之髙深臣同暨濂幸获日侍燕闲十有余年知之深故察之精察之精则其书也颇谓得其实而无愧兹因日厯书成谨掲其大要于首简使他日修实录者有所采掇庶几传信于千万世也其总裁官翰林学士承旨嘉议大夫知制诰兼修国史兼吏部尚书臣詹同翰林侍讲学士中顺大夫知制诰同修国史兼太子赞善大夫臣宋濂催纂官翰林侍讲学士嘉议大夫知制诰同修国史臣乐韶鳯纂修官礼部员外郎臣呉伯宗翰林编修臣朱右臣赵埙臣朱廉儒学教授臣徐一夔臣孙作布衣臣徐尊生其雠校誊冩则臣伯宗臣廉及乡贡进士臣黄泉国子生臣陈孟旸开局于六年九月四日厯二百六十有五日始讫事云臣濂谨序

　　洪武正韵序

　　人之生也则有声声出而七音具焉所谓七音者牙舌唇齿喉及舌齿各半是也智者察知之分其清浊之伦定为角征宫商羽以至于半商半征而天下之音尽在是矣然则音者其韵书之权舆乎夫单出为声成文为音音则自然恊和不假勉强而后成虞廷之赓歌康衢之民謡姑未暇论至如国风雅颂四诗以位言之则上自王公下逮小夫贱隶莫不有作以人言之其所居有南北东西之殊故所发有剽疾重迟之异四方之音万有不同孔子删诗皆堪被之弦歌者取其音之恊也音之恊其自然之谓乎不特此也楚汉以来离骚之辞郊祀安世之歌以及于魏晋诸作曷尝拘于一律亦不过协比其音而己自梁之沈约拘以四声八病始分为平上去入号曰类谱大抵多呉音也及唐以诗赋设科益严声律之禁因礼部之掌贡举易名曰礼部韵畧遂至毫髪弗敢违背虽中经二三大儒且谓承袭之乆不欲变更纵有患其不通者以不出于朝廷学者亦未能尽信唯武夷呉棫患之尤深乃稽易诗书而下逹于近世凡五十家以为补韵新安朱子据其说以协三百篇之音识者虽或信之而韵之行世者犹自若也呜呼音韵之备莫踰于四诗诗乃孔子所删舍孔子弗之从而唯区区沈约之是信不几于大惑欤恭惟皇上稽古右文万几之暇亲阅韵书见其比类失伦声音乖舛召词臣谕之曰韵学起于江左殊失正音有独用当并为通用者如东冬清青之属亦有一韵当析为二韵者如虞模麻遮之属若斯之类不可枚举卿等当广询通音韵者重刋定之于是翰林侍讲学士臣乐韶鳯臣宋濂待制臣王僎修撰臣李叔允编修臣朱右臣赵埙臣朱廉典簿臣瞿庄臣邹孟逹典簿臣孙蕡臣答禄与权钦遵明诏研精覃思壹以中原雅音为定复恐拘于方言无以逹于上下质正于左御史大夫臣汪广洋右御史大夫臣陈宁御史中丞臣刘基湖广行省参知政事臣陶凯凡六誊藁始克成编其音谐韵协者并入之否则析之义同字同而两见者合之旧避宋讳而不収者补之注释则一依毛晃父子之旧勒成一十六巻计七十六韵共若干万言书奏赐名曰洪武正韵勅臣濂为之序臣濂窃惟司马光有云备万物之体用者莫过于字包众字之形声者莫过于韵所谓三才之道性命道徳之奥礼乐刑政之原皆有系于此诚不可不慎也古者之音唯取谐协故无不相通江左制韵之初但知纵有四声而不知衡有七音故经纬不交而失立韵之原往往拘碍不相为用宋之有司虽尝通并仅稍异于类谱君子患之当今圣人在上车同轨而书同文凡礼乐文物咸遵往圣赫然上继唐虞之治至于韵书亦入宸虑下诏词臣随音刋正以洗千古之陋习猗欤盛哉虽然旋宫以七音为均均言韵也有能推十二律以合八十四调旋转相交而大乐之和亦在是矣所可愧者臣濂等才识闇劣无以上承徳意受命震惕罔知攸措谨拜手稽首序于篇端于以见圣朝文治大兴而音韵之学悉复于古云

　　太古正音序　　宋濂

　　余少时则好琴尝学之而患无善师与之相讲说虽时按谱成曲涤堙鬰而畅懑愤心弗自是也后闻冷君起敬以善琴名江南当时学琴者皆赴其门余尤慕之以为安得一听以偿夙昔之好乎及入国朝余既被命起仕而冷君亦继至时天子方注意郊社宗庙之祀病音乐之未复乎古与一二儒臣图所以更张之冷君实奉明诏定雅乐而余豫执笔制歌辞获数与冷君论辨冷君间抱琴为余鼓数曲余瞑目而听之凄焉而秋清盎然而春煦寥寥乎悲鸿吟而鹳鹤鸾鳯追而和之也砯砯乎冰合万壑瀑布直泻其上而松桂之风互答而交冲也恳恳乎如唐虞君臣上规下讽而不伤不怒也熈熈乎如汉文之时天下富实而田野耆耄乘车曳屣嬉逰笑谈弗知日之夕也余倦为之忘寝不自知心气之平神情之适阅旬日而余音绎绎在耳诚知其美而欲学焉而余己老耄不可勉矣既而冷君出其所次琴谱曰太古正音者示余且曰子之所闻者皆出乎此所未闻者可按谱而学也子可以序之乎余有感焉乐之为教也大矣古之人自非居丧服有异故则乐未尝违乎左右所以摄忿戾之气通神明之徳其助岂为细哉后世古乐寖乆寖亡今之所存若琴者无几士大夫又鲜能而寡听之虽如余之有志于学犹有耄老无闻之悔况不若余之质固者乎诚以有其器而无其谱而其制不全故也今冷君独不自私其艺将使人人可按谱而学岂非古人用心哉然余恐人见其易而忽之也故道愿学之意以见其为术之难述所闻者以告之使人知冷君之用志于琴甚乆非特空言而己也冷君名某某郡人今为协律郎

　　味梅斋稾序

　　洪武初余奉诏总裁元史于时豫执笔者凡数十人皆四方豪俊余日与之周旋会聚间一休沐辄相过从饮酒为欢酒阑气盛抚掌大噱论古人文章政事不深夜不止信一时之乐哉然当是时诸君者皆壮强无恙余虽稍长亦未耄老方以为此乐可以常有未知其为乐也及后未数年人事稍稍乖殊或得州县散之南北或以老癃疾疢引归田里或抵法遇患转徙逺方求如旧时之欢须臾而不得然后知此乐之难遇每一思之不知俛首怆心而继之以叹息也又况余年愈耄触事愈多而英才凋谢愈尽虽欲不思何可得哉幸而获见一人于十余年之后而又得观其文辞其慰喜又为何如也若呉郡傅君则明是己则明在数十人中以能文称当乖殊之时归为邑人师得益勉其所学最后独存而文益进天之于则明可谓加厚矣今年自呉中寄其文曰味海斋稾者示余皆驰骤可喜呜呼四方之英俊至是无几矣然则则明之文何可少乎

　　赠李子贞序

　　昔天下盛时文学行义之士多出于江淮以北今岂异于昔哉何其辽邈而未见之也元兴乎朔方其化自北始故士之北产者尤盛于元今皇帝起南方士之盛诚由南方始自南而北理势之必然也况朝廷思用北方士甚至有一才者即尊显之所以运化机欲其速变也士生其间者安可不勉乎安丰李子贞善读书有文士之秀者也其妇之弟郑子端为通事司丞渉逺道访之其于行义得矣及其归也子端须余文赠之亦欲其化乡人以文学乎子贞归告而父兄语而朋友上方以文治思得竒才而用之有志功名者慎无自弃哉

　　罗文质公集叙　　胡翰

　　尚论人物者功业易见学术易知而道徳为难颜子之不违仁必孔子而后知之有若之似圣人必曾子而后辨之一时之门弟子非不贤也日与之处也犹不能致察于斯而况庸常之人方之圣贤才智相百十也将探其所藴之精微孰从而得之乎而况世之相去又逺也将极所至之髙妙孰从而得之乎扬子云曰存则人亡则书将必于其书而知之而得之罗文质公之在宋仕不登于朝化不行于国绍兴之末言任斯道之重者必属之先生焉先生受学于龟山杨文靖公因文靖而见伊川程正公则固及程氏之门矣当是时若李吁之才器谢良佐之力学张绎之髙识尹焞之笃行未尝不与其进而道南之叹明道独于龟山发之及论西铭犹不能无疑伊川以理一分殊喻之道之难明也如此先生闻易于龟山与其闻于伊川者无间则固会而为一矣尝谓汉唐儒者能自树立不过注心于外与之游仲尼之门入尧舜之道必不能至此其志为何如哉由是性明行完扩之以广大体之以仁恕有如李延平之书潜思力行任重指极有如朱晦庵之言其所造又何如哉李吁軰未闻有以是与之者今欲以其近似而窥测之固学者之所惑也独不考之先生之遗书乎盖愽古通今务以文章为学者非先生之学也忠信愿悫不为非义而自守者非先生之学也二者不同而俱失之先生之学静而求之喜怒哀乐未发之中扩而极夫肫肫其仁渊渊其渊则逹天徳之妙矣举而措之行事施于有政则莫非逹道之用矣故先生退而隠居而志常存乎天下遭世多故而义不忘乎朝廷其言曰仁义者人主之术也一于仁天下爱之而不知畏一于义天下畏之而不知爱三代之主仁义兼隆又曰人主欲明而不察欲仁而不懦又曰祖宗法度不可废徳泽不可恃又曰名器授之君子则贵授之小人则贱又曰士之立朝正直则朝廷无过失忠厚则天下无怨嗟类皆切于时弊逹于治体其言既足以惩熈宁创制之失其授受之际又足以启淳熙理学之正观是集者虽不能尽知先生因文以求义因迹以求用庶亦得其绪余乎余嘉遂不坠其家学以寡闻陋见论前人之道徳其亦过矣仲尼之门颜子交一臂而失之而况其逺者其亦难言矣姑存其大要焉

　　风水问答序

　　乌伤朱君彦修故文懿先生之髙第弟子也少读书从先生游最乆尝有志当世充赋有司不合退而业医犹幸其濡沬及人也著书数万言曰格致论人多传之而君之医遂名海右又以阴阳家多忌讳不知稽诸古也复著书数千言曰风水问答书成示余双溪之上推其用心可谓至矣易曰仰以观于天文俯以察于地理天确然在上其文着矣地隤然在下其理微矣著者观之微者察之知乎此者知乎幽明之故非圣人孰与焉而汉魏以来言地理者往往溺于形法之未则既失矣至其为书若宅经塟经之属又多秘而亡逸不传则失之愈逺矣朱君力辩之以为人之生也合宗族以居为宫室以处审曲面势得则吉不得则凶其理较然及其死也祖宗之神上参于天举而葬者枯骨耳积岁之乆并己朽矣安知祸福于人贵贱于人寿夭于人哉故葬不择地而居必度室据往事以明方今出入诗书之间固儒者之言也昔者先王辨方正位体国经野土宜之法用之以相民宅土坐之法用之以求地中皆为都邑宫室设也而冢人墓大夫之职公墓以昭穆邦墓以族葬借欲择之其兆域禁令孰得而犯之以是知君之言为得也惜其书不见于二百年之前绍兴山陵改卜之议晦庵朱子以忠贾祸夫以一世豪杰之才千古圣贤之学萃乎其人观于天下之义理多矣而笃惟蔡元定之说是信者果何也哉吾邦自何文定公得朱子之学于勉斋四传而为文懿君受业先生之门计其平日之所讨论亦尝有及于斯乎不然则是书成于先生未易篑之日必能是正其说传信于人而頋使翰得而读之岂知言哉且翰先人之塟今十年矣襄事之初匍匐将命而不暇择尝惕然于先儒土厚水深之言于是得君之书欣然如获拱璧昔里有余祯者以是术游江湖间邵庵虞公深敬信之其著书曰地理十准虞公称其有得于管辂王吉之传力诋曾扬之非而不悟指蒙非辂所作则与翰同一惑也书之于篇朱君其幸终有以教之

　　古乐府诗类编序

　　太原郭茂倩裒次乐府诗一百巻余采其可传者更定为集若干巻复论之曰周衰礼乐崩坏而乐为尢甚自制氏为时乐官能纪其铿锵鼓舞而不能言其意则天下之知者鲜矣况先王之声音度数不止其所谓铿锵鼓舞其人固不能尽纪也以是言之岂不难哉若声诗者古之乐章也雅郑得失存乎其辞辨其辞而意可见非若声音度数之难知而国家之制作民俗之歌謡诗人之讽咏至于后世遂无复雅颂之音虽用之郊庙朝廷被之乡人邦国者犹世俗之乐耳独何欤盖诗之为用犹史也史言一代之事直而无隠诗系一代之政婉而微章辞义不同由世而异中古之盛政善民安化成俗美人情舒而不廹风气淳而不散其言庄以简和以平用而不匮广而不宣直而有曲体顺成而和动是谓徳音及其衰也列国之言各殊俭者多啬强者多悍淫乱者忘反忧深者思蹙其或好乐而无主困敝而思治亦随其俗之所尚政之所本人情风气之所感故古诗之体有美有刺有正有变圣人并存而不废唯所以用之郊庙朝廷非清庙我将之颂不得奏于升歌宗祀非鹿鸣四牡大明文王之雅不得陈于会朝燕享内之为闺门外之为乡党非关雎麟趾则鹊巢驺虞之风情深而文明气盛而化神故可以感鬼神和上下美教化移风俗今茂倩之所次有是哉以其所谓郊祀安世黄门鼓吹铙歌横吹相和琴操杂曲考之汉辞质而近古其降也为魏魏辞温厚而益趋于文其降也为晋晋之东其辞丽遂变而为南北南音多艳曲北音多悲壮而隋唐受之故唐初之辞婉丽详整其中宏伟精竒其末纎巧而不振虽人竭其才家尚其学追琢襞积曾不能希列国之风而况欲反乎雅颂之正滋不易矣是以郊庙祭祀则非有祖宗之事美盛徳告成功之实会朝燕享君臣之间则非有斋庄和悦之意以发先王之徳尽羣下之情哇声俚曲若秦楚之讴巴渝之舞凉伊之技莫不杂出以为中国朝廷之用慆心盈耳不复知其为教化风俗之蠹夫民不幸不见先王之礼乐考其声诗盖有足言者然以唐虞之盛不能无憾焉吾于此见其风气之淳人情之泰政治俗尚之美皆非古矣其治乱得失是非雅正虽去之千数百载不待其言之着而今皆可见者则诗之为用岂不犹史之事哉故合而论之以寓吾去取之意将望于后之作者焉

　　王氏数学举要序

　　数何始乎始于古之圣人六峜九章盖太昊轩辕氏所作也其学则古无有也六艺之教在小学八岁之童习之而九数在当时犹一艺尔道术裂于天下百氏之说并兴天下之言数者不必本于儒而儒者亦罕究其奥于是有国者立于一家之学五曹孙子之科隶在国子虽以之名家可也然议者犹以一曲病之故其学之兴也不能如古之恒乆其为教也征之于今而不可得方田之法废则度地不得其要粟米之法废则交质不通其变以至禀税积羃则无衰分少广以御之髙深广逺则无重差勾股以御之间有名其术者举一货一币一程一度铢铢而乗之铢铢而除之寸寸而乗之寸寸而除之终其书不出乎此学之者终其书不得其术亦惑矣吾不知古所谓五曹九章法者有类焉否也意其不若是也必矣数者天地之纪也万物之綂也唯圣人能举之圣人逹乎天地万物之情故也不逹乎天地万物之情以言乎数者则赖有圣人之法存焉耳当小学既废之后法之存者鲜矣虽世所谓通儒或莫之能于是有言之者吾乃以其不能而病之亦惑矣且百氏之说不适于用君子不病之是虽不当于古岂不愈于百氏之说哉故吾于王氏之书有取焉其言九九竒两之法较之世所见者约而甚核于以均多寡比轻重揆髙卑准遐迩或盈或朒或正或员纪一衍万极乎兆京正载其用不穷其意亦将授之于人非欲人之不知也使数学复兴则是书宜不废吾惜不及见其人而独得其书以论之其有深于此者吾亦不敢谓其尽于书也吾闻之物生而后有象象而后有滋莫非数也岂必由其术者然后能通之哉茍通之虽谓之儒者可也而儒者之学则大矣

　　赠杨载序

　　洪武二年余客留京师会杨载招谕日本自海上至未几诏复徃使其国四年秋日本奉表入贡载以劳获被宠赉即又遣使琉球五年秋琉球奉表从载入贡道里所经余复见其本末窃壮其行丈夫生不为将得为使足矣缓颊折冲之间一言得之足为中国重一言失之亦未尝不为夷狄侮笑东南海中诸夷国逺而险者惟日本近而险者则琉球耳由古以来常负固桀骜以为中国不足制之元入中国所綂土宇与汉唐相出入至元中尝命省臣阿喽罕将兵讨日本未及其国而海舟多漂覆不利其后又议取琉球用闽人呉志斗之言不出师而遣使往喻其国留泉南者虽乆之讫不能逹而罢岂二国果不可制乎亦中国未有以服其心也今载以一介行李冒风涛之险渉鱼龙不测之渊往来数万里如行国中不顿刃折镞而二国靡然一旦臣服奉表贡方物稽首拜舞阙下此非人力盖天威也天威所加穷日之所出入有国者孰不震迭因其震迭而怀柔之行人之事也非有陆贾之辩傅介子之勇莫膺其任而载慷慨许国奋不頋身者吾不知其何所负也窃求其故而于驸马王公见之公在闽中尝取汉太尉家法书以遗载欲其不失为清白吏子孙意者夷人饶于货寳恒以此啖中国之使中国之使受其啖而丼之鲜不衂于利者使载不衂于利则奉天威命安往而不济茍衂于利则虽竒丈夫检狎小子之不若耳幸加勉焉国家委重非特使事盖将授之以政矣

　　灵棋经解序　　刘基

　　昔者圣人作易以前民用灵棋象易而作也易道奥而难知故作灵棋以象之灵棋之象虽不足以尽易之藴然非精于易者又焉能为灵棋之辞也哉灵棋之式以三为经四为纬三以上为天中为人下为地上为君中为臣下为民四以一为少阳三为太阳二为少阴四为老阴少阳与少阴为耦而太阳与太阴为敌得耦而悦得敌而争其常也或失其道而耦反为仇或得其行而敌反为用其变也阳多则道同而相助阴多则志异而相乖君子小人之分也阴阳迭用体有不同而名随之异变易之道也易之取象曰车曰马曰桷曰矢曰鬼曰狐之类推而逹之天下之物无不该矣曰马矣而又以为龙曰水矣而又以为云变易之义也非通天下之頥者不识也故曰灵棋象易而作也非精于易者不能也予每喜其占之验而病解之者不识作者之旨而以世之卜师之语配之故为申其意而为之言若夫以为黄石公之授张子房之受则传无其文史无其实不敢从而附会之也

　　赠徐仲逺序

　　世之所谓祸福通塞者果由于命邪圣人罕言命命果不足道邪孔子曰道之将行也与命也道之将废也与命也自古固有不仁而安乐守道而戮辱者庸非命乎古之人以寿富康宁攸好徳考终命为福而不言贵今之论命以官爵之大小品髙下岂古之所谓祸福与今异耶好徳无踰于仲尼则厄穷而在下颜渊亚圣三十以死曹孟徳司马仲逹位在人上而以寿终且及其子与孙祸耶福耶所谓命者当何以断之哉易曰穷理尽性以至于命孔子曰不知命无以为君子也今之言命者其果有合于古人否乎天以阴阳五行生为人也阴阳五行之精是为日月木火土金水之曜七曜运乎上而万形成于下人也者天地之分体而日月木火土金水之分气也理生气气生数由数以知气由气以知理今之言命者之所由起也夫气母也人子也母子相感显微相应天人之理也则亦何可废哉日至而麋鹿解月死而蠃蚌噍温风动而荠麦死清霜降而丰钟呜物理相通不可诬也天台徐仲逺以七曜四余推人生祸福无不验予甚异之而赠以言若夫吉凶利害之所趋避则吾闻之孟子矣

　　夏小正集解序　　王祎

　　夏小正世以为夏书其书在大戴礼中传之者戴氏也郑康成为之注或曰卢辨注谓为郑氏非也颍川韩元吉氏尝以范太史家藏旧本校定之然与故所传关本讹舛不同会稽傅崧卿氏又据关本而为训释实多所补正及考亭朱子集仪礼尊信小正而用之经其论定者旨益加明矣今括苍赵君复集诸家之说而为之解于是为尤详宻者也以予论之小正之为夏书不可无疑者孔子定书断自唐虞虞书以厯象日月星辰敬授人时为重事小正其遗法也孔子尝曰我欲观夏道是故之杞而不足征也吾得夏时焉及答颜渊以为邦曰行夏之时而作春秋用夏时以冠月其有取于夏时如此设小正诚夏书则在孔子所必取然而不与禹贡同列于百篇何耶郑氏谓夏时者夏四时之书其书存者有小正则以小正为夏书者郑氏也不信圣人而汉儒是信可不可耶礼记月令汉儒皆以为周公作而其中杂有虞夏商周秦汉之制殆汉末诸儒采吕氏十二月纪淮南子时则训等书为之耳大戴礼之有小正小戴礼之有月令乌知其非类耶或曰吕氏据夏小正以正四时或曰小正具十二月而无中气有应候而无日数至时训乃五日为候三候为气六十日为节因小正而加详也意者小正特出于月纪时训之前者耶是则以小正为夏书诚有可疑者也赵君之言谓郑氏以小正为夏书本无左验所纪昏旦中星与星之见伏率与月令月纪时训不合唐一行推以厯术知其实在夏时其为夏书无疑是又不然天虽髙星辰虽逺茍求其故则精厯数者悉所能考盖自上古以来天行日至星辰之次舍其度数无不可知况在夏后之世安知非精厯数者逆考而遡推之求其故以着干书亦岂可遂信之而不疑乎世以本草为神农之书素问为黄帝之书其果出于神农黄帝否乎本草素问不可必其出于神农黄帝月令不可必其出于周公则小正之为夏书予固不敢不致疑其间也惜乎赵君己不可作不得以予所疑者质之然君之为此书则既考核详而论辨宻卓见絶识往往而是不其有可传者欤第其真本及所著他书皆厄于兵而此篇者乃其伯氏掇拾遗藁重所缮录章句字画之脱误不能无之览者择焉而已君讳友桂诜仲其字学行志业具载宋太史所为墓志兹故弗道而论予所疑者序其书焉

　　黄子邕诗集序

　　旴江黄子邕氏善为诗其诗有曰醉梦藁者皆古乐府歌行五言古体总若干巻其辞简质平实壹本于汉魏而絶去近代声律之弊殆几于古矣嗟乎若子邕者岂非其意欲追古之作者以为并然可不谓为今世之能言者欤予尝论之三百篇之诗其作者非一人亦非一时之所作而其为言大抵指事立义明而易知引物连类近而易见未尝有艰深矫饰之语而天道之显晦人事之治否世变之隆污物理之盛衰无不着焉此诗之体所以为有系也后世之言诗者不知出此往往惟衒其才藻而漫衍华缛竒诡浮靡之是尚较妍媸工拙于辞语间而不頋其大体之所系江左以来迄于唐宋其习皆然是其为固亦非一日矣今子邕乃能斥漫衍以为简屏华缛以为质黜竒诡以为平易浮靡以为实读其辞知其于天道人事世变物理之际详矣等而上之讵止于汉魏而已哉故予以谓子邕之诗殆几于古今世能言之士如子邕者盖不可多得也子邕尝北逰遭世叔季其言不见用其志鬰鬰不得遂赖今天子明圣尽収前代遗才而甄录之故子邕遂擢官于礼部会朝廷方务稽古礼文之事讨论润色出于子邕者居多盖子邕之学不特善于诗而已予故论其诗幷及其平生之槩使读之者因得以悉其人而又以见予于子邕之诗能知其意之所在与其学之所至非苟焉相好而已也

　　送郑仲宗序

　　上之三年夏诏征江南诸郡县民凡称大家者悉赴阙既集阙下则造之于廷而亲训谕之凡天地阴阳性命仁义古今治乱盛衰纪纲法度赋税供给风俗政治得失之故谆谆焉累数千百言又恐其或遗亡而不能详也则刻而为书以摹本分赐之乃六月十三日庚午上御奉天门翰林臣宋濂臣詹同臣王祎及起居注臣陈敬奏事毕赐坐从容问曰卿等知朕所以训谕斯民之意乎臣祎谨对曰自古帝王皆身兼君师之任君以治民师以教民三代而下为人主者知为治而不知为教今陛下主天下为治之道已备而又集凡民而训谕之耳提面命不啻严师之于弟子此政古昔帝王教民之意也又问卿等亦尝见乡人有论否乎臣濂对曰臣乡人浦江义门郑氏实来受训谕为臣言陛下教之之旨甚至今还且将以所赐书重刻而摹之使其乡里之民家有是书以广宣圣意矣越数日仲宗来请别且求言以为赠仲宗即所谓义门郑氏者也夫仲宗之来既承圣天子之叮咛告戒至详且悉天下之言宜莫有加之者矣而頋又求言于祎何邪祎也闻之三代之民人有士君子之行岂必皆待上之人匡直辅翼而振徳之哉盖其性质本善而又薫陶渐磨之素至故一鼓舞之闲莫不兴起于为善而比屋可封之俗成矣今仲宗之家十叶聚食蔼然有仁义之风庶几一家之三代今又昭受圣训而且图使乡里之民同兴于仁让上下相成如此岂非三代之君民者与夫纪述上徳而推扬之以风厉乎四方者史臣之职也祎故具志其事书以告仲宗若仲宗才学之懿行役之勤则凡赋诗者当能称诵之兹不复道

　　濳溪后集序　　赵汸

　　潜溪前集凡十巻冠以陈公众仲序文浦阳义塾既刻而传之后集笔稾日新巻帙未有终也宋公以书来俾汸序其意顾乆病废学阅岁无以复命又念与公相知有自盖尝徧观前集而惜乎陈公有未及尽见者然则后集固不可无序汸既不敢让知其又奚辞乃为序曰修辞以为文非古也其起于汉之西京乎太史公传司马相如吾丘寿正东方朔枚皋王褒之属以善属文见知人主然皆不得列于儒林而孔子弟子别为传谓辞章为文而不本于经盖昉于此至唐韩子宋欧阳公曽子固相继而出始考诸经以立言其器识之大学问之博志节之固又足振而兴之文辞之用于是为贵虽子朱子缵周程之绪犹且诵法表章而不敢忽焉叶正则显于东南当道学复明之世刻意修辞不践故迹而乖离侵畔自窒其源其视韩欧特起于千载之下而知所宗尚者为何如也是以君子尚论浙东先逹必以东莱吕公为归岂非以其博而知要能自得师虽儗诸孔门游夏之伦而无愧也乎若夫辞逹理明不缴绕于陈言而固与之合则百余年间莫善于侍讲黄公者矣景濂父生吕公之乡而游于黄公之门其学以经为师而尤长于周礼其出入百家钩深索隠盖将以自致也而不但资为文其于为文直以才髙思敏舒之敛之无适不宜而未尝有意于为作当其发愤择术直诋辞章为淫言葩藻为宿秽期于刻削刋落以径趋乎道徳之涂而于吕公尤惓惓咏思叹慕若不能自已于言者则其于轻重之类得失之几察之明矣别集之行岂徒欲以文辞名世者哉盖汸所知于景濂父者如此若夫陈公谓为文必传诸师而后可者景濂父既不以自多而汸又不足以言之顾尝闻之袁公伯长尝问于先师虞公伯生曰为文当何如虞公曰子浙人也子欲知为文当问诸浙中庖者予川人也何足以知之袁公曰庖者何用知文乎虞公曰川人之为庖也麤块而大脔浓酰而厚酱非不果然属餍也而饮食之味微矣浙中之庖者则不然凡水陆之产皆择取柔丼调其湆齐澄之有方而洁之不巳视之泠然水也而五味之和各得所求羽毛鳞介之珍不易其性故予谓为文之妙惟浙中庖者知之袁公盖矍然称善也自虞公为是言学者窃论以为非黄公之文不足以当之众仲尝学于虞公而景濂父黄公之徒也二公之所指授信乎有异于他门者哉善观斯集者则得之矣

　　送操公琬先生归番阳序

　　圣天子既平海内尽辇胜国图史典籍归于京师乃诏修元史起山林遗逸之士使执笔焉凡文儒之在官者无与于是在廷之臣各举所知以应诏汸以衰病屡谢征命亦误在选中使者至郡太守将吏皆能言其病状然莫肯受其咎者故不得终辞舟过严陵适前太史金华宋公景濂亦至曰有诏召王子充于临漳矣予曰汸衰病日増非可出者纵出亦无补于事所幸者平生故人重得一见于契阔之余事故有非偶然者宋公曰然盖予与宋公不相见者数载而子充则十有余年矣既至京师闻悉阳操公琬先生在书馆卧病旦夕以闻即可归私又自念番歙接境自弱冠则知先生先生学通诸经百氏述作满家诸兄之家于番者与先生有连姻相好也每相见辄能言先生动静而未获一识今乃得相见于此岂非向所谓非偶然者乎自是日上堂与诸公从事笔砚间退则省先生疾先生疾少间辄俾予连榻卧谈论经史昼夜亹亹相扣击不少休予盖有愧焉俄而礼部尚书崔公侍郎傅公同至局中以得旨先生且为别先生乃为文一篇以告同舍同舍之士莫不惜先生之归咸赋诗为先生赠予辱知有自则进言于先生曰先生归矣士之在山林与在朝廷异其于述作也亦然纂释羣经折衷百氏处则充栋梁出则汗牛马虽其说未必尽合于圣人非素业与之相出入者不敢议也崇古学贵文章凌厉汉唐上拟三代使穷乡晚进謏闻浅见之士目动神耸不敢出声以诵自揆终身不能为者又况陶冶性情吟咏风月或以单辞或以偶句为人所称皆足以名世虽或无取于作者于人非鬼责亦何有焉此皆山林之士所为得也若夫朝廷之士则不然太史公网罗旧闻上接春秋下迄麟趾其序髙帝创业文景守成至今使人如亲见之书封禅平准传货殖皆諌书也而后世以为谤韩退之未遇时欲作唐一经以垂无穷既入史馆不敢有为柳子厚苦辞廹之曽不少动仅以执事成顺宗实录数巻卒困于谗口窜走无完篇司马文正公受知神宗作资治通鉴垂十九年始就而小人出鄙句以訾之此皆巨人硕徳名实孚于上下以著书为大业者也犹或所遭若是今吾人挟其山林之学以登于朝廷之上则其茫然自失凛然不敢自放者岂无所惧而然哉尚赖天子明圣有旨姑即旧志为书凡笔削悉取睿断不以其所不能为诸生罪徳至渥也于是先生得以病辞归而支离昏昧如汸者亦得以预闻纂修自诡岂非其幸欤然则汸于先生之行独不能无所感者良有以也先生曰子姑迟之吾待子于番歙之间不逺矣

　　陶尚书文集序　　徐一夔

　　国家之兴必有魁人硕士乘维新之运以雄辞巨笔出而敷张神藻润饰洪业铿乎有声炳乎有光耸世徳于汉唐之上使郡国闻之知朝廷之大四裔闻之知中国之尊后世闻之知今日之盛然后见文章之用为非末技也呜呼有志于此者疲神于六籍之间焦思于占毕之下其劳盖亦甚矣夫其所以为此者抑岂徒为华哉亦将効用于国家不使沦于虚器而巳而得此者少也若今礼部尚书陶公凯者其得此者欤公姿性过人其才甚髙其学甚博其识见甚卓且逺故其为文多或千言少或百字下笔汩汩不见有艰难意尝逰呉楚会时方摈弃南士怀寳不售其为文多激慨中更乱离自度无所于用去居深山之中授经以养其亲而其为文多隠约今天子削平海内思变马上之习遣使四出聘起岩穴之士使至台州得公公不敢固让出应国家之需时上方命儒臣纂修元史上知其老于文学俾预纂修之列书成职教大本堂旋擢应奉翰林文字未几超迁今官凡稽古礼文之事公多论定会翰林虚座朝廷用之惟恐不尽其才遂命兼领其院事方是时天下大定朝廷务导宣恩意称扬功徳推序勲阀以昭明文物凡诏令封册歌颂碑碣等制多出公手公自念文章之用盖在此耳措辞陈义各当其体于是公之文沛然为一代之用矣故余以谓文章之工否存乎人而文章之用则系乎所遭也余也蚤尝有志兹事向以与公有乡里之好数尝从于论著之末讵意未老先衰学日益落气日益耗遂莫能有所成就亦安敢自谓显诸用也兹见公京师尽出其所为文见示且征言以弁其端余遂为之论次后之观斯文者尚知余言之不诡也

　　郁离子序

　　郁离子者诚意伯刘公在元季时所著之书也公学足以探三才之奥识足以逹万物之情气足以夺三军之帅以是自许卓然立于天地之间不知自视与古之豪杰何如也年二十巳登进士第有志于尊主庇民当是时其君不以天下系念虑官不择人例以常格处之噤不能有为已而南北绎骚公慨然有澄清之志藩阃方务治兵辟公叅赞而公锐欲以功业自见累建大议皆匡时之长策而当国者乐因循而悦茍且抑而不行公遂弃官去屏居青田山中发愤著书此郁离子之所以作也郁离者何离为火文明之象用之其文郁郁然为盛世文明之治故曰郁离子其书总为十巻分为十八章散为一百九十五条多或千言少或百字其言详于正已慎微修纪逺利尚诚量敌审势用贤治民本乎仁义道徳之懿明乎吉凶祸福之几审乎古今成败得失之迹大槩矫元室之弊有激而言也牢笼万彚洞释羣疑辩博竒瑰巧于比喻而不失乎正骤而读之其锋凛然若太阿出匣若不可玩徐而思之其言确然凿凿乎如药石之必治病断断乎如五榖之必疗饥而不可无者也岂若管商之功利申韩之刑名仪秦之捭阖孙呉之阴谋其说诡于圣人务以智数相髙而不自以为非者哉见是书者皆以公不大用为憾讵知天意有在挈而畀之维新之朝乎皇上龙兴卒以宏谟伟略辅翼兴运及定功行赏疏土分封遂膺五等之爵与元勲大臣丹书铁券聨休共美于无穷不其盛哉传有之曰楚虽有才晋实用之公之谓也初公着书本有望于天下后世讵意身亲用之虽然公之事业具于书此元之所以亡也公之书见于事业此皇明之所以兴也呜呼一人之用舍有关于天下国家之故则是书也岂区区一家言哉一夔蚤尝受教于公后谒公金陵官寺出是书以见教一夔骇所未见愧未能悉其要领今公已薨其子仲景惧其散轶以一夔于公有相从之好俾为之序頋一夔何敢序公之书然得系名于简编之末亦为荣幸因不让而序之公讳基字伯温括苍人若其言行之详官勋之次则具在国史兹不着

　　六书本义序

　　古者六书之法皆掌于官成周保氏之职以六书教国子而书之设以同文为盛故又有外史掌逹书名行人掌论书名汉循其法太史试学童讽书九千字者得为史吏民上书字有不正者则纠率之其掌于官可知已夫书非曲艺也大而二帝三王周公孔子之道次而古今成败得失之迹九流百氏杂家之说又次而官牍家乘钱榖狱讼米盐碎务之记注莫不有赖于书盖不容于一日废者也而为书之法六曰象形曰指事曰谐声曰会意曰假借曰转注其为法也有子母相生之类形声清浊之别五方言语之异用之者易流于讹舛自夫官失其守大夫士务趋简便以指事为象形者有之以会意为指事者有之至有以转注为假借会意为转注其失滋甚于是六书之义不明而义理之精微有失其本真者矣越人赵君撝谦深以为病取许叔重而下诸家论著之书考其得失推子母之相生俾各归其类正五方之言语律以四声而以子母相生之例綂之为凡例以提其纲为图说以括其要分为十类着为十二篇厘为三百六十部于是六书之义明而六书之用无讹舛之患矣嗟乎大夫士之于六书譬之麻缕丝絮莫不以为衣也而或不知其出于莳育稻梁鱼肉莫不以为食也而或不知出于佃牧习而不察此固人情之大较撝谦非有官守如古者外吏行人之所掌而能用力于众人所畧之地何其用心之专也哉撝谦裔出宋宗室志悫而守恬其学邃于经术诸子百氏莫不记覧着为文辞抑扬反复能沛然尽其所欲言而不畔于道观其所著六书论可见已至于六书本义则其尤尽心者也方国家校正韵谱征至京师稍试其所学擢中京国子监典簿旋以疾引退遂克毕力于此书书成征余序之虽然余固习而不察者也安能发其藴以撝谦请之力姑着其用心之专云尔

　　明文衡巻三十八

　　●钦定四库全书

　　明文衡巻三十九

　　（明）程敏政 编

　　○序

　　通鉴纲目考证序　　朱右

　　上虞徐昭文考朱子通鉴纲目凡例以证刋本脱误及补朱子之未备凡若干巻名曰考证有以淑后之人其功不细矣予乃为之序曰大道之世典礼命讨皆原于天礼乐征伐自天子出书不作可也大道既隠礼乐征伐出自陪臣刑爵不咨于众吾夫子盖不得已而托二百四十二年典礼命讨之权此春秋之所由作也自时明王不兴治教靡着奸臣女后擅政滋甚司马氏述左氏为编年而发原于韩赵魏亦以王纲所系典礼所存而天下之大经大法在焉子朱子又祖春秋以修纲目其岁年之久近国统之离合政刑之得失人材之贤否大书以提其要分注以备其辞诚有得于笔削遗意后世之鍳诫昭矣近代尹起莘发明既相依附汪克寛考异又多未精比以朱子凡例叅会今本未免致疑兹读徐君考证则涣然冰释矣其大者如莽之弑帝必加进毒操懿进爵必加自为刘裕朱晃称帝必着其姓君臣之义凛不可犯汉昭烈章武三年分注建兴晋武太康十一年分注永熈父子之伦有叙不紊如汉景尊太后则加薄氏帝禅立张后则加贵人于以别嫡庶贵贱之分窦宪曰舅梁冀曰后兄杨坚曰后父杨钊曰贵妃兄于以惩外戚僭窃之祸髙力士李辅国程元振辈皆书宦者于以防寺人干政之患拓拔禄官南诏酋龙之卒皆以死书于以存偏安一统之体李从珂必书养子又以着异姓絶嗣之危他如髙后废少帝则改曰主霍光辅少主则改曰帝至若临视如幸攻讨诛杀莫不注意而备书之一字褒贬善恶靡逃然后朱子立言之旨无毫髪爽其君臣贤否之实治忽盛衰之机已了然于心目间学者自是无缺畧抵牾之患徐君之用心可谓公且勤矣使朱子复生必将有起予之叹是书之行讵不有闗于世教也哉其徒将锓梓以传遂书于首简

　　性理本原序

　　道之大原出于天而天亦气化中一物尔然其所以为造化必有尸之者理而已矣故曰天生蒸民有物有则又曰体物而不可遗则理者又天地万物之本原也是故君子即物以察理未尝有无理之物即理以观物未尝有物外之理予程子曰冲漠无朕万象森罗已具殆难以迹求之也自夫河洛出圗神圣阐閟所以立万世人极者固已昭然于简策矣孔孟既没道学不传世之言治皆茍而已幸天未丧斯文濓洛间出太极有圗东西有铭与夫定性好学之论百世不惑掲日月于中天昭蒙瞶于既昧真来学之指南后世之衡鉴也右生也晚于道靡闻父师有训敢不祗承熟读详味恍乎有觉安敢自私故録其尤要而切近者辑而为编名曰性理本原且以河圗洛书掲之首本诸天以示乎人次叙太极图说定性书好学论西东二铭扩诸人以复乎天盖异世而同符者性理之本原至矣复以通书一巻感兴诗一巻附于后若正蒙诸书或有未纯兹不复辑学者茍能于是书读之习而讲之精知之明而行之力气化之流行人心之妙用有不待他求而能知天人之藴奥圣学之渊源亦可指顾而得岂不为得其要乎至于尽心知性以知天存心飬性以事天殀寿不贰修身以俟生顺死安无复遗憾于出治乎何有学者其毋忽焉

　　九灵山房集序　　桂彦良

　　士未甞欲以文名世也以文名世者士之不幸也有可用之材当可为之时大之推徳泽于天下小之亦足以恵一邑施一州尽其心力扵职业之中固不暇为文然其名亦不待文而后传也至于畸穷不偶畧无所见于世颇自意世之人既不我知则奋其志虑于文字之间上以私托于古之贤人下以待来世之君子呜呼是岂其得已哉此余于浦阳戴先生而有感者也先生异时在承平之世从乡郡大儒待制柳公贯侍讲黄公溍逰俊伟秀发轩然时辈中已有文名然志在用世未暇切切于此也及事与志乖所如多不合知其无所就功名遂抑情遁迹盘桓乎山颠海澨访羽人释子而与之居益肆力于文凢触心抵目天地日月寒暑山川草木竒异之观羇人狷士之遗迹隠行皆纪而载之因以寓其无聊不畅之思发其瑰杰磊落之风清深雅洁往往无愧于古之能言者虽其用意精絶而先生之穷不幸亦至矣然世之得所愿欲食禄据位者何限求其勲业则未之有闻问其同时之人已不识其姓名者有矣彼虽幸未必非不幸而先生之穷庸知非幸哉先生之子礼辑録成帙辱以相示余非能知先生者然亦有志于斯事故附私说于后使观先生之文幸者可以自省而不幸者足以有发也

　　周易旁注前圗序　　朱升

　　愚自中年以经书授徒教子毎于本文之旁着字以明其意义其有不相连属者则益之于两字之间茍又有不明不尽者则又益之于本行之外学者读本文而覧旁注不见其意义之不足也惟易旁注则有前圗者易之为易其本也图象而已文王周公孔子之书实为图象作注脚故明此经者不得不求其本也河出圗洛出书天不爱道泄诸象数一可已二何居作河圗洛书合一圗第一圣人之则之也八卦成列而又因而重之其传于今也各有横圗圆图而六十四卦圎圗中又有方圗则亦悉矣帝出乎震成乎艮其方位之象又何为哉作先天后天合一圗第二先天后天其始其终既各有序矣连山归藏首艮首坤今不能知而周易首乾坤终既未济经分上下其间卦序乃复如彼作周易卦序圗第三卦变也卦主也互体也卦数也卦位也纳甲也之六者时杂见于经传必各着其全使人可通考焉可也作六圗第四淳安夏氏有读易十字枢愚平日窃窥于易得三大义二者经传训释之机要也则以附六圗之后圣人处忧患之道自履至巽其传古其指深以之名义殆未足以尽之也作三陈九卦圗第五揲蓍以求卦因变而用爻比义从长宜勿拘一说作蓍卦变占圗说第六夫子言蓍卦之徳曰圎曰方固非其直曰七竒八偶而已作蓍七卦八图第七邵子天根月窟之吟非为今易安注脚也豫章萧氏周易卦序之学区别于三画六画之原而象意昭融玩味乎正变始终之故而教道明着前纂为圗今録其全文于后而系以邵子之诗履运处身同一揆也作三十六宫圗说第八八圗为之前而后周易旁注可得而读矣

　　叶宗茂哀诗序

　　新安叶宗茂有清才年仅四十有四卒于金陵邸见闻者哀其遭时之不偶也为之赋诗而里之老友朱升为之序序曰宗茂叶濓翁之子也生二岁移家于蓼自其幼以敏给闻稍长治进士业从余复卿先生学戴氏记岁丁亥归就鄊籍试有司明年予归自燕山取道至蓼访之后五年淮兵起宗茂避地归鄊兵旋至蹂郡邑宗茂从鄊兵奋御称能后四年江南开省或荐之起家知婺源州时州境未定非美官也既而镇戍官适前从统鄊兵者于是上下相安得行抚字之政再考乃代代者不善于民宗茂美声益逺播矣使说蜀说所长也既而不遣使督造战船事集使守饶饶境接婺源民欢其至戍将与之不协不久罢去谪濡须二年读书治艺不戚戚或又摘其所督造船不善重得谴去年使城筑所赋寻仞十倍其家产不给也子仁效缇萦上书得免今年夏以病终呜呼宗茂而止于斯邪宗茂风神秀澈言笑媚好读书史不数过成诵为人比方解说无不喻者隆师亲友好宾客急人贫难有国士风作诗有思致有所论述滔滔不厌倦一时欲有为于世者往往以器畧待之然而天性率直不能曲为谦退推让以茍恱人视已之善如人之善视人不善如已不善非古心古道之士不能不相龃龉宗茂之得誉毁以此扬子云曰世乱则贤圣驰骛而不足世治则庸夫髙枕而有余乱世之民困于供亿仕则困于责任不能集事者得罪而祸亟集事则事愈归之甲兵钱榖抚绥应对岂一人身所备一不善卒不得免焉使宗茂之渉世也得三四十年不乱卒其经术名进士也展其事业良有司也又加之以年寿敛华而实为贤公卿郷先生以善后来使衰老者得所倚赖岂不甚善而乃止于此岂特其一身一家之气运邪始宗茂从余逰与婺源俞仲谦偕二人通家昆弟出处必相从仲谦能以义相正若不相能也宗茂既卒平生所与善相附者众而能存恤其孤永其身后名者仲谦一人余故虽以宗茂能得友古心古道未始絶无人自慰而重念人间世之可悲也呜呼宗茂则已矣吾与仲谦之悲何时而已邪

　　赠徐大章序　　梁寅

　　余昔以戊子岁之秋至金陵迨庚寅岁之夏将归江右以为钱塘江左之名郡也于是行而不一游焉则将无时而至也乃命儿子岷买舟载书籍繇京口而往留钱塘踰一月于贤士大夫固多见之矣而天台徐君大章家于是郡为侯泮助教考其藴蓄聆其论议而又相与之勤相顾之厚心尤慕焉西还之后不二年而兵兴窜身岩石之下屏迹田野之间毎思金陵及钱塘恍然如梦寐之所厯心虽系焉而迹不可以复至矣今上龙兴金陵为巨丽之都视前时益盛吴元年丁未岁以诏征至都四方之士翕若云集而大章亦以甞为郡文学见征于时得复与之会相持问劳以喜以叹思曩时之周旋诚犹梦寐不期复见于此也是时上方文武并用丕武隆古肇寘三局一曰律局以定律令凡旧官之陈于宪章者居之二曰礼局以究礼仪凢宿儒之通于古制者居之三曰诰局以撰诰命凢俊才之优于文辞者居之余备员礼局而大章撰诰命同居官寺者半岁或谈辩于蚤莫或赏咏乎风月大章之学之文固进于往昔而余之益老且衰则日退而已嗟乎昔之见也不期再见于今日而今之见也又可期之于后邪其睽之久也其地之逺也而乃无一言以为别于人情何如也而余之赠以是言则所期于大章者固不啻如今而已也

　　送余县丞序

　　五方之民俗有不同繇山川为之限隔而风气殊焉长民者因其习俗为之政教率其不同以归于同斯为善治矣今天子肇兴鸿业威明并用疆境日辟齐鲁之地悉归舆圗而州县之长贰方慎于遴择既择之当则进之殿庭而训饬之若曰北俗之人质异南土莅以纯诚斯治之冝驭以谲诈匪道之正当是之时余君宗旸以贤良选为丞于般阳之长川吾知其无负于训饬也君三衢世家其读圣贤之书思励其躬而措之政固藴之也久矧以其淳质之性临淳质之民其奚至于龃龉哉甞闻乎北俗其一家之幼少必聴命乎父至严也至敬也凡齿徳之尊于一乡鄊之民必率以聴其教斯为鄊之父县之令丞治一县县之民必率以聴其教斯为县之父州之守佐治一州州之民必率以聴其教斯为州之父而南之俗或愧焉其为一家之子者或乃不知敬其父矧为鄊县州之民而能教其鄊县州之父亦几何人哉大率豪陵其善贪讥其亷文嗤其质巧侮其拙伪欺其诚忮疾其仁若是者固自谓之贤也而莫以为耻也之长川能因其羙俗以成其善治使北州之民咸曰维南有君子斯诚称于任使矣太平之基惟贤是资君必朂之

　　赠安庆知府谭敬先序　　汪仲鲁

　　臣子趋君父之命不计利害惟忠义之为尚非达于理者不能然谭君敬先知安庆之明年夏六月冦至镇卒不战以溃冦退君倡僚幕之官抚残伤遗民固守三越月或曰郡府无兵甲冦出没难测未若还请命于省府君不聴九月几望右丞徐公达领兵城安庆于是民得安全而官有宠锡之荣又明年八月我吴国公躬率舟师解洪都之围三战皆捷大败陈氏之兵其将校悉以杀溺擒降伪主友谅中流矢死降其卒数十万尽得其楼船公悯江夏之民屡年困廹于陈氏战斗供亿不少苏不忍辄以兵加之谋得其人将命以招谕之而谭君往焉或曰友谅死未知其信否不可以轻往或又曰友谅果死其嗣子必继立亦不可往君曰上命也其可辞避乎于是奉命趋江夏宣明吴国威徳懐柔寛恵之恩言论慷慨气不馁竭人为之感动厚其礼遇乃以其官使来复命若是二者岂非不计利害惟忠义之为尚者乎茍不达于理而惟人言之去就鲜有不较乎利害者也以趋利避害为心而能忠于事君者未之有也故曰非达于理者不能然君既复命还安庆九华知府刘君喜而寄以颂诗九江宋伯折又率郡之能诗者咸歌咏之新安汪仲鲁乃以事之闗于大节者二并书以为叙

　　送彭万里之江夏序

　　王师西平江汉伐罪吊民义明势张人心翕合是故一战而杀其大将焚其巨舰再战而俘其众不可以数计三战而歼其渠魁降其将卒数万尽得其楼船古今大快靡逾于此夫杀主自立逆乱天常者人得而诛之国家申明春秋大义于天下江汉之民望风顺服知者献谋勇者効力抱才艺懐道徳山林幽逺之士率皆振奋而愿有为于时也况其勇健有谋直言好善如吾彭万里者哉万里以万戸侯从镇同安战守招懐屡建勲绩向之三战皆预焉兹再往江夏且视予疾以别予覩国家盛事絶古今多士云集而予则病废甚不能振拔有为独壮万里之行也执其手而语之曰王师方拯民于水火之中保之若赤子俘获者尽释不杀仁声逹逺迩真所谓保民而王者哉夫义之着所以胜敌也仁之孚所以安民也敌胜而民安以定天下不难也大文夫树勲名于不朽殆不违斯言也夫

　　王生归儒序　　叶致中

　　能言距杨墨者孟子谓之圣人之徒夫徒距之而辄与之若是其重则逃乎彼而来归者得无与其贤哉吾友王生故搢绅名家幼失所怙其族人舍之逍遥观为道士既而来学于余聪悟警敏若圣贤之书诸子史传既习闻之乃幡然曰家素以儒科显不幸而中微而不肖者幸生以粗有识知乃弃去从老氏恐非先人遗意也乃解其冠裳谢其师归读书于其家别业于是吾党儒者无论疏逺咸嘉尚之至有礼延之俾淑其子弟者呜呼昔太史公着六家序说曰儒者慱而寡要劳而无功又曰道家者流因阴阳之大顺采儒墨之善撮名法之要绌聪明去健羡兼五家之长为足以为理夫太史公之论若是王生为其徒矣习闻其学矣乃能尚吾儒之教奋尔来归为儒门弟子师则视夫能言距杨墨者其轻重为何如识者必有以辨之乃有请余言以美其志者予曰儒者之道何道也儒者即天地以为道也天尊而地卑君臣之位也天生而地成父子之继也一阴而一阳夫妇之配也日月星宿四时寒暑其比并其先后小大朋友长幼之则也观乎流行之有序发生之有和礼与乐可行矣察乎天之经地之纬明乎阳之舒阴之惨政与刑可作也圣人者出仰观俯察立为经制莫非以天地之道以为道人之为人者生于斯长于斯而待尽于斯固不能外天地以为人恶能外天地之道以为道哉不能外天地之道以为道又恶能絶君臣父子舍礼乐刑政以为道哉知乎此则太史公之说然乎否乎虽然彼瞶然者无所知无足与适也知而不之信信而不择其所从知犹不知尔若生者可谓能贤也哉生虽贫志不屈身不污为吾道自树立遂吾人伦长吾恩爱朋徒来从穷则相切以自善达则大行以兼善不其伟乎于是有以吾言为足以辅吾教且有以逹其志遂请书以为序

　　赠蔡山人序　　宋玄僖

　　自知其命者而后可以言人之命命岂易言哉富贵贫贱命也寿夭祸福命也命悬乎天天之所为深逺莫测而人欲言其将然无有不验难矣哉是故非自知其命者不可以言人之命也盖知命为君子君子之心不蔽于物而理无不烛理既烛矣于富贵贫贱寿夭祸福一聴乎天之所为而无不乐焉既以乐乎已又以语乎人曰富贵命也知命者不溢不危斯可以长守富贵也贫贱命也知命者不谄不滥斯可以乆处贫贱也寿夭祸福命也知命者不偷活不伤生则寿惟其寿而夭非其夭也不足欲不蹈险则福惟其福而祸非其祸也斯言也人茍聴之于世教不有助乎夫以匹夫之言而有助于世教非君子其孰能之术数之学云乎哉上虞蔡某山人蚤甞习进士业试不利即委分田野而无竞于时非自知其命者欤中年难于生事乃以五行书推人生年月日所直日辰而有以劝之于其富贵者劝其不溢不危于其贫贱者劝其不谄不滥于其寿夭祸福劝之以不偷活不伤生不足欲不蹈险为人言命而所劝若是非以君子之道处已处人者欤不然何其不专尚乎术数之学也余久处贫贱者也今年春遇山人田野间闻其言知其有志乎君子之道而心窃喜焉因其征余言故有以赠之

　　半轩集序　　申屠澄

　　忠义者生人之大闲也忠者必义义者必忠全其义者未有不全其忠者也有若故半轩先生郑仲潜父其全忠义者乎先生浦阳义门之硕徳与义俱生者也吴贞文公宋太史公则先生之师也元太师道济公则先生之知己也留阁下者甚久言天下事计无不聴当时被其泽者多矣道济公以诬罢相先生遂以永嘉幕官航海南归在官半载拂衣还家暨运启休明海内仕隠之名流莫不起而弹冠翱翔云路先生年正强方且闭闗纂修赞理家政作为文章深韫诸椟宾客之慕义者辐辏虽旧交或辞疾不见而况其文乎如是者几四十载可谓难矣晦其明于天日昭露之卞保其贞于风霜凋落之余养其素于岸谷髙深之际迹之匿也如完璧非遁乎山林也身之隠也如藏珠非逃乎江海也惟其积诸内者纯乎义故其施诸外者纯乎忠也非智周于物者能之乎呜呼先生澄之世契也比年以来数承下风论及胜国之事盖有不胜其感慨者焉其忠义之见乎辞色者犹若是其耿耿也古人云文才之髙学愽而识卓者谓之三长先生盖兼而有之至于扩先儒之所未发究先儒之所未明皆可以见诸行事而非空言有不待赞美者读者当自得之若夫履厯之初终已备于今王太史所述墓铭兹不着着其忠义之大身名之全以白于天下使人人知先生之明哲如此后之人嗣先生之忠焉嗣先生之义焉是大有闗于名教也昔宋之亡闽南有义烈之君子曰谢皋羽甞叅文丞相文山公之军事文山公死于燕而宋社屋自放于山泽间作为歌诗终不肯出仕人到于今称之先生之志节可谓同矣而夷然乐道以全其天不有皋羽彷徨悲歌之隘则又有过之者先生之名与之并传可无憾于世矣

　　上虞孝女朱娥诗序　　唐肃

　　予昔过曹娥庙着论云娥未事人而死汉称孝女礼也今庙祀乃以夫人谥夫有君子而后为夫人生而女死而夫人可乎娥之孝不以女薄不以夫人厚也及至吴见海濵有庙祀天妃某夫人者云本闽中处女死为海神则又叹曰妃配也天之主宰曰帝天妃者岂帝之配邪处女死为神称夫人谬矣而又谓之天妃可乎厯代祀典掌之宗伯议之朝廷凡非礼若此者孰能革而正之哉今年来上虞邑人魏士达谓予曰吾邑有朱娥者在宋治平三年以十岁女子死于大母之难当时里人为立祠邑南记之者郡从事虞太宁也政和三年邑令席彦稷主簿孙衍尉向泳重修之记之者新定江公亮也今祠宇碑碣毁于兵火久矣里长老犹能言其故处往往悲悼叹惋以不得复旧为恨宋熈宁间会稽邑令董偕甞以娥配享曹娥庙盖二娥俱吴邑人曹娥庙在江之西地属会稽朱娥庙既废不得専祠而仅享他邑他庙之祔食虽娥之神无间于此疆尔界娥之孝不以专祠为重祔食为轻而吾长老子弟所以悲悼慕向者则以为非専祠于吾境不可也且旧庙实作于民官于此者未甞请封请额于上得若曹娥者尤益人之憾也故吾党之士咸追咏其事而求予序之将持以为有司告庶几有所感动得转闻之上而遂其请焉呜呼盛哉邑人之心也夫孝风俗之本茍以孝名者千载犹一日也朱娥之死二三百年人犹思而悲之不忍废其祭而恳恳以为急务盖娥纯孝有以感人心于二三百年之后而其人亦可谓之知夫敦劝风俗之本者有司闻之宁不奋然而兴义举乎不然则亦无异于向之官此者矣娥之未得封谥虽若可憾然向使得之而加以非礼之称若曹娥天妃者犹不得也今国制一新居宗伯者必有知礼之君子于异代之失庶几革而正之寕肯踵其失乎敢因序是诗而及之以识吾昔者之感且有俟于今之在上者云

　　明文衡巻三十九

　　●钦定四库全书

　　明文衡巻四十

　　（明）程敏政 编

　　○序

　　心学圗说后序　　苏伯衡

　　金华坦溪之上有隠君子曰郑君彦渊宋川陜制置忠愍公之六世孙也始余得其葬书注释读之固意彦渊儒者乃今读其心学圗说信彦渊之为儒者无疑矣夫尧舜禹之相授受也曰人心惟危道心惟微惟精惟一允执厥中万世正学于是乎出焉商周继之其间圣贤焉不学而亦焉有外此以学者哉逮乎周衰圣人不作异端并起其所以为学者大抵非帝王之学汉兴羣儒掇拾遗经于秦火之余往往溺于训诂而不知反求诸心则既失矣后千数百年濓洛诸大儒出当宋世相与倡明圣学而论著焉子贡之徒所不得闻于仲尼者昭然若掲日月天下学士始知不知道不可以言学不明心不足以为学夫何积习既久虽有豪杰之材亦皆笃信先儒之成言是诵莫肯以精力自致而今为甚譬如侏儒之观场人抵掌亦抵掌人揶揄亦揶揄其目耳犹无见也其心况有得乎则其失愈逺矣夫千古帝王之学固因濓洛诸大儒而复明至于天地事物之伦理性命道徳之精微诸大儒又岂敢自谓其言尽矣傋矣后之学者无所容心无所容喙也乎哉此彦渊之书所以作也彦渊优游事外于凡圣经贤传旁及释老之书靡所不覧而未甞阿以为同冥思而黙体深造而自得得其说直欲逾濓洛渉洙泗窥先天之秘推其用心可谓劳矣非儒者而能与于斯乎惜夫是书出于三百年之下而诸大儒莫之知而莫之取也倘令彦渊与诸大儒并时而生从而就正焉其有不传信乎而顾使余得而读之岂知言哉唐许殷宗国医也而不欲著书以为脉之候幽而难明吾意所解口不能宣得吾之所言而不得吾所不言则于脉有不能明而且妄投药矣于戏医家之说万一失之其祸止于伤人吾儒家之说万一失之其祸遂至于乱世然则儒者著书视医者著书岂不愈难乎故余平生为学不敢笃信成言亦不敢轻出臆说观彦渊之超诣独得多所发挥寕无慨然者乎圗与说所不能尽者彦渊尚终有以教我哉

　　送欧阳公辅序

　　故大司徒楚国欧阳文公起自休致拜翰长之明年伯衡举进士至燕因得拜公于崇政里第退复得与公之孙公辅逰公辅生长伯衡一年聪敏未之或先朝夕综理家政裁答书疏宾礼门客闲则读书为文不遑顷刻自逸伯衡见之未尝不羡且愧也别公辅南归未几而兵兴出处之不知且十有六年国家底定燕冀公辅来南复相见乃知公辅积官至中书左司都事而于当世之故益熟矣甞与之论元社之所以屋虽天命而致之岂不由人乎哉天厯元统以来海内无事士大夫安富贵而养功名职于郡县者以将迎为要以依违为贤以渔猎为务而司宪度者亦皆保其禄位顾其妻子类欲树私恩为自完之计其低徊涩缩茍且岁月不以是是非非为意者则号识大体而尤见重上下相蒙政以贿成驯至至正间变起意外而遂莫之支焉然则其亡也天邪人邪必有以辨之矣于戏公辅真知言哉今年春公辅采史家事自北平山东还而陜西按察佥事之命下且行欲得一言为赠伯衡窃谓君子之为国也犹医师之治病也今夫貌之瘠肥气之虚实病之深浅凡为医者举知之而不能疗疗之而不能已则由其不知病之所在与夫治失其方药之不得其良也有医师焉切脉而灼知其病治之有方投之良药固不待煎洗割解而愈矣曽谓为国而异是乎圣天子起民间混一四海慨然思革前代之弊于是简拔人材分布郡邑而寘诸风宪则其尤者也而吾公辅与焉公辅侍文公自蚤岁所接识皆朝之耉老成人所闻皆康时之略所学乃圣贤之道而又养之以岁月习之以世故迹其言论譬诸医师盖不惟素蓄良方善药抑亦知病之所在矣虽以之为国无难也而况一道乎书曰商俗靡靡利口惟贤余风未殄公其念哉夫毕公保厘东郊殷之为周久矣而其言且如此矧今秦雍内附未久也则向之吏习庸讵知不有存焉者乎申明徳意作新之伯衡于公辅有望焉

　　送晋王相汪君序

　　圣天子统一函夏图惟治道念夫为国之藩屏在乎众建亲王爰以夏四月乙丑九子一孙同日封为王授之册寳锡之车服胙之土田复简朝之重臣为之保傅亲御便殿面谕而临遣之俾之先往缮城郭树府寺傋仪卫董官聮施政教以待诸王出合而龙舒汪君实拜晋王相昔三王之于世子莫不旁求硕士为之师为之傅为之保而道以徳义辅以政事保其身体汉氏以来因之凡诸侯王例寘傅相其位秩差后三师而礼貌之隆责任之重则钧一焉矧今晋王所赐履表里山河乃尧之故都叔虞之旧封韩赵魏之全壤地大且要保王躬而制外阃不有重臣则何以哉汪君负倜傥杰出之资夙承训于家庭又甞师武威余公其奥学雄文宏材逺畧卓乎非流辈所可及上之渡江也首被知遇出入左右敡厯中外惟其所用而声实以着譬则万石之钟大叩之大鸣焉小叩之小鸣焉今繇二千石擢拜是官眷注尤非昔比矣汉光武以张佚不难于正朕故用佚为子傅唐太宗谓李绩不遗于李密故托绩以孤幼帝者为子择相类如此汪君之使河南也被留久之而卒完节来归其在中台也数犯天威陛陈谠论可属晋王岂复有过于君者哉则君所辅导视佚与绩之所辅导者虽有本支之异而上之所以用君者与光武太宗之取佚与绩盖千载同符也已鞠躬尽瘁启沃弥纶以光孝友之行以拓维城之功以追河间东平之贤使晋邸绰为令王保有社稷与国同休永永无疆上无负圣天子建亲王之至计择保傅之盛心固大夫士之所望而亦君之所优为者哉君且行朝士之能诗者式歌以饯而属余叙之于是乎述

　　药房居士集序　　祝廷心

　　传曰见其礼而知其政闻其乐而知其徳后世之礼乐不足征矣因其文章而考其所遇盖亦可以观当世之变也乎士之生也以万事所集之身而行乎是非得丧祸福之途自非离世絶俗不接乎事与居乎至盛有道之世焉能使忧劳悲愤不介于其中有以触乎中矣焉能使怨怼咨叹不形乎其言夫以三代之际道术政教莫此为盛也贤士君子莫此为多也然考乎风雅之所録和平愉乐之音不能胜乎忧戚颂羙称誉之辞不能当乎疾刺而况数千载之下时殊而事逺者乎汉唐与宋传国各三四百年而其全盛无虞居其三之一士之幸而遇其盛者盖甚众至观其论述犹或有艰穷无聊畏罪罹谤之叹盖世治矣而家或不宁身遂矣而或不获行其志叅差而不齐者固其理也欤则何怪夫言语文章之难乎出于正也元氏之全有中国者九十有二年不以政柄属诸士而亦不以法度诛之故士之仕者茍循理自守则可以致名位而无患祸然以父母妻子所托之身而不免与事接或任违其能丛以细故而绳以吏责亦乌能脱然无累于其心哉若浦江郑先生仲舒之所遇盖世之所至少者也先生之家既聚族而居事养抚育服食之须有常司冠昏宾祭繇役之事有常主自为学之外一不以入其心而出仕于朝厯翰林经筵太学太常或为其属或掌其教日从世之名人大儒雍容讲说而未甞预簿书钱榖之烦及乎运衰而社易奉身而归为老成人享甘脆华美之养岁时从宾客兄弟嬉遨燕眺子姓左右数十人无适而不可于是属文赋诗以述其乐余与先生逰从其从子叔度得其所著药房居士集而读之其言皆恬愉顺适广大和厚无所望乎外无所激乎中若不闻乎世之忧患者不平感愤之言无毫髪见于其间噫是何其幸乎世之有志于斯文者或夺于事变而不得尽其才或滞于寡闻而无以开其趣故至狭隘浅陋而不足传也因先生之所遇以求其文因文之所称以论其世是岂特一人之言也哉是岂特今世之所鲜也哉

　　金华城川十咏诗序　　童冀

　　金华汉长山邑也连山环抱郡城其西中断如玦浙水出焉浙源发东白山繇乌伤西下经郡城南合华溪水为双溪又北折东骛而入于江其山则北走严陵南极闽峤东逾天台委迤以达海上之诸峯焉故自六朝以来号为山水名郡余生长是邦足迹所逮者北之羣山若金盆紫岩者以十数金盆盖晋王初平牧羊地也紫岩则齐刘峻读书石室存焉又其西为金华洞天南工名山所厯亦以十数惟永康诸峯尤为峻峭而岩灵石室则心所愿逰而未遂者也洪武丙辰冬沗征至京明年而职教全湘泝大江西上五千里凡吴楚名胜若九华匡庐之胜秀彭蠡洞庭之险与夫岳阳黄鹤之伟观可以动荡心目者固亦多矣而犹以为未属厌也盖全湘距舂陵不三百里舜之九疑在焉虽旦夕心所乡往迄弗如志及再道衡阳距南岳一舍而近亦弗获寓目焉将造物者靳而不畀人乎良由是身匏系故也暨来霅川覧天目之竒峭覩震泽之浩汗及向所经厯者视吾故山若有加焉虽美而非吾土昔人所以兴叹也今同郡朱世庸不逺数百里走介吴中持其所居城川十咏征余序引城川去予居纔数舍宻迩石室固平昔所愿逰者也所谓十咏若华釜之峯栖霞之洞已多厯年所其它若亭若轩若斋居若楼观则创自朱氏也使徒有是境而乏轩亭之胜或沦于闲旷有是室而非其境亦乌足以辱髙人名士之篇咏哉闻朱氏之居其地今数世矣其所以克専其胜者必有其道矣昔之金谷华林午桥平泉其楼观之伟花石之伙视朱氏奚翅什伯倍蓰也然而数十年间鞠为茂草虽欲彷像其遗迹而不可得惟唐王摩诘辋川别业逮今犹可想见诚以篇咏犹传故也朱氏之志其在斯乎虽然是境之胜固藉人言以传其所以克世有其胜者则赖乎后之人有以持守之也朱氏之处此其必有道矣余髪种种旦夕得告东还或杖策一来克揽竒胜偿其目力所未逮者亦足以酬素志矣嗟乎故山百里犹荏苒半世弗克一造其境则夫数千里外所谓九疑衡岳计终不可得而见矣然获归老故山逍遥林壑以优游卒岁所得不既厚乎失之东隅収之桑榆尚几焉

　　送朱先生赴京考礼序　　谢肃

　　自三代礼乐荡灭于秦至汉代秦而帝去先王未遐冝可以复其礼乐而为治于天下矣然髙帝不学而佐非真儒故其为治不能复礼乐于三代殆亦叔孙通之责哉方叔孙通说帝之起朝仪也帝曰度吾所能行者为之不过谓定君臣之位而已固未及乎先王之礼乐以达于天下者也而叔孙通遂以兴礼乐为名广征鲁诸生是以有两生不肯行曰礼乐积徳百年而后可兴至哉乎其言之当也夫徳先王所以化天下之本而礼乐其具也有其具无其本固不可也而髙帝寛仁长者其岂无本乎曰固矣然汉承秦变古之后以古变秦其唯三代之礼乐乎沿三代之礼而教民以中袭三代之乐而教民以和使中和之气充塞天地则万物不疵而王道成矣王道成然后损益三代以作汉之礼乐则汉其三代矣乎是或两生之所藴也惜乎叔孙通学不足以与此不能终致两生乃率诸生暨帝左右去三代之难采先秦之易以杂就其尊君抑臣之仪绵蕝而习之及帝既行曩之醉呼拔剑者莫不震肃而帝亦起皇帝为贵之叹则叔孙通亦可谓达时之务矣然使四百年之汉遂以为礼乐止于如是而治化卒无以及乎先王者叔孙通之责也此异时贾谊仲舒王吉刘向之徒所为发愤而増叹岂独今日两生之不肯行邪是故无两生天下万世无礼乐无叔孙通则汉亦无君臣之仪而汉仪固不足以当先王之礼乐也后世君相之图治者其可不知夫学乎今皇帝缉熈圣学治仿先王混一初元命中书暨翰林太常率诸儒定拟三礼明年再命集议礼乐又明年徧征在野道徳文章之士相与考订之将以成一代之制也而吾鄊朱伯贤先生实在征焉先生生东南游西北遭时多故归隠山林饭疏饮水益力于学以学之为王者事也故其论道徳必归之于三代之选其论文章必归之于三代之英则今也应征其能不援三代礼乐以为国朝之治具乎虽然两生不肯为汉行先生肯为国朝起是国朝之徳之盛轶于汉而叔孙通之学不足以齿今之侍从大臣也先生盍亦摅两生之所藴使三代礼乐不得复于汉者而复于今日焉则贾谊仲舒王吉刘向之徒将不复发愤増叹于异时矣非先王其孰能与于此哉告行之日书以为赠

　　娥江送别圗序

　　溧阳达公贯道丞越之上虞秩既满将朝京师邑人士相与送之娥江之浒公欲登舟辍挽止之咸咨嗟感叹不忍为别于是公起指江以语于众曰昔吾絶江而东惧弗能佐理以沗朝廷宠命赖是父兄能教子弟能率三年无一事累我我得西渡江趣道千里以觐于天子何幸之深毋为不忍余别也众阖辞以复于公曰自本朝有天下以来官于吾邑者不猛以厉民则寛以怠事不激以为亷则察以为智是皆不知从政往往不免故未有一人得赴中书以考厥绩者考绩中书当自公始公无彼数者之失有古遗爱之风哉吾等是以于公之别不忍也乃再拜别公公登舟送者伫立水濵舟既行犹注目不少瞬而公亦慿柁楼顾望踟蹰于时天霁潮平四山如洗木叶飞摵摵凉飙举之与翔鸟泳鱼相下上于中流使人别情纷扰益不能自忍也好事者绘焉题曰娥江送别圗将以寄公属序于余余谓送公之别不于他所而于娥江也何故盖娥者曹氏女也其父旴善水以迎伍君为涛所溺娥已死援出父尸事载汉史后世慕之故以名其江然伍君之忠曹女之孝臣子大节也公甞以教邑人士今公之去邑人士必临江以送者非徒不忘公教亦以愿公克全大节也若乃区区不忍为别乌足重为公道哉姑并书于圗末而能言者又系以诗庶乎公之有以观省也

　　送徐先生归严陵序　　高启

　　严陵徐先生大年甞被召至京师与修元史书成上进诏择纂修之士官之先生以老乞还甚力会春官议修五礼为一代之典乃复奏留之未几其书又成先生固申前请大臣知其志不欲强烦以事乃命有司具礼传送以归其鄊都之大夫士相与祖饯幙府门外有言者曰先生之学冝傋顾问先生之文冝掌纶綍先生之经术操履冝在成均为学者师今皆不可得顾令以布衣老于家归虽先生之志然岂不为司人物之柄者惜哉余进而解之曰皇上始践大寳首下诏征贤又责郡国以岁计贡士欲与共圗治平甚盛举也故待贾山泽者羣然簉庭如水赴海而隠者之庐殆空矣朝廷待以庶秩犹梓人用材巨细毕取岂独于先生有遗哉盖先王之为政莫先于顺人情亦莫先于厚民俗力有所不任者不廹之使必为义有所可许者必与之使有遂所以人之出处皆得而亷耻之风作矣今先生以齿髪非壮厌载驰之劳恋考盘之乐抗辞引归上之人不违其请者盖将纵之山林使其鸟飞鱼泳于至化之中以明吾天子之仁又将以风厉海内使皆崇退让而息躁竞也顺人情而厚民俗实在于是故宁失一士之用而不惜以其所得者大也不然先生岂茍去之徒而大臣岂弃材之士哉况先生之归也必能著书立言以淑诸人咏歌赋诗以扬圣泽则又非洁身独往而无所补者也尚何疑哉吾又闻汉祖中兴严光不屈后世莫不髙之今先生之鄊即光之乡也甞逰其耕钓之处山髙水长想瞻遗风必有邈契乎千载之上者矣今之归其无负于夙昔之志哉若余遭逄明时不能禆益万一懐恩茍禄而不去于先生盖有愧焉矣于是言者是之请书贻先生以识别

　　赠钱文则序

　　韩文公诗有曰我生之初月宿南斗苏文忠公谓公身坐磨蝎宫也而已命亦居是宫故平生毁誉颇相似焉夫磨蝎即星纪之次而斗宿所躔也星家者说身命舍是者多以文显以二公观之其信然乎余后生晚学景仰二公于数百载之上盖无能为役而命亦舍磨蝎又与文忠皆生丙子是幸而偶与之同也二公之名虽重当世而遭逢排摈谤毁几不自容仕虽甞显于朝而贬阳山谪潮州窜逐于罗浮儋耳之间踰岭渡海冒氛雾而伍蛮蜃其穷亦甚矣顾余庸庸虽不能致盛誉亦不为排谤者所及况遭逄圣明沗职禁署蒙恩赐还无投荒之忧是幸而不与之同也然二公之文章徳业赫然照映千古而余早罹艰虞中事奔走学不加修文无可采将泯焉为众人之归是不幸而不能与之同也噫命之所舍既同则冝无不同而何相去若是之辽哉盖穷达得丧由乎命智愚贤否存乎人存乎人者可为由乎命者不可必世之人常以不可必者责于命而不以可为者责诸已所以多自恕而幸得也若二公者其道同其文学同故毁誉穷达有不必其同而自同则余之不能与之同者盖有在也而岂命之罪哉山阳钱文则能推星以言人之祸福无不竒中士大夫多称道之将逰湖海征余言为赠因书所以自警者贻之且使遇夫自恕而幸得者告焉文则读书好修善鼓琴斯术其余事云

　　明文衡巻四十

　　●钦定四库全书

　　明文衡巻四十一

　　（明）程敏政 编

　　○序

　　送周逊学赴长洲儒学教谕序　　贝琼

　　今年春予与会稽赵俶钱宰金华郑涛同被召至京师授国子助教秋八月望预朝奉天殿诏臣俶等至御前命之曰汝壹以孔子所定书诲诸生若苏秦张仪繇战国尚诈故得行其说冝戒勿读既受命退而思曰古人有言曰孔子读而仪秦行鸷翰而鳯音也天语及此岂非灼见其说不徒惑战国之君天下后世且惑之心术之蠧莫过于此欤孔子之道自尧舜禹汤文武所传着之易诗书礼乐春秋者大中至正歴万世而无弊也不幸乱于百家而百家之中纵横为甚以其功利中君所好莫不恱而从之视儒者之言仁义则为迂而不用矣此一时习于倾危险陂前后一辙不能回其所向之途可胜叹哉然古今帝王皆知尊孔子而斥仪秦未有举其诈以戒人使禁所习而趋于正者敬识于心造次不忘凡遇诸生必恳恳告之焉盖学孔子则进而为信为善极于大而圣圣而神不翅梯之升髙航之渉逺也秦仪智谋之末君子之所羞道者恶可袭彼之所为乎大抵率人以正犹惧不胜其诈矧以诈率人其不正又何责欤此上之命臣俶者将一洗天下之习而复乎三代之淳大哉言乎河南周逊学者正道先生之子也器宏而有学搢绅咸器之苏之长洲县司教职缺县上之府府上之部试其文考其行遂授教谕以归人皆谓偃革右文之日莫先于教化师儒之位虽卑凡艺优而徳不足誉隆而道不明者弗与也其慎而不轻如此则逊学视彼屈于事者优劣何如也其行也士大夫歌咏以华之且求余序其首因举以告逊学冝训长洲之士一于正而无惑秦仪之邪说可也

　　送开学臣先生归洛阳序

　　昔洛阳贾谊为汉博士一岁中超迁至太中大夫请改正朔易服色定官名兴礼乐立汉制更秦法文帝虽谦让未遑且议任公卿之位诸大臣忌而短之出为长沙傅夫髙皇帝之有天下事多草创而一代制作不可以不定者绛灌之徒智弗及谊而帝又不能用此余深为在上者惜也今国朝偃革右文方复三王之治凡谊之言于汉者不待请而皆行矣处士开先生者亦起于洛阳为国子助教甞自比于谊人亦以谊期之时大臣无忌而短者其至公卿不难也未几以病谒告留京师治之六月病久不愈乃遣归此余又为在下者惜也呜呼山川神灵降生竒伟磊落之士古今不数人固将使之有为于时也然遇时之可为而皆不得有所为不知其为天道何如邪初余与先生同在成均资其讲习之益一旦离散分处不能不为之惘惘矣矧以衰老之余摄官承乏与四方隽秀相周旋而回望其放于嵩邙瀍榖间追逐云月为事如谊所谓鳯凰自引而去麒麟莫可系而羁者窃有愧焉士大夫咸赋诗以送之属余为之序于是乎书

　　精诚録后序　　郑楷

　　天子之所以奉天而勤民臣下之所以竭忠而事君者无他道焉亦曰精诚而已矣若夫人子之飬亲则无间于上下而又兼乎爱敬者也我朝太祖髙皇帝以广运之徳贯列圣之道万机之暇拳拳乎天人之理恭黙思道豁然有契于心甞命文臣采经书之语及于钦若忠孝者类为一书赐名曰精诚録而颁之王国焉其不言之教盖亦至矣臣楷恭承宠命得傋员进讲伏蒙睿旨命教授臣顾禄临写此书臣楷为之后序将欲重刻摹印以广其传焉臣楷受命战兢惧弗克荷以为兹録出自太祖宸衷而殿下继太祖之志述太祖之事冝得老于文学之臣而铺张之而乃命之于寡陋之臣此臣所以战兢惧弗克荷者也窃闻惟辟奉天惟子止孝惟臣以忠其皆本于精诚乎精诚者天之道也天者理之所自出身者亲之所由生为君者理我所以生者也君能精诚则奉天之道得矣臣能精诚则事君之道得矣子能精诚则事亲之道得矣而其精诚之所以致其力焉又皆本于敬乎敬者圣学之所以成始而成终者也伏惟殿下徳迈前王心存圣学诚敬精微之道实与太祖同一机而无间者也所以人同此心心同此理而思诚以造夫精诚者盖如此太祖创之于前殿下广之于后是编一行家传人诵前圣之经一展巻而大纲举一入心而忠孝生则帝王垂裕之道至矣尽矣孔子集羣圣之道而为一大成实万世之永赖焉精诚之録同一揆也

　　送赵永明之金华序　　王琦

　　有志乎逺大之学者非茍以文辞自衒而已盖文所以载道外于道而有工于文无有也世之言曰文者言之精言不精不足以成文故曰罢于诵夜费于思铺镂聮迭縁饰绘绣以为工且至然卒不过如游说之浮辞俳优之戏谈且老生得之以欺后辈后辈得之以侮同列于道无与也道者所以扶纲常而绍典则今也学于师则曰彼虽善于是而缪于此彼长于此而短于是吾亦聊从而师之讲于友则曰彼虽长于我而才不及彼后于吾学而智不逮吾亦聊从而友之于道无取也呜呼求言之精而无与于道求学之专而道无取焉使蔓辞日兴缪说日广诋訾辩议讪谤排击则文安得不为学者累哉余旧学于金华潜溪宋公闻绪论之末未甞不以此为深戒黄岩赵永明弱冠为文逈出伦辈而余未之友今年秋至郡城友人林公辅出永明文数首皆烜烂敷腴闳阔肆纵比物引类悉有可称且将从潜溪公而取正其殆有志乎逺大之学者文固不足为永明累也文中子曰文乎文乎茍作云乎哉必也贯乎道学乎学乎愽诵云乎哉必也济乎义余诵斯言也久于永明之行不敢不以告永明异日造金华知公所以教永明者亦当不外乎文中子之意也

　　送杨湖州序　　刘夏

　　王者之取天下天心顺于上人心应于下斯可以得天下矣十数年前彼君天下者其政治弊于不修四方豪杰并起百姓肝脑涂地当此之时纷纷纭纭似乎人众可以胜天而天心亦为之震荡■〈揑，木代扌〉杌而不得底于宁谧也十数年后我国家厯试诸艰大战江湖决成败之几于两阵之间以甞试天心之所向背矣彼天心断断然不我释也天既不我释天下亿兆人心又安能释我而他之乎然则天与之矣人与之矣犹有不来庭者我则起而取之矣于是考圗数贡以江南之大而浙右数州之地近在肘腋尚尔未入版圗乃命将帅师先取湖州赖天心之眷顾已宻而人谋之恊从斯臧甲兵府库全城归附上见湖民之久在辱也又念湖民之新被兵也乃不得已辍近侍之臣往抚之用是中书左司郎中杨克明受命出知湖州杨公通练沉敏谙于大体又不遗于细故湖之父兄耆老冝教其子弟曰自今以始服杨公之教令为上新民凡奢丽敝壊之俗不可为也偷惰放肆之风不可有也其君子则豹变羽翼于圣朝其小人则革面耕凿于田里今湖民无死伤之忧有妻孥之乐尔但知民心鄊顺之致然未必知天心之使尔然也故太守下车为言尔之所不知者

　　赠詹学士出使序

　　洪武元年八月皇上临天下慨然谓丞相宣国公曰治天下虽用匠手有规矩绳墨然后百度可贞也乃议建三省立六部拜諌议大夫设登闻鼓院罢逋租不征下诏责躬求天下岩穴深藏不售之士顾元臣秦裕伯曰斗米三钱外戸不闭朕力行三年可以臻兹至理望道之勤沛然若决江河莫能御于是儒臣十人受命分行十道访求贤哲与之共理天下而学士詹同文与焉詹公恢疏倜傥甞为考功郎时余与侪辈三十余人皆隶考人心如深渊不测公投长竿探知其尺寸之所底止用此道以求天下士设有奸邪小人饰诈钓名安能诬我而冒进也邪而余也吏尚宾馆惟当饰墙壁治几席以为天下大夫君子先容者焉

　　舟行分韵赋诗序　　朱同

　　皇帝有天下之四年有旨尽取羣儒以选任之四方多士云集辐辏徽之先在是行者十人维时舟次南陵之毛家浦芦苇生风东溟出月并舸中流传觞唱和共叹人生出处之难而聚会之不易得也于是以杜工部星临万戸动月傍九霄多之句分韵赋诗以纪之且以寓夫箴规之意而令仆叙其首仆以为唐虞三代之隆处君师之位以政教临民者皆真儒也心法之传教飬之道政刑之具载在方策世变日下风气日漓于是政教判为二途君人者有崇儒之美名而未得真儒之实用为儒者穷经皓首而未得尽行其道于时下于是者或拘古今异冝而不适于用或学非所守而反悖于经先王经世之大法或几乎息矣今天子以神圣英武之资龙飞江左扫荡羣雄不数年而天下定于一乃罢黜百家一用纯儒岂非世道之将隆斯文之大幸而为儒者所冝致思乎夫学贯天人功被万世文足以经邦武足以拨乱者真儒之学也学有浅有深而不可以强齐者也守寒素之旧而无骄奢之习知亷耻之义而无污下之为不立异以要名不屈道以求合行止去就一尽乎在我而无一毫利害计较之私者真儒之守也守则吾儒者之所当同者也况新安吾考亭夫子桑梓之邦道徳性命之学礼义亷耻之行渐摩既乆诸公幼而学壮而行今也遭圣明之世洽教飬之泽当尽蕴奥以济时守名节以律己而无负乎圣天子用儒之意则岂徒斯文之幸而已仆也不孝罪重父丧未期毋疾未愈而衰绖以随诸公后斯纲常之重治教所先必当得请而归者是以不复辞而致其学守之说为诸公别且将跂足林下以徯所谓好消息者为吾邦斯文之庆幸也公其尚有取于愚言乎同是行者婺源四人胡原昉江道全江道原胡徳耕休阳五人余子韶朱曰可汪铭徳汪徳懋江彦名余歙人朱同也

　　麟溪集序　　张紞

　　麟溪郑氏为东南着姓笃于行义海内称之洪武丙子紞自云南入觐睹左庶子济于朝行见其循循雅饬不愿乎外诗所谓其仪不忒者庶子有焉圣上简出羣伦寘在左右俾羽翼东朝矜式天下其于化民成俗之意吁其至矣庶子字仲辩义门之八世孙甞请于余曰有家以来既多厯年所朝贤乡彦所以称述而光贲之者代不乏人前此固巳会萃成集矣洪惟龙徳御天人材辈出后之作者未艾也隋珠和璧胥归寳藏谨续成一编于以宣扬徳化侈上之恩而先业遗绪亦藉以无沗幸为序紞逊谢再三乃修辞以对曰嗟乎分形连气同具是理而不能不坏于人欲何郑氏之愈逺而愈盛也何郑氏之能通其变而制其冝也窃求其故不由周礼本俗之道族坟墓聮兄弟无所不用其极本支相保当薄而踰厚世有郑氏犹景星丽空鳯鸣朝阳真旷世之祥也虽然经言百世而没其共爨之文圣人非不欲之盖亦难为之制耳今假以一生二为法自二而下倍而数之究于十世为子孙者千二十有四人继称之宗将居其半惟大宗当祭于庙余皆室祭室祭无所君子之所隠也且子事父母鸡鸣而起问安视膳各欲尽其私情若千人聚居一有不惬势必有向隅而泣者于斯二者处之特难是故通其变使人不倦时而措之与之冝之乃君子之微权也圣人虑世虽逺又安得以权为制哉所谓权者无私恩则不足以亲亲无公义则不足以尊祖私胜则义为恩揜公胜则恩为义屈节其亲疏量其恩义执两端而用其中上不忘一本之泽下不失羣从之懿自非权度精切何以与此窃甞因父子异宫之说而思之大畧仿古者诸侯庙制五世一宅各有祠而总为墙宇以郭其外庶几事亲奉祭各得其所庶予可与言者率尔及此以终序述之意或亦处家之一道云

　　赠郑显则序　　方希古

　　天下之论文者嗜简涩则主于竒诡乐敷畅则主于平易二者皆非也文不可以不工而恶乎好竒文不可以不达而恶乎浅易浅易以为达好竒以为工几何不至于怪且俗哉善为文者贵乎竒其意而易其辞骤而览之亹亹觉其易也徐思而绎之虽极意工巧者莫加焉若是者其为至文乎圣贤之文与后世之辞纯驳工拙多寡不大相逺也而世人望之若天然不敢指儗之者以其不务竒其辞而竒其意故举天下好竒者莫及也使其意不能过于众人而惟辞之修安在其为竒也哉日月之在天隮于东而行于西昏明于昼夜盈亏于晦朔自有天地以来未之有易也天固不规规然求异以骇人之视听然愈久而弥新愈广而无穷则为竒也大矣尚何以异为哉至于鬼磷之变灭不可以理推其迹虽似乎竒而其为明也微矣近代文士有好竒者以诞涩之辞饰其浅易之意攻讦当世之文昧者羣和而从之而三吴诸郡为尤甚此皆挟鬼磷而訾日月者也其力虽不足为斯文害然不除灭而禁斥之何由复古之盛乎今天子悯斯文之不逮古择太学之士而教之吾郡郑君显则与焉显则为文不好为竒而亦不流于易盖学而得其正者也予窃有志于变天下之文而患不得友天下之贤诚得如显则者数十辈共趋古人之道以自见于世其崇且大者可明也况于文乎今犹未之遇也乌得无慨然矣乎吾闻文与政化相上下安知今之文果不古类哉显则诚以吾言求之有合于吾言者吾不谓之今之士也

　　送太学生赵孝先从军诗序

　　临海赵君孝先为国子生其父老矣当为兵亰师孝先奋曰吾不代父谁当为父言者即告祭酒以愿代状未许则言于礼部事闻诏可之释其父遣归孝先得命喜不自胜如疾甚遇药如积雨获见日月如羇旅亡聊而获禄位也即变服以行爱孝先者曰孝先诚爱父矣然何不自重也有才如孝先蓄学践行如孝先有声名如孝先旦夕当为美官官于朝而以情请上未必不许也而何忍自代为哉为世惜才者曰国家地尽四海执干戈职战守者如林所少者岂一兵乎而使孝先为之也夫以孝先行能用之诚当其所长于民必有补益课其绩效孰为寡多乌可徇一夫之私愿而失良士哉孝先之友方希直闻之曰爱孝先者非知孝先者也为世惜才者安知国家之深惜乎以已视人则已重而人轻重者冝先轻者冝后也以亲视身则身轻而亲重茍为荣辱计而忘大义纵得大位何能一朝安中人且不忍为况孝先卓卓良士乎圣天子天运神断以成大业其所举措不易而审亦明矣岂不知孝先也岂不知兵之用薄得士之效大也譬之天然将欲暑之必先寒之将欲成之必先难之昭昭生于太阴隆隆隠于至微安知抑之非扬舍之非用乎安知万金之非轻秋毫之非重乎且士之所学以善俗化民为本孝先一举而使天下士莫不自濯磨奋发知亲之不可遗禄位之不可茍由是而子则为孝由是而臣则为忠有益于人纪岂不甚大其于为人岂不甚可贵乎于是言者谢曰非圣天子之仁不足以遂孝先之志非孝先之知学不能处其身以道信乎是不可不学也乃相率为诗以美之而余书其说以序之

　　篆书考正辩伪序

　　由古以之今存乎势援今以反古存乎人天下之势舍厚而趋薄舍谨而为慢舍难成而为易习如水之下流滔滔汩汩不至于极不止非有笃志卓识者不能知其不善而亟反之幸有一人知其不善矣自非达而在乎位亦不能夺举世之所嗜而挽之复乎古是以二帝三王之礼乐政教余文旧俗厯数千年以至于今时易世迁几至于不可复者岂无豪杰之士生乎其间而欲正之哉独智不足以启羣惑言之者一而诽笑之者千万虽欲回流俗之势而不能也六书于民用最切而其变为最甚自篆而为分隶自分隶而为行草日趋简易轻渉流荡而无法使古人复生而视今之字必将骇眩而惊叹而人顾鲜有知其非者问有好古之士知之而力不足以制已然之势不过着之于书以发其所得自汉许叔重说文以来著书之存于世者虽有精粗详畧之殊而其用志深逺终非流俗所及然世之知而好之者已难乎其人好而能通其意考其得失补其未傋而羽翼之者冝乎其尤难也宁海方塘先生王君仲芳自少笃志古学至老不倦甞病俗字之乱真害正本诸古以正末流之失作文字考正辩伪之书以示学者其言皆有征据不为臆说使人人因其言而求许氏说文以探古人制作之初意引天下以复乎古宁有御之者乎虽然文字之学盖学者之一事耳天下所以治乱存亡者不専在是也井牧变而民无定志比闾族党变而鄊无善俗搜狩师田之法变而国费于飬兵读律饮射之法变而官疲于听讼其大者如封建学校其小者如名物衣冠其异于篆之行草者曽几何哉予甞妄欲为一书以正讹解惑而未之遂先生之父秘书公以博学多识为元闻人其所受而知者盖非特字学而已茍有大于此者论次成书以补六经之遗缺洗百世之陋习岂非学者之所望乎予庶几预闻之

　　赠王仲缙序

　　饥而食饱而嬉营私而骛利生无闻而死无述者众人也食焉而思思焉而行不忧其身之穷而忧道之不修不惧其家之无财而惧乎名之弗扬者君子也众人之所为切于身而见效近故人之趋事者伙君子之所务事既缓而功亦迟故众人多笑之而不知众人之所为又君子之所悲也吾昔年舟还自金陵泊姑苏城下舟人指城中大第谓予曰此元伪吴张氏宫也予问今其家安在则已无噍类矣问其人名字则已莫有知者矣及至钱塘道西湖舟人数谓予言林处士事曰此处士故宅也此处士坟墓也此处士曽逰之地也予未甞不为之太息方张氏盛时据数州之富擅王侯之贵驱百万之人以给其所欲其车服宫室妾媵珍寳驺从师徒僭拟乘舆亦自谓一时之雄矣而今未下十年乃若此处士在时破庐弊褐羸童野鹤出入于烟霞水石间其穷困莫比今越二三百载姓名犹灼然在人耳目则区区之富贵者何足道而士之贫贱又何足憾哉且处士特一诗人其自立者非能如圣贤之宏大深逺足以明斯道而淑来世犹能如是况夫君子之希圣贤者乎吾友乌伤王仲缙年少好学其所志甚美而其鄊人窃笑之以为迂仲缙告予予恐其沮于众人之笑也故告以斯说使仲缙知为学之足恃而益思自勉使众人知所有者之不足道不暇笑人而自悲也

　　送陈克彬归临江序　　王叔英

　　余自儿童时则闻江西多博学髙才之士衣冠文物之盛甲于天下然其民性率多轻悍忌黠为俗喜争而善讼故其最为难治而南昌赣吉为甚而临江为尤甚观其谚语之传于四方者可知矣是以天下之仕者莫不惮官于其地而其人之官于四方者亦莫不见惮于人至于旅寓于江湖通途之间者或遇其人莫不惮之而不敢骤与之交然余自弱冠以来往往见其人之来官于吾邦者或以亷称或以能显或以谨厚见推其愚劣不称任者固鲜而其非道御物者亦不多见余固知江西之多才而疑人言不可以尽信矣今年余来金华之永康永康之令刘公某南昌人也丞谢公某吉安人也二公皆以亷谨得民余至永康二公皆先以事去虽不及识其为人而闻诸邑人之言可以知其为君子固亦犹见之矣邑之税使陈志善者临江人也数过余邑庠其人温谨乐易与物无竞而其子克彬适自临来省为人亦如其父而其才气又自有出人者余于是益知江西之多才而益疑人言之不可以尽信矣岂其风俗与化移易而其人今非昔比也邪将余之所见皆适值其出于衣冠文物之胄者故有以拔乎其流俗邪是固未可知也使其人皆如余所见固云美矣使其俗果如予所闻则居其鄊而为其民之秀者岂不冝思所以变之之道乎余闻古之以匹夫而化鄊人者盖有之矣顾其身之所立何如尔今克彬之归也其尚益修其身以余前所闻之俗为鄊人戒以去其恶以余后所见之人为鄊人劝以进于善自一鄊而及于一邑自一邑而及于一郡以及于一方使天下之仕者乐官于其地而其人之官于四方者亦见乐于人而旅寓于江湖道途者亦莫不乐其人而愿与之交如是则天下之人言江西者不特称其学士大夫之贤矣岂不盛欤不然而或终使天下之人惮之如余所闻者固非四方君子之所愿闻又岂不为彼方君子之所耻哉虽然余浙东人也浙之民俗视江西伯仲之间耳又安知天下不视之犹江西之人乎余之言盖非徒以勉克彬也亦因以自勉焉

　　明文衡巻四十一

　　●钦定四库全书

　　明文衡巻四十二

　　（明）程敏政 编

　　○序

　　送稽古刘先生还鄊序　　朱善

　　江西士之好古者莫盛于庐陵庐陵士之好古者莫盛于刘君刘君授徒南昌弟子从之逰者皆称曰稽古先生刘君从而受之亦自称曰稽古焉洪武丙辰冬十有一月君束书将归庐陵来告别且曰人之以稽古称我者未足为稽古也吾子以稽古许我斯诚稽古矣予曰吾所谓稽古有三说焉不知子将稽古人之心乎稽古人之迹乎抑稽古人之文乎如稽古人之心则尧舜禹之精一执中汤武之建中建极孔门之一贯忠恕果能端居深念而彼此意会焉则古人之心法在是矣如稽古人之迹则尧之平阳舜之箕山禹之会稽汤之景亳文武之丰镐下及齐晋之会盟燕赵之攻围楚汉之战争邹鲁诸儒之讲习必将如太史公之周览遐观而后圣贤揖逊之雍容征伐之奋扬廵狩会朝之严肃英雄豪杰之喑哑叱咤嬉笑慢骂皆必有故老遗黎能道之者然而先生老矣予惧其不能徧厯也如稽古人之文则四圣之易四代之书齐鲁韩毛之诗髙堂大小戴之礼公谷贾董之春秋下逮荘骚子史靡不捜罗可谓闳且肆矣若乃苍颉之鸟迹岐阳之石鼓孔壁之科斗汤之盘周之卣龚伯之敦卫孔悝之鼎铭岱山邹峄岣嵝浯溪之石刻凡汉魏以来之桓碑彛器古文篆籕分隶诸家之字画幽而穷崖絶谷之隠沦外而僻壌遐陬之遗逸皆古今之竒寳华夏之伟观然非如欧阳子心诚好之力又足以致之则亦未能遽集也吾子其将何稽刘君于是慨然曰求诸外者逺而难求诸内者近而易吾请从其易者书曰稽古人之徳又曰稽谋自天在天之理即在人之徳也稽诸古而于徳有所征稽诸天而于理无所咈庶几其可以俯仰上下而无愧矣予曰斯言得之矣于刘君之行也谨述斯语以为赠

　　送滁守周伯器秩满序　　陈川

　　余甞论民牧之要有三者焉一不得其要则位不称政不美名且隳而民告病矣訹于上官也慑于贵近也堕于吏术也士君子有志当世受民社之寄声望足以被主知则不訹也权智足以耸民聴则不慑也材智足以破宿奸则不堕也不訹于上官则实材得以自见不慑于贵近则实威得以自施不堕于吏术则实恵得以自洽所以声实并隆位徳俱至上交下感而众戴之矣然其至非真积力行有自强不息之功者不能尔也洪武乙卯天子轸念羣黎尤重民选命中书大臣録天下州县之长绩之著者第升之其治最者处以剧要三月诏擢莱芜令周伯器守滁州盖陟典也滁州在唐宋时为名邦出守皆清望有履业之臣往往入为名公卿致位宰辅者踵相望若李徳裕欧阳修邦之人至今以为谈慕我皇帝有天下滁为潜邸大兵是集大业是基辇毂是遵为国家西北门户视亰畿诸郡为最剧守是州者非宿望旧徳简在帝心者不以轻畀也州土著多勲旧着功烈分茅土者公至初视事曰天子以三尺法治天下滁为亰畿大郡逺迩所观望茍不先谨有法如下民何且法自上始我知有法不知有他也于是均徭役一法制酌轻重之权而次第以行或挟贵要以枉干者公持之愈力毫髪不少贷众环视噤不出一辞弭然以滁州旧隶中书事皆符下辄奉行或有不可者封上之后分隶鳯阳府臣以他州下视吏得以毛举细微事以撼之公气不为动与之开陈端倪论辩不为少挠事两上之上以是直公一府遂屈由是终公之政吏不敢挠以私州当通道事噂沓簿书期会取速一时吏多庸傲玩不恭前政以为常公烛其奸欺绳束愈加庶事皆上出惟谨奉行不敢后以故手不得髙下民病以伸公寡欲自约退食则炉薫清坐萧然一室俯以思曰政有所阙乎事有所未绪乎民有所未安乎旦旦以自省力行不少怠盖公之政智不訹乎上强不慑于贵明不堕于吏其要岂易焉而已哉自强不息之功三年政成将入觐陈其绩之实行且有日民遮道愿留不忍其去窃相谓曰我公之名在帝心我公之政在民心今且行其为名公卿致位宰辅也必矣其不使欧李专美前古幸为我邦人荣余忝与公同政悉公之材之兼人政之洽人惠之感人威之服人其声实之美位徳之称冝其华耀千古为无愧也敢书民牧之要为天下司牧者告

　　潜溪续文粹序　　楼琏

　　可名之功众人知之难名之功君子知之至于不见其功而天下阴受其利者此非圣贤之徒不能知也周之积累旧矣由太王传数世以及于武王用八百诸侯之助而始克商夫岂一人之徳一日之功也哉而孟子归诸太公伯夷二老以为二老者天下之父也天下之父既归之其子安往信是言也则武王之武可不用而周徒以致人望而王孟子之言不几于过乎然事固有立乎此而应乎彼者山岳出云而霖雨被四海人以为霖雨之泽也而不知本于山岳之助贤人巨儒之于国家不必有赫然之功而其及物常在乎事为之外谓天下果兴于斯人众人未必知而信之然欲天下之安定非斯人亦莫之能也髙祖之于子房世祖之于卓茂搴旗斩将不与焉而尊礼在羣臣之上盖其道徳可以驯暴革奸智谋可以开惑定事言论风采信于人而传于世也乆矣吾从而尊礼之则其所化服岂特若事功之浅乎当元之衰国朝之始兴也地大兵强据名号以雄视中国者十余人皆莫能得士太祖髙皇帝定都金陵独能聘致太史金华公而宾礼之公始见上上问以取天下大计公以不杀对上甚喜俾授太子经每询以治道公未甞不以仁义为言是时羣雄多嗜杀好货独上御军有法命将征讨戒以勿杀所至民欢乐之识者已谓天下不足平及海内平定上方稽古以新一代之耳目正彛伦复衣冠制礼乐立学校凡先王之典多讲行之而太史公实与其事在翰林为学士中甞为国子司业晚为承旨先后二十年以道徳辅导皇太子圣徳寛大仁明而天下归心爱戴称颂洋洋者公之功居多海外殊絶罕至之国朝贡之使接于国门至必问公起居安否购公文集以归日本至摹刻传诵于其境内而近则朝廷逺而穷山陋邑妇人穉子皆知公为盛徳君子闻其名见其文未有不咨嗟敬爱者公修身于戸庭之间而姓字播于千万里之外蛮方异域皆知尊慕之使中国之美传于无极其功盖大矣而当时之人未必能名其为功此公所以为盛与公之为学博而知要其徳粹然与世无竞而端介之气充飬有道不为利害所移盖仁人长者之风不见于世久矣乃于公而见之天之遗斯世不亦厚乎惜夫世未获尽被公之泽而公遽以疾终后十余年皇太子亦薨于东宫天下哀痛焉今上既追崇皇考为孝康皇帝庙号兴宗念先皇旧学之臣悲公之不可作以近臣荐召公之孙怿复官之于翰林凡兴宗皇帝所欲行而未遂天下所愿欲而未得者皇上皆举而行之于是善誉洽于万姓而公之文愈为人所爱重琏蚤从公逰辱公见知窃甞叹天下知爱公文而不能尽得其意且不能尽观也以为公昔无恙时甞择旧文为文粹以传矣因复与同门友浦阳郑楷叔度等取自仕国朝以来所作复选録为十巻名曰续文粹以传于学者呜呼斯文也公之所为虽可以传世而不足以尽公之为人也后有贤者考论国朝之所由兴而追惟兴宗徳业之盛以咏歌今日之治于无穷太史公之功庶几可白于后世乎公讳濓字景濓金华人国史有传

　　送左叅议胡公之官江西序　　王景

　　洪武三十五年冬皇上勅翰林儒臣修太祖髙皇帝实録慎选在位之士与纂修事而李公至刚以右通政来胡公以道以礼部郎中来王公孟阳以儒士又继来三人皆浙江人何浙江之多士也未几至刚升礼部尚书仍领史事明年夏六月书成上厚赉银币锡以重爵以道升江西左叅议孟阳超授礼部主事尚书公谓予曰吾三人以乡井之旧同列史馆至驩也而以道独驾部鳯翔于西江之上愿一言以识别予曰今之布政司古之州牧也舜分天下为十二州州有牧故曰内有百揆四岳外有州牧侯伯是也然其职则维持侯伯以聮络天下之势以恪王度事至简也今叅议布政之亚也位第四职四品赞襄一司之事至重也然上有使有叅政政不已出也然判与议必自已始已以为是叅政曰非是已以为不然叅政曰然为使者必执其两端而定之若叅政曰然使曰不然叅政曰非是使以为是则已亦得执其中而用之则叅议之职不轻而重也亦明矣然其议必本之以时制叅之以旧章不屑屑泥古而不背于古上以宣皇风下以合民情平平荡荡归于皇极而已若曰各持已见务为矛盾以私害公事不立矣非朝廷设官之意也以道无是也以道为部郎中且四年其同列皆坐剪斥以道翘翘然不染其难则以道之忠贞正大可见矣且皇上之所以命近臣而出任方面者重宣徳音使内外相聮属也况江西宻迩都邑治化尤所当先也以重臣宣徳泽民易从也辅成太平之治在此行矣尚懋之哉是为序

　　赠医士潘徐二君序　　王达

　　今年夏友人雷起潜之子曰豫疾求鄊里之精于医者得一人焉曰潘克仁氏克仁治未二日而他适又求乡里之精于医者得一人焉曰徐士恒氏士恒造起潜所未二日而克仁又至二人者会不相嫌忌而启药且相与讲明其得疾之由与夫去疾之法用何药而可用何药而不可二人者忘其所负挟而一以拯人为念故雷氏子弥数日而愈矣起潜曰是可无所报乎于是走泮宫征余文以为赠呜呼天下之人非不众且多也其间专事而妬贤者亦不为少矣小人专事妬贤者固冝读古人之书而怀小人之忌者亦岂少哉自淳朴之气散往往以智力相雄长甲曰可乙曰不可甲曰善乙曰不善昧其良心汩于私意忘其已之短而嫉人之长安有相资成美谦逊长厚若潘徐二公者哉古人有言曰厚者不毁人以自益仁者不危人以要名吾于二公见之异日风俗之厚又安知不自二公始乎克仁専确有守且通于儒故録此以遗之俾往来观者得以警于心焉

　　送郑先生之昌国训导序　　锺士懋

　　天下难处之事多矣惟处贫为甚难天下处贫之人众矣惟处之以正为尤难处贫而能处之以正非读书行道者无能焉读书行道而能处贫以正斯可以为人师矣吾乡自赵宋以来素称文物衣冠之邦俊人秀士班班辈出不幸与时不偶而羹藜茹糗者不为不多有如本忠郑先生之甚贫者乎甚贫如其人者亦有之矣其或不堪于清苦而出入小徳之门者不能无之是以如其人之甚贫而处之以正者确乎难其人哉先生予同里人也治尚书能赋诗工字画好古博雅矻矻焉年四十矣虽鱼釜尘甑畧不曽有干求锱铢非所当得之心萧然一室学徒数十人惟清坐讲授皜皜乎髙风劲节无有少亏缺也今年秋明州府有新太守乃能听人道其甚贤且甚贫也繇是访之为属县昌国学训导书币来犹偃蹇不起朋友交劝之始就焉于乎师道之不立也久矣士大夫穷经核史贯穿百氏论道理辩古今说政事澜翻其舌无少凝滞操觚弄翰为文章绚如云锦以之居皋比廸来学绰绰乎其有余裕然而往往不免失其重者何也以其计功谋利之心而任以正谊明道之责譬犹建樛屈之木而为测景之表欲其逺近浅深度数之不忒也胡得焉传曰不仁者不可以乆处约先生之处贫也不为不久守身也不为不正吾屈指于鄊里读书行道之人有斯人矣乃今居训导之职表率诸生使诸生于灵台之地洁清其本原夜气之存凝澄其思虑昼事之接澡雪其污染他日掇巍科跻膴仕者皆有冰蘗之誉而能诛锄天下贪婪之徒岂不曰其师之坚苦有所甄陶而然哉予未耄愿及见之

　　赠杨布政序　　胡广

　　永乐三年秋七月初吉皇上命刑科都给事中西安杨某为陜西布政使受命之明日入谢且以本贯辞弗许将行其寮友邓某王某合士大夫为诗以饯之而以序属予予观皇上之用材随其大小而器使之所以任某者以公天下为心固不以乡里而为嫌也某之材诚为可用将无所施而不可在皇上既信之而无所嫌在某独何嫌而辞之哉辞非所当辞矣所贵乎君子者徳修于已而信于人不出乎闺门跬歩之间而感动乎鄊党州闾之外其机如影响仕不仕均是道而已某之居鄊也孝弟忠信有以称于人昆弟鄊党既贤之今之为政有不必言语教诏而信从者矧夫生民之利病孰便而孰否孰得而孰失皆甞审察之其必能兴其利而去其害如饥之食渇之饮真知灼见而无过举矣此其所以任某也茍非行其情而戾乎公论则人孰得而加损哉某盖不如是也因其言论抗直敷答称旨故有今之命矣予知其所行将必有异于是因书此为序以赠

　　赠给事中周让重使古刺序

　　圣天子徳洽仁浃覆载之内靡不从化穷荒极域自古声教所不被者遣一介之使持咫尺之书以谕之莫不奔走承顺稽首来庭吁夫岂威力所能为哉所谓日月所照霜露所坠凡有血气者莫不尊亲盖盛徳感动之几有如此夫古刺在百夷之外万余里其名载籍未之前闻也给事中濡须周让甞奉命使百夷闻古刺名且知其人素慕圣化而欲朝中国者无以为之先使归以闻天子嘉之遂命让以往由滇池入百夷厯猿猴所家蛇虺所都魑魅所宅踰数月然后至至则其酋率其类驱象驰马具舟舰供张张旗伐鼓陈兵出迎于道咸喜愕以手加额曰使者从天而下也于其国中设新亭馆以居让等即遣使从他使者至亰师报谢留让居岁余日劳燕甚至今年夏遣使同让备方物来贡且请臣寘吏天子锡以冠帯印章授以古刺宣慰使赉予有加复命让再往将行来索予言为赠予惟使者之职其任匪轻非负刚毅之操拳勇之才通变之智不足以当是任夫无刚毅则必至于怯懦无拳勇则必至于折辱无通变则必至于胶固必全是三者而后可为使也今让以单车从数十人往返数万里重数译使于禽骇兽纵之夷以宣布恩命发言慨慷忠奋激烈遇有无状气不少慑能使逺夷知朝廷之尊是以口舌为干戚其与昔之发卒治道者异矣传曰使于四方不辱君命可谓士矣让盖有焉是行也予知自古刺之外有闻风而来者则必由于让也

　　赠医士陈名道序　　杨士竒

　　江汉间其俗尚巫有疾不事医唯走巫求祷焉徼幸以治载醪牲实篚造谢巫之庭唯恐后即不治不咎巫必自反曰我之弗虔不敢怀纎毫怨憝且虑复有求也间有知巫之妄而从事于医又罕遭乎良焉素不明阴阳表里脉治之说而称医之师医之师其治或投数十剂不效而又増剧者故虽什伯中复有一二精其术人弗信之矣江夏宋惟宪其弟病且殆凡与惟宪闗忻戚者皆强之祷巫惟宪不应方愽求为医之良者有进陈名道既至诊而药之旬浃遂瘳惟宪谒文谢焉夫医圣人之教也圣人忧民伤于寒暑饥饱劳欲有至乎夭死故为医之教使得保终乎天年者也巫者古以事神非有盗神之号以欺人也今盗神之号以欺人人亦安其欺虽百死不悔于乎先王之治天下有假于鬼神时日卜筮以疑众者一拘杀于司冦巫所为疑不既甚矣乎故巫不诛医不行民得保终乎天年者幸也然使今之信医者皆惟宪为医者皆名道巫不足诛也而一惟宪一名道巫其可胜矣乎吾喜名道有成又重叹乎圣人之教也于是乎言

　　送陈叔振序

　　余居京师二十余年四方贤大夫士之在朝者皆得识之其尤贤者得相往还而乐也临安故宋之都会其山水秀丽锺于人多俊爽明达适当世之用然溺于其俗率务外忽内逐物徇时者或流而不返饬行与文者或矫以自髙而求夫和厚端介志乎内不役乎外盖不多见焉陈镛叔振举进士为庶吉士在南京翰林与余处六年殆所谓和厚端介不矜不屈者非临安之特出乎既与余先后来北京余调春坊叔振亦擢礼部主事而闲暇辄复过余盖有志乎其内也今叔振调南京礼部相去益逺相与之乐益疏矣夫君子之于学也不以穷达壮老而茍有怠意今南京诸司职务视往年千百之什一而载籍所萃四方莫加焉诚以其余闲探索义理之正以究圣贤之用心卓然而行之将来所至岂特出于一鄊哉邹孟氏曰尚论古之人古之人以叔振之资与志无不可至勉哉叔振丰城有史志静余甞相与者而违阔乆矣今于叔振为同官其亦为致区区之意

　　送李永定经厯序

　　永定吉水李明达先生冢子也余往年客武昌永定从先生在焉先生长余四十年忘年与余交厚时余两人皆假馆授徒永定治奉飬之资无日不相见也先生长身修髯飘拂可数面洁白如玉雪气韵磊落有行义读书不泥章句兴有所适竟日忘返甞爱余作乐府古辞遇有作取酒觞余向余歌相乐也后先生入竟陵永定以才举授宣州卫经厯明年永定遣迎先生先生还过武昌访余时仲秋之夕明月东出余数人者共浮小舟具酒殽出夏口乱流至禹王庙下饮酒既醉舎舟登大别山四顾下憇秋兴亭至郎官湖而还复酌酒大欢各赋诗吊古且寓离别之意先生三复其诗怆然既而曰人生聚散风絮相值耳何足道也明日别去又三年先生没矣呜呼惜哉余至今未甞忘先生而不可见矣见永定犹见先生也永定初在宣州有能名后以诖误黜上既正大统凡用人制法一遵髙皇帝旧章永定复还宣州求言为赠夫经厯之任子为之有素亦在致其明而已公无不明亷无不公修诸在已可也在已修无所往而不冝况于卫之经厯者乎遂书以赠别而今昔存没之感有不知余中之浩然者矣

　　送李永懐归东平序

　　永乐十九年冬士竒侍储君自南亰入朝道出彭城以北属岁饥民男女老弱累累道傍拾草实以食而滕与邹尤甚储君悯焉不忍民之及于此也遽命山东布政使暨郡县长吏计口而赈贷之侍从之臣亦皆动念矜恻且窃憾其长吏不以豫闻也既度济宁入东平之境视其民皆充然意气和悦如无所不足者而老者数百人须髪如雪冠方巾褒衣而长裾济济焉夹道东西聚立候展祗谒之礼从臣见者皆惊喜驻马就而问之此邦岁庶几有収乎曰然州其有贤守乎曰然辄举手加额言曰皆上之赐也又问州守氏名及其鄊郡曰前守杨公今之守李公皆出庐陵而并举其冝民之政闻者既皆为东平喜又喜其民之言达于礼也尚书夏公顾谓士竒曰庐陵固多贤此两人者亦识之否乎士竒曰前守名玚字季琛家吉水于士竒同宗盖宋忠臣建康通判谥忠襄之后为州县二十年率有善政今守名湘字永懐士竒同里人其父子兄弟慈孝友爱而力于生业未甞以非义取皆鄊人所重者众啧啧称叹曰古之官人者必推本其行其有以夫抵暮余独过访永怀唯一童子守舍家具萧然是夜宿州学其博士弟子亦皆娓娓道二守之贤时驿路所经东平属邑其南汶上有史知州其北东阿有贝知县皆以亷洁寛厚得其民心故尽东平之境不见有不遂之民者而自是所过郡邑所见其民则未甞不叹东平之仅有也明年永怀以例代去其后朝廷遣使廵抚天下问民所疾苦东平之民羣诉于使者乞还李知州使者以闻命还之盖东平自永懐去至是更三岁厯两知州矣民心之好恶岂有他哉抚之不当其道不惬其意则欲去之如古谢询之为吴县者盖人情所同也如抚之当其道惬其意其去也欲留之而不能如邓攸之为吴郡者亦人情所同也其贤不肖相去岂直倍蓰什伯哉永懐之贤亦攸之徒欤其所施诸东平者余及亲见之故其复任也序以为赠亦以励其终云

　　赐逰西苑诗序

　　宣徳八年四月二十有六日上以在廷文武之臣日勤职事不遑暇逸特勅公侯伯师传六卿文学侍从游观西苑以息劳畅倦于是成国公臣勇丰城侯臣贤新建伯臣玉少师臣义少傅臣士竒臣荣尚书臣进臣濙臣中侍郎臣骥少詹事臣英臣直侍读学士臣时勉臣习礼拜命以行时少保臣淮来自退休承命偕行凡十有五人又勅中官导自西安门入聴乘舆马及太液池而歩太监臣诚奉宣圣旨令徧厯周览从容勿亟于是诚导之循太液之东而南行观新作之圎殿返而观改作之清暑殿臣诚为臣勇等言二殿皆皇上奉侍皇太后宴逰之所也臣勇等仰瞻殿庭周庑规制髙明缮作精宻凡所以供奉之具洁清鲜好靡不悉备俯而思惟皇上之圣孝皇太后之盛福皆古今鲜有遂拜稽欢呼万岁乃降而登万岁山至广寒殿而仁智介福延和三殿及瀛洲方壶玉虹金露之亭咸得徧造是日天宇澄明纤尘不作引而四望山川之壮丽草木之芳华飞走潜跃之各随其性万象毕陈胸次豁然心旷神怡百虑皆凈信天造之佳境而人生之甚适也已而中官传奉上命赐黄封之酒御厨之珍令咸醉而归又拜受命方爵数行时久未雨忽云阴东来微雨沾席仓庚如簧和鸣不已众益以喜相与引满劝酬尽醉而出臣闻一张一弛文武之道皇上统四海之广抚兆姓之众一日二日万几则以闲暇游焉息焉且奉天伦之乐于兹诚冝又俯矜左右执事之勤亦俾之预有今日之适恩甚盛也于是羣臣欣幸遭遇赋诗者若干人诗总若干首臣士竒预侍宴闲于兹屡矣是以谨序于巻端云

　　明文衡巻四十二

　　●钦定四库全书

　　明文衡巻四十三

　　（明）程敏政 编

　　○序

　　送陈司业诗序　　杨荣

　　宣徳六年秋九月国子司业陈敬宗光世以考绩来北京上俾之复职凡与光世厚者皆作诗送之而以序属予盖光世初为翰林庶吉士以文行知名缙绅间永乐中修高庙实录慎择贤者而任之光世与焉未几凡庶吉士皆授刑部主事光世复征入史馆书成改翰林侍讲及修太宗仁宗实录光世复与其间会国子监缺司业而难其选遂以光世徃焉或谓光世诚贤于人然既侍讲久矣其名实烝然有闻于上下今去为司业无乃左乎光世闻之蹴然曰司业天下学者之所取法也诚宜徳望优重者为之顾乃命敬宗将夙夜勉焉以图称尤恐弗及而何左之敢云既莅职日进诸生讲圣人之道而正已以率之诸生大化服而光世之誉益大显予尝谓国家建学于天下以造士皆使学圣人之道也然其师之所见与弟子之所禀不能皆粹也故其成就有不能尽然者及升之太学譬之集众材于班郢之门而大加绳削焉使小大长短皆中法度然后以之构厦无不适其宜者茍规矩凖绳有未至而欲羣材皆适于用而不爽焉难矣祭酒司业之任盖何如其重也光世既优于是矣今归而复加意焉国家得贤之多致治之盛人将于太学乎颂也予与光世处三十年矣谊不容辞故为序如此

　　杏园雅集图后序

　　正统二年丁巳春三月朔适休暇之晨馆阁诸公过予因延于所居之杏园永嘉谢君庭循旅寓伊迩亦适来会时春景澄明惠风和畅花卉竞秀芳香袭人觞酌序行琴咏间作羣情萧散衎然以乐谢君精绘事遂用着色写同会诸公及当时景物倚石屏而坐者三人其左少傅庐陵杨公其右为荣左之次少詹事泰和王公傍杏花而坐者三人其中大宗伯南郡杨公左少詹事临川王公右侍读学士文江钱公徐行后至者四人前左庶子吉水周公次侍读学士安成李公又次侍讲学士泰和陈公最后至者谢君其官锦衣卫千户而十人者皆衣冠伟然华髪交映又有执事及傍侍童子九人治饮馔傔从五人而景物趣韵曲臻于妙庐陵公喜题曰杏园雅集既序其端复与诸公赋咏成什乃属予识其后仰惟国家列圣相承图惟治化以贻永久吾辈忝与侍从涵濡深恩盖有年矣今圣天子嗣位海内宴安民物康阜而近职朔朢休沭聿循旧章予数人者得遂其所适是皆皇上之赐图其事以纪太平之盛盖亦宜也昔唐之香山九老宋之洛社十二耆英俱以年徳高迈致政闲居得优游诗酒之乐后世图之以为美谈彼固成于退休之余此则出于任职之暇其适同而其迹殊也然考其实爵位履歴非同出一时聨事一司今予辈年望虽未敢拟昔人而膺宻勿之寄同官禁署意气相孚追视昔人殆不譲矣后之人安知不又有羡于今日者哉虽然感上恩而图报称因宴乐而戒怠荒予虽老尚愿从诸公之后而加勉焉

　　省愆集序　　黄淮

　　惟我太宗文皇帝莅阼之初诞兴文治规致太平慎简儒臣设内阁以处之俾职论思典内外制叅预机要而臣淮猥以末学忝与列焉永乐己丑车驾廵狩北京今上皇帝居春宫监国臣淮偕二三辅臣承朝命俾侍左右癸巳再廵狩亦如之受命兢惕不遑夙夜誓竭驽钝图惟报称然而质素愚戆以故处事乖方有不副上意旨者明年秋逮诣北京自分当被显辟乃复蒙恩矜恤但寘之狱俾自省过一何幸也在狱踰十年惩艾之余他无所事凡触于目而感于心者一皆形于诗甲辰秋伏遇今上皇帝即位覃恩肆赦臣淮获全喘息复从诸大夫后退食之暇紬绎腹藁得诗赋辞曲合若干篇彚次成帙名之曰省愆集志不忘也呜呼先儒论诗以为穷而后工近古以来若李白杜甫桞子厚刘禹锡诸名公其述作皆盛于困顿鬰抑之余至今脍炙人口淮也才不逮古人处困日久而囹圄禁且严目不覩编简手不亲笔札口不接宾客之谈旧学日益耗落气愈昏而趣愈卑志愈穷而辞愈拙深可愧也然而篇什所载或追想平昔见闻以铺张朝廷盛美或怀恩恋阙以致愿报之私或顾望咨嗟以兴庭闱之念至于逢时遇景遣兴怡神一皆出于至情盖亦不可废也是用藏之巾笥以贻子孙俾覧者知予处困之大畧工拙云乎哉

　　徐苏传序　　胡俨

　　徐苏传者所以传徐孺子苏云卿之事也徐苏本传列汉书载宋史者儒者见焉闾巷之间寡闻也今二传编录博采羣书校之本传特为详备或者曰自汉以来怀徳秉志高世独行之士盖多有之传者独录徐苏何也曰出吾郡也曰若然云卿广汉士亦得称吾郡出邪曰云卿闻孺子之风而来在当时非无韬栖隠约之地顾乃区区于东湖云水之间彼盖以孺子之流风未泯也乐于此而居于此固有不得而外之者曰豫章先贤可以陶世范俗者岂独徐苏哉曰得时而驾行道以济物者固巳表见于当时垂休于后世矣若二子亦非果于忘世者适汉衰宋微不可有为故退然自守以终其身此其操行足以激励贪鄙闻其风者顽夫廉而懦夫有立志矣况士君子生于其乡论世尚友可不知其人已乎欲知其人不得其事可乎得其事隠而不彰尤不可也此传之所以广又増录其诗文既广而増录矣又刋以传焉若是者皆君子之用心也传之者栖碧李氏也刋之者李贞士廉也录之者王逊之也序以冠其端郡人胡俨也

　　送谕徳周公随侍之南京序　　杨溥

　　圣天子嗣登寳位明年改元洪熈谕廷臣若曰惟祖宗大徳鸿业启佑备至垂裕无穷太祖高皇帝龙飞淮甸定鼎金陵太宗文皇帝肇建两京垂统万世予嗣大歴服仰遵成宪鳯阳皇陵金陵孝陵皇业所基朕寤寐不敢忘谨遣皇太子致祭尔文武羣臣暨宫僚简俾以从廷臣奉诏惟谨于是左春坊左谕徳兼翰林侍读周公崇述实在是行翰林羣公赋诗祖饯征予序惟天启圣明开太平之运士君子千载一遇储君天下国家大本其官属自古择人惟其时斯道以行惟其人斯克翊于善皇上丕隆孝思肇行盛典资贤俊辅导元良属望尤深儒者平居以致君泽民为心恒患乎弗遇而崇述遭际如此端躬正谕以副圣天子简俾为吾儒増重其在是行乎昔司马子长足迹半天下遂以文章名世若夫驰骋中原歴覧两京仰二圣开创守成规模大畧扩充启沃其所成就固不徒文章而已诗曰有冯有翼又曰以引以翼予于崇述有望焉

　　送刘汝弼序

　　正统元年春圣天子维新政化慎简贤良用资励翼重惟方岳大臣以旬宣为职尤贵得人乃诏廷臣三品以上各举所知少傅兼兵部尚书华盖殿大学士庐陵杨公以翰林侍讲刘君汝弼应诏擢授广东右布政使朝之大夫士咸谓汝弼克宜是任少傅公之荐足以副朝廷盛意于其行同门杨溥偕诸乡友仕于京师者饯之都门之外酌之酒而告之曰汝弼以名进士入翰林为史官为讲臣歴事四朝其才猷抱负毎见于论议文字间而今乃得措诸行事翰林以论思备顾问为职业未尝试以有司之务或者遂谓吾儒徒持文墨未闲政事今朝廷重念苍生自翰林出典方岳自汝弼始夫方岳有连帅有司宪相颉颃有守令百执事为之属以从事所见或不能同事或失于缓急先后必有以包涵之使之从容归于善然后为得体汝弼之量足以胜之也仁人君子为国牧民一夫失所则吾之辜顾惟一方之广智虑或不周耳目有不逮求免于责不亦难乎而其要在择守令汝弼之明足以别之也予于汝弼之行使天下之人知吾儒施设有出寻常万万者矣汝弼曰某不敏敢不黾勉以副朝廷委任以求称知己为斯文之光于是酌以为别

　　静学斋序　　梁潜

　　予在禁林七年得交游之士二人焉乌江蒋君用文姑苏赵君友同也二人者忠信慈厚而皆迹于医皆为上御医方纂修永乐大典编古方经二人者又总裁其事遂得朝夕徃还久之蒋君去侍青宫予亦兼官春坊进与蒋君接迹而并趋退而与赵君有校雠讲益之雅相得益宻然不知二人造诣修饬于道者何道而能然也意其质性自然一日过蒋君见其名斋曰静学然后知其所以进徳者在此也呜呼静者徳之基也先儒以为养得至静之极则自然包括宇宙终始古今濂溪周子上承孔孟之绪其示学者亦惟在于主静夫中所谓静者非静而不动之谓也无欲则静静之中而动理具焉故虽古今之逺宇宙之大千变万化之无穷说之于吾心者不见其有余也由是以御天下之至动而不见其扰理天下之至繁而不见其棼所谓渊黙而雷奋者动之中静之理所以行也静体而动用静存而动行此诚意正心之事而蒋君达此其过人也宜哉诸葛武侯谓才须学而学须静者周子之言非有取乎彼然吾观蒋君之贤益有征乎其言也蒋君与人处洞豁不为深隠人人爱悦之独赵君澹然恬漠虽于医亦不屑然二人者中情甚相似皆善文辞皆有得于静者因读诸公所为静学斋诗喜而为之序既以贶蒋君又书以质之赵君也

　　中秋宴集诗序

　　士君子当四方无事朝廷清明交游盛而志气同进无讳忌之嫌退有讲学之益如此亦足以乐矣固不在乎嘉时胜集樽酌淋漓而后乐其乐也然而乐之于心者无因见也必有畅其志气发其欢欣形之咏歌使当时读之者皆为之击节羡慕传之来世思见其盛而有后时不及之叹则虽杯酒殷勤卒然相遭固亦一时之盛也于是永乐七年中秋之夕翰林学士胡公合同院之士会于北京城南公宇之后于时凉露既降清飙悠然明月方升而酒行乐甚公乃命分韵赋诗凡若干首讽其和平要妙之音有以知夫遭逢至治之乐谂其劲正高迈之气有以明夫培埴养育之功是皆平时蓄之于中随所感而发之于此也岂非盛哉其或因事寓思有物外无穷之情兴起感发为万世不尽之虑者亦足以见君子之心也因为之序以明夫君子会合之美诚朝廷亨嘉之际而凡是作非泛然辞语之细也

　　逰长春宫遗址诗序

　　长春宫在北京城西南十里金故城中白云观之西也元方士邱真人者与其徒尝居于此当是时琳宫秘宇儗于王者今其宫既毁独其遗址之存据平陆巍然以高登而覧之犹足以尽夫都邑之胜盖其东则都城台阙府库之壮荣光佳气辉然烛乎天表其南则旷然原陆而蓟门高邱之间荒台遗沼之可见者皆昔者辽与金所尝经营其间者也其西则西山之崖雄峻拔出而苍翠绀碧之色隠然烟霞之中其北则连山崔巍雄闗壮峙凡仕于朝与居于城中者盖尝知惟闲暇登覧于此而后得之也是时皇上亲御六师于阴山大漠之北故凡居守侍从之臣皆优游无事遂相与逰焉既周覧而乐之因又以知夫国郡之壮且险诚天府之固也盖都城西北诸山皆起自太行绵亘属于居庸出榆关碣石至辽以东而后止岂天之所以限中外而壮伟观者固在此邪然自五代至宋三四百年之间皆干戈扰攘其中故其地势之险若有不足恃者及元之兴又百年然后圣明受命攘除而铲削之其民既赡养生息熈然以乐夫太平之治而上方振耀神武于穷荒万里之外呜呼其为生民社稷久逺之虑者盖深矣诗曰之纲之纪燕及朋友又曰不懈于位民之攸塈此言人君能振作纲纪勤劳于其上而臣民頼之以安也由是观之今吾二三人得以恬然嬉逰于此者其谁之力邪诚使在夫五代乱离之际虽欲侧足其间以窃窥夫山川城郭之壮其又可得邪夫士君子欢娱盛美之事多在于太平之日而能托之歌咏则有以传之永久况元之诸贤若虞公邵庵袁公伯长皆尝临眺而赋咏焉因以其所分韵蓬莱山在何处为韵各赋六首同时而赋者翰林侍讲邹君仲熈曽君之棨修撰王君时彦王君行俭刑部主事周君恂如其一人则予也六人之作见于辞者各不同而其志气则皆可谓盛矣既相与录而藏之因为之序后之人得而读之尚能想见夫今日之盛也哉

　　送景山张先生赴京序　　王绅

　　予读欧阳文忠公荣乡亭记知昔蜀之郡县胥吏不喜儒士毎见輙为其毁辱构陷以故人不乐业儒亦不急于仕禄甚有志者不过习训诂歌诗以自养而巳未尝不叹其习俗之鄙陋而士气之委靡也士生其时处其乡能拔擢奋励以自见者其亦得十一于千百哉今去其时未久余风遗习岂无存者顾在作兴之方与自立之志何如耳临卭景山甫张先生蜀产也自其少时慷慨有立志习诗书六艺之文即图为世用后罹元季兵兴浮沉里闬以保全性命者五十年国朝文运开始日以求贤为务遂应有司之辟入成都为司训居职九载所教弟子多所成就邑人称之迄今考满将赴天官核绩而景山甫之颠髪亦已种种矣或谓景山甫习蜀土之俗近纳禄之年且负锢疾必将乞骸骨而归故乡曝茅檐凉竹簟以乐夫崦嵫之境设使之任职台阁寄牧州郡必非其志矣予谓不然昔马周以晚年而见遇汲黯以多病而卧治况当盛明之时为士者孰不欲竭心展力以希尺寸之功而图芳于竹帛尚何有习俗之移人乎吾知景山甫且将推其所有以自効庶几不负平昔之志异日年益高而业益成致政以归指某邱某水之旧游盘桓桑梓以保夫天年使人称其生为乡文人没为乡先生则岂非景山甫之志愿哉予与景山甫游且相知故本其心为言以赠之而并广或人之所见

　　送郑叔贞序

　　洪武丁巳先师太史宋公致政家居于罗山绅始弱冠以契家子获执汛扫役于公门公不鄙汲引而诲之每宾客散后列弟子坐松涛室下歴数古今作者必曰吾于交友所见惟尔父一人而门人辈独希直而已希直即今侍讲正学方先生也绅时騃稚未知所云而识者知公之言为至论后二年公卒于蜀先生东归天台旋出教授汉中今天子即位首召入翰林而名益着闻天下是时登先生之门者虽甚众有若郑君叔贞者先生里中子也资禀清粹力学好古为文辞如春空层云变态百出如秋江长涛渺漫无穷非其才气之赡固不至此然叔贞虽不事表襮而其声誉已蔼乎缙绅间今年叔贞侍先生入京居数月念定省之职久旷惄然兴怀促装将还故里绅方以召命至相与周旋者信宿将别因为言曰夫天下之物成之难者器必大器之大者用必博万斛之舟非寻丈之材一日之功所能为惟夫材良功就而成器也则必以之驾于长江巨海之上惊飙复浪之中而利济之功大矣君子之为学岂异是哉是故极天下之书无不读尽天下之理无不明藴诸躬者极其备养诸内者极其充于是以之齐家则家齐以之治国而国治以之平天下而天下平其设施布置岂庸人俗子所能窥测哉昔范文正公修学于泰山已有当世之志及出而用皆能行其志者以其得之有素也今叔贞之志可谓美矣其学可谓成矣况今圣天子侧席求贤以铺张盛大之治所以行其学者岂有遗于叔贞哉兹行也吾愿叔贞益扩其所已能力其所未至使先生以太史公之称先生者称叔贞则叔贞经济之施盖未晚也绅也虽愚安敢不以文正为勉

　　送皇甫训导序　　邹缉

　　永乐十二年春太原府之徐沟县学训导皇甫秉徳以北京行部尚书朱公聘之为考官其秋至部将入而受事而车驾适自北伐还行部以在京例考试官须上请于是予与曽君子启实被命朱公因以员额为限凡所聘取六人例减以就额考试官二人改为同考官而秉徳与上蔡学教谕程某改为内外受巻官八月戊申入院丙寅撤棘秉徳将辞归乃谓予曰吾始以聘命来今不得受事而归将何以解徐沟邑人之惑乎愿得一言而归庶几可以藉予之口也予闻而心惭无以复于秉徳也则告之曰先生之学诚优矣其徳诚厚矣然而时有不偶也故虽受聘币而来而卒不克受事而归于其心诚若有不能释然者然古之人亦尝有若此者矣不独先生为然也在汉之时公孙弘为其乡推举对策不合竟免归公孙既不以为病而乡之人亦不以是少公孙其后再推而对策则第一元之时吴文正公伯清以大臣荐为国子监丞及至京师而其处巳有先之者文正公亦竟自罢归而未尝以之介于心夫事茍无愧于已则夫荣辱得失之际亦何足加损于我哉且通塞有时进退有义君子所守之道盖如此此独行部失制变从宜之道耳士君子不能不为先生惜而先生所以自处宜顺适乎时而不以是介于心可也于是秉徳欣然而释曰先生之言然请书之吾将持以解夫邑之人

　　送何给事中序　　陈继

　　仁宗昭皇帝之为治也钦顺天心敷章文徳礼任师保恩信洽于天下天下之民乐生而趋善者翕然兴起帝念所以致若是者实由继承先徳而本乎二帝三王之道也乃设弘文阁于禁宻之地命太常卿兼翰林学士杨公弘济侍讲王公汝嘉居之备供顾问又擢给事中何澄本清编修杨敬行简俾接二公之武又起继于草野之中入与共事继独愚陋无以仰副圣望然蹇蹇之心诚不敢不以二帝三王之道而进说也皇上嗣位治隆旧章务先史事其在弘文阁者皆领事翰林而杨公预执朝政宣徳元年本清援例归新城谒祭先陇而展其诚孝饮饯以诗送之者皆翰林名卿于乎本清亦可谓荣矣以本清生故家习礼佩义克崇清白之行仕年已久声绩张着老至而为近臣日与魁豪雄杰振竒炫异敷彩于文辞以饬朝廷礼乐文物之盛辉耀百世者又可谓不负其所学矣因其归故序而送之

　　晦庵诗抄序　　吴讷

　　五言古诗实继国风雅颂之后若苏李之天成曹刘之自得以至陶靖节之高风逸韵盖卓卓乎不可尚焉三谢以降正风日靡唐兴沈宋变为近体至陈伯玉始力复古作迨李杜后出诗道大兴而作者日盛矣然于其间求夫音节雅畅辞意浑融足以继絶响而闯渊明之阃域者惟韦应物栁子厚为然尔自时厥后日以律法相高议论相尚而诗道日晦焉宋室南迁晦庵朱子以天挺豪杰之才上继圣贤之学文辞虽其余事间尝读大全集观其五言古体冲逺古澹实宗风雅而出入汉魏陶韦之间至其斋居感兴之作则又于韵语之中尽发天人之藴以开示学者是岂汉晋诗人之所可及哉然集中编载众体混出且巻帙浩瀚获见者鲜暇日因手抄五言古体始于拟古终于感兴诸诗得二百首寘于家塾以教子弟盖欲使知诗章之学亦先儒之所不废沉濳之久庶因有以得其归宿云

　　女教续编序　　王直

　　女徳之隆污家之兴废系焉教之不可不豫也晦庵先生小学之书取古昔圣贤嘉言善行以为立教之本其训女子亦备矣有元之时相台许献臣又搜猎经史取其可以示法者作女教之书凡为女为妇为妻为母之道悉具吴文正公谓可与小学之书并传其用心亦至矣然予闻之易曰君子多识前言徃行以畜其徳夫谓之君子则必有师友之资问学之益而尤贵多识则孤陋寡闻不足以成徳可知矣况乎闺门之奥内言不出外言不入而欲广其见闻増益其智识使徳立行修非资于书不能也公务之暇稍覧载籍录前二书之所未录者得若干条会粹成篇客或谓予曰女子以柔顺为徳而以刚暴为戒彼庸奴其夫拂逆其舅姑鬬狠于其里闾此之谓悖人理速天诛而不可与居者也今子取坤文言以刚方训之无乃过乎予曰坤干之对万物之母也女子之徳不取法于坤而奚取柔顺者体之正刚方者用之发安常处变之道在是矣刚则其守固而不可屈挠方则其志定而不可移易然后柔顺之体全夫强戾不生于心乖忤不及于物羞畏隠忍未尝厉色疾言可谓柔顺矣然或巽懦委靡人得而制之依阿茍且之间盖有失其身败其家者则刚方之徳非女子之所当务者乎彼之所为刚恶也予之所用为训者刚善也向善悖恶智者固能择焉且人受天地之气以生刚柔健顺皆具矣以是为训亦因其所固有者而导之耳予言奚过哉客不能难遂书以弁其首

　　赠李先生十题巻序

　　正统十二年国子祭酒李先生以老病乞致事上惜其去不许者数矣最后言益切乃许之公卿以下至于逢掖士皆叹曰先生文行为学者师法久矣今致事去使伥然无所依于先生则为荣于诸士子则为可惜闾巷火伍之中则曰是能深知我而有志于恤我者也今则去矣太学诸生服先生之教而蒙其徳五六年来敬爱如父母自初有疾皆奔走治医药及少间则动色相庆至是无可奈何犹相与言于上曰祭酒李某感皇上嘉惠学者之意小大之才多所造就盖前此未有今以老病乞致仕臣等尚愿少留之不可退则取其事为十题命良工绘图求诸名贤各识一言以为赠上亦眷顾之不衰诏兵部为具舟陛辞之日赐钞一千贯命光禄具酒馔饯之及行达官显人多先出崇文门外以序别太学师生用彩币制旗帐各为文辞颂先生之徳教诸坊乐工槌大鼓杂以金石丝竹之音喧然前导送者凡二千余人逺近观者塞路一时行旅至不得徃来商贾为之废业莫不啧啧称美以为荣至有为泣下者汉之疏广唐之杨巨源不能过于今七八十年之间亦未见其比先生获乎上下如此其美之巨细可知矣虽然此岂特为先生荣哉他日良史书之后千百年有读之者足以见今日尚贤之美是所以为邦家之光也呜呼盛哉予与先生仕同年荷四圣之徳大矣忝窃非分方资辅益以逭负乗之讥而遽舎之去予何恃以立哉欲不戚然以悲可得邪诗曰毋金玉尔音而有遐心予终有望于先生也诸生以十题属予言故为序而道之

　　明文衡巻四十三

　　●钦定四库全书

　　明文衡巻四十四

　　（明）程敏政 编

　　○序

　　送陈知县之任常山序　　王英

　　古之君子能谨于行一念之民惟在于修身励志力学敦本而于事之违于义者毫髪不为其行如此岂特人所敬爱而天必厚之俾其荣盛而丰显也今之人与古人则异焉姑以余所见者言之与余同时同游同笔砚者其人负竒气俊爽而超越者固多矣然其间恃才而矜鄙吝而谄浇薄而狡者一时竞相效习以善讼为得计趋公门取利为能事而于问学则漠然畧不加意彼皆沉抑无闻观其行而获报如此所谓天道福善祸淫岂不信哉陈祖绍烈余同里也其父祖皆敦实务徳绍烈充庠校弟子质厚而性敏心坦而气和探索经史孜孜不懈所谓矜谄纵怠好讼趋利则未尝有之永乐中贡太学益持谦勤六馆之士咸推譲之至是以歴政大司冦着声于时擢淛江常山知县铜章墨绶灿然光华人皆羡之嗟夫绍烈之所以至此者非天厚其报欤人之立身能致其谨而不自流荡为物所溺而亏其守者必能企仰古之君子循其道不以穷达显晦而易其操则庶几其可矣绍烈既以其行之笃受职为大县其徃也必持已守正善其政以惠其民终始不渝则行益谨而名位必显其获报也必大一邑云乎哉予老矣叨禄已三十余年无补于时惟谨守其分窃思徃者有所慨叹而嘉绍烈之为人故为道之以赠行且以示乡人焉

　　送周学士赴南京诗序

　　圣天子在御之二年春开经筵简儒臣学行之优者进讲经史自少傅杨公士竒而下凡十有五人而翰林侍读周君功叙其一也功叙所陈说皆嘉言正论多所启沃其贤简在圣衷久矣比言事者谓南京六部法司正佐官多未备上是其言以监察御史齐韶为刑部侍郎大理丞廖庄为少卿又以功叙为侍讲学士俱驰传徃南京三人皆上所简擢也惟学士清华之秩非他官可比职在典词命论思献替朝夕侍上左右于功叙固宜矣然南京翰林久未置学士以属官权署位卑望轻人皆易视之上所以特命功叙辍经帷之讲授学士之职以为词林之重也其任岂不专于他官乎功叙行端而学邃文章之作典则宏奥足以鸣国家之盛南京缙绅大夫莫不以为具瞻而知学士之重如是哉永乐初予以选入翰林与今吏部尚书王公行俭同官至学士同拜侍郎同功叙侍经幄而予以迂踈不能与时俯仰为人所嫉忌出理部政礼文事烦劳勤朝夕安得如功叙受恩命之荣为词垣之长乎既深有所叹羡而又窃思之功叙之尊先大夫岐鳯先生明经博古自邑校官累升博士纪善终职方员外先生教士有师范谏王有箴戒为职方多有所建明声望卓然功叙之学得于家训而官至学士焉盖善继先生之志也予辱交于先生与功叙游非一日其行也不可无言而行人司正尹昌待诏邹循征能言者赋诗为赠属予为序知功叙莫予若也遂书以为诸作之引

　　东里续集序　　李时勉

　　少师兵部尚书兼华盖殿大学士东里杨先生未仕时游湖湘与楚府教授吴凷翁为莫逆交凷翁乡前辈尝为予言先生博学而有智端敏而寛厚识达事体不矜巳傲物为文章独追古作者后来当必鸣世而其才徳可大任予闻而识之其后徃徃得先生文读之愈深企慕欲一相见不可得及忝进士被选入翰林而先生已居禁近叅掌机务寻常少得见独一见欢如平生其所以教爱之意甚厚出入翰林三十余年见先生言语动静与其所行事公平广大寛和而有则其心专在于国家未尝有一毫私已图至于临大政决大疑众皆争论纷纭先生独无言久之徐为一言众莫不慑服至有舆论不一须上闻者既以闻卒从先生言其在上前遇事尽言不计利害毎辨论人贤否及解释人过失一出于公不以恩雠为重轻取舎至于献可替否有旋乾转坤之力然未尝与人言韩子云入以告其君出不使人知者大臣宰相之事于先生见之先生以其余力发为文辞浑涵温润谨严而凈宻如精金粹玉自足以见重于世夫文章之见重于世以其人也茍非其人虽美而传反以为病矣扬雄栁子厚王安石文非不美也人或因是而訾之由其所行悖焉耳董仲舒诸葛孔明陆贽范希文之流读其书思其人恨不生其时聴其论议以求其益则其文章之存与日月争光可也谁得而议焉先生之志行固无异乎四君者而仕宦四十余年歴事四朝其功在国家徳在生民所谓先天下之忧而忧后天下之乐而乐者庶乎其无所愧焉其文章之足以垂世而传逺者岂偶然之故哉先生病在床以其续文藁授予曰其为我序之以付孺子藏于家予文未成而先生没呜呼先生其可死也耶国家柱石后进仪刑一日不见其感念之情恸悼之意岂独余一人哉思其游处思其笑语声音容貌宛然在目其何能以序其文也耶然先生治命不可违遂抆泪而序之如此先生字士竒东里其别号也

　　赠陜西按察使王君千之赴官序　　钱习礼

　　朝廷简贤以任官固皆欲宣昭化理惠安黎元以成天下之治然内外百司各专职守不敢出位遂其志而达其所欲为惟在内各道监察御史在外诸按察司任天子耳目之寄事无巨细知之得以言之言之得以行之而无出位之嫌故士君子效用于世者多乐居其位而行其志焉束鹿王君千之以四川道监察御史用大臣荐特授陜西按察使命下之明日属丁家艰恳求去官以居丧不赐允许俾归襄大事以至京出玺书而谕遣之一时僚友相与要言以为赠盖君自少有美材刻志务学挟其文朋试于主司声动场屋占名居羣士之右及对制策褎然高第同升之士多以为莫能及超拜御史沉毅清苦虽贵势不敢挠之以私理民之讼简蔽阅实悉其聪明致其忠爱未尝倚法以求情増辞以成罪邮罚皆丽于事号称明允是君决科为名进士居官为材御史固宜出入禁闼侍近廷陛謇謇谔谔扬宪轨儆官邪为邦国司直之臣夫何一旦辍文右之班膺臬司之寄而出补外任哉盖陜西壌地阔大政务浩繁而牒诉填委非竒材伟器闻望夙著者不足以表正诸司而震肃一方君其徃践是任予知风采扬厉威声赫然郡县边鄙之吏民蕃夷聚落之少长莫不欢然以歆羡帖然而慑服相与称台宪激扬以举其职国家任使之得其人斯无负皇上委寄之徳意而公卿大臣实以是而属望于君矣因赠以序而致其勉焉

　　赠太学生石大用诗序　　陈敬宗

　　太学生石大用蓟州丰顺县人自邑庠登太学有年处六馆诸生间恂恂谨饬惟强立植志务学不少自衒故自祭酒司业以下皆不甚知其为人正统甲子夏祭酒李先生坐困首木于太学三日不解炎暑蒸郁先生耄昏不能胜大用蹙然号于众曰师犹父也父师罹难而弟子奚忍坐视大用察众志不与已合乃退去闭户疏奏恳请自代先生亟遣人止之弗聴同辈亦沮之大用奋然作色言朋友急难诗歌鹡鸰况师乎亦弗聴竟挟所奏走谒银台银台难之且惧之以法大用曰生以义死亦以义何惧之有银台知其不可抑遏遂以其请闻于上蒙并释之于是在廷文武缙绅莫不叹息曰此前代之所仅有而近世之所絶无者也争欲求识其面予闻唐徳宗贞元十四年国子司业阳城坐送薛约贬道州刺史太学生何蕃季偿王鲁卿李谠等二百人顿首阙下请留城守阙数日为吏遮抑不得上蕃等皆涕泣饯送立石纪徳集贤正字栁宗元致书蕃等贺之以为昔李膺嵇康时太学诸生叩阙执诉仆谓讫千百年不可复见乃在今日今大用卓卓如此予亦谓自蕃后讫千年不可复见乃在今日也以蕃等伏阙数日卒不得通与大用诚意悃愊能感动天聴排释难困于时刻之顷则其贤似有过古之人也夫师固不与于五伦而五伦弗得不明故于三事之道均焉凡天下之为师为弟子莫不知有是道也而谓讫千百年不可复见者盖以师之为教无实徳弟子之为学无实心上下名分依稀典故而巳而于三事之道视之为虚器焉固无怪其不可复见也先生秉仁迪义凡所以施教于太学无非实徳太学生恒三千人而陶铸醇懿涵煦粹美者甚众大用至是发其所积奋勇不顾利害惟义是蹈此固出于大用之素禀然亦先生训迪渐渍之极致然也先生之于阳公大用之于蕃等皆可无愧而凡天下之为师弟子者岂不亦有闻风而兴起者哉是歳大用以书经显擢京闱乡试高等说者咸以为积善理或然矣是用播诸歌咏以为后世名教劝诗曰　有伟石生义激于衷陈厥悃愊彻聴宸聪帝曰释兹复厥章服用显名教维新化育簪缨貂珰爰及儒绅合词赞颂卓哉斯人棫朴菁莪多士攸同翘楚错薪颕脱奏功惟初倡议众且望望爰播颂声能弗泚颡三事道均云胡弗尊兹焉弗笃惭负圣门师道岌圯延平植之陶煦醇懿明效在兹左右高徒前后国士众人之中大用崛起山有巨材羣木蔽之贡珍明堂公输忸怩天佑善类靡徳弗报显擢高科斯文有耀昌黎纪传集贤致书我作诗歌永扬令誉

　　送许太守还任河间序　　曽鹤龄

　　士于宦途早歴艰关险阻而后底于平夷者其智虑益明其事体益熟其于建勲立业易得致也临邑许君彦刚永乐中擢礼科给事中已而调兵工二科最后又升户科左给事中宣徳五年被举出为太平太守积二歳丁艰还服阕复授守河间今年春则自河间而来考绩书最得命还任工部主事赵某与君同乡合所知求文赠行惟赠者増益之义也计君仕宦所歴靡所不习练尚奚赠为虽然予尝知君不能为君嘿也方太宗临御时朝廷纪纲法度枢机范围悉自六科出纳甚严且宻毫髪不敢有违违则谴咎立至矣君歴诸科积十有余年恪勤自守未尝以措其身于有过之地及徃太平官则高矣美矣而其地在蛮乡瘴土山水险恶气候不时南士习居犹可北方徃者十徃九不得还其夷风又殊未易化服君独更两寒暑休休然得其民夷心而后来还于戏此非天俾君老练其才而用之于今日耶河间在畿内去京师不逺风土既善民俗亦号易理茍有能者施以其政鲜不翕然称治而况君乎况君为之已有劳效乎或者曰丰年则易治歉歳则难为所在皆然也许君今还河间虽善理如向者水何噫是岂知言者哉昔尧有九年之水其臣勤而抚之奏庶艰食者禹暨稷也天下卒大治以今君之河间虽昔人可庶几焉何勲业之不可身致哉君去予见君能拯民之溺而置之祍席之上矣

　　送四川按察使陈公之所治序　　林志

　　十年春予会试礼部时东莞陈公以知滁阳军兼扬州府太守入为同考官予忝厕名多士之列因获拜焉而识公知扬与滁治行第一有诏増秩赐金及振铎桂林升教国子生文章徳行之大槩体用盖彬彬然比承乏词垣载笔两京徃来道路间公在滁察登耗以均徭役剔奸蠧以扶善淑明学校缓刑罚大者数事而滁人借留爱敬若父母未尝不叹曰真儒治效固当尔耶歳在癸卯猥承上命司文衡京闱则公适考满来京登剡币聘相与同寅校文围棘聨房语次欵洽则知其纯正之学精明之识正大简易之守穆如清风盎如醇醪炙之者宜随深浅而皆鬯况如余素怀景仰之私哉今年春公以三最登铨升为四川按察使朝列曰公忠信人也宅心平易廓无畦畛不以喜怒为好恶其与人色无假借夫牧守径情以行而惠爱在中然则以任风纪岂必皦皦谔谔方称所以激扬者乎政宜以治滁者推而行之耳予闻麟仪仪鳯师师未尝鸷狞是尚也而飞者走者莫不为之先后盖士有徳威明徳而其畏明之效特异岂非公有焉方今升平日久吏称其职民乐其业朝廷近遣廵抚之使风厉海宇而旌别淑慝玉石已粲如尔然则司一道风纪得贤宪使如公以振翕之者四川之人抑何幸哉公至是行从事之旧咸来征文予荷识公之陈而喜其大用也故为叙之

　　送职方郎中王君赴任序　　金寔

　　守令之誉出于私爱狎昵者固不足信见于贤士大夫之称许宜若可信矣然君子好扬人之善而讳称人之恶故犹有不足征者然则如之何而可亦惟闾阎之细民田野之鄙夫穷乡蔀屋之妇人小子心不留毁誉言不知触讳感悦而归之斯可信矣此古之观风者所以采民謡而识循吏知教化用是道也予友王韦庵永乐中为深泽令在县且二十余年示民以教化字之如子婚配其男女长养以其子民实爱戴之如父母尝坐擅发官廪赈民逮于理得输役以赎民驱牛车二百辆代之役弥月而竟迎令还治歌舞填道又尝遘疾几危民彷徨奔走以香燃膞祷于神谒医救疗之无不至疾间则刲羊豕巷歌醉饱以自庆其得民若此类者不可殚纪去县之日民摭其善政为歌謡言虽不能成章而意以独至后为东朝官营居室于长安西门其民有不逺数百里操畚锸负砖瓦来趋其事者数十人不浃旬而成此予所目见者也及出为松江同知首奏免逋租数十万理寃狱活无辜民以千数劬力于民隠如居深泽时细民悦而归之亦如深泽之民毎由公事至旁郡求直者累累然相属于道至拥其舟不得行予适与君邂逅于檇李又尝目见之若是以观君之所为其得誉于人非惟不出于私爱狎昵者之口而见称于贤士大夫之文章亦非过情矣直不知视古之循吏又何如邪内艰服除来朝京师大司马王公素知其贤言于上以为职方郎中我国家太平六七十年内外军政虽有成法然歴年既久消长不齐中间牵合填补寜无蔽欺纷纠之弊皇上所以究心于此分遣大臣循行四方清理之正欲辨别其是非真伪以为取舎庶使军之部伍有稽而民之版图不乱其法甚良而宻而职方实莅其事三二年间枉抑赴愬者咸听于司马门经时阅歳有不得命而不免于饥冻死亡者矣今大司马既委君以此任君当为知己者用则将忘己之利害以别白其是非使枉者直抑者申无告者依依有所頼亦如深泽松江之民则君之才之徳为大臣之所荐闻为天子之所举用可无负矣岂不毅然大丈夫哉慎毋致人曰功名不及于居守令时则甚不可也太学生陈瓛君之婣友也以郡人之意来征言予辱与君有僚宷之好故因瓛之请而致忠告焉君名源字启泽漳之龙岩人登甲申进士第博学善属文韦庵其别号云

　　送徐拱辰膺荐上京师序

　　子使漆雕开仕对曰吾斯之未能信子说子路使子羔为费宰子曰贼夫人之子夫开不肯自信其已能而圣人说之子路强人所未能而圣人恶之圣人之欲人务实也如此哉且学古入官古之道也既学矣尚不肯仕况不学乎为政之道布在方策有小大缓急之序有施为节目之详体段具在章章可考必读而后知讲而后明其造诣也真其存养也熟事物之来随而应之无难事矣不学之人既不穷理何由应事譬之操舟者无楫虽有技力且无所施其克有济乎而世复有读书数千百巻操觚吐词出入经史顷刻万言而不知止及分职授事牵制掣肘无一字可用鄙夫俗吏从事筐箧簿书者得资是以借口曰是儒者也是读书能文章者也噫世谓儒者大言无实莫适于用正坐此等辈尔岂圣人所谓有用之儒哉徐君拱辰质美嗜学为文章务明理以达于用议论识见度越人意表确乎有用之才也家贫以经术教授乡里取给养母澹然无仕进心朝廷下诏求贤当路者以闻拱辰不知也逮部符下拱辰蹙然曰读书求道茫然如捕风自治且未能何以治人是举非知我者直厉我尔或曰有位者似君苦不多见君言复尔他人若之何哉适丁内艰未果行甫服阕促檄三四至乃行行之日邑庠士友素善拱辰以予处其师友间来征言予谓拱辰怀可仕之才而志如漆雕开之未信负多学之美而虑有子羔之失读圣人书若是可谓能务实矣是行也人民社稷之寄近在朝夕方将展布四体以行其有用之学断不为大言无实之儒牵制掣肘以贻鄙夫俗吏之訾诋也较然白矣

　　送致仕训导彭先生序　　周叙

　　圣天子嗣登寳位初庐陵北山彭大雅先生以布衣诣阙上书陈八事几万言一皆本诸尧舜之道越十有一年又以所著两京赋进极铺张混一之盛申创业守成之规上嘉之特赐冠带俾为致仕训导归老于家并给寳楮以行于戏朝廷优老尚贤之心与先生之所谓遭逢可谓盛矣先生两至京师人多阻之今之来也其家庭骨肉尤不欲而先生浩然之志益壮尝过予白其故予曰先生年巳七十不远六千余里跋涉风涛之险以来无他求也若坚阻之其抑郁之心曷由纾乎况圣明在上崇文弘化先生殆将有遇也今蒙恩异缙绅士大夫莫不为之喜余则序以送之曰惟彭氏吾庐陵大家唐宋迨今代有闻人先生平生服勤道义孝亲有终身之慕教子笃诗书之训交友朋待姻戚极徃还始终之诚博学强记为文章粲然衮衮不竭中歳遭家多难遂不及仕而其爱君忠国之念虽居山林如在朝市故既老犹惓惓而不厌也则夫今日官赏之荣岂偶然之故哉古者士大夫休致恒处闾塾以为子弟师圣谕所云得不欲褒宠之俾作乡里之范哉虽然余尤为之幸者令子承方膺荐登仕途尽报称之心所以为先生之荣者将不止此也先生归乎哉北山之灵免夫移文矣

　　赠吴先生还家序　　李贤

　　道在天下无物不有无时不然必有圣贤者出乃能明而行之茍无圣贤道固自若也为圣贤者岂有他哉能不谬于是道而已若夫众人则聴其自谬不着不察惟学者能知斯道之彷佛然择之弗精执之弗固失之多而得之寡所谓获十一于千百者也岂惟后世为然虽圣门高第颜曽之外未见复有纯者寥寥千载迨宋之兴有周程张朱者出焉于斯道也始能大明而允蹈之然圣贤之生世不常有殆无异于祥麟威鳯之稀踪也今去数贤又若是其久矣间有一二豪杰之士颇欲振作其间然于斯道之全体终有憾焉呜呼艰哉若崇仁吴与弼先生盖有志于斯道者也予承乏吏部时凡有自抚来者必询先生之动履造诣何如卒亦未有知其详者尝致书以伸景慕之私既而累年讫无消息意其引避者宜然不复计念后有出于其门及游宦其地者交章论荐竟亦不起天顺改元予始被命入内阁言及先生学行之懿忠国石公慨然上疏荐之朝廷遣行人赍玺书币帛徃聘于其庐既至京师上喜其来陛见之日即拜左春坊左谕徳召至文华殿从容顾问宠赉有加先生以衰病不能供职固辞上坚意不允留之数月见其病势弗已乃允其请复赐之玺书赉以白金彩币仍遣行人送还故里令有司月供廪饩冀有精力著书以迪后学圣心眷望如此其盛盖旷世所未闻也昔者范文正公谓严子陵与汉光武以道相尚而使贪夫廉懦夫立为大有功于名教以今观之皇上之量尤大于光武与弼之志不下于子陵君徳由此而益光士风于是乎大振而国家元气亦将藉此益厚矣岂曰小补之哉予既得与先生面见其学极高明动遵古礼有深造自得之乐愿留以自辅而不可得也告别之际游其门者乞予言以赠嗟夫予言乌足以轩轾先生哉健羡之余有不能巳焉耳是为序

　　世徳堂序

　　义惠刘侯继祖之孙祠祭署祀丞雄者持世徳堂巻谒予曰雄之妇翁兵部尚书兼翰林学士苗先生也先生致仕家居题四言诗一章于巻以惠雄有勉承世徳之句故摘以名堂欲常目在之以景前人之徳而自勉也惟大君子赐之一言予闻义惠侯世居鳯阳昔太祖高皇帝微时侯以乡曲之旧尝助其不给已而复与善地塟帝之考妣则今皇陵是也帝得天下之后念侯之恩侯已亡矣特赠为义惠侯赐侯夫妻诰命具道其事复官其子以报之盖刘氏世徳自侯始侯之子英为祠祭署丞孙镛继之曽孙谨复继为奉祀京复继为祀丞率皆淳雅端谨乐善循理而世徳不替焉今虽继为祀丞乃以世徳名堂可谓有其实矣虽然侯之济人其诸异乎人之济人者与人之济人所济者不过寻常之流耳尚获显报于身于子孙若侯之所济者非常之人当时頼侯之济不至窘廹一旦出而治世天下之民咸被其泽君子推本未有不大侯之功徳者故曰侯之济人其诸异乎人之济人也然则侯有功徳于国家如此所以庆流后裔一门五世咸修其徳簪组相承嫓美于时岂偶然哉吾知刘氏之泽未艾也诗云子子孙孙勿替引之其刘氏之谓欤

　　送大叅程君赴任山东序　　萧镃

　　给事中黄门职也方今禁近之最清且要者莫踰焉盖非独封驳章疏而已政治之利病生民之休戚天下国家之大计至若人材之进退钱榖之出入刑名军务之便不便皆得以条陈之或有大奸慝则相率论列于廷圣天子徃徃虚心聴纳而当时仕于朝者亦皆知其为公论所在莫不望而冺其匪僻之心其为清且要盖如此也予不皆相接独素所厚者二人焉其一昆山叶君盛其一休寜程君信也程君长吏科叶君长兵科二君皆磊落竒伟有所见未尝不言有所言未尝不尽必求称其职而后已一时士论多归之顷予教国子国子散地也予又寡交际在朝虽异时常所徃来者非有事不至二君乃数辱过予予于是不独叹二君之尽职且高二君之义以谓不可得也至是皆以荐有叅政之命程君得山东叶君得山西予方资二君以自慰而二君遽弃予去心甚惜之而或者过予为非是以谓方今明天子宵旰求贤以充庶位尤以方面为重二君皆简在帝心者今日之命所谓选择而使之者也夫山东西京师股肱郡也而二君所理皆边备诚国家之所急二君既平日切切以为言其得不一动其心为上理之耶致功业之隆膺庙堂之擢端在兹行也子奚遽戚戚其去哉予有愧乎其言盖予所惜者私情也或者之云公义也不敢以私情妨公义故于程君行诸同寅请文为赠因不辞而次第其所闻者以覆之

　　会试录序　　薛瑄

　　今皇上膺天命光复寳祚纪元之初适当会试之期天下士领荐书而至者盖三千余人礼部左侍郎臣干等以考试官请上命臣瑄臣原徃莅其事同考官臣溥臣贤臣泰臣正臣泌臣恂臣世资臣节臣淳臣镛监试御史臣烈臣鉴暨百执事罔不夙夜祗承凡三试得文之中程序者若干名并择其文之尤粹者彚而成录臣窃惟为治莫先于得贤养士必本于正学而正学者复其固有之性而已性复则明体适用大而负经济之任细而厘百司之务焉徃而不得其当哉故三代小大之学养士之法皆以复性为本其得贤致治之效盖可考矣汉唐以来正学绪微养士不本于复性徃徃溺于杂学术数记诵词章之习体有不明用有不周虽或有杰出之才亦不过随所学以就功名而巳其视三代之贤才为何如哉至宋道学诸君子出其论养士之法始皆本于复性虽其说不得尽行于当时而实有待于盛世洪惟天眷皇明列圣相继大建学校慎选师儒其养士之法必以三代孔孟程朱复性之说为本是以九十余年薄海内外文教隆洽士习粹然一出于天理民彛之正而杂学术数记诵词章之习刬刮消磨无复前季之陋虽曰科目以文章取士然必根于义理能发明性之体用者始预选列类非词章无本者之可拟也故其得贤致治之效足以追隆前古今诸士子荷朝廷正学教养之恩既以有本之文得在选列行见对于大廷益当以明体适用自励随所器使以忠乎国以爱乎民以赞助皇明重熈累洽之治于无穷俾正学得贤之效有光于前有垂于后顾不伟欤

　　文山诗史序　　刘定之

　　予少时得宋丞相信国文公指南集读之然闻公在幽囚中有集杜句诗未见也及官词林始见而录得之诗皆古体五言四句凡二百首分为四巻首述其国次述其身次述其友次述其家而终以冩本心叹世道者莫如何于人胜天小事大而有待于天胜人大事小之必有日也巻目皆公所自分其先公而后私尽己以聴天于此亦可以见而俗本或混之今皆为复其初集首有总序又有小序散于章首其后又有跋尾序跋中有缺文者指元之君臣宋之叛逆缺而不书使知者以意属读今皆补之而为白字者不没公初意也不书纪年者陶靖节削永初之意也姓某履善甫者指南集中所谓范雎变张禄越蠡改陶朱之意也而其事之难有甚于指南之时焉者矣小序之末多曰哀哉者公所以伤其国之亡悯其忠臣义士之同尽恸其家族之殉国而自处其身于死岂待南向再拜引颈受刃之余而后有决志哉呜呼孔子不以仁许人而独以许殷之三臣孤竹之二子余以为若公者文山之隠京口之脱去而不污矣伯颜拘于江舰弘范絷于海舟世祖维于燕狱囚而不屈矣仰药于庾岭絶粒于乡郡巳而殒首于燕市死而不悔矣兼微箕比干之心而为心者其在公乎若乃是诗之作而岂徒哉麦秀黍离之歌作于其国巳亡之后而其身可以不死也怀沙抱石之辞作于其身临絶之际而其国犹未至于亡也身且死矣国已亡矣于是乎有首阳采薇之歌燕狱集杜之作所谓求仁得仁而奚怨者也合伯夷叔齐之言而为言者其不在是诗乎以是心也为是诗也公其可谓仁矣仁者天地之元气古今之人极其在上为日月之明风霆之壮其在下为江河之所以长流山岳之所以常镇其混然在中为君臣民物之所頼以长治久安而在宋之末世为公之本心在公之死也为是诗有读而不衋伤者余以为非仁人也公同时有曰吴郡张子善者亦尝集杜句述公始终大槩而疏其事于下方以证之今内相安成彭公纯道得其本以示予遂录以附公诗之后合而题之曰文山诗史取公序中语也公之宗孙廷佩欲锓梓以广其传乃序以归之廷佩又尝承其父志修祠堂以祀公可谓贤后裔云

　　省庵集序　　钱溥

　　中山刘禹锡曰八音与政通塞文章与时高下旨哉斯言盖即孟氏所谓诵其诗读其书不知其人可乎又论其世之意也夫言之精者为文而文成音者诗也茍诗书工矣而行不副设锦覆阱而已尔岂有徳之言乎行或副矣而立言无补于政教轮辕饰而弗庸而已尔岂用世之材乎故论人必论其当世行事之迹则政之通塞时之高下见矣然则君子不可已于言而亦不可易其言也如是夫广信郡守山阳金君宗润少负材隽即肆力于古学为士林所推重既长歌鹿鸣入太学取四方豪杰士而友之益大有造诣知蕲州预修史于内阁又得天下诸儒硕雠校之而气益充材益赡焉升守广信予使交南过其境见其田野辟风雨时旄倪熈熈然而乐得其所问之则曰有贤守也然金君亦以予同史事之雅出郊逺迓至其馆亟持所辑诗文若干巻以其所自号名之曰省庵集者乞予评之其诗冲和简亮词工而体备文则务陈言是去而雄伟整肃成一家言噫观其言虽越百世尚可知其政况今目击而亲见哉虽然此特施于一郡之治而已其处将愈极则言愈高而政愈达使人仰慕观感于千百载之上盖不待论其世而知其人矣故序

　　送曹尚书复任序　　刘俨

　　士夫贵涵养者涵养之久则徳性坚定知虑精纯言行操履正大笃实出而居大位任大事岂惟不动心哉且有执而不变也今之涵养于官莫如翰林优游文翰之场沉酣诗书之府所闻者圣贤之言所习者圣贤之行于凡钱榖簿书之事机械变诈之巧一无所动于中而其养纯矣故前后自翰林出者率非寻常可及冡宰六卿之长而百司庶府所由铨衡者也位之尊任之重莫加焉而今南北两京凡三人皆出翰林泰和王公自翰林学士句容曹公自翰林编修盐山王公自翰林庶吉士三公者皆表然以徳行文章政事为大臣称首时与共事者数人多以故谢事去而三公独岿然信乎当大任能不动心而有执不变者也或曰曹公在天官最久于铨衡事最习且善掌部事于南京似若未究其用者予曰官莫难于独任事莫难于独断今南京事必决而后驿闻非曹公之贤且能而又习也欲定可否而决于一人吾恐事成于下而人弗服事闻于上而君弗孚其何以膺铨衡之重而成两京之治哉且古之大臣所以成赞襄之功为徳为民耳为民者贵乎达其情也公家句容去南京纔数舎故老旧交相接而询焉因以得利病而兴革之不犹愈于上下之情邈然不相通乎然则今之独用于南京者乃所以为他日大用之地也公以三载考绩朝京师复任侍御诸公为求言予因慨涵养同于公而其材其用若相悬焉故特颂公之美亦以自咎云

　　送程御史归省诗序

　　正已以正人凡有位于列皆然也况以一身纲纪乎百司振肃乎郡县而又系乎人材风化之本原而可不帅之以正乎彼以鸷猛击搏为威使人心胆战掉不敢一出言一举足为非妄事而曰我能正乎人吾恐其特一时畏威强服之耳退将聚而咻之其故习自若也谓之能正人可乎孔子曰其身正不令而行其身不正虽令不从盖谓是尔监察御史宁国程公尝奉命提督北京畿内学校之政曰以风宪督学政威克爱则人不亲爱克威则人易狎其可以化导之者身先之耳于是端表仪以帅之推所得以教之严条约以整齐之有不率者然后刑以威之未几化服翕然且尤以教之兴废系师儒之贤否又旁求儒硕以补训导之缺由是学政大修人材辈出天下督学政者公为称首一日朝廷诏大臣议劝赏而或徇私者公曰御史岂直督学政哉天下事知无不言今若此使缄黙以容如废公议何乃连章核其人皆伏罪权贵为敛手昔人谓台宪生风盖自是始一见也时论快而难之及是九载考最吏部例当升公曰吾之所以教人率人者忠与孝也祖宗坟墓在宁国不拜祭者巳数十年今不归祭扫遂使得大官如亏于孝何乃两上章始得请以行时论益快而难之嗟夫学校所以成人之善而能使人化于善抗章所以论人之过而能使人受以为过是非正已者不能也至其奏绩当升官在他人将汲汲欲得之有不得则乞哀昏夜迟留数年不一归其乡而公独超然去彼取此是又见其养之素纯守之素定孰轻孰重灼见于心胷凡正已以正人者一自其中发之而非狥外为人者之比若程公者其殆扬雄氏所谓大器者欤予与公交最故知最深故于其行也既合公素所游者十人分韵赋诗赠之且述公言与行之有足为世重者为之序云

　　素王纪事序　　商辂

　　素王纪事一帙首世系次小像又次降诞之祥生质之异又次之歴代封谥而备录制诰之文古今庙祀而详具礼乐之数与夫羣贤配从年谱履歴阙里山川靡不悉载而以紫阳杨奂所述东游记终焉宣圣出处大畧见于此书盖开封太守西蜀黄璇公瑾之所辑录严郡通守太原傅汝楫之所校正者也汝楫将锓梓以传属予为序窃惟天生夫子使之继徃圣而开来学其道备于学庸语孟之四书其功着于易书诗礼乐春秋之六经是盖学者之所共知若乃当时出处之详后来追崇之盛散见于传记与时王之载籍学者或有所未知此纪事之所为有便于观覧也欤学者先求之是书知夫子之为夫子又进而求之四书六经而知夫子之所以为夫子则庶几无愧于为夫子之徒不然是犹终日戴天而不知天之高履地而不知地之厚其不为妄庸之归也几希矣予不敏僭序此以为同志之士朂幸相与勉之

　　刘忠愍公文集序　　彭时

　　自昔学圣贤之学者先道徳而后文辞盖文辞艺也道徳实也笃其实而艺者书之必有以辅世明教然后为为文之至实不足而工于言言虽工非至文也彼无其实而强言者窃窃然以靡丽为能以艰涩怪僻为古务悦人之耳目而无一言几乎道是不惟无补于世且有害焉奚足以为文哉以是观之其文传不传槩可见矣吾安成赠翰林学士谥忠愍刘公讳球字求乐世为簪缨望族自少力学博极羣书存心制行率由正道以春秋举永乐辛丑进士拜仪曹主事居官廉勤积学不怠遂膺荐入侍英皇经筵预修宣庙实录书成进翰林侍讲其在翰林虽以文章为职而忠君爱国悯民忧世之志尤惓惓焉尝疏十事规切时政忤权奸下狱直词劲气之死不屈天下闻而壮之不踰数年言益验事益彰闻朝廷嘉其忠乃有赠谥祠祀之典此公始终之槩也迹公平生志于道徳者乎而于修辞亦苦心极力期与古之工文者并盖无所不用其诚者也观其应世之文有典有则粹然一出乎正皆足以扶世道而重名教谓非有徳之言可乎其视古人岂多譲哉公没后二十有八年其子广东叅政钺淛江副使釪相与类集公文锓梓以传属时序之时于公为后进鄙言何足以重公然公亦何待予言以为重惟公文步趋圣贤之途根本道徳之实严整雅洁无一浮靡怪诞语若此者自足以取重于世加之死于忠諌其精神耿耿乎天地间凌厉山岳荡摩日月与寒暑俱运而无穷其所以増重斯文者有在人将视为商敦周鼎而寳重之虽微予言可必传于世无疑也鲁穆叔论死而不朽先立徳次立言于戏公之不朽其在是矣况有二肖子益克振励功名为之后哉二子俱第进士入翰林为庶吉士累转至今职名位方进而未已皆有光于家学者也因其请辞不获命敬书此于篇端庶观者有考焉

　　蒲山牧唱集序

　　蒲山牧唱者蒲圻魏公自名其诗集之辞也公名观字杞山号梅初生丁元衰晦迹蒲圻山中吟咏以自乐入国朝仕且显矣犹不忘隠居时事故自名其诗以牧唱而系之蒲山云曽孙铭将刻诸梓属予序予闻人生感于物而后有言言之成文而有音节者为诗诗足以宣人情之欣戚体物理之隠微极古今事变之得失而格有高下词有清新古雅富丽平淡之殊皆系乎其人之所养与所学何如也学博而养正诗有不工者哉吾闻公之隠蒲山也遭世艰虞不忘讲习其学博通五经诸史以元季非可仕之时故不仕我太祖高皇帝下武昌闻其名而聘之既至授平江州学正累迁至翰林侍读学士侍皇太子及秦晋楚诸王授经迁国子祭酒与詹公同宋公濂俱乞归既行复召还上亲御奉天门赐宴倡和以为乐后奉命治苏州豪民之不法者陷于诬以死既而上悟抵诬者罪复以礼遣柩归塟武昌特赐谕祭诸王亦致祭焉观上之所以宠待隆厚终始而不替则其贤槩可知己况能进退以礼不以富贵利达系其心非素有涵养其能然邪夫所养所学如此故其发于诗也用事工体物切意思深婉而格调高古足以俪盛唐而追风雅至于应制诸作壮丽和平尤足以鸣国家之盛其可必传于世无疑矣矧有贤孙曾为之惓惓表章如铭者邪铭家学有传初任戸部主事坐累乃外补扬州府通判以廉谨称其显扬先徳将有在于诗集之外者因并书于篇首以为之征云

　　奉使安南诗序　　叶盛

　　天顺五年安南国王黎浚为其庶兄琮所弑既而浚弟灏与国人共杀琮以闻明年上特命翰林侍读学士钱公礼科给事中大梁王君充正副使徃册灏嗣为安南国王使命在行道出二广二广之士大夫作奉使安南诗巻赠其行请为之序夫安南古交趾南夷地也我太宗文皇帝以义取之宣宗章皇帝以仁予之义立而威以行仁敷而徳以洽所谓前圣后圣同一揆也比年安南壤地连二广者闻有哗讦之风文移纷扰相属不絶近数年恭谨自将徃事不一敢萌动国人有攘珠合浦上降旨诏责之即首伏请罪盖列圣相承仁渐义摩之久化成之效理势则然况重以皇上神谟庙筭驭夷柔逺之得其道邪乃者广冦作孽上遣将臣佩征夷将军印视师平冦而文告之辞旁达边上闻安南使人侦诸境得印文归转相流讹以为王师将有事于彼举国震迭踰月而始定盖印即文皇吊伐时物故耳噫安南诚畏威矣而岂皇上光昭先烈一视同仁之意哉今钱公以文学位望当妙选王君以侍从之良副是行吾知海濵酋长当恩命之自天其将以昔者畏威之忧移而为今日怀徳之喜奔走俯伏聴受命令使事之有成也必矣于是既书此为序复为四言一首用申告之其辞曰维帝之仁兴絶继世禁乱诛暴斯帝之义维义所加仁则在是嗟尔南人勿怠勿忘勿为玁狁勿为鬼方尔惟虞芮暨尔越裳使车■〈门外员内〉■〈门外员内〉恩言是宣交人感慰抃舞而前专对之余为我谢焉

　　大学要畧序　　洪寛

　　大学要畧一书元鲁斋许先生直说以教人也夫天生烝民固莫不付之以性而弗能使之皆有以知其所固有而全之固不能无待于教也古之圣人若伏羲神农黄帝尧舜禹汤文武首出庶物作之君师于是人生八歳而教之以小学之方十五而教之以大学之要而大学小学之教盖已立矣逮吾夫子之圣继羣圣之统以教诏于天下而人有所启迪以复厥初则大学小学之教又弥着矣曽子述之作为传义以发其趣朱子因之集为章句以释其意由是大学所以教人之法彰彰明甚无以加焉学者由章句而遡其传义由传义以明夫圣经若披云雾而覩青天翦荆棘而循大路坦然由之而造乎大道之要盖有不知其然而然者矣爰及有元圣道沦湮鲁斋先生居司成之重任寻道学之坠绪歴覧圣经旁通传注撮其大要不工文词直说大学教人之方以开示后之学者其言约而达微而臧虽庸人孺子皆有以知这便是明明徳新民之说这便是止于至善之谓这便是格致诚正之方这便是修齐治平之理然后古者大学教人之道圣经贤传之旨莫不焕然融会洞然昭灼夫岂复有余藴哉是书也传之虽久而未盛行逮我皇明文教诞兴河南宪臣临海陈先生奉勅提督学校停骖之初首搜儒书得其故本乃沉潜考订更互演绎补其阙畧发其微义每歴一所輙召校官集诸生立馆下出以示之日令讲诵亲加训迪凡环黉宫而观聴者亦无不释然有悟于心充然自得其理寛叨领郡寄学校所当先也于是谋于同寅桐江闻君孟刚京口陶君茂各捐俸锓梓以广其传呜呼圣人之道着于经犹化工之妙着于物虽曰简易易知然非鲁斋直说以教人则微词奥义孰有以得其理而复其性者哉若是篇者不惟有补于化民成俗之意而实有功于圣门也大矣寛于是忘其固陋叙其歳月于刋梓之后庶几学者授是篇而知二先生教人之意昭昭于无穷矣

　　明文衡巻四十四

　　●钦定四库全书

　　明文衡巻四十五

　　（明）程敏政 编

　　○跋

　　恭题豳风图后　　宋濂

　　臣濂侍经于青宫者十有余年凡所藏图书颇获见之中有赵魏公孟俯所画豳风前书七月之诗而以图继其后皇太子覧而善之谓图乃方帙恐其开阖之繁当中折处丹青易致损坏命工装褫作巻轴以传悠久屡下令俾臣题其末臣闻之七月一诗序者谓周公陈王业以告成王故备志稼穑之艰难自于耜而举趾自播榖而涤场以至上入执宫功莫不纎悉备具而功女蚕绩之勤继焉呜呼国以民为本也而民之至苦莫甚于农有国家者宜思悯之安之宋之儒臣真徳秀有见于斯尝请于朝欲绘农夫功女劳勚之状掲之宫掖布之戚里使六宫嫔御外家近属知衣食之所自来盛矣其用心也恭惟皇太子殿下天赋懿徳仁孝温文而尤留意于农事毎于禁中艺植麦禾以观其成则其悯小民勤劳固不待周公之告而后知然而此心易发而难持自古贤君恒存敬畏至以朽索驭六马譬之愿殿下之心朝夕如覧图时则四海乂安无一夫而不被其泽盛徳大业必将度越成王无疑矣臣年虽耄日切望之因推徳秀之意备书篇终以竭犬马之诚云

　　恭跋御制诗后

　　臣闻自古人君有盛徳大业者其积虑深长而诒谋悠久必日与文学法从之臣论道而经邦当情意洽孚之时或相与赓歌或褒以诗章或燕之内殿君臣之间实同鱼水非直以为观美所以礼贤俊示宠恩而昭四方也有如唐之文皇宋之太宗其事书在简编者可以见之矣皇明纪号洪武之八年秋八月甲午皇上覧川流之不息水容澄爽油然有感于宸衷陋尹程秋水赋言不契道乃亲更为之赋成召禁林羣臣观之且曰卿等亦各撰赋以进臣率同列研精覃思铺叙成章诣东皇阁次第投献上皆亲覧焉复寘品评于其间巳而赐坐勅大官进天厨竒珍内臣行觞觞巳上顾臣曰卿何不尽饮臣出跽奏曰臣荷陛下圣慈赐臣以醇酎敢不如诏第臣年衰迈恐不胜桮酌志不摄气或愆于礼度无以上承宠光尔上曰卿如试之臣即席而饮将彻上复顾臣曰卿更宜釂一觞臣再起固辞上曰一觞岂解醉人乎卒饮之臣举觞至口端又复瑟缩者三上笑曰男子何不慷慨为臣对曰天威咫尺间不敢重有所渎勉强一吸至尽上大悦臣颜面变頳顿觉精神遐漂若行浮云中上复笑曰卿宜自述一诗朕亦为卿赋醉歌二奉御捧黄绫案进上挥翰如飞须臾成楚词一章臣既醉下笔倾敧字不成行列甫缀五韵上遽召臣至命编修官臣又重书以遗臣遂谕臣曰卿藏之以示子孙非惟见朕宠爱卿亦可见一时君臣道合共乐太平之盛也臣行五拜礼叩首以谢上更勅给事中臣善等赋醉学士歌云臣既退窃自念曰臣本越西布衣粗藉父师明训弗坠箕裘之业而已一旦遭际圣明遣使聘起之践歴清华地跻禁近无一朝不觐日月之光如此者凡十又七年叨冒恩荣夐絶前比所幸犬马之力未衰誓将竭奔走之劳以图报称今天宠屡加云翰之章照临下土臣窃自靖度何足以堪之虽然传有之泰山不譲土壤故能成其大河海不择细流故能就其深王者不却众庶故能明其徳洪惟皇上尊贤下士讲求黄虞治道度越于唐宋逺甚虽以臣之至愚亦昭被非常之殊渥六合之广其有抱艺怀才者孰不思踊跃奋厉以扬于王庭哉臣按南有嘉鱼之诗有曰君子有酒嘉宾式燕以乐序者谓太平之君子至诚乐与贤者共之也皇上恩宠之便蕃抑过之矣又按天保之诗有曰罄无不宜受天百禄降尔遐福惟日不足序者谓臣能归美以报其上臣虽无所猷为愿持此颂祷于无穷哉古者侈君之命勒诸鼎彛藏诸宗庙嗣世相传以至于永久臣敢窃援斯义礲玉为轴装褫成巻什袭珍藏以显示来裔给事中臣善等应制诸诗附录其后而贤士大夫闻风慕艳而有作者又别见左方云

　　题司马公手帖

　　右司马温公与范忠宣书一通藏楚郡龙云从家云从间请题其后濂闻哲宗初立崇庆太后同聴政起公知陈州过阙留为门下侍郎忠宣亦从庆州召还为右諌议大夫俄迁给事中此书正此时所遣其殆元丰乙丑之冬或元佑丙寅之春乎夫公自熈宁辛亥居洛再任留司御史台四任提举崇福宫至是始司政柄故书中有闲居十五年之言公年盖已六十有七新法方盛行小人附和者众公度不可止遂絶口不言事故又有更求一任散官守候七十即如礼致事之言当是时章惇蔡确黄履邢恕等蛇蟠蚓结牢不可解公新自外至孑然独立故又有如一黄叶在烈风中几何而不危坠之言公之志为可悲矣然公与忠宣素相知其居洛日忠宣方丐罢齐州之政判西京留台乃同为真率会则其志同道合固非一日之故熈寜之法又皆共怒其为害而其设施或不同者忠宣则欲去其太甚公则欲锄刬而絶其本根虽书有随时示谕勿复形迹之谓二贤之见猝有未易合者岂天未欲平治天下故使之然欤公遣此书后仅及数月且观化冥冥之中忠宣继公为左仆射务以博大开上心忠笃革士风四海方翘首望治曽未几何颍昌之命亦遽下矣不亦重可悲夫阅此帖者当知治乱之机所系初不可以寻常简牍视之也

　　题王羲之真迹后

　　昔年危内翰太朴出示野鳬帖且云别有喜色帖在江右出自丞相周益公家传授次第一一有据须溪刘会孟评之谓如兰亭裹鲊尤为佳絶濂恨未之见近豫章人士来求墓文忽持此帖为贽须溪题识宛然居后因惊喜曰此殆太朴所言者徧示中朝善书者咸定为真迹无疑或取唐临者比之神气夐然不侔鄱阳刘彦昺最号精鉴法书日阅此而不厌狂欲起舞真伪之辩固自有异哉须溪所书名中藏三代人物字伪署者辄易别谩并及之

　　题渊明小像巻后

　　右龙眠居士所画渊明小像巻巨公名人题赞于后发挥其出处者甚备固不必寘辞于其间有谓渊明耻事二姓在晋所作皆显年号入宋之诗惟书甲子则惑于传记之说而其事有不得不辩者矣今渊明之集具在其诗题甲子者始于庚子而迄于丙辰凡十有七年皆晋安帝时所作初不闻题隆安元兴义熈之号若九日闲居诗有空视时运倾之句拟古第九章有忽值山河改之语虽未敢定于何年必宋受晋禅之后所作不知何故反不书以甲子邪其说盖起于沈约宋书之误而李延寿着南史五臣注文选皆因之虽有识如黄庭坚秦观李焘真徳秀亦踵其谬而弗之察独萧统撰本传谓渊明以曽祖晋世宰辅耻复屈身后代见宋王业渐隆不复肯仕朱元晦述通鉴纲目遂本其说书曰晋征士陶潜卒可谓得其实矣呜呼渊明之清节其亦待书甲子而后始见邪姑叅先儒之论而附着于左方云

　　朱文公书虞帝庙乐歌跋　　胡翰

　　桂林有虞帝庙在虞山之下皇潭之上宋淳熙初张宣公典郡因而新之朱文公记于石乐歌二章则其所系之辞也九年文公过常山书赠吕子约子约成公母弟也时佐治于衢故人倾盖酒酣意适洒然见之翰墨间宋以来二百年矣盖王氏之先得之清江时氏而时氏得之吕氏者鲁公之孙药至今寳藏惟谨余幼读金吉父濂洛风雅即熟是辞今复于王氏见公遗墨惟帝有虞氏徳侔覆载虽古先记礼者不足以知之惟公歌咏之间抑扬曲折辞不费而意巳独至矣世之纂述者宜表而出之以备公续骚之辞岂在鞠歌行下哉

　　刘养浩铙歌鼓吹曲后跋

　　右皇明铙歌鼓吹曲十有二篇乌伤刘刚之所作也刚受学于前翰林学士潜溪宋先生先生博学能古文辞尝叙述宋太祖太宗功业之盛为宋铙歌传诵缙绅间以为度越姜夔可追比唐栁子厚今刚此歌篇次体制皆承子厚之旧而才气横发音节铿鍧则得之潜溪又将追蹑其武而骎骎其前矣昔潜溪在前元时去宋颇远其言宋事皆征诸史传所载若刚也生际圣朝躬涉干戈之乱登于大猷故凡天运神断指授诸将扫除羣雄合天下而为一者非若史传所闻十年之间皆刚与余所亲见也顾余老矣无以模冩万一于是得刚所作令童子诵之而余聴之洸洸乎如在短箫铙鼓间不知其为衰飒也

　　范贤良帖后跋

　　范公茂明世家香溪当宋中叶衣冠而仕者彬彬一门之内公举制科不就而此书则遗其侄元问者盖元卿以下辈也余观元卿类次公集知其平日所守纯一笃实不以朝廷之利禄为可慕公卿之荐引为可阶其于圣贤之学如饥渇焉尝曰学者觉也心且不存何觉之有又曰上智之学徳性是尊无视无聴昭然者存其言超然自得不但心箴为可取也干道以前乃有斯人乎岂非特立有志之士哉昔陈岩肖称公危坐一室败帏故器人所不堪而神宇泰然终日与之对无一言及世间事今即其心画言论之存者想其人于二百年之上为何如也君子于此其亦可以兴起也夫

　　童中洲和陶诗后跋

　　陶征士之高节非晋宋人比也读其诗者未尝不悠然想见其萧散冲澹之趣故世慕之如韦应物之拟作苏子瞻之和篇徃徃不絶余意欲与之角顾縻于世之尘鞅敝于末习之襞积未能脱去今中洲是集何其骎骎逼人若是哉盖兼取二家而寤寐乎柴桑栗里之间者可谓好之笃而思之精矣其有不合于古者乎抑古之比兴非以能言为妙以不能不言者之为妙也此所谓发乎情也太音在天地流被万物前者唱于后者唱喁果孰使之中洲之发乎情者亦将若是乎虽尚友千载可也葛天氏之民欤无怀氏之民欤其尚为我补诸牛尾之歌吾固将击壤而和之矣独不知聴之者其谁哉

　　书刘禹畴行孝传后　　刘基

　　世之所谓浮屠者果何道而能使人信奉之若是哉人情莫不好安乐而恶忧患故惴之必于其所恒惧诱之必于其所恒愿然后不待驱而自赴浮屠氏设为祸福之说其亦巧于致人与夫四海之众林林也而无不为其所致何哉彼固非止惑愚昧而已也人情无不爱其亲亲殁矣哀痛之情未寘而谓冥冥之中欲加以罪孰不惕然而动于其心哉间有疑焉则羣咻之若目见其死者拘于囹圄受棰挞而望救者故中材之人莫不波驰而蚁附虽有笃行守道之亲则亦文致其罪以告哀于土偶木俑之前彼固自以为孝而不知其为大不孝岂不哀哉且彼谓戕物者必偿其死故有牛马羊豕蛇虺之狱谓天下之蠢动者举不可杀也今夫虎豹鹰鹯搏击蜚走以食日不知其几何而独无罪也哉人之杀物有狱矣虎豹食人而无狱何其重禽兽而轻人也彼又谓妇人之育子者必有大罪故儿女子尤笃信其说以致恩于其母吾不知司是狱者谁欤人必有母将舎其母而狱人之母与将并与其母而狱之与狱其母不孝舎其母而狱人之母不公不孝不公俱不可以令二者必一居焉将见羣起而攻之矣虽有狱谁与治之宰天地者帝也彼则谓有佛焉至论佛之所为呴呴妪妪若老妇然有呼而求救不论是非虽穷凶极恶无不引手援之使有罪者勿懐刑是以情破法也夫法出于帝而佛破之是自获罪于天也吾知其无是事也昭昭矣以刘子之贤其不为所惑无足怪者吾独悲夫天下之为刘子者不多也故又为之言以寤夫知爱其亲而不知道者

　　书善最堂巻

　　后武林陈舜中以善最名其堂介其友富君子明求余言夫立言以明道而求言于人者将以正己之所学言可以茍乎哉所谓善最者盖本于东汉东平王王之言天下之格言也人以是而服膺焉圣贤之为道不外是矣然善之云不过槩而言之求诸实践必有其方不可徒云云而已也今夫世俗之人类以善自名也观其行而不掩道之不明也久矣夫善未易择也恭与谄相邻讦与直相似小谅贼信小慧贼智小刚贼勇小不忍贼仁故有非礼之礼非义之义疑似之间禽跖分焉可不慎哉是故择焉而不得其中道焉而不知其穷古之人有为之者杨墨是也知焉而不能蹈好焉而不能用取其名不必其实古之人有为之者郭公是也若人之心未尝不自谓已能善也而卒于不善为善之名岂易当哉且题扁之设起于何人乎盘之铭几杖之书朝夕警省淬厉以成其徳非衒外以为观也今之揭于轩标于楣大书以示于人者其果有志于自警乎抑将从事于咏歌以为娱也屈子曰善不由外来名不可以虚作也古之人有卫武公者抑抑之戒陈于庭而睿圣之名垂于后若是故歌咏乃有益也呜呼诗不如抑人不如卫武公则求者为徒求言者为妄言矣

　　题刘商观奕图

　　右昔人临唐刘商观奕图其曰李伯时临茅君彦勒苏先生识盖皆假设之云而其描写模刻实俱妙絶不必问其真作于何人也王生以采薪入山父母妻子待之以食见奕者而躭观之至于烂其斧柯岂所谓力本者哉比归而亲戚乡党咸非其旧可悼也已一夫一妇不获自尽伊尹耻之以戏迷愚人而使之老无所依其果有是事耶神仙亦未仁矣

　　题王右军兰亭帖

　　王右军抱济世之才而不用观其与桓温戒谢万之语可以知其人矣放浪山水抑岂其本心哉临文感痛良有以也而独以能书称于后世悲夫

　　书代祀马援颂后　　王祎

　　初王君廉使安南奉上旨就赍白金若干两具牲牢代祀马援于横州之乌蛮滩至则覩其庙貌颓坏因斥余金俾有司缮修之功毕始蒇事盖以遂事为之也廉还白于廷臣或谓非上本旨格不敢闻乃洪武四年二月十三日丁卯上御大本堂太师韩国公及礼部太常翰林诸臣咸在焉廉因奏对之顷具言修援庙事上曰援当时杀戮羣蛮过当故蛮俗今犹不共其祀耳为之修庙良是也于是廷臣乃韪之谓廉善为使云

　　大事记后记

　　东莱先生吕成公躬任斯道之重诸经既皆有所论著而于史学尤长其用古策书遗法作大事记诚史家之大法也当时朱文公盖深服之谓自有史策以来无如此书之竒者初公为是书务存古意故其与解题各自为书今用春秋经传相附之例以解题附见于各条之下虽云非公之本意而庶几习其读者获便于观覧间窃以臆见复加搜辑而补其一二不韪之罪则固所不敢逃也

　　书郑子美文集后

　　郑子美先生所为文余十年前尝得其汉唐诸论颇病其体制徃徃或出于绳墨心未之好也今年复获其师山集尽读之观其操议持论务辩道理谈名义盖汲汲焉以扶植世教自见心叹服之于是乃愧向之知先生之不能深也虽然以文求先生非知先生者欲论先生当自其平生大节而观之初先生隠居于乡教人接物一体于风义至正中宰臣以名闻诏拜翰林待制兼有上尊名币之赐先生疾当世方奔竞成习将有以抑之则抗疏控辞其言曰臣问学之浅深他人不能知臣实自知之所谓吾斯之未能信岂敢贪冒恩荣以自欺其心酒与币天下所以奉陛下陛下得以私与人臣不敢辞名与器祖宗所以遗陛下使与天下之贤者共之陛下不得私与人臣不敢受疏闻朝廷不之强也居无何而干戈起徽城陷焉城守者将要致之使为用先生厉色拒之曰吾岂事二姓者邪因被拘囚郡中诎辱者久而志不少变亲戚朋友携具饷之则从容为之尽欢且告以必死状其妻闻之使语之曰君茍死吾其相从地下矣先生谓曰若果从吾死吾其无憾矣明日衣冠北向再拜自缢而卒呜呼先生于出处死生之际其大节表表如此而世之以文求先生者岂足以尽先生乎况求之以文者不观其所以自见而徒徇夫言辞之末其尤浅知先生矣唐司空表圣韩致尧所为辞章凡近纎靡无足多者而其处进退存亡能不失其正节义所在君子盖深许之其所为不朽者有在彼而不在此也予惧夫人读先生之文者如予向者之所病故窃志之以为告世有知言者其必谓予能知人也哉先生名玉字子美徽州人

　　明文衡巻四十五

　　●钦定四库全书

　　明文衡卷四十六

　　（明）程敏政 编

　　○题跋

　　跋东坡尺牍后　　赵汸

　　宋礼部尚书赠太师东坡苏公忠义贯日月名声塞宇宙盖千载一人也妙龄登高科思以文学经济如贾太傅陆宣公中岁偃蹇不偶留心佛乘交友禅伯如白乐天栁子厚晚节播迁岭海遂欲阴学长年超然遐举如安期生梅子真此公平生学术三变见于手笔书疏者具有本末也若夫文章妙天下特其余事传周易尚书解论语亦博洽之及尔要非志气所存然公尝有曰胶西多古君子使盖公真往来其间轼何足以见之与答陆子厚书所论黄高人之意适同噫内圣外王之道不明而豪杰之士不能忘情于方外者如此然则世人所求于公者殆其粃糠土苴耳至正己丑秋过倪氏黟川寓居敬书此于其所观东坡尺牍后

　　书所编李文公集篇目后

　　李文公集十有八巻凡百四篇江浙行省叅政赵郡苏公所藏本某既从公传写复总其篇目如上始汸见欧阳公论文每称韩李其读幽怀赋恨不得与之同时上下其议论而老泉苏公亦谓李文其味黯然以深其光油然以幽自是毎欲求其集观之不可得所得者文苑英华中数篇而已既又见豫章黄公谓皇祖实録文如女有正色又予朱子论复性书虽病减情之旨出于释氏而亦善其有如此思虑益以不覩全集为憾至是乃请于公而得之甚慰也公名翱字习之中进士第元和间为史馆修撰疏言既以武功定海内当革敝事复高祖太宗旧制用文徳兴太平不然恐大功之后逸欲易生因条上正本六事宪宗不能用后迁礼部郎中面折宰相李逢吉过失移病去雅好推毂贤士韩文公尝书与之云于贤者汲汲惟公与不材尔其复书以为韩公虽好士惟其有文章兼附已者无所爱惜或不能然则不肯荐拔与已不同又尝以书责裴晋公居相位道不行忍耻内愧不能引退其于师友及知己厚者骨鲠无讳忌如此则视逢吉辈何所惮而唐史乃言由不得显仕怫欝无所发面斥逢吉既斥之又自惧而去其言抵牾非事实甚明昔人谓韩公于学莫如文章于徳莫如好直而习之文行庶几似焉则以韩谥名而韩李并称可无愧矣叅政公将刻梓以广其传于学者故汸窃着其为人大略且非排史氏之妄以明欧阳公为知言云

　　读货殖传

　　货殖传当与平准书叅看平准书是讥人臣横敛以佐人主之欲货殖传是讥人主好货使四方皆变其旧俗趋利书首言汉兴接秦之弊高祖重本抑末轻徭薄赋故文景之世国家无事百姓给足府库充实人人自爱而重犯法后面序武帝事节节与前相反至赞论始推唐虞三代以来而举战国秦皇功利之祸为证则武帝不能法祖宗之仁厚而蹈始皇之覆辙不待讥议而可见学者先读此赞而后读其书使先后相承则太史公之意了然矣若货殖传乃此书之注脚而未有察其意者盖传中所谓当世贤人则书中所斥不轨逐利之民也传中所序陶朱公白圭辈妙于治生即书中三人言利事析秋毫之比也传言鄙人牧长穷乡寡妇礼抗万乘名显天下宣曲任氏以田畜富而人主重之即书中言卜式以家财助县官天子尊显之以风百姓意尤着矣盖见始皇武帝皆以好大喜功国用不足而后眷眷于此等人也传中厯举四方百货所出行贾所在甚详即书中置大农诸官尽笼天下之利贵卖贱买所以天子无算之用皆出于此传中言千乘之侯尚犹患贫即书中屡言税赋竭县官大空是也传中言廊庙岩穴军士任侠攻剽女姬游闲吏士等皆为财利所以深诮当世好货之俗无贵贱也末言当国者必以奇胜而又厯数奸事恶业贱行辱处之能致富即书中所谓不益赋而天下用饶亦此类矣循此传之意深陋为天下国家者不当下行商贾之事盖是当时亲覩言利之人误国害民如封禅书中所谓究观方士祠官之意云者故言之深切如此后人但谓子长陷于刑法无财可赎故发愤作货殖传岂为知太史哉虽然迁之言亦激矣予独谓其书明白谆复如是千百年来读者犹未能深悉其意况夫六艺之古逺渊奥而传注家自谓尽得经旨可乎

　　读郑虔传　　徐一夔

　　按郑虔传郑相如告虔曰天寳十三年逆臣僭乱当污伪官愿守忠节相如言时开元三十年也及安禄山反虔果陷贼中禄山署虔水部郎中虔念其言称疾求摄市令事平议罪虔得减死论贬台州司户夫为臣死忠理之常也虔以相如豫告故不受伪署不然则受之邪谶纬之学圣贤所不道宋景文撰唐书叙事严简而泛及符谶杂说非以为训也以着虔之不知自守尔覧者无惑焉

　　书宋学士所书陈思礼孝事后

　　予读学士宋公所书陈思礼孝事未尝不叹思礼至行人所不能及者陈氏四明儒家思礼甫七岁其父不幸蚤世母夫人石氏誓不他天以鞠育之夫人又以思礼陈氏独子教之甚严思礼亦克承母志力学唯谨暨弱冠石夫人与之议婚已而夫人殁思礼创巨痛深奋欲随母死赖亲戚朋友力慰解之乃止年二十四亲戚朋友劝之娶思礼掩耳不答众迫之曰娶妻以为养也吾亲既殁何以娶为亲戚朋友据义责之不得已从之及期合卺危坐诵蓼莪之篇凡七昼夜不辍哀动人人呜呼逺则易忘人之常情也思礼不忘其亲如是可谓至矣人有恒言孝衰于妻子以思礼观之岂其然哉思礼又尝作堂为时飨之所颜曰如在及以贡至京师入太学为上舍生宋公及御史中丞刘公鄂省叅政陶公凡朝之大夫士咸爱重之为歌咏论著甚悉予因摭学士所书孝事有合于近古所谓卓行君子所为者表而出之云

　　欧阳公书王彦章事

　　古人为文非徒然也盖必有为而作宋至庆厯盖已四十年不用兵矣一旦赵元昊叛兵聚西陲歴四五年而攻守之计不决欧阳公独持用奇取胜之议朝廷不以为然而边将多失机会公以梁将王彦章之善于用奇也故于其事独惓惓焉彦章姓王氏郓州寿张人号王铁枪事梁至宣义军节度使梁晋交争河上之战凡数百合彦章战辄胜至于徳胜之战尤奇末帝时小人段凝用事忌彦章功名唐兵攻兖州故与羸卒遂至于败见执于唐死之欧阳公着五代史既列彦章于死节传而加感愤叹息其后在河北又得其家传并画像以家传补旧史之略以画像损坏重加补缉且为着画像记至于徳胜之战传既书之画像记复申言之不厌于复其所以然盖致其希慕不可及之意而警发当时用兵者之不尚奇也议者以谓古之良将多矣欧阳公何独惓惓于彦章其意盖不足于公也夫公不举古之良将而独举彦章非谓古之良将不善用奇也盖举近则人易知所谓殷监不逺在夏后之世是也若谓彦章事梁为乱贼之党而以其死为徒知食焉不避其难之为义则尤大非且自古乱贼莫甚于汉之莽操梁虽倔起乘唐衰而取之视莽操尤当末减且扬雄尝事莽矣荀彧尝事操矣彦章起自卒伍素不知书尚得而咎之哉彦章之事梁政如舅以嬖妾为妻为之妇者何敢不以为姑乎茍其说行非特不知欧阳公之意有在且不知五季之世死节之臣为不多见使彦章之忠义不白于天下后世无以为人臣劝因着于篇

　　题唐仲友补传　　朱右

　　于虖世故有诳人以理之所有君子或昧焉语曰不逆诈不亿不信予读唐仲友补传而窃有感焉初仲友以干道七年守台时朱子提举浙东常平仲友发粟赈饥抑奸拊弱剏中津浮梁以济艰涉民至今赖之永康陈亮以纵横之术与仲友不相能然亦未尝信程朱氏学也亮揆无以抑仲友乃设诡计若为歆艳性学者朱子遂信之行部过其家乘间为飞言中仲友高文虎为通判复以旧怨倾之嫉恶之心君子为多于是朱子力摈劾仲友至六上章廷议终不决元修宋史谓仲友为朱子所斥乃不载之简策是或非朱子意欤春秋据事直书善恶自见今史官宋濓为补此传有旨哉

　　唐李泌传赞

　　赞曰予观唐人材出处从容有三代王佐器唯李泌陆贽而已泌自赞复两京功成身去代宗再征权臣间忌浮湛外任徳宗以春宫之知委心聴用泌亦竭智尽忠展布政体谋虑计划洞烛物情故治效聿著述其安马燧取怀光相李勉保韩滉单骑以来抱晖设伏以擒叛卒开三门运路屯闗中荒田国用日充边镇慑伏其绩章章可纪至于辨太子寃则曰天子以四海为家宰相当豫帝赠白起则曰国将兴聴于人帝言有命则曰君相造命不可言命其言又足征者唐传乃谓其随时俯仰无足可称取媚以求其位岂信史哉因采旧闻叅诸记録别着泌传以表见之使善不没实为后世鉴若趣尚太清未免惑于隠怪亦其质之未纯者与

　　跋宋人露布文　　梁寅

　　右宋人露布文一通宋忠翊郎荆湖制置司属官程君之所撰也夫宋之报金大举也故为露布者其意切其辞文而子孙寳藏之者足以为忠义之劝或曰其时之士论以为当与金相争之时雠宜复也而不能复及与金和矣则雠不必复也而反欲复之是乌得为义举哉余以为不然夫和非义也后反之则为义矣且宋之安危不系于金之和不和元既兴则与金和以拒元固危也不与和而助元以侵之亦危也其危一也则宁徇于义故曰报金大举也程君名万家饶之乐平寳藏是文者君之五世孙椿字符龄

　　汤仲谋握竒衍义跋　　唐肃

　　右握竒衍义一巻大梁汤仲谋所作也八阵之说始于握竒而推衍于孔明今鱼复垒石即风后法也但诸家所解竒正之说不一或以天地风云为正龙虎鸟蛇为竒或以八阵各有竒正或以八阵为正游兵为竒或以天地为旗风云为旛龙虎乌蛇为阵之别或以四正四竒为定阵而配八卦之位是皆未悟握竒之意者也汤君学博而识明研究覃思得其旨趣故撰为衍义以示同志大意以竒正相半不可以天地为合风云龙虎鸟蛇为分而曰天衡地轴自可当八阵之半又曰孔明所衍果出握竒否乎其言皆引而不发愚尝窃求其意孔明八阵正合握奇但握奇队数与垒石不同握奇一队当垒石二队如天衡重列在握奇则八队在垒石则十六队地轴单列在握奇则六队在垒石则十二队以此而推曰天冲地冲曰风曰云无不脗合则孔明所推衍出于握奇必矣天地风云队数既总为六十四矣则龙虎鸟蛇果何在哉盖天衡地轴定而不变此所以为正也天地前冲变则为虎天地后衡变则为龙风变为蛇云变为鸟此所以为竒也故阵势虽八其实为四经曰四为正四为奇曰天有衡地有轴前后有冲风附于天云附于地未言龙虎鸟蛇也即曰总为八阵及曰聴音望麾以出四奇乃曰天地之前冲为虎■〈羽戈〉风为蛇蟠天地之后冲为飞龙云为鸟翔则龙虎鸟蛇实出于天地风云而非别有四阵也非定而不变者为正动而有变者为奇乎由是知汤君所谓天衡地轴自可当其半者意实在此特夫作者之自明耳若其疑孔明之推演则又曰以八数观之意亦出于握奇亦明垒石即风后法矣愚何幸因汤君是编而有进焉敢识此于巻末

　　跋山谷墨迹

　　右黄文节公书韩昌黎桃源行一首盖崇宁六年十月笔也按公元年罢知太平州管勾洪州玉隆观以尝忤赵丞相挺之为转运判官陈举承风旨劾公所作荆州承天观塔记有幸灾谤国意遂除名编管宜州三年由鄂过洞庭潭衡永桂三年五月始至贬所云十月十八日则公至宜州已半载明年九月公物故仅一载耳呜呼公以六十之年横至贬斥郡守从而阸之至不容居关城中其困苦至矣然观其跋李资深书有云子城僦舍上雨傍风无所盖障人将不堪其忧余自念家本农桑使不从进士则田中庐舍亦当如是又何不堪其忧邪公之乐天知命不以得失蔕芥于中者如此故能以文墨自娱而书法至老益臻其妙也宜州无佳笔公毎以三钱市鸡毛笔作字此纸亦果用鸡毛笔则公书之妙又不可及己公尝自言元佑中与子瞻穆父饭寳梵僧舍作草书数纸子瞻赏之再三穆父无一言但云恐未见藏真真迹耳余心窃不平及至黔中得藏真自序谛视数日恍然自得落笔便觉超异然后知穆父之言不诬则公书法自黔中以后即追踪怀素不待至宜州也虽然公之所以名当时传后世者夫岂止于书哉第因其书想其人有以系百年之思耳

　　书唐李邺侯传后　　谢肃

　　右唐李邺侯传二卷天台朱君伯贤之所修也伯贤先君子约斋先生于元政渐弛将乱之际毎令诵习邺侯家传此其心之所存为何如然当世终不能用先生先生殁余三十年板荡极矣而君之袖简犹存顾以其文漫诞间加笔削辞简而义该使邺侯辅唐中兴勲业赫赫于目前者其以约斋之故也欤昔张魏公佐宋南渡犹诸葛忠武侯之相乎汉也尽瘁出师规复中原功虽不成而志则甚伟故其子敬夫为修武侯传焉今君汲汲焉以邺侯之家传是修则亦闻其风而兴起者乎夫魏公行武侯之志者也约斋存邺侯之心者也然邺侯之出也天未厌唐诸将効忠故其复两京也易武侯之出也汉运既去羣雄角力故其还旧都也难非其才智不相及之谓也或曰迹魏公之行事固似武侯矣以约斋而视邺侯曾何勲业之可并称邪曰嘻是殆以隠显而论夫士者也亦安知约斋非方隠之邺侯邺侯非已显之约斋乎故欲知约斋之心者观于邺侯之传则得矣而二传之修皆以子而寓乎其父经世之心志焉岂徒然哉岂徒然哉

　　题宋仲珩归省卷后　　张孟兼

　　予友宋仲珩执丈太史公之仲子也性敏学博自少工书法侍太史于京师会建奉天殿禁中有诏征书额时予备官仪曹郎以仲珩名闻俾谨书之而尚书杨公以进既称旨遂问其父子之贤已而仲珩被勅草古诗若干首上览之称誉有加焉皇太子暨晋王亦知仲珩之能书时出杂篇章令写之于戏以仲珩之妙年擅当代书之名上彻天聴玉音之所奬予其为荣遇可谓千载一日犹祥麟威凤出际盛时莫不争先快覩荣名美爵禄见宠被于身盖无疑矣今仲珩奉太史公命归省丘墓中朝士大夫咸赋诗送之前御史中丞刘公为序其篇端予既赋诗复书此卷末与之识别庶几乡邦俊彦有见者尚当以仲珩而加勉哉

　　书清宴阁燕记后　　苏伯衡

　　洪武庚戌秋高丽国王遣其陪臣刑部侍郎金柱来朝献柱颇知文墨折节从朝之名公游间出此记以相示自言其八世祖縁所作也以其时考之实宋重和之七年时渊圣在御日乆狃于宴安荒于盘乐尝燕宰辅蔡京王黼等于宣和殿而京作曲宴记流传四方以为盛美是以高丽闻而慕之清宴有燕而缘为之记也则知上行下效其捷如此况中国之为君臣者以道徳仁义化成天下表仪万方则遐方之观感慕效又当何如哉且蛮夷僻陋之邦而其文学侍从之臣纪事陈义之善有若缘者代之词臣盖不能无愧焉而有宋文治之懿作养之盛人材之众言语之工无内外逺近之间于此亦可以见矣是以录之

　　题郑宣抚墓志后

　　伯衡窃闻公宣抚川陜节制诸将严甚吴璘而下每入谒必先庭叅然后入就坐一日璘除少保来谢语主阍吏欲讲钧敌之礼吏以白公公厉声曰少保官虽高犹都统制耳倘变常礼是废军容少保若欲反则可取吾头去庭参之礼不可废也璘皇恐聴命时诸将咸阳惮而阴忌之始见公擢自温州通判不数年登禁近以资政殿大学士帅蜀意公秦桧之党也虽忌而莫敢出声后见公遇事辄与桧抗知非其党也乃谮之桧言其有跋扈状桧入其言谋于王■〈日奂〉■〈日奂〉以为不若选一宗室有风力者往制之因荐赵徳夫于是创四川总制财赋以命徳夫徳夫至坤维辟晁公武干办公事且属其物色公阴事公武起乆废又引公所逐使臣魏彦忠者相与尽力挤之遂兴大狱而公竟谪封州以殁于戏正人之不能独立从古则然岂独公乎且公帅蜀八年欲加之罪何患无词而况诸将忌之于外宰相衔之于内迎合狙伺于前后左右者又其仇人此固司马温公所谓独一黄叶之在风中也虽欲无危其可得乎偶观墓志文辄疏所传闻于后以补其略亦以见羣枉害正其势蛇蟠蚁结牢不可破如此可畏也

　　跋陈子上书

　　于戏重其身爱其妻子不能忘其坟墓去其乡里人之情也而至违乡里捐坟墓弃妻子而置身于艰险之地则以所重者甚于身所爱者甚于妻子所不可忘者甚于坟墓所不可去者甚于乡里也身非不重也而有重于身者焉妻子非不爱也而有爱于妻子者焉坟墓非能忘也而有不可忘于坟墓者焉乡里非能去也而有不可去于乡里者焉夫安得不舍彼而取此哉然非识轻重之人乌乎能之吾读陈子上贻谢复元书未尝不叹其于轻重也明于取舍也审而又悲其适丁斯时也使子上不丁乎斯时则固重其所重爱其所爱不忘其所不能忘不去其所不可去若寻常矣于戏子上何其不幸也邪子上余友也同荐于乡同试于礼部后一再见于四明而遂永诀矣曩在京师从掲兵部伯防得其所著子上墓铭读之而髙其行而伟其志今读此二书愈益信其行之高其志之伟虽去之二十年余而生气犹凛凛焉于戏子上真贤乎哉钱用壬傅子敬赵时泰唐元嘉皆子上同年进士也彼惟重所重而不重其所不可不重爱所爱而不爱其所不可不爱不忘所不能忘而忘其所不可忘不去所不能去而去其所不可去卒之身首异处妻子戮辱坟墓无主而为乡里羞然则子上之不幸固未若彼四人之不幸也子上虽客死山东然丧塟以礼坟墓妻子皆无恙而乡里与有荣耀然则子上岂真不幸也邪甚矣轻重之当明而取舍之当审也虽然向微复元子上安能决去而其坟墓妻子亦安能保全是故子上之遂其去志而坟墓妻子之获保无他虞者以复元能委曲调护之也于戏复元真子上友哉复元亦贤矣哉

　　跋眉庵记后　　髙启

　　右嘉陵杨君眉庵记谓眉无用于人之身故取以自号夫女之美者众嫉其蛾眉士之贤者人慕其眉宇而不及口鼻耳目则眉岂轻于众体哉盖众体皆有用眉安于其上虽无有为之事而实瞻望之所趋焉其有类乎君子者矣世方以仆仆为忠察察为智安重而为国之望者则以为无用杨君亦有感于是欤读之为之太息

　　题王氏述训后　　方希古

　　师弟子之教不立世之学者一变而为陈相再变而为逄蒙由蒙而变不至于羿之为不止也其渐岂不可畏哉予过梁宋间覩河洛之俗可骇焉至汜水见河南按察佥事王侯履道所为述训厯记成童时所从之师以致不忘之意其情辞忠厚有足感人者呜呼薄夫恶子观乎此其尚知所愧耻而感慕也哉

　　明文衡卷四十六

　　●钦定四库全书

　　明文衡巻四十七

　　（明）程敏政 编

　　○题跋

　　题王维画辋川圗　　王叔英

　　右王维辋川圗僊居卢氏之家藏也间以求题于余余不知画固不敢妄论然世自有识者亦不假于予言若维之事则有可言者维号文学之士其于出处之节君臣之义固尝闻之矣当玄宗之季非可仕之时亦非难隠之日而维官为给事中又无一言一事禆益当世顾独以能诗画称则末矣及禄山之乱陷于贼中又不能死则其罪益大有不容诛矣夫君子之出处内以视其外之可否外以视其时之治乱而进退行藏之机决焉如维者其才既如彼其下其时又如彼其污耕稼渔樵以自给可耳而乃挟技能之末叨爵位之荣是又不可徒以昧出处言之矣使其不遭寇乱污节未彰君子盖亦有不道者况至此哉故余观是圗而于维深有感焉呜乎使维终始于辋川徙専艺之功以求道移进取之力以自修纵无补于时又岂不足以善其身哉然则观斯圗者亦可以有所惩矣

　　书九歌圗后　　贝琼

　　右九歌圗淮南张叔厚所作以赠番易周克复者越二十年而神气益新其一冠服手板见三素云中二史左右掖之而从以玉女一举旄一执箑东皇太乙也其次冠服如太乙有牛首人身者执大纛飞扬晻暧自空而降旁一姬执杖者云中君也美而后饰飘飖若惊鸿欲翔而冲波相荡石上江竹斑斑者湘君其后风裳月佩貎甚闲雅俨乎若思者湘夫人也一叟髯而杖左执巻二从者俱稚而异饰大司命也秀而丰下冠服甚伟执盖者猛士拥剑者处子一翁舒巻旁趋少司命也衷甲执弓矢眦裂髯张欲仰射者东君也一乘白鼋水中者河伯而山石如积铁大松偃蹇皮皆皴裂成鳞甲一袒裸骑虎行者山鬼也甲而执刀者一甲而执矛者一先后出乱山林木间惨无人色者国殇也叔厚博学而多艺尤工写人物咸称李龙眠后一人而巳巨家右族以厚直购之是圗凡二十一人有贵而尊严者有魁梧奇伟者有枯槁憔悴者有绰约如神仙者有诡怪可怖者有创而墨者旁见侧出各极其妙予在三吴时所见凡二此盖其晚年笔也克复既寳之不翅金玉而先左丞玉雪坡翁又以大篆书九歌之辞于各圗之后可谓二絶已间持以过予求志其左方按荆楚在中国南其俗好鬼自东皇太乙而下则皆所事之神莫详厥始然太乙为天之贵神司命为上台与北斗第四星文昌礼有不可亵者而东君为朝日之义亦岂闾巷所得而僭乎云中君者恐以其泽名云故指泽中之神为君谓之云神以附汉志未知是否而河伯又非在楚之封内如湘君湘夫人也蛮夷荒逺之域民神杂糅私创其号以罔上下者亦或有之而岁时祀之必用巫作乐其来尚矣屈原九歌因其旧而定之比兴之间致意深矣又岂惑于荒唐如人人之徼福哉其见之山鬼者辞虽甚迫至大司命一篇卒曰固人命兮有当孰离合兮可为信所谓顺受其正者君子深取焉顾说者未之能察朱子为辩之千载之下志亦白矣余之寓于九峯三泖也壹欝无聊命酒独酌辄歌以泄其愤今叔厚又即其辞以求其象使玩其象以求其心岂徒效马和之辈之于诗哉且惧不能不朽腐磨灭于既乆而文则传之天下后世得考其彷佛也故书以志之观者又可并其象而忘之云洪武九年岁在丙辰夏五月檇李贝琼序系之以歌曰
　　紫宫太乙中煌煌佐以五帝环其旁道存无为乐且康丰隆儵忽周八荒鬼搴大纛蛟螭黄上台司命中文昌斟酌元气调阴阳福我以徳淫必殃下招帝子隔潇湘苍梧九点山苍苍跧乌三足升扶桑天门洞开夜已明神人瞠目须髯张长弓白羽射天狼水僊胡为宅龙堂九河既阻不可方鼋鼍出没波汤汤山中之人白日藏天阴雨湿啼幽篁兠鍪战士身尽创魂魄欲归道路长吹箫击鼔歌巫阳酌以桂酒陈椒浆神来不来何渺茫

　　书节妇施氏卷后　　王景

　　呜呼周之闗雎徳化至矣故野有死麕能以礼自防得于常也卫之流风靡矣而柏舟能以死自誓得于变也常固众人之所能变非贞烈凛凛乎不可夺者不能也元之政乱政也以叔内嫂彝伦斁天理灭甚于卫矣而会稽张妇施以二十五丧所天鞠三岁孤以节操自全其高风贞烈贤于柏舟多矣天朝旌异之典行节妇有光于千古也宜哉

　　书蜀府赠前左春坊大学士董安常诗后

　　昔贾生尝言于汉文帝曰亷耻节义以治君子僇辱不及大夫终汉之世节义成风下逮唐宋臣下有罪止于贬斥覃恩赐宥必量移内地岂徒然哉如天之徳均被枯朽故也皇上徳并天地旁招英俊聚于京师爵之以官任之以政以阐文风以济元元以幸天下三十年于兹矣然沾濡徳泽终始垂眷未有前左春坊大学士董安常先生若也先生以某甲子召入禁闼敡歴中外所言无一不惬上心者前年坐免典教滇南东宫怜而老之赐以白金若干镒皇上东宫之所以待先生者即贾生所谓节义廉耻以治君子者也先生涉淮溯汴驱驰梁雍之郊以达于蜀蜀府亲王深宠之留连弥月恩礼有加赋诗八章以道行至滇凡作养成就招徕填抚渐之摩之膏之煦之皆出于仁义道徳故虽蛮童僰竖皆知向方明年景彰至滇与观教章伏读再三感叹无已盖先生之器宇表于朝廷之上而亲王之文藻丽于殊方之外鸾翥蛟拏珠明玉莹岂世儒末学彷佛其万一哉嗟夫士大夫当流离颠沛之余遭皇上寛仁之政孰不思奋身捐躯以自澡雪然卒未能者去天万里自新之忱无繇沥也若先生者圣眷日隆中外属望又岂特量移内地之比羽仪天朝行有日矣柔兆困敦日南至王景彰跋

　　读李斯书　　王达

　　君子之言难入小人之言易从盖正者必拂其心邪者必顺其欲顺其欲乌得而弗喜拂其心乌得而弗怒此君子小人之言所以异也吾尝读李斯上秦皇逐客书而有感焉夫秦皇之为人可谓虎视四海者矣李斯数语而秦皇终不敢逐客者何也此斯之所以能顺其欲也先夸人君得客之福如此失客之患如此所以启之也然后以富贵珍寳炫其志音乐妇女鼔其惑所以啖之也当此之际秦皇逐客之疑已去八九矣李斯至此当如何哉则将有以惧之焉故曰今逐客以资敌国损民以益仇内自虚而外树怨于诸侯求国无危不可得也呜呼斯之术至此尽矣秦皇之心至此惧矣斯虽欲去秦皇有所不容其去者矣先启之以重其聴后啖之以涤其疑终惧之以坚其志此斯所以能顺其欲也呜呼邪言易入于人者如此惠王好利孟子以仁义对之宜乎不能入也呜呼

　　跋戴元礼仁义卷　　董纶

　　洪武三十一年夏五月太祖高皇帝疾大渐二十四日庚午辇出御右顺门召太医院诸臣诘其治疾无状勅付狱正其罪复进御医臣戴元礼至榻前慰勉曰汝有仁义无与汝事慎勿恐臣元礼顿首而退帝即还内后十有六日遂崩今上即位以先帝之意拜臣元礼为院使阶奉议大夫今年辽王来朝京师臣元礼告以故王为之叹息乃书仁义二大字以纪异恩昭明训示子孙而俾臣纶识其事纶识惟仁义之徳至矣易曰立人之道曰仁与义君臣非此则乖父子非此则悖兄弟非此则争夫妇非此则睽朋友非此则絶事上不以此则功不成使下不以此则众不附身以之而后修家以之而后齐国与天下以之而平治宁辑不可俄而违瞬而去也君子所以汲汲以终身者全乎此而已众人所以迷■顚错者以其昧乎此故也吉凶祸福之报宁（阙）

　　忠简公翰墨记　　胡广

　　先忠简公澹庵先生手书五通第一书与二十一侄学谕第二书无名中有叔此麄安之句亦与侄书也第三书后曰启英彦侄前称二十一学谕者以家谱考之即英彦也三书皆是与之即诚斋所谓好学刻深厉操清苦克肖先生者是也末书中曰罗生者公姊子罗尚志也常从公于贬所曰九弟者当是俊臣也行八十九去八十而称九也何以知其然公尝有书与兄振文行五十八但称曰八哥此为俊臣无疑矣第四书与七十四侄乃振文次子季刘也第五书首称提刑监丞年兄者以家籍考之有与司理罗钦若通判方耕道寺丞陈刚中俱称年兄钦若吉水人极博学诚斋谓当时备顾问惟其可终于武冈守耕道名畴通守武冈有平寇功绍兴戊午先公上书乞斩奸臣头被遣后守李若朴言耕道与先公通书坐狱三百余日几死得免刚中坐以启贺先公得贬差知安逺县至数月而卒妻落发为尼以归其丧观三人始终未厯提刑此书非与之者三君子行事可称而宋史不录甚可叹也按先公登建炎二年进士第是科自李易而下凡四百五十人如王詹事龟龄与先公尤厚此称提刑监丞年兄不可必其为谁姑俟再考然公籍不载此帖而亲笔存岂既书而未逓欤抑或有所遗欤广家藏先公翰墨遗藁故多兵乱丧失殆尽尚存此数纸先人什袭藏之尝佥宪广西融州眞僊岩有先公封事藁碑刻先人打碑寄回宗族家置一本未数十年俱已散失广为之惧今装表此数书为一巻朝夕观览如对先公也夫以先公忠义名节争光日月万世之所仰望岂子孙能为之轻重公之翰墨至今犹新尚有生气为子孙者其可不敬乎昔阜陵尝问公曰卿写字宛如卿为人公答曰臣幼习颜真卿字今自成一家又曰朕前日侍太上于徳寿宫阁上治迭书画因得卿绍兴戊午所上封书真本太上与朕玩味乆之喜卿辞意精切笔法老成英风义气凛然飞动太上自藏之曰可为后代式但其后为秦桧之所批抹污者朕启太上令工逐行裁去装褙于乎公之翰墨在当时人君敬爱之尚如此而况于子孙者乎公尝有言昔司马文正公不喜人寳其祖画像但喜寳其祖之字迹以为字心画也手法也见其字即见其人予之后能以文正公之心为心即贤矣诵斯言也则先公之欲后人之寳其翰墨后之子孙观先公之翰墨者其以先公之心为心寳之敬之毋违先公之训也

　　书刘氏族谱后

　　刘完素字守真河间人自号通玄处士初学医遇异人饮以酒大醉及寤洞达医术治疗通变病者遇之无不立起人多师尊之所撰着有运气要旨论精要宣明论素问玄机原病式行于世当时有名者如考城张从正皆宗其学故今言医之善者则必曰刘张云吾邑刘日升其父子兄弟皆能医一守河间之法间出其谱系示予谓为河间后于今不知几世矣尤不失其家传河间之泽逺乎哉余观世之人有高明祖父振耀于前或未数世不能守其世业者有矣日升之于河间久而不失其可羡也夫其可感也夫因书此于后以归之俾其后来者知所勉云

　　书文丞相传后

　　广集庐陵先贤传恒疾宋史文丞相传简略失实盖后来史臣为当时忌讳多所删削又事间有抵牾乡先生前辽阳儒学副提举刘岳申为丞相传比国史为详大要其去丞相未逺乡邦遗老犹有存者得于见闻为多又必叅诸丞相年谱及指南録诸编故事迹核实可征故元元统初丞相之孙富既以刻梓后复刋见狱申文集近年乐平文学夏伯时亦以锓板于是岳申所撰丞相传盛行于天下而史传人盖少见广窃观二传详略不同不能无憾因叅互考订合而为一中主岳申之说为多并取证于丞相文集芟其繁复正其讹舛庶几全备使人无惑论赞则并录之国史之论揆诸人事而言岳申之赞本乎天运而言各有发扬不可偏废亦以见夫取舍之公也于乎丞相之大忠大节独立万古直与日月争光天地悠乆比之夷齐心则不殊而所为反有难者昌黎韩子所谓特立独行穷天地亘万世而不顾者也丞相之云岂异于是噫丞相不可尚已其相从兴义之士或出自小官或奋迹庶民虽当摧沮败衂之余皆甘心就死不肯屈辱杀之殆尽无一人肯降丞相忠义至诚感动固结于人心牢不可解有如此者使人皆尔则宋岂有亡理彼临难茍生以饕富贵其视丞相厮卒尤有愧焉然则丞相固无待于赞论诵其诗读其书自有以见之广龆龀时犹及闻先辈言丞相遗事赫赫竦动人听虽小夫妇人皆习闻而能道之比年以来老成凋谢而论者益稀虽士夫君子鲜闻盛事盖渐逺渐疎其势然耳更后百年恐寖失实惟取信于列传眩瞀异同莫适是非故忘其浅陋辄复编次第皆因其旧文不敢妄加一笔诚无能有所禆益特尽区区之愚耳知之者其必不以为僭也

　　恭题仁庙御制诗后　　杨士奇

　　永乐丁酉太宗皇帝复巡狩北京仁宗皇帝监国当时留侍监国之臣悉简敦厚而恭慎者而文臣之预密务者三人吏部尚书兼詹事蹇义翰林学士兼谕徳杨士奇翰林侍读兼赞善梁潜仁庙好文重士乐善有诚时节宴羣臣间赐诗奬谕而三人者所得为多右二诗前赐臣士奇臣潜凡书二纸悉识以东宫图书而分赐之盖同侍宴也后诗亦识圗书而専赐潜其诗一书侍读一书赞善者从略而互见也观于此诗则知上之所以重潜潜之所以事上交得其道矣明年潜卒时无强壮子弟在侧所得奬谕诗文好事者知其为寳率持去其子楘能记忆二诗比求善书者録为巻以臣士奇先朝旧人且其父同寮也求识之臣侍仁庙监国最乆仰窥圣志盖未尝一日不在君父不在生民不在求道而咨贤也仁明之徳从古鲜俪焉潜卒后七年宫车上宾想见明良神灵感会今侍龙御于三光之表而臣衰病余息徒抱乌号而永恸获覩此巻拜稽三复老泪横流谨识岁月如左

　　胡忠简公封事藳

　　右吾郡宋胡忠简公封事藳有周文忠公杨文节公题跋在后忠简孙搢刻于融州真僊岩刘长吾得之以恵余者忠简笔法出颜鲁公盖忠义之性有相契矣掲文安公谓此书本左司郎中丰城范璇舜文所为将奏之以示忠简忠简曰书奏即不免南迁子有老母不可以累母吾以奏之遂有新州之命余近于两府检志书见丰水志载范璇事云为户部检详时欲与胡铨相继论奏和议胡首抗章范实从臾之胡之逐又赆其行未尝云此书范所为也丰水志作于宋南渡后当得实不知文安何自而云然也然文安云庐陵胡氏杨氏皆国家之元气故以所作杨氏忠节祠记附此帖之后

　　题宋欧阳澈譔告身后

　　宋陈东欧阳澈皆以忠信见杀高宗朝后高宗悔之此诰其褒恤之命也盖初为小人所蔽追悔之词虽切无及然覆辙尚可以戒后而无几胡铨韩紃言和议何兊言马伸存赵之功梁勋言金兵必至宜有备皆逺窜虽不死死等耳恶睹其克戒也哉呜呼为国之患莫大于杀忠言为臣之祸莫惨于以忠言见杀此诰至今三百九十年矣虽传之千载不能使人读之不兴恸也

　　通鉴续编

　　右通鉴续编二十四卷六册四明陈桱子经着刻板今在苏州府学起盘古至高辛为第一卷契丹事在唐及五代者为第二巻后二十二巻则宋三百二十年事也孔子曰吾犹及史之阙文学者于前事据其所可知其所不可知阙之可也羲农以前遐哉邈矣非有文字之纪也其事间见于百氏所记者要多以意言之耳而必掇拾以补前史之阙亦异乎孔子之意哉昔刘恕作通鉴外纪避经而専采百氏之说金履祥谓其野而难质故作通鉴前编不复避经桱尝为之举要固主履祥之说矣而复着此卷何耶宋史于今少见全书学者于此编可以考见一代之得失尝闻吾郡刘倩玉亦着此书未板行往年会其孙公潜云留在永丰今不知其何如也 

　　跋四十二章经

　　佛最初入中国独有四十二章经观其以生中国为难彼固歆慕乎此矣而此之人乐其说者往往愿生西方何也

　　题崇恩堂巻后　　杨荣

　　尧舜禹汤文武之道着于治者盖一时之盛耳孔子以六经之道为敎而万世之治系焉故大贤谓孔子贤于尧舜岂虚语哉由是厯代以来隆其谥爵通天下而祀之可谓盛矣然不特此也又世封其后以崇徳象贤其荣名厚禄可谓与天地相为无穷者欤我朝当文运亨嘉之会六经之道大明而于衍圣公尤为眷厚其禄秩二品世袭爵邑虽仍前代之旧而褒崇礼遇可谓超越前代矣太宗文皇帝尝躬诣太学行释菜礼而仁宗昭皇帝即位衍圣公孔彦缙来朝燕劳赐予情文两致缛礼多仪具着为令彦缙躬膺眷遇以谓褒崇之盛莫踰于今日乃作堂于其家而扁曰崇恩鲁王殿下亲书大字以赐之金薤云章照耀阙里何其盛哉夫孔子之道生民至今永赖凡冠章甫衣逢掖者皆知尊尚而敬仰之而况其子孙乎况帝王于先师之胤乎昔唐肃宗东巡至鲁亲祀孔庙作六代之乐大会孔氏子孙谓孔僖曰今日之会于卿族荣乎僖对曰自古明王圣主莫不尊师重道今亲屈万乘辱临敝里此乃崇礼先师增辉圣徳非臣家之私荣也肃宗喜曰非圣人子孙焉有斯言然则彦缙之所以名堂者其亦若僖之知所本乎异时书诸金匮以传万世其为仁庙圣徳增辉岂小也哉予故乐为书之以系于诸作之后

　　明文衡巻四十七

　　●钦定四库全书

　　明文衡巻四十八

　　（明）程敏政 编

　　○题跋

　　题六桧堂卷　　黄淮

　　忿之激于中者必征于辞色征诸色其发疾以暴征诸辞其旨婉以深稽之往古蔺相如忿秦之欺赵欲以头与玉俱碎樊哙忿鸿门之背盟拔剑瞋目以胁楚王征诸色者也国风叹荟蔚之朝隮楚骚悲菉葹之盈室征诸辞者也色之所发虽足以快意于一时而辞之所寓诚足以垂戒于万世其浅深固不可同日而语也今观胡褎之六桧堂其亦忿之征于辞者欤褎温之永嘉人当宋运中微屏处华盖山中读书自娱忿秦桧之误国痛入骨髓然而未能伸其志也遂于堂阶之下手植桧六本揭其扁曰六桧盖以六之音与戮同于以识夫桧之罪当致显戮冀他日得以酬其素愿云耳乌乎褎独何心哉不得已也当时有若胡澹庵者上高宗封事请以桧之头悬之藳街词虽切而不见信况褎未获进用于朝者乎后虽一出竞以奸权妒嫉仅至滁阳通判而止徒使空言与国风楚骚同传于简编良可悲夫然其气象从容辞意恳至后之览者足以寒心而骇胆诚非侥幸快意于一时者之可比也九世孙镛裒集成巻镛之子奥复求士大夫诗文以彰厥美其亦善于继述者欤

　　四皓图跋　　胡俨

　　余读留侯世家至有所谓四人者尝高其义不为屈辱因高帝欲易太子吕后用留侯计卑辞厚礼招致此四人为太子助此四人亦幡然无难色司马公谓审有此是子房为子植党以拒父也愚以当留侯被劫画计之日唯知用圯上老人设变制权之术岂暇顾父子之伦哉然此四人既不为父用肯复从其子有可疑者一也向以帝之慢侮而逃匿不就今从太子见宁必其不轻而且骂哉有可疑者二也且此四人高蹈逺引宜其不役志于物一旦以金璧书币而来有可疑者三也夫惟其有可疑者三余是以知此四人者必不茍出焉虽然四人从太子游者必有谓其果为商岩之老则余不知也

　　书袁廷玉传后

　　人之贵富贱贫吉凶寿夭智愚贤不肖果有相乎禹之跳汤之偏皋陶之削瓜伊尹之无须麋周公之断椔仲尼之蒙倛是耶非耶果无相邪公孙谷丰下而有后伯石越椒俱豺声灭其氏周亚夫邓通之不食卫青班超之必侯见诸史传者班班矣荀卿子曰相形不如论心论心不如择术形不胜心心不胜术斯可以论圣贤矣其它囿于二气五行而尽性践形之功或昧焉或缺焉或未至焉则贵富贱贫吉凶寿夭智愚贤不肖之征亦岂外于相邪故唐举吕公管辂袁天纲之徒皆能以其术取名当时流声后世此其人岂佞也哉四明袁廷玉甫其先南昌人世业儒至廷玉以相术显余官翰林时廷玉擢太常丞尝见其貎清古而气刚毅有君子之风今退休于家其子忠彻为中书舍人乃持九灵山人戴良所譔甫传示余而求题呜呼廷玉术之神其见诸传者详且核矣然其言曰毎占人吉凶即知其心之善恶辄念之为之反复化导期转祸以为福人不畏义理而畏祸患因廷玉之言格心改行者甚众然欤若然君子之用心也昔严君平隠于卜筮与人子言依于孝与人弟言依于顺与人臣言依于忠各因势导之以善千载之下求之廷玉其有合哉使占者能如廷玉言弃咎而从义诚于理道有禆焉呜呼传以术论之其可乎

　　书居士外集后　　邹缉

　　予少时客游新淦新淦之仁和有李继武者敬士而好文尤好蓄古文奇书闻人有异书世所贵重者不计其赀之多寡辄重购之尝得故礼部侍郎曾鲁得之所校欧阳公居士内外集知以为奇寳而藏之予尝借得其外集盖板本大字上下边幅最高阔曾公皆手自校雠中间颇多缺板又手自补完曾氏家多古书所校诸本有古本家本刊本诸集辨其同异及其改易增损皆朱书小字于其上下旁边字极谨细常满其边幅以为其用心何其若是之密也非积日累月之勤何能至是哉是时曾公没已乆而其子坐事见籍官散鬻其书故继武购得之予甚惜曾公用心之勤而其子孙不能保而全之为可恨又以外集之文罕有传者其所考异尤为难得因取而备录之惟所校居士集五十巻洪武初永丰县令蔡玘已为之镂板而建宁书坊又为之传刻则此外集亦当与之并行也其后予官太学居京师以李氏所藏本不可复见深加爱惜吏部侍郎练公子宁好古君子也见之而喜因借以去乆未之取会子宁遭事死其集遂亡焉余又为之往来惋惜不巳也李后复姓胡出为松江华亭丞集藏于家有子患风狂疾其存亡不可知李今又已没则其集之流落散亡也必矣岂不重可慨念哉此本予永乐九年借义门郑氏本所録盖此已得居士集故复録此以为全集所写虽未能精善又非有曾氏之考异然自谓邹氏家奇书又后五年予再自北京扈从还京师入见皇太子获赐欧阳文忠公大全集一百五十七巻装缮整齐盖尤为至寳之物既珍袭而秘藏之以此録本既得之不易因备述予平生爱慕欧文之心与前后得失之故而并予之所感者系焉

　　题刘州判墓铭后　　梁潜

　　泰和刘君仲启前吏部尚书槎翁之从子也尚书公虽接物和同而中情极简重少可许然独爱仲启仲启判陜州时以事逮至京事不白公即为廷白之仲启少负奇气好持弓乘马尝羣猎穷山中遇猛虎独前格杀之心以此自壮既而折节读书从尚书公及其弟东园先生讲学稍就砥砺而其才益振施之于政沛然也然人常称仲启在州时一事云州治旧有邵公祠祠有怪尝夜见女奴四人各丽服持一烛而出云邵公也不敢近仲启知其怪从祠傍搜之得二老狐杀之俄又见池莲色鲜艳殊常即命拔去之池水为之赤怪遂以息盖州人道其事其家僮舆隶亦云翰林庶吉士余学夔又为之传甚悉于乎亦异哉春秋左氏所记怪异事甚众后世未免讥左氏之好怪孔子不语怪岂以其易惑而难知也老子又以谓至治之世其鬼不神然则使前此治陜州者其贤如仲启怪且不作矣仲启既甚英伟又得尚书公昆弟振育之其为治必有异绩惜州人不知之独传此异事事之异者固足以动人耳目独不知仲启于此偶然耳可称道不在此也仲启之孙举于乡而来示余以山东按察佥事晏彦文先生所为仲启墓铭读于此有嘅焉因题而识之

　　题刘公辰宗谱后

　　北京刑部侍郎刘公辰宗谱一帙自公而上至五世祖载而止载以上谱遗失不可知者不强续也载生元婺州万户府经厯季季生常州万户府知事良良生毅贼将张士诚围常州时援兵絶不至毅赍蜡书浮江间道抵浙江行省求救未及还而城陷城陷时良独不屈阖门赴水死者十余人良即公之从父也公之尊父某尝以是语公公亦自能道张士诚之成败及其从父死时事识其岁月恨其时褒恤之典不及也公为人喜谈论慨然甚有志于天下事方太祖高皇帝渡江时公为他将幕府掾属今皇上即位之明年纂修高皇帝实録公与予实预编集凡当时战伐克捷之功宿将旧臣有所不能知知之有不能尽者公一言之聴者如身在其时目覩其事退而考之记注皆合事相越数十年犹强记不忘如此也史事毕拜江西叅政既罢归寻复擢今职然不烦以事盖皇上欲数知太祖时故事惟公能道之故有是命公在江西为政尤知大体虽老其气如其壮时今观公之谱及其行事遭遇乘时与其先世忠节俱显可谓盛矣予惜其从父之死事不着之于史而公之出处当必有太史氏书之也故着之以系其谱俾藏于家云

　　题罗氏承恩巻　　杨溥

　　今少傅兵部尚书兼华盖殿大学士杨公士奇尝任左春坊左谕徳兼翰林院侍讲永乐已丑太宗皇帝北巡命皇太子监国留公辅导明年其同母弟罗京以事当徙北京为民公顾其子尚幼而母夫人坟墓无守之者乃以情白仁庙乞留京且言京兄弟二人兄从戍逺方京复当徙辞意恳切仁庙悯之遂以京给公并开罗氏军籍于是母夫人坟墓有所托而罗之兄弟子侄得优游田里是皆仁庙之赐也今年春京自西昌来省兄会晤之间感念畴昔谨请述其事之本末以示不忘公嘉许之复属予识于后呜呼仁庙之恩博矣哉臣溥尝备员洗马窃见监国时裁决庶政务从仁厚以煦邦家盖将使天下苍生咸得分愿况近臣哉公以文儒居辅导竭忠殚虑知无不言言无不聴恩遇之隆爰及其家固有以也及仁庙正位期年深仁厚泽覃被万方礼乐之教垂裕后世而公实以保傅之重兼论议之职其所以显相邦家以广利泽其惟善推此心也哉京笃念国恩不忘所自亦罗氏之贤子弟也用世厥家以圗永乆尚慎旃哉

　　书先圣先贤图赞后　　呉讷

　　右宣圣及七十二弟子赞宋高宗制并书其像则龙眠李公麟所画也高宗南渡建行宫于杭绍兴十四年正月始即岳飞第作太学三月临幸首着先圣赞后自颜渊而下亦皆譔辞以致褒崇之意二十六年二月刻石于学附以太师尚书左仆射同中书门下平章事兼枢密使秦桧记桧之言有曰孔圣以儒道设敎弟子皆无邪杂背违于儒道者今缙绅之习或未纯乎儒术顾驰狙诈权谲之说以侥幸于功利其意盖为当时言恢复者发也呜呼靖康之祸徽钦蒙尘汴都沦覆当时臣子正宜枕戈尝胆以圗恢复而桧力主和议攘斥众谋尽指一时忠义之言为狙诈权谲之论先儒朱子谓其倡邪说以误国挟敌势以要君其罪上通于天万死不足以赎者是也昔龟山杨先生时尝建议罢王安石孔庙配享识者韪之讷一介书生幸际圣明备员风纪兹于仁和县学得观石刻见桧之记尚与圗赞并存遂命磨去其文庶使邪诐之说奸秽之名不得厕于圣贤圗像之后然念流传巳乆谨用备识俾后览者得所考云

　　书宋丘公岳家传后

　　右宋龙圗阁学士沿江制置使丘公岳山甫家传后有元文宗时龚璛子敬顺帝时杨维祯廉夫跋子敬云公孙彦启以时修宋一代国史欲执笔者采入公传廉夫曰自公解阃不三十年宋亡矣予尝怪宋史无公传因稽宋制文臣自少卿监武臣自正刺史以上必立附传公为学士制使何不立附传于理庙实録后乎岂在赵葵帅幕弗能止其入洛之师而弗附邪抑史氏失职而失附邪元初董文炳命李盘取宋实録等五千册比上国史院若有公附传后何弗录邪元累朝欲修三史以统纪弗定弗果顺帝至正元年因授经郎危素请始诏修之命素乘传至宋两都访摭缺遗彦启名迪公四世孙何不以此传献之邪宋接晋唐之统辽夏可比晋苻姚附立载记当时史官欧阳玄李好文辈率徇时亡谊仅比陈寿三国志以立史廉夫作正统辨力辨其非噫寿之志近郝经伯常张枢子长所作续汉书以魏吴附录若宋史则陈桱子经通鉴续编已大书宋之诸帝而辽与夏巳分注纪年于其下矣呜呼宋世天纲凌迟实开辟以来非常大变迨我朝太祖受命始克振兴以复先王之旧方今重熙累洽有以宋史当正具陈简畀文学之臣以修订之易易耳公之裔孙贰令方持传求题然传乃誊本多讹字缺文方当考订寳藏俟时以献

　　晦庵除秦桧祠移文后题

　　右徽国文公先生所著曰移文者先生淳熙中提举浙东常平因以公文移郡屛去之也桧家在金陵绍兴五年除知温州舍田盖是时矣曰赵汾狱者桧恨赵鼎等必欲杀之鼎死犹不已乃令徐嚞论鼎子汾与宗室令衿奸谋送大理狱逼汾自诬与令衿张浚李光胡寅胡铨等五十三人谋大逆欲加族诛狱成桧病不能书乃释曰圗九锡者镇江守王循友乞加桧九锡为圗以献也曰谁其弱秦者吕愿中率宾佐作秦城王气诗高宗既不能讨桧若天不诛则王气谁能弱之也又按先生语类云高宗悉以国柄付桧举朝悉秦之人毎事与高宗争胜曹筠言水涨诏逐之桧升为从官周葵欲言梁汝嘉桧不待高宗应便改除之繇是张扶请桧乘金根车其势须如曹操而后已故桧死诏谓杨郡王云朕今日始免防桧逆谋岂非徘徊汉鼎之旁之验乎若桧之外孽熺埙堪其灭浊淫黩奚足道哉

　　题颜氏三节妇传后　　王直

　　右颜氏三节妇传翰林检讨张先生伯颖撰载节妇死事甚详呜呼诚可谓伟烈者矣予于此而有感也古之王者其徳积于身充于家而达于邦国故当时被其化者虽妇人女子皆明义守节卓然有不可夺之志观于诗之二南可见矣后世风俗之厚薄亦视其君徳之浅深非可以茍焉者也元有天下几百年以一朝之法易天下之俗而夫妇之伦虽为厘正其平居逸处不知有别者多矣况于丧乱之际乎独当时士大夫家诗书传习之乆确然不为所易然亦鲜矣有如颜氏三节妇者岂不诚可尚哉呜呼天下之人固有道之以正而不从者矣况可以淫僻道之哉此予所以有感也善化教谕敬守节妇萧之子也示予以此传故题予之所感者如此以深见节妇之贤也

　　题赤壁圗后

　　东坡先生谪黄州以李定辈之谮也赤壁二赋其用意邃矣当曹操欲东下时视吴已若已有而卒偾于赤壁今江山犹在而操已影灭迹絶然则英雄如操者果何足道况李定辈邪先生虽为所困然胸次悠然无适而非乐其清忠直节自足以照映千古不特文章之美也而定辈皆已溃败臭腐而无余矣先生尝愤操害孔北海谓北海如龙而操如鬼予于定辈亦云

　　题汪景房沉籍事后

　　予读元翰林修撰张子长所书汪君景房事又识景房之裔孙秉心而信仁人之泽之逺也盖仁者天之道也君子以仁存心斯无愧于天则天之佑之有穷哉当钱氏纳土时为其臣者孰无去就利害之思得早入朝以自托幸矣况奉圗籍纳土之臣其阶于荣显可必也景房独存爱人之心不忍其复困于重赋遂去其籍宁自弃于贫贱而使十三州之人得轻税之利其心之仁如此岂非天之所佑哉宜子孙之乆而盛也古者十一而税军国之用量入为出而上下皆足后世费用无经故往往加税加税而又不足则暴征横敛以继之民困无聊于是卒乱以亡书曰民为邦本本固邦宁果能节用而爱人则岂有乱与亡哉钱氏赋重民困有亡之道虽不纳土势亦不长其自归于宋也乃天哀其人不使重困于兵革而钱氏因以成归徳之名盖幸也浙之轻税虽成于王方贽然使其故籍尚存方贽亦莫如之何自是以来民享其乐利百三四十年高宗立国于此民心戴之又百五十年而后亡盖由祖宗徳泽在人而此乃其大者也推本而论之景房之功岂细哉子孙之乆而盛盖宜也于戏后之仕者有欲为宇文融皇甫镈之徒其尚监于兹哉

　　题却封禅颂藳后

　　右却封禅颂藳前翰林学士赠礼部尚书文穆胡公作也昔太宗皇帝在位时太常臣有言曰古者圣人治天下功徳隆盛则必举行封禅之礼以告于神明垂美于万世今陛下继统天清地宁民物咸遂圣徳神功古无与让而封禅未讲何以继前代帝王之盛请命礼部举行之上曰封禅非古也帝王之有闻于后者在其徳不在封禅不许公闻之曰此盛徳事也而大臣有与之比者阴助之公虑为所惑乃本封禅非古之说与后世贤君良臣所以辟而不行之美皇上圣性高明真知灼见足以破千古之谬为百王之明监作此诗以献上览之喜曰是朕心也于是言者沮而封禅卒不行君子之事君务引其君以当道若公是也彼秦皇汉武之辈肆其侈心以渎扰上下天地厌之顾乃以是为说此为邦者所以逺佞人而公之所深虑也其学之醇懿心术之正大可见岂独文章之雅赡可喜哉公捐馆三十年其壻尚寳丞宋怀以此藳示直直尝从公游知公为深故题其后如此怀其永寳之哉

　　明文衡巻四十八

　　●钦定四库全书

　　明文衡巻四十九

　　（明）程敏政 编

　　○题跋

　　题贡师泰送谢原功序后　　陈敬宗

　　此贡泰甫为户部尚书漕粟闽海时送谢原功文也元至正十九年张士诚僭据平江原功博学负气慨然欲白丞相以献偃兵息民之谋又欲荐名有司入对大廷一吐胷中之奇以圗国家大利而皆无所遇焉乃获以文学遇知泰甫执经海上日相与讲明论辨至于赤面汗背必当于理而后止此有以见泰甫能忘其势原功能忘人之势而得古人交际之心者矣泰甫以文学知名当时此文累千余言滔滔汩汩如长江大河不可窥其涯涘又必能以理为之主且欲原功察时变愼出处不可降志辱身以就富贵至引伊尹太公不轻自用与夫操瑟齐门以为之戒又以见泰甫于原功去留之际一本乎道义而非茍焉者也可谓忠厚之至矣史称泰甫喜接引后进不问识不识即加推毂观此亦岂不深知泰甫者哉原功名肃号密庵上虞人今其孙泽为刑部郎中清谨自持克光先徳又以见仁人者必有后矣

　　题米芾遗墨

　　右米芾大行书几二百字前后所书似出两手亦云恐非一时笔也然亦各臻其妙未可异而观之有宋书法名家以苏黄米蔡并称观此则名不虚得矣芾字符章初居襄阳至芾徙于呉以母侍宣仁旧恩厯官至礼部员外郎崇宁间除书画两学博士博文尚古伟岸不羁当时名流评其文则清雄絶俗气则迈往凌云字则超妙入神或又议其字神锋太峻有如强弩射人而仲由未见孔子时风气也夫文以理为主必气以充之然后振励而不苶字以规矩为主必气以驭之然后豪迈而不萎元章素负豪迈之气者其书似其为人亦其宜而妄生异议者君子有所不取焉监察御史雷复持以求予题故为书此以俟识者鉴之

　　题晦庵先生书简墨迹卷后

　　昔南轩张先生谓王荆公书皆如大忙中写不知公安得有许忙事晦庵朱先生谓韩魏公书虽与亲戚卑幼亦皆端严谨重未尝一笔行草势此与荆公之急迫正相反某于是窃有警焉今观此书虽若略不经意而端严谨重具存法度之中其词又皆谦虚温润无非道义之所发乃知先生虽已造大贤之域亦有资于警察涵养之功也先生上承列圣道统之传虽一书札犹足以师法后学况其大者哉驸马都尉赵公出是以示予故书此以识景仰之意

　　书龎彦珙所藏黄山谷帖　　钱习礼

　　此山谷黄太史所书茶赋今中书舍人龎君明叙仲子彦珙之所藏也太史在宋时以文学行谊卓絶当时追配古人使其书未工尚当为人所爱重况极其妙而为一时称赏哉但紫阳朱夫子谓书学莫盛于唐人各以其所长自见而魏晋之楷法遂废至宋名胜相传不过以唐人为法至于黄米欹倾侧媚狂怪怒张乃不若朱鸿胪喻工部超然逺览追迹锺元常于千载之上意独有所不满焉细玩此帖温然端重似庄人雅士正色立朝殊无前态当时其用意之笔岂可概观例论哉宜为后世之所寳藏也予素不娴于书敬志其左以俟识者云

　　书颜鲁公争座帖

　　颜鲁公刚直之姿见于正楷英发之气着于行草今观与右仆射郭公论鱼开府坐次帖藳所称右仆射盖郭英乂也鱼开府即朝恩也英乂代宗永泰元年三月与裴冕同拜命于集贤殿为右仆射唐世以中官为观军容使自鱼朝恩始朝恩为军容实自监英乂为陜西军始意与朝恩共事乆情好旧故菩提寺行香位次当寻袭为常鲁公退而贻书反复论辨力斥其非无少容贷当时朝恩恃宠骄肆观其冒居成均大司成之位升座讲易鼎覆餗以讥宰相元载则可以知其为大珰之至桀黠者矣鲁公锐然申朝廷礼秩以折其僭且以盛满戒英乂者甚至使英乂佩服其言岂有他日崔旰之祸乎史称鲁公当肃宗至徳初国事方草昧为御史大夫即能正百官次序如平世以此帖征之庶几想见其风采也禄山叛河北二十四郡多溃降唯公以平原最先出师挫其锋致玄宗惊叹以为朕不识真卿何如人而能办此唐之中兴四方义举自公倡之世传颜书却厉气端人正士之手泽岂不信然哉

　　书邹浩传后　　周忱

　　予尝奉诏纂集厯代名臣奏议得宋右正言邹浩谏立刘后疏反复几二千言读之使人毛发森悚又见当时有阳翟田画监京城门见浩因言得罪告之曰使志完隠黙官京师遇寒疾不汗五日死矣岂独岭海之间能死人哉及浩之南迁人莫敢顾而宗正寺主簿王回独敛交游钱为治装且慰安其困事觉下诏狱御史诘之即自服曰实曾与谋不敢欺也是三人者在当时相友善皆以气节自许距今已三百余年闻其危言谠论凛然若有生气其忠肝义胆且与日月争光可也浩之裔孙今为常山主簿出史传示余因书田王二人之言以附于后使观者知浩为忠臣而画回在当时为益友也

　　跋宋高宗手诏　　金寔

　　大理少卿会稽吕公家藏宋高宗亲书手诏一通盖起其上世忠穆公颐浩都督潮湘八州军事时书也吕公谓予曰吾家寳藏先世所得宸翰迄今且十世洪武间宦江右书帙散逸因而失之梦寐不忘者二十载今吏部郎中旴江郑君购得之民问以畀升乃裼以缃素表以蜀锦韬以丹椟名公荐绅各有题识将以传之子孙惟思陵翰墨妙絶当世今人见其石刻尚知寳爱况先世所得真迹寳之当何如邪世人有癖躭玩好者见人古书名画辄起觊觎或以计取或以势夺必欲得之不顾义之可否者往往有之郑君于此必求其子孙而归之使不失先公之宗器而传家之文献足征忠厚之心过人逺矣故独表而出之若夫忠穆公匡国事业与当时用事者之是非则有缙绅大手笔论著矣何敢复赘

　　跋时苗留犊圗　　陈琏

　　时苗留犊事后世有以诡激之事讥之者有以徼世之病而与之者众议纷然靡有所定逮元有以其事闻于世祖世祖曰彼在官得子亦肯留否斯言一出苗之心众之议始判然矣寿春守武昌王君廷杰初宰宜山秩满将入觐或以留犊图赠之后陟是任论者谓斯圗为之兆或谓出处有定分事之来会有适与之同予则谓不然廷杰才识过人所至有声爵禄之来有不得而辞奚待征诸物而后知邪此圗笔力精妙虽非李龙眠真迹亦自可重也

　　题襄城伯弋猎圗　　林志

　　右近画弋猎圗前而发踪指者一人后而以鹰犬俟命者二人其三人执矛挟弓矢状若聴要束而趋者双鬟三人待于后如相偶语者其中一人为尊贵者衣冠似晋宋人物而其气奕奕然颐指左右似无当使令者一女奴短发被肩从之而顾臂鹰者若聴其言然不知其所出也予意其为梁曹景宗之事乎景宗少善弋猎其乐至于鼻尖出火耳后生风令人忘生迨其贵也耻坐车张幔如悒悒之妇人此其习痼何如哉后以位崇折节颇悔所为不免时从女侍纵观以适意焉耳夫弋猎之好有躭之终身而不巳者故虽程伯子蚤志道学亦喜弋猎及见周元公自云此好已絶而元公独易其言未几果动心于射兔者况于景宗辈乎然景宗之悔以其贵也非如伯子之学以克已者也然其锺离树绩隠然为国长城光华赋诗文士为之屈服予乃知豪杰之士不为则已为之固异夫人也哉此圗之作意亦有谓矣或曰是为虞箴也好田好女之诏古者罗氏职焉故画工合而圗之其中而立者乃惕然于仆夫之告致鹿之诏乎余不能必其是非也姑两存之

　　续读书録跋　　薛瑄

　　往年因读张子心中有所开即便札记不思则还塞之矣之言遂于读书心中有所开时随即札记有一条一二句者有一条三五句者有一条数十句者积二十余年乃成一集名曰读书録盖以备不思还塞如张子所云者近年又于读书时日记所得者积乆复成一集名曰读书续録但有得即録不觉重复者多欲皆删去而意谓既亦以备不思还塞则辞虽重复亦可为屡省之助云

　　跋兰亭遗事圗后　　周叙

　　右唐萧翼诣辩才求王右军兰亭真迹圗者吴兴钱舜举所画幷题今刑部郎中许君某之所藏也兰亭盖右军得意之书厯世流传以为至寳辩才尤寳爱而秘之太宗政事之暇留心翰墨酷嗜右军法书而尤慕兰亭求之不获卒使翼以诡道致焉其用心之勤何如哉予尝谓辩才以衰老之年秘惜此书不惧祸患切身且既没之后将必付他人而有之其可谓愚矣而太宗以英明之主已用计得之临终犹嘱其子以从葬昭陵其愚不亦甚焉善乎欧阳子记菱溪石有曰好竒之士闻此石者可一赏而足何必取而去也哉予故书此于卷末以为玩物者之戒

　　读活民书　　李贤

　　予观董氏所集救荒活民书其用心仁矣哉凡为君为臣者不可无此书而为守为令者舍是无所用其心矣奈何世之人见人文集虽无益于世者必汲汲然刻梓以传视此反不挂意盖不知当务之为急者也程子云一命之士茍存心于爱物于人必有所济当时若见此书未必不击节叹赏也

　　读包公奏议

　　予读包公奏议乃知宋仁宗之贤三代以下絶无而仅有者其所以容受直言盖其天性之美初非出于勉强好名如唐太宗者嗟夫天下未尝无包公也第以仁宗为难遇耳包公奏议仁宗赐之也天下之士为谏职者果遇仁宗则其奏议未必下包公也若曰有仁宗为君而无包公之奏议尚何谏职之为乎

　　读大雅　　刘定之

　　大雅崧高烝民之二诗相聨皆尹吉甫所作皆八章章八句崧高首章曰维岳降神生甫及申维申及甫维周之翰申者宣王之舅申伯甫者宣王之相太保兼冢宰仲山甫二人左右宣王如鸟之有羽翰于左右以翼其身故吉甫作诗美二人而于嵩高首章总言之自崧高第二章至第八章専美申伯无一章不曰申伯凡曰申伯者十有七乃结之曰吉甫作诵其诗孔硕其风肆好以赠申伯自烝民第一章至第八章専美仲山甫凡曰仲山甫者十有二乃结之曰吉甫作诵穆如清风仲山甫永怀以慰其心至唐吕和叔赞房玄龄杜如晦二人前篇専美房后篇専美杜于杜篇之末曰万有千古永称房杜如周申甫以总结之盖吉甫之美申甫以二诗也先总言而后分结和叔之美房杜以二赞也先分言而后总结皆无不可也和叔希吉甫而变化之者也今诗传于崧高首章总言申甫处不以甫为仲山甫而别求其人以甫为穆王时甫侯作吕刑者又以为作吕刑者之子孙仕于宣王时可谓失之矣华谷严坦叔谓申但王舅甫乃王相申非甫之比言申而引甫者借甫以大申尔其言尤为有旨

　　读汲冢书　　周洪谟

　　汲冢周书文体浅露词意疎迂无百篇浑厚沈雄气象刘向谓是周时誓诰号令孔子删録之余愚则以为文武之道未坠于地贤者识其大者不贤者识其小者盖周东迁之后史官随王室以东而西土逸民私为此书以识周先王之事固非常时左右史之所记者也其最害理者如武王伐商之日纣既自燔武王乃射之而击以轻吕斩以黄钺县诸太白之旗二女既缢王又射之而击以轻吕斩以玄钺县诸小白之旗又以先馘入燎于周庙夫商之于周非世雠也武王奉行天罚为民除暴其前徒有倒戈之势其士女有玄黄之迎而其君又已自燔矣乃击其尸枭其首以燎于庙虽伍员报雠于楚不如是之惨也而谓武王为之乎昔司马迁之作周纪不取泰誓武成之言而乃有取乎其说亦可谓陋矣孟子于武成惟取二三策耳使其见此则将何如取之哉又王会篇言成周之会四夷贡献异物甚多夫西旅贡獒未为奇也而召公犹以为非所当受今乃殚四表八荒珍怪之产毕集于庭而是时召公犹在乃无一言以及之乎至于篇末又谓成汤命伊尹为四方献令使夷戎蛮貊悉以方物致贡此何理也学者以其先秦古书而备观览可也若取之以实先王之事则不可也

　　明文衡巻四十九

　　●钦定四库全书

　　明文衡巻五十

　　（明）程敏政 编

　　○杂着

　　燕书　　宋濓

　　玄黄之间事变无垠辩士设喻以风以陈质往旧开今新作燕书四十首
　　晋侯将伐楚楚子甚惧召六卿讯之曰楚国虽小自若敖蚡冒至于武文威棱气焰慑彼诸姬今晋君不道乃谋兵入我是蔑寡人而死二三子也寡人耄矣不复亲帅三军以逆坚乃城郭以迟晋人不亦可乎王孙由于对曰然易有之王公设险以守其国非险国孰与守盍图诸虽然城郭有时而堕楚国之南有方城焉其东有汉水焉晋人虽众将焉用之虽然山川之阻亦可踰也若使舅犯守郢先轸保郧叔肸御云中荀偃扼直辕谁能侮予虽然此犹以力言也齐民毒吾赋乆若绥之以仁驭之以寛绳之以礼则封内之民徳君以死守矣虽然是保民也非保国也楚子曰何谓保国王孙由于曰君务上尊天王下睦四邻分昭于上势定于下上下有序畴敢构兵是保国也楚子曰善于是遣公子结如京师左司马戍聘于齐鲁诸大国晋侯闻之谓诸大夫曰楚国方尊王睦邻而以兵入其境不祥遂退师君子曰甚哉分之大也分为天则定乃靡乱何有兵祸哉易不云乎六二之吉顺以则也失则凶矣
　　燕与齐方睦齐人以燕不虞其入也将侵之武安君闻之走告燕文公曰齐将不利于我公宜谋之文公曰寡人所畏晋楚大国尔齐何能为武安君曰不然也臣尝至豚泽豚泽之人养蜀鸡有文而赤翁有羣鶵周周呜忽晨风过其上鸡遽翼诸鶵晨风不得捕去已而有乌来与鶵同啄鸡视之兄弟也与之下上甚驯乌忽衔其鶵飞去鸡仰视怅然似悔为其所卖也夫巫峡之险不能覆舟而覆于平流羊肠之曲不能仆车而仆于剧骖此无他福生于所畏祸起于所忽也文公曰子诚过虑哉不听未几齐果攻燕取十城君子曰蜂虿且有毒况上国乎燕文为不知矣
　　齐路寝坏桓公欲新之召工师翰具材工师翰伐巨木于营丘山中若枢若檆若魄旄若豫章无疵取而泛之河蔽流而下工师翰麾众徒操剞劂斵之运绳尺剫之合合然槖槖然声达乎临淄之郊越五月路寝成桓公环视之东阿之楹有用樗者桓公让工师翰曰樗散木也肤理不密渖液弗固嗅之腥爪之不知所穷为柣为枨且不可况为负任器耶工师翰对曰臣之作斯寝也嘉木以为桯文磶以荐址画藻以奠井坚垩以厚墉陶甓以饰黝臣窃以为尽善矣虽东阿之楹缺以一樗足之不虞君之见让也桓公曰寝之巩者在杗廇承杗者在桴藉桴唯楹耳一楹蠧则寝隳奈何不让工师翰曰臣闻国犹寝也一楹蠧则无寝若众壬进尚可有国乎桓公曰不可也工师翰曰君既知不可何为察其小而遗其大也桓公曰不知也工师翰曰臣请为君言之擅执国柄者有雍巫焉成内食之奸者有夷鼓初焉长君之欲者有寺人貂焉外恶诸侯而凶徳弗革者有开方焉是众楹皆蠧矣路寝能独存耶桓公悟曰敬诺于是解四子政而召管敬仲任之齐国大治君子曰工执艺事以谏忠矣断而行之者非勇欤宜其上下相亲伯业底定书曰从谏弗咈桓公有焉易曰纳约自牖工师翰近之矣
　　楚庄蹻过商丘之墟闻司马鸿氏之妻婴美而艳杀司鸿氏攘之未几又将室卫人之白闾白闾宜卫人不从引锥自刺左右夺锥免蹻怒欲枭卫人白闾曰卫人厚我若此勿以妾故伤卫人也泣而往白闾得幸久竟忘卫人恩已请曰卫人女弟罃容颜姱嫭肌肤若琢玉善为阳阿七盘之舞翩翻如龙旋见者欲死君强委禽焉可妻也蹻从之罃至蹻絶怜爱罃终不自怿婴则日媚蹻作狐狗熊蹻或一破颜辄出骄人曰主君赠我以笑矣主君面目有光唇如渥丹齿如齐贝音中黄钟其美丈夫哉悔相从不夙也虽然今幸得侍巾栉者殆天畀我宠乎言已手足皆乱无主白闾尤善媚其骄人比婴有过无不及焉已而蹻専罃白闾甚恚往诟罃曰而溷彘耳遽忘徳吾乎不然何専我主君也婴继詈尤力罃起避之白闾与婴逐噪不已罃问婴曰而昔有良人乎无也曰有曰今何在曰人杀之矣曰孰杀之曰主君也曰然则主君而雠也而弗能报反争一旦之宠不亦傎乎婴不能答白闾遽曰妾夫子固在也罃曰而夫子固在而心傥未死曾记泣别时言乎白闾抱罃大恸婴与罃亦泣下不能仰视君子曰大侠起南海中杀人肝为脯妻其女妇事与庄蹻正同南海之人无缚之者反北面事之争权而矜宠已焉哉天实为之谓之何哉
　　顿国之大夫权闻黄帝与蚩尤战制角以象龙呜乐之刳桐而髹锢焉画为龙文日习焉其音郁纡而回旋优优焉廱廱焉可听若能通乎玄潜者大夫吹向南山之湫以感龙湫中三足能闻角鸣意人将醢已呀然号林木皆动大夫大惊谓真龙吟也走谓公之竒曰真龙之鸣业业如灵鼔前后相续宛潭不能休吾向学者殆非也请改而习诸如何公之竒曰子所闻者能也非龙也龙之鸣人鲜能闻子之角固伪也今子又以能为龙益伪矣舍伪而学伪奚择焉君子曰世之法孔子断断兮自谓得其宗者若真龙出鸣则骇矣
　　郑伯卒庶孽夺正公子五争及厉公自栎入国将尽刘诸公族悬剑于国门且下令曰敢争者斩子俞弥方病闻之叹曰是何亡国之政也乃令左右扶见公未至公遥呼曰大夫力疾而见寡君非欲尝国门剑乎声色俱厉子俞弥阳惊曰何谓也公语之故子俞弥曰君能如此过文王逺矣臣顿首贺且不暇况敢争乎公解颜曰寡君焉能过文王也曰臣言不悖君实过之公曰大夫言何易也虽然幸卒言之子俞弥曰君之过文王者无他威胜也公悦前子俞弥问曰文王初伐犬戎次伐密须次伐耆■〈干阝〉次伐崇侯虎而作丰邑于岐徙都之其威盛矣大夫乃谓寡君胜之其故何邪子俞弥曰文王之威能行于天下而独不行于周宗故其孙子之蕃兄弟之国者十有五人姬姓之国者四十人此无他亲亲也今君欲兵之非威胜文王乎公艴然见乎色曰大夫言固善如仪亹之党何子俞弥曰郑之公族尽二人党耶君奈何歼之臣所居之南有山曰阳都之山甚深羣熊萃焉熊性恶血偶度絶壑棘刺胁血见若濡缕熊亟爪之血愈滋爪之不已肤成坎原原如泉涌熊不能禁剜去其肤而血弗息竟擢肾肠以死郑之公族犹一体也今因公子五争不问小大尽刘无乃与前事类耶公矍然失声曰吾过矣吾过矣遂下城门之剑寘诸公族不论君子曰郑厉公之愎谏谁能犯焉子俞弥反复言之而公弗格者以顺入以正出也内经曰寒因寒用热因热用其始则同其终则异于戏岂特医师之为然哉
　　蔡人有列宗子泓性好洁恶人口过人与语遥答之且答且唾人进寸则退尺以避沐浴必十更汤收湿不以巾遡风干之掘坎为匽而轩其上下疏河水随慁随流欲行人道汲井泉前后濯大雪不废妻因病寒死然好嗅女妇足纨足纨若行縢缠三周而覆涌泉善垢或解之其臭逆鼻人不哕即吐子泓独乐之骄人曰是何欝金之腴也婆律之润也椒兰之郁也寘诸袖中饭不甘嗅之神度弗爽嗅之怒不舒懑不释也又从而嗅之濒死召其子曰吾死矣粢盛芗合不尔求也嘉荐普淖弗汝觊也能时致足纨于柩前孝莫大焉蔡大夫闻而笑之君子曰古语有之大洁者必有大污其子泓之谓乎
　　鲁之老父相与谋造狐白之裘纫之以密箴縁之以画纯佩之以长褑熨之以榆火择彤笥承之趋鲁君之庭而致辞曰吾侪小人得有阖庐以蔽风雨非君赐与出作入息而鼓腹酣歌者非君赐与男播于畴妇馌于郊以遂其生者非君赐与吾闻上徳不报于人为无礼于徳为諐义不祥莫大焉请以是为王体之共谨再拜以献鲁君曰寡人闻之君犹本也民犹支也君所以庇民如本之养支也尔二三老父之无衣宜于寡人乎是给今倒行而逆施之无乃不可乎敢辞二三老父又相与谋曰是服之不华无以彰君之徳也盍更诸于是以锦为衣绣以五色龙章鞶以朱丝襮以华黼有文烂如也又复趋鲁君之庭而致辞曰臣等不佞长于蒿莱之野未尝受教于君子不知以礼事君夫因物以合矩矩谓之章縁文以显义义谓之范君有至徳而惟皮革之物是供非合显之意谨更之惟君图焉公曰鲁国虽小尚敢私一裘乎礼若可受絁布惟盈如其不然五采奚益敢固辞二三老父又相与谋曰吾君诚贤君其不受者非有他也不欲重烦吾民我等当爱之以徳可也又进而致辞曰君之中心臣等幸已知之有君无臣世谓乱国臣不敢以亵服污于执事愿以仁义为衣道徳为领忠信为绅亷知为縁使君服之长有兹鲁国先公社稷永有攸赖不亦可乎公曰寡人敢不承敎君子曰鲁之老父何其善爱君哉其气和其词婉以周其情恳愿而有依鲁君应之若黄锺大吕弦歌干扬洋洋乎相宣泠泠乎相应也君臣如此鲁欲不治得乎礼曰无体之礼上下和同此之谓也
　　腹击至赵赵苦成常与之出游指山河曰畛畛乎有截也指民物曰棼棼乎众多也指兵府曰矛戟犀利也指内藏曰玉帛充牣也大夫上国也宁有匹于是乎腹击曰敝邑索甚安能及此然有一说焉为君陈之可乎曰可曰南海之滨有昭支昷者居蛟汭之丘汭不产牛有绳犝来者大如獒其角茧尔栗尔昭支昷怖曰是何物也其友伯昏氏告曰此谓犝牛易称童牛之牿是也昭支昷曰吾见貌牛者形咫尺耳其大有若斯乎恳其人购以归骄其比邻矜其舆皂自以无敌也他日宁宣子过焉谓之曰是未足为大也高凉之山有牛曰■〈嵕，牜代山〉其项黄其尾玄其色类乎犈其重三百余斤子盍致之昭支昷复往购以归又自以为无敌也他日爰子■〈方亶〉过焉谓之曰是未足为大也空宾之林有牛曰旄赤鬛垂髀绀牦蔽膝体长而多力其肉重六百斤子盍致之昭支昷复往购以归又自以为无敌也他日倨无膝过焉谓之曰是未足为大也巴峡之中有牛曰犘其毛拳然其睛煜然其角觺然其肉重一千斤子盍致之昭支昷复往购以归又自以为无敌也他日梁都之舟过焉谓之曰是未足为大也合浦之间有牛曰犎项肉上葵龙胡下绥迅行如飞其肉重二千斤子盍致之昭支昷复往购以归且诧人曰如此尚有可敌者邪津津焉悦嚣嚣然自溢也他日公孙伯光过之昭支昷出牛雠之公孙伯光曰是犹未足为大也岷峨之谷有牛曰犩镂荡以为顶鹄象以为跟雕璧以为眦填脂以为凥其肉重七千斤子盍致之昭支昷惑曰有是哉虽然且将验之迨至果如伯光言因叹曰使人不我告我终矜犝牛大于天下牛也赵之河山民物府藏较之胡沈固为大国也比之齐晋则不及矣齐晋比赵固为大国也较之秦楚则雄强不如之矣君勿自足自足则骄骄则轻轻则残民以逞国欲治得乎苦成常舌本强不能对君子曰人自狭者其不可哉
　　齐景公惩奢而好俭诸大夫复日浸乎淫靡然惧景公之知矫情事焉每入朝驾羸马朴车以从衣恶甚冠缨殆欲絶也景公谓其诚也怜焉召羣臣曰寡人使子囊带赐尔等锦衣一袭及鞞琫容刀各一以为身章尔等毋过俭也皆对曰臣等藉君威灵得从大夫之后食虽弗凿不我馁也衣虽弗华未尝冽也愿君久有此土俾万世子孙食君之俭传曰俭徳之共也共则一和俭则从康从康则豫一和则辑唯君图之景公恱一日出游会诸大夫飨于鹿门入而观焉其车则泽而焕也其马则矫而腾也其服食器用则丰明精腴也景公以其绐已大怒曰叱嗟而吾臣也敢尔乎尽收而戮之君子曰书云作伪心劳日拙其齐大夫之谓乎
　　秦昭王即位之三年中外士多去昭王患之谓阳山君曰寡人遇士不为不至矣先饥而餔之未冻而裘之寡人何负于士士之相视如弁髦将维絷之耶益离其心欲任其所之邪则去者日多矣弗禁国将空奈何阳山君曰君何患焉夫王孙非重甗不栖非山实不食非族林不悬闻人声则逸弋人饵而罞之诏而驯之命之舂人立而下上其手命之水负壶出汲命作兠离桑林之舞则冠带踉蹡而起夫王孙类夫人者犹可也至于甝虪则噬人之物昂首则百兽詟掉尾则林木震啸咆则阴飙四发非惟不敢近矧敢狎猎人羉而缚之习而安之相与作角抵之戏跨项编须或翻出蹯下无所不至甝虪亦灵兽犹可也至于伯赵禽中微者尔技人引而罗之扰而柔之抟土为人兽神鬼面而空其中衣与皮如之令其为鬼则冐鬼面服鬼衣以出跳踉偃仆如画至于人兽神皆然伯赵虽微犹禽属也至于蚍蜉则虫之至微者也形大于粟其目鼻入微不可见眩人以彘肪诱而致之集于干壶玄与黄异贮序而教之布髹几于庭置二壶其上振鼓三初则玄黄皆出再则各成列奋首摇鬛相向三则纷纭交不可辨闻钲声各退入壶不乱夫王孙甝虪兽也伯赵禽也蚍蜉虫也皆口不能言冥顽不灵其可服而制之者奠心志宁嗜欲故也况士灵于万物者乎且士者国必资以成治者也昔我先君缪公西取由余于戎东得百里奚于宛迎蹇叔于宋求丕豹公孙支于晋遂成伯业臣窃闻之先君尝语羣臣曰林繁则众禽来栖海寛则大鱼来游寡人之待士亦以寛故剑舄乃麏至耳今王之驭下如束湿昼不得宁夜不得息来者如入囊有入无得出者臣亦将去之况他人乎王若以诚待士纵其去来不问士若不至当磔臣以示不悔也昭王曰善邻国闻之士之来归者千余人君子曰君子怀材抱艺孰不欲自见哉特患遇之非其道故避去尔礼云举贤而容众毁方而瓦合言寛裕也君子亦何心哉
　　齐顷公欲赋民一丘出车一乘不从者死袁娄宰泣曰敝邑之赋急矣四丘一乗尚弗支也况倍三乎吾宁死尔不忍死民也弗奉令公使使者让宰且召与使者俱宰至见公顿首请曰臣无罪卢蒲就魁在侧斥曰汝恶得无罪立国养民古也瘠民肥国今也胡不朘民膏血以媚公尔罪一也公既弃民汝反欲爱民使诸侯不敢侵伐尔罪二也通国之宰皆徇公欲尔独以正自匡而欲死之尔罪三也汝恶得无罪公笑而释之君子曰古者谏有五有正谏有降谏有忠谏有戅谏有讽谏若卢蒲就魁之言其殆讽谏也欤
　　韩帅师伐魏入舞阳魏人避之韩将公仲曰夫魏易摇之国也今弗鬬盖弱我矣再帅师进必下一二城公叔曰不然魏国虽小许鄢在其南西河路其北长城界其西淮颍出其东是所谓险阻国也今无故我弱盖有伏甲焉譬犹越人穽鼠鼠好夜窃粟越人寘粟于盎恣鼠啮不顾鼠呼羣类入焉必饫而后反越人乃易粟以水浮糠核水上而鼠不知也逮夜复呼羣次第入咸溺死魏以舞阳饵我是寘粟于盎也无乃不可乎弗听未几伏甲四起韩师歼焉公仲仅以身免君子曰公叔可谓智士哉所谓智者察见隠微无所遁其情尔魏人无故而弃舞阳岂能弱哉盖诱我也公仲遽信之何耶老子曰将欲取之必固与之其魏人之谓矣
　　晋栾氏世为晋卿以财名至栾雩益务侈靡狗马声色无不好藉之举火者百姓无规之者媚惑唯恐不亟求獒西旅访神马渥洼征乐姬燕赵出则行马拥犬还则吹竹弹丝为长夜饮酒酣连臂踏歌曰北邙之阴白杨悲止今我不乐日月驰止巻髪衰止饮酒沱止我心和止无日不然盖藏皆空而为乐不厌雩觉召所嬖谓曰吾乐已太康家力不向单乎辄绐之曰鱼鴈满薮泽羊牛溢郊垧金帛珠玉充积库藏何谓单乎雩复恱雩妻蓼媛骂曰蛲蛕所藉以生者在人肠胃中也噆其血膋日夜不止人因病厉死人死则蛲蛕亦槁矣尔曹藉吾家举火旦旦蛊而伐之我家亡汝家得独存乎众畏蓼言以计去之嬖乱益甚雩以贫死百余家皆散为丐君子曰山之阳有桑焉虫穴之昼夜啮弗止桑渖液干而悴虫亦无生者蛊其栾氏之客欤使戒蓼言亦何至于丐哀哉
　　楚有鬬子般者貌肃而言庄言则必称先王国人皆以为修洁人也一日饮薳启疆家而沈尹寿师祁犂在焉师祁犂与沈尹寿语语近亵鬬子般怒曰若等陷女蛊若渠略出入秽壤虽鬼见亦唾也尚敢扬言爼豆间乎众皆色沮言未既一艳姬过门鬬子般起更衣忽见夫握刃趋甚疾众随之观则所追者正鬬子般也初鬬子般通于姬姬知饮薳启疆家过而目招之鬬子般将尾而私焉不虞良人见也沈尹寿拊膺叹曰天下宁复有是耶天下宁复有是耶薳启疆尤之曰子何见之晚也昔纪候好狙使狙师教焉狙师脱土肖人貌饰之冠九山之冠衣结霞之衣蹑文鸾之履升降周旋人也拜立坐跽人也狙师度可用进纪侯纪侯观之乐举觞觞焉狙饮已竟跳掷裂冠裳遁去盖狙假人貌饰形也其心狙也因物则迁子何怪于鬬子般哉今之世假称先王以文奸言者衣袂相属也子何怪鬬子般哉君子曰天之高也日月之昭也星辰之逺也步天之家咸得测焉独人心之变尧舜有难知者观鬬子般之事可为寒心矣
　　齐西王须善贾海出入扶南林邑顿逊羣蛮中贸迁诸寳若毒冒颇黎火齐马脑之类白光灿灿然遇东风覆舟附断桅浮沉久之幸薄岸被湿行夷阴山中山幽不见日常若雨将压地西王须自分必死寻岩窦絶气庶遗胔不为乌鸢饭未入猩猩自窦中岀反复视意若怜之者取戎叔雹葖委萎诸物指之食西王须方馁甘之窦右有小洞栖新毳厚尺余甚温让西王须猩猩独卧于外大寒不自恤语言虽殊朝夕嗢咿作声似慰解状如是者一年不懈忽有余皇度山下猩猩急挟西王须岀送之登及登则其友也猩猩犹遥望不忍去西王须因谓其友曰吾闻猩血可染■〈糹罽〉经百年不蔫是兽也腯刺之可得斗许盍升岸捕之其友大骂曰彼兽而人汝则人而兽也不杀何为囊石加颈沉之海君子曰负恩悖义人弗戮鬼斯戮之矣西王须之见杀也宜哉虽然西王须固可杀犹施于异类也类同者亦有之岂惟类同而同气者亦或有之奈之何哉天王之法尚在吾当执刑书以往
　　玉戭生与三乌丛臣朋玉戭生曰吾侪宜自厉异时立朝势人之门足毋陟也三乌丛臣曰此余切齿腐心者盍誓诸玉戭生喜乃歃血誓曰二人同心毋循利毋訹有位毋附厥憸壬而移其行有违此盟明神殛之居亡何共仕于晋玉戭生复申前誓三乌丛臣曰言犹在耳何敢忘也时赵宣子得君诸大夫日奔走其庭三乌丛臣既悔复恐玉戭生知之又不得不往也鸡初鸣即去候宣子入门有危坐东荣者举火照之则玉戭生也各惭而退君子曰二子贫贱时其盟诚良及登禄仕遽变其初志何耶利害战于中位势怵于外故也士君子养于山林而坏于朝廷昔人之叹其有感哉
　　武安君说六国从亲以孤秦秦恵王患之使犀首期齐魏与共伐赵以败从约赵肃侯使使臣说齐魏之君曰臣之东邻有长潴君其妻终葵夫人妬虐其侍姬长潴君苦之长潴君之友六人家有如夫人者三和而不争长潴君泣而诉焉六人者各遣其妻载饔饩以食夫人且解之曰人所贵于妇者能乐其夫子尔长潴君年将耄矣宜安之今因帷薄之故以伤其心可不可乎夫人答曰妾不佞不知明训不能奉夫子致辱玉趾贲于兹敝庐有命敢不敬从然窃有辞焉长潴君实耄子且幼未能胜洒扫所恃以无恐者长潴君存耳茍一旦溘先朝露吾属将操瓢丐于道路长潴君精神几何寳之爱之唯妾尔侍姬唯欲是从长潴君若死其目岂有泪耶肉未及寒已思移他家矣妾虽愚宁复计帷薄事乎六人之妻各归逐其如夫人者今六国合从将以摈秦秦遣衡人一訹从约顿解而惟秦之令是从不亦难哉且说士之口是非纷乱唯其所命皆傅理善惑大王不可不察也齐魏之君皆曰善于是遣使至诸国从约复成君子曰七国之君甚矣无识也随辩士之舌以为东西辩士升国势降矣故当时谓无士为无国传曰眩白为黑倒上为下其士之谓欤
　　鬷夷子谓魏力叔牟曰越山之中多蒙颂玃父而牛尾狸亦产焉狸膋与肉间错味旨甚当林实秋肥狸日饫之其毛泽泽狸自料为人所忌穴山为宫树石为栅聚箨为墉昼伏夜动无隟可寻者猎师嗾犬踪迹之毁栅坏墉而烟其宫狸不能烟也闭目冒火出犬随毙之力叔牟曰狸何罪哉鬷夷子曰狸何罪哉利其肉之膬也高国氏以富见祸人以为无辜殊不知从已召也高国氏亦牛尾狸哉君子曰匹夫无罪怀璧其罪信矣楚放宜咎者善为鹯学未三月皆驯纵之扬则扬呼之
　　降则降指鹙鸧凫鹄使之击则击无不如志西邻有终利之伊争能宜咎欲学之求鹯于太阴山使调鹰奴囚之七月有鸧过焉命鹯搏之鸧惊坠鹯亦坠对立煔枝上招之矫矫然逝矣余者瘦死过半终利之伊甚惭往餂宜咎曰子何术而使鹯驯也宜咎曰吾亦何术哉予初得之也冠之以笼冒束之以绦旋严之以鼓鼙承之以鞲养振之以銮和使其目无邪视神无外驰时其饥也和水肉以炙之亷其餍也咽羽毛以泄之于是其天者全不知有人人亦鹯也故命击则击命止则止今子畜之以人不以禽乖戾其性情动揺其筋骸逆乱其血膋紊伤其羽翮不适其饱饥神既不完天者皆丧矣又乌能如人志哉唯恐其不纵也纵则扬去尔吾亦何术哉所用与子异耳终利之伊再拜曰吾因问调鹯而得驭将之术也君子曰岂惟驭将哉治民亦犹是尔
　　楚将伐鲁取其地召诸大夫问焉辟闾巫臣曰可神子鱼曰不可楚子病之请言其故辟闾巫臣曰鲁公失政季氏得民公伐之弗胜次于阳州齐侯唁公于野井而不能讨鲁之臣子枕戈待旦莫敢发者畏季氏威也君将求逞诸侯而儌福周公之庙奈何不伐臣故曰可神子鱼曰周室东迁列国失序若声罪加之以兵何君不可攻何国不可伐楚之视鲁犹齐晋之视楚也鲁可伐也楚能免焉臣故曰不可辟闾巫臣曰鲁弃周礼唯弱强是视当齐肇霸衣裳之会九兵车之会四鲁鲜不与闻晋文率诸侯会于温以臣召君不可以训亦仆仆而往不遑宁处其蔑我楚国则曰是荜路蓝缕之邦可与行典礼乎楚国之民含怒日久非特君也康王即世鲁公虽与二三大夫辱临楚郊实怵于势非中诚也不伐何以示逺臣故曰可神子鱼曰周公相王室尹天下于周为睦分鲁公以大路大旗夏后之璜封父之繁弱殷民六族使帅其宗辑其分族将其丑类以法则周公用即命于周其徳至今未泯也夫修惠以怀人人谁弗亲逞威以上人人何能辑今以鲁不我与而兵之以示逺其无乃非徳惠也乎臣故曰不可辟闾巫臣曰受姓定封孰非懿亲诸姬存者其可数也哉明徳之弗崇则弗足以存且臣闻之立徳敷政立义和民徳天之明也义地之制也君人者则天之明法地之制以洽和民人古之道也今鲁之公室弱民罹荼毒若入烈火无所避之弃而不伐不亦左乎臣故曰可神子鱼曰王灵虽微天下共主楚国固强终人臣也以君伐臣是谓布义以臣伐臣是谓悖政四海弗靖职此之由君若以师宿于鲁境东诸侯告于天王使一介之使以让君曰鲁也弱诸臣窃畔之致使其君越在草莽不能事宗庙诸姬窃忧之君为大国不唯其难之靖而土地是图或为执事羞天王命我诸姬亦既有辞当以公徒三万与君周旋于龟蒙之墟君其图焉不知君将何辞以对也臣故曰不可辟闾巫臣曰天王崩王室乱刘子单子以王猛居于皇自救且不及况能绥我鲁乎五侯九伯桓公实征之以臣伐臣非一朝夕今楚之伯与齐代兴我若讨鲁之罪东诸侯震迭不暇其能有辞乎臣故曰可神子鱼曰鲁之为国宻迩于齐又甥舅也王室固多难鲁之君子或藉齐余威以安靖之楚师进焉诸姬必忿将为楚患是无故勤诸侯也如或还也劳师千里縻厥糗粮触冒风露何益于国臣故曰不可楚子曰巫臣之言良欲帅师东闻齐侯取郓居昭公乃止君子曰春秋大夫类多能言而丽乎理者何其寡也季氐逐君诸侯莫不闻楚能告天王致讨桓文之功可继也神子鱼乃力遏之巫臣不务出此乃凌蔑我王室惓惓以威逺为言二者胥失也楚之为楚其不竞也宜哉
　　宋襄公继伯将与楚子会于盂以乘车往而不设兵备通国人皆忧之莫敢言昆吾之叟曰君安则臣宁君设有难宋社且不血食吾属将焉寘诸请昧死言焉俟宋襄公岀歌而过之曰有虓者貔其毛栩栩冠弁而揖吾不知死所密宻者阹鳞鳞者矛仡仡者夫始可貔与居貔乎貔乎良足畏乎君何之乎襄王怪之召而问焉昆吾之叟对曰闻君将与楚子会有诸曰然曰闻君武备弗之戒有诸曰然曰礼务从时政在体要佩玉锵锵不可薪于山何戈与祋不可酹于庙其理然也今楚人貔而冠者也君欲以文徳合之其术迂矣君之莅政动法文王使文王遇貔亦使勇士操戟逐之未必朝服与之揖也襄公曰人皆相率约君以礼子奈何欲兴戎乎坛坫之间玉帛交错而使甲士厕之人其谓我何不听往与楚子会楚子以兵车至执襄公君子曰宋襄公为万世笑者以胶柱而鼔瑟也胶柱而鼔瑟且不可况往会强国而不知变乎
　　郑人有爱妾鱼者计无从得鱼或汕或涔或设饵笱之列三盆庭中且实水焉得鱼即生之鱼新脱罔罟之苦惫甚浮白而噞喁踰旦鬛尾始摇郑人掬而观之曰鳞得无伤乎未几糁■〈麦啇〉而食复掬而观之曰腹将不厌乎人曰鱼以江为命今处以一勺之水日玩弄之而曰我爱鱼我爱鱼鱼不腐者寡矣不听未三日鱼皆鳞败以死郑人始悔不用或人之言君子曰民犹鱼也今之治民者皆郑人也哉
　　楚万臧语不更先生曰鼩之在田也弹丸欲击卢犬欲磔山狸欲啖鼩苦之其黠者乃往依稷焉稷社之配也世谓之稷鼠人不敢图意而之野巢也乌鸢啄其鷇鷞鸠残其躯伯赵敓其室亦不能一朝居意而近人而家于宫则舒然安矣夫物尚有知人或失所依何邪不更先生曰若是余将焉依万藏曰仁义汝稷也礼乐汝宫也人依乎仁义礼乐其孰曰不然不更先生泠然而悟君子曰人之智岂不物若哉物之専人则扰而离也诗云依彼平林有集维鷮鷮非平林固不集也人孰不智哉
　　楚共王有照乗之珠爱之甚函以金检命左右负以随时岀翫之游于云梦之泽失焉共王不恱下令国中曰有获吾珠者予以万家之邑楚国臣无小大咸索珠简茅淘土哄哄者三月竟不得更数年繁阳之子牧犊于泽有气青荧起菅中视之珠也椟以献共王不食言乃赐之邑君子曰仲尼既没珠之失二千年矣求者非一世一人而弗获之一旦乃入牧犊者之手可以人贱忽其珠哉
　　卫灵公问治国之要于蘧伯玉曰寡人之国不为小矣乆而不治欲帅虎士以御四封何如蘧伯玉曰可也非其要也遣使致聘以修邻好何如曰可也非其要也曰慎简百僚母旷厥官何如曰可也非其要也曰杜阏女谒勿使行政何如曰可也非其要也曰斥摈奸回崇厥正士何如曰可也非其要也曰俭徳是共屏弃淫侈何如曰可也非其要也曰怀保小民夙夜匪懈畏之如天敬之如神绥之若子何如曰斯其至矣有民斯有国有国斯有君民者君之天也君之则君舍之则独夫耳可不畏哉公曰善哉言乎君子曰蘧伯玉之言其有激哉君者主民民之从君犹水朝宗振古然也而曰民为君之天何耶虽然天之生民使君主之不使虐之虐之非君也是则君为民立民亦重矣哉
　　赵成阳堪其宫火欲灭之无阶可升使其子朒假于奔水氏朒盛冠服委蛇而往既见奔水氏三揖而后升堂黙坐西楹间奔水氏命傧者设筵荐脯醢觞朒朒起执爵啐酒且酢主人觞已奔水氏曰夫子辱临敝庐必有命我者敢问朒方白曰天降祸于我家郁攸是崇虐焰方炽欲縁高沃之肘弗加翼徒望宫而号闻子有阶可登盍乞我奔水氏顿足曰子何其迂也子何其迂也饭山逢彪必吐哺而逃濯溪见鳄必弃履而走宫火已焰乃子揖让时耶急舁阶从之至则宫已烬矣君子曰迂儒偾事往往类此是何可胜道人以经济自负临事之际或不知急缓以至覆亡亦何其谬哉
　　中山君嬖梁其生生蹇产而椎鄙尽国中无过者唯中山君宜之一朝不见辄若有所失语大夫■ 〈施，冉代也〉曰梁其生其智人哉何为能安我也大夫■〈施，冉代也〉曰心成怜白发玄情弗怡艳色媸从古然也中山君曰何哉大夫■〈施，冉代也〉曰君闻癸北子翏之为人乎子翏慎妃耦十年不遂恒郁郁离居曲逆有丑女眇在左目疹瘢如丛珠且黑而羸曲逆人过而不睨丑女怒去从师学击筑弹坎篌三年精其技又善为北里之舞以惑人子翏一见大悦致厚币聘以归字曰玄姬朝筑焉暮坎篌焉嬖之甚子翏稍岀游归必熟视其面无不妍者反笑世人多一目云其友宛爰都怜之为致赵女光艳皦皦照人世谓闾须白台不能似之子翏逐岀曰何物丑类敢侪吾玄姬所谓玄姬其君之智人欤中山君笑曰大夫言过矣君子曰中山君之蔽一至是乎妍媸最易辨且不可况其它乎世道既污以佞为贤以正直为憸邪者皆是也尚何暇中山君之笑哉尚何暇中山君之笑哉
　　宋大心钩与公玉乗无庸伯仇同居于乗丘大心钩学内圣外王之道淫淫而洽于心公玉乗迂之曰子之道古也不宜于今是翠黄擒鼠也千不得一焉乃舍去学假仁定霸之术三年而足之无庸伯仇又尤之曰子病大心钩善矣子道亦未为得是使韩卢捕鼠百而一中焉予所业则异于是公玉乗曰何术也曰捭阖之术也仪秦之舌申韩之法轸到之略也放之一邑则一邑服放之一国则一国凖放之天下则天下从是使蒙贵袭鼠也十不失一焉大心钩公玉乘疑之相与说于秦王大心钩进曰王道如春煦妪兆民无迹可窥均囿至仁王假臣以三十年鸿化覃于迩遐矣王曰子之言美矣惟黄虞能致之尔寡人不能伺也曰公玉乘言公玉乘进曰揣摩地势明王之制义融于人已蚀其利王假臣以十年伯业可定矣王曰子之言良矣惟桓文能行之尔寡人不能学也无庸伯仇见二人所对不合于是不待王见问目如明星风雷隠隠起舌间利害粲如也言已且继曰愿王假臣五月之久四海诸侯皆惧膝行而来朝矣王大恱曰此寡人夙夜不敢忘者也即命为上大夫与闻国政公玉乘去之齐不遇又之宋之卫无客之者晋人闻而召之亦为大夫大心钩辙环诸侯皆不售老死乗丘一如无庸伯仇之言君子曰羽钥干戚之舞不可施郑卫之邦亦犹子女优杂之戏不可陈齐鲁之俗大心钩欲行先王之道于春秋之世难矣哉
　　晋定公好以位骄人扬食我谏曰东海有巨鱼名王鲔焉不知其大多少赤帜曳曳见龛赭间则其鬛也王鲔出入海中鼔浪歕沫腥风盖翛翛然云逢鮂鳛鲣■〈鱼至〉必吞日以十千计不能餍岀游黑水洋海舶聚洋中者万王鲔一喷皆没不见其从雄行海间孰敢何问之者泝潮上罗刹江潮退胶焉矗若长陵江濵之人以为真陵也涉之当足处或战大骇斫甲而视王鲔也肌之乃架栈而脔割之载数百艘乌鸢蔽体羣啄之各饫夫王鲔之在海也其势为何如一失其势欲为小鱦且不可得位其可恃哉定公曰寡人已知之矣予姑就舍君子曰徳称其位者恒下人反是则骄是何也徳则虚不徳则盈虚则能容盈则覆理也传曰君子以虚受人又曰日中则昃可不信夫
　　齐侯再伐山戎宾胥无问曰闻君将有事山戎然乎非欤公曰然何如曰以臣观之可伐者五不可伐者一公惊曰何谓也曰谋夫孔多可伐者一也矛戟铦利旛帜精明可伐者二也既禀充牣餫饟弗绝无仰于邻可伐者三也卒乘辑睦队伍成列不战则已战无不克可伐者四也大而陈蔡宋卫小而邾邓杞薛皆与国也奔号承令匍匐恐后可伐者五也以此言之止君勿行者惑也臣窃有私焉夫山戎蕞尔之邦也使诚有罪君亦既伐之矣奈何再乎为土地耶海滨千里君悉有之何爱僻逺之野以广君土疆为民人耶衣冠剑舄充斥君之境土何爱魋结卉裳之俗以乱我边陲为一战可以定伯耶君已帖陈服郑亲鲁而攘楚矣何假乎山戎今再帅师徒使斯民肝脑润草莽枯胔暴原野耳夫争地以战残民以逞非仁君也非仁君不足以霸诸侯此不可伐一也齐侯曰大夫言固善山戎屡悖寡人奈何宾胥无曰熊罴豺虎并家于山蛟鼍鱼鳖俱穴于渊九夷百蛮均宅于仁君务仁徳之修独不能容一山戎乎容之则来庭伐之则叛去力不胜徳故也君请改图焉齐侯曰大夫之言善止君子曰桓公贤君哉不然何闻义则服如此也
　　南文子任卫国之政察见渊鱼人莫不畏之一旦忽若狂易者以足衣为巾以冠缨苴履以食豆而羮箪百物靡不反者卫君深忧之亲枉驾文子之闾问曰先生病耶曰臣非敢病也曰先生非病何反悖若是邪曰臣非敢反悖也效尤也曰何谓效尤曰今国中法制不定上下无章骁暴者字民孱夫操弓矢岀鬬是箪受羮而豆盛食也贵戚之卿混乎舆台是履苴冠缨也髠钳之伦升于上士是巾足衣也举国反易而无一人悟者君顾独忧臣乎即实病亦一身尔如国何卫君曰目能察白黑而不见其睫心能识壮耄而不觉其形自蔽之患也请为先生更诸君子曰南文子托疾以悟卫君美矣卫君闻之即有心目之喻亦易悟也哉诗曰鹤鸣于九皋声闻于天此之谓也
　　渔者庶其亷与妇竞絶数月不通于越入楚兵大掠各西东匿死生不相恤人诤庶其亷盍聚诸辄谢去一日渔于海获甲虫曰鲎雌雄相负虽风涛不解庶其亷悔曰是物也人或不如可乎归召妇与居礼之终身君子曰阴阳合而大化彰寒暑正而岁功成夫妇和而家政理天道也亦人道也俗降世污有反目至死弗觌者不亦悲夫视庶其亷之能悔抑又贤矣
　　秦有尊卢沙者善夸谈居之不疑秦人笑之尊卢沙曰勿予笑也吾将说楚以王国之术翩翩然南迨至楚境上闗吏絷之尊卢沙曰慎毋絷我我来为楚王师闗吏送诸朝大夫寘馆之问曰先生不鄙夷敝邑不逺千里将康我楚邦承颜色日浅未敢敷布腹心他不敢有请姑闻师楚之意何如尊卢沙怒曰是非子所知大夫不得其情进于上卿瑕瑕客之问之如大夫尊卢沙愈怒欲辞去瑕恐获罪于王亟言之王趣见未至使者四三往及见长揖不拜呼楚王谓曰楚国东有呉越西有秦北有齐与晋皆虎视不瞑臣近道出晋郊闻晋约诸侯图楚刑白牲列珠盘玉敦歃血以盟曰不祸楚国无相见也且投璧祭河欲渡王尚得奠枕而寝耶楚王起问计尊卢沙指天曰使尊卢沙为卿楚不强者有如日王曰然敢问何先尊卢沙曰是不可以空言白也王曰然即命为卿居三月无异者已而晋侯帅诸侯之师至王恐甚召尊卢沙却之尊卢沙瞠目视不对迫之言乃曰晋师鋭甚为王上计莫若割地与之平耳王怒囚之三年劓而纵之尊卢沙谓人曰吾今而后知夸谈足以贾祸终身不言欲言扪鼻即止君子曰战国之时士多大言无当盖往往藉是以媒利禄尊卢沙亦其一人也使晋兵不即至或可少售其妄未久辄败亦不幸矣哉厯考往事矫虚以诳人未有令后者也然则尊卢沙之劓非不幸也宜也
　　宋有白冥子旗耕于渠蒢之野得石焉圆而晢肉且倍好上有蒲谷文子旗熟视之曰质如截肪泽而有章其璧也哉孚尹旁达亷而不刿其璧也哉无功而家大寳者祸当献诸朝于是沐浴冠带言于周王曰臣渠蒢之贱夫也偶挈耒耜以耕窃不自意地不爱寳获嘉璧焉臣不敢私闻王将有事上帝方明六玉阙其一焉敢献诸下执事王使大夫窽受璧荐诸玉尹玉尹曰噫是珉也却还之子旗抱石叹曰吾闻有道之朝是与非别白绣裳虽华不翦以补冠太阿虽锐不委以割牲今强谓璧为珉可不可乎楚丘丈人过而视之曰子旗其幸矣哉子旗怒曰何幸也曰卞和以玉献尚遭刖况尔荐珉者乎子旗终不悟君子曰士以真材衒且犹不可假才能自致与呜呼世不特一子旗也
　　越人甲父史与公石师交甲父史能计而弗决公石师善决而计疏各合其长事无留行人两而一心也因语相侵离去政辄败密须奋泣谏二人曰君不闻海虫有水母乎水母无目资虾以行虾亦资水母食两不能无也水母姑寘之又不闻有琐■ 〈王吉〉乎腹藏蟹饥则蟹岀求食归则琐■〈王吉〉饱否乃死蟹失所巢亦两不能无也琐■〈王吉〉姑寘之又不闻夏屋有蟨鼠乎与卭卭駏驉比为卭卭駏驉啮甘草即有难卭卭駏驉负而走亦两不能无也蟨鼠姑寘之又不闻西域有共命之鸟乎枳首一体性多妬饥则争啄一俟其瞑餐毒草害之及下嗌皆毙亦两不能无也是皆山海虫尔不足怪虽人亦有之北方有比肩之民迭食而迭望失一则死亦两不能无也今二人甚类之其所异者彼以形此以事尔奈何离去奈何离去二人相顾曰微奋言吾等将愈败驩焉如初君子曰十二官各有所司必相资以成体况尺有所短寸有所长何可自用密须奋可谓善讽矣
　　猗于皋闻尾勺氏畜豹善捕兽以双白璧易之且肆筵召所与游者饮岀豹于庭而譝其能于是治金为绳系之文罗日割牲啖之居亡何有硕鼠过宇下急解豹毙之豹视鼠若不见猗于皋怒詈之他日又有鼠过焉猗于皋复纵之豹遇鼠如初猗于皋怒鞭之豹辄嘷猗于皋愈鞭之易以缧绁寘之牛羊栈中日餔以糟豹丧欲泣猗于皋之友安綦子他闻之诮曰吾闻巨阙虽利补履不如利锥锦绮虽丽供靧不如尺布文豹虽鸷禽鼠不如狸狌子何愚也曷不用狸搦鼠而纵豹捕兽哉猗于皋说如其言未几狸捕鼠且尽豹获麞鹿麃兔以归无算者君子曰兽固善捕亦各有所能至于用人乃违其才何邪
　　楚多鹑善格如胶弗之解大夫黎嗜之偶使韩遂挟以行左右言于韩君君恱之令国中罗鹑与格皆不胜君以韩无鹑愧之无钩大夫曰夫鹑海内所有也而韩独无乎然而能格与否在所择焉尔今衣褐而班文鹑也翁鳞而尾隹鹑也刀喙而戟距鹑也鹑则鹑矣求能格者几何虽然此不足道也国中圆冠方屦尧行舜趋者皆士也能与君排难解纷者复几何能否在君不在物也君说择善鹑与黎格卒大胜韩因此而得择士之法君子曰古语有云羊质而虎皮见草恱见豹战士鲜不类之然岂无真虎哉亦患人君不能用耳
　　楚帅师伐晋晋人恐严甲兵以待楚入河阳退师未几又入如是者三晋侯疑朝羣臣问焉伯瑕对曰楚诱我也急宜驱弗驱必深入存亡不可期晋侯曰子计疎矣伯瑕恚曰君如弗纳臣言臣终不能俘随君请先去之晋侯斥之问步毅步毅对曰楚非昔楚矣执政众乖内嬖日盛曳绮縠而副玉珈者后宫千人旦讴莫酣惟日不足焉能及我问士渥浊士渥浊对曰毅言固当亦知其一未知其二者也楚西有秦难东诸侯则齐郑鲁卫枕戈待隙独吾国有新丧未暇攻彼虞我兵起五国必应之故先动相制耳不足虑也问范匄匄对曰如二大夫言问韩起韩起大笑絶缨晋侯变色曰大夫笑寡人乎起对曰老臣何敢笑君实笑鴈奴不知也晋侯曰何谓也曰具区之泽白鴈聚焉夜必择栖恐人弋已也设鴈奴环巡之人至则鸣羣鴈藉是以瞑泽人熟其故爇火照之鴈奴戛然鸣泽人遽沉其火羣鴈皆惊起视之无物也如斯者四三羣鴈以奴绐已共啄之未几泽人执火前鴈奴不敢鸣羣鴈方寐一网无遗者今楚师进退三执火之谓也君何不少察之乎晋侯曰争人不当如是哉于是大严守备楚子闻之曰勿谓晋无人不敢侵君子曰晋侯其善谋哉集众人之虑必有一长者及韩起献计楚人知悉其情遂退师诗云先民有言询于刍荛况士乎
　　宋剔成君自高视羣臣皆下有諌者辄拒曰尔欲上我邪毋不已也指所佩剑曰惧此乎皆怖汗而退欲造九成台于雍丘之郊恐羣臣言戒门者毋纳士纳则死北殷子且谓门者曰吾将见吾君门者沮之子且坚欲入且曰吾事君十年岂不知君君所甚恶者谏耳吾不谏则已何沮也曰子既不谏欲入何为曰吾善为鸡戏将以恱君也门者入白剔成君君召至子且鼓肱为翼胶胶而长鸣鸣已急趋出气甚畅君怪之趋使还问曰子人耳乃效鸡鸣何也曰臣尊鸡甚故效之耳何故尊之曰臣以尧舜之知或不如也曰是何言欤是何言欤寡人闻非圣人者无法况方之异类乎曰臣焉敢非圣人窃有疑也道蔽天地者尧徳极万世者舜皆古圣人也今谓其知不鸡若者诚过乎激然风雨晦冥能司晨不愆度者尧舜能之乎曰不能也曰尧舜虽大圣司晨必以鸡乎曰固也曰君如知此奈何尽下羣臣无若鸡者乎君喜曰羣臣无言及兹者今乃始闻之寡人有过子宜力諌也曰君令臣諌臣不敢隠今赋急民单环四封皆强敌夙夜忧勤且惧不免况事游观乎曰寡人不敢也曰君曰不敢而造九成之台何也剔成君即日罢其役君子曰日之行昼天下无不照月之行夜万国无不明然日月之光有所不及者一灯之微足补其功此盖子且鸡喻之说也
　　余为燕书四十篇盖取郢人误书举烛之义读者好之谓有秦汉风余独愧汗弗止者何也自婴忧患以来神情销沮见于觚翰之中气苶而辞荒恶在其能秦汉也不犹优孟之似孙叔敖哉

　　颜率求鼎难

　　秦兴师临周而求九鼎周王患之以告颜率颜率曰大王勿忧也臣请正大义以却其军率乃诣秦君长揖言曰周之与秦势虽若敌国其分则君臣也率闻君伐臣则有之矣自非弑逆未闻以臣伐君也不知君之兴师而涉邦畿也何故天子谨使使臣问诸左右秦君曰无他异也寡人窃闻九鼎四海之厚寳也诚愿得一观焉然恐周之执事不察敝国之情乃盛陈师卫以备不虞耳寡人人臣也岂敢称乱率曰率意君忘其为人臣也今幸勿忘甚善率尝适蔡蔡人有事其主者其主有龙渊之剑蔡人操刃与戟逐而夺之或谏曰此汝主也汝何得乃尔独弗畏不义之名乎蔡人曰吾见龙渊不见主也彼由不见主故肆行而无忌惮今君知为人臣而兴师求九鼎焉何也君不闻齐晋之事乎齐地方千里带甲数十万天王尝赐太公履东至于海西至于河南至于穆陵北至于无棣五侯九伯皆得専征迨桓公之兴平宋折郑帖服荆楚威行诸侯天下莫强焉尚款以尊周为事未尝敢求九鼎也晋地亦方千里带甲亦数十万掎以太行之高起以首阳之雄迤以黄河之深靡以大陆之广所谓表里山河之固晋实有之文公藉累世之盛侵曹伐卫大战于城濮而楚师败绩列国畏威无敢不从然犹一曰尊王室二曰尊王室亦不敢求九鼎也今君欲行霸术不思法桓文而首惟不轨是图率恐诸侯有以议君也且君有不义者三以臣帅兵而刼天子不义一也鼎乃先王重器而敢睥睨之不义二也肆虎狼之威志在丘墟宗庙不义三也六国怨秦之虐旦夜共谋洹水之上恨无其名以兴师设知君有尔韩必遣三将军岀宜阳赵魏与韩唇齿之邦必注强弓跖劲弩助之燕虽稍弱势不能以独宁四国合一精兵当不下三百余万齐为山东大国亦必驱其兵西向崤函楚见诸侯并起其雄吞之志益暴又必急趋捣武闗君虽有百二之险举六豹而噉一牛不至血肉狼藉不止也率窃为君危之夫鼎者又以昭夫徳也茍无其徳虽得之必亡之昔夏之盛也贡金九牧铸鼎象物百物而为之备使民知神奸用能恊于上下以承天休桀有昏徳鼎迁于商商纣暴虐鼎迁于周周徳虽衰天命未改君尚可力求之邪楚庄之强君之所闻也因伐陆浑之戎遂来问鼎之重轻王孙满一言却之辄俛首莫敢吐气者岂力有不足哉诚畏负不义之名也君世有功于天王今其所为可不如蛮荆之长乎为君之计莫若告于众曰寡人不敏昧厥君臣大分帅尔有众欲观鼎于周周之大夫弗以寡人为不榖肫肫然喻之寡人虽至愚亦已藏之中心矣尔众宜解甲韬戈从寡人寡人幸至于庙当举觯自罚复告于太史书之以旌寡人之过君能如此则改过不吝之成汤又见于今日也君徳孰加焉秦君闻之赧然谢颜率曰子之言良是也即日罢兵西还（鼎周鼎也故借周天子立论）为说者曰秦师求鼎之事虽急使率以是大义折之秦纵暴必能退师初不待陈臣思将兵以救之也既不能然复以八十一万人■〈车兑〉鼎诳齐率真小人哉呜呼大义不明久矣岂独率一人之为然哉呜呼大义不明久矣

　　书穆陵遗骼

　　初至元二十一年甲申僧嗣占妙高上言欲毁宋会稽诸陵江南总摄嘉木杨喇勒智与丞相僧格相表里为奸明年乙酉正月奏请如三僧言发寳器以诸帝遗骨建浮屠塔于杭之故宫截理宗顶以为饮器大明洪武元年戊申正月戊午皇帝御札丞相宣国公李善长遣工部主事谷秉毅移北平大都督府及守臣呉勉索饮器于西僧汝纳监藏深惠诏付应天府守臣夏思忠以四月癸酉瘗诸南门高座寺之西北明年已酉六月庚辰上览浙江行省进宋诸陵图遂命藏诸旧穴呜呼上之徳可谓至矣哉

　　谕顽

　　陶尚书中立为余言临海林甲一门皆疫死甲独治丧暨甲没无人藏其尸家犬奔号里巷若狂已而羣犬翕集衔甲衣曳至西郊跑土成坎埋焉坎浅不能容又复曳岀如是者四三始壅土覆之而去新昌黄琛甫有牝犬为逻卒所食弃骨屏处其子衔之瘗诸野予闻抚髀太息每举谕诸人人辄笑予诞且谓古无是事昔谯县崔仲文畜犬会稽石和以丁奴易之不从和杀仲文夺其犬犬啮和守仲文尸爪浮土掩之寻牵和衣诉官和伏诛此晋义熙中事也冀州石玄度犬母育一子爱之甚玄度烹子啖之母候骨投地敛寘一窟移塟于桑间旦夕向桑嘷逾月乃止此宋元徽中事也谓古无是事者过矣夫犬能御盗齚奸解难报恩传记所载者然也又宁止此二事乎人苦不自厚物理有可征者亦弗之信反指予为诞予故书此示之人心尚存其亦有所感夫

　　书客言二事

　　天台李某遇盗官为购捕之有刀镊工出簪珥粥诸市市魁执送官工具言私于下东邻女得之官逮女问状女战栗不能言工曰尔毋佯愳为也尔左乳有瘢可验官覆之信然女恚自刭死死三月始得真盗初女童子时常用工薙髪故知女瘢工怨女嫁时不偿其劳陷之黄岩少年尝游于愽徒一日饮市上市人携虚箧与愽不胜驰而去少年惭其绐已蹑至大泽中杖之仆地有一翁挟子过焉意其病厥也扶还其家未至而气絶市人家缚翁父子赴官子哀恸不伏翁谓子曰儿毋用苦吾老矣自度在世无几愿易儿也子闻之辄陈杀市人状甚悉官用纵翁归翁念儿寃也自经死为说者曰汉张释之为廷尉天下无寃民呜呼今之从政者其释之也哉

　　明文衡巻五十

　　●钦定四库全书

　　明文衡巻五十一

　　（明）程敏政 编

　　○杂着

　　读丧礼　　胡翰

　　按仪礼疏衰裳齐牡麻绖冠布缨削杖布带疏履三年者其降服父卒则为母父在则为母期传曰何以期也屈也至尊在不敢伸其私尊也夫期之丧子为父屈而三年之丧母为长子得遂揆其轻重二者葢不侔矣唐孔氏谓子于母屈而从期心丧三年葢亦于义不安而创为是说耳古未之闻也古者弟子为师心丧三年若丧父而无服由子贡以义起之也子贡以孔子之施于门人者还以报之茍施于母子之间则疏衰裳齐非若师之无服也服断以期而犹为心丧则是外屈于父之尊而内存丧母之哀所谓服者何以表衷也斯亦伪而已矣后世之言礼者不以父降其母而使子得伸其尊诚不过矣抑所本者何取于古也又古者为曽祖父母齐衰三月传曰何以齐衰三月也小功也小功兄弟之服也不敢以兄弟之服服至尊也故重其衰麻减其月日尊尊而恩杀也是虽不及髙祖父母说者谓兼髙祖而言则其服同其月日亦同也今礼家定为曽祖父齐衰五月为髙祖父母齐衰三月则其服同其月日不同矣以经考之服之数尽于五缌麻三月小功五月等而至于髙曽意其月日以是为差其服制则一以齐衰断也且疏云为父加隆三年则为曾祖宜大功为髙祖宜小功茍以齐衰之服从大功小功之月日亦若可为也古之制礼者所以不出乎二者之间而一断以三月之制岂无其义乎故尊尊而恩杀为髙曽三月者后世不必易也至尊在不敢伸其私尊为母齐衰期者虽古不必尽从也何以权之礼以义起而縁乎人情者也
　　按礼斩衰裳苴绖杖绞带冠绳缨菅屦者女子在室为父布总箭笄髽衰三年郑康成引传小记云男子冠而妇人笄男子免而妇人髽凡服上曰衰下曰裳妇人不殊裳故但言衰衰如男子衰下如深衣则衰无带下又无衽此葢古者妇人之丧服也朱子定礼自缌以上莫不悉尊乎古而妇人之服岂宜以俚俗叅之若大袖遮头竹钗布头须之属不知于古何服也古者妇人不殊裳非无衰也其衰之下与男子异耳非今大袖也檀弓云去纚而露髻谓之露髻则以麻绕额与髻耳非今遮头也妇人不冠布总箭笄传云总六升长六寸箭笄长尺犹今钗与头须耳而今云竹钗布须亦非制也五礼废乆矣惟丧服民间尚多用之今冢子斩衰裳齐苴绖杖绞冠带绳缨菅屦即位而有事于外冢妇大袖遮头竹钗布头须即位而有事于内何啻黄锺大吕而间以师延靡靡之乐牺尊龙勺而置之玉杯象着之间其淆也甚矣是非朱子意也门人不察之过也问丧之记云亲始死鸡斯徒跣说者谓鸡斯当作笄纚夫纚以黒缯韬鬓士冠礼所谓纚广终幅长六尺者以之即吉可也而凶事去之此又汉儒之不察也

　　夏后氏之郊　　刘基

　　祭法曰夏后氏禘黄帝而郊鲧鲧固夏后之父也夏后之天下受于舜非受于鲧也禹不得以天下私其父夫鲧以治水绩用弗成而舜殛之羽山天下咸服则鲧天下之罪人也故舜之刑非私刑也天刑也以天刑刑天下之罪人天下之至公也禹既受舜禅而升其罪人以配天是舜之殛鲧非也夫鲧之殛获罪于天天殛之也非舜殛之也奉天讨也而以鲧配天是天之殛鲧亦非也一私其父而逆于舜又逆于天天其弗享夏后氏之郊矣禹圣人也而敢为是哉祭法之言非也然则禹之于鲧也如之何曰庙以祭之而巳矣何必郊

　　君子非有恭敬则不齐

　　祭统曰君子非有大事也非有恭敬也则不齐是非所以语君子也夫君子之所以为徳者恭敬而巳矣恭敬也者不可须臾离也故孔子之语仲弓曰出门如见大宾使民如承大祭大雅之述文王曰于缉熈敬止又曰不显亦临无射亦保圣人无一息之不恭且敬何待乎齐齐所以笃其恭敬犹恐其有未至而致之圣人不自满假之心也谓之非有大故不齐犹可也谓之非有恭敬则不齐大不可也信斯言也是不齐之时不恭敬矣岂所以语君子哉其悖也甚矣或曰然则所谓不齐则于物无防也嗜欲无止也如之何曰其疵同也犹可谓之泛论泛论非言君子犹可说也不若非有恭敬则不齐之陷而不可举也大抵汉儒记礼之言多驳徃徃流于文而失于理取其长而去其短可也

　　续志林　　王袆

　　古称文章家自汉唐而下莫盛于宋东都欧阳修氏曽巩氏王安石氏并时迭起而苏轼氏于其间为尤杰然者也苏氏之文长于持论纵横开阖上下变化无不如其意之所欲言虽其理不能皆纯而其才气之浩博固将躐汉唐而上之矣余读其书爱其志林诸篇议论超卓而文章驰骋殊可喜中心慕之因窃其余论续为十八篇陈俚乐于金声玉振之余厕瓦缶于夏鼎商敦之末亦见其不知量巳然而愿学之意则庶乎君子有取焉王祎序（今録八篇）
　　周穆王时徐偃王为国除去刑争末事君国子民待四方者务出于仁义而穆王无道意不在天下四方诸侯之争辩者无所质正咸宾祭于徐焉或谓楚文王曰徐偃王好行仁义之道汉东诸侯三十六国尽服矣王不伐楚必事徐楚遂兴师伐徐残之徐偃王将死曰吾赖于文徳而不明武备好行仁义之道而不知诈人之心以至此也君子曰仁义天下之本也自古有天下者由之以兴矣未有由之而亡者也谓行仁义而亡者知假仁义之名而不知所以为仁义者也徐偃王之谓也夫徐处淮之南北而得乎地之中其为中国患乆矣先乎穆王当成王时即巳肆其强暴书所谓淮夷徐戎并兴东郊不开是也后乎穆王至宣王时其冯陵为尤甚诗所谓徐方绎骚是也当穆王时天下晏安而天子乃无意于天下方乘八龙西游与王母晏于瑶池之上逸乐而忘返于是偃王时得乗间而起用其笼络驾驭之小智煦煦以为仁孑孑以为义以聋瞽束诸侯而诸侯之争辩者适无所质正乃咸宾祭于徐庭偃王葢自谓仁义之道为止于是而王业固可圗而不知所以为仁义者不在是也故未几为天子诸侯所不容而国以遂败身以遂亡而偃王顾谓吾好行仁义之道以至此也呜呼藉使偃王诚知仁义之为道而力行之则民之附之者心必坚诸侯之从之者名正而言顺汤武之业可成也其何败亡之有惟其不知所以为仁义而徒假仁义之名故不旋踵而败亡世之论者因以谓汤武以仁义兴偃王以仁义亡兴亡虽殊其为仁义一也呜呼亦孰知仁义虽一而行之有不同偃王假其名而行之汤武则真知之而行之以无伪者也兴亡之效固判然不同矣汤武偃王奈何同年而语哉春秋之时宋襄公欲圗霸亦徒假仁义以为名与楚人为泓之战曰吾文王之师也不禽二毛不鼔不成列一战而败国以几亡故宋襄公之仁义即徐偃王之仁义也一则假以谋王而不成一则假以圗霸而不就皆假其名而不知用其实者也或曰齐桓晋文亦假仁义者也而其霸业以成何欤曰齐桓晋文之于仁义善假之者也假之而善故其业以成偃王襄公则慕仁义之名而不善假不善于假其败亡也固宜此又其得失之所由分也
　　太史公曰学者皆称周伐纣居洛邑其实不然武王营之成王使召公卜居居九鼎焉而周复都酆鄗至犬戎败幽王周乃东迁于洛苏氏曰周之失计未有如东迁之缪也自平王至于亡非有大无道者也然终以不振则东迁之过也君子曰周之东迁非过也谓周自东迁而益衰可也谓国东迁而致衰不可也周居酆鄗酆鄗在西故谓洛为东都自武王迁九鼎于洛固巳有意于经营周公相成王成武王之志于是乎卜洛以建邑而郊丘社壝宗庙市里无乎不备是固以洛邑为可都矣谓洛邑形势不如西周之据函崤界蜀陇邪则东有成皋西有殽渑背河向伊洛其固有之守也谓洛邑土地不如西周为天下土腴邪则左伊右瀍沃衍可以富也而况天下之中实维洛邑阴阳之所和南北日晷于是而取正道里之所均四方诸侯于是而取则是则雒邑曷尝不可以为都也以书考之周公告成王使居新邑以为治王因遂东故曰戊辰王在新邑烝祭歳是成王尝至洛邑事烝祭矣以诗考之宣王征车马备器械会诸侯于东都因田猎而选车徒是宣王又尝至洛邑会诸侯矣然则平王之迁洛得非先王之遗意而岂可谓其失计乎藉使周因东迁而致衰则日蹙国百里巳非一日四夷交侵有甚于戎伐昭王南征不复有甚于问鼎重轻岂至平王以后而然耶葢周自厉王之乱王室板荡不有宣王以中兴之吾见其不待东迁已无周矣宣王之后幽王失徳王室又大壊使平王不迁周其将不衰乎使文武而东迁周其有不兴乎是周之所以衰因无令王以振兴之初不以迁故也且尧都平阳而舜迁蒲坂禹又迁安邑商自契至汤八迁盘庚五迁是唐虞夏商之都罔有定止葢屡迁矣奈之何独以周之东迁为失计耶迁都之义曰洛邑之地四达而平使有徳易以兴无徳易以衰则都洛本可以致兴而所由致衰者固在于不徳也周以后汉世祖都洛矣而延祚二百魏孝文又都洛矣而太和称治有徳而都洛无有不兴之理此古今之所同然者然则周有天下传主三十七而平王以后凡二十四主厯年八百六十有七而东迁之后犹五百二十八年平王之东迁其果失计乎哉
　　汉髙帝既定天下谓羣臣曰运筹帷幄之中决胜千里之外吾不如子房填国家抚百姓给馈饷不絶粮道吾不如萧何连百万之众战必胜攻必取吾不如韩信三者皆人杰吾能用之此所以取天下也君子曰知人善任使此帝王之略也夫以髙帝之雄姿大度而当其任使者又皆天下之才其取天下也固宜矣方其与项籍俱起叛亡逐秦鹿蚌鹬相持者八年髙帝之命悬于籍手数矣而籍卒以败亡者籍专为暴髙帝务为寛大故也髙帝之入咸阳也秋毫无所犯籍至火而屠之暴与寛大异趋如此楚汉兴亡于是已决况籍有一范増而不能用而髙帝则揽一时之英豪而御之如所谓三杰者皆天下之才也而用之各能当其才及其成功且曰吾不如焉是可谓知人善任使有帝王之略矣其得天下不亦宜乎虽然髙帝固善知人为可尚抑所以任使之道则未免持驾御之术以束缚驰骤之葢有无足多者当韩信为治粟都尉萧何数言其竒而髙帝故不用殆欲激之使亡尔既亡而追得之则信以为必死矣反遽拜之为大将使其以任遇太重为过望效死以酬恩不复叛而信遂谓汉遇我厚也此在其术中而不知者也郦食其为汉谋挠楚欲立六国后髙帝非不知六国后不可立也而以问良是特以甞其心焉耳葢良始惟为韩报雠又甞说项梁立韩诸公子横成君成为王而已为韩司徒而后又自褒中去汉而归韩髙帝恐良终为韩不为汉故因疑其谋以甞良岂果不知六国后不当立哉而子房固且力陈其难以为不可此又在其术中而不知者也萧何与髙帝同起事膺专任守关中汉廷诸臣功无与比盛髙帝恐其脱自骄以取祸故遣卒为卫又系之廷尉以抑折之使自谨守以保令终非诚疑何也设诚疑之则已以待韩彭者待之矣而何至自污以求免此又在其术中而不知者也嗟乎三子者皆人杰然役于髙帝术中而皆不知而髙帝既知三子之为人杰矣乃徒以术御之不复知有忠信之为道君臣之际其不俱可惜哉且吾闻之舜之于十二牧武王之于十臣其君臣之相与无非忠信之道焉上以诚求下下以诚事上元首股肱视同一体乌有所谓相持之术哉呜呼此古帝王之所以为盛也髙帝非不得天下也然其君臣之际如此其不有媿于古帝王也夫
　　髙帝六年叔孙通征鲁诸生起朝仪鲁两生不肯行曰今天下初定死者未塟伤者未起又欲起礼乐礼乐所由起积徳百年而后可兴也君子曰两生之所谓礼乐非礼乐也彼以为礼乐矣而吾谓非礼乐何哉彼徒知其文而非其本之谓也记曰礼者天地之别也乐者天地之和也天髙地下万物散殊而礼制行矣流而不息合同而化而乐兴焉又曰大礼与天地同节大乐与天地同和孔子之论以为礼云礼云玉帛云乎哉乐云乐云钟鼓云乎哉孟子之论先之以仁义而曰礼之实节文斯二者是也乐之实乐斯二者是也此礼乐之谓也夫礼乐不可斯须去身者也圣贤之治身即其所以治天下国家者也以其不可斯须废者而必俟乎百年亦何其迂之甚是故无本不立无文不行其可损益因革者文也故忠变为质质变而文继文者不能保其不变也夏变而濩濩变而武继武者亦不能保其不变也此皆文之谓也至论其本则古今一而已矣孔子所谓百世可知者也吾故曰两生之所谓礼乐非礼乐也礼乐之文而非其本之谓也自两生创是说而汉儒悉宗之终汉之世礼乐之说纷如而其大槩则正朔也服色也辟雍也井田也封建也雅乐也是皆帝王经制之具而扫灭于暴秦者有王者作固当修而明之然汉之贤君莫如孝文汉兴至是已及百年礼乐之兴维其时矣而贾生请改正朔易服色定官名兴礼乐则谦让以为未遑惟以徳化民故海内安宁烟火万里成康以后称治者莫加焉至武帝而改正朔矣议明堂矣至成帝议立辟雍未作而王莽作之矣至哀帝而诏定雅乐罢淫声矣此三君者其于致治何如也自汉以来千数百年之间有为之君臣于斯数者未尝不讲明之其说易通而易行者正朔服色也言人人殊而或行或不及行者明堂辟雍雅乐也其说虽多而终不可行者封建井田也夫其可行者因之不可行者革之而皆足以为一代之治则其为礼乐之文而非其本也明矣礼乐之文无与于治道也明矣葢髙祖以马上得天下而轻诗书叔孙通鄙儒也因拔剑击柱之事将肃朝仪以止喧哗乃进儒者可与守成之说夫肃朝仪以绵蕞从事其事至末也而通以为儒者守成之事两生以为兴礼乐之事嗟乎儒之为儒礼乐之为礼乐止是而巳乎至隋文中子讲道河汾谓其徒魏征房杜曰先辈虽聪明特逹然逢明主必愧礼乐及闻江都之变曰道废乆矣如有王者出三十年而后礼乐可称也十年平之十年富之十年和之斯成矣其后唐太宗与房杜论兴礼乐曰礼壊乐崩朕甚愍之有志不就古人攸悲时难得而易失朕所以遑遑也征与房杜皆惭悚而退是数公者可谓兴王之良佐而明于古今之治体矣虽未甞以改法立制自任至论其辅佐之实则房杜之弥缝魏之谏诤皆人臣之所难乌在其媿礼乐也是故以征伐取天下者莫如汤武汤造邦之初诰其臣下曰无从匪彝无即慆淫各守尔典以承天休此礼也攸徂之民室家相庆此乐也武下车之初列爵惟五分土惟三建官惟贤位事惟能此礼也大赉于四海而万姓恱服此乐也然则革命不崇朝而礼乐行乎其间亦乌待于三十年之乆乎故吾以谓两生之所谓百年文中子之所谓三十年皆徒论礼乐之文而非达其本者也嗟乎两生不足道也文中子动以圣人自儗而立论若是几何而不为叔孙通也哉
　　光武遭汉中衰绍恢前绪征伐四方日不暇给而乃敦尚经术宾延儒雅开广学校修明礼乐继以明章临雍拜老横经问道自公卿大夫至于郡县之吏咸选用经明行修之人是以教立于上俗成于下自三代既亡风俗之羙未有若东汉之盛者也君子曰国家风化之成非一人之为一日之积也为之非一人故行之也无弊积之非一日故守之也有素此所以既成而益隆愈乆而不替者也周之有天下也始于文武崇道徳隆礼义设辟雍泮宫庠序之教陈礼乐弦歌移风之化叙人伦正夫妇天下莫不晓然论孝悌之义惇笃之行故仁义之道满天下继以成康持盈守成世笃忠厚当其时风俗之隆比屋可封葢垂裕乎八百年之乆此岂一人之为一日之积哉成周之后言风化之美者无如东汉矣然非光武躬行于其先明章继志于其后皆敦尚经术修明儒学以为务则其效之所至亦岂能底于盛极乎是故自建武永平以至于建初永元上而朝廷下而乡闾莫不以名节相砥砺而不肯一毫茍且以自诡相师成风翕然无间此其俗习之羙虽其比隆于成周可也及乎元兴以后阉竖擅政而小人挟其威福相煽为恶中材顾望不知所为而汉巳失其操柄纲纪大壊矣然在位公卿大夫有若袁安杨震李固杜乔陈蕃李膺之徒皆豪杰特起之士相与发愤同心戮力用公义以扶其危直道正言分别其是非白黒不少回挠至于势有不容而织罗钩党之狱起而其执弥坚其行弥厉志虽不就而其忠则有余天下之士闻其风慕其义者人人感慨奋激如符融郭泰范滂许劭之流咸立私论以救其败阙而其甚者至于解印绶弃家族骨肉相勉趋死而不避或且以不得与其死以为耻以故百余年间拥兵专地者虽互相吞噬而犹莫不以尊汉为辞虽以曹操之奸雄擅强大觊非望乃至没身不敢废汉以自立岂不以名义有在知所畏避而自抑乎呜呼尚论两汉之习者西汉必曰经术东汉必曰名节抑岂知经术者固名节之本而名节之为效其有系于国家天下为尤重如是夫程子之言曰后汉名节成于风俗非自得也然一变之则可以至道矣司马公之言曰教化国家之急务风俗天下之大事惟明智之君子深识长虑然后知其为益之大而收效之逺也至哉言乎其政治之龟鉴乎
　　曹操权势日隆董昭言宜进爵加九锡以彰殊勋荀彧以为曹公本兴义兵以匡朝宁国秉忠贞之诚守退让之实君子爱人以徳不宜如此操由是不悦及击孙权请彧劳军因辄留彧以侍中光禄大夫持节叅丞相军事彧以病留寿春饮药而卒君子曰簒逆之人将欲夺人之国家必择正人贤士人望所属而意与巳忤者从而中伤之惟恐人之不成其志而其恶之不遂也曹操之杀荀文若是巳夫文若饮药而死葢自杀也而谓操杀之何哉葢文若虽自杀而致其自杀者操也虽谓操杀之可也呜呼君子不幸而处国家乱亡之际而欲自立于其间适足以杀其身而已尔虽欲明哲保身有不可得若文若者亦何其不幸也且文若可不谓正人贤士者欤当汉之乱豪杰并起文若以为曹操者庶几可以圗大事定国家故从而佐之凡其与操谋所谓大顺大略大徳者大抵皆匡朝宁国之事岂尝与谋簒汉哉而不知曹操者天下之奸雄懐其鬼蜮之智虽外示恭逊而簒汉乃其本心彼董昭逆知其本心者也九锡之谋有以中其心之所欲矣文若虽贤而智不足顾谓曹公秉忠贞而守退让君子爱人以徳不宜如此不亦有忤其心乎智不足而节有余不杀其身不止矣操见平时文若所与言未尝逢其志及圗九锡而又忤其志使文若而在将巳之志不得终成其杀之也固其所矣是故文若死操之恶遂成明年而九锡加及孙权称臣称述天命而操以为天命在吾吾为周文王矣操死子丕遂簒位而且以舜禹自居矣呜呼世岂有是等文王舜禹也哉朱温将簒唐欲以优人张廷范为太常卿裴枢持其事枢等朝廷宿望温以为小事犹不巳从必不肯听已取天下故肆其诛锄白马之祸枢等无遗类矣曹操之簒汉朱温之簒唐其恶一也操之杀荀彧温之杀裴枢何其所为之相类耶吾是以知簒逆之人欲夺人之国家者必择正人贤士而中伤之惟恐人之不成其志而其恶之不得遂也呜呼以操乆蓄无君之心加有大功于天下其移汉祚不啻如反掌文若纵忤已其力岂足以沮操当是时国之后戚朝之忠良杀戮略尽留一文若夫亦何害而操曽不能少容焉文若则死矣而不知簒魏之司马懿已儗其后而不察也害能加于其所易制而明不足以料其所难圗乌在曹操之为智哉懿既制魏国命子师及昭并秉重权而昭子炎遂以代魏当其时王陵以寿春欲讨懿而不克文钦母丘俭以淮南欲诛师而不遂诸葛诞又欲以寿春诛昭而不成巨奸之锋夫人将啮之然人知司马氏专魏而不知养成其恶者由操之不智也故夫司马氏于魏犹曹氏之于汉而巳耳孟子曰不仁而得国者有之矣未有不仁而得天下者也又曰出乎尔者反乎尔者也有天下者盍亦鍳观之乎
　　唐太宗有天下贞观之间天下大治外薄岭海戸门不闭行不赍粮米斗三钱歳断死狱仅二十有九蛮夷君长咸袭衣冠带刀宿卫太宗叹曰此魏征劝我行仁义既效矣惜不令封徳彝见之或曰太宗乌在其为仁义也太宗之为君大抵仁不胜其武义不胜其利者也当其以英武之姿而举义师于弱冠之始一战而定东都再战而下河北以至取江陵举黎阳攘羣盗如振槁拉朽其有天下如运诸掌视成汤之拯民似矣而阳尊隋以为名则何异晋文河阳之尊周北擒颉利西灭髙昌以及破吐谷浑降薛延陀衣冠其人郡县其地视武王之通道似矣而髙丽之征垂老而不厌则不及齐桓召陵之伐楚太宗之用武果三王之义乎囚至五覆罪至三讯视古人听狱之辞则审矣而张藴古之死则未免于滥杀除断趾之法去鞭背之刑视古人肉刑之制则轻矣而李君羡之诛则未免于淫刑太宗之用刑果三王之仁乎葢其好大喜功志慕髙逺而学问之道有未充故其设施制度纲纪虽有足观而平生所为类皆假仁义以济其功利之私乌在其为仁义也君子曰三代而下贤圣之君无如太宗矣而顾犹不足焉春秋责备之意其母乃已甚乎夫论仁义之本太宗虽若有愧论仁义之功太宗不可谓不盛也孟子曰尧舜性之也汤武身之也五霸假之也然则太宗虽未可以性之许之而亦岂可以假之议之哉不然仁义之效大矣太宗行之何其易致而速成如是也葢仁义之于天下如饥渇之于饮食人情之所同欲也其所以同欲由人心之所同有也况当天下大乱之余斯民新脱于水火绥之以仁抚之以义尤易为力故其行之数歳粟米之贱斗至数钱居者有余蓄行者有余资人人自厚几至刑措天下翕然而从化如影响之从形声有不期然而然者此其为效易致而速成曽不待乎必世百年之乆不谓之盛可乎太宗之所以致是者非其身之而孰致之乎使太宗行之以无倦虽至于由仁义行可也而谓其徒行仁义可乎而况谓其假仁义不亦过乎且自唐虞之治五百余年而有汤之治自汤之治五百余年而有文武之治文武以后千有余年而始有太宗之为君其治天下之效如此然而犹以其所未至而责备之不得与先王并是则文武之前率五百余年而遇一治世文武之后千有余年而犹未遇愿治之君也是不亦责人终无已乎呜呼唐有天下更十八君垂三百年其间蜀道闗陜奉天之幸唐之几亡者数矣而天下终复为唐焉是则太宗仁义之效益不可诬而行仁义之功果何负于太宗哉
　　魏征尝言于唐太宗曰愿陛下俾臣为良臣无俾臣为忠臣也君子曰人臣委质以事君其义一也而以为有良臣忠臣之异者则以其君有道无道有不同焉耳人君有道人臣直道以事之而得明哲以保身故谓之良臣君臣之名两全而无失此处君臣之常者也人君无道人臣不容于直道而杀身以殉之故谓之忠臣君臣之名两败而不全此处君臣之变者也是故有禹汤文武之为君则皋陶伊尹周召之流因而为良臣有夏桀殷纣之为君则龙逢比干之流因而为忠臣呜呼使其君为桀纣而巳为龙逢比干之为此岂人臣之所愿乎宜乎魏征拳拳焉以为太宗告也且三代而下受谏如太宗之为君尽谏如魏征之为臣可谓各极其致无媿乎君明臣良者矣而征犹为是言何哉呜呼此正征之所为善谏者也征之意以谓君有道则臣得为良臣君无道则臣必为忠臣愿陛下为有道无为无道茍为无道则臣将必为忠臣矣是殆欲绳其君使不得为无道云耳不然则忠良虽异称要皆美名而征亦何择焉葢征非为其身谋实为其君计藉令其君以无道见丑于天下后世而已独以忠节闻孰与君都显号臣荷羙名而臣主之善两立也抑征之为是言葢亦深知太宗之足以为有道矣茍太宗果不足与为有道也则与龙逢比干游于地下征其宁有贬哉幸而太宗力致贞观之治而终为有道之君虽征之所以谏之者非一端安知非忠臣良臣之论有以启之也虽然良臣未始不为忠而忠臣未有不为良者也征之此言抑有所矫而言之世有庸回之臣韦脂塞黙惟以持禄固位为务者将必坐视其君之昏愚暴戾而无所匡救因据魏征良臣之言以为解卒致臣主有两败之祸呜呼此又征之罪人也哉

　　明文衡巻五十一

　　○杂着

　　纲目凡例考异　　汪克

　　寛或问春秋凡例子朱子曰春秋之有例固矣奈何非夫子之所为也夫子作春秋笔则笔削则削游夏尚不能措一辞而三傅各立凡例后之言春秋者又各立例殆将数十百家言人人殊学者将安取衷哉子朱子笔削资治通鉴为纲目褒贬去取一凖春秋书法别统系以明大一统之义表歳年以仿首时之体辨名号以正名纪即位改元以正始书尊立崩塟以叙始终书篡弑废徙以讨乱贼书祭祀以着吉礼之得失书行幸田狩以着廵游之荒怠书恩泽制诏以着命令之美恶书朝会聘问以着宾礼之是非书封拜黜罢以见赏罚之当否书征伐战功以志用兵之正伪书人事以寓予夺书灾祥以垂劝戒片言只字如持权衡以较轻重铢积黍分芒忽靡忒故手笔凡例一巻备列所以笔削之法学者据此以求纲目之旨不须更设注脚而史外传心之要典了然在目如视诸掌与传者之自立例以言春秋葢不霄壤趐矣然鲁斋王公刋之金华敬所文君刋之宣城而传之未广也至元丁丑友人倪仲弘偶得于其友朱平仲遂以示余余喜其有益于后学欲锓枣俾逺其传海宁任用和以其子从余逰闻而乐之乃刻诸家塾余因考其同异以附于后并识其所从来之颠末于巻首云

　　欧史十国年谱备证　　徐一夔

　　五季时十国称帝改元者七荆楚吴越常行中国年号欧阳公五代史着十国世家年谱于吴越云闻之故老亦尝称帝改元而求其事迹不可得独得其封落星石为寳石山制书称寳正六年辛卯始信其改元欧史所据者以此所以不他见者疑其年号止行于国中而不行于外国后并讳之至正中余避乱海寜州之东有姓许者尝辟巨室得古墓一内有志砖葢钱氏将许俊墓也俊年十八从军以骁勇有战功累官至节度使都押牙兼御史中丞寳正三年卒塟于此所载年月甚明此又钱氏改元之一证也惜乎欧公未之见尔镠殄巢杀宏诛昌以有两浙之地又贡献中朝不絶若无称帝改元事当唐明宗即位之初安重诲用事镠致书重诲渉慢重诲大怒会使臣乌昭遇韩玫使镠还朝玫诬昭遇称臣舞蹈重诲遂奏削镠王爵镠葢有激而然而镠卒之歳实为明宗改元长兴之壬辰则寳正六年之明年也重诲被杀当长兴二年夏而元瓘自陈复镠王爵则在重诲既死之后故元瓘袭位不复改元其事可见巳以余观之镠自梁末帝贞明二年加天下兵马都元帅开府置官属唐庄宗入洛以厚献故得赐玉册金印自称吴越国王更名所居曰宫殿官属皆称臣遣使封拜海中诸国君长至如俊者以分言之一陪臣尔亦授前项职名俨然行帝者事矣奚待重诲见絶而然欧公去五代未逺故老所云葢可信也当时十国皆非中国有镠之称帝改元与否亦不足较第録所见以备欧史之一证云尔

　　深衣考　　朱右

　　上古巢居穴处间衣鸟兽之皮以自蔽轩辕氏作制衣裳以示象公侯等数上下不紊自夫王泽一熄嬴刘迭兴古制茫昧曲台讲礼仅存深衣一篇郑氏笺注既有未当世代没革袭以成俗无复复古之意矣宋司马文正公始制深衣为燕居常服士大夫徃徃效之绍兴间太常博士王普着深衣制度追合古人文公朱子修入家礼赵公汝梅又着深衣说明白简易未免互有得失近世天台牟氏仲裴刋误慈溪冯氏公亮考证皆有发明右生也晚不获承诸君子绪论而窃有志焉辄考礼经及先儒诸氏之说求合古制使宜今可服庻几好古博雅者有所稽而不惑于纷纭之议作深衣考
　　深衣之制
　　以白纤布为之
　　古者用十五升布锻濯灰治升八十缕今人为布无升数当用细密布洁白者
　　度用指尺
　　取各人中指中节以两尖相距为寸今人用折尺亦彷佛
　　衣二幅屈其中为四幅
　　前后长居身三之一强自领至要王氏谓衣二尺二寸则恐伤太长当掖下则裁至袼外属于袂
　　衽二幅
　　衽说文曰衣衿注交衽为衿尔雅衣皆为襟通作衿正义云深衣外衿之边有縁则深衣有衽明矣宜用布一幅交解裁之上尖下阔内连衣为六幅下属于裳玉藻曰深衣衽当旁王氏谓袷下施衿赵氏谓上六幅皆是也
　　裳十二幅
　　长与身等经曰短毋见肤长毋被土玉藻曰深衣要半下齐倍要宜用布六幅斜裁上广六寸下广尺有二寸上属于衣当要若人体大小又随宜而广狭之
　　袼之髙下可以运肘（格音各）
　　袼衣袂当掖之缝也
　　袂之长短反屈之及肘
　　袪与袼平
　　袪袂口也旧制尺有二寸今时制宜稍小袂中及齐与身叅而圜之（齐音咨）
　　齐谓袂下当缝处经曰袂圜以应规
　　要七尺二寸
　　当裳之上际王氏谓要中三　葢袪尺有二寸圜之为二尺四寸则要七尺二寸
　　袷二寸交而方（袷音刼）
　　袷交领也玉藻曰深衣袷二寸注曲领也经曰曲袷如规以应方
　　钩边续衽
　　边谓邉缝也衽边斜幅既无旁属别裁直布而钩之续之衽下若今之贴边经曰续衽钩边正以钩边续于衽也后人不察至有无衽之衣或有衽亦加钩边则于袷领相妨身服不宜姑正之以俟知者冯氏谓钩边乃要问当缝处亦非也
　　縁广寸半縁
　　纯也领与袂口齐边皆縁经曰具父母大父母纯以续具父母纯以青孤子纯以素今人常居年老宜縁以皂（纯之瓦切）
　　负绳及踝以应直（踝胡瓦切）
　　谓自领下衣与裳连缝直下如绳今之背缝也
　　下齐如权衡以应凖
　　齐衣下缝也
　　带广四寸
　　以白缯夹缝之其长围要而结于前复通屈四寸为两细垂其余为绅玉藻曰天子素带朱里终辟诸侯素带终辟大夫素带辟垂注终兄也辟縁也克辟尽縁之也细两耳也天子诸侯从要后至绅皆縁之大夫縁其两耳及绅士惟縁其绅尔余皆不縁也
　　绅长三尺辟二寸（辟音壁）
　　辟边縁也两旁各广一寸为二寸
　　约用组三寸
　　组绶属以丝为之带广难绍而易解故用组贯其细而约之
　　冠用缁布
　　缁黒色宜用乌纱而加漆焉上有辟积五缝向左为吉加武巻于冠后今人属武于冠前有纯如今人加夹于额者簪用象横贯之
　　幅巾加于冠
　　古冠无巾今人加以巾覆之巾用乌纱方幅似今头巾但直缝其顶而杀其两端尔
　　屦用白
　　古者屦顺裳色夏布屦冬皮屦士冠礼曰玄端黒屦素持白屦则深衣屦宜用白约繶纯用缁絇屦头饰用绦或用缯屈为之繶牙底相接之缝亦缀以绦以为行戒纯屦縁口也或黑屦则饰以青又着綦屦系也其色同上（絇其余切繶施力切）

　　申屠子迪毁曹操庙文　　唐肃

　　操之不臣于汉天下后世莫不知也而夷陵独有庙夷陵之民皆愚邪夷陵自有庙来国不一姓官不一人而未有毁之者凡仕于夷陵者皆愚邪非也夷陵之民不皆愚或知毁而不能毁者力不逮也仕于夷陵者亦不皆愚或可毁而不敢毁者勇不胜私也虽然知毁而不能毁者非愚也可毁而不毁者诚愚也申公以一介吏独有事于此视之民则力足以有为视之官则勇足以胜私不流于俗不惑于祸使愚者骇不愚者悦也得非伟欤呜呼操之鬼逺矣虽毁之不足以诛之然公之为亦非以诛操也欲后世不臣如操者有所惧也

　　书博鸡者事　　高启

　　博鸡者袁人素无赖不事产业日抱鸡呼少年博市中任气好鬬诸为里侠者皆下之元至正间袁有守多惠政民甚爱之部使者臧新贵将按郡至袁守自负年徳易之闻其至笑曰臧氏之子也或以告臧臧怒欲中守法会袁有豪民常受守杖知使者意嗛守即诬守纳巳赇使者遂逮守胁服夺其官袁人大愤然未有以报也一日博鸡者遨于市众知有为因譲之曰若素名勇徒能藉贫孱者耳彼豪民恃其赀诬去贤使君袁人失父母若诚丈夫不能为使君一奋臂邪博鸡者曰诺即入闾左呼子弟素健者得数十人遮豪民于道豪民方华衣乗马从羣奴而驰博鸡者直前捽下提殴之奴惊各亡去乃褫豪民衣自衣复自策其马麾众拥豪民马前反接徇诸市使自呼曰为民诬太守者视此一歩一呼不呼则杖其背尽创豪民子闻难鸠宗族僮奴百许人欲要簒以归博鸡者逆谓曰若欲死而父即前鬬否则阖门善俟吾行市毕即归若父无恙也豪民子惧遂杖杀其父不敢动稍敛众以去袁人相聚从观欢动一城郡録事骇之驰白府府佐快其所为阴纵之不问日暮至豪民第门捽使跪数之曰若为民不自谨冒使君杖汝法也敢用是为怨望又投间蔑污使君使罢汝罪宜死今姑贷汝后不善自改且复妄言我当焚汝庐戕汝家矣豪民气尽以额叩地谢不敢乃释之博鸡者因告众曰是足以报使君者未邪众曰若所为诚快然使君寃未白犹无益也博鸡者曰然即连楮为巨幅广二丈大书一屈字以两竿夹掲之走诉行御史台台臣弗为理乃与其徒日张屈字游金陵市中台臣惭追受其牒为复守官而黜臧使者方是时博鸡者以义闻东南髙子曰余在史馆闻翰林天台陶先生言博鸡者之事观袁守虽得民然自喜轻上其祸非外至也臧使者枉用三尺以雠一言之憾固贼盭之士哉第为上者不能察使匹夫攘袂羣起以伸其愤识者固知元政紊弛而变兴自下之渐矣

　　志梦

　　余与同郡谢玄懿俱在内府教胄子今年正月十一日之夜启梦与玄懿晨候午门若将趋朝者有揖余二人言曰二君当迁且顾国子祭酒梁公曰诸生尽以属公余愕曰得无有逺调乎曰不然烦傅开平王尔既寤明日以告玄懿私相与识之越三日既望故事当率诸生入觐方叙立右顺门内梁公传旨下曰勅诸生出受业太学二君俟后命言既引诸生去启亦随出明旦将朝中使急召启二人曰有旨命开平王二子侍学东宫俾尔授之经宜趋入玄懿顾余笑共叹其梦之神也二月二十日之夜玄懿梦与启同被召至上所上授以一纸若告身者玄懿受而忘拜窃视其文有翰林院三字焉继授启启拜受之明日以告启亦私相与识之越六日上御奉天门宰执并侍小黄门召启升上顾中书右丞汪公曰诸儒在学乆且皆有文行而令以布衣游吾门可乎汝亟以翰林之职处之因趣谢时玄懿以事出独不得拜焉明日遂各授职有差而启与玄懿皆得编修官云于是益共叹其梦之神也七月十五日之夜玄懿母夫人林氏梦中使舁二厨授两家发各有白金在焉其家捧视则化为炭间以告吾妇余与玄懿闻之窃怪其说稍隠不若向二梦之着又不知玄懿所得独化为炭何也然亦私相与识之至二十八日暮出院还舎有控马驰召余二人上御阙楼俟焉既见奬谕良乆面拜启戸部侍郎玄懿吏部郎中启以年少未习理财且不敢骤膺重任辞去玄懿亦辞上即俞允各赐内帑白金命左丞相宣国公给牒放还于乡既出都门与玄懿家共舟而东其二弟为余言累重多负赐金已尽费况归无旧业相共叹咨尤其兄之早辞余因话兹梦以解之乃始悟厨为除炭为叹愈共叹其梦之神也夫自周官六梦之职废学者莫能通其说前史所载梦之符于事者甚众余尝疑其诬焉今是三梦者不由因思而生得于恍惚啽呓之间而可征灼灼如此知未至若既徃无少忒焉其事之偶然者欤将人之祸福将至有司之者或预以相告欤抑精神灵爽有所感通而特兆于是欤何其神也是知凡得丧之数固皆定于冥冥而无能逃焉者矣夫以吾二人一官之迁一命之授与区区之进退犹然而况其大者乎然则士之生也惟当自尽其所宜为外者一委命顺于数而无所容心焉可也而世之惑者犹将役其智力骛驰于轧敓排狠之场欣戚胶扰至死而不之察岂非昧哉余欲书此以觉之惧有诮夫诞也乃私识之且贻玄懿聊相与自警焉今年洪武庚戍也

　　明文衡巻五十二

　　●钦定四库全书

　　明文衡巻五十三

　　（明）程敏政 编

　　○杂着

　　空同子瞽说二十八首　　苏伯衡

　　秦穆公使三帅袭郑及滑郑商人弦高遇之以乘韦牛十二犒师且遽告于郑孟明谓郑有备灭滑而还皇武子言于郑穆公曰轻财之谓贤制胜之谓能其弦高之谓矣夫高将市于周遇秦师于滑知其包藏祸心求逞于我不爱其乘韦与牛十二用之犒师以息郑国可谓轻财既犒师矣遂夺其心三帅知我有备气沮计穷暴骨是惧敛兵而退可谓制胜不然秦师奄至谁其御之我之弗知何以能备孟明西乞白乙攻我于外杞子逢孙杨孙应之于内存亡之数未可知也今甲兵不试边鄙不耸勍敌逺却社稷用宁高力之以功莫大焉举贤用能赏功所以为国也君请图之以劝来者穆公曰无遗于善而民知所适何以弗为遂召弦高赐焉高稽首曰臣草莽之臣未尝获齿君之舆隶惟是贸迁有无以利民用臣之职也方秦师之东也不虞相遇于滑不及以闻于执事辄致君之命有犒于其师出臣之位矫君之命死有余罪君惠免之而不以戮为幸已甚何赐之敢觊觎先君桓武庄文勲在王室天鉴其忠祚我子孙恤其菑而捍其患秦师之不克逞志于我则由此故也臣何力之有而君归功于臣而赐焉使人谓君以臣之故而赏僭也无乃不可乎贪天之功以为已功犹窃人之物以为已物也罪又甚焉其敢幸秦师之退而自为功乎若曰不腆韦牛臣之自输于是乎归焉臣虽贾竖又敢取之以犯不义乎臣闻为人子不敢私其财义也故虽子之财父实有之子之道臣之道也如是自臣身至于妻孥私家孰非君之有哉寓于臣而已非君实寓则臣焉取之牛韦在臣犹在君也输以共享固其所也若私君之有曰我之有而求归焉夫岂义乎获赐而亡义又焉用之且微社稷之灵先君主君之福秦师有进而无退傅于城下其谁获免于执干戈以事捍御乎臣将覆亡之不暇而况能有牛与韦乎今徼福于君不惟全其首领亦完其室家矣其为赐也不亦大乎岂独臣受赐虽国人皆受赐而臣重有赐焉人将谓臣无厌而惧且以为僇矣君无庸赐之是免臣于僇而纳之于义也请辞之穆公曰成子之名而教民以义何故不为遂许高君子于是谓郑穆公君矣皇武子臣矣弦高民矣闻善而能从明也见贤而能推忠也有功而不徳谦也明以抚众君之道也忠以事上臣之职也谦以自居民之行也君明臣忠民谦求国无治不可得也此郑之所以免于秦之师也
　　鲁宣公税亩孟献子谏曰鲁诸侯之望也诸侯之望鲁也曰秉周礼也今税亩是弃周礼也以秉礼闻而弃之诸侯其谓我何先君隐公以我许田易郑之祊君子犹且非之曰有王制在王吏若以疆埸为问将何以辞其大讨矧取民有制而可逞君之欲乎昔者先王经土地而井牧其田野亩百为夫夫九为井井九为邑邑四为丘丘四为甸甸四为县县四为郡以任地事而令贡赋凡税敛之制于是乎定焉大国食者半中参之一小四之一而其取民也皆什一焉什一制之谓也制所以律贪而禁暴也夫先王封建诸侯使治民而食其力以利民也岂厉民哉故为之制食于人者虽贪冒弗使过焉食人者虽鄙啬弗使不及焉是故制犹水之防焉防犹不可决而况先王之制乎上所以取乎下下所以奉乎上也不过什一为日久矣而君过取焉譬则决水之防也夫君人者上承天王下抚庻民而踰制敛财其无乃非义乎踰制蔑君敛财毒民蔑君君怒毒民民怨若怨怒并兴祸乱将至抑国家之不能安靖而君焉逞欲越自鲁公抚封于少皥之墟十九世矣土田是赋以给公室有自来矣载其俭徳百事攸共臣未闻其不足也而今不足焉庸非竒慝奢淫之日新乎四者所谓蠧也府库空虚则职此也不然夫岂不见税敛之时入则足用在三事而已一曰窒欲二曰节用三曰由礼三者之中礼为之体必由乎礼而后动焉非礼不欲非礼不用如是则什一无弗足也若动不由乎礼非礼亦用非礼亦欲则虽什二又何足之有诗曰无念尔祖聿修厥徳无亦鉴于先公而惟三事之是务焉用税亩诒怒速怨示贪臣恐所获不如所丧也君其图之弗从遂税亩君子曰鲁之不竞也宜哉朘民以从欲长国家者患无民不患无财纣有巨桥之粟鹿台之财而曰独夫无民之谓也若之何脧之古之人君知国本之在民是以用其贤能为其司牧授其田宅敎其树畜开其衣食同其好恶恤其疾苦补其匮乏遂其庶富致其劝惩兴其孝悌忠信本既固矣而后邦宁三代异制厥道一也今纵不能损上益下而又瘠民以肥已自伐其本矣而鲁之不亡所谓一世无道国之未艾也
　　成王问君奭以守成之道对曰恪遵成宪崇信耉老无取昔命令而纷更无陋旧规模而改作王曰其要何居对曰在诗有之如临深渊如履薄氷在书有之予临兆民若朽索之驭六马王曰不已惧乎对曰十围之木植之非二三百年不大及乎伐之也不累日而仆矣九成之台筑之非踰时阅岁不成及乎毁之也不累日而夷矣成之难而仆之易也如此成之难而毁之易也如此安得而不惧也周之天下后稷建之公刘笃之太王拓之王季勤之文王武王成之此十围之木也此九成之台也如之何其无惧也夏之民尝去桀而归汤矣商之民尝去纣而归周矣王不闻乎抚我则后虐我则雠如之何其无惧也
　　魏文侯问李克曰国何贵李克对曰贵士文侯曰何贵于士李克曰兆民之庶君不能自抚也三军之众君不能自驭也百职之富君不能自修也万事之繁君不能自理也而士者君之所与抚兆民驭三军修百职理万事者也得士则兆民得其生三军得其所百职得其宜万事得其序而君得以安富尊荣诗曰济济多士文王以宁得士也狐偃曰仁亲以为寳贵士也士之贵也尚矣楚有子玉晋文侧席吴杀子胥勾践进兵燕用乐毅齐不能支鲁亡季孙邾亦相侵士之用舍国势之强弱系焉何得而无贵乎三仁既去殷国遂墟二老来归周业攸成伊尹就桀夏社未亡百里奚至秦虞公以灭士之去就社稷之存亡系焉何得而无贵乎文侯曰焉得士而与之共国哉李克曰知之则用之用之则任之任之则信之信之则不以小人间之则士之在天下者皆将竭蹶而至矣知之而不用之用之而不任之任之而不信之信之而不免以小人间之则士之在国中者皆将治任而去矣文侯曰善于是师卜子夏田子方客段干木相魏成任翟璜西门豹以吴起乐羊为将用屈侯鲋为子击傅而魏之为国也天下莫强焉君子曰无竞维人信矣哉不然三晋地丑徳齐魏何以无敌于天下也
　　楚王入于云泽若虎兕若蜼玃若鹿豕若鸣鴈若鵁鸬若■〈肃鸟〉鸧若鹔鹄见王无不恂然决起翔者奋飞走者遐窜高者入云霄下者伏灌莽有锦鸡焉方吐其绶而王适至收绶而后作王见其绶五彩竞明悦焉左右闗弓再欲射之王再止之命虞人曰其生致之虞人得之已乃纵猎者凡鸟兽之属或殪于鹰犬或陨于锋刃或伤于网罗而鸡独免焉明日王谓宋玉曰之鸡也得全其生以绶见樊于笼亦以绶然则士将奚处宋玉对曰此鸡有绶藉使深藏矫乎其飞冥冥大王何见焉彼虞人且乌乎取哉故其无逃于樊笼之间非绶实为之吐则使之也嗟乎士无以材自炫哉
　　空同子曰陆贽之召为翰林学士在建中之初卢杞之相在二年至四年以李懐光论奏而贬杞新安司马杞之为人怀光犹知恶之贽与之同朝三年矣未尝显斥之第因奏议微示论刺而已及其既贬乃声言其奸邪致乱贽之擢中书侍郎同平章事在正元八年裴延龄之判度支在七月贽于时极言用延龄之非徳宗不聴十年十一月犹上书厯数其罪恶而贽竟除太子宾客使贽恶杞论杞如恶延龄论延龄则杞之贬当不在四年其恶亦当不至已稔又何自致朱泚之乱而有奉天之幸哉方杞在位也贽则不显斥其奸邪及杞去位也贽乃追咎其致乱而贽之于延龄也则始终言之不少置谓位不同也则学士号内相犹之为相也谓时不同邪则杞为相日贽谏非不行言非不聴也此何为哉然观贽语所亲曰吾上不负天子下不负所学他何所恤可谓不以得失为患者也而于此不能使人无间然余是以累叹而深惜焉
　　辟闾氏蒲卢氏过义渠氏义渠氏举觞觞焉辟闾氏心若不快中酒屡兴叹义渠氏曰吾闻惟酒合欢今子中饮而叹无乃有隠忧乎辟闾氏曰吾闻危莫危于上下交征利时之人无有贤愚贵贱老弱惟利之是好以故私忧之耳蒲卢氏曰若好利则有之矣若谓老弱贵贱贤愚无不好则岂其然乎辟闾氏曰子以我为不信吾与子行试之乃怀金钱数十与蒲卢氏义渠氏俱出北闗外遗其二道上而伏隠处窥焉少顷一樵夫负薪过见金钱俯拾以去辟闾氏走从隠处出复遗二金钱而伏有顷一童子驱羊过见金钱俯拾以去辟闾氏出遗金钱如初寻一媪行过不拾而去辟闾氏怪之追问媪曰何之媪曰家贫将入城从人乞贷耳曰媪且欲乞贷于人道上有遗金钱何不拾也媪曰耄矣恨不之见耳见之安得不拾而已乎遽问安在辟闾氏指以告之媪方俯拾一人骑而与从奴数人来见曰此我所遗也媪何得取命其从奴取之去辟闾氏曰媪非老者乎童子非弱者乎樵夫非愚且贱者乎骑者非贤且贵者乎而见金钱无弗取吾之言其弗信矣乎蒲卢氏曰然则奈何曰惟义可以治之义明则亷耻兴亷耻兴则取予不茍矣虽然义其具也非其要也曰何谓要曰上之人以身率之俭徳是恭屏去淫侈取之以道无富之贪则其要也故曰茍子之不欲虽赏之不窃在上者徒训以义而不教之以身其曷由知所法也不夺不厌矣
　　空同子过北邙山见丛冢焉喟然而叹曰人乎人乎其王侯将相乎其巨家富子乎其百工技艺乎其侠客释氏乎其驵侩乎其甿隶乎其操瓢者乎其人奴之类乎其卤簿鼓吹前挽后拥而归之斯乎其束缚而遗之斯乎其殣而埋之斯乎其始将锢三泉而天文地理之毕具乎将便房缴道门阙罘罳之极其壮丽乎将秘器臣妾之备置乎将穿不及泉而丘垄之无处乎将不封而不树乎其中将珠襦玉匣黄肠题凑乎将桐木为棺葛藟为缄乎将厚衣以薪乎将倮而反其真乎呜呼噫嘻盖皆不可知矣况乎其主名邑里可得而稽乎但见华表摧折穹碑剥落土花■〈文粦〉斒牛羊砺角可悲也夫牧竖纵横泛扫不至漆灯已灭阴磷昭晳可悲也夫蒿莱没垣麒麟欹侧翁仲无言白日自没可悲也夫衰草离离露冷风凄罔象出没狐狸啸啼可悲也夫言未卒傍有樵者曰唉又何足悲哉人龄踰百如电之流如驹之驰方其生存或穷或达或盛或衰而贵者贱者尊者卑者富者贫者智者愚者虽欢欣得失用舍夭寿参差不齐及大期之奄及倐长逝而莫追计如桑孔辩如秦仪雄如项籍巧如工倕腰悬章绶手执璧圭布视锦绣块视珠玑虽欲不同为蝼蚁之归得乎唉岁月荏苒寒暑推移则其骨毛齿爪亦将澌尽而尘飞颓然独存者第败冢之累累而已而四五世后不复能守则丘垄茔域又将尔耕而我犁苍然如故者特空山之巍巍而已而此理势之必然从振古其如兹夫子何乃不能忘情为之伫立而歔欷也虽然万物之间众人之中维贤维哲立徳立功坤翕干张蟠地极穹有生有死虽众攸同其英魂灵气则不随草木而腐坏其令闻广誉则长并天地以无穷茍能如是则善矣尚何彼之悲为唉宇宙有不朽而不务之方蝇营狙诈舞智用机竞浮荣于旦暮较强弱于锱铢俯有拾仰有取争势利计崇庳将其肉未寒而名已泯何举世之没没蚩蚩也空同子曰善哉去其健羡脱其放羁放乎山林弦琴诵诗进徳修业惟恐后时
　　海贾谓渔者曰我之贾于江海也大舟如山后不见前樯高入云航广弥天竒货异寳填委其间真腊流求川蜀荆蛮乘风驾浪朝往夕还获利至速以愽用力至逸以安尔何不操我之舟以利天下以济不通乃驾舴艋而浮游溪涧之中低桅短蓬坎洼其容轻如浮梗迅若飞鸿倐依浅濑忽縁长谼桨荡乎浦溆之裔缆系乎蒲苇之丛举罾得虾投竿取鰅以给衣食以活妻孥抑何陋欤抑何愚欤渔者曰货寳者盗贼之饵也江海者风波之区也分薄而利厚未有不困者也力小而图大未有不危者也与其冒风波之险孰若即安于浦溆之有余与其怀盗贼之忧孰若取足于鱼虾之无虞大舟之利吾岂不知顾力有所不足而分有所拘耳使吾舍渔又何觊觎乎乃歌曰我舟一叶兮可安居兮我鱼数寸兮可充虚兮候之丰兮忧之大兮我何以涉江海为尔毋我愚兮我宁尔随空同子闻之曰渔者其贤乎夫能量力者必守已能知分者必安命安命则不贪守已则不竞不贪近乎仁不竞近乎义义且仁渔者果贤乎使人皆尔也又何至冒利而黩货希宠而徇势轻性命而履危机昩亷耻而即污秽皇皇而不知老役役以至于毙也哉
　　空同子行于河滨见渔者视其网则缯也观其所得之鱼宛转噞喁鳞鬛莫辨则其大者才如指而已顾谓门弟子曰先王发政网罟之目必四寸而渔之鬻于市者必满尺何其仁也当是之时鱼鳖之类咸遂其生又何幸也今缯以为网而鱼之如指大者登鼎爼焉甚哉乎鱼之不幸也甚哉乎渔者之不仁也渔者曰嘻是何足怪古者取民率什一后世则太半矣古者役民岁三日后世则终岁矣古者山泽无禁闗讥不征后世则以山泽闗市之征为经费矣然则不幸岂直鱼哉不仁岂直渔者哉空同子乃歌曰冽彼下泉浸彼苞稂慨我寤叹念彼周京歌已而归归而颦蹙者累日
　　于陵生问曰黄帝尧舜垂衣裳而天下治信乎曰信曰自黄帝尧舜以来居其位未有不服其服者而天下之隆平何以弗若唐虞曰大哉问矣衣裳之制始于黄帝而备于尧舜其绘于上衣有日月星辰山龙华虫焉其绣于下裳有宗彛藻火粉米黼黻焉所以象徳也夫岂为身之章以起人之美观乎是故明目达聪无逺不烛日月星辰之照临也恭已无为万国咸宁山之镇也圣神文武之难名睿哲温恭之不测龙之变也命九官以熈庶绩而礼乐刑政粲然华虫之文也宗庙享之子孙保之虎蜼之孝也惟精惟一藻之洁也光被四表格于上下火之明也十二牧之畴咨六府三事之允治烝民之粒食米之养也诛四凶而不疑举十六相而不惑黼之断也定天下五服十二州立牧而建长辑瑞而班玉黻之辨也然则圣王之为衣裳也所以象徳也非圣徳之有似乎十二章由十二章而圣徳为之昭焉故也服其服而有其徳此乃天下之所以隆平也服之在身徳之不足而垂拱焉殆与被偶人以文绣而坐之岩廊之上无异矣欲天下隆平岂可得乎居尧舜之位服尧舜之服备尧舜之徳而治不唐虞之若吾未之信也于陵子曰服以象徳徳欲称服夫子之言至矣非独天子为然公侯卿大夫皆当然也不然几何其不为彼已之子也哉
　　空同子曰三代之后取天下不必皆由仁义其才智髙出于天下则取之矣至于维持天下系乎风俗维持风俗系乎政敎则无古今一也故政敎之得失风俗之美恶乃天下安危存亡之所系而国势之强弱弗与焉何以知其然耶西汉十有二君而其六君者贤君也成哀虽失徳然祸不及民其国势可谓强固难动而王莽以斗筲穿窬之材不下陛而取之所以然者由高帝自谓得之马上安事诗书其政敎不修其风俗不美也东汉自安顺以下日入于衰乱而桓灵之虐与三季之主无大相逺宜其势之易动而董卓吕布袁绍袁术皆有絶人之姿曹操功盖当世而才百倍于莽此数人者莫不竭其智力而终莫能得焉所以然者由世祖敦尚学术兴厉名节以表正之明帝开设学校尊礼师傅以作新之政敎修于上风俗美于下也然则政敎风俗之于天下岂细故哉时君世主之务宜莫此之急矣或者乃以为取天下既无难则保天下宜亦易易然而于凡大闲漠乎其不留意也可乎哉可乎哉
　　空同子过锺离氏锺离氏方以油和松脂为膏涂竹枝凡盘盂几席帘幙窻户间无不树之空同子曰何为曰吾以除蝇也油香而松脂粘蝇逐香羣集焉无得脱者曰蝇螫子手足乎曰否曰蝇嘬子血肉乎曰否曰然则子何疾之甚而务除之至于此极也曰彼虽不善螫人嘬人而善眩人衣之白也涅之而黒生焉冠之黒也点之而白形焉吾疾其黑白而白黑也以故誓不尽除之不止也曰子知蝇蝇之善眩而不知人蝇之善眩尤甚曰何谓人蝇曰属耳于垣阴伺言语非人蝇而何巧言如簧离间骨肉非人蝇而何以佞为贤以诈为忠非人蝇而何以正直为回邪以刚方为专恣非人蝇而何子奈何不务除之也曰蝇吾知所以除之矣人蝇遇焉将何以除之哉曰公以存心徳以为聴好恶之不作情伪之灼知是非之莫惑凡人貎而蝇行者不信之而怒之不恕之而诛之则彼虽欲白吾黒而白无得而加焉矣虽欲黑吾白而黒无得而措焉矣巧言之诗曰君子如怒乱庻遄沮君子如祉乱庻遄已巷伯之诗曰取彼谮人投畀豺虎豺虎不食投畀有北有北不受投畀有昊空同子掩书而起曵杖而歌曰黜吾知任吾真佚吾形抱吾神两耳之存六用之泯人乎天乎天乎人乎吃者阙翁闻之蹷然谓空同子曰夫子殆非故夫子矣何今之歌者异乎昔之歌者也空同子曰今者造物补我一窍吾遂与舍聪氏为友乘无形之龙以适无象之野而游乎无闻之乡处乎无声之境登乎无情之庭吹万变作而吾窅兮无知疾雷破山而吾寂焉无觉况乎毁誉吁俞笑歌呻吟足感吾之心乎夫我一窍之完也而我适吾适也若此庸讵知吾之七窍而造物不皆吾补乎我其为空同乎子将求我于空同之上乎吃者阙翁曰予游心于墨墨也乆矣愿执鞭而从夫子之后也
　　尉迟楚好为文谒空同子曰敢问文有体乎曰何体之有易有似诗者诗有似书者书有似礼者何体之有有法乎曰初何法典谟训诰国风雅颂初何法难乎易乎曰吾将言其难也则古诗三百篇多出于小夫妇人吾将言其易也则成一家言者一代不数人宜繁宜简曰不在繁不在简状情冩物在辞达辞达则二三言而非不足辞未达则千百言而非有余宜何如曰如江河何也曰有本也如键之于管如枢之于戸如将之于三军如腰领之于衣裳何也曰有统摄也如置陈如构居第如建国都何也曰谨布置也如草木焉根而干干而枝枝而叶而葩何也曰条理精畅而皆有附丽也如手足之十二脉焉各有起有出有循有注有会何也曰支分派别而荣卫流通也如天地焉包涵六合而不见端倪何也曰气象沉鬰也如涨海焉波涛涌而鱼龙张何也曰浩汗诡怪也如日月焉朝夕见而令人喜何也曰光景常新也如烟雾舒而云霞布何也曰动荡而变化也如风霆流而雨雹集何也曰神聚而冥会也如重林如邃谷何也曰深逺也如秋空如寒氷何也曰洁浄也如太羮如玄酒何也曰隽永也如濑之旋如马之奔何也曰回复驰骋也如羊肠如鸟道何也曰萦迂曲折也如孙吴之兵何也曰竒正相生也如常山之蛇何也曰首尾相应也如父师之临子弟如孝子仁人之处亲侧如元夫硕士端冕而立乎宗庙朝廷何也曰端严也温雅也正大也如楚庄王之怒如杞良妻之泣如昆阳城之战如公孙大娘之舞剑何也曰激切也雄壮也顿挫也如菽粟如布帛如精金如美玉如出水芙蓉何也曰有补于世也不假磨礲雕琢也将乌乎以及此也曰易诗书三礼春秋所载丘明高赤所传孟荀庄老之徒所著朝焉夕焉讽焉味焉习焉斯得之矣虽然非力之可为也圣贤道徳之光积于中而发乎外故其言不文而文譬犹天地之化雨露之润物之魂魄以生华蔓毛羽极人力所不能为孰非自然哉故学于圣人之道则圣人之言莫之致而致之矣学于圣人之言非惟不得其道并其所谓言亦且不能至矣尉迟楚出以告公乗丘曰楚之于文也其犹在山径之间欤微空同子导吾出也吾不知大道之恢恢于是尽心焉将于文僩焉无难能者矣
　　东郭氏之猫羣聚于庭首以相枕足以相拊尾以相戱舌以相咶甚相狎也投之腐鼠皆铤而起得者驰而去不得者或逐其后或据其前或号其右或攫其左相与鬬且噬矣空同子曰利之善移心术也如此夫物引于前欲炎于中恐已不得而人得之也虽腐鼠之微甚狎之猫鬬而噬弗顾矣而况有大于鼠者乎今之人平居相与握手附耳以致欢忻洽爱自谓骨肉良不过是及乎势位一接幸于得而忘其所以为义丑诋而深排阴挤而阳夺不得之不已心术之移于利也如是则与东郭氏之猫何异哉
　　空同子曰贤者谋道而不谋食故贤者难进而易退也其君知之至然后起礼之恭然后留信之笃然后用故君得之而君以正国得之而国以安天下得之而天下以平或遇之不以其道则纳履去不终日矣盖君子出非茍进也道合则出也处非茍退也道不合则处也吾知谋道而已吾庸知富与贵哉至贵不待爵至富不待禄待禄而富待爵而贵外也非内也道徳以为贵仁义以为富斯内也非外也古之贤者明乎内外之分是以难进而易退也世之所谓贤者知之不至幡然而起礼之不恭恬然而留信之不笃乐然而用而遇之不以其道不去也夫岂非以外者为足重欤吾见其患得患失之不暇而暇图谋国家利安百姓哉倐焉而辞职忽焉而拜官暮而处朝而出屡进而屡退其于道何如也
　　空同子曰君子不以卑贱而耻教人亦不以尊贵而耻教于人故君子能成已而成人也人由敎而成徳犹器以范模而成器也吾之徳诚足以成乎人也则吾之位虽卑且贱固敎人者也吾之徳诚待乎人而后成也则吾之位虽尊且贵固敎于人者也是故敎人者存心于成人也夫庸计其位之尊贵于吾乎敎于人者存心于成已也夫庸计其位卑贱于吾乎唐尧也虞舜也夏禹也商汤也文王也武王也齐桓也魏文也可谓尊贵矣而敎于君畴务成昭西王固成子伯时子思虢叔管仲卜商曾无难色君畴也务成昭也西王固也成子伯也时子思也虢叔也管仲也卜商也可谓卑贱矣而敎唐尧虞舜夏禹商汤周文武齐桓魏文曾无赧容岂非存心于成已成人也哉之八君者不耻敎于人故不贤者以贤而贤者以圣之八士者不耻敎人故能圣其贤而贤其不贤是故敎人者其重已守道必若古之为敎者然后能成人敎于人者其心下礼恭必若古之受敎者然后能成已今也在下位而为敎则慊然不安而人且以为倨在上位而受教则阉然不屑而人且以为辱不中者终于不中不材者终于不才不贤者不至于贤贤者不至于圣不知卑贱者耻敎人之过邪不知尊贵者耻敎于人之过也
　　空同子曰土苴易得之物也在天地之间庸讵知其限乎然使一人聚之而十人取之乌有不尽者哉以无限之物聚之者寡而取之者众然且尽焉况乎粟米布帛出于人力而有限乎今所在耕者织者恒不满数百家而食者衣者恒数万家物力安得而不屈乎人之力多者莫如乌获数百人之中力如乌获者不能二三人若使二三有力人而代数百人者服奔走转移之劳未有不惫者也多田之家譬则多力之人也大抵一邑之间一乡之内数百户之中田多者初不过三四戸今也服役于官惟多田之家而已其余或贾于市或商于途或执百工技艺虽积蓄有余以其无田也役未尝及焉则与使二三有力人服数百人奔走转移之劳无异矣欲巨室无困其可得乎何如则物力不屈曰贵农何如则巨室不困曰均役不然南亩之民且相率逐末田多之家且胥为窭人国将奈之何哉
　　空同子曰休征咎征天之所以祸福国家者也五福六极天之所以祸福人民者也而莫不有以致之国家之政人民之行非有以致福也而福至盖有隠徳也国家之政人民之行非有以致祸也而祸至盖有隠恶也人不念福本于隠徳而见其得福也则以为无妄之福焉人不念祸基于隠恶而见其得祸也则以为无妄之祸焉是徒知有形之恶而不知无形之恶也徒知有名之善而不知无名之善也无名之善隠徳是也无形之恶隠恶是也皆萌乎念虑而常存乎心者也而政之臧否行之诚伪莫不由之一心之微贯彻三极自万乘至于匹夫无贵贱一也善恶之萌迹虽未着念则甚烈已知之人莫知也人莫之知天未尝不知也天知之是以天得而祸福之也故天之福隠徳祸隠恶犹圣人之诛心也善观人者惟观其所得所得福也则其以善存心必矣所得祸也则其以恶存心必矣善格天者惟慎其所存心存乎善则福应之必矣心存乎恶则祸应之必矣天非穹然苍然之谓也理而已矣理无不在故天无不体逆乎理逆乎天也顺乎理顺乎天也逆顺者善恶之机也善恶者祸福之门也而祸福未有无妄者也故隠徳之报不自其身则自其祖父隠恶之报不在其身则在其子孙而况万乘为天之子居天之位用天之道执天之行其感应又当何如故汉高祖心乎寛仁唐太宗心乎仁义而吕后武后不能移其祚秦始皇心乎残暴汉武帝心乎兵刑而扶苏据罹其殃所谓出乎尔者反乎尔者岂独雨旸焕寒风见于岁月日时之间而已善恶之机不可以弗之慎也是以唐虞三代之圣人莫不兢兢业业孜孜栗栗翼翼亹亹不能一息宁也皆所以顺乎天也是故君子不必求福也不必禳祸也夫亦顺天而巳矣诗曰昊天曰明及尔出王昊天曰旦及尔游衍而顺天则在慎独也行乎人之所不见犹人之所见发乎已之所独知犹人之所知敬义以自持诚一而毋贰身之所履无弗顺心之所存无非善斯君子之所以免祸也斯君子之所以受福也
　　空同子曰古之所谓贵者不待爵命而贵也道徳有诸已而已矣古之所谓富者不待货财而富也道徳有诸已而已矣贵不待爵命故虽处畎亩为齐民而贵莫加焉富不待货财故虽衣不完食不足而富莫加焉处畎亩为齐民而贵无以加此之谓天贵衣不完食不足而富无以加此之谓天富天贵天富富贵之在内者也其得之自我其失之自我人不得而与之亦不得而夺之故贵富以天者通不荣而穷不丑有不骄而无不戚今之所谓贵者非道徳之谓也爵命而已矣今之所谓富者非道徳之谓也货财而巳矣爵命以为贵故朝居位而暮去位则暮得而贱之矣货财以为富故朝有余而暮不足则暮得而贫之矣暮去位而暮以为贱此之谓人贵暮不足而暮以为贫此之谓人富人贵人富富贵之在外者也其得之非我其失之非我人可得而与之亦可得而夺之故富贵以人者通则荣而穷则丑有则骄而无则戚君子也者天之贵富人之贵富兼焉者有之矣小人也者天之贵富人之富贵兼焉者未之有也是故君子有人贵而无天贵无宁有天贵而无人贵有人富而无天富无宁有天富而无人富有天之富贵无害为圣贤孔颜之徒是已有人之富贵无救于狂愚桀纣之徒是已于戏吾身有至贵富者存而世之人乃舍而求之外悲夫
　　空同子曰有求于人而不加亲无求于人而不加疎此其人君子也有求于人而惟恐不亲无求于人而惟恐不疎此其人小人也其人诚君子也其友也必不加亲于人得时之际而加疎于人失时之后亦不加疎于巳得志之日而加亲于已失志之时其人诚小人也其友也必加亲于人得时之际而加疎于人失时之后亦必加疎于已得志之日而加亲于已失志之时是故君子之友谓之真小人之友谓之伪伪友者常多有也真友者常鲜有也鲜真友是以友而有始终者十不能一二也多伪友是以友而无始终者十常有八九也盖君子友以道义而道义无隆无替者也与道义俱无隆替则君子之心也小人友以势利而势利有隆有替者也与势利俱其隆替则小人之心也此小人之存心所以无恒而君子存心所以有恒也以有恒之心而与人友虽祸福死生而不能亲疎之也况小者乎以无恒之心而与人友虽箪食豆羮而能亲疎之也况大者乎是故君子不茍友人亦不茍友于人友人必察其所以友也友于人必慎其所以友也慎友在始察友在微察友不于微则不能得其心之所存也慎友不于始则不能得其身之所宗也夫自古及今终而相忮相轧相毁相竞相倾相仇相残者皆始而相求相推相下相比相济相依相许者相求相推相下相比相济相依相许于其始而相忮相轧相毁相竞相倾相仇相残于其终伪友者则为之也真友者固不为之也故君子察之慎之友焉而出于真者则内友焉而邻于伪者则絶絶伪友所以率天下薄势利也内真友所以率天下敦道义也敦道义薄势利民徳其有不厚乎友道其有不终乎
　　士蒍以晋献公患桓庄之族偪谋去羣公子乃与羣公子谋使谮富子其一公子谓羣公子曰不可诈慝鬼蜮何可信也宗族骨肉何可疏也信鬼蜮不智疏骨肉不仁仁智不足祸患将至枤杜之风角弓之雅乃所知也不假渎告敢以细事闻于左右曲沃之奥有神丛丛大木也茑与女萝附焉神患茑萝之滋蔓也欲去之乃谓茑萝古人有言曰大木之下无美草伤于阴之多也今木之干且数围而尔之蔓不满寸则其枝叶实尔蔽也茑与女萝亦自见其蔓不如木之硕也疾之见梦于里人曰祥非神之为惟木之怪里人遂伐木木之既伐茑萝莫附是以亦瘁富子者大木也吾侪者茑萝也岂可云哉富子茍去我亦何所利焉羣公子不聴遂谮富子而去之士蒍又与之谋使杀游氏之二子其一公子又曰不可人之为寝其中列楹其四阿复列楹以相夹辅也撼其一楹栋必桡去其一楹寝必隳如是寝之所恃固在楹之众矣我之有族犹人之有寝也而吾与游氏楹之谓也昔者之谮富子一楹去矣去其一也且惧压焉况可再乎而又欲杀二子将吾族之不支岂惟二子而不改图可乎羣公子不聴遂杀二子既士蒍使尽杀游氏之族其一公子又曰不可耳目手足之于身一体也目视耳聴患生故能知手捍足防难至故能备此身之所由全也若四者亡焉语所谓絶物也何能为哉身之全者鲜矣今譬之一体游氏之族在吾族吾族之手足耳目也富子之去而吾手亡矣二子之杀而吾足亡矣今又欲合其族而尽杀之是并吾耳目亡矣游族亡吾族必从之盍释之以圗存乎不然悔无及矣羣公子不聴遂尽杀游氏之族士蒍乃城聚而处羣公子献公果围聚尽杀羣公子君子曰强宗翰也同姓城也其可自坏之乎故曰大宗维翰又曰宗子维城又曰无俾城壊无独斯畏羣公子纵不是思一人托物而致意三焉言切而利害昭矣亦易悟也哉而终不聴以及于难羣公子所谓取譬不逺昊天不忒回遹其徳俾民大棘者矣此计所以为事之本聴所以为存亡之机而贵乎哲也诗曰其维哲人告之话言顺徳之行
　　齐王问陈轸曰大臣窃权重以作威福何自知之轸曰此非微臣之所知也虽然臣乃者过淄水淄水上有两丛祠水东之祠人持酒脯飨之者终日不絶水西之祠终日未尝见一人飨之以酒脯者问其故其一神能为祸福其一神不能为福亦不能为祸今夫大臣者神丛也大臣之门神祠也持酒脯者趋势利者也王欲知权重之所在亦惟观酒脯之所在而已矣王曰善明日朝羣臣问曰淄水上有两祠有诸对曰有之其一儌福者如市其一无一人儌福者有诸对曰有之此何以故对曰由其能降灾降祥与不能降灾降祥故也今公门可罗雀而诸大夫门车毂常击其无乃似之乎羣臣咸畏而莫敢对君子曰陈轸之取譬也善矣而齐王之诘羣臣也则过矣夫亦自强而已耳汤武之朝不闻主柄下移伊周之佐不闻执国之命已不自强而惟患政不自已出授人以太阿而欲其无割得乎
　　空同子曰天下之物本方圆乌用规矩哉皆平直乌用凖绳哉木也有直有不直不有绳焉其不直者则何以直乎欲直其不直是以绳生焉地也有平有不平不有凖焉其不平者则何以平乎欲平其不平是以凖生焉舆不自方以矩而成方盖不自圆以规而成圆故绳之设因木之不直也凖之设因地之不平也规矩之设因舆盖之不方圆也规矩凖绳设则天下无物弗方圆平直矣是故圣人之治天下盖莫不因而为之制也因民之不皆信也于是乎为之权衡度量因民之不皆善也于是乎为之礼乐政教因民之不皆从也于是乎为之赏罚因民之不皆治也于是乎为之兵刑使天下无人而不信有权衡度量哉无人而不善有礼乐政敎哉无人而不从有赏罚哉无人而不治有兵刑哉之数者设焉而后天下无不信不善不从不治之民然则权衡度量之立礼乐政敎之修赏罚之用兵刑之施可一日少乎虽然不出于结绳之前结绳之后斯出焉吾固知圣人甚不得已也虽不得已亦岂外人心而有为哉是故赏因其好善之心而劝之云耳罚因其恶恶之心而惩之云耳礼乐政刑之类罔不皆然亦犹马之性行也而乘之乘之而羁靮作焉牛之性耕也而服之服之而楅衡作焉而曲学者乃谓圣人之治天下削物之性侵物之徳是乌足与论圣人
　　或曰言之立也于世何与焉而论其不朽乃与立徳立功者等不既过焉乎哉空同子曰孔孟以空言配禹吾先祖尝论之矣不敢剿取以渎告姑言史氏之设其为言也何敢望孔孟之万一然要其极也使徳备于身功加于时者而不有史氏焉迹其终始发其精微见于论著书于简册传之当世垂之后来亦焉能不朽而永存哉是故唐虞三代逺矣其圣君贒相之盛徳大业仁人君子之微言茂行与夫治天下之大经大法昭乎如日月之丽天更千万世而弥显者则亦赖诗书史记之存也不然流风遗韵之犹存宏规逺矩之无征虽欲宪章祖述之夫安得而宪章祖述之此孔子欲言夏殷之礼而有文献不足之叹也而况春秋战国秦汉以来其功徳不及唐虞三代逺甚其遗爱何足以起人之思慕而遂不至于无闻者讵非以史哉由其史之存也故宇宙之分合国家之理乱政事之得失习俗之美恶道术之邪正人材之贒否学士大夫得以讨论而时君世佐得以鉴戒焉然则文史之职其为重而非轻也明矣其为要而非冗也审矣汉武帝乃以戏弄倡优畜之谓之不知务可也矧道明徳立之士不获见之行事而托空言以立敎者奚可少之哉奚可少之哉
　　公乘生问于空同子曰何以处忧患也曰聴其所为曰何谓聴其所为曰不动吾心曰心何以能不动曰物我皆丧吾尝自安东浮海至于昆山三遇■〈风贝〉风再遇浅一遇冦吾自分必死已视吾身如无焉■〈风贝〉也浅也冦也亦视之如无焉故吾起居食饮言笑与平时无异焉舟中之人皆凌兢战栗如露立氷雪间齿上下作声无复人色吾曰四面皆水矣无所徃矣葬于鱼腹血于兵刃命矣死无时矣不必惧矣惧亦死不惧亦死孰若不惧哉孰若安坐饱食哉众乃少安比登岸吾问同舟之人方冦贼滩浅■〈风贝〉风时公等皆惧我不惧公等皆不食饮我食饮今日公等登岸我亦登岸则吾向云云岂不信矣乎相视一笑吾以是信处忧患惟聴其所为而已矣聴其所为则不知忧患之为忧患而自然安焉岂惟忧患哉处富贵亦然是以得失不患也世之人皆有所顾故皆有所慕有所畏畏慕交于中此其临财则义不明临陈则战不力而不思夫穷达得丧死生祸福莫非命也又何必临时皇皇然计其美恶而就避哉祇足以乱方寸焉耳公乘生曰余问处忧患而得行已之道其殆所谓可以终身行之者乎请书诸绅
　　申屠生问空同子曰学何务曰治心曰心何以治曰养之曰有道乎曰有曰道何如曰少思寡欲主敬少思则静寡欲则明主敬则一静其本也明其体也一其要也今夫水其一人挠之而其一人不之挠若茍一挠一不挠则针遗芥堕而可指取也必于其不挠者焉茍自不挠者可指取则是以静为本矣今夫镜其一尘翳之而其一尘不之翳若茍一翳一不翳则妍丑并照而无遁形也必于其不翳者焉茍自其不翳者无遁形则是以明为体矣今夫路其东多岐而其西无岐则牧竖过之而亡其羊也必于其岐多者焉茍自其岐多者亡羊则是以一为要矣一故静静故明静明一学之务毕矣是故少思未遽静也少思则欲不动而无思可至焉寡欲未遽明也寡欲则情不胜而无欲可至焉主敬未遽一也主敬则有主而无贰可至焉无思则静矣无欲则明矣无贰则一矣而学之务毕矣故曰其道在少思寡欲主敬此非余言也先民之训也力行则存乎人

　　志杀虎

　　余至高溪之七日有虎夜踰某子甲垣攫其豕豕咿然作声甲意穿窬也亟举火烛之不见豕而见虎迹焉黎明与二弟俱蹑虎迹觅豕行至黄土陇见两虎丛簿中呼曰虎在此虎在此乡党邻里幸与我共杀之不者不惟吾豕被其攫诸公家之豕亦恐不免不惟豕不免害且恐及人于是环高溪一聚壮者操刃与梃弱者声铜鐡噐往助甲虎见众前且行且咆哮作声威冀以惧众众不为惧益鼓噪环之虎乃跃而起甲之长弟遽挥梃擿虎虎怒爪之其右股被创甲之幼弟奋戈刺之自喁贯胁一虎随毙其一犹咆哮作噬人状然声战栗仅若牛鸣众知其无能也直前刺之于是两虎俱毙刳其腹豕固在也虎于毛虫中最暴戾人闻谈虎且犹胆掉畏之而况敢撄之乎使其据深山大谷虽日攫麋鹿雉兔以自肥孰得而毙之哉顾恃其暴戾纵逐逐之欲入墟市攫人畜而弗忌得一豕竟殒其命悲夫世之人自谓威权足赖而贪欲无顾忌者其亦知所鉴也乎方甲行觅豕惟二弟从率先众人刺虎亦惟二弟诗言外御其侮必兄弟岂不信矣哉甲丧其豕既而毙两虎诚若快意者然为酒食以劳乡党邻里费抑亦伙矣一弟又几不脱于虎口持虎皮上送官人莫不谓其得厚赏以其皮之伤也牵于吏议迄弗之赏然则出死力捐家赀以除暴虐者上功幕府而欲文法吏无吹毛求疵而欲沾赏典矧可得乎矧可得乎

　　明文衡巻五十三

　　●钦定四库全书

　　明文衡巻五十四

　　（明）程敏政 编

　　○杂着

　　宗仪九首（有序）　　方希古

　　君子之道本于身行诸家而推于天下则家者身之符天下之本也治之可无法乎徳修于身施以成化虽无法或可也而古之正家者常不敢后法葢善有余而法不足法有余而守之人不足家与国通患之况俱无焉者乎余徳不能化民而窃有志于正家之道作宗仪九篇以告宗人庶几贤者因言以趋善不贤者畏义而逺罪他日于大者有行焉或者其始于此
　　尊祖
　　人之异于物者以其知本也其所以知本者以其礼义之性根于天备于心粹然出于万物故物莫得而类之今夫形禅而气续者人与物之所同也渴而饮馁而噉劳而瘁逸而嬉者人与物不相逺也卒之人贵而物贱者何哉人能知尊其身之所自出而物不能也故生而敬事之为之甘膬丰柔之味以飬其口为之华软温美之服以飬其体为之采色以飬其目为之馨香以飬其鼻顺其所欲以飬其心犹以为未至也于是饬身惇行以飬其徳令闻嘉誉以飬其名著其徳美于天下后世使之没而不忘乆而弥章君子之为人子孙非以飬生为贵而以奉终为贵非以奉终为难而以思孝广爱为难藏于墓祀于庙自天子达于士隆卑广狭不同而其致一也故天子七诸侯五大夫三士二官师一庶人荐乎寝自外为之制者由乎人孝敬之情出于天由乎人者不可踰也本乎天者夫宁有强之者哉天之命也人虽至昏弱也甚无知也过先祖之墓未有不动心者时焉而祀其先语及其遗事未有不叹泣者形气之感有所受之也非偶然也故宗庙之制祭祀之礼君子以此崇本反始致诚敬于其先廛井之氓田则祭田祖不以岁之丰歉而变不忘其始也况于身之所自出者乎知有其身而不知身之所自出是谓禽犊之民知奉其身而不恤吾身之所同出是谓痿痹之民是二者虽色貎为人而其身物化也乆矣故人而不知本谓之悖不睦族谓之戾悖与戾恶名也世之立而谈者天之所授与尧舜孔子不异由颜焉而颜由孟焉而孟不此之务而为恶民之求尚为爱其身也乎吾惧夫吾族之人为痿痹禽犊之归而不自知也为尊祖之法曰立祠祀始迁祖月吉必谒拜岁以立春祀族人各以祖袝食而各以物来祭祭毕相率以齿会拜而宴齿之最尊而有徳者向南坐而训族人曰凡为吾祖之孙者敬父兄慈子弟和邻里时祭祀力树艺无胥欺也无胥讼也无犯国法也无虐细民也无愽奕也无鬬争也无学歌舞以荡俗也无相攘窃奸侵以贼身也无鬻子也无大故勿黜妻也勿为奴隶以辱先也有一于此者生不齿乎族死不入于祠皆应曰诺然后族人之文者以谱至登下一岁之生卒而书举族人之臧否其有婚姻相赒患难相恤善则劝恶则戒临财能让飬亲事长能孝而悌亲姻乡里能睦而顺此其行之足书举书之累有足书者死则为之立传于谱其有犯于前所训者亦书之能改则削之乆而愈甚则不削而书其名族人见必揖虽贵贱贫富不敌皆以其属称喜必庆戚必吊死以其属服无服者为之是日不肉而羣哭之羣祭之羣葬之
　　重谱
　　尊祖之次莫过于重谱由百世之下而知百世之上居闾巷之间而尽同宇之内察统系之异同辨传承之乆近叙戚疏定尊卑收涣散敦亲睦非有谱焉以列之不可也故君子重之不修谱者谓之不孝然谱之为孝难言也有征而不书则为弃其祖无征而书之则为诬其祖有耻其先之贱旁援显人而尊之者有耻其先之恶而私附于闻人之族者彼皆以为智矣而诚愚也夫祖岂可择哉兢兢然尊其所知阙其所不知详其所可征不强述其所难考则庶乎近之矣而世之知乎此者常鲜趋乎伪者常多淳安之汪氏繇其身縁而上之至于鲁公之族七十余世皆有讳字卒葬若目见而耳受之者其心以为至博也而博不能胜其伪也越之杨氏亲炀帝之裔而耻名之污遂避而不言吴宁之杜氏越千余岁而宗汉之延年晋之当阳侯是皆知本者之所深恶而为之者以为工也顾不惑哉天下有贵人无贵族有贤人无贤族有士者之子孙不能修身笃行而屈为僮隶而公卿将相常发于陇亩圣贤之世不能传其遗业则夷乎恒人而缙绅大儒多兴于贱宗天之生人也果孰贵而孰贱乎四海之广百氏之众其初不过出于数十姓也数十姓之初不过出于数人也数人之先一人也故今天下之受氏者多尧舜三王之后而皆始于黄帝譬之巨木焉有盛而蕃有萎而悴其理固有然者人见其常有显人也则谓之着族见其无有达者也则从而贱之贵贱岂有恒哉在人焉耳茍能法古之人行古之道闻于天下传于后世则犹古人也虽其族世未着不患其不着也孔子子思以为祖而操庸嵬之行则其庸嵬自若也祖不能贵之也故吾方氏出帝榆罔而谱不敢列之显于昔者众矣而不附之疑者阙之以传疑不可详者略之以着实而惟以笃学修身望乎族之人呜呼富贵利达外至者也求之不可必得得之不可必守守之不能必传也仁义忠信之道备乎心不求而足得之者可以行行之可以着施之盈天下而敛于身不见其隘传之被万物而非威武势力之所能移善尊祖者思是道也行是道也天下不惟尊其身将归徳于祖而祖益尊祖益尊而谱益传斯其为孝大矣何必趯趯然为伪而欺且诬哉
　　睦族
　　井田废而天下无善俗宗法废而天下无世家圣人之立法所以收万民之心而使之萃于一一者治道之极治功之盛不可忽也故一之所在智者无所措其谋辩者无所措其说勇者无所用其力如裘之领如网之纲如髪之握如輹之毂如马之有辔如牛之有纼操之则敛纵之则放招之则集撝之则退屈信作止惟上之所令而民不能参以私先王之民非甚异于后世也其好义而易使从化而畏法宁死于饥寒而不忍为乱者岂碪斧鈇钺所能禁哉敎之以其所固有故其向善也安令之以其所易知故其趋化也亟当是之时同闾接亩之人犹相亲睦信顺而大小宗法行乎宗族之间为百世之宗者百世宗之为五世之宗者五世宗之宗其身则守其训有所猷为皆受命于宗子而悍戾争鬬之风无自而起茍非大奸魁诈不可教令则安有不善者乎故三代之俗非固美也为治之具既美而习使之然也后世愿治之主王佐之臣迭兴于世而卒不足几乎古岂民性之不可化邪其具之废已乆世主便因循而惮改作材士昩逺略而务近功区区补弊苴漏而未及乎政敎之全也民心益离而俗愈散奚独民之罪君子预有责焉吾尝病之而未之能行则思以化吾之族人而族不可徒化也则为谱以明本之一为始迁祖之祠以维系族人之心今夫散处于庐为十为百而各顾其私者是人之情也纵其溺于情而不示之以知本则将至于纷争而不可制今使月一会于祠而告之以谱之意俾知十百之本出于一人之身人身之疾在乎一肢也而心为之烦貎为之悴口为之呻手为之抚思夫一身之化为十百也何忍自相戕刺而不顾乎何忍见其颠连危苦而不救乎何为不合乎一而相视如涂之人乎故为睦族之法祠祭之余复置田多者数百亩寡者百余亩储其入俾族之长与族之亷者掌之岁量视族人所乏而补助之其赢则以为棺椁衣衾以济不能葬者产子者娶嫁者丧者疾病者皆以私财相赠遗立典礼一人以有文者为之俾相族人吉凶之礼立典事一人以敦睦而才者为之以相族人之凡役世择子姓一人为医以治举族之疾其药物于补助之赢取之有余财者时增益之族之富而贤者立学以为教其师取其行而文其教以孝悌忠信敦睦为要自族长以下主财而私典事而惰相礼而野不能睦族没则告于祖而贬其主不祠富而不以敎者不祠师之有道别祠之不能师者则否
　　广睦
　　人之亲疎有恒理而无恒情自同祖推而至于无服又至于同姓爱敬之道厚薄之施固出于天而不可易然有亲而若疎者有疎而若亲者常情变于所习也阅岁时而不相见则同姓如路人比庐舍同劳逸酒食之会不絶则交游之人如昆弟使同姓如路人他人如昆弟斯岂人之至情哉物有以移之君子未必然而常情所不能免也圣人之治人以常人之情为中制俾厚者加厚而薄者不至于离恐其以不接而疎疎而不相恤也故为之祭酺之法合之以燕乐饮食以洽其欢忻慈爱之情恐其徇于利而不知道也肃之以乡射读法使之祗敬戒慎而不至于怠肆祭而酺所以为乐也读法所以为礼也约民于礼乐而亲者愈亲疎者相睦此先王所以为盛也哉举而行诸天下今未见其不可也然非士之职也故欲自族而行之乡而为之制其制曰宗族岁为燕乐之会四其时则二月也五月也八月也十有一月也其物则时祀之余也其品则豕与羊各一酒醴羞菓惟所有而不必侈也酒以七行九行为节也位以尊卑长幼为序也茍尊矣虽稚子犹位乎上也茍长矣虽贫且贱以齿也其言为孝弟忠信而勿亵也勿哗也勿慢也饮虽醉而勿违礼也立子弟二人为执礼以佐酒酒至揖请饮既饮揖请酬既酬揖请殽羞二人歌诗其诗则蓼莪棠棣葛藟东门唐之杕杜谷风雅之黄鸟之类贵其能感人而敦伦理也其数则如酒也立二人讲说嘉言古之人及乎教者皆在所取也将歌也将说也执礼揖曰请肃以聴皆拱而坐坐则肱相比行则武相衔举爵饮酬食羞皆后长者毕则旅揖辞而退少者送长者于家然后返岁为礼仪之会三冬至也岁之初吉也夏至也冬至阳之始生也君子之道自此始亨矣宜有庆也是日昩爽举族自胜冠以上咸盛服造祠下相揖趋及门祝启门以次入序立以时羞献奠酒皆再拜班趋出族之长坐别堂次长者率羣昆弟子姓捧觞称寿毕皆拜遂以次饮酒相拜如礼典礼以谱至北向坐读之长者命众坐众坐聴善恶之在书者咸读无隠设席于南楹之东北向署其上曰旌善之位善之多者长者命之酒俾少者咸拜之典礼翼以就位署南楹之西曰思过之所恶之累书而不改者俾立其下于是长者以谱所列传绪盛衰絶续之故明言之而告以常训曰为善如嗜饮酒去恶如去毒螫慎思哉勿坠尔先祖之祀众拱而听皆俯首就班再拜出少者授长者杖以序行乃还于家夏至阴之始生也君子所宜慎也是日素服谒词如冬至礼不饮酒不相拜读谱之仪亦如之岁之初吉庆拜如冬至礼不读谱乡党之制歳为燕乐之会一其时以秋其物以祭社之余其坐以齿以徳以爵其礼主于让其仪如宗族之会歌诗说嘉言亦如之其诗以伐木鱼丽南有嘉鱼菁菁者莪宾之初筵择乡人子弟羣歌之其诵嘉言也耆老之贒者举以敎在坐者皆起应曰祗奉长者之训凡族人乡人不与于会者八悖伦纪者鬬争者相讼者使酒而酗者博奕者过累书而不改者虐乡里者言伪而行违者皆君子之所弃也不善者弃而后知所戒然后善者尊而益劝劝戒立而俗宁有不美者乎
　　奉终
　　爱敬以养生哀戚以送死墓焉而葬位焉而祭皆本于礼而不敢忽者先王敎民之通法也丧而用浮屠之术葬而信葬师之说资冥报于不可致诘之间征休咎于无情难验之川阜上以为亲谋下以为身利者此古之所未闻也后世闇夫野人多趋信而甘心焉亲没于床不于礼而于浮屠不哭泣擗踊而于钟磬铙钹非是之务则人交笑以为简时可葬矣泥于山川之利否而不即葬或至于终身或身死而委櫘于子孙甚者子孙恐葬之祸其身举而弃诸水火葬亲以礼者世反非之为愚呜呼是何其不察而至于此极乎彼浮屠之所谓轮回者果可信邪天之生人物者二气五行也其运也无穷其续也无端先者过而后者来未尝相资以为用者二气五行之常也自草木而观之发荣于春盛壮奋长蔚乎而不可遏及乎戒之以凛风申之以霜露昔之沃泽茂美一旦飘而为浮埃化而为污泥荡灭殚尽无迹可窥矣其发生于明年者气之始至者为之也岂复资既陨之余荣乎惟人也亦然得气而生气既尽而死死则不复有知矣茍有焚炙刲割佚乐适意身且不有而何以受之形尽气尽而魂升魄降无所不尽安能入人胸腹重生于世而谓之轮回也哉天地至神之气以其流行不穷故乆而常新变而不同使必资已死之人为将生之本则造化之道息矣乌足为天地倘或有之人固不知之也浮屠亦人耳何自而独知之彼以其茫昩不可揣索故妄言以诬世夫岂可信而事其敎乎孔子谓祭之以礼为孝则事异端之妄弃圣典而不信者其为非礼也大矣不孝孰加焉而闇者顾安之而不以为非胡可哉葬师之动人以祸福而其说尤怪人之昌隆盛炽者其先必有厚徳之遗贱贫夭絶者必有余恶之着山川何与焉诞者则不然闻有贵富之人于此则归福于其茔冢曰此某形也此某征也于葬之法宜尔也闻有贫贱之人于此则曰此葬之罪也此于法宜至于斯也信斯言也则人之多财而力足者皆相率而为不善及乎死也求善地以葬其身则可免子孙于祸夫孰肯为善乎由大者而论之系乎盛衰者莫大乎国都殽函河渭无异也秦帝之亡汉帝之昌隋据之而促唐据之而长果在于善地乎帝王之尊家天下而役海内使地善而可兴竭智以营陵庙奚求而不致而亡国败主相属则果不在乎此也审矣古之卜宅兆云者以神道定民志耳非视冈阜之向背逆顺臆度目断如世之葬师之为也葬师祖晋郭璞书其书茍可信璞用之以葬其祖考宜有竒验不诬而璞卒死于簒贼其身不能福而谓能福乎人其可信否邪世之人多信之不知自陷于不孝而莫之赎也呜呼先王之礼一失而流于野再壊而流于诬暨其大坏而不可为忽乎入于禽兽而不之觉也宁不哀哉天下之人其小者流为野由野而徃吾不能知其所至矣其心淫浸胶固非空言所能革也吾独以告吾族人亲丧必以三年三年之制必循礼勿以浮屠从事违者生罚之死不祀于先祠葬卜吉凶而勿泥葬师之说期必以三月三月不能至五月五月不能至七月过一岁者如违丧礼之罚必刻圹志墓铭力不足者刻其名俾后有考作方氏丧葬仪
　　务学
　　学者君子之先务也不知为人之道不可以为人不知为下之道不可以事上不知居上之道不可以为政欲达是三者舍学而何以哉故学将以学为人也将以学事人也将以学治人也将以矫偏邪而复于正也人之资不能无失犹鉴之或昏弓之或枉丝之或紊茍非循而理之檠而直之莹而拭之虽至美不适于用乌可不学乎夫学非为华宠名誉爵禄也复其性尽人之道焉耳彼蠕而动翾而鸣者不知其生之故与其为生之道是以物而不神冥而不灵人之为学所以自异于物也匪特异于物欲异于众人也匪特异于众人上将合乎天地拔乎庶类之上而为后世之则也其说存于易诗书春秋三礼其理具乎心其事始乎穷理终乎知天其业始于修已终于治人其功用至于均节运化涵育万物大得之而圣深造之而贒勉修之而为君子圣贒君子非天坠而地出人为之也举夫人之身皆可为圣贒而乃不能异于物曷过哉不知务学之方也今世俗之儒申申而行由由而言滕口颊播简牍以夸乎人知非不博言非不华矣而于古之学未也何哉为其泛而无本也漫而无统也可喜而无用也君子之学积诸身行于家推之国而及于天下举而措之秩如也奚待词说乎以词说为学上以是取士下以是自期此士所以莫逮乎古也呜呼无善敎而天下无善士无善士而天下无善俗世俗之陋其患岂微也哉余不欲学者之类之也方氏之学以行为本以穷理诚身为要以礼乐政敎为用因人以为敎而不强人所不能师古以为制而不违时所不可此其大敎也其小学曰七岁而学训之孝弟以端其本训之歌謡讽谕之切乎理者以发其知羣居而训之和赐之以物而导之让慎施扑楚以养其耻敏者守之以重黙木者开之以英慧柔者作之强者抑之扶之植之摧之激之而童子之质成矣其大学曰立四敎皆本于行行不修者不与一曰道术二曰政事三曰治经四曰文艺一道术视其人质之端方纯明知微近道者与言考其言行以稽其所进试其问难以审所造政事文艺其材之所能者无不学也二政事视其通明才智者使学焉治民之政八制产平赋兴敎聴讼御灾恤孤御吏禁暴悉民情知法意为政事本试以言授以事而观其所堪三治经精察烛理笃信不惑而长讲说者为之四文艺博文多识通乎制度名物立言陈辞可以为世敎者其极也试之日皆以终月皆欲其称其教之名也敎之存乎师化之迟速存乎人得其人推而用之不难于天下夫岂一家之学也哉
　　谨行
　　士之为学莫先于慎行行之于人犹室之有栋柱也帛之有丝缕也木之有本也马之有足也鸟之有翼也圣得是而后为圣贒得是而后为贒君子修是而为善小人失是而不免陷于禽兽之归夫焉可忽哉积之如升高之难而或败于谈笑为之于阃阈之内而或播于四海九州岛才极乎美艺极乎精政事治功极乎可称而行一有不掩焉则人视之如污秽不洁避之如虎狼贱之如犬豕幷其身之所有与其畴昔竭力专志之所为者而弃之矣可不慎乎夫口之便于甘肥体之便于华美耳目之耽于所思心志之趋于所乐家欲富而身欲尊者人之同情圣贒之所不能无也然而学道之士禁制克节惟恐是念之萌于中蒯衣藿食黜好寡欲终身而不敢怠者诚知轻重之分也人之身不越乎百年善爱其身者能使百年为千载不善爱其身者忽焉如蚊蚋之处乎盎缶之间夫蚊蚋之生亦自以为适矣而起灭生死不踰乎旬月当其快意于所欲以盎缶为天地而不知其所处之微昩陋之民亦若是矣迷溺于声色势利以身为之役而不以劳其心以为至乐也而不知其可悲也甚适也而不知其为污辱也均之为身也圣贒之尊荣若彼而众人之污辱若此曷为而然哉慎行与否致之耳难成易毁者行也难立易倾者名也得之不能乆于身乐未既而忧继之者人之欲也以富贵利达易污辱之名犹食乌喙而易死也况倐忽接于耳目者之不足恃乎故人有杀身而徇君亲者非不爱身也爱其身甚而欲纳之于礼义其为虑甚逺矣宁死而不肯以非义食知义之重于死也宁无后而不敢以非礼娶知失礼之重于无后也侥幸茍冒于一时而蒙垢被污于万世小则闾里识之以为訾大则册书着之天下笑之闻其名则唾哕不欲入于耳计其所得曾不若秋毫而贱辱其身使孝子羞以为父正士羞以为友遗裔逺孙羞以为祖不亦惑哉且人不患不富贵而患不能慎行无行而富贵无益其为小人守道而贫贱无损其为君子吾家自始迁祖至于余身十五世矣以言乎赀产则不踰于中家以言乎爵禄则未有位乎朝者然而不愧于人见推于世者以先人世有积徳蓄学操行异乎恒人焉耳逺者余不足知之若曽大父西洲府君之纯厚悫大先君太守贞惠公之亷介方正视古之贒者岂有闲哉吾族之人暨将来而未至者乌可不效也人莫不喜为名人之子孙而不知其尤难于众人盖徳大则难继行高则难称有善过于人人未之取也曰其祖之贒不但如斯而已有恶未着人已责之以为不肖曰若之祖何人也而为此哉故生于微宗庸族者过易隐而善易着以其特出掩于其先人皆异之故不求其备也生于世家者过易闻而善难昭以其先多显人而不可企也呜呼方氏之嗣人奈何而不慎乎君臣父子兄弟夫妇朋友五者天伦也斁天伦者天之所诛天之所诛人之所弃生不齿死不服葬不送主不入祠谱不书其名行和于家称于乡徳可为师者终则无服者为服缌麻有服者如礼祭虽已逺犹及虽无主祭者犹祭如是而不能为君子则非方氏之子孙也告于祠而更其姓不列于谱
　　修徳
　　能为众人所不能行之事者其子孙必享众人所不能致之福人之为善非为子孙计也然天道之于善人以及其身为未足常推余泽以福其后人则亦曷尝不为子孙计哉第众人之计速而易致而君子之泽逺而难酬故趋乎善者常少溺乎利者常多众人每笑为善之士为迂缓无术而不知天道之所佑固在此而不在彼也天下无千载全盛之国无百年全盛之家天岂不欲有国家者乆而不坠哉或一再传而失之或未终其身而不振得之于劳勚艰难之余而败之于谈笑燕安之顷非其智力所不能徳不足而子孙无所藉以自立也人之生于徳善之家犹木之生沃土蚤发而易长华茂而后凋硗田瘠垄虽有萌蘖之滋拳曲拥肿终不足观则所藉使之然耳今之人莫不欲子孙之蕃贒才之伙传绪乆而不衰而莫能为善此犹不艺而欲获也不猎而欲衣狐貉也孰从而致乎故富贵而不修徳是以爵禄货财祸其身也富贵其子孙而不力为善是置子孙于贱辱之穽争夺之区而不顾也使贵而可传则古之显人与齐魏秦楚之君至今不失祀矣使富而可传则赵孟三桓之裔有余积而无忧矣然而皆莫之存何哉徳泽既竭而后人莫能继也先人有千乘之势万室之邑不足恃也金帛菽粟盈溢廪廥不足恃也惟有余徳焉为可恃而恃之者身必危可恃以存者其惟徳修于身而不懈者乎徳有及乎数百年者有及乎百岁者有及乎当世者有及乎一乡行乎一家者子孙之食其报也恒视所及为广狭道术材略高世而拔类或见于事功佐明主除暴乱立法制或着于书以陈仁义政敎正人心于将亡遏邪说于欲盛此徳于数百年者也不能如彼之盛而其所为可以扶衰拯溺为百年所依怙者百年之所徳也又不能然而济当时之难者当时之所徳也下此而尽力于一乡行法于一家乡与家赖之亦可以及其子孙俾不遽至于祸败况其所及愈大则所利愈逺乎闾巷之士欲泽天下后世固非其职然因其身之所居以为其分之所当为奚为而不可也故事亲而孝事长而弟族焉而睦姻焉而义慈恭惠和不犯不忮以此守身而无愧者其徳可以泽其子推而行于乡矜寡恤饥周人之所不及而为人之所难为其后嗣有不兴者乎有位而立功学道而立言皆人所可致者孰谓吾族之人而不能为善人乎孰谓为善而果不可恃乎
　　体仁
　　天之生人岂不欲使之各得其所哉然而势有所不能故托诸人以任之俾有余补不足智愚之相悬贫富之相殊此出于气运之相激而成者天非欲其如此不齐也而卒不能免焉是气行乎天地之间而万物资之以生犹江河之流浑涵奫沦其所冲激不同而所著之状亦异大或如蛟龙小或如珠玑或声闻数千里而或汩然而止水非有意为巨细于其间也而万变错出而不可御人何以异于斯乎智可以综核海内而闇者无以谋其躬财或可以及百世而馁者无一啜之粟天非不欲人人皆智且富也而不能者势不可也势之所在天不能为而人可以为之故立君师以治使得于天厚者不自専其用薄者亦有所仰以容其身然后天地之意得圣人之用行而政敎之说起故圣贒非为已设也所以为愚不肖之资货财非富匹夫也固将俾分其余以补人之匮乏三代之盛是法行于朝廷达于州里成于风俗而入于人心是以天下无怨嗟之民乆矣其亡而莫之复也世之志义之士犹有推其所有余行其所可为者其亦先王之所取者乎然非知本者不知其意之美也人之挟所长以虐同类由不知本故耳使知斯人之生皆本于天视人之颠隮陷溺与已无以异则民焉有失所之患哉余病乎未能而欲试诸乡闾以为政本数百家之乡其人必有才智赀产殊絶于众者虽废兴迭出而未尝无毎乡推其尤者为之表使为二廪三学廪之法丰岁夏秋自百亩之家以上皆入稻麦于廪称其家为多寡寡不下十升多不过十斛使乡之表籍其数而众阅守之度其九岁可得千斛以备凶荒札瘥及死丧之不能自存者其入也先富而出也先贫出也视口而入也视产多者皆庚加息十一不能庚则否廪之左立祠以祠入粟多而及人博者祠之左右序掲二版左曰嘉善书其人之绩版以朱书以青右曰愧顽版不饰书以白书吝而私者为表而不均者渔其利而不恤民者岁再集众谒祠而读之以为戒学之法各立师一人以有徳而服人者为之立司敎二人司过二人司礼三人乡人月吉盛衣冠相率谒学暇则逰于学问乎师有违过者于师乎治悖敎不良者师与其罚其教法如族学之仪

　　西伯伐崇

　　为史者之言曰西伯之囚羑里崇侯虎实谮之及西伯得赐斧钺専征伐而归五年果伐崇侯虎果若其言是西伯挟天子之柄而报私怨也此必不然圣人之于赏罚岂尝容心于其间哉观人之善恶何如耳其善诚可旌也虽平生之所雠怨乌得不赏之其恶诚可诛也虽懿亲近戚吾乌敢避焉着此法者非吾之所私有乃天子之法受之于先王而与天下共之者也窃天子之法赏无功则为佑恶罚无罪则为戕善此二者必诛于圣王之世纣之无道乆矣诸侯岂无不臣服者乎其以斧钺赐西伯而西伯受而行之宜自不臣服者始必不悻悻然蓄私怨而图伐之也崇侯之事逺不可知其详矣吾意其人必比凶党恶不供臣职于天子而侵害其舆图杀虐其民人弃蔑其宗庙故西伯伐之必不以其谮己也茍憾其谮已是微量浅智之人齐桓晋文之流之所为岂足为圣人哉且羑里之事不经见史所称献美女善马珍怪之说皆战国之末好妄言者意构之词非其事之实也妄言者见诗歌伐崇求其罪而不得遂诬其谮西伯以为伐崇之端而不自知其谬也西伯尝伐犬戎密耆及邘矣则此四国者又岂皆谮西伯者邪故谓西伯伐崇者是也谓崇侯谮西伯以女马赂纣得脱者皆非也曰然则史氏所述西伯之事亦有足信者欤曰惟献地请去炮烙之刑者近之余皆无足取焉耳

　　武王诛纣

　　余读春秋见其纪时书事少者止一二言多者不过数十言断断然传其所信而不敢肆窃尝疑之以为当时史官所载必详矣孔子曷不尽举而书之奚为简略若是哉及观左氏谷梁公羊三子之传各述其所闻甚详或曲说以传经或因经而构事肆情极论无复顾忌初若可喜徐而推之率多虚词而鲜事实往往不足以得其要领而愈致人之惑然后知孔子谨严其词若不敢尽者忧天下后世之至也孔子尝系易以辞矣反复诘难至于理彰意竭而后止何独于春秋而不尽其辞盖道可以智穷而事必以实着与其徇疑而失实以为后世害不若着其可信者之为愈也故曰多闻阙疑又曰吾犹及史之阙文也此孔子之意也司马迁之为史记其志以作春秋自儗亦非不知春秋者矣至于纪载往昔之事竒闻怪说无所不録而于三代之本纪多背经而信传好立异而诬圣人其它微者未足论若武王与纣之事见于书最详而迁乖乱之尤甚牧野之兵非武王王之志也圣人之不幸也武成载其时事但曰一戎衣天下大定不书纣之死者为武王讳且不忍书也他书谓纣自焚死意为近之武王之于纣非有深雠宿怨特为民去乱耳当斯时使纣悔过迁善武王必不兴师而踰孟津及纣兵已北使纣不死而降武王必将封之以百里之邑俾奉其宗庙必不忍加兵于其身也况纣已死乎吾意武王见纣之死也不踊而哭之则命商之羣臣以礼葬之矣岂复有余怒及其既死之身乎迁乃谓武王至纣死所三射之躬斩其首悬于大白之旗又斩其二嬖妾悬于小白之旗此皆战国薄夫之妄言齐东野人之语非武王之事迁信而取之谬也汉髙祖魏文帝皆中才之主非有圣智之度髙祖犹能不杀子婴文帝犹能奉山阳公终其身曾谓武王圣人而忍其君至此乎吾决知其不然矣茍信迁之言是使后世强臣陵上者葅醢其君而援武王以借口其祸君臣之大义不亦甚哉吾故辨之以为好竒信怪者之戒

　　毕命

　　余读周书至于康王之命毕公然后知周公之忠厚也殷之遗民可谓顽矣大者作乱小者骄淫奢侈不率法度礼不得而齐之徳不得而服之周公知其不可旦夕治也既欲加兵诛之又举而迁之于洛其怒殷民亦甚矣然方伐叛也为大诰告四方自他人言之宜痛诋深诮不比于恒民而周公方申申焉告以天命之去就无一辞及其民之非多士多方一则言迁民之故一则言降四国民命不诛之由反复乎夏商之存亡称其民曰商王士曰义民而不忍少伤之夫周公岂不知殷民之顽哉终不斥之为顽民而曲为之讳避者圣人之虑至深逺也民莫不有是非好恶善未至于此而加之以善名则必喜而奋曰上之待我以善人也安敢不为善恶未至于此而加之以恶名则必怨而怒曰上之不以君子待我吾安用为君子故以君子望中人中人皆慕而为君子以小人望中人中人或失其恒心殷民固顽矣周公以王士义民待之彼欲不修士君子之行得乎圣人之待人也恕如此宜乎未歴三纪而皆化也至于康王不知圣人导民之微权命毕公继周公之职辄称之为顽民举洛邑之民岂无善者哉槩而谓之顽殷民闻之得无怨且怒乎号之以为顽而欲责其不为顽不可得矣然则周公婉辞和色化殷民为君子康王发片言而诬殷民为顽民文王武王忠厚之意至是销铄殆尽矣不然世之庸主无典则以遗后嗣者子孙蒙其遗烈犹可传数世无乱以文武周公之大徳曷为不二三传而遽微乎史称成康为至治余谓周之衰康王基之

　　明文衡巻五十四

　　●钦定四库全书

　　明文衡巻五十五

　　（明）程敏政 编

　　○杂着

　　牛利瓦伊州事　　胡广

　　洪容斋谓维州之事当时议者谓徳裕贤于僧孺以今观之则僧孺为得司马温公断之以义利两人曲直始分按吐蕃顽犷狡暴世为唐患屡盟屡叛非徳之可懐信之可结维州之事窃有议焉自清水刼盟兵临近镇上下震惊徳宗欲出幸以避之自是用兵经费岁无虚日国计匮乏故徳宗问李泌以复府兵之策泌对以屯田积榖致富强之术徳宗喜泌曰未也臣能不用中国之兵使吐蕃自困徳宗曰计将安出泌不对大意欲结回纥大食云南与共图吐蕃令吐蕃多备以牵制之知徳宗素恨回纥故不对恐幷沮屯田之议不行自吐蕃冦西川韦皋与东蛮两林蛮连兵御之屡捷屡胜吐蕃奔应西川南诏之不暇而冦河陇之迹渐稀此正与泌计相合至宪宗时虽尝出冦亦鲜获利穆宗长庆元年吐蕃冦青塞堡盐州刺史李文悦击却之秋九月吐蕃遣其礼部尚书论讷罗来求盟以大理卿刘元鼎为会盟使入吐蕃与盟二年六月会盟之使未还即复来冦灵武冦盐州自此不见再盟文宗太和五年九月吐蕃维州副使悉怛谋请降尽率其众奔成都李徳裕遣行维州刺史虞藏俭将兵入据其城具状且言欲遣生羌烧十三桥捣西戎腹心可洗乆耻事下尚书省集议皆请如徳裕策独牛僧孺曰吐蕃之境四面各万里失一维州未能损其势比来修好约罢戍兵中国御戎守信为上彼若来责曰何事失信养马蔚茹川上平凉阪万骑缀回中怒气直辞不三日至咸阳桥此时西南数千里外得百维州何所用之徒弃诚信有害无利此匹夫所不为况天子乎文宗以为然还其城执悉怛谋归之吐蕃尽诛之于境上由此观之则僧孺之谋诚过矣且维州本唐故地广徳元年陷入吐蕃韦皋屡攻取之而不能得悉怛谋一旦举以还唐其来降之日又在吐蕃败盟之后何失信之有僧孺乃以私憾沮徳裕之功故缪以往日吐蕃入长安之迹恐愒天子使祖宗故地不复徳裕成功不遂悉怛谋枉死负寃于无穷朱子于纲目特书曰吐蕃将悉怛谋以维州来降盖深惜之也牛李是非如此其着温公之言直牛而曲李者其意盖有所为宋神宗在位喜于论兵富郑公尝云愿陛下二十年不可道着用兵二字温公之意即郑公之意也当西夏部将嵬名山欲以横山之众取李谅祚以降诏边臣招纳其众公上疏极论以为名山之众未必能制谅祚幸而胜之减一谅祚生一谅祚何利之有神宗不听遣种谔发兵迎之取绥州费用六十万西方用兵盖自此始矣后城永乐夏人来争丧师数十万神宗临朝大恸于是公言始验公平生惟以和戎为念及得疾犹叹曰四患未除吾死不瞑目矣其一以西戎之议未决折简与吕公着曰邉计以和戎为便然则牛李之论公云云者欲假此以抑要功生事之人矫当时之弊不然牛李之事曲直甚明公何为曲李而直牛乎维州之论当以朱子纲目与致堂之说为当

　　季布止伐匃奴

　　单于尝为书嫚吕后后怒召诸将议之上将军樊哙曰臣愿得十万众横行匃奴中诸将皆阿吕后以哙言为然独季布曰樊哙可斩也夫髙帝将兵三十余万困于平城哙时亦在其中今哙奈何以十万众横行匃奴中面谩且秦以事胡陈胜等起今创痍未瘳哙又面谀欲揺动天下是时殿上皆恐太后临朝遂不复议击匃奴事布老将也故知用兵之利害使其亦如诸将之阿谀顺旨则必骚动天下因布一言而止其为利溥哉史称布为贤将其或以此欤武帝时王恢建马邑之议韩安国屡难其不可使武帝然安国之论则边衅无由而起卫霍无功之可纪后亦必无轮台之悔矣

　　刘给事

　　唐代宗永泰元年仆固懐恩诱回纥吐蕃杂入冦下诏亲征鱼朝恩欲奉代宗幸河中以避吐蕃恐羣臣议论不一百官入朝朝恩从禁军操白刃宣言曰吐蕃数犯郊畿车驾欲幸河中何如公卿皆错愕不知所对有刘给事者独出班抗声曰敕使反耶今屯军如云不戮力扞冦而遽欲胁天子弃宗庙而去非反而何朝恩惊沮而退事遂寝刘给事当仓卒之顷而能抗辞以折权幸使之惊沮真大丈夫哉视当时之公卿闭口错愕者诚可羞也惜乎史失其名不知为谁千古之恨扬雄曰齐鲁有大臣二人而史失其名笺杜诗者谓黄四娘者独何人哉因此以托不朽世间幸不幸类如此刘给事言存而名泯其幸欤不幸欤

　　陈平用陆贾之谋

　　陈平辅高祖定天下六出竒计无一不效及诸吕擅权欲危刘氏平燕居深念计无所出及见陆贾问策贾令与太尉深相结为画吕氏数事平用其计乃以五百金为绛侯寿厚具乐饮太尉太尉亦报如之两人同心恊谋卒成灭吕安刘之功者贾之谋也平岂智于前而昩于后乎当事机未决或思虑过当而反惑乎平当危疑之际不自用而取人之长以成事功此所以为贤也平尝顺后之旨以王诸吕岂亦贾策使平阳以计绐之得以成吾谋乎不然平之深念专在灭吕其肯以高祖之业轻以许人乎使平真阿吕后者贾必知之又安肯为平画计乎

　　张汤杜周有后

　　语曰仁者必有后张汤杜周俱为酷吏然皆有良子爵位尊显继世立朝汉之元勲儒林之后乃有不如其故何哉班孟坚谓汤推贤扬善固宜有后者周之迹絶无一行之可举其有后又何也史载汤决大狱欲傅古义乃请愽士弟子治尚书春秋补廷尉史平亭疑法奏谳疑必奏先为上分别其原上所是受而着谳法廷尉挈令扬主之明汤用儒者议疑法岂于是而有阴惠及人者乎其有后者盖由于此周无一善之可述但上以其尽力无私若然亦宜有后矣世疑汤周不当有后而皆有后故采摭其美而论之所可见者如此而已不然汤之子安世周之子延年见其父行之缪修徳砺行为汉名臣足以盖其父之恶安世之子延寿延年之子钦又能世济其美后之继隆或不系于汤周而本于此欤

　　张骞

　　张骞贪一身之利为汉使月氐经大夏复事西南夷通乌孙凿空西域启武帝穷兵之欲者实骞之过也班固于其赞略无一语及之但云禹本纪言河出昆仑昆仑高二千五百余里日月所相避隠为光明也自张骞使大夏之后穷河原恶睹所谓昆仑者乎斯言于骞何有哉岂责其逺使详于笻竹杖蜀布而遗于其大者乎抑岂不责骞而为汉讳乎不然骞不足责耳

　　公孙弘节俭

　　汲黯谓公孙弘位在三公奉禄甚多然为布被此诈也以本传观之弘常称人主病不广大人臣病不节俭又其身食一肉脱粟饭其躬行节俭盖亦素性然也年八十终于相位汉之公卿多由奢纵取败有如弘之节俭必能保其富贵弘之行亦可以厉俗故元始中修功臣后下诏曰汉兴以来股肱在位身行俭约轻财重义未有若公孙弘者位在宰相封侯而为布被脱粟之饭奉禄以给故人宾客无有所余可谓减于制度而率下笃俗者也与内富厚而外为诡服以钓虚誉者殊科夫表徳章义所以率世厉俗圣王之制也其赐弘后子孙之次见为适者爵关内侯此又可见汉之重节俭而薄奢靡故特表章弘以敦厉风俗厥后若唐尊失身以仕王莽封侯贵重位厯公卿衣敝履穿以瓦器饮食被虚伪名其亦与弘异矣何足道哉

　　东坡祖黄生说

　　东坡武王非圣人之说盖本于汉儒黄生黄生曰汤武非受命乃弑也辕固曰不然夫桀纣荒乱天下之心皆归汤武汤武因天下之心而诛桀纣桀纣之民弗为使而归汤武汤武不得已而立非受命而何黄生曰冠虽敝必加于首履虽新必贯于足何者上下之分也今桀纣虽失道然君上也汤武虽圣臣下也夫主有失行臣不正言其过以尊天子反因过而诛之代立南面非弑而何故东坡曰武王非圣人也孔子盖罪汤武厯称尧舜禹有不足于汤武也又云孟轲始乱之曰吾闻诛独夫纣未闻弑君也自是学者以汤武为圣人之正皆孔氏之罪人也斯言窃为未当论语于篇终厯叙尧舜禹以及汤武孔子何尝不称汤武观易革之彖曰汤武革命顺乎天而应乎人孔子何尝不足于汤武所谓顺天应人者岂虚言乎又谓武王伐纣诛其君夷其社稷诸侯必有不悦者故封武庚以慰之有不得已焉耳此盖战国相倾之术曽谓武王而为之乎当牧野之誓诸侯不期而会者八百天下固已叛纣归武王矣虽贤如三仁知殷之必沦丧纣之必亡亦末如之何也已矣茍使天命未改人心不去虽封百武庚又何足以慰悦殷之故家遗民哉封武庚者盖武王公天下之心非为私也汤武之迹孔孟言之尽矣不待辨而明第东坡之论如此恐后来学者惑于其言故略举其槩以破其说黄生不师孔孟而立异论东坡何为而师其说欤或曰东坡假此以彰荀彧之美甚曹操之恶以武王为非圣人则曹操其鬼蜮矣虽然曹操何足论以彧身为汉臣为操画谋以赞其业及篡夺之形已着方诡异论以自释其自杀也宜矣何足取哉

　　易卦

　　周易爻辞凡吉凶悔吝皆戒占者人能反求诸已则其应验有如影响第占者以吉为在已凶为在人往往不应则归咎于蓍龟误矣昔汉武帝伐匃奴易之卦得大过爻在九三其繇曰枯杨生华象曰枯杨生华何可乆也太卜谓匈奴破不乆也皆以为吉乃遣贰师将军李广利伐匈奴军败而降武帝归咎于卦兆反缪当是时使太卜能云所兆在已阻武帝不遣贰师则必无丧师降将之耻而卦为可征矣噫蓍龟断之明矣而用之者失其意往往如斯

　　唐太宗征高丽

　　唐太宗初征高丽谏议大夫禇遂良曰陛下指麾则中原清晏顾盼则四夷詟服威望大矣今乃渡海逺征小国若指期克捷犹可也万一蹉跌伤损威望更兴忿兵则安危难测矣及上欲自征遂良复上疏以为天下譬犹一身两京心腹也州县四肢也四裔身外之物也高丽罪大诚当致讨但命二三猛将将四五万众仗陛下威灵取之如反掌耳今太子新立年尚幼穉自余藩屏陛下所知一旦弃金汤之全踰辽海之险以天下之君轻行逺举皆愚臣之所甚忧也上不听时羣臣多谏征高丽者尉迟敬徳亦上言陛下亲征辽东太子在定州长安洛阳心腹空虚恐有玄感之变且边隅小国不足以勤万乗愿遣偏师征之指期可殄上不从及后出师无功乃深悔叹曰魏征若在不使我有是行也命使祀征复立所仆碑观遂良敬徳之谏如此太宗茍能听之未必不善又何必魏征之言是思乎窃谓使魏征若在太宗亦必不能从其言方遂良初谏时李世绩即曰间者薛延陀入冦陛下欲发兵穷讨魏征谏而止使至今为患向用陛下之策北鄙安矣上曰然此诚征之失朕寻悔之而不欲言以是知征虽在太宗必不从其言也范氏谓帝知过能悔此其所以为贤使果为悔过赏遂良敬徳之言何必更思魏征所以为此说者帝于征报之薄矣中心岂无惭忸故借此以树仆碑抚其妻子耳岂真思其言乎若帝真有悔心自当斩然决絶于东征之念矣何故连年不已启房玄龄临终之谏与徐充容闺闼之疏乎由此观之曷有悔过之实积衅蓄忿乆而不解至于高宗累岁用师方始平之然髙丽虽衰而中国之经费亦不可胜计矣何足补哉或曰太宗之思魏征玄宗之思九龄事异而情同曰是不然玄宗之思九龄盖出乎中情太宗之思魏征盖矫情耳

　　萧何听计

　　汉三年汉王与项羽相距京索间上数使使劳苦丞相何鲍生谓何曰今王暴衣露盖数劳苦君者有疑君心为君计莫若遣君子孙昆弟能胜兵者悉诣军所上益信君于是何从其计汉王大悦五年陈豨反上自将至邯郸而韩信谋反关中吕后用何计诛信上闻使使拜丞相为相国益封五千户令卒五百人一都尉为相国卫诸君皆贺召平独吊谓何曰祸自此始矣上暴露于外而君守于内非被矢石之难而益君封置卫者以淮阴新反于中有疑君心夫置卫卫君非以宠君也愿君譲封勿受悉以家私财佐军何从其计上说其秋黥布反上自将击之数使使问相国何为曰为上在军拊循勉百姓悉所有佐军如陈豨时客又说何曰君灭族不乆矣夫君位为相国功第一不可复加然君初入关本得百姓心十余年矣皆附君尚复孶孳得民和上所谓数问君畏君倾动关中今君胡不多买田地贱贳贷以自污上心必安于是何从其计上乃大说按何处危疑之地岌岌乎殆哉赖鲍生召平之言易危为安易疑为信不然则何之祸可立而待矣使韩淮阴有此二客则必不至于夷灭惜乎献计以斩锺离昩与夫蒯生三分天下之计皆不及此然则二客者亦豪士哉

　　韩信为将

　　韩信击魏问郦生魏得无用周叔为大将乎曰栢直也信曰竖子耳遂进兵击魏掳魏王豹定河东观此则知信之善为将矣何也夫兵力不患不敌惟患将之与吾敌也兵法曰凡战之要必先占其将而察其才因形用权则不劳而功举信知栢直为将始轻其无能遂进兵成功使魏当时用周叔为大将则信必不敢轻进又必思所以敌之纵能破魏亦必费力不至若此之易周叔虽不见其事迹盖必能将也虽然信虽轻栢直犹用疑兵设伏以计袭破之其肯真易柏直为竖子径前而与之搏鬬乎始而问将继而用计终而破敌成功审彼审已而后动及其破赵窥知赵王成安君不用广武君之策乃敢引兵遂下使成安君能用广武君之策则信必不敢轻度井陉之险又安能有泜水之胜乎观其战胜攻取鲜不用计此之所以为善将也后之人举知信之为善将而不知求其所以为善将之道往往不能如信之必胜而多取败也

　　雀饧

　　宋杜镐博学有识为翰林侍读学士时都城外有坟庄一日若甘露降布尔木子侄辈惊喜白于镐镐味之惨然不怿子弟启诸镐曰此非甘露乃雀饧大非佳兆吾门其衰矣踰年镐薨继有八丧广谓甘露者至和之所感召此为上瑞若人家有之矣亦雀饧之类耳

　　东坡与李方叔诗记

　　宋元佑中苏东坡知贡举属意李方叔令其子叔党持一简与方叔值方叔出仆受简置几上偶章惇子持援来访取简窃视乃刘向优于扬雄论二篇援兄弟径持去坡亦入院李方叔不知也既而就试果出此题二章仿坡意为之援遂中第一人持第十人坡初意第一人必方叔及掲榜乃章也徒为之怅然方叔母叹曰苏公知贡举吾儿下第命也坡既出院以诗寄李有云平生浪说古战场过眼空迷日五色盖亦解嘲云耳其诗真迹今在南昌李士亷家与徐铉书稿及张即之手帖共为一巻字画皆可爱也

　　米黄书记

　　昔潘谷病目谒黄山谷山谷以囊墨诘之谷初探一囊摸索曰今不可得也问之曰此承晏软剂也又探一囊曰此谷二十年前作今亦不能为矣山谷曰得无假鬼神邪谷曰非也熟之而已山谷遂书以赠谷字径三寸余笔皆战掣法至今三百余年光采尚煜然照人及米元章海岳庵四咏其字亦大书险劲飘逸尤为竒絶皆在友人胡思中家诚可寳也

　　虞文靖公知人

　　元史虞文靖公传载马伯庸欲荐光州人龚伯璲邀公署荐章公以其小材不可且言其人必不能终伯庸甚不乐及公以章诏事退归伯庸实倡导之也后龚败果如公言人服其明智余又尝闻熊伯几先生言初危太朴以文学征起声名播于朝野士君子皆想望其风采诸门人问于文靖公曰太朴事业当何如公曰太朴入京之后其辞多夸事业非所敢知复曰必求其人其余阙乎时阙名未甚着门人曰何以知之公曰集于阙文字见之后阙竟以忠义显乃知前辈观人自有定鍳

　　虞掲诗记

　　虞文靖公尝作范徳机诗序有云当时中州人士谓清江范徳浦城杨仲弘豫章掲曼领及集四人诗为四家且以唐临晋帖喻范百战健儿喻杨三日新妇喻掲而集为汉庭老吏序出适掲公归省墓见之大不悦遂徃临川访虞公既相见言及兹事且曰徯斯与公京师二十年未尝蒙公一言及斯何别后乃尔虞公曰诚有之非集之言中州人士之言也非惟中州人士为然亦天下之通论也掲公咈然遂即席辞别虞公坚留不得竟驾小车而还既别去数日掲公乃以天厯年间秘阁开四诗寄虞公中有夸章分署隔窻纱学士诗成毎自夸之句盖为虞公发也公得诗谓诸门人曰掲公此作甚佳然才力竭已就以所寄诗题其后答云今日新妇老矣后因送人有寄掲公云故人不肯宿山家夜半驱车踏月华寄语旁人休大笑诗成端的向谁夸未几掲公趣召至都竟以疾卒此得之陈维新云维新豫章才子也

　　萨天锡诗记

　　元萨天锡尝有诗送欣笑隠住龙翔寺其诗云东南隠者人不识一日才名动九重地湿厌闻天竺雨月明来听景阳钟衲衣香暖留春麝石钵云寒卧夜龙何日相从陪杖履秋风江上采芙蓉虞学士见之谓曰诗固好但闻听字意重耳萨当时自负能诗意虞以先辈故少之云尔后至南台见马伯庸论诗因诵前作马亦如虞公所云欲改之二人构思数日竟不获未几萨以事至临川谒虞公席间首及前事虞公曰岁乆不复记忆请再诵之萨诵之公曰此易事唐人诗有云林下老僧来看雨宜改作地湿厌看天竺雨音调更差胜萨大服而去此得之熊伯几先生云

　　铁柱诗记

　　豫章铁柱宫井中铁柱相传为晋许旌阳镇蛟之柱厯代名贤多有题咏熊朋来诗曰九牧失贡金司空不行水蛟龙弄波涛魑魅入城市吁嗟清谈晋万事谩不理遂令千载人稽首旌阳子正言反应辞简意高虞学士诗曰老龙无意弄新波化作凫翁倚柱歌点石神方寜复得沉沙遗戟不堪磨汾阴鼎鼐千年出海底珊瑚百尺过谁在蓬莱期劫外下骑黄鹄一摩挲此诗初出人皆未喻其旨公曰此柱未敢必为旌阳之物故诗意皆设疑辞以问之先伯父尝云铁柱诗甚多独熊虞二公之诗超于众作

　　谯楼画角三弄记

　　俨幼闻诸伯父虞部府君曰世之鼓楼曰谯楼者谓门上为高楼以望也画角之曲有三弄乃曹子建所譔其初弄曰为君难为臣亦难难又难次弄曰创业难守成亦难难又难三弄曰起家难保家亦难难又难今角音之呜呜者皆难字之曵声耳所以使人昬晓之间燕息之际闻之有所儆发也至唐节度使辞日赐双节行则建节立六纛入境州县立节楼迎以鼔角今州郡有楼以置鼓角必会府而后可非受方面之任而置鼓角皆僭也

　　写韵轩滕王阁望湖亭诗记

　　诸才子侍虞公宿写韵轩道士因出巻子求题公赋二律其一云翩翩仙子药王山明月高楼遂不还天外修眉尘镜掩窻中遗墨夜灯闲雪深黄竹归无所雨暗苍梧泪更斑何啻浮云相契合窅然余迹漫人间其二曰仙人本自好楼居深下重帘写韵书江上数峯千仞表砚中微露九秋余下方钟鼓尘初静絶世文章事不虚最爱夜凉天阙近绮窓留得玉蟾蜍题毕辛好礼诸人问曰西江登眺之所据江山之胜无踰于滕王阁望湖亭二处公不知其几过皆不留题何也公曰诸公曽见东坡及侩晦几诗否皆曰见公曰请与诸公诵之晦几滕王阁诗云槛外长江去不回槛前杨栁后人栽当时唯有西山在曽见滕王歌舞来其第一句长江去不回徃事不可问矣第二句槛前杨桞亦是后人所栽第三句第四句谓当时曽见滕王歌舞者唯有西山在耳含无限之意寓无穷之感东坡望湖亭诗云黒云堆墨未遮山白雨跳珠乱入船蓦地风来忽吹散望湖亭下水连天阴阳变化关机开阖于顷刻之间且气雄语壮所谓吞云梦者八九二诗皆不可及是以不曽有题明日公与诸人登滕王阁即席赋律诗若干首及一絶句余幼时能诵之今但记其三律与絶句耳其一曰高阁城头户牖开江中照见碧崔嵬文章谁复三王后云气长从五老来画角数声南斗落白盐万斛北风回洲南先有蛟龙窟怪得诗成急雨催其二曰天寒江阁立苍茫百尺阑干送夕阳岁乆鱼龙非故物春深蛱蝶是何王帆樯星斗通南极车盖风云拥豫章灯火夜归湖上雨隔邻呼酒说干将其三曰危楼百尺倚阑干满目青山不厌看空翠逺凝江树小落霞飞送酒杯干千年剑气侵牛斗半夜天香下广寒我欲乗鸾朝帝阙五云深处是长安絶句云豫章城上滕王阁不见鸣銮佩玉声惟有当时帘外月夜深依旧照江城昔人云诗不可茍作观公之意可见矣此得之呉用中云

　　上下四方记

　　洪容斋云上下四方不可穷竟正虽庄列释氏之寓言曼衍不能说也列子商汤问于夏革曰上下八方有极尽乎革曰不知也汤固问革曰无则无极有则有尽朕何以知之然无极之外复无无极无尽之中复无无尽无极复无无极无尽复无无尽朕是以知其无极无尽也而不见其有极有尽也焉知天地之表不有大天地者乎大集经风住何处曰风住虚空又问虚空为何所住答曰虚空住于至处又问至处复何所住答言至处何所住者不可宣说何以故逺离一切诸处所故一切诸处所所不摄故非数非称故是故至处无有住处容斋以为二家之说止于如此而已余尝观程子邵子问答有天何依曰依乎地地何附曰附乎天天地何依附曰天地自相依附又朱子门人有问六合之外当是何物先生曰人生天地间且只理会天地间事此语最善彼释氏又有所谓水轮风轮之类亦幻语尔

　　元二辨

　　后汉邓隲传隲拜大将军时遭元二之灾章懐注云元二即元元也古书字重者多于上字下作小二字以取便尔洪容斋随笔中乃引王充论衡恢国篇曰今上嗣位二之间嘉徳布流为证谓元二为元年二年也遂自述在史馆修钦宗纪赞曰遭靖康元二之祸实本诸此余考汉书文纪有元元之民师古曰元元善意也又光纪有下为元元所归注谓黎庶犹言喁喁论衡元二之间亦是谓嘉徳布流于元元之间容斋偶未详耳而赵明诚谓元元语殊不可读何也

　　杜诗阿咸辩

　　杜子美杜位宅守岁诗首句云守岁阿咸家注者云咸一作戎乃晋王戎昔阮籍与戎父浑为友尝谓浑曰共卿语不如与阿戎谈黄鹤谓杜位乃公之从弟不应用父子事善本作阿咸东坡与子由诗云头上银幡笑阿咸又云欲唤阿咸来守岁林乌枥马鬬喧哗正用公此诗也余尝观史齐王思逺小字阿戎王晏之从弟也清介有识鉴隆昌之事尝规切晏及晏贵盛与思逺兄征曰隆昌之际阿戎劝我自裁若如阿戎言岂得有今日征曰果如阿戎言尚未晚也晏大怒后果及祸子美诗用阿戎盖出于此注者不考遂定为阿咸岂不知阮咸籍之侄亦与兄弟之事不相当而东坡于子由偶误用尔何必据以为证邪又尝于内阁见子美亲书赠卫八处士诗字甚怪伟惊呼热中肠作呜呼热中肠然则杜诗谓善本而其中之误者岂止阿咸而已哉

　　明文衡巻五十五

　　●钦定四库全书

　　明文衡巻五十六

　　（明）程敏政 编

　　○杂着

　　文章辨体序题　　呉讷

　　古歌謡辞
　　按西山辑文章正宗凡古文辞之载于经圣人所尝删述者不敢录独采书传所载康衢击壤歌之类列于古诗之前且曰出于经者可信传记所载者未必当时所作其好古传疑之意至矣今谨遵其意仍以康衢童谣为首终于茍卿成相彚寘卷端以俟考质
　　古赋
　　按赋者古诗之流汉艺文志曰古者诸侯卿大夫交接邻国必称诗以喻意春秋之后聘问歌咏不行于列国而贤士失志之赋作矣大儒荀卿及楚臣屈原离谗忧国皆作赋以风其后宋玉唐勒枚乗司马相如扬子云竞为侈丽闳衍之辞而风谕之义没矣近世祝氏着古赋辨体因本汉志之言而断之曰屈子离骚即古赋也古诗之义若荀卿成相是也然其所载则以离骚为首而荀诗勿录尚论世次屈在荀后而成相亦非赋体故今特取成相附古歌謡后而仍载楚辞于古赋之首盖欲学赋者必以是为先也宋景文公有云离骚为辞赋祖后人为之如至方不能加矩至圆不能过规信哉
　　古乐府
　　易曰先王作乐崇徳殷荐之上帝以配祖考成周盛时大司乐以黄帝尧舜夏商六代之乐报祀天地百神若宗庙之祭神既下降则奏九徳之歌九韶之舞盖以六代之乐皆圣人之徒所制故悉存之而不废也迨秦焚灭典籍礼乐崩壤汉兴高帝自制三侯之章而房中之乐则令唐山夫人造为歌辞史记云高祖过沛诗三侯之章令小儿歌之高祖崩令沛得以四时歌舞宗庙孝惠文景无所增更于乐府习常肄旧而巳至班固汉书则曰汉兴乐家有制氏但能纪其铿锵而不能言其义高祖时叔孙通制宗庙乐迎神奏嘉至入庙奏永至干豆上奏登歌再终下奏休成天子就酒东厢坐定奏安世然徒有其名而亡其辞所载不过武帝郊祀十九章而已后儒遂以乐府之名起于武帝殊不知孝惠二年已命夏侯寛为乐府令岂武帝始为新声不用旧辞也迨东汉明帝遂分乐为四品一曰大予乐郊庙上陵用之二曰雅颂乐辟雍享射用之三曰黄门鼓吹乐天子宴羣臣用之四曰短箫铙歌乐军中用之其说虽载方册而其制亦复不传魏晋已降世变日下所作乐歌率皆夸靡虚诞无复先王之意下至陈隋则淫哇鄙亵举无足观矣自时厥后唯唐宋享国最久故其辞亦多纯雅南渡后夹漈郑氏着通志乐畧以为古之达礼有三一曰燕二曰享三曰祀所谓吉凶军宾嘉皆主此三者仲尼所删之诗凡宴享祀之时用以歌之汉乐府之作以继三代因列铙歌与三侯以下于篇亦无其辞后太原郭茂倩辑乐府百巻繇汉迄五代搜辑无遗金华吴立夫谓其纷乱哤杂厌人视聴虽浮淫鄙倍不敢芟夷何哉近豫章左克明复编古乐府十巻断自陈隋而止中若后魏杨白花等淫鄙之辞亦复收载是亦未得尽善也今考五礼以郊庙歌辞为先恺乐燕飨歌辞次之盖以其切于世用足为制作家之助至若古今琴操与夫相和等曲亦附于后以俟好古君子之所考订焉其或有题无辞或辞虽存而为庄人雅士之所厌闻者兹亦不录
　　古诗
　　诗大序曰诗者志之所之也诗有六义曰风曰雅曰颂曰赋曰比曰兴三百篇尚矣以汉魏言之苏李曹刘实为之首晋宋以下世道日变而诗道亦从而变矣晦庵朱子尝答巩仲至有曰古今诗凡三变自汉魏以上为一等自晋宋间颜谢以后下及唐初为一等自沈宋以后定着律诗下及今日又为一等然自唐初以前为诗者固有高下而法犹未变至律诗出而后诗之与法始皆大变无复古人之风矣尝欲抄取经史韵语下及文选汉魏古辞以尽郭景纯陶渊明之作自为一编而附三百篇楚辞之后以为诗之根本凖则又于其下二等之中择其近于古者各为一编以为羽翼舆卫其不合者则悉去之不使接于耳目入于胷次要使方寸之中无一字世俗言语意思则其为诗不期于高逺而自高逺矣厥后西山编文章正宗刘氏辑风雅翼悉本朱子之意而去取详畧则有不同者焉是编所收率以二家为主近代之有合作者亦取载焉歌行之作别录于后盖歌行放情长言其句语格调与古诗亦有不同者矣律诗杂体具载外集呜呼学诗之法子朱子之言至矣尽矣有志者勉夫
　　歌行
　　昔人论歌辞有有声有辞者若郊庙乐章及铙歌等曲是也有有辞无声者若后人之所述作未必尽被于金石也夫自周衰采诗之官废汉魏之世歌咏杂兴故本其命篇之义曰篇因其立辞之意曰辞体如行书曰行述事本末曰引悲如蛩螀曰吟委曲尽情曰曲放情长言曰歌言通俚俗曰謡感而发言曰叹愤而不怒曰怨虽其立名不同然皆六义之余也唐世诗人共推李杜太白则多模拟古题少陵则即事名篇无复倚傍厥后元微之以后人沿袭古题倡和重复深以少陵为是故今是编凡拟古者皆附乐府本题之内若即事为题无所模拟者则自汉魏以降迄于近代取其辞义之弗过于淫伤者录载云
　　谕告
　　按西山云周官大祝作六辞以通上下亲疎逺近曰辞曰命曰诰曰会曰祷曰诔皆王言也大祝以下掌为之辞则所谓代言者也以书考之若汤诰甘誓微子之命之类是也此皆圣人笔之为经不当与后世文辞同录今独取春秋内外传所载周天子谕告诸侯之辞及列国应对之语附焉又按东莱有曰文章从容委曲而意独至惟左氏所载当时君臣之言为然盖繇圣人余泽未逺涵养自别故其辞气不迫如此非后世专学语言者所可得而比焉
　　玺书
　　按应劭曰玺信也古者尊卑共之左传鲁襄公在楚季武子使公冶问玺书至秦汉臣下始避其称汉初有三玺天子书用玺以封故曰玺书文帝元年尝赐南越赵佗玺书佗愧感顿首称臣纳贡至今读史者未尝不三复书辞以钦仰帝徳于无穷也夫制诏玺书皆曰王言然书之文尤觉陈义委曲命辞恳到者盖书中能尽褒劝警饬之意也故今特取前代玺书载于诏令之前读者其必有以得之
　　批答
　　按玉海唐学士初入院试制诏批答共三篇盖批答与诏异诏则宣达上意批答则采臣下章疏之意而答之也文鉴辑批答诏敕各为一类可见矣唐史载太宗之答刘洎谓出自手笔今观辞意诚然至若宋昭陵之答富弼等则皆词臣之撰进者也读者其尚考诸
　　诏
　　按三代王言见于书者有三曰诰曰誓曰命至秦改之曰诏厯代因之然唯两汉诏辞深厚尔雅尚为近古至偶俪之作兴而去古逺矣东莱云近代诏书或用散文或用四六散文以深纯温厚为本四六须下语浑全不可尚新竒华巧而失大体是编今以汉诏居前附以唐宋诸诏庸备二体西山有云王言之体当以书之诰誓命为祖而参以两汉诏册信哉
　　册
　　按汉书天子所下之书有四一曰策书注曰策者编简也其制长二尺短者半之篆书起维年月日以命诸侯王公若三公以罪免亦赐策则用一尺木而隶书之又按唐百官志曰王言有七一曰册书立皇后皇太子封诸王则用之说文云册者符命也诸侯进受于王象其札一长一短中有二编之形当作册古文作笧盖册策二字通用至唐宋后不用竹简以金玉为册故专谓之册也若其文辞体制则相祖述云
　　制诰
　　按周官大祝六辞二曰命三曰诰考之于书命者以之命官若毕命冏命是也诰则以之播诰四方若大诰洛诰是也汉承秦制有曰策书以封拜诸侯王公有曰制书用载制度之文若其命官则各赐印绶而无命书也迨乎唐世王言之体曰制者大赏罚大除授用之曰发敕者授六品以下官用之即所谓告身也宋承唐制其曰制者以拜三公三省等职辞必四六以便宣读于廷诰则或用散文以其直告某官也西山云制诰皆王言贵乎典雅温润用字不可深僻造语不可尖新文武宗室各得其宜斯为善矣
　　制策
　　按说文策者谋也凡录政化得失显而问之谓之对策考之于史实始汉之晁错错遇文帝恭谦好问之主不能明目张胆以答所问惜哉唯董仲舒学识醇正又遇孝武初政清明策之再三故克罄竭所藴帝因是罢黜百家专崇孔氏以表章六经厥功茂焉迨宋苏轼之答仁宗制策亦克输忠陈义婉切恳到君子有取焉
　　表
　　按韵书表明也标着事绪使之明白以告乎上也三代以前谓之敷奏秦改为表汉因之窃尝考之汉晋皆尚散文盖用陈达情事若孔明前后出师李令伯陈情之类是也唐宋以后多尚四六其用则有庆贺有辞免有陈谢有进书有贡物所用既殊则其辞亦各异焉西山云表中眼目全在破题要见尽题意又忌太露贴题目处须字字精确且如进实录不可移于日录若泛滥不切可以移用便不为工矣大抵表文以简洁精致为先用事忌深僻造语忌纎巧铺叙忌繁冗是编所录一以时代为先后读者详之则体制亦有以得之
　　露布
　　按通典云元魏攻战克捷欲天下闻知乃书帛建于漆竿上名为露布此其始也考诸文章缘起则曰汉贾洪为马超伐曹操作露布及世说又载桓温北征令袁宏倚马撰露布是则魏晋以来有之矣文心雕龙又云露布者盖露板不封布诸视聴近世帅臣奏捷盖本于此然今考之魏晋之文俱无传本唐宋虽有传者然其命辞全用四六盖与当时表文无异今故录附表后以备一体西山云露布贵奋发雄壮少粗无害观者详之
　　论谏
　　古者谏无专官自公卿大夫以至百工技艺皆得进谏隆古盛时君臣同徳其都俞吁咈见于语言问答之际者考之书可见西山以为圣贤大训不当与后之文辞同录今谨取其所载春秋内外传谏争论说之言着之于首其两汉以下诸臣进说有可以为法戒者间亦采之以附于后
　　奏疏
　　按唐虞禹皋陈谟之后至商伊尹周姬公遂有伊训无逸等篇此文辞告君之始也汉高惠时未闻有以书陈事者迨乎孝文开广言路于是贾山献至言贾谊上政事疏自时厥后进言者日众或曰上疏或曰上书或曰奏札或曰奏状虑有宣泄则囊封以进谓曰封事考之史可见昔人云君臣相遇虽一语有余上下未孚虽千万言奚补为臣子者惟当罄其忠爱之诚而已
　　议
　　周书曰议事以制政乃不迷眉山苏氏释之曰先王人法并任而任人为多故临事而议是则国之大事合众议而定之者尚矣今采汉唐宋诸臣所上议状次于奏疏以备一体若儒先私议其有闗于政理者问亦取之而附于中云
　　弹文
　　按汉书注云羣臣上奏若罪法按劾公府送御史台卿校送谒者台是则按劾之名其来久矣梁昭明辑文选特立其名曰弹事若文粹文鉴则载奏疏之中而巳迨后王尚书应麟有曰奏以明允诚笃为本若弹文则必理有典宪辞有风轨使气流墨中声动简外斯称絶席之雄也是则奏疏弹文其辞气亦异焉
　　檄
　　按释文檄军书也春秋时祭公谋父称文告之辞即檄之本始至战国张仪为檄告楚相其名始着刘勰云凡檄之大体或述此休明或叙彼苛虐指天时审人事筭强弱角权势故植义扬辞务在刚健挿羽以示迅不可使辞缓露板以宣众不可使义隠大抵唐以前不用四六故辞直义显昔人谓檄以散文为得体信乎
　　箴
　　按许氏说文箴诫也商书盘庚曰无或敢伏小人之攸箴盖箴者规诫之辞若箴之疗疾故以为名古有夏商二箴见于尚书大传解吕氏春秋而残缺不全独周太史辛甲命百官官箴王阙而虞氏掌猎为虞箴其辞备载左传后之作者盖本于此东莱云凡作箴须用官箴王阙之意箴末须依虞箴兽臣司原敢告仆夫之类大抵箴铭赞颂虽或均用韵语而体不同箴是规讽之文须有警诫切劘之意
　　铭
　　按铭者名也名其器物以自警也汉艺文志称道家有皇帝铭六篇然亡其辞独大学所载成汤盘铭九字发明日新之义甚切迨周武王则凡几席觞豆之属无不勒铭致警厥后又有称述先人之徳善劳烈为铭者如春秋时孔悝鼎铭是也又有以山川宫室门闗为铭者汉班孟坚之燕然山则旌征伐之功晋张孟阳之劔阁则戒殊俗之僭叛其取义各不同也传曰作器能铭可以为大夫陆士衡云铭贵愽约而温润斯得之矣
　　颂
　　诗大序曰诗有六义六曰颂颂者美盛徳之形容以告神明者也尝考庄子天运篇称黄帝张咸池之乐猋氏为颂斯盖寓言尔故颂之名实出于诗若商之那周之清庙诸什皆以告神为颂体之至至如鲁颂之駉駜等篇则当时用以祝颂僖公为颂之变故胡氏有曰后世文人献颂特效鲁颂而已文心雕龙云颂须铺张扬厉而以典雅丰缛为贵敷写似赋而不入华侈之区敬慎如铭而异乎规諌之域谅哉
　　赞
　　按赞者赞美之辞文章缘起曰汉司马相如作荆轲赞世巳不传厥后班孟坚汉史以论为赞至范蔚宗更以韵语唐建中中试进士以箴论表赞代诗赋而无颂题迨后复置愽学宏词科则赞颂二题皆出矣西山云赞颂体式相似贵乎赡丽宏肆而有雍容俯仰顿挫起伏之态乃为佳作大抵赞有二体若作散文当祖班氏史评若作韵语当宗东方朔画像赞金楼子有云班固愿学尚云赞颂相似信然
　　七体
　　昭明辑文选其文体有曰七者盖载枚乗七发继以曹子建七启张景阳七命而巳容斋随笔云枚生七发创意造端丽旨腴辞固为可喜后之继者如傅毅七激张衡七辩崔骃七依马融七广曹植七启王粲七释张协七命陆机七征之类规仿太切了无新意及唐栁子厚作晋问虽用其体而超然别立机杼汉晋之间沿袭之弊一洗矣窃尝考对偶句语六经所不废七体虽专尚骈俪然辞意变化与全篇四六不同自栁子后作者未闻迨元袁伯长之七观洪武宋王二老之志释文训其富丽固无让于前人至其论议又岂七发之可比
　　问对
　　问对体者载昔人一时问答之辞或设客难以着其意者也文选所录宋玉之于楚王相如之于蜀父老是所谓问对之辞至若答客难解嘲宾戏等作则皆设辞以自慰者焉洪氏景卢云东方朔答客难自是文中杰出扬雄拟为解嘲尚有驰骋自得之妙至于班固之宾戏张衡之应问则屋下架屋章摹句写读之令人可厌迨韩退之进学解出则所谓青出于蓝而青于蓝矣
　　书
　　按昔臣僚敷奏朋旧徃复皆总曰书近世臣僚上言名为表奏惟朋旧之间则曰书而已盖论议知识人岂能同茍不具之于书则安得尽其委曲之意哉战国两汉间若乐生若司马子长若刘歆诸书敷陈明白辩难恳到诚可以为修辞之助至若唐之韩栁宋之程朱张吕凡其所与知旧门人答问之言率多本乎进修之实读者诚能熟复以反之于身则其所得又岂止乎文辞而已
　　记
　　金石例云记者记事之文也西山曰记以善叙事为主禹贡顾命乃记之祖后人作记未免杂以议论陈后山亦曰退之作记记其事耳今之记乃论也窃尝考之记之名始于戴记学记等篇记之文文选弗载后之作者固以韩退之画记栁子厚游山诸记为体之正然观韩之燕喜亭记亦微载议论于中至栁之记新堂铁炉步则议论之辞多矣迨至欧苏而后始有专以论议为记者宜乎后山诸老以是为言也大抵记者盖所以备不忘如记营建当记月日之久近工费之多少主佐之姓名叙事之后畧作议论以结之此为正体至若范文正公之记严祠欧阳文忠公之记昼锦堂苏东坡之记山房藏书张文潜之记进学斋晦翁之作婺源书阁记虽专尚议论然其言足以垂世而立教弗害其为体之变焉
　　序
　　尔雅云序绪也序之体始于诗之大序首言六义次言风雅之变又次言二南王化之自其言次第有序故谓之序也东莱云凡序文籍当序作者之意如赠送燕集等作又当随事以序其实大抵序事之文以次第其语善序事理为上近世应用唯赠送为盛当须取法昌黎则庻得古人赠言之义而无枉已徇人之失也
　　论
　　按韵书论者议也梁昭明文选所载论有二体一曰史论乃史臣于传末作论议以断其人之善恶若司马迁之论项籍商鞅是也二曰论则学士大夫议论古今时世人物或评经史之言正其讹谬如贾生之论秦过江统之议徙戎栁子厚之论守道守官是也唐宋取士用以出题然求其辞精义粹卓然名世者亦惟韩欧为然刘勰云圣哲彝训曰经述经叙理曰论故凡陈政则与传注叅体辩史则与赞评齐行铨文则与序引共纪信夫
　　说　解
　　按说者释也述也解释义理而以己意述之也说之名起自吾夫子之说卦厥后汉许愼着说文盖亦祖述其名而为之辞也魏晋六朝文载文选而无其体独陆机文赋备论作文之义有曰说炜烨而谲诳是岂知言者哉至昌黎韩子悯斯文日弊作师说抗颜为学者师迨栁子厚及宋室诸大老出因各即事即理而为之说以晓当世以开悟后学繇是六朝陋习一洗而无余矣卢学士云说须自出已意横说竖说以抑扬详赡为上若夫解者亦以讲释解剥为义其与说亦无大相逺焉
　　辩
　　昔孟子答公孙丑问好辩曰予岂好辩哉予不得巳也中间厯叙古今治乱相寻之故凡八节所以深明圣人与已不能自巳之意终而又曰岂好辩哉予不得已也盖非独理明义精而字法句法章法亦足为作文楷式迨唐韩昌黎作讳辩栁子厚辩桐叶封弟识者谓其文斆孟子信矣大抵辩须有不得已而辩之意茍非有闗世教有益后学虽工亦奚以为
　　原
　　按书韵原者本也一说推原也义始大易原始要终之训若文体谓之原者先儒谓始于昌黎之五原盖推其本原之义以示人也黄山谷尝曰文章必谨布置每见学者多告以原道命意曲折石守道亦云吏部原道原人等作诸子以来未有也后之作者盖亦取法于是
　　诫
　　按韵书诫者警勅之辞文章缘起曰汉杜笃作女诫辞已弗传昭明文选亦无其体今特取先正诫子孙及警世之语可为法诫者录之
　　题跋
　　按苍崖金石例云跋者随题以赞语于后前有序引当掇其有闗大体者以表章之须明白简严不可堕人窠臼予尝即其言考之汉晋诸集题跋不载至唐韩栁始有读某书及读某文题其后之名迨宋欧曾而后始有跋语然其辞意亦无大相逺也故文鉴文类总编之曰题跋而巳近世疎斋卢公又云跋取古诗狼跋其胡之义狼行则前躐其胡故跋语不可太多多则冗尾语宜峭拔使不可加若然则跋比题与书尤贵乎简峭也庸书以俟考订云
　　杂着
　　杂著者何辑诸儒先所著之杂文也文而谓之杂者何或评议古今或详论政教随所著立名而无一定之体也文之有体者既各随体裒集其所录弗尽者则总归之杂着也着虽杂然必择理之弗杂者则录焉盖作文必以理为之主也若夫挂一漏万尚有俟博雅君子
　　传
　　太史公创史记列传盖以载一人之事而为体亦多不同迨前后两汉书三国晋唐诸史则第相祖袭而已厥后世之学士大夫或値忠孝才徳之事虑其湮没弗白或事虽微而卓然可为法戒者因为立传而垂于世此小传家传外传之例也西山云史迁作孟荀传不正言二子而旁及诸子此体之变可以为法步里客谈又云范史黄宪传盖无事迹直以语言模写其形容体段此为最妙繇是观之传之行迹固系其人至于辞之善否则又系之于作者也若退之毛颖传迂斋谓以文滑稽而又变体之变者乎
　　行状
　　按行状者门生故旧状死者行业上于史官或求铭志于作者之辞也文章缘起云始自汉丞相仓曹傅朝干作杨原伯行状然徒有其名而亡其辞萧氏文选唯载任彦升所作齐竟陵王行状而辞多矫诞识者病之今采韩栁所作载为楷式云
　　谥法
　　周礼大史丧事考焉小丧赐谥疏云小丧卿大夫也卿大夫谥君亲制之使大史徃赐之至遣之日小史徃为读之又按礼记曰幼名冠字五十以伯仲死谥周道也是则赐谥之制实始于周崇文总目载周公谥法一巻又有春秋谥法广谥等书然皆汉魏以来儒者取古人谥号増辑而为之宋仁宗朝眉山苏洵尝奉诏编定乃取世传周公谥法以下诸书定为三巻总一百六十八谥至孝宗淳熈中夹漈郑樵复本苏氏书増损定为上中下三等通二百一十谥为书以进大抵谥者所以表其实行故必由君上所赐善恶莫之能揜然在学者亦不可不知其说故今特载周公谥法于编盖以诸家之说皆祖于此若夫郑氏之论亦多有可取者今亦录附于后
　　谥议
　　按谥法云谥者行之迹大行受大名细行受小名白虎通曰人行始终不能若一故据其终始明别善恶所以劝人为善而戒人为恶也繇是观之则谥之所系岂不重欤汉晋而下凡公卿大夫赐谥必下太常定议博士乃询察其善恶贤否着为谥议以上于朝若晋秦秀之议何曽贾充唐独孤及之议苖俊卿宋邓忠臣之议欧阳永叔是也当时虽或未能尽从其言然千百载之下读其辞者莫不油然兴起其好恶之心呜呼是其所系岂不甚重乎哉至若近世名儒隠士之没门人朋旧又有私谥易名之议云
　　碑
　　按仪礼士婚礼入门当碑揖又礼记祭义云牲入丽于碑贾氏注云宫庙皆有碑以识日影以知早晚说文注又云古宗庙立碑系牲后人因于上纪功徳是则宫室之碑所以识日影而宗庙则以系牲也秦汉以来始谓刻石曰碑其盖始于李斯峄山之刻耳文选载郭有道等墓碑而王简栖头陀寺碑亦厕其间至文鉴则凡祠庙等碑与神道墓碑各为一类今亦依其例云
　　墓碑　墓碣　墓表　墓志　墓记　埋铭
　　按檀弓曰季康子之母死公肩假曰公室视丰碑注云丰碑以木为之形如石碑树于椁前后穿中为鹿卢绕之繂用以下棺事祖广记曰古者葬有丰碑以窆秦汉以来死有功业则刻于上稍改用石晋宋间始有神道碑之称盖地理家以东南为神道因立碑其地而名耳又按墓碣近世五品以下所用文与碑同墓表则有官无官皆可其辞则多叙其学行徳履墓志则直述世系岁月名字爵里用防陵谷迁改埋铭墓记与墓志同而墓记则无铭辞耳古今作者惟昌黎最高行文叙事面目首尾不再蹈袭凡碑碣表于外者文则稍详志铭埋于圹者文则严谨其书法则唯书其学行大节小善寸长则皆弗录观其所作可见近世至有将墓志亦刻墓前斯失之矣大抵碑铭所以论列徳善功烈虽铭之义称美弗称恶以尽其孝子慈孙之心然无其美而称者谓之诬有其美而弗称者谓之蔽诬与蔽君子弗由也
　　诔辞　哀辞
　　按周礼大祝作六辞以通上下亲疎逺近六曰诔鲁哀公十六年四月孔子卒公诔之曰昊天不吊不慭遗一老俾屏予一人以在位茕茕余在疚呜呼哀哉尼父此即所谓诔辞也郑氏注云诔者累也累列生时行迹读之以作谥此唯有辞而无谥盖唯累其美行示已伤悼之情尔后世有诔辞而无谥者盖本于此又按文章缘起载汉武帝公孙弘诔然无其辞唯文选录曹子建之诔王仲宣潘安仁之诔杨仲武盖皆述其世系行业而寓哀伤之意厥后韩退之之于欧阳詹栁子厚之于吕温则或曰诔辞或曰哀辞而名不同迨宋曾南丰东坡诸老所作则总谓之哀辞大抵诔则多叙世业故今率仿魏晋以四言为句哀辞则寓伤悼之情而有长短句及楚体不同焉
　　祭文
　　古者祀享史有册祝载其所以祀之之意考之经可见若文选所载谢惠连之祭古冢王僧逹之祭颜延年则亦不过叙其所祭及悼惜之情而已迨后韩栁欧苏与夫宋世道学诸君子或因水旱而祷于神或因丧葬而祭亲旧真情实意溢出言辞之表诚学者所当取法大抵祷神以悔过迁善为主祭故旧以道逹情意为尚若夫谀辞蔓说固弗足以动神而亦君子所厌聴也
　　连珠
　　按晋傅玄曰连珠兴于汉章帝之世班固贾逵亦尝受诏作之蔡邕张华又尝广焉考之文选止载陆士衡五十首而曰演连珠言演旧义以广之也大抵连珠之文穿贯事理如珠在贯其辞丽其言约不直指事情必假物陈义以逹其旨有合古诗风兴之义其体则四六对偶而有韵自士衡后作者盖鲜洪武初宋王二阁老有作亦如士衡之数今各录十余篇寘于外集之首以着四六对偶之所始
　　判
　　按唐制凡选人入选其选之之法有四一曰身体貎丰伟二曰言言辞辩正三曰书楷法遒美四曰判文理优长四事皆可取则先徳行徳均以才才均以劳得者为留不得者放盖凡进士登第及诸科出身皆以此铨择若陆宣公既登进士又以书判拔萃补渭南尉是也宋代选人试判三道若二道全通一道稍次而文翰俱优为上一道全通而二道稍次为中三道全次而文翰纰缪为下其上者加阶超资中者依资以叙下者殿一选如晦翁登第后铨试入中等始授同安主簿是已元世不用其制我国朝设科第一场有判语以律条为题其文亦用四六而简当为贵今录以备一体
　　律赋
　　律赋起于六朝而盛于唐宋凡取士以之命题每篇限以八韵而成要在音律谐协对偶精切为工迨元氏场屋更用古赋繇是学者弗习今录一二以备其体
　　律诗
　　律诗始于唐而其盛亦莫过于唐考之唐初作者盖鲜中唐以后若李太白韦应物犹尚古多律少至杜子美王摩诘则古律相半迨元和而降则近体盛而古作微矣大抵律诗拘于定体固弗若古体之高逺然对偶音律亦文辞之不可废者故学之者当以子美为宗其命辞用事聮对声律须取温厚和平不失六义之正者为矜式若换句抝体粗豪险怪者斯皆律体之变非学者所先也杨仲弘云凡作唐律起处要平直承处要舂容转处要变化结处要渊永上下要相连首尾要相应最忌俗意俗字俗语俗韵尝用功二十年始有所得呜呼其可易而视之哉
　　排律
　　杨伯谦云唐初五言排律虽多然徃徃不纯至中唐始盛若七言则作者絶少大抵排律若句炼字锻工巧易能唯抒情陈意全篇贯彻不失伦次者为难故山谷尝云老杜赠韦左丞相诗前辈录为压巻盖其布置最为得体如官府甲第厅堂房室各有定处不相淆乱也
　　絶句
　　杨伯谦曰五言絶句盛唐初变六朝子夜体六言则王摩诘始效顾陆作七言唐初尚少中唐渐盛又按诗法源流云絶句者截句也后两句对者是截律诗前四句前两句对者是截后四句皆对者是截中四句皆不对者是截前后各两句故唐人称絶句为律诗观李汉编昌黎集凡絶句皆收入律诗内是也周伯弜又云絶句以第三句为主须以实事寓意则转换有力而涵蓄无尽焉
　　聨句
　　按聨句始着于陶靖节集而盛于退之东野考其体有人作四句相合成篇若靖节集中所载是也又有人作一聨若子美与李尚书之芳及其甥字文彧聨句是也后有先出一句次者对之就出一句前人复对之相继成章则昌黎东野城南之作是也其要在于对偶精切辞意均敌若出一手乃为相称山谷尝云退之与孟郊意气相入故能杂然成篇后人少聨句者盖由笔力难相追尔
　　杂体
　　昔栁栁州读退之毛颖传有曰善戏谑兮不为虐兮学者终日讨说习复则罢惫而废乱故有息焉游焉之说譬诸饮食既荐味之至者而竒异苦咸酸辛之物虽蜇吻裂鼻缩舌涩齿而咸有笃好之者独文异乎予于是而知杂体之诗盖类是也然其为体虽各不同今总谓之杂者以其终非诗体之正焉
　　近代词曲
　　按歌曲源流云自古音乐废后郑卫靡漫之声杂然并出至唐开元天寳中熏染成俗于时才士始依乐工按拍之声被之以辞其句之长短各随曲而度于是古昔声依永之理愈失矣又按致堂胡先生曰近世歌曲以曲尽人情而得名故文章豪放之士鲜不寓意于此随亦自扫其迹曰此谑浪游戏而已唐人为之者众至栁耆卿乃掩众制而尽其妙笃好者以为不可复加及眉山苏氏出一洗绮罗香泽之态摆脱绸缪宛转之度使人登髙望逺举首髙歌而逸懐浩气超乎尘垢之表窃尝思之凡文辞之有韵者皆可歌也苐时有升降故言有雅俗调有古今尔昔在童稚时获侍先生长者见其酒酣兴发多依腔填词以歌之歌毕顾谓幼稚者曰此宋代慢词也当时大儒皆所不废今间见草堂诗余自元世套数诸曲盛行斯音日微矣迨予既长奔播南北乡邑前辈零落殆尽所谓填词慢调者今无复闻矣庸辑唐宋以下辞意近于古雅者附诸外集之后竹枝杨栁亦不弃焉好古之士于此亦可以观世变之不一云

　　杂志（十条）　　刘定之

　　苏子瞻
　　宋仁英以前用差役而民不扰王安石用雇役民始扰矣司马君实废雇用差虽苏子瞻亦喋喋不已岂稍欲中立于荆温两间兾免后患邪观其为哲宗言臣私忧神宗励精之政渐至隳壊理财疎而备边弛故撰策问欲以感动圣意子瞻之情殆可见也然其后恵儋之贬罪子瞻全助温而不贷其畧护荆昔者之言徒为向背亦何益哉子瞻作君实神道碑深美其诚盖自觉不如也
　　苏子由
　　苏子由使辽归为哲宗言辽主弘基以与我和好为喜年貌可六十步履轻健饮啖不衰享国尚当有年我可以无虞其君臣事佛国俗化之此彼之巨蠧足为我喜也弘基孙延禧当嗣位然骨气凡弱视瞻不正恐非彼福其意亦向慕和好而我不足恃矣其后弘基守和好又十余年而殂延禧亦不背盟然辽国遂亡于延禧则子由之言信矣容貌辞气乃徳之符非特得其身之遐促而并得其国之兴替仲由盆成括之死见知于孔孟邾子髙仰鲁侯卑俯兆其死亡见知于子贡圣贤原自有观人之法也子由殆闻于是而然欤抑使可觇国则非其人者不足使佛能蠧国而厯世之莫悟也何哉
　　李清臣
　　李清臣见宣仁圣烈后既崩哲宗入羣小之言意欲绍述熙丰之法而是时小人屏黜在外者其势亦将转而复起元佑诸贤凛凛乎覆压及之矣若此者清臣之所喜也清臣平日于操切禽制以作法抑扬轩轾以立势所优为也故尝发而为法原势原之文翫其辞气真小人之言也夫为治者先徳而后法上理而下势今乃切切于法与势之为言则其所藴可知矣
　　苏易简
　　苏易简内直宋太宗谓曰君臣千载遇易简应声曰忠孝一生心可谓的对今上在春宫时习对李贤取是日早所进读孟子全句君子逺庖厨五字请对顷之对云圣人登寳位覆对云学士上瀛洲尤见睿思之妙
　　徐敬业
　　徐敬业与骆宾王兵败宾王亡命为僧徃来杭州灵隠寺宋之问至寺夜吟鹫岭欝岧嶤龙宫鎻寂寥乆无下韵宾王隔壁朗吟以终篇之问大骇质明求见则遁矣敬业亦脱去为僧于衡山黄巢既败依张全义为僧于洛阳尝绘巳像题诗云记得当年草上飞铁衣脱尽着僧衣天津桥上无人识独倚栏干看落晖人见像识其为巢盖古今若此脱身者多矣史岂尽得其实哉
　　王介甫
　　王介甫诗云周公恐惧流言日王莽谦恭下士时假使当时身便死终身眞伪有谁知其意谓已尝辞馆职出于眞异已者若司马君实辞枢副范景仁辞翰长出于伪为莽之徒也然不知苏子瞻又尝谓介甫为莽之徒共诗曰汉家殊未识经纶入手功名事业新百尺穿成连夜井千金购得解飞人讥其汲汲妄作也呜呼数他人之髭鬓须髯而不见已睫者其介甫之谓哉
　　韩退之
　　韩退之自言口不絶吟于六义之文手不停披于百家之编贪多务得继晷穷年其勤至矣而李翶谓退之下笔时他人疾书之写诵之不是过也其敏亦至矣盖其取之也勤故其出之也敏后之学者束书不观逰谈无根乃欲刻烛毕韵举步成章彷佛古人岂不难哉
　　李杜韩栁
　　以诗言杜比迹于李以文言栁差肩于韩而以人言则杜韩阳淑李栁阴慝如氷炭异冷热薫莸殊芳臭矣子羙当安史作难时徒步从肃宗其诗拳拳于君臣之义太白于其时从永王璘欲乗危割据江表叛弃宗社作猛虎行云旍旌缤纷两河道战鼓惊山欲倾倒一输一失闗下兵朝降夕叛幽蓟城颇似楚汉时翻覆无定止张良未遇韩信贫刘项存亡在两臣其辞意视禄山思明反噬其主比于刘项敌国相争尚安知君臣之大伦欤微之谓太白不能窥子美藩篱况其堂奥得之矣退之懐忠事主辟邪宗圣固有本原其称子厚谓斥不乆其文必不能传于后如今无疑盖惟称其文而巳其阿附伾文胡致堂谓忌宪宗在储位有更易秘谋未及为而败后又托河问淫妇无卒者以诋宪宗得免于大戮为幸由是言之文虽美而若斯过恶固非可湔涤者也朱文公楚辞载子厚谪居时惩咎赋取其有自悔之言噫既悔已又诋主则亦非真悔也奚足録哉
　　天极
　　天有北南极如瓜果有前后蔕尖天分十二宫如瓜果分十二瓣其近极处度狭而当天腰处度阔如瓜果之瓣其近蔕尖者狭而当腰者寛也天之顶心当嵩高山下阳城而地之顶心为昆仑参差不相对者天地间东南暑热西北寒凉地在寒凉方者坚凝高峙而在署热方者融液坍塌故东南多水合东南多水西北多山处均平论则地仍以嵩高山下阳城为中但取最高顶心处则昆仑为中也
　　日轮
　　日轮大月轮较小日道近天在外月道近人在内故日食既时四面犹有光溢出可见月轮小不能尽掩日轮也日月合朔时月常在内未有日在内者故月食日也日月相朢则日食月者月虽资日光以圆于朢时然微相参差则光圆恰相冲射则日反食之如点灯者正当炉炭炎炽之尖所冲射则灯反不然矣此厯所谓暗虚言月为日所暗而非日之实体暗之乃日之虚冲尔盖二曜各有所行之道如二人各行水陆之涂朔朢则一人由陆者在桥上一人由水者在桥下稍相先后亦不食适相对当乃食矣日行道周天如循环月行道亦周天如循环两环相撘有两交处一处谓之天首一处谓之天尾天尾为计天首为罗至于木火土金水五星不由日道亦不由月道各自有道木星八十三年而七周天与日合者七十六火星七十九年而四十二周天与日合者三十七土星五十九年而二周天与日合者五十七金水二星虽随日一年一周天然金星八年而合于日者五水星四十六年而合于日者一百四十五其迟速离合以宰万类之生成司千代之起伏俯视人寰奚异夫瓮蚋裈虱之聚散缘啮也奈何欲以私意仰干之哉孛生于月月之行迟速有常度最迟之处即孛也故谓之月孛孛六十二年而七周天炁生于闰二十八年十闰而炁行一周天炁孛皆有度数无光象故与罗计同谓之四余幷七政为十一曜也

　　明文衡巻五十六

　　●钦定四库全书

　　明文衡卷五十七

　　（明）程敏政 编

　　○传

　　谢翱传　　胡翰

　　谢翱字皋羽建寜人也家故赢于财父钥居丧哀毁人称其孝宋咸淳初翱试进士不第慨然求诸古以文章名家元兵取宋宋相文天祥亡走江上逾海至闽檄州郡大举勤王之师翱倾家赀率乡兵数百人赴难遂叅军事天祥转战闽广至潮阳被执翱匿民间流离乆之间行抵勾越勾越多阀阅故大族而王监簿诸人方延致游士日以赋咏相娯乐翱时出所长诸公见者皆自以为不及不知其为天祥客也然终不自明且念乆不去人将虞我矣乃去而之越之南鄙依浦阳江方鳯时永康呉思齐亦依鳯居二人无变志又皆高年遂俱客呉氏里中得其余日以自适一不问当世事翱尝上会稽循山左右窥佑思诸陵西走呉会东入鄞过蛟门临大海所至歔欷流涕晚爱睦州山水浮七里濑登严光钓台北向举酒以竹如意击石歌曰魂归来兮何极魂去兮关水黒化为朱鸟兮有噣焉食歌已失声哭人莫诘其谁何唯鳯与思齐深悲之初江端友吕居仁朱翌辟地白云源源故方干所居在钓台之南翱率其徒游焉愿即此为葬地作许剑録及翱居钱唐病革语其妻刘曰我死必以骨归方鳯葬我许剑之地鳯闻讣讫如其言鳯字韶卿由太学生授容州教授治毛氏诗陈宜中当国礼下之命其二子大登小登受业焉同郡黄溍柳贯皆出其门好奨拔士有一善未尝不与之进思齐字子善其学本之外祖陈亮用荫补官摄嘉兴丞数以书干宋臣用事者言贾似道母丧不宜赐卤簿责文及翁顾忌争不力犹不争耳又言御史俞浙以论谢堂去职宰相附贵戚塞言路如朝廷何思齐虽有寒疾耳聋遇事不以势移不以贫屈自号全归子云
　　妫仲子曰翰少客浦阳望仙华寳掌诸山从搢绅学者问翶时事未尝不喟然为之太息于是访其论著之文翱有晞髪集鳯有严南集思齐有全归集三家者惟翱集备焉其辞隠其指微大要类其行事是时元新有天下士大夫于宋事多讳言之鄞江任士林称翱善哭如唐衢岂其情哉岂其情哉

　　王冕传　　宋濓

　　王冕者诸暨人七八岁时父命牧牛陇上窃入学舍听诸生诵书听已辄黙记暮归忘其牛或牵牛来责蹊田父怒挞之已而复如初母曰儿痴如此曷不听其所为冕因去依僧寺以居夜濳出坐佛膝上执策映长明灯读之琅琅逹旦佛像多土偶狞恶可怖冕小儿恬若不见安阳韩性闻而异之録为弟子学遂为通儒性卒门人事冕如事性时冕父已卒即迎母入越城就养乆之母思还故里冕买白牛驾母车自被古冠服随车后乡里小儿竞遮道讪笑冕亦笑著作郎李孝光欲荐之为府史冕骂曰吾有田可耕有书可读肯朝夕抱案立庭下备奴使哉毎居小楼上客至僮入报命之登乃登部使者行郡坐马上求见拒之去去不百武冕倚楼长啸使者闻之惭冕屡应进士举不中叹曰此童子羞为者吾可溺是哉竟弃去买舟下东呉渡大江入淮楚厯览名山川或遇竒才侠客谈古豪杰事即呼酒共饮慷慨悲吟人斥为狂奴北游燕都馆秘书卿台哈布哈家台哈布哈荐以馆职冕曰公诚愚人哉不满十年此中狐兔游矣何以禄仕为即日将南辕会其友武林卢生死滦阳唯两幼女一僮留燕伥伥无所依冕知之不逺千里走滦阳取遗骨且挈二女还生家冕既归越复大言天下将乱时海内无事或斥冕为妄冕曰妄人非我谁当为妄哉乃携妻隠于九里山种豆三畆粟倍之树梅花千桃杏居其半芋一区薤韭各百本引水为池种鱼千余头结茅庐三间自题为梅花屋甞仿周礼著书一巻坐卧自随秘不使人观更深人寂辄挑灯朗讽既而抚巻曰吾未即死持此以遇明主伊吕事业不难致也当风日佳时操觚赋诗千百言不休皆鹏鶱海怒读者毛髪为耸人至不为宾主礼清谈竟日不倦食至则食都不必辞谢善画梅不减杨补之求者肩背相望以缯幅短长为得米之差人讥之冕曰吾藉是以养口体岂为人家作画师哉未几汝颍兵起一一如冕言皇帝取婺州将攻越物色得冕寘幕府授以咨议叅军一夕以病死冕状貌魁伟美须髯磊落有大志不得少试以死君子惜之
　　史官曰予授学城南时见孟宷言越有狂生当天大雪赤足上潜岳峯四顾大呼曰遍天地间皆白玉合成使人心胆澄澈便欲仙去及入城戴大帽如簁穿曵地袍翩翩行两袂轩翥哗笑溢市中予甚疑其人访识者问之即冕也冕眞怪民哉马不覂（音奉）驾不足以见其竒才冕亦类是夫

　　危孝子传

　　临海孝子危贞昉字孟阳事亲以孝闻其父孝先洪武辛亥进士擢官麟游丞再迁陵川坐法谪役江浦县贞昉时为郡学诸生闻之奔诉于郡守欲走代之守以其名隶学籍难其行贞昉号泣于庭曰人孰无父哉奈何独沮于我也左右为之言获如其请即日上道诣京师伏阙上疏曰臣父陵川丞孝先不幸絓吏议输作大母范氏春秋复踰九十旦旦念之恐染霜露之疾无以遂其菽水之忱终天之憾或及其身臣犬马之齿方殷愿代父作劳使其归养虽即死无恨圣天子以孝治天下惟哀矜焉疏奏上恻然从之贞昉乃解儒衣易短制欣然就役施施无难色然质体尫弱不胜负任之苦越七月病卒贞昉通周易兼能学唐人歌诗性刚直读古忠孝事敛袵乆之且曰使贞昉生其时亦当若是尔遇交友患难蹈汤火赴援不为利害惑卒时年二十八闻者皆悲之为说者曰父子体殊而气同者也故古之孝子不以身自私非过激也宜也有如贞昉者诣阙上疏欲代父受役毅然以死自誓唯知有父而不知有身其殆近于古之孝子者非耶呜呼死生于人大矣贞昉之死于孝是有益于天衷民彝之重无愧于俯仰无慊于神明奚翅足矣他尚何说哉彼悖徳犯上者亦曷尝不死其死也如败豚腐鼠人孰称道之视吾贞昉则若威鳯之翔千仞可望而不可即得与失又为何如哉贞昉之名宜登国史以风厉四方余旧史官也特为立传使秉直笔者他日有采焉

　　杜环小传

　　杜环字叔循其先庐陵人侍父一元游宦江东遂家金陵一元固善士所与交皆四方名士环尤好学工书谨饬重然诺好周人急父友兵部主事常允恭死于九江家破其母张氏年六十余哭九江城下无所归有识允恭者怜其老告之曰今庆安守谭敬先非允恭友乎盍徃依之彼见母念允恭故必不遗弃母母如其言附舟诣谭谭谢不纳母大困念允恭尝仕金陵亲戚交友或有存者庶万一可冀复哀泣从人至金陵问一二人无存者因访一元家所在问一元今无恙否道上人对以一元死已乆惟子环存其家直鹭洲坊中门内有双橘可辨识母服破衣雨行至环家环方对客坐见母大惊颇若甞见其面者因问曰母非常夫人乎何为而至于此母泣告以故环亦泣扶就坐拜之复呼妻子出拜妻马氏解衣更母湿衣奉糜食母抱衾寝母母问其平生所亲厚故人及幼子伯章环知故人无在者不足付又不知伯章存亡姑慰之曰天方雨雨止为母访之茍无人事母环虽贫独不能奉母乎且环父与允恭交好如兄弟今母贫困不归他人而归环家此二父导之也愿母无他思时兵后歳饥民骨肉不相保母见环家贫雨止坚欲出问他故人环令媵女从其行至暮果无所遇而返坐乃定环购布帛令妻为制衣衾自环以下皆以母事之母性褊急少不惬意辄诟怒环私戒其家人顺其所为勿以困故轻慢与较母有痰疾环亲为烹药进匕筯以母故不敢大声语越十年环为太常赞礼郎奉诏祠会稽还道嘉兴逢其子伯章泣谓之曰太夫人在环家日夜念少子成疾不可不早往见伯章若无所闻第曰吾亦知之但道逺不能至耳环归半岁伯章来是日环初度母见少子相持大哭环家人以为不祥止之环曰此人情也何不祥之有既而伯章见母老恐不能行竟绐以他事辞去不复顾环奉母弥谨然母愈念伯章疾顿加后三年遂卒将死举手向环曰吾累杜君吾累杜君愿杜君生子孙咸如杜君言终而气絶环具棺椁敛殡之买地城南锺家山葬之岁时常祭其墓云环后为晋王府録事有名与余交
　　史官曰交友之道难矣翟公之言曰一死一生乃知交情彼非过论也实有见于人情而云也人当意义相得时以身相许若无难事至事变势穷不能蹈其所言而背去者多矣况死而能养其亲乎吾观杜环事虽古所称义烈之士何以过而世俗恒谓今人不逮古人不亦诬天下士也哉

　　蒋贞妇传

　　蒋贞妇徳新世居歙之黄山自幼庄静父忠甫为之择配鲜有当意者年二十有八始归同郡罗宣明宣明鄂州刺史诸孙家法素谨贞妇奉尊章处先后咸成礼度中外称之弗置至正壬辰蕲黄妖冦起破州郡屠刘人如刈草菅蔓延将至歙宣明散家赀募兵保障乡井已而兵大集歙城陷官军复者再三宣明功为多癸已夏四月元帅沙布迪音治歙城以宣明慷慨仗义俾分筑一百三十尺宣明之家索于用兵其计无所从贞妇尽售奁中物相之宣明忘其忧乙未冬十二月祁门黟县恶少年构浮梁剧盗来犯歙宣明谓贞妇曰我素负杀贼名贼必不贷我汝宜相从军中如何贞妇曰妇人在军中兵气恐不扬子独不闻之乎妾有兄弟在香山砦栅颇可守妾往依之君努力自爱勿以妾为念也遂洒泣而别丙申春正月歙城复陷宣明请兵江浙行中书贼闻宣明妻孥在香山攻之益力二月天雨雪寨破贼大肆焚掠初贞妇以宣明从征不忍茹酒肉至是炮炙行觞命左右醉饱以二子驴儿马儿属苍头奴詹寄詹胜寳曰事势至此我誓不受辱一死决矣然不可使罗氏无后汝宜护二儿还主翁也言讫胜寳负驴儿出媵人挟马儿继之贞妇又继之遇贼石崖上贼遂褫其衣贞妇力拒贼攫贞妇髪贞妇啮其臂爪其面出血骂曰死狗奴汝何不杀我贼怒斫其臂以刀舂之坠崖而死驴儿见母死哭骂曰贼贼争忍杀吾母他冦曰何等小物敢尔邪横槊刺其背死胜寳遁寄不胜怒执木戟击伤数冦与媵人皆遇害日将夕冦退贞妇从侄蒋志道从积尸中縁崖下见贞妇尸如生傍有衣箧类有物窣窣然动启视之马儿在焉亟抱以归宣明云
　　太史公曰丧乱之余女妇以节著者有矣若歙之蒋氏何其烈哉夫以柔脆之身竟欲抗如虎之盗自非义激于中视死如归其气不如是之明也大抵故家遗俗诗书之泽弗替宣明又能奋扬而饬导之使一门之内妇死于夫子死于母而一苍头之微亦能为其主捐躯此殆难以声音笑貎为也然则宣明亦贤矣哉贤者宜有后箧中之儿所以能获全于今也

　　考定伯夷传　　王祎

　　伯夷叔齐孤竹君之二子也伯夷名允字公信叔齐名致字公达夷齐其谥也始墨胎氏父曰初字子朝（自伯夷名允以下据韩诗外传吕氏春秋增入）父欲立叔齐及父卒叔齐譲伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐扣马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之曰吾闻古之士遭治世不避其任遇乱世不为茍存今天下乱周徳衰其并乎周以涂吾身也不若避之以洁吾行（自曰吾闻古之士以下据庄子增入）义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山太史公曰夫学者载籍极愽犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而说者曰尧让天下于许由许由不受耻之逃隠及夏之时有卞随务光者此何以称焉孔子序列古之仁圣贤人如呉太伯伯夷之伦详矣余登箕山其上盖有许由冢云余以所闻由光义至高其文辞不少槩见何哉（此太史公将称伯夷让国之节故先述帝尧让位之难及由尤不受让之义因以见由光虽义高其事见扵经史而伯夷之节则赖孔子序列古名传也）孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉或曰天道无亲常与善人若伯夷叔齐可谓善人者非邪积仁洁行如此而饿死由是观之怨邪非邪（此举孔子称道伯夷之辞言其求仁得仁固若无怨然兄弟让国乃至饿死莫能无怨乎盖言其若有怨所以明其实无怨也）且七十子之徒仲尼独荐颜渊为好学然回也屡空糟糠不厌而卒蚤夭天之报施善人其何如哉盗跖日杀不辜肝人之肉暴戾恣睢聚党数千人横行天下竟以寿终是遵何徳哉此其尤大彰明较著者也至若近世操行不轨専犯忌讳而终身逸乐富厚累世不絶或择地而蹈之时然后出言非公正不发愤而遇祸灾者不可胜数也余甚惑焉傥所谓天道是邪非邪（此引言颜子有徳而早夭盗跖暴戾寿终又极言操行不轨者乃富厚累代公正发愤者反遇祸灾所以反复致意于伯夷以让国之贤而至于饿死也）孔子曰道不同不相为谋亦各从其志也故曰富贵如可求虽执鞭之士吾亦为之如不可求从吾所好岁寒然后知松柏之后凋举世混浊清士乃见贾子曰贪夫徇财烈士徇名夸者死权众庶凭生岂以其重若彼其轻若此哉（此言人之志善恶不同为善者因众人之恶而愈见然则盗跖曷尝为足重而伯夷虽饿死岂足为轻哉）易曰同明相照同类相求云从龙风从虎圣人作而万物覩君子疾没世而名不称焉伯夷叔齐虽贤得夫子而名益彰颜渊虽笃学附骥尾而行益显岩穴之士趋舍有时若此类名堙灭而不称悲夫闾巷之人欲砥行立名者非附青云之士恶能施于后世哉（末又申言为善者必待于圣人以著名而恶没世之后善名之不着所以深幸伯夷得孔子而名彰颜渊由附骥尾而行显也）
　　太史公伯夷传自汉以来论者莫不称其文章之竒伟万喙一辞无异议者以予论之则有不然迁作史记体制最正其列传之体必首著名氏乡里世系继序行能功烈之始终而其末论断之辞则别称太史公曰云云以补所未备之事发所不尽之意观乎老庄管晏申韩孙呉等传为体皆然独伯夷传首述载籍愽考等语次述太史公曰余登箕山等语乃始及夷齐之事而遂以天道无亲等语终之辞意不伦体制乖舛意者必有错简而后世承讹袭谬不以为非也司马贞索隠张守节正义不过随文生意曲为注解予窃病之因为考寻其指意易置其文辞之先后而订定之间复援据古说补其一二而颇加笺训庶几其体正而义明读而习之者有所取法也或曰太史公之文至矣后学顾乃妄议而窃更之不已僭乎曰非然也予之考定是传也实因其本文而更次第之曷有妄赘一辞哉且书之武成礼之大学既列为圣人之经而在先儒悉尝更改则予于是而考定之乃所以成其美也而奚僭之为况乎史记本不完之书故禇少孙小司马氏辄为之补益设以僭罪予则于二人也其又将何尤庸志诸传后以竢览者详焉

　　熊孝子传

　　熊孝子者名仁聸唐洪州海昏县人也性至孝仕为左卫府叅军袁州宜春县丞丧母奉柩而归卜宅兆于县西之归义乡而其地冈阜峻崄丧轝莫能致也仁聸念非水道不可达誓倾家赀掘地为川以通江方庀工俄而天大雨水自墓旁近地涌出成川与江流接舟以得达而窀穸之事遂矣既葬结庐墓侧居六年有慈乌来巢共称异焉于是江西观察使路嗣恭列其孝行以闻大厯十年秋勅旌表其门闾仁聸后再调江州司户又迁越州萧山县令卒于官年七十有三世因名其川曰孝子港桥曰孝感所居里门曰孝锡坊海昏至宋改建昌隶南康军淳熈六年新安朱熹守南康首命有司依准勅令护其墓且遣使祭之其文曰熹假守兹土考诸图经以求此邦前贤潜徳隠行之实于建昌得陈太中大夫司马暠从事中郎司马延义以及熊君皆以孝徳闻而熊君精诚所感独致涌水成川之应私心窃敬仰焉乃复以其事请于朝有旨洊加旌表继而嘉禾陆徳舆来为守闻而叹曰熊孝子事前守朱文公之所表章也吾其敢不成其志则大书有唐熊氏旌表门闾八字勒诸石俾县令郑伯承新作其里门厥后为守令者咸护视之惟谨莫或能废也孝子子孙相继绵衍至于今十一世矣
　　太史氏曰余家乌伤县县人有颜氏者秦人也盖葬其亲而躬土焉羣乌衔土来助乌吻皆伤故汉即其地县且名之至唐又改名义乌表孝行也及余得建昌熊孝子事至慈乌来巢与吾颜氏事颇相类为之于邑乆之因窃叹曰至哉孝乎一念之烈其感物固如是夫传曰孝弟之至通于神明信哉

　　明文衡巻五十七

　　●钦定四库全书

　　明文衡巻五十八

　　（明）程敏政 编

　　○传

　　汪同传　　赵汸

　　汪同字仲玉始名武同避叔父讳也其父徳润以子不育故祷于雷坛是夕梦神降雷作觉而同生身长瘦黒其先世多业儒同独不肯事笔墨躝踉不检束母夫人叶氏怒其不成器辄自矜曰同儿成器乃与人异与羣牧戏为分队立长教以坐作进退法曰吾为将帅则于某处立营于某处置旗鼓羣牧悉听命见者异之十五渡淮北行买马交游诸军校习骑射所有赀货尽丧不能归过庐江县鹭鸶桥问沽遇贫道者与饮道者曰吾能推命汝勿忧十年后当以武功显冠幞头骑善马名传天下官二品愼保令终语讫出门即不见及归所假称贷不能偿父怒同曰兄为偿之吾力耕以养父母不累于兄兄叡儒者也信其言且曰勿诒父母忧偿盈其数计钱二千四百二十缗终亦不事耕耨至正壬辰兵起蕲黄号红巾破江饶闰三月二十一日陷婺源知州张士谦力御不克被擒死江州乡里遭焚掠逃窜无所乃推同为首依山谷保聚捍御之同分署部众后乘五岭前倚溪谷冦不敢犯兄叡走官军所陈策以决进取平章萨木丹巴勒喜曰得子兄弟无忧矣癸已三月萨木丹巴勒统军自严复徽以元帅韩邦彦镇抚哈宻军复湖州广徳以会于徽三月同率众破贼栅歼渠首开五岭道路献馘辕门于是特古勒徳尔军由回岭进元帅埒克托音军由亭子岭进同先领兵直趋州城四月一日复婺源州捷闻平章遣使赍白金盂色段新楮二万券赏之署义兵千户率义兵恊辅官军由浮梁界田迎合邦彦哈宻军马复饶郡四月十六日率先官兵由浇岭迎会浮梁二十二日冦兵大至邦彦分队逐敌大破之积尸满野三战乘胜前趋五月一日复饶州捷闻平章遣使赍劳同为余千州同知叡为浮梁州同知叡即辞归邦彦苦留之对曰叡本田家不闲军旅遭冦荼毒忠愤激切以至此仰叨战胜之威饶既平定则婺源山中可以少安上养亲下敎子其素心也功名非所望弟同为国吾当为家耳秋冦再至时岁旱饥甚故饶之民竞趋焉同从邦彦军七月至十二月大小八十余战毎先锋破敌往往运鐡简冒矢石出入贼中或出其后众皆披靡无能当者由是同之勇鋭善战无不称服左丞罗罗至饶首嘉劳之萨木丹巴勒曰同战功多亦数危殆宜稍优之甲午正月委镇圆沟八磵桥时饥馑之余盗出没掠人以食八磵桥驿道百余里无人烟使人行商不敢过同设法招谕择害人者殪其一二以警由是驿道无虞七月调守浮梁贼至辄败去先是万户田汪保移镇西营贼无所忌不意同至战败自相谓曰不料汪老子又来此同夜率壮士突贼营火之汪保愤已无功乃曰吾守西营同知自往守景徳镇汪保居西营未逾月贼破西营擒之即据浮梁州同往复之请官镇御且辞病归使者踵至同曰吾随军守饶身经百战不敢侥朝廷官爵但士卒饥疲多亡溃吾亦病弗能堪矣时福通元帅镇徽知同还家举为府判乙未三月到郡四月往镇祁门元帅马国实信左右谤语同谢病还休宁七月宣州陷江东宪使周伯琦得脱贼庭来驻徽礼请同会元帅杨英军复宣进遇苖军帅杨旺札勒欲拉同徃杭同不行以病还婺源饶自平章萨木丹巴勒去后朝廷以托克托阿勒呼木并为元帅分统萨木丹巴勒军遇贼剿捕叅政温宁布军镇州城镇抚哈宻素以战功不受约束由是军不统一贼得乗隙而进官军溃温寜布军还驻婺源以束帛玄纁起同知婺源州事贼已至境内诸军无鬬志十二月同与贼战于横槎严坑还谓诸帅曰军士宜并力为国除贼婺源不守又退往何地人无应者明日贼至城西同方给诸军粮未甲即上马出北门溪旁遇贼与鬬道狭劔戟弓矢皆莫能施贼乗高下矢石同稍却马失足坠荷池同跃出拔劔鬬且却贼还视不敢逼十二月之二十五日也因歩追及温寜布军于开化之蒻溪身被数创温寜布躬傅善药埒克托音解衣衣之畀所乘马扬于众曰汪知州胆勇才略诸将孰能及之同驻开化之马金募兵守险阨休寜俞嵋集民兵据岭南溪西之险以抗贼兵不能胜以其从兄士英岳卿来告急同曰我军士未集乏器械不可往士英强之曰嵋于公为懿亲以公故据险抗贼以待公一往兵气自倍不往则乡里之人旦夕齑粉矣同不得已出白霁岭应之丙申正月十三日也军士粮乏嵋请进兵同曰贼初至必众我军士未集刍粮器械皆无进不成功徒祸乡里此行不过为声援耳十五日同退驻马金贼众大至嵋走士英逃匿贼追获杀之其子茂逃从同为先锋长叅政温寜布以休寜县尹起叡招谕休寜婺源人人响应于是兵益集四月同分部署严队伍令汪徳贤汪圭为左右翼器械稍备呉观国呉止善叶宗茂汪周来从者众而观国宗茂即为播弄握权之机矣叡心恶其奸贪邪媚不与同事四月十七日兵渡马金岭至羊栈岩贼来战败之至鳯林又败之高枧渡又败之二十三日复休寜五月二日复徽州会深渡官兵进驻徽城升府治中实授承直郎徽州路府判五日领兵复黟县六日复祁门同毎先锋破贼军士乗鋭气所向无前矣牒万户朱文选守祁门还军休寜道见有父子代牛耕者下马抚问以牛与之逺近感悦叡方奉二亲开化温寜布遣使要叡至委集余兵督守诸险阨以为同声援其父谓叡曰婺源乃祖宗坟墓所在汝留意况汝弟左右持忠心者甚少叡于是招谕婺源遗同书刻日会兵中平五月十九日同军渡五岭二十日复婺源会合元帅逹年等军驻守二十五日还驻军休寜升浙东道佥都元帅叡驻中平结集民兵以卫乡里六月二十一日贼复来婺源守兵溃二十六日叡领兵与贼遇辄胜进复婺源升摄婺源知州分兵设策守饶境贼不敢过会元帅达年特穆尔万户王敬田松山军来婺源不肯驻州治于河西寅坑口树栅自固纵军四出杀掠不已八月叡见诸军不进自领兵破汪可梅田砦九月同领军二万余众破西坑充田鳯游山诸贼砦直抵浮梁州连与贼战皆捷将乗胜往复饶城因多年二帅忌其成功要絶饷馈乃还军欲与战叡力止而和解之遂还休寜元帅刘玖来镇徽贪暴为甚同征浮梁呉观国以帅府都事权府不以礼交玖又徇私专杀以造衅端人以忠言告者皆为观国所抑遏叡甞言赵汸学高识逺可为师表事宜咨而后行汪幼鳯正直可为辅至是汸极以书言继又面论其故并幼鳯皆为观国所短毁不听用玖先以小恚收其枭将汪圭曹马汪徳贤杀之将以计取同同手杀其骑兵五人夺其马擒其一人而语之曰纵汝还语刘元帅我与元帅俱为国家除强暴岂料肆贪暴之欲少不遂意即以计杀害忠良如必欲战请元帅约日亲阵吾不避勿为此盗贼见识玖知同不陷其计曰吾不可留也还军驻严赵小九元帅以私愤与玖战玖败走衢宋监司杀之十二月使者至升同为朝列大夫郡府治中兼浙东同知副都元帅郡帅巴尔斯请同俱守徽同至郡即议修城垒且曰近有强敌退无所归宜完城为固守计有司皆惮其烦劳巴尔斯懦而无断同曰决在元帅元帅世守此郡同亦生长此土不宜再为严陵客也巴尔斯应曰汪元帅且饮酒明日议之同曰国家大计岂可以酒废议元帅如不欲修城则元帅精兵皆在祁门宜令还驻郡同以所镇休寜兵进守祁门庶亦两便巴尔斯曰甚善同还休寜巴尔斯又听左右言以祁门军不可移而止同曰是岂可与同事丁酉三月镇南王专使致书嘉劳江浙省平章强通萨木丹巴勒书问不絶五月丞相逹实特穆尔以天子所赉酒赐同七月邓院判由宣来取徽逾三日同日夜往攻之有备弗克而元帅特穆尔达年由婺源攻其后叡方以母忧家居呉观国潜逃遂安李克鲁本以进士为帅府都事与同甚相得时留邓军中以书告曰元帅前后受敌计将安出幸至中途论心不必疑也同先以宗茂全善往克鲁果于黄墩候之曰吾谓汪公必至乃疑我邪须面可言耳宗茂还言克鲁候于黄墩元帅勿惜一行也至黄墩从者曰前途具饍候元帅数歩即是过黄墩则壮士百数骑突出克鲁曰主将请元帅相见同抽刃欲自刺克鲁走抱止之曰天下豪杰自有人元帅平日以意气相许与亲见然后知之即驰马偕至郡邓院判请往金陵遂见相国俾平婺源寅坑口营栅还居郡城戊戌从邓取严还送妻拏往金陵居而已与院判镇婺源筑城治兵始戊戌十二月岁已亥冬告完为四门门各重檐复屋城上环树杨栁官舍仓廪一新于是饶之徳兴浮梁皆来附儒贤并归军集食足分兵教战名誉甚隆初呉观国逃遂安依长鎗邢同佥邢自归于婺州观国叛邢以归縁同族父周以请同欣然招之叡闻与同书曰观国当危难则逃事有绪则来岂可再令隳成业乎同得书笑曰寜人负我观国再至日言事艰厥成又福建以省叅政致同江浙以枢密同佥徕同庚子六月同领军征饶驻太阳渡竟单骑潜往浙丞相达实特穆尔奏为枢密同佥且曰虚此以待君有日矣张太尉又以礼召至姑蘓同见张心不纯潜迫致丞相逹实特穆尔诸大臣于死乃往淮安与史左丞见气义殊洽与议中原事曰李察罕公忠足任往一见之可也乃行见李公曰明公以身任天下之重宜广揽英杰为天子扫清寰宇建万世不拔之基李公曰善相见恨晚曰吾中原事定平江南当自姑蘓始君逺来必朝见主上竭所欲言还则与君定约同朝京拜资善大夫淮南等处行中书省左丞御笔褒宠曰江南忠义之士还江南见李公公曰张士诚非忠于国家者旦夕当声罪致讨君与史君宜恊力焉同曰诺还淮安史适与张有隙亦委心于李未几而李为贼降将田丰所害史曰不幸及此志不获施宜要金陵兵往取姑蘓则不暇我谋可待中原事定寻为之计乃遣使授书往金陵使本姑蘓人至中途叹曰吾寜往姑蘓为保妻子计张得其所通金陵书大怒出兵高邮张四平章与史素相得招与言事同曰往不可测也史曰将卒家留姑蘓必有所顾一也中原事如此后援未可恃二也金陵兵未即向太湖三也我辈姑待时可也未必便害我辈况四平章我昔甞救解其危急宜不至此八月二十五日往会于高邮二十八日登舟九月二日达姑蘓士诚即拘同问曰我待汝极厚何负于汝而反我邪同曰我之来以汝为元太尉忠于国家今汝既叛我岂得从汝反邪四平章力营救之且具酒馔为别同曰为语平章甚荷厚意吾能死忠不为无义生也但我死后诸公亦不能乆于富贵耳十二日遇害临刑颜色不少变方去高邮而朝廷以为荣禄大夫淮南省平章命下而同死矣伤哉其子澄随母留金陵岁癸卯八月朱先生升为取之还乡里
　　论曰昔云长为曹操刺杀颜良于万众中以报徳而卒徃从昭烈者义气之所存也昭烈为汉室之胄雄才大略足以有为云长不违昭烈义也卒死于战谋不胜勇故也同出保乡井立勲于国义声昭著心之终始不变其初其勇而义与云长类焉天理民彝不可泯于人心固如此视茍乎富贵者为何如哉

　　洛下遗民传　　徐一夔

　　余游虎林盖甞登于伍大夫之山而望焉见夫山川回合城郭宏固邑屋鳞次叹曰由宋渉元休养生息其盛极矣自罹兵燹于兹二纪其殷庶之积视他郡县犹盛夫岂无瓌伟不羣之士杂处里闾而不自衒者安得见之以冩我忧下至山址见有一士长七尺余戴古冠巾穿白练袍色如雪束黄丝絙齐曵地目瞳子炯然风约疎髯洒洒可数行通衢中高视阔歩世俗莫能溷余甚异之而未敢即也从其所之前遇高丘辄蹑屦而上仰而若吁俯而若思歌曰陟彼高丘兮面彼圻矣维谷则崇兮陵则夷矣代有禅续兮罔测其微矣彼沦以胥兮而我则遗矣西山之人兮吾将从之归矣莫测其所以余揖而问之曰先生为谁瞪目熟视余乆之徐曰我洛下遗民也安用问我为余不敢诘谨识之他日见汝南生以问焉生曰此吾故人程彦泽君也君盖河南先生纯公之后其大父尝为言官至元大徳之间以直道着君少有气节高自称许欲树立竒勲名恒自诵曰夫人具性命道徳之藴通天地万物之情达礼乐刑政之用充而大之使民与物不失其所是乃天职不然是自弃尔夫欲有为要必为天子辅相乃可此外不足尽力复自叹曰嘻有命焉自古有志之士其不能致者盖亦多矣纵能致之不如伊尹之于汤傅说之于高宗诸葛孔明之于蜀先主亦具臣尔然又自度上不系于天下不系于人而能有功徳及人独惟医尔然我亦不喜为世俗医侥幸射利必为神医其立志如此其后游于五湖有葛先生者以医鸣其术甚神先生已人疾死可立起五湖间人称为神医君闻而喜曰是真吾师也乃营绍介为先容先生不许曰吾术不以与庸夫君弗为沮一日躬执贽币诣先生门下求见以刺通先生素傲睨不即出见稍揽衣起从户隙窥君见君神采奕然曰非庸夫也是能昌吾道者遂出见尽以其术授君故君为医大类葛先生会天下大乱君择地避曰虎林地大人众易以浮没故来居焉方是时专制方面者多自官人有荐君者辄避去曰我何可污我何可污未几今天子革元命向之有官者不问仕辍悉就遣而君夷然如常时方自诧曰吾故民也吾故民也因本其所自出称洛下遗民云汝南生陈君翰也呜呼世有斯人哉吾恒记幼时读诗见诗人叙述武王克商时事其称有曰殷士肤敏祼将于京第曰帝王革命大率然尔不知其为悲也及夫运去物改亲见其事始三复而悲之曰嗟乎士固有如此者今程彦泽氏当乱世在众人中而不同于众人卒能自全其道哆然以遗民称若欲自附于古之贤人者不其伟欤孔子曰斯民也三代之所以直道而行也谁毁谁誉今去孔子虽逺若遗民者亦其人也吾何言哉吾何言哉

　　明文衡巻五十八

　　●钦定四库全书

　　明文衡巻五十九

　　（明）程敏政 撰

　　○传

　　撄寜生传　　朱右

　　撄寜生出滑伯后名寿字伯仁世为许襄城大家元初祖父官江南自许徙仪真而寿生焉性警敏习儒书于韩说先生日记千余言操笔为文辞有思致尤长于乐府京口王居中客医仪真治方脉术有时名寿数往叩之居中曰医祖黄帝岐伯其言佚不传世传者唯素问难经子其习之乎寿遂受之既终巻乃进请其师曰素问为说备矣篇次无绪不无错简愚将分藏象经度脉候病态摄生论治色脉针刺阴阳标本运气彚萃凡十二类钞而读之难经又本素问灵枢之旨设难释义其间荣卫部位藏府脉法与夫经络腧穴辨之博矣而阙误或多愚将本其旨义注而读之何如居中曰甚矣子之善学也善哉子学之得其道也予守师说者子识卓理融契悟前训子过我矣他日以医名世其子也耶自是寿学日进益叅考张仲景刘守真李明之三家而大同之摅其所得投之所向莫不中肯綮既又传针法于东平髙洞阳得其开阖流注方圆补泻之道又究夫十二经走会属络流输交别之要至若阴阳维蹻冲带六脉虽皆有系属而唯督任二经则苞乎腹背而有専穴诸经满而溢者此则受之宜与十二经并论乃取内经骨空诸论及灵枢本输篇所述经脉着十四经发挥三巻疏其本旨释其名义通考隧穴六百四十有七而施治功以尽医之神秘他如读伤寒论钞诊家枢要痔瘘篇及聚诸书本草为医韵皆有功后学故其行有治验所至人争延致以得撄寜生诊视一决生死为无憾生无问贫富皆往治报不报弗较也遂知名吴椘间在淮南曰滑寿在吴曰伯仁氏在鄞越曰撄寜生云生年七十余颜容如童行歩轻捷饮酒无筭人有请虽祁寒暑雨弗惮世多徳之其治法往往竒中人间能言之故记者颇多其徒日采表著者成编以传其在仪真御史中丞巴沁亦家焉其内人病艰于小溲中满喘渴中丞公亦颇知医投以瞿麦栀苓诸滑利药而閟益甚召寿候其脉三部皆弦而濇寿曰经云膀胱者州都之官津液藏焉气化则能出矣所谓水出髙源者也膻中之气不化则水液不行病因于气徒行水无益也法当治上焦乃制朱雀汤倍以枳桔煎用长流水一饮而溲再饮气平数服病已端君寳母六十余亦病小溲閟若淋状小腹胀口吻渇邀寿诊其脉沉且涩曰此病在下焦血分阴火盛而水不足法当治血血与水同血有形而气无形有形之疾当以有形法治之即以东垣家滋肾丸服之而愈三宝廉使仲子之妻台哈布哈尚书妹也病滞下昼夜五七十起后重下廹且娠九月众医率为清暑散滞痛苦尤甚寿至诊视曰须下去滞众以娠不肯寿曰素问有云有故无损亦无损也动即正产乃以消滞导气丸药进之得顺利再进滞去继以清暑利溲苦坚之剂病愈而果孕不动足月乃产童氏妇年三十每经水将来三五日前脐下■〈疒丂〉痛如刀刺状寒熟交作下如黑豆汁既而水行因之无妊招寿诊视之两尺脉沉涩欲絶余部皆弦急曰此由下焦寒湿邪气搏于冲任冲为血海任主胞胎为妇人血室故经事将来邪与血争作■〈疒丂〉痛寒气生浊下如豆汁宜治下焦遂以辛散苦温理血药为剂令先经期十日服之凡三次而邪去经调是年有孕丘仲山女纔八岁病伤食煎煿内閟闷口干唇舌燥黒腹痛不可忍或以刚燥丸药利之而痛閟益甚寿遂以牵牛大黄清快药为丸以伏其燥利而愈天寜寺僧病发谵妄视人皆为鬼寿诊其脉累累如薏苡子且喘且搏曰此得之阳明胃实素问云阳明主肉其经血气并盛甚则弃衣升髙踰垣妄骂寿以三化汤三四下复进以火剂乃脱然如故马万户妻体肥而气盛自以无子尝多服暖宫药积久火甚迫血上行为衂衂必数升余面赤脉燥疾神怳怳如痴医者犹以治上盛下虚丹剂镇坠之寿曰经云上者下之今血势俱盛溢而上行法当下导奈何实实耶即与桃仁承气汤三四下积瘀既去继服既济汤二十剂而愈杨子县吏陈某当腊月鼻衂至正月凡十三日始定其脉实而数治法与前证同盖马妇过服刚剂陈过食煎炙饮醇酒皆积热所致也邓千户二婢子七八月间同患滞下寿至诊视一婢脉鼓急大热喘闷曰此必死一婢脉洪大而虚软微热而小便利曰此可治即下之已而调以苦温苦坚之剂果一死一愈张佛儿暑月患中满泄泻小便赤四肢疲困不欲举自汗微热口渴且素羸瘠众医以虚劳将峻补之邀寿至诊视六脉虚微曰此东垣所谓夏月中暑饮食劳倦法宜服清暑益气汤投三剂而病如失记其在仪真时所治若是什无一二焉至正间赵琏守杭州以同里知寿具邀之与俱过嘉兴汪泽民病怔忡善忘口澹舌燥多汗四肢疲软发热小便白而浊众医以内伤不足拟进茸附赵彦博争之未决因招伯仁至视其脉虚大而数曰是由思虑过度厥阳之火为患耳夫君火以名相火以位相火代君火行事者也相火一扰能为百病况厥阳乎百端之起皆自心生越人云忧愁思虑则伤心汪君平生志大心高所谋不遂抑郁积乆致内伤也然抱薪救火望安奚能遂命服东垣补中益气汤朱砂安神丸空心则进小坎离丸月余彦博抵书云汪之疾瘳矣尹安卿妻妊五月病咳痰气逆恶寒咽膈不利不嗜食者浃旬招伯仁诊视其脉浮弦形体清羸伯仁曰此上受风寒也越人云形寒饮冷则伤肺投以辛温剂与之致津液开腠理散风寒而嗽自安矣既之钱塘馆郡守第时出治病即愈属县有不能治之证皆来就伯仁临安沈君彰者病自汗如雨不少止面赤身热口燥心烦舆来杭城舎客楼盛暑中帷幕周密自云至虚亡阳服术附药已数剂伯仁诊其脉虚而洪数视其舌上胎黄曰前药误矣轻病重治医者死之素问云必先岁气无伐天和术附之热其可轻用以犯时令耶又云脉虚身热得之伤暑暑家本多汗加以刚剂脉洪数则汗益甚悉令撤幕开牕初亦难之少顷渐觉清爽为制黄连人参白虎等汤三进而汗止大半诸证亦稍解既而兼以既济汤渴则用氷水调天水散服七日而病悉去后遍身发疡疹更服防风通圣散乃已其同县陈元善病气发则脐下筑筑渐上至心下呕涌痛懑手足冷喉中淫淫而痒眉本疼酸目不欲视头不欲举神昏昏欲睡而不寐恶食气睪九控引小便数而欠年未三十尫瘠若衰耄人劣劣不自持伯仁视其脉沉弦而涩曰是得之忧郁愤怒寒湿风雨乘之为肝疝也属在厥阴故当脉所过处皆病焉厥阴肝也张从正云诸疝皆属肝素问云肝欲散亟以辛散之遂取吴茱萸佐以姜桂及治气引经药兼制回练等丸每十日一温利之三月而病愈俞彦良亦临安人病呕血或满桮或盈盆盎且二三年其人平昔嗜市利不惮作劳中气因之侵损伯仁视之且先与八宝散一二日服黄芩芍药汤少有动作即急进犀角地黄汤加桃仁大黄稍间服抑气宁神散有痰用礞石丸其始脉芤大后脉渐平三日而愈彦良遂以此法治他人皆验宋可与妾暑月身冷自汗口干烦燥欲卧泥水中伯仁诊其脉浮而数沉之豁然虚散曰素问云脉至而从按之不鼓诸阳皆然此为阴盛隔阳得之饮食生冷坐卧风露煎真武汤冷饮之一进汗止再进烦燥去三进平复如初杭妓有患心疾狂歌痛哭裸裎妄骂问之则瞪视黙黙其父母固邀伯仁诊视脉沉坚而结曰得之忧愤沉郁食与痰交积胸中涌之皆积痰裹血复与火剂清上膈数日如故既而左丞杨谔勒哲统苖兵守江浙民颇不安居会故旧陈性中王叔雨招乃挈家渡浙江往来鄞越居虞姚间最乆人皆称之曰撄宁生初叔雨寓钱塘病伤寒他医至皆以为痓证当进附子持论未决其弟熈旸谒撄宁生曰舎兄病亟唯几生忍坐视不救乎至切其脉两手俱沉实而滑四末觉微清以灯烛之徧体皆赤斑舌上胎黒而燥如芒刺身大热神恍惚多谵妄语撄宁生曰此始以表不得解邪气入里里热极甚若投附必死乃以小柴胡剂益以知母石膏饮之终夕二进次日以大承气汤下之调治兼旬乃安比来上虞熈旸馆于魏氏一日乘盛暑肩舆入邑途中吐血数口亟还则吐甚胸巨痛体热头眩病且殆或以为劳心焦思所致与茯苓补心汤生至诊其脉洪而滑曰是大醉饱胃血壅遏为暑迫上行先与犀角地黄汤继以桃仁承气汤去瘀血宿积后治暑即安陆用和病恶寒发热头体微痛苦呕下泄五日矣其亲亦知医以小柴胡汤治之不解招撄宁生诊视脉弦而迟曰是在阴当温之为制真武汤其亲争之强与人参竹叶汤进即泄甚脉且陷弱始亟以前剂服之连进四五剂乃效人始服撄宁生之贤于人逺矣余子元病恶寒战栗持捉不定两手背冷汗浸淫虽厚衣炽火不能解撄宁生即与真武汤凡用附六枚一日病者忽出人怪之病者曰吾不恶寒即无事矣或以问撄宁生生曰其脉两手皆沉微余无表里症此盖其体虚受寒亡阳之极也初皮表气隧为寒邪壅遏阳不得伸而然也是故血隧热壅须用硝黄气隧寒壅须用桂附阴阳之用不同者无形有形之异也魏士圭妻徐病寒为疝自脐下上至心皆胀满攻痛而胁痛尤甚呕吐烦懑不进饮食撄宁生视之脉两手沉结不调曰此由寒在下焦宜亟攻其下无攻其上为灸章门气海中脘服玄胡桂椒佐以蘹木诸香茯苓青皮等十日一服温利丸药聚而散之也士圭守其法治之果效王宗祥之父年老病脐腹■〈疒丂〉痛其里医为温中散寒率无验宗祥固邀撄宁生往视脉两尺搏坚而沉曰此大寒由外入也寒喜中下因为疝治宜在下加沉降之剂引入下焦数服寻愈陈伯英病肺气焦满撄宁生视之曰病得之多欲善饮且殚营虑中积痰涎外受风邪发即喘渴痰咳不能自安为制清肺泄满降火润燥苦辛等剂服之既安众诘之曰是出何方书名何散饮生应之曰是为混沌汤闻者皆大笑曰混沌汤有用也潘子庸得感冒症已汗而愈数日复大发热恶寒头痛眩晕呕吐却食烦满咳而多汗撄宁生诊之脉两手三部皆浮而紧曰在仲景法劳复证浮以汗解沉以下解今脉浮紧且证在表当汗众以虚惫难之且图温补生曰法当如是为作麻黄葛根汤三进更汗旋调数日乃愈时淮南丞相方公分省四明闻撄宁生名礼致见之馆谷留城中一日公壻戴颖仲以使事往奉化雪中且进冷食病内外伤恶寒头痛腹心痛而呕诊之脉沉且紧时伏而不见曰在法下利清谷当急救里清便自调当急救表今所患内伤冷饮食外受寒沴清便自调救表里急以桂枝汤力微遂为变法与四逆汤服之晬时服附子一两明日则脉在肌肉唯紧自若外症已去内伤独存乃以丸药下去宿食后调中气数日即安方惟益患消渴众医以为肾虚水竭阳不能上升合附子大丸服之既服渴甚旧有目疾兼作其人素丰肥因是顿痩损仓皇中召撄宁生视之生曰阴阳之道相为损益水不足则济以水火不足则济以火未闻水不足而以火济之不焦则枯乃令屏去前药更寒剂下之荡去火毒继以苦寒清润之制竟月乃平复适方明礼宠姬新产受寒四肢逆冷脉沉弱亟令取向所制附子大丸三四粒饵之立效生曰不得于彼而得于此盖用有不同耳丘彦材平居苦胷中痞满愦愦若怔忡状头目昏痛欲吐不吐忽忽善忘时一臂偏痹召撄宁生视之当关以上脉溜而滑按之沉而有力撄宁生曰积饮滞痰横于胷膈盖得之厚味醇酒肥腻煎炙蓄热而生湿湿聚而痰涎宿饮皆上甚也王氷云上甚不已吐而夺之法当吐俟春日开明如法治之以物撩咽中须臾大吐异色顽痰如胶饴者三四升一二日更吐之三四次则胸中洞爽平复矣龙君泽分院余姚其室张暑月中病经事沉滞身寒热自汗咳嗽有痰体痩悴腹脐刺痛招撄宁生至诊视脉弦数六至有余生曰此二阳病也素问云二阳之病发心脾女子得之则不月二阳阳明也阳明为金为燥化今其所以不月者因其所遭也阳明本为燥金适遭于暑暑火也以火铄金则愈燥矣血者水类金为化源宜月事沉滞不来也他医方为制归茸桂附丸以温经而未进生曰夫血得寒则止得温则行得热则搏搏则燥复加燥剂血益干则病必甚亟令却之更以当归柴胡饮子为之清阳泻火流湿润燥三五进而经事通余病皆除龙君曰微生几为人所误矣宋无逸余姚大儒也病疟瘠损饘粥难下咽六十余日殆甚撄宁生闻而往视之脉数两关上尤弦疾乆体瘠而神则完生曰是积热居脾且滞于食饮法当下众疑而难之药再进而疾去其半复制甘露饮柴胡白虎等剂浃旬而起如故后四岁无逸客昌国病头面肿赤妨于饮食或进以姜附撄宁生为制剂清上散火而愈无逸曰向得清凉药以济危急否则误于刚剂矣徳之不忘尝以语人云夏思忠病胸膈胀痛心怔忡呕逆烦懑不食情思惘惘不暂安目■〈目荒〉■〈目荒〉无所睹撄宁生视之六脉皆结涩不调无复参伍甚怪之既徐而察之其人机深忧思太过加之脾胃内伤积为痰涎郁于上膈然也素问云思则气结又云阴气者静则神藏躁则消亡饮食自倍肠胃乃伤其是之谓乎为制祛顺丸服之旋复平和思忠曰吾疾诸治罔效始以为天下无药兹服生祛顺丸乃知天下有药矣金丙病韩自行邀撄宁生往视之脉数而散体寒热咳血痰生曰此二阳病也在法不治当以夏月死至立夏果死自行愀然曰撄宁生能知死必能知人生矣乎方徳明七月内病发热盛令其服小柴胡汤必二十六剂乃愈如其言服之未尽二剂则升发太过多汗亡阳恶寒甚肉瞤筋惕乃固请撄宁生视脉微欲无即以真武汤进七八服稍有绪更服附子七八枚然后愈夏子韶妻始病疟当六七月他医以为脾寒胃弱乆服桂附后疟虽退而积火燔炽致消谷善饥日数十饭犹不足终日端坐如常人第目昏不能视足弱不能履腰胯困软肌肉虚肥至初冬子韶谒撄宁生往候脉洪大而虚濡曰此痿症也长夏过服热药所致盖夏令湿当权刚剂太过火湿俱甚肺热叶焦故两足痿易而不为用也东垣有长夏湿热成痿之法当以此治之食日益减目渐能视至冬末忽自起下榻行步如故其侄夏仲儒因拘留赴海积恐怖心常惕惕如畏人捕之状撄宁生视之脉豁豁然虚大而浮体热多汗曰此病得之从高坠下惊仆击搏留滞恶血皆从中风论终归厥阴此海藏之说也盖厥阴多血其化风木然也有形当从血论无形当从风论今仲儒之疾是走无形也从风家治之兼为化痰散结佐以铁粉朱砂丸良愈郑高卿母倪病疟寒热呕涌中满而痛下痢不食年五十余殊困顿他医为清脾气理中腕不效邀撄宁生视脉沉而迟生曰是积暑与食伏痰在中当下之或曰人疲倦若是且下痢不食乌可下方拟进参附生曰脉虽沉迟按之有力虽痢而后重下迫不下则积不能去病必不已其母弟倪仲权独是之乃以消滞丸药微得通利即少快明日复加数服之宿积肠垢尽去向午即思食旋以姜橘参苓淡渗和平饮子调之旬余乃复王敬仲母病反胃每隔夜食饮至明日中昃皆出不消化他医以暖胃之药悉试之罔效敬中诣撄宁生言且固请往视脉在肌肉之下甚微而弱生揆众医用药无逺于病何至不效心歉然未决一日读东垣书谓吐有三证气积寒也上焦吐者从于气中焦从于积下焦从于寒其脉沉而迟朝食莫吐莫食朝吐小溲利大便秘为下焦吐也法当通其秘温其寒气复以中焦药和之生得此说而喜起叹曰其合于王母之证欤但王母大便不秘遂再往视专治下焦散寒以茱萸茴香为君丁桂半夏为佐服至二三十剂而饮食晏然生曰经不云乎寒淫所胜平以辛热其是之谓欤俞徳明尝病伤寒经汗下病既去而人虚背独恶寒脉微细如线汤熨不应撄宁生乃以理申汤剂加姜桂藿附大作服外以荜拨良姜吴榝桂椒诸品大辛热为末和姜糊为膏厚传满背以纸覆之稍干即易如是半月竟平复不寒矣此尤治法之变者也顾机仲病伤寒后劳复发热自汗经七日或以为病后劳将复补之撄宁生曰不然劳复为病脉浮以汗解奚补为以小柴胡汤三进再汗而愈胡茂林子妇魏仲彬妹也新产二日恶路不行脐腹痛头疼身寒热当隆冬时众医皆以为感寒温以大附益大热手足搐搦语谵目撺仲彬固邀生往诊脉弦而洪数面赤目闭语喃喃不可辨舌黒如■〈火舌〉燥无津润胸腹按之不胜手葢燥剂搏其血内热而风生血蓄而为痛也生曰此产后热入血室因而生风即先为清热降火治风凉血两服颇爽继以琥珀牛黄等稍解人事后以张从正三和散行血破瘀三四服恶露大下如初时产已十日矣于是诸证悉平方明礼内人盛暑病洞泄厥逆恶寒胃腕当心而痛自腹引胁转为滞下呕哕不食人以中暑霍乱疗之益剧撄宁生诊其脉三部俱微短沉弱不应呼吸曰此阴寒极矣不亟温之则无生理内经虽曰用热逺热又曰有假其气则无禁也于是以姜附温剂三四进间以丹药脉稍有力厥逆渐退更服姜附七日众证悉去遂以丸药除其滞下而脏腑自安矣生之活人率类此然颇有不尽述者生尝语其徒曰予在仪真时闻友人王徳全言江西有医士曰黄子厚为术精诣其治往往出人意表有富家子年十七八病徧体肌肉拆裂召子厚治子厚偕门生四五辈往诊视各以所见陈论皆未当子厚乃屏人诘病者曰童幼时曽近女色犯天真乎曰当十三四曽近之已子厚曰得其说矣禇澄云精未通而御女则四体有不满之处后日有难状之疾在法为不可疗后果恶汁淋漉痛楚而死又邻郡一富翁病泄泻弥年礼致子厚诊疗浃旬莫效子厚曰予未得其说求归一日读易至干卦天行健朱子有曰天之气运转不息故阁得地在中间如人弄椀珠只运动不住故在空中不坠少有息则坠矣因悟向者富翁之病乃气不能举为下脱也又作字持水滴吸水初以大指按滴上窍则水满筒放其按则水下流无余乃豁然悟曰吾可治翁证矣即治装往翁家惊喜至即为治艾灸百会穴未及四十创泄泻良巳因教以前灸即愈子厚在至治天厯间术甚行虞文靖公尝有赠医士黄子厚诗云史右曰予幼喜业医遇医士辄近之覩其治往往误药死若以试其术然予惧阴杀人而莫之罪必不逭于天刑遂弃不复习襄城撄宁生寿能活人反掌间而竒验若此时人为之语曰世以人试术生以术活人其相去奚啻千万予闻卢扁曰闻病之阳论得其阴闻病之阴论得其阳仓意曰吾以脉法治之而愈生其有得于二子者欤

　　唐珏传　　张孟兼

　　唐珏字玉潜会稽人也少孤能力学以明经教授乡里子弟而养其母至元戊寅西僧嘉木扬喇勒智利宋■〈歹赞〉宫金玉故为妖言惑主聴发之珏独怀痛忿乃货家具行资得白金若干为酒食阴召诸恶少享于家众皆惊骇前请曰平日且不敢见今召我饮食过礼不审欲何为虽死不避珏因泣数行下谓之曰尔辈皆宋人吾不忍陵寝之暴露已造石函六刻纪年一字为号自思陵以下欲随号收殡之众皆诺中一人曰此固义事也然今无有知者恐万一事露祸不测不得终志奈何珏曰吾已筹之矣要当易以他骨焉众如珏言夜往收贮遗骸瘗兰亭山后上种冬青树为识约明日复来会岀金帛为人人寿戒勿泄也僧又易宋内为诸浮图乃裒陵骨杂马牛枯骼筑白塔号曰镇南以为陵骨良已镇而不知真之他存也亡何汴人袁俊为越治中招珏为子师间问曰吾闻越有唐姓葬宋诸陵骨岂君耶坐有指珏者俊大竒之手加额曰先生义士哉豫让不及也窃闻高义之日乆矣不意得与先生处因询珏以故甚贫俊亟为买田宅居之先是珏卧病一夕梦吏持文来召曰帝召君速之行至见宫阙邃丽一人冕旒中坐旁一人延上殿又数黄衣进揖珏曰赖收遗骸无以报俄曰第报良田二顷有妻孥以养乃复揖及阙翻然而觉亦莫省谓何已而会俊料理事如梦中始悟梦中见也有谢翱者文丞相客也与珏友善尝感珏事为作冬青树引语甚凄苦时读者莫不洒泣翱字皋羽闽人亦竒士传者曰余读晋世家知赵氏有后矣非程婴公孙杵臼而莫存其孤今十七庙不食而暴骸之难独珏能瘗之甚义乎哉呜呼珏一布衣尔盖其义视程公孙何媿哉千载而下有国士之风者非珏谁欤吾所以传之毋亦使其无传焉

　　郑烈妇传　　宋濓

　　烈妇姓石氏金华人讳胜字文素敏慧而勤柔顺而婉嫁为浦江义门郑洪妻郑氏以礼法齐家石氏奉尊能敬事夫尽礼处众以和上下咸悦而安之洪性聪敏受业太史宋公通尚书要旨识见明达临事机变国朝开基建业今曹国李公分镇严陵辟洪参谋军事陈善效忠甚见礼重乆之用荐者入朝为引礼郎转江西行省照磨有能声秩满改内藏库提点未几同官有坐法者以辞累洪竟死于狱石氏从处官寓悲号痛哭若不欲生吏议当配石氏仰天恸曰生为郑氏妇死则为其鬼耳吾夫已亡岂使污其身以玷旌门乎遂絶粒不食邻媪强以糜粥不聴如是者八日求其死而弗得引绳自絶公卿朝士闻者皆称为烈妇事闻皇上嘉叹曰此真义门妇矣濓承乏国史既登载其事复着为家传而归之郑氏云
　　史官曰余居金华熟闻郑氏孝义之着礼法之盛今观石氏操行皎如白日可谓难能者矣虽其染濡家训亦天性然也称为烈妇不亦宜哉使其守志不坚茍幸以偷生其于旌门宁不有玷乎今蒙玉音之嘉美公卿之称誉则其门益有光矣庸表而出之以励风俗云

　　丰本传　　唐肃

　　丰本盖古仙人也一号乆视先生相传伊耆氏之世磵居学道得不死术后出仕于周其为醢人属与昌氏菁氏茆氏共掌俎豆凡祭祀燕飨王及后世子之内羞咸取给焉故周公天官书列其职戴氏礼记载其名豳七月诗亦歌其仲春荐庙事周亡不知所之或云隠畦町间与农圃者伍人多怪之或执而髠其首或戕其支体寻复生完众始知先生为仙人也汉时与处士郭林宗友林宗馆于家客至辄命与同食晋卫尉石崇豪侈擅一世知先生贤咄嗟召之先生亦不拒往就然策崇必败曰不去将累我我固不忧为彼累也遂逸去南齐侍中庾杲之家贫好清士每延先生共饭人皆曰庾郎得丰本为不贫矣唐隠者卫宾与拾遗杜甫善甫尝过宾宿先生亦冒雨至相与酣饮甚适甫有诗美之载甫集中先生貌苍古緑髪白趾常被翠羽衣所栖止人望之恒有气郁葱然即之咀嚼其言论有至味令人洒然忘俗寿莫知其几也今游会稽岩壑中时时过山人韩氏亭上吟翁炼士多见之者云
　　野史氏曰列仙传不载丰本失矣其所载亦未有寿如丰本至今尚存者庄生言古之大椿以八千岁为一春物且寿若是矧仙乎丰本仕于周间出于汉晋齐唐所与皆有徳者独齐奴否耳然左慈见曹孟徳颇类盖和光同尘玩世不羁仙之常也今在越不之他独之韩氏韩亦郭庾杜卫之流欤

　　明文衡巻五十九

　　●钦定四库全书

　　明文衡巻六十

　　（明）程敏政 编

　　○传

　　铁崕先生传　　贝琼

　　铁崕先生者名维桢字廉夫姓杨氏世为绍兴山阴县人母李氏梦金钩自月堕于懐既寤生先生少颖悟好学日记书数千言父宏为筑万巻楼铁崕山中使读书楼上惧性弗颛易怠去梯辘轳传食积五年贯穿经史百氏虽老师弗及因号铁崕登元泰定丁卯进士第授承事郎天台县尹未几丁父忧服阕改绍兴钱清场司令坐损盐久不调遂放浪钱塘与道士张雨游西湖南山穷日夜为乐至正初诏征天下儒臣修辽金宋三史先生不得预史成正统讫无定论乃着正统辨其词曰正统之说何自而起乎起于夏后传国汤武革世皆出于天命人心之公也统出于天命人心之公则三代而下厯数之相仍者可以妄归于人乎故正统之义立于圣人之经以扶万世之纲常圣人之经春秋是也春秋万代史宗也首书王正于鲁史之元年者大一统也五伯之权非不强于王也而春秋必黜之不使奸此统也吴楚之号非不窃于王也而春秋必外之不使僭此统也然则统之所在不得以割据之地僭伪之名而论之也尚矣先正论统于汉之后者不以刘蜀之祚促与其地之偏而夺其统之正者春秋之义也彼志三国降昭烈以侪吴魏使汉嗣之正下与汉贼并称此春秋之罪人矣复有作元经自谓法春秋者而又帝北魏黜江左其失与志三国者等尔以致尊昭烈续江左两魏之名不正而言不顺者大正于宋朱氏之纲目焉或问朱氏述纲目主意曰在正统故纲目之挈统者在蜀晋而抑统者则秦昭襄唐武氏也至不得已以始皇之廿六年而始继周汉始于高帝之五年而不始于降秦晋始于平吴而不始于泰和唐始于羣盗既夷之后而不始于武徳之元又所以法于春秋之大一统然则今日之修辽金宋三史者宜莫严于正统与夫一统之辨矣自我世祖皇帝立国史院尝命承旨百一王公修辽金二史矣宋亡又命词臣通修三史矣延佑天厯之间屡勤诏旨而三史卒无成书者岂不以三史正统之议未决乎夫其议未决者又岂不以宋渡于南之后拘于辽金之抗于北乎吾尝究契丹之有国矣自呼纽氏之部落始广其所传初祖乃呵特之事文不雅驯荐绅先生多难言之八部之雄至安巴坚披其党而自尊迨耶律光而其势浸盛契丹之号立于梁贞明之初大辽之号改于汉天福之日自安巴坚讫于天祚凡九主歴二百一十有五年夫辽固唐之属国也乘唐之衰草窃而起石晋氏通之且割幽燕以与之遂得窥衅以起而石晋氏不得不亡矣而议者以辽承晋统吾不知其何统也金之有国始于完颜氏实又臣属于契丹者也至阿固逹倔然自奋于道宗之世遂浸与辽人为敌而奄有其国自称国号于宋重和之元相传九主凡歴一百一十有七年而议者又以金之平辽克宋帝有中原而谓接辽宋之统吾又不知其何统也议者又谓完颜氏世为君长保有肃慎至太祖时南北为敌国素非君臣辽祖神册之际宋祖未生辽祖比宋前兴五十余年而宋尝遣使卑词以告和结为兄弟晚年辽为翁而宋为孙矣此其说之曲而陋者也汉之匃奴唐之突厥不皆兴于汉唐之前乎而汉唐又与之通和矣吴魏之于蜀也亦一时角立而不相统摄者也而秉史笔者必以匃奴突厥为纪传而以汉唐为正统必以吴魏为分系而以蜀为正统何也天理人心之公阅万世而不可泯者也议者之论五代又以朱梁氏为簒逆不当合为五代史其说似矣吾又不知朱晃之簒克用氏父子以为仇矣契丹氏背唐兄弟之约而称臣于梁非逆党乎春秋诛逆重诛其党契丹氏之诛当何如哉且石敬塘事唐不受其命而簒其国亦非正矣契丹氏掳出帝改晋为辽汉兴而人心应汉谓之承晋又可乎纵承晋也谓之统可乎又谓东汉四主逺兼郭周宋至兴国四年始受其降遂以周为闰以宋统不为受周禅之正也吁茍以五代之统论之则南唐李昪尝立大唐宗庙而自称为宪宗五代之孙矣宋于开寳八年灭南唐则宋统继唐不优于继汉继周乎但五代皆闰也吾无取其统吁天之厯数自有归代之正闰不可紊千载厯数之统不必以承先朝续亡主为正则宋兴不必以膺周之禅接汉接唐之闰为统也宋不必膺周接唐以为统则夫谓欧阳子不定五代为南史为宋膺周禅之张本者皆非矣当唐明宗之祝天自以武人不任社稷生灵之主愿天早生圣人自是天人交感而宋太祖生矣天厌祸乱之极使之君主中国非欺孤弱寡之所致也朱氏纲目于五代之年皆细注于岁之下其遗意固有待于宋矣有待于宋则直以宋接唐统之正矣而又何计其受周禅与否乎中遭阳九之厄而天犹不泯其社稷瓜瓞之系在江之南子孙享国又凡百有五十有五年金泰和之议以靖康为游魂余魄比之昭烈在蜀则泰和之议固知宋有遗统在江之左矣而金欲承其未絶为得统可乎好党君子遂斥绍兴为伪宋吁吾不忍道矣张邦昌迎康邸之书曰由康邸之旧藩嗣宋朝之大统汉家之厄十世而光武中兴献公之子九人而重耳尚在兹惟天意夫岂人谋是书也邦昌肻以靖康之后为游魂余魄而代有其国乎邦昌不得革宋则金不得以承宋是则后宋之与前宋即东汉西汉之比尔又非刘蜀牛晋族属疏逺牛马疑迷者之可以同日语也论正闰者犹以正统在蜀正朔相承在江东矧嗣祚亲切比诸光武重耳者乎而又可以伪斥之乎此冝不得以渡南为南史也明矣再考宋祖生于丁亥而建国于庚申我太祖之降年与建国之年亦同宋以甲戍渡江而平江南于乙亥丙子之年而我王师渡江平江南之年亦同是天数之有符者不偶然天意之有属者不茍然矣故我世祖平宋之时有过唐不及汉宋统当絶我统当续之喻是世祖以厯数之正统归之扵宋而以今日接宋统之正自属也当时一二大臣又有奏言曰其国可灭其史不可灭也是又以编年之统在宋矣论而至此则得天之统正而大者皆不在辽金而在于天付生灵之主也昭昭矣然则论我元之大一统者当在平宋而不在平辽与金之日又可推矣夫何今之君子昧于春秋大一统之旨而急于我元开国之年遂欲接辽以为统至于咈天数之符悖世祖君臣之喻逆万世是非之公论而不恤吁不以天数之正一统之大属之我元承乎有宋如宋之承唐唐之承隋承晋承汉也而妄分闰代之承欲以荒外非统之统属之我元吾又不知今之君子待今日为何时待今圣人为何君也哉呜呼春秋大一统之义吾已悉之请复以成周之大统明之于今日也文王在诸侯位凡五十年至三分天下有其二遂诞受天命以抚方夏然犹九年而大统未集必至武王十有三年伐纣有天下商命始革而大统始集焉盖革命之事间不容髪一日之命未絶则一日之统未集当日之命絶则当日之统集也宋命一日而未革则我元之大统亦一日而未集也成周不急于文王五十年武王十三年而集天下之大统则我元又岂急于太祖开国五十年及世祖十有七年而集天下之大统哉抑又论之道统者治统之所在也尧以是传之舜舜以是传之禹汤禹汤以是传之文武周公孔子孔子没几不得其传百有余年而孟子传焉孟子没又几不得其传千有余年而濓洛周程诸子传焉及乎中立杨氏而吾道南矣既而宋亦南渡矣杨氏之传为豫章罗氏延平李氏及于新安朱子朱子没而其传及我朝许文正公此歴代道统之源委也然则道统不在辽金而在宋在宋而后及于我朝君子可以观治统之所在矣呜呼世隔而后其议公事久而后其论定故前代之史必修于异代之君子以其议公而论定也晋史修于唐唐史修于宋则宋史之修宜在今日而无譲矣而今日之君子又不以议公论定者自任而又诿曰付公论于后之儒者吾不知后之儒者又何儒也此则余为今日君子之痛惜也今日堂堂大国林林巨儒议事为律吐词为经而正统大笔不自竖立又阙之以遗将来不以贻千载纲目君子之笑为厚耻吾又不知负儒名于我元者何施眉目以诵孔子之遗经乎洪惟圣天子当朝廷清明四方无虞之曰与贤宰臣亲覧经史有志于圣人春秋之经制故断然定修三史以继祖宗未遂之志甚盛典也故知其事大任重以在馆之诸贤为未足而又遣使草野以聘天下之良史才负其任以往者有其人矣问之以春秋之大法纲目之主意则概乎其无言也呜呼司马迁易编年为纪传破春秋之大法唐儒萧茂挺能议之孰谓林林巨儒之中而无一萧茂挺其人乎此草野有识之士之所甚惜而不能倡其言于上也故私着其说为宋辽金正统辩以俟千载纲目君子云若其推子午夘酉及五运之王以分正统之说者此日家小技之论王勃儿軰之佞其君者尔君子不取也吾无以为论辨出见者韪之谓其正大光明虽百世之下无以易之者欲献不果去游吴兴遂至姑苏而华亭大姓吕翁延于家诲子弟八年始除杭州四务提举同年杨子宣为江浙省参知政事惜其才欲荐于朝疏未上卒十二年汝颍兵起南北骚然先生既受代即辟地富春山后依元帅刘齐齐克于建徳齐齐克败后挈家归钱塘艰难困踣啸歌自若十八年太尉张士诚知其名欲见之不往继遣其弟来求言因献五论及复书斥其所用之人其略曰阁下乘乱起兵首倡大顺以奬王室淮吴之人万口一词以阁下之所为有今日不可及者四兵不嗜杀一也闻善言则拜二也俭于自奉三也厚给吏禄而奸贪必诛四也此东南豪杰望阁下之可与有为也阁下孜孜求治上下决不使相徇也直言决不使遗弃也毁誉决不使乱真也惟贤人失职四民失业者尚不少也吾惟阁下有可畏者又不止是动民力以揺邦本用吏术以括田租铨放私人不承制出纳国廪不上输受降人不疑任忠臣而复贰也六者之中有其一二可以丧邦阁下不可以不省也况为阁下之将帅者有生之心无死之志矣为阁下之守令者有奉上之道无恤下之政矣为阁下之亲族姻党者无禄飬之法有奸位之权矣某人有假佞以为忠者某人有托诈以为直者某人有饰贪虐以为廉良者阁下信佞为忠则臣有靳尚者用矣信诈为直则臣有赵髙者用矣信贪虐为廉良则跖蹻者进随夷者退矣又有某绣使而拜冦乞生某郡太守望敌而先遁阁下礼之为好人养之为大老则死节之人少卖国之人众矣是非一谬黒白俱紊天下何自而治乎及观阁下左右叅议赞宻者未见其砭切政病规进阁下于逺大之域者使阁下有可为之时有可乘之势而迄无有成之效其故何也为阁下计者少而为身谋者多则误阁下者多矣身犯六畏衅阙多端不有内变必有外祸不待智者而后知也阁下狃于小安而无长虑此东南豪杰又何望乎仆既老且病爵禄不干于阁下惟以东南切望于阁下幸采而行之毋蹈羣小误人之域则小伯可以为钱镠大伯可以为晋重耳齐小白也否则麋鹿复上姑苏台始忆东维子之言于乎晚矣东维子盖晚年所号也众恶其直且目为狂生时四境日蹙朝廷方倚承相逹寔特穆尔为保障而纳贿不已复上书风之由是不合久之徙松江受业者益众虽武夫悍卒识与不识皆知得其文为重大明革命召诸儒考礼乐洪武三年正月至京师年已七十有六有疾得请归夏六月卒太守林孟善为买地葬之先生为人不尚峻絶之行接引人物称之恒过其实士以此感附之而于负者亦未尝校曲直他日遇之如初有贵游子既破产流落淞上数踵其门竟持所购倪云林画去左右欲辱之曰吾哀其困使往见一达官以书画为介耳非盗也务掩人过如此性不好饮特溺扵音乐出必从以歌童舞女为礼法士所疾一日游盘龙塘夜抵普门寺宿盗伺其亡尽窃所蓄物黎明家人往白之赋诗不辍直语客曰老鐡在是区区长物又奚恤众服其器家隐三吴屡迁其居有曰草玄阁曰藉景轩曰拄颊楼其曰小蓬台者以绍兴之山名蓬莱示不忘鄊里云后止台上不复下且榜于门曰客至不下楼恕老懒见客不答礼恕老病客问事不对恕老黙发言无所避恕老迂饮酒不辍乐恕老狂所著春秋大意左氏君子议史钺丽则遗音及志序碑铭赞颂古乐府近体五七言诗铙歌鼔吹曲凡若干巻行于世论曰元继宋季之后政龎文抏鐡崕务铲一代之陋上追秦汉虽词渉夸大自姚虞而下雄健而不窘者一人而已湖南李祈评其文曰玉光剑气自不可掩身屡诎而名益昌伤已仕止典市官卒不大用噫君子之所贵岂以位哉

　　南宫生传　　高启

　　南宫生吴人伟躯干博渉书簿少任侠喜击剑走马尤善弹指飞鸟下之家素厚藏生用周养宾客及与少年饮博游戏尽丧其赀逮壮见天下乱思自树功业乃谢酒徒去学兵得风后握竒阵法将北走中原从豪杰计事会道梗周流无所合遂泝大江游金陵入金华会稽诸山搜覧瓌怪渡浙江泛具区而归家居以气节闻衣冠慕之争往迎候门止车日数十两生亦善交无贵贱皆倾身与相接有二军将恃武横甚殴辱士类号虎冠其一尝召生饮或曰彼酗不可近也生笑曰使酒人恶能勇吾将柔之矣即命驾往坐上座为语古贤将事其人竦听居樽下拜起为寿至罢会无失仪其一尝遇生客次頋生不下巳目慑生而起他日见生独骑出从健儿带刀策马踵生后若将肆暴者生故缓辔尚中道进不少避知生非懦儒遂引去不敢突冒诃避明旦介客诣生谢请结驩生能以气服人类如此性抗直多辩好箴切友过有忤已则面数之无留怨与人论议蕲必胜然援事析理众终莫能折时藩府数用师生私策其隽蹶多中有言生于府欲致生幕下不能得将中生法生以智免家虽以贫然喜事故在或馈酒肉立召客与饮啖相乐四方游士至吴者生察其贤必与周旋欵曲延誉上下所知有丧疾不能塟疗者以告生辄令削牍疏所乏为请诸公间营具之终隐其徳不言故人皆多生谓似楼君卿原巨先而贤过之乆之稍厌事阖门寡将迎辟一室庋歴代法书周彛汉砚唐雷氏琴日游其间以自娱素工草隶逼锺王患求者众遂自閟希复执笔歆慕静退时赋诗见志怡然处约若将终身生姓宋名克家南宫人自号云赞曰生之行凡三变每变而益善尚侠末矣欲奋于兵固壮然非士所先晚乃刮磨豪习隐然自将履藏器之节非有徳能之乎与夫不自知返违逺道徳者异矣

　　天刑生传  苏伯衡

　　天刑生者名阙天刑生其号也生生而病兔阙因名阙而自号阙翁及年壮更得盲瞶拘挛病生伤目之不明也耳之不聪也手之不能执也足之不能履也曰类若吾矐吾熏吾攦吾釱者孰为之天也天何刑我酷也吾殆有隠慝乎古之刑几而吾今具四刑悲夫以此更今号曰天刑生云或曰生尝坐族子徳修干没内库物簿録其家就逮南京今天子烛其非辜卒还其家财而纵之归天子即天也今天子不忍生罪而谓天且刑生孰信之或曰生大父父仕皆不大显未尝窃主柄作威福倚法报复鬻狱而渔色淫刑而黩货亦未尝武断而兼并极奢穷欲而暴殄天物生又读书循理未尝多行不义事熟视之不得所以致疾状而生乃有斯疾信隐慝致邪夫天于人也隐慝犹且察之而矐之薫之攦之釱之如此则阳为不善者又当何如人之窃主柄以作威福者倚法以报复者鬻狱渔色淫刑黩货者武断而兼并者极奢穷欲而暴殄天物者多行不义事者可劓可刵可刖可戮者何可胜数不于彼是劓是刵是刖是戮顾乃阴矐生目薫生耳攦生手釱生足不既失刑乎所谓福善祸淫者非邪或曰天人曷尝相干生者生死者死吉者吉凶者凶天何与焉而生乃谓天刑之不亦厚诬天也欤哉或曰若生者而信天刑之则亦天之未定耳天定且将以刑生者而刑其可劓可刵可刖可戮者善者可怠而恶者可肆邪生俱弗之答骤然歌卫人之诗曰已焉哉天实为之谓之何哉生姓潘氏金华人其先世仕宋中书舍人黙成先生最显后六世而宋亡又二世乃至生生通经能诗文而诗出语尤絶人生口吃然喜面臧否人是非得失期期言不已喜怒一弗頋人以此严惮之有阴事惟恐生知之而发之见生辄趋避去之生今杜门不复出遇事犹辄作诗风刺向令生不疾废诏起文学儒生且首推上生使生得如汪何軰拜御史亦且谔谔如乃祖而生竟以疾废矣君子皆为之太息曰不幸云论曰天道无亲常与善人若潘生者得不为善人乎而其疾患至于此然而仲尼不得位颜渊短命死冉伯牛而有疾子夏而丧明圣贤且如此独潘生乎人皆谓生之自号为激察其言乃可谓能自反者庄周云知其无可奈何而安之若命者其潘生之谓欤

　　二孝子传　　王叔英

　　余在众中往往闻孝子悌弟义妇事未尝不为之感激流涕欲録传之以为世劝而恨不得其详洪武某年间有兄弟二人以其伯兄坐法当死各自缚为当刑者哀诉于午门愿代兄死上问其故二人者言曰臣少无父非兄无以至今日今兄当刑臣诚不忍见兄死而独存故愿以二身赎兄一身惟陛下听之上疑其非诚或有教之者因许其代而戒行刑者曰第试其人如有难色则杀之无难色则舍之二人者皆延颈待刃遂止不杀一时见闻者无不叹息泣下上大嗟异之将赦其兄命未下御史大夫陈寜独以为不宜以是得赦卒杀其兄此可谓悌弟也又得妇四人焉其一人夫为弁得罪临刑戒之曰吾死汝年少贫无以为守当再嫁耳慎勿嫁军人农人樵夫庶可相保也语时当深堑上谓夫曰汝尚未知吾志乎遂投于堑而死其一人夫临刑脱首簪市酒肉啖之曰吾当与子共死也竚视其夫河桥上夫既死即自投于河又其二人妯娌也其夫兄弟以党人受戮家人财产尽没于官妇人则当给为官婢其妯娌二人相谓曰吾夫已死吾二人纵无他辱于义犹难独生况又有他辱乎遂皆自经而死是四妇者可谓义矣余欲各为之传以传于世既不得其人之姓名与其事之详以是辄不得发以余一人所闻如此则余之所不闻者可胜道哉余观前代史传求其事之卓卓如此者盖寡岂多有其事将亦如余之不闻其详而不得録邪抑异时诚少有之而特盛于今邪余固不得而深辨矣然幸而得其详者乌可使之无传乎余于同邑得一人焉曰陈圭于同郡得一人焉曰朱煦皆孝子可书也作二孝子传陈圭字锡玄台州黄岩人也其父叔弘与其鄊人多雠圭常谏之后其雠人以赃告叔弘罪当死圭以状告于通政司曰圭为子不能谏其父以陷于不义得罪死此圭之不孝所致义当死罪于圭之身原圭父使将自新诚不胜重愿通政司以闻上大喜曰不意今日乃复有孝子宜赦其死俟天下百官朝觐将播告之为天下劝顷之刑部尚书开济奏曰罪有常刑不宜屈法以开侥幸之路请论如法遂听圭代父死而谪其父叔弘隶兵云南闻者皆叹圭之孝而惜其死呜呼圭之死固圭之志也扵圭何憾哉朱煦台州仙居人也家世儒者母杨氏性严急遇诸子未尝借色辞少不如指必笞击至驯伏乃已煦事之尽恭顺之道其伯父二人长季敬次季诚煦皆善事之二伯父俱有令望尝称之曰是侄真犹子也其父季用由荐知福州府洪武十八年诏天下尽革今岁以上有司积岁官吏为民害者季用视事仅五月尔以例偕入亰吏一以法论罪作城须役严偿重日用钱数十缗季用又病痢被楚谓煦曰吾赀力岂足堪此吾旦夕死矣汝勿深忧但收吾骸归塟耳煦惶惧不敢离左右复戒二弟熊正共守不敢少寐季用由是不得死时役告枉者甚众令益严告而谪隶兵云南者二人被极刑者四人矣煦不頋死而阴与父僚友同役者谋曰吾无术以脱吾父矣诉不诉皆死万一吾父由诉获免虽戮死万万无憾遂陈其词于通政司通政司为陈于上上观其情遂赦季用而复其官同时以煦告得免复官者一十四人皆拜煦父谢曰微君有孝子吾侪骨肉为城下土矣已而煦感疾死其十四人者哀临犹巳子季用伤煦死病益甚亦死或者以煦冒死得免为幸而又以其父子终俱死为命呜呼为煦者知尽子职而巳其它曷足计哉

　　罗先生传　　杨士竒

　　罗先生名性字子理以字行罗故泰和儒家宋有为芦沟主簿曰伯寿尝刲服和药起亲疾县表其所居坊曰旌孝者先生曽伯祖也曽祖伯霖祖见可父谷祯先生少孤贫自奋扵学初受易于乡先生韦干干继登康山长宗武之门苦志毕力愽记精思夙夜不懈既冠遭元季兵乱走避岩谷﨑岖困穷未尝废书巻性耿介一言一行必端不与俗人接虽至戚或渉邪行辄絶之然口未尝言海桑先生陈心吾尝称先生及杨子渊有氷玉之操洪武初诏郡县立学御史刘昭先知县采誉望聘先生及子渊邓彦髙三人为之师时号杨罗邓四年中鄊贡进士明年赴春官奉刺免会试授徳安府同知先是有冦号糟李万户者以众入府治刼杀郡守以下掠库藏官捕其众悉就戮独糟李逸去久不获诏捕益急踪迹所过宿逮系数百人诸邑骚然先生初下车民有负一囊诣府言糟李实死矣此其遗骸也问死几何时矣曰一岁曰始死时曷为不言又验其须髪皆在而皓然白也曰糟李年未四十此安得是邪笞而逐之悉出所系数百人谕之曰朝廷但欲得糟李耳糟李旦出即汝軰暮皆寜家何为不自爱体肤乃甘受楚毒而庇一贼邪能从吾言今与汝等期十日获贼即汝皆良民众叩头曰府公欲生我敢不尽死力乃悉纵之七日生缚糟李至庭下民皆以获贼劳而遣之命下赋民鐡造军器时兵乱初定商旅未通郡民猝无所办先生居第后治蔬圃得窖鐡万余觔民争趋求售同官亦劝以售民先生曰固天以济民岂为我也悉以代民充赋有余皆入官库铢两不私焉其氷蘖之操愈厉而恤民之心寝食不忘为政以寛恕为本惟赃吏无所假应城县吏刘仁盗官麦事觉府逮治之仁惧逃慝会按察佥事朱逢吉过徳安仁出诬告先生他事将就鞫湖广叅政陶凯吴云按察副使刘某闻之驰召逢吉还谓曰君不知徳安有罗同知邪廿七府之贤守纔三人其可以枉忠贤哉（岳州马知府沔阳彭知府及先生三人也）逢吉卒白其诬而正仁盗麦之罪在郡四年阙知府皆先生总之秩满诣京师坐擅用枣木染军衣为陈寜所劾谪戍西安行槖无数百钱怡然就役不以得失置意既至西安之达官贵人皆敬礼之而安于处贱未尝一毫干人郡诸生从之受经后多举进士去是时四方老师硕儒在西安者数十人吴中邹奕独曰合吾軰所读书庶几罗先生之半盖先生学甚博为文章切深诗古体宗汉魏近体宗盛唐书法锺元常年及七十卒士竒少孤五岁先生取而敎育之有父道焉明年官徳安又挈以行又三年先生有陜西之役屡遣书督其学文廿年而捐馆当是时所以诲不肖者虽不能尽记而为道之大要不敢忘也恒窃私念先生所以修诸躬施诸人者皆当追配古人而今之人知之者寡矣谨述其概为传手録一通以寄其子宾畿盖又欲其子若孙皆图不辱云

　　周是修传

　　周是修讳徳以字行周吉之泰和爵誉里名家其先讳矩者尝显于南唐至宋累累有科第其支裔徙灉江里是修之所自出也是修少孤贫自奋于学从游鄊先生胡渚樵渚樵以孙妻之又从国子学録萧执先生明诗经初举霍丘县学训导入见太祖髙皇帝擢为周府奉祠正高皇帝上宾之明年有告言王过失事王府官属皆下吏是修以尝諌得免改衡府纪善预修纂翰林数陈论国家大计及指斥用事者误国用事者怒众共挫折之是修屹不为动太宗文皇帝靖难之师既渡江驻金川门宫中悉自焚明日是修留书其家别其友江仲隆解大绅胡光大萧用道杨士竒且付后事暮入应天府学自经六月十五日也又明日臣民推戴文皇帝继大统数月御史言是修不顺天命请加进戮上曰彼食其禄自尽其心一无所问是修内贞外和有孝友忠信之行非其义不茍取襟懐坦明洒落而冲澹悠然其学自经史百氏下至阴阳医卜之说靡所不通为文章未尝缔思援笔立就而雍容雅赡词理条逹稍暇著述吟咏不虚寸晷所著有诗小序诗集义诗谱论语类编广衍太极图观感録纲常懿范迩言家训刍荛集进思集是修汲汲导诱人善人有过失恒为之隐以是无少长贱贵皆乐亲之明于人所荐士如梁用之刘叔毖皆知名当世是修之学虽间未纯然于明纲常为世道计必身履之而不徒托之空言岂非卓然特立者欤是修卒年四十有九时解胡萧江皆见诸文字然属仓卒不及详今二十有八年矣知是修者独余在每追念君子清白之节文皇帝日月之明既照其心岂当遂至泯没故述为小传以授其子辕使传焉

　　明文衡巻六十

　　●钦定四库全书

　　明文衡巻六十一

　　（明）程敏政 编

　　○传

　　钱可大传　　梁潜

　　可大名瑛姓钱氏本吴越王镠之后厯庐陵刺史汇再世曰和自庐陵徙吉水又四世曰程程之子诚可皆以科第有声而可大之祖本和号梧冈先生者尤笃行之士也可大生十八月而孤稍长性颖敏年十三以书经中临江路赏试既又中抚州路赏试然是时元祚日非红巾盗起所在皆争为雄长自至正丁酉五六年士大夫颠顿甚矣可大奉其祖及其母﨑岖以避之走庐陵之富田迁泰和之梅冈既又走其邑之太洲寻又奔雷川最后奔庐陵之李坑李坑路极险盗又追及之梧冈被鎗不死缚之以行可大闻即冒白刃奔诉乞以身代盗并絷之可大诉不已梧冈亦哀诉其无子唯此一孙耳两人因事相代死情亦悲惨贼怜其意遂两释之可大方脱时其母寻亦被执而可大妻张氏翳伏丛薄中窥见贼已执其姑即自出迎谓贼曰我姑老矣请释姑而缚我贼熟视良久即解缚其姑缚张氏张氏既就缚掷所携袖中双鞋与其姑诀曰妇无用此矣且行且睥睨其姑稍逺即骂贼不复肻行遂死之变故仓卒之顷而一时愤然求死以全生者若素约然何其可悲也国朝兵定有司以可大之贤凡三荐之皆以亲老辞亲既没终身为之悲痛梧冈故所筑楼可大每一登之辄流涕因名之曰思楼其孝行笃至世盖少见也然其为人颇豪健嘅然以气自负鄊有剧冦尝杀人有司惮不敢捕以属可大可大立捕杀之年若干卒于家一子曰遂志今以科第得官为山东按察佥事云
　　赞曰吾尝过钱氏所居其地今所谓钱塘者爱其山水清旷因登髙而望焉其南数十里外峻峰跃起视众山特髙云其北即宋丞相文信公故居也诸老人言丞相往事与史传所记殊异因言可大之避乱也居其山下最乆其被执也亦几不免余既壮其山川又闻可大事思见其人而不可得也因为之传云

　　徐孟昭传

　　公讳旭字孟昭姓徐氏饶之乐平人其先南昌人也居乐平者十七世世以儒为业公幼颖悟稍长从其鄊先生蔡仲渊授春秋为文辞已超诣拔出见者皆竒之年三十一登洪武乙丑科进士第行浙江道监察御史入为礼科庶吉士日记事侍上左右上方属意天下进士每朝羣臣退独进士留被頋问上未退不得退也一日上呼公至前将有所任使而公奏对弗克称旨上以其迂也命分教于涿州之房山复教谕鳯阳皆以忧去服阕擢安王府纪善用荐者升为知州入史馆上书论天下事多不能合公益落落自殊无所顾惜遂自史馆出为考功员外郎及今上即位迁郎中预修髙皇帝实録明年拜朝列大夫国子祭酒又明年罢为翰林修撰以卒公在髙帝时素以笃学见称数言事切中当时髙帝嘉纳之然欲老其才故抑之乆而未有以用之也及在考功拒请托抑侥幸是是非非毫髪无所遁其情而尤以为天下之治与教在守令与教官守令教官弗称其任者尤精核之无少贷众望风諠腾公持之益坚及在太学亦如在考功时然公纯谨君子也虽盛威仪而中情简质好恶出乎其至诚至于卓卓自守激之而不动挫之而不挠人未有过之者也居太学仅一年诸生凛凛仅自修饬而其僚属之不便者已哗然议之矣惮之者方侧目于下忌之者又皆沮之于其私至相与揶揄其所为公以此竟罢改云南参议君子莫不惜之及陛见上察其无他特命除翰林修撰俾预修永乐大典为副总裁方向用之而公卒矣时年五十二上闻之悼惜勅赐棺以敛遣礼部主事端礼谕祭焉公盖终身坦夷不事表襮而其嫉恶刚劲人有所不堪者世以此髙之而亦以此与之龃龉者众也其为学明于义利之辨为文约而明喜荐士所荐最多且贤屡考试科举其得士最盛而尤孝于其亲自鳯阳考试河南时入朝告归省其母疾方亟公闻倍道疾趋至家母疾忽为之愈数日竟卒人以为孝感所致云
　　赞曰考功与大司成皆国家要职非得贤才誉望之士以居之诚不可也然而信道明义笃行如公者往往尤难之岂天下豪杰羣居之地是非好恶所聚非素有驱驾笼策之才者终不足以骋耶自公在太学与考功人情固多不附也及其殁已乆相与称贤考功与贤司成者必曰公事须久而后定亦理之常然无足怪者独念圣上于贤士大夫保全覆护如公者盖有无穷之恩焉予素知公恐其乆而失之也因取其行事而论次之

　　蒋用文传　　陈继

　　蒋用文名武生以字行其先居魏州五世祖安中金国子助教以直谏不纳弃官攻医曽祖应茂徙扬之仪真祖梦雷元扬州路医学教授父伯雝举进士崇明州判洪武初召为史官以疾辞出为兰阳丞用文少颖悟读书过目成诵六岁事学从里中师有赠师万年松者命赋诗即就曰使者来西岳采松云万年佳名虽自好何不长参天师惊喜曰是儿已见不器既而随父官寓日俟公暇持所业质之闻说无疑问父大竒之曰吾有嗣矣父没归仪真旧业废于兵燹渡江占籍句容采山构室居之大肆力于经籍久之得圣人深意乃习医家言会同黜异约其要而综之取正于术之精善者而受其秘于是决死生定缓速治效无一不中者由是用文之名驱四方矣孝事母魏夫人情依依不去左右食饮非躬治弗进夫人病被衣而不交睫者数月夫人老郡县交辟不就曰吾不能舍一日养以趋禄利也夫人没当洪武中始受荐入太医院时朱彦修弟子戴原礼为院使擅其术人无有当其意者见用文喜曰君儒而为医昌吾道必矣遂言于上授御医永乐八年升院判与干成劳僚类所归仁宗皇帝在青宫用文日侍左右承頋问随事献规益甚见亲礼尝问保和之要对曰在养正气正气完邪气无自而入又问卿医效率缓何也对曰善治者必固本急之恐伤其本圣人所以戒欲速也仁宋称善及课绩特命光禄置宴于院宴之旌其忠勤又尝命工部为营第用文入叩颡谢曰臣荷恩徳万不一报又敢靡公费以益愧悚也再谢乃止其就故人居之一室萧然晏如也用文病且革手自为启附进有曰臣老病死不足言惟恨不能有报大恩伏愿清心寡欲慎加保养以辅圣治以安万姓仁宗得启惊叹亲御寳翰遣使慰问及卒命兵部给驿舟还其丧督治祠坟于中官仁宗即位诏赠奉议大夫太医院使特谥恭靖遣官谕祭官其长子主善为院判用文谆厚恭谨知当世之要务其忠谊爱君之心惓惓于语言故能受知于上所以慰问诰祭之辞皆懐念忠诚揄扬学术以明上之不忘也居两亰三十年王公贵人下逮贱隶细氓愈其疾而着神效者岁不少贫者报之曰吾非为报为尔医也卒皆不受善交友始终不渝宗戚尤洽恩义奬劝后进汲汲人过耻出其口志嗜学虽老不厌治一室于公署之傍者颜曰缉熈于家居幽屏之所者颜曰静学皆盛贮羣籍暇辄翫阅其中时忘食寝或谓曰子老矣何勤益至是耶用文曰昔卫武公年数九十五犹箴儆于国俾臣下朝夕交相告戒乃作抑诗以自儆卒谥睿圣武公吾虽老幸未就木而敢以怠荒弃厥躬哉或又曰缉熈静学意有说乎用文曰学有缉熈于光明成王之言也非静无以成学诸葛武侯之言也吾志在是其为诗文有静学斋集若干巻治效方论若干巻卒之日无贵贱疏戚咸咨嗟悼伤曰善人亡矣子四人主善主敬主孝主忠皆立行有父风

　　竹轩刘先生传　　王英

　　先生姓刘氏讳亨字嘉会号竹轩其先居安城之宻湖宋豫州刺史斌徙庐陵石塘里斌曽孙江寜司户滫又自石塘徙其邑铜溪高祖哲甫知汀州曽祖景春元海南盐场司丞祖贵翁父乐山先生端敏勤学泰和陈心吾刘允中时称名儒先生从之游通诗书二经博究诸史百氏之书洪武壬戍以贤人君子征力辞亲老后举经明行修陈古今政治之要太祖皇帝嘉之命进讲华盖殿以言事忤执政者出为寿州学训导戊寅冬上疏言六卿秩当与五军都会相埓国子祭酒秩不当在太仆卿下又言将臣子弟生长冨贵习为骄侈他日安可授官宜立武学教训使知礼义以变其习俗升常州武进县丞为政廉勤修学校躬课诸生读书表其民之有节义者毁淫词禁絶妖妄作善教坊再思亭以勉已励俗百里之内弦歌相闻三年书最天曹上褒以玺书壬午县民李徳懋等作乱先生白郡守毋令滋蔓率众擒首恶而谕降其党方是时太宗皇帝初嗣大统遣使劳以金币先生之名由是扬于逺迩无何以事罢还乡屡有荐者先生辄辞宣徳中监察御史尹崇髙力荐先生虽老犹可为学校师表至京以年将八十辞宣宗皇帝曰伏生九十尚传经八十岂不可为教官先生辞益力上曰老者安之孔子之言也朕允其请令归故乡先生归怡然自得居则深衣幅巾列圗史左右日吟咏不辍而动必蹈于礼于事有合义者必见诸行族弟夣华三丧不能举先生为治塟又以近舍山数十亩为乡里贫者葬人名之曰义山岁旱先生祷辄雨所居多种竹学者称之曰竹轩先生卒年八十有几所著有竹轩集冩心集随寓録子习之举懐才抱徳为广东按察司照磨孙同履辄经纶纲同登已未进士第浙江义乌县知县论曰自昔名徳入仕而功业显著者多载史传而唐之王友贞孟诜白履中诸人者以才学入仕未至大显既罢去则隐而终身焉岂有功业可称哉而史亦传之盖以其志恬退不贪名嗜利禄耳若先生之学行用之固可有为中乃不偶虽屡荐再起而仕非所愿视友贞軰夫何逺哉君子之论人必有取于斯故着之为传云

　　尚书王文安公传　　陈敬宗

　　公讳英字时彦别号泉坡其先太原人祖宗达宋迪功郎仕于临川遂家金溪曾祖頥贞元季以书经魁江右入国朝退隐于家祖子岱父修本并以儒行称母曽氏公生十一岁而失怙母淑人以教以养逰业邑庠刻苦嗜学登永乐甲申进士第时太宗文皇帝方鋭意育才命翰林学士解缙选进士颖秀者与状元曾棨等通得如二十八宿人之数俾尽读文渊阁古今书作为班马韩栁欧苏文字命大官日给珍馔月赐灯油之赀数召至便殿问以经史诸子故实或至抵暮方退公在二十八人之中每为侪軰所推譲后上以纶綍事重以公与今冢宰王直皆慎宻可与任并拣入秘阁书进呈机宻奏疏岁戊子预修太祖髙皇帝实録丁亥授翰林修撰扈跸巡狩北京丙申升翰林侍读戊戌实録成赐袭衣彩缎钞锭壬寅北敌犯边二月上亲征公扈从至库哩和啰海五月旋师过威逺镇李陵城已四十里上召公曰闻李陵城有石碑可往视之复遣锦衣卫官校随之以行时城中被兵杀掠烧毁一空惟城北门有石出尺余掘土拭磨观之额曰李陵台驿令谢君徳政之碑其文略可读其阴刻逹噜噶齐等官姓名明日公傋奏其故上曰此碑既镌有元人姓名异日彼人见之必以此地为已物尔冝再往击碎之用火煅沉之于河以絶其事端公如旨而往既还奏上喜谓公曰秀才是二十八人读书者朕需尔为用正好宣力勿惮劳苦因问曰朕率师北伐尔试言成功如何公对曰北敌扰边罪在不宥但闻天兵亲征必逺走漠北臣愿升下幸毋入险穷追也上笑曰朕为天下国家计秀才之言惟不欲穷兵黩武耳复谓曰凡军中一切动静或謡言之类尔有所闻即来宻奏又谕太监孟骥曰秀才有事即令入见毋阻六月上驻跸安平镇立功官军因有过不与口粮者多相聚悲泣曰吾等粮尽必死道路矣公以为言且曰此皆壮士也愿陛下宥其过而与之恩则异日必得其死力上悦即命兵部尚书李庆人给口粮并载衣甲驴一匹甲辰上复亲征北部还次榆木川晏驾时仁宗皇帝在东宫命尚书蹇义夏原吉学士杨荣杨士竒侍读王直与公同定丧礼议国政宿内阁凢七日仁宗皇帝嗣位加恩赐白金彩段八月进秩侍讲学士寻升右春坊大学士兼翰林侍讲学士明年乞归省赐钞二千缗俾驰传而还宣宗皇帝即位尝召入便殿谓曰洪武中学士有宋濂吴沈朱善刘三吾永乐初则解缙胡广俱有重名念汝当讲经史陈道义以启沃朕心罔俾前人独専其美赐内酝及钞千缗命入内阁叅预中秘尝奏乞分俸养母于家上允其请宣徳庚戌修太宗仁宗两朝实録成赐白金彩币袭衣升詹事府少詹事兼翰林侍讲学士复赐金镶琥珀麒麟带壬子正月闻太淑人曽氏丧上命礼部赐祭工部造坟遣中官院董护公奔丧冬十月即夺哀还朝宠遇日隆不时召对正统间开经筵公为讲官陈说详明于文义之外多有规諌之语其讲章于朝退之际人争求去以为珍寳修宣宗皇帝实録与少师杨士竒杨荣同为总裁实録成赐白金百两彩段鞍马进秩礼部左侍郎兼翰林侍讲学士癸亥正月奏旨出理部事讲官如故乙丑淛江台寜等府民遭疫死甚众上遣公赍香币往祀南镇以禳民疠时浙间乆旱公至绍兴大雨水深二尺灌献之夕雨止星见明日又大雨田野沾足人皆喜曰此侍郎雨也布政使孙原贞等陪祀请作御祭感应记刻石于庙而还丙寅公奏京师去冬少雪今年自春徂夏雨泽不降种不入土小民缺食此皆臣等政事不修激怒上苍所致伏望陛下施赈恤之恩臣等宜益省愆戒饬仍乞斋沐祈祷以格天心上从其言果大雨五日先是公奏请致仕不许至是年七十复上章乞罢政吏部言公精力未衰上是其言不允戊辰八月上特旨升公南京礼部尚书明日谢恩毕内传旨曰上以卿乆仕先朝多效勤劳升秩南京得安佚既视事南京二年得疾而终是为景泰元年五月十七日也春秋七十有五讣闻上悼惜赐谥文安命礼部赐祭工部造坟公在翰林屡为会试考官海内名士多出门下为文章典赡朝廷制作经其笔居多四方求金石铭志碑记者接踵其门公酬应不倦世多珍之
　　论曰抚自为州以来多出名儒显官若宋之晏殊王安国元之吴澄虞伯生诸君子其文章名位功业皆炳然当世而垂耀竹帛者岂偶然哉玉笥寳盖诸名山秀气之所锺也公亦抚之人也其文章名位功业莫不相似然自入仕厯官通显不离朝廷四十五年而列圣眷遇久益不衰于此则似过之矣岂天之生贤私于抚之人哉抑孰知公之才徳自足致身于青云之上也

　　黄氏母子贤孝传　　李贤

　　黄氏名文父铉江西新喻人永乐癸巳徙河间之任丘娶孙氏生文甫一岁商于南阳之邓州守御所百戸李兴见铉文雅以女妻之未几归任丘李氏与孙氏相戾间逹于兴兴遣人取其女还铉亦随往时孙氏年二十有四文方四岁铉别后音问不通孙氏与文母子二人零丁孤苦人不能堪而孙氏奋志成家勤力纺绩夜以继日以供力役之征周衣食之费抚育其子年及成童谓所亲曰吾闻子弟读书可以起家今吾备尝艰苦幸有此子若遣入邑庠以朂其成天其或者怜吾志乎所亲曰此意固善第念尔一子之外更无纪纲之仆子若在官凢百费用尤倍于昔吾恐尔之艰苦未艾也孙乃愀然泣下曰吾已虑之熟矣頋处子之计莫良于此虽倍艰苦安敢辞同编之人闻之勃然怒曰吾代尔子力役久矣今幸其长不吾累焉而又脱之可乎虽恳情乞惠拒之益坚孙氏忧欝食不下咽已而会所亲达其情于有司始获入庠孙氏且喜且惧愈极力生业励子进学而凡从师亲友之需未尝少乏文亦感激遵母之训潜心经史但自幼父去尝问母曰吾父安在母曰汝父世家江西为商河南吾亦不知其所栖矣于是母子相頋澘然出涕以悲正统己巳文以成材贡入太学会天下士子讲习一日言及其父不知所在有同舍生王纲者邓州人闻其父名曰吾州百戸李兴有壻即此名也非汝父乎文因思母所云大喜曰是也景泰初以谒告归省至家即白于母径诣邓州访父果在内乡板桥铉离其子已三十四年矣一见痛絶方苏亲属会晤悲喜交集留数月不能同行文复辞父入监天顺改元夏吏部抡才以文为兖州府通判乃奉母抵任视篆后即遣人迎父就禄以飬父时年八十有五惮于逺渉再迎不起至三母曰汝之孝心尽矣彼有所恋不可再迎文悲思不已曰吾父不来吾即弃官而往阖府官僚咸跪请其母母亦悲感而许之一时见者无不沾襟乃以安车迎至铉离孙氏已四十四年矣妻子父母始得会合以遂天伦之乐嗟夫黄氏母子其贤孝矣哉向非孙氏之贤其子未必成立以有今日非文之孝其父未必会合以获禄飬遂使零丁孤苦之室变为团乐欢庆之堂予亲见其事因为作传以告于来世

　　明文衡巻六十一

　　●钦定四库全书

　　明文衡巻六十二

　　（明）程敏政 编

　　○行状

　　故诚意伯刘公行状　　黄伯生

　　祖庭槐字尚德追封永嘉郡公祖妣梁氏追封永嘉郡夫人父爚字如晦追封永嘉郡公母富氏追封永嘉郡夫人公讳基字伯温世为括苍人年十四入郡庠从师受春秋经人未尝见其执经读诵而黙识无遗习举业为文有竒气决疑义皆出人意表凡天文兵法诸书过目洞识其要讲理性于复初郑先生闻濓洛心法卽得其旨归先生大器之乃谓公父曰吾将以天道无报于善人此子必高公之门矣后应进士举授江西瑞州府高安县丞掲文安公曼硕见公谓人曰此魏征之流而英特过之将来济时器也公在燕京时间阅书肆有天文书一帙因阅之翊日即背诵如流其人乃大惊欲以书授公公曰已在吾胸中矣无事于书也之官以亷节著名发奸摘伏不避强御为政严而有惠爱小民自以为得慈父而豪右数欲陷之时上下咸知其亷平卒莫能害也新昌州有人命狱府委公覆检案核得其故杀状初检官得罢职罪其家众倚蒙古根脚欲害公以复雠江西行省大臣素知公遂辟为职官椽史以谠直闻后与幕官议事不合遂投劾去隠居力学至是而道益明后为浙江儒学副提举为行省考试官顷之建言监察御史失职事为台宪所沮遂移文决去尝游西湖有异云起西北光映湖水中时鲁道原宇文公谅诸同游者皆以为庆云将分韵赋诗公独纵饮不顾乃大言曰此天子气也应在金陵十年后有王者起其下我当辅之时杭城犹全盛诸老大骇以为狂且曰欲累我族灭乎悉去之公独呼门人沈与原置酒亭上放歌极醉而罢时无能知者惟西蜀赵天泽知公才器以为诸葛孔明之流尝作文以期之方国珍反海上省宪复举公为浙东元帅府都事公即与元帅纳琳哈喇谋筑庆元等城贼不敢犯及托里特穆尔左丞招谕方冦复辟公为行省都事议收复公建议招捕以为方氏首乱掠平民杀官吏是兄弟者宜捕而斩之余党胁从诖误宜从招安议方氏兄弟闻之惧请重赂公公悉却不受执前议益坚托里特穆尔左丞使其兄子省都镇抚以公所议请于朝方氏乃悉其贿使人浮海至燕京省院台俱纳之准招安授国珍以官乃驳公所议以为伤朝廷好生之仁且擅作威福罢托里特穆尔左丞辈羁管公于绍兴公发愤恸哭呕血数升欲自杀家人叶性等力沮之门人穆尔萨曰今是非混淆岂公自经于沟渎之时耶且太夫人在堂将何依乎遂抱持公得不死因有痰气疾是后方氏遂横莫能制山越皆从乱如归公在绍兴放浪山水以诗文自娱时与好事者游云门诸山皆有记行省复以都事起公招安山冦吴成七等使自募义兵贼拒命不服者辄擒诛之畧定其地复以为行枢宻院经歴与行院判舒穆噜伊逊守处州安集本郡后授行省郎中经畧使李谷鳯巡抚江南诸道采守臣功绩奏于朝时执政者皆右方氏遂置公军功不録由儒学副提举格授公处州路总管府判诸将闻是命下率皆解体勅书至公于中庭设香案拜曰臣不敢负世祖皇帝今朝廷以此见授无所宣力矣乃弃官归田里时义从者俱畏方氏残虐遂从公居青田山中公乃着郁离子客或说公曰今天下扰扰以公才畧据括苍并金华明越可折简而定方氏将浮海避公矣因画江守之此勾践之业也舍此不为欲悠悠安之乎公笑曰吾平生忿方国珍张士诚軰所为今用子计与彼何殊耶天命将有归子姑待之会上下金华定括苍公乃大置酒指干象谓所亲曰此天命也岂人力能之耶客闻之遂亡去公决计趋金陵众疑未决母夫人富氏曰自古衰乱之世不辅真主讵能获万全计哉众乃定或请以兵从公曰天下之事在吾与所辅者尔奚以众为乃悉以众付其弟升俾家人叶性朱佑等参掌之且曰善守境土毋为方氏所得也勿忧我适总制官孙炎以上命遣使来聘公遂由间道诣金陵陈时务策一十八欵上从之会陈氏入冦献计者或谋以城降或以钟山有王气欲奔据之或欲决死一战不胜而走未晚也公独张目不言上召公入内公奋曰先斩主降议及奔钟山者乃可破贼尔上曰先生计将安出公曰如臣之计莫若倾府库开至诚以固士心且天道后举者胜宜伏兵伺隙击之取威制敌以成王业者在此时也上遂用公策乗东风发伏击之斩获凡若干万上以克敌之赏赏公公悉辞不受中书省设御座将奉小明王以正月朔旦行庆贺礼公大怒骂曰彼牧竖尔奉之何为遂不拜适上召公公遂陈天命所在上大感悟乃定征伐之计遂攻皖城自昏达旦不拔公以为宜径拔江州上遂悉军西上陈氏率其属走湖广江州平上使都督冯胜将兵攻某城命公授方畧公书纸授之使夜半出兵云至某所见某方青云起即伏兵顷有黒云起者是贼伏也慎勿妄动日中后黒云渐薄回与青云接者此贼归也即衔枚蹑其后击之可尽擒也众初莫肯信至夜半诣所指地果有云起如公言众以为神莫敢违竟拔城擒贼而还王汉一以饶信降上命公抚之陈氏洪都守将胡均美使其子约降请禁止若干事上初有难色公自后踢所坐胡床上意悟许之均美遂以城降初公闻母富氏丧悲恸欲即归上以书慰留之期以成功公不得已遂从征伐至是辞归上遣礼官律伴累使吊祭恩礼甚厚时苗军反金华括苍杀守将胡大海耿某孙炎等衢州或谋翻城应之守将夏毅惧无所措会公至即迎入城一夕定之公即发书金处属县谕以固守所部遂同邵平章诸军克复处城擒苗帅贺某李某处州平公至家营塟事时语所亲以上必当有天下之状于是乡里及邻附郡县翕然心服方氏虽据温台明三郡其士大夫皆仰公如景星庆云其小民亦未尝不懐公之旧徳也方氏素畏公名时遣人致书奉礼公不敢受使人白于上上因令公与通问公因宣国家威徳方氏遂纳土入贡上时使人以书访军国事公即条答悉合机宜某年月日公赴京道经建德今严州也适张氏入冦时曹国公守建德欲奋击之公乃使勿击曰不出三日贼当自走追而击之此成擒也比三日黎明公登城望之曰贼走矣众见其壁垒旗帜皆如故且闻严皷声疑莫敢轻动公趣使疾进兵至则皆空垒击皷者乃所掠老弱耳遂穷追贼迸走至东阳悉擒之以还公遂至京时陈友谅据湖广张士诚据浙西皆未下众以为苏湖地肥饶欲先取之公曰张士诚自守虏耳陈友谅居上流且名号不正宜先伐之陈氏既灭取张氏如嚢中物耳会陈氏复攻洪都上遂伐陈氏因大战于彭蠡湖胜负未决公宻言于上移军湖口期以金木相犯日决胜上皆从之陈氏遂平上还京定计取张士诚因定中原拓土西北公宻谋居多上或时至公所屏人语移时乃去虽至亲宻莫知其由以公为太史令一日公见日中有黒子奏曰东南当失一大将时参军胡深伐福建果败没他日公见上上方欲刑人公曰何为上语公以所梦公曰是众字头上有血以土傅之得土得众之象应在得梦时三日当有报至上遂留所欲刑之人以待之三日后海寜以城降果如公言捷至上大喜悉以所留人俾公纵之某年月日荧惑守心羣臣皆震惧公宻奏上宜罪已以回天意次日上临朝即以公语谕羣臣众心始安后大旱上命公谂滞狱凡平反出若干人天应时雨上大喜公因奏请宜立法定制上从之张士诚平后张■〈日上永下〉欲乱政乃使人上书称颂功徳劝上宜及时为娱乐上以示公公曰是欲为赵高也上颔之■〈日上永下〉色动知公得其情也乃使齐翼严等伺察公阴事欲陷之未及发而■〈日上永下〉先事受诛及司天台灾翼严因为书言之于上其事多公平日宻闻于上或上使为之者翼严未之知也书奏上切责翼严斩之遂治党与尽得其与■〈日上永下〉通谋状上适以事责丞相李善长宪使凌悦因弹之公为上言李公旧勲且能辑和诸将上曰是数欲害汝汝乃为之地耶汝之忠勲足以任此公叩头曰是如易柱必须得大木然后可若束小木为之将速颠覆以天下之广宜求大才胜彼者如臣驽钝尤不可尔上怒遂解洪武元年正月上登大寳于南郊公宻奏立军卫法外人无知者拜御史台中丞适中丞章公溢奏定处州七县税粮比宋制畆悉加五合上特命青田县粮止作五合起科余准所拟且曰使刘伯温乡里子孙世世为美谈也或言有杀运三十年公慨然曰使我任其责者扫除弊俗一二年后寛政可复也上幸鳯阳使公居守公志在澄清天下乃言于上曰宋元以来寛纵日久当使纪纲振肃而后惠政可施也乃命宪司纠察诸道弹劾无所避公案劾中书省都事李彬侮法等事罪当死丞相李善长素爱彬乃请缓其事公不听遣官赍奏诣行在上从公议处彬死刑公承旨即斩之由是与李公大忤比上回京李公愬之公乃求退上命归乡里公奏曰鳯阳虽帝乡然非置都之地王保保虽可取然未易轻也愿圣明留意焉遂辞归后定西失利王保保竟走沙漠上手诏叙公勲伐且召公赴京师同盟勲册公至京师上赉赐甚厚追赠公祖父爵皆永嘉郡公累欲进公爵公曰陛下乃天授臣何敢贪天之功圣恩深厚荣显先人足矣遂固辞不敢当上知其至诚不强也上欲相杨宪公与宪素厚以为不可上怪之公曰宪有相才无相器夫宰相者持心如水以义理为权衡而巳无与焉者也今宪不然能无败乎上曰汪广洋何如公曰此褊浅观其人可知曰胡惟庸何如公曰此小犊将偾辕而破犁矣上曰吾之相无逾于先生公曰臣非不自知但臣疾恶太深又不耐繁剧为之且孤大恩天下何患无才愿明主悉心求之如目前诸人臣诚未见其可也三年七月授弘文馆学士十一月进封诚意伯四年正月赐归老乡里二月至家遣长子琏捧表诣阙谢恩某年某月复遣琏进贺平西蜀表颂上仍以文答之八月上使克期以手书问天象事公悉条答其大意以为霜雪之后必有阳春今国威巳立自宜少济以寛书奏上悉以付史馆其书藳并已前奏请诸藳公皆焚之莫能得其详也初公言于上瓯括间有隙地曰谈洋及抵福建界曰三魁元末顽民负贩私盐因挟方冦以致乱累年民受其害遗俗犹未革宜设巡检司守之上从之及设司顽民以其地系私产且属温州界抗拒不服适茗洋逃军周广三反温处旧吏持府县事匿不以闻公令长子琏赴京奏其事径诣上前而不先白中书省时胡惟庸为左丞掌省事因挟旧忿欲构陷公乃使刑部尚书吴云訹老吏讦公乃谋以公欲求谈洋为墓地民弗与则建立司之策以逐其家庶几可动上听遂为成案以奏赖上素知公置不问省部又欲逮公长子狱上时巳勅琏归及奏上曰既归矣免之公入朝惟引咎自责而已先是杨宪败后汪广洋为丞相未几而贬广东乃相惟庸公乃大戚尝谓人曰使吾言不验苍生之福也言而验者其如苍生何遂忧愤而旧疾愈増洪武八年正月胡丞相以医来视疾饮其药二服有物积腹中如巻石公遂白于上上亦未之省也自是疾遂笃三月上以公久不出遣使问之知其不能起也特御制为文一通遣使驰驿送公还乡里居家一月而薨公生于至大辛亥六月十五日薨于洪武乙卯四月十六日享年六十五岁公之子琏仲璟以是年六月某日塟公于其乡夏山之原礼也遗文郁离子十巻覆瓿集二十四巻写情集四巻长子琏又集所遗文藁五巻名曰犁眉公集娶富氏封永嘉郡夫人继室陈氏章氏子男二人长琏由考功监丞任江西参政卒于官次仲璟皆陈氏出也女二人长适吴彪次适沈安皆章氏岀也孙男三人廌虒貊孙女三人幼未适人公未薨前数日乃以天文书授琏使伺服阕进且戒之曰勿令后人习也复命次子仲璟曰胡惟庸必败我欲奉遗表无益也日后上必思我待有问当宻为我奏其畧以为修徳省刑祈天永命且为政寛猛如循环耳诸形胜要害之地宜与京师声势连络幸圣主留意公生平刚毅慷慨有大节毎论天下安危则义形于色然与人交游开心见诚坦荡无间阻至于义所不直无少假借虽亲之者以此而忌之者亦以此惟上察其至诚任以心膂公亦以为不世之遇知无不言毎遇急难勇气奋发计划立就外人莫能测其机累赞上成大功上尝临朝称之公辄逡巡不敢当家居惟饮酒奕棋未尝自言其功每天象有大变则累日不乐凡公以天下苍生休戚为忧喜者即此可知矣上天威严重惟公抗言直议不以利害怵其中上亦甚礼公常称为老先生而不名又曰吾子房也廷臣或有过失得谴者公宻为救解而免其人或知而诣公谢者则拒不纳其人不知亦未尝为人言也其居乡里守礼义尚节俭多阴徳不以富贵骄人公初与同郡叶公景渊胡公仲渊章公三益金华宋公景濓同岀处有通家之好至于居官任政则各行其志俱以功名显于世而公与宋公又以文章为当代首称云伯生辱在同郡预诸生列与公子琏仲璟相知最深今公薨而琏没仲璟与琏之子廌请録公遗事因辑平昔所闻大畧为行状至于皇上知人之明倚注之重公之遭遇感激以天下公议辅人主者观纶綍之文考成就之迹可见矣其筹策帷幄有不能尽详者亦不敢强质也

　　故参军缙云郡伯胡公行述　　王祎

　　公讳深字仲渊姓胡氏系出汉安定宋初有讳栋者自润之丹阳迁处之龙泉因家焉栋生璠璠生文虎文虎生竦竦生晟晟生滂滂生衢州録事参军松年松年生乡贡进士应辰应辰生温州乐清县令■〈王季〉■〈王季〉生江南西路兵马都监见大则公之曾祖也祖讳堂妣季氏考讳钲仕元为征东行中书省左右司员外郎妣赵氏公生有竒质读书过目即成诵员外府君蚤岁宦游京师公甫十岁而季夫人与赵夫人相继没公侍大父抚幼弟艰难刻厉以自植立而学业益以进下笔为文数百言可立就弱冠游京师适员外府君仕高丽乃徃候焉居久之员外府君捐馆舍而继母实生弟海年尚幼公泣谓海曰天祸我家我父弃诸孤万里外今吾奉匶南还尔其留此以事母他日吾当复迎吾母与尔矣舟行一日泊大崖下夜梦父老语之曰此崖且崩宜急避惊觉趣移舟俄顷大风雨至崖果崩堕水声如万雷霆人谓此其孝感所致云既归塟遂庐于墓左悉取诸子百氏天官地志兵谋医药术数卜筮佛老之书而研究之然于医尤精常曰穷而在下者不能及物唯医可能济人耳乃建药肆市中有以疾病来告者辄与之药弗与计直也至正壬辰江淮俶扰盗贼蔓延闽浙间由建之浦城松溪入龙泉公叹曰浙水东地气白矣生民无所頼祸将及矣乃集乡民共为守御计而结寨于湖山于是处州境内民相挺为盗江浙行省调万户舒穆噜公伊逊戍处州辟公参谋其军事一见欢如平生舒穆噜公喜曰吾事济矣胡公筹策今无与比区区小丑不足平也即檄属县募壮士为军十日间得数千军于竹口传檄贼中曰尔等皆良民因诖误故为乱弃仗即仍为良民耳贼中传相谓曰胡君长者其不欺我盍归之尽毁器械相率肉袒来请罪公一绥之以恩余冦次第而平岁甲午二月舒穆噜公还临海公亦归隠于湖山三月温州戍卒韩虎陈安国杀主帅据城叛行省命宣慰使温寜布讨之道由处州辟公计事公与语意合军事请公参谋之公曰除暴所以救民今温城叛者止一二人若破其城玉石不分如平民何此宜以计取不可以力攻也乃遣辩士入城说其党曰韩虎陈安国悖逆乱常今王师致讨大兵四集旦夕即攻城虽金汤无不破者若等胡为为贼守自取作韲粉耶今将军念若等未忍即加兵若等能去逆效顺悉从原宥茍稔恶不悛城一破悔无及已其党闻语已感相向泣曰吾属自度皆旦暮鬼耳今乃蒙将军开生路敢不惟命六月果杀韩虎等以城降温城濒海民以渔为业是时城闭者三月民病甚公即请发粟赈之事有不便者皆为之更除欢声载道曰吾民早得见胡君岂至颠沛如是耶温寜布公欲列公功以闻于朝公谢曰幸遇明公为知己得效寸尺志愿足矣何以功为既而温寜布公以行省参政总兵番阳复辟公与俱行军务无巨细悉委之信任之者益至岁丙申六月青田潘惟贤叶仲贤聚众为乱声言攻龙泉县长吏闻风遁贼遂焚县治公之师曰王先生毅与门弟子集义兵击退之县长吏及里中恶少年疾其功因害王先生公时在番阳闻之驰而归语同门友曰昔毛术能为师复仇吾徒顾不能耶乃引兵执害王先生者尽殱之遂从事于青田而丽水之浮云泉溪贼并起岁丁酉春缙云之黄村松阳之白岩遂昌之大社无藉之民尽为贼势连结不可遏行省丞相喀喇公承制以舒穆噜公为行枢宻院判官分院镇处州既至即假公本院行军都事统兵以讨乱九月攻泉溪贼寨拔之十一月又平浮云岁戊戌正月白岩贼来降五月缙云贼亦平八月移师攻遂昌贼酋周天觉方友元倾其巢穴出迎敌公望见笑曰此非天授我乎使贼坚守窟穴未易即殄灭今日之来送死必矣乃分部诸校以正兵与接战以竒兵左右翼夹击之别遣游军入山搜其伏匿比战贼三面受击大败斩首数千级生擒八百人获方友元枭之乗势直捣大社周天觉降乃班师岁己亥秋以兵讨青田贼党金徳安诛潘惟贤兄弟以降于是处之境内诸贼悉平矣先是国兵取淛东衢婺既下独处州为舒穆噜公所守不肯降是岁冬今上皇帝遣佥枢宻院事胡公大海由间道取处州舒穆噜公出战败北大军遂入城而分兵取属县未附者公时以假元帅綂龙泉庆元松阳遂昌四县兵欲闭关为拒守计四县士民咸请于公愿内附以全民命且曰公治兵十年勤劳亦至矣而朝廷未闻有一命之锡国家则负公公何负于国哉公知时事已去不得已挺身见胡公而四县因得不受兵上素闻公名驿召至南京待以殊礼居无何擢中书省左司员外郎上日与公议论天下事公有言上未尝不称善也岁庚子秋命公相龙湾虎口形势筑一城以卫京师工不烦而事以集岁辛丑秋有旨命公还处州招集旧所部将校士卒以从征西岁壬寅春从上平江西命公以亲军指挥领兵守吉安会淛东苗军叛婺守将既被害而处城亦为其所据上命公以所部兵驰还复处城比至城已复即除公淛东行中书省左右司郎中总制处州军民事时山冦乗苗之乱徃徃窃发公随方招捕凡首恶者尽诛之于是守兵犹单寡公募之得胜卒万余人军需粮饷虽取给于民而民素受其惠咸乐输之无敢后时江西俱食淛东盐而有司十分抽其二商贾絶少公请二十分取一从之贩者乃通军用以给岁癸卯春诸暨守将谢再兴以城叛兵犯东阳平章李公击却之公引兵为之援因建议以谓诸暨淛东藩障诸暨不守则衢婺不支矣乃度地距诸暨五十里五指岩下别筑一城不旬日而成楼橹濠栅靡不毕备上闻诸暨叛遣使议别为城守计使者至城已完上叹赏不已已而浙西将李伯贞大举入冦兵号六十万顿城下城坚不可攻乃引去上念公立城之功遣名马赐之青田之芦茨地接闽境人素犷悍恃其地险恶屡叛屡服至是乗我师在外复为冦公还引兵直抵其地二十年逋诛之徒悉就殄灭人咸快之岁甲辰秋温州方明善取平阳时平阳巳为我所有公岀偏师复之并复瑞安所侵地而亲领大军攻温州明善窘蹙乃与其叔国珍议纳岁贡银三万两有旨俾班师公乃入觐上欲遂柄用之公以边境未寜愿还守外以自効时上既即王位乃除公王府参军仍总制处州等翼陛辞上谕之曰俟闽浙俱平当还汝中书矣岁乙巳春福建陈有定来冦边公率师徃征之遂取建之浦城继而建之崇安建阳二县亦俱下上遣使赐以所御名马将士赏劳有差建之守将阮德柔以兵四万屯锦江实岀我师后公还兵击之破其二栅有定大恐尽率精鋭来围我营公突阵与决战马蹶因被执有定既得公甚相礼待公因具道主上神圣四海归心羣雄乐为之用且援窦融归汉故事以感之有定初无害公意会元使至督迫之公遂遇害于福州得年五十有二讣闻上痛悼不巳遣使即其家祭之命中书议加恤典追封缙云郡伯有爵而无阶官职勲者有司之制未备也公天资颖拔智识絶人其于艺术弗学则巳学之无弗精诣者性倜傥好施予贤士大夫有贫乏者倾槖以馈之弗吝也其守乡郡凡五载驭民一以寛厚用兵十余年未尝僇一卒恩惠及人甚多故其没也闻者无不流涕乡人为立祠以祀之公先配项氏先五年卒生二子长曰桢今为宣武将军佥处州卫指挥司事次曰杞女一人适同里章存厚继室杨氏故中书左司郎中元杲之妹也公既没之二年桢等乃刻木为像具衣冠以塟实附于围原先茔之次会国兵既取闽俘有定至京上命桢脔其肉以祭公袆辱与公交二十年知其为人学赡而才裕慨然有志于功名者也遭时叔季未及有所树立及既结知真主庶几有以自见于事功矣而昊天不吊不及竟其才之用以究其志之所欲为岂非其命也夫公当定谥于奉常立传于国史而勒铭于神道然行状久未克为于是桢来以为请谊不得辞谨为攟摭其平生大凡而具书之虽于公之颖识渊度无能有所发挥庶几无愧辞者矣

　　翰林学士承旨宋公行状　　郑楷

　　先生讳濓字景濓世为婺之金华人也其先有讳宪者官大理丞为易讲师弟子众至数千人唐武徳间自京兆尹迁吴兴更十四世有讳荣者私谥文通先生通尚书春秋周广顺中徙于义乌隠居覆釡山又七世至宋嘉定初有讳栢者复迁金华其地曰濳溪又五世乃至先生始迁浦江仁义里之青萝山仍以濳溪扁其所居示不忘本也于是四方学子咸以濳溪先生称之先生在妊七月即生为婴儿时苦多病每风眩辄昏迷数日祖母金及母陈更相保抱得免无虞年六岁入小学授以李瀚蒙求一日而尽自后日记二千言同肄业者日暮罢归其所读书先生皆成诵九岁为诗歌有竒语人异之呼为神童年十五六里人张继之长者也闻先生善记诵邀至别墅所问以四书经传若干日可通倍先生以一月为答初继之不之信抽架上杂书俾即记五百言先生以指爪逐行按之按毕辄倍一字不遗继之告先生之父尚书公曰是子天分非凡当令从名师即有成尔乃携入城府受业于闻人梦吉先生授以春秋三传之学凡学春秋者皆苦其岁月先后难记先生即并列国纪年能悉诵之但举经中一事即知为鲁公几年几月是年实当列国某君几年几月或俾书而覆之无少异者且兼通易书诗及周礼诸经先生为举子业每出诸生右会呉贞文公莱授经于白麟溪上攻古文辞金华胡君翰亦来从学胡君致书于先生曰举子业不足慁景濓盍来同学古文辞乎先生欣然来从呉公博极经史学之未几悉得其阃奥自是先生文章之名籍然着闻矣居无几何吴公解馆而归先生嗣主教席子弟年十六者皆相从读书讲道东明山中受业者一门凡四十余人始终越二十年学成多有跻膴仕者当是时曾伯祖贞和府君主家政年踰八十端严方正先生年甫四十又五终日毅然宾主人尤高之府君方着家规示子孙其冠婚丧祭仪制礼文多参问于先生先生则据证古今凖酌时宜以成一家之法子孙世守诗礼之教者先生之力也先生嗜学日笃时栁文肃公贯黄文献公溍皆大儒天下所师仰又各及其门执子弟礼二公则皆礼之如朋友栁公曰吾邦文献浙水东号为极盛吾老矣不足负荷此事后来继者所望惟景濓以絶伦之识而济以精博之学进之不止如驾风帆于大江中其孰能御之黄公曰吾乡得景濓斯文不乏人矣先生所为文多经二公指授栁公谓其浑雄可喜黄公谓其雄丽而温雅国子监丞陈君旅序先生之文谓能兼二公之所长欧阳文公玄谓非才具众长识迈千古安能与于斯先生为当时所称许如此二公相继即世先生踵武而起遂以文章家名海内矣至正己丑用大臣荐擢先生将仕佐郎翰林国史院编修官自布衣入史馆为太史氏儒者之特选先生以亲老不敢逺违固辞会世乱益韬閟不事表显乃与弟子入龙门山著书二十四篇曰龙门凝道记及着孝经新说周礼集注等书弟子乃先公贞孝处士讳渊府君也初宋南渡后新安朱文公东莱吕成公并时而作皆以斯道为己任婺实吕氏倡道之邦而其学不大传朱氏一再传为何基氏王栢氏又传之金履祥氏许谦氏皆婺人而其传遂为朱学之世适先生既间因许氏门人而究其说独念吕氏之传且坠奋然思继其絶学毎与人言而深慨之识者又以知其志之所存盖本于圣贤之学其自任者益重矣先生于天下之书无不读而析理精微百氏之说悉得其旨要至于佛老之学亦所研究用其义趣裁为经论类其语言寘诸其书中无辨也诚意伯刘君基谓其主圣经而奴百氏驰骋之余取佛老语以资戏剧譬犹饫粱肉而茹茶饮茗汁耳岁庚子大明皇帝定鼎金陵遣使者樊观奉书币造门征先生先生曰昔闻大乱极而真人生今诚其时矣遂幡然应诏先生与青田刘君基丽水叶君琛龙泉章君溢俱见上尊重之语必称先生而不名七月以先生为江南等处儒学提举十月奉旨入内授皇太子经先生诚明俨恪遇纲常大义明白开陈再三言之而不倦上深嘉叹之壬寅八月上召先生及兴国孔克仁讲春秋左氏传毕先生起曰春秋乃孔子褒善贬恶之书茍能遵行则赏罚适中天下可定也是月告归省亲有白金文绮之赐且曰卿之诚悫朕素知之故有此赐耳甲辰十月改起居注先生侍上左右知无不言补益甚众明年正月上御端门与先生论及黄石公三畧且口释之先生进曰尚书二典三谟帝王大经大法靡不毕具愿陛下留意讲明之上曰朕非不知典谟为治之道但三畧乃用兵攻取时务所先耳尝侍上语赏赉先生曰天下以人心为本茍得人心帑藏虽竭无伤也人心不固虽有金帛何补于国耶上诏丞相李公善长归江西军中所掠牛于其民无牛者官给之勿取其租丞相退上顾先生曰向所言事当乎先生对曰民富则君不至独贫民贫则君何能独富捐利于民实兴邦之要道也三月先生以疾告诏还家燮治仍赐金帛皇太子致赠有加焉六月先生上笺谢恩复奉书皇太子勉以孝友恭敬勤敏读书无怠惰毋骄纵修进徳业以副天下之望上览书喜甚召太子语以书意且赐书答其畧曰曩者先生教吾子以严相训是为不佞也以圣人文法变俗言教之是为疏通也所守者忠贞所用者节俭是为得体也昔闻古人今则亲见之复以文绮侑书上每与羣臣言先生淳谨君子辅导有方眷遇甚隆既而先生丁尚书公忧及服除洪武二年诏征先生总修元史六月除翰林学士亚中大夫知制诰兼修国史时编摩之士皆山林布衣发凡举例一仰于先生先生通练故事笔其纲领及纪传之大者同列敛手承命而已逾年书成先生之功居多时剖符封功臣下先生议五等封爵召宿大本堂讨论达旦先生歴据汉唐以来故实量其中而奏之曰此可法彼不可法皆傅于理而已时甘露屡降上问灾祥之故先生对曰受命不于天于其人休符不于祥于其仁是以春秋不书祥而纪异为是故也上侄文正以荒淫擅杀得罪先生言曰文正罪固当死陛下体亲亲之义生之而置诸逺地则善矣上尝言古之帝王当宴安之余多好神僊以朕言之使国治民安心神恬康即神僊也先生对曰汉武好神僊而方士至梁武好佛而异僧集皆由人主笃好故能致之使移此心以求贤辅天下其有不治乎上深然之上既追封外王父为扬王立庙京师御通天冠绛纱袍以祭祭毕召大臣问曰朕祭外王父卿等以为不当服衮冕何也先生对曰衮冕惟祭天地宗庙用之余则当降礼也上尝祀方丘患心不寜先生进曰孟轲有言养心莫善于寡欲审能行之心清而身泰矣上称善久之三年十二月迁奉议大夫国子司业国子多大臣子弟先生莅之以庄率之以正日进诸生立两序据坐执经敷扬阃奥之旨教以孝悌忠信之道学者帖帖遵度惟恐不得为先生弟子上欲试先生以吏事四年八月授安逺知县五年二月召为礼部主事十二月擢太子赞善大夫阶如司业时先生之忠诚久而弥笃皇太子一言一动皆以礼法讽谕使归于道读书至切于政教及前世兴亡之故必拱手扬言曰君国子民之道当如是不当如彼且推人情物理以明其义皇太子每敛容嘉纳敬礼未尝少衰言则曰师父师父云且书旧学二字以赐先是上问帝王之学何书最要先生请上读眞徳秀大学衍义上览而悦之令左右大书掲之两庑之壁时睇观之六年二月上御西庑大臣皆侍坐上指衍义中言司马迁论黄老事令先生讲析俾在坐者听之先生既如诏复言曰汉武嗜神仙之学好四夷之功民力既竭重刑罚以震服之臣以为人主能以义理养性则邪说不能侵兴学校教民则祸乱无从而作矣刑罚非所先也上谓先生曰朕之为君上畏天地下畏兆民兢兢业业不敢自逸先生对曰陛下此心古先哲王之心也书曰予临兆民凛乎若朽索之御六马为人上者奈何不敬正谓此尔愿陛下慎终如始天下幸甚上御斋室先生侍坐上问三代厯数封疆之修短广狭先生歴言之且曰三代之治天下也以仁义故歴年之多后世莫及上从容谓曰皇太子留心治道卿等宜常与论议庶广识见幸善调护之先生益孜孜弗懈七月升翰林侍讲学士中顺大夫知制诰同修国史仍兼赞善大夫先生之父文昭赠中顺大夫礼部侍郎母陈氏赠德人先生奉诏搜萃歴代奸臣之迹编为辨奸録及进太子诸王各分赐焉初上作祖训録至是成命先生作序谕以大意先生歴言帝王之道及皇上创业之艰以致箴戒之意于后人上称善命刻于篇先生尝侍上至后苑观获上曰农事成矣先生对曰国以民为本民以食为天陛下知稼穑之艰难而念民生之良苦实盛徳也上问曰三代以上所读何书先生对曰上古载籍未立不专读诵而尚躬行人君兼治教之责躬行以率之天下有不从教化者乎八月奉旨纂修大明日厯一百巻择言行之大者为寳训五卷先生总裁其事朝夕禁中至七年五月乃成先生自以布衣沐非常之遇誓竭诚以报国凡上有所任使靡昼靡夜躬阅载册书于牍进之或覆视于册一字不遗先生在朝日久若郊社宗庙山川百神之典朝享宴庆礼乐律厯衣冠之制四方朝贡赏赉之仪及勲臣名卿焯徳耀功之文承上旨意论次纪述咸可传于后世先生在上前所陈说不为文饰隠蔽虽家事茍有问亦一一道之常曰君犹父也天也其可欺耶上尝问昨日饮酒否座客为谁馔为何物悉以其人及膳羞品对上笑曰卿饮时朕令人视之果如卿言卿信不欺我故上久而益信其诚欲俾参大政先生辞曰臣少无他长惟文墨是攻今幸待罪禁林陛下之恩大矣臣诚不愿居职任也上愈厚之每宴见必命茶赐坐毎旦令侍膳询访旧章讲求治道或至夜分乃退先生屡有所建明召问廷臣臧否第言其善者不置又问否者为谁先生曰善者与臣友故知之否者纵有臣不知也卒无所毁短或命赋诗为文必寓忠告尝奉制咏鹰令七举足即成有自古戒禽荒之言上忻然曰卿可为善諌矣然先生絶不以语人至于应制之作亦不留藁署温树二字于居室之壁有问及内事者指以示之上尝与先生饮先生素不胜杯勺举觞即辞上强之至三觞面如赭行不成步上欢笑亲御翰墨赋楚辞一章以赐仍命侍臣咸赋醉学士歌且曰俾后世知朕君臣同乐若此也甘露降上召先生赐坐上躬执金杓炼汤于鼎以甘露投之手注于巵以赐先生曰此和气所凝能愈疾延年故与卿共之耳皆异恩也九年六月上以先生久典制作宣劳为多特拜翰林学士承旨嘉议大夫知制诰兼修国史上每谓先生曰朕以布衣为天子卿亦起草莱列侍从为开国文臣之首俾世世与国同休不亦美乎趣令取子孙官之先生屡辞谢不敢奉诏至是年某月诏征先生冢子瓉之子愼为殿廷仪礼司序班未几复召介子璲除中书舍人上时休暇辄命题试璲与愼而戒饬之上笑语先生曰朕为卿教子孙先生或奏事久称倦上命璲愼共扶下殿祖子孙三世皆官内廷当世以为异事复以先生艰于行步特诏皇太子选良马以赐上亲作马歌复诏羣臣咸作之以宠耀焉先生益感激不自寜常戒子孙曰上德犹天地也将何以为报独有诚敬忠勤畧可自效万一耳上以先生年且至不可烦以事十一月有致政之诏乃加赠先生之父侍郎为嘉议大夫礼部尚书母德人为淑人祖徳政赠亚中大夫太常少卿祖妣金氏赠淑人夫人贾氏封亦如之先生及二代诰辞皆上所亲制天下荣之诰辞中称先生徳量之弘如千顷波澄之不清挠之不浊人以为上知人之明云先生行既有期上眷念尤深曰卿去何时复来见朕乎幸相侍数日姑徐徐行由是朝夕左右者累月时诏许言事朝臣有上疏万余言者上听厌其迂衍怒欲罪之以问羣臣有阿意者指其疏曰此不敬此诋谤罪当诛上笞之而罢怒未解召先生先生曰彼应诏上疏其心为国耳乌可深罪乎上黙然已而上览疏中有足采者召阿意者骂曰吾怒时若等不能諌乃激吾诛之何异以膏沃火向非宋景濓之言几不误罪言者耶上尝廷誉先生曰古之人太上为圣其次为贤其次为君子若宋景濓者事朕十有九年而未尝有一言之伪诮一人之短宠辱不惊始终无异其诚所谓君子人乎匪止君子抑可谓之贤者矣在廷之臣皆以为信然十年二月先生遂辞归濒行赐纸币文绮及御制文集皇太子赠以衣三袭上谕曰朕最慎于赏予嘉卿忠诚可贯金石故以是赐卿卿今年几何矣先生曰六十有八上曰藏此绮俟三十二年后作百岁衣也先生叩首谢上复属曰大江涨不可舟卿宜循内河逹家庶几无虞仍俾愼护先生行先生至家即拜表遣愼诣阙称谢仍上笺皇太子申明正心治国之要上赐诏褒答大旨谓先生忠良之臣勲业既着文章必传功成身退惟先生独全初先生将辞请岁一来朝是年九月朔先生遂入朝越十又四日见于端门上伫想巳久廷问累矣及见大喜加劳再三皇太子诸王皆欢动颜色翌日上降勅符遣仪曹奉醪膳诸物抵寓馆以赐自是日侍上游歴观阙盘旋禁籞询谘备至便殿侍食日晏始退恩礼之优羣臣莫敢望上尝喟然叹曰纯臣哉尔濓纯臣哉尔濓方今四裔皆知卿名卿其自爱先生避谢不敢当凡所陈论皆古之格言朝廷百官惟恐不留先生下至寺人卫卒见先生至皆以手加额相推排迎拜恐不得先覩先生留朝七旬余上重先生还而难言之先生以岁暮力辞还复遣中贵人赐上尊至于道所经行皆上为先生指画圣心惓惓愈加于昔及先生既行数日上问璲曰尔父道中无恙否璲以安对未几复谓璲曰朕畴昔之夜梦见尔父笑谈如曩时尔父虽去其容仪俨然在朕目中也璲叩头谢曰非陛下垂念臣父之至何以形诸梦寐中书舍人史靖可太子正字桂彦良等皆为诗歌以纪之上之眷重先生不忘如此先生徳尊而不居位显而弥恭既司制作之柄造门求文之士先后相继蛮夷朝贡者数问先生安否日本得濳溪集刻板国中高句丽安南使者至购先生文集不啻拱璧而先生匑然自持似不能言者遇人拜虽三尺童子必诎膝而首下焉至于公侯贵人则未尝降下曾不识其门何向朝廷有大议誾誾引古今辩说不少有所回性命之理晚而益究其极外物之徃来视之若不相干尝曰古人之为学使心正身修措之行事俯仰无愧而巳繁辞复说道之蔽也先生作事不尚表襮务合乎义教人皆随其质而导之使入于善尤笃于伦品处父子兄弟夫妇之间者皆可为法与人交和易任眞无钩距纵为所绐亦弗与较临财亷非其分不取大书于门曰寜可忍饿而死不可茍利而生君子以为名言权要及有力者茍非其人虽置金满槖求一字不肯与纵不得已与之亦不受其馈谢日本使奉勅请文以百金为献先生却不受上以问先生先生对曰天朝侍从之官而受小夷金非所以崇国体也上深然之贫贱人情有可哀欲发濳振幽即欣然为之先生四持文衡试天下士得人为多接引后学惟恐弗及逺方来者授馆而饮食之虽久不衰有小善必众誉之色温气和近其侧者如大寒之加重裘盛暑之濯清风也天下之能文者多经先生指授朝廷英俊咸以先生为法初奉勅教文华生数十辈至是出参大政为御史知列郡者相望四方士得一见先生夸于人以为幸承一言之赐者人辄改观视之不敢与齿士大夫言当世有徳者必曰先生而天下之人识与不识无贤愚咸推为先生大人长者及先生之归上面发后学无师之叹盖先生之道内诚外恕一出于正发之也当而行之也安故上下信服若是云虽已贵显平居布衣疏食无异贫士先生细目美髯状貌丰厚不为竒异行以求过于人不事生产不置田宅或劝为子孙计先生曰富贵岂一家物哉吾乃所以遗之也先生惟刻意于学自少至老未尝一时去书不观及致政归青萝山辟一室曰静轩终日闭户纂述人不见其面戒子孙毋至城市姻■〈女连〉有以郡县事为托者皆峻谢之或谈及时事辄引去不与语切于仁爱闻民有困乏者为之不饱先生视近甚明夜燃灯于几卧絺帷中阅蝇头小书一黍上能作十余字皆可辨点画人以为先生不饮酒寡嗜欲所致岂或然欤先生所著文有濳溪集四十巻萝山集五巻龙门子三巻浦阳人物记二巻已传于学者翰苑集四十巻芝园集归田已后所著计四十巻十三年冬先生孙愼以罪被刑举家当寘重辟上念先生特降赦安置茂州十四年五月二十日先生以疾卒于夔府临没端坐敛手而逝当是时夔之府守官吏皆来赙赠哭奠葬先生于夔府之西莲华池山下其经纪丧葬刻石表墓者则知事桑以从也先生生于至大庚戌十月十二日享年七十有二娶贾氏名专字主敬贤而有徳为女妇师前先生一年卒葬青萝山子男二长瓉次璲有文行精篆隶真草四体书女二长适金华贾林次适义门郑林孙男愼恺恂怿愠呜呼楷自垂髫时尝侍先公贞孝府君拜先生于床下先生不以童子无知即辱进而教之亲承化育于兹有年矣第惧才质凡庸学如望洋有孤父师之教今闻先生谢世长恸莫知所从窃念先生道徳文章固已显著于当世而出处遭逄行事之盛世系迁徙生卒岁月之详尚恐人未尽知爰敢裒取翰林待制王公稦先伯公太常博士讳涛君旧着小传及同门友某所作歴官记辑为行状一通俟请当代立言君子着为碑铭表诸墓隧庶几他日太常国史有所采择焉 

　　故翰林待制华川先生王公行状　　郑济

　　公讳袆字子充姓王氏其先太原郡人五代时节度使彦超自会稽徙居金华之义乌遂为义乌人其后有曰固者游安定胡先生门登宋皇佑五年进士第卒官恩阳令南渡后有典方州积阶至金紫食邑开国封男者至公之大父炎泽仕元为石峡书院山长父良玉常山东阳两县儒学教谕益以文学著称母陈氏读书知义理公之生也为元至正壬戌十二月十七日与山长公实同初度前夕山长公梦五色芝产门楣翌日公生识者以为文章之兆公幼秀爽敏惠稍长习古学师事侍讲黄文献公溍是时文献为文章宗工天下所师仰然性介特慎许可见公所业独深器之即属以斯文之任至正戊子元政衰敝公愀然闵之乃揽天下事势为书七八千言上之时宰嫌其切直格不以闻新安程公以文知公为文献门人读其文叹曰青青于蓝氷寒于水其子充之谓欤临川危公素太原郝公逺者图大梁段公天佑一十有二人列荐于朝不报济南张文穆公起岩率翰林僚属又荐之亦不报有齐琦者得传邵子先天数推言天人兴衰甚验见公叹曰子充异代人物也公亦知世道终不可为乃归隠青岩山中著书立言然深自韬晦若将有所待者岁戊戌大明太祖皇帝亲取婺或以名闻遣使征之公幡然喜曰吾闻大乱极而圣人出齐琦之言良足征乎即日诣行在上见大喜署中书省掾每商畧机务悉契上衷益加礼敬语必称子充而不名间与论文章称善因命采故实韵为四言诗以授皇太子辛丑冬上亲征江西公进平江西颂上览而喜曰吾固知浙东有二儒者卿与宋濓耳学问之博卿不如濓才思之雄濓不如卿癸卯春授江南儒学提举司校理未几丁外艰乙巳五月服阕除侍礼郎兼引进使时当创国之初礼制多公所定是年冬除起居注嘉言谠论启沃良多丙午七月除同知南康府事特赐黄金帯以宠劳之公治民本于仁恕而临之以亷平民咸服之丁未上将即大位召还议礼明年戊申为洪武元年南闽初入职方以公出判漳州公宣布徳泽复以治南康者治之二年诏修元史召宋公濓与公同为总裁官二月入史局公于史事雅擅其长力任笔削之劳一无所诿书成六月拜翰林待制承直郎同知制诰兼国史院编修官公掌制代言凡大诏令多属焉三年二月奉诏预教大本堂公经明理达开导训谕道光师儒每召对殿廷必赐坐乆则赐饮饍一日在史局渇甚谓宋公曰得昨日上所赐梨浆饮之吾渇济矣中贵人窃闻之言于上即命赍赐之其在翰林未乆出使吐蕃未达境召还五年正月又使云南六月抵其境见梁王君臣而谕之曰皇上聪明神圣新创大业皆天命人心之所归惟尔有众僻在西南未洽声教故遣使者来谕意今能亟奉版图归职方则尺地一民安堵如故高官厚禄不尔吝也否则如鱼游釡中终取夷灭时梁王君臣相顾骇服已有降意会元之遗裔有自立于朔漠者遣使托克托征粮饷且欲连兵以拒我觇知梁王有贰心因以危言必欲迫梁王杀我使以固其意时梁王持两可不决因匿公于民间托克托闻之愈责诮梁王不得已以公出见之托克托欲以威屈公慷慨骂曰天讫汝元命我朝实代之汝如爝火余烬尚欲与日月争光耶我将命逺来岂为汝屈今惟有死而已寜以迫胁为惧耶顾谓梁王曰汝朝杀我大兵夕至矣遂被害时六年癸丑腊月二十四日也享年五十有二娶何氏子二曰绶曰绅孙男五穆穰稌稔稙孙女三人公卒后之八年大兵平云南又十五年绅徃求遗殡不获因访得公讳所擗踊号呼制神主载回时云南左布政使张公紞及前山西参政王公景彰力为采搜死事之详为文以暴白其大节公平生慷慨长身山立屹然有竒气人初见之若不敢即及夫一言之入则情谊蔼然恨相知之晚于经史百氏无不究其极其为文宏丽沉雄机轴贯综自成一家言天下大夫士争传诵之所著有华川前后集二十五卷玉堂杂着二巻诗五卷续东莱大事记七十九巻并藏于家公事上十余年服勤报效左右开陈非仁义之言弗道也天性至孝友悌尤至先世田庐悉推以予兄弟其教子慈而有法在官还书戒之曰寜人侮我母我侮人故二子皆能以文学世其家云惟公之至行大节其在天理人心者故所不泯而绅也复以济有世契之私幸尝辱知于公者最乆请状公之行故为摭其大槩以备家乗之阙他日国史置传太常议谥庶亦有所考焉

　　明文衡巻六十二

　　●钦定四库全书

　　明文衡巻六十三

　　（明）程敏政 编

　　○碑

　　大明勅建太学碑　　宋讷

　　洪武十四年夏上诏羣臣曰王者受命武功文徳相继成治定天下以武治不以武也其崇文乎顾兹成均地隘而陋何以振文教朕相基于鸡鸣山下高爽平逺岂天协朕心若藏此地俟兴一代学乎羣臣稽首曰皇上圣神斯文福也乃以天子学制授诸冬官冬官臣恭奉明诏夙夜匪懈楩楠豫樟来积如阜凿山载石舆土筑基梓人效艺以宏其制又遣金吾前卫亲军指挥谭格督其工凡堂有七彛伦所以会讲率性修道诚心正义崇志广业则诸生肄业所也会馔有堂庖厨有室井覆有亭物贮以库饩廪蔬园重门缭垣回廊储书两堂之间东西有馆助教正録居焉东偏列室鳞次诸生处焉庙在学东亢以增基大成有门七十二贤有庑凡为楹八百一十有竒壮丽咸称自经始以来大驾临役者不一夫子而下像不土绘祀以神主数百年积习乃革明年五月冬官奏庙学成十有一日天子遣使祀先师以太牢礼毕胄子及民之俊秀登堂受业学之礼制备矣十又七日上躬临庙礼行酌献再拜而退乃达学学官率诸生进拜堂下博士臣龚斆执经祭酒臣呉颙讲经既毕万乗是还此千载旷仪讲而行之斯文增重矣六月一日上又赐勅文重谕胄子禁制防遏之法训迪诱掖之意无不至焉越一日帝御奉天门诏臣讷文之于石臣拜手稽首不敢以不文辞承命遂述兴造始末为之言曰孔子之道垂宪万世帝王之兴首建太学盖学所以扶天理淑人心也皇极由之而建大化由之而运世道由之而清风化本原国家政务未有舍此而先者或有未备则无以维三纲五常之具示作人重道之心圣天子位居君师续道统于尧舜禹汤文武建学定规高出前古凡我登堂养正游艺之士斯言斯诵相勉相诲无负教养则正人端士丛出而为国家桢干作圣子神孙之业万世而无穷者当自今始顾臣肤陋敢不对扬帝命式昭盛代之典文也拜手稽首而献颂曰于惟圣皇臣伏万方乗时经纶武偃文扬储庆发祥载整干纲乃相学基鸡鸣山阳平逺高爽非麓非冈式辉京邑隠若天藏考制定规圣度曷量乃授工曹孰敢怠遑工师用劝效技允臧有庙有庑有廊有堂鳞比而重龙起而翔登用儒臣教化昭彰佩服锵锵弦诵洋洋正学有传师道有常万乗来临爼豆生光千载礼仪一代典章躬亲讲道超轶百王圣制昭宣启迪激昂宠及青衿垂范流芳材育化崇殷序周庠立极作则逺绍虞唐徳进英豪业修俊良股肱朝廷都俞岩廊以弘文化庆祚灵长愿佑皇图万世无疆

　　勅建歴代帝王庙碑

　　两仪判而人极立大统建而君道明粤自上古神圣继作代天理物以开万世太平之治故天地以之而位四时以之而序万物以之而育大经大本以之而立盛徳相继传至于今钦惟圣天子受天明命肇修人纪以建民极缵皇帝王之正统衍亿万年之洪基稽古定制作庙京邑以祀歴代帝王重一统也相旧庙地介乎通衢亵而弗严洪武二十一年秋始命改作于钦天山阳越明年己巳夏五月三日工部尚书臣秦逵奏成功请文劖石诏臣讷为之记臣忝职胄监惧不敢辞谨拜手稽首而言曰帝王功徳于昭于天宜有清庙以宅神展敬歴世以来祀典斯阙三皇五帝祭于肆类仅见于周而尧舜禹汤发迹肇基及所经歴之地或有祠焉遣使致祭后世有之至于合庙京国岁修享礼古未之闻皇上定鼎江左治功既成神人洽和礼乐明备凡庙祀之渎礼不经谄神非法者一切去之正名定统肇自三皇继以五帝曰三王曰两汉曰唐曰宋曰元受命代兴或禅或继功相比徳相侔列像于庭金玉其相衮冕焜煌聚精会神咸宅于兹每岁春秋二仲诹日誓士上御宸极制命大臣斋明承事笾豆静嘉粢盛丰洁告充告硕神格洋洋所以推惟本始式昭旷典者至矣三年则命官奉香币诣陵寝具仪物以时致享又以昭圣显灵而示不忘也呜呼天生民而立之君所以靖乱也康济天下阜成兆民而登之仁寿之域者皆以奉若天道而已是故前乎三代之官天下者天也后乎三代之家天下者亦天也皇帝王之继作汉唐宋之迭兴以至于元皆能混一寰宇绍正大统以承天休而为民极右之序之不亦宜乎秦晋及隋视其功徳不能无愧故黜而不与是可见皇上敦名实重理道崇徳报功大公至正之心眞足以度越百王垂宪来世永永无斁谨为之铭曰惟皇作极克配天地丕昭盛化以正大位皇道而皇帝道而帝歴夏商周三王迭继熈熈皥皡同底于治于赫汉祖寛而有制光武奋兴炎灵用炽唐兴晋阳遂有神器太宗重光力行仁义明明有宋其徳克类暨于元氏而亦用乂丰功茂徳后先辉贲翼翼新宫有恤而閟貌像既严皇灵斯莅享祀苾芬仪文孔备陟降在庭神之攸暨祚我皇明以克永世

　　追封徐王庙碑　　陶凯

　　洪武四年夏六月丙申皇帝御皇宫门召礼部尚书臣陶凯谕之曰皇后父徐王马氏世为宿州人家闵子郷新丰里王本民家素质朴以兄弟齿序人称之曰马某王少壮时膂力过人沉毅寡言笑重然诺而性刚强疾恶见有为不义者视之若仇雠然或少忤其意辄肆殴击虽至死无所畏惮郷人莫敢犯当元政失驭天下将乱王以忿争杀人恐逮于法移家定远及天下大乱乃挈皇后母避兵他所而以皇后托定远郭氏俾育为己女后郭氏首难自为元帅收徕民兵朕亦为部下士遂以皇后为朕之配既定天下即皇帝位皇后正位中宫封皇后父为徐王母郑氏为徐王夫人以他无继嗣因立庙于太庙之东岁时奉祭然稽诸典礼古无其义于是即王所居郷里辟地于茔封之南作新庙奉安神主每岁以春秋仲月俾有司祇奉祠事尔宜述其梗概刻诸坚珉用垂不朽臣凯既受明命窃惟人受天地之气以生其得气之厚而不薄者性必刚勇果毅然有不得志于当时而泽及于其后者必显融光大此理势之自然也今王有所抱负而无以发舒故常存疾恶之心其愤怒所泄即以加诸人盖亦豪杰之士哉使遭逄盛际必能出将入相垂名简册而乃生不逄辰至身殁之后以皇后父而得追崇王爵作庙故郷使山川改观井里增辉又岂非一出于天乎臣凯谨拜手稽首而为之铭曰维此徐方代生异人乗时启运蔚为王臣惟王之生质性过厚不逄昌时深居畎亩王奋厥怒孔武有力摧强折奸以辅彛则当元之季天下扰攘挈家避地东南其行英雄陆沉豪杰未起抱恨重泉吁其已矣山川炳灵遗徳所锺笃生圣女正位中宫皇帝仁圣为天下父皇后孝慈为天下母太姒嗣任则百斯男圣子神孙何千万年川原膴膴新庙奕奕与国同光永世无斁

　　歙县孔子庙碑　　宋濓

　　歙汉县也初属丹阳自呉晋而下虽屡更为郡若州而县仍旧名不废其地为东越奥区号多佳山黟川如龙前行偃蹇不受羁紫阳问政二山又矗起东南势若翔鳯鳯凰飞布紫金诸峯又腾翥于后先而黄山又直西北竒峦之不可名者凡三十六丹崖翠岑分割阳阴而吐和降精于无穷故士之生其问者或以气节着或以道艺名时有其人近代尤称多士立言著书动足名家是固因山川之灵攸锺其沈涵陶育之者非立学之所致欤初学在县治之东淳佑庚戌郡守谢堂始建至大庚戌县尹宋节至正甲申县丞叶琛皆葺而新之壬辰兵起而歙为鬬争之场官庐民舍焚爇无遗而学亦废矣澹烟荒照榛荆蔽途而狐兔或暮出冲人识者为之傍徨太息如是者十年辛丑之夏张侯齐来为县慨然叹曰歙为徽国文公父母之邦道徳之化衣被天下虽时丁尚武而其郷学可乆废乎遂请于大府而经营之会故基已更构紫阳书院遂于书院之东立表考宜剪刈秽荒别畚新土充其亏洼高爽垲疏有踰其旧中峙正寝象厥正配黼坐朱几严事有容旁图从祀于两庑间外敞正门列以画戟法庭端洁墄平宻巩栏楯翼遮术道直修外为都墉树以三门上应灵星荣光昭焕庙左别筑论堂直斋以处讲师暨弟子员不啬不侈无諐彛宪经始于秋九月考成于明年壬寅之秋八月侯帅儒师行释奠礼牲币有饬庭燎伊煌罇爼维旅法齐苾芬神来顾歆如在左右观者叹慕至于咏蹈佥谓侯之嘉惠吾民者深不可无以贻永久于是教谕江君材奉币请文刻诸丽牲之碑惟先王之制自诸子以至公卿大夫士之子使之修徳学道春合诸学秋合诸射以考其艺而进退之是文事武备均出于学也所以兴师必受成而行及其还也则释奠于学而以讯馘告曷尝析为二哉自世道既衰不复获沾先王之泽之盛人徒见提旛鼓而简车徒者乃指为武殊不知制胜两楹折冲千里而有所谓诗书之帅也侯于下车之初能汲汲建学于用武之日可谓知斯道矣歙之人士尚当竱心一力惇于明体适用之学平居之时则谈爼豆而攻遗经一遇四郊有警则撡戈上马以收献馘之功使议者咸曰是生文公之邦而无忝山川之灵者庶几不负建学之意不然岂予之所敢知哉侯字仲贤齐其名也某郡人以行中书掾擢为令招徕懐集民驩趋之遂成市落县廨驿舍皆新作之而尤急于农功筑吕堨及良干范阮二埭岁以有秋其善政盖不一而足当时相其成者则丞胡拱辰主簿王某及江君云

　　临濠费氏先茔碑

　　皇帝登大位之三年覩四方之既平嘉诸将之勲烈乃十一月丙申大封功臣为公侯锡以铁券俾传诸子孙于是临濠费侯自佥大都督府事进开国辅运推诚宣力武臣荣禄大夫柱国平凉侯既而复谓贤豪之生基徳累仁必繇于其先乃推荣其三世侯之曾大父五一府君赠骠骑将军都指挥使护军追封灵壁县子大父六三府君赠镇国将军佥大都督府事护军追封江夏伯显考七五府君赠荣禄大夫同知大都督府事柱国追封平凉侯曾祖妣李氏祖妣及妣两何氏皆从其夫爵邑为夫人命书既下侯用牲醴诣五河告祭于先茔荣光赫然照烛泉壌山云宰木飞烨烨奕皆有异气自是岁时奉祀惟恭侯间谓余曰吾世齿恒氓至于吾躬遭时遇主奋自戎行奉命克敌或专或禆凡十八年始于淮江中于闽浙至于定中原举关陜皆与诸将之列取城邑以数十计其艰且勤亦至矣藉圣主之徳念録微劳爵为列侯名载册书人臣之荣无所与比顾岂吾材之能致哉实我祖考遗休余泽之所及也惟我祖考皆有厚徳为郷邦所称宏址深源诞启厥后恩数之加允称不虚兹欲歌颂先徳敷扬圣恩树石墓道俾后嗣知所自出非子孰宜余尝待罪国史撰次功臣劳烈知侯为人仁勇有智畧事上御下以忠以诚今又弗忘其先以显著遗徳为事可谓知所先后善为臣子者矣侯名聚字士英其诗曰帝乗六龙起江淮东濠泗之间为汉沛丰维时费侯貙吼虎雄壮马长矛为帝股肱既定泗濵遂刬灵壁维滁及和一举而踣孰谓大江可限南北万马飞渡不以羽翼巍巍建业扼江而城既入其郛帝庸作京广徳既绥遂平长兴军声轰轰四方震惊蠢彼伪吴假息于苏愚弗量能自干天诛将命以行以翦以刳获其大丑归寘质鈇帝徳如日愈乆而晰孰倚冰雪以诧弗拔何闽何浙何勍何劣如朽之折如藩之撤闽浙既清载征中原巨垒连营望风而奔或奔或降追刖其根中原卒平万方来臻帝嘉治平曰谁之功铁券丹书锡爵命邦矫矫费侯平凉是封岂惟其身荣迨祖宗侯有峻爵上推于父维祖甚仁伯于江夏江夏之先灵壁是子旁及其嫔咸有爵土费侯曰咨小子无良祖考之休积厚而昌既有土田又蕃牛羊维曰荐奠以致孝享大豋如几牲硕酒旨费侯莅祀陈豆奠斚击鼓骇骇焚币炜炜费侯克孝祖考咸喜濠民谓侯勇不失身委质圣君为社稷臣濠民谓侯贵不遗亲玉佩貂冠为贤孝孙四海既同爵勲既崇曷以承之维孝与忠忠以于朝孝以于家继徳无愆茀禄是荷

　　惠州何氏先祠碑

　　英杰之士立大功而享爵位者非其先基仁累善何能自致哉然其先有徳而子孙不知报祀者有矣知报祀其祖而弃蔑其祖之子孙者有矣是皆不达礼义之弊也山东行中书省参政何公其笃于礼义者乎公名眞字邦佐世居广之东筦至公始迁惠州祖讳发藻元赠中奉大夫广东道宣慰使都元帅护国军追封庐江郡公父讳叔贤赠资善大夫江浙等处行中书省左丞上护军追封庐江郡公祖妣邹氏母叶氏皆封庐江郡夫人公祖暨父世有濳徳郷称善士公生八年而丧父母夫人守志不夺慈鞠严教少伟然有志当元至正中中原兵起广民王成亦构乱公为小官即请而讨之巳而解惠州之围逐叛将黄常复惠州会贼陷广州公以兵复之由惠州府判五迁为江西等处行中书省左丞阶资善大夫分省治广公弟迪以从征功擢中奉大夫广东道宣慰使都元帅兼佥枢宻院事遂推恩封其二代后合福建江西为一省改拜公资徳大夫江西福建行中书省左丞仍治广州岁乙巳九月贼挟廉访司副使广寜等叛围广公御之踰十月部将与贼通絶粮道公出避城陷丁未五月复克之明年制授公荣禄大夫自左丞升右丞未拜而皇明兵平江西诏至谕公公举广东之籍以降上嘉公保民顺命之绩授中奉大夫江西等处行中书省参知政事洪武庚戌移山东行省越七年以老致其政初公追思显融之盛由于先世既于东莞率族人建祠寘田以祀羣祖复与弟迪谋悉以其先所遗田储租入以祭其祢公犹未慊于心乃以惠州城西之私第为义祠斥所有私田百余顷为义田世俾宗子主祀事恐族人不知学也有塾以教之恐其羞服或乏也有粟帛岁赈之嫁娶丧塟有以助之疾病疲癃有以养之惧其乆而失其意也为书以训之俾嗣弗壊而来请铭呜呼先王所以亲民善俗之道远矣贤人志士欲推之于世而势有所不能欲退而惠一族化一郷而力有所不逮者有之至于势足以为而不为力可以至而不至者亦有之此所以越数十世而事曾不一二见也惟公奋自韦布夷盗保民辑寜南服致位尊显卒能识机效顺戢敛干戈为民请命使岭南之民不易市肆又能推本反始孝于祖宗惠及族人所践所言允可为法其于富贵可谓不茍处矣视彼恃险而贼民私厥身而忘其所自者其贤岂不多哉是宜纪行载勲着之乐石以为后嗣式其铭曰维昔至正徳否乱生海沸山崩靡人不兵頟頟粤南在岭之外猖竖啸呼民罹其害何公曰嗟我民何辜告于大藩请行天诛乃戈乃殳乃糗乃粮大斾修斨人莫敢当叛将肆凶贼我守邦鞭门疾呼鼠拱以降曷以褒功跻于左辖巨钺良弓左旄右节岂惟其身锡尔祖考峻爵崇勲以显忠孝祖考荣矣子弟孔多寳帯银章威仪甚都邦人聚观拜伏稽首按辔徐驱询其耆老耆老有言大哉公勲元衰不君公其我臣公曰吁哉我志已定待彼有徳为汝请命赫赫大明洸洸仁声震于南荒势无全城公束干戈载封版籍锦韬龙函献于京国帝嘉厥功不劳我师锡燕彤庭重瞳屡回大江之西岱宗之东禄食十年执政庙堂寅畏恭勤髯鬓尽白诏优老臣勿劳以职公叹谓人我徳何为祖考之惠幸以弗隳丰湖之西有第奕奕玄楹文牖既蠲且侐亦有土田被隰包原重穋荐年岁登百千我第以祠我田以祀祖考之休敢恤吾嗣池有游鱼圃有嘉蔬以醢以葅丹荔清酤刲豕击羊来烝来尝孙子咸臻有雝鴈行或授以罍或奠以斚登降肃然莫敢叱咤数具礼全陈几布筵孰为弟昆孰为子孙公曰族人亦孔之伙揆本追原咸由于祖祖病在指四体靡寜奈何一身曽莫胥矜尔馁尔寒我有粟帛尔昩弗通我学尔迪尔有灾害我则戚之或有燕喜则庆乐之我有爵禄我祖之故不私吾身弘祖之祜岂无鄙夫爵禄是荷惟家之肥遑恤其它维公克仁仁以保民惟公克孝尊祖睦亲嗟尔后人惟公是师继承无忘公有训辞

　　上虞县重修柯韩二闸碑

　　上虞有湖名夏盖延袤一百余里县东北众水经上妃白马二陂汇于湖酾为三十六渠支分络联以达于田凡溉一十三万晦有畸渠之下流建二石闸视时溢干而畜泄之岁恒无凶者近代农官失政畚土成塍取给一朝不旋踵而圯傍县亡赖男子当旱暵时又夜半决防以去然湖并于海卤水或乗潮入善祸稼旧尝造堤捍其冲潮汐啮蚀至是亦暴溃民憧憧告病矣乃洪武辛亥冬临淮唐侯铎自殿中侍御史出守会稽上虞会稽属县人士羣走白侯侯愀然弗寜行海上视决堤与民共约度田以会粟因口以赋庸凿石为堤自莲花池至纂风合万有三千尺始与故石为堤属侯斩牲飨海神已登民谓曰堤幸成二闸无难者会侯召入为卿奉常遂命僚属集事其柯家闸广二十有四尺深如广之数而赢其一先筑土树橜栉比星攒度乆且不壊方敷以石两翼四隅咸敛甃如法中峙石楹左右皆有副锲坎陷版以为纵闭复随土形崇庳疏级为五以泻水上架石梁以便行者橜以章计者九百八十有五灰以斛量者三百六十有四石以丈数者七百三十有八匠以日考者一千三百其韩家闸广减前闸之半深比广倍之石楹唯二级道则减其一仍冠以石梁余皆同其工物视前匠损四百石损五百灰损六十八橜损二百八十五始事于甲寅秋七月讫工于冬十有二月此其大凡也有道浮屠雷峯凈昱乃具事状介太史氏朱君右征濓文记其成予闻成周之时稻人掌稼下地以潴畜水以防止水以沟荡水以遂均水以列舍水以浍泻水其为法甚备其为利至乆也然而沟浍之属所可考者其深广自四尺至八尺或至于寻仞各二先王岂不知害地而废稼以为不若是则水性失其常溢则有溺患干则禾将菑矣古制不可复见有能设潴防以惠民者得不谓之贤哉昔者曾文定公之为齐州州城西北有湖疏为水门遇流潦暴集则取荆苇为蔽纳土于门以防外水之入公为易之以石其深八十尺广三十尺视水高下而闭纵之而禁障宣通皆得其节人无后虞今唐侯之为闸也其事与之颇相类世言古今人不能相及果足信之欤是可书已相其成者通判府事吴敬知县张翼营度督视不惮劳勚者主簿史文郁也司其岀内则邑大姓徐某余某法宜牵联得书海堤别自有记兹可畧云系之以诗曰维夏盖湖百川所潴在彼海邦（其一）酾为通渠行水委蛇溉稻与秔（其二）制水有闸因时辟阖其法孔臧（其三）农政斯缺恶壤为堨水失厥防（其四）侃侃唐侯爰谘爰诹中心衋伤（其五）曰是弗修民焉有秋敢视为常（其六）乃登宷属乃谋乃告乃辑其长（其七）畮会其粟工来以族筮日奏功（其八）琢石于山树橜于湾以楗以梁（其九）决塞有关既坚且完若首有肮（其十）昔何怒突今乃顺则弗隳我疆（其十一）行彼赤日清流潏潏黄茂芁芁（其十二）食维民天非稼无年民用卒爽（其十三）伊谁我怜五马翩翩朱衣葱珩（其十四）成周之制有沟有遂经画维良（其十五）古法寖废河渠兴利其效则章（其十六）汉吏曰循惠乎烝民唯此之蘉（其十七）矧乎巨津比枕海濵泽被五乡（其十八）侯治之棘行厖心恻不翅父兄（其十九）越石可泐越川可竭侯功勿忘（其二十）

　　明文衡巻六十三

　　●钦定四库全书

　　明文衡巻六十四

　　（明）程敏政 编

　　○碑

　　孔氏家庙碑　　胡翰

　　先圣孔子生于鲁实襄公之二十一年至昭公十一年而薨门人会塟明年即其故宅为庙祀之藏衣冠琴瑟车书庙中汉髙皇帝世祖皇帝明帝章帝安帝皆亲幸阙里祀以太牢之礼虽魏晋南北用兵文帝黄初武帝太始皆诏修庙祀给洒扫守卫歴宋齐梁及拓拔魏髙齐之有国遂纉承为令典方是时天下未有庙也至唐武徳而后国子监有庙至开元而后郡邑有庙天下通祀之而家庙则惟鲁存焉干封以还车驾东廵者悉修汉故事周太祖平兖州以人主之尊伸北面之拜如弟子礼情文崇极徽号屡加常以宗子一人袭封爵四时飨祀在宋曰衍圣公靖康之难衍圣公端友扈跸南渡与其从父传俱家于衢袭封如故而庙祀阙焉宝佑初郡守孙子秀请于朝始赐田五顷建宫墙于郡东北菱湖之上广至二百余楹事具庸斋赵汝腾记后毁于冦乃徙城南宋亡元氏改物至元间曲阜之宗子斩其后以端友之孙洙当袭爵降旨征之洙入朝固让特授国子祭酒归守江南庙祏庙故书楼其制非宝佑之旧会兵革益圯壊不治己亥秋王师取衢州制以分省郎中姑孰王恺董郡军民事公读书通达治体至即明法令布恩信与百姓更始谒拜庙庭以为水木本源所系不可无以示衢人命有司葺而新之告成之日族之长者少者衣服冠而趋旅牲币于庭敬共将事愿纪成丽牲之碑用侈公之赐翰惟孔子之道如天之髙地之厚日月之明四时之运有不得而赞者取其故实书之以见诗书仁义之泽罔有穷极所以立生民之命开太平之治者帝王頼之咸致尊礼非他享祀可例由春秋以来传序五十有三世庙于鲁者礼也舍鲁而南者宗子去国以庙从焉亦礼也礼之所在君子慎之况其子若孙人将曰此圣人之后也将以圣人望之崇徳象贤异时太平修复旧制是宜有引无替昔周有清庙鲁有閟宫至今歌咏不足使人想见盛徳之美翰虽不敏敢縁古义再拜而系之诗曰
　　奕奕新庙有严孝祀谁其尸之文宣孙子纉绪鲁邦世载厥美作庙于南会通之礼皇祖在上监无遐迩大夫师长百工庻士保有天常寔受王祉矧兹具瞻俾就倾圮显允王公载振而起聿来孙子于公率履弁舄裳衣陟降庭所黍稷鱐脯荐则有体亦有旨酒式燕以喜盛徳百世表是南纪匪南纪是表鲁邦是启惟圣是嗣孙焉及子言念伊始

　　越国公庙碑

　　越国有庙故参知政事胡公之将士洎邦人之所作也公殁之明年众咸戴公之徳慕公之为人营建庙像于郡城之中区庙成之明年朝廷嘉念公忠壮寛厚扶翊兴运弘济艰难身歴百战功冠一时不幸死于肘腋之变不可无旌恤之典于是特赠光禄大夫淛东等处行中书省平章政事柱国追封越国公遣宿卫之臣玛哈穆特祭于祠叙述厥劳哀悼恳至罔有俦比公之冢子徳济拜手稽首奉扬休命以为先臣大海一介甲胄之士误承眷遇列备戎行自起义以来王师取和州渡江而南下太平进攻金陵保有其城遂东克京口以及毗陵西南拔宣歙以及睦州由睦而东婺为巨镇婺下衢处皆平广信亦平天威震疉兵不留行先臣尝受命前驱不敢避锋镝矢石之危以率先士卒摧殄劲悍所至郡邑輙下未尝以金帛子女之故妄事剽戮众争向附遂膺大任叅大政被国厚恩恒思以死报社稷御下悉推赤心待之冀得其死力耳故虽剚刃不悔也先臣既没国家益用兵上流举湖湘汉沔之地于反掌之间又通巴蜀拊循岭海又北城襄阳临中原而扼其项背绵地数千百里先臣曾不获与诸将分甘同苦竭肱股之力効尺寸之劳于疆埸是则天也皇上以乾坤之量日月之明兼覆广照不求备下臣既起臣徳济于衰绖之中授以兵柄袭有爵位又追念先臣之劳锡之封号登秩上公克有享祀于婺之人以焜耀其后嗣子孙先臣有知且不死矣臣闻因物之精制为之极明命鬼神以为黔首则若先臣之鞠躬尽力驰骛一世其气发扬于上宜不可揜故有不虞之警往往于梦见之铁面长身毅如也盖其志不忘本朝如此徳济不武典守东陲不能翦灭仇敌以雪先臣之耻昭国家之赐唯君臣父子之义恶能已哉尚为我载诸丽牲之碑翰观古将帅之臣有志不展而功业未究如岑彭来歙祖逖李嗣业者天遽夺之故公之功烈惠泽被于江左淛东浃于婺之人使天下望之而不加焉此其可扼腕也大烝之礼先王所以崇徳报功者无所不用其极则斯庙之作非臣子之私于国家实宜之葢礼之以义起者乎乃诗以歌之曰
　　皇奋厥武耆定尔民畴若先驱则有虎臣虎臣桓桓如林之殷允也胡公实迈乃伦昔在有元云雷遘屯失其金镜华戎纷纭天造有邦肇域淮濆俾公来辅铁面长身为国爪牙克壮且仁秉戈山立超距川跃以步易骑动罔不获左则左攻右则右斫所向輙靡何敌不却何城不隳土宇斯拓自西徂东淛水洋洋公来制阃于睦之疆于以秉钧于彼东阳连城惟五如水有防龙节鸟章弓矢殳斨背徳者诛归斯用臧邦有螟蜮公则是取邻有封豕公则是拒不馑不饥由公我哺不札不瘥由公我袪公之于婺孔惠且时匪是我私王国是毗国有瘈猘人莫之知反噬而逞孰拯其危左右庶士小夫及耄相视咨嗟惟公是悼佥曰悼之尚罔或报赫斯不忘是用作庙作庙有奕享祀不忒先王制礼以致崇极嘉乃有徳洎乃丕绩曰惟大烝相古作则揭虔妥灵有祠伊辟皇命使臣聿来称秩最其勤劳爵以越国惟越国公肃然冷风志不克究泽则罔穷公今有子亦公是似践其有位敌王所忾教忠之训有永无替继自今始其祀百世

　　勅赐滁阳王庙碑　　张来仪

　　洪武十六年十一月七日皇上亲藁滁阳王事实召太常司丞臣张来仪谕之曰王之恩徳注在朕心今滁有庙祀而碑刻未具甚阙典也汝其据此为文于石臣来仪谨再拜奉命谨按王讳子兴姓郭氏其先曹州人王父少好术数常从异人游得其书年长未娶南游定远邑人神其术将有为叩之必验邑中富翁家有处女以瞽未许嫁王父过其门翁以女命求卜数成曰此贵人也翁曰瞽未配王父曰翁能不鄙我乎则妻之翁曰诺既而娶不数岁夫妇家日赡生子三女一王中子也始生父卜之喜谓人曰是儿得佳兆异日非常人必大吾家既长兄弟别籍三人皆善殖产元末民间有造言者王误中其说信之甚笃忽不事业而妄散家财阴结宾客至正壬辰汝颍兵起王识天下将变乃召所结宾客子弟拔濠梁据之时皇上潜居民间为讹言所逼惧祸将及遂挺身入濠梁抵其城为门者所执将欲加害人以告王王亲驰活之抚之麾下间召与语异之取为亲兵居数月王谓曰汝单居当为汝婚王暮归与夫人饮食语及斯事次夫人忽惋惜谓王曰方今兵乱正当收召豪杰是子举止异常若不抚于家而使为他人之亲是失智矣王悟遂以女妻之孝慈皇后是也王为人勇悍善战时军帅四人名位皆在王上王素刚直不屈人下每遇事四人瞋目语难而王剖决通敏数以非语侵之众故含忿未几客军首帅彭赵以兵来驻濠二姓皆僭称王王等遂为所制一日众挟赵势拘王于狱将害之皇上自军驰归或曰勿往曰再生父母有难可不赴乎遂入王家明日彭帅闻遣人释王以归明年夏还故里收元卒七百献王王就令将之又明年夏染末疾未差王闻元义兵欲归将说之左右无可使特过寝门示意趦趄因请扶疾往卒说降之得其精卒三千既而彭赵东屯泗州因挟王以往时皇上方驻滁阳知众不可共事独坚守以待复遣人赂彭赵左右赂行王得纵归滁阳王兵共四万其麾下仅万人皇上所部三万有竒明年乙未王命守和阳既而信流言亲至和阳视师值王雠人亦驻其中闻王至移军异处皇上礼送行者俄为所艰王闻惊惧得疾寻卒归塟滁州夫人张氏生三子长战没次为降人所陷幼与羣小阴谋伏罪次夫人张氏生女一为妃生蜀王豫王如意王女二洪武元年天下既一剖符行封追思更生之恩寔帝业所始乃封滁阳王建庙墓阳命有司岁时率滁人祭之臣来仪伏闻自古帝王之兴虽受命于天未始不因乎人葢必有所佑助维持而后成及其既成也其所佑助维持之者亦得与以享其荣传之无穷而施之罔极惟我皇上奋布衣提一劔而起外无尺土一民之助而王能脱危难识潜微纳于贰室授以兵柄慨然不少吝惜遂肇大业可谓有知人之鉴矣及今大统既定四海一家推本寻源寔由于王爰建显号俾永永血食葢非王无以开万世之业非皇上无以永王之名臣谨即是为铭铭曰
　　皇受天命发迹濠梁方其始兴附于滁阳滁阳先知识圣于微圣有大难王脱其羁取彼神龙翼之风云浴日咸池涤其垢氛龙腾日升伊谁之功有相自天寔启王衷皇奋无旅王命予之皇室未嫓王命女之谋行谏从肝胆弗疑萋斐之言终莫我离秉钺专征付以阃外颠强蹙骄有众日大变生不意卒疾于惊何启其绪弗享其成皇明日昌既臣万方剖符锡爵乃侯乃王爰念旧恩极天罔报一饭必酬矧有大造乃封大郡乃建庙庭乃复滁人护其园茔祠官孔严报祀春秋罍酒铏羮黍稷羊牛王其来歆母曰无后王女皇妃三王挺秀王支百世王有庙祀棼棼者雄孰王之似小臣受诏作此铭诗勒着贞珉以永无期

　　徐文清公祠堂碑　　朱廉

　　宋徐文清公祠堂在义乌县南四十里之赤岸赤岸公里也公之被谗及奉祠家居里士朱府君良佑举贤尚徳诚意恳至命三子（阙）中（阙）受学于公凡公贾田筑室之事府君悉心左右无遗力又度里之胜地作适意亭日与公游息其间当是时公之髙节大义闻天下贤士大夫皆有企慕不可及之叹而府君与游相得欢甚三子在门又皆力学有立朱氏由是益大其后子姓聫登科第者接踵其经学行谊政绩皆有出于人衣冠之盛久而弗替渊源所自实本于公今年春乃相率就适意亭故址东偏构堂以祀焉既又合辞谓廉曰公之殁当有祀于乡而淑于我朱氏者为大是以有今尸祝之宇吾惧后世弥远而弗知也子其着文镵诸贞石以示将来廉府君五世孙而私淑于公者为尤深辞以无文是忘本也谨用摭取宋史传文系铭其下使后之荐奠于斯者仰瞻徳义兴起于学而毋敢怠忘传曰公名侨字崇甫淳熈十四年举进士调上饶主簿始登我文公之门文公称其明白刚直命以毅名斋入为秘书省正字校书郎兼吴益王府教授直宝谟阁江东提点刑狱以忤丞相史弥远劾罢宝庆初葛洪乔行简代为请祠迄不受禄绍定中告老得请端平初与诸贤俱被召迁秘书少监太常少卿趣入觐手疏数千言皆感愤剀切上劘主阙下逮羣臣分别黒白无所回隠理宗数慰谕之顾见其衣履垢弊愀然谓曰卿可谓清贫公对曰臣不贫陛下乃贫耳理宗曰朕何为贫公曰陛下国本未建疆宇日蹙权幸用事将帅非才旱蝗相仍盗贼并起经用无艺帑蔵空虗民困于横敛军怨于掊克羣臣养交而天子孤立国势阽危而陛下不悟臣不贫陛下乃贫耳又言今女谒阉宦相为囊橐诞为二竖以处国膏肓而执政大臣又无和缓之术陛下此之不虑而耽乐是从世有扁鹊将望见而却走矣时贵妃阎氏方有宠而内侍董宋臣表里用事故公论及之理宗为之感动改容咨嗟太息明日手诏罢边帅之尤无状者申儆羣臣以朋党为戒命有司裁节中外浮费而赐公金帛甚厚公固辞不受侍讲力开陈友爱大义用是复王子竤爵又请以周敦颐程颢程颐张载朱熹从祀孔子以赵汝愚配食宁宗皆从其请金使至公以无国书宜馆之于外如叔向辞郑故事忤丞相意力请休致理宗谕留甚勤迁工部侍郎辞益坚遂命以内祠侍读不得已就职遇事尽言以申前请乃以宝谟阁侍制奉祠卒谥文清尝言比年朱文公之书满天下学者不过割裂掇拾以为进取之资求其专精笃实能得其所言者葢鲜故其学一以真践实履为尚奏对之言剖析理欲因致劝惩弘益为多若其守官居家清苦刻厉之操人所难能也铭曰侃侃徐公实践真知国之正臣士之硕师天与之气清明刚毅而不与时当宋之季权奸柄国妇寺蛊之崇论塞胷抑欝莫施进必以义亦列禁近凡所对扬直辞凛凛知有国耳焉知贵势我位可贬言不可避周程从祀赵相侑食济王复爵皆公裨益学之所宗自我文公启迪俊髦澍雨春风赤岸之里有斐朱氏数百年来冠绅济济或立于朝或任烦剧文为国华行为士式端绪所闻伊谁之力里有吉土公昔游焉双流右会双峯列前有堂崇崇祀公其间公所授受斯道之脉道在人心精神罔隔岂必子孙而后歆格道之无疆公神不亡春秋觞爼牲酒鲜香明明千载妥侑斯堂

　　岐阳武靖王勲徳碑　　苏伯衡

　　故征北将军开国辅运推诚宣力武臣特进荣禄大夫右柱国同知军国事大都督府左都督曹国公追封岐阳王谥武靖之薨明年洪武十九年月日诏王子羽林左卫指挥佥事景隆嗣为曹国公既拜命使谓伯衡曰先王际逢昌运受股肱心膂之托感激图报称万一毕志竭力死而后已分也皇上仁圣嘉念不忘褒恤之典备极哀荣今又不以景隆无似俾袭封呜呼观国家恩数之优渥至今则先王获上之有道可知矣不有以表之者是景隆忽君之赐冺亲之善无以昭示天下后世也愿有请于子为文而刻诸石伯衡受其言而思之皇上诞膺天命统一万方羣材辐辏共为帝臣杰出其间而受上将之任者固非一姓至其生建国爵而死启王封者仅四人焉曰徐中山王曰邓宁河王曰常开平王而岐阳王其一人也彼三王者功业懋矣视王之不战而城降不杀而人归则有间且伪吴之灭由王覆之诸全元祚之终由王蹙之应昌远若西畨之地无不渉歴而疆理焉所谓有以服人于智力之外而勲葢世者哉皇上眷遇加异无间存殁固自由此非徒以肺腑故而崇奬之也是诚不可以无述伯衡末学虽无能发扬顾尝隶太史氏矧尝获望余光而辱容接何敢终辞乃为考其客白范所为状序次而显诗之王以甲午冬见上于滁阳上喜甚子字之而择师教之王亦奋自淬砺上察可任大事一日出其所业示近臣曰是亦可矣当习之马上从济江岁丁酉以舍人统帐前亲军策应池州道战伪汉枭将余蛮子走之引兵攻下青阳石埭太平旌徳战元阿勒呼木判万年街败其军苗獠于潜昌化进拔之尽获其妇女畜牧辎重士卒志满殊无战鬬之志王晓以此何足道诚克立功富贵不可言况财物乎士卒悟乃焚所获转战淳安袭破伪洪元帅寨千余人皆降从克严州时严新克城壁不完伪苗军水陆猝至王帅兵踰乌龙迎战大败其陆军即筏列俘馘顺流而下水陆望见惊愕引去乃缮城隍树楼橹为不可犯之计移兵攻诸暨克之壬寅被旨即严开省控制东南苗将之戍金华曰蒋英者戕胡越公而作乱也微王星夜驰入城金华几沦盗区矣诸暨守将谢再兴之阴结伪呉以城叛也上命直诸暨之西作诸全州再兴导吴军钞东阳浦江义乌使我疲于奔捄以挠我版筑王提兵四面应之冦计不得行而新城完矣伪吴司徒李伯升之捣诸全也兵号二十万壁垒亘十余里报至之日庙堂不觉失色王不待诏以所部驰婴其锋军龙潭诸全主将以众不敌为王危之间使请避之俟大军至共举万全王笑曰何以避为在昔众为寡所败者何限独不闻昆阳淝水之战乎兵在精不在众何以避为乃下令曰今日之事唯致死力则无不捷捷则敌之资若等囊橐中物也敢有贪卤获而战不力者以军法从事兵校将士皆奋王策马从数十骑出敌背舞槊冲其中坚遇者应手毙阵动麾众乘势纵击人马交驰戈甲戛札遂大溃城中亦出兵夹攻同声驩呌振动天地斩首数万级俘将七百人卒万余人其自相蹂躏与陷溪水溺死几尽脱去惟伯升及其亲从数人铠仗委弃盈野伪吴兵力自此遂衰大军未启行而捷书至焉入见上慰劳王悉归功羣帅若无一毫己出者上遣中山开平两王总诸卫兵攻苏州而平浙独以属王遂进兵桐庐新城富阳随下独余杭以谢再兴五子在惧益固守王曰以李司徒二十万之众不能抗我尔以一县而欲吾拒乎急攻之终日而拔将校请屠之王厉声曰二三竖子逆命耳余何辜焉不屠行未至杭守臣潘允明使其员外郎方彝走军门见王王问彝何以来对曰天兵如雷如霆当者无不虀粉杭城生灵百万前矛且至人皆恐恐然及明公所至布宣徳意劳来安集闾阎之民骨肉完保至于鸡犬亦莫弗宁又人皆大悦曰王者之师也惟恐来晚我守臣以为民情如此天意可见矣夫谁与明公敌哉不如顿首乞降民有更生之望军无就死之憾以故使彝来耳曰胜负未分而请降无乃太早计乎对曰兵至城下虽欲降且无及矣王烛其诚留宿帐中明日遣还报允明即日率百司降王入军容之盛纪律之严君子比之淮安王之下宋且以为淮安王之下宋也犹待往返约降今不约而降殆过之矣绍庆台温皆欵附丙午冬十月十有一日也不出期月不血寸刃平一大方面而攻苏者丁未九月始破之缚士诚送京师明年洪武建元之春闽将陈友定之众骚动命王率兵殄之王往知闽溪等砦大率未孚于新政栅穷崖絶谷以保族逃生纳其降而建州延平汀州悉定窜匿而婴孩遗弃道路者踵相蹑也悉收养之父母来识认还全活不可胜计其秋大军取燕都元顺帝出走而燕都以北诸城堡犹城守宜济师二年春拜副将军以往由遵化度鹿儿岭败江文清军于锦州次全寕遇伊蘓丞相军与战连败追至滦河斩宗王庆王遂围大兴料其必溃而遁乃分八千兵伏要害彼果宵突围遁去遇伏遮击得去者无几禽平章鼎珠斩辕门进克上都其秋开平王薨于军中其军诏王并将之遂并将往援庆阳从涿州过真定渡滹沱河出井陉口至太原而中山王已拔庆阳矣闻大同急集将佐语之曰上委我与若等汛扫此方残党今庆阳已拔而大同受围则移援庆阳之师以援大同岂非上所以委我等之意也一军皆曰主将言是乃由代郡踰鴈门至馒头岭禽平章刘特黙次马邑缚敌帅四大王进至白杨门前军距大同四十里营焉王至曰此岂驻兵地乎敌设来犯难为备矣麾之前五里阻水列营是夜敌来攻营王髙枕若罔闻知以二营委敌使自为鬬天且曙王徐起不介马分左右翼鼓行疾驰薄其阵声撼林木城中探知王至开门驱众赴战彼腹背受敌靡地而殱之流血膏野追北至炭窖获其名将图鲁卜生口以千数马以万数其车辎杂畜悉为掳追兵至孟克桑乃还顺帝之出走也屯昌州和哩布遣图鲁卜等攻西京规克复至是始北奔三年王以征北左将军致讨师出野狐岭兴和守将降察罕札尔其将又降乘鋭夜袭应昌克之元太子骑而独奔去执其子宻廸哩巴拉及两宫后妃宫人玉册金宝歴代重器致之阙下追奔不及还次中兴禽汪国公暨其士马松州利州之间隘曰虹螺山殊险絶世家贵族率保其上师过争脱甲投仗出降王抚以恩信散归已降之郡亲属流落行间者访问还之其冬大封功臣召还初王以帐前总制亲军都指挥使兼元帅守严由指挥枢宻同佥由同佥左丞为右丞在严十年浙江平拜荣禄大夫本省平章政事至是加开国辅运推诚宣力武臣特进右柱国同知军国事大都督府右都督曹国公食禄三千石赐铁劵四年两川平上悯其民新脱锋镝以宣抚付王时月之间民大和浃五年依旧与中山王征迤北而东道兵则王节制次扣肯敌弃营走哈喇莽赉寻益比走王曰敌褫魄矣可袭而禽我当轻兵兼程而进乃留辎重鲁矩河人持二十日粮深入至图喇河其将曼济哈喇章悉其骑渡河阵而待部署我军而两之王自将一军从流上而与之合一军将以都督华云龙从流下以分其势有健将出众豕突而前王发矢殪之敌舌吐不能收遂战两军犄角且战且前至青海而敌骑滋多乃据险椎牛具食谩为犒大军者敌疑相牵解去留青海三日全军而还失道乏水军多渴死王以为忧次噶尔玛沙克行寻水处忽所乘马蹄地出泉军得以无渴若有神助云还次代郡其明年将出朔州者生致太尉卢巴延布哈其明年春分兵出讨一军出伞巴喇永昌侯蓝玉将之一军出扬门都督张某将之一军出白登指挥景某将之其秋攻下大宁髙州大石崖敌将攀丕勒章陈安礼玛苏翻若宗王托多实喇戬矩噜若邓国公博啰特穆尔若承旨博恰或斩或禽而北地悉平后一年秦王晋王之国皆王扈北还遭陇西王丧居忧后一年西畨平起郡县其地第匾都城扼其喉襟还至西安以其民病鹾水也言于秦王穿渠贯城中通九龙池水以利之汲者饮者皆额手谢自后留中叅决朝政葢勲戚而贤无右王者上属意久矣以征讨事重故未暇也王出入大内上所尝履地未尝敢蹈其小心谨慎如此又所区画动合旨意上益爱重之侍中坐论康济之道往往至夜分王感见信之深见问之切披肝沥胆以效启沃禆益弘多诸所见闻外间无得而闻亦无得而着然天下称之其风烈可想见焉方仰望以致太平而十七年三月戊戌竟薨于位享年四十有六其岂非国之殄瘁民之无禄也夫故薨之日上为之震悼三日不能临朝天下莫不欷歔痛惜焉于戏天生圣人纉开正统王出而任专征之责马首所向如风偃草名都望郡以及部落智者谋无所施勇者力无所措靡然稽颡而降附小夫牧竖深闺妇女闻王姓字爱慕如父母于是举羣雄而脱距角合四海而登于混一非体上之深仁吊伐能如是乎抑亦可以表王之盛徳矣王为人寛裕而周宻明察而严重乐善而好问容众而泛爱心不私于货利志不惑于声色喜愠不见言笑以时凡行师未尝妄杀旅拒携贰者不得已加兵吏卒犯令按以军法輙惨然终日不怿部曲或病亲视医药部卒死其遗孤无所归教育之材者请官之百户陈恭战死其子从母嫁李乙乙后犯法吏议籍没其孥王曰妻非陈妻子固陈子也奈何没入入奏出之大同之捷执其名将图鲁卜以至王释之延坐共饭其它故官名将在俘籍随材收叙不使失所浦江郑氏聚族而居者十世元末兵争之际举宗避而去之山谷间王下令召还而戢士卒不得入其里门毁伤其室庐王蚤师当涂潘廷坚后过当涂必谒已然后就舍馆在浙东时金华老儒叶仪范干胡翰从王招延讲圣贤之学王敬事之不啻弟子之于先生及位中朝致书候问入再拜而授使者今国子博士致仕吴沉尝以王之命长钓台书院食其俸以餬其口而有司勾考钱粮追其俸为斛七十王度沉贫不能偿遂代偿之宾接贤士大夫分庭抗席而坐不以位望隆重有几微骄矜此皆人所难能唯王徳之盛是以行之无难矣于其所薄者犹然况于其所厚者乎晨夕必展谒家庙时祭必斋戒三日在陇西王所言必称小字祁寒盛暑必冠帯侍立不得命不敢退家政无大小不禀命不敢行痛公主之早薨言及必涕泗交流其归改塟也行距茔域里所下马括髪跣哭如初丧丧陇西王也絶口饘粥七日淑徳夫人丧亦如之此岂勉强乎哉尝自言幼时读书不满十月然于经史奥义帝王为治之要古今理乱盛衰之故无不周悉上表奏每馆客具藁能指摘其瑕颣而润色之代祀泰山赋诗十有一篇雄浑而温雅有古风人之思他述作称是乃知天壤之间间气所生固自无乎不学而能究而言之岂非所谓名世者乎谨按王讳文忠字思本姓李氏泗州盱眙人髙曾祖考封赠不录子男三人长今曹国公也次某次某女二人壻曰某曰某孙男一人某女一人尚幼王薨敕塟钟山之阴神道有铭而又有家庙碑今董张二公之文具存王平生嘉言徽行此有不重述者可考见焉诗曰圣神受命为天下主豪杰景从其来如雨则莫若王材全徳巨天实生之为帝心膂王初上谒年未三五帝曰朕甥鞠于内府训之廸之允文允武乃命之将统兹禁旅坚城勍敌一鼓而取维时浙左立国攸恃不有亲贤畴堪赋畀乃申王命于斯总制龙节虎符内绥外御徳威惟威近懐远企有苗臣附方亦委质彼惛者张独罔顾忌水陆入冦輙衂而去乙巳之春裒厥精鋭逼我新城侮我无备边吏惊告王曰何畏提兵问罪蹂以突骑鼓噪乘之声撼天地譬以戎辂轹彼螗臂其军卄万几无噍类既覆其军遂夺其气姑蘓之克由是而致姑苏克矣浙江平矣台温庆绍莫不宁矣阻彼七闽廓其清矣大军云合取燕京矣帝谓王来成算陛受婉娈元君虽云出走尚闻假息欲图进取汝师汝督往扼其后王辰奉辞行不逮酉烝徒肃肃晏及鸡狗得地得众易于拉朽或擒或诛莫非戎首頟頟应昌逋逃渊薮不虞我师奄至左右俘厥孱王以及妃后岂无宝玉亦有玺绶奏凯来朝喜动宸极都督上公特进柱国镕金为劵以莫不锡王拜稽首大勲之集社稷之灵天子之徳亦师之武臣则何力元社虽屋元运虽讫余裔犹存臣遑暇逸请扬天威覃彼有北帝曰俞哉朕固汝必岁凡三周师凡六出何深不入何城不克何强不服何丑不获岂曰穷兵爰拯其溺均吾赤子何谓戎狄遏彼西畨白日所没王且往厘申画郡邑矧兹全蜀其有不恤文轨既同大统以一帝有温诏汝克输忠弼成鸿业树此骏功尚左右朕图惟厥终文致太平虞周比隆王拜受诏夙夜在公以经以纶忘其瘝痌三旬在告遘兹悯凶朝则有士野则有农茹泣相吊吾将曷从我谓我王间气所锺生为人英殁而愈雄在天乗云上下从龙为雨为霖品彚其蒙况也嗣子绰有王风责难陈善祗事两宫继志述事式和华戎润泽所被中外攸同则王汝祚宁有终穷岂以死生而杀而丰是用作诗以告万邦

　　明文衡巻六十四

　　●钦定四库全书

　　明文衡巻六十五

　　（明）程敏政 编

　　○碑

　　汉三老董公碑（有序）　　徐一夔

　　予读太史公书至三老董公说汉之事作而言曰三老董公其秦汉间有道而隠者乎不然何其言之符机际会而粹然一出于仁义道徳也公之说汉髙祖也其言曰顺徳者昌逆徳者亡兵出无名事故不成名其为贼敌乃可服又曰仁不以勇义不以力至哉言乎不意文献斲丧之后兵戈抢攘之日有此人也盖方是时项羽放弑义帝公以此说髙帝讨之时髙帝左右称读书如郦生不及此称文学如叔孙通不及此称智术如张良陈平不及此而公独及之意者公在草野冥思天下之故项强而暴刘弱而仁莫有急于此者以故发愤为髙帝陈之不疑也公之始末史阙之即其言想其人必秦汉间有道而隠者惜乎汉用其言而遗其人也爰叙而铭之铭曰
　　秦政不纲义旗四举纷纷藉藉孰为义主缅彼有道鸿飞冥冥不闻其声矧见其形猗嗟董公时止时作懐寳在躬不迷而觉刘弱项强公有深忧讨逆致顺公有逺猷一言之出万钧不拔仆项兴刘此机之发维此董公其执不猗维兹之言允也其时公言既用公迹愈邈推公之藴可兴礼乐汉虽公遗公言不隳公言不隳大道之维

　　汉纪信碑（有序）

　　予读太史公书至纪信以身代死之事作而言曰信之忠诚一至是乎且信倔起之徒也当其事汉项羽围荥阳汉危甚王时欲存有降而已降则汉事去信遂自为王降羽王因得脱羽烧杀信吾意是时汉事未定如信者不过茍相依乗以饕富贵而忠诚若此何可得哉汉王既定天下尝斩丁公以劝忠矣而于信独无赠典及太史公纪载刺客如荆轲聂政为之列传说客如苏秦张仪为之列传刑名如韩非申不害货殖如卓王孙陶朱猗顿为之列传至于杀身成仁如纪信者乃独不为之列传遂使信之大忠不白于天下后世而临危顾身者踵相接也爰叙而铭之铭曰
　　黄金可销白石可磨将军之志之死靡他一念之精如霆之发视刃不铦视火不烈荥阳之围汉累卵危委八尺躯全一帝基死生之故夫岂易与兴亡之决在此一举捐躯徇国有若斯人缅想先烈莫之与伦

　　齐王蠋碑（有序）

　　予读太史公书至齐王蠋不屈之事作而言曰为臣死忠臣人律令也士不与焉蠋尝諌齐王不从退耕于野未尝居齐之位食齐之禄则齐之士也一旦燕人破齐走王而七十余城俱下守城之臣非不多也不逃即降尔未闻一人为齐死者当是时愍王已死蠋犹区区为齐守画燕人使谓蠋曰燕人髙子之义将以子为将封子万家否且屠邑蠋谢曰忠臣不事二君烈女不更二夫经其颈于树枝自奋絶脰而死考其事与伯夷相类盖伯夷孤竹君之子让国而逃非有位者武王伐纣天下是之伯夷非焉殷既灭矣而犹耻食周粟犹蠋志也伯夷之事幸而见称于孔子其道光明王蠋不幸不逢孔子太史公仅附于田单传尾而称说者鲜爰叙而铭之铭曰
　　猗欤先生国之桢士之特也志弗随以贞矢金石也众反顾以生行不惑也执义之兵返仁宅也固然独行匪矫激也休有烈声轧乱贼也我揭其英髪上直也

　　商巫咸祠碑　　张孟兼

　　惟书曰在太戊巫咸乂我王家又曰在祖乙时则有若巫贤巫贤巫咸子也则巫咸父子世为商辅相矣而巫咸尤见诸子百氏书夏邑有山曰巫咸顶志以巫咸隠于是为名顶故有巫咸祠惟遗甓焉而莫知其所始山麓有庙寻废盖宋崇寜间邑大旱祷巫咸而雨请于国赐封王号见断刻云洪武八年冬县令阎育等即其顶作新祠而以巫贤侑惟巫咸古贤臣也生而为治功在王室殁而为神泽及后世矧能出云为风雨而民以望岁者望之其可谓灵也矣是宜食享其土不诬乃为作迎享送神诗使敬祀之而亦以记其成焉诗曰
　　巫山兮巉巉神隠兮中岩神去兮千古盍睠兮我土神化兮为雨风云兮上下吁我民兮匪神何怙山云兮浮浮神宅兮山之幽神降兮我留于荐兮我羞我享兮以雩匪钟鼓兮为娱吁愿我民兮不渝神享兮何之风雨兮其驰神我兮不违我望兮以思吁乐年岁兮惟神自兹

　　梅长者祠堂碑　　方希古

　　天地至和之气时得之而为春日得之而为煦风得之而为薫皆所以长养万物其化至宻而其用至醇其在天徳也则为元其在人徳也则为仁为至善之徳为惇厚之化为无言之敎备其理者在唐虞为八元在周为仁人在汉始称长者其取义以为能长育人材先躬行而尚本质有长盛昌大之道故善治天下者必贵之汉之大臣惟塞侯张欧皆以长者称因其行而求之若曹懿侯之清凈寜谧万石君之父子谦谨不哗丙丞相之居徳不伐要皆长者之选长者之为用迂而不曲缓而不滞寛大忠厚得圣人之度人主能用之者其国必兴后嗣必蒙其利非若才智之士浅而易穷也彼孑孑然而露其智术任之以事声威错出非不可喜然刻薄少恩行法无余意而虑民无隠情喜之者未终而厌苦之者众矣若商鞅之于秦王猛之于苻氏曾未旋踵而大乱作岂其才智之不足欤长厚之道微而人不懐其徳也故天下可以无才能之人不可以无长者不幸而乏才能焉事不过于废弛不幸而无忠厚之长者其谁恃而不亡乎长者之用粱肉也才智之効药石也吾以所闻所见推之国有忠厚之治者后必不衰家之久存而不坠者必长者之子孙台之寜海有梅氏考之圗谱昔有韩盛字昌圗者仕晋为章安令擢南昌别驾知晋将亡即是邑而隠焉常诵佛书既而有灵鸟降其所居之侧若谛聴者岁余始知郡县以为凤集上其事宋文帝闻而下诏褒之上表称谢曰此殆觉陛下之徳耳臣何与焉帝咨嗟称为长者仍命郡县辟其所居舍为丹邱寺云今八百余年矣其子孙众多为邑巨家而寺亦不废宋淳佑中诸孙之学佛者良阜建重阁像而事之歴年虽久而未有记其事者夫以刘宋立国未数十年而宗社为墟长者之传今千载而犹未艾此其所为之可称岂特一言之善哉宋文帝知其为长者而不知长者之为用国之不寿也固宜而长者之泽至于子孙而益着矣天之于善人其所施甚逺矣祠而奉之非特寓夫尊祖之思使闻长者之风者却去浮薄而趋忠厚岂不足为天下之劝乎然则长者虽不获如塞侯等之有益于当时而其遗泽之所及未始不同也乃为诗以系之诗曰
　　中世取士贵乎才智巧伪如云非国之利无言而化不为而成长者之功沛然难名汉祀四百将相多有匪任长者其何能久如山之常如地之容不震不腾涵以雨风或乖于时世不能以泽锺厥家千载祚祉有晋之衰攘于簒臣先生耻之髙蹈海濵行修于身闾里咸化灵鸟降祥自天来下玺书旌门惟徳是嘉曰匪于躬邦家之华有而弗居天下仪式锡之嘉名江海动色上下百世作者几君其谁于今尚有子孙列堂森森衣冠奕叶孰能佑之长者之泽为善无位所系则长若惟尊崇卒取危亡有严祠官浮屠攸宅岁时蒸尝子孙千百辅徳于天为善惟人载其淳风民俗是敦

　　闗帝庙碑

　　古之享天下万世祀者必有盛徳大烈被乎人人其或功盖一时名震一国祀事止于其乡而不能及乎逺惟汉将闗公云长用兵荆蜀间国统未复以身死之至今千余载穷荒逺裔小民稚子皆知尊其名畏其威懐其烈而不忘是孰致然哉盖天地之妙万物者神也神之为之者气也是气也得其灵竒盛着则为伟人当其生乎时挥霍宇宙顿挫万类叱电噫风雄视乎举世故发为忠义之业巍巍赫赫与日月并明与阴阳同用不幸其施未竟郁抑以没其炳朗灵变者不与众人俱泯则复为明神无所不之固其理也人多谓公特武夫之勇非有损益于世此非知公之心者当公之时势莫完于曹操力莫强于孙权昭烈败亡之余削弱为特甚操欲诱公为已用毅然不从权欲为子请婚骂辱其使如狗彘左右昭烈誓复汉室此其忠义之气固足以服天下岂特一世之雄哉使公不死与孔明戮力孔明治内公治其外汉贼可诛孙氏可虏而髙祖之天下可复矣然则公之存岂惟蜀人赖之海内实赖之无成而卒非惟蜀人痛之凡尝为汉民者皆宜为之悼惜也感之深思之久事其在天之神以致尊慕之心而不废岂非出于天理民彛之正也哉寜海故有祠庙邑人虔奉如公尚存咸愿纪徳刻之牲石俾永世无惑词曰
　　炎光中灭寰宇分奸雄巨猾胥噉吞秽腥上闻帝为颦大统重畀髙皇孙勅令神人下天阍虬髯虎眉面赤璊寳刀白马提三军驱斩羣盗如狐豚扼荆取益声势振东吴喘恐睨且蹲中原万里杀气昬意欲扫荡无留痕厌世倐忽弃厥勲神灵在天烨若暾奉帝之命施维恩旌善诛恶康黎元孙曹凶虐罪不原羁鬼号呼遭割焚孰若我公久愈尊海内庙祀莫敢谖春秋荐献罗庭门酒芳牲硕箫鼓喧神乗飞龙云骈轩万骑扈从持旌旛来如飙驰去星奔惠民以实不以言嗟哉我民慎洁虔懋徳致福无由愆徳凉媚渎神不餐至理甚昭千古存明神行世同乾坤

　　勅建元卫国忠肃公庙碑　　刘三吾

　　洪武二十一年夏五月皇上御奉天门召翰林学士臣刘三吾谓曰朕曩命工曹鼎新百神祠于钦天山之阳在元季有南台大夫福寿効忠以死宜仝庿是方今本部尚书秦逵奏庿巳告完碑已砻就请文镵之以寿永久臣三吾职在纪载敢不钦承上命谨按大夫讳福寿唐古氏幼倜傥有大志知读书既长入备环卫积劳授长寜寺少卿累官至同知枢宻院事当元至正辛卯颍川兵起事闻时其君方清暑上京廷议欲驲奏以俟命公持不可谓比得请还事将无及矣即亲部分将士调往讨之然后以闻顺帝嘉其处置明年改授宗正府伊克扎尔固齐以江淮警急寻除淮南行省平章政事至则濠泗巳失公日益圗备御而上游兵势方炽乃严程筑石头断江面且战且守坐固人心会集庆告急拜公江南行台御史大夫台治孤危所仗湖广平章阿勒呼木一军为声援而部下皆苗兵翻肆暴掠阿勒呼木者旋亦见杀退军于杏花村髙邮庐和等州相继失守内乏粮储外无兵援公料简民丁壮者为兵富者出粟婴孤城自守丙申春三月天兵至台军屡战弗利度不能支尽闭诸城门惟开东门通出入未几城陷官民四溃公独据胡床坐凤凰台下指麾左右若将有为或劝之遁去厉声叱曰吾台端重臣城存则生城破则死尚安往遂死其所郡达噜噶齐塔纳达实不忍弃去亦死焉皇上素闻公名命军中物色以死闻嘉叹久之赐棺槥敛塟如礼其朝闻之褒赠金紫光禄大夫江淛行省左丞相上柱国追封卫国公谥忠肃呜呼公为不负臣节矣窃尝慨叹自元叔世奸臣擅权其内藩将失律其外天下幅裂日底于亡公河西人也当台城孤危于不可为之旹厉不可辱之节比天命有归所志弗遂则慨然捐躯以死曾无难色非胷中有定见者其能然乎视彼平日门阀自髙华楚自将坐则议论风生前无古人至此则皆敛裳宵逝忠节无闻其于公贤不肖何如也钦惟皇上得台城首表大夫之死得安庆复表余阙之死皆俾庙食以厉臣节皇上是心周武王封比干墓之心惟大夫庿故在城南土门冈市哄间非官民揭虔所故今徙是方与诸神聫祠庿庭庑门轮奂一新缭以垣墙树之杉竹是使公之忠槩与钦天山同其嶻嶪公为不徒死矣为人臣者登公之庿拜公之位得不有所观感而兴起乎系以诗曰
　　侃侃卫公仗厥孤忠守此江东天兵聿临吊伐是心久旱而霖元有荩臣见道之真如公罕伦尽瘁致身各为其君岂顾尧臣尧仁如天表以墓阡庙以揭虔惟阛阓中往来憧憧感动宸衷钦天山阳厥土燥刚造祠是方聫诸庿庭焕其丹青公此妥灵享祠山巅与国绵延亿万斯年

　　明文衡巻六十五

　　●钦定四库全书

　　明文衡巻六十六

　　（眀）程敏政 编

　　○碑

　　明黔宁昭靖王祠堂碑　　王景徳

　　足以昭三辰勲足以靖四垂故能翕张皇猷挥霍幅员乘大化以控搏与天地而俱存生为人豪殁为明神理之常也是以先王叙功以作元祀也非惟褒徳显忠葢亦示神而眀之之谊焉若马援之于汉张仁愿之于唐萨达克齐之于元其人虽死其功烈在人千载一日语云大功必百世祀兹其近之有若黔宁昭靖王之茂实比之数公实有过焉尸而祝之斯古道也夫圣人出而大命集必生应昴降岳之佐以开其休时维我王幼隆天造受恩帝室年十有八出镇镇江绰有声绩内托肺腑外秉节旄以麾诸夏南平闽越擒陈友定以材畧见知于上同知大都督府事几十年所奏无一不当帝心者西畧昆仑涉流沙转战千里皆生擒其渠帅平二十余万落封西平侯功在盟府率兵南征深入不毛掀牂牁踣夜郎径安定蹂乌蛮大战曲靖擒元司徒达尔玛梁王巴咱尔斡尔宻走死不浃十辰遂开云南车里八伯平缅皆虎视以雄莫不嗢咿伧儜稽颡效臣顺明年诸部觇王师之东也背予复叛兵二十万蜂屯蚁附城几不支王闻勒步骑至自芒贼愕遂溃自相輮迮伏尸填道云南底平悉致其渠帅于京师勲莫大焉在镇十年以仁智为理阐庠序以示之礼迪官常以示之制均政役以厚其聚以还定安集为己任其桀骜秕我王度则差马拱稽草薙而禽狝之牿阿资■〈火替〉者尽殪矣情鏖定边凡斩首数万捕虏过当王垂涕而遣之诸郡懐仁服义始豫附以和收其马牛金银丹漆秔稻以充军实虽遐逷曶闇皆睹天日之明道徳之华自王迪之也山川草木桐生懋豫与嘉赖之徳莫懋焉及薨军民罢市巷哭至有剺面者朝廷嘉之追封王爵恩至渥也民皆念王不置合辞请于朝建祠报可俾王之子今西平侯纂其任従民望也按祭法古之通祀者五曰法施于民曰以劳定国王兼而有之载祀百世此其肇欤祠作于薨之后二年九月某甲子成于某月某甲子凡为楹若干行马列戟不侈不踰遵宪章也既成享咸请纪于石以垂无极不获辞因作迎享送神之诗俾歌以乐焉
　　大眀丽天万国眀赤符飞腾策六丁惟王翊运天降精身薄日月骑斗衡坐张天弧槛搀抢助帝肆伐基隆平气压昆仑荡沧溟出入星纬无留行径涉滇海縻长鲸长鲸既剸波浪腥龙蛇走陆杀气横嘘阳吹阴孰敢婴文经武纬光晶荧手揭元会归虞廷上骑箕尾为列星帝锡侈封王黔宁河山带砺分汉盟堂堂遗像夹两楹神光夜夜飞爽灵肸蠁布泻通杳冥棽丽飒沓従两旌倐焉如云抟紫清八冲锵然韵流铃春秋报事垂千龄

　　勅建神木山神祠之碑　　胡广

　　皇帝统御天下爱养黎元恩恵优渥首饬羣有司毋擅用一夫取一材于是生养休息日庶日富比年岁登民和海宇熙洽及永乐四年秋询谋于羣臣曰古者建都必营宫殿朕肇建北京恢弘旧观以永诒谋顾兴作事重惟恐烦民然不可后佥曰陛下慎恤民力视之如伤而民皆乐于趋事皇帝曰尔往试哉乃命入山以伐材焉用民力十取其一给以廪食归其佣直而民欣然鼔舞不知其劳故事不程督而集工部尚书臣礼取材于蜀得大木于马湖府围以寻丈计者若干踰寻丈者数株计庸万夫力乃可以运将谋刋除道路以出之一夕忽自行达于坦途有巨石巉然当其冲夜闻吼声如雷石划自开木由中出无所龃龉度越岩险肤寸不损所经处一草不偃百工执事顾视讙哗踊跞交庆事闻廷臣稽首称贺谓圣徳所致皇帝辞以弗逮推功于山川之神乃遣官以牲醴祭之将至之先大雨洗尘山川草木预有喜色鲜泽荣华蔚然秾丽及祭之日先降微雨洒涤游坋爼豆既陈膻香肹蠁玄云倐消天宇澄湛明星煌煌月影交辉祥飙徐来神用居歆闻山呼声者三震动天地神显其灵于昭有赫遂封是山为神木山诏有司建祠岁时祀享以荅神贶命臣广为文以纪其事刻之于石臣广顿首受命仰惟皇帝功徳髙厚比隆天地妙运一心斡旋万化阴阳鬼神随机应动脗合无违故凡有施为嘉祥沓至是以山川之神协赞贞符宣畅眀灵濯濯洋洋休有烈光超达物表有不可以智巧测量之者然以理求之其可知己夫充塞两间者鬼神之功用若川泳云游日烜雨润风霆鼔动寒暑更迭歘阴忽阳变化挥霍其迹尤着然三辰顺轨雨旸以时景星庆云和气充溢斯皆一心之所感召若夫木石非由人力不可以运动而乃潜辟黙输实由圣徳感孚神明协应之所致也固非耳目见闻之可知己夫人之所不知不能者鬼神之所能也以人之所不知不能而测夫鬼神之能宜其有弗知也况凡天下名山大川奠于方域之中出云雨产财用以资于国家其神固灵也而神木之山所产良材自萌蘖而长以至于拱把连抱神之卫閟呵禁以待于今日然则神之効其灵者非一朝夕也兹今之显应所以兆皇帝万世悠久之征则神之功其可以少哉稽之于传凡有功于国家者必有祭神功彰着实为伟茂载之祀典于法允宜臣广再拜谨书其事为记并系之铭以颂歌圣徳且以敷扬神休铭曰
　　皇帝受命统御万方六合泰宁物乂民康端拱垂衣无为而治蛮裔荒服蚁附而至休征之应如川如林至和感孚百灵具歆壮哉北京龙飞之所帝用诒谋大启厥宇慎恤黔首咨询在廷庶民子来于始经营皇帝有诏取材于蜀神木之山岷峨是属楩楠豫章絜之百围神用呵閟以需于兹斧斤斯入林披薄敛凡厥所产悉呈弗掩良材丸丸孔曼且硕载而输之万夫之辂层峦峭壁矗矗崇崇深谷谽呀飞流怒淙有岩厥途其石截嶫徐步曳武犹虑偾跲方谟夷险凭虚架梁人力未施木忽宵行越涧逾壑砰磕如雷巨石■〈石斩〉礹随擘以开维山有神维神昭灵黙驱六丁佑相皇眀神衷显宣嘉征斯应以兆皇基万世永盛报神有典祀事孔宜爰作新庙岁以享之醴清牲腯笾豆净洁肴羞维旅膻芗有苾春萝蔚阴秋菊垂芳裸荐以时礼仪有章执事骏奔秉虔以对济济锵锵罔敢或懈神之来享驱霆驾风翳以鳯凰骖以虬龙灵旗扬扬神既降只鼔钟铿鍧神醉以喜神永宅兹时雨时旸眷此邦氓易沴作祥皇徳同天幽明毕被剏制灵祠以毖神祀砺石刻铭兹山实侔颂宣皇徳永着神休

　　勅建礼部赐宴之碑　　杨士竒

　　宣徳六年十月北京新作礼部成尚书胡濙奏请树石刻文以示久逺制曰可其文以命臣士竒臣既拜受命谨案礼部在唐虞为秩宗在周为春官大宗伯所典天神人鬼地祗之礼而礼乐庠序风化制度品节之事咸属焉我国家列圣相承法古制治尤重于斯皇上临御之初茂简俊乂以称厥任时濙以礼部左侍郎兼南京国子祭酒奉命还礼部数月升尚书上谕之曰国家所重祀事朕夙夜祇奉天地宗社暨于百神以迓福生民尔其懋相予无怠凡国所用彝典尔惟旧章是循是式用佐予理无忽尔惟寅惟清用懋副朕命濙拜稽首言臣敢不精白一心以圗称万一葢上所命濙与虞舜即政命伯夷者同一道也而嗣大位以来祀享受福川岳奠宁岁屡丰登田里给足灾沴不作遐裔毕来祯祥之物骈见迭至皆本于皇上诚敬所格而徳化之效也于时北京创建未久百司官府皆未作其公署及治文书之舍率就简便葢未暇及也一日濙奏事殿中上曰国家大典礼悉隶礼部非可以简其官府宜先备勑工部作之度地于大眀门之东西向中为正堂堂之侧为司务厅前为周序为中门为前门正堂之后为后堂左右为宾客之位后为庖库堂序之外为四属仪制主客在左祠祭精膳在右铸印在中门之左其地亢爽其材坚良髙明邃深制度弘伟方之近代绰乎过焉既成以闻命京师诸司长贰咸往落之命光禄赐宴恩泽之隆羣情欢溢咸谓皇上惇典庸礼启自宸衷始作斯宇甚盛举也臣惟礼者天理之具于人事而行之以敬者也用之事神而神享用之为政而政修用之敎化而敎化孚用之制作而制作尽善故礼所以为国家天下之大器不可一日无者而典之必得其人惟皇上知之明而行之果也然臣伏覩未作礼部之先有司以上所居宫殿庳益请拓地改作上曰朕方惓惓息民为心居室岂今所急却其奏既而出玺书命诸司询民瘼施振贷已逋责暨礼部成有司复请改作宫殿且言治材巳具上曰朕夙夜求民之安今天下匹夫匹妇岂皆得所而何暇于自求佚若等宜体朕恤民之心敬哉勿忘又却其奏而出玺书敷布徳恩存恤鳏寡招懐流徙且饬有司弊举废修懐保之政葢圣仁一念保民惟日孜孜昔大禹薄自奉而所勤者民之事所致饰者宗庙朝廷之礼与皇上圣心异世而同符猗欤盛哉是役也重礼为先务而再却有司之请圣徳之大者臣沗职史氏谨备书之而继以诗曰
　　稽昔帝王礼莫重焉天叙以勑人文以宣其用之严曰郊与庙敎化制作咸礼之要皇明龙兴列圣御极盛徳光华有典有则皇帝继统躬礼导民従容安行天下归仁翼翼北京视周之镐桓桓六卿羣辟之表有虞秩宗咨命伯夷帝谓臣濙往哉汝谐肃肃三礼汝祇相予凡百仪度汝慎攸司爰初经营六官之府帝谓臣濙权舆宜汝龙章自天臣工祇率力齐材良成之不日天阙之南端门之东轮焉奂焉闳廓穹崇维皇明圣以礼为国维明维果有此弈奕维孝维恭大禹攸同约己勤民菲食卑宫矜恤无告恵觧鳏寡文王小心日不遑暇仁泽流霈源源弗穷悦怿归赴如川之东礼序乐和化淳俗厚龟龙在沼麟鳯在薮体信达顺维圣之功执事有恪维臣之恭夙夜其勤式告有位维寅维清以熙帝载

　　君山庙碑

　　君山庙者祀常州府同知张侯之庙也为政而能爱民生则父母之没则蒸尝之皆由其诚有以致之也张侯之同知常州也奉部符専督农事既至视民如子喜为之兴利常行视水教之蓄泄躬履垄亩察种植而为之劝或时坐堘间相尔汝语如家人未尝笞詈辱人遇老病鳏孤率有恩意所过饬励学校正士习民甚戴之上官知其得民也有所赋辄檄之督民恐以缓累侯则争起趋事然侯终不以虑谴而急民是时天下军伍滋弊军之奸黠者率用赂规匿而诡传平民于籍民被枉比比朝廷以玺书分命御史清理其要在核奸直枉御史当诣苏常者言于兵部常州必得张同知共事乃有济部遂以檄侯御史时鋭意得军为功不复矜念民枉侯固执民实非军敢违玺书不从御史不可奈何数出无礼语诟詈之侯忿郁不能平数日疽发背卒然常之人赖侯以免于枉者犹十七八时苏之佐郡者极力助御史得军而枉民动以千计愁苦嗟怨于道路累年不解常之人以是益思慕侯不巳侯素澹泊亷介不茍取一毫自入仕未尝以家累随公退坐一室萧然读书焚香而巳易箦之先夕侍药者入其舍索灯烛悉无趋出取膏油一盂以入侯遥见竟谢却之其操类此侯先自翰林庶吉士为刑部主事春坊中允大理寺丞皆有政绩尝奉命督事广东福建皆有恵及民此特载其在常者耳侯卒之日民老壮奔走哭于庭皆哀具仪奠祭累日柩行白衣冠送者数千人非积诚而能致此乎后数年江阴士民朱善继善庆周孟徳孟敬因众民之志协谋作庙于邑之北君山以祀侯来请书于石并作迎享送神之诗使歌以将事侯名宗琏字重器江右吉水人永乐第一科进士朱氏周氏皆尚徳崇义之家诗曰
　　肃穆兮侯堂酌山泉兮荐林芳泠泠风兮髣髴侯戻止兮佩玉玱懐仁侯兮抚我动与息兮有敎稼芄芄兮连畴侯顾我兮乐以笑侯乘兮兰棹倐东皋兮忽南亩溪有鳄兮陆有虺侯赫视兮敢余民侮侯来迟兮逝何疾侯之逝兮我民以戚山之眀兮水之丽侯舍兹兮安适侯懐故乡兮旦往夕来祚我佑我兮无遐遗调二气兮平四序下无泛滥兮髙无暵灾沼有鱼兮苙有畜公无负逋兮私庾足我民兮子孙孙子承侯福兮千百世祀

　　重修开平忠武王庙碑　　王直

　　正统十二年秋八月通州守臣季经言州城东南隅旧有庙以祀开平忠武王常遇春葢洪武三年奏勑建每岁春秋守臣以少牢行礼庭下载在祀典今八十年矣修治不继日入于弊惧无以称朝廷崇徳报功之意请缮完如法制曰可命工部聚材鸠工撤而新之通州诸卫及州所属县各以丁夫给役且命总理通州诸务都指挥佥事陈信兼督之命既下文武吏士奉承唯谨材不征而集工不召而至智者效谋壮者效力作正殿前殿翼以两厢前启三门旁列厨库凡诸像设靡不毕备弘丽靓深有加于昔经始于九月己酉而以明年四月成于是信来请曰是役也宜有纪愿书而刻之丽牲之碑惟天生大有为之君必辅以不二心之臣肆我太祖皇帝受命而兴王以忠信智勇佐之飞渡大江霆击电扫东南郡县以次削平既复下兖豫遂议北征车驾至汴申命大将军徐达而王为之副谕以仁义行师毋杀戮以逞天声所临无思不服王先至通州禁侵暴务安辑人不知兵市不易肆皆爱戴如父母遂收燕都明年平河东入秦敌复侵通州王还兵拒之通州之人免于荼毒其徳王尤深王遂率师破开平大俘获而归至栁河川以疾薨柩还过通州州人皆罢市迎哭既去而念之不衰饮食必祭上思王之功而知民之感慕如此此庙之所以作也昔汉之西乡侯张飞号万人敌尝拒魏将张合于巴西大破合军以安此土巴西人徳之歴千余年而庙食不废今王以雄材大畧佐太祖定天下兵威所及王之绩为多其功烈在朝廷利泽在生民葢甚大较之飞实过之国家褒荅勲臣恩礼之厚亦非蜀汉可比王生为上公没有显号而庙祀永久葢宜也王之庙在京师尤盛此特其别祠焉耳今天子又新而大之所以承先徳而报王功其超越百代可知矣乃为述其事而系以诗曰
　　太祖龙兴四海従维王仗剑先来同所向无敢当其锋通州亦在破竹中奠安民居遏寇冲播洒义泽扬仁风闾阎歌舞靡怨恫旌旗北伐兵马雄汛扫絶漠烟尘空大星宵坠感帝衷锡以显号昭殊功庙食于此罔不恭圣皇继述栋愈隆神之仕位俨仪容调和阴阳斡化工疵疠不作岁屡丰春秋祀享无终穷

　　眀文衡巻六十六

　　●钦定四库全书

　　眀文衡巻六十七

　　（明）程敏政 编

　　○碑

　　蒲州庙学重修碑　　薛瑄

　　蒲州儒学着令释奠大成至圣文宣王仲春仲秋上丁凡一其弟子以及歴代有功于圣门之诸儒皆配飨従祀于殿庑焉庙后列堂斋为生徒讲习之所事神育才各有其宇然或敝于久或缺于初皆学政之不可缓者今徐守孚浙右台之黄岩人家世业儒既由庠序中乡举游贤闗歴事春官于神典民政熟于讲闻及来知是州凡政事先后次第修举因进谒大成殿庭以大成门东西庑神库神厨牲房皆事神之宇大成门岁久穿漏乃葺而新之两庑迫隘不足以周旋礼节遂扩増其楹数复外为周廊以障风雨神库等屋悉加修治生徒虽有讲习堂斋旧乏退息之所因创増号房数十间又树扁学门以壮观仰其材皆储之于素匠役取之在官民不知扰而役底于成始事于天顺四年月日凡几阅月讫工于是神宇学舍巍然秩然莫不峻整又访郡之先达可为乡先生者尸而祝之以励后进师生乐其崇学好礼而役之成也咸愿有辞以镵诸石乃来求记余惟古之学政考之载籍可见巳葢自夏商周以上之教法皆所以复人性之善孟子所谓学则三代共之皆所以明人伦者是也汉唐歴代虽或建学而道学不传又为异端杂术所淆而知以复性为敎者鲜矣至宋道学复明朱子序大学有曰治而教之以复其性如唐虞司徒之职典乐之官以及三代小学大学教人之次第节目皆所以复其性故又曰学焉者无不有以知其性分之所固有职分之所当为而各俛焉以尽其力者此也洪惟我天朝道隆前古治底文明内外建学其所以育天下之英才者皆以复性为教故凡五经四书小学性理书自周张程朱之说以达乎尧舜禹汤文武周公孔子颜曾思孟之道学校之讲学者既一于是科目之取人者亦一于是推之礼乐政治者莫不一于是是以学政粹然一出于正而异端杂术不得以淆乎其间岂汉唐歴代之学而鲜知以复性为教者之可拟哉今徐守既克举学政诸生瞻依宣圣诸贤之庙庑有所兴起必由所谓五经四书小学性理诸书周张程朱之说以求古圣贤之道以求复其性以追古俛焉尽力之君子庶几于学校政有实効矣于是既序其事而复系之以诗曰惟此蒲学守克新之新之伊何道化在兹有神之宇靡不完葺有士之居靡不増立春秋释奠礼必虔诚朝夕礲琢业必専精于道自天全畀神圣继天立极治教斯盛昔在唐虞典乐司徒三代法备学则有区区以小大虑百致一爰究其归复性是极延延邹鲁心法相承曰命曰性一以贯通孟氏往矣正绪邈絶术裂多岐理难同辙宋儒勃兴道统是接皇明运泰道隆古先学建内外政敎是宣其经有五其书有四性理真儒发挥详至于以表章于以作人人知复性化底熙淳兹頖有政政既理治朂哉眀诚声实永世

　　精忠庙碑　　徐有贞

　　国之有忠义犹天地之有元气也天地非元气不运国非忠义不立彼其所以系星辰行日月载华岳振河海者惟元气元气在则虽时有陨蚀骞溢之变而终不易乎常运所以安社稷尊主庇民者惟忠义忠义在则虽时有冦难祸乱之虞而可以捄乎灭亡然天地之主以道国之主以人道无私而人多欲故天地不自害其元气而国有自害其忠义者至要其终则亦有万世之公论存焉如宋岳鄂武穆王之事是巳当夫徽钦之既北狩而髙宗南渡也宗社几沦兵戈方炽不翅天柱崩而地维折宋之不亡仅如一线之属旒国无其人谁与复立王于时奋自徒步应募而起歴裨校至大将小战百余大战数十锋不少挫而益劲遂平南北羣盗倾伪齐以蹙金人葢王之忠义勇智皆得之天非矫伪而为者故能始终以恢复为己任才与志副名与实称南渡以来一人而巳当是时金兵数败中原几复奈何主蔽于奸忘雠忍耻自弃其土而不能成中兴之大功此则宋之不幸髙宗之不幸而岂独王之不幸哉论者谓方郾城战胜进军朱仙镇乌珠将弃洛还而诏趣班师使王以将在军君命有所不受之义坚执北伐乘屡捷之势偪屡败之敌而灭之尽收故疆措置巳定然后奏凯旋师归身谢罪顾不愈于束手就僇而志不得伸耶此亦一义然未得其当也夫将不専制久矣惟赵充国之破西羌尝违诏而伸己策以上有孝宣之眀下有魏相之忠与协耳不然则必如孔明之受托昭烈桓温刘裕之専制晋权乃可以拜表而即行彼髙宗之去孝宣逺矣又济之以奸桧之贼王既无孔明君臣之契而温裕之所为又非王之所肯为者此其所以宁死而不敢専制之也欤呜呼于此益可以见王忠义之诚矣是以自宋及今天下之人所共扼腕伤叹声其害王者之罪而诵王之烈不已非所谓公论之存于万世者乎岁己巳之八月皇帝初即大位以统幕师上皇未复敌方内偪乃命侍讲臣珵等十有五人分镇要地遏乱畧纠义旅以为京师声援而臣珵实来彰徳彰徳古相州也汤阴为其属邑邑之周流社王之所生地也间因行县至焉既临祭王之父祖墓而封守之乃集郡县僚吏师生父老于庭而谕之忠义因及王之祠事皆喜跃愿効力其明年春珵以召还乃具列王之功于礼当祀者以闻诏可祠既成勑赐榜曰精忠之庙而俾有司春秋祭享如制于是书其事于丽牲之碑而识其相事者之职名于碑阴又为迎送神之辞使歌以侑享既以慰王之灵于冥漠且以为天下忠义之劝云其辞曰
　　王归来兮毋夷犹宁不懐兮旧邱昔仗剑兮南游刷国耻兮复君雠王之烈兮葢九州岛羌彼奸兮忠是訧神胡为兮滞留驾风鹏兮骖云虬婘乡邑兮少休斚有醴兮爼有羞式燕享兮春与秋王将去兮之何方胡不睠兮故乡爰弭节兮回旌肆容与兮翱翔肃羽骑兮成行弯强弧兮射天狼福我民兮佑我皇干戈载戢兮无水旱伤蠲我祀兮蒸与尝江之南兮河之北往复还兮乐未央

　　勅修河道功完之碑　　徐有贞

　　惟景泰纪元之四年冬十月十有一日天子以河决沙湾久弗克治集左右丞弼暨百执事之臣于文渊阁议举可以治水者佥以臣有贞应诏乃锡玺书命之行天子若曰咨尔有贞惟河决于今七年东方之民厄于昏垫劳于堙筑靡有宁居既屡遣治而弗即功转漕道阻国计是虞朕甚忧之兹以命尔尔其往治钦哉臣有贞祇承惟谨既至乃奉扬明命戒吏饬工抚用士众咨询羣策率兴厥事已乃周爰巡行自北东徂南西踰济汶沿卫及沁循大河道濮范以还既究厥源流因度地行水乃上陈于天子曰臣闻凡平水土其要在知天时地利人事而已天时既经地利既纬而人事于是乎尽且夫水之为性可顺焉以导不可逆焉以堙禹之行水行所无事用此道也今或反是治所以难葢河自雍而豫出险固而之夷斥其水之势既肆又由豫而兖土益疎水益肆而沙湾之东所谓大洪之口者适当其冲于是决焉而夺济汶入海之路以去诸水从之而泄堤以溃渠以淤涝则溢旱则涸此漕途所为阻者与然欲骤而堙焉则不可故溃者益溃淤者益淤而莫之捄也今欲捄之请先疏其水水势平乃治其决决止乃浚其淤因为之方以时节宣俾无溢涸之患必如是而后有成制曰可臣有贞乃经营焉作治水之闸疏水之渠渠起张秋金堤之首西南行九里而至于濮阳之泺又九里而至于博陵之陂又六里而至于寿张之沙河又八里而至于东西影塘又十有五里而至于白岭之湾又三里而至于李■〈山上隼下〉之崖由李■〈山上隼下〉而上又二十里而至于竹口莲花之池又三十里而至于大潴之潭乃踰范暨濮又上而西凡数百里经澶渊以接河沁河沁之水过则害微则利故遏其过而导其微用平水势既成名其渠曰广济闸曰通源渠有分合而闸有上下凡河流之旁出而不顺者则堰之堰有九长袤皆至丈万九堰既设其水遂不东冲沙湾乃更北出以济漕渠之涸阿西鄄东曹南郓北之出沮洳而资灌溉者为顷百数十万行旅既便居民既安有贞知事可集乃叅综古法择其善而为之加神用焉爰作大堰其上楗以水门其下缭以虹堤堰之崇三十有六尺其厚什之长伯之门之广三十有六丈厚倍之堤之厚如门崇如堰而长倍之架涛截流栅木络竹实之石而键之铁葢合土木火金而一之用平水性既乃导汶泗之源而出诸山汇澶濮之流而纳诸泽遂浚漕渠由沙湾而北至于临清凡二百四十里南至于济宁凡二百一十里复作放水之闸于东昌之龙湾魏湾凡八为水之度其盈过丈则放而泄之皆通古河以入于海上制其源下放其流既有所节且有所宣用平水道由是水害以除水利以兴初议者多难其事至欲弃渠弗治而由河沁及海以漕然卒不可行也时又有发京军疏河之议有贞因奏蠲濒河州县之民马牧庸役而専事河防以省军费纾民力天子従之是役也凡用人工聚而间役者四万五千有竒分而常役者万三千有竒用木大小之材九万六千有竒用竹以竿计倍木之数用铁为斤十有二万铤三千絙百八釜二千八百有竒用麻百万荆倍之藁秸又倍之而用石若土则不计其筭然其用粮于官以石计仅五万而止焉葢自始告祭兴工至于工毕凡五百五十有五日于是水官佐工部主事臣诩叅议山东布政使司臣云鹏山东按察司事臣兰等咸以为惟水之治自古为难矧兹地当两京之中天下之转输贡赋所由以达使终弗治其为患孰大焉夫白之渠以溉不以漕郑之渠以漕不以贡而工皆累年费皆巨亿若武之瓠子不以溉不以漕又不以贡而役久弗成兵民俱敝至躬劳万乘投璧马吁神祗而后己以彼视此孰轻孰重孰难孰易乃今役不再期费不重科以溉焉以漕焉无弗便者是以军国之计生民之资大矣厚矣其可以无纪述于来世臣有贞曰凡此成功实惟我圣天子之致所以俾臣之克效不夺浮议非天子之至眀孰恃焉所以俾民之克宁不苦重役非天子之至仁孰赖焉有贞之于臣职其惟弗称是惧矧敢贪天之功惟夫至明至仁之徳不可以弗纪也臣有贞尝备员翰林国史身亲承乏不可以嫌故自辍乃拜手稽首而为之文曰
　　皇奠九有歴年维久延天之佑既豫而丰有蔀以蒙见沬日中阳九百六数丁厥鞠龙蛇起陆水失其行河决东平漕渠以倾否泰相乘运维中兴殷忧乃凝天子曰吁是任在予予可弗圗图之孔亟岁行七易曾靡底绩王会在兹国赋在兹民便在兹孰其干济其为予治去害而利惟汝有贞勉为朕行便宜是经臣拜受命朝严夕儆将事惟敬载驱载驰载询载谋载度以为乃分厥势乃堤厥溃乃疎厥滞分者既顺堤者既定疏者既浚乃作水门键制其根河防永存有埽如龙有堰如虹护之重重水性斯従水利斯通水道斯同以漕以贡以莫不用邦计维重惟天子眀浮议弗行功是用成惟天子仁加恵东民民是用宁臣拜稽首天子万寿仁明是懋爰纪厥实勒兹贞石昭示无极

　　大宁观碑　　刘定之

　　大宁观在大同府城中大同古云中地汉高祖锄秦蹶项威振寰海然至此为冒顿所困拓跋魏据此而起而以得中原之半辽金皆以此为别京元因之盘根株固基趾焉维我皇明视为藩垣重地屯兵千万连城堡十数百以控制朔漠达于无外葢自帝都顾视之大同其右翼也徳威所及之逺岂前代君华夏辟土疆者可侔哉信足谓之大宁矣洪武初创道观以大宁为名厥有意焉然其地寒故山林无杰木巨材其人劳于戍守馈运征行故于取木伐石陶甓之役有不暇构架涂墁绘饰之巧有非素习则惟王公将帅官府廨署有不逮中土者况于观固宜因陋就简也今副都御史古浚王公越来镇大同令肃法举亦既有年意欲新之有待未果太守绥徳郝君渊之自监察御史知河间府连着绩用迁绾郡绂有所兴革克承宪度公嘉奨之以新观之事委焉君退与其僚捐俸为率俾观之羽士张道维集好义者所愿输始事于成化三年丁亥某月讫工于明年戊子某月最北正殿五间殿之南甬道属于中殿三间道东西各有亭中殿之南甬道属于山门道东有鼔楼西有钟楼环其区域为廊四周东廊二殿北以祀三官南以祀灵官西廊二殿北以祀四圣南以祀闗王间架髙广深邃加其数觚棱罘罳栏槛増其规香火洒扫朝夕节朔定其制石山艺卉沙墀植树期其久既成文武官曹兵民士女咸集瞻视靡不欣喜谓曩者吾人至于斯观有所祈谢祥臻灾弭冦殄物阜虽感神恵而愧观弗称今兹称矣功有自焉惟亭立碑以待刻文纪实郝君尝従予学乃以王公命来请予文夫斯地之安宁绥静陶大化超往古由有圣主在上享天心恢神谟以长辔遐驭也斯观之盛则贤臣总风纪任牧守治神人能得其宜于中也然则斯人在下衣食有余而奉神之休庸有既乎予既记其事乃系以铭诗曰
　　絶塞之表不闻刁斗乃闻道观鼍鸣鲸吼鼔钟之声警于昏晓烽燧不见乃见华灯夜集于观灿灿如星我皇御世武纬文经天下之大孰如其宁风调雨顺禾黍被野日之夕矣牛羊来下饔飱是宜湩酩亦谙出而射猎获虎耽耽归举兕觥抵掌醺酣囊金车帛来自塞南家给人足捐财弗贪以作斯观千楹楩楠维神之尊其居正宇垂衣云霞宝冠玉麈与天为徒佑我圣主旁殿居者哂喜嗔怒各司厥职我民依怙尔敌勿骄神欲剿之都宪节出大将纛麾执以还城往观数俘入门而左闗云长居颜如渥赭有虬其须单刀雪莹尔魄先诛有屹者亭碑峙龟趺守臣所立鳌岛仙书

　　眀文衡巻六十七

　　●钦定四库全书

　　明文衡巻六十八

　　（明）程敏政 编

　　○神道碑

　　御制中山徐武宁王神道碑

　　大眀中山武宁王姓徐氏讳达鳯阳府鳯阳县人家世农业王年二十有二值元末兵兴岁癸巳朕集义旅王来麾下朕视其所以周旋几二年动静语黙悉超羣英于是命为帅首凡有微征以代朕行又几一载眀年乙未朕被敌所执敌之帅首亦为我军所执明日王来以身代朕归朕归纵敌帅首易王还已而从朕渡江下采石定太平时机务浩繁姑孰之郡密迩大江况元帅首曼济哈雅率舟师以拒江面为朕肘腋之患不暇率兵四征乃命王为将择精兵数千东取溧水溧阳王兵至守者不战民庶咸安眀年丙申春二月败元舟师于采石王仍屯溧水三月召王从征建业越十日庚寅师入建业越七日丁酉命为大将浮江而下水陆并进东取京口大破元师京口巳定东探浙右时张士诚擅称名号遣将巳据毗陵旌旗相望其守者潜遣间谍诱我斥堠王察知遣使归告请勒兵以讨朕许之王将三万人逼近其垒复遣使归告贼势少窘益兵可下朕遣战将千余员甲十三万师会合围毗陵张士诚自姑苏发其弟张九六将兵数万来援王遣兵逆战不移时破之生擒张九六城守犹坚朕复益新附二万合势共围守者窘甚计出多方诱我新附者二万新附帅首宻从倾营入城助彼来战初我军环其城而营之因新附者叛四方去其三独王固守其南开平王犹营东南外一舍之余扼彼援兵尚未惊移闻新附者叛冦迫王营王拒守且战开平自外来援内外夹攻大败其众擒其守将张徳余军败入其城王复还而困之士诚自姑苏遣将吕珍寅夜入城督兵以守与王相抗初彼军虽少粮且足用战守益坚及诱降入军多粮少战且狐疑丁酉春守将吕珍潜遁城下师旋复遣征宁国城围援至王发兵扼要而战援者败俘斩者众旬日城降宣城亦附凯旋时四方羣雄甚多朕固守江东数郡命王秣马厉兵以观四方之势又眀年戊戌命王点兵固守建业朕亲下浙东金华既平六月师还未几遣王西征皖城水陆并进微北秋命王西征池州师抵而平陈友谅遣兵来救斩首万级生获三千余时张士诚发兵来冦宜兴城陷遣王将兵复取师抵城下不旬日城复生获三千余皆战死其年惟扬元义兵尽归壬寅秋王従朕下浔阳陈友谅败溃时张士诚发兵攻长兴留王守浔阳未几召归师次中涂令复守浔阳比至陈兵巳入城守王遣兵与战陈兵复溃俘斩数千获其眷属战骑彼时浔阳之境空荒弃而弗守师旋建业癸夘春正月取豫章城降命王西取武昌不克班师中涂豫章内变王复讨平张士诚北冦寿春朕亲往援王为前部张兵败北旋师金斗周围其城战间陈友谅大率兵冦豫章诏王罢金斗之围归整舟师解豫章之难秋七月师次彭蠡陈友谅罢围逆战王身先诸将败陈一巨艘死者千五百人自是彼军势弱我军威振由王身先癸夘岁留王守京朕西征武昌甲辰武昌下克陈之后其年大会兵于京师乙巳岁命王取淮东淮阴诸州仲夏师旋岁丙午命率甲士二十万东取吴越鏖战于吴兴皂林之野生擒张兵六万不戮一卒尽赴京师冬十有一月师抵姑苏明年丁未秋九月姑苏下兼浙左之大半诏班师命王西畧苍梧九溪率服还军京师洪武元年戊申春正月朕即大位二月命王为征北大将军银青荣禄大夫上柱国录军国重事中书右丞相兼太子少傅信国公命率甲士二十五万北定中原抵齐鲁而民安所过辑兵守御规画足食兵不民扰所得壮士帅而徂征不烦朕念北齐既平命渡河南兵至大梁父老壶浆以迎西下洛阳长驱崤函直抵潼闗守者拒战王命宋国公冯胜抜之朕命据闗而守谕归大梁北下河内由邺下趋赵州抵临清其年八月三日辛未北入燕都捷奏平敌复命西下晋冀如命井陉长驱晋冀以平二年春正月召渡河西兵入闗中守者皆弃全有闗内之地召归天下太平三年冬十有一月论功行赏命王为开国辅运推诚宣力武臣特进光禄大夫左柱国太傅中书右丞相征北大将军改封魏国公五年夏五月众议北入沙漠王至岭北兵疲而还勑命沿边辑守岁镇于燕口外余民自是收尽海内无虞十七年甲子太阴数犯上将朕恶之召罢北镇劳劳于家是年腊月二十有一日染疾朕恐之星驰四召名医咸至疾终弗瘳眀年乙丑二月二十七日己未薨特封中山王谥武宁享年五十有四爰以是年四月十八日己酉塟于钟山之阴生男四人世子允恭袭封魏国公女四人长女燕王妃王平昔言简虑精当提兵之时令出不二诸将敬若神眀所至之处攻城不屠与人不戏凡受命而出及功成而旋每不自矜至于封姑苏之府库置元宫之美人财宝无所取妇女无所爱忠志无疵昭明乎日月既薨朕恐岁月幽遐磨迷伟绩朕特亲笔生前张我武威偃兵息民混一区夏奠安人神之劳以示子孙耿光万世勒诸坚石树当神道歌曰
　　景命昌兮天彰锡我英俊兮忠良幽韬秘畧兮神机黙温温兮兼刚秉旄钺而徂征兮既出幡幢缭绕兮雄气轩昻战骑灵兮蹄疾旌旗烈烈兮前行六军济济兮甲胄砺矛灿烂兮精铓舍之兮周庐星列属櫜兮比比悬傍刁斗声频兮令宻山川妖魅兮奚蔵弯弧力劲兮射欃枪几披星月兮秋霜奋忠海内兮孰前当摧坚抚顺兮我武惟扬

明文衡巻六十八


《四库全书　明文衡》　（069～084）/一百卷　（明）程敏政 撰

　　●钦定四库全书

　　明文衡巻六十九

　　（明）程敏政 编

　　○神道碑

　　大明追封扬王神道碑铭（有序）　　宋濓

　　皇帝恭膺大寳式展孝思既追崇祖宗四代帝号建立太庙复念皇太后之所自出追封外王父为扬王外王母为扬王夫人建祠于太庙之东岁时遣重臣致祭近有来自淮阴者言王墓在盱眙如故上闻之悲喜交集即诏内臣及圜丘署令往祭而修治之寘洒扫之戸凡三护视茔域且命词臣撰文以树诸神道臣濓伏读御制王之行若曰王姓陈氏世为维扬人不知其讳当宋之季名隶尺籍伍符中从大将张世杰扈从祥兴帝驻南海至元己卯春世杰与元兵战师大溃士卒多溺死王舟亦为风所破幸脱死达岸与一二同行者累石支破釡煮遗粮以疗饥已而粮絶计无所出同行者曰我等自分必死闻髑髅山有死马共烹食之纵死亦得为饱鬼不识可乎王未及行疲极辄昼睡梦一白衣人来谓王曰汝慎勿食马肉今夜有舟来共载也王以为偶然未之深信俄又梦如初至夜将半梦中髣髴闻橹声有衣紫衣者以杖触王之胯曰舟至矣奈何不起王惊寤身在舟上见旧所事统领官时统领已降于元将元将畏舟压凡有来附者掷弃水中统领怜王亟藏之艎板下日取干糇从板隙投之王掬以食度王之渴乃与王约以足撼板王即张口向隙受浆居数日事泄皆彷徨不自安忽■〈风贝〉风吹舟盘旋如转轮久不能进元将大恐徧求于禜祈者不可得统领知王能巫术遂白而出之王仰天叩齿若指麾鬼神状风涛顿息元将喜因饮食之至通州赉王数巨鱼送之登岸王归维扬不乐为军伍避去盱眙津里镇择地而居以巫术行王无子生二女长适季氏次即皇太后晚以季氏长子为后年九十九岁而薨遂塟焉今墓是已臣濓闻之君子之制行能感于人固难而能通于神明为尤难今当患难危急之时神假梦寐挟之以升舟非其精诚上通于天何以致神人之佑至于斯也王之羣行其详虽若不可知举此而推之则积徳之深厚断可信矣是宜庆锺圣女诞育皇上以启大明亿万年无疆之基于乎盛哉昔者史臣赞尧之徳首以亲九族为言其效至于黎民于变时雍之盛然九族之中母族居其三皇上以念母之故思王不能忘封以王爵享以祠庙今又树碑墓道以纪其异行是皆以孝治天下也将见四方向风咸知以孝自勉皥皥熙熙以致隆平之治不难矣臣濓既序其事复再拜稽首而献铭曰
　　皇帝建国克展孝思疏封母族自亲而推锡爵维扬地迩帝畿立庙崇祀玄冕衮衣痛念宅兆卜之何墟闾师来告今在盱眙皇情悦豫继以涕洟即诏礼官汝往葺治母俾荛竖跳踉以嬉惟我扬王昔隶戎麾狞风荡海粮絶阻饥天有显相梦来紫衣挟以登舟神力所持易死为生寿跻期颐积累深长未究厥施乃毓圣女茂衍皇支萝圗肇开鸿祚峩巍日照月临风行霆驰自流徂源功亦有归无徳弗酬典礼可稽聿昭化原扶植政基以广孝治以惇民彝津里之镇王灵所依于昭万年视此铭诗

　　明故勅赐银青荣禄大夫上柱国中书平章军国重事兼太子少保鄂国常公赠翊运推诚宣徳靖逺功臣开府仪同三司上柱国太保中书右丞相追封开平王谥忠武神道碑铭（有序）

　　洪武二年己酉秋七月七日银青荣禄大夫上柱国中书平章军国重事兼太子少保鄂国常公薨于军中二十三日讣闻皇上为之震悼罢朝在庭之臣莫不洒泣越明日诏中书定议赠翊运推诚宣徳靖逺功臣开府仪同三司上柱国太保中书右丞相追封开平王谥曰忠武八月朔日柩车至龙江上往临奠恸哭而还亲为择地于钟山草堂之原营建宅兆及栖灵之祠凡百须之具一给于官不以烦其家至冬十月九日始葬复推恩及其三代皆为王爵生荣死哀可谓至矣上犹念其功不寘召臣濓于庭而谓之曰朕东抚髙丽西抵吐蕃北际沙漠南来交趾占城莫不稽首奉命计其开拓之功以十分而言王盖居其七八朕今手录战伐次第以授尔尚为文勒诸丰碑以着王之功于无穷焉臣濓受诏而退谨再拜序而铭诸幽王讳遇春姓常氏濠州懐逺人世为农家赋性刚毅膂力絶人岁壬辰羣雄并起江淮为之鼎沸时王年二十有三为羣盗刘聚所得聚覩王状貌奇伟拔于行伍而信任之王毎出战必鼔勇争先聚深喜之王察聚所为终不能有成欲择所依乙未闻上驻兵和州领众数十人弃聚来归居两月余请为前部先锋上曰尔之来者为士卒粮絶故就食耳尔自有主我安得而留之王请之再三至于涕泣上曰尔姑从吾渡江俟克太平委身事吾未晚也夏六月上先抵采石矶元兵阵于矶上而矶下巨舟如织相距仅三丈余猝难登岸王乗快舸相继而至上麾之使前王即舍舟挺戈先登众皆披靡遂拔采石乗胜取太平从上守御乃始授总管府先锋冬十月升管军总管丙申春二月元中丞曼济哈雅复以兵屯采石南北不通上虑将士虽渡江而其父母妻拏尚留淮西势莫可致命王綂兵攻之王至设疑兵以分其势而以正兵与之合及战别出竒兵败之悉俘其精鋭自是元兵扼江之势衰矣寻守溧阳攻建康功为诸将先三月从今大将军右丞相徐公达克镇江夏四月授承信校尉领军先锋秋九月再攻常州会有军叛去与伪吴张士诚合徐公被围于牛塘王与诸将力战大败其众擒士诚枭将张将军冬十有一月除统军大元帅丁酉春三月遂克常州迁中翼大元帅夏四月从徐公下宁国秋八月克马驮沙冬十月取池州戊戌春擢江南行中书省都督马步水军大元帅冬十有二月上亲取婺州己亥夏四月转镇国上将军同佥书江南等处行枢宻院事守婺城寻命攻衢州降之冬十月升佥院十有二月攻杭州庚子夏五月召还京师从徐公拔安庆赵普胜之水寨时伪汉陈友谅扬言拔安庆王策其必攻池州以羸弱守城伏鋭士于九华山明日友谅兵果来攻城伏兵四合俘杀万余人六月友谅入太平犯龙湾王共谋击败之已而上整舟师袭友谅留王守京师军民无敢哗辛丑春三月拜江南行中书省叅知政事秋七月从上取安庆破江州回守龙湾冬十有一月张士诚出兵冦长兴上时驻九江闻报还京师命王往援士诚兵败俘杀五千余人壬寅春修安庆城罗友贤构乱据池州神山寨将与士诚通杭歙震动命王往攻之癸夘春正月擒斩罗友贤余党悉平三月张士诚遣兵围刘福通于安丰王从上击之将战王突入其阵三战三胜敌兵大败而去俘获士马无筭遂同徐公围庐州凡三月城将下适陈友谅攻南昌王解围而还秋七月从上率诸将往援八月遇友谅于彭蠡湖之康郎山王与之聨舟大战呼声动天地无不一当百纵火焚伪平章舟风急火炽十里之间湖水尽赤敌将张定边素号枭猛奋前迎战王射之定边中矢走友谅乃退保鞋山诸将以友谅兵尚强请纵其去王独不言及我师出湖口皆言江流湍急欲放舟而下上知其情命以舟扼上流王应之诸将乃避流而上舟蔽江面控湖口者旬有五日友谅军食乏出江求战王遣火舟火筏御之敌兵奔溃追北数十里与之酣战自辰至未不解上所乗舟及王舟皆胶于沙王既脱御舟而已舟被围复力战而脱于是友谅中流矢死士卒十万皆降未几其臣立友谅之子理于武昌冬十月王帅师讨之四面合围甲辰春二月理衘璧出降荆湖之地望风皆附升中书平章政事秋七月从徐公取庐州八月遂自将兵平临江之沙坑麻岭十洞牛陂诸寨进取赣州乙巳春正月克之悉定南安南雄韶州夏五月还兵取安陆襄阳冬十月从徐公克泰州丙午春三月复从克髙邮夏四月淮安濠泗徐宿安丰皆下秋八月诸将攻浙西师次太湖伪万戸尹义等逆战王擒之直趋湖州之毗山与敌兵水陆鏖战敌兵大溃遂抵城下塞其四门昼夜环攻之伪丞相张士信悉发境中兵为援屯于旧馆出我师之背王统竒兵由大全港入结营东阡复出敌背且填壅沟港絶其归路士诚知事急出亲兵拒鬬王一鼓胜之士诚复遣其将徐义统赤龙船亲军来救王复击败于乌镇冬十月旧馆降得兵六万十有一月湖州亦下遂进围平江丁未围之益急士诚收合余烬犹背城百战降其将士且尽秋九月始克之缚士诚来献籍其兵二十有五万乃加授中书平章军国重事疏封鄂国进爵上公冬十月复授征北副将军同徐公奉命北伐戊申春正月上即皇帝位国号大明改元洪武王与徐公下山东诸郡遂攻汴梁守臣李景昌遁进攻河南敌兵五万屯于洛水之北将出迎战王布阵既定单骑执弓矢冲入其队敌发二十骑攅槊刺王王一箭中其前锋大呼杀入悉获其众而河南诸城先后皆平上幸汴京谋取燕都秋七月徐公与王渡大河河北诸郡又平八月二日燕都不战而克元君北奔师次太原其守将库库特穆尔帅众来御其锋鋭甚王与徐公谋曰我骑兵虽集而步卒未至何以能战莫若遣精骑夜刼其营其众可乱众乱主将可缚也徐公如王言库库特穆尔果中伤而遁己酉春正月进攻大同竹贞弃城走河东又平遂西入秦张良弼遁李思齐迎降奉先凤翔巩昌临洮又平夏五月元将伊苏兵侵通州有旨命王以所部军东还拒之遂捣永平过恵州获江文清士马以千计至大寜伊苏遁破开平元君又北奔追至北河俘其宗王三人及平章鼎珠等凡得军士万人车万两马三千牛五万全师还燕次栁河州得疾而薨享年仅四十尔王之为人守谦而不矜有功而无过运筹决胜之方不学而能其从大将军东征西伐而能遵守节制及其自将兵则所至无不克捷由其智识明而材力雄故施之各得其宜呜呼若王者可谓开国之殊勲者矣王之曾大父四三府君累赠银青荣禄大夫上柱国中书平章政事追封开平王谥庄简妣张氏追封开平王夫人大父重五府君累赠仪同三司上柱国少保中书平章政事追封开平王谥安穆妣陈氏追封开平王夫人父六六府君累赠开府仪同三司上柱国太保中书右丞相追封开平王谥靖懿妣髙氏追封开平王夫人妻定逺蓝氏封开平王夫人子男三人曰茂曰升曰森皆上所赐名女三人长许为皇太子妃余皆幼臣濓闻之昔日唐太宗起义兵而定天下当时有尉迟恭者弃刘武周仗剑来从其后辅成唐业而恭之功为多于是生有鄂国之封殁有忠武之谥今王之功非恭所可及上之所以遇王者封谥与之虽同而其王爵之加恩数优渥揆之于唐诚又过之史臣所谓君臣相遇千载一时者岂不异世而同符也哉是宜铭诸贞石传之千万世一以昭圣天子垂念功臣如此之至一以着王之勲烈于不朽云尔铭曰
　　圣皇开天豪杰四从龙兴而云虎啸而风义旗所指山岳震动飙驰霆舂孰不神竦维忠武王其气至刚仗剑来从飞渡大江无坚不摧无敌不碎席巻长驱易如拾芥平吴定越帖荆抚淮威声所加小大毕来齐鲁既寜汴洛亦定直指幽燕不战而胜元君逺逝六军倒戈本根既拨何有条柯乃收晋冀乃清秦陇乃徇辽海人百其勇茫茫朔漠滦河所经誓将刬涤边尘弗惊王之忠精上贯天日烨其有光亘古不没幅员之广汉唐莫过马蹄所及王功为多十五年间百战百捷备殚勤劳光辅帝业翊运之勲靖逺之威在古或罕于今见之大功垂成王忽长逝当宁兴哀如失一臂爰加恩宠用锡王封衮衣绣裳照耀泉宫天子曰噫未慊朕志其推尔爵上褒三世死生哀荣孰可比焉王虽云殁生气凛然钟山之阴隧道有石词臣勒铭垂示千亿

　　大明勅赐荣禄大夫同知大都督府事兼太子右率府使赠推忠翊运宣力懐逺功臣光禄大夫湖广等处行中书省平章政事柱国追封蕲国公谥武义康公神道碑铭（有序）

　　皇帝即位之三载混一华夷声敎所被罔间遐迩梯山航海奉贽献琛上念熊罴之士不二心之臣东征西伐宣劳有年方将胙土分茅以定功赏而都督康公薨于陜州上闻之嗟悼不已既勅有司穿土作室以寜体魄复欲昭其功勲于悠久诏翰林学士臣宋濓稽诸简牍所书文于坚石以垂示于亿万载臣濓谨按公讳茂才字寿卿康其姓也世为蕲州人曾祖文广皇赠中奉大夫中书叅知政事护国追封京兆郡公祖徳懋皇赠资善大夫中书右丞上护军追封京兆郡公父寿皇赠荣禄大夫同知大都督府事柱国追封蕲国公母萧氏追封蕲国夫人公当元之季四方云扰未几蕲州陷公结义旅以捍蔽为务授以长官俄迁为镇府同诸将复九江捣蕲水黄连寨转蕲州路同知总管府事屯戍和之俗溪太平之采石使者考其功状升淮西宣慰副使同知元帅府事又升宣慰使都元帅岁乙未六月上帅师渡江将士家属尚留于临濠阵人多效死于是数战不克后数月常忠武王遇春遣逰兵虚挠之公连日发军以应王度其力疲夜设伏兵质明歼其精鋭殆尽然犹收合溃散坚寨于天寜洲明年二月上命诸将以襄阳大炮破其寨公奔行台便宜升淮南行省叅知政事甫踰月上亦克金陵又奔京口舟师追及之公度天命有归乃率所部余兵三千解甲来附免冠顿首言前日之战各为其主今日屡败天数也事至于此死生唯命茍得生全尚竭犬马之力以圗报效上笑而释之仍许綂所部兵从征又明年授秦淮翼水军元帅守御龙湾取江阴之马驮沙八月伪吴张士诚犯我疆境公驱兵逐之获其楼船人上赐名马一匹黄金一锭岁戊戌从廖楚公永安攻池州取赵双刀之枞阳迁都水营田使兼帐前总制亲兵左都指挥使明年八月攻皖城伪将率楼船出战公复获之又明年六月伪汉陈友谅倾国入冦攻陷我姑孰杀戮我吏民意将窥我南京上召公谓曰尔不疑我乎公复顿首谢上曰汝既不相疑宜作书遣使伪降友谅为内应招之速来仍绐告以虚实使分兵三道以弱其势友谅果如所言既至诸将同公奋击大破之缚其士卒二万有币帛白金之赐岁辛丑八月上怒友谅来冦率将士亲征公领舟师行击安庆破江州伪都友谅西遁遂下蕲州兴国汉阳公沿流而下克黄梅某家寨十一月取江之瑞昌取友谅八阵指挥友谅之势遂衰迁帐前亲兵副都指挥使明年元月复龙兴又明年攻左君弼于庐州四月友谅围龙兴上亲往援公与诸将皆从友谅闻上至亟解围还七月大战于彭蠡湖军声啸呼湖水为之起立浮尸蠢蠢动至数十里友谅遂至败亡又有币帛之赐十月上亲征武昌公从之岁甲辰二月下之友谅之子理衘璧出降三月进金吾侍卫亲军都护府副都护四月从大将军徐公达洊攻庐州七月下之八月拔安丰继取江陵及湖南诸州加赐币帛明年二月改神武卫指挥使五月进大都督府副使闰十月士诚兵犯江阴京口上帅大军水陆并进公在行中及至镇江士诚兵已遁又明年正月追至巫子门击败其众获士卒二千公功为多四月捣淮安之马逻港拔其水寨复获士卒与艨艟无筭淮安平七月遂攻湖州十一月破之进逼姑苏姑苏士诚伪都即遣鋭卒来迎鬬大战尹山桥公持戟督战益力鋭卒尽覆乃进围齐门刀剑林立飞鸟不敢下大将军命诸将合攻之吴元年九月姑苏平公取无锡州十月升同知大都督府事兼太子右率府使进阶荣禄大夫洪武元年上以江南之地既入版圗乃遣大将军经畧中原公从齐鲁之地复由黄河取汴梁下洛阳驻师陜州规运馈饷造浮桥以渡大军镇河中善抚绥遗民为之立石颂徳绛解二州则公所招徕蔽遮潼闗秦人不敢东向三年复从大将军征汉中奉诏还军中道因疾而薨实八月之三日也年五十有七上下羣臣议赠公推忠翊运宣力懐逺功臣光禄大夫湖广等处行中书省平章政事柱国追封蕲国公谥曰武义卜以九月二十一日葬于应天府上元县钟山乡之幕府山上亲临奠而百司继之祭幄相望聨络原野时人以为荣公娶方氏追封蕲国夫人继室田氏封蕲国夫人侧室朱氏俞氏子男三人铎田氏出鉴朱氏出镇俞氏出公通经史大义事太夫人以孝闻轻财仗义意气磊落而尤有志于事功值元祚将终其才弗克尽施然而真主龙飞于羣雄之中公即能识之巻甲韬戈率众臣附坦然而不惑可谓上知天命下察人心者矣由是昭被宠眷倚之以心膂用之为爪牙十余年间屡从征讨茂绩竒勲著称当世存则安富尊荣加以爵位薨则疏封赐谥贲及九泉令名垂于竹帛重禄延子孙公其可以不朽矣臣濓谨拜手稽首述辞于碑系之以铭深惧不足以称上报功之意铭曰
　　于赫大明受命于天如日之升照于八埏（其一）于时康公江险之恃大军西来视如平地（其二）巨炮轰雷物莫敢撄何战弗溃何守弗倾（其三）天人攸归势何敢抗知几先来率众内向（其四）皇帝曰嘻有附匪疏予开诚心遇尔不疑（其五）尔砺矛鋋尔部士卒助予四方以寜万国（其六）公拜稽首赐死为生誓殚报效如无余龄（其七）孰不为庭率师往讨矫如翼如风驰电扫（其八）东吴西楚蹴陈驾张身经百战凶竖始亡（其九）大将北伐同取汴洛出镇于蒲恤其孤弱（其十）蔽遮河潼以义为闗谁敢操戈睥睨其间（其十一）玄龟负碑以颂遗爱民亦何心恩义斯在（其十二）从伐汉中迢迢西征有命班师中道而薨（其十三）帝念将臣血战之苦将酬其勲锡以茅土（其十四）孰不寿考以乐承平公胡婴疾陨魄泉扃（其十五）帝情悯悼恩命络绎穿山为堂毕兹窀穸（其十六）名垂于史禄延于家翩然而逝公复何嗟（其十七）史臣造文大书深刻以昭公勲有永无极（其十八）

　　明文衡巻六十九

　　●钦定四库全书

　　明文衡巻七十

　　（明）程敏政 编

　　○神道碑

　　巢国华武公神道碑　　宋濂

　　自古兴王之际天既生真人拯民涂炭之中必有如虎之将宏展其丕猷弼成其大业此如烛照而龟卜盖无疑者以汉唐言之则云台二十八将凌烟阁二十四人是已洪惟皇帝当四海逐鹿之秋龙飞淮甸嘘阳吸阴反掌之间廓清八极夷荒蛮徼罔不臣妾当是时谋臣猛士效忠宣力其众如云若和阳华公亦其一人也欤公讳髙姓华氏字则未闻所谓和阳则其所居之郡也曽大父汝徳赠中奉大夫湖广等处行中书省叅知政事护军追封武陵郡公曽祖妣张氏追封武陵郡夫人大父某赠资善大夫湖广等处行中书省左丞上护军追封武陵郡公祖妣张氏追封武陵郡夫人父徳新赠荣禄大夫湖广等处行中书省平章政事柱国追封澧国公妣童氏追封澧国夫人公之生也挺然有英气人见之者咸曰是子异日必亢厥宗及壮其材果超羣类不屑屈人下同党多严惮之至正中天下大乱所在盗贼乗时为患害屠刘其黔黎荡析其室庐剽敓其玉帛公虑蹙廹州境即于所居黄墩结集水砦召募强丁淬砺刀剑昼夜为御侮计练阅有法暗合古之将畧遐迩闻者多荷祋相从于时帝初起兵临濠智勇之士雷动而雾集公遂帅众而来隶于麾下及大兵飞渡长江进克采石继攻芜湖驻溧水而定建业捣京口而下江阴公皆从诸将建立竒勋会张士诚据有淮浙数州之地肆为不恭侵轶边陲帝乃震怒遣大将出师讨之公复在行摧敌于旧馆陷城于姑苏拓土于淮东其功号为尤伟葢公自从军授以先锋之职八转至荣禄大夫湖广等处行中书省平章政事迨夫大统既集帝念将帅百战之劳定功行赏上则公爵次则侯封各锡以铁券金书传示子孙俾世其禄于是授公开国辅运推诚宣力武臣荣禄大夫柱国封广徳侯食禄六百石公未及授劵请命往广海廵视城陴整饬军队行次崖州以疾薨于官舍年五十又九实洪武四年三月二十七日也讣闻帝怀悼不已诏有司迎公之柩以是岁六月某日还葬于黄墩先墓之次藏劵墓中以慰公于九泉且进封巢国公谥曰武庄阶加特进勲加右柱国褒崇之意无不备至公一子景春蚤世竟无嗣续其配澧国夫人蒋氏先薨至是与公合葬焉既葬礼部以闻帝若曰其令国子司业宋濂制为碑铭树诸神道尚书臣陶凯即日传命授臣臣不敢辞臣闻传记所称用世之士非材勇为难而炳于几先者为难公当羣雄迭奋之时亦欲以一长自效见帝之顷即知天位之有在人情之所属统其部曲驩然来归非有先几之识者能之乎其建树功烈安享尊荣爵封上公位跻极品亦宜也云台凌烟之众又岂得专美于前乎臣既歴序公之战功次第于石复系之铭辞曰
　　士之所贵炳于几先诚获所依身名两全当元之季王纲解纽羣雄虎争鹿知谁手维武庄公家于和阳依水建砦以遏寇攘皇帝龙兴知为真主仗剑相从率先多士帝曰俞哉尔兵我从即麾义旗同渡大江牛渚既殱于湖亦捷溧水洋洋视如一发天兵载扬翔飙震霆秣陵南徐次第而平况此江阴势如破竹兵锋所向无强不衂邻有勍竖据浙连淮来撼大树何哉蚍蜉皇赫斯怒命将行伐铲破连营洊除窟穴复勅雄师定淮之东载绥载寜载约其同凡斯诸役公无不与展力摅诚亦云备至天清地寜六合一家大统既定论赏有差黄金镂书铸鐡为券作誓剖符千龄弗变皇恩下被将膺宠荣讣来海南闻者涕零宸衷悯恻为诏郡县旋其柩车就乡而窆崇阶峻爵极于上公龙光有赫贲及幽宫传臣作铭播扬嘉绩百世之下视此贞刻

　　明故资善大夫御史中丞兼太子赞善大夫章公神道碑铭

　　呜呼是为吾友龙泉章公之墓初予未识公时辄稔闻其名及公应聘而起同赴于南京同馆于青溪同出入禁署以备顾问如是者四三年私窃以为生我者父母知我之志者唯公而已不知公何为弃予而遽死矣乎有善孰予相孰知我瑕疵而攻之乎神道之铭公之子特以为属肝肠百裂其何能缀缉言辞乎相知之深者不为之则铺张君子之休美不识当属之谁乎因抆泪而序之曰公讳溢字三益姓章氏处之龙泉人逺祖有曰岩者仕宋以兵部尚书守泉州始家于南安至唐康州刺史及又自南安迁建之浦城及生福州军事判官修修生光禄大夫检校太傅西北面行营招讨制置等使持节髙州诸军事髙州刺史仔钧娶练氏生子十五人其第三子献诚仕南唐为银青光禄大夫检校司徒献诚生文锡仕宋为秘书省校书郎文锡生都官郎中重又自浦城迁于龙泉子孙遂为龙泉人重生吉吉生顺顺生公琛公琛生世安世安生举举生宗宗生乡贡进士辅辅生文义文义生用之用之生强宗强宗生焕文则公之髙祖也曽祖讳斯立祖讳格父讳遇孙母某氏公之始生其音如钟父母疑为不祥几弃不举及成童嶷然庄重不习乡井轻儇态诸兄出应科繇颇为侪类所侵苦公忿曰彼徒谓我弱尔吾不自厉岂为男子邪乃往受事县官即有曲者举正理直之众始愧服比弱冠从乡先生王叔刚游从事于正心修身之学既又闻金华为文献之邦间出游以次叩其统绪浙东宪使图沁布哈请与语悦之已而改官陜西要公与俱至虎林心忽惊悸力辞而归抵家父病已革越八日而逝人以为纯孝所感至正壬辰蕲黄妖寇自闽犯龙泉公与从子存仁避乱山中而存仁为寇所执公心计曰吾兄止有一息不可使无后挺身出谓贼曰儿幼无所知我愿代之贼闻公名方出重购以求及得公大喜贼帅欲问计公正色拒之曰君等皆有父母妻子顾为此灭族事邪贼怒系之柱以刀摩其胁曰不降者且死公曰贪生恶死固人常情然吾终不为不义屈贼愈益怒曰汝诚不畏死邪公曰死即死何畏乎贼壮之不敢加害公夜绐守者乘间既脱归乃集里民为兵不旬日击却之处州府判官以兵来龙泉欲尽诛平民诖误者舒穆噜将军伊逊实总兵政公走麾下说曰将军知贼之由乎曰不知也公曰贫民廹于冻馁故相挻而从盗诚得一循吏招辑之民即贫民耳今不出此而肆行剪屠是殆扬汤以止沸也不识可乎舒穆噜将军曰善微先生言事几败即檄判官毋擅杀舒穆噜将军服公器识留幕下与议军事其平属县庆元及建寜之浦城松溪羣盗公有力焉上其功江浙行省丞相喀喇公承制授公将仕郎龙泉县主簿辞不受海寇起黄岩掠沿海郡县行省命舒穆噜将军守台城台之寜海民亦为变攻围台城急舒穆噜将军飞檄召公为援公方退居田里得将军檄即起曰吾邦非舒穆噜将军人且尽为枯骨今一旦有急正我报徳之秋也集趫勇少年数百人昼夜行至城下约内外夹击贼遂溃海寇亦遁去寜海大饥豪民呉甲蒋乙积粟不粜公言于舒穆噜将军将军因属公行县赈之公至县即抵二豪罪发其粟赈饿夫其尤困者俾僧作糜食之公还龙泉龙泉亦岁俭大家有粟髙其直且不发公先以私田易粟贷里人乃行劝分之政民受其惠为多邻邑青田潘惟贤为盗而龙泉监县布呼丹贪虐无状民因导潘攻县治布呼丹弃印走公同其师王刚叔召豪杰与贼战败走之县治遂复行省给银币为赏布呼丹惧弃职获罪而愧公有功乃谋害公公方赞元帅哈廸尔开府处城未敢发会帅府问布呼丹罪遂结季溪恶少拒命首害刚叔于家帅府檄兵袭击之布呼丹遁去于是处之七县盗皆螽起行省移舒穆噜将军以行枢密院判官分治处州公谓舒穆噜将军曰松阳小丑不速平将养成大患邪将军曰唯君处之公乃遣千户曹胜安督兵授以方畧一战尽降之分院上其功行省升承事郎松阳县尹又辞不受元帅叶君琛攻郑寇于丽水屡为所败分院调公及枢密院都事胡君深合讨之公与胡君统军至浮云贼众来逆战并山为长阵兵既接我军张左右翼夹攻之贼大败直捣其巢穴贼望见公来拜乞曰我非为寇者待我殱此海蛮即降矣海蛮谓叶君所部海军也公曰吾不知他特捕反者尔贼为内外二砦公麾兵踰外砦立壁或疑壁于两砦间非利公曰非尔辈所知我既踰外砦则内砦疑其已降而外砦亦计其疑已二砦相疑破贼必矣壁未完贼突至相持未有胜负公麾竒兵横击贼奔北即移兵围内砦数重下令急攻遂陷之执郑寘诸法外砦亦降行省复授福建行省检校寻又改除奉训大夫处州路总管府判官皆不受南行台治书侍御史齐黙特喇实分台于婺长鎗军叛廹其城治书遣从事杨廸征师于公公勒所部军就道长鎗闻公至辄引去省宪交章荐于朝除武徳将军佥浙东都元帅府事又辞不受或疑为要名公曰吾所将皆乡里子弟使其肝脑涂地而吾独取功名弗忍为也青田贼呉英掠婺之金华永康东阳诸县聚众猖獗公议讨之分院乃调兵属公及胡君与贼屡战皆败之贼势蹙缚其党张贵李兴甫等出降遂昌凶右户闭籴土豪周天觉啸聚杀之元帅胡君往讨天觉负固不服久之始请降公曰此贼不殄必贻后患胡君不听受其降已而天觉果以复叛诛始天觉之未降也执其党与三百人系诸狱至是胡君欲尽坑之公执不可得生全者十六七时天下日入于乱公结庐匡山上自号曰匡山居士属其子曰兵将至矣汝曹其保障州里乎己亥冬王师克处州公又避地入闽中今上皇帝遣使以束帛召公公乃幡然而起与青田刘君基丽水叶君琛金华宋濂同召至建业入见上问劳曰我为天下屈四先生耳然四海纷纷何时定乎对曰天道无常惟徳是辅惟不嗜杀人者能一之耳上曰卿等其留辅予矣亡何擢佥营田司事廵行江东两淮之境田荒芜及耕垦者皆分籍之差税赖之以便公以疾在告者久上时遣使存问及疾小愈即入谒上见其来喜曰疾其瘳乎何遽出也一日上忽念公询于中书左司都事张来硕曰章溢日来康强否来硕对曰溢日夜念母不置而以主上遇之厚不敢以言欝欝成疾耳上即命公归省赐以白金文绮而留其季子存厚于京师浙东始设提刑按察司即擢公佥其司事寻命还处州代总制胡君入朝而为存厚娶胡君女赐赉优渥且俾存厚入侍皇太子以示亲信胡君出师温州复诏公还守处州馈饷供亿规措无缺而民不知劳及师旋即日以总制事付胡君而还其部王师平荆楚设湖广提刑按察司迁公佥司事公入见上慰劳之曰纪纲之事今属卿矣公既至覩荆襄多废地遂建议分兵屯田且以控制北方计为便上曰所言甚善第未暇耳湖广行省镇抚回回怙势作威轻重人罪以为常公廉得状坐以法曽未几何内道按察使宋思颜以浙东宪使事不白下狱而浙东按察使孔克仁佥事王璹亦以事被逮辞或连公公忧惧不知所为上遣太史令刘君基喻公曰予素知章溢守法令毋疑也既而胡君以兵入闽陷没处州之境皆动揺上命升公浙东按察副使往镇之平阳瑞安浦城福寜军民等事皆隶焉公辞曰臣前任浙东无状同列皆获罪而臣独蒙寛宥今若加升擢则益重臣过疆场之事臣身任之万死且弗避副使之命臣不敢拜上重违其志命仍佥浙东按察司事比至山寨或已叛公宣布诏旨军民皆感动乃诛其首叛者余皆怗怗青田夏清闻胡君败与福建叅政范昌大合寇庆元龙泉时官兵尽戍浦城城中仅足自守公召旧部义兵使据要害列木栅为屯势相聨络别命元帅祁兴季汶即龙泉县治亦环植木城贼闻不敢犯公长子存道初以元帅戍浦城及是有旨命存道提兵为游击而公即处城坐镇之公谓父子相统于律不宜乃上奏请罢存道官不允兵戍浦城者以食不继为病上以属公洎浙东行省右丞李公文忠李公欲运处州粮饷公以为舟车不通而军中所掠粮甚殷请拘入官而均给之兵食乃足青田税官金甲发其同僚白乙匿官课乙既诛死金甲恣为奸利公讯之甲善口给辨不置公曰汝罪状已明奈何欲以口舌挠法乎其辞遂屈上知为公所鞫当不寃命斩之建寜守将阮徳柔遣将来纳欵人咸以为诈公曰陈友定据全闽势必不能容故徳柔为图自全计非诈也以其事闻诏许徳柔以原官守夲郡命比下徳柔果为友定所幷公因留其使厚存恤之温州茗洋周遂卿恃山险常为寇邻邑皆患之而邮传之通平阳瑞安者亦为所要遮公命存道合平瑞总督孙安之兵擒斩遂卿中书命处州造海舟若干艘并佥溪船戸为水军其戸凡一千既有领之者而又隶于军府役繁而事扰公上奏设水军千户所专统之处多山而少田军需恒不足胡君为奏免唯输硫黄白藤于朝而行省复有所科公屡以为言罢之水军千户任惟渊朱仲钦共戍青田会寇至仲钦逆战而惟渊走还仲钦以无援故败公斩惟渊以徇遣指挥何世明击寇走之惟渊乃胡君所任信者既伏诛部曲莫不股栗浙江行省叅政朱亮祖总兵取温州公调何世明以军从温州平公闻其掠人子女命镇抚林理征之各部送还其家海隅既寜公请朝京师上报曰吾知卿在边良苦俟平呉当即召卿尔及浙西诸郡下上遣使召公且命分兵征八闽而存道守处州公既入见上嘉奬甚至上谕羣臣曰章溢虽儒臣父子宣力一方寇盗尽平其功诚不在诸将后公再拜谢不敢当明日上召问征闽诸将何如公对曰御史大夫汤和由海道进平章政事胡廷瑞自江西入此固必胜然闽中尤服浙江平章李文忠之威信若令文忠帅师从浦城取建寜此万全计也即日诏文忠出师如公策处州之粮其旧额一万三千石有竒后以军兴加征至十倍民不堪命公言之丞相丞相入奏上曰吾劳处民久矣诏从其旧温州黄宗云朱君达来附各授以元帅之职还守其土及我师征温失利辄叛去温既平君达又请降公曰何物小丑叛而复降纳之是无法矣奏戮之浙江行省承诏作大舟入海征输巨材檄处州与诸府同公曰处婺之交限以峻险纵有木道何从出且凋敝之民曷以胜此公力言于省臣止之洪武元年正月上即皇帝位有事于太庙公与执事毕越翌日召公及刘君基入见上御奉天殿羣臣咸在上歴陈其功并拜御史中丞公辞不允寻兼太子赞善大夫公务存大体不屑屑于细故或以为言公曰宪台百司之仪表居其职者当先养人以廉耻使人避而不犯岂直待搏击为能哉上亲祀社稷会大风雨还坐外朝怒仪曹议礼不合以致天变将杀之公奏曰风雨已连朝无足怪者纵礼官议有未尽陛下至诚自足以格神明愿寛雷霆之怒上为之霁威上爱公甚尝语公及刘君曰二先生年向耄恐感霜露致疾善自卫摄不宜早趋朝也存道部乡兵万五千从李公入闽闽平诏存道以兵从海道北征公持不可曰乡兵农人耳始令征闽许以事平归农今复调之是爽信也上不怿而罢公继论奏曰兵已入闽者俾还州里昔尝叛逆之民宜籍为军使北征一举而恩威着矣上喜曰孰谓儒者果迂阔哉非先生为朕一行无能成兹事者公受诏遂行比至处州母夫人已殁公驰还舍援例乞丁忧诏不允丞相李韩公复贻书导上眷倚之意而遣存厚还家公洒泣而出日治戎事惟谨乡兵既集命存道部领由永嘉浮海北行上章乞如律守制诏仍不允已而章再上上览之为恻然曰吾固知其情不可夺矣但朕宪台缺人耳遂可其奏存道至昆山走京师听进止上谕之曰汝父事朕宣劳为多今汝又帅师北上尚勉立事功以无忝尔父则予汝嘉因授以处州卫指挥副使戍于上党寻移平阳公自丧母夫人悲戚过度居常忽忽若无以自存者及营宅兆亲负土石而感疾益深子女见之皆相顾凄怆曰勿忧也吾父母幸以安厝祖宗丘墓幸麤整饬岁时荐飨幸有条序吾庶几无憾第荷国厚恩未能报效此为慊耳临终亲友何浚来候曰当收敛此心毋有所执滞公曰吾久已知之遂薨于龙渊之私第实洪武二年夏某月某日也享年五十又六讣闻上甚悯悼乃亲撰文遣官即其家祭之以某年某月某日葬于某山之原公娶陈氏勤俭恭淑克尽内助子男三人长即存道明威将军处州卫指挥副使次存诚次存厚女二人长适陈某次在室孙男四人集庆集恭集善集正孙女二人公性笃于孝友父丧未葬而盗发里闬室庐被焚公稽颡吁天火至柩所而灭事母夫人备极孝养每事必得其欢心与三兄别居已久既创第龙渊请三兄同居以奉母怡怡之情蔼如也先世有墓祠曰标庆庵公起其废一新之且益田供祀事而定祭享之礼命子孙世守之其于宗族里党患其子弟无所于学则创龙渊义塾延硕师以教之患其死者无所于塟则以玉峯西冈为义阡聴其薶瘗焉又以王刚叔实乡郡之贤者而舒穆噜将军能忠于所事即龙泉剑水之阳作祠宇祀之曰忠贤祠盖凡可以耸善扶义者无不为也公状貌宏伟器局夷旷而抚世酬物一本于诚一循乎礼义外若和缓而其临大事则议论争辨不避权势必折衷于理而后巳其与学士大夫谈圣贤之道如味饴蜜尤笃尚伊洛之学尝曰古人为学皆躬行实践人伦日用之间无非学也今人以记诵词章为务特学之末事耳故公于章句之习皆不以屑意而于纲常之大端有闗于世教者恒切切为人言之生平务在济人利物嘉言善行人皆能道之不可胜纪也余窃闻之章为东南着姓自五季以迄于宋代多显者内则两制八座外则州牧邑宰皆未尝阙其人亲提师旅捍卫乡州能成其勲名唯太傅公为尤盛闽人至今道之公当元季纷扰羣盗四起磨牙吮血而桑梓为墟公谈笑而起皆铲殄之无遗育处之民至今思之于是声光流显上致万乗之知持节诸部执法中台其功业视太傅公疑若过之此无他太傅之所遭者衰世公之所际遇者有道维新之朝也古人所谓能光前人者公其有焉予敢评隲公行勒诸坚珉以垂示永久于戏金或可销也石或可泐也公之功不可忘也铭曰
　　五季之乱杀气昏太傅只手障南闽西岩结垒兵云屯狗鼠偷窃方缤纷怒来欲以一气吞阴功上闻帝为欣勅生蛰蛰千子孙白笏堆床如烂银匡山继之誉益振方颐疎髯目电焞音吐鸿鬯锺在轩蚩蚩赤子扇妖氛额抹绛帕手握■〈矛堇〉啸呼不异鬼鬽羣公起长驱汗且奔一障仡立无邉尘较之太傅功或殷重徽迭照絶等伦大明天子御紫宸济济万国咸来宾束帛往聘东海濵加以禄爵恩宠新庸田使者劳徕勤绣衣行部照青春贪夫宵遁不待晨一朝南徼将星湮括山恍惚失嶙峋狐狸跳舞骋妖神帝曰汝溢汝老臣整汝戎斾旋汝辕公交车戾止集吏民导宣威徳语复谆有叛命者馘以徇（叶）坐镇乡城如虎蹲大儿游击左右廵四郊怗怗多柔驯召还执法居谏垣长跪敷奏婴逆鳞萱堂风惨逝惊魂上表陈情逹帝阍哀号负土自筑坟因劬致疢亟返真闻之孰不泪沾巾公知学术归一原时■〈奭阝〉濂洛溉夲根所以不剉枝叶繁文事武备道乃存黄膓题凑藏山樊大书遗行勒坚珉传千百载期无谖

　　明文衡巻七十

　　●钦定四库全书

　　明文衡巻七十一

　　（明）程敏政 编

　　○神道碑

　　元故嘉议大夫礼部尚书致仕赠资善大夫江浙等处行中书省左丞上护军追封谯国郡公谥文节汪先生神道碑铭　　宋濓

　　濂奉勅总修元史凡忠义循吏之事天下郡县悉上送官而宛陵汪先生独阙既而先生族子克寛与纂修始以其门人汪文炳所抚事状相示濂既命史官删削立传克寛以为史乃一代成书其法当畧墓文乃私所撰其纪宜详复致其孙徳垕之言请濂揭铭于隧上呜呼先生之徳之盛海内孰不知而所谳钱珍之狱泰定实録中尝言之其可不备载以示方来乎先生讳泽民字叔志按汪氏其先新安歙县人自唐以来为官族五季之初兵马使都虞侯道安始自歙迁婺源之还珠里又歴八世至宋天禧乙未进士秘书丞赠光禄少卿震生庆厯癸未进士都官员外郎赠中顺大夫宗颜都官生皇佑壬辰进士左奉议郎知汉阳县赠少傅榖又自婺源迁饶州徳兴之龙溪少傅生赠通奉大夫盘崇寜癸未进士正议大夫端明殿学士藻藻以文学政事为时名臣通奉生绍圣丁丑进士朝散大夫江西转运使恺知合肥县赠中散大夫慥又自徳兴迁宣州之宣城子孙遂为宣城人中散生绍兴庚辰进士通判隆庆府鸿举鸿举之弟修举则先生髙祖也曽祖讳宰臣赠朝奉郎祖讳梦雷淳佑辛丑进士累官知靖州元赠翰林直学士亚中大夫轻车都尉追封新安郡侯父讳鼎新用父荫补将仕郎元赠嘉议大夫工部尚书轻车都尉追封新安郡侯工部之兄鼎亨景定壬戌进士管池州大军酒库然自少卿至先生奕世科名蝉聨不絶先生自幼融通经史亦鋭然思继承之会科目之法行遂领延佑甲寅江浙乡荐上南宫不利有司用恩例署寜国路儒学正暨再举遂擢戊午进士第授岳州路同知平江州事阶承事郎时先生之母谯国郡夫人王氏春秋已髙先生以平江道逺不可迎养上书丞相府乞降一二阶就铨邻州不报竟奉太夫人之官州有健民曰张以利饵长吏持其阴私使不敢问遂视闾井民若虮虱颐指气使辄奔走不暇稍迕其意即系送于官人惧呼为张雷公先生曰弗治我民将无生即发其奸屏诸四裔不使与良民齿李氏有兄弟者三素丰于赀季弟未有子而没其妇伤季之夭也誓终身不再适孟仲利其财数设计撼之妇坚不动乃嗾亡赖男子诬以奸私妇不禁搒掠自引伏先生见其色有寃间行廉察之悉得其情白而出焉转承务郎南安路总管府推官戍将多尔济跋扈自用搤有司之掔俾不得诎信其婣家王某为郡府史藉其威尤鸱张无忌擅棰大庾县令县令诉诸府同官惧戍将之威相视以目无人发一辞先生毅然捕王下狱会监察御史行郡戍将厚赂御史召先生于庭诘其狱状声色俱厉先生徐曰王之奸路人所知也御史欲屈法邪御史惭夜半驰马去王卒伏罪居亡何戍将以赃败部使者知其故檄先生推谳杖罪之广州岁侵民大饥疫疠洊臻死亡相枕藉其毒气所薫蒸鲜有能生者江西行中书属先生行赈荒之政先生絶无所畏慑命大姓发廪以哺尫羸疠方炽者召医注善药亲走其庐给之活者数万先生暨从者亦无他虞将还送者讙曰我父母也奈何去之马拥不能前潮州判官钱珍挑推官梁楫妻刘氏不从诬楫冒籴官中米杀之狱中事连海北廉访副使刘安仁逮系者二百人中书移问者凡六各怀顾忌事终不白先生谳之狱立具时珍饮药死诏戮其尸安仁坐受珍赂除名时朝廷遣奉使宣抚江西闻先生名命廵南安章贡二郡事得专决声绩尤着擢承直郎信州路总管府推官丁内艰不赴服除迁平江路总管推官阶承徳郎初浮屠甲与邻僧乙有隙久不相周旋众约共输平乙因邀甲饮酒至醉遂寝其室甲弟子沈安素苦甲鞭笞且期速绍其业幸甲宿于雠夜持刀往杀之明日诉诸县乙虐于考讯辄诬服狱上先生阅其刀有铁工氏名召工验焉曰此沈安刀也逮安一讯即承脱乙械械之嘉定地濒海朱管二姓为奸利海中致赀巨万及以他事败上下受其赂莫敢捕狱久不决先生与总管多通公适至径缚以来竟籍其家及征其帐厯备列省宪郡邑受赂之数唯先生及总管名下疏曰不受升奉议大夫知济寜路之兖州兼管本州岛诸军鄂啰劝农事滋阳负郭之县也孔子庙学久不建先生以风教所系买地作之殿堂门庑及斋序之属无不具饬袭封衍圣公职正三品先生以宣尼之胄不可以弗崇上疏请増其秩廷议韪之奏升品为第二锡以银章居一年政化大行弦诵之声周逹乎西东圜扉之间可设爵罗嘉禾生于县郊瑞麦孕于洸水君子谓其有汉循吏之风焉亷访使者行部将压境还曰汪兖州在吾可无往矣至正癸未诏修辽金宋三史拜先生朝列大夫国子司业俾分修兵志及宋理宗本纪史成有上尊束帛之赐已而除集贤直学士太中大夫未数月亟上纳禄之请以嘉议大夫礼部尚书致其事先生既归僦屋以居门弟子援洛中诸贤故事为筑室宛水之濵先生日督诸孙读书以自娯不知其贫岁壬辰蕲黄红巾彭党相构乱其余孽自徽寇宣州江东部使者多通问策于先生先生语以收人心振士气筑城浚濠储粮简卒凡数十事寇再至再击退乙未夏六月长鎗叛帅索诺木巴勒程述等挟兵渡江欲犯宣城城中兵不满数百或劝先生去之民曰先生忠孝人也天必相之当相与守城若果去之吾属亦随之尔部使者希卜苏周伯琦二公复申民言以为请先生曰昔江万里寓鄱阳大军将逼城众皆走散犹坐守以为民望况宣民离合视吾去留吾何忍弃父母之邦乎时军费不给加以严刑弗之集先生从容一言获钞一万锭米三千斛民心翕然欲为固守计屡战辄屡胜八月丁丑江浙行省叅政音济竒尔遣兵来援城内恃援至戍守颇懈是夜三鼓长鎗军攀堞上城遂陷戊寅伪万户丁坚使前锋葛义执先生逼降不屈遂遇害将死骂犹不絶口索诺木巴勒等雅敬先生名为具冠衾葬于某山之原得寿八十又三事上于朝赠资善大夫江浙等处行中书省左丞上护军追封谯郡公下太常定谥曰文节云先生娶戴氏累封谯郡夫人先八年卒子男二人用敬以子贵封敦武校尉常州路宜兴州判官用和国子生辟充侍仪司舍人不赴兄弟痛愤不食相继卒女一人适刘士礼孙男五人徳宣以门资补官敦武校尉善盈库副使徳为国子生曲阜宣圣林庙司乐徳崇癸巳乡贡进士湖州路徳清县学教谕徳正徳进孙女一人适吴愈曽孙男五人禧源传源鳯源书源清源先生躯干修耸高准疎髯风裁峻如也其为学本诸六经真知实践无一事不本于道义其奉亲也丁工部公之忧则三年独处于外弗御酒肉每遇讳日悲恸不自胜至老不变事母夫人则板舆方舟迎侍之官熙熙承颜唯恐少违其意婺源三大墓为强家所侵辨理于有司经四十年必复之乃已其事君也一饭不敢忘怀保小民甚如赤子革弊除奸有知殆无不为然于律已则玉洁冰清毫髪之私又无自而入故其至也民恋爱之其去也民慕思之至有为生立祠者尝重构美章亭于兖贼至不忍焚之且曰此汪公遗泽也呜呼不知先生何以能致于斯哉由其立心之正不为势利所诱择术之精不为不义所屈忠孝大节所以暴白于天下揆古无让于今无媿可谓不负于科目者矣先生为文不事絺章绘句而义理自足诗亦清婉有魏晋风尤以善书名家单削片牍人咸藏■〈罒衣廾，上中下〉（猪利切置也）为荣所著书有巢深燕山宛陵三藁传之于学者当宾兴之岁江南三行省屡聘先生司其文衡士论尤服其精允至今人道之不忘也夫自壬辰之乱四方瓦解其能执节不回者往往于学士大夫见之如余阙之死于舒李黼之死于江台哈布哈之死于台尤号杰然者也有如先生无城郭封疆之守或保身于山泽君子亦未必深议之先生不以仕止为间孜孜汲汲思卫斯民于危亡之际遂及于难非事君无二心者能之乎使人人皆先生若国家其有败亡之祸乎悲夫系之以铭曰
　　仁皇建科玺书四布济济多士云集用赴猗欤汪公荐举于乡对扬大廷乃第奉常筮仕遐邦不遑将母上疏庙堂愿从近授孝声载昭如水东驰公闻曰噫吾分之宜锄强击贪鹰隼横骛去之弗亟我民之蠧叠为理官为狱立平起彼朽骨化而为生鲁有名邦待公为政瑞麦嘉禾发为祥应策书载登金匮启封衮斧之寄有诏倚公寻教成均六馆咸悦复直集贤进班迩列公曰止哉吾悬我车秩宗之加以华其归拄笏看山宛水之涘遘时艰屯四郊多垒氓之蚩蚩非公畴依公茍我留执戟以随一鼓作气争相奋跃刈寇如麻血污秋锷孰援我兵夜柝不鸣彼乘吾懈遂无坚城毒雾四塞杀戮以逞执公使降白刃磨颈嚼齿大骂我实王官咄哉贼奴敢正之干公虽遇害之死弗屈孤忠凛然皦如出日事闻中朝当宁叹嗟节惠易名恩宠有加所贵君子行为民望薄俗澜奔障之东向生孝于亲死忠于君凡百髦士视公为人

　　元国子祭酒孔公神道碑

　　尧舜禹汤文武及孔子徳皆圣人惟孔子不得位而功最盛天于恒人有一善且昌其后昆况徳充天地功施万世而身不食其报者乎尧舜禹汤文武皆王天下故子孙受其祉有限孔子无位故余庆遗泽被其子孙者无穷自斯民之生未有若孔子之徳而无位者也亦未有若孔子之传世久逺而袭为封君者也呜呼天之报圣人者其兹在乎公讳充坚字璟夫世家鲁之曲阜孔子五十五代孙也曽祖曰之厚赠某大夫济寜路总管轻车都尉祖曰浣累赠通议大夫礼部尚书上轻车都尉皆追封鲁郡侯父曰思晦嘉议大夫袭封衍圣公累赠通奉大夫江南江北等处行中书省叅知政事护军追封鲁郡公谥文肃曽祖妣女直氏祖妣李氏妣张氏皆追封鲁郡夫人公少廓达通敏日诵千余言始冠游学成均通春秋左传文肃公薨袭封衍圣公阶嘉议大夫元重纪至元五年上疏请修饰庙像顺帝可其奏赐山东厯日钱之半给其费命监察御史族人思立持楮币二万五千缗勒碑以纪成绩至正六年中书谓公爵与阶不称奏升之制授中奉大夫易铜章以银十五年平章政事达实特穆尔荐公明习礼学征为同知太常礼仪院事以子希学袭公爵是年冬帝亲郊公摄太常使盛服襜然登降有容观者称其达礼御史大夫苏苏言公才宜近侍左右拜中台治书侍御史公辞归明年拜山东道肃政廉访使既受诏复辞会山东兵乱公率家人北行次藁城丞相贺太平奏召公为集贤直学士希学为秘书郎遣使者即藁城起之公至燕都剧盗毛贵犯畿甸且逼廷议弃燕迁关中公曰天子当与社稷宗庙俱为存亡乌可弃而他之今勤王之兵颇众与之决战盗可平也如公言盗果败去十九年迁礼部尚书知贡举四方士避乱多集郡邑公请设流寓科以取之是年冬擢陜西行台侍御史李思齐及察罕持穆尔二军争秦陇相攻朝廷不能制陜西行省丞相托里特穆尔纳思齐降将命张弼御之公及中丞袁涣诤曰不可二军不敢举兵犯奉元岂其力不足哉特以无名耳今纳其叛将而出兵御之是引虎使噬也丞相不从涣亦被劾去公怒曰谋之不善乱且至矣遂自劾而归月余二军及张弼战于鹿台奉元果陷二十二年除国子祭酒帝锡上尊太子书大成殿额以赐公以世乱不乐居位竟谢病归阙里营别业城南以居后起公为集贤学士资善大夫不就复以公为山东亷访使卒不起二十八年天兵取中原皇上手诏趣公入觐待以宾礼而不名赐以廪禄不烦以职郊祀必致膰肉抚劳甚至洪武三年春以疾告遣中使存问疾笃诏还公于家给驿以行赐白金百两文绮八端他钱物称是三月廿八日次下邳新安驿薨于舟中寿五十有五希学奉丧归以六月十三日葬于孔林去孔子墓若干步公寛厚乐易事亲有礼遇族党有恩与人交不为掩覆计度一以诚信丰下美髯容止甚都顺帝以福人称之公娶张氏济寜路总管子仁女封鲁郡太夫人丈夫子九人长即希学次希说希范希进希麒希鳯希顺希尹皆元国子生希赟其季也女二人适某某孙男九人曰讷曰证曰某曰某曰某曰某曰某曰某曰某女五人希学今资善大夫袭封衍圣公每岁朝正于京师上宠锡之甚厚以袁涣状来请曰先公没今十年而墓道之石无文以刻恐休徳不闻于来世人其谓何濂尝获识公且与希学善虽老矣其忍不铭铭曰
　　天命大圣为万世师廓幽昭潜雨施日辉功加尧舜位则不有敛其遗泽以昌厥后歴年二千有兴有亡五十余世封君相望自侯而公愈逺弥贵桓圭衮衣肃将祀事惟公绍家敦大且文人曰休哉圣师之孙入为秩宗左礼右乐格为幽明上下允若乱兵趋燕宗社震骞君臣合谋弃而西迁公曰不然君死社稷以正伐乱胜不以力王师焞焞如虎如貔盗遁难夷公实启之关陜之间将骄胥噬彼谋不臧以水止溃公谓元戎世方兴乱无失厥防以速其叛言臧不从不臧是为祸将迨身云何弗归玺书迎拜俾掌邦教大训宏谟敷圣之道土宇日隳位其可居退修于家琴瑟诗书皇明御极取圣为则陟降帝庭礼仪有翼生享其荣死笃其承云谁致然圣泽休明惟圣之泽如山如川有址有源以永厥传继圣惟贤守位惟徳昭绩垂声后嗣是式

　　大明故中顺大夫礼部侍郎曽公神道碑铭（有序）

　　治古之时非惟道徳纯一而政教修明至于文学之彦亦精赡宏博足以为经济之用盖自童丱之始习四经之文画以岁月期于黙记又推之于迁固范晔诸书岂直览之其黙记如经基夲既正而后徧观歴代之史察其得失稽其异同会其纲纪知识益且至矣而又叅于秦汉以来之子书古今譔定之集録探幽索微使无遁情于是道德性命之奥以至天文地理礼乐兵刑封建郊禩职官选举学校财用贡赋户口征役之属无所不诣其极或庙堂之上有所建议必旁引曲证以白其疑不翅指诸掌之易也自贡举法行学者知以摘经拟题为志其所最切者唯四子一经之笺是鑚是窥余则漫不加省与之交谈两目瞪然视舌夲强不能对呜呼一物不知儒者所耻孰谓如是之学其能有以济世哉此濂铭亡友曽公之墓愤激于中而复继之永嘅也公讳鲁字得之曽其氏也孔门弟子郕公五十七代孙其居新淦吉阳里者已久世裔之传与夫转徙之详昔巳着于公之先墓兹不重载曽大父兼善宋赠大理评事祖天麒宋宣教郎军器监主簿父顺元韶州路儒学教授妣刘氏公年七岁能暗诵九经一字弗遗奉礼郎简君正理欲以神童举于朝其父力止之及齿稍长取三史日记之寻及其余数千年间国体治乱人材忠佞制度沿革咸能言之有叩之者如山川出云层见叠敷杳莫察其端倪公殊不以为足所藏子集动至数百家各揽其精而掇其华闻有僻书隠牒不惮道里之逺必购得之既得必篝灯读之达旦不寐发为辞章龎蔚炳朗毅然有不可夺之气庐陵刘提举岳申与之语连日夜不休叹曰不意后生中能至于斯也其将以文鸣乎杜内翰乡之丈人行也公负笈从之游益充拓其所未至寤疑辩惑惟日不足遂以博极羣书称于时公犹为未要于至道述长书一通谒虞文靖公集于临川虞公大恱曰昔程子与张敬夫年十六七即有志圣贤之道子能如是复何让古人公年盖十九矣由是益潜心濓洛关闽之学分别义理密如蠺丝牛毛而尤爱吴文正公澄之书呉公亦居临川其著书满家无大无小公一一访获之玩绎未尝释手久之充然有得盘桓林泉以道自娱若将终身焉至正壬辰天下大乱州县所在绎骚公召里诸豪集健儿持兵以保障乎一方仍椎牛酾酒开陈逆顺祸福言甚剀切众皆耸耳而听卒无敢犯非义者人号曰君子乡入国朝有诏纂修元史勒成一代之典遣使者起公于家公赞决部居补苴罅漏者不一而足其功为最多史成上坐端门召诸史臣有白金束帛之赐公居其首焉公将乞身还山会朝廷开局编类礼书舆论以老成之士无踰于公者共坚留之议礼之家有如聚讼自古难定于一公当羣言沸腾之中扬言曰某礼宜据某书则是从某说则非有不服者争相辩诘公歴举传记答之各心醉而去俄迁入仪曹为祠部主事阶承事郎时洪武二年十二月也常忠武王薨髙丽王遣使来祭公索其文观之使者靳不与公不可使者不得巳出之外则袭以金龙黄帕内则不书洪武之号公责之曰龙帕固疑误用若纳贡称藩而不奉正朔君臣之义果安在耶使者顿首谢过皆命易去之乃已安南来贡主客曹已受其表将入见公取其副览之其王乃陈叔明公曰前王陈日熞尔今骤更名必有以也亟白尚书诘之使者不敢讳盖日熞为叔明所逼而死遂簒其位中心怀愳故托修贡以觇朝廷之意上批之曰岛夷何狡狯如此却其贡不受五年二月上问丞相曰曽鲁在礼部今何职耶对曰不过主事尔即日超六阶拜中顺大夫礼部侍郎公以顺字犯父讳辞就朝请下阶吏部以国法有定不之许倭夷入寇戍将每捕获之上悯其无知命儒臣草诏归其俘公之所譔有中国一视同仁之语上悦曰顷观陶凯文已起人意今鲁复如此文运庶其昌乎凯礼部尚书也八月奉旨考京畿乡试入院之后忽吐血一升公犹力疾阅巻不息自是遂奄奄不振九月膏露降钟山羣臣咸见诸咏歌公独譔赋以进十月上将郊祀出宿斋宫命取诸作使侍臣更番诵之至公独曰此曽鲁作耶援据既精铺叙有法岂新进之可骤至哉十又一月疾愈笃上章乞骸骨甚至中书以闻上恻然许之十又二月辛卯归舟至南昌公谓次子圭曰吾命只明日不能至家矣然吾以一介韦布之士受国宠恩位跻法从又得守正而毙死复何憾所憾者不见二孙之成立也即趣具觚翰为书戒之壬辰次石政潭果敛袵而逝距家纔两驿尔丙申至故居丁酉具棺敛择地于县南屏山之阳以六年某月某甲子袝葬九世祖髙安府君之茔从治命也公蓄德熈和人近之者温如春风不见忿戾之色然其人则山泽之癯身退然若不胜衣未尝有所矫饰其处家也事亲克孝父丧哀毁致疾踰年而后能起已而二兄诸侄相继捐馆公■〈扌攵〉泪经纪凶事三年间葬十余丧且抚存其孤惸惟恐或失其所生平轻财仗义喜周人之急四方宾客日登其门公倒屣迎之了无倦容尝一试江西乡闱有司寘诸乙榜人为不平而公亦澹如也其出仕精白一心有知无不为凡典礼涉于制度者必经公损益而后定虽古者吏牍之繁简署字之上下人所不能知公独稽诸书以为决公诚所谓济世之学者非耶公属文不喜留藁其徒虽有所辑録犹未成书其自著书有六一居士集正讹南丰类藁辩误藏于家他咸未脱藁当公修元史时濓实为总裁及入南宫又有僚友之好故相知号为最深共坐官舍更析互辩每至夜分叹末学之空虚伤古道之寥落又复相视辴然一笑严陵徐尊生尝有言曰南京有博学之士二人一以舌为笔一以笔为舌其意盖指公与濂呜呼尊生过矣濓也何人而敢上俪于公哉虽然公未尝欲弃濂也相期他日幸归休必胥会焉共成一书庶可藉手以见前贤公今不可作矣故因铭墓之文而屡兴怀于治古之时也世之读者必将深感焉公读书之室曰守约斋学者遂称为守约先生享年五十四岁娶聂氏先二十年卒公再不纳配一榻萧然如山林枯槁之士人难之子男二人长垫今来请铭者次即圭出为仲兄后女一人应真适刘奉孙二人正龙梦龙铭曰
　　气化纠纒人文昭宣万类斯甄兮天设地施一偶一竒形声相资兮载籍缤纷六艺攸尊各辟其门兮枝分叶敷散为千涂溷其精觕兮弥纶大邦文物采章有变有常兮不生硕儒孰轧其枢孰苞其腴兮玉笥之阳神珠吐芒莫自翳藏兮大明丽天束帛戋戋搜罗俊贤兮衮褒钺诛寓于策书舆论所孚兮仪曹之升议礼稽经日维烝烝兮黼黻帝猷上窥殷周功在删修兮所积之谌所发之深开阳阖阴兮正笏垂绅其色誾誾邦之老臣兮媚学蹮跹其中枵然何翅霄渊兮天胡降丧一鉴之亡四国之伤兮其神上征化为列星寒光晶荧兮下射屏山马鬛桓桓名在不刋兮

　　明文衡巻七十一

　　●钦定四库全书

　　明文衡巻七十二

　　（明）程敏政 编

　　○神道碑

　　安定侯程忠愍公神道碑　　朱善

　　初皇帝念癸夘歳南昌暨康郎山前后死节之臣追爵故万户程国胜安定伯与梁国公赵徳胜济阳郡公丁普郎等一体庙祀久之又定元功配享仁祖淳皇帝庙庭诸外有庙食者亦皆赐谥加勲遣使者致祭有未备礼以塟者官为给之仍勅史臣勒功于神道之碑于是安定伯之兄吉辅以公尝驻兵富阳爱其地而公族人之在杭者适献兆于县西长山之原乃自南昌迁匶而窆焉臣善谨奉诏上故赠开国辅运推诚宣力武臣荣禄大夫柱国安定忠愍侯事曰公讳国胜姓程氏世居徽之休宁初名元佐既从军上改赐今名其先本陈镇西将军开府仪同三司忠壮公灵洗之后忠壮当侯景之乱保捍州里有功其子散骑常侍威悼公文季死节于周父子庙食于徽号曰世忠威悼之后其显于南者唐御史中丞歙州副统帅澐尝起乡兵拒黄巢有忠壮之风子南节居休寜陪郭甚盛其显于北者唐六合令大辩徙中山再徙河南生明道伊川两夫子靖康末子孙从渡江居池州再迁徽州陪郭之程互继其絶谱牒具存可考也公曽祖荣秀仕元为江浙等处儒学提举妣刘氏追封彭城县君祖文贵宣义郎饶州路徳兴县铜冶场提领妣郑氏封安人考社至正末用荐为承奉班都知不赴妣吴氏公生而英伟身长八尺美须髯见者知非常人方元政衰所在兵起公慨然思以自见于世乃与县人俞茂婺源人汪同等团结乡兵以拒寇乱歳丁酉天兵下徽州卫国公邓愈发同与公等诣京师上大悦命同还守婺源而以公等从征伐卫公奏署公为总管府先锋分兵与裨将李克鲁等徇下方山诸寨是歳十月苗军杨谔勒哲部兵十万薄徽州卫公择勇敢士往当之咸推公公率百余人横戈鼓噪冲之众皆辟易自相枕藉而统军胡大海之兵适至因覆其营生禽其将胡辛等二百人杨谔勒哲仅以身免以功迁管军总管戊戌正月从击特穆尔布哈元帅营于婺源正兵方与之战公率诸竒兵捣之遂杀特穆尔布哈俘士卒千余人三月从攻严州道遇长鎗谢元帅军战却之遂拔严州五月伪吴张士诚与杨旺扎勒合兵犯严州公败其舟师于东门追至大浪滩流矢中股引刀出镞复战勇气弥厉以功进领军先锋己亥五月从卫公畧浙西临安大破张冦于闲林寨庚子七月鄱阳院判于光左丞俞椿击走伪汉守将辛甲而据之卫公使公往说二人二人遂以饶州来附饶濒鄱湖而伪汉主陈友谅方据江州数遣舟师来争卫公与光椿连长营拒之令公结阵敌垒之后絶其归路贼屡不得志乃引去八月领兵取浮梁伪参政邓邦佐弃城走进趋乐平伪总管萧乙率五千人营于险隘众莫敢先登公以死士持梃鱼贯奋击之夺其壁以入生禽万户彭寿等百人遂取乐平进攻江西十月卫公驻兵临川之平塘时邓克明据抚州遣使通款而实无降意公赞卫公巻甲夜趋比旦入其军克明单骑遁去遂取抚州以功除管军万户壬寅正月上亲讨友谅于江州友谅败走公从卫公以兵会南昌分定属邑癸夘四月有诏皇侄以大都督总诸将友谅益发境内兵以巨舰来攻皇侄分兵拒守公守寺步门寇犯之与战虏其将一人寇兵夺气而溃相拒凡八十五日寇兵戴竹盾如箕进薄抚州门城壊三十余丈卫公以火铳击退之随立木栅敌奋来争且战且筑通夕城完公乃与牛海龙乗夜引兵刼贼营海龙为流矢所中以死公泅水得脱见上于金陵具言危困之状上得公惊喜进升万户上发舟师二十万自将之令公率亲兵宿卫帐下与友谅大战康郎山友谅骁将张定边奋前直犯御舟舟适胶浅公仗剑叱之急与帐前左副指挥使韩城水军元帅陈兆先驾飞舸左右奋击会鄂国常公从傍射中定边虢国俞公疾棹来援舟进水涌御舟遂脱而公等反遶敌舰之后援兵不接力战死之时七月戊子也上闻为之抚膺大恸亲为文以奠焉公春秋仅三十有一配汪氏亦死于难追封安定侯夫人公平生喜读书慕节义居家孝友凡运筹决胜之方不学而能每战踊跃率先赴敌矢石交下意气自如坚城名寨身至力取一军无不下之者上悉其名故有赏赉锦衣名马必先一军呜呼癸卯距今盖二十五年矣当草昧之时羣雄角逐虽天眷真主畀之爪牙宣力之臣以佐大业而公等委身効命之死不悔卒之勲载盟府与古英烈之士俪美齐名其髙识絶见则亦有非偶然者矣仰惟皇上奬忠酬勲度越前古恩礼之颁不一而足又将次第讨论举行世禄之典书之简牍垂之后昆实足以劝千万世为人臣者乃序其事而系之以铭铭曰
　　巍巍我皇天锡神武龙兴江淮以复平土南征北伐拯世之屯貔虎之臣疏附骏奔有伟程公万夫之勇世忠之孙不震不竦维时江浙莽为盗丛大旆东来仗剑以从始佐元戎有声幕府遂督偏师孰敢予侮苗军鸱张暨彼长鎗公出戎行其锋莫当徽严底平饶抚亦下艨艟蔽江牙旗载禡西徇临安以蹴伪吴遏彼楚蛮以殿鄱湖皇念公勲显有大赉玉马锦裘异尔诸帅维是楚蛮反道不共窥我豫章如虿如蜂维公誓言廓清江汉不与贼生背城以战维皇讨贼耀兵江干公在扈行左右櫜鞬敌兵来乗胜负未决死捍御舟势孤援絶大星晓殒江水夜悲烈夫介士骈首于危马革之忠哀动宸极亲奠以文赐之庙食载念艰虞死者如生爰妥其灵官治其茔褒功有爵奬忠有谥匪荣一时以劝百世圹有衣冠公始盖棺英魂俨然玉带貂蝉墓有享堂公在中寝四时烝尝来食来饮富阳之山欝欝松楸成公之志奠此髙丘神道有碑龟蚨螭首史臣勒铭永诏厥后

　　大明勅赐开国辅运推诚宣力武臣征西左副将军济宁侯追封滕国公谥襄靖顾公神道碑　　刘崧

　　自昔国家兴王之地必有才武雄杰之士出于其间以赞立大功佐成大业为国虎臣享有禄位岂非天人交会之应哉故征西左副将军济宁侯顾公名时字时举世为临淮人曽祖千四府君以公贵赠镇国将军佥大都督府事护军追封睢宁县子妣王氏封睢宁县子夫人祖文俊累赠骠骑将军都指挥使护军追封武陵伯妣林氏封武陵伯夫人考道祥累赠荣禄大夫同知大都督府事柱国封济宁侯妣雷氏继潘氏俱封济宁侯夫人公志气倜傥勇于有为元末政隳海内大乱皇上龙兴淮甸思济天下公以同里率先来附披坚执锐常侍左右自歳甲午起兵西拔和州东渡大江凡击叛讨逆开疆拓境靡不率从始由百夫长转升元帅寻同知天策卫亲军指挥使司事继调濠梁卫丙午诏与东平侯韩政取濠州破四门月城拔之洪武元年戊申从大将军魏国公徐达北定燕蓟拜骠骑上将军副大都督府事兼同知太子率府事三年庚戌论功行赏进号开国辅运推诚宣力武臣阶荣禄大夫勲柱国职同知大都督府事爵济宁侯食禄一千五百石赐以鐡券使子孙世袭焉明年辛亥授征西左副将军由兴元取四川入阶州擒其枭将王进克文州绵州击向家营寨破之又克汉州进围成都伪夏丞相戴寿等望风款附比师入重庆其主明升出降四川平五年壬子仍左副将军从征北前将军曹国公李文忠等分道入沙漠与大将军期失道赍粮且尽士卒不能战公奋引麾下数百人跃马大呼冲薄部落战败走之遂掠其辎重羊马而还军势复大振七年甲寅从魏国公总各卫兵出镇北平益筑堡障练士伍缮甲兵广牧畜虽边隅日靖昼夜从幕府吏深计逺筭常若寇至明年乙夘诏还寻有旨从魏国公仍出北平十二年已未秋遽遘竒疾药弗能愈以是年冬十一月二十一日薨享年四十有六讣闻上为之震悼辍朝二日明年庚申春二月己夘公丧归自北平舟行数千里迎祭填道观者感叹勅赐葬钟山之阴上亲为举奠复定志文以赐之明日诏赠特进光禄大夫左柱国追封滕国公谥襄靖其始终荣宠可谓异数矣配李氏封济宁侯夫人今封滕国公夫人子男四人长曰敬金吾前卫后千户所镇抚次曰英曰华曰茍尔女二人既葬其孤敬泣而请于朝曰惟先臣事上二十余年不幸蚤终顾神道之石铭文未勒敢援故事以请于以见圣朝眷待之厚且以慰先臣于地下也于是礼曹以为言诏可其请命礼部侍郎臣崧为之铭臣崧职在讨论不敢以芜陋辞谨状次而书之且系以铭曰圣人受命万物咸覩乗时佐运各奋其武矫矫襄靖生于帝乡帝犹龙飞云从之翔自淮渡江首定建业公时左右执俘献捷领兵东向遂夷月城电击飙驰濠梁以清北收燕蓟旋拜骠骑崇勲丰禄券鐡以誓乃命西讨进自汉中取道阶文山巉水潨进围成都作气一皷千夫投戈殍厥孱主既从征北北渡阴山拥槊奋呼出其险囏薄冲部落兔脱鹘击掠其牛马还给军食主将上功帝悯尔劳四方既平汝弓其櫜櫜弓戢戈北守燕蓟严其扄鐍式谨边事滦水茫茫居庸闲闲马絶南牧城无昼闗公归未期遂以讣告沿边惊呼当宁嗟悼襄靖有谥滕国有封茅土新疏沛丰旧庸阐绩着铭爰勒神道荣光自天天子有诏

　　大明勅赐开国辅运推诚宣力武臣征南副将军靖海侯追封海国公谥襄毅吴公神道碑铭

　　洪武十一年戊午前征南副将军靖海侯吴桢奉诏出定辽是秋以疾闻上遣医驰驿视之弗能愈遂舆疾还京车驾幸其第问劳有加明年己未五月疾革以其月二十有六日薨讣闻上为之震悼辍朝二日诏赠特进光禄大夫左柱国追封海国公谥襄毅仍赐窆钟山之阴俾官给其事塟之日车驾临奠加赠赙焉又明年庚申上追念其劳爰勅儒臣礼部侍郎臣崧撰文刻诸神道之碑以昭不朽臣崧奉诏不敢辞乃追考公牍纪载第而书之谨按公初名国寳后赐名桢字干臣姓吴氏世为濠之定逺人自少时巳卓荦有胆略及天下大乱从上起兵里中即能知天命有在与兄江阴侯良俱隶麾下悉心委事焉自歳甲午乙未西克滁和东渡大江扬威振锐所向无敌由帐前都先锋为总管升建兴翼院判转分院元帅寻为天兴右翼副元帅与良同守江阴每寇至辄击走之首破伪吴张士诚水寨擒其枭将朱定甲辰授英武卫指挥使丙午寇出马驮沙上亲督战追至巫子门寇乗潮逆拒首尾相失公纵兵急击之俘获无筭是秋从大将军魏国公徐达率马步舟师由港口取湖州公勒竒兵出旧馆扼之战以大捷事平遂留戍焉吴元年丁未九月复从大将军攻围苏州连破胥葑二门士诚就执公奉令抚循秋毫无所扰进佥大都督府事时方国珍据明州未下上以公为征南副将军从御史大夫信国公汤和往平之公引舟乗潮夜入曹娥江夷坝通道出其不意直抵车廐会降者言方氏巳潜挈家入海公领兵追于煴屿与合战自申至夜三鼓败之尽获其战船人马辎重而还未几国珍降有旨由海洋进取福州不数日奄至城下围其西南水部三门一皷克之时伪平章陈友定据延平作乱明年洪武元年戊申进破延平擒友定闽海平公归次昌国会海冦叶陈二姓聚刼兰秀山公调兵立剿之三年庚戌朝廷定功行赏进开国辅运推诚宣力武臣荣禄大夫柱国吴相府左相靖海侯食禄一千五百石赐以鐡券使子孙世袭焉五年壬子诏大发兵东戍定辽命公总舟师数万由登州转运以饷之海道险逺人用囏虞公调度有方兵食充羡折冲风涛如履四达寻召还七年甲寅海上警闻公复领沿海各卫兵出捕至琉球大洋获倭冦人船若干俘于京上益嘉赖之常往来海道总理军务至是归自辽东而疾作不起矣公生以天厯戊辰六月二十一日塟以薨之闰月十三日享年五十有二曽祖三七府君赠镇国将军佥大都督府事护军追封颍上县子妣周氏追封颍上县子夫人祖十一府君赠骠骑将军都指挥使护军追封延陵伯妣刘氏追封延陵伯夫人考似龙府君赠荣禄大夫同知大都督府事柱国追封渤海侯妣叶氏追封渤海侯夫人配李氏封靖海侯夫人子男五人长坚西安护卫镇抚侧室陶出也次忠羽林左卫镇抚夫人李出也次端次洪五十皆庶出女十人其第五女许为湘王妃尚在室惟公以骁勇之才际兴王之会锺英淮甸立勲辽海致位公侯而不矜不伐尽瘁所事真古之名将哉是宜铭铭曰
　　赫赫景命大明当天帝业所基公侯出焉桓桓吴公有仡其勇顾瞻在廷玉立山耸元政不纲帝悯下民爰挥天戈扫除妖氛始克滁和旋拔采石飞渡大江曽不终日公时在行兄弟齐一莫不率从干城是力帝命汝桢言守江阴邻敌授首逺人归心南收丹阳东畧无锡建兴策功英武跻职寇窥海口纵兵击之风从潮生彼逆不支从攻吴兴机畧周布捷出旧馆扼其归路进拔葑门东定姑苏擒厥大酋献于京都帝念尔劳升秩督府不曰四明亦肆违拒遄厉戈甲往贰征南挟潮而飞飙旗电帆摐金伐鼓壁其城下寇穷而逋胆落万马蹑景追风执讯凯还鲸奔鲵伏海霁云鲜张方告平闽海方急千艘南驰殱彼勍敌三山既隳延平遂通麾旄所指列郡来同公归自南兰秀连梗锄而辟之海道昞昞帝曰靖海实汝之功兹命汝侯往承其恭煌煌鐡劵翼翼命秩恩延子孙功翼王室载授征北督饷定辽白粲连云■〈风贝〉风不揺倭童跋扈出没大洋爰兽狝之皇威以张茫茫辽海烈烈英勇式弘将畧茂对天宠方召元老曹周世庸气应徳符千载一逢维天佑贤公宜永福何疾之婴遽此不淑仪曹考行赠谥有光钟山佳城天设地藏神道之左有石嶷嶷儒臣作铭昭示无极

　　明文衡巻七十二

　　●钦定四库全书

　　明文衡巻七十三

　　（明）程敏政 编

　　○神道碑

　　大明勅赐故开国辅运推诚宣力武臣特进荣禄大夫右柱国卫国公追封宁河王谥武顺邓公神道碑　　朱梦炎

　　洪武十年冬十有一月初九日开国辅运推诚宣力武臣特进荣禄大夫右柱国卫国公邓愈自河州召还至寿春以疾薨讣闻上哭之哀为辍朝三日诏追封宁河王谥武顺其月十九日柩车至三山门车驾临奠且亲视其葬地而旧茔在凤台乡者狭隘弗称上乃遍览傍近冈阜择于城南西山之原寛平爽垲勅有司营建墓兆仍命迁王母夫人及弟冔之丧同葬焉凡丧事所须皆官给之恩至渥也上犹念其功不已召臣梦炎等于廷谕之曰愈事朕二十二年东征西讨勤劳至甚厯镇八州有功无过尔其撰文刻之石以昭不朽臣谨按公牍所载赐名愈泗州虹县人三世弗仕以王贵曾祖父大公赠资善大夫中书右丞追封临淮伯曾祖母孟氏追封临淮伯夫人祖父大公赠荣禄大夫中书平章政事柱国追封南阳侯祖母戚氏追封南阳侯夫人父讳顺兴赠特进荣禄大夫大都督府右都督右柱国追封卫国公母张氏追封卫国公夫人王生而魁伟幼有大志勇力过人元季壬辰天下云扰王父卫国公起兵于乡遂戍临濠与元兵战死之王兄友隆代领其众未几友隆病卒众推王领军事年方十六王出战必挺身破敌军中咸服其勇岁乙未上驻师滁阳王自盱眙率所部来附充管军总管其年夏六月从渡大江克采石取太平继而元将曼济哈雅以舟师扼采石陈额森合兵数万逼城下上亲督兵御之调王与魏国公以奇兵出其后大破之生擒陈额森丙申三月定金陵拔溧水破镇江王皆与有功升元帅出守广徳冬十有一月长鎗谢元帅率众来冦王出城奋击俘其总管武世荣及军士一千余人丁酉三月转行枢密院判移戌宣州七月领兵取休宁绩溪乘胜克徽州元将败走十月淅江苗杨元帅率众十余万来攻城时徽州新附城郭未完守御之器未备王激厉将士明立赏罚与越国公胡大海等分门并出奋兵力战大败其众生擒部将胡辛等一百五十八人贼众奔溃婺源元汪同佥领兵来降戊戌正月击破特穆尔布哈元帅寨斩首五百余级追至婺源东门擒杀特穆尔布哈获士卒三千余人遂克婺源三月取严州四月攻淳安县贼帅金子珍败走获马一百余匹降其头目军士三千余人迁同佥枢密院事五月浙江苗杨复率众屯徽州乌龙岭拒却之九月转佥书行枢密院事已亥正月领兵略浙江临安大败张冦于闲林寨庚子七月鄱阳院判于光右丞余椿击走伪汉部将辛同知取饶州遂以其城来附有旨命王往镇之饶城彭蠡湖而伪汉主陈友谅尚据江州数遣舟师来攻城王敛兵东门外与余椿于光等连营以拒之屡殱其众贼兵遂退辛丑正月除江南行省叅政仍兼佥书行枢密院事总制各翼军马饶之境内弄兵者尚怀疑阻王推诚结纳抚以恩信于是左丞吴宏等皆请降八月领兵袭浮梁伪叅政侯邦佐弃城遁八月取乐平击败萧总管五千余众擒万户彭寿等六十八人饶境悉定进取江西十月驻兵于临川之平塘时邓克明据抚州遣使通欵而实无献城之志王知其情卷甲夜趋比旦入城克明单骑遁翌日遣人以分省印来献王号令严肃秋毫无犯江右之民室家相庆争持牛酒迎劳王悉却而不受是时上亲讨伪汉主陈友谅于江州友谅败走遂下江西命王以步兵来会车驾至南昌有旨授王江西行省叅知政事留镇之时壬寅正月四日也癸卯夏四月陈友谅悉国内之兵围江西江水暴涨冦舟直抵城下王与诸将恊谋固守屡挫其锋贼势大沮相持者凡三月会上亲率援兵至湖口友谅惧而退大战康郎山友谅竟死甲辰三月新淦土豪邓青叛以卒二万人据永丰王调兵破之擒首贼胡理问刘右丞五十一人八月从开平王平临江之沙坑麻岭十洞诸山寨合兵围贑州降之南安南雄韶州皆送欵乙已正月进江西右丞加湖广行省平章出镇襄阳西抵巴蜀北控河洛烽火相望新附之民未有定志王抚而镇之民怀其惠军忘其劳遐迩悦服吴元年十月擢拜御史大夫洪武元年命大将军经略中原而以王为征戎将军征取江淮未取州郡三月攻唐州克之又取南阳生擒蔡国公史克新等二十七员军士一千五百人马一百五十匹七月克随州右丞王诚降九月进取洪山老马刘寨夜四鼓斩闗而入擒杀甚众冬十有一月率兵讨蜀河莾张获之金商均房之境悉定三年命王为征北左副将军平陇右大败王保保于定西招谕河州土蕃诸部元帅何索诺木布哈鄂尔济汪来等皆纳印请降于是河州以西朶甘乌斯藏等部来归者甚众冬十有二月定功行赏特封卫国公食禄三千石赐以铁劵五年命王为征南将军讨沣州等处溪洞蛮夷平之九年吐蕃所部州城邀沮乌斯藏使者掠其辎重有旨命王为征西将军往讨之十月王与副将分所将兵为三并力齐入覆其巢穴穷追至昆仑山斩首不可胜计获马牛羊一十余万上嘉其功遣使召还未至薨王以元后至元丁丑二月十五日生享年四十有一兄弟三人长即友隆弟冔仕至羽林卫指挥佥事先王五年卒夫人曹氏侧室王氏徐氏子男五人长镇羽林卫镇抚次铭次铎次铨次太平奴皆庶出女四人长女夫人曹氏出也为秦宫妃次适河南护卫指挥周岩余尚幼孙女一人王之葬也以是年十有二月二日丙午惟王器量宏伟而沉毅简重谦恭慎密而奉公守法临大敌而不惧有大功而不矜又能礼贤下士寛恵爱人广徳宣州徽严饶抚南昌襄阳八州之民至今犹怀其徳事母夫人能致其孝抚弟幼孤能致其爱葢不独将略之雄兼有君子之行宜乎为国元勲光辅帝业而膺宠眷之隆者也谨再拜稽首而为之铭曰有明受命地辟天开扫清六合鼓舞羣材惟武顺王云龙风虎仗策来从誓以身许飞渡大江奋戈前驱斧坚摧锋何敌不除一举姑孰再举建业飙驰电掣百战百捷玉节飞云金戈凛霜有赫其威往征羣方乃辑浙东乃抚江右大阃煌煌厉我城守孰谓狂竖而敢冯陵自速厥辜江汉底平帝用有嘉平章湖广驻节荆南爰资开荡化仇而恩循暴而柔以徳辅刑泽及八州武功告成四海一统爵以上公受天之宠烈烈征西极讨穷追殱彼大戎张我皇威召还有期中道而逝九重痛悼三军陨涕念王之忠开拓建功念王之徳无忝始终何以报之王封是锡衮衣绣裳光贲泉宅西山之原墓门有石视此刻铭永锡无极

　　大明开国辅运推诚宣力武臣荣禄大夫柱国同知大都督府事江阴侯追封江国公谥襄烈吴公神道碑铭　　呉伯宗

　　洪武十四年十一月二十六日开国辅运推诚宣力武臣荣禄大夫柱国同知大都督府事江阴侯吴公以疾薨于青州十二月讣闻皇上为之悯悼辍朝三日诏所司定赠谥加赠特进光禄大夫上柱国中军都督追封江国公谥曰襄烈遣使者迎匶以归洪武十五年二月丙子赐塟钟山之阴上念其功不已命词臣撰文勒诸丰碑以垂不朽伯宗职居翰林属当执笔谨叙而铭之公讳良姓吴氏凤阳定逺人初名国兴后赐今名气岸雄伟性质刚直与弟祯俱以勇力称元末羣雄并起海内鼎沸皇上以聪明神武仗大义奋起布衣公兄弟委身相从服勤左右上深器焉甲午秋从上取滁州乙未春从克和阳常为先驱战皆有功六月从渡大江与元兵战于采石拔其营乘胜克姑孰寻下溧水溧阳丙申从定建康战功为多又从今大将军太傅魏国公徐公达克镇江下常州屡着功勤厯升军职丁酉下江阴命公以指挥使领兵镇守时伪吴张士诚据姑苏跨有淮东浙右地大物众兵食富强实江南一勍敌而江阴正当东南要冲喉襟之地士诚又多变诈动以金帛啖诱将士公行上谕之曰彼以其诈我以吾诚尔为边将慎守封疆约束士卒毋外交毋纳逋逃毋逐小利毋与争锋惟保境安民而已公奉命惟谨缮城池远斥堠利器械严部伍士卒无敢逃亡无敢出境生事者敌亦畏公之威不敢侵犯数年上亲将兵下江西克湖广平伪汉陈友谅大军屡出而无东顾之忧者以公之扞蔽也丁未大军克姑苏士诚面缚上以姑苏承士诚割据之余力战乃服必得刚毅有智略者镇其地遂以命公公至奉宣皇上盛徳纪律严明号令整肃军民辑睦咸得奠安洪武三年天下大定论功行赏以公有守江阴之功封爵为江阴侯食禄二千五百石赐以铁劵子孙世袭恩至渥也广西右江诸州僻处炎徼去中国逺数千里前古号为要荒乍臣乍叛唐宋以来羁縻而已元都北方相去益逺姑息尤甚其俗狃于仇杀数侵盗边境五年春命公将兵讨之公率兵深入跋履崇山践厯险阻剪除荆棘冲冒瘴雾勤劳特甚数月尽平其地俘获不可胜计自是溪洞夷獠畏威怀徳革心向化输租赋奉法令同内地焉先是上稽古制建亲王为盘石藩屏齐王受封青州命公营建王府宫殿社稷公经营区画部署军卒并手偕作功成而民不知劳公留青州二载得疾而薨享年五十有八公自起身行伍至为将帅受封爵始终一致有功无过故其薨也上深惜之恩礼有加焉公存时以公贵推恩三代曾祖三七府君赠镇国将军佥大都督府事护军追封颍上县子妣周氏追封颕上县子夫人祖千一府君赠骠骑将军都指挥使护军追封延陵伯妣刘氏追封延陵伯夫人考似龙府君赠荣禄大夫同知大都督府事柱国追封渤海侯妣叶氏追封渤海侯夫人配高氏封江阴侯夫人子男二人长曰高神策卫试指挥使次曰寿安女三人在室公弟祯亦以勲封靖海侯追封海国公先公三年薨呜呼古今豪杰之士际风云之会攀龙附凤竭忠勤树勲烈以名世者多矣未有如公兄弟同遇圣朝同立大勲同膺高爵辉映赫奕若斯之盛者也是宜勒诸贞石以光前古传后世而垂无穷岂止照耀泉壤而已哉铭曰天启洪运大明肇兴豪杰率从雾拥云蒸桓桓吴公刚毅英烈异才间出万人之杰天戈义旗飞渡大江争先鼓勇敌莫敢当既定金陵亦下京口公俱在行厥绩多有江阴崇墉东南要冲屹若砥柱维公之功姑苏新附命公绥靖纪律严明大小从令炎荒僻逺命公徂征厯代羁縻慕义来庭功成汗马名载竹帛兄弟二人并着开国河山赐誓列侯疏封庆延后嗣与国无穷生荣死哀富贵终始进爵上公锡谥具美钟山之阴有碑穹然勒铭纪功何千万年

　　皇明开国辅运推诚宣力武臣荣禄大夫柱国西平侯追封黔宁王谥昭靖沐公神道碑　　王景

　　皇明以神武定四方混一区宇懋徳禔祉东渐西被罔有内外时则有若貔虎之士翊运之臣汛扫爬梳用能咸和天休以集大命草昧之初各奏尔功归于有徳也至于内托肺腑而建丕绩者则成于天地涵育之功也是以一举而开闽闗大业辟矣再奋而运斗枢大政立矣三厉而西略自西徂南大统一矣翊亮之功昭兹甚明此皇上之所以始终垂眷大有造于黔宁也王讳英字某姓沐氏凤阳定逺人元季天下难作王在童稚丧所怙鞠于母氏母氏复物故时皇上龙飞凤阳往拜于门上奇而育之赐国姓既长机敏过人数从征伐终日侍侧无戏色亦无惰容弘量孝恭出于天性上益奇之滋欲试以事壬寅授帐前都尉出镇镇江焯有声绩甲辰除广武卫亲军指挥使军府肃然寻加昭勇大将军广武卫指挥使军府益律戊申春正月上即皇帝位改元洪武既定鼎命王从征福建擒元平章陈友定三月复王姓镇建宁三郡三年升镇国将军佥大都督府事四年升荣禄大夫同知大都督府时天下兵枢交壅治出声生称上意旨中宫尤属望焉九年乘传繇陜右抵熙河布徳泽康逺人事有不便更张以闻明年副宁河王总大兵征蕃部西渡黄河略川藏耀兵昆仑转战千里俘虏万计班师论功封西平侯开国辅运推诚宣力武臣阶仍旧荣禄大夫勲柱国食禄二千五百石赐铁劵又明年八月拜征西将军将兵征西蕃降元万戸且实勒戬及副使松多尔济鄂温都尔人卒二万杂畜二十余万是行平朶甘纳琳七站地数千里十三年以陜西兵征和林元国公托和齐等略额齐讷渡黄河回贺兰涉流沙侦骑报去穹庐五十里王分为四翼自以骁勇冲其中坚衔枚夜薄其营生擒托和齐知院阿珠全部皆降明年领军从大将军出古北口袭公主山长寨平四郡过驴驹河掳知院李宣还京副征南将军统兵征云南繇辰沅出罗鬼攻普定下之攻普安又下之转战而前元梁王巴咱尔斡尔密以司徒平章达尔玛军曲靖会大雾咫尺不辨压白石江两军相望征南欲济王曰我军逺来利在速战然众未集不若以计破之乃陈兵阳若渡者遣奇兵从上流济草山出其阵后为疑兵元军见之震动王麾军泅水渡元军亦却陈我师既成列铠仗鲜明彼皆夺气遂大战自旦至晡蹀血震荡王从铁骑撞之出而复入生擒达尔玛于淖元兵遂大溃僵尸相属乘胜蹙之势若拉朽梁王弃城走死之收其金寳抚又其民列卫布守诸郡皆纳欵唯大理不下王率兵攻之段世据龙尾闗闗险王分一军夜从间道登点苍山袭其背黎明王策马乱流攻闗闗不守至城前后受敌擒世拔其城会川永昌皆平间使下车里下缅不浃十辰云南底平夏王与征南分兵东平乌蛮余冦诸部谓王师东下复叛夷兵二十余万围云南四十余日王以铁师万人驰捄之虏闻拔营夜遁时曲靖永昌皆失守王次第复平之事闻诏征南班师王留镇焉二十一年春平摩沙勒斩首千余级三月思伦发以三十万冦定边东川广西往往遥应之王率军三万御之期日合战至期分军为三蛮以象乘高撞我右军右军少却王下令曰却者斩左军与之鏖中军右军夹攻之声震山谷蛮酋刀斯郎毙于象蛮师大奔斩首无筭俘万余人尽获其军实思伦发遂降秋七月东川平冬十月广西平诛者满矣情俘五千余明年平越叛阿资冬朝京师锡宴奉天殿赐金银楮币缯彩以万计寻还镇上慰曰尔在云南朕无南顾忧二十四年阿资复叛王亲击之阿资仅免有诏命王还镇以佥都督何某为平羌将军代统其兵讨之阿资来降秋遣使招八伯八伯来贡八月锡土田明年夏六月某日王立厅事忽仆于地侍者扶入曰我中风不能起受皇上厚恩不能报矣遂薨时年四十又八军民罢市巷哭讣闻上哭之恸辍朝制文遣礼部往祭命其子椿以丧归葬发军护送所至百司祭于道十月戊午王丧至自云南上遣中使往祭明日追封黔宁王谥昭靖赐葬于江宁长泰乡观音山时某年某月某日也勅百官郊送比葬上谕祭者三皇太孙亲王遣祭者再部府诸司祭者一曾祖考某祖考某父某并追封黔宁王曾祖妣某氏祖妣某氏妣某氏并追封黔宁王夫人明年塑像功臣庙敕太常祀以太牢凡葬费皆给所司不烦其家云南民夷请立庙守臣以闻制曰可初娶冯氏故追封颍国公国用之女先王卒追封黔宁王夫入再娶耿氏故赠长兴侯某之女子男五人曰椿冯夫人出也上赐以名由后军都督佥事袭爵西平侯今镇云南孝友忠勤民夷悦附以兵枭越叛阿资威震诸夷可谓能继王之志矣曰某耿夫人出也佥后军都督府事曰昌曰景曰昻侧室出也女四人孙女二人夫天地之道尚孝而右忠帝王之政褒徳而显功王在镇之二年中宫皇后薨水浆不入口三日斩衰哀临终丧三年皇太子薨丧毁逾礼因以成疾孝足称矣初莅督府以大学有正心之要纲目得春秋之旨太极图明天人之道出师陈情表着忠孝之实终身披诵不辍家事治而事上必本于忠勤在镇之日侍卫不过数十人徳可征矣其驭军也敌攻无坚城守必饬从征讨则效忠献谋搴旗斩将及为戎首则神机横发出奇制胜功出漏刻有古良将风功可尚矣其为理也弘毅寛裕招纳贤士长驾逺驭恩威兼下垦田至五十七万畆而军实充连岁用师小大战数十而军士豫附忠可见矣嗟乎忠孝昭于身天下仰其光功徳着于时天下被其泽王之事上有子道焉有臣道焉上之抚王有君道焉有父道焉非他人为君臣者并也生荣死哀可谓宜矣铭曰圣皇启运受命自天王气浮淮有开必先暨暨将臣天挺神武鼓荡风云阖辟寰宇五神阐珎挺生异人依光日月下上星辰风云景从发迹海邦遂荒其区遂搤其吭沉沉枢府我宠居之秩秩皇猷我仪图之载敷恩泽西涉渭源载敡国威西上昆仑贺兰之墟流沙之阻兵不顿刃霆驱星昈茫茫井络气交神州载清载夷投鞭断流式遏王诛自尔南夷日月出矣爝火何施天兵一麾仆山摧壑封其鲸鲵以示大僇頟頟其城大纛高牙万方攸同六合一家布徳■〈施，弓代方〉威一纪是厘曶爽闇昧莫不恵来皇帝曰咨予嘉乃绩黄金大带龟判琮璧钧天无人陟帝左右帝曰嘻哉朕心曷究追王黔宁锡兆京畿以享以祀以介繁禧推尊王爵上及三世泽逮漏泉无幽不届子孙绳绳世有封爵允忠允孝以永天禄观山之原神道有门刻铭贞石以勒殊勲

　　明文衡巻七十三

　　●钦定四库全书

　　明文衡巻七十四

　　（明）程敏政 编

　　○神道碑

　　勅赠开国辅运推诚宣力武臣荣禄大夫柱国同知大都督府事陆安侯许国襄简王公神道碑铭（有序）　　刘三吾

　　许国襄简公既葬有年洪武之二十年冬十有一月己亥皇帝御奉天门以工部奏公墓隧之石巳具勅翰林学士院为文赐其家俾镵焉臣三吾职在纪述不敢控词则退而稽其世次官代行事之实序而铭之臣闻天生圣上聪明时乂当元政秕僻■〈宀禹〉内幅裂羣雄角起资以君主治其争乱则有熊罴之士不二心之臣若徐常两王佐命讨伐襄简王公单秉义效顺以会其成功大一统之业者亦天所畀予者哉公姓王讳志世鳯阳临淮人性鸷猛有智谋临阵对敌果毅无前至正壬辰三月土冦蜂起举乡兵取濠州且守且战甲午前克滁州势剧破竹知天命攸归在今上疏附来从乙未济江得采石太平破中丞曼济哈雅水寨进拔建康丙申七月调隶总兵同签枢院徐中山围常州屡腾栅先登身犯矢石功闻授怀逺大将军右副元帅丁酉三月常始下公功为最后恢复宣州江阴宜兴髙邮等州府多着战绩中山悉其能公克摅其智勇故也辛丑秋九月侍上亲下安庆诸郡邑壬寅夏四月复隶中山身先驰战江西诸州县望风崩角癸夘八月乘海艘从御舟■〈?戚〉陈友谅于彭蠡友谅中流矢死击走其余党于注口之水寨甲辰三月上亲征湖广武昌公暨诸将一禀睿筭与贼遌嘬遂下之载从中山复庐州抜安丰逐北姑苏张士诚军升飞熊卫亲军都指挥使总兵守御陆安州明年春改授陆安卫指挥使战守戢绥敌詟民附戊申春正月上正宸极国号大明改元洪武其夏五月奉旨将本卫兵征迤北次汴梁寻调征河南冬十月从冯胜宋国公渡黄河迤逦进取怀庆泽潞等府州往往所部直前无坚阵是腊徙镇平阳居三年移守汉中仍驻师陜西明年将其全军深入察罕扎尔絶塞却敌逺遁还军平阳冬十一月勅赠开国辅运推诚宣力武臣荣禄大夫柱国同知大都督府事封陆安侯五年从中山征朔漠大获胜而还九月又从傅友徳今颍国公征云南所向克捷十七年凯还京师十九年八月十七日以疾薨于第上为之震悼罢朝赙赠有加追封许国谥襄简公生元统乙亥正月九日春秋五十有二以薨之十月二日勅葬钟山之阴曾祖考四一公镇国将军佥大都督府事护军追封罗山县子妣董氏追封罗山县子夫人祖考五一公骠骑将军亲军指挥使护军追封太原伯妣寗氏追封太原伯夫人考六三公荣禄大夫同侯妣潘氏追封陆安侯夫人室潘氏从封许国夫人先公薨生至顺壬申五月十九日薨洪武庚戌三月始葬鳯阳临淮至是从公祔焉生男四人长威次瑊次玑次琛女一人适黔国公子景佑孙男三女二揆公功行是宜铭词曰
　　先时■〈宀禹〉内劻勷弗靖烝民有主资以戡定效用者将鹰扬其人徐常两王开国荩臣各有爪牙奋其威武惟襄简公久佐徐府既定江淮亦拓中原自河徂陜益西其辕繇淮而北极是朔漠转征云南卓著勇略时公在军沐雨栉风惟知徇国遑恤厥躬陆安受国方倚大用天不憗遗黄粱遽梦上为震悼恤典是颁许国襄简爵谥具完钟山之阴公所藏室寿正名垂烨然竹帛有桓其表有穹其碑千秋万禩永永无期

　　勅赠开国辅运推诚宣力武臣荣禄大夫柱国同知大都督府事巩昌侯追封陜国公谥宣武郭公神道碑

　　洪武二十年冬十有一月己亥皇上御奉天门工部侍郎臣秦逵奏故巩昌侯墓道之碑已具宜得文及时镵之有旨翰林学士院制文臣三吾职在词垣不敢以才学謭浅为辞谨按其世系功勲年爵次第而铭之臣闻天兴圣代大有为之君必笃生瓌伟英勇之将与之会遇以辅成其大业虽人也实天也当元季王政不纲在所裂裳为旗荷梃为兵草野自雄罔所适主时则今上皇帝龙兴鳯阳天人合应有若中山开平两公杰出其间是固功无与俪矣其知所趋向先后疏附厥有功迹若巩昌侯臣郭子兴者亦岂偶然哉子兴世鳯阳人拳勇有膂力善骑射自癸巳岁起兵首隶元帅郭某麾下即知所适主明年得滁州又明年得和州亦既从龙济江若采石若太平若溧阳溧水所向崩角义勇之声日以暴矣丙申三月随大军进抜台城先登授管军总管继升统军元帅攻围常州身犯矢石昼夜不解衣甲为生虮虱九阅月城始下被赏优渥载调克宣州江阴宜兴婺州安庆衢州势剧破竹壬寅分兵之江西南昌得其全城癸卯八月进克鄱阳彭蠡之战海艘骈进戒严所部人百其勇陈友谅计蹙中流矢死人知天命有归矣甲辰春侍上亲征湖广武昌洒血驰战多所斩获用屡功擢鹰扬卫指挥使简在上心俾从中山王抜庐州抜安丰率先陷阵大败姑苏张士诚为之夺气其平襄阳下衡州定澧州辰州转而蹂髙邮踣淮安截抜淛西湖州坐困姑苏往往褁疮力战中山王以公之勇功闻升镇国上将军大都督府佥都督呉二年正月改洪武元年上即位有事关陜命领其军进讨中原搤守潼关三年献一迹不敢南移戍巩昌招摩逋残严戢部曲西戎羌夷两境帖然进封巩昌侯方倚之永镇西陲而溘先朝露薨于家矣上为之震悼辍朝三日赙赠有加追封陜国公谥宣武以洪武十七年冬十有二月日葬聚寳山之原曽祖考某赠镇国上将军佥大都督府事护国追封光山县子妣某氏从封光山县子夫人祖考某赠骠骑将军都指挥使追封汾阳伯妣赵氏从封汾阳伯夫人考某赠荣禄大夫同知大都督府事柱国追封巩昌侯妣单氏从封巩昌侯夫人配汪氏封巩昌侯夫人皆由公贵貤恩子男四人长景仪卒于五阃次振次宗次官僧公生以某年某月某日薨以某年某月某日寿五十有四惟公自开国以来从龙上下尽瘁所事所至以英勇闻是故攻无不克战无不胜视转万里之逺歴岁之久若堂奥之朝夕焉虽锋矢交集饥渴不时咸不避恤必荡殱渠凶归报终事乃已其依日月之光仗雷霆之威以恢拓疆宇勒勋西埀者亦人杰也哉词臣扬厉为职是宜有铭词曰
　　圣皇受命龙兴鳯阳戡定祸乱经略封疆笃生武臣先后相望维陜国公实生帝乡沈鸷其勇鐡石其刚乘风云会依日月光旌麾所指敌摧锋芒底定东南载戢戎羗万里之逺如在室堂生前封侯式是巩昌身后封公亦此西方聚寳之原不食之冈佳城郁郁公所固藏词臣载笔徳音靡忘子孙善保奕世流芳

　　大明左柱国信国公赠东瓯王谥襄武神道碑铭　　方希古

　　洪武三十一年九月壬辰皇帝御奉天门故东瓯襄武王之孙昱顿首言曰先臣和没巳三年墓道之碑已具而未有刻文惟陛下悯之俾史臣有述焉制曰可臣昱至翰林以文为请臣谨以其事闻有诏俾为之铭臣乃言曰昔元徳既衰天下大乱我太祖髙皇帝以神武明圣之资哀生民之无辜奋袂一麾四方响应芟夷僭盗荡涤凶奸十余年间遂济大业虽曰天命所属不以智力然猛将名臣之勋着于王室有可征者昔王之归鳯阳新第也髙皇帝有饯赐之勅其薨也有祭诔之文帝自谓与王同受知滁阳称其智勇过人命勒石以纪劳绩圣情深厚矣今陛下不遗旧而赐铭其碑以宠绥汤氏实行髙皇帝之遗志臣执笔从太史后何敢卒让谨按故开国辅运推诚宣力武臣特进光禄大夫左都督左柱国议军国事信国公追谥襄武封东瓯王姓汤氏讳和字鼎臣世居鳯阳县之东湖里曾祖五一府君祖六一府君皆以王贵追封信国公考七一府君赠特进光禄大夫右都督左柱国追封信国公曾祖妣某氏祖妣周氏妣谢氏俱封信国夫人王幼丧二亲卓越有竒志嬉戏常习骑射指使羣儿父老异之及长身长七尺倜傥饶智略元至正间豪杰多起兵据郡县王亦思自奋抜以取富贵壬辰岁闻滁阳王据濠兵势强率所厚壮士千余人仗剑从之滁阳王竒王骁勇置之麾下使从诸将略地毎在前行命为百戸取九湾攻濠之定逺得兵千五百人擢为千戸时髙皇帝处滁阳王甥馆王委心推奉率兵从大洪山寨得兵八百升长万夫复从攻滁州其守帅以功多授管军总管招集士卒益众又明年甲午帝自取和州诸将多滁阳王旧部曲顾望未尽効臣礼惟王以所领兵听命甚谨帝心嘉焉会义兵元帅陈额森复攻和州王与将士击走之乙未六月帝渡江下采石定太平王获敌马三百士卒称是既而额森与其将康将军水陆分道冦城王击其水军矢中左臂怒气益奋中山王徐公达宁河王邓公愈帅师由东门转战城北破其步军遂生擒额森以献王分兵败溧水句容克而守之丙申帝定建业三月王偕中山王取镇江一日克其城兵不血刃升统兵元帅复同中山王取金坛及富庄七月转同佥枢密院事丁酉三月克常州奉命镇守其地攻取江阴明年伪呉张士诚兵冦常州王力战却之擒其卒三百十月复来寇俘甲士千余舟数十艘马数十匹贼势为之少沮壬寅偕中山王攻无锡癸卯大破士诚兵于杨山斩其枭将获甲首五百级逐其别将莫将军虏其妻子以还拜中书左丞甲辰士诚弟伪丞相士信寇围长兴王率歩将呉福兴会开平王常公遇春军合战士信大败而退超迁中书平章乙巳击江西剧盗姚大胆斩之遂取永新州戮伪左丞周安等籍士马归于京师仍出守常州丙午帝命诸将伐士诚略太湖营于旧馆降伪将吕左丞等虏其兵二千马八十匹转战湖州守将张右丞降进击呉江州将不能格亦降遂薄姑苏围之明年丁未为呉元年九月中山开平与王益督兵力战卒平姑苏缚士诚以归三呉悉定除御史大夫兼太子谕徳阶荣禄大夫时方谷珍据温台庆元三郡与士诚比境闻士诚败固已震恐王督诸军征之谷珍惧乘大舶逃匿海岛中王遣人持书谕以国家威徳谷珍即率昆弟子侄待罪军门得兵械舟檝以万计所至不扰王之功居多乘胜下福州戊申帝即大位改元洪武王略定闽中诸郡至延平主帅陈友定怙险横甚令其副出城降观望持两端王虏之以归东南海上晏然是岁九月帝幸汴梁王实扈从既而与宋国公冯胜取怀庆泽潞晋绛二年同中山王抜河中渡河入潼关趋鳯翔越六盘关陇皆平明年与中山王宋国公至定西袭元将库库特穆尔营西北取宁夏至察罕扎尔获其猛将虎陈定东胜大同宣府皆以劳先诸将九月还京师论功行赏锡以鐡劵封中山侯号开国辅运宣力武臣阶荣禄大夫勲柱国禄一千五百石明玉珍乘中国乱僭号四川以重庆为都玉珍死其子升立四年诏王及徳庆侯廖永忠统诸将征之升鎻瞿塘峡以遏舟师王以计败之水陆并进直捣伪都升不能支率其臣属奉金寳以降五年同中山王北征穷追和林明年甓通州外郛八年移镇彰徳甓其城是冬追元逋臣巴延特穆尔于察罕扎尔获马牛羊无筭十年正月元日帝念王之功加号推诚位特进阶为光禄大夫职为左都督勲为左柱国爵为公国于信俾议军国事加禄至三千石仍赐鐡劵王益恭畏不自骄盈继与岐阳王李公文忠练卒于鳯阳鳯阳濠之赐名也明年巡抚西河州缮完其城郭营舍十四年偕中山王北伐下灰山擒其平章必里克及枢密副使昭通又明年诏至四川永宁治墉濠饬士马十八年五开山獠为乱王帅师讨之夷其窟穴俘戮四万人及入朝王以春秋髙思归故乡从容乞骸骨羣公次第以为言帝喜之赐寳钞五万俾造第宅于鳯阳而谓王曰日本小夷屡扰东海上卿虽老强为朕行视要割地筑城增戍以固守备王筑海上数十城民四丁取其一为兵以守之二十一年新第以成告率妻子陛辞赐白金以两计者二千黄金以两计者三百钞以缗计者一万五千文绮四十端信国夫人胡氏亦赐金钱文绮甚厚俱降手敕褒嘉之二十三年元旦朝于京师忽被末疾且失音不能言帝闻之大惊即命驾临视叹惋久之遣归故里十月诏王之子将命召至邸赐以安车入殿廷燕劳备至复厚赉俾归以俟有瘳二十七年王疾弥甚不能兴帝思见之特诏舆入觐手为摩抚语及旧劳对之雪涕赐钞六百五十缗预为茔葬之资二十八年八月七日薨于里第之正寝至是年七十矣讣闻帝感悼为之不御朝者三日追封定谥亲为文授使者以祭命亲王咸遣祭于其家棺椁明器冢圹皆官为之以是年十一月十二日葬于县曹山之原诏肖像于功臣祠配享于太庙祥禫必赐祭髙皇帝礼遇功臣加恩于王恩礼之隆时莫与比夫人有妇徳明诏称其贤子五人曰鼎署前军都督府佥事曰軏太原中护卫镇抚曰鼐曰燮皆早卒曰醴同知左军都督府阶荣禄大夫将兵征五开卒于军女五人长适德庆侯廖权次为鲁王妃次适万泉卫指挥俞鼎次适景东卫指挥赖镇之子溶次适楚雄卫指挥袁义之子兴孙男十一人曰昱暹升晟朂景昪昺旻昊曅晟其嫡也孙女四人曾孙男一人女二人皆幼王沉毅质直勇而善断不妄发言入闻国论一语不泄于左右行师受任有诏即行不少顾家临敌果敢坚忍未尝挫衂有语及兵书者辄笑曰临阵决机在智识敏达耳何以泥古为家畜妾媵百余暮年皆资遣宁家得赏赐多惠乡党父老及孤贫无告者贵任公宰及归田里见故交遗民意驩如也厥后羣公多先物故而王独享寿考以令名终斯固保身之有道而始终不倦可谓盛也巳今陛下追维创业之艰显扬刻铭使播不朽岂独盖覆汤氏之子孙盖以昭扬先帝之功徳而垂万世也是用备着其事而献铭曰
　　于昭上帝视下孔仁降圣储才相慈兆民民之颠隮俾圣康之复俾贤臣佐而襄之有元既衰天厌其乱督生髙皇拯绥大难龙奋于潜八极晦冥英杰如云翼之以升惟东瓯王既智且武灼知天命早识真主众方梦梦未决所从独断不疑委身效忠臣或择君杖策千里生于帝乡其祉孰似寳剑雕戈折冲四方如虎如貔我武维扬披淮济江以作京邑京邑既成皇业乃集东遏伪呉坐镇毗陵不骞不倾仗义为城帝徳日宣逺怀迩服王率之行势若破竹既平姑苏元恶就诛威镇东南暨于海隅乃清关陇乃平幽冀万邦来同献其琛贝帝曰念哉劬我元勋爰启土疆流庆后昆中山建侯遂公大国貂冠金劵绣裳赤舄海宇晏宁天下一家民休田闾榖粟丝麻王亦白髪燕嬉甲第伊谁致之天子之赐天子有诏共乐太平文锦兼金侑以百朋内暨夫人亦受宠锡玺书烂然观者动色天实生才股肱圣皇丰其茀禄俾之寿康寿考令终孰与之同天子之门式劝有功没登王封从飨宗庙始卒无瑕其忠有耀昭哉大明如日丽天载焯鸿勋以训万年

　　明文衡巻七十四

　　●钦定四库全书

　　明文衡巻七十五

　　（明）程敏政 编

　　○神道碑

　　湘献王神道碑文　　解缙

　　自古帝王受命拯溺亨屯必有追崇盛典褒嘉旌异显微阐幽昭示来世若成汤之吊龙逢武王式商容之闾封比干之墓铜盘勒铭烛于千古政有因革异世同符矧惟我太祖髙皇帝功光宇宙道尽君师恩义兼隆子姓多吉弘佑于我今上皇帝天道显助震动傒志会朝清明揖譲底定日月光华黎庶鼓舞申明旧章民物按堵曾不逾时化危而安易乱而治山川草木皆有喜气逹孝推恩施由亲始惟我太祖髙皇帝第十一子湘王纯孝秉哲遇害于苫块之间穷苦沉抑皇帝嗟悼无已询咨羣言褒谥曰献治其祠坟诏翰林院学士臣缙曰湘献王懿徳文武婴兹荼毒朕将昭显之尔其为文树石神道永示无极臣缙仰惟皇上因心笃庆比于成汤周武吊龙逢封比干之事戚疏等差忠厚有加不敢以菲薄辞拜手稽首叙次为文谨按谥法聪明睿智向惠内德曰献惟王幼而美异长而通明温恭粹徳武而右文读书穷理自为课程常至夜分不寐篝灯屏枕皆自勒铭以为警策斋明盛服精思力践有所独得于死生之故天道之微包括宇宙贯一古今人莫能窥其际也尝欲著述以开来学手未尝释巻开景玄阁延四方贤士编辑闳富皆有绪而具在可踵而成有益于斯文学者甚厚其平居被服儒素姿体明秀望之玉山晴霞即之春风丽日聴其言澹而不厌和銮佩玉从容合度自然足以廉顽起懦不自觉其入人之深也然膂力过人握弓矢刀槊上马奋捷如飞论古兵制前事成败出人意表降兵反常德进至荆之虎渡王曰敌兵鋭甚必有以挫之令渐沮衂若纵使得入塞遗祸将大即日画计遣将奋前击之败其前锋遂穷追之逆兵由是竟不得出塞途中数败至延安殱焉实本王之首挫其鋭算无遗策卒成大功太祖益嘉之特召至京慰劳遣还伍开蛮作乱太祖命王率诸军讨之先入据其窟穴遣人四出招谕尽降其众不戮一人太祖大悦劳遣还国其卓卓大者类如此又尝造棺椁和药饵施与军民之贫者出入以缥囊盛书自随祁寒暑雨不废讲诵聘问贤士备极恩礼过佳山水古迹徘徊终日必为歌诗文章刻着石上书法深绎晋人精思动合矩度太祖毎有制作喜令书之诗歌丰腴清丽飘飘有出尘之想其文亦灿然理顺造次輙成至于近世科举之作反复道义贯通经传先生文士占毕一世所不能尽者其天资髙迈不可及有如此也自太祖宾天哭踊几絶因忽忽内伤有弃人间意逮建文君信谗者诬之以罪遣人围其宫城逼执之王仰天叹曰嗟乎吾观前世大臣遇昏暴之朝将诏狱下吏便自引决身亲太祖皇帝子南面而王太祖宾天疾不及视葬不及会抱兹沉痛有何乐于世今又将辱于奴婢之人乎茍求生活吾不能也因复痛哭洒地沾湿继之以血具衣冠赴火死阖宫皆从之时洪武三十二年四月十三日王讳柏母妃胡氏洪武四年八月初三日生十一年正月一日受册封为湘王建国于荆州十八年十二年之国妃吴氏靖海侯祯之女生二女皆夭无子墓在荆之江陵县西太晖山之原铭曰猗嗟献王孝乎髙皇髙皇笃爱王此大邦襟喉楚蜀粤惟荆湘既文既武有辑有攘蠢彼蛮冦猬而跳梁帝命往征深入其疆招之毕来人其豺狼帝曰良哉于家有光四郊多垒变起仓卒战埃悬空闻者怵惕惟王神武谓彼奇獝长驱无前奔北以出将遗大难天下罔恤惟王至仁得人死力受算穷追敌以就殛圣道日还孔繁载籍惟王经纬有删有述才兼众长识迈千古开我后人功非小补遭谗舍已从容就义不辱其身不降其志抔土荒烟芜翳不治缙绅过之尚或流涕巍巍圣皇功髙汤武理其祠坟纾哀泉土龙章金册绣裳衮衣惟王英爽象服是碑揭昭天地精神在天帝德王灵垂光万年

　　追封奉天靖难推诚宣力武臣特进荣禄大夫右柱国荣国公加封河南王谥忠武张公神道碑铭　　杨士奇

　　王讳玉字世美姓张氏世家河南开封之祥符曾祖某祖某父天佑皆追封荣国公曾祖妣某祖妣刘妣王皆追封荣国夫人王初仕元为枢宻知院已而灼知天命洪武乙丑自元来归我太祖髙皇帝礼遇甚厚王感奋思効戊辰从征布裕勒海子哈勒哈之地以功授济南卫副千戸又从剿布昆特穆尔至延安延川还升明威将军安庆卫指挥佥事庚午从征永顺散毛诸洞辛未逐北兵之侵边者至鸦寒山而还调燕山左护卫癸酉追敌至黒松林甲戍征野人等处升都指挥同知戊寅朝廷用谗加兵亲藩事急太宗皇帝不得已举靖难之师帷幄谋画悉以任王王推诚致虑夙夜不懈事可否进止众论纷纭未定者王正色数语决之咸中机宜故凡举措必咨于王首用王策夺北平九门抚顺讨逆三日城内外悉定师将南出王曰不先定蓟州将为后患蓟平余不足平时蓟州守马宣谋起兵迎拒上命王讨之王至谕之不下环城攻之宣率众出战遂执宣杀之幷执指挥毛某王知其可用释不杀送诣北平遂抚辑军民是夜急趋遵化豫戒将士止杀曰师行以得人心为本遂简敢勇士四鼓登陴开其城门将士皆入城中始觉守将率众拒战执其将斩之余不伤一人将吏悉随王上谒遂移师永平密云皆望风输欵从至滦河王进曰都督潘忠杨松在鄚州阨吾南路宜先禽之上悦遂亲发兵命王为先锋用其计取涿州雄县生擒潘杨时长兴侯耿炳文率兵二十万屯真定王自请徃觇之还言军无纪律且其上有败气无能为上至无极以敌众我寡欲试诸将勇怯召问今举兵所向自度可必胜否众未有适说王曰今当径趋真定彼虽众然新集未齐我军乗胜一鼓可破之上曰玉言合吾意吾倚玉一人足办明日抵真定接战炳文大败几被禽获其左副将军驸马都尉李坚右副将军都督寗忠及都督顾成等斩首三万余级获马二万复败安陆侯呉杰军上召王谕曰汝之功也非汝与吾意合不及此永平驰报江阴侯吴髙等以辽东兵攻围城急又谍报曹国公李景隆引兵数十万将攻北平城上与王谋先援永平既至髙等望风弃辎重遁王从上追之斩获甚众王言大宁去此不逺请移军袭之可免后顾从之遂从攻大宁自辰至午城破斩其都指挥朱鉴执都指挥房寛下令安抚城中顷刻而定北平报李景隆兵围城遂旋师王请先攻其营然后归援从之径捣景隆营大战三日城中亦鼓噪出表里夹攻景隆军不支大败遁去从攻广昌蔚州进攻大同悉下谍报景隆收溃散卒号百万且复至王言兵贵神速先事者胜请徃驻白沟河以逸待劳可必胜也上命王率众驰徃驻三日景隆兵至王以精骑驰击之斩馘无算景隆复大败收余卒退保济南乗胜追击围其城既而觧围还攻沧州获其大将徐凯进攻东昌敌列阵决战上以数千骑绕出阵后敌围数匝上已冲击而出王不知上所在突入敌阵大战连杀百数十人王亦被创而殁十二月廿五日云春秋五十有八上哭之恸既旋师诸将皆侍语及东昌事上曰胜负兵家常事不足计所恨艰难之际失张玉良辅吾至今寝不帖席食不下咽陨涕不已诸将皆泣上既正大统行报功之典顾侍臣曰张玉才备智勇论靖难功当第一惜其蚤没赠奉天靖难推诚宣力武臣特进荣禄大夫右柱国追封荣国公谥忠显追封其三代考妣仁宗皇帝在春宫数与侍臣言张玉识见谋畧卓然老成非诸将所及且端方有匡直之益诚难得也既嗣位加封河南王改谥忠武告于庙以配享太宗亲制祭王之文有秉义怀忠一心为国靖难之际发谋奋勇百战当前所向风靡大功垂成挺身陷阵惟义所在视死如归忠精贯于星日功烈扬于竹帛之褒盖王为人庄重果毅涉猎书史明其大义而识虑髙逺治家礼法秩然奉命行师纪律严肃与士卒同甘苦未尝妄戮一人毎语麾下曰为将当溅血战袍流芳汗简盖其殉国之志素定古名将何过焉配王氏枢密院判执中之女有令德累封王夫人子男三长辅起武功累进奉天靖难推诚宣力辅运佐理武臣特进光禄大夫左柱国英国公太师监修国史知经筵事功德茂硕为国元臣次輗神策卫指挥使次軏锦衣卫指挥同知女一永乐中册为敬妃孙男六长忠授勲卫次鉴次瑾次瑄次斌次某孙女八长洪熙中册为敬妃次适清平伯吴英余在室余陪太师公在史馆经筵久以余永乐洪熈从臣实闻二圣所尝论王者属铭神道之碑敬叙而铭之铭曰
　　文皇奉天中兴邦国桓桓忠武奋起羽翼帷幄密勿长策深画上契渊衷鱼水之得义旗肇举仗剑先驱敓城九门功其权舆取蓟遵化如探穴雏执其抗锋摧朽折枯龙驭既南大斾在前连下雄鄚遄奋常山长河无险铁城不坚抚降殱逆德威并宣决志敌忾遑恤厥躬精诚贯日劲气吐虹聊城之鏖髪怒上冲先轸战旗千载一忠王劳在国王绩在史王嗣象贤益闳以伟带砺山河廷有明誓清庙陟配逾千万祀

　　奉天靖难推诚宣力武臣特进荣禄大夫右柱国太子太傅成国公追封东平王谥武烈朱公神道碑铭

　　天命仁圣为下民主必生文武材畧恢杰弘伟之士为之辅翼相与恊力一心靖暴乱致治平以建非常之功夫肇创之绩难矣中兴尤非易也故前史赞勲臣率以肇创中兴并言若我太宗文皇帝龙兴北藩安宗社于将危保洪业于永固其功盖又有难者以一隅之众而应四方强盛之敌靡坚不摧靡刚不驯固自天之所定亦必有材畧恢杰弘伟之佐以效夫疏附先后奔走御侮之能是以大功之成勃然莫之能御也若时东平武烈王其伟然杰然特出者乎王姓朱氏讳能字士弘世家鳯阳之懐逺曾祖考某妣某氏父亮从太祖皇帝征伐有功累升武毅将军燕山中护卫副千戸谨持行善抚士有誉于时母某氏王生有令质自少喜读书事父母至孝洪武甲戌袭父职事太宗皇帝于藩邸小心慎恭未尝少懈而抚恤下人一如其父甚为上所信任旦夕侍不去侧奉天靖难之师初与帷幄密议惟河间忠武王与王预焉时北平三司之交构造祸者王与忠武建议率麾下首擒之遂夺城九门抚绥城内外三日人以大定引兵攻蓟州擒其将都指挥马宣等遂取遵化永定密云从上攻滦河既还从克雄县首破其东门敌众败走追及于月漾桥执其总帅都督杨松潘忠等复追其余众于鄚州斩获不可数计乗胜长驱入真定大败长兴侯耿炳文兵时王独与敢死士三十余骑追奔至滹沱河炳文众尚数万复列阵向王王奋勇大呼冲入敌阵敌众披靡自相蹂躏死者无算弃甲来降者三千余人上大悦赐书褒谕永平驰报江阴侯呉髙以辽东兵攻城急王从上赴援髙遁走王追及之多所杀获遂从定大寜戮其拒命抚辑其众而还时曹国公李景隆率兵攻北平城王从上至郑村埧与景隆兵遇大战败之进攻其营又败之景隆兵列营九门者连败之城中亦出兵夹击景隆狼狈走王从攻广昌蔚州大同次第悉下景隆复收溃散之卒号百万来攻上亲拒之王为前锋午至白沟河败其都指挥平安军及申又与敌兵战大败之明日王领左哨当前锋又大败敌兵尽克其砦栅敌走保济南王率众追之至铧山敌严兵列阵以待王连破之敌众释兵降者万余人王以闻上悉抚而纵之盖自是敌兵戴德皆愿来归无复斗志然上得之即遣之不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战上以数千骑出阵后敌围上数匝王奋力翼上以出进战夹河王为奇兵先锋大败敌将盛庸兵又败平安兵于藁城追奔至真定战其东门斩首万余级遂畧彰徳及定州剿西水寨已而败敌将李文于德州遂克东阿东平破汶上诸寨设伏淝河败平安兵十余万进战小河为敌所乗稍却诸将遽请旋师独王力劝上行曰用兵未必常胜岂可因小挫辄自沮项羽百战百胜竟亾汉髙屡败而终兴自殿下举兵来克捷多矣此小挫何足置意但当以宗社为重整兵前进耳上抚掌叹曰尔言深合吾心遂行至灵璧敌盛兵迎战王先登陷阵大败之生擒其副总兵陈晖平安叅将马溥徐真及都指挥三十余人获马二万敌众死者尸蔽原野降者数十万人悉纵遣之进克泗州渡淮败盛庸兵遂克盱眙下扬州从上渡江入京师内难平诸王臣民推戴上承大统论靖难功王居首赐号奉天靖难推诚宣力武臣特进荣禄大夫右柱国左军都督府左都督封成国公食禄三千五百石子孙世袭赐诰劵追封三代考皆成国公妣皆成国夫人永乐二年命兼太子太傅四年安南黎季牦弑其国主毒虐下人拒遏诏使数谕弗悛遂发兵讨罪命王总兵佩征夷大将军印率左右副将军左右叅将及神机横海骠骑游击鹰扬五将军兵八十万讨之濒行上亲送之龙江师至广西上顾侍臣曰朕夜察天象西帅有忧其朱能乎然能足办斯事朕第虑气候非其所习耳踰旬讣闻上震悼辍视朝五日一时同王从举义者永康侯徐忠等十数人皆入奉慰上洒泣曰方艰难时恊力一心相济能其首也且其素存心行事皆应逺到曷遽止此言己益酸楚左右皆流涕莫敢仰视盖王至龙州婴疾薨十月初二日也春秋三十有七上亲为文祭之宸衷悲怆溢于言表读者皆为泣下赙恤特厚追封东平郡赐谥武烈王并加赠其三代皆王爵仁宗皇帝临御特诏王配享太宗庙廷赐祭之文犹极褒重盖当时元功之首也王颀然魁硕勇力过人噐宇宏博智识髙逺雍容端重辞气温裕广坐羣议王折衷之词简理当无不心服善驭将士敎训抚恤亲若父子纪律明肃无敢踰越毎遇劲敌大呼驰斗以一当百敌皆望风辟易懐绥降附恩惠周至出谋制胜靡有遗策尢善用才人率归心虽古良将不过是也塟昌平北泽山之原配王氏累封东平郡王夫人子男若干长勇袭封成国公太子太保笃实公忠祗勤弗懈歴事四朝国所倚重次某某官女若干某官某其婿也孙男若干孙女若干永乐初某侍讲禁林凡军国事预陪廷议恒与王接知之有素至是太保公属书神道之碑敬叙而为铭铭曰
　　明圣之兴天实命之必有名世辅翼攸资文皇大圣奉藩恭恪天将启之内难奄作有不得已义旗载扬彬彬文武风云奋兴于时东平雄才弘畧夜寐夙兴密侍帷幄刈违抚顺式宣德音环城中外有截一心金戈所向渔阳风靡永平不固大宁倾圯后顾无虞前驱翩翩折朽雄鄚摧坚中山益都追奔沧州殱逆咸奋先登电扫霆击青齐既帖踊跃而南持志决徃宗社为心灵璧疾下长淮飞渡茫茫圻甸有迓无拒大江无险内难廓清翼龙升御天开日明国有元良遂兼储傅端肃之行寛仁之度南交弗靖奉命徂征师未出疆大星堕营天不憗遗堂柱遽仆帝闻衋伤恤典隆厚忠存社稷勲载简编伟哉嗣兴显显象贤河山有誓追崇有诏皇明万年永配清庙

　　明文衡巻七十五

　　●钦定四库全书

　　明文衡巻七十六

　　（明）程敏政 编

　　○神道碑

　　故文渊阁大学士兼左春坊大学士赠荣禄大夫少师礼部尚书谥文穆胡公神道碑铭　　杨士奇

　　太宗皇帝御天下二十有三年文武之臣各展其才能达诸事功若竭诚効力始终不渝者其身虽没所以宠眷之率有进而不衰其文臣遭遇之盛者文渊阁大学士兼左春坊大学士胡公尤著者也公初以进士第一为翰林修撰阶承直郎又明年太宗皇帝入正大统升侍讲踰月改侍读进承徳郎永乐二年升右春坊右庶子阶奉议大夫仍兼侍读四年进翰林学士兼左春坊大学士阶奉政大夫进文渊阁大学士仍兼左春坊大学士又三年得疾且剧上数命大医集众医之良者往视日遣中使问疾既卒上悼叹不已命工部具棺礼部赐祭者再赠资善大夫礼部尚书谥文穆国朝文臣有谥自太子少师姚公广孝与公始也又命官给舟还其丧命有司治祠坟时仁宗皇帝监国南京公之丧过焉遣官临祭赐赙甚厚塟毕其子入谢官其长子穜为翰林检讨仁宗既嗣位追念公旧人加赠荣禄大夫少师礼部尚书遣官谕祭且厚赐其家公遭逢二圣恩备始终何其愈久而愈盛也公居官敬慎在上前承顾问应对必尽诚必据理而忠厚为本未尝及人过失事于奉旨制勑视草即有所见必具可否以闻多见采纳所撰进文字上知出公笔辄称善所奏对语及所治机务退未尝出口虽亲厚不敢私涉有问葢自守之严有素事太宗皇帝十有七年凡巡幸北京亲征北边翰林率公与杨公勉仁金公幼孜在扈从信任甚笃礼部郎中周讷建请封禅羣臣亦多言此太平盛事上皆不听时独公之言与上意合既退作封禅颂奏之丁母忧召还上问百姓安否对曰安但郡县穷治奸恶外亲为民厉遽诏罢之其兼春坊也小心尽诚多所裨益故尤为储君所厚而沈静谦约以满为戒未尝干人以私人亦无敢以私干之两考京畿乡试四为廷试读巻官鉴别公明奉勑修高皇帝实录及五经四书性理大全书皆为总裁志于扶植名教奬掖善类果于义事于利不茍取与未尝一比匪人所与交必辅之于善不善去之不复顾小人有不满公者屡造言毁之赖上深知之不听遽黜毁者而公自埶愈坚意度萧散虽身处荣禄未尝一日忘山林幽澹闲远之趣公退闭户读书赋诗而已初名广廷试传胪更名靖永乐初复旧名其字光大其斋居名晃庵因以为号公十数岁丧父已有志问学内浸渍其母训外则日受从祖子贞先生之教故徳器不凡居家笃伦谊处乡曲恂恂执恭让既冠薄逰闽中闽之前辈君子率忘年与交归而从黄伯器先生讲论得所归宿之地而日进焉其学愽究经史百氏下逮医卜老释之说亦皆旁通而用志性命道徳之旨晚益有造诣为文援笔立就顷刻千百言沛然行云流水之势赋诗取适其性情近体得盛唐之趣工书法行草之妙独步当世四方重其文翰求者日接踵戸外虽无厌倦意然非其人不茍子其卒以永乐戊戌五月八日春秋四十有九其先自金陵徙庐陵宋忠简公铨其十二世祖也曾祖鼎亨祖弥高父子祺累官延平知府毋吴元进士永丰县丞师尹之子永乐中赠公父翰林学士封母太宜人公娶夏初封宜人洪熙初进封夫人子男三长即穜次穆次穂女四长嫁陈年次嫁觧祯亮次嫁宋怀孙男六女七所著文章有晃庵集扈从集若干巻公与士奇同郡同官知契最深未卒前二年有后死则铭之约既卒其孤又奉临终之命索文刻墓石呜呼士奇先公生五年岂谓竟铭公墓哉葢今九年乃克成之铭曰
　　经国所资文武并施维武以靖维文以治巍巍太宗统御九有任武暨文如左右手公职词垣十有九禩秉恭执勤司帝之制玉册金简天章龙文光华日星帝宣帝仁万几燕闲清问前席公所入告惟帝时怿公所蓄志寛恵被下沕穆泯焉密赞鸿化春宫辅徳平直之行二圣惟明烛鉴公诚好文之朝儒林之首人耸其瞻公视无有泊虚之存简肃之度彼其何心有好有恶仲尼有言善者好之善有好公没思不衰宠章骈蕃贲终犹始始终之全旷代其几金螺在左文川在右埋璧有光上贯牛斗墓道之碣为寻有多最行琢辞来者是仪

　　少保户部尚书赠特进光禄大夫太师谥忠靖夏公神道碑铭

　　公姓夏氏讳原吉字维喆其先家于饶州曾祖复祖希政元末为湖广行省都事兵乱死之考时敏为湘阴县儒学教谕遂家湘阴公自幼端厚好学年十三教谕公没益知自励母夫人廖守节教子公终父丧即出教里塾取束修以资养而率其二弟恭侍婉愉得母夫人欢心出入乡闾其长老皆忘年宾礼之时已负巨人度喜怒不形里少年尝被酒侮慢公里人共击之詈之曰汝小人不知乡有君子耶有鬼物白昼附人言祸福惊动里中或强公往观卒无所言他日复有言或问之故曰夏公端人吾不可以近公一无所动心洪武庚午岁以诗经选乡贡入大学遂擢戸部前四川司主事授承直郎进承徳郎曹务丛脞凡仓庾府帑之出入简牍之着悉有条理同官后至于事有未通者咸以质公日环左右公虽纷冗必为之尽心葢人人徳公如师升户部右侍郎授嘉议大夫巡抚福建所过郡邑考察吏治咨访民隐公明寛大人咸悦服太宗皇帝入正大统转左侍郎逾月升户部尚书授资善大夫永乐初苏松诸郡大水命公往治发浙西兵民十数万疏决壅滞自松江黄浦东北以达于海水患乃息而抚恤曲当人不言劳又抚绥其饥民奏发廪三十余万石赈之散给有方民赖以济进资政大夫初建北京采宫殿材于东南命公自南京抵北京督视运送给以锦衣卫官校且命有不率命便宜行事公于号令中备矜恤之意人人効用太宗巡狩北京公预扈从命兼行在礼部都察院事岁余车驾亲征北方今上以皇嫡长孙留守北京命公辅导庶事修举京师肃然太宗还良喜赐公钞千缗彩币四表里羊酒鞍马自是屡奉命侍今上有司奏公与吏部尚书蹇公厯官九载皆赐勑嘉奬有淳良笃实如古名臣之谕太宗亲宴之别殿无几赐诰命追封祖考皆为资政大夫戸部尚书祖妣为夫人封母为太夫人重修太祖皇帝实录命公监修书成赐钞织金文绮衣文绮表里北京宫殿成奉勑召仁宗皇帝及今上于南京二圣喜公至赐宴劳及钞白金鞍马北边复闻警太宗皇帝将亲征公言今边储不足请遣将无烦六师忤旨罢官仁宗皇帝嗣位即日复公戸部尚书公以母丧未终辞仁宗曰国家不幸有大事正朕与卿等恊心比力之时如卿以亲丧辞则朕亦未当在此公乃不敢复言遂加少保仍兼户部尚书赐玉带今上正位东宫加公兼太子少傅少保尚书二职如故赐诰命追封曾祖祖考皆为荣禄大夫少保兼太子少傅户部尚书曾祖妣祖妣妣皆一品夫人赐银章一其文曰绳愆紏缪且谕公曰朕有过举卿但具奏来以此识之朕不难于从善赐钞万缗御用米二十石胡椒二百斤公感知遇之厚鞠躬小心靡或不尽修太宗皇帝实录命公监修仁宗皇帝崩时今上监国南京至则丧礼及即位之仪皆具皆公一人所预定上既嗣大位公以旧辅尤重倚注公亦孜孜惟谨宠赉日盛修仁宗皇帝实录仍为监修庶人高煦反上亲率六师擒之公预扈从还赐白金文绮等物甚厚赐银图书一其文曰含弘贞静葢褒公之徳云明年扈从巡边既还上念少师蹇公及公等四人者皆春秋高欲优逸之赐勑嘉劳命辍职务而仍其禄朝夕侍上备顾问谋议而恩遇益厚两朝实录成赐白金织金罗衣文绮表里鞍马赐宴明旦入谢暮归第得疾遂薨宣徳五年正月二十七日也寿六十有五岁上闻讣震悼遣礼部尚书胡濙赐祭赠特进光禄大夫太师赐谥忠靖赙钞万缗勅有司营丧葬官其子瑄为尚寳司丞仍复其家朝臣自公侯贵戚下至郎曹将校咸往吊祭卫卒巷氓亦有叹息至流涕者公天性至孝友其弟原启原礼皆厚原启没爱其子如子读书乡校时教谕史九韶虽非授业师遇之必拜虽贵不变既贵九韶升教国子月恒分之禄九韶将老朝廷从公请命致事与人交久而敬平生故人在患难率赒给之遇士之贫者振之有颠踬失所者援之徳虽微必报而未尝存怨恶心接人温然处事善善长而恶恶短襟宇瀞深闳廓不见涯涘尝有从隶污公金织赐衣惧欲逃者曰污可浣何惧为有吏坏公所寳砚石匿不敢见公召吏谕之曰物皆有坏吾未尝惜此慰遣之于时卿大夫雅量推公第一知者葢比公于王子明韩稚圭之度其在上前所言必归仁厚临政必酌大体其预宥密虽泯然无迹葢有阴受其徳者矣故不问贵贱疏戚识不识皆知其为善人长者喜为诗四方士重公名得其一篇一咏藏以为荣公配郑氏有贤徳再封皆夫人子男三珫瑄瑾女一嫁虞■〈王扁〉珫与虞氏女皆先卒公卒之三月归葬湘阴其家以墓碑属余余与公同朝三十年晚益亲厚相知又尝为余道其平生余岂意遂志公之墓耶铭曰泝夏厥初以国为氏衍于会稽绵绵厥系太末之邑后来徙居暨唐中和复徙于番懿夏之世逢掖其服诗书有承徳善有续转鄂而潭自公祖考积厚必发公奋起绍燕歌鹿鸣来与计偕官任其贤政用其才繇司徒属暨掌邦教寅恭小心寛仁允蹈叅决大议洊任重负不亟不徐雍容雅度如彼乔岳嶻焉弗移其气黙运泽润良多祇事列圣既四十载夷险一道其舄几几国有老成堂有柱石胡不憗遗当宁兴恻既荣且哀隆隆宠光于乎忠靖没世不忘

　　奉天靖难推诚宣力武臣特进荣禄大夫柱国太保阳武侯追封鄞国公谥忠武薛公神道碑铭

　　宣徳五年五月太保阳武侯薛公奉命城隆庆永宁赤城独石竣事将归以疾闻上遣中官以御医往视且赐勅谕劳至京犹力疾入见上慰谕再三既归第日赐御药遣中官临问无几竟不起七月二十三日也讣闻上震悼亲为文祭之追封鄞国公赐谥忠武诏有司治丧葬凡丧葬之仪皆优等葢特恩云公讳禄姓薛氏世家山东胶州之新兴社曾祖考讳安妣刘祖考讳大妣金考讳遇林妣张公兄弟六人而公第六自少杰特有大志未冠籍戎伍上官皆奇之从北征金山及哈勒哈之地又从征伊勒敦山鼐尔布哈等处自是屡出西北二边渉万里而还太宗皇帝举兵靖内难公首从义旗攻九门克蓟州遵化援密云攻雄县追敌鄚州咸奋勇先驱以一当百战真定公生擒敌左副将军驸马都尉李坚超升燕山右护卫指挥佥事赐白金文绮从援永平攻下大宁富峪会州寛河时南兵已围北平城公还先遇其哨骑薄战败之车驾继至从战郑村埧敌大败升指挥同知从克广昌蔚州攻大同率兵前哨获敌人马遂从南征大战白沟河追奔至济南升指挥使从克沧州大战东昌公以五十骑前哨遇敌兵数百与战败之获马三十余疋敌悉众来追公复奋战大败之获马二百余疋敌于威县及深州伏兵以要旋师皆击走之从战夹河大捷战滹沱河右军力屈公率众驰赴之出入敌阵数十合战敌败走公追至夹河斩馘无筭获马五百余疋明日战单家桥公马蹶为敌兵所得拔刀斩敌兵复上马督战遂败敌将平安军以次攻下顺徳大名彰徳及攻西水寨公生擒敌都指挥一人斩获尤多从攻东阿东平汶上皆下之继战淝河大店小河汴堤灵壁率勇先诸军遂渡淮渡江从车驾入京师太宗皇帝为臣民推戴既正大位论功行赏升骠骑将军后军都督府都督佥事以其官秩赠三代永乐六年升都督同知八年从车驾北征至玄溟河以功进荣禄大夫右军都督府右都督兼左军都督府事以其官秩加赠三代时四方选至幼军数万悉命隶公操习十二年从车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰劵二十一年从车驾北征还奉命讨捕湖州叛冦二十二年复从车驾北征是年八月仁宗皇帝嗣大位加公太子太保子孙世袭侯爵奉命巡北边适敌至云州公率兵追至大松岭斩获甚众事闻赐勑嘉奬遣中官及鸿胪卿即军中劳之既还赐白金钞币加岁禄五百石洪熙元年佩镇朔大将军印率师巡北边宣徳元年庶人高煦反车驾亲征命公为前锋先一日围其城罪人既得留公抚绥城中军民还赐银币甚厚明年秋从车驾巡边出会州邂逅敌侵塞下与战败之生擒其长斩获其余众遂镇蓟州永平冬还赐银币加厚四年率师护兵饷开平者再五年春佩镇朔大将军印巡边至奇黄岭遇敌拒战悉斩之尽收其家口孳畜升太保锡钞币居三月董筑城之役葢从公之言以便戍守公平居无事未尝忘危每计边务言之亹亹或诮其琐屑者终不为变葢其志奉国惟恐不尽为将勇智兼备常先事筹划用心之至以夜继日故所向成功未尝败北间一二临阵中矢石褁创赴斗有进无退其率师所过纪律严明秋毫无犯而抚恤士卒人人归心若董缮作规置有方力不烦费功率坚久人亦罕及葢一代之兴必有一代之臣公祇事三圣渉厯多用志笃鞠躬尽瘁以效臣职故能建功国家流光简册致身贵富埀庆后昆其非古名将之流而今之不可多见者欤公寿七十有三年其配李累封至侯夫人子男三长勲先卒次某次某孙男三长诚先卒次某次某以是年十月三日塟公于某乡某原铭曰明圣之兴有命自天必有辅翼名世之贤气机翕会云龙风虎有勲有烈左文右武桓桓薛公始奋从义大呼迅驰金戈铁骑智明几先勇葢万夫畴其撄之析朽摧枯宗社载安功书册府在帝左右股肱心膂公于事上一诚不贰知竭臣职死且无怠公于驭众有纪有纲抚如春和令如秋霜厯事三圣麟衣蝉冠廷有老成国有屏翰丹书铁劵传袭来裔公如长城曷不百岁英灵升游九原在此太史作铭式昭无已

　　明文衡巻七十六

　　●钦定四库全书

　　明文衡巻七十七

　　（明）程敏政 编

　　○神道碑

　　奉天翊卫推诚宣力武臣特进荣禄大夫柱国追封平江侯谥恭襄陈公神道碑铭　　杨士竒

　　太宗皇帝初自北藩靖内难至江上都督陈公瑄具舟迎济内难平上正大统録功赐公奉天翊卫推诚宣力武臣特进荣禄大夫柱国封平江伯赐诰劵陈氏家合淝其先世具余所著其先公墓碑公字彦纯自少颕敏不凡好善恶恶内笃孝行洪武中侍父官成都习兵畧精骑射以武臣子选侍大将尝从出郊遥望孤鴈杂鹅羣命众从者射不中最后命公发一矢毙之有■〈氏鸟〉翔于上命公射应弦而坠自是屡试皆竒中众大服而公不自为能朝廷命总兵者作蜀府宫城遣将伐材于山所行失律且材不中度又所经瘴地士多死总戎察公可用遂命之公善抚绥明号令别取善道七百里以入先期而还士不病所得材皆适用总戎者嘉之又命董缮作具有条理遂从征南畨岩州中亭及散毛镇南咸建劳绩代父职为成都右卫指挥同知父坐旧累谪戍辽阳公伏阙奏请代行特诏父子并免复职卫卒数辈饕诐狙诈挟制上下为众患公次第悉去之善类以安从征越嶲讨建昌酋长伊哷特穆尔踰梁山平天星寨破宁畨诸蛮驻西河口谕降夷人数千从总帅复征盐井平三山寨及小伯夷进攻布木威寨据要害立堡以断贼路官军分三队进公居中已而左右两队弗支奔还公所统仅百余人冒险先登贼数千围公公下马率众且射且斫贼疲稍却公亦伤足褁创进战自已至酉贼败走公全所统而还复从征余冦贾哈喇时冦众数万据崄以拒官军分三道公军后进由畨西渉达珠河得间道乃出竒兵作浮梁渡河既渡撤梁以固士志遂压冦境冦慿崄迎敌一日十三战夺其崄明日复力战凡七合冦大败遂入其垒简锐卒出哨令望见前军旌旗即举炮俾知已败冦仍遣五百军断冦走路冦穷出降械送贾哈喇京师抚辑其余众公及麾下加被升赉从蜀献王廵边招抚边人兼理茶马之政边人悦戴灌口都江堰壊民苦水患公修其堤防躬督工作为坚乆计矜恤无告出赀置义田二百畆于成都积所入租凡贫不能衣食不能婚嫁及死不能敛塟者皆给之会云南兵征百夷以功升四川行都司都指挥同知遂进右军都督府都督佥事太宗皇帝知公才可任时北京军储不充命公岁董运百万石道海给之公措置井井剏建百万仓于直沽尹儿湾城天津卫籍兵万人戍守公善任使均劳逸秋豪无取于下凡漕途奸弊扫涤一清漕舟所经海岛畨人畏惮官军悉闭匿公下令俾出为市而遣官监临平其直军无敢哗人两便之舟还值倭冦刼沙门岛公率众追至朝鲜境上焚冦舟殆尽冦以杀溺死者甚众奉命率舟师于闽海备倭冦者三海溢坍没堤岸起扬之海门厯通泰北至盐城凡八百里奉命以四十万卒修之航海至者茫洋莫知所停泊徃徃胶浅公于太仓相可泊处以二十万卒筑髙邱二十丈延亘十里为表识众便之称宝山事闻上亲制文树碑焉既建北京罢海漕浚济宁临清河通南北徃来仍属公董饷运公建议造浅艖二千艘初岁运二百万石为之有方后増至五百万石国用以足若疏清江浦引水由管家湖入鸭陈口逹淮以免淮河风涛之患就管家湖筑堤亘十里以便引舟浚仪真瓜洲二坝湖港之堙凿吕梁徐州二洪巨石以平水势筑沛县刁阳湖济宁南望湖长堤开泰州白塔河通大江筑髙邮湖堤堤内凿渠亘四十里以通舟南北造梁以便陆行自淮至临清相水势髙下建闸四十有七以时启闭皆舟楫通行永逺之利于淮濵作常盈仓五十区以贮江南输税于徐州临清通州皆建仓以便转输虑漕舟昧河深浅自淮底通州濵河置舍五百六十八所舍置卒俾导舟可行处縁河堤凿井树木以便夏月行者凡于事虑之周而为之果仁宗皇帝初临御下诏求言公首言七事大概谓南京国之根本宜为乆逺巩固之计选将益兵以严守备长民长兵皆宜择贤能然后政举而下不失所贤能在推举推举在核实乞选朝臣之公正者分廵天下考察百司政事得失进亷能黜贪鄙则官得人而治可兴今府州县学教官多不得人乞令风宪考察罢黜别选今中外军伍多缺盖由所管头目私役扰害不胜致其逃逸乞勑都府兵部都司严切禁约就行清理老疾者令户丁代逃逸者责限追捕户絶者验实除豁伍籍又边防之要在兵食足近岁如开平等处城不足兵兵不足食所守何由完固乞选武臣之有方畧者授以精兵足其衣食给之坚利器械俾日教习如有沃壤令兼务耕守今漕运惟江西湖广浙江及苏松诸郡去北京甚逺漕河又有洪闸浅冻之阻徃复踰年杂费数倍正粮上逋公租下妨农务乞自今令运于近便淮安徐州等处收贮别令官军运至北京则民力可苏农务不妨各处官军每岁漕运毕财力殚乏到家又修理壊船运来岁粮劳勤可悯其所管头目又加别役以重困之乞行禁约今后漕运军士不得再有别役马船快船惟二三百料者可行于漕河所载不过五六十石每船已有额设水夫今又于縁河拘集军民听候其至接递听候日乆衣食艰难有至行丐者乞自今罢之上览奏嘉叹命有司咸即施行赐勑奨谕有老成忠爱笃诚之褒加之重赉赐诰追封其曽祖省三祖重一考闻皆平江伯曽祖母孙祖母朱嫡母王生母王故妻汤皆夫人命子孙世袭宣宗皇帝临御命公镇守淮安兼督漕运公至察宿弊之为民厉者悉革之豪猾奸宄皆敛避境内以宁时已婴疾而躬勤旦暮靡有滞事疾间入朝深被嘉劳赐宴赉还至淮安无几疾复作上闻特勑劳问时子仪在侍卫令挟医驰驿徃侍竟薨宣徳癸丑十月十一日也春秋六十有九讣闻上悼叹辍视朝一日追封平江侯谥恭襄赐祭命工部营塟公为人闿爽英毅弘度伟畧稠人广会谭论亹亹伦辈推服公余披阅载籍考知徃古成败治乱之故喜近逢掖士时相讲议善交际能推利为义所至以济人为心多所建置人用徳之不忘家有乐善堂恒举邹孟氏仁义忠信乐善不倦之语以勉子孙配某氏封夫人子男五佐袭平江伯后公数岁卒次俨次仪今为勲卫好文事精武畧次伦次侃女三李芳江阴卫指挥同知张英其婿也一未行孙男三裕今袭平江伯佑祼女七公塟以薨之明年三月墓在江宁县大山之原余与公同朝三十余年相知且好于是仪以状求着神道之碑故按状叙而铭之铭曰
　　繄公挺出何桓桓武兼勇智追前闻材艺夙试卓寡伦峩峩三品承考勲蛮溪獠峒猃猲羣负崄弗扰狞且■〈梭，走代木〉公奋扫刮迅拔尘湔涤羣奸寜边民有嶻誉望齐峩岷歘征来东卫宸垣遭承兴运效骏奔録劳疏封昭鸿恩貂蝉鞶玉衣绣麟报赐志企古荩臣单心毕虑靡夕昕沧溟茫洋渺涯津岁漕万艘奄然臻有梗于海威赫震斩鲸戮鳄焚甲鳞崇表海岸亘长云云章龙彩天垂文南赋北贡艰以辛踰淮歴济底天津疏堙凿坚劬且勤坦行如砥戚者忻猗嗟公笃孝与仁厥施诸时绩弗泯爱国亦有嘉谟陈功载册府被后昆大江之阳岿有坟太史铭之昭不刋

　　封荣禄大夫少保户部尚书兼武英殿大学士黄公神道碑铭

　　黄嬴姓颛顼之后以国为氏勲业文行代有闻者永嘉之黄自宋御史检法衮以科第起家令绪有传世笃儒业检法孙修职郎讳适道生元明正书院山长讳南一山长生松阳县学教谕讳应发教谕生讳通娶屠氏生公讳性字思恭自幼颕悟不凡蚤丧父祖母刘躬自抚育遣从学明师时已卓然有立志读书必寻究大义十五乡长老试所业命赋新竹大见赏异而操行清洁元季兵乱方国珍窃据温台署官属蚁附之徒率势焰赫赫动闾里或劝公仕正色叱之遂裹足不出属岁大祲家益落躬俭约以率下而养亲必丰国家既定宇内家始复振推其余以济亲戚乡党者率视为分内事内弟王时中孤窭依公公资遣之学后升太学生公皆辍已资之时中既授官坐事当没其家有司以同籍并没公家公叩有司求得先祠神主及先世传文以付其亲戚曰保蔵之如黄氏先徳未冺吾当还则此不可失也而求检法所受告身或言毁矣大恸几絶既至京白其情于朝得释归而告身实未毁亦复则又大喜曰复此万金不足重也公于学自幼至老不倦闲居潜心载籍喜为诗不事雕琢务以理胜遇名人制作有会意者手自抄録晚亦喜谭道学尝书邵子安乐窝吟置斋壁时讽咏以自适永乐十年以子淮贵封奉政大夫右春坊大学士时淮侍仁宗皇帝监国屡问公安否尝赐琼玉膏一器洪熈初进封荣禄大夫少保户部尚书兼武英殿大学士淮奏请分少保禄给于乡以供养从之天下闻而荣艳焉于是公年已九十须髪半白而齿落复生虽重听而目益明歩履强健前二十年尝预作寿藏是旦甘露降其前之松栢识者以为公之寿征至是而验公虽贵益惇谦谨虽五尺童子接之以礼温裕有容犯未尝校邻恶少尝侵公蔬地公弗校而侵不止有讥公愞者公若罔闻恶少后侵官地有司将治之而询诸其邻之老公为疏其实而薄其罪人皆服公之量公已进封一品其友之子有官于朝而佚平者过家焚黄数于会而位公上里人交诮之而公怡然不一毫在意闽陈兴祖清尚士也与公厚善客死永嘉公敛塟之尽礼而绘像时展对焉其交笃谊类此性简澹无他嗜好所畜惟经籍法书名画及古器物有就鬻者倒囊不靳不嗜酒而喜宾客有过者必倾冩尽欢淮谢病归日侍甘旨公益乐时携宾客载小舟嬉游山水之间翛然物表也所作诗文有静庵集八巻藏于家一日得疾手书数事付淮大要以报君上为重遗命丧塟循朱氏礼而屏斥浮屠老子法语讫而逝宣徳六年十一月五日也享年九十有三讣闻上遣官赐祭命有司治塟廷臣自师傅六卿以下皆致祭配王氏里儒家贞淑秉礼既归黄氏蚤夜躬勤女事佐裕其家凡所制财用之宜井井有条理尤谨先祀睦族姻而爱其庶出之子孙踰于已出永乐壬寅十一月十三日卒享年八十有六初封宜人后赠夫人其卒也朝廷遣官赐祭命有司营塟子二男一女长男济庶出次即淮及女皆王夫人出淮洪武中举进士由中书舍人累升右春坊大学士通政使少保户部尚书武英殿大学士立朝有侃侃之节厯事列圣皆为上所信任今以疾归第女适王士昌士昌蚤卒无子誓守节不更嫁孙男五乐先卒棻棐采盘女三叶玑王宜嘉其壻也一未行曽孙男四旭晖珣瑜公与夫人合塟邑大罗山之原于是淮具书以前翰林检讨潘畿所述事状使来京师求书墓道之石士竒与淮同官三十年辱公知有素不敢辞敬次第书之而系以诗曰
　　沧海之堧清浙之东奕奕永嘉为文献邦出者奋庸处者求志仕止之义代有闻世邦之黄氏其来逾逺当宋绍兴台幕有衮秉徳执义不附权奸卒用裕后而今桓桓公其世嫡曷潜在下抱贞含和允续乃祖纷其饕诐公独引恬纷其矜髙公独履谦五采翙翙翱翔云汉帝嘉所生龙光辉焕崇秩重禄玉带朱衣雍容邱园逍遥期頥邦有寿俊平世之瑞亦有贤淑徳人之配青山欝盘双璧合藏毓祥垂祉百福其昌

　　赠骠骑将军左军都督府都督佥事王公神道碑铭

　　宣徳十年加赠左军都督府都督佥事王瑜之祖彦逹考铭皆骠骑将军左军都督佥事祖妣黄妣成皆夫人封其继母茹太夫人于是瑜求余文勒碑其考之墓用昭上恩于永逺按王氏初出太原宋讳源者为沧州学官因家焉其子曰福绵自沧徙泗州娶房氏一子即逹又徙山阳三子铭其仲也字铭甫洪武初从征伐以功长五十夫暨老而瑜代之瑜谓余曰先考天性质实尚徳务仁蹈履率正而笃于教子恒言忠孝人道之大端人而昧此不可以立于天地之间瑜不敢违惰瑜非承藉先公之徳不有今日幸执事之惠畀之也余与瑜同朝乆盖素知之始瑜既代又选隶赵简王护卫时留京师一日其护卫指挥孟贤等十数辈潜结造邪谋簒夺布置已定简王实不闻也瑜亲戚有与谋者瑜窃闻之力諌止不听遂奏发之诏捕贤等悉获之得其伪诏书及邪谋本末贤等皆伏诛升瑜辽海卫正千户遂进锦衣卫指挥同知推恩三代赠其祖若考皆懐逺将军指挥同知祖妣妣皆淑人封其继母太淑人后升瑜都指挥佥事署左军都督佥事佩漕运印充左副总兵董江南饟运其莅事勤敏持操廉洁秋毫无取于下夙夜颛颛志在奉国遂实授都督佥事瑜之能子要之本于铭甫之能父也自瑜效忠十余年致位二品膺受重寄荣及祖考天之所以报施厚矣凡人之善患无诸已诚有之天道未尝爽其报也铭甫之显庸虽不在其躬而必在其子荣命虽不见诸生前而必征于身后天之道岂不信哉铭甫四子长琳次琮次瑜次瑄八孙堂坚玺贤真頔显宾铭甫生元至正辛丑五月十日没于永乐壬寅十二月八日春秋六十有二塟海州城北沙村之原铭曰
　　南山之植根本深厚挺发为材凌切云表宜柱宜梁庙堂之需宜舰宜舟济海与湖王氏之宗善仁代有有沿袭焉历祖暨考笃锺于嗣秉志桓桓维忠维诚以事大君发擿凶憝爰清氛曀帝锡宠嘉曰旌汝义崇秩丰禄式贲厥躬泝厥祖考申显褒封厥考维良允蹈于徳教成于家致时赫奕岿焉佳城其藏在此春秋来拜振振孙子

　　开国辅运推诚宣力武臣柱国武定侯赠营国公谥威襄郭公神道碑铭　　杨荣

　　洪惟太祖髙皇帝龙飞淮甸应天顺人芟刈羣雄戡定海内一时智勇材力之臣感会风云效其忠勤辅成帝业开千万载太平之运竒勲伟绩铿鍧振耀勒铭鼎彛垂光竹帛与国家相为无穷猗欤盛哉予尝叨职国史窃观开国勲臣其间能身跻寿考世为贵戚子孙享有显爵乆而益盛者不数人岂非其存心之仁与积累之厚有间耶若营国威襄公盖足征焉公姓郭氏讳英临淮人生有异征沉毅多智身长七尺膂力过人尤精骑射年十八从太祖起义兵甚见亲信每令直宿帐中取徐泗滁和采石太平建康镇常寜国诸郡屡立战功上尝以郭四呼之上亲征伪汉陈友谅大战鄱阳湖相持连昼夜公时金疮未瘳力疾鏖战败贼于禁江口已而友谅中流矢死有言公之功者上问之公曰天威神筭臣何力焉上益重之时友谅子理复立于武昌进军攻之其将陈佥同者骁捷善槊驰入中军帐下上方坐胡床遽呼公曰郭四为吾杀贼公持鎗跃马奋臂一呼贼应手殒坠上觧所御赤战袍衣之曰唐之尉迟敬徳不汝过也授骁骑卫管马军千户从征襄阳克淮安鳯阳安丰升宣武将军骁骑左卫指挥佥事洪武元年戊申从大将军徐公北定中原下齐鲁克汴梁平河南取元都破潼闗彰徳广平所至有功初大将军遣公取通州公距城三十里为营深沟髙垒为持乆计众请速攻之公曰吾师逺来敌以逸待劳攻城非我利也宜出其不意破之翌日大雾公以千人伏道傍率精骑三千直抵城下元将谔斯巴国公帅敢死士万余张两掖而出与战良乆公佯败彼乘胜来追伏兵中起截其军为两道斩首数千级擒元宗室博啰梁王遂克通州元君乃北遁克永平真定定州生擒守将汤同佥复从平章常公取太原守将王保保军于城西公慿髙望之谓常公曰彼兵多而不整营大而无备请夜刼之常公深然其计遣五十骑伏城东十里以举火鸣炮为期至夜公率十余骑潜入其营举火鸣炮伏兵亦举火鸣炮常公引兵继至鼓噪之声相接保保军大溃自相屠戮乃弃城遁下兴州大同至沙净州生擒伪将竹平章渡河取鹿台西安鳯翔巩昌追败贼将贺宗哲于乱山庚戌升本卫指挥副使从征迤西克定西讨西夏察罕扎尔抚安呼逊平章沙净州复叛讨平之克登寜州斩首二千级获牛马数千升昭勇将军本卫指挥使赐金龙衣一袭辛亥升骠骑将军河南都指挥使将赴镇皇寜妃公之女弟也上遣至公第饯之且谓公素清俭赐白金三十罂廐马二十二匹时河洛新罹兵燹邑井萧条居民艰食盗贼充斥公宣布威徳绥辑流亡申寛条明赏罚逺迩来归者日以千计未期年户口倍増境内大治丙辰移镇北平河南士女不忍其去遮公马数十里不得行甚至泣下既去为立生祠北平初定边方反侧不寜公开示诚欵谕以理乱祸福人心遂安元左丞何允中等闻公之徳来降者凡九千余人上遣使劳以上尊羊马授龙虎将军北平都指挥使赐诰命逾四年召还京进大都督府佥事更定官制改前军都督府佥事灰山贼反承命讨平之赐马七匹辛酉从颕川侯傅公征云南既至命公及都督陈桓胡海分道进讨道多险隘诸将欲深入公曰破敌贵先声攻取必自近始舍近趋逺岂策之上耶遂先攻赤水河路距河二十里为营时乆雨河水瀑涨公曰贼恃水涨不意吾济下令诸军斫木造筏夜半济河比晓贼始觉遂大溃生擒乌撒并阿荣诸蛮由是云南诸贼破胆进攻曲靖六梁州闗索岭及伪石元帅山寨皆克之至江川椅子寨寨依山公先遣骑兵五千攻其前贼空寨迎战复以精骑数百捣其后斩门而入火炮连发烈熖张天贼乃乱悉破灭之进攻大理金齿降其伪官叚平章攻安宁州贼将布哈特穆尔弃城走破富民县山寨攻靖守州蛮七寨一日夜破之攻牢撞山寨取仁徳府破哨店山寨围姚安败贼将李自乆平蒙化州邓川州破三营复光寨过金沙江攻北胜府生擒贼将髙生平丽江府平津等州前后斩首一万三千余级生擒二千余人收精兵人马数万船千余艘蛮民降者数十万户云南诸路平论公功进爵开国辅运推诚宣力武臣柱国武定侯赐诰劵食禄二千五百石子孙世世承袭乙丑加靖海将军镇守辽东丁夘同大将军宋国公冯公讨北边纳克楚降之师旋敌将追袭之公与战创伤左胁箭复中右胁公佯呼敌伤吾甲我众益奋连战数十合敌遂却已而进征北右副将军仍镇辽东戊辰出讨北庭至捕鱼儿海逻骑侦敌营不逺公乃令诸军少憇饮马衘枚巻甲倍道而驰直抵其营敌王觉乃率十余骑溃围出其将曼济太尉来拒我师公手刃之获两营所积金寳珍玩图书降其众五万余人生擒其将约约司徒纳木曩嘉卜太尉缫固逹勒衮布逹拉王子等四万余人马驼万五千匹牛羊辎重无算帅还赐白金千两钞八百锭彩币四十匹己巳上以天下无事且悯诸将老欲保全之厚加赐赉遣归其乡公亦就遣庚午独召还京上赐坐与语欢甚命统禁兵及在京诸军盖上春秋髙知公忠谨特倚重焉辛未以北兵阿拉克实哩侵边命公讨之获其人口孳畜逐北至鸦寒山而还丁丑川陜冦发势张甚上顾曰非卿无能胜其任者授征西将军印讨之至沔之后河生擒贼首髙福兴及党四千余人公疏其同谋者请诛之胁从者乞勿治且言有司不恤民宜正其罪上可之永乐元年癸未二月十七日卒于家享年六十有九讣闻太宗文皇帝为之震悼辍朝二日遣官致祭赙恤有加赠营国公谥威襄赐塟京师聚寳山之原公孝友仁恕恭俭诚实出于天性母夫人尝疾笃悬身灯告天求以身代疾遂愈人皆谓公孝感所致后母夫人卒公庐墓侧昼夜号泣不絶声卧寝于地毁瘠日甚一夕夣母夫人告曰地湿则致疾致疾则伤生汝固纯孝惟竭忠报国为父母光墓不必庐也公感悟而归家三年之中哀痛如一日平居兄弟怡怡克尽友爱御军行师动有纪律推心任人甘苦同之其攻克州郡必禁虏掠戒杀降封府库收簿籍一钱尺帛不敢私尝北征军法夜必令亲军更直荷戈环帐立一夕风雪大作公悉罢遣归营其爱恤军士多类此家居简静好读书天文地理百家之说靡不通晓教训子孙以俭素力学为务事太祖髙皇帝四十余年小心谨慎未尝有过眷遇虽隆而自处益谦上尝御便殿赐坐适有奏事者公趋避之上曰卿第坐朕自理事不汝闗也其见爱敬如此时公卿多置田产公多不治上问之对曰臣一布衣荷陛下宠灵叨有封爵子孙衣食余饶安敢増益俾多侈心上善之嗟叹良乆公大小百余战金疮遍体每阴雨痛甚及闻征讨之命即日就道未始以老疾辞其事上竭忠盖如此曽祖参祖聚父山甫累赠营国公曽祖妣何氏祖妣赵氏母单氏赠营国夫人配马氏封营国夫人公兄弟四人长早卒次兴以军功封巩昌侯赠陜国公谥宣武次某福建都指挥使次即公也子男十二人镇铭镛鉴钥铨锜钰钫镔钢錀镇驸马都尉尚永嘉公主铭辽王府典宝追封武定侯镛中军都督府右都督鉴中都留守司副留守钥散骑舍人锜早卒钰赠承徳郎尚寳司丞钫旗手卫指挥使女九人长适府军卫指挥佥事蔺瑜次适济宁卫指挥使弋某次辽王妃次适府军卫指挥佥事赵斌次郢王妃次适金吾右卫指挥同知范聚余早卒孙男二十有八琮玹璧瑭瑄瑾珷瑀璒璟玘玮瑷琎璨璝琬琰余尚幼琮府军卫指挥佥事玹袭武定侯瑾早卒珷尚寳司丞瑀梁王府典寳璒璟皆勲卫孙女十六人长仁宗昭皇帝贵妃次适留守左卫指挥陈鉴余在室曽孙男五人聪耽余尚幼聪散骑舍人予观前史称郭汾阳功盖天下而主不疑位极人臣而众不嫉富贵寿考始终令节七子八壻诸孙数十人俱膺显仕唐世荣之若公勲业之隆子孙之盛方之汾阳夫岂多让皆由公存心一本于仁故积累之厚愈逺愈隆焉呜呼伟哉玹以神道之石未立无以昭示永乆来请文予阅其家传考定其大者次第之而系之铭曰
　　天启皇明淮甸龙飞乗时应运风云一机太祖受命泛扫余孽羣力桓桓皷勇就列东征西伐北南以平断出神圣功恊众能展也郭公有文有武翊辅真主实天畀付鄱阳之战众论伟公公仰庙畧不有其功既捷通州再捷太原河南北平黎庻懐恩南诏之征武功尤大诛叛全生蜀民是頼维彼烽烟来自漠北巻甲擒之兵氛荡涤皇有嘉锡锡爵褒功金书铁劵武定启封锦袍御马白金文绮赫赫髙门煌煌戟棨世聨国戚代有显融匪幸所致惟公之忠忠在朝廷载之信史亦有孝思永锡尔类在昔汾阳着勲有唐公实似之于今益彰我作铭诗勒功墓道百世斯承有赫其耀

　　太子太师郭公神道碑

　　天眷国家诞启中兴之运必有英杰为之股肱运谋効力于其间而后勲业克成故荣禄大夫太子太师郭公实其人也公讳资字存性姓郭氏河南武安人曽祖讳温父仲礼皆以公贵赠荣禄大夫太子太师曽祖妣净氏赠夫人祖妣冯氏妣王氏皆加赠一品夫人公生而颕敏志气超羣儿弱冠入邑庠从师受春秋有所造就洪武辛酉入太学甲子领应天府乡荐明年会试礼部对策大廷赐同进士出身初为户科庻吉士擢户部总部试主事丁外艰服阕实授本部湖广清吏司主事改陜西清吏司吏不容奸声誉顿起升都察院左佥都御史无何尚书郁新以才荐之授前北平布政使司左叅议莅事之初即以本司弊政为言太祖皇帝嘉其忠直升本司右叅政公悉心殚虑赞佐有方不数月升左布政使精勤详慎纪纲大振豪猾敛迹良善获安时太宗皇帝在藩邸尤爱重之公有所言无不听纳及起义靖难命公城守抚辑兵民供给粮饷百费所需未尝乏误尝以汉萧何拟之太宗皇帝即位论功召升户部尚书赐白金文绮楮币视诸伯未阅月以北平重地奉命乘传掌布政司事未几诏建北平设行部拜公行部尚书公以北地军民初安生业始遂而官司所费冗滥当撙节以恤下乃惓惓以祛弊举废为务或有不悦而谤公者太宗闻之降勑慰谕益以心腹任之满考赐宴内廷颁勑奨谕锡以诰命赠公祖若考皆资政大夫北京行部尚书祖母及母皆夫人岁辛丑太宗皇帝都北京革行部调公户部职务丛脞公勤以率下事有条序仁宗皇帝嗣位念公旧徳以尚书兼太子宾客已而复念公抱疾艰于歩履不忍烦以政事特升太子太师俾致事归乡既加赐赉又令户部给公半俸蠲其税粮差徭特赐玺书慰劳甚至公归杜门教子孙读书屏絶外累皇上嗣登大寳眷求老成念公祗事列圣劳绩居多诏起复掌户部事免其趋朝特赐钞二万贯公愈感激効忠虽祁寒盛暑必坐公署视事不暂废僚属胥吏莫不敬惮焉满考赐宴于礼部奨以勑书譬公如岁寒松栢愈老愈劲其优待隆厚至于如此宣徳癸丑十一月疾剧屡言蒙被朝廷重任无以效报为愧切切训诸子及孙当感恩思报不及家事十二月癸丑卒上深悼惜为公罢朝遣礼部尚书胡濙赐祭勑工部制棺营丧塟赠特进光禄大夫柱国汤阴伯谥忠襄官其子佑为户部广东清吏司主事公生元至正辛丑十一月己巳享年七十有三卒之日家无余赀公卿大夫皆徃哭吊致奠祭配陈氏贤而勤俭累封一品夫人子男五长仪先卒次即佑又其次曰俨曰伦曰俊女二季荣髙让其壻也孙男十七人孙女十二人惟公亷介勤慎刚果有为自始仕至老视国事如家事凡所施为毅然自任不畏强御虽怨有弗避害有弗辞与人辨论严厉之气见于词色而推之于政畧无害人蠧物之心诚国家忠谨直亮辅弼之臣也佑奉柩归以某年某月某甲塟某山之原乃以郎中黄璇所状事行来请文勒之墓道以垂永乆余与公交好三十余年不可以辞既序其概而复系以诗曰
　　川岳降灵笃生贤哲乗时奋庸以树勲烈惟公之生早负俊才列职郎署超佥宪台风猷宏振纲纪斯秩出叅大藩政兴弊息凡所设施算无遗策显命荐临特拜方伯赫赫太宗仗义而兴命公居守抚民饷兵既正大位嘉公劳绩进位尚书厚其赉锡公愈饬励经国如家谤怨弗恤恩宠屡加仁宗嗣位眷顾尤重兼秩宫僚式隆任用念公抱疾进位师臣俾休于家迭施以恩皇上继统眷公耆旧诏复任事宠待加厚维公忠贞众所共知维公勲业显著于时筋力虽衰寸心尤赤奄忽长逝帝用悼惜赠爵赐谥丧塟是营官其后嗣存没光荣维兹光荣从古罕致公具有之其谁克似武平有山欝欝其崇勒文墓道垂耀无穷

　　故光禄大夫柱国少师兵部尚书兼华盖殿大学士赠特进光禄大夫左柱国太师谥文贞杨公神道碑　　杨溥

　　正统九年三月甲子光禄大夫柱国少师兵部尚书兼华盖殿大学士杨公卒公在疾时自为墓志及卒其子■〈禾道〉秫号泣请余为神道碑文神道有碑古制也墓有铭古道也义不可辞乃序而铭之公西昌儒宦家子讳遇字士竒别号东里曽祖景行元翰林待制祖公荣考子将累赠以公官曽祖妣祖妣妣皆夫人公一岁丧父鞠成于母夫人陈氏自幼端重异羣儿受业于乡儒海桑先生海桑母夫人世父也见其敦敏甚器重之公自知学手不释巻十二三通举子业乡人请为子弟师尝有儒生过馆下栖栖然携书数册公询之闻其母老无所养乃分其徒之半与之俾得束修奉母姑氏举家瘟疫门无人迹公夜宿其家浃旬为之调治全愈始还于是寖有闻于乡里母夫人尝曰吾儿力学向义足以光先世及弱冠出游章贡章贡守儒者嘉重之俾摄琴江教事琴江令亦儒者深贤之公感知己劝令尚平恕尝为之言脱诬枉重罪数人或持金谢公者公若不与闻斥之出游江湘所至人敬慕欲荐之辄辞不就遂有声江湖会朝臣以名儒荐征入翰林编纂一时儒者称公博洽试于吏部考其文为首遂有声于朝授王府审理副复召入翰林编纂太宗皇帝入正大统改授编修屡迁翰林学士改左春坊大学士洪熈初升礼部右侍郎华盖殿大学士踰月升少保兵部尚书寻升少傅阶荣禄大夫正统初少师阶光禄大夫公厯事列圣四十余年信任始终洊臻极品夫岂偶然哉太宗皇帝初临御修复成宪抚绥夷夏神谋圣断洞合事几时在翰林与宻勿以敏捷几智承眷顾者亦有其人公独持重勤事未尝以贤智先人尝受命与廷臣议事公审众长以闻上称公能服善及车驾巡北京命皇太子监国乃命公辅导时营建北京征剿叛逆匠作军兴征于南方者咸启白皇太子公言监国之体以尊君顺亲为心皇太子嘉纳之凡所奏对及裁处庶事鲜有过举仁庙即位公以宫僚荐膺重任知无不言言无不纳曽不踰年裕民之政举行无遗尝赐勑褒重之赐象牙图书曰贞一以表其心赐银章一曰绳愆紏缪俾匡所失赐畿内田四千畆固辞请业贫民诏三俸俱支公恳辞尚书俸宣庙临御益见礼重及东藩构乱公随驾东征罪人既得公请絶浮言以全亲亲开释胁从以广仁恩上嘉纳之今上嗣位公以老成弼亮治化启沃圣学力所可为者身任之恒恐不及常以年髙辞弗许上悯其情命还乡展墓公以三孤之重还乡里谦抑自处如昔在乡里时甫数旬即来京又六年遘疾上命明医疗之乆不愈赐玺书寛慰及赐寳钞光禄酒馔以资养之竟不起时年八十上深惜之辍视朝一日遣礼部尚书胡公谕祭赠特进光禄大夫左柱国太师谥文贞仍命有司给舟车归其丧塟乡邑白云原是年某月日也公存心忠厚急于为善自布衣时笃念族属周恤急难审取舍行义卓卓为人称道及为大臣识逹大体尝曰大臣以荐贤为本然全才难得故所荐引取其所长不求其备公寿考康寜恩荣始终宜也非幸也娶严氏累赠夫人继郭氏累封夫人侧室李氏子三稷■〈禾道〉秫女四人梁楫萧承恕刘钧蒋重其壻也孙男六昱晟暠晅晏昕女三人朝廷修三朝实録公为总裁笔削有公论平生所著有沙羡稿石台稿文籍志法书志东里集总若干巻藏于家公立心制行有自撰墓志有东里传有小传溥自出仕与公交游在馆阁议事彼此不能无可否退而欢如也存亡之感曷有穷已兹用撮其概书之神道为之铭曰
　　斯文遭际千载亨期以翼君徳以福羣黎越稽徃古异世同规皇明启运大统重熈纯佑有命挺生瓌竒左右宻勿四纪于兹玉成耆徳以臣以师中流砥柱羣疑筮龟天不慗遗吁其孔悲

　　明文衡巻七十七

　　●钦定四库全书

　　明文衡巻七十八

　　（明）程敏政 编

　　○神道碑

　　兵部尚书赠荣禄大夫少保兼尚书邝公神道碑　　王直

　　兵部尚书邝公既卒之明年皇帝悼念不已诏特赠少保兼兵部尚书进阶荣禄大夫而官其子仪为主事仪奉公衣冠以归将以某年某月某日葬于某里之原而述公之行请文以刻诸墓道呜呼公故人也其可辞公讳埜字孟质别号朴斋郴之宜章人曽祖某祖某皆有学行而不仕父子辅为学官县令名重当时及公贵祖父皆赠兵部左侍郎妣李氏王氏皆赠淑人公早丧母祖母李抚育之见其不凡最钟爱曰是子能大吾门公孝友勤俭出于天性而抚弟妹尤笃其于学问不待程劝选为邑庠生而泰和王敬先为训导循循善教公亦勉勉善学学成取进士遂入都察院理刑狱以廉平得名永乐癸巳拜监察御史时车驾在北京有言南京钞法阻滞命公徃察之众谓将起大狱公徃擒市豪一二以归奏曰市人闻令皆震惧今钞法已通矣上颔之而罢倭冦犯辽东公徃按问戍守之失律者凡百余人皆应死公为开陈其可矜状甚明上然而宥之山海闗吏卒邀阻行人以取财亡逃之人则受赇纵之去弊积滋甚公廉得之归至闗悉擒治抵罪弊为之省丙申北京营造执役之人累巨万上念有病者命医与善药又虑其奉行不谨命公察视之公躬履其地令洁其秽污而时其药食由是病者多不死戊戌石州人有诣阙告变者曰州民与陜人羣聚千余谋不轨上擢公为陜西按察副使徃理其事果实即以官军剿戮毋贻民患赐之楮币给驿而遣之公至察其诬乃反狱亡命妄言冀脱死即具以闻上命止弗问而诛其造诬者宣徳已酉陜右饥华亭宜川尤甚公私廪皆竭公廵歴其地忧之乃移旁县粟赈焉羸病不能兴者命官府煑粥食之民以全活庚戌至纳淠忧归道闻父丧哀愈甚每号痛辄欲絶其治丧一用古礼其祭亦如之服除拜应天尹辇毂之下赋急役繁公一以养民为务事无大小茍可以兴利去害无不用其心至于市征田税皆酌其平豪猾不得为轻重宾兴之岁公设科取士厚其礼而峻其防得人为多且撙节其费以待会试故事集而民不扰视异时盖省十三四岁大熟麦有两岐者民归徳于公公拒弗受正统改元进拜兵部左侍郎时西鄙有警尚书王公徃视师公独任其事上嘉其才荆湘民多隶戎伍公家亦与焉至是特除其籍以示宠己未京师淫雨壊官民庐舍公奏曰此阴气为沴兵阴也皆臣等不职所致乞罢归田里上慰勉之师征麓川公举蒋贵可任卒有功众人以为知人天下军卫总小旗当代者于例必就试京师有道逺无资不能来者终身不得代公请各于都司试之人以为便时有言欲变易军伍使南北之人各适其土性下羣议众依违其间公曰此旧制不可紊稍有变易将不胜其弊咎将谁归卒不动尝自念曰治军吾职也当为国家惜其力养其鋭气以备不虞故凡军家利病有当兴革者必为上言之多见信从己巳边报敌入侵上命治军旅而权奸独主亲征不与外廷议及诏下大臣皆以为不可即上章请留不听公从行出闗屡奏言此边事不宜屈至尊惟指麾诸将足以成功不听权奸恶其数言事欲疎之勑公与户部尚书王佐随老营至懐安坠马几殆从者请少留懐安就医药公曰天子在前吾为大臣岂可托疾求自便力疾而徃至云中车驾回銮然行止疾徐惟权奸所命至宣府北兵踵至公深以为忧再上章请疾驱入闗而严兵为殿皆不报最后公诣行殿申前请权奸怒曰汝腐儒安知兵事再妄言必死公抗言曰我为社稷生灵而言何得以死惧我权奸愈怒叱左右扶出公与王公相对泣帐中明日次土木营中无水士马皆饥渴敌四面集矢下如雨众奋欲战又为权奸所沮须臾师覆公遇害盖八月十五日也生于洪武乙丑某月某日年六十五娶吴氏有贤行子男一即仪女一嫁同里士人欧阳瑄孙男三琦琳珍公学博行荘仕宦四十年风裁凛然见重于士大夫威行惠施近悦逺懐服仁蹈义至老不衰此其生平大节也权奸误国而卒陷焉岂独公之不幸哉呜呼铭曰
　　允毅邝公逄时之隆学古入官荐跻显庸执法在朝为名御史再升外台其行愈伟京尹堂堂百郡所瞻惟少司马戎律有严遂陟夏卿君子所重噫其逝矣云谁不恸人道之大曰义与仁仁义不违何愧于天刻文墓碑负以龟趾永永不亡庶其在此

　　礼部右侍郎谥文肃钱公神道碑

　　公讳干字习礼吴越武肃王镠之后初吴越归宋子孙皆显仕其为吉州防御使曰惟济子昕遂家庐陵三传至贵和徙吉水诸源为望族曽祖以吉祖立志父好徳母赤岸陈氏皆以徳义重乡里公生而喜学父母兄弟皆钟爱凡所师友者见其文敏而思深且多出腹藁莫不竒其才从学南昌训导颜子明而卒业于翰林修撰张伯颍永乐六年江西乡试第一明年会试中第十时车驾幸北京廷试不果由是从容京师间纵观圣朝政化之美声明文物之盛四方万国讴歌朝觐之会同而才益进九年廷试取进士入翰林为庶吉士寻升检讨叅史职甲辰会试命公为同考八月仁宗皇帝即位一新庶政升翰林侍读与知制诰洪熈元年赐勑褒赠父母及封其妻勑同修太宗皇帝实録仁宗皇帝升遐宣宗皇帝正大位勑修仁宗实録公亦与焉时有诏许焚黄公承命以徃丙午促召还京偕太子少保金幼孜等入见命完修实録三年春闱则命公为同考官三年戊申元夕赐文武近臣观灯万岁山赐宴公及文臣赋诗以进赐之钞四年八月应天府乡试奏请考官命公为之十二月朔是日霜寒甚上命光禄赐在廷文武羊酒以御寒曰皇祖考在位每旦常有赐今朕多事忘之汝勿忘五年两朝实録成赐金织袭衣银币考礼部会试升翰林侍读学士蒙给诰命赠父以已官母与妻皆赠宜人痛宠命之不生及也哭之过哀七年驾过史馆有作并赋招隠之歌以示近臣盖是时天气清明圣心悦豫懐贤覧古悠然天趣之髙发见于吟咏于此盖可见也八月考北京乡试十年乙卯春宣宗皇帝晏驾今皇帝即位二月上宣宗尊号赐白金秋九月诏修宣宗实録十二月赐文绮丙辰正月改元正统大臣建议开经筵诏可其奏公与为讲官三月上临轩策士公读巻劳以羊酒赐宴于礼部戊午四月进宣宗实録上御奉天门慰劳甚至赐白金文绮织金衣袭升翰林学士赐宴于礼部八月应天府乡试命公为考试官四年充廷试读巻官六年考北京乡试七年壬戌为行婚礼赐纱衣纱帽金相香带等物九年甲子三月大新国学成上祗谒先圣躬行释奠礼幸彛伦堂命祭酒司业以书易进讲从臣坐听公与其列七月公上章乞致仕弗允且降勑谕天下宪臣及县令有难其任察举以闻公举所知而人以为当十年乙丑礼部春试上复命为考官三月进五伦书蒙赏赉冬十月钦升礼部右侍郎公以老病恳辞弗获谕使就职朝廷稽古右文事多由礼部公夙夜祗栗惟恐有弗称上又命兼署吏部公益谨畏不自宁求去益切诏许之公乡大夫饯送出都门皆有诗公独取归去来辞长歌以自快人莫不以为荣而喜圣徳之厚也公孝友忠信笃于伦谊厚生送死君子称之至姻戚故旧亦无悖于理者在位三十余年以文章议论为士类所敬乐于教人学者亦乐从之游典文衡者八读巻者二佳时暇日择胜徃游长篇短章发于歌咏以扬太平之盛美及老而归頥老之堂子孙侍教者十五年凡所著述论思聨为大巻有应制集词垣藁词垣续藁归田藁藏于家后世传焉天顺四年九月婴疾五年四月益甚五月二十二日终于正寝春秋八十有九讣闻上为之嗟悼命礼部赐祭工部为治祠坟谥曰文肃配王氏继娶曽氏皆有贤行子二长鸾停先卒次鳯跃习举子业女一人孙男某曽孙男某初公之归即欲为安乐窝得地于其里洲背山而营焉至是鳯跃以其亲戚髙佥宪所述行状请于予曰先考文行公知之且交最乆神道之碑非公孰宜为予老且病不得辞乃勉副其意诗曰
　　洲背之山有崔者坟是谁所营武肃令孙惟此令孙克勤帝载由唐而兴日广且大归于有宋以徳以仁衣冠相传有土有民天祚忠孝贤者相继维时能来繄公是视公之游此旌斾于于山灵来瞻风巻云舒植木有本矖水有源公之本源人其式旃公每来归子孙翼翼诵诗读书有永无斁惟公世家海内所闻政事文章亦焕其羣我与为友式笃于义九十而终尚利后嗣公官三品神道有碑我作铭诗百世之诒

　　奉天靖难推诚宣力武臣特进荣禄大夫柱国太保宁阳侯追封浚国公谥武靖陈公神道碑铭　　李贤

　　永乐初靖难功臣不下数十人然克享禄位于悠乆者鲜矣惟太保宁阳侯陈公厯事五朝出藩入卫凡六十余年而以令终呜呼盛哉公讳■〈樊，心代大〉字舜卿鳯阳寿州人髙祖万曽祖福三祖（阙）俱追封泾国公妣皆泾国夫人父亨从太祖髙皇帝定天下以功升都指挥使洪武三十二年从太宗文皇帝靖内难复以功进都督同知卒赠奉天靖难推诚宣力武臣特进荣禄大夫柱国追封泾国公谥襄敏母韩氏泾国夫人襄敏公三子长恭嗣为都督同知次忠府军前卫指挥使季即公也器宇宏逺识见超卓尤负胆气工骑射年弱冠即从父领兵为前行凡坝上广昌蔚州大同白沟济南之战与父同功又御敌于单桥藁城西寨东平固镇小河战尤力累升右都督永乐初论功行赏进封奉天翊卫宣力武臣特进荣禄大夫柱国宁阳伯食禄一千石子孙世袭赐诰劵赉予甚厚六年受诏佩征西将军印总兵镇守宁夏赐寳镪白粲牛羊以为戒严之费公至镇号令一新凡边人降附者亲抚绥之务得其欢心乃已七年选精兵自将大败敌于境外由是残兵逺遁边尘为之一清捷闻加封奉天靖难推诚宣力武臣特进荣禄大夫柱国宁阳侯食禄一千三百石子孙世袭复赐诰劵及貂蝉冠服锦绮寳镪八年春上亲征北庭公将左掖兵十一年冬还镇十二年春上复亲征公仍将左军俘馘甚众明年还镇十四年夏有报敌人玛哈穆特死者公未之信曰是欲懈我边备也即申饬诸将固守已而敌众果来见有备而退二十年春上复北征公率所部兵以从还京赐玉带金绮龙衣且闻公有女贤淑礼聘入宫册封丽妃寻命归寜父母赉予骈蕃当世无与为比二十一年诏公统陜西宁夏甘肃三镇兵出剿叛逆公率众直抵贺兰山捣其要害尽收其君长额森托噶部落及其牛马驼羊数万凯还上大悦宠赉有加二十二年复随上北征师还以公为殿至京遂领前军都督府事仁宗皇帝登极以公勲戚有劳加太保复官其长子昭为勲卫宣宗皇帝临御待公尤厚乐安州之平公领京营兵卫上有功还有金帛人口之赐二年复镇宁夏三年春奏徙灵州城以便防守四年春得玄白二兎以进上赐玺书奨谕兼有玉带龙衣马图之赉六年还京十年命佩平羗将军印移镇甘肃正统改元今上皇帝嗣位念公勲戚之旧召还奉朝请十三年冬福建民邓茂七作乱伪称闽王势甚猖獗上曰此贼非老将不能平特命公率师徃讨之至浙江有欲分兵先守海口者公曰如此是絶其生路则为死冦矣不从明年春师次建宁有欲屠沙尤二县者公曰如此则益坚贼心矣乃下令谕之俾各复业能斩贼首者官赏与王师同于是降者日众公曰贼势已孤无能为也乃五路进兵一鼓而收之凯还赏劳加等命领中军都督府事寻兼领宗人府事景泰中加太子太师天顺改元皇帝复位恩遇益隆固辞宫师许之六年春忽得疾踰秋不能起上言臣老死不足憾惟陛下以生民为念任贤用能以图太平之治则国家幸甚上览之恻然曰看卿所奏足见忠诚宜尚加调治以副朕懐乆之医药弗効遂薨时天顺癸未七月十六日也距生洪武己未二月九日享年八十有五讣闻上震悼辍视朝一日追封浚国公谥曰武靖遣官谕祭加赙及营葬事东宫及诸王亦各致祭公伟观修髯语音洪亮胷懐磊落敬礼文士虽位极人臣未尝妄自尊大而南征北伐口不言功当为中兴名将称首配严氏封宁阳侯夫人早卒子男六人长即昭次曰福宁俱早卒次曰晟为勲卫次曰润次曰瑛次曰昻女五人长适应城伯孙杰次即恭顺荣穆丽妃次适东胜右卫指挥使张昭次适府军左卫指挥使张轮次适都督同知马良润等卜以是岁某月某日与严夫人合葬于都城西香山之原铭曰
　　寿有陈宗父子杰特泾公浚公后先开国文皇靖难孰多勲劳泾公辅之首秉节旄奋武桓桓所向披靡大事垂成星殒于垒浚公承之以笃世忠鼓勇前驰泾公是同跃马挥戈到处蹀血乃伯乃侯成此茂烈金符虎节屡镇边陲于征于狩无逺不随闽冦劻勷东南恐震浚公征之遂辑其众巍巍勲戚历事五朝龙衣玉带惟帝之褒寿嘏既纯允显六纪容与承平宿将无几煌煌愍册贲此令终生死哀荣孰如浚公西山嵯峨佳城在侧史臣勒铭千载辉赫

　　恭顺侯追封凉国公谥忠壮吴公神道碑铭

　　天顺辛巳逆贼曹钦谋为不轨潜俟七月二日早朝入内为乱恭顺侯吴公先于是夜一鼓闻之即与其弟广义伯琮约总兵懐宁伯孙镗走诣长安门告变于是禁门不启贼计遂穷举火烧禁门公等率兵剿杀奋不顾身贼虽诛灭公已捐躯矣呜呼先机告变公之忠也杀贼丧元公之勇也然则逆贼之败岂非公之功乎皇上闻公之殁哀悼殊深辍视朝一日追封凉国公谥忠壮凡秘器谕祭赙仪之类悉从厚典复命有司为营冢圹以安葬之盖痛念勲戚之臣为社稷而死故报功之典倍蓰寻常也既而琮诣予泣且告曰先兄不幸殁于锋镝兹欲立石墓前以白于世非先生之文不可辞弗获按通政司参议赵君昻之状公讳瑾字廷璋其先西凉人祖讳允诚永乐中累以战功封恭顺伯父讳克忠嗣伯爵洪熈初以戚里恩进封恭顺侯正统甲子以征讨功加太子太保己巳秋御敌北边力战而死追封邠国公谥壮勇母杨氏封邠国夫人叔父克勤官至左军都督府左都督亦同兄殁于阵追封遵化伯谥僖敏公生而英鋭襟度爽闿亲贤好善未尝以门第骄人以故搢绅士大夫乐与之游相与议论古今讲说道义而公颇能识其旨趣尤闲武艺精骑射方其父叔御敌之际公亦在阵中发矢射敌洎父叔矢尽而亡公始就执其酋长念公忠义之后释之乃还京遂嗣父爵天顺改元皇上复位公以勲戚随侍应对称旨自是日备顾问赉予甚厚寻命理左军都督府事公益感激夙夜效勤一旦遭变委身则其允蹈忠义视乃父乃叔为无愧矣公生于永乐癸巳十二月一日享年四十有九配李氏故会宁伯之女有淑行封侯夫人生子男二长曰鉴次曰镛次曰锡女一适指挥使刘玉琮嗣广义伯遵化公之子卜以是年八月某日葬公于顺天府房山县之新荘从先兆也铭曰
　　世禄之家忠义无几有若吴门展也无比彼美忠壮虎视耽耽遵化之侄邠公之男忠以捐躯壮以御侮相继如归光照中土饰终追荣惟帝之恩匪帝之私惟以报勲閴矣泉宫西山之麓秘器旅陈穹碑载陆仁者有后公则成仁铭以贞之何千万春

　　礼部尚书致仕赠太保谥忠安胡公神道碑铭

　　我朝名公巨卿聪明特逹者多矣若器识宏逺福寿隆长惟武进胡公一人呜呼休哉公讳濙字源洁别号洁庵其先淮安宿迁人有讳藩者仕刘宋为太子左卫将军迁豫章数传至讳咸者仕唐为侍御史子常州刺史琼生持因家于常遂为武进人持四世孙曰宿仕宋为枢密副使宿十一世孙曰中立为常州制置中立生昭公之髙祖也曽祖庸仕元为江浙儒学提举祖祯为常州路医学録考宗仁隠居不仕皆以公贵赠光禄大夫少傅兼太子太师礼部尚书曽祖妣章氏祖妣徐氏妣李氏皆赠一品夫人公生而髪白弥月方黒母梦一僧持花以遗之觉而生公居数日有僧至家索观公见僧即笑僧曰此吾师天池髙僧后身也命我求见以笑为志果然闻者咸惊异之公自幼端重不好嬉戏弱冠入邑庠洪武中领乡荐登庚辰进士第授兵科给事中寻迁右给事中公勤识大体士林誉之太宗文皇帝入正大统公供职如旧永乐改元秋以奏对称旨升户科都给事中丁亥上察近侍中惟公忠实可托遂命公廵游天下以访异人为名实察人心向背时御制性理大全为善阴隲孝顺事实书成俾公以此劝励天下以故虽穷乡下邑轨迹无不到在湖广间最乆丙申秋还朝丁内艰乞终制不允寻进礼部左侍郎明年徃廵江浙诸州授嘉议大夫癸卯复自均襄还朝时车驾亲征北方驻跸宣府公驰谒行在所上卧不出闻公至喜而起且慰劳之曰卿驱驰良苦赐坐与语凡所厯山川道里郡邑丰啬民情休戚以至所闻所见保国安民之事悉为陈说上欣然纳之向所疑虑者至是皆释比退漏下四鼓先是仁宗皇帝为太子监国时有飞语上闻文庙属公徃察之公至以所见七事皆诚敬孝谨密疏以闻上览之大悦自是不复疑仁宗嗣位特赐诰命授正议大夫资治尹已而闻公曽有密疏疑之乃转太子宾客兼国子祭酒之官南京未几阅章奏见公所上密疏深嘉其忠方议重用之而龙驭上宾矣宣宗皇帝即位复礼部左侍郎兼职如故洪熈乙巳冬公自南京来朝上素重公及入见顾问良乆即留任行在礼部事宣徳改元春进尚书是岁秋汉王谋叛事觉公赞上亲征事平公受赏赉甚厚复给叛者家属四人丁未赐诰命授资善大夫复赐近第一区于长安右门外给阍者二人戊申上嘉公忠勤特赐银章四其二曰文恭世家曰清和恭静盖嘉羡褒美之也寻以公生辰赐宴于其第秋八月公扈从廵边至会州而还己酉命兼詹事府事夏五月复扈从北廵时常民有豪横者既抵于法悉以田宅赐公辛亥命兼行在户部事圣节御制诗一章赐公及蹇忠定杨文贞文敏三公且曰朕茂膺天眷惟尔四人赞翼之功因赐宴尽醉而罢新建礼部成命光禄设宴勲戚公卿皆徃贺公公以为盛事立石厅事之右倚任益隆每燕见上虚心问曰卿有何言得其章奏即施行之时有芝产于公署人以为公和气所召今上皇帝践祚亦惟图任旧人待公尤厚凡军国重务皆与闻加授资徳大夫正治上卿每考绩必有赉予甲子以年至七十上章乞致仕上以公精力未衰慰勉留之己巳上亲征北边命公留守京师秋八月进太子太傅阶荣禄大夫景泰初赐诰命辛未春公因灾异数见乞放免以回天意不许寻进少傅壬申兼太子太师二俸兼支公固辞一俸癸酉复赐诰命进阶光禄大夫自后每岁引年乞归皆不许丙子复因灾变乞赐罢黜亦不许时公年八十二忽疾作艰于歩履明年皇上复位公不自胜扶疾入朝而筋力不可强矣遂乞谢事且辞师傅二职上方重用耆旧悯其老皆从之陛辞赐白金寳镪金织袭衣给驿舟以归复赐玺书有卿宅心允臧处事惟慎虽经变故无改厥常之谕归之日乡人老稚聚观者以亿万计公陈所受赐于堂感激泣下遣冡子长宁诣阙申谢上念公厯事累朝遂官长宁为锦衣卫世袭镇抚俾归终养公之弟克恭克宁克诚时年皆七十余苍颜白髪燕乐于一堂遂扁曰寿恺优游桑梓者七年疾复作召诸子前曰尔辈图报国恩勿坠家声遂瞑目而逝天顺七年八月八日也享年八十有九终之夕常州守卓天锡梦公来辞已而闻终大以为异讣闻上为之震悼赠太保谥忠安遣官谕祭于其家复令有司营葬事恩荣始终世莫与比公为人平易寛和廉静寡欲自奉淡薄起居有常居官敬慎一毫不茍歴事列圣无纎豪过举蔚然为一代名臣立朝几六十年荐拔士类甚多十知春闱贡举天下之士尽出其门平居未尝疾言遽色虽庸夫孺子亦知其为长者暇则手不释巻喜为诗文晚年誉望益尊其酬应愈剧曽不厌倦所著有芝轩集若干巻又尝辑録医药经验者曰卫生易简方经进又有律身规鉴俱行于世公配范氏早卒累赠夫人继张氏累封夫人子男四人长曰谼即长宁居母丧庐墓有司闻于朝旌其门曰孝子次曰■〈谷干〉以武举得官没于王事次曰豅锦衣卫指挥佥事次曰■ 〈谷同〉女三人长赘林玘次适成国公朱仪次适阳武侯薛琮孙男一人曽孙男一人铭曰
　　大明盛时有臣胡公从容其间以笃其忠始为夕郎乃教胄子舆论攸归多士咸喜作宾春宫遂长春官列圣倚之四海乂安国之老成进位师傅温恭维人翊我皇度公在朝廷六十春秋禄位优游莫之匹休公身虽亡中有不死懿行崇功昭彼信史皇恤耆英旷典是承隧道有碑儒臣刻铭

　　吏部尚书致仕赠太保谥文端王公神道碑铭

　　公讳直字行俭别号抑庵系出琅琊晋太傅导之后也导辅东晋遂家金陵后数世有崇文者仕唐为吉州刺史因家吉州又数世孙贽仕宋为户部侍郎徙居泰和代有显人曽祖以道祖子兴隠居不仕父伯贞仕国朝为肇庆知府俱以公贵累赠少傅兼太子太师吏部尚书妣皆赠一品夫人公早丧母而父以事去頼祖母李夫人抚育自幼端重异于常儿家贫力薄刻苦读书永乐改元遂领乡荐明年登进士第时太宗皇帝笃意古学诏选进士曽棨等二十八人为翰林庶吉士俾读中秘书冀成逺大之器公在选中感激奋志不数年文辞追古作者上以公卓越诸士召入内阁凡机宻之政属执笔焉寻授翰林修撰车驾廵幸北京仁宗为皇太子监国留务之重选任尤严时翰林则留黄淮杨士竒与公三人辅导公夙夜勤慎不懈中外咸倚重之及再幸北京公在扈从遂与修太祖实録未成以忧去服阕仍入翰林升侍读仁宗即位进侍读学士宣宗为皇太子慎选宫僚首升公右春坊右庶子仍兼侍读学士凡经筵讲义及文武羣臣诰勑皆以属公又兼记注至于圣政圣训之当书者皆録之以备纂述进阶奉议大夫宣宗即位与修两朝实録成进詹事府少詹事仍兼侍读学士有白金彩币袭衣寳镪之赉进阶中顺大夫今上嗣位诏修先朝实録以公总裁书成进礼部左侍郎仍兼学士赏赉如前乆之以礼部缺人命公出莅部事宗伯胡公大喜阖部之政悉付之公处之裕然若素习者吏部尚书郭琎去位诏以公代之命下士类皆悦进阶资善大夫歴再岁有无頼不得志者以选拨事嫁祸于公给舍御史交章论列乃直公诬加授资徳大夫正治上卿正统己巳秋北边告警车驾欲亲征公独以为不可率廷臣上疏止之不获特命公留守京师加太子太保兼吏部尚书寻进阶荣禄大夫景泰初进少傅壬申兼太子太师进阶光禄大夫公累疏求退不允天顺改元皇上复位图任旧人公艰于歩履不能朝谒恳乞休致并辞师傅二职诏特许之赐以玺书有忠清之操简于朕懐之语复出白金文绮寳镪赐之给驿舟以归公方面修髯器宇宏伟望之若神仙中人天性严重寡言笑居家俨然及至接人和气可掬学富才敏诗文清致四方求者接踵屡典春闱文衡得人最盛在翰林三十余年恭勤不怠如一日与王文安公齐名时称二王又以居第在东称东王先生士类莫不拭目海内想闻其风采及位冡宰益加廉慎时方面官罢廷臣荐举专属吏部公益留意人才委任部属凡御史出廵归者必令报其髙下以备拔用自是四方多号得人奔竞之风为之一息居第隘陋曽不屑意一切世味安于淡薄朝廷重公之徳每优礼之免其朝谒及退休居家杜门不出日课诸孙读书而已所著有抑庵集若干巻行于世天顺六年九月二十三日以疾终于正寝享年八十有四讣闻上为之悼惜特赠太保谥文端遣官谕祭于其家复令有司营葬事公配陈氏累封一品夫人先公二年卒子男四人长曰■〈禾资〉翰林检讨居母忧以卒次曰稹次曰穆次曰秱女三人长适梁相次适萧稹次适袁杰孙男十人曽孙男七人稹等卜以天顺七年正月六日葬于邑之信实乡髙坪之原乃以公所为墓志示贤请铭其神道贤从公游最乆公未尝待以属吏又引之同升平生之知未有过于公者谨次第其事而系之以铭铭曰
　　国之明昌系彼才贤有一挺生繄岂偶然侃侃王公天赋其秀有声烨然大江之右銮坡鳯阁容与翱翔惟学之昌惟誉之芳遂秉钧衡不倚不忒百司庶府位称其徳位称其徳乂我烝民列圣汝嘉保傅师臣公之旋归既禄且寿国藉蓍龟士仰山斗公之云亡轸我圣衷节惠二名锡命三公有美哀荣无然愧怍铭在丰碑元老之墓

　　明文衡巻七十八

　　●钦定四库全书

　　明文衡巻七十九

　　（明）程敏政 编

　　○神道碑

　　荣禄大夫太子太保吏部尚书赠特进光禄大夫太保谥忠肃王公神道碑　　彭时

　　公讳翱字九皋姓王氏其先世家栾州自公之父避元季兵乱徙居沧州之盐山故今为盐山人公生有异征气清质秀甫十岁能读书父即勉以仕进克自勤励学遂有成永乐乙未登陈循榜进士第二甲第一名改庶吉士甲辰授大理寺左持正因诖误左迁行人宣徳丙午用庐陵杨文贞荐升行在山东道监察御史当是时任风纪者多事矫激惟公谨重逹大体上下贤之乙邜升都察院右佥都御史正统丙辰奉勑镇守江西政不苛刻吏民畏爱未几徃浙江除土豪理盐法能声大着己未四川松潘畨贼为患命将徃征以公叅赞军务公欲懐以恩信有来降者即以所赐白金寳楮易牛酒犒之畨酋商巴感悦率生畨来归受约束者一十八寨边境以宁辛酉出镇陜西饬兵备壬戌徃辽东提督军务时辽东守将屡失机朝廷以为特简任公且授以便宜之权公至守将以下庭参公诘责玩冦失机故将斩之得其再三哀请乃已于是官军咸股栗莫敢不用命逾月躬出巡边治障塞严斥候仍简阅戍卒更老弱赈贫穷配鳏寡俾成室家人人感激其治诉讼专行赎罪法虽人命亦然曰偿命无益死者之家而财或足以济其用故行之不疑有指挥孙璟者因漏闗鞭戍卒至死其妻女哭之相继死他卒被鞭者诉璟杀一家三人公判曰甲死以罪妻女死于夫非杀也其令璟偿葬埋费璟后为将有名非公优容不及此癸亥升左副都御史丁夘率师出境破敌有功升右都御史己巳升左都御史是年秋敌长额森分众侵广宁公下令坚壁清野以困之彼乃遁去公在辽东十数年勤训练广储蓄食足兵强为诸边最其拔用将校如施聚焦礼辈皆以勇畧知名亦非他边所有也绥懐东方诸国恩威两尽徃来朝贡者无不惕威而感徳景泰壬申召理都察院事寻加太子太保会广东西贼冦扰攘两镇将官互相观望不即捕朝廷命公总督两广军务公至推诚抚谕蛮夷向化者多思恩知府岑瑛土官也屡有劳效或疑其反侧公令瑛领兵屯桂林听调人言乃息其它土官有争职者公度势量情予夺得宜人心帖服癸酉少傅王文端公以清徳雅望居吏部年且老矣朝廷思得刚明果断者以济之乃召公还命以太子太保兼吏部尚书士夫以得人相庆乙亥公年踰七十乞致仕不允已而乞归展省又不允命有司为公起第于县郭西盖以慰安其心也公掌铨衡孑孑持公道进退人才必察其实而于抑侥幸杜请托尤严选法为之一清天顺丁丑英宗复位罢旧宫僚公上疏乞致仕南阳李文逹公言于上曰王翱廉谨老成吏部非此人不可乃不听其去任用益笃已而文逹被谗黜公力言其淳实可用以故文逹复被宠任焉当是时上眷遇公加隆特官其子国子生竚为锦衣卫副千户而赏赉以金玉束带锦绣衣服银币玩器等物岁无虚月屡召与近臣同逰西苑南城及扈从猎近郊燕赐优渥一时擢用廷臣惟公言听有出他人荐者亦必待公而后决也每召见便殿访问从容呼以老王而不名其见敬礼如此辛巳秋加太子少保甲申今上嗣位赐银五十两钞五千缗是冬命遇雨雪免朝叅乙酉春复加太子太保公年虽髙精力如少壮人然无岁不引年致仕皆蒙优词褒答勉留不果行丁亥公有疾上命中贵挟御医徃视并致白粲上尊之赐七月疾益笃其请益恳切上不得已允之居数日遣中贵赍赐勑谕并金织衣一袭银三十两钞三千缗时已不能就道至十一月六日卒于京邸距其生洪武甲子二月十二日享年八十有四上闻讣嗟悼赠特进光禄大夫太保谥忠肃遣官谕祭营坟给驿送还其乡以卒之明年五月初二日葬于帽架圈之原曽祖进昌祖大老父得林俱赠荣禄大夫太子太保吏部尚书曽祖妣徐祖妣刘妣张俱夫人配宋氏先公二十三年卒累赠夫人次张氏亦先卒子男一即竚也女一适河南参政贾杰孙男二长田次疄国子生女二曽孙男女二公天资仁厚操履端方居官莅政谨绳墨蹈规矩一毫不茍且其待人外若毅而中实寛和好恶所加善者悦而恶者不怨论事语简而质是是非非确乎其不可易持已亷洁无私而自奉甚俭薄自初仕勤劳于外与晚处庙堂皆然未尝以壮年异其心盖年愈髙而志愈勤守愈约忠君爱国之诚愈笃而不懈真厚徳君子也迹其所以享盛福荣名无愧于古之大臣者其在此欤大宗伯姚公状公行详且实矣公子竚欲刻石置于神道请予文之予素敬重公茍可以焯徳信后义奚容辞惜乎文不足以既其实也铭曰
　　有美王氏世居于滦积善秉义隠处是安避兵盐山遂定厥家再传而顕揭徳振华其振伊何自公特起降诞之详虹光兆异乃励儒业乃第科名洊歴显位骏望铿鍧公出四方宪度清肃弊革利兴兵民攸服其在中朝恪秉铨衡贤才彚进治道乃成公何能然惟徳之进惟公惟亷惟勤惟慎公以接物绳直准平廉以律己玉洁氷清勤以莅事夜寐夙兴慎以存心晨惕夕兢祗事五朝始终若一为国元老为士矜式官跻一品寿踰八旬推今较古如公几人公今徃矣畴不嗟悼匪私于公惟徳是好渤海故郡髙坟峩峩于乎忠肃千载不磨

　　姚文敏公神道碑

　　惟姚氏系出有虞其先家汴梁宋南渡徙居桐庐世传诗礼多知名士而未甚贵显贵显自公始公讳夔字大章损庵其别号也生一岁而孤性资颕异克志于学十三游邑庠博通经史为文雄徤有竒气正统戊午以春秋举浙江乡试第一会试辞乙榜入太学祭酒李公时勉司业赵公婉一见器重之少保杨公溥闻名且遣子壻从学而公不自满复游刘忠愍公之门请益士大夫莫不髙其志壬戌会试中第一与从弟龙俱登进士人荣耀焉癸亥擢吏科给事中首以修徳举贤选风宪立谥法等八事为言多见采纳甲子夏旱奉命祀北镇雨应期至丙寅持节册封晋府徐沟等王未还而母夫人卒公以不及奉汤药为恨号恸几絶葬祭一以礼己巳服阕复旧任是秋英庙北狩国势危疑大臣劝进郕王议未决询诸六科公曰社稷大计为大臣者当任之而询诸小官何邪事乃定十月敌骑攻京城禁兵出战未大捷公请遣勑召边将杨洪等领劲骑入援敌闻一夕遁去景泰庚午廷臣荐公才堪大任升南京刑部右侍郎振举废坠刑狱以清壬申改南京礼部奉使云南考察官吏癸酉还朝留任礼部丁丑正月景泰不豫尚书胡公濙在告公强之出率文武羣臣问安且请复立皇太子正位东宫疏成未上而英庙已从石亨等请出复位矣亨因挟私弄权轩轾大臣而进退之调公南京刑部已而有言公才者英庙悟驿召至京转礼部左侍郎赐二品服戊寅调吏部时王公翱为冡宰选用人才资公为多癸未迁礼部尚书先是典礼者未惬人望公任之奏对从容仪度闲雅英庙喜曰礼官真得人矣甲申今上嗣位公赞襄太礼中节合宜首开经筵命公侍列有白金文绮寳楮之赐乙酉成化纪元上畊籍田幸大学悉从公请而行礼成宴赐有加公尝云辅政当谨诸始丙戌秋率羣臣上封事有思艰难崇节俭谨名爵戒逸欲之言上欣然嘉纳勉谕甚至丁亥正月赐金织麒麟文绮戊子复率羣臣上疏言皇上春秋鼎盛而震位尚虚宜均爱六宫以繁子嗣服食言动宜悉遵祖宗旧制言激切有感动意是秋慈懿皇太后崩卜异葬内阁执不可公率羣臣覆奏词严而义正于是合葬祔庙之礼以成公在礼部所知贡举侥幸止恩凡遇灾异必引咎辞职疏上辄蒙慰留复乃乞祭先茔上曰卿老成当朝夕辅朕未可言私于是众知朝廷倚重公者至矣寻转吏部尚书实己丑六月也公厘正铨法务惬舆论品藻人物必得其情至于方面转迁亦必以序有欲挠之者卒不变辛夘秋通前秩满九载加太子少保遣中官赐羊酒寳楮以示奨劳是冬彗出轩辕公上疏反复讽諌冀有感悟壬辰南方大风雨水溢公疏言自前岁彗星示变以来四方渐觉多故自古祸乱常起于灾伤饥馑之余毋谓天道姑息有象无应只图因循便安于目前也因再上疏乞归田不允忧形于色疾遂作上命太医朝夕轸视仍遣中官赐羊酒米蔬临问比卒上震悼赐赙钞万缗遣礼部尚书邹干谕祭赠荣禄大夫少保谥文敏命工部造坟兵部具舟归其丧所以贲终之典厚矣公丰神秀朗气度宏伟言论侃侃逹大体居官莅政精敏踰人抜擢人才无间新故有以嫌疑腾谤者公不与辩亦不为之变节隠然如泰山乔岳不可动揺立朝三十余年忧国悯民恒存念虑事有可为必勇为之惟恐已后人先每廷议大政大事正色昌言人皆悦服一时大臣词气慷慨才识髙迈未有出公右者识者谓公可属大事如周勃善应变成务如姚崇世以为知言公所为文豪宕富赡似其为人所存■ 〈若上〈若若〉下〉矗堆稿一十巻其四书本经义学者式之公生永乐甲午十二月十七日卒成化癸巳二月九日享年六十曾祖鼎祖伯华父惟善有隠徳以公贵始赠父征仕郎吏科给事中后累赠父及祖俱资政大夫礼部尚书祖妣杨妣申屠累赠夫人配王氏内助贤能累封夫人子男三璧甲申进士兵部郎中玺国子生莹女四一适乡贡士吴春先卒一适国子生陆埈余未行其长男女四人俱王出幼者俱侧室金出孙男三敏敬敔女二璧扶柩南还以卒之明年閠六月二十五日葬于邑金牛山之原立石神道来征予文予以疾固辞而请益坚顾予与公同朝乆相知为最深自公之逝予悼惜尤至岂可终无一言以副孝子之心哉乃为采摭志状序次如右系之铭曰
　　山川间气生名贤才髙意广气浩然读书下笔文涌泉科名屡占多士先拜官禁近拱御筵羽仪灿烂孤鳯骞时乎景泰天顺间两京三品看屡迁云龙风虎会当年文昌髙朗凌台躔仰辅天皇司化权四方英俊归陶甄公于是时任调元溜深负重如山渊忠言谠论累百篇致君欲过尧舜前心勤事左思归田终情未遂殊忧煎翻然长徃不少延六十甲子纔周天四海苍生嗟弃捐百身莫赎有泪涟我皇闻讣诚哀怜赠官赐谥恩礼全英灵归葬桐江堧金牛山色开云烟隧碑巍峩泽且坚神龟赑屃螭盘旋焯徳有辞可细镌芳名耿耿百世传

　　侍郎叶文荘公神道碑

　　公讳盛字与中姓叶世为呉郡昆山人五世祖秀实惇重好义元季有暴僧聚徒事焚刼为乡里害秀实即图上其事于官捕斩之时称为叶义士曽祖茂林妣朱氏祖明赠通议大夫吏部右侍郎妣郭氏赠淑人考春封兵科都给事中赠山西右叅政加赠通议大夫吏部右侍郎前母汤母陈俱赠淑人继母沈封太淑人公天资颕异自少博学强记下笔惊人同邑知名士张和见其所业文曰此其志不可量因劝游邑庠遂骎骎有成矣正统十年举进士授兵科给事中毅然以言责自任十四年英宗北狩郕王监国公率同列劾将臣扈从者失律败事请诛夷之以谢天下然后选将练兵以复不共戴天之雠兴师问罪以雪乘舆播越之耻如此则大纲以正大义以明而圣驾之旋轸可期矣闻者壮之九月监国即位颁赏廷臣公以时艰辞不许十月京城戒严公请罢内府军匠悉遣征操及敌骑近城又请令有司熟粮料以给战士遣散卒迎取军器于天津以张外援四三日间凡七八疏悉合机宜敌既退公言赏功罚罪治天下要务今日之赏罚既行他日之劝惩攸系赏罚明信则人人力于事功耻无不雪雠无不复矣今効劳如孙镗死事如谢泽韩青皆当赏以示劝其它守闗不严赴难不力者皆当罚以示惩从之十一月升都给事中时边境未宁大臣有奏留边将守京师者公言今日之事边闗为急徃者独石马营不弃则六师何以陷土木紫荆白羊不破则敌骑何以薄都城即此而观边闗不固则京师虽守不过仅保九门无事而已其如陵寝何其如郊庙坛壝何其如田里之民荼毒何宜急遣固守宣府居庸为便已而河南陈州流民煽动命公徃视公即兼程以进除贪虐赈饥寒威惠并行民用安辑景泰元年春还复上言京城为天下根本而八府旱蝗相仍加以邉疆侵扰民不聊生乞议寛恤俾安生理不然臣不能不为社稷忧也八月北方送驾还京将入闗矣有隠名具帖言迎复事者大臣见之顾忌不敢举公曰此野人无情之言逹于上感动必矣或沮以匿名书公不顾具疏言之有旨令尚书胡濙封进帖虽留中而正论有不冺焉是冬公以四方边塞为患不已上疏请令中外文武要职各陈安边济时之策二年六月天象示异公又条陈弭灾防患十二事以上及闻禁中颇事游畋又请举行祖庙午朝故事公当多事之秋遇事辄形于疏每疏不下百千言而大要则以扶忠直抑奸佞恤生民御外患为主其有禆于时政为多三年迁山西布政司右叅政监督宣府粮饷寻命恊赞独石等处军务先是独石马营八城遇兵失守残毁未复公列其利害可兴革者为八条以进次第罢行之八城既复乃立社学以教子弟置医药以济疾病立义冢以瘗死亡设暖铺以便行旅均蔬圃以给将士制度品式纎悉备具而又请官银五千两买牛千余头摘戍卒不任战者俾事耕稼岁课余粮于官凡军中买马除器劳功恤贫诸费皆于是乎取给自是边人欢洽岁亦屡登有嘉禾同颖之祥七年冬以外艰去八城之人如失父母连章乞留而公固辞不可天顺二年英宗皇帝嘉其能驿召至京面加奨谕寻擢都察院右佥都御史廵抚两广公乞终制不允至广兴利革弊尤尽厥心旧例广冬盐课不出境岁乆盐积商困徃徃赂守闗津者越过广西市利公以为听之则法壊而利归于商禁之则商滞而利归于闗津乃请许盐商计盐多寡入米饷边而后出境于是公私两利焉时广西流贼多入广东为害而两广守将颉颃自异是以讨贼不成功公请革两广正将立总镇于梧州居中调度则贼可平矣众韪其策而不果行公不得已请益兵英宗乃命都督颜彪率兵赴之公与彪恊议破贼砦八百所擒斩数万人而还或又以杀降谤之而不知实积年反复之贼也天顺八年今上嗣位升公左佥都御史巡抚宣府修复官牛官田之法垦田益广积粮益多以其余岁易补战马千八百余匹其屯堡废缺者力修筑之不数月完七百余所兵民始虽怨之既而恃以无恐乃欣戴焉在宣府屡有建白且请行养老之令于边褒恤已徃贤臣为方来劝上嘉纳之成化三年升礼部右侍郎五年改任吏部是冬持节封渖府稷山王六年畿内大饥命公巡视真定保定二府赈恤贫困绥辑流亡既还复命赈济京民之饥者全活甚众八年敌人出没河套为西边患有言増兵守险者有言大举搜套驱出河外沿河筑城堡抵东胜徙民耕守其中者公受命徃议方畧奏言搜河套复东胜此皆事势所难不敢妄议惟増兵守险可为逺图宜令守臣铲削边墙増筑城堡收新军以实边选土兵以助守此不但可责近效而亦足为长便也上是其言九年转左侍郎公自入佐部政每议礼用人从容赞决其间僚长敬信司属悦服焉至若事非部分而闗当时利害系生民休戚者遇诸卿必相辨正因而帮助者不少一日坐后堂署事忽疾作不能言舆归西第而卒实甲午三月八日也享年五十五上闻深悼惜之赐赙钞三千缗谥为文荘遣官谕祭营葬以明年二月十七日葬于邑之积善乡湓渎之原公为人温雅简重崇道谊尚名节言动思跂古人居家惇孝友莅官清慎勤恪设施不茍与僚友论事不激不随而言色自若其取人先行检而后才艺然存心寛厚终不及人之过恶所寓门无杂客公退手不释巻考古辨疑殆忘寝食而于世俗声色财利之好澹然不以经心平生为文师欧阳而功业自期于韩范以范公为乡先正尤景慕焉惜乎大用未究而卒所著诗文奏议总若干巻藏于家公凡再娶先金氏赠淑人继耿氏刑部尚书耿清惠公之女封淑人子男一晨补国子生娶副使张和女女三人一适贡士虞臣一许夏景澄一尚幼公之卒也晨不在侧冡宰尹公旻率僚属经纪其丧事既又状公行畀晨晨奉以征予文且曰先父雅爱先生言幸勿辞而公内弟司业耿君裕又申其意以请因摭状言着其概系之铭曰
　　古称才难今世尚然彼长此短用各一偏优于政矣其文叵传文或工矣政誉弗宣逹观于世百靡一全而公兼之宁不为贤惟公学问有本有原公之操履金石其坚清文逹识自视无前检身约已犹恐或愆敡厯中外逾三十年忠君爱民心实勤拳言惟婉切用适方圆惠浃于民威行于边缅懐乡衮我其随肩谋谟事业期着后先何志之逺而去之遄位不满徳系命于天墓门有碑徳烈是镌于乎文荘百世不谖

　　明文衡巻七十九

　　●钦定四库全书

　　明文衡卷八十

　　（明）程敏政 编

　　○墓碑

　　东丘郡侯花公墓碑　　宋濓

　　皇上渡江之六年庚子夏闰五月癸酉伪汉主陈友谅以舟师入冦围太平行枢宻院判官花公率麾下三千余人结阵迎战三日贼不得入乙亥城中乏食公士马惫城陷贼缚公急公怒奋身大呼缚尽解起夺守者刀杀五六人骂曰虏非吾主敌也曷不趣降贼怒碎公首缚于舟樯众射之公至死骂贼不少变巳而贼犯龙江上命诸将力战贼败去后五年甲辰上即呉王位追封公东丘郡侯又十六年其子佥水军左卫指挥司事炜泣曰先公没今二十年无文铭于神道窃恐忠烈不白于后世敢请惟公勲业始卒宜载国史余尝待罪太史氏不敢以耄辞公讳云姓花氏世为懐逺人自考以上莫知迁徙世次公少孤随母嫁张氏貌伟而黑骁勇絶人侪辈畏服之岁癸巳仗剑谒上于临濠上竒其材力俾将兵略地所至辄克破懐逺城掳其帅以归进攻全椒拔之郡冦据缪家寨公夜袭之冦散走上将取滁州单骑前行遇贼数千人于道拔剑跃马冲其阵而过贼惊曰此黒将军勇甚不可与争锋兵既至遂克滁甲午从上取和州得卒三百以功授管勾明年乙未率所部先渡江上克太平以公忠勇可信任命宿卫左右丙申上破集庆公得兵千人升总管徇镇江丹阳丹徒金坛诸县皆下之过马驮沙剧盗数百遮道索战公且行且鬬三日夜皆擒杀之授前部先锋攻常州拔其城驻守牛唐营夏六月立行枢宻院于太平遂拜公院判阶安远大将军丁酉春正月克常熟州获卒万余命公将之秋七月以兵三千之宁国陷山泽中者八日羣盗蟠结梗道公操矛鼓噪出入营垒间斩首千百计而身不中一矢还命守太平后四年遂遇害时年三十有九夫人郜氏公与伪汉战时一子方三岁夫人以牲酒祭家庙会家人泣曰今城且破吾夫忠义人必以身死之吾夫死吾必不独生然不可使花氏无后婴儿在若等善抚育之闻公就擒夫人赴水死年甫三十有五侍儿孙氏瘗夫人尸遂抱儿以行伪汉军虏之至九江军中恶养小儿孙氏以儿授渔家属之曰此儿良宜善视之是年冬王师伐伪汉汉败孙氏至渔家视儿在瞷渔人出窃负以走夜宿陶穴中天曙脱簪僦舟渡江遇汉溃军夺舟弃江中孙氏抱儿遇断木浮至附之入苇洲采莲实哺儿七日不死夜半闻人语声呼之逢老父号雷老告之故与其偕行明年辛丑二月达上所孙氏泣抱儿拜上上亦泣寘儿于膝曰此将种也赐雷老衣遣之诏复其徭巳而令人追之忽不见儿八岁侍皇太子就学年十三授虎贲右卫副千戸后七年拜今官即炜也炜于洪武丁巳偕孙氏至太平奉夫人骸骨归乃束草像公以二月己未合葬上元县南五十里之水桥呜呼观公之死贼与妻妾之报公可以知公之为人矣天不殄其后岂不宜哉铭曰
　　云雷遘屯宇区分笃生真人镇乾坤骑龙鞭霆下天门前翼后卫滃若云谁其最雄花将军力驱智驾敌万人蹂轹羣盗犹■〈鹿外加内〉麏大刀长戟属櫜鞬左麾右刺流电奔绯衣缁弁貔虎屯驻马饮江江水浑呉越之域杀气昏手挽天河洗妖氛军声隆然若雷震遭者胆落两足蹲元戎开府大江濆腰佩兵符威令尊控制上游为国藩伪汉恃力不圗存建旗扬帆事征鼖艨艟蔽江蹑钩援槌牛享士士气伸驰马督战宁顾身贼焰炽若烈火焚大战三日势愈殷单骑赴之齿啮龈怒发上冲气如烟（叶）汝贼凶顽犬与豚愿醢汝肉一口吞贼惭耳塞不忍闻至死不屈酬国恩飘然乘云叩帝阍请为厉鬼扼贼元贼当殛死洗厥寃天子下诏褒忠勲东丘建侯贲九原孤儿保育宠便蕃不坠宗祀天所敦生为烈士死明神神灵在天光焞焞嗟尔来观万子孙继忠思孝慎勿谖弗信请考太史文

　　故翰林侍讲学士中顺大夫知制诰同修国史危公新墓碑铭

　　呜呼翰林侍讲学士中顺大夫知制诰同修国史危公享年七十以洪武五年春正月二十三日卒于和州含山县之寓舎其年二月十五日权厝于含山某年月日始还葬金溪白马乡髙桥之原其子■ 〈方人〉（于蹇反）深惧公之功行世系不昭白于天下昼夜兢惕自为状二万言来谒新墓之铭濓守官无暇久未克论譔春正月蒙恩致政东归私念公相知特深在前朝时欲引荐入史馆及今待罪禁林实与公为同僚相得甚驩于是评隲羣行而勒文于碑其文曰公讳素字大杰姓危氏危本姬姓周武王庶子某生而手中有文曰■〈了上凵下〉因赐姓危氏封于新其后居光州晋永嘉中建州刺史京迁建昌之南城唐黄巢之乱全讽与其弟仔倡赤手起兵擒巢党栁彦章于象牙潭擢抚州刺史累官金紫光禄大夫检校大傅封南庭郡王南庭之后复迁抚之金溪白马乡谱圗亡竟逸其名南庭十五世孙宋景定某年进士通直郎知临安府仁和县事元累赠中奉大夫江浙等处行中书省参知政事护军追封汝南郡公炎震公之曽大父也累赠资善大夫河南等处行中书省左丞上护军追封临川郡公龙友公之大父也累赠荣禄大夫江西等处行中书省平章政事柱国追封豫国公永吉公之父也曽祖妣王氏彭氏妣刘氏皆封郡夫人郡之名如其夫母刘氏黄氏并封豫国夫人公自至正元年用大臣交荐入经筵为检讨公年巳四十一矣五年改承事郎国子助敎七年除应奉翰林文字同知制诰兼国史院编修官未上转宣文阁授经郎兼经筵译文官阶文林郎明年复入翰林为应奉十一年迁儒林郎太常博士十三年转奉训大夫国子监丞擢兵部员外郎十五年升奉议大夫礼部郎中拜朝散大夫监察御史迁工部侍郎明年转朝请大夫大司农丞又明年升中奉大夫大司农少卿复入礼部为尚书十八年参议中书省事兼经筵官次年进通奉大夫御史台治书侍御史二十年拜通奉大夫中书参知政事同知经筵事提调四方献言详定使司后四年阶升资政大夫俄除翰林学士承旨荣禄大夫知制诰兼修国史博啰特穆尔入相出为岭北等处行中书省左丞明年弃官居房山二十八年闰七月元顺帝北奔淮王特穆尔布哈监国承制复起为翰林学士承旨上章固辞已而元亡迨入国朝召至南京洪武二年授以今官三年兼弘文馆学士俄有诏出居和州阅再岁而卒公生四岁其大父即使公读书大父本黄氏子来继于危知公能亢危氏宗督厉之尤切年十五即通五经大旨据座为人师与同郡葛君将曾君坚黄君冔葛君元哲更相策警穷日夜不休复徒歩临川呉文正公澄清江范文白公椁之门质而正之二公皆折行辈与之为礼呉公至恨相见之晚凡所著书多与公参订之虞文靖公集孙先生辙名徳俱尊其遇之一如呉公由是公之名震动江右间出游金陵或以其文示南台中丞张文穆公起岩张公以状元为显官少所称许独推伏公曰危君为状元庶几相当老夫有媿色矣张公入朝遂挟公俱行达官贵人慕公声华争欲出其门下更相论荐唯恐失之公之检讨经筵也一月进讲者三讲文皆属公手公尝敷绎民惟邦本之言以进典领臣恶其峭直难之公曰经筵之职所以格君心反不以民之疾苦告耶纵加罪罪在操觚者业当之卒以进讲顺帝大悦诏赐经筵官酒公不饮复赐马湩一革囊金织文币人一端皆有副巳而有诏下中书发钱粟千万赈河南永平民万口咸曰活我者经筵官也公复移书执政请修宋辽金三史乘传行宋两都访摭阙遗书成公之力居多顺帝知公学问渊深特命注尔雅较君臣政要公悉心为之不数月而成及进赐金若干公辞曰臣职也何劳而受赐不敢奉诏寻有宫人之赐公复辞曰臣有糟糠之妻在大江之南无所用之亦不受其助敎成均也六馆生择所疑羣揖难公公片言折之悦而去分监上京辍餐钱建监门葺斋舎勒开国以来分敎师之名于石尚书王某致政居蔚州构暖泉书院请额于朝他监官以地无先贤故事不从公听其立师以训士子顺帝以公善笔札诏书释氏书公辞曰臣官胄监以敎化民彝为职外敎之典不宜书无巳迁他官乃可耳遂止其授经宫学也受业生皆贵戚大臣子横肆不率度公创敎条置帐厯日书其勤惰月会而赏罚之皆畏服不敢犯其在太常也请亲祀南郊筑北郊以斥合祭之非谨谥法严祀典以祛谬妄时翰林承旨张公翥为博士礼文有阙者同补正之人称为双璧其为国子监丞也捐束修锓小学书及夏小正经传考于梓以惠学者其居兵部也奉诏垦田于雄霸二州相地授略薙除荆棘辟田几千万亩使民有道民徳之其升礼部也与许文正公衡之孙克学俱赞皇太子受玉册故事皇太子谒庙用牲醴百官以朝服贺于东宫公谓克学曰傥有违礼人惟责吾二人盍正之遂撤牲醴而以便服贺其擢御史也知无不言御史观音保等四人以谏死英宗朝公请录其后官之四川行省平章政事囊嘉特天厯初举兵欲翊戴明宗雅克特穆尔巴延等构杀之公力为雪其寃容城民魏敬益买田千亩后见鬻田者二十家不能自生以田劵还之公请旌其门以敦亷让其在工部也顺帝欲以蒙古书译释氏三藏经下部刋行公以无益谏罢之执政居第与烧饭桥近有司希其意欲凿石易桥公诤止之降香祀岳渎故用金十两为香函吏利金以铜半杂之或造铜函易金公亷其状皆执论诛之淮南兵乱公奉旨亷问其故会维扬京口岁饥民欲相食公便宜谕守臣发楮币数万锭赈之所全活者甚众上淮西宣慰使余阙捍贼功状请升其官秩复请立宋徐节孝书院于淮安其官大司农也分京南保定之境几无旷土时海输不至军国多仰焉新城民田氏听后妻谗杀其子公愤之职既不可治乃为文祭其子民悔媿后妻逃去人揺手相戒不用妇言其长礼部也时乱将亟公忧之每陈得失无隠丞相贺惟一曰君向寡言今又何多也公曰时危恩重情岂能黙黙吾不敢畏丞相但畏后世史官耳其参议中书也论天下事以择将帅举贤才为本请専任甘肃行省平章鼎珠总西方兵勿遣其迎帝师误军事用枢宻副使布延布哈为中书参政经略江南以额森特穆尔黄常为礼部尚书颁厯安南立兵农宣抚使司以安畿内任贤守令以抚流窜之民顺帝欲以公兼兵农宣抚使公以疎远辞且諌曰今日之事宜卧薪甞胆以圗中兴可也公言虽愈加切时不能尽用旧制铨曹有行止科吏主之日具内外官使十名上中书中书藉以迁擢其后吏怠不为意仕者淹滞有待选十余年者公责吏日具五名五日一上中书吏乐易集各思奉职而乆滞者获伸髙原富民刘强通其子妇妇诉官达刑部吏受赇欲缓其狱以俟赦公以事关伦理趣如法论之其转侍御史也乱兵杀易州达噜噶齐公请假守令以制兵之权会中书左丞成遵而下以赃得罪独贺丞相鄂抡平章与公不与皇太子书澄清忠义清白传家八字以褒赐之其参知政事也刑部尚书托里圗兼兴和路编管与守将有隙守将诬其欲擅发官囷粮廷议杖踰百免其官公验无发封状释不问都事倪晦与刘哈喇布哈同官丞相台哈布哈幕府数以公事忿争刘怒欲中晦阴结监察御史刘君楚俾挤之会晦至燕都囊故人所寄买马白金君楚攟其囊得金下晦狱令自伏为赃状上中书公疑亟为白出之马徳守徳州俘所获南军千戸杨甲至都将斩之公召问状乃淮安世袭千戸战败陷济南羣盗中陈柔俾诣徳军馈物德械送之非贼也公白宰相释之杨感泣曰参政生我枯骨中惠大无以报然参政长者为公法释我我不敢私谢期以忠义报可也卒与逆臣博啰特穆尔战死之太医院经厯徐某藏盗赃盗败徐就鞫案巳具要官庇徐属之从末减使三返公竟不许岭北行省参政董复初素有亷名同省臣飞书言其在称海宣慰司时取官中米千石公疑其事遣使核覆之果得其诬博啰特穆尔库库特穆尔俱以平章总兵河南渐生衅端公谓御史大夫布哈曰养虎者欲其不相搏噬则别其牢今欲二人无鬬莫若加其职而分地处之用博啰特穆尔为丞相治四川以库库特穆尔为丞相治河南各责其成功可也大夫曷不为上言之布哈如公言顺帝及皇太子咸以为然会丞相绰巴戬丧妻不出事中寝初江南经略使布延布哈李国凤请封徽国朱文公为齐国以龟山杨公豫章罗公延平李公西山真公九峯蔡公从祀于孔子庙庭公为御史时亦请封谥刘蕡事上中书皆寝不报至是公皆举行复为文以少牢躬祭蕡墓礼部员外郎姜硕使伪汉陈友谅不屈而死公为奏官其子京畿歉国用不足公奉旨以钱币诰勅募民入粟公以义谕民闻者感动荷负来输者填道至有不愿给直者上都宫殿火顺帝勅重建大安睿思二阁公上书諌曰茍以二阁为祖宗所建四海九州岛独非祖宗故物乎会皇太子大臣亦以为言遂罢其役其以左丞居岭北也和宁为太祖肇基之地而无圗志可征公请于朝作和宁志先是夏侯尚玄尝伏阙上疏言郯王某之寃公髙其义补其子宣使时也伊苏岱尔为省平章挟私憾杀右丞达尔玛巴拉公曰是尚可以仕邪不去祸且及即上章辩达尔玛巴拉无罪辞官去居房山卧不起将相重臣皆以书请不听丞相实勒们来问计公曰抚军院悞国至斯不可救矣亟请河南王库库特穆尔总兵以卫畿甸而固守之当时事势巳不可为及再入翰林仅一日而大兵入燕公曰国家遇我至矣国亡吾敢不死趋所居报恩寺俯身入井将就沉溺寺僧大梓与鄱阳徐彦礼力挽起之且谓曰公毋死公不禄食四年矣非居任比且国史非公莫知公死是死国之史也巳而兵入府藏垂及史册公言于镇抚呉勉辇而出之由是累朝实录无遗阙者公之力也其入国朝也皇上尝访以元兴亡之故甚见礼重俾之侍讲禁林宋穆陵颅为嘉木扬喇勒智所发后入宣政院西番僧相传授为祭器公言于上索取瘗之聚寳山时公春秋巳髙雅志亦不复仕矣公厚重深中有容寡言笑闻人诋毁如不知与人交有礼虽贵显恒若贫贱时平生好荐贤先后所引若翰林学士刘君献待制黄君冔等七十余人至通显者甚众累持文衡考试多士人服其公乐善好义若有督之者凡事有关于名敎可以励风俗者必为之乃巳居官清慎节俭遇凶岁辄疏食不御酒仓吏进禄米赢七斗时斗可易白金五两公命归之官奉勅书徽政院使圗们岱尔神道碑其从子以白金五十两为公寿公却之曰国体当尔居中书凡请文来谢者皆不受故人妻子不能衣食者厚赒而生之■〈方人〉尝请仕公曰贤才未进吾敢私尔乎公博学善文辞至正中独以文鸣天下凡朝廷制作皆出自公手四方欲显白先徳者皆造公门尤精于书得片楮只字者寳秘以为荣有文集五十巻奏议二巻宋史稿五十巻元史稿若干巻藏于家公娶舒氏先三十年卒再娶赵氏先十一日卒俱封楚国夫人子男子二人■〈方人〉至正二十年进士第累官承直郎大都路同知蓟州事今为安庆府儒学敎授斿登仕郎大都儒学提举亦前十年卒女六人一适同邑曾侁坚之子也余皆夭孙二人长太平夭次徳童呜呼天之于人不能以俱全也乆矣或授之才而不假以位或畀以位而不畀以时此竒才伟徳之士常困而不施而生民所以鲜蒙其休泽也惟公以渊深之学精纯之文尝都显要之位海内仰之如祥云景星亦可谓有得于天矣而逢时乱亡不获大展以死岂不可哀乎虽然观其所自著者固足以不朽矣铭曰
　　二气孕精至文乃生凝为川岳焕为日星天地之文因象以示象黙无言非人莫着徃古百代作者孔多迄今有闻其能几何元兴朔方气淳而龎骏烈宏谟震荡万邦积盛而彰实在君子维八十年其绩甚伟卓兹危公起大江西奥学醇辞孰能与齐在至正初交荐而升敷绎圣经以牖帝明中原荐饥黎首告病公跽而言民为国命同列畏闻吐舌改容当宁褒嗟曰维汝功徃师成均朦瞽有相化其嚚荒趋厥礼让贝叶之文有诏俾书非职所宜正色控辞或服豸冠或为宗伯或居中台或参庙画孰寃弗雪孰善弗褒孰蠧孰莠弗除弗薅白之擢之予之锡之剔之殛之扶而植之彼何不思多言是訾曰匪其然吾畏后世南风泱泱耆老沦亡屹如丘山以镇四方疆土日蹙孰不震动谓尚有公恃以无恐权奸肆威盗秉国钧畏公有言出为藩臣政乱无章倚势相戮公骇而吁吾何可禄微服宵趋房山是居庶士惶惶如渉失桴天兵北征驱雷走霆有耳莫聆燕社已倾公曰国亡吾曷不死公忍不死以存国史大明方隆多士景从有诏任公侍讲禁中昔岂不仕弗获行道时之可为公则既老维古贤士立徳树勲茍有弗施着之斯文公文之纯太音玄酒道则在兹爵禄何有孰髙为山孰深为渊文之有传终古昭宣

　　元故翰林待制黄殷士墓碑

　　皇帝登大寳之明年即诏执政大臣曰元氏有国一百六十三年虽亳社已屋厯数有归国可灭史不可灭卿选江南知名之士不仕于元者纂修成书而命翰林学士宋濓为之总裁庶几得笔削之公以副朕意中书下其事濓等既奉诏执笔唯谨而于黄公殷士之没寘于忠义传中殷士之髙第弟子邓东复来请曰国史系天下之公法当严墓碑纪一人之私理宜详悬繂有石愿先生为书之按东所造事状殷士讳冔殷士其字也临川金溪化原里人未冠谒呉文正公澄于郡庠公方类解小戴礼殷士撰书上公列诸家笺疏得失若分黑白寻徃学文于虞文靖公集揭文安公傒斯三公皆江右人见殷士无不器重以逺大期之已而闻直清先生祝公蕃倡明象山陆氏之学于鄱阳与同舎生王企不远数百里徃候焉一见之顷欣然有契于眉睫之间归而喜曰冔岂昧其本心者哉自是一动静一云为惟心是监凛然若上帝之临久之东游呉会以发越精神还遯羽阳山中既而叹曰学者将用世耳奈何自秘耶乃走燕都受知中书参知政事多尔济巴勒公及丞相贺公惟一贺公当国授淮南等处行中书省照磨迁国子助敎升博士特除翰林待制兼国史院编修官阶奉训大夫时权臣秉政天下大势巳去殷士忧国爱君昼夜不遑宁屡上疏陈大计竟不报殷士方弹指长叹同列以从宜适变之机为问殷士曰此言何以至于我哉今日辟朝空宫以淹国恤吾之不能为公存犹公之不能为我亡也盍亦各谂所安乎洪武元年八月庚午都城陷大明兵入城殷士谓其从人张午曰吾为士子义不可辱国汝幸收吾骨南还即解衣投居贤坊井中午仓皇大恸拾级下救之见殷士浮沉水间气犹未絶遽负之以升歔欷言曰今南兵不杀在儒臣尤所宾礼他日幸致富贵君何为自苦如是耶纵曰为国尽忠未闻小臣而死社稷也殷士曰齐大史兄弟皆死小官彼何人哉午终不解还舎治酒殽使家人歌舞为驩环守至日昃会大将军徐公达下令凡胜国之臣俱输告身于官朝暮一见各署名于册违则罚殷士闻之给午曰吾今知汝意矣汝言良是也可取吾告身来第吾惭见同朝人必乘醉可往耳何所可致醇酎乎午大喜持钱出沽阛阓中及还求之弗得亟往视井傍冠裳带舄列寘不紊殷士死已乆矣其寿六十一云午买棺以敛同知漷州事陈介北山僧梓共营葬事以某月某日瘗于西山且刻石记之曾祖某祖某父某皆力本尚农享上寿以终娶里中桂氏隠士兢之女兄也有逺识劝夫游学毋以家事自累无子而先没殷士既贵显或劝求昏甲族以媒荣进殷士曰邶之共姜宋之伯姬区区一妇人尚以节义自守况男子者乎吾弟幸生男即吾为有后矣性嗜古文而尤长于诗补作古乐府诸题音度和雅无愧于古四方士大夫多购求藏弆为荣金华黄文献公溍于人慎许可独推奬之不置且与之通谱系云呜呼天地之间有正气焉日月以之而光昭海岳以之而流峙在人则为忠为义其人虽没其气则千载如生诚古今之常经国家之大防也有如殷士当元运将终誓与国俱亡从容就死而无悔比一时慷慨而杀身者则有间矣非其不昧本心之学能致是乎自古有天下者未尝不以褒崇忠义为先务皇上即位之初蔽自渊衷即勅有司建元忠臣行台大夫福寿余忠宣公阙二庙以春秋奉祠事所以风厉于万方者圣谟至深远矣州郡或以殷士之事上闻旌宠之典其有不降下者乎铭而列之非为殷士也灵承上意以劝世之为人臣者铭曰
　　烈烈黄公元之小臣乃能为国杀身成仁人所大欲寿为最贵孰能舎之自絶于世寿固可欲义不可亏毫发有愧虽生曷为吾死死义直气贯天中不死者何千万年小夫茍全一愧一死不知百龄其死凡几有冽者泉其深无底奋身一跃眼不见水精魄入地肯随物融化为白龙上朝帝宫尔死得死百世宜祀盭绶金章谁非臣子

　　明文衡巻八十

　　●钦定四库全书

　　明文衡巻八十一

　　（明）程敏政 编

　　○碑

　　浡泥国恭顺王墓碑　　胡广

　　永乐六年秋八月乙未浡泥国王麻那惹加那乃来朝率其妻子弟妹亲戚陪臣凡百五十余人至阙下上表贡方物上御奉天殿受其献退即奉天门召与语象通其言曰僻壤臣妾诞被圣化思覩清光靡知忌畏辄敢尘渎又曰天以覆我地以载我天子以乂寜我我长我幼处有安居食有和味衣有宜服利用备器以资其生强不敢陵弱众不敢欺寡非天子孰使之然也天子功徳暨于我者同乎天地然天地仰而见局而履惟天子邈而难见是故诚有所不通僻陋臣妾不惮险远浮诣阙下以达其诚上曰嘻惟天惟皇考付予以天下子养民天与皇考视民同仁予其承天与皇考付畀之重惟恐弗堪弗若汝言则又顿首曰自天子改元之初载臣国屡丰和山川之藴珍寳者霅然而呈草木之不华者藿然而实异禽跄鸣而走兽率舞也臣国之老曰中国圣人徳教流溢于兹臣土虽远京师然为天子氓故矜奋而来觐上嘉其诚优待礼隆锡予甚厚初赐宴于华葢殿既连宴于奉天门毎宴则命公夫人宴其妻于内馆罢宴勅大官厚具献食日命大臣一人待于所舎中贵人専接伴盛其班张丰其廪饩入朝班次上公宠渥至矣踰月王忽感疾上命医赐善药调治遣中贵人劳问旦暮相继日命大臣视王疾差剧闻小瘳喜见颜色王疾笃语其妻以下曰我疾贻天子忧念脱有大故命也我僻处荒徼幸入朝覩天子声光即死无憾死又体魄托葬中华固当恋此所憾者受天子深恩生不能报死诚有负指其子曰我即不起其以儿入拜谢天子誓世世毋忘天子恩若等克如我志瞑目无憾矣十月乙亥朔王卒得年二十有八上甚悼之辍正朝三日勅有司治丧具厚恤典赐谥曰恭顺遣使谕祭又遣使抚慰其妻子王之妻拜使者曰乃下臣祚薄弗克负荷天子深恩不能终事且没有遗命以世世毋忘天子恩克守其言则死犹不死矣王之妻之言亦可谓贤也已是月庚寅以礼葬王于安徳门外之石子冈勅为文志其圹王父曰麻那惹沙那旺沙母曰剌失八的妻曰他系邪子一人曰遐旺甫四岁女二人以遐旺袭王爵赐以冠服玉带仪仗鞍马服物器皿及金银锦绮钱币甚厚赐王妻以命服珠冠白金锦绮钱币诸物其余赐各有差官王之弟施里难那那惹施里微喏那沙那那万喏邪三人俾辅遐旺诏有司立祠于王墓寘守坟者三户勅建碑祠下命臣广制刻文臣广仰惟皇上绥寜宇内茂扬天徳溥博周徧凡日月照临之地皆心恱诚归惟恐或后奉琛秉贽之国缀集于庭岁以万数浡泥王去中国累数万里一旦举妻孥弟妹亲戚陪臣浮巨海来朝不以为难叩陛陈辞忠诚溢发其心坚确有如金石至其临终之言尤惓惓属其下以不忘天子恩圣徳渐渍感动于人心其深如此于乎盛哉惟王贤达聪明忠顺之节始终一致宜其身被宠荣泽延后嗣用纪其实声为铭诗昭示无极以彰王之所以受恩深厚者由其诚也铭曰
　　大明御天臣妾万方孰不来享孰不来王猗欤浡泥邈处炎徼感化来归风腾云趭曰妇曰子弟妹陪臣秩秩稽颡趋抃甡甡跽曰天子作我父母我生我乐天子之祜戴天履地畴此幪帡翘首大明遹来献诚天子曰吁予统宇内绥尔于寜惟徳罔逮王拜稽首万岁欢呼服徳懐仁春育海濡国有山川匿其寳物灵发其藏不爱而出荏苒草木惟叶蓁蓁煌煌者华有实其蕡异禽和音鸣拂其羽走兽麌麌亦跄以舞国黄耉曰圣化所渐臣国虽逷臣心仰瞻天子嘉悦待以异礼宴劳锡赉有厚而旨云胡期月疾忽及之奄然而丧复悼而悲临终之言谓其遘痻死有弗忘天子深恩于乎贤王卓特超逸西南诸蕃靡堪王匹生者诚欵没有谥铭爵于王嗣世世其承有坟如堂有祠翼翼以妥王灵其永无斁王虽不归王闻孔彰天子恩隆万世有光

　　故亚中大夫寜国府知府陈公之碑　　杨士竒

　　公讳灌字同故庐陵城北吟溪里儒家祖以章父天经皆以学行重乡里公生数岁而孤事母孝时巳卓卓有巨人志读书一目数行而颖悟絶人族长老器之为延师敎之师不能应所求往往引去然益自砥砺向进既冠睹元纲日壊私忧世且乱去习兵法环所居皆良田筑为场圃而树木焉人初莫测其意数年木郁然行列而四方冦盗蜂起遂募义勇以保障一乡日屯聚士马而号令指麾于其间隠然一良将其敎练有方抚绥有道人人为用时江西诸郡多陷于冦环其乡数十里独頼以安者七年然志在保境而非有所图利也陈友谅既据江西其将熊天瑞者强礼致公与俱至九江公睹陈氏不足有为也去之甲辰春太祖髙皇帝克武昌公因弘文馆学士罗复仁诣军门上谒髙皇帝与语竒之留帐下数日公力陈救乱安民之说悉见听纳遂擢湖广行中书省左右司员外郎是冬入朝改中书省左司都事遂升郎中明年升大都督府经厯大将军徐达北征以公赞军事既克泰州留公督筑城之役不旬日竣事朝廷遣使劳之命总制真州军事丙午春除寜国府知府阶亚中大夫下车首询民隠为兴利除害増修先圣庙建学礼致师儒以敎俊秀士习一新建祀典祠坛及驿馆百废皆举为条格革兼并之俗核欺隠之籍朝廷取其戸帖一事行之天下宣城民田濒江化城等十六圩故堤峻薄遇冲决则水伤禾稼壊道路岁以为患公亲为规画筑堤广厚加旧数倍又伐巨石作水门以时蓄泄民至于今赖之宣歙二水暴溢平地猝数丈民危惧计无出走致巫觋祷神水势益甚公曰巫觋焉知事神躬祷于敬亭山神水患遂息所辖宣城诸邑踵元季之弊岁民租无入官廪率书虚籍公至有发其事者于是典司者皆忷忷惧得罪公私念此特循故弊弗革耳非始造奸也扬言于众曰吾以某月某日行视邑廪葢俾得为计及期邑廪皆实而弊亦革有强盗四十八人以刼舟麦当死狱巳具公听其辞曰此愚民因舟漂抵岸而挻引取之非素有合谋安得四十八人悉同法府佐幕初皆难之后卒如公议坐先取者一人余从减论公风采凝峻讼者至庭词组之下情伪莫遁故人咸畏服而其为治务寛厚崇礼敎鲜失所之民三年政化行焉既得代当去百姓耆老壮少皆有恋恋不忍之意代者山东鞠腾霄素负才不让观公所设施叹曰吾徒当守而勿失也是年夏奉命督军饷诣北平民胥悦趋事又明年还京师省台达官相知者争欲荐于朝公皆力辞遂谒告归省先墓割田三顷建祠堂作义塾以训宗戚子弟居无何被召至京师未命卒于旅次洪武四年某月日也享年四十有七秉清介之行重义轻利族姻乡■〈尚阝〉匮乏有急并赴济助间遇朋旧忧患狼狈倒囊周之虽屡不厌非才行兼有者欤子男三廓卓坦孙男三诚谨谦皆称公之后坦尤忠信务义公没将六十年坦介越府长史周君忱求书公平生于石余于公同郡知慕公乆遂考长史所为公传及以闻诸乡之君子者叙次之而系以铭曰
　　猗嗟陈侯瑰玮踔絶才迈羣伦识亦闳达越在童冠巨志嶷嶷有书有劔万众奚敌罹时孔棘众懐兢兢奋庇其乡屹如坚城孱弱盗名掉臂去之天之所兴稽颡来归军门之言敷臣之忠惟圣聪明日照海容简其才猷以赞政府匪直裨文亦既辅武宣城名邦实帝之畿嘉其恺悌以寄■〈惸，女代忄〉嫠植之黍稷薅其稂莠民曰陈侯汝予父母仁以为育义以为敎民曰陈侯汝时杜召遗惠在民永思无斁遗泽在嗣世率于徳猗嗟陈侯惟吉之英吉世有人视此刻铭

　　梁用之墓碣铭

　　永乐十五年车驾廵狩北京仁宗皇帝在春宫监国南京凡南方庻务惟文武除拜四夷朝献邉警调发上请行在若祭祀赏罚一切之务有司具成式启闻施行事竟则所司具本末奏达而巳上既有疾两京距隔数千里支庻萌异志者内结嬖幸饰诈为间一二谗人助于外于是禁近臣侍监国者惴惴茍活朝暮间赖上明圣终保全无事小人之计不能行然其意不已也会南京有陈千户者擅取民财事觉令旨谪交趾数日念其军功贷之召还有言于上曰上所谪罪人皇太子曲宥之矣遂杀陈千戸事连赞善梁潜司谏周冕既逮至上亲问之潜等具实对上顾翰林学士杨荣等曰事固无预潜他日又谕礼部尚书吕宸曰事亦岂得由潜然犹未悉陈千戸非出上命谪之也两人者皆未释有毁冕者数言其佻薄放恣不可用遂并潜皆死非命十六年九月十七日也士君子闻潜死皆嗟惋悼惜又相与出资收殡之文明门外其妻时随在北京恸夫非命哀毁不食数日亦死明年其家始启殡归而合葬于泰和县某乡某原梁氏其先家长沙唐有进士曰震徙荆南又七世曰胜用仕南唐为征事郎徙今泰和又十世赠知吉州曰逢吉二子皆仕宋伯君崇累官起居舎人兵部员外郎直史馆知鳯翔府仲君杰累官同知黄州府入为翰林院编修官君崇五世孙蕃景定三年进士太常博士知宣州改抚州生才可才可生彦卿彦卿生不移娶陈氏元潮州儒学教授以道之孙生男子二人长即潜次混潜字用之自幼好学警敏嶷然有巨人志尝受经于乡先生王子启及舅氏陈仲述入则浸渍不移先生之敎父子兄弟讨论切劘无虚日故所得率出其同辈用之甫弱冠其文章论议巳驰骋颉颃诸先辈洪武丙子选乡试明年授四川苍溪县学训导苍溪僻远过使客终岁无几人而山水可适其学者前此未尝遇明师用之乐得其地旦暮坐讲席开谕辩析必尽其说诸生皆忻忻有向进意稍暇独行清流茂树间吟咏自得又明年用荐除广东四会知县授承事郎推诚爱民刬宿弊崇寛政临之以平易导之以礼让致勤抚字稍暇辄就学舎亲授业诸生岁余民咸悦服而争讼息学校兴流徙来归以累千计县有泷桥河世传吏有亷平之政即河水清自用之至讫其去河水澄洁可鉴又明年改阳江又改阳春治之一如所以治四会者而阳春猺獠环处稍不得所欲即兽怒跳蹶不可制用之待之如子而不拘于法亦皆尽诚事县令如父敬恭命令唯恐不及所厯之处将去人皆遮道留之不得至有流涕者永乐元年召修太祖皇帝实録书成升翰林修撰授承务郎赐白金五十两织金衣一袭文币四表里五年命以本官兼右春坊右赞善进儒林郎时修永乐大典召至四方儒学老成充纂修及缮写之士几三千人人众事殷特命太子少师姚广孝礼部尚书郑赐总之巳而赐卒命礼部翰林院就本院推举才学服众者代赐遂举用之用之方公明决莅事有程而惰慢放肆者胥不乐之相与诬其过于上召问具对云云上曰梁潜言是遂抵造诬者罪于时以文事裨益皇太子尤为所重上幸北京驿召赴行在八年南还十一年复扈从北京十三年考礼部会试十四年南还明年复北狩将发亲择侍从监国之臣时翰林独留学士杨士竒特诏尚书夏原吉吕震方宾举一人副之遂以命用之其在皇太子前累累进善言皆见嘉纳而宠以赐赉是年考应天府乡试葢明年及于祸矣呜呼用之闿爽宏毅耿介自执其智足以烛几其徳足以及物其才足以兴理其自任之重不肯下古人凡士君子哀而惜之夫岂以私用之也哉用之之学通诸经尤长于诗易自十五六巳用意周程朱张之书壮而益探其微为文章驰骋司马子长韩退之苏子瞻亦间出庄骚为竒务去陈言出新意古诗髙处逼晋宋所著有史论若干篇碑传记序铭颂赞述若干篇五七言古近体诗若干篇皆可传后与人交蔼然有相辅之义人有过面诮之不为依阿取容及其能改欢好如初焉用之死时年五十有三娶杨氏子男四果楘楫榆皆知务学果楘皆举乡贡未升二女长嫁袁俊次嫁进士刘凖孙男几某某皆秀朗可望造物者殆以是报之欤梁杨世婚姻家余长用之一岁少学同业壮而仕于朝同官知用之孰有深于余哉故其葬也宜余铭而余铭之亦岂出乎其私哉铭曰
　　楩楠之苍苍可车可梁灵芝之煌煌瑞世之章曷其举之又中毁之夫毁于琢曷全于璞理有瞢瞢为善罔佑颜短跖长从古则有从古则有善者徒伤尚有传者其永不亡前

　　朝列大夫交趾布政司右参议解公墓碣铭

　　呜呼此解公大绅之墓葬二十有二年矣其友杨士竒始克序而铭之序曰解氏姬姓其先居鴈门唐同州刺史琬之孙隠为蕲州司户参军始家庐陵之同水乡参军六世孙盛迁吉水邑中世有科第至讳梦斗宋太学上舎生讳应辰元髙安县学敎谕生讳子元举进士授安福州判官兵乱守节死生开先号筠涧娶髙氏进士若鳯之子公之父母也公讳缙字大绅自幼颖悟絶人五岁父敎之书应口成诵七岁赋诗有老成语十岁日诵数千言终身不忘十三尽读四书诸经贯穿其义理老长不能难也而文思溢发十八举江西乡试中第一洪武廿一年会试礼部中第七廷试读巻者以所对策论过髙抑置第三甲时兄纶及女弟之夫黄金华同登第太祖髙皇帝喜其一家三人出仕授纶礼部祠祭主事公与金华皆中书庻吉士日侍左右甚见爱重闲暇数召两人论议考其所学一日谕公曰尔试举今施政所宜直述以闻退即具奏大概言陛下得国之正非唐宋所及取天下于羣盗救生民于涂炭徐定燕都市不易肆而女宠外戚寺人藩镇之患消融底定皆处之有法矣不迩声色不殖货利不为逰畋皆逺过汉唐宋之君而无愧三代圣王矣惟愿喜怒一听于天理而推诚任使不以察为明又言陛下拳拳于畏天畏鬼神治民治强暴然畏民者畏天之本治心者治民之本又言令不必数改数改则民疑刑不宜太繁太繁则民玩法司近有朋奸罔上倚法为奸二条下人殆难措手足矣又言御览之书宜集唐虞夏商周孔及濓洛关闽之言随事类别以备劝戒又言六经残缺莫甚礼乐宜正礼经及访求审乐之儒作乐书又言祀天宜复扫地之规尊祖宜备七庙之制太常非可以肄俗乐又言僧道之壮者宜黜之使复人伦经呪之妄者悉火之以杜诳惑断瑜伽之敎禁符式之科絶鬼巫破淫祀以底善治又言进人当择贤否授职当量重轻今大诰有不为君用之罪则仕者不复择矣又言古者乡邻善恶必记今虽设申明旌善二亭而无党庠乡学之敎互知之法虽严训告之方未备宜取古人治家睦邻之法若古蓝田吕氏乡约及今义门郑氏家范布之天下世臣大族率先以劝旌之复之为民表率而致治不难矣又言易曰王公设险以守其国重门击柝以待暴客而近世狃于宴安堕城池销锋镝讳言兵事以为天下已治一旦或有不测之虞何以为备宜勅有司以时整葺寛之岁月守以里胥额设弓手课之射敎民以农隙兼习兵且乞设武举以收英才又言宜广乡校前代多有书院有学田有贡士庄宜修复以敎养贤士又言极刑之禁虑有遗才给配妇人恐伤节义既奏上嘉其识正公素与兵部尚书沈溍不合溍奏公入部堂索皂隶语嬉慢非礼上虑公优闲怠逸即除江西道监察御史葢以繁剧玉成之也时都御史袁泰怙势家人横恣诸道御史欲纠之无敢执笔为章者公挥笔立就厯举其过章上虽曲宥泰而一时多其直上又虑公少涵养将为众所倾召其父至谕曰才之生甚难而大器者晚成其以而子归益进其学又谕公曰朕于尔义则君臣恩同父子其归益尽心于古人后十年来朝朕大用尔遂侍父归公天分髙又感上大恩归益自励而造诣深矣数岁髙皇帝上宾公趋赴临权臣忌公者谓赴临非诏旨遂谪河州岁余权臣黜召还以为翰林待诏太宗皇帝入嗣大位首索公既见置诸左右深信任之时朝廷诏勅与凡大制作咸出公手毎预密议宠赉加厚升侍读数月升侍读学士奉训大夫上初与武臣邱福等二三人议建储文臣惟金忠预皆靖难时股肱也武臣咸请立皇第二子髙煦谓其有扈从功上不听福等叩首请不巳终不听遂召公预议事定然秘未发明年册仁宗皇帝为皇太子封髙煦为汉王进公翰林学士兼右春坊大学士奉议大夫又明年福等所初议颇泄于外髙煦素不乐公言于上曰藩府之旧无泄者其缙泄之遂出公为广西布政司右参议授朝列大夫又以李至刚言公怨望改交址八年入奏事时车驾还髙煦言解缙瞰上远出觐储君径归无人臣礼遂征下狱后三年以病死狱中素所交逰出资敛之外兄髙建春归其柩葬之髙氏公死后家徙邉仁宗皇帝临御特赦还而官其从子祯期为中书舎人公仕前后不十岁为庻吉士再岁御史未满岁为学士四岁两赞外藩皆席未暖初修髙皇帝实録及永乐大典皆为总裁考会试者一读廷试巻者二声名在天下藉甚敦孝友重义轻利遇人忧患疾苦辄隠于心茍可用力尽意为之笃于故旧及名贤世家之后喜引拔士类或诮其泛爱者终不为变襟宇阔略不屑意细故而表里洞达絶崖岸虽野夫穉子皆乐亲之求文与书者日辐辏率与之无厌倦意或言有不当与者笑曰雨露岂择地而施哉且人孰不可与进者不畏强御承运库官张兴恃宠而横尝笞击人于左顺门下公过之叱兴御座在此敢尔违犯礼法乎兴虽忿公然不敢应一语遽俛首敛退同官治职事或有失悞公在上前率引为已过明于知人太宗尝与论羣臣御笔书蹇义等十人名命各疏于下十人者皆上所信任政事之臣亦多与公善而具以实对于义曰其资厚重而中无定见于夏原吉曰有徳有量而不远小人于刘隽曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戅直而苛人怨不恤于陈洽曰疏通警敏亦不失正于方宾曰簿书之才驵侩之心既奏上以授仁宗曰李至刚朕洞烛之矣余徐验之仁宗因问公建文所用诸人对曰此皆洪武中人才徃事不足论巳遂问尹昌隆王汝玉对曰昌隆君子而量不宏汝玉文翰不易得所惜者市心耳后十余年仁宗出其所奏十人者示士竒且谕之曰人率谓缙狂士缙非狂士向所论皆定见也公之文雄劲竒古新意迭出叙事髙处逼司马子长韩退之诗豪宕丰赡似李杜其敎学者恒曰寜为有瑕玉勿作无瑕石书小楷精絶行草皆佳其卒以永乐十三年正月十三日春秋四十有七配徐有贤徳子男二祯应卒于徙所次祯亮孙男女各二太宗皇帝初召翰林七人入内阁其三出庐陵公与胡公光大及士竒也三人相与厚而相知深今独士竒在胡公墓上之石士竒书之公墓石未有书其可不书铭曰
　　千里之足越国过都或一蹶之不虞楩楠百寻其寸之螙寜见揭于匠输郁乎纷纷五采承日竞瞻望以忻快何泯没之遄疾干将地下其神不死尚有光华天汉之涘

　　明文衡巻八十一

　　●钦定四库全书

　　明文衡巻八十二

　　（明）程敏政 编

　　○墓碑

　　节妇叶氏墓碣铭　　胡俨

　　歙有节妇姓叶氏讳徳寿百岁而终既葬十有四年其曾孙顺书其事来北京介予乡人胡思名诣吾庐拜而乞铭将刻石墓上以昭懿徳示子孙辞恳而意诚乃叙而铭之节妇之父曰迁辅世为歙人生节妇甚钟爱年十六择壻得同邑江莱甫而归之初归江舅巳殁朝夕事姑惟谨罔有阙遗相其夫辛勤以立家克尽妇道既十年莱甫卒节妇时年二十有六无嗣乃以其兄呈甫之次子荣为后荣在乳哺抚育尽其心及长敎训之以义惸然闺门之内精纯一心以率其下春秋祭祀之具长幼衣食之需宾亲徃来之礼皆经营于节妇不以烦其姑而人称之元末兵乱奉其姑避乱山谷中服劳奉养未尝面忧戚之色而姑安之国朝王师平祸乱乃奉姑还督僮奴营旧业土田日垦物产日滋而家益富姑卒丧祭如礼人尤贤之洪武辛未年八十有五郡邑以其事闻诏旌表之署其门曰江莱甫妻叶氏贞节之门仍复其家于是闾里有光子孙蒙休风俗用劝又十有五年而卒实永乐丙戌十一月四日距其生之年故元大徳丁未厯甲子五百九十余世鲜矣以卒之年某月某日葬歙北新州之清平里祔其夫之墓子一人荣也孙二人长仁次祥女二人长适孙善古田知县次适吕士贤曾孙三人长即顺次坚次保女四人玄孙十一人曰善曰永曰惠曰文曰忠曰希曰政曰淮曰信曰杭曰胜女六人呜呼洪范五福克全者难五福以寿为先寿登百龄尤难也世之人自身及子孙者有之及曾孙者为难至于见玄孙不尤难乎况妇人之行修于闺门人莫得而知至其终身则可知矣若节妇自少丧其夫守志以终其身始终如一日其享期頥蕃子孙扬休声而垂世范者宜哉天之与善不诬矣铭曰
　　金石之坚有时而折冰玉之洁有时而涅呜呼节妇之志不可夺行皦皦兮女之杰身五福兮名不灭

　　故翰林侍读学士朝列大夫张公墓碑　　杨荣

　　故翰林侍读学士张公志道闽之先辈君子也其徳义学识为当时尊尚予恒以生晚不及亲炙为恨公之孙隆以前刑部主事刘子钦所述行状来请铭予读之慨叹先辈之不可及尚敢铭公墓乎然以隆之请坚确弗可得而辞也按状公讳以寜志道其字也元赠礼部尚书讳留孙之孙中奉大夫福建江西行省参知政事讳一清之子其先有光禄大夫讳睦者自光之固始从王审知入闽始居古田之梅溪至公曾大父世延再迁邑之云津坊一清先娶廖氏生三子頥兴野俱幼而廖卒继娶陈氏有贤徳训育廖所生如己出陈既有娠一夕梦小儿擎荷叶向月而拜觉而公生赋质清粹神采炳煜襁褓中即嗜读诵甫六岁日记千言尝与羣儿游寺中僧人难之以对随口酬应意甚超卓闻者歆羡八岁时人讼其伯父逮于狱公忿不能平诣邑伸理令异其言有条序命赋琴堂诗立就且出语新竒伯父由是得释年十五承父命徃寜徳受学于韩古遗越五年方归学业大进乡之学者莫不推许之登元泰定丁夘进士第初任黄巗州判官不踰年以计擒捕海冦殆尽民赖以安继升真州六合县尹有惠政及民以丁内艰去官服阕将上京师为兵所阻敎授淮南者十年王钝石光霁皆其门人也后复征至国子助敎累官至翰林侍讲学士中奉大夫知制诰兼修国史祖考皆赠官祖妣赖氏母廖氏陈氏妻宋氏皆清河郡夫人既入国朝拜翰林侍读学士朝列大夫知制诰兼修国史毎承顾问多所裨益赐诰褒谕恩赉特厚焉洪武己酉夏六月奉命赍诏印使安南封其国王未至而王卒国人请授其世子公不听遣人请命于朝且敎其世子服三年丧并令其国人效中国行顿首稽首礼朝廷嘉之赐以敕书比之陆贾马援并御制诗八篇以奬谕之未几得疾卒实庚戌五月四日也公生于元大徳辛丑四月十有五日至是春秋七十其在安南八阅月著书不少倦临终自为挽诗意豁然也讣闻敕礼部遣官归其柩所过有司设祭仍给在任三岁禄以赡其家以某年某月某日葬邑之极乐山初娶太原宋氏生子四人烜燧炜煜继娶大名宋氏生子炬烜燧炜早世煜以明经举湖广蒲圻知县炬以茂才荐任江西新淦知县官至刑部员外郎并着政绩孙男七垣圻埴坦埏埙坛埏任南雄保昌儒学训导更名隆煜之子也公所著文有翠屏藁淮南藁南归纪行安南纪行集春秋春王正月考故翰林学士金华宋景濓浏阳刘三吾皆称公之文章瑰杰逈出流辈而非后学所及其尊敬仰慕于公者甚至予以末学又安能称颂公之遗徳哉因不揆芜陋而为之铭铭曰世徳相传厥为名族固始徙闽肇于光禄积善流庆懋毓文儒郁如乔松温若美瑜富有才华早登科第扬厯中外英声歘起际我皇明奉职词林用宏禆益恩眷弥深使节煌煌远临交址夷俗丕变龙颜以喜宠命方降讣音远来天语兴嗟失兹良材爰归其柩复恤厥家生荣死哀绰有光华墓门有碑以昭厥徳维公子孙永世承式

　　太子宾客国子祭酒兼翰林侍讲致仕胡先生墓碑　　杨溥

　　正统八年八月廿七日太子宾客国子祭酒兼翰林侍讲致仕胡公頥庵先生卒讣闻诏遣官谕祭命有司营葬制得立碑其子■〈日东〉昭奉江西叅政张君居杰所述行状走京师请文余与先生有斯文之谊不可辞先生讳俨字若思世居临江之新淦元末徙南昌先生天资颖悟自幼好学受经于伯父虞部员外郎汝器及游乡校从郡中诸先辈讲学若书若琴若诗文皆有传授既长博极羣书至于天文地理律厯医卜皆通其说先辈皆称许之以书经中洪武丁夘乡试第二明年会试中副榜授松江华亭敎谕以内艰去丙子改授长垣县上疏乞近便养亲诏许之改饶之余干自是着为令己夘以荐升安庆桐城令壬午太宗皇帝入正大统闻先生名召试之称旨特授翰林检讨寻升侍读直内阁朝廷推恩封其父母妻室永乐甲申升左春坊左谕徳兼官如旧是年九月拜国子祭酒庚寅上北征命以祭酒兼侍讲掌翰林院事辅导皇太孙监国洪熙元年以疾辞加授太子宾客致仕此其厯官也先生筮仕华亭时尚少而能以师道自任劝勉诸生务实学励行检以变浮靡之习日亲讲授每至夜分虽隆寒甚暑不废华亭长老皆称重之谓先生必大用其在余干如华亭时士子乐从之成效居多宰桐城以爱民为本凡可便民者以身任之民间积年逋负悉与奏免邑中虎为害伤民物乃斋沭告于神虎遂灭迹表朱桐乡墓俾民奉祀尝督漕运次三山值大风雪遇中流有覆舟命仆夫援之活其被溺者三十余人捕蝗途中见饥饿病者悉命里胥扶掖就民舎给以药食是夜大风雨得免暴露存活数百十人入翰林时朝廷选任儒者若江右解大绅胡光大杨士竒金幼孜永嘉黄宗豫福建杨勉仁一时共事者七人先生在众人遇有顾问必从容审度而后对未尝以才智先人时论多之及兼宫僚在讲筵凡古今治乱得失必反复敷陈以图裨益以外艰去诏夺情道过南京见东宫询及民情所对皆切时事为祭酒以身率诸生奉守学规以圗成效一时人才翕然从化朝之公卿大夫咸推敬之时国子生有以故告归者皆坐戍邉先生为言其情有可矜者乃得免先生虽掌国学朝廷有大制作若纂修太祖皇帝实録及永乐大典天下圗志诸书皆为总裁未尝去馆阁令桐城时尝为湖广乡试考官其去取有公论在国学遇太宗皇帝幸太学御彝伦堂赐坐讲经赐赉优厚缙绅荣之此其宦绩也乞致仕赐玺书褒美复其子孙赐寳楮为道里费仍命有司给舟车还先生闲居廿余年日与学者讲求性理之学亲藩礼遇之方岳重臣咸待以师礼而先生未尝一言及私自处甚淡薄岁时仅足衣食尝表许逊韦丹庙请春秋致祭修白鹿书院此其处退闲之有道也先生达于报施之理凡处是非利害可否之间必审度以求至当惟恐贻患于人羣伦中有不合即引退不与辩以故所至能全交此又其守身之概也其为文以理为主不尚辞藻所著有頥庵诗文若干巻行于世考直翁累赠朝议大夫赞治少尹国子祭酒兼翰林侍讲妣王氏累赠恭人配张氏累封恭人尝受命妇冠服之赐子男三曰玘早卒曰暕曰昭女六人曰淑柔适刘瑱曰淑熈先卒曰淑美适王恒曰淑哲适毛宣曰阳贞适李超宗曰庆贞适孙景贤皆士人孙男四人諲询讷诜孙女四人曾孙男二人先生临终命敛以时服尝卜城南悬榻里为寿藏明年闰七月二十五日葬之门生杨溥为之铭曰
　　繄古有君子观光于朝为国之宾及老而归仪式后学师道聿尊是为乡先生殁而祭于社噫先生其人也

　　故通议大夫工部右侍郎罗公墓碑铭　　王英

　　太宗皇帝以圣神文武之徳入正大统制作礼乐修明典章兴举政事尤夙夜孜孜广求贤才以圗治理岁甲申廷策进士得四百七十二人取士于斯为盛而选入翰林绩学以俟擢用者得二十八人当时以为遴选之至与其选者吉水罗公尤卓然有所抱负者也公讳简字汝敬性颖悟方七八龄赋诗辄有竒句稍长受经于仲兄汝宏穷探博究旁及百氏之书学以大进补庐陵邑庠生遂举于乡第进士与选入词垣是时嘉祥迭见朝臣多献诗颂公所作长篇短章词气浩然超出同辈擢翰林修撰扈从车驾廵幸北京所经山川风俗多有歌咏九载升侍讲修髙庙实録赐袭衣寳楮仁宗皇帝临御天下公言时政十五事降云南道监察御史且令掌道葢公所言过直故降官然亦以其敢言有学识使厯风宪可大用也公执法持正理寃狱多平反者宣考嗣位交址黎利弗靖成山侯王通等用兵无功升公工部右侍郎与李琦等赍玺书谕利未至而通与利和自率众出境矣众止公勿徃公曰王通师败辱国我受命谕贼可退缩不进乎贼虽凶暴必不敢拒诏与琦亟驰至其国宣上恩意利惶愧率其属拜自首其过遣使献金又奉表诣阙称谢且请立陈氏之孙暠复命公徃立之既至利以暠已死乃张筵列女乐设宴公叱曰暠死尔国人安可淫乐尽击破其尊罍乐器时天晴忽阴云起大雨雷震焚利居室利惧贡方物表谢还朝督两浙漕运奏减荒田税粮陜西言邉地腴田为权豪占夺致粮储不充士有饥者命公徃理之公劾守将之贪暴者取田为权豪所占者经度顷亩均与细民粮赋倍加邉储充足増置仓庾立挽运之法省民劳力又奏置河渠提举官専掌水利而邉臣不得为奸利者辄加诬谤公还朝言之诏勿问命公复徃今圣天子即位之元年西方有寇邉者遣将追捕公督粮饷至红子城之地忽遇寇飞矢如雨中公左膊坠马寇环聚以锋镝加其身欲害之一老卒与众疑语良乆乃舎之而从行吏卒皆被害方公之遇寇也运饷者遥匿草泽中见衣绯者数人在公左右若卫护之状及公无恙咸以为神助云公在陜乆有言其多疾者召还赐致仕及赐钞给驿舟还乡时正统三年五月也后一年十月二十五日终享年六十有八讣闻上遣官赐祭葬里之竹园陂山考养蒙先生墓之左也公质修伟多髯刚果善裁制繁剧与人论议或异已辄叱咤而其中垣夷不匿宿憾事亲孝谨处兄弟和敎子侄严交朋友以义为诗歌文章下笔如长江大河滔滔不止遗藁悉藏于家罗之先居钱塘中叶讳軿者为吉州刺史因家郡城之印冈再世徙吉水之桃林宋寳佑间讳某与其子某同登进士所著有鹤林玉露传于世至公之曾祖讳某祖讳时中俱有学行时中赠工部侍郎父讳养蒙号耕乐翁工于诗词累赠通议大夫工部侍郎妣李氏与祖妣萧氏俱赠淑人公娶李氏萧氏子四人斆先卒次扬敏致孙男八人曾孙男三人曾孙女二人公致政而归也杜门不出以吟咏为乐而乡人以公仕乆多蓄积啬于散金及没棺敛之外囊箧枵然皆叹其操守不可及也公之诸孤既奉状以墓碑为请而从子孝感县令勉学来京师泣而言曰先叔敎养诸侄其恩不敢忘刻碑当竭力其请益至予与公同年同选入翰林同官于朝相知最深谊不敢辞铭曰
　　于皇太宗圣徳隆崇儒用贤昭治功词苑济济来羣龙公志卓越先奋庸擢职太史文最工播厥歌颂声沨沨一封谏疏达九重要簪豸角驰青骢台端凛凛生威风司空贰卿品秩崇持节逺厯铜柱东蛮獠稽颡俱服从经理西陜劳厥躬田畴均一兵饷充中遭敌众如聚蜂神庇公不罹其锋归休林壑巢云松安荣佚乐以令终竹园山髙马鬛封巉岩千仭石可砻刻铭昭徳垂无穷

　　河南布政使司左布政使李公墓碑铭　　钱习礼

　　太宗文皇帝入正大统首下明诏搜扬侧陋思得天下材智之士以共新治道而尤向用儒术永乐癸未廷试取士四百七十二人在位二十二年凡以科取士而咸称是科得人为最盛河南布政使司左布政使李公昌祺其一焉公少负材器志于用世繇郡学生以明经取进士第简入翰林为庶吉士性素介特至是益自检饬达官势人未尝谒之私第会修永乐大典礼部奉诏选中外文学之士以备纂修公在选中例凡经传子史下及稗官小说悉在收録与同事者僻书疑事有所未通质之于公多以实归推其该博精力倍人辰入酉出编摩不少懈退复以其余力发为诗文应人之所求者皆典赡非茍作隠然声闻馆阁间书进被宴赉擢为礼部主客司郎中部凡四司主客视他司最烦剧官难其人公以明敏济之不怠剸治其间庭无留事退视其私一室枵然无长物俸不足以供费泰然不以屑其意坚苦砺节时流少与为比尚书吕震有巧佞材倚被主知狠愎自用専以严惮下人羣吏莫敢仰视慢易僚佐少忤其意者辄中伤之众皆侧目而待公特异有所承禀色词俱温始终不少衰驾幸北京仁宗以皇太子监国两命权知部事行在吏部奏藩宪员阙太宗命简两京朝臣有材望者补之仁宗举公等若干人应诏宴于礼部予道里费至即升为广西左布政使朝野荣之广西地极南徼溪洞猺獠时出剽掠邉氓苦之公至而威望凛然狙伏深阻不复出为民患境内晏安政务修举寻丁外囏去官吏民皆追思之服除入觐仁宗在位言于朝曰此佳士良不易得在列竦听退而相与嘉叹不已先是河南连岁旱蝗民多死徙太宗震怒被灾郡县有司不以上闻者悉逮寘于法思得人以抚安其民改公徃莅河南被命即就道既至宣布主恩疏滞举废捄灾恤患悯下穷绳豪猾去贪残方岳之政所当举者悉尽心焉质明起眂事日入方息居数月政化大行声绩茂着后丁内囏归服丧河南荐饥本司累奏起公治之宣宗命夺丧乘传赴官为治如初勤劳倍之因感风疾徃徃増剧不待引年坚乞致其事诏报可之既归而先庐仅庇风雨服食清约如寒士伏腊不充处之裕如居虽密迩郡城足迹未尝至公府守长于政务有所咨决极言无隠因其言民阴受其惠者居多病间辄书不去手吟咏自娯逺近有求文者应之不倦一日疾革遗训二子惟以力学修身为言余无他语翛然而逝时盖景泰壬申二月二十五日距生洪武丙辰六月二十六日寿七十有五公讳祯昌祺字也侨庵白衣山人运甓居士其号也李氏世家金陵宋南渡有讳义者仕为郎中扈从隆佑太后南上留居吉水之乌江元时讳某者自乌江徙居郡城之吉阳门又徙今之螺川巷因为庐陵人曾大父道华大父充国皆隠不仕而以行义称父伯夔力学工诗名闻当时母刘氏公生资禀英悟早即嗜学成童属对赋诗语出惊人弱冠为文藻思溢出蔚有老气不惟一时材俊若礼部侍郎曾公子棨辈相与颉颃名声不相上下乡之老成人亦皆骇其文识谓必显于时平生所著诗文有藁若干巻藏于家平居孝弟友顺出于天性恤孤赴难皆尽其力元配艾氏继配刘氏皆有淑徳艾氏早世女一人以妻郭孚俊刘氏子二人长曰宣次曰定笃志力学克传儒业今补郡学生将决科取仕矣女二人以妻陈雅量朱贞符孙男五人女六人墓在县之紫云山招义院之西从先兆也定奉事状来谒铭以刻诸墓隧之碑于乎昔之所谓大臣者委身徇国夙夜忧勤以任天下之重遑恤其私故宋杜正献公身至大拜归老无屋以居寓于南京驿舎范文正公晚参大政妻子仅给衣食至其殁也家无以为丧公任牧伯身宠家温固其宜也而乃俛尽厥职空乏以终其身所谓贵而能贫揆之二公夫何媿哉眂彼顾利冒耻不为公议之所右者其贤不肖何如哉因定之请论次公之里系官阀蹈履之详为铭以刻诸贞石又何媿词铭曰
　　圣明御极宵旰渴士天心纯佑俊乂云萃奋庸于朝布列有位效其智能称厥任使公起茂科立跻显仕两典大藩所至称治去其烦苛莅以简易招徕罢氓奠安田里震迭远夷绥靖邉鄙惠洽羣黎威惮健吏威惠并施本仁辅义夙夜孳孳弼成化理先民有云国之利器牖下告终得正而逝螭蟠丰碑表厥墓隧昭其民庸垂示永世

　　明文衡巻八十二

　　●钦定四库全书

　　明文衡巻八十三

　　（明）程敏政 编

　　○墓志

　　故江南等处行省都事追封丹阳县男孙君墓铭　　宋濓

　　君讳炎字伯融姓孙氏金陵句容人曾祖某祖文嗣父显卿皆为儒母洪氏君身长六尺余面黒如铁一足偏跛于书少所不通喜雄辨累累数千言常穷一座人人莫不畏其口长于歌诗元至正中天台丁君复同郡夏君煜皆以诗名君逰此两人间日夜相切劘益得其旨趣下笔一扫百纸可立尽辞彩烂然惊动江东雅好饮酒常与夏君对饮赋诗各务出竒相胜毎得一隽语槌案大呼哗声撼四邻所与交皆当时豪杰间出逰四方君既以气自负常轻视章句儒众中常自许曰孙炎岂龊龊辈伍邪然卒无容之者竟困而归岁乙未今上皇帝渡江来金陵开江南等处行中书省闻君名召见与论君陈元运将终劝上延揽智能士以圗大业上甚悦辟为掾毎问以事慷慨激烈所谋多合上心上愈嘉重以为可用戊戌从征浙东以劳擢同知池州府事寻改池为华阳府即拜君为知府皆有声明年十一月召为省都事会处州降择镇安之者咸以处在山海间盗贼凭结非君莫可治上亦才君入省月余遂命为处州总制钱谷兵马之柄悉委之不取中报且以省符未署者付之听其自辟任君疋马入处州时城外七里即贼营老猾黠蛮狼嗥虎踞不奉官府约束君至坐厅事驱城中民跽阶下谕以元将亡及上起兵意谓民奉法则生否必为虀粉语甚剀切民皆叩头流血誓不敢二心退则转告其乡民以为孙使君仁且武不比旧官可玩狎君亦下檄属县徧谕之由是投兵来降者相继于门数月皆化为良民君复择其骁勇者练为兵时时肄习之拔其服众者为长有冦则率以禽冦事罢散归为农有所警发驰一符立至军门无敢或后奸吏巨族素骄横者敛手吐舌畏之如神不敢出声语虽在数百里外皆缩气屏息如临其家郡民赖以安皆谓得孙使君治郡晚时上欲用人而秀民有才能者见方战争胜负未分皆伏匿山谷中不肯出君患之钩致一二人问有才者为谁今皆安在録其姓名为书遣使者招之而刘君基章君溢尤为处士所推刘君最有名亦豪侠负气与君类自以仕元耻为他人用使者再徃返不起以一寳剑奉君君作诗以为剑当献之天子我人臣不敢私用封还之为书数千言开陈天命以谕刘君无以答逡巡就见君置酒与饮论古今成败如倾河决峡略无疑滞刘君乃深叹服曰基始自以为胜公观公论议如此基何敢望也君既以口舌安反侧郡上方征伐无一兵与君壬寅二月苗将贺甲李乙叛袭君而所练卒亦应之君无援被禽幽空室中列卒环守胁君降君绐之曰若生吾吾能成若事贺李知非其本心恐留自遗患遇夜以燖鴈斗酒馈君曰以此与公诀君拔佩刀割鴈举巵酌酒仰天叹曰嗟乎丈夫乃为鼠辈禽然我死义尔贼死肉臭狗且不尔食卒怒持剑嗔目拟之君饮酒自如食竟叱其解衣君骂曰此紫绮裘乃上赐吾者贼勿解吾当服以死引枕而卧贼俟其睡乃害之时某日也年三十又几事闻上嗟悼乆之是年某月日以其丧归葬金陵南门外聚寳山之阳后二年赠征仕郎戊申上即帝位念君死事之忠追封丹阳县男仍命有司复其家君先娶王氏初国兵入金陵不屈死生一子毅继平氏君事亲孝与人交缓急可仗有古烈士风遭时遇变所为可称道守死不二卒成美名可谓俊杰虽位不大显生不永年然忠义之士当与天地长存不足为君憾也君所为诗若干巻门人蒋敬编次传于世铭曰
　　元季政乱盗若蠭戈矛相刘河汉红江淮中间飞一龙谁其辅之惟羣雄维时孙君起章逢齿牙差差万剑锋陛前论事声震镛帝一见之为动容俾知大府佐幕中锄奸剔蠧刖罪功括苍告降内犹讧诏君持节总兵戎疋马三矢韔一弓徐行直入如渉空羣豪禁伏伛且恭大开城门灭燧烽口宣檄告悛顽凶敢有弗悛屠其宗销兵铸铁耕以农生民有如鱼脱罿拔诸水火哺飱饔莫猺内蚀据崇墉乘其不备袭且攻君气吞贼兵力穷长蛟在陆制蚁虫仰天叱月月为东义不负国徇以躬游魂上天化白虹下压贼营贼眼朦大军四来若雷舂析骸解项殱彘豵死事上闻帝哀恫赠官复户颁爵封生气凛然薄苍穹生为伟人死则忠位卑寿啬名誉丰脱令耆艾登侯公死而无闻鬼犹懜取彼弃此孰纎洪史臣焯行镇幽宫名与天地期无终

　　元封从仕郎江浙等处行中书省左右司都事郑彦贞甫墓志铭

　　呜呼大同之世人不独亲其亲不独子其子货不必藏于已力恶其不出于身自大道既隠情伪日滋此尼父所以有不及见之叹虽然秉彝天性亘万古犹一日纵时有污隆而其道则未尝泯灭有若浦江郑氏非一家之三代乎其七叶之长彦贞君非三代之英乎彦贞讳鈜彦贞字也其家自宋南渡初即合食为义门迄今已厯十世宋元二朝国史皆为立传家敎修明有遗范二巻俾奕世守之彦贞嗣主其政益匑匑畏谨正已以莅物或行其所未至或补其所不足家人翕然遵化一堂之上雅雅雍雍动逾千百指爱无不均也情无不一也不知孰为亲而孰为疏也视其货泉则锱铢皆聚于公且曰我恶敢私也察其事功则羣趋而竞赴又曰此吾分当然也尔何与哉虽甚劳弗懈义浃仁孚和气充牣四海之广莫不闻知过其门入其庭者神畅心怡而鄙吝之萌销沮无余退而有言佥谓昔之义居如樊杨张李之流诚所不及而益重彦贞君之善继先志也彦贞自幼沉毅端悫屹然如成人虽朋旧不敢狎视语一近亵辄白眼望之闻人有轻已之言辄自责自厉惟恐如其料及壮主货财倡家意其易惑百端倾诱之每正色叱之使去倡大诧曰此铁心石肠人也彦贞事父尽孝父病在枕席其妻卒不敢哭强颜干笑以奉汤药竟不使之知后八日父亦卒彦贞哀恸几絶水浆不入口者三日须发为之尽白及至终丧外舅张必庆悯诸甥茕茕无依力劝其更娶彦贞谢曰鈜见后母肆虐戕贼骨肉者多矣忍令吾儿陷之邪不听彦贞年未四十君子义之时天下承平衣冠萃于燕都翩然出逰以充其见闻揭文安公傒斯在禁林黄文献公溍居成均二公以文辞鸣当世皆折行辈与彦贞交论文谈诗或至达旦不休一时士大夫见彦贞方严皆敬惮之或酣酒放歌闻履声即敛容正坐不敢吐气自时厥后彦贞仲子泳与从子深同讲授托克托太师家彦贞为书数千言陈时政之弊令进于太师太师多采而行之彦贞尚风义旧与参政呼图克娄斯游其子为武义宰免官留武林贫不能自存彦贞延其家十口来浦江给衣食三十余年邻有瞽者跛者彦贞养之终身毎夙兴告饥者填门彦贞积余饭亲携箪分饷之至老不厌元季兵起州郡俱绎骚大将数统兵入境服义门名皆戒士卒毋敢犯枢密判官阿勒呼木帅军五万一夕骤至夺民庐舎以居二十里之内鸡犬牛羊尽毙彦贞说之曰明公非太师之偏裨乎太师征髙邮尚以无罪去国况明公之士卒恣行不道乎脱有一人言于朝不识明公将何以处之阿勒呼木愕然曰业巳如此为之奈何彦贞曰为明公计者甚不难浙东据山阻海其民颇柔驯易制明公诚能抚定而绥辑之俾他兵不敢东向执政柄者尚敢以嚏咳相惊乎行且録明公之功矣阿勒呼木不觉屈膝曰非公不能闻此言命左右致束帛为谢明日下令启行一军肃然曽未几何国朝大兵取婺州彦贞携家避入诸暨流子里时李曹公文忠统兵来过叹曰此义门也今世罕见之躬为扃鐍而去事平遣帐前先锋率民兵二千护其家归浦江人以为彦贞积善之报云彦贞年七十以甲辰之岁四月十四日终于家其月二十八日葬于诸暨州桐山乡宣山之原家庭内外不问服之有无咸呜呜哭哭则尽哀一县之中若宗党若婣连若三农百工若乡士大夫皆素衣冠拜哭哭亦尽哀傍邑之贤者闻之亦窃哀之曰是家实无愧于三代使尼父生于此时未必不乐道之今其七世之长亡矣熏渐之益吾属将何望乎呜呼此可以声音笑貌为之哉彦贞之致是者必有在矣彦贞之先自歙迁睦又自睦来迁其详见诸谱图记同居初祖讳绮字宗文宋干道中赐号冲素处士朝请郎守郎中晏穆为铭其墓父文泰植志不屈人下设施运量大能昌其家文泰乃青田尉徳璋子出为伯父徳池后徳池之父致则处士曽祖也妻张氏有妇徳敬夫如宾没齿无一言相加遗男子五人长汉才优识精虽不大声色子弟莫不畏之量入为出而其致用恒裕如也次即泳通经而有文累官从仕郎温州路总管府经厯得封彦贞江浙等处行中书省左右司都事亦阶从仕郎次湜东阳丞人谓才如长兄次渶江浙行省宣使次漴庶出也女子一人归东阳蒋嘉亨孙男十人桢棫干枢模格棠木杲柯女八人其二适嘉亨之子昭及其从子明其一嫁同邑张宗余皆未行曽孙男八人焘爟炎燋熉光荧焰濓也不敏与彦贞有连而彦贞子若孙又皆从濓授经其相知实深然而宦游南京彦贞之殁敛不得凭棺窆不得临穴将何以释其悠悠之思唯纪载羣行镌之乐石可以垂声光于不朽贻矩则于方来是犹可为也于是不敢让姑徇汉等之请而为之铭铭曰
　　大道之行天下为公风气敦厖臻于大康异体同心情无不通此谓醇熈三代之英世迁俗殊道徳沦丧紾臂借耰秦法之凉肝膈充窒形骸闭藏忾我寤叹涕泗沾裳彼美郑君沉毅自强上承奕叶合族共炀内教云饬外政复蘉规重矩迭遹有耿光曷以致兹曰率其常或敛以舒或翕而张有子将将有妇洋洋无间戚疏萃于一堂孰为尊章谁为父兄至和丕冒奚有畛封倘渉其庭煦如春阳浃人肌髓薫为善良人亦有言此为世防非君之贤莫袭其芳袭之斯何既明且刚以仁为食以义为浆翳能使昭枯堪再荣百鸟喧啾忽见鳯凰宜览徳辉西东翱翔岂意铩翮竟归冥茫载者亡车渡者失航瞻望弗及衋然感伤仙华卭卭浦汭汤汤缅懐徳人何日而忘故

　　诗人徐方舟墓铭

　　庚子之夏皇帝遣使者奉书币起濂于金华山中时则有若青田刘君基丽水叶君琛龙泉章君溢同赴召遂出双溪买舟泝桐江而西忽有美丈夫戴黄冠服白鹿皮裘腰绾青丝绳立于江濵揖刘君而笑且以语侵刘君亟延入舟中叶章二君竞来讙谑各取冠服服之竟欲载上黟川丈夫觉之乃止濂疑之问于刘君曰此何人斯诸公乃爱之深邪刘君曰此睦之桐庐徐舫方舟也濓故闻方舟名亦起而鼔噪为讙共酌酒而别声迹不相闻者乆矣自时厥后叶君出守南昌殁于王事后五年章君为御史中丞以卒又后十年刘君亦官至御史中丞受封伯爵投老于家复以一疾不起又五年濂亦乞骸骨还山白发垂领颓然成老翁矣今年冬来朝京师忽方舟之子膺持中书舎人史靖可之状来谒隧道之铭则知方舟之死厯一十二年矣嗟夫人生如寄石火电光真不堪把玩如此良可悲哉濓因语膺以旧事为之凄恻者乆之乃序述其事曰方舟故簪缨家自幼有侠气好驰马试劔尤善球踘之戏视拘拘法度士如无物稍长幡然悔曰此岂君子道哉即从师受章句为进士业操觚为文辄烂然成章已而又悔曰是如蠹书蟫出入于故纸中何有终期哉人生贵适意盍习古歌诗以吟咏性情庶几少遂其愿耳先是睦多诗人唐有皇甫湜方干徐凝李频施肩吾宋有髙师鲁滕元秀世号为睦州诗派方舟悉取而讽咏之鉥肝刿肾期超迈之乃已积之既乆圎熟璀璨明珠走盘而玉色交映也方舟犹以为未足出游江汉淮浙间与名士相摩切而诗道益昌江浙行省参知政事苏君天爵闻其贤力欲荐之方舟曰吾诗人尔其可縻以章绂邪竟避去筑室江皋日苦吟于云烟出没间翛然若与世隔因自号曰沧江散人天大雪独泛舟钓江中终日恋恋若不忍舎去见者疑其非世间人元季兵乱益韬闭不出易为隠者服人莫知其踪迹所在有瑶林沧江二集各若干巻唐诗通考若干巻藏于家云方舟平居喜怒不形于色无急歩无疾呼罔测涯际性尚风义宛陵罗氏率五百指来避兵方舟衣且食之病者注药死无所归则择地藏之乆而弗懈事平具巨舟载之还家至正丙午正月九日方舟以疾卒寿六十八其年某月日葬于某县灵山之原君子稽其自号题曰诗人沧江徐方舟墓表其志也方舟髙祖某宋四川制置使曾祖某某路提举常平公事祖某始自淳安迁桐庐今为桐庐人父子竒元中顺大夫平江路总管府治中致仕妣皇甫氏妻张氏有妇道前二十九年卒子三人长曰行蚤世次曰鼎次即膺以文学受荐授淮安桃源丞女二人适某某孙男九人某某孙女二人未行濓谓君子出处固立志之不同然亦有命焉当刘君之出也衔方舟以隠自髙数欲挽起之会有故而止方舟获终老于山林亦岂偶然之故哉余思方舟其人而不可得俯念畴昔衋然伤情乃厯序其故而铭之曰
　　有才不施一发乎诗日星月露草木走飞人事变迁可愕可悲举无遁情入我范围咳唾所及皆成珠玑一旦观化魂无不之非涌醴泉定生灵芝昭徳之符千载弗亏

　　张府君墓志铭

　　无锡有卓伟倜傥之士曰张君飞卿身长七尺面如赪玉盘双瞳炯炯照人须鬛奋张见者为之改容然气岸孤鶱不同一世侧媚士虽当时贵人言不循理必面折不少贷或讥君疾恶太甚君曰天生我口所以出言也当言而反讷恶用口为元之季世伪呉张士诚据姑苏而无锡相继陷髠黥盗贩之徒首纒绛帕手执戈矛巡门啸呼民情汹汹恐旦暮有屠戮之惨君曰避冦路絶奈何捉笔大书邵尧夫听天吟于屏曰上天生我上天死我一听于天有何不可邻曲来问计者君不答指以示之君子以为知命呉元年丁未皇明兵破姑苏太傅徐魏公缚士诚送京师遣豫章侯胡公帅师围无锡呉将莫天佑时号老虎犹欲聚土孽固守太傅再命使者谕降天佑俱杀之太傅怒传令胡公曰即不下可屠其城君知事急率二三老父徃见天佑扬言曰吾民不见天日十二年张氏已就缚纵负固自守将谁为况未必能守邪天兵如雷如霆膺之者无不虀粉一城生聚死生定在今夕愿熟虑之天佑沉思良乆掷帽于地曰诚如君言乃缒南城而下走谒胡公胡公问所以来之故君进曰无锡亦良民安敢自外声敎不幸居割据之中咫尺虽近奚翅千里之逺耳目涂塞若罔闻知明公奉扬天威■〈去页〉兵城下势若泰山压卵孰敢不惧今不避万死特为生民请命惟明公加察焉胡公覩君气貌非常言辞复慷慨喜曰君诚福人哉城不受兵宜也遂命君还君叩城门呼曰亟开吾事济矣阍吏启关而入天佑出降所活数十万人胡公去民争聨帛为帐赋诗词饯之君皆为作行草书鳯舞鸾翔人以为不可及初君赘女氏沈福家沈贤而无子君养其夫妇终身而尤笃孝二亲敦爱昆弟田宅悉让与之弗问君有志事功当路忌其峭直不敢荐其大父居仁尤负气不羁元至元中江南皆附有官福王府者以卖降授官出入驺从甚都会夜归居仁适前行隶卒屡呵止之居仁张目叱曰斫头贼斫头贼既卖尔主矣尚敢尔邪反足蹴碎纱灯笼官恚甚执送县令欲毙于狱县令命吐辞欵惊曰此竒男子也释之父显有先人风隠居教授非类不敢近或者谓君之抱负濡染家庭为多君嗜学不倦酷爱孟轲氏养气之说反复为诸子诵之援毫为声诗须臾成章皆有可观而未尝存藁生二子长寿温润如玉博学攻古文至正末连中乡贡进士举入于国朝用荐者应奉翰林文字累官礼部尚书次所安女一归某孙二讷与谌也君讳翼飞卿其字卒于洪武二年四月二十七日寿六十九以某月日葬惠山西南张山之原呜呼传有之活千人者其后必封君以刚明正直之才虽不为时用片言之间活数十万生灵之命阴功在人者甚伙宜其嗣人位司喉舌而秩聨六卿也天之施报岂惟是哉貤封所及泽漏九泉不至于公侯吾未见其止也铭曰君子之学养气为先气之浩然其直如弦有若张君刚烈之姿嫉恶如仇白眼望之曷以致斯训自祖父彼卖降者叱之如鼠干戈缤纷孰不褫魂死生听之谓有命存十万雄师自天而堕泰山压卵城无不破何哉老罴犹欲跳踉大言詟之俾出就降乃缒南城乃谒辕门为民请命如救溺焚片辞之间竭尽始终漫漫杀气变为春融昔焉嗸嗸惧为白骨今也嘻嘻冠衣有秩活我者谁咸言君功告厥子孙以传无穷天道可征君有贤嗣朱衣金鱼出入禁籞惠山之阳张山之原有蔚者阡英风肃然

　　太原郡夫人叶氏墓志铭　　王祎

　　洪武三年正月庚子中书右丞王公溥言于天子曰臣之父晋母叶氏实生臣溥及臣弟汉寳而臣不天父也弃诸孤蚤所恃者母氏以长以教故臣兄弟克有成立而母氏之亡亦已十八年顾臣无似获事陛下比者推恩褒崇二代假宠于王氏甚厚独念臣去乡邑日乆傥赐之告得归展省丘墓以伸私情臣不胜至愿于是皇上悯焉有旨予告所以抚谕之者良至仍勅仪曹具祭物给之公将行以母夫人墓宜有识请铭于史臣王袆袆不敢辞谨按追封太原郡夫人讳某姓叶氏饶之安仁县人归同里石港王氏为赠资善大夫中书右丞上护军追封太原郡公讳晋之配资善大夫中书右丞溥昭勇大将军崇仁卫指挥使汉寳之母夫人性慈惠治家以勤俭族婣里党莫不称其贤至正壬辰干戈俶扰饶信首被兵明年三月右丞公奉夫人避兵于信之贵溪仓卒之际母子遽相失继而公起兵卫乡里会皇上徇地江右遂举其地来附拜中书右丞分镇建昌葢自癸巳至丁未凡十五年夫人所在不可知而公思慕之情日夜未尝置是岁正月忽梦夫人若告以其所在者命卜者筮之其繇辞曰非岩即穴厥得朽骨五月躬率士卒诣贵溪之桃源山即向夫人避兵处也伐林木入山以物色求之不得夜号者三日既乃得其地居人呉海能言兵相逼时夫人病不能行即自投井中死矣公乃披榛棘寻得井俄有鼠自井中出跳入懐中旋复入于井汲井索之夫人之遗骸果在焉公哀号益不自胜以是月某日具衣衾棺椁即其地礼葬之夫人之卒享年六十有七二子即公及汉寳也孙男若干人女若干人呜呼父母之丧人子之不幸也而右丞公则又遭乎其事之变罔极之徳曷从而报之抑人子之圗报其亲者固无间于存殁用是公以功业自奋出入将相勤劳王家而貤恩锡命贲及泉壤所谓立身扬名以显其亲者于是乎在是虽遭事之变而能合礼之正仁人君子复奚憾焉铭曰
　　显允王公乘时奋庸入建相业出成将功载念所恃实有我躬昔丁艰难乆衔哀哀孝思之至神明可通乃安体魄兆域以崇以壤以树若堂斯封天子有命礼贵饰终龙光赫奕贲于幽宫公曰噫哉君命实隆岂我陋微能亢其宗靖思厥繇积庆所锺春雨在草秋霜在松世世子孙来瞻来同

　　谢节妇墓铭

　　节妇谢氏讳黻金华人也谢氏儒家有女不肯与凡子择所宜归得同邑呉履字徳基以为壻节妇性刚而质柔巽平居不妄嬉笑勤俭以治家而事舅姑奉宾祭举无违礼履为儒学官宦游于外其得无后顾之忧者节妇内助之功居多岁己亥大军下建徳势且东节妇语其夫曰乱将及矣盍为走避计先事弗图后悔何追察其夫意犹豫未决则恚曰盍不归我母家我母家有深池万一事不测当有入水死耳义不身受辱也未几兰溪破乱兵四出剽掠而履适他徃节妇携男女走入金华山中途失其幼男号哭求之弗获而兵且至自度不可免行至向坞岩险处以幼女投岩下身继之而死十月七日也死十余日履以物色求之得其尸丛棘中面犹如生遂袝葬向岭先墓之次于是得年三十有九矣生男五人今存者二曰颖稚女二人今存者一曰媛适张惠既葬徳基属其友王袆为之铭王袆曰呜呼顷岁以来天下大乱彝伦之斁甚矣自学士大夫犹不敢望其尽节而况于女妇乎当是时谢氏乃能秉节以死贤于人远矣铭其曷有媿辞铭曰
　　人孰不有死死其难乎烈烈节妇处死为安乎岂躬之弗恤将归全乎贞名懿标圭璧其完乎伦纪用以立不永传乎勒铭昭之兹鉴观乎

　　黄菊东墓铭　　谢肃

　　宋季朱子理学既行于天下而明士犹守杨文元沈正献二公之说及文洁先生慈溪黄公稽经考史一折衷于朱子著书满家于是士方翕然向风尽变其所学始知朱子有以继周程而接孔孟实文洁有以倡之文洁殁其季戅庵先生彦实当宋之亡元之兴以家学教授明越间与韩庄节先生明善袁文清公伯长相友善士而授业其门者或明经修行或摛文决科皆卓然有立若余姚菊东先生其一也先生讳珏字玉合菊东其号姓黄氏世居剡髙祖讳某仕宋官至某州别驾徙余姚之四明乡而家焉祖讳雷字震卿妣翟氏父讳士仪字正甫妣舒氏先生天资亷静朴厚八岁始能言言已中节于时丧母哀毁如成人出就外傅虽大寒大暑鸡鸣必起盥靧而诵习至夕则秉烛对巻不知急雪之打牕而飞蚊之咂肤也十二三祖令说所读春秋谬于经旨祖慨然曰吾欲尔绍儒术乃若斯邪遂身亲敎之至十五六从戅庵受蔡氏尚书以求二帝三王之心研极根柢既有所得而郡邑巨室争致先生于师席遂客授者余四十年中间屡试江浙乡闱不一售则又叹曰明经岂専为决科哉况得失命也遂刮絶仕进意然未尝一日舎书不观尤喜翫邵子皇极经世书指趣精妙贯彻天人有以自乐尝曰天人之理微邵子能推帝王之道大蔡氏能解然非朱子订定而发明之愚亦何能窥见彷佛邪其为学葢至老而益勤先生有同母兄璧庶母弟琼瑶玠庶母谗先生先生失爱于父而孝友益笃卒无间言父令诸子析爨先生于家赀悉听诸弟所欲无几微靳色及父殁嘱先生以后事先生治父丧所费皆已出不取于弟人或难之先生曰从先人志耳寻常中语及母夫人辄涕泣不能食岁时祭祀必极诚敬每自诵曰父子兄弟天属也其可以死生而贰其心乎有富人兄弟以嫡庶分赀产不均弟欲摭他事讼兄酿致其罪先生沮之再四弗听则怒之曰若即讼陷兄死地何面目入祠堂见祖宗乎况若子孙相雠不共戴天祸可测乎必若所为吾絶交矣因感泣而止其兄闻之惊曰微先生我家几破为置田宅以奉先生先生曰吾言义也不可以图利终不受其所行类如此先生平居衣服饮食给于学徒晚益空乏且末疾所纒未尝恣嗟胸中旷然唯诲人以善日益慊慊壻刘景祚居上虞白马湖上延先生训其子既至与太原王万石陈郡谢肃数为文字饮以逍遥乎海云山月间一不关余事凡十阅月而先生之女卒哭之哀遂还海濵寓所国朝洪武三年冬十有一月五日夜三鼓疾甚召其子熈命之曰吾归矣汝善自持其身语毕正衣冠端坐而逝年七十一士大夫哭之曰笃学力行君子亡矣熈奉柩以是月甲子袝葬于上虞建隆墺先茔兆次遵治命也先生娶同邑宋氏宋忠嘉公讳师禹之五世孙讳某之女有懿范先先生九年卒子男一人即熈能力贫事亲女一人某即先卒者孙一曰阶在先生卒后生有诗文若干巻其道事理大抵由戅庵以泝慈溪者也又七年熈具行实踵门而泣请于余曰先生亲旧惟吾子相知尤深而墓未有铭敢请余惟先生学有师承行为乡表不及用于世而安贫守道以终其身今其子熈知读书善治生买田筑室以绍先业族姻朋友咸称其能又能显扬先徳不使无闻则先生为有后而天之报施之者其在斯乎遂铭之曰
　　于学允殖于行允饬兹为老成式孝且友义信是守以表宗乡帝王治体天人奥理探索孔明厥畜靡施自求所志斯遯而亨最美于石终古弗泐后人之庆

　　明文衡巻八十三

　　●钦定四库全书

　　明文衡巻八十四

　　（明）程敏政 编

　　○墓志铭

　　翰林应奉唐君墓志铭　　苏伯衡

　　翰林应奉唐君处敬年四十有四以病卒于濠之瞿相山其孤之淳奉骨归越祔于山阴县承务乡赤土山先茔之次而为状授使者将图其不朽于伯衡昔欧阳子深慨夫文之复古者难得其人又谓学者文章见用于世鲜矣况得施于朝廷而又遭人主致治之时乎君之文可谓无媿于古矣亦既遭逢盛际而用之朝廷矣然未究其用以一眚之故至废为耕民而困顿以死其文章迄不得施诸典册遂使一代之诏令不能追还三代之盛是虽曰有命抑岂独君之不幸欤故于其死也凡知之者无不为之悲而至今论者犹为进退人材者惜焉伯衡知君特深安可使君赍志地下而无一言以白之君讳肃处敬其字也自号丹崖居士世为抗之新城人君之父始迁居越故今为越之山阴人曾祖文源祖荣贵父应麟母汪氏君生有异质敏而克勤幼从先生王莱山授毛氏诗比长兼通诸经旁及子史阴阳医卜书数之学无不研究资为古文简洁而雅奥律诗歩骤盛唐乐府古诗上薄汉魏场屋之文特其余事尤工篆楷深得笔意至正壬寅君充赋江浙中其选以道梗不得上春官省臣便宜授杭州路黄冈书院山长转嘉兴路儒学正皇朝取浙西例起赴南京君以父忧东还洪武三年春用近臣荐召至京师纂修礼乐书其夏擢应奉翰林文字承事郎其秋科举法行预考南京贡士有织文之赐其冬扈从东宫拜英陵有袭衣之赐至明年夏以疾失朝参例免官归乡后例谪佃于濠则癸丑之秋而君以是秋至瞿相山卒于甲寅十二月六日而归祔以乙卯七月二十四日娶汪氏子男一之淳也强学能文克世其家女一人早卒孙女二人尚幼所为文十巻藏于家庶其不朽者在是伯衡无以加之矣铭曰
　　世所须而或乏驽骀以之驾驭材适用而不急骐骥不免弃置故君之文足以华国而其身竟死于甿隶非人之能不能亦世之贵不贵也悲夫

　　故元中奉大夫江浙等处行中书省参知政事周公墓志铭

　　至正乙未闽括之冦蔓延平阳且两岁矣民之黠者跳踉以相附和弱者不能自立于是四境之内胥而为盗者十六七淛东道宣慰使恩宁普来镇温求可属任者佥荐公可宣慰问所以可者佥曰公以门功补海口场盐司令龙江书院迩其治所乆废无能葺公初至谒先圣立劝灶户新之柱悉易以石不半岁告成豪民项德兄弟积为民患以赂结权势前后场官少忤之辄遭反噬公竟发其奸罪论如法海口之俗岁正月千百为曹聚东郊掷石谓之禳祈伤支体不恤有司痛绳以法莫能禁其来乆矣公悬榜约束之无一人犯者其俗遂革甫二年得羡盐四千引以此知其可也宣慰曰即周司令耶我习闻其人便宜命公摄行平阳州事而浙省左丞特哩特穆尔至自台先是公以副元帅吴世显政乖其方任用非人变在旦暮毒且及民诣左丞言状请豫为计不旋踵而陈安国贼世显其所任治兵于平阳瑞安者亦戕于贼悉如公言左丞由是器公倚公讨贼安民给以粮五百石勉令就职人皆以兵食不足沮公无行公曰父母之邦也受命立行随以所给粮赈饥民曰事无急此不然皆盗也时平阳惟江南乡阻江为堑乡民自相团结贼不敢入境公以五月至江南屯白沙礼致大家使输军储设法募丁壮为兵而训练焉民既用命军实具而兵日众或请出师公不许人谓公怯公曰以新集之兵击数年之冦茍不持重万一失利损威重莫甚焉后将何以成功在兵书致人不致于人冦至击之未晚八月剧冦李师金翁瑞突入黄浦江公勒兵渡江迎敌贼大溃斩其馘百余而生擒数十人兵士请乘利深入公不应俄大哄公坚坐不动徐自定取其首谋者斩以徇而申明纪律遂移屯径川冦来薄我三合而三捷复遣轻兵冲其后贼骇乱获其魁金安三吴邦大邦大素健斗众之所恃至是获之贼夺气追北数十里杀获甚众献俘于左丞仍以计诱致李师金翁瑞及他党数十皆戮之而散其火伍归农独西溪冦恃括冦不下且请决战纠括冦数万直捣径川公曰贼轻我矣今日必殄之部署其众而下令曰勿擅动闻鼓声则进望其白旗下多精锐命士引弓齐发仆其执旗者鼓而进贼不能支自相蹂躏声言勿杀我当投降许之张仲卿者即趋而前俯伏公抚而遣之还谕众曰周知州知尔从贼出于迫胁不尔诛降无不宥不者击尔尽乃已仲卿又盛称公诚信人人喜曰有生意矣争弃仗来降上功行省升淛东道副元帅总制平阳瑞安丙申正月别冦葛兆出掠走之获冦金龙十明年又出袭我覆之获冦吴天雷等遂命弟诚德分兵击下瑞安诸砦而归其民黄宗云等之辟居平阳者进兵会括分院兵夹攻冦之抄平阳者破其窟穴惟吴悌五遁之福宁王贤五所括分院以诚德功闻于喀喇丞相授忠显校尉同知平阳州事兼行军镇抚寻引兵趋象原以逼王贤五方置营而吴悌五领众奄至诚德奋当其冲突吴悌五中矢其下负以走因其乱薙之僵尸数里未几购得吴悌五并三恢冦郑子敬送于闽省诛之经畧使在闽遣从事官工部员外郎曾坚分御赐酒劳之承制擢公行枢宻院判官自是平阳之人安于耕凿以供租税矣公曰外攘之功粗立其益严内治之修乎壁于州南五里而镇焉革蠧弊平讼狱布寛政行义役与民休息浚河渠若干里深丈有二尺广倍之筑海堤若干丈广二丈崇半之又兴土木之功官署孔子庙学东岳行宫城隍祠广福宫悉复其旧内而布教条外而修职贡使者咸出其途迎来送往礼无或遗虽廪无余粟庚子夏闻京师旱遣弟绍德漕运粮二万五千石上供天子嘉之赐龙衣一袭及上尊酒真授行枢宻院判官阶奉议大夫而官诚德以昭信校尉温州路总管判官绍德敦武校尉同知平阳州事麾下士锡命有差当是时方国珍侄明善以枢判制温公不为之下而明善忮公屡轧以舟师公屡却之然自念彼不有朝廷况有邻州乎且彼据三郡而吾以区区一州与之抗终非万全之计进父老语以故欲委地去听民自为去就父老曰方虎狼也公于我等数年安全之一旦以遗虎狼忍乎公若终惠我等幸与之修睦公用父老言遣弟明德往谒拘留不遣辛丑夏遣都事张君锡漕贡如初天子益嘉之进朝列大夫同佥行枢宻院事降分院印明善舟人在直沽者欲夺印不克壬寅春遂以三千余舟列营平阳瑞安公四面受敌激诸军以忠义人皆感奋屡挫其锋又遣没人断其矴缆乃解去追获舟二百会集贤院都事兴通持诏来劳公乃遣都事萧天瑞从诏使入贡谢恩且进地图表言国珍侵轶乞注代天子览表为下诏让国珍仍有龙衣御酒之赐超拜中奉大夫江浙等处行中书省参知政事刻分省印使佩之以承德郎行枢宻判官官诚德国珍被诏大怒调台庆温之兵来攻相持阅六月阴啖公帐下林淳以厚利使为应三郡兵攻其外淳应于内九月平阳陷执公及诚德绍德以去诚德慢骂明善遂遇害刳其皮焉至死骂不絶口绍德则缒以石而沉诸海送公国珍国珍甚礼公好语公曰省台贵臣皆听吾命公独敢我抗豪杰士哉自今与公释憾其仍为参政我所公曰我与尔有不共国之仇而与尔共事乎然国珍终不敢害公越三年王师取台庆公与国珍例遣赴南京后公以诚意伯刘基言得放还田里洪武辛亥大臣行边者复遣赴南京其秋八月壬寅卒于南京享年六十有六后十月壻顾克敏归其柩平阳以甲寅十二月甲辰葬于睦岭之原公讳嗣德字宗道姓周氏平阳人宋江阴军节度推官元赠中顺大夫淮东道宣慰副使上骑都尉追封永嘉郡伯汝临之曾孙元累赠太中大夫河南路总管轻车都尉追封永嘉郡侯雷轰之孙元太中大夫同知浙东道宣慰使司副都元帅致仕赠同佥太常礼仪院事轻车都尉追封汝南郡侯谥康惠应奎之子也曾祖妣张氏追封永嘉郡君祖妣翁氏妣游氏并封永嘉郡夫人妻顾氏封永嘉郡夫人次陈氏其壻永嘉陈聪奉事状求伯衡铭其墓昔我先君以江浙省左右司都事佐戎于括公无月不通问伯衡不敢以不知公为辞乃为叙而铭之铭曰
　　元运将终并海之邦自租自税大憝氏方海邦之民亦孔之痗头箕会敛擢筋盬髓眷兹平阳于方咫尺虐焰炎炎何以不及文武周公厥犹克壮天矜于民俾作保障公未至止岂无州牧邻冦横行曾莫敢逐凡厥士女东窜西匿寝食不遑矧暇耕织公既至止奋其戎兵招降讨逆内谧外宁凡厥士女有室有家尔艺黍稷我种桑麻相时仓廪枵然空虚谓公蹶蹶公则舒舒征从其薄刑用其轻追还旧观百废具兴先圣之居明神之庐出治之所栋宇渠渠忧彼水旱为民之病以畚以锸河渠攸浚虞彼潮汐为民之患乃疆乃理作之畔岸维民休戚系公存亡公构闵凶孰不痛伤昆山苍苍不崩不坠公功巍巍克类克对我采民謡勒碑墓道无曰不显终古有耀

　　故元温州路同知平阳州事孔公墓志铭

　　至正末方国珍据台庆温用名士以收人心凡士居其地者不为所用则为所祸而其于公也不得而用之亦不得而祸之四方之士闻而莫不高其风国初胡仲渊以王府参军镇括将进公于朝而先之以书币公返其书币谓使者曰使孔旸一出足为天下重虽强颜从参军后亦不辞不然何益况吾父年垂九十不可顷刻去左右参军奈何欲使之胥为不忠孝人邪仲渊愧其言而止洪武元年按察佥事赵寿将使指求贤浙东得公于温以应诏公终辞不吉士益以是高之公神明之胄起家为名进士仕州县为良吏师学为儒宗当世尊而仰之不在彼而在此也公自幼笃志于学警悟强记絶人而诸经史百氏之书罔不该贯取元统乙亥乡荐温之士以春秋贡者自公始方上春官而科举废南归以衍圣公思晦举署永嘉书院山长未上而科诏复下至正元年再荐于乡登二年进士第擢衢州路録事阶将仕郎九年转从仕郎处州路庆元县尹代归以二亲年高絶口不言仕进十九年中书参政布延布哈公内台治书李公国鳯经畧江南得便宜除拜承制授公温州路同知平阳州事使得便养公奉檄欣然而起其为録事于衢也下车适大旱以郡守命祷徐偃王祠下未复命而雨如注莫不惊异民汪明之兄弟争家财吏展转求赂数岁不决公问汪曰兄弟亲孰与吏汪对曰兄弟同产吏途人尔公曰敝同产以资途人汝何不思之甚邪其兄弟立感悟叩头曰不敢复烦官府矣廉访佥事巴拜公行部莅衢委以难决之狱凡所平反无不服其明允遂以最闻朝廷遣使分道宣抚过衢得公治状甚礼遇之其为令于庆元也会分宪余公阙以括赋役不均举行核实各县皆择人往董之惟庆元就以属公乃令民以田亩多寡自占即不实罪及邻保立法周而用法严民自占无敢不以实赋以田制役以赋定富者幸免贫下重困之患遂除余公自为书遣吏劳以公堂酒学宫在县西大溪之北公始视事进谒阻水不得前闻旧有咏归桥直神力院左废且数十年即经营兴复之六月而成其修七百尺其广三十尺覆以屋为间四十有九来往者便之壬辰岁侵县西鄙小民六十余人称贷于富民弗从强委劵而发其廪以去富民忿之诉公以为强刼公恻然曰彼艰食冀活性命乃尔情亦可矜矣今以其活性命者戕其性命吾不忍为也若何独忍乎富民愧谢而退闽冦犯县境公能以义兵击退之民赖以安急于仕者率缚平民儌赏典公曰军功与民命孰重辄解其缚而纵之平阳乡邑也时行枢宻院判官周嗣德行州事公不矫以为异不比以为同事无大小一裁以法虽族婣不少假借之君子称其识大体为平阳三岁丁母恭人忧解官明年州人以版图上于职方公与陈子上者慨然有浮海之志顾父判府公在堂子上入闽公羁孤无俦却扫一室名曰洁庵情有所触俛仰书空而已后三年而判府公捐馆公年六十三而执丧哀毁又十六年公以疾不起洪武壬戌七月二十七日也得年七十有九临终谓诸子曰吾今而后有以下见曾大父于地矣盖公之曾大父曰景行宋太学内舍生度宗幸学循故事官先圣子孙赐同进士岀身授庆元府学教授升从政郎主管礼兵部架阁文字宋亡不复仕是以云架阁之子曰士璘元永嘉县学敎谕后以子贵赠从仕郎曲阜县尹曲阜之子曰山入用翰林郑公陶孙荐厯永新州学正龙溪书院山长江州路儒学教授湖口县主簿庆元会稽两县尹以承务郎松江府判官致仕公其嫡也讳旸字子升生于大德甲辰正月十九日母恭人许氏湖广儒学提举澹斋先生善胜之女娶王氏封恭人以大德丙午三月十一日生以洪武己卯十二月三日卒葬县西之肇奥子男五人謜说详训王岀也志侧室陈岀也详训早亡女三人皆已行而卒孙男四人宏寏邃莹女七人长适林与方次适项愉余未行平生所为诗文总十二巻曰洁庵集藏于家謜等卜以十六年癸亥十一月十日合葬于肇奥属其门人蒙阴县主簿林与直为状来请铭伯衡晚陋不足以知公窃窥公当运去物改之后不降其志而得明哲保身之道善于用晦而不失岀处去就之义可谓无愧古之仁人矣论次而显铭之百世之下宁不尚有观感而兴起者乎铭曰
　　恂恂孔公宣圣之孙道深皇王学贯天人宏中肆外而鸣以文乃旅俊造乃充国宾乃绾章绶有社有民敏于为政一本于仁世运俄否归伏海濵大明受命万国维新求贤有诏使者在门引疾坚卧耳若不闻所执者节匪洁其身优游令终允矣全臣肇奥之原岿然丘坟勒铭于石千载弗谖

　　魏夫人宋氏墓志铭　　高启

　　苏州守江夏魏公以其先太夫人行述授渤海高启曰吾妣弃吾二十有二年矣遭时多故权厝先茔之左今始得地于吾里黄冈湖东某山之原将以某年某月某日而葬子为我志而铭之公昔掌国史启尝为其属今又居公之野辱以先铭是属不敢当然亦不敢辞也按夫人姓宋氏武昌蒲圻人宋弹压官讳时慜之孙女讳某号俊斋之女同邑隐君子碧崖魏先生讳云瑞之妻也夫人生而颖异七岁能诵曲礼内则曹大家女训十岁共女事无阙既长归先生先生故名家世儒履行高洁夫人相之称贤配焉居母姑之丧皆过哀疏食终三年待内外亲族无异意先生尝游齐安遇疾卒于邸有子三人法孙巳孙虎孙初闻讣将遣法孙迎丧或曰江多蛟龙性恶尸以柩渡虞有变宜焚骨归也夫人哭谕法孙曰是将陷吾母子于大戾也尔忍而父为灰烬乎亟往母有惮而父善人神必相之矣迄渡风浪帖然丧既还或又曰柩入家弗利夫人曰此固吾夫宅也舍之使何适哉茍有弗利当萃未亡人之身未亡人得从夫于地下足矣即帷正堂奉安旦夕哭临逮葬毁瘁几不能为生尝谓诸子曰不幸门戸凋落汝父汝伯相继殁若曹尚谁赖哉宜力学善自立大汝家以慰老人之望毋从里中儿嬉也子皆承教惟谨先生庶母罗氏性素严号难事夫人始终奉承有顺无忤疾则侍粥药殁则营丧葬皆必诚焉巳孙既娶乆未有嗣夫人曰吾老矣独不得一抱孙也祷于先夣紫衣人种栗舍垣下告曰此萌也为他日兴植汝门之本觉旦语巳孙曰汝有子祥也既而果生男夫人喜曰神不我诬遂以栗名尝得眩疾既间曰吾度不能乆处人间矣命舁柩堂下沐之曰吾藏身此中无隙则佳耳又命新妇取衣衾当敛者县之椸余悉散诸亲爱除夕家人进椒酒夫人起居尚无恙元旦坐堂上亲戚为寿毕曰我明日逝矣为我谢某谢某翌日沐浴更衣坐呼巳孙等谓曰吾年七十六寿亦足矣死自吾顺汝曹勿号恸乱我听使我得好去也语已遂殂实元至正十年正月二十日也法孙蚤世虎孙仕元为岳州路儒学正平江州杨栁湾茶司提领亦先卒巳孙今名观即公也仕国朝厯太常卿翰林学士国子祭酒至今官呜呼夫人贞孝慈睦其贤卓著如此固非凢妇人所及至于听言不惑临终不乱则又士君子识义理者或有所未能而夫人能之岂非难哉虽生不及见子之贵以享其荣养然死而子能以儒学际圣朝爵三品当得褒赠之命象首锦櫜以光贲于窀穸又能追述懿行以图不朽则夫人何憾焉铭曰维君子嫔贞以禔身能教其孤为今名臣卒既有年始归斯阡时虞未遑岂曰缓焉乃刻铭章载扬幽光永固以安夫人之藏

　　长山先生胡公墓铭　　吴沉

　　金华文献邦异时硕儒魁彦踵武迭兴或以道德鸣或以文章显或以气节着声称当时名载简册若乃接前修之绪为后来之倡则长山先生胡公其人也先生讳翰字仲申世金华人在宋有讳汉者以学行闻于乡号南冈处士先生曾大父也大父讳伯起父讳英仕元为太平路总管府照磨兼架阁事莅政有绩先生幼聪睿甫七岁志气即与羣儿异一日于道中拾镪若干缗不敢去坐候遗者至而还之归告母夫人何氏夫人竒之益督以学既长侍架阁君宦游兰溪从礼部吴公学公一见即期以逺器继从吴先生于浦阳博览经史靡所不究又登文懿许公门南北士在讲下者皆愿与交复以所著文进之文献黄公待制栁公二公称赞不容口翰撰张公于文最少所许可见先生之文无异辞也是时文治方兴辇毂之下英俊云集先生游焉见其人而诵其文者莫不称叹有劝之仕辄谢之遂过广川吊董生谒曲阜拜孔子墓而归先生于当世名公卿多所交接惟武威余公阙宣城贡公师泰号知己遭时多虞四方兵起避地南华山中著书自乐大明开天皇上驻兵金陵招罗贤才遣使聘先生会有以金华民籍田岀兵者先生从容进曰金华民素儒不习军旅籍以为兵徒费廪粟耳上可其奏即罢之授衢州教授洪武乙酉奉旨纂修元史入局撰英宗睿宗实録及拜住丞相等传凡若干巻赐白金文币以归素嗜山水晚岁爱北山泉石佳胜卜居三洞之上竹林之源幅巾短杖徜徉终日或乘兴入城府访故旧则留连数日先生生元丁未十一月初三日卒于洪武十四年正月十日年七十有五娶谢氏蚤世再娶卫氏皆无子以侄溥为后卫氏先卒先生葬之灵源市阜后二年合葬焉所著有春秋集义有文曰胡仲子集诗曰长山先生集先生既没其门人徐恒状其行致其犹子浚之与其孤之请俾余志其墓先生禀高明卓絶之资为精敏宏博之学得于心而证于人稽于今而质于古为文章简洁清峻不作则已作则必高岀于人性严毅寡酬应未尝轻有所毁誉暮年请文者踵门不茍随也曹国李公在大臣中号尊贤下士于先生待以殊礼每欲以先生名达上前知先生老病不强也闻先生卒嗟叹乆之沉之生也后先生十有七年先生不鄙而友之比年来数奉谈笑相知为深叙先生之行而铭之宜有不得而辞者矣况门人弟子千里有请乎铭曰
　　呜呼先生文之雄也山川孕灵秀所锺也沉浸经籍包罗古今至和含中大振厥音五行丽天芒寒色正朱弦在庙肃然其听先生之学岂止于斯命之不达竟老而衰学传于人言垂于世生宇宙中何怍何媿金华苍苍灵源泱泱先生之名与之俱长

　　故福建儒学副提举王公墓志铭　　贝琼

　　宋之南文献故家多萃于四明而世其学者有王公叔载焉盖自厚斋尚书倡学者以考亭朱子之说一时从之而变故今粹然皆出于正无陆氏偏驳之弊而叔载又能守之不失尝读临濠教谕郑真所著遂初老人传其言行凿凿可考遂初者叔载所自号也然不获一试以终逺近悼之既葬之明年其子升谋立石墓道而以文词显于今而信于后者莫若国子助教贝琼仍授状并书于使者来中都为请曰惟是不肖孤方斩焉在衰绖中不得匍匐走谒馆下惟先生哀而铭之庶先人死且不朽而尚书公亦有光焉余辞不获遂次第而为铭按状公讳厚字叔载姓王氏其先琅琊人至宋徙居开封高祖安道保信军承宣使靖康之变扈从南渡始家于鄞曾祖撝吏部郎中崇政殿说书祖应麟中寳佑博学宏词科厯事三朝官至翰林学士礼部尚书号厚斋父昌世承务郎人皆称承奉公黄文宪公为志其墓曾祖妣某氏祖妣舒氏戴氏皆赠硕人母杨氏公幼而知学八岁能赋诗读书日记数百言十岁已竟论孟诗书礼记并阅尚书深宁集习经义词赋操笔立就乡先生王佥判叔龢赵太社盂何戴教授表元闻而异之因就见焉元延佑初科制行改治诗经初李国博元白授诗于舒文靖公璘王与舒李世亲尽得其源委乆益充积博洽凡性命治道礼乐法制及台阁典故世胄谱牒乡里多咨问之袁文清公桷自翰林居里第辄问所学对曰近于濂洛关辅建安西蜀诸书稍已通习惟读书记衍义正宗意有所得以其明洁缜宻有成法易知而可守也因言世之学者稍渉朱子数书辄诋淳熈诸老与朱子同时其言论虽不尽合而博闻实践为所推许今人耳目所不及乃借口理学以文寡陋高谈阔视渐成虚诞之风先生宜惩其弊以新士习文清着四明志命公分撰二考且言子家世太史亦尝究心否曰经与史同出异名古有编年司马氏为纪传隋志始称正史非古也作史必曰三长年代协体统之会人物萃品题之归叙事贵详不为繁修词有要不为简彼謏闻寡见杂出众手舛讹遗漏欲以传信乆逺岂不难乎因厯举累代高下得失甚备文清大喜复阅其文作而叹曰先师之道兹不坠矣尝为郡庠训导演说名理辨析疑难诸生恱服往时博士朔望讲义就章立题卒一篇而止公病其拘取四书五经关世教者为之直说抑扬反复闻者竦然尝三试不偶即弃去举子业用词学十二体为古文本之三代两汉博以唐宋诸家属词有法絶去雕巧然时之知者盖寡矣浙东廉访司副使曾某署郡直学公辞都司牟应龙谓之曰先儒谓钱谷亦为已之学也乃就职涂田砂岸先侵于豪民者悉陈而复之盈考宣慰司板授象山教谕考核田租侵渔者不复逞调浦江教谕踰月即去官归奉母时朝廷遣大臣李国鳯经畧江南以便宜用遗逸有司以公名上即署衢州路教授而中书复用外臣荐除邵武路教授福建分省又升为儒学副提举皆不起既老尝语人曰天地生人之初吾不得而知也可知者理而已理之在人初非不善克遂其初斯足矣乃号遂初老人云尚书富于著述玉海最为详洽未脱稿而失后复得之中多阙误公考究编次请于阃帅锓梓并他书十二种以传袁文清公所撰四明志或谗于佥事苦思丁将毁其板公白太守王元恭曰袁公中朝名臣书法高古不可毁也元恭特书以进佥事惊悔命与旧志并行公为成续志若干巻乡饮酒礼乆废太守用程先生端礼言属公与郑先生觉民考订一遵仪礼用宾兴岁行之以经费不足而田为吉祥寺僧所据白诸有司僧以田归我岁入遂充其礼浸盛观者谓绍兴以来昉见于此而先王之教犹存也公天性质直人有过则面折至发赤品别人之贤否不以势位高下为轻重不以待遇厚薄为是非送死厚于奉生恤小笃于事大报德甚于念恶勇退急于趋进晚年益以诗酒自娱客至论宋季事亹亹不倦且及至正史官诠次弗当欲为厘正尤极论奉化陈桱续通鉴前后之失有遂初稿三十巻藏于家戒其子升隲曰承家不在名位而在不失身敬身不在外貎表襮而在毋自欺读书当贯古今处世必审进退其有同流合污以为通矫时干誉以为高患得患失以终其身者此吾所深恶非所望于汝也大明洪武九年丙辰三月十日卒享年七十有七妻史氏系岀相家与公合德先公卒子二人长升次隲隲为弟宁孙后宁孙通春秋诗二经蚤卒无子遗命与同葬女一适戎某孙男一初孙以是年四月十四日葬于鄞县先茔之右与史氏合兆呜呼四明之学惟尚书之广博精深论者谓兼东莱西山二家之长非袁杨所能及而公克继其传虽不见之所施足以垂后无疑也故特掇其大槩而事之具于传者可畧铭曰
　　王氏之先世居琅琊再徙于鄞繇儒起家逮尚书公耀其光彩所蓄之富浩乎渊海昭昭大中或为异同倡而正之畔者斯从伟哉叔载克绍于后遗编佚稿既习而守人亦有言惟祖惟孙不袭以爵道寔惟尊纷纷黄小得失宁辨本弃末务内忘外键三年象山逺近是咨大夫有友学者有师时既不偶宜退奚乆日游以嬉托意诗酒嘅彼里豪贪纵鸱张盈必易覆烟消雨茫惟吾遂初初岂不善年踰七袠虽晦益显郁郁堂封在彼高原式衍余庆以利后昆

　　明文衡巻八十四


《四库全书　明文衡》　（085～100）/一百卷　（明）程敏政 撰

　　●钦定四库全书

　　明文衡巻八十五

　　（明）程敏政 编

　　○墓志铭

　　国子祭酒宋公墓志　　刘三吾

　　国子祭酒宋先生卒既往哭吊居数日博士吴守德持学正朱惟嘉所状先生行实来曰先生嗣子麟疚在苫次不得跣以请兹将归窆滑之永宁阡惟翰林兄长吾于先生为同舍故恳铭焉尚忆走始来时会先生于春坊先生曰得毋与镏长吾为晜弟耶不然何面貌之相似也相与感叹久之呜呼先兄以后至元丙子入监周旋十有五年中间纔两归江南尔在监舍法以同时为晜弟以晜弟相知为世契则走于先生忍铭不忍铭按状先生姓宋氏讳讷字仲敏世本卫之山阳人后徙滑家焉两世繇貤恩赠嘉议大夫礼部尚书上轻车都尉追封京兆郡侯讳德仁其曾祖赠中奉大夫河北江南等处行中书省叅知政事护军追封京兆郡公讳宣其祖官中奉大夫陜西诸道行御史台侍御史赠推诚秉义守正功臣通奉大夫江浙等处行中书省叅知政事护军追封魏郡公谥忠肃讳崇禄其父忠肃在元时敡厯中外四十余年五持宪节逮事七朝丰功盛德所以焘后衍庆神道碑纪之悉矣先生濡染家教动以矩矱雅性迟重不妄言笑齿贵胄馆以来所师宗工硕儒月开日益卓然有成擢科登仕为时闻人中经绎骚乃被褐怀宝以自韬晦皇明受祚征诣公交车召见次有言动听洪武之十三年也是冬除国子助教横经发难击蔀廓塞学者如客得归尝同诸儒应制撰敇文畀僧道録司领教事者十有六通操笔立成雅称上意超授翰林学士奉议大夫俄升文渊阁大学士日见亲信有所补拾曾见太学成中外岁贡学徒日伙而职大司成者往往巽愞师生相讦教尼不行宸衷简注擢为祭酒升朝列大夫以厘正前弊上自制诰词至以尚父兴周八百儗之感惟眷遇所以提挈铲磢不遗余力师道既立皇心载宁乙丑戊辰两科得士大率三天下之二而龙头魁选恒在太学大被赏遇一日有疾上遣中使致谕其畧曰卿禀天命之性发仲尼之诚施已之幽德修道教人所以病不病而速差以其有神也天章下贲光辉儒绅恒谓祭酒骨格必寿适有画工至命绘其像肖焉喜溢天表然终老之以其子麟主望江簿特勅召之还俾便侍养其被遇优渥类此方倚之以栋梁我道楷式诸生也不谓得疾旬日遽不可起病也尚医来治卒也遣官致祭其文悉上所自制故事文臣四品无给丧费者旷典之举昉自先生斯皆异数也居尝寝食恒在厢房未始一宿于家及是疾革麟等托诸监官恳请其还厉声曰是何风云气少儿女情多况在丁社两祭斋戒中耶至是祭毕乃就舁归一不口及家事及家气絶焉二月之三日昏暮时也呜呼先生以八袠之年当易箦之际而风云为气不少衰丁社两祀始终斋戒是持非其平日操存有素讵能方寸不乱若此哉可谓真大丈夫矣最其平生所裒集先世碑铭传纪曰纪德録一集所自著述曰西隠文集十七巻既号西隠复别所居别业曰白云茅屋自法书名画外他无所嗜好中朝名巨诗若文读一二过辄能记忆不减少时今皆已矣生以元至大辛亥十二月四日卒以今洪武二十三年春寿八十配康氏先卒子三人长衎祖即麟擢进士第拜监察御史出主望江薄次复祖乡邑训导次安祖女一人在室孙男三恕慧懋女孙四所适其人长郭谨次陈惟新次李均一在室曾孙男女各二皆幼临发柩时上再遣祭舟车之费一出于官可谓生荣死哀也已铭曰
　　铜台世家忠肃公挺生贤嗣遭时雍身逢尧舜接夔龙代言文渊掌辟廱感惟皇上倚注隆率先条约自其躬风云气槩氷霜容教行六馆诸生从金石文章锦绣胷蔚为海内诸儒宗誉髦多士振文风栋梁我道伊谁功夫何一疾遽告终至尊为之恻渊衷命医与祭恩礼丰年登八袠数始穷归竁祖茔得幽宫铭阡者谁青藜翁子孙世世其吉逢

　　王绍汶墓志铭　　刘夏

　　洪武二年七月余受命尚书来河南陜西两省访求前元庚申皇帝天下州县三十六年入史事迹其在河南置局武成庙之侧浙东士大夫王应璧见访为言其先祖绍汶字思齐生当宋末元初之际貌奇古美髭髯声音琅然闻于堂室家小屿溪水环其屋壁门前松枝压径梅竹缘坡又杂莳兰鞠风至则左右纷披有名帖千巻书万巻峩冠大袖日课倍诵五经又旁通百氏之书下笔千余言立就及闻里中有大役则奋袂而兴或造公府不避是非利害必俟众议归于公正乃已临终力疾书曰利人之事可周旋处虽独力亦当自为害人之事于戱谑中虽一念不可妄发又书曰晓夜读书闲暇治家皆令刻板以垂示子孙娶陈氏子师古与泰女三皆嫁士人孙三公培应璧公恕享年八十有六余闻应璧之言矍然而叹曰斯人也是乃蓄德君子宜有后者也富贵功名既不在其人之身则在其子与孙矣徐考之应璧其子名师古者有猷为有执守文学议论几冠儒林然不肯仕其孙名应璧者十八岁游幽京厯仕至广州总管推恩封赠绍汶中顺大夫江浙等处行中书省理问官上骑都尉追封天台郡伯呜呼为善无不报要于久而后信观王氏祖子孙三代岂不固然与铭曰炎炎者势翕翕者利闾阎崛起朝跻夕替所以古之公族大夫必尚论其世也

　　许士修墓铭　　方希古

　　天台方孝孺有笃志尚德之友曰许君继字士修言必出乎正动必由乎礼趋舍取予咸则乎古之君子而无所茍其精思力学以求道德性命之藴汲汲若或失之而有得乎心沛然以乐不以贫贱患难惑其志余取友二十年所交海内知名之士甚众考其所存莫有类吾士修者盖其操志勇自守介所期者逺而务践乎事所造者深而其心欿焉如未有得使假以寿年其所志当卓絶过人而年仅三十有七而卒呜呼此岂特斯人之不幸耶士修之先汴人其六世祖景元宋髙宗时为某州教授遂家焉后徙宁海为宁海人髙祖文正曾祖彬祖某父琳皆业儒而不仕士修质髙明自为儿童已有成人之志以学贤哲自勉喜为诗其髙妙处有魏晋人格韵别自号观乐生其诗多道其所乐言畅而旨深非近世人之所及也或传其观乐九诗至京师翰林学士金华宋公见而叹赏之以为不愧古人凡一时名能诗者皆自谓弗及而士修不自足益刻意经学玩心天人究赜探微将大索六艺之绪反之于约以成身致用而病作矣既病咯咯然呕血而学不止病凡三年每见心觉其进濒死精神不乱与人言死生昼夜耳奚足怪谈笑而逝呜呼士修之于斯道非笃信不惑其能然耶初士修学于乡先生王君藴德王君竒之妻以女弟生一子曰籀二女曰忠曰惠王君固名士其弟琦尤与士修相好士修以洪武十七年正月二十六日卒琦述其行为书托予铭予谢曰子兄弟与士修善铭莫宜焉奚予之求后五年王君仕藩邸死琦亦谪去士修弟显将以某年月日葬某山来速铭于是士修之亲友尽矣予尚谁辞铭曰
　　学失其统骛于空言餙外以欺几忘本源呜呼士修志笃行邵惟正之趋非义弗蹈曁曁其守汲汲其求弃遗芬华独与道谋业虽不终世罕厥似我庸阐微以朂髦士

　　皇明故通奉大夫晋相府右傅桂公墓志铭（并序）　　王景

　　洪武二十年十二月某甲子晋相府右傅桂公卒享年六十又七明年正月某甲子塟于董奥之原循先志也又明年其子慎奉其友韩宜可状来请铭不获辞公讳悳称字彦良以字行从幼不羣闻长老道经训则嗜若醇酎既冠通经史百家言鏖秋闱中之不得志于南宫归长包山再长髙节皆有文名除平江路文学掾不就威弧不弦鼃俚荒蠧公以六籍横骛大肆伸儒遏暴方氏连瓯越来辟立谢之聚徒山中嚅哜道真隽永圣涯曰吾以待天下之定也皇明天造反刓刬伪一归于正洪武纪元观风者以名上省宪交辟不起六年大征天下士行省复以名闻持诏公交车厕于数千之列唯公得以白衣锡宴除皇太子正字授承事郎侍讲六年显仁阐义出周入孔兴衰治忽敷启剀切东宫深器之会文华堂给事不饬勅公启迪曰昔许鲁斋诸生多为宰辅卿其勉之及侍宴以御制勅订正以闻谘以治道公曰道在心心不正则好恶颇好恶颇则赏罚差赏罚差则太平未有期也是以君人将忿欲是务去明年日南至有事于圆丘以祝文谴主者公曰予小子履汤用于郊我将我享武歌于庙以古率今未足深谴上笑曰卿动援经史屡闻献替称善久之尝有以墨败官者赐死公力谏如律不听公但曰三尺法当与天下守之上颔之滋欲试以事以三府疑狱命之谳以情原者若干人翰林以失议见呵公奏当取长畧短上曰不然吾因其长而拔其短以造其全时以法绳下访曰法数行而数犯奈何对曰用德则佚用法则劳劳以靖民则民劳而弗靖德以靖民则民靖于德矣他日与林温同侍上曰卿何官曰正字上曰卿帝者师也其为上所属类如此十一年除晋相府右傅授通奉大夫内出勅文以孔孟期之在官责重望尊治出声生府告无事王益重之政多决焉公谓王者一正心而国定因进心图以明之十三年革相府改长史授奉政大夫以疾谢诏许之十五年朝京师上太平十二策奏报十八年勅归乡里五世祖万荣宋宝章阁学士知常德府髙祖某宋宣议郎曾祖康老宋富阳知县祖俊卿赠嘉议大夫浙江盐运使父与绍赠中奉大夫浙江叅政初公元中书右丞叶文简公之孙判庆元府同之子也生而室有火光耀如流星以为不祥出之叅政公子之娶岑氏早世二男子曰抗曰智皆夭再娶于陈封夫人至孝持身治家内外井井不以贫疚不以贵骄先公卒享寿五十又七与公同坟异藏生慎及全慎仕为中书舍人公平生纯一见道处官若家尤不以贫富动心仕止进退不亟不纡坦坦施施及与人交命觞咏诗踔厉风出穷日夕不厌人以春风和气目之其著作有和陶集春和集清溪集知足集凡若干巻呜呼甚矣儒道之有禆于世也身用之则荣家国用则宁天下用以平公自结髪战艺以功名终将何修而致是哉亦惟道而已矣嗟乎道之为用闳矣铭曰
　　不屈而伸其道允臧不朴而文其德不爽天球在序金奏在宫聿谐其施以襮匪躬既灿其英亦硕其声有閟其藏繄后之成

　　户部尚书郁公墓志铭　　解缙

　　永乐三年八月五日户部尚书郁公薨于位上遣官祭以文命工曹具衬辍朝一日顾翰林学士臣缙等叹息称其才呜呼公之哀荣始终固可美国家所以待臣庶恩礼之厚尤足以激劝于当世公之子孙岂不永有庇赖欤于是其子彬衰麻踵门泣而致公之治命请予铭其墓噫公与予交二十年未尝尔汝亵狎亦未尝挟长杀敬礼予二人者亦自信为诚实洪武二十二年予侍讲华盖殿中公始受命为户部度支主事赐名新明年改户部司属二十三年升北平部郎中二十四年六月超授嘉议大夫户部右侍郎考满上于庭中称誉擢尚书授资善大夫十三年于兹矣非才而能之乎抑公之盛福其祖考以来积累之庆非偶然而致也公家素饶财慷慨豪举不为龌龊喜宾客乐于赈穷乏不为德色洪武中奏事庭中被顾问天下户口漕运地里险易计数时日应机响答无遗谬自谓刘晏以下不论也晚岁多疾乃时在告上甚怜之公亦时自语予吾觉衰老恐旦夕先朝露不能报国恩吾平生无卓异惟君知也幸与之铭其墓纪其荣遇而已呜呼公非可谓达欤公苏人也曾祖仲和祖瑜父德字铭本公以至正丙戌正月十四生于吴县洪武元年祖父迁居凤阳临淮县公随而家焉公娶严氏综理家政严而有绪彬字孟父亦克孝敬公尝属之予曰他日视之曰余故人之子即此子之荣也公墓在临淮古城之原铭曰
　　古大司徒职惇典礼驯扰兆民岂惟会计惟公奋身亦以岂弟恂恂怵怵爵禄之器厯官十年光荣后先岂曰其才有德于天岂无人谋不如盛福崇崇其阡临淮之麓

　　故元同知邵武路萧公墓志铭

　　元之季世天下四分五裂其间盗名字者无虑千百计独闽之陈友定起徒步至列将相百战守死为元东南烈士未能或之先也当是时吾乡豪杰之士多从之崎岖岭海至死不怨而朝廷音问实藉以通先祖太史公贞烈死节事闻赠官先君子亦宣授资德大夫参知政事诏使来自海上友定遣江君伯昻与俱来且说熊天瑞于赣伯昻与先公少相善也为其言友定意先公感激因邀里中士萧君克钦辈数人俱至赣说天瑞犹豫先公以太夫人老病不得行伯昻去报命克钦南逾岭表间入闽微观之﨑岖两浙出金陵转入巴蜀还寓长沙厯湘潭以归与先公谋曰吾观羣豪智略皆下独友定忠义殆可倚也乃复之闽友定承制授克钦奉议大夫同知邵武路叅其军事友定用法严往往致滥辄为营解全活甚众当行兵击贼入建阳山谷间卒遇千余人围之数重执长刀跃马奋击贼首两人直前来刺将及忽大呼辟易其众曰且止且止此吾父萧公也使语之二人跪曰我尝见获于君赖公救之得生今虽众寡不敌我终不敢背德布阵稍却罗拜云集行建宁光泽道中有七人者执兵而前跪曰生我者公也每思无以为报今幸道经我里敢以白金百两为从者献萧君不识也其人各言姓名及所以营解其生之状君慰喻却其献而去洪武元年戊申随友定至京友定死君以亲老辞不仕归田里年才四十二事亲以孝闻读书教子自娱祁寒威暑手不释巻亲戚子弟从学多所造就洪武戊寅六月二日终于家享年七十二于戱可谓全名福矣君生元泰定丁夘岁余亲母王氏卒继母王氏鞠之爱之逾已出岐嶷不凡几冠从受书于安成罗先生学成教授其乡卓然以不坠其家为念而所以去就卒如此可谓难也矣余闻之先公常欲为之传其事今子翰林检讨引髙与余同修太祖髙皇帝实录见友定之事而叹萧君之不可作也引髙亦感风木奉状请铭余不敢辞也按状君讳寅克钦其字所为文章曰舫中集晚自谓舫中叟学者称秋舫先生系出（阙）斋鄱阳庆居山东济宁有讳忠国者事宋髙宗为吉州路防御使子文壻吉水城西章氏子孙遂为吉水人髙祖典簿公文布曾祖信可祖德永父云心世积忠厚连姻士族娶艾氏先卒继王氏徐氏子男五人长仲髙其季金髙皆先卒次即引髙次持髙皆能世其家女子三人适士族孙男子十四人庆荣回艾明会宏卒仪益本遵系全曾经曾孝蒙覩以寿终之岁塟君于邑之仁寿乡荷塘山之原铭曰
　　有伟萧君世之通儒纵观四方议其贤愚得所宜归之死不回从容进退钟鼎若违蔬食之甘韦布之温天锡寿祉有贤子孙得誉之真身后乃定盍视厥铭惟善无竞

　　故奉政大夫太医院使戴公墓志铭　　王汝玉

　　永乐乙酉冬十一月二十一日奉政大夫太医院使戴公卒于浦江故第其孙绍以丙戌年十二月十七日卜其乡独秀山之冈奉襄事焉持前春官大宗伯郑公沂状不逺千里来京师谒余请曰近代以来大夫之没咸得乞铭于文章君子述其潜德善行镌之贞石或揭诸墓阡或瘗诸幽宅以贻永久先祖考不幸大故而封茔之石未有其辞不肖之愆何以自逭愿先生哀而铭之余辞不容乃按状叙次为铭公讳思恭出唐平南节度使银青光禄大夫检校太子尚书令讳昭后至公厯廿有一世曾祖讳涛祖讳暄父讳垚皆隐居不仕素以诗礼相承称浦江望族公资笃敏读书必求圣贤微言奥义为文若诗不尚浮藻务底有用于时暇日于星象堪舆风鉴之术靡不旁推曲究尤精心轩岐书乌伤之丹溪朱彦修氏得许文懿公道学正传学医于武林罗太无尽得其秘公先府君蚤从之游继遣公往执弟子礼受业其门丹溪一见辄奇之悉语公濂洛授受之懿及医学诸家要故以医道鸣浙东西洪武丙寅三月皇上龙潜北京尝患瘕聚遣使召公治疗刻日奏功晋府亲王遘末疾亦迎致公随获异验厥后晋府讣闻高皇帝冯怒王国臣僚悉逮赴京时公侍左右从容进曰昔者臣尝受知于王饮臣之药数矣然窃虑其膏粱之毒复作也今乃果然上于是释然改容诸臣咸得不坐壬申七月太祖髙皇帝征公入朝将属领太医院事公以老病辞授阶迪功郎职御医值风雨免朝戊寅夏五月髙皇帝大渐公同列进药不称者皆丽于辟独指公谓侍臣曰戴元礼仁义人也慎毋恐近臣闻于辽府亲王为书二大字赐公肃庆二府咸为赞咏朝野名卿巨儒播之篇翰充牣巻帙也皇上正天位超升今官既就职后以耄不任事为请弗从至数四乃许之仍赐诰命金帛致仕归田里甲申冬十月复命使者乗轺召公伏枕不起乙酉夏四月以安车入因公衰病免行拜礼优卧官舍惟特召乃进见是冬十月复请乞骸骨勅十五日吉治行俾礼部选官护送濒行谕公曰朕复召汝汝其来也公既抵家出赐金修祀事遍召亲故宴饮为乐置殽羞拜丹溪墓载酒造邑中从所知叙平生欢用昭恩贶之隆甫旬余疾作公自知不治将易箦召诸子姓训之积善守法具告以不能补报圣恩为身后愧言已而逝享年八十有二卒之明年春二月勅命行人翁绶谕祭于家御制祭文褒奬至备具载国史公厯事两朝药饵所施奇效不可殚述金缯楮币上尊珍馔骈蕃之赐殆无虚月公平生亦诚慎寅畏未尝少有过差是以遭逢眷知终始一致自古迨今士之荣幸蔑以加焉盖公之学出于丹溪丹溪之学源深而本固非近世医家者流所可比余曩得其书读之爰自易水张氏河间刘氏东垣李氏旷百载泝而上焉极于素问灵枢宗旨推天人交合之理辩阴阳偏胜之气其识卓以明其说详以宻以故见之于用能起死回生动若神助一洗拘方泥法之陋诚儒者格物致知之急务也公以所得于丹溪者触而伸之类而比之研精覃思明体适用宜其遇病施治若矢发机必中正鹄彼不善为射徒袖手操弓莫知攸措焉公今已矣后之人能知丹溪之学者皆公有以倡启之也公娶诸暨杨氏生子男二曰儒曰俨皆先公卒孙男四孙女四其请铭者长孙也铭曰
　　二气流斡天清地宁人于其间禀兹粹精茍或滞焉灾疢以成学丧千载彼昏孰醒匪有先觉畴探其情金元之际羣贤迭兴贯通三才穷元洞冥后丹溪氏遗绪是承载阐微言大宏厥声公逰其门撷华搴英皇皇圣世以医自鸣际遇两朝丕膺宠荣公虽已矣不死犹生垂范后学识是夷行济危扶殆有则有程独山之原閟是泉扄过者必式视此刻铭

　　明文衡巻八十五

　　●钦定四库全书

　　明文衡巻八十六

　　（明）程敏政 编

　　○墓志铭

　　故奉议大夫浙江提刑按察佥事刘公墓志铭　　胡广

　　国初庐陵诸君子仕于朝其声光炳耀卓然为时所称誉者无虑数十人而刘公季道其一也公以明经被荐初拜起居注遇事知无不言竭尽诚悃首发御史大夫陈宁奸深为上所信重尝随驾幸中都度清流关上赋诗命百官和公独先就有治定不教生纵逸功成犹遣歴间关之句上览之曰有安不忘危之意赐白金二十两彩段二端未几拜浙江提刑按察佥事决积岁滞狱六百余起有牵于文系者平反尤多民以无寃咸嗟服之此其卓然有声称者竟为陈所衔傅致其死时洪武六年月日得年四十有九公讳宜正季道其字其先沛人唐末自沛官袁五季之乱由袁徙吉居永丰灞溪曾祖讳某两领宋漕举授新淦县丞祖讳某恒山县令父讳竒相元至治癸亥领乡荐为东湖书院山长吉安路儒学正抚州路儒学教授母张氏公居幼颖敏过诸兄八岁随父居东湖读书声琅琅闻于外宾客往来应对闲习人多誉之九岁丧母哭泣逾哀十三丧父居丧毁瘠不胜始事乡先生刘惠心继从山泉解先生二先生咸异之时郡守开堂试公年十八就试中高等获彩绮二既而持所学试于有司再不利有得其文读之曰如此而见摈斥命也季道奚辱公曰吾学未至耳非有司病吾元季天下绎骚其友梁某为福建招讨托致其母扶持兵革间出艰难致其母子相见某拜公曰微公其孰能致吾母终身不敢忘德尝与姻戚居逆旅忽得疾公亲为调药饵既死公抱之而哭解衣葬之所遗金悉以归其子兄弟四人长皆先没惟仲兄存公迎至家养之比其没葬祭皆尽其情无子以次子为其后公娶邑曾氏贤而有妇行自公没惟以教子为事子三人长曰忠次曰朂幼曰肃字子钦子钦登永乐二年甲科为名进士入翰林为庶吉士其文学为侪辈所推让女一人适某孙男九人女二人距公没三十余年将卜葬于某山之原子钦始以状来请铭谨按状而铭之铭曰
　　呜呼刘公挺然之英政事文章焯有时称发奸之言扬于大廷巨蠧一闻胆落魄惊讽辞戒逸治定功成至诚有动锡赉宠荣载歴风纪激浊扬清事有失颇公执其平伸抑理枉狱无叹声奸臣衔公顷不忘情傅致公死恶害公生生有不没死则公宁公天既定彼奸曷胜以磔以裂天子圣明公憾既释烈日薄冰彼奸鬼蜮公犹列星有灿其芒南极长庚伊彼鬼蜮稔其秽腥有北豺虎以莫不憎公有令子式克继承以昌家学甲科聿登庶或在兹报公冥冥有封如堂以妥公灵爰伐贞石镵不朽铭百世之下斯文是征

　　罗公蒙叟墓志铭

　　我太祖高皇帝乘运龙兴文武智谋之士四方云集各献其能芟薙暴横肇建洪业伪汉逞凶殱于鄱阳其子理潜归武昌上不欲穷兵乃遣儒生掉三寸舌以说之庐陵罗复仁承命往说说下完城不费一矢虽其口舌之功而实本于太祖不杀之仁有以致之也复仁质直遇事敢言以是功授弘文馆学士后赐休致于家其从子养蒙好言语持辩论侃侃无所避人谓其有从父风而文学或过之罗氏代有其人养蒙讳以明养蒙其字自号曰蒙叟幼知慕学家贫母鬻簪珥以教之七岁善声对十二三能为辞赋及冠为童子师常得肉味辄先以奉亲所得一毫不自私元末兵乱值大父母及父三丧竭力尽丧葬不以贫窭废礼一日假馆新淦忽心动亟回家时母遘疾甚危即祷天请以身代母竟死更二日复苏谓曰适有神人告我云更与汝寿五龄人皆谓公孝诚所感母后果五年而没母没哀痛几絶终丧如一日自是遇岁时祭奠必泣下沾襟乡人见者莫不称叹故公之行有以服人虽冦盗闻公言皆感愧不复为攘窃国初有勉公仕者公曰我逢圣朝为太平之民讴歌田野以乐治化教子课孙以报覆育之仁吾老矣无能为矣今天子即位改元永乐其中子汝敬领乡荐明年上春官登进士第入翰林为庶吉士升修撰皆公之教也汝敬尝迎公来就养公时犹康强朝上于奉天门见皇太子于文华殿特加问劳命大官赐膳人皆荣之已而辞归词林士大夫多为诗歌饯送于都门外观者咸啧啧加羡公归乡惟日赋诗歌颂太平间以书勉其子惟尽忠孝年已八十六耳目聪明饮食无异平时一旦翛然而逝永乐壬辰十一月廿三日也生故元泰定丁卯月日曾祖德茂元瑞州学正祖仲哲父时中俱博学有文章母萧氏配萧氏再娶李氏俱先殁子男七人曰忍曰德曰盈曰恭曰肃即汝敬曰仁临江郡学训导忍德先卒盈为复仁后孙男若干人孙女若干人曾孙男某曾孙女若干人以某年月日葬于乡某山之原汝敬以右春坊右谕德兼翰林侍讲金公幼孜所述行状泣请予铭予生也后尝忝与公有文字之交且辱相知讵可以辞况公平生学问操履出处大槩表表可称至其事亲诚孝感动神明此犹可书谨按其实而铭之铭曰
　　罗氏之先始出钱塘有衍其支乃迁豫章奕叶庐陵复蕃吉水桃林之墟蔚蔚嶷嶷科第相望寳佑迄今有赫高曾袭其簪缨猗欤蒙叟式承家学以孝事亲质神无怍士服儒绅八十六年鹤髪童颜飘然若仙逍遥林壑优游卒岁他人天爵公独良贵公今逝矣以反其真九原不作永閟斯文

　　王竹亭先生墓志铭　　杨士竒

　　国朝混一之初天下耆儒硕师徃徃多在征诏数下或进而阶显融佐化理或退而信廉节成后进皆卓然有益于世也是时泰和王竹亭及其弟子启两先生正学笃行高风直节表表乎大江之西洪武二年子启先生首举明经为监察御史明年竹亭先生以说书征既至上书论事更授福建盐运副使以老得辞子启先生后升广西按察佥事又擢知崇庆州政治赫赫已而罢归时竹亭先生春秋六十余子启先生亦几六十伯仲恭爱隆然居必一堂出必鴈行长身玉立俨乎端恪巍冠襃衣襜襜甚伟盖望之如神人无不肃然起敬畏者至其接人色庄气温雍容怡如语简理尽无不乐就之焉竹亭先生讳沂字子与竹亭其别号幼读孟子即知辨于义利稍长刻厉学问尝从元进士杨升云彭复初治周易造其室奥自六经至于周程朱张之书靡不深究及子史百氏咸旁通博考盖于天人之微圣贤之藴往古治乱成败之故蓄之富察之审言之的而履之确也尝一试有司不合即不复出教授于其乡而所交游往还皆当世名人元季江西参政沁布阿咱尔守赣州礼遇先生辟为行省照磨又承制授吉安路治中俱不受逮皇明龙兴洪武三年广东行省聘考贡士试是年侍御史吴去疾言泰和王沂经学操行宜在侍近遂征为说书至未几而归益以成就后进为务从学者愈众倾竭底里随其材而笃之而皆有成先生资识高明内贞外和气度弘伟规范自然安成进士刘云章尝赞之曰渊乎玄酒之在尊凛乎太阿之未出匣皭乎其清而挹之弗竭薫乎其和而即之弗可狎又曰使及门孔氏则风雩之咏归端章甫之礼乐固将进退绰然而特视其所合盖确论也先生孝友笃至岁时葬祭循古礼燕处必严未尝启口及人过失有文集若干巻承旨宋公濂为之序诗若干巻襄城杨伯谦序之洪武十六年某月某日卒年六十有七王氏世有德义其先出晋司徒导之后由金陵来徙至宋戸部侍郎赞显于仁宗朝事载郡志又若干世至圭为荣王府宾客与周文忠杨文节皆善学者称虹溪先生虹溪若干世至性夫性夫子以道元李韩公复尝荐之以亲老辞二子先生兄弟也先生娶陈氏继李氏皆有贤德子男一伯贞举明经累官琼州知府女一嫁严玄龄孙男二信直直举进士为翰林修撰曾孙男八女三先生初葬于秋乡大径之原至是琼州公丁李夫人忧改葬先生新山之原使直属士竒铭墓士竒盖生晚不足究知万一然念乡人老长识先生者尽矣当时门人亲受教者亦多不在将使后之学者有志乎先进其何所考法也且士竒于王氏重世好又少尝侍教先生兄弟及琼州公矣故不敢辞不敏不铭谨述其所知大槩而为铭曰
　　奕奕玉山澄江洋洋猗欤先生邦人之望江山出云雨于下土君子之道有畜不施道之传矣孰不为材佐理于隆济济偕来世其逺矣后来何师猗欤先生曷究予思

　　故少师吏部尚书赠特进光禄大夫太师谥忠定蹇公墓志铭

　　宣德十年正月十有五日少师吏部尚书蹇公薨于位先四日以疾闻上遣太监范弘以医来视赐钞万缗明日范太监以众医偕来又明日疾革范复来问所欲言对曰陛下初嗣大寳义独寡佑不能效分寸禆益然区区犬马之诚所望于圣明者惟敬守洪武成宪始终不渝耳言已而絶讣闻上深悼叹属时国有大事悉停诸祀特赐钞万缗敕工部治丧葬赠公特进光禄大夫太师谥忠定遣某官某赐祭而官其长子英英等奉衬归葬有日求余为铭余与公同朝三十有五年而事仁宗皇帝自登储至大位始终皆陪公公国家老成人所以启益士竒盖多不敢辞蹇氏世家重庆之巴县宋以来多显仕自公高曾而下始隐居不出曾祖继祖妣牟氏祖均寿妣雍氏考源斌妣胡氏继罗氏以公贵赠曾祖祖考皆荣禄大夫少师吏部尚书曾祖妣祖妣妣皆夫人公讳义字宜之生而岐嶷长端重不好弄而嗜学弗懈始从里社师中书左丞殷哲时为郡守一见异之引充郡学弟子员语其师曰是儿将来逺到非吾所及当成就之而公不烦程督日益有进洪武甲子中四川乡试明年中礼部会试廷试赐同进士出身擢中书舍人授征事郎见重太祖高皇帝每前奏事率称旨而数见奬赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驿归盖特恩云服阕仍旧职满三载吏部奏当调特命终九载朝夕左右凡机宻文字必以付公而小心敬愼乆而愈笃建文中升吏部右侍郎授嘉议大夫太宗文皇帝入正大统转左侍郎数月升吏部尚书授资善大夫时政令制度有非洪武之旧者诏悉复之公从容为上言损益贵适时宜间举数事陈说本末文皇帝以公忠实悉从其言小人有谮公不忘建文者赖上圣明不听有除官不得善地诉公不公者上皆斥之永乐二年册仁宗皇帝为皇太子命公为詹事时师傅皆以勲臣兼之而辅导责任文臣詹事盖元僚也上欲有谕皇太子率谕詹事往导意公亦委曲周悉皇太子尤爱重公所言靡不信用满三载升资政大夫十年车驾廵狩北京命皇太子监国中外庶务惟诸王及逺国有奏请诣行在余悉启闻处分公熟于典故达于政体孜孜无倦不动声色而事赖以济赐诰以其官秩封赠三代满九载赐勅有秉心正直及淳良笃实禆益国家之褒数奉命兼礼部事虽职务填委处之裕如十七年丁父丧归上及皇太子皆遣官赐祭皇太子赠赙尤厚有诏起复公诣北京谢上慰劳再三赐钞千缗遣中官护送归南京明年从皇太子朝北京遂命公廵抚直隶应天等府州问兵民休戚及文武吏之贤否而升黜之公谓国家多事之际悉以法绳吏人将不胜特黜其太甚者数人余多见寛假而兵民利弊当兴革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅及进少师赐师傅之臣银章各一其文曰绳愆纠缪公首被赐上谕之曰朕有过举卿即具疏用此封识进来盖望公等匡直也继赐诰授荣禄大夫封赠三代及妻于公数人诰词上特增曰勿谓崇高而难入勿谓有所从违而或怠所以望公等者甚切也又念公侍从监国旧劳特制蹇忠贞印赐之而赐勅有以善翊君劳心焦思二十余年夷险一节之褒时修太宗皇帝实録命公监修宣宗皇帝嗣位一切政议属公数人如仁考之初继奉命监修仁宗皇帝实録书成赐白金文绮鞍马扈从征庶人高煦还宠赉尤厚复从廵边既还以公年老不欲烦以有司之务赐敕曰卿事祖宗积效勤诚朕嗣统以来尤资赞辅夙夜在念图善始终盖以卿春秋高尚典剧司优老待贤礼非攸当况师保之重寅亮为职不烦庶政乃副倚毗可辍吏部之务朝夕在朕左右相与讨论至理共宁邦家其专精神审思虑益致嘉猷用称眷倚老成之意继赐银章一其文曰忠厚寛弘盖以褒德云赐新第于文明门内宠録洊加吏部言公歴少师九载降勅褒谕仍赐宴礼部是岁生旦赐钞万缗廐马一匹今上嗣大位之日赐白金文绮是夕斋宿于公得疾越五日竟不起享年七十有三公为人沈深质实和厚简静内有孝友之行事君有诚处人有量无所拂逆未尝轻渉一语伤物至于议法亦不茍为包含必归中正歴事五朝凡五十年所履坦坦无一日颠踬之忧退朝之暇手不释巻贵而能谦富而能约上前所言未尝退以语人盖天下有阴被其利者矣士竒尝窃论之鲁简肃之忠实不欺李文正之不为伤人害物张忠定之不嗜玩好傅献简之遇人以诚范忠文之不设城府公盖兼有之矣元配刘氏继张氏皆封夫人子男四长英次芳次芸次荃英荃皆尚寳司丞荃先卒女二长适马骏次适李成孙男四霖震沾露女一公之葬以薨之岁某月日墓在巴县某乡某原先茔之次铭曰
　　节乎蜀山浩乎蜀川孕精毓灵挺生伟人温中穆外履夷蹈素皇明丽天奋跃自下在帝左右秉恭与诚掌帝之制播告四方进贰天官遂职冢宰简用俊良往兴至理帝命洊隆俾辅圣储陈厥谋谟圣罔弗俞四纪在廷三翼升御肃肃师臣秉王之度一念惟仁永矢不渝寅畏小心保终犹初阴利逮人人则罔觉惟帝昭明褒诏有数呜呼忠定维国老成曷不慭遗翼我圣明生荣死哀死且不朽昭德刋辞永告尔后

　　故少师工部尚书兼谨身殿大学士赠特进光禄大夫左柱国太师谥文敏杨公墓志铭

　　正统五年二月十八日少师工部尚书兼谨身殿大学士建安杨公奉勅归展先墓既毕事卜日启行病作众曰曷俟少间公曰君命不敢稽也挟医以行至临安武林驿病加遂不起是年七月二十也守臣治棺敛既驰奏皇上嗟悼辍视朝一日赠特进光禄大夫左柱国太师赐谥文敏遣礼部尚书胡濙莅祭遣中使护丧还葬其乡命有司治坟公先世见余譔其大父墓碑曾大父伯逊大父达卿父伯成皆赠荣禄大夫少傅工部尚书兼谨身殿大学士曾大母黄大母谢继阮母刘皆赠夫人公初名子荣字勉仁自学诸生乡试选第一会试第三廷对擢第二甲赐进士出身入翰林为编修太宗皇帝入正大统更其名荣初建内阁简翰林之臣七人其中专典宻务七人者解缙胡广王淮胡俨金幼孜公及士竒也公齿最少最警敏一日晚上出右顺门召内阁诸臣独公一人在出江西三司奏章示之言吉安乡民之啸聚者已悉复业盖朝廷初有闻即遣行人许子谟赍勅抚谕子谟行将一月又遣都督韩观率兵继之如抚谕不下即加兵及是奏至上谕公曰观不至不下其降勅褒观公读奏讫对曰计发奏之日观尚在中道未足褒从之自是益重公时四方之事方殷七人者旦夕侍左右承顾问受旨退治职务且兼稽古纂述之事不虚寸晷上时歩至阁中亲阅其劳且视其所治咸称旨时公尤勤励遂皆进官公进修撰数月复进侍讲明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官任辅导公兼右春坊谕德授奉训大夫日分直进讲经史四年春公得寒疾命中官以御医来视赐药物五年奉命往甘肃同总兵议边务察视守备还奏称旨六年夏丧父给传归既葬遂命起复是年冬丧母公奏归守制时已下诏巡狩北京不许七年春内阁胡公及公金公奉命扈从北京甘肃总兵何福奏托克托台哈布哈等率部来归命公往同福处置还奏上恱遂奉命持节往额济讷之地封福为宁逺侯八年春车驾北征布尼雅实哩公三人仍扈从至驴驹河命公先赍勅还报皇太子复还北京冬扈从还南京九年春奏奔母丧遣中使护送既还皇太子命公侍诸皇孙学且命公曰严则有成公尽心不怠重修高皇帝实録命胡广胡俨黄淮及公为总裁十年二月赐诰命并追赠父母妻冬甘肃守帅西宁侯宋琥奏叛冦娄达罕逃居齐勤蒙古卫将为边患时丰城侯李彬镇陜西遂勅彬率师剿之且命公往与彬计度十二月还奏饷道险阻今冱寒人疲马瘠不可行且小丑不足以烦王师遂勅彬旋师无几叛者复归十一年春从狩北京十二年三月从征卫喇特时皇长孙侍行上命胡金及公三人凡行营有暇即与讲析理义开其聪明尚寳司官阙命公兼之既还勅翰林修性理五经四书大全公三人皆为总裁十四年升翰林学士仍兼庶子扈从南归十五年春复扈从廵北京十六年夏进高庙实録赐宴赉胡公没公掌翰林院事益见亲宻一时廷臣狎恩多纵忌公抗直发其私适太学阙祭酒众共举公实欲疎之上不听公遂宻言十弊指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所垜集民兵可征用出奏示公公对云陛下命复民业二十年矣今复征非信上曰朕意固如此遂寝三殿灾公偕金公陈便宜十数事皆见施行重贤爱民或陷非辜必援之尚书夏原吉以兵饟不给坐系吕震言其柔奸侍读李时勉尝论事亦有言其卖直者皆激上怒公悉委曲为之辩解二十一年秋复扈从西征驻跸万全一切军务悉付公掌宁阳侯陈懋奏番王额森图罕来归命公往议定降归奏称旨二十二年复从北征中道军饷不继上闻之命公与金公总计其数遂如二公言遣使谕边释其弗臣之罪下令班师浙江三司奏处州之丽水福建之政和山冦刼掠请勅两都司合兵讨之公言愚民为有司所苦出不得已兵出即良民先被害愿遣一勅使抚谕之不足烦兵上从之卒如公言无事一日上从容坐帐殿谕公二人曰东宫监国乆熟政务此归悉付以天下事吾惟优游暮年二公共对曰皇太子孝友仁厚天下属心允称陛下付托上恱师次榆木川上不豫既上宾凡沐浴袭奠饭含棺敛一切之礼悉出二公众遂推公先驰归报既至同尚书蹇公等议丧礼遂议即位礼仁宗皇帝嗣位进公太常寺卿授嘉议大夫仍兼两职学士逾月进太子少傅授资善大夫兼谨身殿大学士山陵事殷太监孟继极言公尽心丧事上嘉叹即升公工部尚书仍兼前二职赐勅褒谕三俸俱支尚书一俸全给米洪熈元年赐诰赠三代考妣无几上命范白金为方寸印四枚其文曰绳愆纠缪以赐师傅公与金公同受其一皆期之直言匡辅修文皇帝实録公预总裁仁庙上宾时皇太子监国南京遗诏召嗣位公往迎于德州既还命公同有司相陵地宣宗皇帝嗣位修仁庙实録仍预总裁高煦反在廷多懐二心惟文臣三四人劝上亲征公其首也遂扈从讨平之师还特受骈蕃之赐马骐激变交址黎利聚众抗王师总帅孱弱不支辄与利和且为利请立陈氏后遂以师还奏至上以示文武大臣皆劝发兵击利上不听竟偃兵息民公预力焉是年八月车驾廵边至遵化闻边兵侵塞以道陿师难并进上率鐡骑数千先驰撃之文臣独公从既还升少傅进荣禄大夫仍兼尚书大学士三俸俱支辞大学士俸进两朝实録赐宴赉又范白金为图书刻方直刚正四字以赐公数月上念先朝老臣蹇义等四人皆春秋高并赐勅褒谕命辍职务朝夕左右侍论议公预焉赐玉带加有御制诗画之赐公满三载吏部以闻赐勅有忠言谠论禆益为多之褒赐宴礼部遂赐少傅诰进封三代后两扈从廵边皆至洗马林而还宣庙上宾公复偕有司相陵地皇上嗣位公与同官三人恊志合力以效禆益赐赉特厚修宣庙实録皆为总裁书成进公光禄大夫柱国少师兼尚书大学士如故赐玉带时上日勤圣学命公同知经筵事五年谒告省墓赐勅褒谕加厚赉给传遣中官护送既还京道薨春秋七十公仕于朝四十年皆居清宻考乡试者一读廷试巻九为人闿疏果毅遇事当为奋前不疑于论古人必欲出新见不肯茍同议辟率归寛恕勤职事盛寒暑及小疾未尝少怠于四方裔边徼事及边将勇怯智愚靡不通知故忖量事势率预中内笃孝友睦婣之行家故丰裕且有厚禄能济穷恤患无间疎戚喜宾客善交际虽贵盛无崖岸贵贱小大皆归心焉故闻其没也咸有嗟咨悼惜之意所著文章有黙庵集云山小藳静轩藳退思集北征记训子编藏于家元配刘赠夫人继刘封夫人皆里处士仲穆之女子男六恭让锡赐贵芳贵通女七兵部主事雷潜詹镔陈顺德苏润其壻也余在室孙男十二奏俨伦俊俭佶儆佐倧伟伷仪女七曾孙女二皆在室士竒与公同僚三十有九年同事四圣今内阁旧臣惟吾两人未能退公又溘先余逝公之葬其子属少保杨公书墓上之石余铭诸幽呜呼凡今能文士大夫感公之德述公之行虽有之矣若交之乆知之深言之信余两人其庶几可无愧也铭曰
　　桓桓文敏通才博识遭际圣明光奋于绩承明延阁著作之庭以翱以翔舒华振英北边西陲从狩万里职典者文亦兼知武羌人胸臆将帅弱强重瞳屡顾敷奏惟明晚陟三孤贰公弘化恪恭朝夕敢或遑暇帝懐敷仁鞠躬承之民懐被福黾勉成之志存寛惠行在果断嘉谋谠议褒书有焕予告南旋曾几何时上下延竚而讣奄来越昔内阁七人同事荏苒三纪我铭其四公寿考终哀荣宠光于乎文敏殁也不亡

　　明文衡巻八十六

　　●钦定四库全书

　　明文衡巻八十七

　　（明）程敏政 编

　　○墓志铭

　　故工部营缮司主事刘君墓志铭　　杨士奇

　　永乐二十二年工部营缮清吏司主事刘季篪卒于官其孤绅寅奉事状介吏部郎中陈叔刚请为幽堂之铭将归塟焉君为刑部侍郎时尝监修永乐大典于文渊阁与予常相聚有知契故不得辞按状刘氏其先汴人宋建炎初某官某扈从南渡遂官余姚其子孙业儒亦代有仕者至讳某为丹阳书院山长尝考浙江乡试其祖也讳某为慈溪县儒学教谕门人私谥中肃先生其父也母张氏君讳韶字季篪以字行自幼端静喜学问为父母所爱既承其家训长而进学乡先生宋玄僖王孟旸之门刻苦自励二先生咸器重之登洪武甲戌进士第授行人司行人时重行人之选非进士不授凡方岳大臣率出此君为之一以所学不肯茍尝持节使云南四川朝鲜所至宣上德达民隐馈赆一毫无所受事闻赐钞袭衣丁丑升陜西布政司左叅政先是陜有逋赋民积岁不能输有司峻刑督之君至慨然曰民困故不能输为之父母又忍峻刑督之耶与其寮谋分行郡县解其絷缓其期劳来绥辑而从容劝诱焉民皆感激思奋曰是赤子矜念我我可不戮力以累仁人奔走假贷以输无几毕完陜不产碙砂而岁有课额民窘不能偿至或偾其家者君为奏罢之洪渠水溢为民患躬行视之为设法治堰民赖以安盖凡可以利民者率尽心焉华有郭子仪祠已坏过之叹曰此崇德教民之务何可忽督令丞修葺之凡所过祠宇有关风化而坏者必风郡县葺理之其达政体槩类此在陜四年可书之绩尚多被召为刑部左侍郎尤恳恳重民命平反具狱数事陜平民王某为强盗所引逮至而所引者已伏法不能自白君察其寃召所引者之妻子使识之而听其词竟得实王免于诬有典守钱谷而亏兊者既被逮则援引千余人同罪君廉知其诬卒辨所诬引者释之河阳逆旅夜有朱赵二人异室而宿朱怨家后追至杀之而误中赵朱实不知天未明行十数里逆旅主人疑朱杀之追执送官鞫讯考掠朱不胜遂诬服不敢求辨君独曰是偶邂逅相聚非素有负且计其装非有图也特缓其狱遣人密察之无几有司竟得杀赵者而朱以缓狱不死扬州民胡氏夜有贼入其室杀人而遗刀尸傍旦视之柄有邻家苏氏私识官捕鞫苏苏曰家失此刀久矣不服既备极诸刑竟诬服君潜使人怀刀往察其邻一童子识之曰我家物也遂得贼而释苏盖其理刑一以求生为务永乐乙酉朝廷广召文儒纂修大典命太子少师姚广孝礼部尚书郑赐监修而择六卿之贰有文学者一人为之副遂以命君讨论裁处人多服之书成受厚赐庚寅坐失出罪人左迁两淮盐运副使未行复留丁酉改工部营缮主事躬勤治职未尝以崇卑为意壬寅得痹疾明年正月某日卒享年六十有一君为人清素虽厯显要而泊然自持居家敦孝友之行接人有谦让之节雍容雅度有犯不校闲暇手不释巻治经长于春秋喜吟咏冲澹优柔有陶靖节韦刺史之趣所著文集若干巻藏于家娶潘氏子男四绅寅辰复辰中永乐庚子顺天府乡试先君一年卒女二长适安逺县学训导赵某次尚幼君之塟以洪熈元年正月八日其墓在其邑某乡先陇玉烛之原铭曰学有以用于世才有以达其志得失无所怍乎内勒铭其藏垂休永代

　　太子少保礼部尚书兼武英殿大学士赠荣禄大夫少保谥文靖金公墓志铭

　　太子少保礼部尚书兼武英殿大学士金公以宣德六年十二月十六日卒讣闻上嗟悼甚至赠荣禄大夫少保谥文靖命礼部尚书胡濙赐祭又命自丧至祥禫皆遣官祭敕有司治丧塟百需所以褒宠之厚且备矣公讳善字幼孜以字行其先世见余所作其考雪崖先生神道之碑公自幼嗜学问内承家训之笃长从前进士聂铉先生受春秋经得其微旨中进士乙科授户科给事中太宗皇帝初临御注意文学士改翰林检讨居无几简翰林之臣七人处之内阁付以密务而两制悉归焉七人者庐陵解大绅胡光大永嘉黄宗豫南昌胡若思建安杨勉仁公与士奇也数月皆升官公为侍讲授承德郎仁宗皇帝在东宫时翰林春坊司经局之臣日讲经史公专说春秋敷析简明睿旨称善遂命纂十二公事作春秋要旨三巻以进永乐五年升右春坊右谕德仍兼侍讲授奉训大夫七年车驾巡狩北京公与光大勉仁同扈从八年扈从北征冬还南京升奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从巡北京从征北边十二年复从北征升翰林学士仍兼谕德修五经四书性理大全为总裁官授奉议大夫十四年还南京明年扈巡北京预修太祖皇帝实録十八年升文渊阁大学士仍兼翰林学士二十年扈从北征二十二年复从征北既旋师中道宫车晏驾初丧至敛皆勉仁与公据礼行之既而勉仁先驰归报道中之仪皆咨公而行仁庙嗣位进户部右侍郎仍兼文渊阁大学士翰林学士踰月升太子少保兼武英殿大学士专典内制赐大臣五人银图书其文曰绳愆紏缪盖以匡直勉之公其一也奉命持节册封赵王妃及封梁王洪熈改元命兼礼部尚书三俸并支大臣兼三俸者惟勉仁与公两人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘封继室屠皆夫人以法司论死罪多寃抑命自今临决必会大学士三人同审而公预焉诏百官有亲违离三年以上者听给告归省公首奏归省母盖前此百司职务填委无敢言私至是公首奉诏赐赉甚厚是岁丁太夫人忧上嗣位诏修两朝实録起公为总裁官明年奉命持节之宁夏册封安化真宁二王妃历河南关东西之境吊览周秦汉唐以来遗墟故址悉见赋咏所过兵民休戚既还具言于上实録成赐金织袭衣文绮白金鞍马是岁扈从巡边至宣府而还岁余得疾上遣太医院官视疗数月竟不起春秋六十有四公为人简易沈黙温裕有容居家敦孝友之行既仕事上以诚持论必正扈从北征时道中士卒有惫者太宗皇帝知之以问羣臣羣臣未有对公直对宜遂班师凡于公务致勤不倦处同寮能让于人泛爱无忤其学该愽文章和平宽厚类其德性四方求者无虚日靡不酬应得其一篇一咏者皆宝重之书兼工真行尝考会试者一读廷试巻者四不伐善不骛名初升学士宠赉日加即以盛满为戒名其燕处之居曰退庵疾革士奇与勉仁问之有何言公言受国重恩上无所益朝廷下无所益生民何言傍或启之请身后之泽者公正色曰君子所耻讫终清明未尝词组渉乱既卒自公侯六卿暨诸司之长皆哭吊奠祭士无贤愚皆有丧善之叹呜呼儒者际遇始终光荣如公一世其几何人公之所存盖无忝矣子男五长昭伯宣德二年进士次武伯坚伯文伯寿伯女五皆有归孙男六女三公塟以卒之明年某月日墓在某县某乡某原铭曰
　　玉笥崔巍金川湛澄公生其间萃龢挺英宾兴贤能济济皆至青萍出匣淬砺初试六御乘时登庸玉署清邃崇严叅典密务恪勤夙夕小心寅恭于狩于征龙旗率从上承简知履坦平平鹍游沧溟鹏翱九天厯事三圣敬终犹始不竞不絿有誉无毁方简大册天府所藏崇碑厚碣敷在四方谦退之存易箦不贰呜呼文靖可式有位

　　国子司业张公墓志铭　　杨荣

　　永乐丙戌秋七月三日国子司业张先生以疾卒于太学之官舍京师士大夫与夫六馆诸生皆相与哭之尽哀既奉匶南还卜以某年某月某日塟某乡某山之原国子学正顺昌黄立为述先生之行征予铭之予生也晚忝以科目入京师滥官翰林辱先生折辈行相契厚今先生殁矣乌可无铭文以告后世遂弗获辞按状先生讳智字玄略姓张氏其先为延平之顺昌人曾祖某隠德弗耀祖元赠沧州路平阳州判官父升元以神童荐补太学授秘书郎五转而为江西儒学提举母范氏周氏生母陆氏先生以元统乙亥某月某日生自幼有大志聪明颕悟读书过目成诵羣儿为嬉戏之事必正色端谨如老成人稍长即能励志于问学尝慨然曰采玉必于昆山探珠必于沧海士之为学岂不出户庭管窥蠡测所能至哉即日挟策入元都交当世之名士用荐补入国学元之季四方兵兴先生以才出叅闽省机务省臣承制授先生同知新喻州事已而知其不可为浩然退归国朝初定天下先生即建阳之崇化里洒扫一室置古今书籍其中穷搜博览沛然有得于心乡党争企慕之洪武戊午以明经应荐上吏部授夷陵州学正凡九载以内艰归既服除入觐太祖髙皇帝方任贤图治知先生才可用遂超拜礼部试左侍郎即首言宜以书籍颁布北方学校议者以费财不便先生正色曰使贤才彚征利益生民何惜此费众大惭未几实授右侍郎其在职能秉礼不迁纲纪秩然人莫不敬服之居二岁以事左迁为国子学录寻升博士后遂擢司业先生能诱掖奬劝以诲诸生故鲜弗底于造就其教人一本于道德仁义之说孜孜焉开导后进老而弗衰一时学者莫不师宗之永乐初今上幸学众推先生讲易特蒙宠异赐予甚厚至是卒享年七十有二初娶魏氏继室某氏子男二人长时早夭次旼孙男若干人曰某曰某荣于先生同里少时巳闻先生名心窃仰慕暨官京师得朝夕从先生杖屦之末以聆绪论私以为幸孰谓先生奄然永逝而竟弗得以终惠教呜呼可胜惜哉然先生之文章事业不可以无述也谨撰为铭文一通以纳诸墓庶后之人有考焉铭曰
　　猗嗟先生早驰骏声搜罗百家学霈以盈元政不纲才弗大显圣朝肇化赍志斯奋筮仕夷陵允为范模诸生云从济济文儒爰贰春官帝心简在谠论嘉犹国史具载晚教成均为学者师六馆化之时雨是资书林之原卜此窀穸过者式之先生之德

　　詹事府少詹事兼翰林院侍读学士赠嘉议大夫礼部左侍郎曾公墓志铭

　　宣德七年春正月辛巳詹事府少詹事兼翰林侍读学士曾公卒于北京之官舍予与少傅杨公往哭之士大夫皆往会哭翊日予二人以闻皇上悼叹即命礼部赐祭赠嘉议大夫礼部左侍郎命工部治坟茔兵部给舟归其丧将行其季子种谒予拜且泣曰种父未卒前二日属春坊庶子周公状其事行命种请墓铭于先生先生幸赐之以慰先人于地下予闻而益悲念与公交好三十年而今已矣奚可辞铭公讳棨字子启吉之永丰人其先世出自武城西汉末郕国十四代孙讳据者避王莽之乱率族人南迁散居南丰庐陵诸郡至宋兵部侍郎江西湖广安抚使赠武成伯讳晞颜者公之髙祖也元翰林直学士讳德裕者公之伯祖也翰林编修知制诰讳巽申者公之祖也考讳叔本妣张氏公幼颕敏端重言笑不易五岁尽识象戏字七岁从学伯父两皋十五以其所学训族人子弟十七出教新淦胡氏塾巳有名时儒者邹仲熈邹幼亨辈皆忘年与之交二十充邑庠生教谕戴正心文学老成尤重公既作诗励之复为龙说期其大用永乐元年中江西乡试明年礼部会试中选者四百七十人公在第八庭试遂中第一赐进士及第太宗皇帝奇其才亲批所对策褒美之赐冠带朝服授翰林修撰承务郎未几诏选进士二十八人俾进学文渊阁公为之首上尝召问典故公奏对如响每应制诗文皆立就由是深沐宠眷纂修永乐大典命为副总裁授儒林郎五年升侍讲授承直郎丁内艰大驾巡狩北京起复扈从同邑有坐奸党事逮公者人以为危太宗特原之谓曰朕惜尔才也公所居西长安门外家人不戒火延及禁垣上亦以公故置不问尝与诸才俊赋天马海青歌于上前公独先成词气豪宕太宗深加叹赏升承德郎满升侍读学士与修太祖髙皇帝实录书成重沐赐赉丁父忧复起就职仁宗皇帝嗣位皇上正位储宫升右春坊大学士仍兼侍读学士授奉议大夫赐诰命赠其父为奉议大夫左春坊大学士兼翰林侍读学士母为宜人洪熈初元侍皇上监国南京宣德改元与修两朝实録书成赐金织袭衣白金文绮进詹事府少詹事赐宝带日直文渊阁岁时屡拜御酒珍馔白金钞币之赐恩意隆洽一日趋朝以欬嗽遽引退上遥见之诏免朝叅公益敬慎弗懈踰年疾复作上亟命医往治公知不可起自为赞遗相知者诀别遂卒公生洪武壬子八月戊戌享年六十有一既卒公侯六卿以下皆往哭奠而士林君子咸共悼惜以为斯人不可复得矣其配锺氏有贤行封宜人子男三长秬先卒次稷次种女五刘敦会锺公铉周秀夫胡颛勉髙钦夫其壻也公姿貌魁伟襟度夷旷孝友忠实出乎天性而才气志行尤超卓不羣两京乡试礼部会试屡典文衡去取率公平素奬励后进以为已务宗婣乡■〈尚阝〉有急难靡不用情善饮酒与宾朋觞咏谈笑倾倒意豁如也为文章才思滂沛顷刻千百言不待思索工书而草书尤精得晋人风致四方慕而求之者足相蹑其门至于啇确古今讲论政治无不切当其塟以某年某月某日其墓在某山之原铭曰
　　伟哉曾公卓荦瑰奇少处乡邑才已不羁永乐初科首赐及第玉质金声为国令器居官翰苑克慎克勤文行之懿逺近着闻历事三朝竭心赞翊宠眷殊深屡进清职弗究厥施遽止于斯恩命之隆生荣死哀惟兹乡邑山盘水遶铭诸其藏千古有耀

　　故给事中李君墓志铭　　杨溥

　　洪熈纪元之初诏广言路以来天下之善而汉中府学训导李君蕃上端本十六策朝廷嘉纳之驿召至京授行在兵科给事中九载考绩称最将升秩而君以疾卒于官闻者咸惜之弟蔚请翰林编修江渊状君家世厯履行义卒塟请予铭予尝识君不可辞乃叙而铭之君字秀实唐凉国公愬之后某世祖自洮州临潭徙于荆五世祖细元季徙蜀之富顺祖允中复徙内江父季宾以乡贡进士任训导升教谕历七邑所至能教人君生长宦所自幼警敏异常儿既长力究羣经中乡试会试中副榜遂领教职以上疏论事升行在兵科给事中授征事郎其为教官以师道自勉为给事中克举其职命视关外城垒还陈备边策清理军政于河南人称公平还献赡养军民十余事所至采军民利病以闻每念二亲不就养请分俸给之朝廷宴赐或有嘉味美酝彩币谨封识奉其亲及得推恩于父母乃请告归省赐楮币为道里资其处内外亲姻皆有恩谊姑二人早寡君迎养于家抚其子咸底成立朋友乡■〈尚阝〉以善相与恤困穷化横逆皆可称道家食时买仆一人葢仆尝盗其主人之马及事觉主人求仆杀之以三人易仆君竟不与素甘澹薄言不及产业撰家范一编教戒子孙所著诗文有鸣佩集藏于家寿止三十七卒以宣德甲寅春二月二十四日父季宾封如其官母陈氏封太孺人配黄氏封孺人子男四人曰吉安曰某女一人在室正统元年冬十二月二十一日塟其邑青冈原铭曰
　　驷马高车万里长途中道而仆其命也夫其命也夫

　　明文衡巻八十七

　　●钦定四库全书

　　明文衡巻八十八

　　（明）程敏政 编

　　○墓志铭

　　北京行太仆寺卿兼苑马寺卿杨公墓志铭　　胡俨

　　公讳砥字大用姓杨氏世居泽州之南村曾大父诰大父祯父伯新皆居乡里为善士公自幼秀颕与羣儿处必习礼让进退容止若成人长老见多异之年十岁入州学为生徒即知务学既长学益懋遂充贡为太学生洪武甲戌登进士第擢授大行人副尝上疏言孔庙从祀宜退杨雄进董仲舒有功名教踰三载升湖广布政司左叅议举贤能恤鳏寡去贪暴吏民怀服岁庚辰以言事谪居辽阳及上龙飞特起授鸿胪寺卿时父巳丧乞终制归庐墓侧日夕哀恸人不忍闻永乐二年起复为礼部左侍郎后以巡视河道坐失职降工部营缮主事又调礼部主客主事八年春扈从北征典功赏有劳勚十年二月受命诣北京简阅马骑还遂授行太仆寺卿明年又兼苑马寺卿而公于马政竭心尽职往来畿甸之间监牧攻驹马大蕃息至于有司政令之得失民情休戚之所关知无不言由是宠任益隆十五年十一月丁母夫人司氏忧护丧归塟特蒙恩赐钞千锭道涂给力役行次泽州之黄华里去家近一舍以悲哀匍匐得疾寓于胜因寺明年正月己巳竟卒享年五十有四讣闻上悼惜之遣官谕祭三月庚申塟于州城之东南村之原袝先茔也配焦氏子男二人长璞次瓉女一人适李贵铭曰
　　惟杨氏出自晋始伯侨衍厥胤历秦汉微复盛炳公卿袭华庆迄于今世晋城胄虽遥系乃明公挺生扬休声着政绩流德馨泽之东南村冈浮山郁龙门苍珏峯秀丹水长宅兹幽公之藏百千祀永不忘

　　嘉议大夫北京行部左侍郎刘公墓志铭

　　北京行部左侍郎刘公既卒其孤征以予与公故乃寓书奉状来求墓铭按状公讳辰字伯静姓刘氏其先沛人后徙鄞迁婺之金华则自公之曾祖三顾始也三顾仕元为明台上万户府经厯幼鞠于舅王氏遂因其姓故公之祖文璜父志皆姓王氏至公复姓刘公慷慨负气节喜立功业以表见于世初王师亲下婺州公首上谒署为典籖奉命使方谷珍谷珍令左右饰二姬以进公峻却之其人惭而退浙江左丞李文忠开省于严辟公置幕下以资赞画时元帅葛俊守广信当祁寒集丁夫浚城濠民苦之欲为变文忠止之不听遂怒欲临以兵公请往谕以大义俊即悔悟谢文忠意乃释既而授监办金华茶盐官秩满课最以亲老归养教授乡闾尝道遇故人李惟中死于逆旅具棺敛瘗之任昊母丧不举遗金塟之未几二亲继殁执丧哀毁不胜衣所居室庐仅蔽风雨饘粥或不继处之裕如也里人刘十八怀金入城遇二卒图其金与饮醉之扶行水次欲加害公见力解之获免后以怀才抱德起为湖广道监察御史临江同知陈斌受赇及银工盗金皆坐死公为辩之得减死论居二年以謇谔闻擢知镇江府兴废举坠勤于其政闻宋宗忠简公墓在丹徒荒秽墓田据于民即加封树复其田命墓傍寺僧收田之人以主其祀丹阳道接句容细民任负载者往往因日暮行劫行旅患之公严为禁盗遂息郡有濒江田八十余顷岁久沦没仍责赋于民公请于朝除之京口闸废舟楫不通东南漕运者转新河江阴二港以出江多为风涛阻溺公乃自京口至吕城百二十里去淤塞甃石作坝修闸门顺水势之出入于是公私便之然漕河源浅易涸每仰练湖以益水湖有三斗门亦废公又修筑之三斗门成漕运之舟既通湖下之田益稔时浙河转输之民道其境上死者为收瘗疾者给米命以小舟送出境赖以活者数百人永乐元年夏六月以预修国史知故实赐白金文绮袭衣升江西布政司左叅政至则以久雨江水泛溢九江诸郡濒江之田皆涝饥民为盗富室多罹其害公即檄郡邑劝富民出粟以贷饥者蠲其役以当其息官为立劵约明年偿本粟由是富者乐从饥者得食南安赣州等九府荒田粮六万余石有司岁抑取于民民不堪公以闻悉蠲其额后以同官坐事相连免归永乐六年秋命下复起为北京行部左侍郎出特恩也公以老不任政日被顾问留京师者三年乃赐敕书文绮钞锭致仕归踰年复驿召至京命督工武当未行疾作又赐钞锭遣官督医给驿舟送还至常州毗陵驿遂卒实永乐十年七月二十三日春秋七十有八孙祚奉柩归塟文星门下阁塘先茔之次是年冬十二月九日也娶陆氏董氏董氏元中书叅政嘉讷女前四年卒陆氏有妇道子男二人征观观蚤世女二人长适东阳施信厚东川军民府经厯次适徐叔绍皆陆氏出也孙三人祚祺禧女一在室予与公旧同史馆知公为人直谅多闻而公亦以此自信有古节士风可尚巳铭曰
　　不挠不污而端其趋不激不随而安以居恩荣始终而善不虚呜呼来祀欲知其人视此刻■〈石昬〉

　　王希范墓志铭

　　永乐十八年三月辛未礼部仪制司主事王希范卒予既吊哭还其孤锡持状来乞铭将归塟纳墓中以诒诸后予与希范永乐初同被选擢入翰林又同日拜恩命为检讨时希范年甚少气甚锐学通而才敏于人少许可独以余齿少长颇推让相与几二十年始终如一日今已矣铭不可辞按状希范讳洪曾祖德甫祖善父辉世居钱唐希范生八岁即知务学及冠入郡庠从训导胡粹中授春秋日记数千言无遗忘下笔为文辞沛然有奇气凡所事所言若老成人粹中大器之年十八举进士任行人将命关陜得使职人贤之未几升吏科给事中遂为检讨修大典为副总裁满考升修撰又升侍讲三以大比典文衡取士甚公职侍讲踰二年迁今官适尚书吕公巡行关陜凡部事悉委希范敷奏论事详明同列敬服朝廷方属意希范而希范竟遘末疾以卒享年四十有一其疾也得赐药物其卒也又得赐棺且给舟载归恩意隆至人莫及也初娶俞氏生子二人长即锡次钦继室刘氏前浙江按察佥事必荣之女生女一人宁奴希范之学月开日益淳蓄深愽其为文章务湔涤刮劘以期至于古人而遽止于斯悲夫将以年月日塟某处铭曰
　　昏哲强弱才也穷达寿夭夭也修身俟命人也君子修其在已俟命于天而已希范勤一世以修诸已而卒不施其命也夫其命也夫

　　前泰和州知州顾侯光逺墓志铭　　梁潜

　　泰和始为州其民之众乱久而后定治之尤难而国朝初相继为之守者得二人焉曰呉侯去疾顾侯光逺也二侯皆一时豪士顾氏先世居河南自宋高宗南渡始徙而南居姑苏之嘉定元末有知侯之材者辟为掾京口及太祖高皇帝下江南京口首纳款侯预有力其间遂从高皇帝入金陵监大军仓支纳三年授江西行省理问从征陈友谅督馈运明年平陈氏擢知龙阳州时方甲辰年也招附怀来铲革宿弊民赖以息越二年改知泰和州龙阳老穉至号泣于道不忍侯之去至泰和前州守即呉侯也呉侯以民好讼告于侯侯怃然曰民有寃抑守弗为之理民将安诉顷之讼者雨集侯乃自为书榜聮纸长数丈诲谕谆切民争来观观已去不讼者十二侯又俾凡讼者居谯门上思三日然后得诉思不三日去不讼者过半矣乃择吏纯谨者一人置簿受讼词而勾稽其始末民诚负寃也輙为疏理非诚负寃愿悔自止者听不问未两月民不复讼吏亦畏侯精敏无敢舞文以病民境有虎适其时禁民私蓄兵民无所措诉于侯侯为草檄告之神虎一夕遁去州以大治以丁祖母忧赴阙陛辞命留翰林院同议编大明律律成上进复命监造天下均工图籍已而还服丧嘉定未几起复授广东行省郎中二年召拜呉王府副相留京师以他事诖误方逮系间得疾饮水病结胷而卒临卒为诗壁间以嘅道其平生有白髪归朝之叹闻者悲之子存诚殡于都南门外三里店侯讳某生元某年某月某日殁今洪武某年某月某日娶某氏子四人长即存诚次存仁为河南偃师县令以殁次存义存信存诚今居嘉定存义存信从侯于广遂留家焉侯性澹泊不尚侈靡所居廨宇室无长物惟蓺蔬数畦食取充口衣取蔽体而已至于治民事无巨细必尽其心在广之日别廉吏均转输浚城隍抚驯士马安戢逋逃号令既明而赏罚必信逺迩翕然及闻其殁争欲为祠立石以颂其德者属有禁不可乃止侯尝从元进士杨仲宏先生学赋诗气豪才赡而律调浑厚尤工七言晚自号蔗境翁诗数巻题曰蔗境吟藁云于乎侯当草昩之初能卓然谂知天命攀附圣主以自树立可谓壮伟矣而用未臻其极功业不究于当时独其善政在民者民不忘也琼州守王君伯贞往来广海间得侯二子访之又素知侯之惠爱不忍其泯也为序其事以属潜为之铭潜与王君皆泰和人也乃着其事之大槩呉侯安庆人为殿中侍御史以殁其后无闻焉铭曰
　　民厯草窃穷奸偷及兹弭宁夸相雠大吞小噬病曷瘳正躬惠民邦两侯后先敷政何优优隠绌舒伸暴帖柔回遹悔沮嗟相羞嗟哉我侯古罕俦衣被宠光壮谋猷泽流盈溢爵未优身永逝矣名无休

　　襄城伯李公墓志铭　　王直

　　正统十二年十月廿五日襄城伯李公薨于位年五十五上闻震悼为罢朝一日命礼部致祭工部为治坟茔供塟事公侯卿大夫士皆奔走吊哭凡诸将士尝隶麾下者皆相与会哭尽哀盖公喜读书明道理文谟武略靡不究知其事君也忠其待下也仁其制事也义其存心也恕是以上下痛惜之如此公讳隆字惠平其先和州人祖旺生有奇材太祖皇帝龙兴之日常从征伐立战功累官至燕山左卫副千户父浚又以军功累至都指挥同知从太宗皇帝靖难功多授奉天翊卫宣力武臣特进荣禄大夫柱国襄城伯食禄一千石又以其爵封三代祖考妣及配皆夫人公其长子也年十五袭爵虽甚少而负英伟之资雄杰之材上深器重之永乐庚寅以来每六师北伐輙命公领兵从其应机发策出奇取胜虽老于行阵者亦多让其能上益奇之以为可大用丙申车驾留北京顾南京根本地择可任留守者莫如公遂命焉甲辰仁宗皇帝即位重北边守备暂辍公南京命总兵镇山海凡东北边关皆节制盖隠若一长城敌为之震慑未几复还公南京洪熈乙巳宣宗皇帝即位眷念公甚厚而倚赖益隆有白金文绮之赐公祗敬将事夙夜尽心盖未尝有间今上在东宫时知公忠勤宣德乙卯嗣大位又赐公白金文绮而眷注尤笃正统庚申上念禁卫重兵及诸司将士更畨来京以备征调者虽有大臣总之而才智明决如公者不可不在其位乃命丰城侯代公还为之副公在南京十八年荷列圣知遇以为股肱心膂褒嘉宠待之意具见所赐勅前后几二百道自古大臣得君之深而始终无间亦少有如公者公行不违道而持之以诚小大之务必尽其公威行惠施近恱逺怀是以其人虽有贵贱愚良宽鄙细粗不同皆敬爱公如父母召还之日莫不愿留而不可皆曰公去矣吾何恃自都城至江上泣而送者相属于路公得人如此是岂以伪为哉公之在朝虽总理军政然谦已下贤务循大体不茍为异同尝有诏举将校之可任者公必慎择以进使必当其用有司点民丁隶府军皆公与兵部再阅不中者例有罚公曰彼出自田里非素习然方壮顾教练何如教练有法则怯可勇勇可使为精兵由是鲜有罚者丙寅命率师巡边赐之钞币及宝刀一公曰军事贵严宝刀之赐意其在此吾岂敢不力然公威令素着及临边申饬守备内外整肃讫还不戮一人上阅武近郊公等各严兵以待戎阵整肃号令明审坐作进退皆中度上喜各赐金织蟒龙纻丝二有副公受赐惕然不自宁益思所以修其职朝廷或有政刑疑未决命文武大臣廷辩之公在其中侃侃正言犂然当于人心士大夫益重之以为非独将帅才也闲居手不释巻古圣贤之言行皆服行不忘禄赐之外不妄取一钱尝刻汉疏广及唐卢坦之言以贻世训诸子曰吾袭父爵四十年幽逺之情固多未达所行之事宁免过差然兢兢惕励悔往修来不敢欺公贪墨以负朝廷付托之重尔等宜益勉诸公取费氏崇信伯瓛之女封夫人无子女一嫁武安侯郑宏侧室子五人珍琏珝瑞瑾珍田氏出也女四人长未行次适兴武卫指挥同知张鉴府军卫指挥佥事胡全珍兄弟卜以是年十二月某日塟公于某之原太师英国公知公为最深为述其行珍奉来谒予求为铭予亦荷公之知而慕公之德且悲公之不可复见也奚可辞尝观晋之郄縠以诗书礼乐将中军晋是以大汉诸葛武侯不使有余财以负昭烈君子谓为大丈夫公庶乎是矣公自号湛然道人人亦以是称之于乎兹其所以为湛然者欤公庸行之美见诸事者尚多不可以徧书姑序次其大者而系以铭铭曰
　　天佑圣明贤俊挺生伟兹襄城邦家之祯维公頟頟厥有世泽既世其功亦世其德珪璋之望熊虎之姿有武有文施无不宜出则征行入则居守天子曰来汝予左右公之在朝维一其忠不矫而异不翕而同正直之言廉厚之行众人所思君子所敬天不慭遗陨星其堂寿不百年人奚不伤高坟峩峩公安于此刻铭垂休焜耀无巳

　　知府叶公墓志铭

　　公叶氏讳砥字周道更字履道盖楚名臣沈诸梁之后以所食采为氏居南阳至晋有讳俭者为括苍太守因家焉其后又徙上虞高祖万曾祖明祖某父良玉皆不仕公天性明粹喜读书早丧母童氏又丧其父皆能以礼居丧不惑于流俗尝受学于鄞陈文昭檇李鲍仲孚二先生皆元故老博学有文章嘉公笃志为之倾竭底里由是学行大进洪武庚戌公以明经取进士第得定襄县丞兵荒之余民未安业公勤于抚字流亡来归乙卯坐累谪凉州公处之泰然曰吾无愧于心足矣日杜门为学有诗寄子曰不须询逺道穷达信乾坤更号坦斋又号寻乐作赋以见志士大夫谪居边者皆宗之守将西宁侯宋晟亦延致家塾为子师己卯求贤陜西按察副使罗某临江知府刘鹏上虞知县李惟中皆荐其学宜任史事遂起为翰林编修又有言其堪任风宪者复升广西按察佥事用法平恕狱无寃滞吏畏而民爱之尝兼绾三道印出按郡至迁江会洞獠数出没为寇害吏民汹汹欲遁去且以无备讽公请少避公曰我去汝县官必遁民何恃以安即命料丁壮立保伍寇来并力御之彼岂不畏死耶顷之报益急公下令如故不为动寇亦卒不敢至永乐初以史事被逮籍其家惟薄田敝庐故书数箧而已事白还之仍命与史事书成改考功郎中公进退人才品第高下小大各适其用尚书蹇公谓其年迈一以藻鉴任之他不溷以事会修永乐大典征天下名儒命公为副总裁稽经考史无不惬当仁宗皇帝在东宫缉熈圣学择儒臣侍讲论公预焉其言于上者必尧舜周孔之道非是不以陈为郎中九年俾食四品禄职如故公重听误以为授他职上亲洒翰授之至今宝焉久之公引年求去不许乃自言于吏部曰砥老矣过蒙优礼犹叨禄在朝人将谓何上若不弃愿得一小郡牧小民庶效报万一吏部以闻即拜饶州知府公先教化后刑罚兴利去害摧奸植柔民无愚良皆爱之如子水旱为灾忧若巳出每斋沐致祷必获有年人以为德之应郡故有磁窑铜冶而丁调不减他郡公为力言于布政司得减四之一时方营造工之受役者当给粮赡其家布政司下饶州于逺输内留八万石给之公谓非戸部意不可众哗然利其便请必从公终不许未几部符下他已入仓者皆反之民使逺输劳费弥甚众乃服公明决皆拜谢布政司亦自愧其所行凡再述职京师皆以恤民隠革弊政去污吏为急然谓饶之风俗厚其民易化有讼者必以理谕不付曹民知公之爱已也多悔悟而罢有妇代前夫子讼盖欲资其后夫公揣知其故穷诘之以母子不忍为词公曰尔不忍于子何忍悖其父而从人邪妇惭裂状逸去由是无理者不敢至其庭讼简刑清民归德焉户口增至万三千士之取科第者加数倍于昔公年益高而烛理益明遇事亦若无足为者尝赋诗以自适辛丑八月有疾作书戒子孙以睦宗族和戚姻重义轻利母贻讥于后世尤以不能报国恩为慊是月廿一日卒于郡廨之正寝距其生元至正壬午三月初六日享年八十郡人无贤愚贵贱皆哭之哀诸孙奉柩还以壬寅正月初六日礼塟上虞廿一都骆家岭薛氏墓山西麓配周氏贤而克家先公廿一年卒今合塟焉子男二信可用可有士行皆早世孙男五纶早卒绶应州学正纬以子贵封南京刑部主事绮先卒续湖广东湖马驿驿丞曾孙男六罍充县学生未仕冕取进士今为松江知府嗣生蕃佐佑曾孙女六皆嫁为士人妻公平生为文甚多号坦斋集今所存者南行稾退朝稾芝山稾经进稾及经筵讲义弟鲁道拙于治生无厚业妇家欲离婚公即以已产益之终身不复言其自处俭薄虽位望之重比封君而萧然不异布衣时人有过失婉词诲谕使知改而止未尝疾言遽色然内贞外和虽词气宽平而所守有不可夺者博极羣书手不释巻其所著述必根于义理之正而有益于世教盖于汉魏唐宋诸大家无不学故其所立蔚然有盛名当世而可示法于后来于乎公有德行文学之美而又兼政事之长诚一代之巨人君子矣塟三十五年而墓未有铭至是冕来京师以绶所为状求予铭予从祖思忠与公同取洪武初科进士第及公来翰林予亦忝从公后盖于公旧矣则今铭墓奚可辞铭曰
　　叶氏之先实楚名臣源逺流长子孙振振暨公承之乃举进士奋迹文章扬誉政事经幄词林宠命自天尧舜是陈维公则贤公既老矣皇用殊锡加乃常禄仍乃显秩公有诚言愿守一州惠此羣黎庶几寡尤湖山之间厥壤千里人之爱公不异其子公逝不留民心则悲岂弟之化百世之思峩峩新阡公安于此昭德有铭垂耀无巳

　　教谕聂大年墓志铭

　　大年聂氏世为抚州临川人曾祖某祖伯善皆不仕父同文洪武中取进士为翰林侍书寻改中书舍人壬午六月太宗皇帝至京师时盛暑以迎銮暍死大年于父卒后五月乃生母胡孺人抚育之天资明爽颕悟絶人比长喜读书日记数千言通诗书二经于诸子史无不读尤笃意古文及晋唐人诗书法欧阳赵松雪皆臻其妙由是名动缙绅间用荐起为仁和训导藩宪大臣与一时达官显人过杭者皆礼重之而大年之文章传于逺迩迎其母来杭旦夕率妇子备物以养必诚必孝母之心欢焉逾六年母卒奉柩归塟哀感行路乡邑耆老列言母贤行足以励风俗而子又克孝如此诏旌表其门闾服阕分教常州府学满九载升仁和教谕仁和之人得大年复大喜敬爱逾往时大年乃言于有司修学校严学规训励弥切诸生日加亲慕教用有成登第者弥众宾兴之岁诸藩省请典文衡者聘币交走其门而多以后至不能得为憾大年所至多得士人服其公凡所经厯处遇佳山水及古人遗迹必见诸赋咏联为大巻藏于家景泰六年秋朝廷有史事征诣翰林将用之而大年以疾告退就医药凡与善者数往来问候冀速愈而势日危殆大年知不能起呼子章取纸笔书曰吾上负朝廷之恩下负平生之志尔兄弟尚勉学为士人掷笔而逝盖景泰丙子二月二日也观其所书如此则其抱负可知矣予初识大年于金溪王先生所又得其所作小瀛洲水竹居赋观其词翰而重其为人真可谓奇伟非常之士也常思振起之使效用当时以其学行必有以名世传后及被召来京师心窃为喜思与之久处不厌而大年病予亦以老疾絶人事往还心虽相亲而迹则疎矣大年病甚遣门生李昻持简来言身后事盖欲予铭其墓予闻而哀之不三日而大年卒矣于乎予岂忍铭吾友哉大年生于洪武壬午十二月初三日及其卒也享年五十又五配陈氏前平乐太守用晟之女有贤行四子女四孙男四大年有诗文四十巻多可传者斯足以不朽矣章奉柩归临川将以某年某月某日塟某山之原予乃为述其行而系以铭铭曰
　　学足以为人师才足以适事宜出既逢时亦将有为何天不慭遗而未究厥施呜呼噫嚱其谁不悲

　　明文衡巻八十八

　　●钦定四库全书

　　明文衡巻八十九

　　（明）程敏政 编

　　○墓志铭

　　漫士高先生墓铭　　林志

　　永乐二十有一年二月三十日翰林典籍漫士高先生廷礼卒于南京之官舍年七十有四其子熟还榇以塟于长乐县崇丘里之半占山使致韩府长史杨曜宗状来北京俾某为词将以刻焉先生愽学能文尤雄于诗虽谈笑奋笔而精思力摹莫及盖诗始汉魏作者至唐号为极盛宋失之理趣元滞于学识而不知由悟以入自襄城杨士弘始编唐音正始遗响然知之者尚鲜闽三山林膳部鸿独倡呜唐诗其徒黄玄周玄继之以闻先生与皆山王恭起长乐颉颃齐名至今闽中推诗人五人而残膏剩馥沾溉者多黄终于校官周显行曹员外郎先生与皆山并以诗遇今上初二人自布衣召入翰林皆山即除典籍卒先生为待诏九年始升典籍平生赋咏流传海内有稾曰啸台集曰木天清气集母虑千余篇其选唐诗品彚九十巻拾遗十巻议者服其精博能书工画时称三絶书得汉隶笔法画原于米南宫父子出入商高间方壶子画妙贞一初识先生称赏不寘曰异时当为名家在翰苑二十年四方求诗画者争致金帛修饩岁常优于禄入神莹气融襟怀高简善饮酒喜谈谑与人无贤愚新故盎然如一素强无病晚得风眩疾岁輙发无甚苦一日与故人饮极欢夜分乃寐旦忽眩作弗能言卒考讳驹清才不羁蚤世谥皎白居士妣陈氏宋枢密使洽之孙先生事母孝谨年五十七方贵未几而母没娶陈氏先卒塟得佳兆虚右寿藏三十四年乃合塟三子曰熊曰熟曰然五孙曰箕曰唐曰黙曰坚曰莆城先生讳棅字彦恢仕名廷礼漫士其号也实宋尚书张镇之后曾祖麟以出莅高氏祀复无子取犹子隆为后遂从高姓是为先生之祖系曰
　　呉航山川蜿蟺扶舆是生伟人间气之符啸风嘘云山含川嚅干文坤象随厥吐舒金石锵鸣琚珩拱趋他人戛戛已独于于上追杜李高岑为徒画船烟埃石经玄圃精聚神交■〈目穴〉无今古三絶何资一官而旅春梦芸台晚心棋墅龙门其居楼曰翫宇落月绮裘清风玉麈鸿仪冥冥蝣羽楚楚其神天逰而蜕兹土

　　国子博士罗先生墓志铭　　周叙

　　国子博士雪庵罗先生致事家居之十有三年年八十二卒卒后十有四年其从子修龄以义民谢恩至京师乃持刑部郎中致事朱君邦绅之状属文志诸幽且曰曩少师东里杨公归荣故乡时先生嗣子世文尝造谒乞铭公诺之未暇也兹来公方在病前诺恐不敢遂愿以为请叙惟先生文学足以淑后进德行足以表当世出处进退之节足以追配古人高年宿望邈焉寡俦宜得如少师者执笔顾叙敢当斯寄辞焉而修龄之属益坚忆永乐初元侍学家君大学时先生官学録家君官学正同官同舍相处几五年家君恒前辈事之叙亦获承教焉六馆中求如先生者不二三人也盖知之深莫叙若矣于是忘其鄙陋序次之曰先生讳恢字师程姓罗氏世为吉之永丰人以族望于乡郡曰湖西宋末武冈教授开礼勤王死难丞相文公制服为文祭哭之事载史传其六世祖也曾祖廷植祖建德父伯禹俱业儒世其家先生自幼颕敏五岁失恃既丱力学居父丧哀毁骨立襄事唯谨事兄如父敬爱笃至乡里化之洪武癸酉领抚之崇仁儒学司训聘严师弟子礼勤于化导凡经造就者悉得为闻人尝上疏言孔子庙庭从祀当以道学论当时有若优于宰予论语记有若言行者四皆有禆于世教记宰予者亦四皆见责于圣人宜以有若居十哲位次而宰予居两庑公伯寮沮坏圣门不宜从祀蘧伯玉孔子之故人行年六十而化今居两庑六十位次之下未当宜例升启圣王庙疏奏不报其持论正大多类此秩满膺荐入史馆与纂修太祖高皇帝实録竣事赐白金文绮升国子学録师范端严道德益高前后相继受业者千余人永乐初太宗文皇帝幸太学受袭衣之赐满考迁博士又六载以年七十陈乞致事时车驾巡幸北京仁庙在东宫监国朝臣致事者率未得请为遣使上闻得旨俞允时论高之司业呉公尝逰先生门率六馆寮属诸生数千人祖送之观者填道时人莫不为先生荣既归谢絶城府迹日与宗戚故人优游山水觞咏之适而诗书之训考索之勤未尝少废间与族弟某掇拾先世遗文暨族谱考订修辑梓刻以传于家事澹然弗顾也先生德性忠厚仪矩端庄望者敬畏孝于奉先遇忌辰时祀輙感怆泣下诚于接物于人无疎戚长幼言行表里如一一日忽召子孙语之曰吾今日觉神不守舍吾其将逝乎时天初曙令启户视之有顷而终平生遗稾有居田録写心稾归田録藏于家其养气之功盖如此其生以元至正庚寅二月一日没今宣德辛亥十一月廿三日以没之岁十二月某日塟抚之乐安四十二都大塘坳祔先兆也母王氏继母刘氏知溧水县刘钝庵之女俱有贤德配苏氏内行克备先十年卒子一人世文孙男三人辕輗■〈车兀〉孙女一人曾孙男九人时晓■ 〈日良〉曛昕昪暟升旵玄孙一人瓘铭曰
　　显允罗氏代有闻人粤宋季世武冈益振兴师勤王复其乡县烈烈忠精之死不变猗欤先生武冈裔孙再振厥华有德有言起教黉宫登荐馆阁羣材彚兴直笔辉焯亦有奏疏圣门示评言虽弗试大义孔明迁秩成均十年乃调赫赫文名翼翼师表仕岂论达道高者稀年至乞身超然其归岂无归者寿考能几先生家居黄髪儿齿优游泉石八十二年令德考终清风穆然嗟予小子敢当铭志庶几后来有考其世

　　故资政大夫靖江相府右相李公墓志铭　　陈琏

　　公讳质字文彬号樵云姓李氏其先开封祥符人在宋季有仕于德庆者因家焉公生颕悟有大志蚤知嗜学经史子集无不读读輙记忆既长遭元季多故与时落落不合遂家居不出日与弟文昭放情山水以诗酒自娯居无何中原扰攘岭海多事公起构义兵捍乡里及德庆路陷士民遑遑无所依戴推公入守之日夜浚城隍缮甲兵扼险要以遏他寇由是一路赖之以宁时据乡邑者多刻剥残忍公尝戒麾下非遇敌母妄杀或执敌人来献率给衣粮纵之家虽富饶急于赈施三族与乡里流寓之贫者咸有所仰以故一时名士如建安张智茶陵刘三吾江右巴延子中羊城孙仲衍王彦举皆闻风来归及大明皇帝定鼎金陵遣师南讨洪武戊申四月平章廖公永忠叅政朱公亮祖总师至公遂散麾下全城归附总兵遣使入奏上嘉公忠诚召至慰劳再三赉予优渥就擢中书断事越明年己酉转都督府断事阶奉训大夫皆能执法丞相都督咸敬惮之五年壬子授刑部侍郎阶中顺大夫寻升本部尚书阶嘉议大夫尤慎于刑狱尽哀怜之情致淑问之颂寛猛适中为上所知日益亲幸时开行省于浙江上念厥地素重号称难治宜简廷臣有德望才器者往绥之即拜公浙江行省叅知政事阶中奉大夫是年秋九月也下车首以承流宣化为巳任振纪纲正风俗劝农桑兴学校举遗贤恤民隠知无不为为无不力居三年惠流两浙厥绩以懋声闻于上天子念公老召还致政于京师尝入见赐坐便殿访以时政得失直言无隠上益重之八年乙卯冬十月复起为靖相府右相阶资政大夫有勅奬谕甚至公益思竭诚以尽辅导之职尝入觐因奏乞归省先陇上可其请王亲挥翰赋诗以赐复命藩宪元僚与府中官属宴饯漓江之浒人莫不以为荣后王坐事去国公随终焉公美风仪性孝友治家有法接人以诚虽极显荣情素冲淡暮年尤工于诗有樵云集若干巻生于元延佑丙辰三月十一日卒于洪武庚申闰五月某日初权厝金陵聚宝山后某年某月某日归塟乡之清秀里布山之原祖广孙累赠嘉议大夫礼部尚书父熈春累赠中奉大夫浙江行中书省叅知政事祖妣孔氏赠淑人妣林氏赠夫人公凡三娶先梁氏次石氏俱赠夫人汪氏封夫人弟文昭学识优长隠德弗耀子四人曰恒曰震曰复曰熈皆知学好礼惟震有诗名孙男四人公瑾公瑜公瓛公玖女三人梁仕贞梁明理严公敏其壻也孙女二人次第公之行实来速铭者即震也于戏自元纲解纽海宇兵争乘时奋者莫不剥下自封树威肆毒少知推一毫为利人事公能仁其族属以及于众视彼之暴岂直相万哉及一时与公全城来归者鲜克有终惟公践歴中外官至卿相忠义着朝廷声名满天下勲垂竹帛德在人心五福备膺子孙蕃衍非先世积善之深公存心之厚何以臻于是耶铭曰
　　嶷嶷李公世为粤人积善既久郁而未伸族大而蕃实自公始值元鼎沸保障乡里公之庇民如室斯宇公之好贤诚出肺腑圣明御厯威詟四夷公散其徒全城来归帝嘉厥诚锡以禄秩寻升秋官克殚忠赤后叅大政于浙之中威德交孚声闻上聪致仕于朝出于宠渥时有敷陈多所裨益逮居相国有谔其言直虽不容此志则完之身云亡之德弗替庆流绵绵式延后裔清秀之里布山之阡勒铭贞石垂美万年

　　明故荣禄大夫少保戸部尚书兼武英殿大学士谥文简黄公墓志铭　　陈敬宗

　　荣禄大夫少保戸部尚书兼武英殿大学士黄公既致政寿八十有三以正统十四年六月三日终于正寝其仲子中书舍人采奉翰林修撰周公旋所述事状致书于予而以墓铭相属敬宗门生也安敢以不敏辞按状公讳淮字宗豫别号介庵温之永嘉人其先世讳衮者仕宋御史检法历世皆有文学之官至讳通者公之祖也通生性字思恭公之父也元季方国珍据于温思恭惧玷伪官遂遁迹不出退号静庵妣王氏公自幼即有经世之志年十二乡学师命赋荷花十四充邑庠弟子员臬司官命赋挑灯杖诗语皆出奇惊人于凡经史性理之学侪辈罕能及者遂中洪武丁丑进士二甲除中书舍人勤慎周密于职务无所不举岁壬午太宗文皇帝入正大统首蒙召见访以大政深称意旨即命入翰林凡侍朝特命解公缙与公立于御榻之左以备顾问上以万机丛脞日御奉天门左室毎夕召公语至夜分上或就寝则赐坐榻前论议机密虽同列不得与闻已而命居内阁专掌制勅又选胡公广杨公士奇杨公荣金公幼孜胡公俨与之同事是年秋升公编修继升侍读永乐改元之明年甲申二月会试天下士上命解公与公为主考得曾棨等四百七十二人彻棘入觐上以得才之多为之甚喜上欲立东宫密预问公公曰立嫡以长万世王法上意遂决三月册立皇太子命公为左春坊左庶子兼侍读赐袍笏宠眷日隆丁亥升右春坊大学士仍兼侍读进讲东宫启沃良多复勅兼辅导皇太孙戊子上巡狩命公及尚书兼詹事蹇义金忠谕德杨士奇留守谕之曰朕留汝四人居守犹唐太宗简辅弼监国必付房玄龄卿等其识朕意己丑春车驾启行明年庚寅车驾亲征边塞适长沙妖人李法良作乱皇太子命丰城侯李彬率兵剿捕而汉王设疑沮之皇太子以问公公曰丰城老将必能成功兵贵神速宜亟遣以掩其不备既而法良就擒一如公言公以疾在告皇太子命内臣问安复遣院判蒋用文视医手书略曰卿其勉进药食早获康安以慰予怀是年秋圣驾还京皇太子遣公迎驾下滁州谒见上喜与语良久壬辰诰封公父奉政大夫右春坊大学士母妻皆封宜人癸巳车驾再巡狩公留守如故时汉王潜蓄夺嫡之志忌公独深日夜窥伺间隙流言监国之过公遂不免一滞十年处困中惟日赋诗以自遣形于诗者无非引咎责躬之言名曰省愆集又即人情变态之机寓之于言名曰自省録甲辰仁宗皇帝嗣位迁公通政使兼武英殿大学士仍领内阁事辞不允丁太夫人忧乞守制不许特命乘传奔丧洪熈改元升少保戸部尚书兼武英殿大学士阶荣禄大夫复辞不允命三俸兼支力辞尚书俸许之赐勅褒嘉上手增诰文二语曰勿谓崇高而难入勿谓有所从违而或怠盖切于求助也曾祖祖赠皆如其官妣赠皆夫人父封如其官母封太夫人妻夫人是夏上不豫时皇太子往南京省谒孝陵遣使召还既而宫车晏驾羣情汹汹公及少傅二杨公佐郑襄二王监国忧劳至于呕血及皇太子还京即位大事始定宣德改元八月汉庶人反上率师亲征以公多病留佐郑襄二王监国公夙夜在公至班师方归私第疾益甚命太医院使徐叔拱胗视病少瘥即上疏乞骸骨不许固请始令归田养疾赐楮镪万贯陛辞加赐万贯于时公之尊府静庵先生寿八十有九公年余六旬恪供子职弥谨弗懈先生没上遣礼官赐祭命有司以一品礼塟既襄事公拜恩阙下上宠留累月赐游西苑命公侯伯师傅尚书学士十一人陪焉仍召公之子采从行公乘肩舆登万岁山赐宴山之麓翌日献诗以谢上大恱比辞宴饯于太液池亲洒宸翰制诗送之给路费赐金织纱衣一袭且谕之曰明年朕生日卿其复来明年如期入觐上宠眷宴赐之礼有加于初九月辞还又明年上崩今太上皇嗣位公入朝进香上嘉念旧臣宠赉优厚留月余辞归公在永乐初知无不言言无不听尝有告党逆者公言于上曰洪武末年已有勅禁革不宜复举从之而大狱遂息靖难师后吏部例以南人官北土不効顺者奏编行伍公曰近有勅旨征讨官与旧官事同一体若复追罪南人与勅旨相背上即罢之斯时阿噜台既纳欵欲收北边吐蕃诸部听其约束请朝廷刻誓词于金锭集诸部长磨酒饮之以盟公曰国家控驭逺方使各自为心则力易制若并为一则力大难制矣此举实其奸谋也上顾左右曰黄淮如立高冈无逺不见尔等如立平地所见惟目前耳西域大宝法王初至京上欲刻玉印赐之以璞示公公曰朝廷赐诸畨制勅所用不过勅命广运二宝今此璞大于二宝边人将谓法王尊于朝廷也上甚嘉之至于命谳疑狱而疑狱无寃命议钞法而钞法无弊其识见尤为人所不及尝读廷试巻于上前同列有不直者公必正色直之不少随顺于是人有目公为太认真者公亦不少变也及谢病归田里杜门却物不接世故者二十余年所著文有介庵集归田藳藏于家配夫人杨氏淑德懿行仪于闺阃侧室李氏子男三长棐次采即中书舍人次盘女一在室孙男五珣瑜■〈王扁〉珪璨孙女五曾孙男一讣闻赐谥文简命礼官祭者九有司赙塟如制以年月日窆于邑之德政乡大罗山之原从先兆也为之铭曰
　　惟周三公视古百揆公不独立三孤以贰爰副燮调益弘化理维寅维亮公寔职此皇躬是保百辟攸式宠顾虽隆小心翼翼视草玉堂高文大册六经黄麻有典有则献替密勿日于帝侧定策安邦宣庆布德庙堂柱石荐绅蓍龟维盐维梅鼎鼐是资列圣眷倚心膂股肱功在社稷福及苍生挂冠廿年乘化奄忽生荣死哀无间存没大罗之山郁乎佳城勒铭闭幽百世其宁

　　故沐夫人方氏墓志铭

　　夫人讳某字某姓方氏世家台之黄岩叔祖国珍仕元金紫光禄大夫浙江等处行中书省左丞相太尉衢国公父复初由忠翊校尉知黄岩州事厯升荣禄大夫浙江等处行中书省平章政事推恩赠其高祖宙曾祖震亨皆越国公高祖妣潘氏曾祖妣周氏皆越国夫人祖国馨蔡国公祖妣陈氏与荣禄之室鲍氏并蔡国夫人鲍生夫人聪慧孝顺甚为父母所钟爱年十九为国朝黔宁昭靖王侧室夫人生长名族又获承接大家心益弘明事王与主壸耿夫人恪谨柔顺终始不失上下礼节处一家尊卑间谦恭温和靡不顺适生子昻有文武才能为右军都督府右都督翊赞其兄黔国公藩镇云南积有劳勚故朝廷贤其子之才特赐诰命封为夫人夫人愈益恭谨无纎毫自矜之色凡在闺阃莫不益重夫人之贤享年八十有二正统四年正月二十五日以寿终子男一即昂孙男五僖俊佐仲佑孙女三长适成国公朱勇次适右府右都督陈玫曾孙二璘瓛曾孙女一夫人既终昂在云南昂之异母弟驸马都尉昕夫人期服子也率僖等奉襄大事惟谨卜以是年闰二月二十三日祔塟于江宁县长泰北乡观音山元王墓侧铭曰
　　婉婉淑姿穆穆令仪胤庆显宗勲阀攸归爰副主壸左赞右翊敬嗣徽音克恊懿德督府有子出靖南邦恩及本源封诰煌煌副筓六珈宝钿珠璧服兹命服宠光赫奕既寿且贵五福具臻勒铭閟幽于昭千春

　　道会林君刚伯墓志铭　　吴讷

　　呜呼自周衰道废民散之后异端杂说纷焉竞起迨汉晋而降则唯老佛之徒为盛老氏本周柱下史未尝毁形灭姓世之儒生因或寄迹其中如唐魏文贞公玄成邺侯李公长源率能不逺而复建功当世后之君子所以称为振古人豪也欤其或抱负材器拘其法而弗能出若吾乡林君刚伯者可不为之深惜也哉刚伯林姓名复刚伯其字也上世居福之长乐高祖松洲宋末宦游常熟遂家焉曾祖讳近思祖讳修德皆任元州学学职父讳大同号范轩国朝任开封府儒学训导生三男子而刚伯居长甫成童五经四子皆成诵弗忘年十七出教陆氏龚氏家塾篝灯自课夜分始就枕时范轩患耳瞶母氏亦衰病适邑中始建僧道官清溪道士尚守谦领道会职谓其徒曰吾教际时休明然匪资于儒则何自而兴哉遂延刚伯以儒书训其徒孙张仁静等刚伯乐其闲静可以栖身飬亲乃请父母欲托身其教父母许焉清溪闻而喜曰吾教得是人必兴吾当身任之遂録为弟子改名复真给祠部牒为道士时刚伯年已二十有四矣永乐中举至京修劝善书永乐大典继往龙虎山校正道书嗣四十三代张真人宇初暨其弟四十四代宇清推其学为教中第一号曰弘文辅教高士永乐九年选任道会复取赴北京修道藏经以老疾辞归宣德壬子秋得肺气疾濒卒呼其弟长子宗授以所作诗文十巻嘱付后事且命求旧交计嗣先生作行状诣予乞铭既卒宗遣价奉状来谒呜呼予少与刚伯生同里曩范轩致政家居予恒持所业求正退即与刚伯讲求古今述作之懿去年以书求较正乃翁范轩文集岂意今年遽闻其死乎呜呼刚伯所学多有过人者使其弗汩于彼教其能亢厥宗以增辉此道也必矣惜乎此之失而为彼之得予宁不为之深惜也哉昔者昌黎韩子序赠衡山廖道士称其魁奇多艺因致惓惓悯惜之情庐陵欧阳少师亦尝为故人明因太师记其始终言行于塔是则予于刚伯之墓宁忍弗铭也耶刚伯生元至正乙巳没于宣德七年某月某日享年六十有八是年某月某日窆虞山阴铭曰
　　此其失乎而彼其得乎而吁嗟其可惜乎而

　　明故晓庵法师塔铭　　杨溥

　　师讳善启字东白号晓庵俗姓杨氏苏之长洲人五世祖庆宋发遣常州主管学事赠左朝奉即家呉之支硎山值兵徙北郭父永年性好善称杨佛子母陆氏师甫能言通佛典父母异之命入无量寿院礼永荗院主为浮图既长屏迹龙山穷日夜力于经史百氏不辍声誉隠然日起少师姚公广孝善世洽公南洲皆器重之而典记于洽公者甚久永乐元年荐主苏之永定寺六年主松江延庆寺逾年擢本府僧纲司副都纲寻应召纂修永乐大典预校大藏经赐金织袈裟衣一袭时三殿灾诏求直言师上疏陈利病不报内交沈少卿民望王侍讲希范王赞善汝玉陈检讨嗣初益深造诣而与璧庵完公辈往还有江行倡和诗一巻与甫里赵公宗文酬倡尤多岁遇牡丹开时必盛集题赏钱唐瞿公宗吉雄于词赋尝用一韵往复几百首而词锋益锐海内皆传焉正统八年十一月八日卒距洪武三年十一月十五日世寿七十五僧腊六十以其示寂之岁十二月二十三日弟子庆暲等与其侄旻升奉柩归塟于旧隠之龙山遵治命也既塟且二十年而溥于塔铭尚未之作者志盖有待乎叨居侍从之列利泽不加于民空言无补于世则亦负师期望久矣兹使交还获访墓于龙山下见其塔铭尚虚以待之则溥亦何待而不言哉夫以交之深者知必至也言之伙者情必厚也昔宣德间大理卿胡公槩巡抚东呉威声大振而于师独加敬礼时溥方冠欲应乡举谒公师忽见而喜之遂入白于公得预乡举然溥亦始聆论议察其动止毅然一儒者由是往还日就欵洽数日不见必折简招之简类欧语作字有帖意见必肃衣焚香啜茗坐语移时去则且谈且送虽草草礼亦不废或闭戸发箧出古人真迹对阅评品如论宋仲温陈文东二先生书宋笔正锋陈或偏锋故宋优于陈呉中称高杨张徐为近代四杰然季迪众作皆得体如律仿刘长卿选兼韦应物皆人所不到宜其为最文则喜栁宗元遇有作必朗诵数篇得其意趣然后下笔而诗则宗季迪也然皆不务蹈袭以为奇至论儒释之辩曰且各为其教又曰东鲁垂道西竺见性皆莫先于厚本故虽离父母而养生送死率从厚与兄弟极友爱抚诸侄教养兼至而交四方宿儒名缁必以诚未尝见懈体惰容然非其人亦未尝一与之交此韩子谓墨名而儒行王文正谓此失之而彼得焉宜为法门之仅有吾人之愿交也而况溥也荷师期待既久不亦知之至而情之厚哉倘以余齿无负于斯世则亦无负于所知矣姑书此以与其徒庆暲等刻石于墓而且系以铭曰
　　唐有师畅曰喜文辞宋有惠勤亦号能诗畅由韩子儒行以彰勤藉苏公得附欧阳顾今东白有学有德旁邃诗文兼此二释岂无韩苏俾世有闻我何人也敢预斯文龙山之阳齐闉之北寂焉渊焉于此埋玉奔走几年始遂吊谒有言莫酬庻永其碣

　　明文衡巻八十九

　　●钦定四库全书

　　明文衡巻九十

　　（明）程敏政 编

　　○墓志铭

　　行人罗君墓志铭　　刘俨

　　正统十四年秋敌入侵逼宣府城告急者日数至太上皇帝时在御亲率六军往拒之分官扈从而行人司则司正尹君昌行人罗君如墉滨行约同行于尹君所凡四人尹于予居相比罗君过予曰适与妻子别谕曰从驾出征危事也非使命时比万一不幸我必死以报国我死其抱吾二子征状元刘先生编修陈先生文以着吾不朽予惊拒之曰何为出此言也君笑曰一得之愚及败绩报至予往问其家道临别之言如出一口予乃痛哭曰如墉必死无归矣其临别之言可信也明日尹君先自军前遣归其仆至于行装中得诗凡十八首皆与如墉及刑部员外某相倡和其诗大率伤奸臣擅权军无纪律惟以不亏臣节相勉期予读之竟痛哭曰如墉必死无归矣观是诗可知也其后同行四人三有诗者果不还予以是知土木之役有弃义而逃者有虽知义而迫于不得巳者有如吾如墉素定于死其于所谓从容就义者几矣及是朝廷旌其义诏其子鉴入太学以俟擢用鉴来征铭于予此如墉之志也言犹在耳予敢辞乎如墉字本崇别号竹峰世家庐陵之印冈高祖中正元泸州同知曾祖伯刚元乡贡士祖彦偲父惟最皆绩学有闻公自少颕异初从安庆司训母舅王来旬读礼记垂成乃叹曰诗吾世业也可自吾絶耶遂学究两经乡大家交聘为子弟师太守四明陈公闻而召之见试以长江万里图赋君援笔立成累千言皆新奇有深意公奇之以为邑庠生予时于陈公所见是赋已心识而敬服矣正统七年君由乡贡与予同以文辞登进士第除行人司行人由是日亲且厚间从出使归必过予道其道途所过古圣贤祠墓遗迹处或祭以文或歌以诗亹亹不厌且论所至藩臬郡县官贤否历历如指诸掌后验其人成败果然盖君若温然和易而其中刚介明白人不得而欺故所至人皆敬而畏之平生孝于亲友于兄弟于朋友急其难虽祸患有所不避其文章辩博畅达喜往复然皆有法度而宿于理其材赡故求无不应者卒之日年四十有六两娶皆郭氏子男三人长即鉴次某俱继室出某遗腹生也诸孤以某年月日立木主塟公于某山之原于乎民生于三事之如一惟其所在则致死焉君能致其死无愧为人臣矣铭曰
　　忠魂义气与造物游随寓而安奚必首丘亦有归时兹为幽宅人感其义过焉必式

　　奉天翊卫推诚宣力守正文臣特进光禄大夫柱国靖逺伯追封靖逺侯谥忠毅王公墓志铭　　彭时

　　公讳骥字尚德姓王氏其先本太原人自秦汉以来为将相者踵接蝉联族逺而分世次莫可考后有宦游云中者因家宣宁即公所自出也曾祖守道克世儒业祖思宗仕元保定高阳尹父成以宦家子留居于束鹿吕村里入国朝遂占籍焉成以读书力农为务里巨族程子晋见而贤之妻以爱女是为公之母夫人也公生而岐嶷警敏年十三游邑庠刻志问学日记数千言识者咸以逺大期之永乐丙戌登进士第拜兵科给事中刚正敢言尝奉命出镇山西奏蠲徐沟盐池亏课二十余万民困以苏寻升山西按察副使理寃狱戢奸盗风纪振肃入为顺天府尹弛张得宜畿内称治宣德丁未升行在兵部右侍郎越九载迁尚书练达兵政得大臣体正统丁巳阿勒台多尔济巴勒数侵边甘凉数州惊扰尤甚朝廷患之命公西巡许以便宜行事公至稽阅边备知守将法弛而令不严叹曰如此而欲敌无侵凌难矣翊日集众辕门询平日畏敌而不畏将者得都指挥安敬即斩以徇曰自今畏缩者视此一军震栗失色因简阅戍兵以甘州戍兵冗滥乃定为去留使相更代于是兵得休息民减转输之劳敌尝入庄浪公遣兵授以方略使击败之敌乃引去及公还敌复窥边公驰赴甘肃遣副将蒋贵率精骑出击戒曰勉之去而不能成功无相见也贵感奋追败敌众于石城儿泉公计强势猖獗不一大揃刈无以示威既谍知敌部落所在复以贵为先锋袭之自率骁骑与都督任礼等分道而出刻期夹攻转战二千余里俘男女二千余口敌帅走死西陲以宁捷闻上遣中贵劳以金币命兼大理寺卿支二俸明年还京辛酉云南麓川宣慰思任发叛乱扰边命公总督诸军征之陛辞赐金兜鍪细铠弓矢蟒龙绯袍以宠其行公至云南方盛暑众谓进兵非宜公曰贼毒吾民行可缓乎敢言不进者斩遂部分诸军以进至金齿分为三道径抵上江上江者贼砦所在也夹攻三日不下会天大风公命纵火焚栅因督众乘势力战斩首五万余级贼败走保险为拒公益麾兵深入破连环七砦于沙木笼山又破象阵于马鞍山之阴死者十万余贼首潜遁乃振旅而还先是维摩州贼韦郎罗僭称广新王命公还师剿之至是公还云南计曰此不足血吾刃当以谋破之乃遣偏师抵其境声言王尚书大军至矣贼党闻而溃韦贼计穷遁安南传檄追之安南惧斩其首并妻子来献广南与富州接境二土官交恶十余年公谕以祸福两雠乃释凯还上遣官迎劳数百里外廷见宴赐甚厚特封靖逺伯食禄一千二百石号推诚宣力武臣阶特进荣禄大夫勲柱国赐诰劵追封三代如其爵未几闻麓贼思任发羁于缅甸复以督军往取之既至缅人怀诈党恶而不遣公纵兵攻缅缅破而麓贼遁去俘其妻子象马而还加禄三百石是年秋西巡宁夏甘凉申饬边备训练士卒其于守战攻击俱有方法敌闻风畏避不敢近塞戊辰春贼党思机发复据孟养跳梁公复督兵往征兵抵金沙江贼栅西岸以拒公作浮梁渡兵一皷破之贼退立三栅自保公督战益急不日而三栅拔贼党殱焉西南自是悉平有苖虫富者伪称刬平王别将屡征失利命公挂平蛮将军印总兵致讨卒槛送虫富京师余党悉降公还诏增禄百石令世其爵景泰初以南京根本重地委公守备公严立禁条宿弊一清不便者撼以流言乃解机务就闲天顺元年春上复临朝召公便殿慰谕以勲旧命兼兵部尚书不数月军政修明赐金织蟒龙衣二袭寻以年迈请解部事从之特免常朝赐诰加奉天翊卫推诚宣力守正文臣特进光禄大夫勲爵世袭如旧而宠遇益加隆焉天顺四年五月十一日终于正寝享年八十有三讣闻上嗟悼辍视朝一日追封靖逺侯谥忠毅公初娶张氏子二人曰玉曰瑢俱早卒继娶刘氏子二人长曰瑺应袭次曰珩勲卫义子曰祥以征南功授锦衣卫指挥佥事孙男三人女四人诸子扶匶归束鹿以是年八月初八日塟于邑之平原祖茔礼也公天资沉毅识量宏伟有文武长才遇事刚果剸繁治剧不以为难行师征讨用法严明而料敌制胜虽老于军旅者有不及故所至輙能成功及其晚节保身全名守以谦虚而忠爱之心始终如一诚一代之伟人也然所禀尤异年虽高迈精力踰于少壮疾且亟神尤不乱遗言托冢宰王公状行而以墓铭属时时謭材穉笔曷足使公不朽公既有命庸可固辞铭曰
　　天佑皇明辅以忠良修文立武咸展厥长于惟王公挺生冀土河岳孕灵才兼文武早游艺苑被服书诗乃登黄甲给事琐闱流誉蜚英践扬中外爰陟司马式仪有位雍容殿陛正笏垂绅手提枢轴潜斡化钧视师三边程勇戒怯兵将力齐敌闻震迭其有狼噬輙狝以兵馘强俘弱西北用宁蠢尔蛮方敢为民毒帝命师征惟公总督建牙秉钺令一而严兵威逺震如火斯炎挫锐摧坚势同拉朽止弗穷追怀以仁厚彼昏不知伺间窃发公而再往根株悉拔和风甘雨妖曀廓清西南万里同我太平惟帝念功官赏是懋列爵疏封宠延先后入文出武邈乎无伦名昭宇宙允为元臣天不慭遗而遽不起山颓梁倾朝野哀止爰稽德烈着于幽堂于千百世赫其有光

　　兴化知府致仕岳君墓志铭　　叶盛

　　英宗皇帝既复辟宥密之臣累出亲擢其第六人则吾友燕山岳君正也君固奇士而王吏部忠肃公又尝亟称其贤上雅重之君亦自幸鱼水之遭凡所陈请所撰述所对答竭尽忠荩多称旨一日汤序言变异以占法进云奸臣未尽之故上以问君君叩首曰奸臣未闻求之将人人自危况序术疎浅宜不足信上恱时石曹二猾势方张君虞其将来必不靖因极言于上前且退而面开导之使为保全计二猾虽阳喏好辞中实衔之盖未几君之祸作矣上犹惜君甚止出为钦州同知既又追及逮系责戍甘肃之镇夷二猾寻踵败上恻然有思曰岳正言是也召还将复有所用而龙驭上升矣成化初君居母忧服阕御史有言当亟召用君以劝忠诏仍元职吏部言当调南京有旨其勿调命充经筵讲官纂修先朝实録适兵部清黄官阕部院大臣会荐君遂以成化元年四月俾知兴化府以行君在官生财惠民民始哗而终服号贤守有司者或不知礼君君乃有归志岁己丑来朝请致仕家居越三载为成化八年九月十一日疾卒得年五十五公卿以下皆往吊哭莫不嗟悼曰岳先生亡矣君字季方别号蒙泉畿内漷县人曾祖德甫祖思明父兴怀逺将军轻车都尉府军前卫指挥同知母太淑人刘氏君少年已能学有名二十一领乡荐卒业大学正统戊辰会试同考误寘落巻中侍讲杜宁独惊其文言于高文义公以为此吾辈中人遂占首选廷试第三名授翰林编修景泰三年升右春坊赞善兼编修天顺初元改修撰是年六月被命入内阁叅预机务及其得罪去仅一月耳君伟貌美髯言论洒洒动循矩度居家孝弟交朋友有始终之谊平生性刚而志高抱负经济不轻屈下人有古豪杰之风石曹事或迂议之且以未信为言直应之曰何得以谏官处我我道当如是其笃于自信如此人有不可意事虽权贵人当言即言之无宿藏而人不之察以故爱君者虽多卒不能胜夫嫉君者之屡也配宋氏孺人侧室周氏王氏子男二增堂皆夭女六长许嫁而卒巳嫁者壻朱昱生员李经翰林编修李东阳余未行君之学精博旁熟庄骚至方外度数诸书无所不窥所著经解务出新意多儒先所未发惟深衣纂误成书文章有类愽藁若干巻书法晋唐可名家于乎才美如君即特置华要先皇帝之明也中间蹇连坎坷有若不堪处者然观君今日之金绯在躬考终牖下自非先皇帝今上皇帝之明且仁则虽欲得此难矣若是者在君其亦可以无憾哉以卒之年十月七日塟祖茔之侧君之兄端府军千戸祥哀君无子率其犹子培均坪坦墉长号向予乞铭予为作铭慰答之亦以慰君于地下焉尔铭曰
　　古有李白其人亡嗣亦有柳州摈斥以死其名之长弗系乎此

　　大明故资德大夫正治上卿南京致仕兵部尚书兼大理寺卿赠太子少保谥襄毅程公墓志铭　　刘珝

　　成化己亥秋九月二十有七日南京致仕兵部尚书兼大理寺卿休宁程公卒于正寝有司以讣闻诏赠太子少保谥襄毅遣官谕祭营塟朝绅咸曰公一代人豪而今已矣可惜虽然朝廷于其生加以穹秩于其休褒以玺书于其没优以恤典且有象贤之子昌大其业是公虽死犹不死可谓无遗憾矣既而其子敏政恸谓予曰先生交先君子三十余年仆又曾聆先生一日之教兹墓中志铭敢以为托乃志曰公讳信字彦实世居徽之休宁其先闻臣大儒载在简册可考高祖讳社元至正末用荐者起为承奉班都知不赴曾祖讳吉辅两世妣皆呉氏祖讳杜寿国朝洪武中谪居河间考讳晟俱以公贵赠兵部尚书兼大理卿祖妣江氏妣张氏俱赠夫人公以易经中正统辛酉顺天府乡试明年第进士授吏科给事中己巳英庙北征公偕廷臣上疏谏止不报巳而师溃土木敌遂南侵京师戒严命公守西城上言五事曰新号令以振军威募勇敢以备警急召勤王以遏南侵设武备以防内变养锐气以备战守皆见采纳敌将也先自西山一带进薄都城都督孙镗御之失利乞领众入城公坚持不可躬督诸军自城上以火鎗礟石鼓噪为镗援敌引去景泰纪元命公充副使持节册封华阳王妃凡王府有馈遗悉却之归升左给事中辛未九月英庙还自迤北居南宫公复上中兴固本十事曰敬天求贤纳谏谨灾节用详刑选将练兵尚俭隆师而敬天一事则当时天象屡变请景泰帝隆孝友之实以答天心之仁爱闻者壮之壬申升山东右叅政总理辽东边饷巡抚都御史奏仓官吏卒盗粮石以上者死乃造新斛视旧加二寸付公公立碎而火之曰使彼真盗死不足恤今故加此斛置人于死地岂情也哉辽卒至今能道其事会以忧去转四川分巡所至问民疾苦松潘贼人作乱公偕侍郎罗绮进攻破其黑虎诸寨天顺丁丑英庙复辟公奉表入贺时方録景泰间上言之人遂留公为太仆卿辽东巡抚缺员升公都察院左佥都御史赐勅以行守将海宁伯董兴姻联曹钦公一切裁之以正又造战车创义仓行赎罪法设月轮簿凡百号令一新建州部落董山潜结朝鲜公使土官佟成授以成算往廉之得朝鲜授董山中枢院使制书以还公疏曰乘其未发急遣二使问之可伐其谋朝廷乃命一给事往朝鲜一锦衣译者往建州二人初不肯承出制书示之咸相顾愕然各贡马谢罪边人孛来聚众欲入寇公自率师廵边营于境外者凡三月得风湿之疾自此始都指挥夏霖事多不法与董兴相结纳佥事胡鼎按其罪四十公以状闻诏中官及锦衣郭指挥逮霖而籍之不意中途受赂乃奏虚实相半都御史寇深因并劾公轻听胡佥事言调南京太仆少卿刑部缺堂上官廷臣言非公不可召升右侍郎寻以忧还河间今上皇帝即位起复公于兵部又转左侍郎成化丁亥四川贵州山都掌蛮据大坝山箐之险叛服不常升公尚书提督军务与襄城伯李瑾统番汉兵讨之公至永宁自督大军入金鹅池又分四路兵期会于大坝将士依公方略用神铳劲弩攻贼贼不能支连破二千余寨获铜皷数十斩首五千级生擒二千余贼复走入深洞公命军士以土石窒其门以兵围之月余贼死洞中臭闻十余里又阴察九姓土獠之附于贼者还师扑之未及载都掌悉平又布置衙门边事以定凯旋进兼大理卿有白金彩币袭衣之赐前此公营大坝凡两月滛雨不时瘴疠荐兴旧恙复作至是四上疏请老俱不允辛卯春上以雨雪不降求言公上言兵事可更张者四兵弊可申理者五诏下所司执政者难之未几三边有事悉如公所料南京缺叅赞机务大臣廷臣交章荐公为宜上允所请公至南京适彗出轩辕乃与六卿合议复上言兴利除害三十余事多见诸行他若汰贪纵循旧典可书者尚多在南京叅赞已四载复疏乞休上重违公志赐勑还乡有疾若去体其勿久安于家之语明年公还休宁里第又四年谢世距其生则永乐丁酉闰五月十六日得寿六十有三塟邑东南南山之原配林氏累封夫人子男三长即敏政成化丙戌进士及第授翰林编修累升左春坊谕德学行为时所嘉次敏德太学生次敏行邑庠生早卒女一许聘忠义前卫指挥子凌云汉孙男三埙圻垲女三俱幼呜呼公仪观魁伟性资刚果六籍百子无不涉猎为诗文略不经意而雄浑可传事亲孝少时尝力耕以养居忧庐墓侧有芝产之瑞教子弟严而有方待内外亲族恩义兼尽遇故人子矜恤振拔惟恐不及凡百玩物一不以挂目为谏官知无不言言必达大体而嫉恶太甚佐两藩及法司必以敬正辅长官不隐忍坐视以为贤掌两京兵政及征伐俱有成绩又能任怨南京守臣或欲预钱榖词讼公曰守备机务所以谨非常若此乃有司之事也断不可预论者以为得体征川贵时诏以便宜之权付公公自发兵至凯旋不爵一人不杀一人同事者以为言公曰刑赏人主之大柄惧阃外事不集而假之人若幸而事集又窃弄之岂人臣之道也论者又曰此古名臣之心名臣之言可以为后世法若今敏政辈进进未已能昌大其业安知天之报公不在此邪晚号晴洲钓者有晴洲集若干藏于家铭曰
　　于惟襄毅晋臣之系宋儒之裔豪杰其才刚大其气于昭襄毅科第高登禄位驯致兵刑聿司留后是寄果哉襄毅众方棼棼我独易易不数言间能决大议伟哉襄毅车辙所至吾民获利威震蛮貊名扬当世无忧襄毅文事武备有人承继诞昌前烈引而弗替无憾襄毅善始令终圣恩特异归于南山垂休千祀

　　明文衡巻九十

　　●钦定四库全书

　　明文衡巻九十一

　　（明）程敏政 编

　　○墓表

　　元故孝友祝公荣甫墓表　　宋濂

　　濂尝奉诏总修元史凡天下有闗史事者下郡国长吏博加采辑悉上送官往往吏非知书者以致龎杂淆乱不足以取征孝友之人动至数千皆溢浮辞而乖实行濂令史官髙启撰次成编而亲为笔削之唯存一百六人皆灼然可以励世惇俗者而处之祝公荣亦其一焉婺与处虽连壤不知公荣之详后七年公荣之子昆持所状羣行求文表诸墓道盖公荣之殁巳十八年矣状之称述皆传中所略者遂次第而序之公荣讳大昌公荣字也居处之丽水官桥里姓祝氏祝出轩辕氏之后至周武王时封彭祖逺孙光为祝侯子孙为齐所幷故以祝为姓厯代多有显人具载家牒可征也五季初有讳寔字荗之者自信安来为处州判官遂迁焉寿九十二以殁葬宣慈杉坑之原寔生中奉大夫缜缜生朝议大夫儒儒生承议承议生允怀允怀生况况生宋绍圣进士建州司理叅军奕奕生公冕公冕生份份生武学教谕天佑天佑生潭州司戸叅军■〈言匋〉■〈言匋〉生之琦之琦生绍绍则公荣之父也公荣孝友出于天性其在父母侧容色穆穆以和父母意有所欲先候知之不待出言而事巳集一日不见心惶惶焉若亡重寳得一甘味虽在百里外必归荐之然后敢食母病书夜炼药奉淖糜以进衣乆不脱虮虱丛生其间巳而疾势革走谒于羣神且泣且祷语不成声见者为之挥涕及母殁擗踊无筭屡至殒絶其于复袭楔缀敛殡奠祔之礼悉遵古制而不坠流俗之陋炀人不戒火起灶突间烟焰涨天公荣于急遽中力不能救乃伏棺而悲号且曰天乎吾母在斯幸天有以佑之天茍不佑我将与母俱焚誓不独存也其火忽自灭州里叹异曰昔蔡顺伏母棺而火灭不意今日于公荣见之公荣既葬母朝夕翘首如有望而弗至既而曰是终无以解吾忧也乃命工搏土肖二亲像于堂朝夕事之如事生焉公荣敬兄公亮如其父家政大小必闗白而后行公亮出仕公荣不敢中席而坐恒若公亮之临乎上其弟公直亡公荣奔视遂顿仆于地良乆乃苏抱弟尸而大呼曰吾弟去吾而何之乎悲悼过甚发为之早白抚弟遗孤逾于已所生公荣孳孳以同爨为政请于公亮建家范数十则令子姓分任诸事视其勤惰而惩劝之每旦序食堂上气象雍肃若不闻人声三世之间愉愉如也或者欲间之说其分财公荣勃然变色曰此言何为至于我哉必吾不睦于家不敦友恭之道故尔昔张公艺尚九世义居况亲昆弟乎茍计利而害义犬彘当不食吾余因抚膺长恸言者赧然而退以故处之人士言孝友者一则曰公荣二则曰公荣至今无间言云公荣风岸伟特善谈史上下二千年治忽几微如指诸掌听者忘倦尊贤重傅未尝有毫毛亵慢意平心率物好恶无所偏徇而尤好施与故旧贫窭者周之死而不能棺者给之或丁岁俭下粟估粜之青田盗阻行舟民不能盐食公荣出所储盐惠宗族亲婣以及于闾井人皆徳之当元之季四方用兵藩阃多钩致豪杰而布衣之士有谈笑取将帅者闻公荣之贤辟书交至公荣笑而辞江淛行中书左丞相方承制行事署为处州路儒学教授亦辞乃筑室南野而隐居焉不幸以至正二十年庚子正月一日卒寿五十又八二十一年辛丑某月日葬于武川飞鳯山下礼也公荣凡三娶元配同县王氏次东瓯王氏次闽中陈氏皆簪缨大族子男子三人曰山曰昆曰豳皆好学尚义昆即来速铭者子女子三人常涓王达其壻也一未行呜呼孝者百行之根柢万事之纲纪也执一术而百善至百邪去唯斯道则然所以化民成俗者汲汲焉是务而莫敢忽也近代之制文臣自少卿监以上武臣自正刺史以上实録方为立传而能行孝友之政者虽在韦布中亦必登名与之齐行其治化之权衡于是亦可覩矣有若公荣之行之美岂可使其泯泯无传哉呜呼古之人有云位登台辅也爵列公侯也禄积万锺也马踰千乗也殁之日曾不得与斯人之徒隶齿无他以风教所闗为甚重也濂虽不敏其于公荣之事表而列之用以为世道之劝孰曰非宜铭曰
　　孝友之根实出降衷金石堪贯神明可通古之君子资之出治因其秉彝牖民孔易虽在布衣彤笔登名其意斯何树之风声誾誾祝君爱亲靡舍朝斯夕斯肯离膝下亲既云亡涂殡在庭临风泣血哀不自胜炀人勿戒火起曲突有烟勃如上不见日伏棺悲号誓与俱焚谁谓天髙邈若不闻若势方升炽不可遏不待反风虐焰随灭家政之修法古名门毫发敢私唯义之敦严布科条各授以事一门雝雝罔有乖戾辟书交飞君笑而嘻我有我政奚暇外驰古有笃行照耀方策以今较之孰为优劣埃风渺弥徳化耰锄况曰善事不忘厥初飞鳯之山林木葱蒨勒文墓门用为世劝

　　故愚庵先生方公墓版文

　　呜呼自我齐国文公绍伊洛之正绪号为世适益衍而彰传道授业者几徧大江之南而天台为极盛时则有潘子善氏林叔恭氏赵几道氏兄弟以及杜仲良氏如此者不能徧举皆见而知之推原体用之学敷化弘治而风动于四方重徽迭照于斯为至流风遗俗迄今犹有未泯若我愚庵先生方公其殆闻而知之者欤先生讳克勤字去矜姓方氏其裔出睦州玄英处士于宋初十五世祖廿四府君某始迁寜海侯城里曾大父重桂乡贡进士大父子野父炯元鄞县儒学教谕母叶氏宋丞相梦鼎从曾孙女也先生幼而端凝五岁知读书自辨章句十岁暗记五经诸先生啧啧爱赏目为神童年垂弱冠徧穷濂洛闗闽遗书及寻乡先达授受源委凡渉性命道徳之秘穷研探索寝食为之几废因喟然叹曰为学必合天人而后可舍是非学也至正甲辰尝一践场屋言国家利害峭直无所顾忌有司不敢取飘然东归益闭户潜心于一卦一爻必欲验诸事为至于天文地形礼乐刑政及制度名物之属亦辨析归于至当如指诸掌会海民为变江浙行中书檄吴江同知金刚努募民为水兵先生诣金刚努谓曰民计穷而为盗未为盗者亦挺挺而欲动奈何授之以兵是谓增盗非御盗也金刚努怒不答既而水兵果于中道杀护吏逃去从盗金刚努踰垣走折一足始悔曰吾不从方先生言以至于此未几侍御史遵达实哩至郡招谕刘都事基为之副先生上书陈剿殄之畧不宜姑息都事韪其言而不能用遂致郡县陷没民罹涂炭先生发愤入山谷采松栢食之累日不返当路延先生入幕府先生谢曰我辟榖乆矣弗足与人间事也吴元年冬大明兵取台州先生欣逢真主之出乃大有为之时上疏举贤才安人心黜豪强除暴敛明教育十余事将上之未果洪武二年诏立郡县学以训导辟先生乐于育才即起应命负笈来从者至百余人先生据经陈义曲畅旁通几无毫发遗憾闻者皆沦肌浃髓薫为善良俄以母夫人春秋髙力辞而归诸生追之者踵相接学舍为空四年夏朝廷闻先生贤欲致之部使者袁君宏以书币来征先生以母老不忍离左右避去旁县郡承使者风旨杂逮婣连督索之先生上京师两诣执政固辞执政奇先生才命就铨曹试考核入格列第二上特命知济寜府事阶朝列大夫锡之冠带以行先生至官为书一通悬于康衢谕上爱养元元之意民有所不平诣府自言禁吏胥不得呵问日引耆耋坐语讯以得失郡学官缺孔子庙堂颓圯聘前进士为师弟子员有未备者选补之役浮屠以葺庙堂庙南凿为泮池傍列两序辟射圃于庙北造弓矢树正鹄日一再视学亲为正句读较中否属县之内社各立学学凡百区学子系籍者二千人其后号为最盛始有诏民辟田者阅三载乃税吏儌近功不俟期敛之复以田定其科繇民益惰田不増辟先生与民约定为简书列其丁产为上中下三等等复析为三每有征发恒视书为则吏不敢并縁为奸岁且暮转戎衣于燕时有令役民舟者有诛别郡以牛车从事天雨雪牛僵死于道破产十八九民请以舟就役僚佐畏令难之先生曰吾知从民便抵法非所辞也即载以舟具白山东行中书省省义不问郡仓絶粮省檄民七百里转粟青州民以道逺为病适漕运者自淮安输济南道出郡境先生欲就输郡仓而俾济南致青州告于行省弗聴即以闻戸部戸部奏可行省臣愧之郡城坏故事筑以兵指挥使挟贵人势当五六月聚民万余治之民不得田哀号而即工声闻数里先生奋曰民病不救恶用二千石为宻闻中书同官疑且得罪不敢署名先生独署之以闻即日诏罢先是不雨先生袒跣徧祷羣祠涕泣卧祠下誓不雨不还至是诏下民驩呼而散大雨如注是岁五榖俱熟民歌曰孰罢我役使君之力孰成我黍使君之雨使君勿去我民父母自是连三岁三祷皆有年五年秋邻境尽蝗先生省愆变食稽首吁天迨夜闻空中■〈艹冖罒羽，上中中下〉■〈艹冖罒羽，上中中下〉烛之乃飞蝗蔽天而过郡独有年民有赴愬者随事裁决大者笞辱小者谕遣之不留案牍尤慎于庻狱月録日省不使乆淹或文有未具时作糜徧食之秋夏之税每命斛卒持槩髙下出其手或至累旬不收民竞指仓为穽先生令民自槩斛卒敛手不敢出气遇将西成即移文与民期民争来输不遣一吏而税常先登江西浙西二行省运粮百万济寜水陆数千里先生视如部民不使有锱铢怨怼旧比毎斛益四升以禆蠧耗先生悯其道远言于朝蠲之府召州县官属皆役皂隶往往索赂无厌先生下信符置邮无敢不至者信符之籍以印识而中分之吏托日月稽违以媒利先生私藏之缓急有程一自己出复行其法于封内一以信符召民民竟得幷力耕桑襁负来归者相望于道初赴官时戸仅三万税万余石三年之后税以石计者十四万四千七百户亦増至六万有奇二州二十县家有积粟野无饿莩羊牛鸡犬散被郊垧富庶充实如承平之世至于社稷山川诸祀先生修崇坛壝严饬器服或树名木于周垣之外一如仪制无有所阙水驿在西门内庳陋污湿居者弗寜先生料拣材木候农之隙更作于城南庭堂室房弘敞逾昔冬寒河冻驿舟不行令舟人伐木为炭穿土穴藏氷因其余力以成事功泗水经郡城南通淮江北引河济地势髙泻构石为闸而时畜泄之鲁桥枣林二闸厯岁乆坏石填河中舟道难之役闸丁絙坏石治灰而甓之故以苇囷庤粮火屡为灾教民为陶瓦营屋百余间申戒火令编民居为曹伍递相救恤其患遂止大将军魏国徐公达副将军曹国李公文忠统士马十万之燕驻郡稍乆要官势吏争索粮刍相胶轕于前先生依序酬决无不如意一军称能永嘉侯朱公亮祖将舟师数百艘北征水涸舟胶不可动胁先生曰即取五千夫决河否则以军法论日值暮先生不忍烦民泣祷于天夜二鼓天雨黎明水起数尺舟竟去莫有言者先生为政以风化为急务以徳胜佐贰始虽倨慢先生委诚待之卒自愧服武夫悍将不知礼乆亦化戢在官纵无事终日冠衣坐堂上召诸吏授以书诗法律或公牍堆几羣辨方哗先生片言折之各心恱而去性不喜近名常自诵曰近名必立威立威必至害人吾不忍为也府庭之间不陈杻械革鞭悬楹间示不妄罚省宪考绩为六府最八年春入朝皇上以为善治民锡燕仪曹使践其旧职濒行奬谕有加且曰政成当显用卿秋八月知曹县事程贡尝以不职被笞心衔之上封事言状诏御史杨某廉按杨适程故人恐程坐诬罪易民服潜索先生过事踰两月无所得乃捕府中卒吏尽系之搒掠无完肤无一可问者杨更与其吏谋诬先生用仓中灰苇时十月固未尝附火而苇则盖公宇垣实无私用者先生不与辨遂就逮民号呼填道随行百余里者将数千先生次子孝某上书政府大臣愿以身为军赎父罪不报竟谪役江浦会空印事起吏又诬及之孝某复草疏将伏阙下诉而先生没于京师九年冬十月二十四日也寿仅五十八子孝某与兄孝闻奉柩东归十年春二月二十四日窆于县东北深湾章施山之原礼也先生娶林氏讳姬妇道为一族冠先十五年卒至是合葬生子二人即孝闻孝某孝闻年十三居母之丧不食肉至服除人以纯孝称之女一人再娶王氏讳在生女一人未弥月而王卒少房董氏育之董氏生子一人曰孝友二女皆室未行先生面白如玉须眉秀整不妄笑语动容周旋必合礼法兵乱负母逃入深谷两踵流血遇二弟训育备至终身未尝失色与人交率真任质不事表襮不以乆近为冷热立谈之顷洞见肝膈南冠过郡者必以米醪馈之不能歩者僦舟车送之莱芜丞陈川欲迎母就养而厄于无赀出钱五千助之同列以事夺禄买布帛给其用旦日延之对食乆而不衰脱逢其饮醉投案大诟而去待之益恭及酒解来谢阳若不知者曰昔之夜吾亦醉矣不识君何谢也生平奉养简素不服纨绮御一布袍数十载不易日不再肉不治官事辄却肉不食所守亷甚丝毫不取诸人毎行县以物自随杯汤不肯受兖州守因童进二木瓜笞童十召州吏还之乡人有为饶阳令者以燖鴈侑书力却去乃已初至官时禄米一斛可易金三两以军食告乏月取十斗为食余悉储于仓或尤其迂不恤也晚年益加畏慎昼所为之事夜则白之于天俯仰皆无愧怍荣辱利害恒视之若一坦然不疑古所谓体道成徳之人先生诚庶几焉其为文章质而不华平而中理有汗漫集若干巻传学者云濓私自念齐国文公之薨始一百七十又九年而其学寖微哗世取宠者徒剽掠为谈辨夸多斗靡者务组织为篇章文公所以扶世教淑人心者率弃为空言故其临事之际仰攫俯拾唯恐利不入槖至有庸夫贱竖之不屑为者呜呼可叹也巳有如先生闻风而兴乃能诚求实践叅前倚衡俨若上帝鉴临涵养既纯发舒自异仁民善俗之政至今人人能道之大命虽止于斯而其率性会道无愧于文公者尚皦然弗诬也孝某从濂授经颇知先生行事之详于是厯叙其故而系之以铭铭曰
　　堂堂齐公命世之雄伊洛正传实为大宗入天出人完传翼经有遏必疏无幽不明畴不皷箧千里来过灿如聚星惟台独多流光所及宁有翳昏揭彼日月辉于天门逝者沄沄灭景销声不有人豪闻风孰兴猗欤先生行知尊闻养气弗馁充塞乾坤实孚名随上彻九天鹤书翩翩降于丘园爰自布韦专城以居象笏朱衣于赫其仪宠恩之加其广无垠曷以报之誓不顾身敷宣帝仁达于齐氓以煦以妪以致其亨民或劳只如鲂之頳乃平更繇俾遂其生黠胥舞文其贪若狼乃障乃防而厄其吭人相告言久婴乱离父母孔迩我胡弗归十百为羣其来如云操厥耰锄以播以耘我行其原万桑沃然俯瞰于隰黍苖芊绵邻多孽蝗刺天而飞避不入境絶类有知真知之效小试则殷谁曰汉吏专美其循太龢熏蒸郁纷轮囷自此而升何泽弗臻大命止斯伤如之何视天方髙泪如悬河我又奚嗟数竒则然中心无慊生顺死安善人殄瘁斯道之衰顾瞻无依胡寜不哀崔崔者冈渺渺者陂其中有坟千载之悲

　　胡义士墓表　　胡翰

　　永康之魁山有义士焉曰胡君元祚其先建寜人也宋宣和中其远祖志寜来为邑遂长子孙至今居之邑地西直婺东抵处处阻险而俗犷山谷之间窃发弄兵积为民患及元之季郡邑兵起环处之境皆盗区也戍将舒噜穆升之督兵讨之势犹不戢至正乙未缙云蒻溪之冦殷氏杜氏啖郡凶以利大入剽掠横杀不辜元祚慨然曰吾土皆王民吾虽力不能为国除贼独忍乡井罹其毒束手视之邪走白邑令为防御计散家财集少壮之丁立保伍之法大书其帜为义兵冦侦之不敢辄犯诈遣其徒来降寻乃旁出抄掳捣邑郛焚庐舍会官兵至元祚率众助讨之冦退兵驻邑中颇恣睢元祚叩军门白主帅出旗树于乡约曰敢扰吾民者杀无赦士卒如约而元祚具酒肉礼其至者如初乡民按堵令嘉其能檄所部团结悉如其法上其名于宪府宪府嘉之署曰义士胡某俾与方允中合而拒贼贼畏之至者不敢越鲤溪而西时太平吕原明军方岩致书元祚曰东南当贼要冲君以身障之能杜其不至乎曷若去难就易于计万全也元祚曰吾众以义合将以排难存乡里耳委而去之岂吾志耶益厉众固守闻贼至山砦之民受围者辄出兵援之岁丁酉正月贼冦武平合徳元祚大破之逐北数十里二月丙午战于前仓又破之贼数战不利明日乃尽勒其众间道出方岩与吕原明战岩下吕不利其属孙伯纯殁于阵又明日贼复至与元祚遇于占田元祚尽鋭以战顾谓允中曰贼众我寡唯死斗耳不可退而覆也自辰至午战不利方允中吕伯川殁于阵元祚自分不独生战益力厉声骂贼不旋踵死之至正十七年二月二十二日也邑令伊蘓岱尔闻其死辄泣曰吾为天子命吏不能竭股肱效尺寸功而元祚起畎亩不费官一粟不取民一钱合乡兵而赡之屡与贼搏虽毙于蜂蚁之众不少挫其气吾属愧之矣其可使君之志不白于当世乎具疏其事以闻报未下明年王师克婺城永康内附又十有一年朝廷修元史凡忠臣义士于法得立传余欲取其事载之无以究极其详又八年余至永康见其子裕问君所以致死裕哀形于色为余言其先人之没裕不能援而与之俱尝圗其不朽有韩先生循仁之状宋先生濓之铭在余读而悲其不幸然未尝不壮其为人当冦发难时巨族寒畯男女扶携走道上以脱一旦之命不顾宗祏弃骨肉里相比也将吏画地自守玩愒以养冦畏缩以为持重不能展手足者郡相望也计其人怖死不暇恶肯抗必死之冦以不赀之躯而君亦何乐而为之无乃轻用其身哉天下大义盖有重于身者人不察也叛逆之冦义所不容也吾讨之义不容己也不幸而死固其所也君既死而懐利计私者茍免宜若得志由今视之果能保其禄位乎享其贵富乎就令有之泯焉无闻者多矣若君之所树立闻其风者莫不惜而慕之大义之在人心如此百世之下有生气矣君得年四十有八娶章氏继赵氏子四人赵出也长即裕次禊次祏次禔余既多君之义又爱其子之能孝故摭其大节俾掲而表诸墓亦史氏之遗意云

　　漳州路达噜噶齐鄂喇昆侯墓表　　王袆

　　元有尽节之臣曰漳州路达噜噶齐讳鄂喇昆侯字子初鄂喇昆氏西域人也洪武元年王师征闽闽八州不两月而平当是时鄂喇昆侯实监漳郡于是守将既以所部军先遁郡事又属他官总制政不自己出欲圗守御之策计未决而总制者巳纳降俄报新朝使者至礼当郊迎侯从容语左右曰吾将圗之乃朝服北面再拜曰臣四十始仕不数年致位二千石国恩厚矣今力不能御敌义不忍降报国恩者唯有死耳遂斫其印篆书其笏曰大元臣子置案上即引佩刀剚喉中絶咽以死手执刀按膝坐毅然如生时郡民聚哭庭下声震地共敛葬城东门年盖四十有六矣侯蚤岁备宿卫用年劳当入仕以母老不忍去膝下不愿仕母殁服除东宫素知其才力勉之乃仕授承直郎行宣政院崇教至正辛丑升奉训大夫杭州路治中寻改福州壬寅以事至京除福建行省理问官阶转奉议与福建行省平章扬珠布哈同赴任会盗据闽城不得入侯赞平章集诸县民为兵急围城盗势既蹙乃阙城东围使出奔因勒兵殱之以功升朝列大夫居三年除漳州路达噜噶齐阶亚中大夫时陈有定据全闽民苦其朘剥侯曰吾受千里生人之寄寜忍坐视弗加恤乎乃厘庻事之利病兴除之敏于吏事而务存忠厚民受其惠甚多故其死也漳人无不痛思之其为人可称道者如此侯祖曰蒙克萨勒大都路治中父曰穆尔玛哈穆特安庆路治中夫人回回氏子男二人长鲁斯宿卫为舒库尔齐次布延特穆尔江西行省通事呜呼世之论者盖曰非死之难而处死之为难侯职在守土义不事二姓而守其土以死可谓死得其所矣岂非尽节之臣欤余至漳州得侯死事为悉因叹八州之吏大小奚翅数千百而大节烈然如侯者殆不可一二数故为书而表之而并及其官伐世次使刻诸石岂特以慰漳人之思庻用为人臣之劝云

　　明文衡卷九十一

　　●钦定四库全书

　　明文衡巻九十二

　　（明）程敏政 编

　　○墓表

　　贞义处士郑府君墓表　　楼琏

　　金华之浦江有孝义门曰郑氏郑氏有好学笃义之君子曰处士讳洧字仲宗其言悫而信其行和而谨少受业于太史潜溪公劬躬勚志痛自绳斲笼鸡卧榻之侧闻鸡初号辄危坐诵读至夜二皷不休由是尽通贯圣贤经训尤精于朱氏论议根据仁义下笔为文有竒俊语一时老儒多叹誉之其家合族以食男女数百人处士事尊长待昆弟御卑幼壹以诚笃恭顺为本上下莫不宜之洪武十九年诏天下度田绘疆畛为图命太学生莅其役太学生有以贿败者蔓连大家多坐死处士兄濓时主家政名连于牒当就逮京师处士老其兄奋曰吾家以义名吾先曽祖弟昆坐诬罪争先死维扬狱吾兄老矣吾可不代兄而使之就吏乎遂诣理自诬服死金陵其丧归不惟其家哭之哀而乡人靡不哀之不特识之者为之涕泣凡闻郑氏事者靡不悼其不幸也处士曽祖讳徳璋宋青田县尉昆弟相代死者也祖讳文轰父讳巨母周氏配张氏有淑徳贤行子男二人栎柏女二人孙男五人■〈火章〉烝耿煔烐曽孙男一人瑄处士卒于十九年七月八日年五十有三以明年七月七日葬于白麟溪北二里潘坂之原乡人私谥曰贞义柏有有文学与余皆师潜溪公处士遇余最厚柏以伯父左春坊左庶子济所録状来请铭谊不敢辞乃为表其墓曰
　　孟子谓以法死者非正命亦视其所为何如耳使获罪于义理而抵法如孟子之言可也倘所为合乎义而遭逢事变陨身于难得命之正也孰加焉故比干之死于君申生之死于父童汪踦之死于国孔子皆取之茍不由义而负耻含垢以全其生纵登上寿殁牖下君子视之犹狐鼠之毙腐曷足谓之正命乎若处士者以身代兄死于仁义其所全者大矣其于天之所畀可谓无负矣寿虽不长名则永存为善之报寜不在其子孙哉

　　黄湾马公墓表　　徐一夔

　　黄湾马公之既殁也其孤葬于其乡菩提山长生岭之原后十有二年值大朝更化徙郡县巨姓居于中州马氏亦徙居颍上又十有二年其孤自颍奉其母以还殁于濠上之舟中含哀茹毒裹遗骸而南与公合葬既襄事匍匐走见余泣且言曰我先人有潜徳不肖孤以奔播故不得请铭于当世立言君子以贻不朽今著作家为东南所推重者在先生矧不肖孤又辱有一日之雅寜靳而不为之执笔乎余记张氏陷吴门之岁避地黄湾时马公捐世未乆其孤尝辟馆以处我而使其子与侄于余授经余以乱故为三年留故知公为悉于义不得辞乃本其世系与其行实之尤章章者为之表公讳振字廷举其先汴人从宋南迁居今海寜县之黄湾谱牒散失莫能考其传序大父以行称是为万十宣教父讳君玉习知盐筴事元至元间仕为西路盐司典史母郑氏盛年而寡守志不易以抚遗孤马氏世业鬻海藉羣卤丁以事淋熬属岁大侵羣卤丁散去其母尽鬻簪珥以活之公于经史颇通大意幼游乡校以父丧未卒业而归事母至孝色顺辞婉迎承母意以理家政其后家日以裕不厚自封殖郷党亲戚有不能自存者皆周给之性度寛厚与人交不置町畦亦颇尚气里有出已右者则折之以义使自媿伏平生不惑于邪说里人有疾辄赴诡祠吹箫击皷刲羊酾酒曰以祛菑公曰此正所谓非其鬼而祭之谄也絶而不为浙俗信佛多赀之家莫不争施财以华饰其居曰以种福公曰彼惑于因果轮回之说故至是施财于生前而收福于死后理无是也家虽余饶不以一钱尺帛施僧惟笃于教事毎语其子曰吾观诸孙多秀发宜择良先生教之曰读书知礼义可以持家可以发身将属纩其子请遗训又以为言故其子奉命惟谨虽在衰绖亟筑馆为设教之地故长史朱君右过之尝本其意而名之曰诒教可以见其为人矣公之殁以元至正十有六年二月某日得年六十有一葬以某年十月某日配朱氏孝顺慈俭为妇为母皆尽其道其殁也年八十有四而袝葬之日则大明洪武之十有六年正月某日也子男四长继周次维周以督海运功元授杭州路总管府判官次用周出继弟同知嘉兴路总管府事某后次臣周后公十二年卒女二长适沈某次适董某孙男二人曰絅曰秩皆明经举进士絅蚤亡秩今为颍上县儒学训导孙女七人曽孙十人女五人呜呼自夫鬼之说盛于荆楚而江以南莫不媚鬼自夫佛之教行于中国而浙以西事佛为甚至于家塾党庠之制既废富而不知教不独遐陬僻壤为然虽邹鲁之邦亦或有之夫人茍有材力命与时逢能使其家转约为裕亦易易耳求其有卓然之见不媚鬼不事佛而鳃鳃然以教为事如马公者盖亦鲜见余以其事可以范俗是用掲之于墓

　　朱处士墓表　　朱亷

　　士有不阶一命而功被乎乡里力可以报怨而反施徳于仇人若朱处士文髙者可谓长者矣文髙一名崈世居金华之永康其地曰金成宋之初亡元兵之入括苍者道出金华而永康正当其冲暴民乘间啸聚剽掠处士与从兄平高纠率乡民利兵严警以自捍卫闾井赖以安全大姓陈氏以武断乡曲莫敢与校平高独与抗立不相下由是有隙平髙既殁陈氏挟旧怨以危祸中处士几至不测有徳处士者知其寃状以告缙云陶翁翁力救之事以故得释元既混一海内陈之弟有怨于兄诣官发其阴事陈败其亲戚仆从皆当从坐有司檄处士捕之处士不念旧事止械陈于官而为之言俾用自首例尽释其从坐者所活百余人时民方新附军帅史弼署处士防御镇抚令搜捕反者利赏与者多缚献平民处士悯其无辜悉纵遣之全活甚众人益称为长者呜呼世有遭睚眦之辱辄深蓄不忘及其可报报之不遗余力此其人视处士何如哉处士之先出于汉槐里令云槐里七世孙泛尝为东阳太守后移守临海其孙埴复守东阳始自平陵来居东阳东阳今为金华金华之朱氏皆其后也始居金成者曰昌昌孙元吉是为处士之曽祖祖智父彦实皆不仕处士自幼孝谨宗婣乡里咸称其有敦睦之行以某年某月某日卒享年若干娶刘氏子男二人如璲如登孙男三人舍巳昶钱法曽孙男五人源佑宛寔宗寔好读书有名士林某年某月某日葬于义和乡松坡之原浦江义门郑彬朱氏婿也以何之权所作处士行状为之求文以表其墓嗟夫人有一行之善不及登载简册其事寖乆遂致湮灭无传者多矣是故君子恐一善之不闻茍有闻焉亟为称述以显著其事不没人之善也余故序次处士之行而表之以辞曰
　　身居其位民社所系遭时之艰所宜捍卫有若处士沉迹畎疆乃能奋身以保其乡被凶加陷几至不测在死而生岂伊人力及彼败亡孰不挤之乃悯其党活之险危功施乡里徳以偿怨兼兹二美古亦罕见自古为善福禄之根天之所报不必其身松石之原表辞在石后有显者无昧先徳

　　故元翰林侍讲学士陈公墓表　　苏伯衡

　　在昔元至正己丑盗发海上又明年汝颍继变不五六年淮东西江左右湖南北罔不煽乱如海中沤前者未灭而后者复起土崩之患危在朝夕其君臣当夙夜惕励忧勤殚竭心膂拨乱而反之正若救焚拯溺之不暇乃诞相与般乐淫荒视宴安之日尤有甚者畧不以攘除事置思虑盖怀奸怙宠专权稔恶蛊惑帝至于此则图噜特穆尔也公于时官文学愤激于衷忧形于色率御史善材抗疏弹击不少顾忌万一帝心感悟焉使帝因公之言力诛奸臣以谢天下反昔所为图弥菑变犹可以登中兴之功救须臾之运奈何奸臣甫窜而遽用顾谴公非宜言而欲杀之由是众正解体盗贼横行兵交阙下拥众观望者相随属■〈宀禹〉县割裂生民涂炭大明问罪之师至通州帝遂弃宗庙遁而社稷墟矣是虽运祚之有所终厯数之有所归抑岂不以疏法家拂士忽忠言至计也哉嗟夫亡国之主未有不以奸邪为贤而以忠谠为狂者也亦未有柄用非人以言为讳而国能存者也故公伯祖宋相宜中景定初以攻丁大全而编管建昌军公以劾图噜特穆尔而几见杀丞相之言不用后二十余年而宋社以屋公之言不用后十余年而元社以屋书曰与乱同事罔不亡信矣夫丞相也公也生与阨会何其絶相佀也岂非不幸与然身踬而名随之初非不幸也而况元亡公分致死以殉国虽掣之肘而其心则与乃祖行军司马死汾水闗同谅也一门之内百岁之间风烈相终始所谓世笃忠贞者哉呜呼公姓陈氏讳达字符达温之永嘉人家婺之兰溪自司马始髙祖彦宋累赠少傅元赠中奉大夫秘书郎护军追封永嘉郡侯谥安惠曽祖永春宋累赠少师元赠集贤学士资徳大夫上护军追封永嘉郡侯谥恭禧祖自中即司马元赠银青光禄大夫大司徒上柱国追封温国公谥康顺考讳萍元银青光禄大夫大司徒宣政院使兼延庆院使领吐蕃宣慰使髙祖妣王氏曽祖妣杨氏并封永嘉郡夫人祖妣杨氏封温国太夫人妣江氏封温国夫人而公沈氏出也三岁而孤伯母陈留郡夫人江氏鞠育之长大年十五征入宿卫二十学书于平章喀喇公库库待制杜公本学诗于张征君天雨马教授伯诚三十书名与喀喇公上下钦安殿成在廷善笔札者咸书榜上进独用公所进者至正壬辰擢端本堂司经寻转正字又迁文学立朝慕汲黯之为人事无大小言必剀切皇太子礼貌之不徒以其善书也劾图噜特穆尔实丁酉冬赖太子苦諌得不杀遂辞所居官明年遵海南归永嘉即墓下以居从进士陈髙授尚书周易语及时事辄流涕于邑既而帝见乱甚始思公顾其兄大都留守阿穆尔克问公安在对曰病卧故里即日以征事郎同佥太常礼仪院事召不拜又召拜集贤直学士亚中大夫兼太子赞善最后召以翰林侍讲学士资徳大夫知制诰同修国史同知经筵事后两召皆有御衣上尊之赐而公终巳不赴其言曰吾尝见病者不早使医师治之及在膏肓始召医从事虽扁鹊亦走而巳今国事如此岂臣子之所忍见然贤如先丞相处辅弼之地犹不能存宋于垂亡况吾之才职以论思独能存元于垂亡乎王师克温公自沈渊军士出之引佩刀自裁军士夺之乃断发示无用犹安置濠州后遇赦任便居住乃还兰溪病风痹且三年矣闻有荐之于朝者遂却药不御而卒公生以元之至治壬戌七月一日卒以洪武乙夘十月六日葬兰溪县甘棠乡门村原以壬戌十月二十日娶江氏封永嘉郡夫人子男五曰智曰聦曰常曰定曰丑女三一适永嘉鲍行一适黄岩鲍丑一许嫁兰溪杨■〈王永〉孙男二震彰今翰林吴君况尝铭公墓矣而聪谓伯衡不可无一言白公之志伯衡惟君子所贵大节为先公所树立岂不伟哉乃若既贵且富而孜孜问学施徳于人而不自以为恩人即或负之而亦不以为恨他人未易能也在公何难焉出入两宫待遇之隆赐予之渥他人不可致也何足为公荣虽其字画一代不数人亦公余事耳以故不备述而独书其闗于国者表诸神道其辞不杀盖以公言不用于当时为可惜公行无愧于先祖为可贵庶有国者以惩而事君者以劝云系以辞曰
　　火之初爇未至烈烈升斗之水沃可以灭及其燎原烟焰涨天虽竭江河乌能捄旃国歩方艰不用公言国歩孔棘乃召公还有策莫施还也何禆不荣以禄乃分之宜国破城亡誓欲捐躯不获直遂天欤人欤死虽不果义则无愧世其家者庶其在是

　　国子博士王仲缙墓表　　王汝玉

　　仲缙讳绅姓王氏其先太原人也初迁祖彦超为周凤翔节度使始由会稽徙居金华之义乌今王氏遂为义乌人十三世祖固从安定胡先生游登宋皇佑五年进士第得官恩阳令其后子孙皆业儒跻膴仕详着王氏家乘考袆字子充以文行重海内与潜溪宋先生齐名大明初擢儒台校理厯官起居注出佐南康临漳二郡后朝廷开馆修元史召为总裁官寻擢翰林待制使云南仗节死时仲缙甫十三年聪明过人落笔为文沛然不可御鞠于伯氏绶事母夫人何氏尽孝及卒哀毁踰礼未几绶亦没仲缙独综理生产作业琐琐忧患中而杰然负奇志视世务琐琐无足动其中暇日益取经史百氏言穷其浩愽会其旨归曲而畅之触而引之纵横磅礴出入上下务探撷其精美乃巳潜溪先生一见即器之曰吾友王待制其有后乎一时俊杰多自服不逮蜀王尊贤下士闻之驰书币聘致待以客礼仲缙痛先待制死节蛮徼遗骼未返丘陇白其情事王悼悯之给道里费以行至云南访求不获遂即死所奠祭仰天号恸几絶过者为之泣下沾襟述滇阳恸哭记以着志既还王慰劳备至蜀人无贵贱咸知敬爱居无何有以仲缙名行荐者征诸天官授国子愽士诸生方翕然向慕而仲缙不幸卒焉实洪武庚辰十二月丙午也享年四十有一明年三月壬申子稌奉柩归葬象鼻冈之原娶丁氏曹氏生四子长穆次即稌次稔次稚仲缙平生无他嗜好惟喜为文章有继志斋集三十巻藏于家昔胜国之季海■〈宀禹〉割裂光岳气分不完学者所习肄委靡极矣待制公以豪杰挺迈之姿力矫时弊追古道而反之倡为雄伟闳大之辞际皇朝龙兴之运俾天下后生晚进有志斯文者读之若披云翳而覩青天不知心目开朗也及持节使絶域慷慨徇义视死如归遂使倔强蛮獠凛然知中国威风气焰之可畏迨王师南征势若破竹而六诏数千里咸入版圗公实有功焉佥谓天之佑相盛徳不在其身必在其后人仲缙年富力强学笃而行修其来者殆未艾异日必能继厥先绪成一家言以黼藻皇猷鸣国家太平之盛夫何未及中寿而遽夺其生焉葬之五年王汝玉氏悲待制公不昌其嗣仲缙之不遂其志而表其墓曰
　　天之于人赋以才者或不赋之以寿岂二者不得而兼有邪抑亦抱魁梧之才者能漏造化之机先事物之兆非特为人所忌嫉鬼神亦将忌嫉之邪夫亦天下之事有不期而相值耶若仲缙之才之寿其必居一于此矣余不得而知也待制公爽灵在天地间与日月争光而乃靳啬其报竟何为哉竟何为哉然稌也绩学能文王氏之泽庶几在是

　　明文衡巻九十二

　　●钦定四库全书

　　明文衡巻九十三

　　（明）程敏政 编

　　○墓表

　　陈静诚先生墓表　　杨士竒士

　　有效用于国深被简知而不为爵禄所縻从容自得不枉其道必其智识明正审内外之辨察事几之微确乎中而不夺此不谓之豪杰可乎我国家龙兴之初有若金陵陈中行先生者殆其人欤先生讳遇中行其字天资纯粹自少笃学博究经史元至正中授江东明道书院山长温州路教授逺近从者纷集讲下元纲不振兵乱四作遂弃官归隐闲居一室安澹守约名其室曰静诚乡里遂以静诚号之先生悯世乱益甚每夙兴焚香叩天愿早生仁圣以活创残我太祖髙皇帝定鼎金陵时南台侍御史秦元之素知先生入言于上曰陈遇有辅翼才宜寘左右使效禆益即日召见与语大悦礼待加厚称先生而不名日侍帷幄赞几务车驾幸其第者三命之官辄辞臣民既推戴上登大寳所承谘问悉保国安民大计先生竭心摅诚多所献替命为学士翰林者再皆固辞尝奉宻命偕中官赵信徃视浙江还奏称旨赐白金又命为礼部侍郎又固辞间遘疾赐药命中官挟太医院官视疗时微寒特赐锦被及上供米既瘥入谢上嘉奨连称君子者三又除礼部尚书又固辞自是不复强之以职每召见锡劳必厚或坐久必赐宴间命廐马送归先生秉义懐忠非正道不陈羣臣以过被谴者率为解释上亮其识未尝为忤数谕之曰卿老不欲仕有子令带刀侍卫叩首以子幼辞盖静澹恬退始终一志前后所得赐问宸翰颇多眷待之厚亚于勲戚盖春秋七十有二而卒卒于洪武甲子九月十九日讣闻遣中官赐祭加东园秘器及赙命葬钟山长林之原右春坊大学士董伦为志其葬陈之先家于曹宋龙图阁侍制义甫从髙宗南渡累官金紫光録大夫没谥文忠始家建康至理宗朝武功大夫淮南诸路兵马都统制执中先生曽祖也祖文徳元举进士授溧阳州判考辛之淮南盐课提举妣汤氏娶金华王氏继维扬周氏皆世族子男四长钦王出次敬次诚季恭及三女皆周出钦诚俱蚤卒女皆有归孙男六纲纪纯绶绍综女四恭举乡贡进士累官今为通政司左通政有才名于时朝廷以恭贵累赠先生中议大夫赞治尹大理寺右少卿周氏赠恭人于是恭奉事状拜求表墓余闻先生志尚清逺兴韵萧散味道之余游心绘事尝写髙皇帝御容妙絶当时然未尝自名世亦无能得之者先生有弟中复洪武中尝随入侍永乐初授翰林待诏余数得晤语其为人端重清雅不茍言笑间出论议娓娓近道亦妙绘事为文皇帝所重时中复子孟颙以善书从余翰林简静修洁絶口不道绘事余间与中复语及之曰此儿颇有志操不屑意鄙事走也少年在先兄侧戏弄笔墨先兄叱曰吾岂他无一长汝乃习其下者今虽老每思前言未尝不内愧然无及矣嗟夫先生履素操洁识明义正革运之际躬荷知遇卒完其守以没虽一艺所耽昔人不免春苑池之屈先生浩然之存不为时屈非一时之豪哉逮其后来如中复父子犹嗣承无忝又可以观先生之刑于家也惜其遭际对越之间必有禆国及民之实既不自言其当时耆旧知先生者又物故巳尽遂泯无传故特书其大槩俾恭刻石墓道

　　沈学士墓表

　　呜呼此吾友翰林学士沈公之墓沈世家松江华亭大考讳徳辉尝为郡史平反寃狱百数十人乡称长者妣宋氏考讳易仕为咨议叅军无几弃官飬亲而授徒里中惇行伦谊集五伦诗以教学者而甘贫乐义人号苦节先生妣顾氏有善徳二子长即公讳度字民则次粲字民望公天资温雅敦实自幼嗜学博涉经史洪武中郡邑交举文学弗就坐累谪云南跋涉万里处患难其中裕然时同谪者多名人率与公交达官重帅争欲迎致公馆下岷王具礼币聘之既至屡进直言居无几辞去都督瞿能知贤下士延于家塾为弟子师旦墓躬请益焉其入京师也以公偕行时太宗皇帝初临御命翰林举贤才今礼部尚书江陵杨公为编修以公名上擢翰林典籍方时制勅填委既视草学士以下率分书之上独览公书称善一时翰林善书如解大绅之真行草胡光大之行草滕用享之篆八分王汝玉梁用行之真杨文遇之行皆知名当世而胡解及公之书独为上所爱凡玉册金简用之宗庙朝廷藏秘府施四方刻之贞石传于后世一切大制作必命公书公之书婉丽飘逸雍容矩度兼篆八分八分尤髙古浑然汉意而日侍清宻无间赏赐二品金织衣新制象笏镂公氏名涂金以赐以其弟与子皆善书皆官之近侍父子兄弟并荣于朝古今以书遭承宠遇莫或加公书盖公一艺耳为文章尚兴致平澹雅则不为浮靡事上必尽诚被顾问必以正对由典籍升检讨复升修撰遂升侍讲学士奉直大夫仁宗皇帝赐诰命进协正庶引赠其考奉直大夫协正庶尹翰林侍讲学士其妣宜人予诰归焚黄赐钞给驿传宣宗皇帝临御进翰林学士奉政大夫年踰七十再上章乞致仕归不聴公事亲孝与弟粲友爱相笃终身与人交久益敬为人贞静不茍附初入翰林乡人有为大宗伯者得君有气势赫赫朝士希进者日奔走其门公以故旧独自守未尝轻造间或邀公辄以礼辞士论髙之间暇闭户焚香鸣琴赋诗以自乐人号自乐先生襟宇澄澹风韵萧散所好惟载籍法书名画古器自题其斋居曰乐琴书处杂列花卉竒石髙人韵士至必具觞酌或吟或奕意度翛然所作诗文有滇南藁随笔録西清余暇自乐藁藏于家年七十有八一日微疾犹作和王行俭詹事小洞天词明日捐馆宣徳甲寅十月二十二日也讣闻上遣礼部郎中陈谟赐祭给驿舟归丧命有司营葬元配顾赠宜人继陈子二芹先十五年卒藻中书舍人升大理右寺副孙男二潮秀敏好学先十年卒次源女三长归俞珙余在室曽孙男一士竒与公同入翰林相交三十有三年最相得其没也盖哭之恸于是粲及藻求余表墓余忍以衰朽而忘情老友哉敬为之表

　　兴化知府李公墓表

　　李氏之先出唐宗室炖煌房五代时避地于越后之台之寜海家焉见黄文献公集中霁峰先生墓志霁峰先生当宋末元兴之际以高文邃学重于时文献盖其考试浙省时门生云霁峰于兴化为高祖曽祖讳栗祖讳炳考讳塾明书诗春秋洪武初分教华亭县学因家焉后为鄜州同知卒于官归葬华亭娶华亭沈氏兴化其子也讳铜字至刚号敬斋以字行少颖敏不羣尝从学杨亷夫为诗文有清思洪武戊辰举明经奉命侍懿文太子初授祠部试郎中既实授坐累谪戍边无几召还为虞部郎中寻升河南布政司右叅议会河决汴堤居民危惧公建议假王府积木作茷济之人赖全活甚众调湖广布政司左叅议太宗文皇帝入正大统公来朝大臣有言其才且洪武旧人遂以为通政司右通政方修洪武实録公与焉旦暮在上左右道说洪武中事甚亲宻是冬升礼部尚书时礼部之务丛挫公长于剸繁条理井然益见宠遇实録成有白金文币金织衣之赐永乐二年春册立皇太子命公以尚书兼左春坊大学士东宫开经筵公与右春坊大学士解缙最先进讲及修永乐大典四方文儒皆集仍以公董之无几为侍郎宋礼所间见疏岁余降仪制郎中然遇剧务必以属公解缙素厚公既遭谗出又以公言其怨望后召下狱而并下公仁庙嗣位念公旧功臣复以为通政数月又念其老不任朝叅改知兴化府时朝廷方需仁泽于天下公仰承德意劳心抚绥郡民徳之甫再岁殁于官宣徳丁未七月四日也享年七十娶孙克配君子子男二长瀛次源永乐甲辰进士疏通明敏自验封主事升员外郎方向用于时尝得推恩追赐父诰命及赠母恭人女四长嫁盛衍次嫁太常少乡郑雍言次嫁王瑄次嫁考功主事宋琰雍言琰皆进士发身孙男八女三曽孙男一呜呼公厯事四圣凡四十年入典邦礼辅储君出佐藩翰守名郡显荣光大矣虽间厯夷崄然回视同侪辈覆败消亡何可胜计虽或存什一于千百而求如公之岿然享髙寿都重爵从容考终何其少哉况又有后嗣之卓然奋起而继承之谓非所存之良所施之厚有以致之乎余与公同朝乆源既请少保杨公铭公之墓又请余表于是乎言

　　礼部仪制郎中史君墓表

　　宣徳二年春交址之复叛也守帅奏请益兵朝廷命安远侯栁升等将七万人往益之命兵部尚书李庆叅赞军事且勅庆凡六卿之属才且贤者举以自助庆所举十数人其最才且贤礼部仪制郎中史安祠祭主事陈镛师行庆与同卧起九月入交址贼于官军所经之处悉列栅以守升既连破之直抵镇夷关升有矜色升虽勇然不好谋安镛言于庆曰总戎之意骄矣公宜力言之且夷贼谲诈不可以其屡败忽之安知其不示弱以诱我况乎玺书数数戒饬谓贼专以设伏取胜不宜轻率待之公宜速入言之时庆巳病强起与升力言升唯唯而巳中实无戒慎意明日前进以数百骑独先其副及庆等皆在后升前度桥遽坏后军阻不得前贼伏兵四起升被创死明日庆病不起又明日副将崔聚整兵以进聚固宿将然仓猝贼驱象赴斗众乱聚被执冦大呼官军降即不杀安镛皆曰吾辈见危授命耳皆死之十月十八日也先是贼陷昌江等城城中如都指挥李任指挥顾福知府刘子辅知州何志等皆守节死交址守帅知任等死事以闻皆得褒赠从升等死者守帅隔逺不明知不及闻时与安镛同行亲见其事后得脱归者虽言之详而有司以无官府上状不可质故安等之节不得暴白于朝此世之所共深惜而痛悼者也一时同死者如吏部主事李宗昉等盖多而安镛之事有闻者在庆左右也两人皆进士发身最相得安字志静元宰相镇阳王天泽之后今家江西丰城为人谨重廉正虽职务填委好学不倦而疏达勤敏六卿争欲为其属尤见知于仁庙屡垂嘉奬死时年四十二镛字叔振钱塘人重厚清介所履端确未尝一比匪人而勤于学问三十年来余所识钱塘士人仕京师其所言所行表里一由于正者其惟叔振然知之者寡矣死年三十四志静之子取其父衣冠葬之请余为表余数闻其死时事为表之曰礼部郎中史君以忠死葬于此其曽祖宪中元河南行省都事其祖文质洪武初冨州吏目其父伯允赠礼部郎中其母甘氏封太宜人配熊氏封宜人其子男四人而附见主事陈君百史君之同寮友生同志而死同节者

　　也陈雅言先生墓表　　邹缉

　　永丰陈雅言先生通今博古之儒也其徳行道义足以为师乎后进其著书立言足以垂示乎乆远启迪乎将来盖所谓笃学力行有徳有言之君子也年六十有八以洪武十八年乙丑十一月二十七日卒卒后三十年其孙中书舍人彝训始以先生行状既请翰林学士胡公光大为追铭其墓而翰林侍讲邹缉复为之表曰先生自幼读书聪敏善记为其祖山长君所爱长受诗于翠微傅志行受书于东江徐复与其兄至言善言兄弟五人并习举子业然累试有司不得意即舍去曰此盖有命也遂大肆力于古学闭戸不出穷研六经史传百家之书乆之脱然有所得其文辞由是大进若云蒸雾滃不可御遏乡先达皆器重之值元季盗起先生避乱潜遁山谷中作闵巳寒松二赋潜夫拟以见志大明肇兴削平诸冦盗永丰县治新复首起先生典教县学先生乃请建学舍收召子弟俾就学且经理租赋以为其养由是人才复兴郡守铁公某莫公巳知相继至皆以学行荐先生时年五十余慨然欲就征以母病不果行先生事母孝侍汤药不违寒暑母年九十四而终哀毁几丧明服阕乃愈尝草便宜十五事欲诣京师上之又以疾作而止自是遂不起矣先生长身玉立须髯过腹而襟度洒然不为崖岸慷慨尚义急人之困如恐不及尝有负学田租三年不偿者官征之急将售其女以偿涕泣不忍舍先生闻为代输而还其女有从内弟之子贫不能自资先生收而教之卒以有成立既又葬里之不能葬者凡九丧平居以礼让教人多见化服其为学笃实纯正有以得夫圣贤之要领故其著述多所发明教门人登第者甚众后进士名取则焉所著有四书一览大学管窥中庸类编书经卓跃今行于世尝拟崔駧遗旨二千余言及天对六篇记序碑铭赞诔赋颂凡若干巻藏于家先生之考元兴元路学正讳立本祖阳丰书院山长讳可权曽祖宋信州司戸参军讳应沐自叅军以上二世皆举进士有官阀先生之配曰邓氏慈孝恭俭甚有妇徳先生卒之明年正月十日亦以疾终遂以其月十九日与先生合葬于县之龙云乡长源坑之原子二人威子仪女四人长适曾济次适曾仲礼郫县学训导次适曽用藏今为蜀王府教授即状先生之行者次适张宗琏孙男五人彝训今为中书舍人次资训大训其训是训曽孙男几人惟先生之学充硕宏冨深于道徳性命之要微言奥旨探索精至为文章丰衍有法其为人明粹刚直言必有则而卓然有用世之志惜其不得以大见于时而其善之所及仅止于一乡然其有以施于人传诸天下后世而不遂泯没则其所得固巳多矣乃列世次行实刻之墓隧以昭示于将来之君子

　　长史金君用诚墓表　　杨荣

　　卫府左长史三衢金君以正统己未夏五月二十日卒于官子紞惧其才行声实之懿乆或湮泯无以昭示后人谒予文表诸墓辞不获为之叙曰君讳实字用诚浙之三衢开化人曽祖振之祖伯图父徳厚三世俱不仕母苏氏君自幼颖悟书过目成诵始从叔祖戸科给事中玉衒学即知屏去浮靡专意经传暨游邑庠甚为典教者称赏且以逺大期之岁壬午太宗皇帝入正大统诣阙献书以君徳民政为之纲躬行仁义虚巳纳諌明察善断审于用人恭俭节用为君徳之目厚风化尚亷耻省刑罚薄赋税爱民力为民政之目太宗嘉纳其言复亲策之对称上旨命入翰林与修太祖皇帝实録书成赐以金币永乐纪元擢翰林典籍修永乐大典未几特选为东宫讲官时仁宗皇帝在储位恩眷累加丁亥以外艰去服除升左春坊左司直郎日侍经筵讲说详明致有良佐之褒辛夘丁母忧哀毁成疾甫十年始起任职仁宗登极妙简宫僚之贤者辅导诸王乃授卫府左长史阶奉议大夫诰赠其考如厥官妣为宜人是岁复召入西掖纂述先正格言以备顾问宣徳丙午归谒先茔恩赐优厚拜奠既毕日召乡党宗戚相与燕乐以荣上赐既还益以辅导为己任上深敬礼之今上皇帝嗣大寳郊祀谒陵悉以命王左右之力居多戊午冬王薨哀感成疾己未春为礼部会试同考官事竣上疏乞骸骨命下而卒享年六十有九君天性至孝少游学宫以不得奉旦夕欢朔望归谒必奉觞上寿以悦亲心父没奉母宜人娱养备至友爱季弟老而弗衰处乡党以诚信善则扬之过则从容规之子弟好学者激励而诱进之至于周贫恤难不吝所有故人林文节卒于京亲为殡敛归其遗骸太学生江表死无所托君既为治丧事阅其箧得白金数十两封识以归其家其以义从事类如此居家敦行节俭而甚孝友宾客过从輙命酒为欢谈论竟日亹亹忘倦阅经史日有程限或有事妨夜必补之不以寒暑少废故经史子书以及阴阳星厯医卜老释诸书悉能探其赜而究其微尝曰人不能无非觉而改之斯善矣蘧伯玉行年五十而知四十九年之非孔子尝以君子称之因以觉非名斋赋诗以自警有静存动察兢兢自持之语为文章舂容畅达理与气俱诗则和平冲淡无雕琢之病有文集若干巻藏于家配汪氏封宜人子男三人长曰纕次即紞己酉乡贡士季曰纮女二人曰绮适方濳曰缨奴庶出也孙男十二人徒义养蒙俊童近思克己弘训象贤鹏搏熈载允济汝霖某孙女二人其葬以某年某月某日其墓在某乡某山之原呜呼君之学行自足以昭当时传后世岂待表而见哉然孝子之心目有所不能巳者也故为之述其槩俾勒石于墓上

　　故国子司业吴君墓表

　　君子寓形天地间徳足以师表于士类学有以兼通乎古今修诸巳者有余而见于用者或有未尽故其既没而哀伤追慕犹不能巳于人者若予亡友国子司业吴君是也君讳溥字徳润别号古崖先世家临川之种湖曽大父景南号南牕博学工文草庐吴文正公尝序其南牕吟藁大父某号楚江隠徳弗耀父思清赘崇仁章氏后遂为崇仁人君生元至正癸卯四月四日少游于乡先生前渭南令邓伯恭门伯恭见而奇之谓思清曰是子器宇不凡异日必能大公之门弱冠举孝亷不就洪武丙寅邑大夫知其才贤乃举邑庠弟子员从前进士李原成治春秋文藻甚为原成称赏家虽贫窘而志学不厌祁寒盛暑亦不少废同辈有忌之而肆讥侮者恒不与校而所志益坚岁庚午领江西乡荐以疾弗果会试寻丁外艰哀毁骨立几至不起服阕假馆学舍敎授以自给众亦易视之独永丰罗博士师程时分敎邑庠折节与交乙亥上京师以试期不及遂入为太学生尝奉诏宣谕武臣使云南却其元戎文绮之赠又以阅士伍使福建一无毫发之私人皆称其廉介其所至遇古迹名胜辄赋咏纪之累至数百篇比还太学时太常丞张显宗摄祭酒事严毅方正于诸生中罕与可独以君为贤而为延誉于公卿大夫间岁庚辰试礼部第一廷对赐进士出身擢翰林编修永乐初与修太祖髙皇帝实録书成大沭恩赉升修撰既又纂修永乐大典充副总裁戊子用祭酒胡公若思荐升国子司业居官以礼自持以师道自任以勤率诸生每五鼓升堂讲授终日危坐无怠容诸生皆敬畏而心服焉仁宗皇帝在东宫监国南京眷遇殊厚洪熈纪元首膺勅命进阶承徳郎赠及考妣宣徳丙午通政使陈琏奉命掌国子监事九月三日设宴公堂君从容言笑如平时酒阑忽得风疾舁归私第以是夕卒享年六十有四临终无一语及身后事但属治丧不用浮屠所著述有古崖稿若干巻配郑氏封安人子男四人与弼与畴与年与性女二人长适应天府学敎授孙曰让次适丰城徐士英孙男三女七诸子奉匶归章崇仁邑治北二十里之左桥既葬十有三年与性以明经领荐至京泣而告曰先君子务学笃行以古人自期而官止司业弗究所施年未及古稀不肖无似又不克致位通显以光振先徳惟先生于先君子同年登第又同日擢官翰林知之悉者莫先生若也表诸墓道传示永乆亦莫若先生宜也不肖敢以请君之孝友笃行出自天性清修苦节至老弗替其为诗文词畅理明足追古作者第以不媚当道官太学几二十年而不获叙迁卒之日身无以为殓家无以为丧子孙无以为衣食资而缙绅之流持乎公论者莫不为之悼叹也然君之志虽不获大伸于当时而能使天下之人信君之徳操者无间于贵贱传诵君之文章者无间于遐迩视彼之得志一时而泯没于身后者岂不相去逺矣哉况君之子若孙有志问学期乎显荣昌大以慰君于地下者又有可兾欤姑立表以俟云

　　明文衡巻九十三

　　●钦定四库全书

　　明文衡巻九十四

　　（明）程敏政 编

　　○墓表

　　静庵徐先生墓表　　黄淮

　　先生讳垢字宗实以字行姓徐氏其先东海郯人宋南渡后有讳千一者为黄岩令其子荣祖遂占籍为黄岩人先生之曾祖也祖讳已元以子贵赠承事郎行枢密院断事官经厯父讳存翁仕元为江浙等处行枢密院都事母车氏赠宜人先生兄弟三人而先生居长天资颕悟勤敏好学仲弟宗茂学博才捷昆弟自相师友人称为二难几冠闻永嘉彭公庭坚承徽国文公正传讲学乡校先生蹑屩负笈从之游深有所领悟遂赘居永嘉以便力学年渐富而学益充负才尚气有经纶天下之志慕范文正公之为人恒诵先天下之忧而忧行天下之乐而乐之语拊几昌言曰必如是而后可以言仕矣居无何元运告终弗克以展其素藴于是韬光养晦设塾授徒若将终身焉淮童丱时受业于先生之门先生刚毅严正约教条为学规若官府号令赏罚勤怠悉当其情诸生咸知振励洪武壬戌先生应聘共论治道时淮年纔十六亦叨选入邑庠充弟子员有司以礼敦遣先生赴阙数被顾问敷奏剀切灼中时宜太祖髙皇帝深喜得人敕铨曹任司风纪先生以草茅愚贱辞除铜陵簿复请归迎母就养重忤上旨谪输役淮阴驿郡邑校官闻先生至争出迎除馆延致为宾师多所造就会朝廷选驸马都尉功臣子胡观在选中虑其失教为择师而难其人爰命起公比授馆教法严明如在乡塾时观受教惟谨旣冠入府成礼毕毎当讲授中使援他府例设驸马位于堂中北牖下南面而置师席于西阶上东面先生怃然曰师严道尊道尊然后民知敬学岂以我一布衣而诎师道哉輙手引驸马位使下然后为说书旣而明日复然先生乃为书贻之责以三事大义及富贵骄人之说观泣下媿谢执弟子礼愈恭畧绮纨之习尚儒雅之风太祖深喜之召见奬论再三由是德誉日益彰着洪武末荐登仕版初任蘓州府通判用荐升兵部右侍郎两持使节罢而复起转尚宝司丞其判苏州也奏发粟二十万以活饥民当春暴水啮堤为患廵行郊野相视原隰大兴治水之役采访使以为妨农且劳民沮之先生上言他役可以妨农止水不退则田不可耕妨农莫甚焉况今规令有田之家量多寡募贫人出力而饥者得所资正所谓以佚道使民曷为劳民哉属邑有节妇王氏郡乘载其事元末旌表未及行先生请旌之礼部以前朝事不允先生上言封比干墓非前朝事乎至今以为盛典朝议谓其知大体皆从之其入为侍郎也首陈十事指切时要凡会廷臣决疑议先生是是非非有所见厯言之不徇私不党同一揆于义以故多有矛盾者其出而奉使也在两淮多所建明政举而民安之海州有节妇侍小花年十六许嫁而夫亡归夫家成丧持服养姑送终剪髪自誓守节不二采访使上其事所司以其年未五十不合例先生上言曰随事处中始为合义守文执一岂曰得宜厥妇旣能哭夫于筮嫁之初又能剪髪于塟姑之后虽剜目截耳亦无以加自当与立志卓异同科岂与守节寻常比例廷论韪其言下郡邑旌之比使两浙以嫉恶太过被劾怡然去职其为尚宝也年渐老而力渐衰伏遇太宗文皇帝入继大统优待老臣遂上疏乞骸骨许之归家杜门谢客课子孙阅耕稼逍遥林泉之下冀尽余龄以遂考终而已越二载臬司鞫囚狱词牵连逮至京得疾卒于旅邸垂絶侃然之气不少贬是为正月二十二日也距生之年元至正甲申享寿六十有二冡子镛扶榇归塟于岱石山之原配潘氏继室林氏俱永嘉士族子男三镛铣镮皆侧室出也女一适同里金眘水南征士道源之孙也先生平昔交游皆四方知名士或同事于试院或邂逅于旅寓或谈笑欢洽于尊爼间慷慨豁逹肝胆相照酣歌激烈分韵赋诗竟日忘倦讣音逺闻伤之者至号恸顿足叹息士林之寥落也呜呼刚直严正人之美德也先生以之立大节陈大义致位通显收令誉于当时其亦不幸由之以贻嫉召衅终至于垂老客死于外其得其失何相去之辽絶耶盖其得也由乎已道之所有也其失也系乎人莫之致而致也莫之致而致又何尤焉淮也侍铅椠之日浅违善诱之日深弗克咨叩以卒所业然而师生之分没齿而不忘爰摭行业之显著者表诸墓道以慰遐思且以昭示后人俾有所观感云

　　先妣呉孺人墓版文　　陈继

　　先妣孺人姓呉氏讳静贞家为庐江名门世以易经为家学主试外藩科选者累世官贵金紫前后几十人居同爨食外内几百人孝弟雍睦若汉万石君家家埓素封产田连络数州顷集四千余赈穷乏恤鳏寡给赡流亡义声为当时称最元贞间诏旌表之大父某蕲黄二州教授世父元举交州同知再迁礼部侍郎父元正早卒兄进学国初监察御史母张氏孺人生法从家耳目濡染皆洽轨范孝友仁恕若出天性也好经史探阅逹奥义雅善琴能赋诗尤精巧文绣幼而及筓庖厨之所未尝有其迹侍婢数十人未尝见慢嬉惰容岁大疫家死者过半乃徒姑苏止松陵故家名门交致行媒请为婚其姑之夫之父潘纯子素曰众莫如陈氏故相国之后风仪着声子秀拔而贤也遂归我先君我先君早孤立已宪度受于祖妣硕人硕人宋相江文忠公之孙执礼严密事为必求整时诵我祖考懋于学则道明安于欲则心晦之言孺人闻之三复致深意其事硕人无毫髪不悦其志硕人称之曰吾妇真名门女也有姑三人将归孺人相先君治其事巨细咸集不使动硕人心礼行送之及门曰教有名言毋忽是从先君少负重名四方贤俊求纳交者过之座无虚席日为酒张筵饮之孺人执其劳怡怡如也先君勇为义穷急困悴者归之倒囊不足则孺人出妆资副之岁不知其几也先君志行髙洁其期待已必欲伦于古之魁伟之人仕为经厯济南无一不义之物奉口体及卒惟有所阅之书二万余巻箧笥无所实也遗孤继才生十月三女长者岁九硕人年老孺人在少艾姻族嗟无为谋孺人曰吾命衰薄丧夫蹇迍集已然观古传史载列贞妇保孤嗣宗其道烈烈者正吾今日之志吾幸有姑庇依忍安孱弱而坠先绪也即谢膏沐絶容饰衣粗食粝宵昼纺绩不知有寒暑操铭荷镈与奴共力畦圃孺人曰吾姑素享华整食饮不茍易一旦失子变味其将不堪毎具食羞列柔嘉硕人甘之孺人意始惬也孺人形劳日甚或劝曰女大赘婿扶家孺人曰未就木畏礼勿犯家固不恤也继稍长孺人教读孝经教读小学论孟教读诗传日讲发其义教为诗教操缦治音年十二遣从故老硕德道逺以麦粉作饵俾撷之俟饥暮归课所业茕茕孤灯母子相依倐不知夜之过半也教三女立行长适范文正公宗孙昭次有归殁次适贡元刘政政与昭皆早逝二女秉志光振风节硕人年九十四而终初孺人丧我先君哭之有时若敬姜哭硕人哀恸踰节日遂成疾孺人端凝慧逹临事有明断始先君在济南孺人与俱国令初新民俗未变郡长迂懦大将出师临境需用百出先君昼夜应事孺人禆助筹划不失机宜先君处之裕如政令章着也孺人持已待人忠敬醇一毎祭祀必系养供俎实斋沐承事翼翼尽诚孝虽年老终岁未尝近外庭姻戚若不与交游者然吉凶赗遗而礼厚独先也继配簮缨故家金氏女孺人临教甚恩采摭经传为女范者数十条授之俾习为规抚教诸孙尤笃曰痛若翁不及见汝曹成也孺人之德宗姻法之乡党化之郡县以闻敕御史旌之永乐二十一年孺人享年八十有一十月十一日卒明年十月二十日塟呉县荐福山之茶坞孙男五人宗配陆氏寛配施氏宏配王氏宣配郭氏完少女一人归谢璜曾孙男传仪仁女二人其与婚者皆名族呜呼我先妣孺人之殁也继魄陨心丧不能自生痛念大德昭播当世无文示后以告子孙不孝之罪深酷也忍死以述闻见者勒诸坚珉而翰林侍读沈公题曰皇明节妇呉孺人之墓呜呼痛哉呜呼痛哉

　　王氏二良墓表　　梁潜

　　义乌王氏兄弟二人长叔盛次叔雍皆有美行而不得其寿以卒卒又皆在京师旣返塟其弟■〈禾茶〉以予尝与其父愽士君善也以其所自为状及铭走书京师求表其墓且曰二兄有老母髪种种然有子皆幼弱今其墓累累并塟一原上过者无不流涕为王氏悲哀此二人幸先生辱贶一言非直以着不朽庶几老母弱子望之以摅其哀也予悲二子有可哀者按其状叔盛讳某自少读书颕悟絶人旣长机敏好谋画慨然有逺志然与人交恭谨退下恂恂然人遇之非礼弗较也应门御侮公私百端酬接谨密鲜有败事故起家至多赀甲于乡闾卒年三十八叔雍讳某气和色夷通敏秀朗读书日数千百言经史百家无不究览择友而交遇胜已者必思与之齐乃已常一至成均就其从叔博士君学见者莫不爱敬卒年三十一二人之志虽少异而敬身接物皆同至于事母尽其孝处兄弟尽其爱又二人天性然也于乎二人同出于王氏同不得寿以卒卒之时又同盖永乐二年夏春间相先后十日耳夫古今才不多见况并出一门世所谓机云二惠者二子于此岂异乎哉昔人有所谓三良者予于二子亦谓之二良乎是可为王氏痛也王氏自五代时有节度使讳彦超者由会稽徙金华之义乌遂为义乌望族元石硖书院山长讳炎泽者其髙祖也曾祖良常山儒学教谕祖裕考纶皆隐德弗耀国朝官至翰林待制兼修元史总裁讳祎者则其从祖也夫上以承其先者二子之志为无忝矣则于寿夭又何足较哉书以碣之以征夫来者

　　彭氏义阡表　　王直

　　彭氏义阡者塟彭氏之死于义者也当元之季豪杰起椎埋剽窃之徒亦相扇为乱龙泉罗邦其一也彭氏居邑之雩溪世为仕族于时有文逺者英伟有才畧卓然为一乡之望岁辛卯贼势浸盛官军不能制乃散财发粟集义兵以保乡里贼颇畏之壬辰江西行省叅政泌布阿咱尔开分省于赣命张万户守龙泉许辟署从事张辟文逺为护民廵检叅其军领民兵守北门贼引众及城下张与文逺屡出战不胜因闭城坚守以待救癸巳春城中食尽且无援张夜率众弃城去文逺殿舟至螺滩贼追及合战众饥困不能支势且北文逺使从弟大逺驰骑请兵于吉以图兴复率敢死士大呼奋矟入贼中欲刺邦不得杀数人贼亦攒槊向之文逺创重遂被擒大逺走告吉安总管为移檄泰和同知杨某使以兵复龙泉兵至境大逺为前锋踰章村河渉南洲河会风雨大作河水暴涨兵大半不得渡贼以众蹴之遂擒文逺兄弟同日死于贼是年三月十一日也贼旣得志愤彭氏倡义图已其兄弟子侄有先在军中或窜伏田里者皆捕而杀之自文逺而下凡十九人又妇女二人我太祖髙皇帝旣受天命削除僭乱以兴太平彭氏族属之存者休养生息今七八十年日以繁盛盖诗书礼义之泽未艾也然其老长闲居族坐相与谈向时事未尝不慨叹文逺兄弟之英风义烈且深念夫死于其难者之无辜而皆不能归塟或无以嗣其后盖衋然伤之嶷文逺之再从曾孙项城令仲恭甫之贤子也闻诸长老而有慨于其心乃即雩溪大塘口之原开兆域营冡圹仿礼各为木主以宣德三年七月望日招其魂而塟焉又以项城命置近田九亩以供岁时祭祀曰死者有知庶几能安于此而无所恨矣呜呼丧乱以来奸宄纵恣善柔多陨于非命有能奋励以讨贼而舎生取义如文逺兄弟者诚少矣虽曰有之其宗族兄弟有能兴哀于旣久之后而为之归使祭奠有所如嶷者亦少矣然则彭氏其诚能笃于义哉是皆可表也嶷来京师因其姊婿督府经厯项斐求予言欲为之书使归而刻诸石凡塟者之名讳次第则备载于碑阴

　　刘子钦墓表　　钱习礼

　　景泰甲戌十月十有八日予友刘公子钦以疾卒于家明年乙亥正月八日其孤本祔公于金牛台先茔之次旣求郡守张侯瑄为铭以纳诸圹中复奉事状踵门谒予文以表于墓上状称刘氏先世本沛人唐末有讳崇者仕于袁州刺史乐其风土因家焉后自袁徙吉州之永丰灞上又自灞上徙吉水之常海故今为吉水人公讳敬字以行曽祖考学翁仕元为恒山知县祖考竒登至治癸亥进士考季道国朝以荐起为起居注迁淛江按察佥事廉介有声母曾氏昆弟三人皆传家学公独资禀超迈志于用世自少嗜学研覃经传頟頟不少休落笔为文动有思致侪辈推服郡守朱仲智闻其名举补郡学生月试季考以及上官合试羣士第其文名往往出人右大见奬异声称出等夷益刻苦自励永乐癸未以书经中江西乡试第一明年甲申礼部会试第二廷试登曾棨榜进士第时所取四百七十三人太宗文皇帝命近臣拔其尤异者二十八人公在选中赐名庶吉士俾入文渊阁日读中秘书以增益其学食于大官月给膏烛费燕闲之顷上亲临问时举僻书疑事以验其学激励而期待之者甚至朝野之人竦然谓上作新人材以大兴文治士君子旷世竒遇交口歆艳不置公与同升之士人人感奋夙夜淬励以图报称时母夫人在堂无恙迎至禄养于京乡人荣之母殁奉柩归襄大事执丧尽礼除服入翰林预修永乐大典上慎刑辟以重惜民命乃简授刑部福建清吏司主事折狱多所平反被其理者自以不寃亡何累坐谪戍广西南丹困阨中处之裕如无几微陨获之态人用髙之仁宗昭皇帝嗣位命廷臣凡经术之士谪居戎伍者举任教官棨时为翰林学士以公应诏起为临江新淦县学训导教有师法生徒多所造就厯考福建湖广应天乡试去取精当物论帖然无哗岁满力请致仕以归卜居于郡城之西命其燕休之堂曰密庵人因以为别号逺近学者闻之欵门而问业者麇至公之教人因其材质以训廸之始终无怠意人故乐受其教若工部尚书文襄周公忱翰林侍讲学士周叙太常少卿郑雍言国子助教罗伯初广西按察佥事刘长吾皆出其门其它名荐书职教事者不可遽数常时足迹未尝入公府惟事干政体及表贤厉俗即入言之守贰皆见听用晚而文思不衰四方有来求者应之不倦人遂所欲而去旷逹之懐老而不改其度故旧及门尊酒相欢意豁如也卒前一日出应宾客笑语如平时是夕漏下四鼔奄然而逝生以洪武戊申十月四日寿八十有八元配曾氏继配罗氏王氏张氏皆践妇职以顺承公志子男一人本也女二人以妻曾希益周启孙男三人女三人皆幼于乎予与公生同邑学同志少而往还相好壮而相继登朝老而先后谢事以归慨念江乡耆旧凋落殆尽思欲追往时会聚之乐邈不可得冀天于予二人者少假以年得从公于青原白鹭间啸傲林壑共佚其老岂意公先弃我而逝哀岂能忘于情哉天之降材于人必将使之见于用世以逹其志夫何公制于命材弗克施而志有未就佑善之天其不可必若此哀岂能忘于情哉且生而不大显于时殁而无传于后其何以为为善者之劝用列述公之材志学行俾刻诸冡上之石非惟慰公于地下永昭示于后之人焉

　　祝先生墓表　　周叙

　　括苍祝先生旣卒之二十年其门人镇江儒学训导潘君华具行实造叙求表诸墓今刑部侍郎薛君希琏前为监察御史时亦数以为言盖皆以其仲子濠之请也叙永乐甲午先生主试秋闱所取士且素与先君子职方府君厚善其谢事而归也叙尝率诸门生交游祖送之今不复作矣追感畴昔不能忘情则墓上之文何敢辞按状先生讳金字廷心姓祝氏括苍丽水人居官桥里世有衣缨曾祖某祖亮元处州路经厯父彦方安陆同知先生资性淳厚幼不妄语九岁通小学论孟书甫志学尽读诸经旁及子史年十八不逺三百里师事太史金华宋先生景濂逾四朞学成始归宋太史甚嘉与之洪武甲寅同知翁与郡守临安郁公斌偕坐累谪役凤阳先生即从故里携资装往代劳役明年疫疠大作死者相枕藉郁无他子弟侍侧疾革托以身后事既殁先生为经纪归其骨于家已而同知翁亦遘疾先生日奉汤药夜则稽颡吁天洒泣悲哀求以身代翁濒危数四时盛暑众莫不劝预治丧具逮夜将半翁忽大呼曰金何在于是絶而复苏人皆谓先生孝诚所格已而翁遇寛恤恩复任遂引年致仕既归感末疾弗能起先生遍求名医乃调膳馐侍寝左右衣不解带者七载如一日父殁哀毁逾礼母夫人惧其伤生越四日强之食乃啜粥治丧不用浮屠塟祭一遵朱子家礼寝苫块三年哭泣之声如初丧其奉母夫人也备极甘旨之养母殁哀戚之情一如失怙凡亲平生所嗜终身不忍食遇忌辰必先期斋沐致祭毕哭恸不食者终日其至孝盖天性云处兄弟极友爱仲氏尝求异居室庐田园从所择畧无难色乡有豪横恒假虚词肆诬构者先生正言反复导喻之其人卒化服郡邑两举孝亷不就筑室白溪山中自号蒙山处士有终焉之志久之与仲俱被征仲氏应诏授秦府纪善先生以疾固辞岁己卯郡守刘仲廉邑令周又玄屡造谒其门强先生分教丽水邑庠不获已乃就至则周令特为构楼一区处之环楼植竹万竿乃更其号曰万竹山人端居讲堂严矩度勤诲训解惑析疑隆冬盛暑弗解由是人才辈出盛于昔时数年调江浦教谕邑居大江之北学舎至坏漏不可居先生修葺废坠教育之方视丽水益加永乐辛丑满考乞致仕从之先生学问该洽操端识明每宾兴之岁藩方争聘为考试官所歴四川河南江西福建皆称得人而江西尤盛平生教学者以持敬为主虽谢事家居筋力渐衰晨必冠帯诣家庙肃揖一月之朔望必造先茔拜扫乡党宗戚相过者未尝以耄疾辞所著诗文有聆痴等集若干巻皆温淳雅正类其为人其生以元至正乙酉四月二十三日卒于永乐癸卯二月二十九日享年七十有九卒之岁十二月庚辰塟乡之良山祔祖茔也配包氏元封上党郡侯岐山之女有妇德先君十年卒子男三人汉濠渊孙男六东楠柴芬椲桐曾孙男六端淡璧烋二幼未名于乎孝百行之本敬德之聚也先生学行卓卓皆足为世仪范孰非事亲之孝持身之敬之所推乎其学信有源委哉且潘君之属予言也惓惓至十数往返不厌其笃于师若此亦足以知先生之教矣是皆在所当书者遂次第之如右俾归遗其子刻之以识永久焉

　　奉直大夫尚宝司少卿袁公墓表　　李贤

　　士生天地间有遭遇明时而不得见用于世者有见用于世而不得见知于君者有见知于君而无才术以显其名者有名虽显而不能保全始终福寿俱隆者今之君子兼而有之者吾于尚宝袁公见之呜呼休哉公讳忠彻别号静思前人世居南昌至七世祖于诚仕宋累官刑部尚书南渡时扈跸家于鄞六世祖芳为吉州泰和令髙祖镛咸淳进士为宋死节曾祖泽民养道不仕祖士元为元翰林国史院检阅官父珙国朝太常寺丞赠中顺大夫太常寺少卿母倪氏封恭人公自幼颕敏神气异常读书强记童丱时已能诗文凡名士巨儒一见知为大器太常君精于风鉴公得其传文庙在潜邸时闻太常君名以书币召之公随侍文庙见公论相大喜赏赉甚厚寻许归家未几髙庙崩建文嗣位信任非人猜忌宗室文庙不安因有靖难志召公问之对曰天命有在谁能御之奉命纂人象大成书以献赉予有加壬午夏文庙入正大统首遣使召公父子至官其父太常丞且曰忠彻临事有断制所言多验特授鸿胪序班赏赉殊厚公入谢曰陛下当畏天修德偃武崇文率由旧章振肃纲纪撙节财用明慎赏罚礼貎大臣黜陟臧否用臻太平之治并赐嘉纳寻知公在戎籍即令兵部蠲之又尝勉公进学公以务冗对遂升尚宝司丞且曰此职有暇可亲诗书公退而感激不怠庚申改中书舎人己丑春营北京公扈从既至日与大议复遣中使召太常君至父子相随出入禁庭寻密遣公乘传看楚王子重瞳公还奏无他异庚寅春以公父高年优赉遣还公扈从北征既还上屏左右从容密问大臣优劣之状武臣邱福朱能张辅李逺陈懋栁升薛禄文臣姚广孝夏原吉蹇义金忠呉中吕震李庆方宾公一一论断以对上曰卿所识鍳正合朕意是岁冬太常君卒赙塟加厚公奔丧塟毕诏起复之癸巳春扈从至北京甲午春复扈征卫喇特乙未夏上谓公曰东宫不闻教子对曰臣闻古者不亲教子宜选文学老成之人以辅导之责其成遂选儒臣仪智陈山等日侍讲读丙申春秩满复尚宝司丞特加赏赉戊戌春召公至便殿示以进升之意公固辞以父未有赠官即日召吏部赠其父官赐诰命公益感励进相书机要丙子升尚宝司少卿恩典稠迭莫与为比壬寅春扈从北征公言利出东路上不从洎还军在东者果大获复观将兵者得利已而捷至毎从征所言无不验者仁庙登极待之尤厚赐诰命寻赐还家燎黄省视宣庙嗣位召至京宣德改元丁内艰不获奔丧诏以从子代还襄事一日见上容色曰宗室人有谋上之意七日内果有报汉王反状者公扈从往征之既还受赉弥厚甲寅春得展祭之请乙卯春今上嗣位公入朝己未夏恳乞致政既得请南归倾朝缙绅祖饯都门外公之术竒验于文庙者不能尽述若公效忠谠论则人不及知者甚多如终大孝之情而慎密机事论养贤之实而赡其取给乞赐孔氏玉轴之诰歴言遣使取宝之非议武职宜准终丧諌服药勿信方士如此之类皆有人所难者休官居闲二十余年忽遘疾顾其子曰死生常理吾何憾惟信诚忠厚可以立身汝宜勉之屏药端坐而终公生于洪武丙辰十一月七日卒于天顺戊寅三月三日寿八十有三娶邉氏累封宜人先公二年卒子男二长应麟早殁次应骧鸿胪寺序班女七长适泰宁侯子陈镛次适都转盐运使金逹次适光禄寺卿子井醴次适宁波卫指挥万全次适行人司副金亮次适昌国卫指挥武铦次适王逈孙男女各二应骧将以某年某月某日与宜人合塟于前岙山之侧前期奉状以治命来请表其墓公为人慷慨有大志不随流俗正论毅然不以利害少沮与人交洞见肺腑不立町畦见人患难恻然力援倾囊不惜理有不直者面折不少借其致政也闻朝廷出令之善用人之当则跃然而喜有不便于民者必忧形于色此其为人岂特风鉴一事可称道哉所著凤池吟槀符台外集若干巻

　　明文衡巻九十四

　　●钦定四库全书

　　明文衡巻九十五

　　（明）程敏政 编

　　○哀诔

　　哀志士辞　　宋濂

　　竒隽之士无世不生特时人弗识之或识之而弗能用或用之而弗能尽其才所以声光不流于当时事业不白于后世予窃悲之庚寅之夏因览元好问所录金之诸儒自辛愿而下凡五人见其气节刚方言论磊落实所谓竒隽之士者也虽其行事或未能无过终非龌龊陈腐恹恹不振者所可冀其万一然恨其有志而不能遂也因掇其大畧隶于各人之下又从而哀之以辞曰辛愿敬之福昌人年二十五始知读书音义有不通者搜访百至必通而后已由是博极羣书且善于文辞尤以是非黒白自任毎读人诗必为探源委发凡例解络脉审音节辨清浊权轻重片善不掩微颣必指如老吏断狱文峻网密丝毛不相贷虽招人怒骂不恤也性疎宕不修威仪贵人延客愿麻衣草屦足胫赤露坦然于其间剧谈豪饮旁若无人家甚贫众雏嗷嗷张口待哺素负高气又不能从俗俯仰其枯槁憔悴流离顿踣一假诗以鸣虽百沮之余其耿耿自信者不少变元光初李献能元好问在孟津愿往见之献能为设美馔愿放筴叹曰平生饱食有数每见吾二弟必得嘉食明日道路中又当与老饥相抗去矣会有一日辛老子僵仆栁泉韩城之间以天地为棺椁日月为含襚狐狸亦可蝼蚁亦可耳闻者悲之辞曰
　　天生尔才胡不汝骋麻衣如墨下不掩胫下不掩胫不过寒我我食无所我生其可水岂无藻山岂无薇茍非吾有我敢采之市魁屠伯彼岂无食我腹虽虚我腰肯折抱节而终我则奚憾乌鸢蝼蚁上下何辨尔贫固甚尔守则多不义而富其如尔何
　　李汾字长源平晋人旷逹不覊好以竒节自许避乱入闗闗中无一人敢与相轩轾者元光末用荐书得从事史馆从事职名谓之书冩特钞书小史耳汾素高亢不肯一世乃今以斗食故人以府史畜之殊不自聊馆中诸人又多新进小生史家凡例或未能尽知就其所长有不满汾一笑故刋修之际汾在傍则蓄缩惨沮握笔不能下汾正襟危坐诵左邱明司马迁文数百言音吐甚洪畅诵毕顾四坐曰看秉笔诸人积不平乃以嫚骂官长讼于有司证左相半踰年不能决右丞师中遣东曹掾置酒和解之寻入闗驱马来京师日以马价佐欢道逢怨家则画地大数而去会恒山公武仙在邓汾往说之署行尚书省讲议官既而叅知政事思烈与仙相异同惧汾言论遂害之汾孝友廉介过人者甚多宁寒饿而死终不作寒乞声向人又善为诗清壮磊落有幽并豪侠忼慨之气人以是称焉辞曰
　　奎星光光今何其昏大河东流遑恤无人金匮石室藏我册书岂伊羣儿所堪秽之我言弗信弗信从汝邱明虽鬼其文不死既不我嘉覆谓我僭我视我觚有泪如霰黄雾四塞黒白谁分彩凤无华山狸有文悠悠苍天曷其有常自古莫不然尔又何伤
　　刘昂霄字景玄一字委房陵川人聪敏絶人或戏取市家日厯鳞杂米盐者令读之一过无脱遗者故其学无所不窥六经百氏外世谱官制与兵家成败为最详为人细瘦似不能胜衣好横策兀坐掉头吟讽幅巾奋袖谈辞如云四筵耸听噤不得语遇其饮酒眼花耳热后其锋愈不可当不知去古谈士为逺近余子不论也尝用门资叙调庆阳军器库使不就诸公方荐试宏辞未几卒辞曰
　　陋儒拘拘以简为常目视环堵不知有四方狂澜既倒谁复回之气盖一世独尔能之上自黄虞下迨五季一隙必烛何有幽邃或触其机谈辞如云谁非男子有舌无声我岂夸多我岂鬬靡一物不知吾儒所耻独立千古上遡寥絶尔身虽穷尔名岂灭
　　雷渊字希颜别字季黙浑源人崇庆二年进士授泾州録事不赴改东平府録事以劳绩遥领东阿县令东平河朔重兵处也骄将悍卒不可制渊出入军中偃然不为屈不数月家有渊画像虽大将亦不敢以书生遇之调徐州观察判官召为荆王府文学兼记室叅军转应奉翰林文字同知制诰兼史院编修官拜监察御史廵行河南搒掠赃吏风采凛凛蔡下一兵与权贵人有连时以药毒民家马牛以小直胁取之渊捕得数以前后罪杖杀之老幼聚观万口称快然亦坐是失官寻用宰相侯莘卿荐除太学博士再迁应奉终于翰林修撰累官太中大夫先是正大间北兵突入到回谷势甚张平章芮公逆击之突骑退走填压溪谷中不可胜算诸将议不定释之勿追渊请急殱之主兵者不能用后闻北兵狼狈而西马多不暇入衔始悔不从渊言渊学甚博文甚竒为人躯干雄伟髯张口哆颜渥丹眼如望洋遇不平则疾恶之气见于颜间或嚼齿大骂不休虽痛自摧折卒亦不能变也食兼三四人饮至数斗不乱生平慕孔融田畴陈元龙之为人虽其文章号一代不数人在渊仍为余事耳渊之友高廷玉李纯甫亦以竒节自负人号之为三杰云辞曰
　　尔心之劲尔气之刚嫉恶如仇不问暴强将指出廵面冷如铁霜简所加邪蒿即折才岂止斯兵算又长眼见千里孰曰不明志不获伸多士短气其书徒存九原能起埃风四来式脂式韦有髯如戟妾妇之为我俗之昏谁复继君茫茫九州岛敢谓无人
　　雷管字伯威坊州人志英迈博学能文以荐书从事史馆调八作司使初并州李汾与管同在馆中以高蹇得罪管往送之信陵携酒酹魏公子坟握手痛饮后去客阳夏以鞭击酒壶作楚声歌自言去国十年甲兵满天地短衣匹马来自西北将起楚汉间竒才剑客与游而不可得当是时金已迁汴大河以东北尽山东西抵闗辅大军长驱徙少壮数万人杀之居庸闗外自黄河洛阳三门析津至丕之源雀镇凡二千余里潼闗一帯西南边山大小闗隘亦一千余里各分地界统以总帅夜则传令坐守冬则燃草敲冰兼以闗辅大饥秦民死者相枕藉管皆悲之作商歌十章冩其情曰秦予父母国也而一至此乎竟泪下不能食乃出竒策白宰相宰相不能听管去不知所之辞曰
　　北风泱泱海水为竭俯窥神京不隔一髪举鞭击壶歌声愈苦来自西北短衣匹马我泪既尽以血继之天门九重曾莫闻知孰秉国钧我将自荐反谓我狂斥去如箭商颜有芝晔晔甤甤可以葆神可以乐饥长往不返谁甘幽深赤日在天庶明我心

　　商节妇诔　　胡翰

　　商先生渊之妻以兵而死于义吾友平仲既为之传而景濂又哀之以辞皜皜乎白于天下渊也不死其妻矣天下之大义亿兆人之所同也而于眇女子见之君子从而与之曰节妇列其事而不原其心则余不可以无言矣节妇之心何心也得之于天而人不与力焉良心也良心也者在臣为忠在子为孝在妇为贞而臣也子也妇也发于其心之所不能己者所谓义也故忠可教孝可训贞可劝而不能必其果于行唯其不可必奋而为之所以行吾义也故君有不得于臣父有不得于子夫有不得于妇而非教之所能为也百乘不足以为贵万锺不足以为富一日不足以为短千岁不足以为长而于名非有所计也以教为可成名为可荣此君子之论也天下之事出于拟议者患不能致果利害之际一髪不容不幸而动焉其心二矣故天下之士砥志砺行临事而摧衂者多矣而名节之美着于尺籍编伍之人出于人之所不虞又其著者则窈窕婉娈闺闼之秀而确乎其不可夺毅乎其不可回若节妇者是也方事之殷军士之所利者货宝耳女妇耳一旦奄至于邑而渊之家骨肉不暇顾为节妇者逃则不脱止则污辱遂溺而死固其所也于死而得其死义也自靖而已自靖也者心之所安也节妇亦得其心之所安而已兵兴以来吾乡类是者往往有之呉履之妻死于自溺贾诚之妻死于自溺姜氏之女死于自刎童氏之妇死于自刎张氏之妻若女俱死于自刎此余所知者一日之间死者数人何其烈哉呉之妻谢贾之妻宋犹曰儒者于家有所闻习之有素也若姜氏童氏皆里巷富人非素有闻而积习者犹曰富人知所贵重可也若张氏者家不过编伍业不过牧圉一旦闻难其妻死之其二女死之其幼方笄又刃而死一家死者四人焉吾以是知天理之在人心不可泯彛伦之在天下不可易无贵富贫贱等耳生不爱其身死孰计其名无所为而为之者也自夫人之没今二十年矣唯宋氏谢氏尝有列其事而见于纪载者他固寥寥然矣余于是取之附着于此其居不同乡其生不同族其死义之心一也天下之为人臣为人子为士君子者谁独无是心其可徒歆动于节妇之风哉余雅辱交于渊故着明其义为诔以泄其哀思焉节妇名真张氏与渊皆嵊县人诔曰
　　有猗者兰兮繁霜其悴之有瑳者璊兮烈火其熭之虽则熭之彼则遂之固天也畀之

　　师山郑先生哀词　　汪仲鲁

　　师山郑先生名玉字子美隐居讲学善为古文或以黄犊驾小车人或笑之识者竒之尝构精舎于里之师山其堂曰三乐踞冈为轩曰极高明集诸朋游讨论春秋笔削之旨为之注释曰春秋阙疑至正甲午朝廷用大臣荐遣使以翰林待制召先生起而拜命柬书就道道中疾作遂还山适大军驻吾新安遭谤捕入郡不屈而死卒以节义显名列史传仲鲁辱知爱者毎过山下仰睇羣峯遗址如昔草树凄迷岂胜悲慨抽辞哀些敬酹一觞其辞曰
　　遡练溪之寒瀬兮睇师山之崇崇仰三乐堂之遗址兮森莽莽之荒丛念昔松篁茂郁兮奂堂构之方新友朋纷其来集兮济冠佩之如云繄先生之刚直兮惧师道之莫立也申义利之辨兮谓圣贤可企而及也春秋述而阙疑兮易经传而有成钓岑山之深峻兮牧西畴而偶耕方游息而玩乐兮遹四海之霆惊诏倐降九重兮征待制于翰林宜弭乱之有策兮阐治教于来今曷半途而遽疾兮返乎吾故乡岂终不能以有逹兮孰若遂初心之遁藏慨浮云之万变兮亶不可测也名匪为身累兮义之归乃吾责也情沉郁而靡申兮蔽而莫之白也从容就死兮吾心安而理得也吁嗟先生既往兮节义昭犹日星名存史册而不亡兮粤千古而弥馨徘徊兹山兮揉草木之羣荣酹清觞而洒涕兮恻林鸟之悲鸣

　　夏尚之太史哀辞（有序）　　苏伯衡

　　我师克燕拔其知名士赴南京既而其类辈复官王朝太史夏君独以老病乞归且归会遣使分道搜访元史乃强君如江广君辞不得命乃行行至番禺以疾卒二年冬十月十二日则卒之岁月也君名以忠字尚之世家袁州宋孝成恭后父族也曾祖自得乡贡进士受业番昜陈克斋先生先生师徽国朱公其所缉问答语录世传焉自君以上皆世其学君蚤有誉于乡年四十余始用袭封衍圣公克坚荐授孔颜孟三氏子孙儒学正危公素之治田雄霸辟君以为副转惠州教授改涿州照磨丙申秋燕都开设流寓科君入就试中其科擢翰林国史院编修官调国子助教迁太史院都事方君田雄霸时伯衡北游得一见君道上不闻问垂一纪比相见南京情谊之笃乃若久要者间尝语伯衡曰吾自分老死于燕不复上先人邱墓去家时少子正年甫十二荐更丧乱家■〈土毁〉母又死无谁为教恒恐其失学陨先绪今名在俘籍不能即死诚可愧然圣恩寛大旦夕且得归守茔域教子读书以终吾余年可谓不幸之幸哉抑吾平生好为诗多至千百篇兵后片楮无复存今虽耄矣归访故老于山椒水澨追维畴昔江山人物睠焉若夫悲思感慨托声诗以寄吾志亦安能已乎行当録以遗子子为我序之则我盛年之作虽不得齿猗那清庙之什而吾衰暮之词或者得与麦秀黍离并传焉嗟乎言犹在耳而君竟死矣此其有足使人伤悼也夫此其有足使人伤悼也夫乃为楚歌以哀之辞曰
　　呜呼夫子之好修兮胡遭时之棘艰飘风忽其烈烈兮白日薄乎西山服南冠之峩峩兮旅肤敏以南迁包羞而竞进兮既非余心之所安敛退而自放兮又絷维而莫余捐奉赫赫之明命兮备使介于炎方凌大江之浩淼兮道忽经夫故乡萍之川兮汤汤袁之山兮苍苍山川宛其如昨兮何世故之不常问遗民于旧墟兮慨星辰与木霜思少留而弗获兮遂悠悠以南行厯大庾之嵚■〈山上攲下〉兮泝陇水之砅砰雈与莽其蓊荟兮罗蜮穴而臊腥神惝恍以内伤兮气飮赩以外婴曾日月之几何兮竟魂释而蜕形嗟夙志之莫申兮即长夜之冥冥乱曰芝为盖兮槿为辅仍子阳兮罗浮层城慌惚兮阻以修不死之药兮矧可求羗胡为兮海之陬扬轰轰兮为霾为雩丛薄黯黯兮有蛇两头海之陬兮不可以久留魂归来兮无离邮晞汝髪兮卧龙洲洲之上兮郁松楸魂不来归兮使我心忧

　　吊唐应举文　　迮雨

　　先丹崖而死濠兮余不知其万一后众人而吊丹崖兮慨予怀其孔衋咸瞀乱以自底于亡兮鲜斯人之靡忒心正直而守经兮寄耝耰于豪墨既谪佃于瞿相兮敢外耕以为食摈长裾而短服兮杂野处之恒农寒雨泣濇肌皱兮炎风扇毒而干中悲天命之困穷兮萃多屯于厥躬常柔不能以觊免兮胡刚儇之可容彼贪婪而获戾兮不自腼其憧憧余贿赇于胠箧兮佣强予而犹丰顾吾室若县罄兮濒百死抑何愆禄固不充于区釡兮祸乃深于九渊笯祥鸾而就瘦兮肆跛鳖之跚跚思古人若或有之兮岂今兹之惟然幸不污于掩骼兮子函骨而南还庶情事之既衰兮又将萃其遗编抑丹崖其不死兮文几絶而复传孰幽明之道阻兮谅斯言之不可宣

　　哀唐衢辞（有序）　　王逹

　　唐衢韩公退之同时人也性耿介落落有大志不妄与人交人亦莫知其所负衢于学发愤研究不少自废然累举不中人咸笑之衢则不以为意也衢能诗诗多悲思激烈而感创读之使人慨然有动于中衢往往见人文章有伤激者必大哭涕泗滂沱而弗能已每与人言论既别发声一号音韵呜切闻者莫不为之酸鼻人皆以衢善哭而不知其所以哭也独退之识其人赠以诗曰虎有爪兮牛有角虎可搏兮牛可触奈何君独抱竒材手把锄犁饿空谷当今天子急贤良匦函朝出开明光胡不上书自荐逹坐令四海如虞唐退之之意讵非以衢之才逈出一世而反不逮乎琐琐者邪乐天亦有诗曰贾谊哭时事阮籍悲路岐唐生今亦哭异代而同悲而乐天以谊之才方衢矣旧史附衢于退之传后新史则又削之何君子之命薄者有若是之不偶哉吁有人负竒才如贾谊当世既莫知之后世又莫知之不既深可悲乎使无退之乐天则天地间空生此材矣是以君子贵成人焉夫有道者读退之乐天二诗深叹衢之不偶作哀辞于千载之下炷香杯酒酹衢于千载之上仰天大恸衢其知邪凄风西来吾知衢不能不知我心也辞曰
　　兰生于幽谷兮为众秽之所翳玉产于昆冈兮以碔砆为同类匪良玉之靡良兮寡不能敌众嫭之聮势众势之聮兮固已密比而难攻此芳馨之润洁兮幸不掩于匠目之与春风衢乎衢乎尔材虽竒兮何造物之靡通但千载之下识衢之弘阔兮頼乐天之与韩公世之媕婀谗嫉挤人于极地者读二公之诗兮乌知其不额泚而心懜

　　吊国使王翰林文　　张紞

　　皇明建号之五年洪武壬子羣雄耆定光岳混合乃睠西南独阻渐被诏翰林待制臣袆为正使往谕之时云南元之庶裔梁王与漠北通连声势相倚既闻命依违不决越明年冬有使自漠北来待制公遂遇害又八年辛酉天兵南下踰年壬戌云南平平之日紞备员政阃至则询公之遗事知梁王礼貎公暨没后棺敛言与伊勒锦合且知梁王柄臣逹尔玛特加爱重距难前两月匿公于春登杨氏庇之尽力比北使刼以危言始不克救及盖棺时土人用浮屠法舆至地藏寺北漏泽园或曰小南门外祝之以火旧谓瘗大佛寺后者非是今再阅十有五年为岁之丙子第二子绅仲缙来访公殡思欲见之梦寐验以血肉而陵谷已非踪迹无以致其情恳乃至就尽之所抚地长号载其讳字位望以归紞吊于次仲缙泣且言曰绅在襁褓先子已去家后有书自普定来以续大事记为嘱乃此行絶笔悁悁在心竟不得接其影响痛哉天乎夫何不孝至于此极也紞谨以礼慰之曰先王之制即逺而至于墓送终之事尽矣故致孝者不于其体魄而享于庙庙之有主神之宅也今子迎神以返于义为得况青春受谢白日昭只公之魂魄必有已散而未尽者及此时而招之宜其感而遂通不逺伊迩子又何恨仲缙因以公之家乘见示且请更有所言窃惟公以文名擅海内早岁薄游迄无所遇此非才之不足也顾其内介而外方者有以龃龉焉其道难进其节不茍非养之有素者不能如此是以一旦渉异境蹈危机奋不顾身闻命即行与顾婢子语不能休者异矣当其凿空而往跋渉畏途犹拳拳焉以续大事记为念夫大事记乃尚论古人贤否得失之言也书法精审炳炳如丹然则公之自处又岂有不审者哉故或人虽加蔽匿而义不茍免卒慷慨就死盖公之致身委命不在于临难之时而其平日固已判然于胸中矣嗟乎事之不偶乃期运之未至或机会之难合君子固有幸不幸焉若遽以成败为优劣则苏属国有媿于陆贾颜鲁公与终军不可同年而语矣其可哉紞既吊祭遂申之以文曰
　　访前修之遗烈兮在西南之天涯路漫漫其修阻兮魂杳杳其曷追罗蕙肴与桂醑兮集众美以为仪藉芳馨以比德兮庶英爽之在兹公之贞洁世所信兮琢白璧为肺腑濯江汉而暴秋阳兮肯自涴乎尘土制云雾以为锦兮又重之以黻黼擥星辰以耀芒兮宇宙轩豁其在手顾食焉而弗避兮斯大义之所存载使以驰骋兮往振策兮南云嗟期运之未至兮遇诸爨之狺狺彼徒知险塞之可以负固兮又安知天命之维新人固有一死兮死固各以其仁惜芝兰之见兮终腐朽于荆榛委蝉蜕而不顾兮挟浮云而上征驾雷车以飘忽兮引翕赫之霓旌逐飞廉而东骛兮厯倒影以凭陵过苍梧之旷漭兮谒重华而是正爱傅说之有托兮亦徘徊于箕尾望故乡而掩涕兮予岂能独昵夫山鬼吁嗟归来兮公不可以久留怅猿吟与鹤飞兮两浩荡而难俦将速返于故居兮宁尔宇之深幽有子有孙善继而善述兮长致享于春秋

　　自述诔　　王偁

　　王偁字孟扬其先东阿人宋宝元康定用兵西方士有没于元昊者王氏遂为西方人元有天下其地最后附赐姓唐古氏髙祖王父某从下江淮授武德将军总管镇庐州曾祖王父某祖王父某相继袭爵改上千户没俱塟大蜀山下先府君某当抢攘以材用荐者调民职庐州路治中厯江西福建行省郎中至阶朝列大夫潮州路总管当时称廉吏第一人所莅政绩卓异字惠小民攘剔豪右礼贤士植纲纪民奉以祠元运改旺度时不可为浮海去之道闽闽父老遮留退居永福山中为黄冠服者十年朝廷聘之耻为二姓臣遂自引决呜呼是时偁生方六龄家觳然壁立太夫人守节自誓艰阻备尝手疏先君之迹与古今豪杰大畧教之外王父姓刘氏讳某由宣文阁博士出佥闽宪再召入为秘书丞没王事赠嘉议大夫福建行省参知政事其学淹贯靡不究博古好雅翰墨之妙絶当世偁不及见之闽先正闻过斋呉公学行醇伟为士林望与先君交谊相与也先君没时属偁夫子教之第未弱冠夫子没伥伥罔依归頼外王父遗图书手泽多杜门自研厉少多病负第者三年莫臻其至弱冠入庠序与陈君从范游陈蚤入闽过夫子室获其指授恳恳汰其瑕砾示以瑜瑾一旦如发蔀矣洪武庚午宾兴岁领荐方去海滨观光上国会试礼部不利例入国子处缙云朱先生馆下日求齐鲁士与谈访其遗风及四方之贤者而私淑之上表陈情乞终养高皇帝悯之南归越震泽徘徊呉会间不敢留趋侍汤药膝下始冀收其实而从范己物故闽故老亦凋剥殆尽四睇毗落无可与语晚得晋昌林志相与论学假以柯范抗颜为多暇则穷幽极深徜徉物表趣豁如也未几太夫人捐馆舎呜呼居丧不敢渝礼既合先君茔庐墓下者六年永乐初元以推毂者至京师待命黄阁因自陈愿处学校励人材不允授从事郎史官翰林检讨进讲经筵以文字供职时钱塘王洪擅词垣与同官一见过相推重勅修大典萃内外儒臣及四方韦布士毋虑数千人滥厕总裁之列大将军英公复征交址辟居幕下于是泛洞庭浮沅湘厯九疑吊苍梧征兵南海既而穷象桂道五管观师于日南九真之交时有赞勴大将军待以为揖客归仍守其旧官先娶郑氏新安人前名御史潜之孙女先卒再娶薛氏闽故族孝养于姑贞淑内得其亮生男一人振女子某一人其次男拱女子某一人侧室李氏出也此族系出处之槩少锐志于有为毅乎思凖古以驭今而用弗以施学虽服羣圣猎百家穷幽明亟于闻道而质沦惷杌遇登高吊古慨然发其悲壮愉乐一寓于文若诗而辞愧土苴其为人则似■而容似傲而恭家贫而心乐身困而处裕然疾恶太过遇权贵不能俛眉下之任情以直不能骫以徇人成功此其见短于世也见人善不啻若已有之虽匹夫问未尝不竭以尽与人交内外莫敢携此则自以为长焉若夫倇以为终身之憾者齓失所怙哭吾父几不能生粗知学而哭吾师如哭吾之父焉未几哭吾友如哭吾之师比得禄而太夫人不逮养有子教之未立荷两朝之恩而莫一举报呜呼况兹身系缧绁西山东陵淆而未分孤臣之号庶女之恸南音之戚梁岼之章孰为发之日者以支干推定人祸福生死谓吾年日皆庚廸于丙岁在阏逢丽于鹑火其弗延矣呜呼其果然邪孟子曰桎梏死者非正命也昼夜之理吾曷念之因述其系而极之以呼天之辞用自诔俾后之为乌鸢为蝼蚁在阳侯在回禄或返其遗骸或招其魂魄或藏其衣冠庶令有考者悯其志而哀之焉辞曰
　　予槩观夫古之人怙材者恒困于弗施志大者惟颠顿之屡跻呜呼孟扬矧尔乏古之才而尚其志焉得不竒于时而诿于戾尔负而君尔负而亲呜呼谁其白之悠悠苍天

　　明文衡巻九十五

　　●钦定四库全书

　　明文衡巻九十六

　　（明）程敏政 编

　　○哀辞

　　彭百炼哀辞（有序）　　杨士竒

　　宣德五年上悯江西之民困于奸吏豪民渔敓无厌也用玺书遣使廵视除凶去弊以安善良使者以朝廷所建设县之老人周悉民隐所至事必咨之而惟其言之听不疑然是时老人非皆出于推择善不善相半不善者把持哗讦为能事其善者亦且敛手避之而县长吏鲜不受制于是奸豪吏民闻使者来惴惴惧旦夕且死暮夜走跽老人投重贿哀叩求活既纳贿曰吾庇汝汝谨毋忘我而凡所对使者言某是某非非尽出于公矣盖所在皆然使者至泰和留浃旬治事竟将行矣时监察御史彭百炼侍亲家居亲丧有事于外适暮风雨大作驰骑过快阁下使者侍坐阁上仓卒不及下避径驰去使者遥望见之遣问知百炼也明旦使者去之万安龙泉还止庐陵会有按察使官来问使者言百炼驰马不下遂趋泰和召县之众老人索百炼居乡所作愆过咸对无之至再三众老人对如初惟一老于百錬素有憾貎欲有言乃悉出众老之无言者而留欲言者导之言遂掇拾其尝买妾及田四事而其最妄者谓挟制县官放免百夫长温彦琮得白金三十两遂令书状乃复进众老之无言者出状而掩其前之半以后半空纸俾聮书姓名为据盖众老实未知状所言何事也按察司官遂令众老以夜伺百炼而执之然犹未有固必意密戒云如其它出即止勿执亦勿泄言适百炼治丧事出外一二老人欲得按察司官意躬率百余人夜走数十里外踪迹掩执之百炼平素负气义侃侃悯穷嫉邪遇事直发靡所顾避虽退处乡■〈尚阝〉不变以是滋召怨其居乡时朝廷造海舟令民夫探桅木泰和当出三百夫以富民三人充百夫长率行傅着已定县时惟丞治事孱弱不能制下奸人及吏胥谋茍利盗出县帖复追乡二百八十人皆为百夫长期一人得白金十数两免之于是六乡讙然大扰温彦琮者百炼姻家素窭甚预焉计无措走告百炼百炼入县庭索其牍阅之其所追二百八十人不具按检乃言于丞丞实未尝知也遂悉罢二百八十人不追扰者以定皆德百炼而奸人邪计不行愈益侧目之矣百炼既被执至庭下得覩老人所具事状曰果如老人言宜有告者今既无告者请及老人面对就死不恨不听遂械系送诣使者转送京师凡使者所送诣京师非死罪皆发戍逺边独百炼适遇寛恤之令得纳米赎罪罢其御史而命吏部改授官未及以疾卒百炼由进士为御史其文学皆有所自得非寻常之为进士者可及其仕必欲行所学不肯媕婀翫愒其所歴两淮江浙广东皆有政绩见于其人称道思慕未已也而闲居无事乃遭罹若此岂其命欤然而独沾寛恤之令将改授官矣无几竟卒信其命乎自百炼被执泰和之人无贵贱贤愚来京师道其事者凡数十人如出一口故卒之日京师缙绅君子皆伤悼枉之古之人有言盖棺论定百炼庶几可以无愧杨氏于百炼累世姻娅虽百炼为人素于余不相合然不合者一人之私也所谓伤悼枉之者众人之公也君子不以私废公故为述其得罪之由为哀辞使其家刻诸墓盖曰屈于前尚可信于后也其行之见于墓铭者此不复出哀辞曰
　　百里之民有耆有耄用其惇厚率民于道亦资正言禆辅邑里逝者何臧来者而否邑有视听蔽其明聪衡从肆厉为下斧斨狸以牧雏狼以牧豚谁实使之于乎匪仁谁实听之漫不加省恶者脱罟善者坠穽直者共忿邪者众说柔者以全刚者以折嗟世之人莫非命焉憎爱废举彼胡能然惟命之然成是邂逅誉毁得丧奚彼之诟嗟嗟百炼命也奈何宵人之怡君子之嗟

　　蒋隐溪挽辞（三首）

　　顾瞻兮堂前巻帷幕兮藉兰荃陈清醑兮载肥鲜韵悲管兮切哀弦凄风激兮棂轩云黯黪兮灵来旋恍如睹于形色兮俨若聆夫笑与言言可聆兮意不传怅思公兮临几筵
　　北风凛凛兮天雨霜木叶脱落兮百草黄翩铭旌兮辞髙堂登灵车兮秀冲冈蒿里歌兮哀以伤玄室一閟兮夜甚长魂渺渺兮何方螺山崔崔兮螺川汤汤青原与白鹭兮郁相望怅思公兮游故乡
　　玉佩兮琼琚霓衣兮霞裾秉元化兮握灵枢列缺从兮丰隆趋倐阴而阳兮忽巻而舒睨视浊世兮如污渠飘然乘风兮凌太虚参王乔与韩终兮列仙为徒游紫微兮帝之都怅思公兮邈天衢

　　楚林王先生哀辞（有序）　　杨溥

　　予游乡校时湖湘间有若三吾刘先生南宾陈先生以硕学雅德显名当时及予出仕皆物故矣每以不及见为憾今观楚林王先生行迹乃知其与二先生为同辈重有感焉先生子恺佥广西宪司事宪佥之馆甥工部虞衡郎中程鉴皆以廉能名诗书之泽尚存而先辈不可作矣为辞以哀之辞曰
　　楚山髙兮湘水长仰浮岚兮俯流光可樏兮可航怀髙人兮长往独惆怅而悲伤繄占毕于铅椠兮将求志于所独也出膺民社兮亦非大贤之路也缅惟前修孰不欲为伊兮为周抑有命兮何求嗟彼昧者由显而河兮较其所获孰为优兮望潇湘兮延伫挹馨香兮兰浦谅天道之可征兮尚有观于先生兮

　　杨处士哀辞（有序）　　胡俨

　　处士讳美字子将姓杨氏元太和州文学讳荣之子翰林待制讳景行之孙赠富州尹骑都尉弘农郡伯讳复圭之曾孙其先系出华阴汉太尉震后为庐陵人处士幼颕敏读书为文超于行辈善事重闱以孝称处昆弟克尽友爱其最难能者蹈危履险以塟其叔父虽盗贼凶愚亦感其诚意求之古人不槩见处士之德善如此然卒遭丧乱蚤世不克竟其所施诚可哀也既卒之四十有四年其遗孤左春坊左谕德兼翰林侍讲士竒惧潜德弗耀乃以刘礼所譔行述来征言余惟有德者必有后而后嗣之贤亦必本其先观于谕德可以知处士矣故为之辞曰
　　若有人兮好修承华胄兮西州抱德美兮袭淳烋玉韫椟兮不售华彩衣兮紑紑亲余爱兮乐孔休鹿之鸣兮崇邱嗟子衿兮我求渐摩兮息游繄我心兮悠悠迎安舆兮山之陬攀桂枝兮聊淹留何狡童兮黠偷逞不轨兮竞戈矛倐豕突兮怒獳肆毒噬兮仲叟有昊兮莫投泪浪浪兮曷能収既不余兮闵忧反絷余兮见雠鹰忽变兮为祝鸠幸余鉴兮慺慺敛遗骸兮裳裘闭重泉兮林之菆撷芳兮采莍奉朝夕兮绸缪嘅同气兮拘俘捐余佩兮是酬念复路兮回辀野阒寂兮将谁俦对农人兮事锄耰徒怅望兮西畴歳苒苒兮不我优悲鶗鴂兮鸣鸺鹠哀人生兮迫遒修短数兮抑又何尤独令德兮诒谋锺厥嗣兮遗庥庆泽衍兮声光流天之报施兮孰云其幽

　　呉先生哀辞（有序）　　梁潜

　　呉先生孟勤吉之安城人人予自幼闻先生名甚熟及来史馆始获拜先生焉先生虽老色夷气畅善道古今事终日不倦时方纂集太祖髙皇帝神功圣德简牍浩繁事有弗得其端者或以质之先生先生手按其书口诵其语出其端绪节目若引瓢而注之听者如目睹其事盖先生识见高明非徒能记忆也其于英豪伟杰之士心志谋畧设施后先亦自然符合呜呼使先生用于时措之事业当何如也然先生方慕古之廉士其自视甚髙不求阿色于时由是遂与世抹摋终身负此自困不改也其为文章简质而温润操笔立成若不甚经意者既成读之虽苦思力构者不过是也史书成得蒙恩赉授河南开封府学教授盖圣上意以是可优老先生孰意先生遂去此长逝不返邪方去时翰林羣公合交游之士以相饯莫不举觞相属谓先生复来固将动色以相候曾几何时而盍簪牵袂之欢遂为扼腕伤神之痛于乎悲夫赋之深而未竟其施世固有如先生者岂非命邪先生长子善存谋返塟而未果今翰林学士解公已为铭其墓余因悲之以辞曰
　　崇冈兮峩峩春将暮兮水增波蘼芜绿兮桃始花怅独望兮天之涯君不复来兮予恫而嗟学之茂兮弘畅承先启后兮伊谁弗谅彼连驷兮充逵独方轮兮焉之彼挿羽兮薨薨独戢翼兮噤不以鸣名之光兮行之塞人弗施兮于已焉汩古则然兮今奚惑汴之滨兮河之阻洪涛汤汤兮不可以度羗独滞此兮不还云横天兮地漫漫使我悲兮忧万端酌清酤兮盈樽陈嘉殽兮藉以荪神来歆兮不可以同吉之水兮孔幽上有丛木兮枝相樛君不怀兮故邱秋霜兮被野旷茫茫兮宿莽君曷宁兮故宇

　　大明故左春坊左赞善赠太子少保谥文肃徐公诔辞（有序）　　金寔

　　洪武壬午岁寔始来京师天台徐先生好古时方为太学博士与从父傅霖翁同官甚相好故寔得亟见先生引接良厚永乐二年仁宗立为皇太子妙简辅导之官先生由太学入为春坊司直寔时沗以翰林官属进讲经筵获与先生朝夕同事既而又获同僚寔尝视先生为父行而先生谢弗居遇之益亲后寔以母忧去官己亥岁复来京师值先生病已笃闻寔至强起衣冠二子掖之坐出酒馔享寔亹亹谈别后事爽然若无疾者且曰老夫却粒已期月日唯饮醇酒一爵今日见吾友当倍之复再举爵一饮而命二子为寔引满数行既醉辞去将趋行在先生送之及阶执寔手谓曰吾亦当考绩计不能北上幸为我谢故人前途宜自重吾与子诀矣因呜咽泣下寔亦不能仰视明日登舟而先生竟卒时十月二十一日也仁宗在东宫深悼痛之自制文一再遣官谕祭且将裒其遗文梓以传甲辰秋即皇帝位首诏赠先生太子少保谥文肃建祠墓下勑有司春秋有事复四家丁役以奉祠事呜呼先生以纯粹博雅之学劲正修洁之行和而不可同谦而不可踰所谓有德有言者矣虽不及柄用以大其施而当储君毓德之日能以圣贤治心修身之道引翼取信卒光身后之名奚负所学哉先生之仲子衍受辟为邑校官奉少傅东里先生所譔墓志示寔捧而读之九京莫起益增感慕乃述其行为辞以诔之曰
　　天台之山上应列星俯挹渤澥高抗青冥扶舆孕秀夫子是承稺龄卓尔弗诐弗倾初游郡庠具曰老成论为秀士首诏宾兴实华彪炳六馆蜚英繁曜丽空忽见夜明万葩鬬艶劲松独贞司成严厉众莫敢撄学徒千数畏若雷霆惴惴揖拜栗蹈矩绳夫子来觌涣若释冰开颜霁威如酗解酲实由德孚孰曰意迎锡符分校士有轨程范镕来秀若冶剖铏太学三年虀盐味经济济多士于于在庭悉屏糟粕浥以醇清储皇毓德简畀至精琼琚玉佩峩冠彯缨引翼惟正启沃惟诚旁塞多岐示之中行言出则俞有歌斯赓明良值遇宜作股肱胡不慭遗溘焉遐征哀讣上闻痛悼奚胜谆复赙遗终莫罄情迨于践祚褒赠首膺秩崇师保谥锡嘉名尊轶三老荣重五更享祠聿建封域载营丽牲有碑玄堂有名树之松槚杂以楸柽岁时有事帝命使令牲肥酒香醆斚豆登荐祼兴俯有赫厥灵玄液下滋幽光上升裕其孙子以及后生呜呼夫子孰与抗衡畴昔好言辽邈九京光风霁月想见仪刑爰述众美寄之哀声有不知者庶几可征

　　裴侍郎哀辞　　王直

　　公裴氏讳琏字汝器监利人初游学郡庠年甚少已嶷然如巨人长者久之升太学擢知剑州三年升浙江按察佥事改江西坐累谪兴州太宗在位召为北京道监察御史升河南按察副使又以累谪武清复被荐为广东道御史仁宗在东宫雅知之擢春坊中允改大理评事又改刑部主事坐事降易州同知洪熙初图任旧臣升工部侍郎改北京行部又坐事去知涪州子纶为翰林编修得推恩及其亲公遂弃知州就封以翰林编修文林郎致仕宣德十年三月十三日以疾卒于家年七十二公天资俊爽负竒气眉目明秀议论英发率尝倾一座其才敏过人当义而行无顾忌初在剑州州产茶民衣食之而为有势者所扰公奏请禁止至今民頼其利为佥事在江西鉏恶佑善所至吏畏而民爱之其于贤者维持成就如所亲及为御史弹劾不避权势河南皂军山冦发公受命往察之还上讨捕方畧冦遂平阶州贼王金刚奴等僭名号聚众八千余人势悍甚又命公往公得其巢穴以计擒之而请释其余上初遣公谓还当大用而用事者嫉公绌其谋间踈之不召见而罢其为侍郎尤侃侃自信敬恭朝夕有大臣之体在剑昜时兴学养士至亲为讲说赏勤而劝惰诸生多赖以成流风余泽今尚有存者盖公之志夐然出侪辈故所至有立予之知者如此予所未知者计亦伟特犹是也平之庶知两溪之忠与余之悲两溪讳球字求乐一字廷振两溪者其弟子尊称之词世家安成茨溪后徙家之葛溪余则周姓叙其名功叙其字石溪其号也辞曰
　　瞻云山兮安成西怀故人兮我心惋凄虎豹昼号兮鸱枭夜啼阴风悲惨兮毒雾冥迷欲往招之兮睇艰险而无蹊天茫茫兮至道暌名昭昭兮日月齐于乎歔欷兮怀哉
　　两溪瞻云山兮蓟城北怀故人兮我心哀恻天门昼闗兮虎卫阨塞蛇虺纵横兮夔龙敛迹欲诉帝之无由兮道邅回而屏息魂恍恍兮渺何极泪淋淋兮气填臆怀哉两溪兮寃谁与白
　　瞻云山兮湘水幽缅怀古之人兮我心增忧古人今人兮我何尤摅忠灭身兮异世同猷哀莫哀兮沈清流惨莫惨兮魄野投死生一视兮如彼浮沤千秋万古兮屈刘匹休

　　太傅安国孙恭宪公诔　　刘定之

　　维昔太公生周邑姜妇文嫔武孕成启康受封于齐今几千禩维安国公复起齐地笃生圣后配我宣宗以母皇上乃登三公维公之德以敬为主曾藴丹书厥名乃取维公之爵自伯而侯进号大邦宠禄优优维公之寿踰八望九玉蝉金貂辉映白首寿爵及德与太公同亦塟于京灵旐不东内相期颐后昆绳蛰五子十孙殆过吕伋皇家万年谁与齐休曰伯叔舅异姓元侯

　　明文衡巻九十六

　　●钦定四库全书

　　明文衡巻九十七

　　（明）程敏政 编

　　○祭文

　　禡牙文　　胡翰

　　维岁甲辰正月某日淛东行中书省右丞李某以清酌洁牲禡于大牙之神惟国大事曰祀与戎凡我有众罔敢弗恭在昔草昧诞启武功涿鹿扬灵牧野奋庸承天休命惟神是崇于皇汉祖奄起沛丰申严秩礼丕显军容百王继轨庶士承风伊予不武荷国委寄授钺端闱总干东鄙列城效顺羣丑慕义匪曰予能实神之赐赫赫灵旗道扬神威天日清照风雷厉飞睽睽万目具瞻指挥何挥不跃何指不披薄海内外日所出入憺其于铄罔不震詟肆于将士一乃心力鞠躬将事不越咫尺春酒既嘉洁牲孔腯是用昭假令典有则神其临之尚永我翊宣我神武祚我明德削平僭乱佑我民物如周如汉如古有国登于至治报祀罔极

　　祭胡先生文　　苏伯衡

　　呜呼仲申良金美玉庶足以方公学术之精纯商鼎周彛庶足以拟公述作之古雅惟严毅以自持曾毁誉之不暇故不合者甚多而合者恒寡方年岁之壮盛侣麋鹿而在埜逮景迫于桑榆乃圣主之遭逢承特招之明诏迩清光于九重体右文之至意振教铎于一邦及元史之纂修遂大笔之独当叅公论以褒贬深上契于宸衷然而宝怀而不售材蓄而不试代言顾问上虽注意于柄用引年乞归公则必行其素志得不以声誉之隆吾所谓富而不在乎禄之丰道德之究吾所谓贵而不在乎位之崇不然既俞所乞拂袖而还长山之下竹林之间僦屋以憩贷田以耘非樵牧以为伍则猿鹤之同羣亦独何乐而志气欣欣呜呼仲申意谓百龄以重乡郡何斯文之寡佑婴微疾而遽病昔者相过塞坐书诗英俊在列笑谈麈挥今者之来室是人非帷交尘网庭暗履綦嗟距公之云没曾居诸之几时慨夫事之殊异忽乎已至于斯更一二岁征文献于门墙者何从仰其音徽牧牛羊于丘垄者谁复为之呵撝又况一纪必世乎此吾党所以重反袂而欷歔也虽然生必有死盛必有衰犹旦有夜理固若兹惟古圣贤其身虽没而其名永垂者亦惟托德业与文辞公之所藴固不见于设施公之所作则与古人而并驰其味也隽其声也希大篇短章细书深刻者有不家传而人诵之然则公固自有没而不湮者存矣吾党嘘唏又奚以为聊缉此言以侑一巵盖不独慰公于九京亦将塞后死者无穷之悲呜呼仲申以为是乎以为非乎

　　为廖平章祭常忠武王文

　　永忠昔与伯氏有众一旅知天命之有在爰委身于真主奔走御侮目彼淮土方艰难险阻之备尝岂自意得见王于和阳之浒立谈之间分投气合有如肺腑余亦不自知其何以同事戎行至于今盖十六寒暑惟王文武全材有力如虎虽猛将之盈庭孰英风之敢拟况于余孱弱而敢与王齿每受命从征辄忘其懦怯而相与犄角者实思附乎骥尾至于奬率六师洒扫九宇上以报答圣明下以乂安遐迩则王之所自许今南征北伐日辟地千里混一之功佐运之勲震今而耀古真可谓不负平生之语矣何堂堂山立之躯遽奄忽其蝉蜕将下民之无禄抑修短之有数然王之表表者固虽死犹生而声名与国同休于千万世也余之歔欷而涕泗交坠则念情好于畴昔感幽明之异路而已耳于乎哀哉

　　祭淛江潮神文　　谢肃

　　呉越之交浙江中界吐吞海潮或小或大滔天沃日雷涌霆轰冯其气势必有神灵烈烈伍王素车白马倐阴而阳与涛上下赫赫武肃称呉越王射潮使伏鐡倚若舂二王攸止妖遁鬼匿阳侯海若亦率乃职我维司宪偕彼同寅奉天子命将按七闽羣黎是绥百司是纠顽廉懦立风俗再造镇铸一方实在此行道出淛江驾以艂艭惟神佑我涛波不惊蛟龙鼋鼍灭迹潜形太虚空阔山川清美长风送颿一日千里峩峩闽闗不逺伊迩省风问俗使节戾止赖神之休去险即夷一觞是奠神其受之尚享

　　祭诚意伯文　　呉公愿

　　维元政之失驭兮豪杰奋其并兴驱齐民使荷戈兮销锄犁以为兵胜负迭其相受兮弱之肉而强是食竞侵畧以僭窃兮纷盗据乎南北尘滃滃兮而眯目兮焰炎炎而涨天计剽杀为功庸兮孰黔首之汝怜繄穹苍之念乱兮实挺生夫圣明擐仁义为甲胄兮婴忠信以为城江淮翕其景从兮顾瞻金陵而是都岂有君而无臣兮畴启予之雄图惟先生之壮志兮夙藴皇王之学鄙管乐之陋或枉兮谓伊吕之可作神谅兆于几先兮吾将察夫璇玑覩王气之攸属兮知帝命之所归虎啸谷以生风兮云出岫而随龙郁予衷之耿耿兮舎圣人其焉从应聘命以效忠兮驩契合于诺唯神筹秘计不可以言喻兮恒决胜于千里彼伪汉之抢攘兮舳舻肆其横江陈我师于彭蠡兮殪封豕于庄浪长驱直抵其巢穴兮循豫章而东之蕲黄与鄂岳兮固风靡而无遗先声詟兹两浙兮复禽张而系方操破竹之形势兮七闽惴其敢当闻西北鄙之人兮曰奚为而后我征不庭而抚顺兮不再鼓而俱下虽天道之助佑兮亦将军之用力也发踪迹以指示兮允先生之成绩也皇锡爵以酬劳兮位次亚夫公侯效子房之勇退兮愿从赤松以遨游胡二竖之构患兮动宸衷之悯恻帝曰卿其遄归兮畀优游于禄食赐丝纶以褒美兮示睿眷之不忘驾蒲轮以言旋兮桑梓贲其宠光仁者必得其寿兮谅理数之可推谓阴隲之获报兮宜愈享于期颐泰山颓而梁木坏兮忽溘焉其云亡不慭遗于一老兮使斯文之遽丧古之人图夫不朽兮惟立功与立言建茂勲于开国兮况著述之必传秉二美而并载兮流芳蔼于青史求鸿名于无斁兮亘万古其犹不死嗟鲰生之多幸兮望余光之有年曩叨班于朝着兮沐数载之嘉言承恩例以聮归兮敢景行于先哲偕同心之友朋兮敬瓣香之是爇登瘠牲于几俎兮崇清酤之盈觞匪饮食之足尚兮庶至诚之馨香菊采采而垂华兮露泠泠而凄其灵惝怳之不昧兮魂髣髴而来思尚飨

　　告山川坛文　　叶砥

　　维洪武年岁月朔日荣禄大夫同知大都督府事南雄侯赵某今遣某官谨以洁牲醴币昭告于山西阖境山川之神曰惟灵秀气所锺流峙成质长养万物润泽羣生为利甚溥其功不细于赫厥灵实奠兹土风雨以时民物以阜灾疠以消盗贼以弭山宁川谧是曰神职国之盛典报祀维时乃崇坛墠乃洁牲币其或不然曷庸神为蠢兹残冦乌合其众啸聚岩崖如魑魅然屡勤王师迄无所获急则兽奔缓则蜂聚扰吾赤子掠吾土毛为时害者独在于斯堂堂天朝万邦职贡东渐西被声教旁敷云胡兹境稂莠弗除天子曰咨尔往视师载扬我武必殱厥魁我临我众既戒以誓用祭明神祈尔阴佑敢告

　　祭宋景濂先生文　　方希古

　　公之量可以包天下而天下不能容公之一身公之识可以鉴一世而举世不能知公之为人道可以陶冶造化而不获终于正寝德可以涵濡万类而不获盖其后昆其所有者皆众人之所难勉而未尝自以为足其所遇者皆众人之所难处则快然委命而不置乎戚欣此公之所以跨越前古拔彚超伦控宇宙而独立后天地而长存者乎世乌足以知之徒传诵其雄文执其词者惑其意得其似者失其真彼好慕者且若此又何怪乎臧仓与叔孙宜文公之厌斯世而不居甘逺迹于峨岷盖将吊重华于九疑唁屈子于江滨而不忍污乎流俗之埃尘也然则公固以死生荣辱为梦幻得失毁誉为浮云六合之内孰非其第宅荐绅之士皆若其曾玄尚何穷达之足云乎吾独悲叹而不止者上以忧乎斯道下以悯乎斯民愧受恩而未报惧来者之无闻呜呼哀哉公其舎此而安之岂其与形俱逝与物同泯乎吾犹髣髴见公骑风驭气鞭日月而叱星辰遨游乎昆仑之野出入乎无穷之门是盖处乎世者止七十有三年而不死者不知其几千万春其遇乎人者虽若艰危而可痛而乐乎天者不可数计而具陈而吾犹噭噭哭于山巅与水濆是皆公之所笑而奚能酬教育之厚恩呜呼哀哉列泰华以为殽注沧海以为樽吾知公之不我顾而庶几可以报公者习其所闻以求不负乎明训行其所得以冀有益于黎元酹皇天与后土尚同鉴乎斯言

　　祭王原采文　　杨士竒

　　于乎先生之学圣贤是师先生之行纲纪允持先生之心金石其贞先生之志雪霜其明浩然归全乘云翩翩我怀先生崇山长川桐川之藏既固且深遥致觞奠神乎其歆

　　祭少师东里杨公文　　黄淮

　　呜呼公之德业文章简在宸衷播闻中外焕若日星之昭晰固不待区区赞美之芜词然而公之与我也道义交情终始无违茍不托之于觚翰曷以致夫感仰之私淮自筮仕以来五十年于兹升沉荣辱与时推移厥初承乏职兼两制僚友之中公尤我知情之相孚坚如胶漆事之可否信若蓍龟逮夫鸾舆北狩青宫监国慎简宫僚以励翼惟我与公而相依异体同心合辙并趋献可替否一出于正竭谋殚虑靡惮劳劬晋锡便蕃光照伦辈百责所萃曾莫敢支夫何人事之错迕岂料灾祸之荐罹公方入对明廷旋复释还故职我则拘幽圜土一滞十稔有竒常承悯恻之念屡馈药食之资诇我音耗抚我痴儿绸缪恳悃久而不衰忽沾湛恩之汪濊聿起涸辙之枯鱼复聮裾而接佩同振迅于亨衢何予孽之未殄遽撄患而遄归莫致寸忱之报空驰尺素之书俄闻凶问歘然逺至使予拊膺踯躅北望而呼号沾衣被面洒涕泪之涟洏呜呼哀哉公年八十寿亦云多奚必耄期然而淮独为公痛惜者不在寿之崇卑嗟惟冢嗣悖严训而沦惑致陷身于危机由是积忧而成疾徒怀愤懑而莫追几使垂成之伟绩止乎一篑之有亏幸遇皇上恢宏天地之大德眷念先朝之旧臣其在告也赐玺书以慰释其盖棺也隆赠恤以加恩公之哀荣始终亦可谓全矣复何言焉闗河邈悠缄辞致奠矫首文江岂胜瞻恋呜呼哀哉尚飨

　　祭兵部尚书陈洽文　　金幼孜

　　惟公之生性行贞纯忠谨谦和翼翼恂恂初以才荐首列近侍继典铨衡载职大理夙夜弗懈惟明惟公实称委任仰副宸衷交人梗化肆造叛逆公赞元戎屡效劳绩阅厯二纪抚镇炎陬累征不靖惟公怀忧宁桥之役公谋既善彼拒弗纳失在轻战师徒为衂冦势披猖惟公秉义奋气弥刚公蹈白刃如履平地一心为国有死无贰孤忠伟节日月争光凛凛英风振于遐荒公死如归国有懿典生着荣名殁尤光显稽行赐谥恩恤有加命子以官鸾诰实华予忝交游夙敦情好公既永逝益增悲悼有殽载爼有酒盈樽一觞致奠灵爽如存

　　祭呉司业文　　杨溥

　　呜呼吾友其亡矣夫知吾友者重为古道惜也古之学者守道不贰世或杂以异端吾友非周孔之道未尝形诸语言古人慎于交际世或以辞色取合于须臾吾友非道同德合黙黙自如人惟矫矜耻于服善去道为益逺吾友人告之过则引咎自责不假乎强勉古人以直道为心世或务智术矫致物情吾友之待人则惟其诚人皆知古人为可师惟其溺于利欲或不免于支离吾友视之云霄羽毛江汉流凘故其发迹翰苑师表成均而四海交游六馆之士皆儗于古人也使人皆吾友则无怀葛天唐虞三代惟人不吾友而后彼此町畦始终芥蔕予与吾友托交三十年道义之笃曾不以夷险而变迁予昔南归谒公于久别之余篝灯夜语曾不足以尽区区及予北往承途之便知吾友之遽亡虽万千艰难亦当一见呜呼吾友亡矣予何能淑言不尽情望风而哭

　　祭柱国平江恭襄侯陈公文　　周忱

　　呜呼公之器量超出乎众人之表公之忠义深结乎主上之知受三朝之眷倚提十万之雄师渉川航海智勇并施内则足仓储于天府外则耀声威于边陲晚居东楚兼任保厘冀兵民之缉睦务镇静而抚绥况乎笑谈尊俎淹贯书诗当吐辞而发论咸卓絶而瑰竒此又缙绅君子之所同仰岂独介胄之士爱戴而归依忱未学无似德菲位卑辱忘年而托契常与进而不遗毎轇轕于议论必更仆而移时谓之知己胸臆匪凡人之可窥转般有法公欲与我规画而同为海运有録公欲属我编次而序之事未及就言犹在耳别仅两月而公奄及于大期呜呼是可哀也已会通之河漕运攸资曰埧曰闸曰堰曰堤后千百世覩公之迹者虽庸人孺子亦将感慨而怀思矧我同事得失相规一旦永诀安得不洒涕而歔欷公之为国临絶不衰遗表所奏公尔忘私进爵锡谥天恩迭推公有令子克绍靡违去岁此月陪公北驰天子有诏同趋丹墀今我复往公不可追舣舟淮浦瞻望灵帷爰感今而念昔致薄奠而陈辞公兮不昧鉴我伤悲

　　祭岐男文　　钱溥

　　呜呼自吾之使交南也汝与弟峄皆力疾迎至于扬州比归自交南也而峄已死矣吾既哭之而来京汝复送至于扬州见汝体羸气弱不宜以即逺遂留汝就医于东呉岂期别踰半载而汝亦死矣呜呼痛哉向吾同使事者四人或锺瘴疠之疾或愆使命之宜皆悒悒不自安而吾独少此二患岂天欲夺吾二子而俾之以茍全邪抑吾实不德而致天之殃吾后邪不然何间闗万里之险劳苦一载之余而吾二子之祸不一免也呜呼痛哉初汝以兄治家有弟尚幼故独从侍于我者久每岁时称寿坐我夫妇于堂上具觞豆率妻女升劝尽驩而退衣冠楚楚然眉目皎皎然为可爱呜呼今复得有是乎吾每朝退汝必升堂致问暮则祗候于门或禀命而出应时以归气象雍雍然言论欵欵然为可喜呜呼今尚得见是乎汝年十四五即能诗缀文往往出诸长者右卿士大夫见之虑有少年高科之不幸岂十载四举皆阻于病病日深学日笃尤冀脱晦而向明成大器于晚就去年哭汝弟犹曰汝在也而今又哭汝矣呜呼尚复谁可望乎言念及此痛裂于心则天下之痛尚孰有甚于我哉汝于丙子冬生一子启定而夭继而生二女以兄之子启宾为之后二女则取赴京来教养之以待成不知汝禀此明秀之质怀此抑郁之志而精灵所在复念尔父母兄弟乎念尔妻女乎化为祥云列星而上烛乎殒之于地者为金玉乎为仙芝灵草乎吾皆不得而知也吾今寝不成寐言莫能文遣家人告汝兄以塟期复书此以祭汝汝能假之于梦寐以告我乎呜呼痛乎哀哉尚飨

　　翰林院祭李文达公文　　刘定之

　　公生中土河岳降英魁乡对廷际于圣明宣庙擢材英皇授职遂由宰属荐升华级诸部乃佐黄阁乃居天顺返正日赞吁谟公之事主有始有卒裕陵复土甫终遏密公亦往矣龙髯追攀乘彼白云仙驭乃叅公之事亲封以孤保父子横玉以至于老既送考终遽从九原忠孝克终其曷如焉天子念公赠谥塟荫朝行惜公吊赙哭临矧僚与属永诀显幽陈辞灵几以侑醪羞

　　祭薛文清公墓文　　胡谧

　　于乎世有所谓义理词章之儒其学异趋也而公则因文见道深味其腴观公读书两录益充乎其有余也又有所谓道德功名之士其心异致也而公则实与位称不少为累考公厯官诸绩殆确乎其无愧也若公者虽古人为难能而谓今世之易得邪是宜朝廷倚之为辅弼荐绅视以为矜式也而谧小子虽夙廑山斗之仰且幸出于门下然未获执抠趋以承一日之诲益也讵意自公请老而归而遂成永隔邪此岂特谧小子之不幸而实斯世斯文所共惜也兹谧持节西来过公墓下不能不感今怀昔徒稔九原之长忆也于乎龙门之阳其山苍苍其水汤汤公之流风余泽尚将同其永长矣乎谧庸俾有司祠诸学宫以与乡之汉太史令隋文中子诸贤后先而相望庶几英灵千载萃止一堂以益增乎山川草木之光爰复矢词以告跽献此觞匪展谧一人之私盖将广观法于乡邦伏惟尚飨

　　明文衡巻九十七

　　●钦定四库全书

　　明文衡巻九十八

　　（明）程敏政 编

　　○字说

　　李都尉字辞　　宋濂

　　皇上即位之九年以顺德公主下嫁于太师李韩公之子驸马都尉祺初祺小字为总至是诏曰其易以美名翰林诸臣乃定今名以进且字之曰子祺既而子祺请曰祺之名实定于先生祺于先生少尝受业有师弟子义将何以教之余惟一代之兴必有元勲厚德之人出于其间始则佐帷幄决胜负终则坐庙堂而赞治化成大功而享荣名为国家之柱石系天下之重轻若汉之萧酇侯宋之赵韩王皆若是矣至于连姻帝室若今太师则未之有也今太师极人臣之尊为上公之贵而都尉子祺独能好学慎行敦厚下人发为篇章动有意趣是可谓富贵而好礼又难能也祺之为义为祥为吉子祺固有以致之矣为字实宜虽然尚父有云敬胜怠者吉此守位之事也敢以为勉焉辞曰
　　气合运凝天地载清君圣臣明以阶治平惟臣谓谁实时元老运筹建畧致天之讨四方既帖乃戢干戈执政庙堂如汉萧何匪惟执政胙以大国丹书金券俾首百辟爵则崇矣职则太师左右天子以镇四裔四裔既安君臣交欢上降下承焕乎荣观彬彬都尉大宠是膺太师之子天子之甥际此风云依被日月侃侃都尉不自矜伐文驷锦衣其仪孔都出入金门不敢笑哗跹跹公子交趋竞诺都尉临之屹如山岳斯时之人以恩为祥祥则既多惟敬乃将都尉之名曰祺是命何以承之告尔克敬庶民不敬且溃乃家况兹世臣不敬谓何凡人有身咸有嗜欲敬以摄之形庄气肃自身而推孝亲尊君动无弗敬乃有誉闻敬胜者吉古有弘训敬以承祺万福咸顺尔克敬矣罔弗盛矣尔之祺矣罔尔违矣太师之勋山崇川长敬哉勿忘以继耿光

　　冯择善都督字辞

　　自昔帝王启迹之地天必储精聚灵使英雄谋畧之士生乎其间以备其驱策而佐其设施及大业既定爵号之隆冠于当世褒宠之泽流于子孙若汉唐之丰沛晋阳君臣同休盖蔚乎其盛矣今上皇帝龙飞江淮光启神祚于时文武才俊鹰扬虎跃或秉钺出征或执笔帷幄率多江淮之人论功剖符公国侯郡者以数十计若郢国冯公其一也郢公定逺人初从上为帐前总制亲军都指挥使立功草昧时不幸早卒及上即位追爵为公命其子诚侍青宫执业读书及诚既冠三擢遂佥大都督府事而诚之季父初袭郢公职累建大勲亦启封宋国一门二公诚又位在枢府敏事慎职为上信任天下荣之诚独笃好问学能为诗章以尝受学于予间来请曰诚之字曰择善未达其义愿有以教之乃为之辞曰
　　江淮之间真主生焉乘风附云实惟英贤侃侃郢公熊虎之姿大剑良弓指挥义师孰与其才不赋以寿骐骥万里偾于中道寿虽不延有弟克膺有子克承以弘厥声烈烈宋公为郢公弟惟都督诚又克为子为他人子名实易称保国承家厥惟难能上则大君下有众庶茍弗以诚曷克宅位惟诚之德贯通于天何感弗应何郁弗宣天以至诚庶物乃育三光无愆四序靡渎茍或不诚宜暑而寒人其怨嗟岁功斯癏况我伊人不诚其可矧尔世臣爵禄是荷尔或不诚民胥尔尤诚而无择为僻为谬古训孔多维人攸践我将曷从惟择其善惟忠与孝则允蹈之维悖维恶絶而弗为蹈之匪艰服以悠久木升川增山立海受既择众善乃立尔诚乃保厥家乃笃鸿庆以之事君为臣之良以之立身为邦之光匪光于邦丕尔先人郢公有子圣主有臣

　　王宗器字辞

　　王生琏字宗器其先太原人今家济南之长山器局沉凝而学问精密洪武五年以易举进士山东名列第三既上南宫未试皇上召见便殿亲命题赋诗诗成称旨擢史馆编修赐以冠服选入禁中文华堂肄业诏翰林老臣为师同时而进者凡十又七人车驾时临策励之且取其文品评其优劣日命光禄寺给饍羞酒浆每当食青宫暨亲王迭为之主而琏等侍饭于左右冬夏赐衣各一袭复有白金弓矢鞍马之颁盖不一而足近又使琏摄御史廉察河南迨归奏对益称旨上说谓近臣曰文华堂诸生如琏等者皆朕异日将相才也其期望之重如此琏尝从予学故来以字辞为请余因序琏遭逢之盛于首而着命名制字之义于辞琏能听之必上不负于国恩下不负于所学矣辞曰
　　宗庙之器贵重实殊夏有四琏殷用六瑚周云八簋异名同符其贵斯何珠玉为饰其重斯何盛以黍稷严奉明禋人鬼是格惟端木氏才堪上卿文章外见以言语称汝器见许载诸圣经今生既长局度纯亮发为辞章大河奔放器字琏名父师所望出逢盛治讲学禁中天日照临以煦以融以达其衷用廓其蒙学之茂矣川之流矣材之秀矣木之修矣蚤夜孜孜唯道求矣豸冠巍峩廵行洛河贪夫夜逃良士啸歌君子之为君子之多学无止功勿画斯善辟诸行涂足不留践百里至千所见逾逺志安于近行局一偏笙罔为镛豆难充笾规模卑狭世则病旃德藏于身动无不被厥用能周由体斯具生尚朂焉庶几不器

　　严氏子字辞　　胡翰

　　男子冠而字礼也未冠而字者礼之变也父母欲其蚤知而夙成也严侯之四子皆幼旣字而告之又请于余意犹古也古者字有辞礼变而辞不可废也乃为之辞曰
　　鼎也和不和无以调吾味其失也戾恭也敬不敬无以直吾内其失也伪雄也权不权无以行吾义其失也蔽溥也周不周无以广吾惠其失也比惟周也得仁之用权也持义之制敬也存礼之本和也适乐之趣仁义礼乐斯罔不备告尔余言暨尔父之志尚笃于尔躬母徒善其名字也

　　彭士隼冠字祝辞　　梁寅

　　彭声之先生之令子曰凖于其冠也宾友字之曰士隼余谓先生以名贤之裔负大雅之望有子既冠家学克传士之志愿无大于是无先于是余托好有执友之义乃为之祝辞以朂之曰
　　维月之令维日之吉頍然首服宜庄宜一弃乃幼志服厥严戒为贤为能稽古毋怠惟前修是追惟旧业是继隼之性称猛厉进于善在勇决隼之姿夸精悍忌闇怯贵明断隼之扬务捷速审翔止慎搏逐嗟乎善为人子服劳无弛善为人弟敬长匪懈善为人臣惟忠惟勤善为人少徐行而后敬遵尔过庭之闻夫是之谓成人之道哉

　　金子权字解　　苏伯衡

　　人之情万殊事之出万变可之中而有不可焉者不可之中而有可焉者则何以处之曰揆之以权而已矣君子以权揆事也犹其以权称物也今夫物斤斤而累之自一钧至十钧至百钧至千钧至万钧推而上之其累之也愈多则其所累者愈重斤斤而析之由万钧为千钧为百钧为十钧为一钧推而下之其析之也愈众则其所析者愈轻轻重之变错出吾之前其不齐亦已甚矣惟有衡而衡有刻也此为铢焉此为两焉此为斤焉此为钧焉此为石焉而又有权焉权乃衡所待以平者也推移前却以从乎刻以极其变是以高者不可抑而低也下者不可扬而昂也重者不得以为轻也轻者不得以为重也莫不适其情而莫之或欺亦莫之敢争也古之所谓君子者当变故之纠纷而审乎可不可之计而取舎向背不失其宜者亦权而已矣天畀我以心而使我以之制事也盖有自然之权焉是故不可一日而废也娶必告也而大舜之娶则不告亲为不善者不入也而佛肸之召孔子则欲往管叔也蔡叔也霍叔也皆附武庚也而周公则或诛或不诛齐也卫也宋也皆以金馈也而孟子则或受或不受夫圣贤之权固有所在也而常情岂识哉故夫事有非常吾之所以应之者虽不守常而于常道未始或戾焉不惟不戾且克有济焉夫是之谓权权也者临事之宜处变之用也夫无权者犹知为之衡而不知为之权以从乎刻者也其何以极轻重之变而使之平乎故君子之学莫大乎权莫难乎权夫惟智足以穷理仁足以尽性者可与权可与权故卒然临之以大变不可得而乱也故大任可得而当也故大事可得而属也故大议可得而决也故大难可得而平也然则权可以一日而无之乎因字思义而日进于学而深造乎道而谨执乎义遇事之变而昧临事之宜则吾弗之信于戏朂哉

　　赵彦殊字序　　方希古

　　孟子谓伯夷隘栁下惠不恭其离乎大中一也然求其近似者与其不恭也宁隘乎君子之处世不徇物以为同不诡俗以为异辟诸饮食裘葛适乎宜不违乎道而已一乎同其弊必至于枉已一乎异其弊必至于骇世不期于同异而无诡徇之失者其惟君子乎天下皆趋于利吾独志乎义天下皆趋于邪吾独志乎正非吾求异于当时也将同乎古固不得茍同乎今也圣贤吾同之不贤者吾异之非吾求异于人也务道之同不得无少异也同于不可不同而异于不可不异皆顺于道而无所容心焉则人以为宜然而莫敢以为非矣易曰君子以同而异其谓是邪浦江赵生其名曰同或字之曰志其父谓未足以尽其义也请更之予更之曰殊而谓之曰今世之所少者非同也其患在乎茍同而不知异茍同而不知异智者流于迎合而多诈愚者陷于阿曲而近鄙欲世之大治安可得哉生之质可谓美矣而又饰之以文翼之以礼岂将同于当世云乎哉必亦务古之同而不同乎俗务道之同而不恤人之好恶斯可也汉之时若汲长孺可谓异俗之士矣若胡伯始可谓同世之士矣伯始近于惠长孺近于夷伯始不若长孺之近于道也生学古嗜道方以大中为归夷与惠安足效哉同于所当同而不茍同异于所当异而不茍异生之所宜为也执其一而不合乎道非君子之事也

　　同年刘君易字序　　曾鹤龄

　　父名友字古之道也字弗当于义弗谐于韵友之过也知其过而不与之正则吾徒之过与向者之友均矣一日公退之暇修撰尹君凤岐陈君叔刚孙君曰恭主事洪君宗器坐予家阅文字中有谓礼部主事刘球求乐者尹君笑曰求乐之乐当读为音乐之乐乎抑益者三乐之乐乎乐而不淫之乐乎将安所适从予曰吾乐之乐耳尹君又奋袂箕踞曰名既谓球则球何求于乐乐当求球是于义弗当矣且三声皆可读是于韵弗谐矣不为易之何待陈洪二君相顾曰试商之易之当何以以咨孙君孙君退逊久之乃曰球音属石石之精华者为玉故或以玉代石邹孟氏曰玉振之也者终条理之事是也今九成之乐奏于天廷而以玉振之具有显征宜易以廷振庶与其名相成焉尹君曰然坐客皆曰然明日以言于馆阁遽有应声者曰刘君年几知命矣亦丈人行矣恶用易为已而众共筹之皆曰人生上寿百岁计刘君未及其半诚易之则后进起敬于称谓之际为日甚长何可因循哉易有之不逺复元祗悔易之为宜以告刘君君曰窃惧未称耳诚以见呼敢不唯唯予退复思之刘君策上第列职春官又举入经筵兼太史所厯皆礼乐之地非球之廷振而何夫岂吾徒得愿望之而然邪从而易焉则天下之士不谓吾徒为谀因序而请刘君易之谓凡相称谓者悉之

　　蹇义宜之名字说　　周宗传

　　洪武丁卯春三月七日上宴侍臣于奉天门臣宗传与焉宴罢侍右时臣瑢适以内艰来闻且言曰臣蜀人祖蹇氏曾大父继祖幼失怙恃鞠于外舅李遂姓焉臣幼蒙恩补郡学生时已复蹇姓今忝登科第仕列侍从而籍犹蒙其姓非所以崇本枝而重所自出之意敢昧死以请上恻然悯之顾臣宗传曰斯岂蹇叔之后乎惟蜀自昔多豪杰士朕当名之因御丹书义字赐之以易瑢名并锡楮币五十缗复念瞿唐肆涨猝未易达俾乘传而归臣义顿首叩头无任感激于是臣宗传退与翰林臣显臣福南及中书臣允恭字之曰宜之而臣宗传复语之曰皇上悬爵赏以待天下士士之受赏者有以矣而宸翰之宠者无几人今义躬承厚赏又重以御书锡名而期待之至若此义虽忧归可不日事策励以图报于他日乎天章烂然云汉昭回义尚宝藏之思光绍前哲而有以遗后之人哉

　　杨导叔简字序　　王直

　　少傅西昌扬公冠其仲子导而字之曰叔简予忝为宾则既以命之矣叔简又请其义于予乃告之曰导者择也简者分别之谓学莫大于择善颜子之所以为贤亦曰择善而已谓之择则固有所分别矣子之尊公以是命子岂欲假借以称道也哉其望子至矣夫人之生莫不有是善然不能纯是善者气禀拘之也是故君子必当审其所以发善者由之不善者改焉天下之事莫不有其理然不能纯乎理者物欲害之也是故君子必谨其所趋是者从之不是者违焉内择诸心外择诸事分别严而取舎正人伦日用之间必皆尽善斯可谓之君子而朋友者君子进善之资也盖择之或未精行之或未当非朋友匡正之益而欲不悖于道难矣然而有损友焉逢迎附和以陷于邪僻不可不择也子读书以明善择善以饬身又求益友自辅而不怠以止焉则子之为君子也诚无愧矣传曰颜何人哉希之则是子必勉之叔简拜曰先生之教是也导敢不勉予嘉其志而愿其成因书以为赠

　　李璋士钦冠记　　刘定之

　　李璋今少保冢宰华盖殿大学士南阳先生长子先生卜以天顺甲申仲夏末旬甲戌日为之冠戒予为宾予辞遣价以书至予复书如所戒至期诣先生所居赐第翰林王修譔大诏相予为赞尹编修正言侍先生为傧大夫士来与于礼者以序列堂及庭所行遵家礼其不敢同者巾帽衣带绦靴叅用今制然始加取其服之可任事再加取其服之可接党友三加取其服之可见君上亲长则未尝非古礼弥尊之意也仪礼用周时器服家礼用宋时器服今用今时器服于周公朱子岂异意也哉其祝辞始加曰维皇初载肇用吉礼加尔元服弃尔幼志顺尔成德以介景福再加曰维月南离维日之甲乃申尔服谨尔威仪淑慎尔学以继世科承父之志三加曰予忝儒林奉尔亲戒咸加尔服兄弟具在朝绅来集期尔眉寿隆名显爵为时之珍受天之庆醮曰旨酒既清嘉荐令芳拜受祭之以定尔祥承天之禄俾炽而昌寿考不忘字冠者曰礼仪既备令月吉日昭告尔字爰字孔嘉曰士钦尔其永受保之以扬芳声于圣世亦于古辞不尽同者如古辞云以岁之正今固非正月也朱子云宾或别作辞命以字意亦可然则岂必用古辞哉今按璋以赤玉刻半圭形为鬯瓒之柄臣从君事神之所执也书曰大保秉璋以酢诗曰济济辟王左右奉璋礼曰大宗伯执璋瓒亚祼夫以臣从君事神而敢有不敬乎钦古训为敬今则惟于敬天子谓之钦期璋他日用其敬于郊庙朝廷以修臣职故字以士钦也既冠士钦之又明日丙子予记其颠末以授士钦使时观省则士钦所答予云璋虽不敏敢不夙夜祗奉者庶果能践言矣岂不遂为先生之才子昭代之良臣哉

　　明文衡巻九十八

　　●钦定四库全书

　　明文衡巻九十九

　　（明）程敏政 编

　　○补缺

　　抱琴听泉图　　刘崧

　　吁嗟乎空山抱余琴以来归兮吾将以弹山之洼兮石之湍我其听之兮以写猗兰按金徽兮作复止风泠泠兮触宫征泉之流兮云中潄鸣玉兮声淙淙忽幽咽以下怆兮匪丝匪桐啼秋猿之袅袅兮下南飞之双鸿山中之人兮不可遇余徘徊兮中路九疑蔚兮隔烟雾我思南风兮噫其迟暮

　　代祀海济纪成乐章 　　岳正

　　迎神
　　金节晃兮缤翻翥翠华揺兮葳蕤举骖沆瀣兮驾甸始屛翳驱兮丰隆驶鞭雷霆兮叱风雨逆惟怒兮惠惟喜香芬茀兮景凄靡羌洋洋兮如谇语神兮神兮斯戾止
　　礼神
　　鼓钟奏兮镗镗箫管扬兮琅琅帛有玄兮玉有璜羌煜煜兮烂盈箱黍稷芬兮有苾其芳簠簋饰兮厥文孔章肃玄端兮敛衣裳俨诚敬兮靡不将神兮神兮假有光
　　初献
　　爵初献兮诚已萃鼻絶嚏兮志不悖衣冠肃兮容体懿昭对越兮凝念虑答元功兮靡自媚视明鉴兮向予意时雨旸兮酝和气蓊穰穰兮育羣类神兮神兮民所庇
　　亚献
　　爵再献兮诚正精虚室白兮灵府澄震雷迅兮神靡惊匕鬯安兮端不倾牺尊圭瓒兮两楹太羮玄酒湛且明民与嘉贶国与祯千古万古恒不撄神兮神兮予尔盟
　　终献
　　爵终献兮诚弥笃神安娯兮光耀烛宥灾眚兮降厘禄柄予夺兮挶祸福失恒道兮殃品物陵为波兮川为陆稼不登兮人不育苦垫溺兮慉怨讟神兮神兮尔之辱
　　承厘
　　膳膏芬兮酎酒馧罍尊彝俎罗缤纷明禋杰制全本文既醉既饱神载忻嘉贶蕃厘乃尔分惕息受命如有闻锡尔民人锡尔君八方维时百谷蕡上方下方覃厥仁
　　乐神
　　拥灵姬兮侍玄女蠵吹笙兮鼍击鼔长鲸清歌老蛟舞河伯行酒御龙脯百神效顺恩湛溥嘘为清风噀为雨风雨维时泽下土神兮神兮乐何许终国家兮万万古
　　送神
　　飊轮辗兮云为衢羽葆张兮蜺化旗雷公跸道婢雨师电母举燎驱封姨千骑万骑鱼龙随山为裂兮川为移去矣直与玄冥期神不厌斁民允禧年年岁岁春秋祠

　　大济诗

　　降神
　　大行之西兮王屋之东危巅密岫兮实神所宫发为沇兮注为荥注流显伏势愈雄出云致雨灌济功千秋万岁兮报祀同
　　迎神
　　阴风飕飕寒景流神之来兮骖两虬蠙珠结佩琅玕锼湘灵作傧原胥俦先驱欲至妖氛收夔魖敛迹魍魉愁
　　礼神
　　招揺转兮夜未央庭燎举兮天有光象在陛兮登歌在堂庶羞盈俎兮醍酒盈觞神兮神兮尔惟尝玉帛煌煌诚所将
　　初献
　　神兮至止御法宫缟衣玄裳蟠两龙元精耿兮贯白虹休征应兮来清风骏奔走兮严百工爵一奠兮诚始通
　　亚献
　　彩云密帱流苏敷锦裀重匝鹦鹉铺明灵妥兮欢且娯慰我民兮锡以符和气甘霖无地无爵再献兮诚已孚
　　终献
　　冯蠵鼓舞忻且抃蜿蜒嬉游隐复见羣灵百怪歘变幻神载歆兮示昭鉴福我君兮寿无算爵终献兮诚靡间
　　承厘
　　天子寿考民物休降祥祉兮该九州岛导神和气迎神庥虎拜稽首诚愈修神兮神兮良厥猷作神羞兮予尔訧
　　乐神
　　吹管兮鸣箫鼔钟兮伐鼛都卢漫衍腾神鳌玄冥起舞黔雷跳神载欢兮何所昭休嘉砰隐妖祥消
　　送神
　　膏凤辇兮秣龙马蜺旌羽盖纷布野赭鞭鞭山山为赭金戈指天天亦撦九垓八埏恣上下云飞飞兮神去也

　　李忠定公祠记　　何濳

　　邵武郡学东故有宋建炎丞相李忠定公祠淳熙中教授徐元德建晦庵朱夫子为之记其后迁改不常以至于废迨我朝正统己未郡守徐述复建于旧址吏部尚书王文端公为之记成化戊子诏有司岁春秋享祀盖因教授张君济之请而郡守盛君同知王君琳通判刘君贯遵承惟谨又访其后之秀颖者进为学生且尽复其家族之人以称德意既而盛君又欲新公祠致仕都宪郡人陈公洎郡学师生请以学傍佛舎曰化城院者改为之提学佥宪游公亦怂慂其成方课始事而盛君以朝觐去及归更任延平遂不果庚寅之秋巡抚都宪滕公莅兹郡谒拜公祠举公忠义风励诸生谕郡守冯君孜封埴李氏坟墓且进其后于学者数人诸生因白向者改祠之事滕公即诣化城院见屋宇犹完整不假修治遂撤去佛像奉迁公之神主于其中祼奠妥侑如法郡之人士来观咸欣跃以为宜冯君谓兹盛举不可无传乃走书致滕公之意属潜记其事潜惟李公学行纯正负天下之重望以一身去就为国家之安危其忠义诚切见于奏议而措诸行事者已震耀一时虽庸人孺子犹能诵其勲名欲跂见之而不可得又有朱王之文实在于壁其出处始终载之详矣潜复何言顾惟古今人物如公者盖不多见当时小人侧目谗言蠭起使公屡遭窜斥不得尽用其才于世而宋业卒至偏安于一隅重可嘅己夫谗邪之能坏人国也如此有天下者所宜深戒覆辙之虞信任忠贤以为长治久安之计不使谗言得以间之而委质事人者当励公所为不以谗间之言变易其节以至于失身而忘君此潜之所以欲见于言也况兹改祠非特表崇忠良为可纪而庐佛舎不惑于异端因旧贯不费乎民力皆世之为政者所不能及也遂具书之俾刻于石以示来者且以寓潜景慕先哲之心

　　题孔氏所藏先世诰后　　宋濓

　　宋制差则出勅除则给诰诰有奬励之言而勅但书所授职事而已然诰则用绫其所识印章文臣则吏部武臣则兵部王公命妇则司封加勲则司勲及元丰官制行四选悉用吏部而兵部唯施之于藩官若差勅则书以白纸而用中书门下印印之今观金部郎中孔毅父所受诰犹可以考见当时故事也然而多厯年所兵燹屡更而子孙得以保守不坠其亦君子之泽也哉金部九世孙善夫装潢成巻求题于濂濂之所欲陈者云林先生危公巳备笔之矣谩略着其说而附氏名于左方云

　　寻醉翁亭记　　陈循

　　往时尝读醉翁亭记以谓如滁信可游而乐也心窃慕之永乐丙申始以备员翰林得扈从还南京南京于滁最近而滁又为两京往来所由陆地于是窃有觊觎一造之意然而未敢必岁之庚子三月壬辰始得因职事偕朝士数人者往游焉既至值公稍暇因问所谓醉翁亭处于滁人与滁之宾客者或告或否然皆少其芜废求导致之莫有能者余度越宿当还以为不得遂所志矣为之怅然终日明旦介行有语太仆丞杨文达以余志者杨欣然喜即率从事载酒殽具鞍马偕余数人以往自丰山下驰六七里而止弃马登山未十数歩而获少平杨曰此即亭遗址也广仅容亭瓦砾犹存四面而观皆山环欲无路亭所负山之石壁刻醉翁亭三篆字其大如斗傍丈许又刻二贤堂三隶字大视篆书半之皆无书人氏名草木蒙翳芟治而后可观意亭既废后人刻之以识其处或非当时书也所谓二贤者未考图记意其一谓醉翁其一必继翁者莫知谓谁或曰王元之张文定曾文昭张天爵皆为滁守者岂其一在此耶盖去其时久矣丰乐醒心在州东南一二百歩之近滁人老长尚且罕有知其处者况于此耶岂余不及久留固有知者而询之未周耶亦知与否系乎其人之好尚何如也凡记之所有而存者山泉禽鸟四时朝暮之景滁人之游与凡人力所不能移者耳亦可感矣于是芟茅席地撷野蔌酌酿泉相与放情其上以庶几如醉翁之游而乐者焉既而又从数骑西南驰六七里入琅琊山山愈深草木泉石愈幽路傍有石数十端方而巨乱置草间盖遗物也石壁时见字刻渐入佳境之类极而数峯髙絶下有松竹数万杂树交荫仰不见日所谓林壑尤美者也中有一蹊介然以险不可以骑系马松下而止上有屋数百柱髙卑曲折一因崖麓之势屋壁缭垣之石多为残碑断刻片仅数字不可属读其地盖山之僧智僊所居曰琅琊寺者也有僧寿八十余布袍素履不出户二十余年既无意于世矣而其应客甚恭若有求于人者问其名不应相值既坐竒花异草交映前后幽篁野鸟举目皆是諠呼摩戛之声不絶于耳杨乃举酒更酌而乐宾益欢焉酒酣既去而数人者有中书舎人钱塘王直太常博士丰城卞铉行人永丰袁贺王丁二君谓余于醉翁郡人后进者于是行不可以无记遂记之

　　赠汪翁仲鲁得告还乡序　　刘三吾

　　洪武十有九年三月朏上御奉天门勅中使传宣召春坊赞善臣刘三吾司直郎臣汪仲鲁既至赐坐语次上顾臣仲鲁谓曰若知所以见召意乎对曰未之知也上曰昨日仲鲁尝以其老病故请告还婺源期秋载来朕可其请有不须辞别之旨已乃思之若等光阴有限言归有期仲鲁喘嗽为病诚剧然恒见得此疾者往往寿考矧若龎眉有寿之征若之心事朕深知之孔子不云乡人之善者好之其不善者恶之若多读书何理不穷第心素善其善者固好之其不善者亦不恶之斯为未能全其好善之心也朕今许若还乡毋庸再来矣所戒者近侍之归若郡邑官执刺来见当戒门以絶不则书于柬俾僮辈示之曰仲鲁幸蒙圣恩予告还乡里宜杜门谢客输租应役则有常制矣其敢以是自速厥戾如是可考终命矣臣三吾臣仲鲁同叩首谢曰圣人爱人以德适兹圣训爱臣以德是欲臣等全其晚节者也敢不钦佩以矢无负上心仲鲁得请后谓其寅契三吾曰吾与若亲聆圣训请子笔之于简归寘座右三吾承命唯谨盖闻古之臣子蒙予病告有矣未闻因告病遂许之归田者也许乞骸骨有矣未闻并欲全其晚节者也惟皇上优礼儒臣眷注无已故与其予以病告盍若俾之遂归而永享安荣与其许乞骸骨盍若俾全名节而不为罔之生是皆臣子所欲言而不敢言知规以全其身之为贵而不知规以全其名节之尤为贵者幸哉仲鲁一请告而两得诚千载之逢也昔宋张魏公退闲零陵杜门谢客邑丞杨诚斋以弟子礼谒公南轩为之介绍数月乃得见古之朝臣退闲待时官若此此今吾仲鲁以近侍言归圣训戒其谢絶有司又若此仲鲁不必逺师魏公唯恪遵圣训毋忘焉岂惟名节克完子孙亦职有利哉琼署诸贤谓仆所书圣谟也宜识之首柬能言者各继声其后云

　　益阳重新州治记　　阙名

　　益阳为潭属州西南接溪洞之境壬辰海内兵燹洞獠焚掠州邑人民散亡盗刼恒往来人且相食治所为丘墟疮痍孑遗依山谷结聚以自保者十余年迩归于陈氏始有州官之设然民皆隶军籍惟将帅命有司但征其田赋之入而已甲辰陈氏战败以亡环荆湘之地悉归于呉王洞獠皆顺服市不易肆民不易业官复旧制山垒隳而军民分咸相安于无事之域矣明年二月故侯以征召起金华来知州事下车之日邑井皆草莱缘郛外数十里行无人烟侯召父老宣布国家威德抚绥旋集旦夕不倦情恻可信孚捶楚弗加民从其令携扶襁褓以还邑里于茅乘屋檐宇相接顾瞻官署不可以不治也乃身倡其民葺完政事堂题曰承宣因旧名也又为后堂五间名曰端本昭鉴戒也前为门屋三间戒石有亭军需有库宾幕吏庑以次完具务崇俭素不华饰也凡为屋皆取旧废宅材瓦为之故功为易就不过烦也墉筑四周皷警晨夕更泻时刻无爽踰也或曰州为五品官署出号令以作新人民非髙丽不耸瞻如何侯曰然吾州民寡力竭如是亦足矣事省则民力寛况当耕耨之时其可久役乎然而民亦知侯矜恤乎已咸奔趋而忘其劳侯字宗元昔在盛年讲习经史为文章应进士举既而辟为浙东宪府掾在职三年声誉以着又遂退处山林读书谈道义感怀作诗怡然康乐若无意于利达者一旦起为益阳乘积年兵燹之余散亡废遗几不可振未三月而政举事集如此况乎休养生息渐摩以岁月靡急乎近功之来细利之规治化行而邦本固则何古之人不可及哉然则侯之才识足以有为可知矣州判舒君质直和逊笃力辅成不为矫异侯方与图新庙学崇尚宣圣圣王之教以训育其民事皆可书州治再新岁月不可以无述故要余为之记余不得辞

　　仁山书院记　　阙名

　　文江北流十五里故隋吉州治山水回合洲渚碁布江中舟行东上五里东山吉阳峯挺立如植圭璧又如神人曳裾负剑而冠切云也峯下有山方广左斜锐侧立右横平如两兀望之布置相横纵画宛然仁字也故名曰仁山其下刘氏世居其刘君惠庭本太史文节公族人也刘氏每廑建书院淑来学之志延至时和曾先生成已子贞二蓝先生伯兄经纶先生相继为学者师曾先生以老病见退处杜门不复接人事成已去终学官子贞为都御史其著述翰墨犹有存者读之可为一记尝往视伯兄遇夏日方永列广座长林中引涧水汩汩道几席下秋月丹桂香十余里冬时梅花盛开松上晴雪吹堕檐间或横经论道煎茶赋诗取酒共酌不知日之夕也暇则出左右临眺仁山下三峯突起当山顶大石林立五色错杂毎日初出霞相映或雨霁湿光相射粲芙蓉也又多石龛向东南下半岭寺楼殿基址相缔构泉流出池清澈可爱竹子紫荆异花卉循山趾而北西为官道道边椶树覆山池上枝干偃蹇叶茂如大羽盖惠庭垒石为座其下宾客来树下风四面来崇台广榭不与易也不幸惠庭捐馆予兄弟皆出仕子龄亦为家事所累各嘅叹于风尘岁月之荏苒而仁山之胜固在也子龄来京师欣然请于予曰吾于先人书舎之前构屋数楹以为宾客之馆左右为轩窻聚古今图书以待来学者其前引泉为池杂植花卉错间竹石以为燕休之适而吾子亦知吾父子矣幸兹太平之暇君与胡君皆早得谢事以休于家时复追思旧游与后进之士讲道著书往来于此以淑其人亦庶无负于兹山先人之志可少成于地下子龄或亦得闻其绪余亦少偿吾不孝之罪亦吾子之所不弃也盍为记之且请扁揭于其楣与胡君合辞而复之子龄曰吾志也扁之曰仁山书舎云其后予复归乡与胡君光大数人者来游复对床语达旦不寐继又从解空寺歩深林中东山絶顶由仁山以归时时与子龄约未尝不欣然赴之也未几而余去胡君又皆出而仕又数年于此矣

　　跋欧阳文忠公墨迹　　阙名

　　欧阳文忠公晚岁好习书意有所至辄形纸墨若今赵郡苏公所藏二帖是也宋翰林学士恩礼颇不及唐然天下国家事无不得言则言语侍从论思献纳之职未尝废文忠犹以禁职不当外同百司欲渐修故事盖君子居其官则思尽其道如此使如太史公所谓文史星厯主上尊礼不如公孙丞相者其肯一朝居乎且公在政和间为职事言可也治平初入政府熙宁补外矣犹纪录阅视眷眷不忘欲广其君之见闻而引之当道者夫岂以逺近亲疎而有二哉时王荆公方得政识者谓都俞之间有乐子无知之意盖与文忠用心正相反则尽排众议独运化枢以致于败乃翁事亦可怪哉

　　送万元信知江淮序　　唐仲

　　人才之在天下未尝一日无也当其世治英雄隐于草莽白昼坐睡介胄而生虮虱焉及乎溃乱勇者逞其力智者献其谋进退迟速具有成筭初非临事拟议取验于顷刻间也龙凤二年大丞相綂兵下江南万公元信在行阵中矫矫以智力称明年开行省公以刀笔筐箧赞襄省事丞相贤之又明年枢密行院迁置兴安丞相以非公不可则使之与签院邓公上下其论丞相益贤之赐织金文绮一端今年江淮知府缺治状丞相秩三品俾公往践其任练日趋装予偕龎眉父老并山泽之夫提携偻伛素不识城市者数百人拥马首执别酒予扬言于众曰若知公之为政乎军旅劻勷易于暴横公严之以律令申之以威武生擒死杀曲当其罪由是军中吐舌相戒不敢犯令公知晨门西南邻盗压境凡出入异号以杜奸细每遇亢旱斋祓揭虔用祈响应民有不平侃侃控愬必假颜色尽摅底里如夏税征丝非其土产公为转闻行省得折米为便官廨修饬重建大成殿两庑下至衣甲鲜明炮矢积蓄未容殚述也父老拜公乃下马拜呜呼丞相用人之秋文武彬彬抡才授职可谓无愧矣公先省而后院移所以治省者治院求内而不治可乎今先院而后郡移所以治院者治郡求外而不治可乎于此益叹丞相知人之明而公之克膺是选也公廉洁自将尤长于诗予获登龙门有一日之雅于其去也故不辞叙其端云

　　明文衡巻九十九

　　●钦定四库全书

　　明文衡巻一百

　　（明）程敏政 编

　　○补缺

　　送程宪佥序　　唐仲

　　予家世学诗每诵皇皇者华知君遣乎使臣之为君使者各尽其道也后世君臣未尽其道上下之情不通所以胥失之矣合淝程公以儒起家初皇上龙兴潜渊渡河以宅帝位公用言者荐遂为中书省都事謇谔有骨鲠风时国公开省南服英誉洋溢贷以自助擢为执法諌议官朝夕匡弼不肯少褫之六年特授提刑按察司佥事明年行郡兴安值干戈劻勷之秋与民更始不棘不阿不忍擿之以事暇日谒夫子庙过紫阳精舎瞻仰文公久之予方以紫阳祠吏告老从容语曰学校之兴书声不闻虚文耳呜呼刘项交战鲁犹弦歌不絶故曰曲阜圣人之教也况今紫阳即鲁之曲阜也学校废子衿作岂无倚席不讲之羞世之俗儒世之俗吏但欲华尔宫以规俎豆之地殆未知为教者可胜慨哉公字嘉贞瑰文杰句卓卓儒者也予序论古今遣使之道以为公渎亦欲上下之情通诗凡若干首于是唐仲推其意序之

　　送杨尚书序　　徐有贞

　　景泰二年冬十二月诏以礼部尚书杨公彦谧为南京刑部尚书行有日主事孙曰让以其行为请予与公交为忘形甚久又幸为同寅谊不可辞公明敏有才识时务多干局始以进士为主事为郎中为侍郎皆在刑部所厯皆未久皆以军功迁秩其进取固锐然于公之劳勚实足以当之也比一二载间福建冦作而江西为邻壤遂命公往保厘之卒用底宁用是召还升礼部尚书居岁余有大臣言南京固根本地而六部都察院多缺正员不足以镇之上可其奏事下廷臣论荐而廷议谓公在刑部久练习法比大司寇之缺非公不可遂闻于上是以有今日之命也或曰朝廷方资公以典邦礼和神人治上下顾乃今辍此而置彼可乎予曰民协于中者司寇之职也而保障南京者朝廷付托之深意也茍徒以明刑为公之职业而遗付托之重是不知命公之意也公之是往其寄不既重矣乎其可不思所以副皇上之任使乎是为赠

　　故承直郎太常寺丞柳庄袁先生墓志铭　　姚广孝

　　永乐八年岁在庚寅十二月初五日承直郎太常寺丞栁庄袁先生卒于家讣至京明年辛夘正月二十二日其子中书舎人忠彻奏闻上为之哀悼赐钞六百锭营葬事遣中贵官祭于其家二十四日忠彻传奉勅旨命臣广孝撰先生墓志臣谨奉命按赐进士出身吏部员外郎臣陈宗问行状先生讳珙字廷玉姓袁氏系出南昌世多闻人宋南渡有讳子诚者知临安府兼大宗正司丞扈跸至鄞遂家焉其孙镛以进士死忠于德佑间曾祖讳景安登进士第祖讳衍隐德弗耀考士元文林郎翰林国史检阅官博学能文器量恢廓性明果义有所不可则奋力正之故乡闾以中直称初衍无子以弟泽民承后泽民仲子士元谓弟无继兄之义白于有司奉泽民归宗而已为衍子俾得伦序不紊自号南村先生实德佑忠臣之嫡孙也生子四人曰珙曰珪曰瑛曰璟珙即先生也先生性刚毅直方不泛交于人安贫养志粹乎有道之士也当胜国之季励精儒业九流百氏之书靡不渉究然时与愿违遂游厯湖海间遇异僧别古崖于补怛洛伽山一见而竒之因授以相人之诀期先生后必以术显先生决人贵贱寿夭祸福休咎如指诸掌凡求占者必先察其心志听其语言次观其形气然后断之以吉凶规之以忠义虽达官贵人遇之不以礼则拂袖而去岂以势利能动其心哉圣朝启运天下和平先生乃归鄞城之西聿新其先业所居前后皆树以栁扁曰栁庄乡之人皆称为栁庄先生洪武间上在濳邸闻先生名遣使以币礼聘焉先生既拜受即沐浴戒行李而起及见上大悦先生于是肃恭而前凝神伫思面对圣容俯仰左右一目而尽得矣先生再拜稽首而言曰圣上太平天子也龙形而凤姿天广地阔日丽中天重瞳龙髯二肘若肉印之状龙行虎歩声如钟实乃苍生真主太平天子也但年交四十髯须长过于脐即登宝位时上虽听其说而未全信居无何先生辞还故里锡赉殊厚洪武三十五年壬午六月十七日上诞膺天箓嗣登大宝发政施仁万几之暇因感先生昔言之验若左右券无毫髪遗失于是敕遣内侍驿召至京拜太常寺丞授承直郎待以特礼赐冠服鞍马文绮钞锭及居第在京以便其老上廵狩北方己丑冬十月寻有旨召至行在先生即日就道东殿特念其衰老非霜露所堪于是赐貂裘安车而敦遣焉既入觐奬谕有加已而得请展省先茔复敕驿置归其乡恩至渥也及先生卒上赐钞以营葬事遣中贵官祭于其家复敕臣撰墓志先生感荷圣恩始终荣显自古所无有先生卒时年七十有六先生平日笃于孝友天性然也亲疾革则焚香吁天减已之年以益亲寿疾果差人以为孝感所致暨失怙恃哀毁过礼先生时厄于贫窭衣衾棺椁为之必竭其力由是礼无不备宗族之贫乏者恒啬已用以赈之弟妹之孤嫠者咸推恩以抚之有嫁娶之不能者出财力以相成之先生与乡党也正而不羣处妻子也严而有礼交朋旧也以信义而不阿恤患难也救之惟恐不及人有以役当徙而委之金百镒不相闻者余十年及其归以金还之封识如故友人以事殁于逮者莫之能赎先生收厝以归其母先生临利害一以理胜畧无顾忌趋避其忠义正大如此先生好为歌诗与客燕饮酒酣击缶仰天豪吟人以为康节先生也先生知命之终属纩之日怡然如常溘尔而去故乡闾父老及所交游者罔不悲叹公卿大夫士走哭奠祭者踵相接亍道先生娶倪氏有妇德子男五人长忠敉先卒次忠敏淳而勤于家事次忠教游艺校庠赍志而殁次忠彻性资颖悟善承家学由鸿胪寺序班升尚宝司丞今调中书舎人尝扈从北廵上尤宠厚也次忠■ 〈喿攴〉又勤于学女一适慈溪士人潘惟聪孙男七人应■〈马龙〉应駺应骊应驹应騊应骥应骏孙女三人皆幼忠彻奔丧归以是年三月二十四日扶柩至桃源杨山人隩葬于先陇之左呜呼先生为人刚方中正学纯行端绰有古君子之遗风于是皇上见知特加礼遇岂惟其技术之精妙而致然尔昔袁天纲父子事唐太宗名著方策以为希世之有今观先生与其子忠彻际遇圣天子始终恩宠莫大之荣显岂天纲父子可能跂及者哉先生平日相人之竒验九灵山人戴良传备详兹不复系铭曰
　　袁氏之系出于南昌世多闻人积德其滂临安来鄞乃为故乡镛死于节德佑忠良文林学古器量恢弘挺生先生资性刚方不泛其交克绍厥芳渉究经史吟咏诗章纵逸弗羣雄豪是长不事其家游厯海邦歘逢异僧竒其目明因以授彼相人之方术日以精名日以张课子畊读号曰栁庄暨于昌朝际遇圣皇优宠异等官拜太常子职中书桥梓扬扬既贵且富日觐清光髙年赐归以寿以康岂期无疾终于兰堂遣官置奠赐赉盈箱子嗣孙承尚有余庆葬于桃源先陇之傍勒文苍坚终古不忘

　　重修胡文定公书院记　　彭时

　　崇安为建宁望县武夷先生胡文定公之故居在焉宋干道中已祠先生于学而文定公书院则自元至正辛卯县尹彭庭坚始书院在今四隅里之兴贤坊其制右为礼殿奉宣圣及四子侍坐像左为祠肖先生像居中而以先生子从籍溪致堂茆堂五峰四君子配焉祠之后有堂前有重门翼以廊庑名其外门曰文定公书院盖以表崇先贤且欲以待来学也其意美矣然岁久滋敝近虽有修葺之者而栋宇倾摧凛焉欲压天顺八年秋八月建宁太守刘公行县至崇安因入谒焉怃然有感乃捐已俸率乡贡士暨文国子生蓝玑辈各助资庀材新之而命大使王仲董其事易朽除腐饰漫漶以鲜洁规制虽仍乎旧而焕然一新观者为之起敬以是年十月始事越三月而告成成之明年夏太守考绩至京语余以其故且属记焉窃闻崇安自名县以来忠臣贤士之生多矣然道学之传惟胡氏为盛泝其渊源实自先生始盖先生资禀絶异早闻伊洛微言于游杨谢三君子而以讲明践履于家成其子从俱为大儒遂启新安朱氏东莱吕氏南轩张氏之传而道学益盛以显至其平生著述皆有闗名教而发明春秋之功为尤大盖春秋孔子之亲笔圣人经世之志在焉非若他经可以训诂通自左氏公谷以来传注之行无虑百家文舛辞僻卒无定说圣人之宏纲大旨往往郁而不明致使王安石诋以为断烂朝报直废弃之不列于学官庸非圣经以众说晦而安石无独见之明故耶先生自壮年即巳服膺是经心领神悟独得圣人之精微当宋南渡时执经进讲深见奬重及承诏作传乃参考百家一折衷之以至理推阐微辞发明奥义其于扶三纲叙九法抑邪说正人心与夫尊王贱霸崇君抑臣之意尤惓惓焉自是春秋之大义复明矣于戏周东迁而春秋作宋南渡而传义明先圣后贤千古一心岂斯文之兴固自有其时欤乡使安石幸而生先生之后得闻其说将崇信是经之不暇而何敢诋弃之耶惟其不幸出于先生之前不能超众说以有见是以得罪于圣人取讥于后世也然则先生之于是经诚可谓继往圣于既絶开来学于无穷其卫道息邪之功于是为大矣我朝推崇先生列诸从祀诚万世之公论而崇安乃先生乡邑矧可无专祠以起后人之景仰也哉此太守所为尽心于书院而不敢后也继今学者仰而瞻其容俯而读其书一惟其道德言论是式是循庶几进德修业卓有成效然后无负于太守表章风励之意太守名钺字仗德世家安成为赠学士忠愍公之子浙江宪副釪之兄父子兄弟相继以春秋第进士而太守为政尤汲汲于重名节表风俗亦其学有所本且知所自云

　　明文衡巻一百


