
    《六朝文絜》 [清] 许梿 选

　　卷一 

　　○赋

　　【芜城赋】(宋鲍照)
　
　　弥迆平原，南驰苍梧涨海，北走紫塞雁门。柂以漕渠，轴以昆岗。重江复关之隩，四会五达之庄。当昔全盛之时，车挂轊，人驾肩；廛闬扑地，歌吹沸天。孳货盐田，铲利铜山；才力雄富，士马精妍。故能侈秦法，佚周令，划崇墉，刳浚洫，图修世以休命。是以板筑雉堞之殷，井幹烽橹之勤，格高五岳，袤广三坟。崒若断岸，矗似长云。制磁石以御冲，糊赪壤以飞文。观基扃之固护，将万祀而一君。出入三代，五百馀载，竟瓜剖而豆分！
　
　　泽葵依井，荒葛罥涂。坛罗虺蜮，阶斗麏鼯。木魅山鬼，野鼠城狐，风嗥雨啸，昏见晨趋。饥鹰厉吻，寒鸱哧雏。伏虣藏虎，乳血飧肤。崩榛塞路，峥嵘古馗。白杨早落，塞草前衰。棱棱霜气，蔌蔌风威。孤蓬自振，惊沙坐飞。灌莽杳而无际，丛薄纷其相依。通池既已夷，峻隅又已颓。直视千里外，唯见起黄埃。凝思寂听，心伤已摧。
　
　　若夫藻扃黼帐，歌堂舞阁之基；璇渊碧树，弋林钓渚之馆。吴蔡齐秦之声，鱼龙爵马之玩。皆薰歇烬灭，光沉响绝。东都妙姬，南国丽人，蕙心纨质，玉貌绛唇，莫不埋魂幽石，委骨穷尘。岂忆同舆之愉乐，离宫之苦辛哉？
　
　　天道如何？吞恨者多。抽琴命操，为芜城之歌。歌曰：“边风急兮城上寒，井迳灭兮丘陇残。千龄兮万代，共尽兮何言！”
　
　　【月赋】(宋谢庄)
　
　　陈王初丧应、刘，端忧多暇。绿苔生阁，芳尘凝榭。悄焉疚怀，不怡中夜。乃清兰路，肃桂苑，腾吹寒山，弭盖秋阪。临濬壑而怨遥，登崇岫而伤远。于时斜汉左界，北陆南躔。白露暧空，素月流天。沈吟齐章，殷勤陈篇。抽毫进牍，以命仲宣。
　
　　仲宣跪而称曰：“臣东鄙幽介，长自丘樊，昧道懵学，孤奉明恩。臣闻沈潜既义，高明既经，日以阳德，月以阴灵。擅扶光於东沼，嗣若英於西冥；引元兔於帝台，集素娥於后庭。朒朓警阙，朏魄示冲。顺辰通烛，从星泽风。增华台室，扬采轩宫。委照而吴业昌，沦精而汉道融。
　
　　“若夫气霁地表，云敛天末，洞庭始波，木叶微脱。菊散芳於山椒，雁流哀於江濑。升清质之悠悠，降澄辉之蔼蔼。列宿掩缛，长河韬映。柔祇雪凝，圆灵水镜。连观霜缟，周除冰净。君王乃厌晨欢，乐宵宴；收妙舞，弛清县；去烛房，即月殿；芳酒登，鸣琴荐。
　
　　“若乃凉夜自凄，风篁成韵。亲懿莫从，羁孤递进。聆皋禽之夕闻，听朔管之秋引。於是丝桐练响，音容选和。徘徊《房露》，惆怅《阳阿》。声林虚籁，沦池灭波。情纡轸其何讬，愬皓月而长歌。歌曰：
　
　　美人迈兮音尘阙，隔千里兮共明月；临风叹兮将焉歇，川路长兮不可越。
　
　　歌响未终，馀景就毕。满堂变容，回遑如失。又称歌曰：
　
　　月既没兮露欲晞，岁方晏兮无与归。佳期可以还，微霜沾人衣。”　
　
　　陈王曰：“善”。乃命执事，献寿羞璧。“敬佩玉音，复之无斁。”
　
　　【采莲赋】(梁元帝)
　
　　紫茎兮文波，红莲兮芰荷；绿房兮翠盖，素实兮黄螺。
　
　　于时妖童媛女，荡舟心许。鹢首徐回，兼传羽杯。棹将移而藻挂，船欲动而萍开。尔其纤腰束素，迁延顾步。夏始春馀，叶嫩花初。恐沾裳而浅笑，畏倾船而敛裾。故以水溅兰桡，芦侵罗衤荐，菊泽未反，梧台回见。荇湿沾衫，菱长绕钏。泛柏舟而容与，歌采莲於江渚。
　
　　歌曰：“碧玉小家女，来嫁汝南王。莲花乱脸色，荷叶杂衣香。因持荐君子，愿袭芙蓉裳。”
　
　　【荡妇秋思赋】(梁元帝)
　
　　荡子之别十年，倡妇之居自怜。登楼一望，唯见远树含烟。平原如此，不知道路几千？天与水兮相逼，山与云兮共色。山则苍苍入汉，水则涓涓不测。谁复堪见鸟飞，悲鸣只翼！秋何月不清，月何秋不明？况乃倡楼荡妇，对此伤情！
　
　　於时露萎庭蕙，霜封阶砌，坐视带长，转看腰细。重以秋水文波，秋云似罗。日黯黯而将暮，风骚骚而渡河。妾怨回文之锦，君思出塞之歌。相思相望，路远如何！鬓飘蓬而渐乱，心怀愁而转叹。愁萦翠眉敛，啼多红粉漫。
　
　　已矣哉！秋风起兮秋叶飞，春花落兮春日晖；春日迟迟犹可至，客子行行终不归。
　
　　【恨赋】(梁江淹)
　
　　试望平原，蔓草萦骨，拱木敛魂。人生到此，天道宁论！於是仆本恨人，心惊不已，直念古者，伏恨而死。
　
　　至如秦帝按剑，诸侯西驰；削平天下，同文共规。华山为城，紫渊为池。雄图既溢，武力未毕。方架鼋鼍以为梁，巡海右以送日。一旦魂断，宫车晚出。
　
　　若乃赵王既虏，迁於房陵。薄暮心动，昧旦神兴。别艳姬与美女，丧金舆及玉乘。置酒欲饮，悲来填膺。千秋万岁，为怨难胜！
　
　　至于李君降北，名辱身冤，拔剑击柱，吊影惭魂。情往上郡，心留雁门；裂帛系书，誓还汉恩。朝露溘至，握手何言！
　
　　若夫明妃去时，仰天太息。紫台稍远，关山无极。摇风忽起，白日西匿。陇雁少飞，代云寡色。望君王兮何期，终芜绝兮异域。
　
　　至乃敬通见抵，罢归田里。闭关却扫，塞门不仕，左对孺人，右顾稚子。脱略公卿，跌宕文史，赍志没地，长怀无已。
　
　　及夫中散下狱，神气激扬。浊醪夕引，素琴晨张。秋日萧索，浮云无光。郁青霞之奇意，入修夜之不旸。
　
　　或有孤臣危涕，孽子坠心。迁客海上，流戍陇阴。此人但闻悲风汨起，血下沾衿，亦复含酸茹叹，销落湮沈。
　
　　若乃骑叠迹，车屯轨；黄尘匝地，歌吹四起，无不烟断火绝，闭骨泉里。
　
　　已矣哉！春草暮兮秋风惊，秋风罢兮春草生。绮罗毕兮池馆尽，琴瑟灭兮丘垄平。自古皆有死，莫不饮恨而吞声。
　
　　【别赋】(梁江淹)
　
　　黯然销魂者，唯别而已矣。况秦吴兮绝国，复燕宋兮千里。或春苔兮始生，乍秋风兮暂起。是以行子肠断，百感凄恻。风萧萧而异响，云漫漫而奇色。舟凝滞於水滨，车逶迟於山侧。棹容与而讵前，马寒鸣而不息。掩金觞而谁御，横玉柱而沾轼。居人愁卧，怳若有亡。日下壁而沉彩，月上轩而飞光。见红兰之受露，望青楸之离霜。巡层楹而空掩，抚锦幕而虚凉。知离梦之踯躅，意别魂之飞扬。
　
　　故别虽一绪，事乃万族：
　
　　至若龙马银鞍，朱轩绣轴，帐饮东都，送客金谷。琴羽张兮箫鼓陈，燕赵歌兮伤美人。珠与玉兮艳莫秋，罗与绮兮娇上春。惊驷马之仰秣，耸渊鱼之赤鳞。造分手而衔涕，感寂寞而伤神。
　
　　乃有剑客惭恩，少年报士。韩国赵厕，吴宫燕市，割慈忍爱，离邦去里。沥泣共诀，抆血相视。驱征马而不顾，见行尘之时起。方衔感於一剑，非买价於泉里。金石震而色变，骨肉悲而心死。
　
　　或乃边郡未和，负羽从军。辽水无极，雁山参云。闺中风暖，陌上草薰。日出天而曜景，露下地而腾文。镜朱尘之照烂，袭青气之烟煴。攀桃李兮不忍别，送爱子兮沾罗裙。
　
　　至如一赴绝国，讵相见期？视乔木兮故里，决北梁兮永辞。左右兮魂动，亲宾兮泪滋。可班荆兮赠恨，唯樽酒兮叙悲。值秋雁兮飞日，当白露兮下时。怨复怨兮远山曲，去复去兮长河湄。
　
　　又若君居淄右，妾家河阳，同琼珮之晨照，共金炉之夕香。君结绶兮千里，惜瑶草之徒芳。惭幽闺之琴瑟，晦高台之流黄。春宫閟此青苔色，秋帐含兹明月光。夏簟清兮昼不暮，冬釭凝兮夜何长！织锦曲兮泣已尽，回文诗兮影独伤。
　
　　傥有华阴上士，服食还仙。术既妙而犹学，道已寂而未传。守丹灶而不顾，练金鼎而方坚。驾鹤上汉，骖鸾腾天。暂游万里，少别千年。惟世间兮重别，谢主人兮依然。
　
　　下有芍药之诗，佳人之歌。桑中卫女，上宫陈娥。春草碧色，春水绿波。送君南浦，伤如之何！至乃秋露如珠，秋月如珪。明月白露，光阴往来。与子之别，思心徘徊。
　
　　是以别方不定，别理千名，有别必怨，有怨必盈，使人意夺神骇，心折骨惊。虽渊云之墨妙，严乐之笔精，金闺之诸彦，兰台之群英，赋有凌云之称，辩有雕龙之声，谁能摹暂离之状，写永诀之情者乎！
　
　　【丽人赋】(梁沈约)
　
　　有客弱冠未仕，缔交戚里，驰骛王室，遨游许、史。归而称曰：
　
　　狭邪才女，铜街丽人。亭亭似月，嬿婉如春。凝情待价，思尚衣巾。芳逾散麝，色茂开莲。陆离羽佩，杂错花钿。响罗衣而不进，隐明灯而未前。中步檐而一息，顺长廊而回归。池翻荷而纳影，风动竹而吹衣。薄暮延伫，宵分乃至。出闇入光，含羞隐媚。垂罗曳锦，鸣瑶动翠。来脱薄妆，去留馀腻。沾粉委露，理鬓清渠。落花入领，微风动裾。
　
　　【小园赋】(北周庾信)
　
　　若夫一枝之上，巢父得安巢之所；一壶之中，壶公有容身之地。况乎管宁藜床，虽穿而可坐；嵇康锻灶，既暖而堪眠。岂必连闼洞房，南阳樊重之第；绿墀青琐，西汉王根之宅。
　
　　余有数亩弊庐，寂寞人外，聊以拟伏腊，聊以避风霜。虽复晏婴近市，不求朝夕之利；潘岳面城，且适闲居之乐。况乃黄鹤戒露，非有意于轮轩；爰居避风，本无情于钟鼓。陆机则兄弟同居，韩康则舅甥不别。蜗角蚊睫，又足相容者也。
　
　　尔乃窟室徘徊，聊同凿坏。桐间露落，柳下风来。琴号珠柱，书名《玉杯》。有棠梨而无馆，足酸枣而非台。犹得欹侧八九丈，纵横数十步，榆柳两三行，梨桃百馀树。拨蒙密兮见窗，行欹斜兮得路。蝉有翳兮不惊，雉无罗兮何惧。草树混淆，枝格相交。山为篑覆，地有堂坳。藏狸并窟，乳鹊重巢。连珠细茵，长柄寒匏。可以疗饥，可以栖迟。<危支><阝区>兮狭室，穿漏兮茅茨，。檐直倚而妨帽，户平行而碍眉。坐帐无鹤，支床有龟。鸟多闲暇，花随四时。心则历陵枯木，发则睢阳乱丝。非夏日而可畏，异秋天而堪悲。
　
　　一寸二寸之鱼，三竿两竿之竹。云气荫于丛蓍，金精养于秋菊。枣酸梨酢，桃榹李薁。落叶半床，狂花满屋，名为野人之家，是谓愚公之谷。试偃息于茂林，乃久羡于抽簪。虽有门而长闭，实无水而恒沉。三春负锄相识，五月披裘见寻。问葛洪之药性，访京房之卜林。草无忘忧之意，花无长乐之心。鸟何事而逐酒，鱼何情而听琴？
　
　　加以寒暑异令，乖违德性。崔骃以不乐损年，吴质以长愁养病。镇宅神以薶石，厌山精而照镜。屡动庄舄之吟，几行魏颗之命。薄晚闲闺，老幼相携。蓬头王霸之子，椎髻梁鸿之妻。燋麦两瓮，寒菜一畦。风骚骚而树急，天惨惨而云低。聚空仓而雀噪，惊懒妇而蝉嘶。
　
　　昔早滥于吹嘘，藉《文言》之庆馀。门有通德，家承赐书。或陪元武之观，时参凤凰之墟。观受釐于宣室，赋长杨于直庐。
　
　　遂乃山崩川竭，冰碎瓦裂，大盗潜移，长离永灭。摧直辔于三危，碎平途于九折。荆轲有寒水之悲，苏武有秋风之别。关山则风月凄怆，陇水则肝肠断绝。龟言此地之寒，鹤讶今年之雪。百龄兮倏忽，菁华兮已晚。不雪雁门之踦，先念鸿陆之远。非淮海兮可变，非金丹兮能转。不暴骨于龙门，终低头于马坂。谅天造兮昧昧，嗟生民兮浑浑！
　
　　【春赋】(北周庾信)
　
　　宜春苑中春已归，披香殿里作春衣，新年鸟声千种啭，二月杨花满路飞。河阳一县并是花，金谷从来满园树。一丛香草足碍人，数尺游丝即横路。开上林而竞入，拥河桥而争渡。
　
　　出丽华之金屋，下飞燕之兰宫。钗朵多而讶重，髻鬟高而畏风，眉将柳而争绿，面共桃而竞红，影来池里，花落衫中。苔始绿而藏鱼，麦才青而覆雉。吹箫弄玉之台，鸣珮凌波之水。移戚里而家富，入新丰而酒美。石榴聊泛，蒲桃酦醅。芙蓉玉碗，莲子金杯，新芽竹笋，细核杨梅。绿珠捧琴至，文君送酒来。
　
　　玉管初调，鸣弦暂抚，《阳春》、《渌水》之曲，对凤回鸾之舞。更炙笙簧，还移筝柱，月入歌扇，花承节鼓。协律都尉，射雉中郎，停车小苑，连骑长杨。金鞍始被，柘弓新张。拂尘看马埒，分朋入射堂。马是天池之龙种，带乃荆山之玉梁。艳锦安天鹿，新绫织凤凰。
　
　　三日曲水向河津，日晚河边多解神。树下流杯客，沙头度水人。镂薄窄衫袖，穿珠帖领巾。百丈山头日欲斜，三晡未醉莫还家。池中水影悬胜镜，屋里衣香不如花。
　
　　【镜赋】(北周庾信)
　
　　天河渐没，日轮将起。燕噪吴王，乌惊御史。玉花簟上，金莲帐里。始折屏风，新开户扇。朝光晃眼，早风吹面。临桁下而牵衫，就箱边而著钏。宿鬟尚卷，残妆已薄。无复唇珠，才馀眉萼。靥上星稀，黄中月落。
　
　　镜台银带，本出魏宫。能横却月，巧挂回风。龙垂匣外，凤倚花中。镜乃照胆照心，难逢难值。镂五色之盘龙，刻千年之古字。山鸡看而独舞，海鸟见而孤鸣。临水则池中月出，照日则壁上菱生。
　
　　暂设妆奁，还抽镜屉。竞学生情，争怜今世。鬓齐故略，眉平犹剃。飞花塼子，次第须安。朱开锦蹹，黛蘸油檀。脂和甲煎，泽渍香兰。量髻鬓之长短，度安花之相去。悬媚子于搔头，拭钗梁于粉絮。
　
　　梳头新罢照著衣，还从妆处取将归。暂看弦系，悬知缬缦。衫正身长，裙斜假襻。真成个镜特相宜，不能片时藏匣里，暂出园中也自随。
　
　　【灯赋】(北周庾信)
　
　　九龙将暝，三爵行栖，琼钩半上，若木全低。窗藏明于粉壁，柳助暗于兰闺。翡翠珠被，流苏羽帐，舒屈膝之屏风，卷芙蓉之行障。卷衣秦后之床，送枕荆台之上。
　
　　乃有百枝同树，四照连盘，香添然蜜，气杂烧兰。烬长宵久，光青夜寒。秀华掩映，蚖膏照灼。动鳞甲于鲸鱼，焰光芒于鸣鹤。蛾飘则碎花乱下，风起则流星细落。
　
　　况复上兰深夜，中山醑清。楚妃留客，韩娥合声。低歌著节，《游弦》绝鸣。辉辉朱烬，焰焰红荣。乍九光而连采，或双花而并明。寄言苏季子，应知馀照情。
　
　　【对烛赋】(北周庾信)
　
　　龙沙雁塞甲应寒，天山月没客衣单。灯前桁衣疑不亮，月下穿针觉最难。刺取灯花持桂烛，还却灯檠下独盘。铸凤衔莲，图龙并眠。烬高疑数剪，心湿暂难然。铜荷承泪蜡，铁铗染浮烟。本知雪光能映纸，复讶灯花今得钱。
　
　　莲帐寒檠窗拂曙，筠笼熏火香盈絮。傍垂细溜，上绕飞蛾。光清寒入，焰暗风过。楚人缨脱尽，燕君书误多。夜风吹，香气随。郁金苑，芙蓉池。秦皇辟恶不足道，汉武胡香何物奇？晚星没，芳芜歇，还持照夜游，讵减西园月！
　



卷二 




　
　　○诏



　　【敕条制禁奢靡诏】(南齐武帝)
　
　　三季浇浮，旧章陵替。吉凶奢靡，动违矩则。或裂锦曳绣，以竞车服之饰；涂金镂石，以穷茔域之丽。至斑白不婚，露棺累叶。苟相姱衒，罔顾大典。可明为条制，严勒所在，悉使画一。如复违犯，依事纠奏。
　
　　【举贤诏】(北魏孝文帝)
　
　　炎阳爽节，秋零卷澍。在予之责，实深悚栗。故辍膳三晨，以命上诉。灵鉴诚款，曲流云液。虽休弗休，宁敢愆怠。将有贤人湛德，高士凝栖。虽加诠采，未能招致。其精访幽谷，举兹贤彦。直言极谏，匡予不及。
　
　　【与太子论彭城王诏】(北魏孝文帝)
　
　　汝第六叔父勰，清规懋赏，与白云俱洁。厌荣舍绂，以松竹为心。吾少与绸缪，提携道趣。每请解朝缨，恬真邱壑。吾以长兄之重，末忍远离。何容仍屈素业，长缨世网！吾百年之后，其听勰辞蝉舍冕，遂其冲挹之性。无使成王之朝，翻疑姬旦之圣，不亦善乎？汝为孝子，勿违吾敕。
　
　　【禁浮华诏】(北齐文宣帝)
　
　　顷者风俗流宕，浮竞日滋。家有吉凶，务求胜异。婚姻丧葬之费，车服饮食之华，动竭岁资，以营日富。又奴仆带金玉，婢妾衣罗绮，始以创出为奇，后以过前为丽。上下贵贱，无复等差。今运属维新，思蠲往弊。反朴还淳，纳民轨物。可量事具立条式，使俭而获中。
　
　　○敕



　　【与臧焘敕】(宋武帝)
　
　　顷学尚废驰，后进颓业。衡门之内，清风辍响。良由戎车屡警，礼乐中息。浮夫近志，情与事染。岂可不敷崇坟籍，敦厉风尚！此境人士，子侄如林。明发搜访，想闻令轨。然荆玉含宝，要俟开莹；幽兰怀馨，事资扇发。独习寡悟，义著周典。今经师不远，而赴业无闻。非唯志学者鲜，或是劝诱未至邪？想复宏之。
　
　　【为武帝与谢朏敕】(梁沈约)
　
　　吾以菲德，属当期运。鉴与吾贤，思隆治道。而明不远烛，所蔽者多。实寄贤能，匡其寡暗。尝谓山林之志，上所宜宏；激贪厉薄，义等为政。自居元首，临对百司。虽复执文经武，各修厥职，群才竞爽，以致和美，而镇风静俗，变教论道，自非箕颍高人，莫膺兹寄。
　
　　是用虚心侧席，属想清尘，不得不屈兹独往，同此濡足。便望释萝袭衮，出野登朝。必不以汤有惭德，武未尽善，不降其身，不屈其志，使璧帛虚往，蒲轮空归。倾首东路，望兼立表。
　
　　羲轩邈矣，古今殊事。不获总驾崆峒，依风问道。今方复引领云台，虚己宣室。纡贤之愧，载结寝兴。
　
卷三 




　
　　○令



　　【与湘东王论王规令】(梁简文帝)
　
　　威明昨宵，奄复殂化，甚可痛伤。其风韵遒上，神采标映。千里绝迹，百尺无枝。文辨纵横，才学优赡。跌宕之情弥远，濠梁之气特多。斯实俊民也！
　
　　一尔过隟，永归长夜。金刀掩芒，长淮绝涸。去岁冬中，已伤刘子；今兹寒孟，复悼王生。俱往之伤，信非虚说。
　
　　【答群下劝进初令】(梁元帝)
　
　　孤以不德，天降之灾。枕戈饮胆，扣心泣血。风树之酷，万始莫追；霜露之哀，百忧总萃。甫闻伯升之祸，弥切仲谋之悲。若封豕既歼，长蛇即戮，方欲追延陵之逸轨，继子臧之高让。岂资秋亭之坛，安事繁阳之石！
　
　　侯景，项籍也；萧栋，殷辛也。赤泉未赏，刘邦尚曰汉王；白旗弗悬，周发犹称太子。飞龙之位，孰谓可跻？附凤之徒，既闻来议。群公卿士，其喻孤之志，无忽。
　
　　○教



　　【建平王聘隐逸教】(梁江淹)
　
　　府、州、国纪纲：夫妫夏已没，大道不行。虽周惠之富，犹有渔潭之士；汉教之隆，亦见栖山之夫。迹绝云气，意负青天，皆待绛螭骧首，翠虬来仪。是以遗风独扇百代，馀烈激厉后生。斯乃王教之助，古人之意焉。
　
　　吾税驾旧楚，憩乘汀潭。挹於陵之操，想汉阴之高。而山川遐久，流风亡沫。养志数人，并未征采。善操将弃，良用慨然。宜速详旧礼，各遣纁招。庶畅此幽襟，以旌蓬荜。
　
　　【永嘉郡教】(梁丘迟)
　
　　贵郡控带山海，利兼水陆，实东南之沃壤，一都之巨会。而曝背拘牛，屡空於畎亩；绩麻治丝，无闻於窐巷。其有耕灌不修，桑榆靡树，遨游廛里，酣酺卒岁，越伍乖邻，流宕忘返。才异相如，而四壁独立；高惭仲蔚，而三径没人。虽谢文翁之正俗，庶几龚遂之移风。
　
卷四 




　
　　○策问



　　【永明九年策秀才问】(南齐王融)
　
　　问：昔周宣惰千亩之礼，虢公纳谏；汉文缺三推之义，贾生置言。良以食惟民天，农为政本。金汤非粟而不守，水旱有待而无迁。朕式照前经，宝兹稼穑。祥正而青旗肃事，土膏而朱纮戒典。将使杏花菖叶，耕获不愆；清甽泠风，述遵无废。而释耒佩牛，相沿莫反；兼贫擅富，浸以为俗。若爰井开制，惧惊扰愚民。舄卤可腴，恐时无史白。兴废之术，矢陈厥谋。
　
　　【天监三年策秀才文】(梁任昉)
　
　　问：朕本自诸生，弱龄有志。闭户自精，开卷独得。九流、《七略》，颇尝观览；六艺、百家，庶非墙面。虽一日万机，早朝晏罢，听览之暇，三馀靡失。上之化下，草偃风从。惟此虚寡，弗能动俗。
　
　　昔紫衣贱服，犹化齐风；长缨鄙好，且变邹俗。虽德惭往贤，业优前事。且夫搢绅道行，禄利然也。朕倾心骏骨，非惧真龙。辎軿青紫，如拾地芥；而惰游废业，十室而九。鸣鸟蔑闻，《子衿》不作。宏奖之路，斯既然矣。犹其寂寞，应有良规。
　
卷五 




　
　　○表



　　【为宋公至洛阳谒五陵表】(宋傅亮)
　
　　臣裕言：近振旅河湄，扬旌西迈，将届旧京，威怀司、雍。河流遄疾，道阻且长。加以伊洛榛芜，津途久废，伐木通径，淹引时月。始以今月十二日，次故洛水浮桥。山川无改，城阙为墟。宫庙隳顿，锺虡空列。观宇之馀，鞠为禾黍。廛里萧条，鸡犬罕音。感旧永怀，痛在心目。
　
　　以其月十五日，奉谒五陵。坟茔幽沦，百年荒翳。天衢开泰，情礼获申。故老掩涕，三军凄感。瞻拜之日，愤慨交集。行河南太守毛脩之等，既开翦荆棘，缮修毁垣。职司既备，蕃卫如旧。伏惟圣怀，远慕兼慰，不胜下情。谨遣传诏殿中中郎臣某，奉表以闻。
　
　　【为萧拜太尉杨州牧表】(梁江淹)
　
　　元文既降，雕牒增辉。礼蔼前英，宠华昔典。仰震威容，俯惭陋识。心魂战慄，若殒若殡。
　
　　臣景能验才，无假外镜；撰己练志，久测内涯。故让不饰迹，辞非谦距。寸亮尺素，频触瑶纩；丹情实理，备尘珠冕。而神居寂阻，九重严绝。徒怀汉臣伏阙之诚，竟无鲁人回日之感，所以回惧鸿威，后奔殊令者也。
　
　　既而永鉴隆魏，缅思宏晋，国之大政，在功与位。故静民纽乱，不处舆台之下；去勋舍德，宁班衮司之上？咸以休对性业，裁成器灵，岂有移风变范，克耀伦序者乎？今臣绩不炤民，忠岂宣国；名爵赫曦，僶俛优忝。陛下久超异礼之荣，越次殊常之秩。虽寝寐矜战，曲垂哀亮；而玺册冲正，愈赐砥砺。
　
　　今便肃顺天诰，恭闻睿典。审躬酌私，必跋危挠。将恐氓俗由此方扰，轨训以之交芜。臣岂不勉智罄忠，末知所以报奉渊圣，输感霄极。取诸微躬，长为惭荷。
　
　　【为萧骠骑谢被侍中慰劳表】(梁江淹)
　
　　臣某言：即日侍中、秘书监臣戢至，奉宣诏旨慰劳。便受毂中帷，练甲外垒。旍旄蔽景，舆徒竞气。人怀秋严，士蓄霜断。晦魂已掩，气竖未县。稽钺伫威，寝兴震慨。
　
　　今王人临郊，皇华降庭。煇燿望实，将激威武。载鹖之夫，迎光蹀恩；投石之师，攀炤竦惠。楚纩越醪，方兹惭润。臣忝属阃私，弥抱渥洽，不任下情。
　
　　【经通天台奏汉武帝表】(陈沈炯)
　
　　臣闻桥山虽掩，鼎湖之灶可祠；有鲁遂荒，大庭之迹无泯。伏惟陛下，降德猗兰，纂灵丰谷。汉道既登，神仙可望。射之罘于海浦，礼日观而称功；横中流于汾河，指柏梁而高宴。何其甚乐，岂不然与？
　
　　既而运属上仙，道穷晏驾。甲帐珠帘，一朝零落。茂陵玉碗，遂出人间。凌云故基，与原田而膴膴；扶风馀趾，带陵阜而茫茫。羁旅缧臣，能不落泪！
　
　　昔承明既厌，严助东归；驷马可乘，长卿西返。恭闻故实，窃有愚心。黍稷非馨，敢望徼福。但雀台之吊，空怆魏君；雍丘之祠，未光夏后。瞻仰烟霞，伏增凄恋。
　
　　【为陈六宫谢表】(陈江总)
　
　　鹤籥晨启，雀钗晓映。恭承盛典，肃荷徽章。步动云袿，香飘雾縠。愧缠艳粉，无情拂镜；愁萦巧黛，息意临窗。妾闻汉水赠珠，人间绝世；洛川拾翠，仙处无双。或有风流行雨，窈窕初日，声高一笑，价起两环。乃可桂殿迎春，兰房侍宠。借班姬之扇，未掩惊羞；假蔡琰之文，宁披悚戴。
　
　　○疏



　　【与赵王伦荐戴渊疏】(晋陆机)
　
　　盖闻繁弱登御，然后高墉之功显；孤竹在肆，然后降神之曲成。是以高世之主，必假远迩之器；蕴匮之才，思托大音之和。伏见处士广陵戴若思，年三十，清冲履道，德量允塞。思理足以研幽，才鉴足以辨物。安穷乐志，无风尘之慕；砥节立行，有井渫之洁。诚东南之遗宝，宰朝之奇璞也。若得托迹康衢，则能结轨骥騄；曜质廊庙，必能垂光玙璠矣。惟明公垂神采察，不使忠允之言，以人而废。
　
卷六 




　
　　○启



　　【为卞彬谢修卞忠贞墓启】(梁任昉)
　
　　臣彬启：伏见诏书，并郑义泰宣敕，当赐修理臣亡高祖、晋故骠骑大将军、建兴忠贞公壶坟茔。臣门绪不昌，天道所昧。忠搆身危，孝积家祸。名教同悲，隐沦惆怅。而年世贸迁，孤裔沦塞，遂使碑表芜灭，丘树荒毁，狐兔成穴，童牧哀歌。感慨自哀，日月缠迫。
　
　　陛下弘宣教义，非求效於方今；壶馀烈不泯，固陈力於异世。但加等之渥，近阙於晋典；樵苏之刑，远流於皇代。臣亦何人，敢谢斯幸？不任悲荷之至，谨奉启事以闻。谨启。
　
　　【送橘启】(梁刘峻)
　
　　南中橙甘，青鸟所食。始霜之旦，采之风味照座，劈之香雾噀人。皮薄而味珍，脉不粘肤，食不留滓。甘逾萍实，冷亚冰壶。可以熏神，可以芼鲜，可以渍蜜。毡乡之果，宁有此邪？
　
　　【谢始兴王赐花纨簟启】(梁刘孝仪)
　
　　丽兼桃象，周洽昏明。便觉夏室已寒，冬裘可袭。虽九日煎沙，香粉犹弃；三旬沸海，团扇可捐。
　
　　【谢东宫赉内人春衣启】(梁庾肩吾)
　
　　阶边细草，犹推綟叶之光；户前桃树，翻讶蓝花之色。遂得裾飞合燕，领斗分鸾。试顾采薪，皆成留客。
　
　　【谢明皇帝赐丝布等启】(北周庾信)
　
　　臣某启：奉敕垂赐杂色丝布绵绢等三十段、银钱二百文。
　
　　某比年以来，殊有缺乏。白社之内，拂草看冰；灵台之中，吹尘视甑。怼妻狠妾，既嗟且憎；瘠子羸孙，虚恭实怨。王人忽降，大赉先临。天帝锡年，无逾此乐；仙童赠药，未均斯喜。
　
　　张袖而舞，元鹤欲来；抚节而歌，行云几断。所为舟楫无岸，海若为之反风；荠麦将枯，山灵为之出雨。况复全抽素茧，云版疑倾；并落青凫，银山或动。是知青牛道士，更延将尽之命；白鹿真人，能生已枯之骨。
　
　　虽复拔山超海，负德未胜；垂露悬针，书恩不尽。蓬莱谢恩之雀，白玉四环；汉水报德之蛇，明蛛一寸。某之观此，宁无愧心！直以物受其生，于天不谢。谨启。
　
　　【谢赵王赉丝布启】(北周庾信)
　
　　某启：奉教垂赉杂色丝布三十段。
　
　　去冬凝闭，今春严劲。霰似琼田，凌如盐浦。张超之壁，未足鄣风；袁安之门，无人开雪。覆鸟毛而不暖。然兽炭而逾寒。远降圣慈，曲垂矜赈。谕其蚕月，殆罄桑车；津实秉杼，几空织室。
　
　　遂令新市数钱，忽疑贩彩；平陵月夜，惊闻捣衣。妾遇新缣，自然心伏；妻闻裂帛，方当含笑。庄周车辙，实有涸鱼；信陵鞭前，元非穷鸟。仰蒙经济，伏荷圣慈。
　
　　【谢赵王赉白罗袍袴启】(北周庾信)
　
　　某启：垂赉白罗袍袴一具。
　
　　程据上表，空谕雉头；王恭入雪，虚称鹤氅。末有悬机巧緤，变纟聂奇文，凤不去而恒飞，花虽寒而不落。披千金之暂暖，弃百结之长寒。永无黄葛之嗟，方见青绫之重。对天山之积雪，尚得开衿；冒广夏之长风，犹当挥汗。白龟报主，终自无期；黄雀谢恩，竟知何日。
　
　　【谢腾王赉马启】(北周庾信)
　
　　某启：奉教垂赉乌骝马一匹。
　
　　柳谷未开，翻逢紫燕；陵源犹远，忽见桃花。流电争光，浮云连影。张敞画眉之暇，直走章台；王济饮酒之欢，长驱金埒。
　
　　○笺



　　【辞随王子隆笺】(南齐谢朓)
　
　　故吏文学谢朓死罪死罪：即日被尚书召，以朓补中军新安王记室参军。
　
　　朓闻潢污之水，愿朝宗而每竭；驽蹇之乘，希沃若而中疲。何则？皋壤摇落，对之惆怅；岐路西东，或以<乌欠>唈。况乃服义徒拥，归志莫从。邈若坠雨，翩似秋蒂。
　
　　朓实庸流，行能无算。属天地休明，山川受纳，褒采一介，抽扬小善，故舍耒场圃，奉笔兔园。东乱三江，西浮七泽。契阔戎旃，从容宴语。长裾日曳，后乘载脂。荣立府庭，恩加颜色。沐发晞阳，未测涯涘；抚臆论报，早誓肌骨。
　
　　不寤沧溟未运，波臣自荡；渤澥方春，旅翮先谢。清切藩房，寂寥旧荜。轻舟反溯，吊影独留。白云在天，龙门不见。去德滋永，思德滋深。唯待青江可望，候归艎於春渚；朱邸方开，效蓬心於秋实。如其簪履或存，衽席无改，虽复身填沟壑，犹望妻子知归。
　
　　揽涕告辞，悲来横集，不任犬马之诚。
　
卷七 




　
　　○书



　　【登大雷岸与妹书】(宋鲍照)
　
　　吾自发寒雨，全行日少。加秋潦浩汗，山溪猥至，渡溯无边，险径游历，栈石星饭，结荷水宿，旅客贫辛，波路壮阔，始以今日食时，仅及大雷。途登千里，日逾十晨，严霜惨节，悲风断肌，去亲为客，如何如何！
　
　　向因涉顿，凭观川陆；遨神清渚，流睇方曛。东顾五洲之隔，西眺九派之分，窥地门之绝景，望天际之孤云，长图大念，隐心者久矣。南则积山万状，负气争高。含霞饮景，参差代雄。凌跨长陇，前后相属，带天有匝，横地无穷。东则砥原远隰，亡端靡际。寒蓬夕卷，古树云平。旋风四起，思鸟群归。静听无闻，极视不见。北则陂池潜演，湖脉通连。苎蒿攸积，菰芦所繁。栖波之鸟，水化之虫，智吞愚，强捕小，号噪惊聒，纷牣其中。西则回江永指，长波天合。滔滔何穷，漫漫安竭。创古迄今，舳舻相接。思尽波涛，悲满潭壑。烟归八表，终为野尘。而是注集，长写不测，修灵浩荡，知其何故哉！
　
　　西南望庐山，又特惊异。基压江潮，峰与辰汉连接。上常积云霞，雕锦缛。若华夕曜，岩泽气通，传明散彩，赫似绛天。左右青霭，表里紫霄。从岭而上，气尽金光；半山以下，纯为黛色。信可以神居帝郊，镇控湘、汉者也。
　
　　若潀洞所积，溪壑所射，鼓怒之所豗击，涌澓之所宕涤，则上穷荻浦，下至犭希洲，南薄燕瓜，北极雷淀。削长埤短，可数百里。其中腾波触天，高浪灌日，吞吐百川，写泄万壑。轻烟不流，华鼎振涾。弱草朱靡，洪涟陇蹙。散涣长惊，电透箭疾。穹溘崩聚，坻飞岭覆。回沫冠山，奔涛空谷。碪石为之摧碎，碕岸为之齑落。仰视大火，俯听波声，愁魄胁息，心惊慓矣！
　
　　至于繁化殊育，诡质怪章，则有江鹅、海鸭、鱼鲛、水虎之类，豚首、象鼻、芒须、针尾之族，石蟹、土蚌、燕箕、雀蛤之俦，坼甲、曲牙、逆鳞、反舌之属。掩沙涨，被草渚，浴雨排风，吹涝弄翮。夕景欲沉，晓雾将合。孤鹤寒鸣，游鸿远吟。樵苏一叹，舟子再泣。诚足悲忱，不可说也。
　
　　风吹雷飚，夜戒前路。下弦内外，望达所届。寒暑难适，汝专自慎。夙夜戒护，勿我为念。恐欲知之，聊书所睹。临途草蹙，辞意不周。
　
　　【答新渝侯和诗书】(梁简文帝)
　
　　垂示三首，风云吐於行间，珠玉生於字里，跨蹑曹左，含超潘陆。双鬓向光，风流已绝；九梁插花，步摇为古。高楼怀怨，结眉表色；长门下泣，破粉成痕。复有影里细腰，令与真类；镜中好面，还将画等。此皆性情卓绝，新致英奇。故知吹箫入秦，方识来凤之巧；鸣瑟向赵，始睹驻云之曲。
　
　　手持口诵，喜荷交并也。
　
　　【与萧临川书】(梁简文帝)
　
　　零雨送秋，轻寒迎节。江枫晓落，林叶初黄。登舟已积，殊足劳止。解维金阙，定在何日？
　
　　八区内侍，厌直御史之庐；九棘外府，且息官曹之务。应分竹南川，剖符千里。但黑水初旋，未申十千之饮；桂宫既启，复乖双阙之宴。文雅纵横，即事分阻，清夜西园，眇然未克。
　
　　想征舻而结叹，望横席而沾襟。若使弘农书疏，脱还邺下；河南口占，傥归乡里；必迟青泥之封，且覯朱明之诗。白云在天，苍波无极。瞻之歧路，眷慨良深。爱护波潮，敬勖光彩。
　
　　【与刘孝绰书】(梁简文帝)
　
　　执别灞浐，嗣音阻阔。合璧不停，旋灰屡徙。玉霜夜下，旅雁晨飞。想凉燠得宜，时候无爽。既官寺务烦，簿领殷凑，等张释之条理，同于公之明察。雕龙之才本传，灵蛇之誉自高。颇得暇逸於篇章，从容於文讽。
　
　　顷拥旄西迈，载离寒暑。晓河未落，拂桂棹而先征；夕鸟归林，悬孤颿而未息。足使边心愤薄，乡思邅回。但离阔已久，载劳寤寐。伫闻还驿，以慰相思。
　
　　【追答刘秣陵沼书】(梁刘峻)
　
　　刘侯既重有斯难，值余有天伦之戚，竟未之致也。寻而此君长逝，化为异物，绪言馀论，蕴而莫传。或有自其家得而示余者，余悲其音徽未沫，而其人已亡；青简尚新，宿草将列，泫然不知涕之无从也。
　
　　虽隙驷不留，尺波电谢，而秋菊春兰，英华靡绝。故存其梗概，更酬其旨。若使墨翟之言无爽，宣室之谈有征，冀东平之树，望咸阳而西靡；盖山之泉，闻弦歌而赴节，但悬剑空垅，有恨如何！
　
　　【答谢中书书】(梁陶弘景)
　
　　山川之美，古来共谈。
　
　　高峰入云，清流见底。两岸石壁，五色交晖。青林翠竹，四时俱备。晓雾将歇，猿鸟乱鸣；夕日欲颓，沈鳞竞跃。实是欲界之仙都，自康乐以来，未复有能与其奇者。
　
　　【为衡山侯与妇书】(梁何逊)
　
　　昔人邀游洛汭，会遇阳台，神仙仿佛，有如今别。虽帐前微笑，涉想犹存；而幄里馀香，从风且歇。掩屏为疾，引领成劳。镜想分鸾，琴悲《别鹤》。心如膏火，独夜自煎；思等流波，终朝不息。
　
　　始知萋萋谖草，忘忧之言不实；团团轻扇，合欢之用为虚。路迩人遐，音尘寂绝。一日三秋，不足为喻。聊陈往翰，宁写款怀？迟枉琼瑶，慰其杼轴。
　
　　【北使还与永丰侯书】(梁刘孝仪)
　
　　足践寒地，身犯朔风。暮宿客亭，晨炊谒舍。飘飖辛苦，迄届毡乡。杂种覃化，颇慕中国。兵传李绪之法，楼拟卫律所治，而毳幕难淹，酪浆易餍。
　
　　王程有限，时及玉关。射鹿胡奴，乃共归国；刻龙汉节，还持入塞。马衔苜蓿，嘶立故墟；人获蒲萄，归种旧里。稚子出迎，善邻相劳。倦握蟹螯，亟覆鰕碗。未改朱颜，略多白醉。用此终日，亦以自娱。
　
　　【与宋元思书】(梁吴均)
　
　　风烟俱净，天山共色。从流飘荡，任意东西。自富阳至桐庐，一百许里，奇山异水，天下独绝。水皆缥碧，千丈见底。游鱼细石，直视无碍。急湍甚箭，猛浪若奔。夹岸高山，皆生寒树。负势竞上，互相轩邈；争高直指，千百成峰。泉水激石，泠泠作响。好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。
　
　　【与顾章书】(梁吴均)
　
　　仆去月谢病，还觅薜萝。梅溪之西，有石门山者，森壁争霞，孤峰限日；幽岫含云，深溪蓄翠。蝉吟鹤唳，水响猿啼。英英相杂，绵绵成韵。既素重幽居，遂葺宇其上。幸富菊花，偏饶竹实。山谷所资，於斯已办。仁智所乐，岂徒语哉！
　
　　【与詹事江总书】(陈后主)
　
　　管记陆瑜，奄然殂化，悲伤悼惜，此情何已！吾生平爱好，卿等所悉。自以学涉儒雅，不逮古人，钦贤慕士，是情尤笃。梁室乱离，天下糜沸。书史残缺，礼乐崩沦。晚生后学，匪无墙面，卓尔出群，斯人而已。
　
　　吾识览虽局，未曾以言议假人。至于片善小才，特用嗟赏；况复洪识奇士，此故忘言之地。论其博综子史，谙究儒墨，经耳无遗，触目成诵。一褒一贬，一激一扬，语元析理，披文摘句，未尝不闻者心伏，听者解颐。会意相得，自以为布衣之赏。
　
　　吾监抚之暇，事隙之辰，颇用谈笑娱情，琴樽间作。雅篇艳什，迭互锋起。每清风朗月，美景良辰，对群山之参差，望巨波之滉瀁。或玩新花，时观落叶；既听春鸟，又聆秋雁。未尝不促膝举觞，连情发藻。且代琢磨，间以嘲谑。俱怡耳目，并留情致。自谓百年为速，朝露可伤；岂谓玉折兰摧，遽从短运。为悲为恨，当复何言！
　
　　遗迹馀文，触目增泫。绝弦投笔，恒有酸恨。以卿同志，聊复叙怀。涕之无从，言不写意。
　
　　【为王宽与妇义安主书】(陈伏知道)
　
　　昔鱼岭逢车，芝田息驾，虽见妖媱，终成挥忽。遂使家胜阳台，为欢非梦；人惭萧史，相偶成仙。轻扇初开，欣看笑靥；长眉始画，愁对离妆，犹闻徙佩，顾长廊之未尽；尚分行幰，冀迥陌之难回。广摄金屏，莫令愁拥；恒开锦幔，速望人归。
　
　　镜台新去，应馀落粉；熏炉未徙，定有馀烟。泪滴芳衾，锦花长湿；愁随玉轸，琴鹤恒惊。已觉锦水丹鳞，素书稀远；玉山青鸟，仙使难通。彩笔试操，香笺遂满；行云可讬，梦想还劳。九重千日，讵忆倡家；单枕一宵，便如荡子。当令照影双来，一鸾羞镜；弗使窥窗独坐，嫦娥笑人。
　
　　【复王少保书】(陈周宏让)
　
　　甚矣悲哉，此之为别也。云飞泥沈，金铄兰灭。玉音不嗣，瑶华莫因。家兄至自镐京，致来书于穷谷。故人之迹，有如对面。开题申纸，流脸沾膝。
　
　　江南燠热，橘柚冬青；渭北氵互寒，杨榆晚叶。土风气候，各集所安。餐卫适时，寝兴多福，甚善甚善。与弟分袂西陕，言反东区。虽保周陂，还依蒋径。三荆离析，二仲不归。麋鹿为曹，更多悲绪。丹经在握，贫病莫谐；芝术可求，聊因采缀。
　
　　昔吾壮年，及弟富年。俱值邕熙，并欢衡泌。南风雅操，清商妙曲。弦琴促坐，无乏名晨。玉沥金华，冀获难老。不虞一旦，翻覆波澜。吾已愒阴，弟非茂齿。禽尚之契，各在天涯。永念生平，难为胸臆。正当视阴数箭，排愁破涕。
　
　　人生乐耳，忧戚何为？岂能遽悲次房，游魂不返；远伤金产，骸柩无托！但愿爱玉体，珍金相，保期颐，享黄发。犹冀苍雁赪鲤，时传尺素；清风朗月，俱寄相思。子渊子渊，长为别矣！握管操觚，声泪俱咽。
　
　　【与阳休之书】(北魏祖鸿勋)
　
　　阳生大弟：吾比以家贫亲老，时还故郡。在本县之西界，有雕山焉。其处闲远，水石清丽，高岩四匝，良田数顷。家先有野舍于斯，而遭乱荒废，今复经始。即石成基，凭林起栋。萝生映宇，泉流绕阶，月松风草，缘庭绮合；日华云实，旁沼星罗。檐下流烟，共霄气而舒卷；园中桃李，杂松柏而葱蒨。时一牵裳涉涧，负杖登峰，心悠悠以孤上，身飘飘而将逝，杳然不复自知在天地间矣。
　
　　若此者久之，乃还所住。孤坐危石，抚琴对水；独咏山阿，举酒望月。听风声以兴思，闻鹤唳以动怀。企庄生之逍遥，慕尚子之清旷。首戴萌蒲，身衣缊袯。出艺梁稻，归奉兹亲。缓步当车，无事为贵。斯已适矣。岂必抚麈哉！
　
　　而吾子既系名声之缰锁，就良工之剞劂。振佩紫台之上，鼓袖丹墀之下。采金匮之漏简，访玉山之遗文，敝精神于《丘》、《坟》，尽心力于河汉。摛藻期之鞶绣，发议必在芬芳。兹自美耳，吾无取焉。尝试论之：夫昆峰积玉，光泽者前毁；瑶山丛桂，芳茂者先折。是以东都有挂冕之臣，南国见捐情之士。斯岂恶梁锦、好蔬布哉，盖欲保其七尺，终其百年耳。
　
　　今弟官位既达，声华已远。象由齿{敝死}，膏用明煎。既览老氏谷神之谈，应体留侯止足之逸。若能翻然清尚，解佩捐簪，则吾于兹山庄，可办一得。把臂入林，挂巾垂枝；携酒登巘，舒席平山。道素志，论旧款，访丹法，语元书。斯亦乐矣，何必富贵乎？去矣阳子，途乖趣别。缅寻此旨，杳若天汉。已矣哉，书不尽言。
　
　　【与周弘让书】(北周王褒)
　
　　嗣宗穷途，杨朱岐路。征蓬长逝，流水不归。舒惨殊方，炎凉异节。木皮春厚，桂树冬荣。想摄卫惟宜，动静多豫。贤兄入关，敬承款曲。犹依杜陵之水，尚保池阳之田，铲迹幽蹊，销声穷谷。何其愉乐，幸甚幸甚！
　
　　弟昔因多疾，亟览九仙之方；晚涉世途，常怀五岳之举。同夫关令，物色异人；譬彼客卿，服膺高士。上经说道，屡听玄牝之谈；中药养神，每禀丹砂之说。年事遒尽，容发衰谢。芸其黄矣。零落无时。还念生涯，繁忧总集。视阴愒日，犹赵孟之徂年；负杖行吟，同刘琨之积惨。河阳北临，空思巩县；霸陵南望，还见长安。所冀书生之魂，来依旧壤；射声之鬼，无恨他乡。
　
　　白云在天，长离别矣。会见之期，邈无日矣。援笔揽纸，龙钟横集。
　
　　【为梁上黄侯世子与妇书】(北周庾信)
　
　　昔仙人导引，尚刻三秋；神女将梳，犹期九日。未有龙飞剑匣，鹤别琴台，莫不衔怨而心悲，闻猿而下泪。人非新市，何处寻家；别异邯郸，那应知路？
　
　　想镜中看影，当不含啼；栏外将花，居然俱笑。分杯帐里，却扇床前。故是不思，何时能忆？当学海神，逐潮风而来往；勿如织女，待填河而相见。
　
　　【召王贞书】(隋杨暕)
　
　　夫山藏美玉，光照廊庑之间；地蕴神剑，气浮星汉之际。是知毛遂颖脱，义感平原；孙惠文词，来迁东海。顾循寡薄，有怀髦彦。籍甚清风，为日久矣。未获披觌，良深伫迟。
　
　　比高天流火，早应凉飙；凌云仙掌，方承清露。想摄卫攸宜，与时休适。前园后圃，从容丘壑之情；左琴右书，萧散烟霞之外。茂陵谢病，非无封禅之文；彭泽遗荣，先有《归来》之作。优游儒雅，何乐如之？
　
　　余属当藩屏，宣条扬越。坐棠听讼，事绝咏歌；攀桂摛词，眷言高遁。至于扬旌北渚，飞盖西园，托乘乏应刘，置醴阙申穆。背淮之宾，徒闻其语；趋燕之客，罕值其人。
　
　　卿道冠鹰扬，声高凤举。儒墨泉海，词章苑囿。栖迟衡泌，怀宝迷邦。徇兹独善，良以於邑。今遣行人，具宣往意。侧望起予，甚于饥渴。想便轻举，副此虚心。无信投石之谈，空慕凿坏之逸。书不尽言，更惭词费。
　
卷八 




　
　　○移文



　　【北山移文】(南齐孔稚珪)
　
　　钟山之英，草堂之灵，驰烟驿路，勒移山庭：
　
　　夫以耿介拔俗之标，萧洒出尘之想。度白雪以方洁，干青云而直上，吾方知之矣。若其亭亭物表，皎皎霞外，芥千金而不盼，屣万乘其如脱。闻凤吹于洛浦，值薪歌于延濑。固亦有焉。岂其终始参差，苍黄翻覆，泪翟子之悲，恸朱公之哭。乍回迹以心染，或先贞而后黩，何其谬哉！呜呼，尚生不存，仲氏既往，山阿寂寥，千载谁赏？
　
　　世有周子，俊俗之士，既文既博，亦玄亦史。然而学遁东鲁，习隐南郭。偶吹草堂，滥巾北岳。诱我松桂，欺我云壑。虽假容于江皋，乃撄情于好爵。其始至也，将欲排巢父，拉许由，傲百氏，蔑王侯。风情张日，霜气横秋。或叹幽人长往，或怨王孙不游。谈空空于释部，核元元于道流。务光何足比，涓子不能俦。
　
　　及其鸣驺入谷，鹤书赴陇，形驰魄散，志变神动。尔乃眉轩席次，袂耸筵上。焚芰制而裂荷衣，抗尘容而走俗状。风云悽其带愤，石泉咽而下怆。望林峦而有失，顾草木而如丧。
　
　　至其钮金章，绾墨绶，跨属城之雄，冠百里之首。张英风于海甸，驰妙誉于浙右。道帙长摈，法筵久埋。敲扑喧器犯其虑，牒诉倥偬装其怀。琴歌既断，酒赋无续。常绸缪于结课，每纷纭于折狱。笼张赵于往图，架卓鲁于前箓。希踪三辅豪，驰声九州牧。使我高霞孤映，明月独举，青松落阴，白云谁侣？涧户摧绝无与归，石径荒凉徒延伫。
　
　　至于还飙入幕，写雾出楹，蕙帐空兮夜鹤怨，山人去兮晓猿惊。昔闻投簪逸海岸，今见解兰缚尘缨。于是南岳献嘲，北龙腾笑，列壑争讥，攒峰竦诮。慨游子之我欺，悲无人以赴吊。故其林惭无尽，涧愧不歇，秋桂遣风，春萝罢月。骋西山之逸议，驰东皋之素谒。
　
　　今又促装下邑，浪栧上京。虽情殷于魏阙，或假步于山扃。岂可使芳杜厚颜，薜荔蒙耻，碧岭再辱，丹崖重滓，尘游躅于蕙路，污渌池以洗耳！宜扃岫幌，掩云关，敛轻雾，藏鸣湍，截来辕于谷口，杜妄辔于郊端。于是丛条瞋胆，迭颖怒魄，或飞柯以折轮，乍低枝而扫迹：请回俗士驾，为君谢逋客。
　
　　【玉台新咏序】(陈徐陵)
　
　　凌云概日，由余之所未窥；千户万门，张衡之所曾赋。周王璧台之上，汉帝金屋之中，玉树以珊瑚作枝，珠帘以玳瑁为柙。其中有丽人焉。其人也，五陵豪族，充选掖庭；四姓良家，驰名永巷。亦有颍川、新市，河间、观津，本号娇娥，曾名巧笑。楚王宫里，无不推其细腰；魏国佳人，俱言讶其纤手。阅诗敦礼，非直东邻之自媒；婉约风流，无异西施之被教。弟兄协律，自小学歌；少长河阳，由来能舞。琵琶新曲，无待石崇；箜篌杂引，非因曹植。传鼓瑟于杨家，得吹箫于秦女。
　
　　至若宠闻长乐，陈后知而不平；画出天仙，阏氏览而遥妒。至如东邻巧笑，来侍寝于更衣；西子微颦，得横陈于甲帐。陪游馺娑，骋纤腰于《结风》；长乐鸳鸯，奏新声于度曲。妆鸣蝉之薄鬓，照堕马之垂鬟。反插金钿，横抽宝树。南都石黛，最发双蛾；北地燕脂，偏开两靥。
　
　　亦有岭上仙童，分丸魏帝；腰中宝凤，授历轩辕。金星与婺女争华，麝月共嫦娥竞爽。惊鸾冶袖，时飘韩椽之香；飞燕长裾，宜结陈王之佩。虽非图画，入甘泉而不分；言异神仙，戏阳台而无别。真可谓倾国倾城，无对无双者也。加以天情开朗，逸思雕华，妙解文章，尤工诗赋。琉璃砚匣，终日随身；翡翠笔床，无时离手。清文满箧，非惟芍药之花；新制连篇，宁止蒲萄之树。九日登高，时有缘情之作；万年公主，非无诔德之辞。其佳丽也如彼，其才情也如此。
　
　　既而椒宫苑转，柘馆阴岑，绛鹤晨严，铜蠡昼静。三星未夕，不事怀衾；五日犹赊，谁能理曲。优游少讬，寂寞多闲。厌长乐之疏钟，劳中宫之缓箭。轻身无力，怯南阳之捣衣；生长深宫，笑扶风之织锦。虽复投壶玉女，为欢尽于百骁；争博齐姬，心赏穷于六箸。无怡神于暇景，惟属意于新诗。可得代彼萱苏，微蠲愁疾。
　
　　但往事名篇，当今巧制，分诸麟阁，散在鸿都。不及篇章，无由披览。于是然脂暝写，弄墨晨书，撰录艳歌，凡为十卷。曾无参与《雅》、《颂》，亦靡滥于风人。泾渭之间，若斯而已。于是丽以金箱，装之宝轴。三台妙迹，龙伸蠖屈之书；五色花笺，河北、胶东之纸。高楼红粉，仍定鲁鱼之文；辟恶生香，聊防羽陵之蠹。灵飞六甲，高擅玉函；《鸿烈》仙方，长推丹枕。
　
　　至如青牛帐里，馀曲未终；朱鸟窗前，新妆已竟。方当开兹缥帙，散此绦绳。永对玩于书帷，长循环于纤手。岂如邓学《春秋》，儒者之功难习；窦传黄老，金丹之术不成。固胜西蜀豪家，托情穷于鲁殿；东储甲观，流咏止于《洞萧》。娈彼诸姬，聊同弃日。猗与彤管，丽矣香奁。
　
卷九 




　
　　○论



　　【郑众论】(梁元帝)
　
　　汉世衔命匈奴，困而不辱者，二人而已。子卿手持汉节，卧伏冰霜；仲师固无下拜，隔绝水火。况复风生稽落，日隐龙堆；翰海飞沙，皋兰走雪。岂不酸鼻痛心，忆雒阳之宫陛；屑泣横悲，想长安之城阙！直以为臣之道，义不为生；事君之节，生为义尽。岂望拔幽泉，出重仞，经长乐，抵未央。及还望塞亭，来依候火，傍观上郡，侧眺云中。虽在己之愿自隆，而於时之报未尽。
　
卷十 




　
　　○铭



　　【石帆铭】(宋鲍照)
　
　　应风剖流，息石横波，下潀地轴，上猎星罗。吐湘引汉，歙蠡吞沱，西历岷、冢，北泻淮河。眇森宏蔼，积广连深，沦天测际，亘海穷阴。云旌未起，风柯不吟，崩涛山坠，郁浪雷沉。
　
　　在昔鸿荒，刊启源陆。表里民邦，经纬鸟服。瞻贞视悔，坎水巽木，乃剡乃铲，既刳既斫。飞深浮远，巢潭馆谷。涉川之利，谓易则难；临渊之戒，曰危乃安。泊潜轻济，冥表劝言。穆戎遂留，昭御不还。徒悲猿鹤，空驾沧烟。
　
　　君子彼想，祗心载惕。林简松栝，水采龙鹢。觇气涉潮，投祭沉璧；揆检含图，命辰定历。二崤虎口，周王夙趋；九折羊肠，汉臣电驱。潜鳞浮翼，争景乘虚。衡石赪鳐，帝子察殂；青山断河，后父沉躯。川吏掌津，敢告访途。
　
　　【飞白书势铭】(宋鲍照)
　
　　秋毫精劲，霜素凝鲜。沾此瑶波，染彼松烟。超工八法，尽奇六文。鸟企龙跃，珠解泉分。轻如游雾，重似崩云。绝锋剑摧，惊势箭飞。差池燕起，振迅鸿归，临危制节，中险腾机。圭角星芒，明丽烂逸。丝萦发垂，平理端密。盈尺锦两，片字金镒。故仙、芝烦弱，既匪足双；虫、虎琐碎，又安能匹。君子品之，是最神笔。
　
　　【药奁铭】(宋鲍照)
　
　　岁霣走丸，生厌隤墙，时无骤得，年有遐方。水玉出烟，灵飞生光，龟文电衣，龙采云裳。九芝八石，延正荡斜。二脂六体，振衰返华。毛姬饵叶，凤子藏花。景绝翠虬，气隐赪霞。深神罕别，妙奇不扬。或繁虎杖，或乱蛇床。故不世不可以服，未达不可以尝。眩睛逆目，是乃为良。
　
　　【团扇铭】(梁庾肩吾)
　
　　武王玄览，造扇于前。班生赡博，《白绮》仍传。裁筠比雾，裂素轻蝉。片月内掩，重规外圆，炎隆火正，石铄沙煎。清逾蘋末，莹等寒泉。恩深难恃，爱极则迁。秋风飒至，箧笥长捐。勒铭华扇，敢荐夏筵。
　
　　【后唐望美人山铭】(北周庾信)
　
　　高唐疑雨，洛浦无舟。何处相望？山边一楼。峰因五妇，石是三侯。险逾地肺，危凌天柱。禁苑斜通，春人恒聚。树里闻歌，枝中见舞。恰对妆台，诸窗并开。斜看己识，试唤便回。岂同织女，非秋不来。
　
　　【至仁山铭】(北周庾信)
　
　　山横鹤岭，水学龙津。瑞云一片，仙童两人。三秋云薄，九日寒新。真花暂落，画树长春。横石临砌，飞檐枕岭。壁绕藤苗，窗街竹影。菊落秋潭，桐疏寒井。仁者可乐，将由爱静。
　
　　【梁东宫行雨山铭】(北周庾信)
　
　　山名行雨，地异阳台。佳人无数，神女看来。翠幔朝开，新妆旦起。树入床头，花来镜里。草绿衫同，花红面似。开年寒尽，正月游春。俱除锦帔，并脱红纶。天丝剧藕，蝶粉多尘。横藤碍路，弱柳低人。谁言洛浦，一个河神？
　
卷十一 




　
　　○碑



　　【相官寺碑】(梁简文帝)
　
　　真人西灭，罗汉东游。五明盛士，并宣北门之教；四姓小臣，稍罢南宫之学。超洙泗之济济，比舍卫之洋洋。是以高檐三丈，乃为祀神之舍；连阁四周，并非中官之宅。雪山忍辱之草，天宫陀树之花，四照芬吐，五衢异色。能令扶解说法，果出妙衣。鹿苑岂殊，祇林何远。
　
　　皇太子萧纬，自昔藩邸，便结善缘。虽银藏盖寡，金地多阙，有惭四事，久立五根。泗川出鼎，尚刻之罘之石；岷峨作镇，犹铭剑壁之山。矧伊福界，宁无镌刻？铭曰：
　
　　洛阳白马，帝释天冠，开基紫陌，峻极云端。实惟爽垲，栖心之地。譬若净土，长为佛事。银铺曜色，玉碍金光。塔如仙掌，楼疑凤皇。珠生月魄，锺应秋霜。鸟依交露，幡承杏梁。总舒意蕊，室度心香。天琴夜下，绀马朝翔。生灭可度，离苦获常。相续有尽，归乎道场。
　
卷十二 




　
　　○诔



　　【陶征士诔(并序)】(宋颜延之)
　
　　夫璇玉致美，不为池隍之宝；桂椒信芳，而非园林之实。岂期深而好远哉，盖云殊性而已。故无足而至者，物之藉也；随踵而立者，人之薄也。
　
　　若乃巢、高之抗行，夷、皓之峻节，故已父老尧、禹，锱铢周汉。而绵世浸远，光灵不属，至使菁华隐没，芳流歇绝，不其惜乎！虽今之作者，人自为量，而道路同尘、辍途殊轨者多矣，岂所以昭末景、泛馀波！
　
　　有晋征士寻阳陶渊明，南岳之幽居者也。弱不好弄，长实素心。学非称师，文取指达。在众不失其寡，处言愈见其默。少而贫病，居无仆妾。井臼弗任，藜菽不给。母老子幼，就养勤匮。远惟田生致亲之议，追悟毛子捧檄之怀。初辞州府三命，后为彭泽令。道不偶物，弃官从好。
　
　　遂乃解体世纷，结志区外，定迹深栖，於是乎远。灌畦鬻蔬，为供鱼菽之祭；织絇纬萧，以充粮粒之费。心好异书，性乐酒德。简弃烦促，就成省旷。殆所谓国爵屏贵、家人忘贫者与？有诏征为著作郎，称疾不到。春秋若干，元嘉四年月日，卒於寻阳县之某里。近识悲悼，远士伤情。冥默福应，呜呼淑贞！
　
　　夫实以诔华，名由谥高，苟允德义，贵贱何算焉。若其宽乐令终之美、好廉克己之操，有合谥典，无愆前志。故询诸友好，宜谥曰靖节征士。
　
　　其辞曰：
　
　　物尚孤生，人固介立。岂伊时遘，曷云世及？嗟乎若士，望古遥集。韬此洪族，蔑彼名级。睦亲之行，至自非敦；然诺之信，重於布言。廉深简洁，贞夷粹温。和而能峻，博而不繁。依世尚同，诡时则异，有一於此，两非默置。岂若夫子，因心违事，畏荣好古，薄身厚志。世霸虚礼，州壤推风。孝惟义养，道必怀邦。人之秉彝，不隘不恭。爵同下士，禄等上农。度量难钧，进退可限。长卿弃官，稚宾自免。子之悟之，何悟之辩！赋诗归来，高蹈独善。
　
　　亦既超旷，无适非心。汲流旧巘，葺宇家林。晨烟暮蔼，春煦秋阴，陈书辍卷，置酒弦琴。居备勤俭，躬兼贫病。人否其忧，子然其命。隐约就闲，迁延辞聘。非直也明，是惟道性。
　
　　纠缠斡流，冥漠报施，孰云与仁，实疑明智。谓天盖高，胡愆斯义？履信曷凭，思顺何寘？年在中身，疢维痁疾，视死如归，临凶若吉。药剂弗尝，祷祀非恤。傃幽告终，怀和长毕。呜呼哀哉！
　
　　敬述靖节，式尊遗占。存不愿丰，没无求赡。省讣却赙，轻哀薄敛。遭壤以穿，旋葬而窆。呜呼哀哉！
　
　　深心追往，远情逐化。自尔介居，及我多暇。伊好之洽，接阎邻舍。宵盘昼憩，非舟非驾。念昔宴私，举觞相诲。独正者危，至方则阂。哲人卷舒。布在前载，取鉴不远，吾规子佩。尔实愀然，中言而发。违众速尤，迕风先蹶。身才非实，荣声有歇。睿音永矣，谁箴余阙？呜呼哀哉！
　
　　仁焉而终，智焉而毙。黔娄既没，展禽亦逝。其在先生，同尘往世。旌此靖节，加彼康惠。呜呼哀哉。
　
　　【宋孝武宣贵妃诔】(宋谢庄)
　
　　惟大明六年，夏四月壬子，宣贵妃薨。
　
　　律谷罢暖，龙乡辍晓。照车去魏，联城辞赵。皇帝痛掖殿之既阒，悼泉途之已宫。巡步檐而临蕙路，集重阳而望椒风。呜呼哀哉！
　
　　天宠方降，王姬下姻。肃雍揆景，陟屺爰臻。国轸丧淑之伤，家凝霣庇之怨。敢撰德於旂旒，庶图芳於钟万。
　
　　其辞曰：
　
　　元丘烟煴，瑶台降芬。高唐渫雨，巫山郁云。诞发兰仪，光启玉度。望月方娥，瞻星比婺。毓德素里，栖景宸轩。处丽絺绤，出懋蘋繁。修诗贲道，称图照言。翼训姒幄，赞轨尧门。绸缪史馆，容与经闱。陈风缉藻，临彖分微。游艺殚数，抚律穷机。踌躇冬爱，怊怅秋晖。展如之华，实邦之媛。敬勤显阳，肃恭崇宪。奉荣维约，承慈以逊。逮下延和，临朋违怨。祚灵集祉，庆蔼迎祥。皇胤璇式，帝女金相。联跗齐颖，接萼均芳。以蕃以牧，烛代辉梁。视朔书氛，观台告祲。八颂扃和，六祈辍渗。衡总灭容，翚翟毁衽。掩采瑶光，收华紫禁。呜呼哀哉！
　
　　帷轩夕改，軿辂晨迁。离宫天邃，别殿云县。灵衣虚袭，组帐空烟。巾见馀轴，匣有遗弦。呜呼哀哉！
　
　　移气朔兮变罗纨，白露凝兮岁将阑。庭树惊兮中帷响，金釭暖兮玉座寒。纯孝擗其俱毁，共气摧其同栾。仰昊天之莫报，怨凯风之徒攀。茫昧与善，寂寥馀庆。丧过乎哀，毁实灭性。世覆冲华，国虚渊令。呜呼哀哉！
　
　　题凑既肃，龟筮既辰。阶撤两奠，庭引双輴。维慕维爱，曰子曰身。恸皇情於容物，崩列辟於上旻。崇徽章而出寰甸，照殊策而去城闉。呜呼哀哉！
　
　　经建春而右转，循闾阖而径度。旌委郁於飞飞，龙逶迟於步步。锵楚挽於槐风，喝边箫於松雾。涉姑繇而环回，望乐池而顾慕。呜呼哀哉！
　
　　晨辒解凤，晓盖俄金。山庭寝日，隧路抽阴。重扃閟兮灯已黯，中泉寂兮此夜深。销神躬於壤末，散灵魄於天浔。响乘气兮兰驭风，德有远兮声无穷。呜呼哀哉！
　
　　○祭文



　　【祭屈原文】(宋颜延之)
　
　　惟有宋五年月日，湘州刺史吴郡张邵，恭承帝命，建旟旧楚。访怀沙之渊，得捐珮之浦。弭节罗潭，舣舟汨渚。乃遣户曹掾某，敬祭故楚三闾大夫屈君之灵。
　
　　兰薰而摧，玉缜则折。物忌坚芳，人讳明洁。曰若先生，逢辰之缺。温风怠时，飞霜急节。嬴、羋遘纷，昭、怀不端。谋折仪、尚，贞蔑椒、兰。身绝郢阙，迹篇湘干。比物荃荪，连类龙鸾。声溢金石，志华日月。如彼树芳，实颖实发。望汨心欷，瞻罗思越。藉用可尘，昭忠难阙。
　
　　【祭颜光禄文】(宋王僧达)
　
　　维宋孝建三年九月癸丑朔，十九日辛未，王君以山羞野酌，敬祭颜君之灵：
　
　　呜呼哀哉！夫德以道树，礼以仁清。惟君之懿，早岁飞声。义穷几彖，文蔽班杨。性婞刚洁，志度渊英。登朝光国，实宋之华。才通汉魏，誉浃龟沙，服爵帝典，栖志云阿。清交素友，比景共波。气高叔夜，严方仲举。逸翮独翔，孤风绝侣。流连酒德，啸歌琴绪。游顾移年，契阔宴处。春风首时，爰谈爰赋；秋露未凝，归神太素。明发晨驾，瞻庐望路，心凄目泫，情条云互。凉阴掩轩，娥月寝耀。微灯动光，几牍谁照？衾衽长尘，丝竹罢调。揽悲兰宇，屑涕松峤。古来共尽，牛山有泪。非独昊天，歼我明懿。以此忍哀，敬陈奠馈。申酌长怀，顾望歔欷。呜呼哀哉！
　
　　【祭夫徐敬业文】(梁刘令娴)
　
　　维梁大同五年，新妇谨荐少牢于徐府君之灵曰：
　
　　惟君德爰礼智，才兼文雅，学比山成，辨同河泻。明经擢秀，光朝振野。调逸许中，声高洛下。含潘度陆，超终迈贾。二仪既肇，判合始分。简贤依德，乃隶夫君。外治徒奉，内佐无闻。幸移蓬性，颇习兰薰。式传琴瑟，相酬典坟。辅仁难验，神情易促。雹碎春红，霜雕夏绿。躬奉正衾，亲观启足。一见无期，百身何赎。呜呼哀哉！
　
　　生死虽殊，情亲犹一。敢遵先好，手调姜橘。素俎空乾，奠觞徒溢。昔奉齐眉，异于今日。从军暂别，且思楼中；薄游未反，尚比飞蓬；如当此诀，永痛无穷。百年何几，泉穴方同。



 
