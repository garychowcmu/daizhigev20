碧霞元君护国庇民普济保生妙经
　　经名：碧霞元君护国庇民普济保生妙经。撰人不详，约出於明代。一卷。底本出处：《万历续道藏》。
　　碧霞元君护国庇民普济保生妙经
　　开经偈
　　大慈天仙圣，劫初证上真。化身为救苦，发愿度天人。
　　灾祥察善恶，休苦应元因。岳兵悉皆统，济显度幽沉。
　　有念无不应，诚思即感通。志心祈福佑，皈命礼真经。
　　元始天尊说《碧霞元君护国庇民普济保生妙经》 
　　尔时，元始天尊驾幸始青上境，碧玉琼台升自然百宝法座，为诸侍真说一元妙化至玄上道。
　　是时，天尊光映万天，仙乐自鸣。天花徧满，异香飞扬。诸天诸帝，三界群真，云集台下。作礼既毕，环拱座前，咸听说法。时有五岳献花，四渎贡宝。班集中有一真人，名曰郁罗，出班端跪，上白天尊曰：臣昔宿何缘，得侍玉陛。幸闻至道，深荷恩慈。治化所司，愚怀未悟。切以下界生民，生生化化，各有神司，判注天人，悉由东岳碧霞元君，亦主泰山，证位缘何，愿闻道因。
　　天尊曰：善哉斯问，汝复其位，吾为宣说。天地既判，五岳莫方，万物生春，万化始东，东岳注生，燮理元工。上古生人，禀性贞良，克全忠孝，生而多寿，死而径生，元无愆衅，无复幽冥，不失本真，往生善道。末世人民，行违古道，心生巧术。不忠君王，不孝父母，不敬师长，不友兄弟。恃强凌弱，妄行争夺。杀盗奸淫，亵渎三光，不惧神明。及有妇女，罔知宿世因缘。今受如是身命，不自悔悟，妄起贪嗔。欲富憎贫，怨天恨地。侮慢公姑，欺辱妯娌。忍为不仁，作践儿女。淫祀邪神，暗行咒诅。为恶种种，报对无停。是时元君已证太一青玄之位，观见众生受此况沦，悲慈不已。为化女流，普度群生。於四月十八日，分真化炁，现是慈颜。陟降泰山，静居上境，复炼元真，功周亿劫。慈光洞照，徧彻幽微。应九炁以生生，体一元而化化。神功莫测，浩德难量。惠溥天民，倾土皈仰受命玉帝，证位天仙，统摄岳府神兵，照察人间善恶罪福，照报感应速彰。真人稽首问曰：奸人巧诈，口是心非，何由照察？
　　天尊告曰：人之元神，禀受於天，善恶初萌，神明耶照，虽处幽隐，心迹自露。举一善念，昭显若光之影。人不能见，神已鉴之。即有掌善之神，记於善籍。举一恶念，响应如谷里之声。人不能闻，神已闻之，即有掌恶之神记於恶籍。善恶之作虽殊，感召之速则一。真人再拜问曰：报应验，亦未得闻。
　　天尊告曰：神圣功用，无有声色，但假人事，默寓神机。凡人动作之际，遭逢善事，是为善报。遭逢恶事，是为恶报。或遭车马舟航之沉落，或遭猛火洪水之焚溺，或遭刀兵劫贼之横诛，或遭虎狼虫蛇之毒啖，或遭官司牢狱之刑囚，或遭鬼祟邪精之缠害，或遭瘟痨疗之弗痊，或遭凶曜恶星之临照，或遭蛊毒药毒之伤残，或遭非命横亡之促暴，一切苦厄，虽系遭逢，皆由恶因，致罹斯苦。亦有为善之人，而遭不善之事，必遇善人解释，是为神护。莫言五逆十恶之人，见履安福，各有本属司命土地，会合社令城隍，里域神司，告闻所隶岳主，录奏玉帝。勑令火部雷司，勘验真明，候时诛罚。帝尝有命，行下斩伐判逆大神，巡行人世。如有谋弒父母尊长者，事虽未形，心已萌恶，即行显戮。魂下酆都，加诸苦罪，不得赦原。善男信女，命终之后，不见地狱，径生天堂。若生人间，则居中国，为男子身。聪明富贵，而获寿年。真人问曰：善恶往因，昭报於世，何以见之？
　　天尊曰：欲知往生，当观今生。欲知来世，当观今世。今若生於王宫国戚，侯门臣室，及於清闲福地，身心不劳，安乐康荣，此是三世良因。今世虽或生於人中，眼目盲坏，疮毒缠身，不得安愈，乞丐道途，不刑自痛，泣地号天，此是往生不敬天地三光，不信三宝，诽谤经文，今受斯报。或腐唇阙鼻，手挛足跛，人所憎弃，此是往生呵风骂雨，毁骂父母公姑，倚仗血气，凌烁平人，今受斯报。或遭产难，不顺分娩，或子存母丧，或母子俱亡，此是往生揉堕胎婴，抛弃儿女，残悮托生，今受斯报。或痴聋暗哑，难听难言，此是往生巧运心机，哄痴愚，今受斯报。或衣不护寒，食不济馁，死於沟壑，暴露尸骸，此是往生不惜五谷，作贱绫罗，今受斯报。或为女流，生於卑贱之中，及遭寇夷虏掠者，此是往生倚恃凶强，奸欺良善，今受斯报。种种果报，说不可尽。俱系前因，判注无错。若不悟悔前非，断恶修善，复生於鳞介毛羽、爪牙蹄角之类。其中多受鞭挞，屠割烹煎，复化微虫，难复人身。真人闻是恶报，稽颡拜曰：下民无知，一如赤子。以何熏修，得免斯报，伏望天慈恩广好生，开明善道。
　　天尊告曰：碧霞元君，虽曰罚恶，意在度人。但能自新，无不救度。所有神咒，能解宿愆。吾为宣说：
　　大道之始，无象无言。天地既辟，万神司权。
　　泰山岱岳，奠靖坤元。中有元君，号曰天仙。
　　始证帝真，位居碧天。为化众生，示现慈颜。
　　大显神通，威德孔宣。安民护国，警世敦元。
　　辅忠助孝，翼正扶贤。保生益算，延嗣绵绵。
　　消灾化难，度厄除愆。驱瘟摄毒，剪祟和冤。
　　岳庭官将，号令威严。不仁不义，忤逆凶顽。
　　不尊正道，化微尘姻。敢有咒诅，押送酆山。
　　魂击幽司，万劫不原。下民有祷，无愿不全。
　　大慈应感，溥济人天。
　　天尊谓郁罗真人曰：若人一念回心，皈依正道，心神内静，结习外消。便请清戒道士，或就观宇，或于家庭，严洁斋坛。尽心建善，讽诵是经。或三五七遍，或至百遍千遍，皈命元君，焚香忏悔，注想慈容，俨然如在。五体投地，百拜祈恩，即得罪销黑书，愆除岳府。身家宁吉，祸患消弭。出入亨通，动居利泰。九玄七祖，咸得逍遥。真人闻是利益，踊跃欢忻。臣今得遇是经，愿为流布人间，俾令兆民咸归仁化，齐兴慈让，保国清平。真人再拜，而说赞曰：
　　皈命碧霞经，宿业解三生。转诵碧霞经，灾难不临身。
　　仰体碧霞经，默有鬼神钦。恪礼碧霞经，家眷保安宁。
　　存想碧霞经，精气神光融。敬慕碧霞经，福禄寿齐增。
　　佩带碧霞经，邪恶不敢侵。调演碧霞经，田宅益兴隆。
　　供养碧霞经，火盗永不生。赞咏碧霞经，万愿悉如心。
　　天尊曰：仁哉郁罗，能为天人遂其利乐，功德无量。宜进仙勋。
　　天尊说经法已，驾返清都。诸天仙众，顶礼奉送，庆会难言。是时真人下传世间，以广宣化。
　　元始天尊说碧霞元君护国庇民普济保生妙经竟
　　天仙碧霞宝诰
　　泰山上顶，东岳内宫，曩时现玉女之身，根本即帝真之质。膺九炁而垂慈示相，冠百灵而智慧圆融。行满十方，功周亿劫。位证天仙之号，册显碧霞之封。统岳府之神兵，掌人间之善恶。寻声赴感，护国安民。大圣大慈，至孝至仁。天仙玉女、广灵慈惠、恭顺溥济、保生真人、护国庇民宏德碧霞元君。
　　
