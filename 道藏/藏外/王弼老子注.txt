　王弼老子注

　　１章

　　可道之道．可名之名．指事造形．非其常也．故不可道．不可名也．凡有皆始于无．故未形无名时．则为万物之始．及其有形有名时．则长之育之亭之毒之．为其母也．言道以无形无名始成万物．［万物］以始以成而不知其所以［然］．玄之又玄也．妙者微之极也．万物始于微而后成．始于无而后生．故常无欲空虚．可以观其始物之妙．徼归终也．凡有之为利．必以无为用．欲之所本．适道而后济．故常有欲．可以观其终物之徼也．两者始与母也．同出者同出于玄也．异名所施不可同也．在首则谓之始．在终则谓之母．玄者冥（也）默（然）无有也．始母之所出也．不可得而名．故不可言同名曰玄．而言［同］谓之玄者．取于不可得而谓之然也．［不可得而］谓之然．则不可以定乎一玄而已．［若定乎一玄］则是名则失之远矣．故曰玄之又玄也．众妙皆从（同）［玄］而出．故曰众\妙之门也．

　　２章

　　美者人心之所进乐也．恶者人心之所恶疾也．美恶犹喜怒也．善不善犹是非也．喜怒同根．是非同门．故不可得而偏举也．此六者皆陈自然．不可偏举之（明）［名］数也．自然已足．为则败也．知慧自备．为则伪也．因物而用．功自彼成．故不居也．使功在己．则功不可久也．

　　３章

　　贤犹能也．尚者嘉之名也．贵者隆之称也．唯能是任．尚也曷为．唯用是施．贵之何为．尚贤显名．荣过其任．为而常校能相射．贵货过用．贪者竞趣．穿窬探箧．没命而盗．故可欲不见．则心无所乱也．心怀智而腹怀食．虚有智而实无知也．骨无知以干．志生事以乱（心虚则志弱也）．守其真也．智者谓知为也．

　　４章

　　夫执一家之量者．不能全家．执一国之量者．不能成国．穷力举重．不能为用．故人虽知万物治也．治而不以二仪之道．则不能赡也．地虽形魄．不法于天则不能全其宁．天虽精象．不法于道则不能保其精．冲而用之．用乃不能穷．满以造实．实来则溢．故冲而用之又复不盈．其为无穷亦已极矣．形虽大不能累其体．事虽殷不能充其量．万物舍此而求主．主其安在乎．不亦渊兮似万物之宗乎．锐挫而无损．纷解而不劳．和光而不污其体．同尘而不渝其真．不亦湛兮似或存乎．地守其形．德不能过其载．天慊其象．德不能过其覆．天地莫能及之．不亦似帝之先乎．帝天帝也．

　　５章

　　天地任自然．无为无造．万物自相治理．故不仁也．仁者必造立施化．有恩有为．造立施化．则物失其真．有恩有为．则物不具存．物不具存．则不足以备载．（矣）［天］地不为兽生刍．而兽食刍．不为人生狗．而人食狗．无为于万物而万物各适其所用．则莫不赡矣．若慧由己树．未足任也．圣人与天地合其德．以百姓比刍狗也．橐排橐也．钥乐钥也．橐钥之中空洞．无情无为．故虚而不得穷屈．动而不可竭尽也．天地之中．荡然任自然．故不可得而穷．犹若 橐钥也．愈为之则愈失之矣．物树其（恶）［慧］．事错其言．［不慧］不济．不言不理．必穷之数也． 橐钥而守数中．则无穷尽．弃己任物．则莫不理．若橐钥有意于为声也．则不足以共吹者之求也．

　　６章

　　谷神谷中央无（谷）［者］也．无形无影．无逆无违．处卑不动．守静不衰．（谷）［物］以此成而不见其形．此至物也．处卑（而）［守静］不可得［而］名．故谓［之玄牝］．（天地之根绵绵若存用之不动）．门玄牝之所由也．本其所由．与［太］极同体．故谓之天地之根也．欲言存邪．则不见其形．欲言亡邪．万物以之生．故绵绵若存也．无物不成（用）而不劳也．故曰用而不勤也．

　　７章

　　自生则与物争．不自生则物归也．无私者无为于身也．身先身存．故曰能成其私也．

　　８章

　　人恶卑也．道无水有．故曰几也．言（人）［水］皆应于（治）［此］道也．

　　９章

　　持谓不失德也．既不失其德．又盈之．势必倾危．故不如其已者．谓乃更不如无德无功者也．既揣末令尖．又锐之令利．势必摧衄．故不可长保也．不若其已．不可长保也．四时更运．功成则移．

　　１０章

　　载犹处也．营魄人之常居处也．一人之真也．言人能处常居之宅．抱一清神能常无离乎．则万物自宾也．专任也．致极也．言任自然之气．致至柔之和．能若婴儿之无所欲乎．则物全而性得矣．玄物之极也．言能涤除邪饰．至于极览．能不以物介其明．疵（之）其神乎．则终与玄同也．任术以求成运数以求匿者智也．玄览无疵．治国无以智．犹弃智也．能无以智乎．则民不辟而国治也．天门谓天下之所由从也．开阖治乱之际也．或开或阖．经通于天下．故曰天门开阖也．雌应而不（倡）［唱］．因而不为．言天门开阖能为雌乎．则物自宾而处自安矣．言至明四达．无迷无惑．能无以为乎．则物化矣．所谓道常无为．侯王若能守．则万物［将］自化．不塞其源也．不塞其源．则物自生．何功之有．不禁其性．则物自济．何为之恃．物自长足．不吾宰成．有德无主．非玄而何．凡言玄德．皆有德而不知其主．出乎幽冥．

　　１１章

　　毂所以能统三十辐者无也．以其无能受物之故．故能以（实）［寡］统众也．木埴壁所以成三者．而皆以无为用也．言无者有之所以为利．皆赖无以为用也．

　　１２章

　　爽差失也．失口之用．故谓之爽．夫耳目口心皆顺其性也．不以顺性命．反以伤自然．故曰盲聋爽狂也．难得之货塞人正路．故令人行妨也．为腹者以物养己．为目者以物役己．故圣人不为目也．

　　１３章

　　宠必有辱．荣必有患．（惊）［宠］辱等．荣患同也．为下得宠辱荣患若惊．则不足以乱天下也．大患荣宠之属也．生之厚必入死之地．故谓之大患也．人迷之于荣宠．返之于身．故曰大患若身也．由有其身也．归之自然也．无［物可］以易其身．故曰贵也．如此乃可以诧天下也．无物可以损其身．故曰爱也．如此乃可以寄天下也．不以宠辱荣患损易其身．然后乃可以天下付之也．

　　１４章

　　无状无象．无声无响．故能无所不通．无所不往．不得而知．更以我耳目体不知为名．故不可致诘．混而为一也．欲言无邪．而物由以成．欲言有邪．而不见其形．故曰无状之状无物之象也．不可得而定也．有有其事．无形无名者．万物之宗也．虽今古不同．时移俗易．故莫不由乎此以成其治者也．故可执古之道以御今之有．上古虽远．其道存焉．故虽在今可以知古始也．

　　１５章

　　冬之渉川．予然若欲度．若不欲度．其情不可得见之貌也．四邻合攻中央之主．犹然不知所趣向者也．上德之人．其端兆不可观．（德）［意］趣不可见．亦犹此也．凡此诸若．皆言其容象不可得而形名也．夫晦以理．物则得明．浊以静．物则得清．安以动．物则得生．此自然之道也．孰能物言其难也．除者详慎也．盈必溢也．蔽覆盖也．

　　１６章

　　言致虚．物之极笃．守静物之真正也．动作成长．以虚静观其反复．凡有起于虚．动起于静．故万物虽并动作．卒复归于虚静．是物之极笃也．各返其所始．归根则静．故曰静．静则复命．故曰复命也．复命则得性命之常．故曰常也．常之为物．不偏不彰．无皦昧之状．温凉之象．故曰知常曰明也．唯此复．乃能包通万物．无所不容．失此以往．则邪入乎分．则物离其分．故曰不知常则妄作凶．无所包通也．无所不包通．则乃至于荡然公平也．荡然公平．则乃至于无所不周普也．无所不周普．则乃至于同乎天也．与天合德．体道大通．则乃至于［穷］极虚无也．穷极虚无．得道之常．则乃至于不穷极也．无之为物．水火不能害．金石不能残．用之于心．则虎兕无所投其（齿）［爪］角．兵戈无所容其锋刃．何危殆之有乎．

　　１７章

　　太上谓大人也．大人在上．故曰太上．大人在上．居无为之事．行不言之教．万物作焉而不为始．故下知有之而已．言从上也．不能以无为居事．不言为教．立善行施．使下得亲而誉之也．不复能以恩仁令物．而赖威权也．不能（法）以正齐民．而以智治国．下知避之．其令不从．故曰侮之也．夫御大失性．则疾病生．辅物失真．则疵衅作．信不足焉．则有不信．此自然之道也．已处不足．非智之所（齐）［济］也．自然其端兆不可得而见也．其意趣不可得而睹也．无物可以易其言．言必有应．故曰悠兮其贵言也．居无为之事．行不言之教．不以形立物．故功成事遂．而百姓不知其所以然也．

　　１８章

　　失无为之事．更以施慧立善．道进物也．行术用明．以察奸伪．趣睹形见．物知避之．故智慧出则大伪生也．甚美之名．生于大恶．所谓美恶同门．六亲父子兄弟夫妇也．若六亲自和．国家自和．则孝慈．忠臣不知其所在矣．鱼相忘于江湖之道．则相濡之德生也．

　　１９章

　　圣智才之善也．仁义（人）［行］之善也．巧利用之善也．而直云绝．文甚不足．不令之有所属．无以见其指．故曰此三者以为文而未足．故令人有所属．属之于素朴寡欲．

　　２０章

　　下篇［云］．为学者日益．为道者日损．然则学求益所能．而进其智者也．若将无欲而足．何求于益．不知而中．何求于进．夫燕雀有匹．鸠鸽有仇．寒乡之民．必知旃裘．自然已足．益之则忧．故续凫之足．何异截鹤之胫．畏誉而进．何异畏刑．唯（阿）［诃］美恶．相去何若．故人之所畏．吾亦畏焉．未敢恃之以为用也．叹与俗相（返）［反］之远也．众人迷于美进．惑于荣利．欲进心竞．故煕煕如享太牢．如春登台也．言我廓然无形之可名．无兆之可举．如婴儿之未能孩也．若无所宅．众\人无不有怀有志．盈溢胸心．故曰皆有余也．我独廓然无为无欲．若遗失之也．绝愚之人．心无所别析．意无所（好恶）［美恶］．犹然其情不可睹．我颓然若此也．无所别析．不可为（明）［名］．耀其光也．分别别析也．情不可睹．无所系[埶纟]．以用也．皆欲有所施用也．无所欲为．闷闷昏昏．若无所识．故曰顽且鄙也．食母生之本也．人（者）皆弃生民之本．贵末饰之华．故曰我独欲异于人．

　　２１章

　　孔空也．惟以空为德．然后乃能动作从道．恍惚无形不系之叹．以无形始物．不系成物．万物以始以成．而不知其所以然．故曰恍兮惚兮［其中有物］．惚兮恍兮其中有象也．窈冥深远之叹．深远不可得而见．然而万物由之．（其）［不］可得见．以定其真．故曰窈兮冥兮其中有精也．信信验也．物反窈冥．则真精之极得．万物之性定．故曰其精甚真其中有信也．至真之极．不可得名．无名则是其名也．自古及今．无不由此而成．故曰自古及今其名不去也．众甫物之始也．以无名（说）．［阅］万物始也．此上之所云也．言吾何以知万物之始于无哉．以此知之也．

　　２２章

　　（不自见［则］其明（则）全也）．（不自是则其是彰也）．（不自伐则其功有也）．（不自矜则其德长也）．自然之道亦犹树也．转多转远其根．转少转德其本．多则远其真故曰惑也．少则得其本故曰得也．一少之极也．式犹则（之）也．

　　２３章

　　听之不闻名曰希．下章言．道之出言．淡兮其无味也．视之不足见．听之不足闻．然则无味不足听之言．乃是自然之至言也．言暴疾美兴不长也．从事谓举动从事于道者也．道以无形无为成济万物．故从事于道者以无为为君．不言为教．绵绵若存．而物得其真．与道同体．故曰同于道．得少也．少则得故曰得也．行得则与得同体．故曰同于得也．失累多也．累多则失．故曰失也．行失则与失同体．故曰同于失也．言随（行）其所［行］．故同而应之．忠信不足于下．焉有不信焉．

　　２４章

　　物尚进则失安．故曰企者不立．［不自见则其明全也］．［不自是则其是彰也］．［不自伐则其功有也］．［不自矜则其德长也］．其唯于道而论之．若郄至之行．盛馔之余也．本虽美更可秽也．本有功而自伐之．故更为疣赘者也．

　　２５章

　　混然不可得而知．而万物由之以成．故曰混成也．不知其谁之子．故先天地生．寂寥无形体也．无物（之匹）［匹之］．故曰独立也．返化终始．不失其常．故曰改也．周行无所不至而（免）［不危］殆．能生全大形也．故可以为天下母也．名以定形．混成无形．不可得而定．故曰不知其名也．夫名以定形．字以称可．言道取于无物而不由也．是混成之中．可言之称最大也．吾所以字之曰道者．取其可言之称最大也．责其字定之所由．则系于大．（大）［夫］有系则必有分．有分则失其极矣．故曰强为之名曰大．逝行也．不守一大体而已．周行无所不至．故曰逝也．远极也．周［行］无所不穷极．不偏于一逝．故曰远也．不随于所适．其体独立．故曰反也．天地之性人为贵．而王是人之主也．虽不职大亦复为大．与三匹故曰王亦大也．四大道天地王也．凡者有称有名．则日其极也．言道则有所由．有所由然后谓之为道．然则（是道）［道是］称中之大也．不若无称之大也．无称不可得而名．［故］曰域也．道天地王皆在乎无称之内．故曰域中有四大者也．处人主之大也．法谓法则也．人不违地．乃得全安．法地也．地不违天．乃得全载．法天也．天不违道．乃得全覆．法道也．道不违自然．乃得其性［法自然也］．法自然者．在方而法方．在圆而法圆．于自然无所违也．自然者无称之言穷极之辞也．用智不及无知．而形魄不及精象．精象不及无形．有仪不及无仪．故转相法也．道（顺）［法］自然．天故资焉．天法于道．地故则焉．地法于天．人故象焉．［王］所以为主．其（一）［主］之者（主）［一］也．

　　２６章

　　凡物轻不能载重小不能镇大．不行者使行．不动者制动．是以重必为轻根．静必为躁君也．以重为本故不离．不以经心也．轻不镇重也．失本为丧身也．失君为失君位也．

　　２７章

　　顺自然而行．不造不（始）［施］．故物得至．而无辙迹也．顺物之性．不别不析．故无瑕谪可得其门也．因物之数．不假形也．因物自然．不设不施．故不用关楗．绳约而不可开解也．此五者皆言不造不施因物之性不以形制物也．圣人不立形名以检于物．不造进向以殊弃不肖．辅万物之自然而不为始．故曰无弃人也．不尚贤能．则民不争．不贵难得之货．则民不为盗．不见可欲．则民心不乱．常使民心无欲无惑．则无弃人也．举善以（师）［齐］不善．故谓之师矣．资取也．善人以善齐不善．［不］以善弃不善也．故不善人善人之所取也．虽有其智．自任其智．不因物于其道必失．故曰虽智大迷．

　　２８章

　　雄先之属．雌后之属也．智为天下之先（也）［者］必后也．是以圣人后其身而身先也．溪不求物．而物自归之．婴儿不用智．而合自然之智．式模则也． 忒差也．不可穷也．此三者．言常反终．后乃德全其所处也．下章云反者道之动也．功不可取．常处其母也．朴真也．真散则百行出．殊类生．若器也．圣人因其分散．故为之立官长．以善为师．不善为资．移风易俗．复使归于一也．大制者．以天下之心为心．故无割也．

　　２９章

　　神无形无方也．器合成也．无形以合．故谓之神器也．万物以自然为性．故可因而不可为也．可通而不可执也．物有常性．而造为之．故必败也．物有往来．而执之．故必失也．凡此诸或．言物事逆顺反复．不施为执割也．圣人达自然之（至）［性］．畅万物之情．故因而不为．顺而不施．除其所以迷．去其所以惑．故心不乱而物性自得之也．

　　３０章

　　以道佐人主．尚不可以兵强于天下．况人主躬于道者乎．为（始）［治］者务欲立功生事．而有道者务欲还反无为．故云其事好还也．言师凶害之物也．无有所济．必有所伤．贼害人民．残荒田亩．故曰荆棘生焉．果犹济也．言善用师者．趣以济难而已矣．不以兵力取强于天下也．吾不以师道为尚．不得已而用．何矜骄之有也．言用兵虽趣功（果）济难．然时故不得已（当复）［后］用者．但当以除暴乱．不遂用果以为强也．壮武力暴兴．喻以兵强于天下者也．飘风不终朝．骤雨不终日．故暴兴必不道．早已也．

　　３２章

　　道无形不形．常不可名．以无名为常．故曰道常无名也．朴之为物．以无为心也．亦无名．故将得道．莫若守朴．夫智者可以能臣也．勇者可以武使也．巧者可以事役也．力者可以重任也．朴之为物．愦然不偏．近于无有．故曰莫能臣也．抱朴无为．不以物累其真．不以欲害其神．则物自宾而道自得也．言天地相合．则甘露不求而自降．我守其真性无为．则民不令而自均也．始制谓朴散始为官长之时也．始制官长．不可不立名分以定尊卑．故始制有名也．过此以往．将争锥刀之末．故曰名亦既有夫亦将知止也．遂任名以号物．则失治之母也．故知止所以不始也．川谷之（求）［与］江（与）海．非江海召之．不召不求而自归者（世）［也］．行道于天下者．不令而自均．不求而自得．故曰犹川谷之与江海也．

　　３３章

　　知人者智而已矣．未若自知者．越智之上也．胜人者有力而已矣．未若自胜者．无物以损其力．用其智于人．未若用其智于己也．用其力于人．未若用其力于己也．明用于己则物无避焉．力用于己则物改焉．知足［者］自不失故富．勤能行之．其志必获．故曰强行者有志矣．以明自察．量力而行．不失其所．必获久长矣．虽死而以为生之．道不亡乃得全其寿．身没而道犹存．况身存而道不卒乎．

　　３４章

　　言道泛滥无所不适．过左右上下周旋而用．则无所不至也．万物皆由道而生．既生而不知其所由．故天下常无欲之时．万物各得其所．若道无施于物．故名于小矣．万物皆归之以生．而力使不知其所由．此不为小．故复可名于大矣．为大于其细．图难于其易．

　　３５章

　　大象天象之母也．［不炎］不寒．不温不凉．故能包统万物．无所犯伤．主若执之．则天下往也．无形无识．不偏不彰．故万物得往而不害妨也．言道之深大．人闻道之言．乃更不如学与饵．应时感悦人心也．乐与饵则能令过客止．而道之出言淡然无味．视之不足见．则不足以悦其目．听之不足闻．则不足以娱其耳．若无所中然．乃用之不可穷极也．

　　３６章

　　将欲除强梁去暴乱当以此四者．因物之性．令其自戮．不假刑为大．以除将物也．故曰微明也．足其张令之足．而又求其张．则众所歙也．与其张之不足．而改其求张者．愈益而己反危．利器利国之器也．唯因物之性．不假刑以理物．器不可睹．而物各得其所．则国之利器也．示人者任刑也．刑以利国则失矣．鱼脱于渊则必见失矣．利国［之］器而立刑以示人亦必失也．

　　３７章

　　顺自然也．万物无不由为以治以成之也．化而欲作作欲成也．吾将镇之无名之朴．不为主也．无欲竞也．

　　３８章

　　德者得也．常得而无丧．利而无害．故以德为名焉．何以得德．由乎道也．何以尽德．以无为用．以无为用．则莫不载也．故物无焉则无物不经．有焉则不足以免其生．是以天地虽广以无为心．圣王虽大以虚为主．故曰以复而视．则天地之心见．至日而思之．则先王之至睹也．故灭其私而无其身．则四海莫不瞻．远近莫不至．主其己而有其心．则一体不能自全．肌骨不能相容．是以上德之人．唯道是用．不德其德．无执无用．故能有德而无不为．不求而得．不为而成．故虽有德而无德名也．下德求而得之．为而成之．则立善以治物．故德名有焉．求而得之必有失焉．为而成之必有败焉．善名生则有不善应焉．故下德为之而有以为也．无以为者无所［偏］也．凡不能无为而为之者皆下德也．仁义礼节是也．正明德之上下．辄举下德以对上德．至于无以为极下德之量上仁是也．足及于无以为而犹为之焉．为之而无以为．故有为为之患矣．本在无为母在无名．弃本舍母．而适其子．功虽大焉必有不济．名虽美焉伪亦必生．不能不为而成不兴而治．则乃为之．故有宏普博施仁爱者．而爱之无所偏私．故上仁为之而无以为也．爱不能兼．则有抑抗正（真）［直］而义理者．忿枉佑直．助彼攻此．物事而有以心为矣．故上义为之而有以为也．直不能笃．则有游饰修文礼敬之者．尚好修敬．校责往来．则不对之间忿怒生焉．故上（德）［礼］为之而莫之应．则攘臂而扔之．夫大之极也其唯道乎．自此已往岂足尊哉．故虽［德］盛业大．富（而）有万物．犹各得其德．［而未能自周也故天不能为载地不能为覆人不能为赡万物］虽贵．以无为用．不能舍无以为体也．（不能）舍无以为体．则失其为大矣．所谓失道自后德也．以无为用．［则］（德）［得］其母．故能己不劳焉而者无不理．下此已往．则失用之母．不能无为而贵博施．不能博施而贵正直．不能正直而贵饰敬．所谓失德而后仁失仁而后义失义而后礼也．夫礼也．所始首于忠信不笃．通简不阳．责备于表．机微争制．夫仁义发于内．为之犹伪．况务外饰而可久乎．故夫礼者忠心之薄而乱之首也．前识者前人而识也．则下德之伦也．竭其聪明以为前识．役其智力以营庶事．虽（德）［得］其情奸巧弥密．虽丰其誉愈丧笃实．劳而事昏．务而治秽（秽） ．虽竭圣智而民愈害．舍己任者则无为而泰．守其素朴则不顺典制．（听）［耽］彼所获．弃此所守．［故前］识者道之华而愚之首．故苟得其为功之母．则万物作焉而不辞也．万物存焉而不劳也．用不以形．御不以名．故（名）仁义可显礼敬可彰也．夫载之以大道．镇之以无名．则物无所尚志无所营．各任其贞事用其诚．则仁德厚焉．行义正焉．礼敬清焉．弃其所载．舍其所正．用其成形．役其聪明．仁则（诚\）［尚］焉．义（其）［则］竞焉．礼（其）［则］争焉．故仁德之厚非用仁之所能也．行义之正非用义之所成也．礼敬之清非用礼之所济也．载之以道．统之以母．故显之而无所尚．彰之而无所竞．用夫无名故名以笃焉．用夫无形故形以成焉．守母以存其子．崇本以举其末．则形名俱有而邪不生．大美配天而华不作．故母不可远．本不可失．仁义母之所生．非可以为母．形器匠之所成．非可以为匠也．舍其母而用其子．弃其本而适其末．名则有所分．形则有所止．虽极其大必有不周．虽盛其美必有患忧．功在为之．岂足处也．

　　３９章

　　昔始也．一数之始而物之极也．各是一物之生．所以为主也．物皆各得此一以成．既成而舍以居成．居成则失其母．故皆裂发歇竭灭蹶也．各以其一致此清宁灵盈生贞．用一以致清耳．非用清以清也．守一则清不失．用清则恐裂也．故为功之母不可舍也．是以皆无用其功．恐丧其本也れ．清不能为清．盈不能为盈． ．故清不足贵盈不足多．贵在其母而母无贵形．贵乃以贱为本．高乃以下为基．故致数舆乃无也．玉石琭琭珞珞．体尽于形．故不欲也．

　　４０章

　　高以下为基．贵以贱为本．有以无为用．此其反也．动皆知其所无则物通矣．故曰反者道之动也．柔弱同通．不可穷极．天下之物皆以有为生．有之所始以无为本．将欲全有必反于无也．

　　４１章

　　有志也．建犹立也．光而不耀．后其身而身先．外其身而身存．颣[土内]也．大夷之道．因物之性．不执平以割物．其平不见．乃更反若颣[土内]也．不德其德．无所怀也．知其白守其黑．大自然后乃得．广德不盈．廓然无形．不可满也．伦匹也．建德者．因物自然．不立不施．故若伦匹．质真者不矜其真故［若］沦．方而不割故无隅也．大器成天下不持然别．故必晩成也．听之不闻名曰希．［大音］不可得闻之音也．有声则有分．有分则不宫而商矣．分则不能统众\．故有声者非大也．有形则有分．有分者不温则（炎）［凉］不炎则寒．故象而形者非大象．凡此诸善皆此道之所成也．在象则为大象而大象无形．在音则为大音而大音希声．物以之成．而不见其（成）形．故隐而无名也．贷之非唯供其乏而已．一贷之则足以永终其德．故曰善贷也．成之不如机匠之裁．无物而不济其形．故曰善成．

　　４２章

　　万物万形其归一也．何由致一．由于无也．由无乃一．一可谓无．已谓之一．岂得无言乎．有言有一．非二如何．有一有二．遂生乎三．从无之有．数尽乎斯．过此以往．非道之流．故万物之生．吾知其主．虽有万形．冲气一焉．百姓有心．异国殊风．而（得一者）王侯［得一者］主焉．以一为主．一何可舍．愈多愈远．损则近之．损之至尽乃得其极．既谓之一犹乃至三．况本不一而道可近乎．损之而益［益之而损］岂虚言也．我之［教人］非强使（人）从之也．而用夫自然．举其至理．顺之必吉．违之必凶．故人相教．违之［必］自取其凶也．亦如我之教人勿违之也．

　　４３章

　　气无所不入．水无所不（出于）经．虚无柔弱．无所不通．无有不可穷．至柔不可折．以此推之故知无为之有益也．

　　４４章

　　尚名好高．其身必疏．食货无厌．其身必少．得多利而亡其身．何者为病也．甚爱不与物通．多藏不与物散．求之者多．攻之者众．为物所病．故大费厚亡也．

　　４５章

　　随物而成．不为一象．故若缺也．大盈（冲）［充］足．随物而与．无所爱矜．故若冲也．随物而直．直不在一．故若屈也．大巧因自然以成器．不造为异端．故若拙也．大辩因物而言．己无所造．故若讷也．躁罢然后胜寒．静无为以胜热．以此推之则清静为天下正也．静则全物之真．躁则犯物之性．故惟清静乃得如上诸大也．

　　４６章

　　天下有道．知足知止．无求于外．各修其内而已．故却走马以治田粪也．贫欲无厌．不修其内．各求于外．故戎马生于郊也．

　　４７章

　　事有宗而物有主．途虽殊而（同）［其］归［同］也．虑虽百而其致一也．道有大常．理有大致．执古之道可以御今．虽处于今可以知古始．故不出户窥牖而可知也．无在于一而求之于众也．道视之不可见．听之不可得．抟之不可得．如其知之不须出户．若其不知出愈远愈迷也．得物之致．故虽不行而虑可知也．识物之宗．故虽不见而是非之理可得而名也．明物之性因之而已．故虽不为而使之成矣．

　　４８章

　　务欲进其所能益其所习．务欲反虚无也．有为则有所失．故无为乃无所不为也．动常因也．自己造也．失统本也．

　　４９章

　　动常因也．各因其用则善不失也．无弃人也．各用聪明．皆使和而无欲如婴儿也．夫天地设位圣人成能人谋鬼谋\百姓与能者．能者与之资者取之．能大则大资贵则贵．物有其宗事有其主．如此则可冕旒充目而不惧于欺．黈纩塞耳而无戚于慢．亦何为劳一身之聪明．以察百姓之情哉．夫以明察物物亦竞以其明（应）［避］之．以不信（察）［求］物物亦竞以其不信应之．夫天下之心不必同．其所应不敢异．则莫肯用其情矣．甚矣害之大也．莫大于用其明矣．夫（在）［任］智则人之讼．（在）［任］力则人与之争．智不出于人而立乎讼地则穷矣．力不出于人而立乎争地则危矣．未有能使人无用其智力（乎）［于］己者也．如此则己以一敌人而人以千万敌己也．若乃多其法网烦其刑罚塞其径路攻其幽宅．则万物失其自然百姓丧其手足．鸟乱于上鱼乱于下．是以圣人之于天下歙歙焉心无所主也．为天下浑心焉意无所适莫也．无所察焉百姓何避．无所求焉百姓何应．无避无应则莫不用其情矣．人无为舍其所能而为其所不能．舍其所长而为其所短．如此则言者言其所知行者行其所能．百姓各皆注其耳目焉．吾皆孩之而已．

　　５０章

　　出生地入死地．十有三犹云十分有三．取其生道全生之极十分有三耳．取死之道全死之极亦十分有三耳．而民生生之厚．更之无生之地焉．全摄生者无以生为生．故无死地也．器之害者莫甚乎（戈兵）［兵戈］．兽之害者莫甚兕虎．而令兵戈无所容其锋刃．虎兕无所措其爪角．斯诚不以欲累其身者也．何死地之有乎．夫蚖蟺以渊为浅\而凿穴其中．鹰鹯以山为卑而増巢其上．矰缴不能及网罟不能到．可谓处于无死地矣．然而卒以甘饵乃入于无生之地．岂非生生之厚乎．故物苟不以求离其本不以欲渝其真．虽入军而不害．陆行而不（可犯）［犯可］也．赤子之可则而贵信矣．

　　５１章

　　物生而后畜．畜而后形．形而后成．何由而生道也．何得而畜德也．何（由）［因］而形物也．何使而成势也．唯因也故能无物而不形．唯势也故能无物而不成．凡物之所以生．功之所以成．皆有所由．有所由焉则莫不由乎道也．故推而极之亦至道也．随其所因故各有称焉．道者物之所由也．德者物之所得也．由之乃得故（曰）不得不（失）［尊］．（尊）［失］之则害［故］不得不贵也．（命并作爵）．［亭谓品其形毒］谓成其（实）［质］．各得其庇荫．不伤其体矣．为而不有．有德而不知其主也．出乎幽冥．（是以）［故］谓之玄德也．

　　５２章

　　［善始之则善养畜之矣故天下有始则可以为天下母矣］．母本也．子末也．得本以知末．不舍本以逐末也．兑事欲之所由生．门事欲之所从也．无事永逸故终身不勤也．不闭其原而济其事．故虽终身不救．为治之功不在大．见大不明见小乃明．守强不强守柔乃强也．显道以去民迷．不明察也．道之常也．

　　５３章

　　言若使我可介然有知．行大道于天下．唯施为（之）是畏也．言大道荡然正平．而民犹尚舍之而不由．好从邪径．况复施为以塞大道之中乎．故曰大道甚夷而民好径．朝宫室也．除洁好也．朝甚除则田甚芜食甚虚．设一而众害生也．凡物不以其道得之则皆邪也．邪则盗也．夸而不以其道得之．［盗夸也贵而不以其道得之］窃位也．故举非道以明．非道则皆盗夸也．

　　５４章

　　固其根而后营其末．故不拔也．不贫于多．齐其所能．故不脱也．子孙传此道．以祭祀则不辍也．以身及人也．修之身则真．修之家则有余．修之不废．所施转大．彼皆然也．以天下百姓心观天下之心也．天下之道．逆顺吉凶．亦皆如人之道也．此上之所云也．言吾何以得知天下乎．察己以知之．不求于外也．所谓不出户以知天下者也．

　　５５章

　　赤子无求无欲不犯众物．故毒（虫）［螫］之物无犯（之）［于］人也．含德之厚者不犯于物．故无物以损其全也．以柔弱之故故握能周固．作长也．无物以损其身故能全长也．言含德之厚者无物可以损其德渝其真．柔弱不争而不摧折．皆若此也．无争欲之心．故终日出声而不嗄也．物以和为常．故知和则得常也．不皦不昧不温不凉此常也．无形不可得而见．［故曰知常］曰明也．生不可益．益之则夭也．心宜无有使气则强．

　　５６章

　　因自然也．造事端也．含守质也．除争原也．无所特显则物无所偏争也．无所特贱则物无所偏耻也．可得而亲则可得而疎也．可得而利则可得而害也．可得而贵则可得而贱也．无物可以加之也．

　　５７章

　　以道治国则国平．以正治国则奇（正）［兵］起也．以无事则能取天下也．上章云．其取天下者．常以无事．及其有事．亦不足以取天下也．故以正治国则不足以取天下治以奇用兵也．夫以道治国崇本以息末．以正治国立辟以攻末．本不立而末浅．民无所及．故必至于［以］奇用兵也．利器凡所以利己之器也．民强则国家弱．民多知慧则巧伪生．巧伪生则邪事起．立正欲以息邪而奇兵用．多忌讳欲以耻贫而民弥贫．利器欲以强国者也而国愈昏（多）［弱］．皆舍本以治末故以致此也．上之所欲民从之则也．我之所欲唯无欲．而民亦无欲而自朴也．此四者崇本以息末也． 

　　５８章

　　言善治政者无形无名无事无政可举．闷闷然卒至于大治．故曰其政闷闷也．其民无所争竞．宽大淳淳也．故曰其民淳淳也．立刑名明赏罚以检奸伪．故曰［其政］察察也．殊类分析．民怀争竞．故曰其民缺缺．言谁知善治之极乎．唯无可正举．无可形名．闷闷然而天下大化此其极也．以正治国则便复以奇用兵也．故曰正复为奇．立善以和万物则便复有妖之患也．言人之迷惑失道固久矣．不可便正善治以责．以方导物．（舍）［令］去其邪．不以方割物．所谓大方无隅．廉清廉也．刿伤也．以清廉（清）［导入］民．（令去其邪）令去其污．不以清廉刿伤于物也．以直导物令去其僻．治不以直激（沸）［拂］于物也．所谓大直若屈也．以光鉴其所以迷．不以光照求其隐匿也．所谓明道若昧也．此皆崇本以息末．不攻而使复之也．

　　５９章

　　莫若犹莫过也．啬农夫．农人之治田务去其殊类．归于齐一也．全其自然．不急其荒病．除其所以荒病．上承天命下绥百姓莫过于此．早服常也．唯重积德不欲营速．故曰早服谓之重德者也．道无穷也．以有穷而莅国非能有国也．国之所以安谓之母．重积德是唯图其根．然后营末．乃得其终也．

　　６０章

　　不扰也．躁则多害静则全真．故其国弥大而其主弥静．然后乃能广得众心矣．治大国则若烹小鲜．以道莅天下则其鬼不神也．神不害自然也．物守自然则神无所加．神无所加则不知神之为神也．道洽则神不伤人．神不伤人则不知神之为神．道洽则圣人亦不伤人．圣人不伤人则［亦］不知圣人之为圣也．犹云［非独］不知神之为神．亦不知圣人之为圣也．夫恃威网以使物者治之衰也．使不知神圣之为神圣道之极也．神不伤人圣人亦不伤人．圣人不伤人神亦不伤人．故曰两不相伤也．神圣合道交归之也．

　　６１章

　　江海居大而处下则百川流之．大国居大而处下则天下流之．故曰大国［者］下流．天下［之］所归会［者］也．静而不求．物自归之也．以其静故能为下．牝雌也．雄躁动贫欲．雌常以静故能胜雄也．以其静复能为下故物归之也．大国以下犹云以大国下小国．小国则附之．大国纳之也．言唯修卑下然后乃各得其所［欲］．小国修下自全而已．不能令天下归之．大国修下则天下归之．故曰各得其所欲则大者宜为下也．

　　６２章

　　奥犹暧也．可得庇荫之辞．宝以为用也．保以全也．言道无所不先．物无有贵于此也．虽有珍宝璧马无以匹之．美言之则可以夺众货之贾．故曰美言可以市也．尊行之则千里之外应之．故曰可以可于人也．不善当保道以免放．言以尊行道也．此道上之所云也．言故立天子置三公尊其位重其人所以为道也．物无有贵于此者．故虽有抱宝璧以先驷马而进之不如坐而进此道也．以求则得求以免则得免．无所而不施故为天下贵也．

　　６３章

　　以无为为居．以不言为教．以恬淡为味．治之极也．小怨则不足以报．大怨则天下之所欲诛．顺天下之所同者德也．以圣人之才犹尚难于细易．况非圣人之才而欲忽于此乎．故曰犹难之也．

　　６４章

　　以其安不忘危．谋之无功之势．故曰易也．虽失无入有．以其微脆之故．未足以兴大功．故易也．此四者皆说慎终也．不可以无野故而不持．不可以微之故而弗散也．无而弗持则生有焉．微而不散则生大焉．故虑终之患如始之祸．则无败事．谓其安未兆也．谓［闭］微脆也．当以慎终除微．慎微除乱．而以施为治之．形名执之．反生事原．巧辟滋作．故败失也．不慎终也．好欲虽微争尚为之兴．难得之货虽细贫盗为之起．不学而能者自然也．喻于学者过也．故学不学以复众\人之［所］过．

　　６５章

　　明谓多（见）［智］巧诈蔽其朴也．愚谓无知守真顺自然也．多智巧诈故难治也．智犹治也．以智而治国．所以谓之贼者．故谓之智也．民之难治．以其多智也．当务塞兑闭门．令无知无欲．而以智术动民．邪心既动．复以巧术防民之伪．民知其术．（防随）［随防］而避之．思惟密巧．奸伪益滋．故曰以智治国国之贼\也．稽同也．今古之所同则不可废．能知稽式是谓玄德．玄德深矣远矣．反其真也．

　　６７章

　　久矣其细犹曰其细久矣．肖则失其所以为大矣．故曰若肖久矣其细也夫．夫慈以陈则胜以守则固．节俭爱费天下不匮故能广也．唯后外其身．为物所归．然后乃能立成器为天下利．为物之长也．且犹取也．相慜而不避于难故胜也．

　　６８章

　　士卒之帅也．武尚先陵人也．后而不先．应而不唱．故不在怒．（不）与争也．用人而不为之下．则力不为用也．

　　６９章

　　（彼）［进］遂不止．行谓行陈也．言以谦退爱慈．不敢为物先．用战犹行无行．攘无臂．执无兵．扔无敌也．言无有与之抗也．言吾哀慈谦退．非欲以取强无敌于天下也．不得已而卒至于无敌．斯乃吾之所以为大祸也．宝三宝也．故曰几亡吾宝．抗举也．（加）［若］当也．哀者必相惜而不趣利避害故必胜．

　　７０章

　　可不出户窥牖而知．故曰甚易知也．无为而成．故曰甚易行也．惑于躁欲．故曰莫之能知也．明于荣利．故曰莫之能行也．宗万物之（宗）［主］也．万（物）［事］之主也．以其言有宗．事有君之故．故有知之人．不得不知之也．唯深故知之者希也．知我益希．我亦无匹．故曰知我者希则我（者）贵也．被褐者同其尘．怀玉者宝其真也．圣人之所以难知．以其同尘而不殊．怀玉而不渝．

　　７１章

　　故难知而为贵也．不知知之不足任则病也．

　　７２章

　　清（净）［静］无为谓之居．谦后不盈谓之生．离其清（净）［静］．行其躁欲．弃其谦后．任其威权．则物扰而民弹僻．威不能复制民．民不能堪其威．则上下大溃矣．天诛将至．故曰民不畏威则大威至．无狎其所居．无厌其所生．言威力不可任也．不自厌也．不自厌是以天下莫之厌．不自见其所知．以耀光行威也．自贵则（物）［将］狎（厌居）［居厌］生．

　　７３章

　　必不得其死也．必齐命也．俱勇而所施者异．利害不同．故曰惑利惑害也．孰谁也．言谁能知天（天下之所恶）意（故）邪．其唯圣人［也］．夫圣人之明．犹难于勇敢．况无圣人之明而欲行之也．故曰犹难之也．（天）［夫］唯不争．故天下莫能与之争．顺则吉逆则凶．不言而善应也．处下则物自归．垂象而见吉凶．先事而设诚．安而不忘危．未（召）［兆］而谋\之．故曰 繟（弹）然而善谋也．

　　７４章

　　诡异乱群谓之奇也．为逆顺者之所恶忿也．不仁者人之所疾也．故曰常有司杀也．

　　７６章

　　强兵以暴于天下者物之所恶也．故必不得胜．物所加也．木之本也．枝条是也．

　　７７章

　　与天地合德．乃能包之如天之道．如人之量则各有其身．不得相均．如惟无身无私乎．自然然后乃能与天地合德．言（唯）［谁］能处盈而然虚．损有以补无．和光同尘．荡而均者．唯（其）［有］道［者］也．是以圣人不欲示其贤．以均天下．

　　７８章

　　以用也．其谓水也．言用水之柔弱无物可以易之也．

　　７９章

　　不明理其契．以致大怨已至．而德［以］和之．其伤不复．故［必］有余怨也．左契防怨之由生也．有德之人．念思其契．不（念）［令］怨生而后责于人也．彻司人之过也．

　　８０章

　　国既小．民又寡．尚可使反古．况国大民众乎．故举小国而言也．言使民虽有什伯之器．而无所用．何患不足也．使民不用．惟身是宝．不贪货赂．故各安其居．重死而不远徙也．无所欲求．

　　８１章

　　实在质也．本在朴也．极在一也．无私而有．唯善是与．任物而已．物所尊也．物所归也．动常生成之也．顺天之利不相伤也．
