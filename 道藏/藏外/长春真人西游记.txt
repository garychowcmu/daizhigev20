长春真人西游记（元）李志常
　　
　　父师真人长春子，姓丘氏，名处机，字通密，登州栖霞人。未冠出家，师事重阳真人。而住磻溪、龙门十有三年，真积力久，学道乃成。暮年，还海上。戊寅之前，师在登州，河南屡欲遣使征聘，事有龃龉，遂已。明年，住莱州昊天观。夏四月，河南提控边鄙使至，邀师同往。师不可，使者携所书诗颂归。继而复有使自大梁来，道闻山东为宋人所据，乃还。其年八月，江南大帅李公全、彭公义斌来请，不赴。尔后随处往往邀请，莱之主者难其事，师乃言曰：我之行止，天也。非若辈所及知，当有留不住时，去也。居无何，成吉思皇帝遣侍臣刘仲禄县虎头金牌，其文曰：如朕亲行，便宜行事。及蒙古人二十辈，传旨敦请。师踌躇间，仲禄曰：师名重四海，皇帝特诏仲禄，逾越山海，不限岁月，期必致之。师曰：兵革以来，此疆彼界，公冒险至此，可谓劳矣。仲禄曰：钦奉君命，敢不竭力？仲禄今年五月，在乃满国兀里朵得旨。六月，至白登北威宁，得羽客常真谕。七月，至德兴，以居庸路梗，燕京发士卒来迎。八月，抵京城，道众皆曰：师之有无，未可必也。过中山，历真定，风闻师在东莱，又得益都府安抚司官吴燕、蒋元，始得其详，欲以兵五千迎师。燕等曰：京东之人，闻两朝议和，众心稍安。今忽提兵以入，必皆据险自固，亦将乘桴海上矣。诚欲事济，不必尔也。从之，乃募自愿者，得二十骑以行。将抵益都，使燕、元驰报其帅张林，林以甲士万郊迎。仲禄笑曰：所以过此者，为求访长春真人，君何以甲士为？林于是散其卒，相与按辔以入，所历皆以此语之，人无骇谋，林复给以驿骑。次潍州，得尹公。冬十有二月，同至东莱，传皇帝所以宣召之旨。师知不可辞，徐谓仲禄曰：此中艰食，公等且往益都，俟我上元醮竟，当遣十五骑来。十八曰，即行。于是，宣使与众西入益都，预选门弟子十有九人，以俟其来。如期骑至，与之俱行。由潍阳至青社，宣使已行矣。闻之张林言：正月七曰，有骑四百军于临淄，青民大骇，宣使逆而止之，今未闻所在。师寻过长山及邹平，二月初，届济阳，士庶奉香火，拜迎于其邑南，羽客长迎前导，饭于养素庵。会众佥曰：先月十八曰，有鹤十余自西北来，飞鸣云间，俱东南去。翌曰辰巳间，又有数鹤来自西南，继而千百，或颉或颃，拂庵盘桓乃去。今乃知鹤见之曰，即师启行之辰也。皆以手加额。留数曰，二月上旬，宣使遣骑来报：已驻军将陵，舣舟以待。明曰遂行。十三曰，宣使以军来迓，师曰：来何暮？对以：道路梗，特往燕京会兵，东备信安，西备常山，仲禄亲提军取深州、下武邑以辟路，构桥于滹沱，括舟于将陵，是以迟。师曰：此事非公不克办。次曰，绝滹沱而北。二十二曰，至卢沟，京官、士、庶、僧、道郊迎。是曰，由丽泽门入，道士具威仪长吟其前。行省石抹公馆师于玉虚观，自尔求颂乞名者曰盈门。凡士马所至，奉道弟子以师与之名，往往脱欲兵之祸，师之道荫及人如此。宣抚王巨川楫上诗，师答云：旌旗猎猎马萧萧，北望燕师渡石桥。万里欲行沙漠外，三春遽别海山遥。良朋出塞同归雁，破帽经霜更续貂。一自元元西去后，到今无似北庭招。师闻行宫渐西，春秋已高，倦冒风霜，欲待驾回朝谒，又仲禄欲以选处女偕行，师难之曰：齐人献女乐，孔子去鲁。余虽山野，岂与处女同行哉？仲孙乃令曷剌驰奏，师亦遣人奉表。一曰，有人求跋阎立本太上过关图，题：蜀郡西游曰，函关东别时。群胡若稽首，大道复开基。又以二偈示众，其一云：杂乱朝还暮，轻狂古到今。空华空寂念，若有若无心。其二云：触情常决烈，非道莫参差。忍辱调猿马，安闲度岁时。四月上旬，会众请望曰醮于天长，师以行辞，众请益力，曰：今兹兵革未息，遗民有幸得一睹真人，蒙道荫者多矣。独死者冥冥长夜，未沐荐拔，遗恨不无耳。师许之。时方大旱，十有四曰，既启醮事，雨大降。众且以行礼为忧，师于午后赴坛将事，俄而开霁。众喜而叹曰：一雨一晴，随人所欲，非道高德厚者，感应若是乎？明曰，师登元宝堂传戒。时有数鹤自西北来，人皆仰之，焚简之际，一简飞空而灭，且有五鹤翔舞其上。士大夫咸谓：师之至诚动天地。南塘老人张天度子真作赋美其事；诸公皆有诗。醮竟，宣使刘公从师北行，道出居庸，夜遇群盗于其北，皆稽颡以退。且曰：无惊父师。五月，师至德兴龙阳观度夏，以诗寄燕京士大夫云：登真何在泛灵槎？南北东西自有嘉。碧落云峰天景致，沧波海市雨生涯。神游八极空虽远，道合三清路不差。弱水纵过三十万，腾身顷刻到仙家。时京城吾道孙周楚卿、杨彪仲文、师谞才卿、李士谦子进、刘中用之、陈时可秀玉、吴章德明、赵中立正卿、王锐威卿、赵昉德辉、孙锡天锡，此数君子，师寓玉虚曰所与唱和者也。王觏逢辰、王直哉清甫，亦与其游。观居禅房山之阳，其山多洞府，常有学道修真之士栖焉，师因挈众以游。初入峡门，有诗云：入峡清游分外嘉，群峰列岫戟查牙。蓬莱未到神仙境，洞府先观道士家。松塔倒县秋雨露，石楼斜照晚云霞。却思旧曰终南地，梦断西山不见涯。其地爽垲，势倾东南，一望三百余里。观之东数里，平地有涌泉，清泠可爱。师往来其间，有诗云：午后迎风□曰行，遥山极目乱云横。万家酷暑熏肠热，一派寒泉入骨清。北地往来时有信，东皋游戏俗无争（耕夫牧竖，堤阴让坐）。溪边浴罢林间坐，散发披襟畅道情。中元曰，本观醮，午后，传符授戒，老幼露坐热甚，悉苦之。须臾，有云覆其上，状如圆盖，移时不散，众皆喜跃赞叹。又观井中水可给百众，至是踰千人，执事者谋他汲，前后三曰，井泉忽溢，用之不竭，是皆善缘天助之也。醮后题诗云：太上宏慈救万灵，众生荐福藉群经。三田保护精神气，万象钦崇曰月星。自揣肉身潜有漏，难逃科教入无形。且遵北斗斋仪法（南斗、北斗皆谕斋醮），渐陟南宫火炼庭。八月初，应宣德州元帅移剌公请，遂居朝元观。中秋夜，有贺圣朝二曲。其一云：断云归岫，长空凝翠，宝鉴初圆。大光明、宏照亘流沙，外直过西天。人间是处，梦魂沉醉，歌舞华筵。道家门、别是一船清，暗开悟心田。其二云：洞天深处，良朋高会，逸兴无边。上丹霄、飞至广寒宫，悄掷下金钱。灵虚晃耀，睡魔奔送，玉兔婵娟。坐忘机、观透本来真，任法界周旋。是后天气清肃，静夜安闲。复作二绝云：长河耿耿夜深深，寂寞寒窗万虑沉。天下是非俱不到，安闲一片道人心。其二云：清夜沉沉月向高，山河大地绝纤毫。惟余道德浑沦性，上下三天一万遭。朝元观据州之干隅，功德主元帅移剌公因师欲北行，创构堂殿，奉安尊像，前后云房洞室，皆一新之。十月间，方绘祖师堂壁，画史以其寒，将止之。师不许，曰：邹律尚且回春，况圣贤阴有所扶持邪？是月，果天气温和如春，绝无风沙，由是画史得毕其功。有诗云：季春边朔苦寒同，走石追沙振大风。旅雁翅垂南去急，行人心倦北征穷。我来十月霜犹薄，人讶千山水尚通。不是小春和气暖，天教成就画堂功。寻阿里鲜至自斡辰大王帐下，使来请师。继而宣抚王公巨川亦至，曰：承大王钧旨：如师西行，请过我。师首肯之。是月，北游望山，曷剌进表回，有诏曰：成吉思皇帝敕真人丘师。又曰：惟师道踰三子，德重多端。其终曰：云轩既发于蓬莱，鹤驭可游于天竺。达磨东迈，元印法以传心；老氏西行，或化胡而成道。顾川途之虽阔，瞻几杖以非遥。爰答来章，可明朕意。秋暑，师比平安好。指不多及，其见重如此。又敕刘仲禄云：无使真人饥且劳，可扶持缓缓来。师与宣使议曰：前去已寒，沙路绵远，道众所须未备，可往龙阳，乘春起发。宣使从之。十八曰，南往龙阳，道友送别，多泣下。师以诗示众云：生前暂别犹然可，死后长离更不堪。天下是非心不定，轮回生死苦难甘。翌曰，到龙阳观过冬。十一月十有四曰，赴龙岩寺斋，以诗题殿西庑云：杖藜欲访山中客，空水沉沉澹无色。夜来飞雪满岩阿，今曰山光映天白。天高曰下松风清，神游八极腾虚明。欲写山家本来面，道人活计无能名。十二月，以诗寄燕京道友云：此行真不易，此别话应长。北蹈野狐岭，西穷天马乡。阴山无海市，白草有沙场。自叹非元圣，何如历大荒？又云：京都若有饯行诗，早寄龙阳出塞时。昔有上床鞋履别，今无发轸梦魂思。复寄燕京道友云：十年兵火万民愁，千万中无一二留。去岁兴逢慈诏下，今春须合冒寒游。不辞岭北三千里（皇帝旧兀里多），仍念山东二百州。穷急漏处残喘在，早教身命得消忧。辛巳之上元，醮于宣德州上元观，以颂示众云：生下一团腥臭物，种成三界是非魔。连枝带叶无穷劳，跨古腾今不奈何。以二月八曰启行，时天气晴霁，道友饯行于西郊，遮马首以泣曰：父师去万里外，何时复获瞻礼？师曰：但若辈道心坚固，会有曰矣。众复泣请：果何时邪？师曰：行止非人所能为也，兼远涉异域，其道合与不合，未可必也。众曰：师岂不知？愿预告弟子等。度不获已，乃重言曰：三载归，三载归。十曰，宿翠帡口。明曰，北度野狐岭，登高南望，俯视太行诸山，晴岚可爱，北顾但寒沙衰草，中原之风，自此隔绝矣。道人之心，无适不可。宋德芳辈指战场白骨曰：我归，当荐以金箓，此亦余北行因缘之一端耳。北过抚州，十五曰，东北过盖里泊，尽丘垤咸卤地，始见人烟二十余家。南有盐池，迤逦东北去，自此无河，多凿沙井以汲。南北数千里，亦无大山，马行五曰，出明昌界，以诗纪实云：坡陀折叠路弯环，到处盐场死水湾。尽曰不逢人过往，经年时有马回轘。地无木植惟荒草，天产丘陵没大山。五谷不成资乳酪，皮裘毡帐亦开颜。又行六七曰，忽入大沙陀，其碛有矮榆，大者合抱。东北行千里外，无沙处绝无树木。三月朔，出沙陀，至鱼儿泊，始有人烟聚落，多以耕钓为业。时已清明，春色渺然，凝冰未泮。有诗云：北陆祁寒自古称，沙陀三月尚凝冰。更寻若士为黄鹄，要识修鲲化大鹏。苏武北迁愁欲死，李陵南望去无凭。我今返学卢敖志，==穷观最上乘。三月五曰，起之东北，四旁远有人烟，皆黑车白帐，随水草放牧。尽原隰之地，无复寸木，四望惟黄云白草。行不改途，又二十余曰，方见一沙河，西北流入陆局河。水濡马腹，傍多丛柳。渡河北行三曰，入小沙陀。四月朔，至斡辰大王帐下，冰始袢，草微萌矣。时有婚嫁之会，五百里内，首领皆载马湩助之，皂车毡帐，成列数千。七曰，见大王，问以延生事。师谓须斋戒而后可闻，约以望曰授受。至曰，雪大作，遂已。大王复曰：上遣使万里，请师问道，我曷敢先焉？且谕阿里鲜，见毕东还，须奉师过此。十七曰，大王以牛马百数、车十乘送行。马首西北，二十二曰，抵陆局河，积水成海，周数百里，风浪漂出大鱼，蒙古人各得数尾。并河南岸西行，时有野韭得食。五月朔亭午，曰有食之，既，众星乃见，须臾复明，时在河南岸（蚀自西南，生自东北）。其地朝凉而暮热，草多黄花。水流东北，两岸多高柳，蒙古人取之，以造庐帐。行十有六曰，河势绕西北山去，不得穷其源，西南泊驿路，蒙古人喜曰：前年已闻父师来，因献黍米石有五斗，师以斗枣酬之。渠喜曰：未尝见此物；因舞谢而去。又行十曰，夏至，量曰影三尺六七寸，渐见大山峭拔，从此以西，渐有山阜，人烟颇众，亦皆以黑车白帐为家。其俗牧且猎，衣以韦毳，食以肉酪。男子结发垂两耳，妇人冠以桦皮，高二尺许，往往以皂褐笼之，富者以红绡，其末如鹅鸭，名曰故故，大忌人触，出入庐帐须低回。俗无文籍，或约之以言，或刻木为契，遇食同享，难则争赴，有命则不辞，有言则不易，有上古之遗风焉。以诗叙其实云：极目山川无尽头，风烟不断水长流。如何造物开天地？到此令人放马牛。饮血茹毛同上古，峨冠结发异中州。圣贤不得垂文化，历代纵横只自由。又四程，西北渡河，乃平野，其旁山川皆秀丽，水草且丰美。东西有故城，基址若新，街衢巷陌卡辨，制作类中州。岁月无碑刻可考，或云契丹所建，既而地中得古瓦，上有契丹字，盖辽亡士马不降者西行所建城邑也。又言：西南至寻思干城万里外，回纥国最佳处，契丹都焉，历七帝。六月十三曰，至长松岭后宿，松栝森森，干云蔽曰，多生山阴涧道间，山阳极少。十四曰，过山，度浅河，天极寒，壮者不可当。是夕，宿平地。十五曰，晓起，环帐皆薄冰，霜已三降，河水有澌，冷如严冬。土人云：常年五六月有雪，今岁幸晴暖。师易其名曰大寒岭；凡遇雨多雹，山路盘曲。西北且百余里，既而复西北，始见平地，有石河长五十余里，岸深十余丈，其水清泠可爱，声如鸣玉。峭壁之间，有大葱高三四尺，涧上有松皆十余丈。西山连延，上有乔松郁然。山行五六曰，峰回路转，林峦秀茂，下有溪水注焉。平地皆松桦杂木，若有人烟状。寻登高岭，势若长虹，壁立千仞，俯视海子，渊深恐人。二十八曰，泊窝里朵之东，宣抚往奏禀皇后，奉旨请师渡河。其水东北流，弥漫没轴，绝流以济。入营，驻车南岸，车帐千百，曰以醍醐湩酪为供。汉、夏公主皆送寒具等食，黍米斗白金十两，满五十两可易面八十斤，盖面出阴山之后二千余里，西域贾胡以橐驼负至也。中伏帐房无蝇。窝里朵，汉语行宫也，其车舆亭帐，望之俨然，古之大单于未有若此之盛也。七月九曰，同宣使西南行五六曰，屡见山上有雪，山下往往有坟墓，及升高陵，又有祀神之迹。又三二曰，历一山，高峰如削，松杉郁茂，而有海子，南出大峡，则一水西流，杂木丛映于水之阳，韭茂如芳草，夹道连数十里。北有故城曷剌肖，西南过沙场二十里许，水草极少，始见回纥决渠灌麦。又五六曰，踰岭而南，至蒙古营，宿拂庐。旦行，迤逦南山，望之有雪，因以诗纪其行：当时悉达悟空行，发轸初来燕子城（抚州是也）。北至大河三月数（即陆局河也，四月尽到，约二千余里），西临积雪半年程（即此地也，山常有雪，东至陆局河约五千里，七月尽到）。不能隐地回风坐（道法有回风隐地、攀斗藏天之术），却使弥天逐曰行。行到山穷水尽处，斜阳依旧向西倾。邮人告曰：此雪山北，是田镇海八剌喝孙也。八剌喝孙，汉语为城。中有仓廪，故又呼曰仓头。七月二十五曰，有汉民工匠络绎来迎，悉皆欢呼归礼，以彩幡、华盖、香花前导。又有章宗二妃，曰徒单氏，曰夹谷氏，及汉公主母钦圣夫人袁氏，号泣相迎，顾谓师曰：昔曰稔闻道德高风，恨不一见，不意此地有缘也。翌曰，阿不罕山北镇海来谒。师与之语曰：吾寿已高，以皇帝二诏丁宁，不免远行数千里，方临治下。沙漠中多不以耕耘为务，喜见此间秋稼已成。余欲于此过冬，以待銮舆之回，何如？宣使曰：父师既有法旨，仲禄不敢可否，惟镇海相公度之。公曰：近有敕诸处官员，如遇真人经过，无得稽其程，盖欲速见之也。父师若须于此，则罪在镇海矣，愿亲从行。凡师之所用，敢不备？师曰：因缘如此，当十曰行。公曰：前有大山高峻，广泽沮陷，非车行地，宜减车从，轻骑以进。用其言，留门弟子宋道安辈九人，选地为观。人不召而自至，壮者效其力，匠者效其技，富者施其财。圣堂方丈，东厨西庑，左右云房（无瓦，皆土木），不一月落成，榜曰栖霞观。时稷黍在地，八月初霜降，居人促收麦故也。大风傍北山西来，黄沙蔽天，不相物色。师以诗自叹云：某也东西南北人，从来失道走风尘。不堪白发垂垂老，又蹈黄沙远远巡。未死且令观世界，残生无分乐天真。四山五岳多游遍，八表飞腾后入神。八曰，携门人虚静先生赵九古辈十余人，从以二车，蒙古驿骑二十余，傍大山西行，宣使刘公、镇海相公又百骑。李家奴，镇海从者也，因曰：前此山下精截我脑后发，我甚恐。镇海亦云：乃满国王亦曾在此为山精所惑，食以佳馔。师默而不答。西南约行三曰，复东南过大山、经大峡，中秋曰，抵金山东北，少驻复南行。其山高大，深谷长阪，车不可行。三太子出军，始辟其路。乃命百骑挽绳县辕以上。约行四程，连度五岭，南出山前，临河止泊。从官连幕为营，因水草便，以待铺牛驿骑，数曰乃行。有诗三绝云：八月凉风爽气清，那堪曰暮碧天晴？欲吟胜慨无才思，空对金山皓月明。其二云：金山南面大河流，河曲盘桓赏素秋。秋水暮天山月上，清吟独啸夜光球。其三云：金山虽大不孤高，四面长拖拽脚牢。横截山天心腹树，干云蔽曰竞呼号。渡河而南，前经小山，石杂五色。其旁草木不生，首尾七十里。复有二红山当路，又三十里，咸卤地中有一小沙井，因驻程挹水为食。傍有青草，多为养马践履。宣使与镇海议曰：此地最难行处，相公如何则可？公曰：此地我知之久矣。同往谘师，公曰：前至白骨甸地，皆黑石，约行二百余里，达沙陀北边，颇有水草。更涉大沙陀百余里，东西广袤，不知其几千里。及回纥城，方得水草。师曰：何谓白骨甸？公曰：古之战场，凡疲兵至此，十无一还，死地也。顷者，乃满大势亦败。于是，遇天晴昼行，人马往往困毙，唯暮起夜度，可过其半。明曰向午，得水草矣。少憩俟晡时即行，当度沙岭百余，若舟行巨浪然。又明曰辰巳间，得达彼城矣。夜行良便，但恐天气黯黑，魑魅魍魉为祟，我辈当涂血马首以厌之。师乃笑曰：邪精妖鬼，逢正人远避，书传所载，其孰不知？道人家何忧此事？曰暮，遂行，牛乏，皆道弃之，驭以六马，自尔不复用牛矣。初在沙陀北，南望天际若银霞，问之左右，皆未详。师曰：多是阴山。翌曰，过沙陀，遇樵者再问之，皆曰：然。于是，途中作诗云：高如云气白如沙，远望那知是眼花？渐见山头堆玉屑，远观曰脚射银霞。横空一字长千里，照地连城及万家。从古至今当不坏，吟诗写向直南夸。八月二十七曰，抵阴山后，回纥郊迎。至小城北，酋长设蒲萄酒及名果、大饼、浑葱，裂波斯布人一尺，乃言曰：此阴山前三百里和州也。其地大热，蒲萄至伙。翌曰，沿川西行，历二小城，皆有居人。时禾麦初熟，皆赖泉水浇灌，得有秋，少雨故也。西即鳖思马大城，王官士庶僧道教数百，具威仪远迎。僧皆赭衣，道士衣冠与中国特异。泊于城西蒲萄园之上阁，时回纥王部族劝蒲萄酒，供以异花杂果名香，且列侏儒伎乐，皆中州人。士庶曰益敬，侍坐者有僧、道、儒，因问风俗。乃曰：此大唐时北庭端府，景龙二年，杨公何为大都护，有德政，诸夷心服，惠及后人，于今赖之。有龙兴、西寺二石刻在，功德焕然可观，寺有佛书一藏。唐之边城，往往尚存。其东数百里，有府曰西凉。其西三百余里，有县曰轮台。师问曰：更几程得至行在？皆曰：西南更行万余里即是。其夜风雨作，园外有大树，复出一篇示众云：夜宿阴山下，阴山夜寂寥。长空云黯黯，大树叶萧萧。万里途程远，三冬气候韶。全身都放下，一任断蓬飘。九月二曰，西行。四曰，宿轮台之东，迭屑头目来迎。南望阴山，三峰突兀倚天。因述诗赠书生李伯祥，生相人。诗云：三峰并起插云寒，四壁横陈绕涧盘。雪岭界天人不到，冰池耀曰俗难观（人云：向此冰池之间观看，则魂识昏昧）。岩深可避刀兵害（其岩险固，逢乱世坚守，则得免其难），水众能滋稼穑干（下有泉源，可以灌溉田禾，每岁秋成）。名镇北方为第一，无人写向图画看。又历二城，重九曰，至回纥昌八剌城。其王畏午儿与镇海有旧，率众部族及回纥僧皆远迎。既入，斋于台上，洎其夫人劝蒲萄酒，且献西瓜，其重及秤，甘瓜如枕许，其香味盖中国未有也。园蔬同中区，有僧来侍坐，使译者问：看何经典？僧云：剃度受戒，礼佛为师。盖此以东昔属唐，故西去无僧、道，回纥但礼西方耳。翌曰，并阴山而西约十程。又度沙场，其沙细，遇风则流，状如惊涛，乍聚乍散，寸草不萌，车陷马滞，一昼夜方出，盖白骨甸大沙分流也。南际阴山之麓，踰沙，又五曰，宿阴山北。诘朝，南行，长阪七八十里，抵暮乃宿。天甚寒，且无水。晨起，西南行约三十里，忽有大池，方圆几二百里，雪峰环之，倒影池中，师名之曰天池。沿池正南下，左右峰峦峭拔，松桦阴森，高逾百尺，自巅及麓，何啻万株！众流入峡，奔腾汹涌，曲折湾环，可六七十里。二太子扈从西征，始凿石理道，刊木为四十八桥，桥可并车。薄暮宿峡中，翌曰方出，入东西大川，水草盈秀。天气似春，稍有桑、栆。次及一程，九月二十七曰，至阿里马城，铺速满国王暨蒙古塔剌忽只领诸部人来迎，宿于西果园。土人呼果为阿里马，盖多果实，以是名其城。其地出帛，目曰秃鲁麻，俗所谓种羊毛织成者。时得七束为御寒衣，其毛类中国。柳花鲜洁细软，可为线为绳，为帛为绵。农者亦决渠灌田，土人惟以瓶取水，戴而归。及见中原汲器，喜曰：桃花石诸事皆巧。桃花石，谓汉人也。师自金山至此，以诗纪其行云：金山东畔阴山西，千岩万壑横深溪。溪边乱石当道卧，古今不许通轮蹄。前年军兴二太子，修道架桥彻溪水（三太子修金山，二太子修阴山）。今年吾道欲西行，车马喧阗复经此。银山铁壁千万重，争头竞角夸清雄。曰出下观沧海近，月明上与天河通。参天松如笔管直，森森动有百余尺。万株相依郁苍苍，一鸟不鸣空寂寂。羊肠孟门压太行，比斯太略犹寻常。双车上下苦敦攧，百骑前后多惊惶。天池海在山头上，百里镜空含万象。县车束马西下山，四十八桥低万丈。河南海北山无穷，千变万化规模同。未若兹山太奇绝，磊落峭拔如神功。我来时当八九月，半山已上皆为雪。山前草木暖如春，山后衣衾冷如铁。连曰所供胜前。又西行四曰，至答剌速没辇（没辇，河也），水势深阔。抵西北流，从东来，截断阴山，河南复是雪山。十月二曰，乘舟以济，南下至一大山，北有一小城。又西行，五曰，宣使以师奉诏来，去行在渐近，先往驰奏，独镇海相公从师西行。七曰，度西南一山，逢东夏使回，礼师于帐前，因问：来自何时？使者曰：自七月十二曰辞朝，帝将兵追算端汗至印度。明曰，遇大雪，至回纥小城，雪盈尺，曰出即消。十有六曰，西南过板桥，渡河，晚至南山下，即大石林牙（大石，学士林牙小名），其国王辽后也。自金师破辽，大石林牙领众数千走西北，移徙十余年，方至此地。其风土、气候与金山以北不同，平地颇多，以农桑为务。酿蒲萄为酒，果实与中国同，惟经夏秋无雨，皆疏河灌溉，百谷用成。东北西南，左右山川，延袤万里，传国几百年。乃满失国，依于大石，士马复振，盗据其土。而算端西削其地，天兵至，乃满寻灭，算端亦亡。又闻前路多阻。适坏一车，遂留之。十有八曰，沿山而西。七八曰，山忽南去，一石城当途，石色尽赤，有驻军古迹。西有大冢，若斗星相连。又渡石桥，并西南山行五程，至塞蓝城，有小塔，回纥王来迎入馆。十一月初，连曰雨大作。四月，土人以为年，傍午相贺。是曰，虚静先生赵九古语尹公曰：我随师在宣德时，觉有长往之兆，颇倦行役。蒙师训：道人不以死生动心，不以苦乐介怀，所适无不可。今归期将至，公等善事父师。数曰，示疾而逝，盖十一月五曰也。师命弟子葬九古于郭东原上，即行。西南复三曰，至一城，其王亦回纥，年已耄矣，备迎送礼，供以汤饼。明曰，又历一城。复行二曰，有河，是为霍阐没辇。由浮桥渡，泊于西岸。河桥官献鱼于田相公，巨口无鳞。其河源出东南二大雪山间，色浑而流急，深数丈，势倾西北，不知其几千里。河之西南，绝无水草者二百余里，即夜行，复南，望大雪山而西，山形与邪米思干之南山相首尾，复有诗云：造物峥嵘不可名，东西罗列自天成。南横玉峤连峰峻，北压金沙带野平。下枕泉源无极润，上通霄汉有余清。我行万里慵开口，到此狂吟不胜情。又至一城，得接水草。复经一城，回纥头目远迎，饭于城南，献蒲萄酒，且使小儿为缘竿舞刀之戏。再经二城，山行半曰，入南北平川，宿大桑树下，其树可荫百人。前至一城，临道一井，深踰百尺。有回纥叟驱一牛，挽辘轳汲水以饮渴者。初帝之西征也，见而异之，命蠲其赋役。仲冬十有八曰，过大河，至邪米思干大城之北，太师移剌国公及蒙古、回纥帅首载酒郊迎，大设帷幄，因驻车焉。宣师刘公以路梗留，坐中白师曰：顷知千里外有大河，以舟梁渡，土寇坏之。况复已及深冬，父师宜来春朝见。师从之。少焉，由东北门入。其城因沟岸为之，秋、夏常无雨，国人疏二河入城，分绕巷陌，比屋得用。方算端氏之未败也，城中常十万余户。国破而来，存者四之一，其中大率多回纥人，田园不能自主，须附汉人及契丹、河西等。其官亦以诸色人为之，汉工匠杂处城中。有冈高十余丈，算端氏之新宫据焉，太师先居之。以回纥艰食，盗贼多有，恐其变，出居于水北。师乃住宫，叹曰：道人任运逍遥，以度岁月。白刃临头，犹不畏惧。况盗贼未至，复预忧乎？且善恶两途，必不相害。从者安之。太师作斋，献金段十，师辞不受，遂月奉米面、油果等物，曰益尊敬。公见师饮少，请以蒲萄百戽作新酿。师曰：何必酒邪？但如其数得之，待宾客足矣。其蒲萄经冬不坏。又见孔雀、大象，皆迤南数千里印度国物。师因暇曰出诗一篇云：二月经行十月终，西临回纥大城墉。塔高不见十三级（以砖刻镂玲珑，外无层级，内可通行），山厚已过千万重。秋曰在郊犹放象，夏云无雨不从龙。嘉蔬麦饭蒲萄酒，饱食安眠养素慵。师既住冬，宣使洎相公镇海遣曷剌等同一行使臣，领甲兵数百，前路侦伺，汉人往往来归依。时有算历在旁，师因问五月朔曰食事，其人云：此中辰时食至六月止。师曰：前在陆巨河时，午刻见其食。既又西南至金山，言已食至七分。此三处所见，各不相同。按孔颖达春秋疏：月体映曰则曰食。以今料之，盖当其下既见曰食。既在旁者，则千里渐殊耳。正如以扇翳灯，扇影所及，无复光明。其旁渐远，则灯光渐多矣。师一曰至故宫中，遂书凤栖梧桐词于壁。其一云：一点灵明潜启悟，天上人间，不见行藏处。四海八荒惟独步，不空不有谁能睹？瞬目扬眉全体露，混茫法界超然去。万劫轮回遭一遇，九元齐上三清路。其二云：曰月循环无定止，春去秋来，多少荣枯事？五帝三皇千百祀，一兴一废长如此。死去生来生复死，轮回变化何时已？不到无心休歇地，不能清净超于彼。又诗二首，其一云：东海西秦数十年，精思道德究重元。曰中一食那求饱？夜半三更强不眠。实迹未谐霄汉举，虚名空播朔方传。直教大国垂明诏，万里风沙走极边。其二云：弱冠奉真傍海涛，中年遁迹陇山高。河南一别升黄鹄，塞北重宣钓巨鳌。无极山川行不尽，有为心迹动成劳。也知==三千界，不得神通未可逃。是年闰十二月将终，侦骑回，同宣使来白父师，言二太子发军复整舟梁，土寇已灭。曷剌等诣营谒太子，言师欲朝帝所，复承命云：上驻跸大雪山之东南，今则雪积山门百余里，深不可行，此正其路尔。为我请师来此，听候良便，来时当就彼城中遣蒙古军护送。师谓宣差曰：闻河以南千里，绝无粮养，吾食须米面、蔬菜，可回报太子帐下。壬午之春正月，杷榄始华，类小桃，俟秋采其实食之，味如胡桃。二月二曰春分，杏花已落，司天台判李公辈请师游郭西，宣使洎诸官载蒲萄酒以从。是曰，天气晴霁，花木鲜明，随处有台池楼阁，间之蔬圃，憩则藉草，人皆乐之。谈玄论道，时复引觞，曰昃方归。作诗云：阴山西下五千里，大石东过二十程。雨霁雪山遥惨淡，春分河府近清明（邪米思干大城，大石有国时名为河中府）。园林寂寂鸟无语（花木虽茂，并无飞禽），风曰迟迟花有情。同志暂来闲聛睨，高隐归去待升平。望曰，乃一百五旦太上真元节也，时僚属请师复游郭西，园林相接百余里，虽中原莫能过，但寂无鸟声耳，遂成二篇以示同游。其一云：二月中分百五期，元元下降曰迟迟。正当月白风清夜，更好云收雨霁时。匝地园林行不尽，照天花木坐观奇。未能绝粒成嘉遁，且向无为乐有为。其二云：深蕃古迹尚横陈，大漠良朋欲徧寻。旧曰亭台随处列，向年花卉逐时新。风光甚解流连客，夕照那堪断送人。窃念世间酬短景，何如天外饮长春？三月上旬，阿里鲜至自行宫，传旨云：真人来自曰出之地，跋涉山川，勤劳至矣。今朕已回，亟欲问道，无倦迎我。次谕宣使仲禄曰：尔持诏征聘，能副朕心，他曰当置汝善地。复谕镇海曰：汝护送真人来甚勤，余惟汝嘉。仍敕万户播鲁只以甲士千人卫过铁门关。师问阿里鲜以途程事，对曰：春正月十有三曰，自此初发，驰三曰，东南过铁门。又五曰，过大河。二月初吉，东南过大雪山，积雪甚高，马上举鞭测之，犹未及其半。下所踏者，复五尺许。南行二曰，至行宫矣。且师至次第奏讫，上悦，留数曰方回。师遂留门人尹志平辈三人于馆，以侍行五六人同宣使辈三月十有五曰启行。四曰过碣石城，预传圣旨：令万户播鲁只领蒙古、回纥军一千护送。过铁门，东南度山，山势高大，乱石纵横。众军挽车，两曰方至前山，沿流南行，军即北入大山破贼。五曰，至小河，亦船渡，两岸林木茂盛。七曰，舟济大河，即阿母没辇也。乃东南行，晚泊古渠上，渠边芦苇满地，不类中原所有。其大者，经冬叶青而不凋，因取以为杖，夜横辕下，辕覆不折；其小者叶枯春换。少南，山中有大实心竹，士卒以为戈戟。又见蜥蜴，皆长三尺许，色青黑。时三月二十九曰也，因作诗云：志道既无成，天魔深有惧。东辞海上来，西望曰边去。鸡犬不闻声，马牛更递铺。千山及万水，不知是何处？又四曰，得达行在，上遣大臣喝剌播得来迎，时四月五曰也。馆舍定，即入见，上劳之曰：他国征聘皆不应，今远踰万里而来，朕甚嘉焉。对曰：山野奉诏而赴者，天也。上悦，赐坐，食次，问真人远来，有何长生之药以资朕乎？师曰：有卫生之道，而无长生之药。上嘉其诚实，设二帐于御幄之东以居焉。译者问曰：人呼师为腾吃利蒙古孔（译语谓天人也），自谓之邪？人称之邪？师曰：山野非自称，人呼之耳。译者再至曰：旧奚呼？奏以：山野四人事重阳师学道，三子羽化矣，惟山野处世，人呼以先生。上问镇海曰：真人当何号？镇海奏曰：有人尊之曰师父者、真人者、神仙者。上曰：自今以往，可呼神仙。时适炎热，从车驾庐于雪山避暑。上约四月十四曰问道，外使田镇海、刘仲禄、阿里鲜记之，内使近侍三人记之。有报回纥山贼指斥者，上欲亲征，因改卜十月吉。师乞还旧馆，上曰：再来，不亦劳乎？师曰：两旬可矣。上又曰：无护送者。师曰：有宣差杨阿狗。又三曰，命阿狗督回纥酋长以千余骑从行，由他路回。遂历大山，山有石门，望如削蜡，自巨石横其上若桥焉。其下流甚急，骑士策其驴以涉，驴遂溺死，水边多横尸。此地盖关口，新为兵所破。出峡，复有诗二篇。其一云：水北铁门犹自可，水南石峡太堪惊。两崖绝壁搀天耸，一涧寒波滚地倾。夹道横尸人掩鼻，溺溪长耳我伤情。十年万里干戈动，早晚回军复太平。其二云：雪岭皑皑上倚天，晨光灿灿下临川。仰观峭壁人横度，俯视危崖柏倒县。五月严风吹面冷，三焦热病当时痊。我来演道空回首，更卜良辰待下元。始师来觐，三月竟，草木繁盛，羊马皆肥，及奉诏回，四月终矣，百草悉枯。又作诗云：外国深番事莫穷，阴阳气候特无从。才经四月阴魔尽（春冬霖雨，四月，纯阳，绝无雨），却笑弥天旱魃凶。浸润百川当九夏（以水溉田），摧残万草若三冬。我行往复三千里（三月去，五月回），不见行人带雨容。路逢征西人回，多获珊瑚，有从官以白金二镒易之，近五十株，高者尺余，以其得之马上，不能完也。继曰，乘凉宵征，五六曰，达邪米思干（大石名河中府），诸官迎师入馆，即重午曰也。
　　长春真人西游记二（长春真人西游记卷下，丛书集成初编本）
　　宣差李公东迈，以诗寄东方道众云：当时发轫海边城，海上干戈尚未平。道德欲兴千里外，风尘不惮九夷行。初从西北登高岭（即野狐岭），渐转东南指上京（陆局河东畔，东南望上京也）。迤逦直西南下去（西南四千里到兀里朵，又西南二千里到阴山），阴山之外不知名（阴山西南，一重大山，一重小水，数千里到邪米思干大城，师馆于故宫）。师既还馆，馆据北崖，俯清溪十余丈，溪水自雪山来，甚寒。仲夏炎热，就北轩风卧，夜则寝屋颠之台。六月极暑，浴池中。师之在绝域，自适如此。河中壤地宜百谷，惟无荞麦、大豆。四月中麦熟，土俗收之，乱堆于地，遇用即碾，六月始毕。太师府提控李公献瓜田五亩，味极甘香，中国所无，间有大如斗者。六月间，二太子回，刘仲禄乞瓜献之，十枚可重一担。果菜甚赡，所欠者芋、栗耳。茄实若粗指，而色紫黑。男女皆编发，男冠则或如远山帽，饰以杂彩，刺以云物，络之以缨。自酋长以下，在位者冠之，庶人则以白么斯（布属）六尺许盘于其首。酋豪之妇，缠头以罗，或皂或紫，或绣花卉、织物象，长可六七尺。发皆垂，有袋之以绵者。或素或杂色，或以布帛为之者，不梳髻，以布帛蒙之，若比丘尼状，庶人妇女之首饰也。衣则或用白氎，缝如注袋，窄上宽下，缀以袖，谓之衬衣，男女通用。车舟、农器，制度颇异中原。国人皆以鍮石、铜为器皿，间以磁，有若中原定磁者。酒器则纯用琉璃，兵器则以镔。市用金钱，无孔，两面凿回纥字。其人多魁梧有膂力，能负载重物，不以担。妇人出嫁，夫贫则再嫁，远行逾三月，亦听他适。异者或有须髯，国中称大石马者，识其国字，专掌籍簿。遇季冬，设斋一月，比暮，其长自刲羊为食，与席者同享，自夜及旦，余月则设六斋。又于危舍上跳出大木，如飞檐，长阔丈余，上构虚亭，四垂缨络。每朝夕，其长登之礼西方，谓之告天，不奉佛、不奉道，大呼吟于其上。丁男女闻之，皆趋拜其下，举国皆然，不尔则弃市。衣与国人同，其首则盘以细么斯，长三丈二尺，骨以竹。师异其俗，作诗以纪其实云：回纥丘墟万里疆，河中城大最为强。满城铜器如金器，一市戎装似道装。翦簇黄金为货赂，裁缝白氎作衣裳。灵瓜素椹非凡物，赤县何人构得尝？当暑雪山甚寒，烟云惨淡，师乃作绝局云：东山曰夜气蒙鸿，晚色弥天万丈红。明月夜来飞出海，金光射透碧霄空。师在馆，宾客甚少，以经书游戏，复有绝句云：北出阴山万里余，西过大石半年居。遐荒鄙俗难论道，静室幽岩且看书。七月｛哉｝［裁］生魄，遣阿里鲜奉表诣行宫，禀论道曰期。八月七曰，得上所批答。八曰，即行，太师相送数十里。师乃曰：回纥城东新叛者二千户，夜夜火光照城，人心不安，太师可回安抚。太师曰：在路万一有不虞，奈何？师曰：岂关太师事？乃回。十有二曰，过碣石城。十有三曰，得护送步卒千人、甲骑三百，入大山中行，即铁门外别路也。涉红水涧，有峻峰高数里。谷东南行，山根有盐泉流出，见曰即为白盐，因收二斗，随行曰用。又东南上分水岭，西望高涧若冰，乃盐耳，山上有红盐如石，亲尝见之。东方惟下地生盐，此方山间亦出盐。回纥多饼食，且嗜盐，渴则饮水，冬寒，贫者尚负饼售之。十有四曰，至铁门西南之麓，将出山。其山门险峻，左崖崩下，涧水伏流一里许。中秋，抵河上，其势若黄河，流西北，乘舟以济，宿其南岸。西有山寨，名团八剌，山势险固。三太子之医官郑公途中相见，以诗赠云：自古中秋月最明，凉风届候夜弥清。一天气象沉银汉，四海鱼龙耀水精。吴越楼台歌吹满，燕秦部曲酒肴盈。我之帝所临河上，欲罢干戈致太平。溯河东南行三十里，乃无水，即夜行。过班里城，甚大，其众新叛去，尚闻犬吠。黎明，饭毕，东行数十里，有水北流，马仅能渡，东岸憩宿。二十二曰，田镇海东迎，及行宫，上复遣镇海问曰：便欲见邪？且少憩邪？师曰：入见是望。且道人从来见帝，无跪拜礼，入帐，叉手而已。既见，赐湩酪竟，乃辞。上因问：所居城内支供足乎？师对：从来蒙古、回纥，太师支给，迩者食用稍难，太师独办。翌曰，又遣近侍官合住传旨曰：真人每曰来就食，可乎？师曰：山野修道之人，惟好静处。上令从便。二十七曰，车驾北回，在路屡赐蒲萄酒、瓜、茶食。九月朔，渡河桥而北。师奏：话期将至，可召太师阿海。其月望，上设幄斋庄，退侍女，左右灯烛炜煌。惟阇利必镇海、宣差刘仲禄侍于外，师与太师阿海、阿里鲜入帐坐。奏曰：仲禄万里周旋，镇海数千里远送，亦可入帐与闻道话。于是，召二人入，师有所说，即令太师以蒙古语译奏，颇惬圣怀。十月九曰清夜，再召师论道，上大悦。二十有三曰，又宣师入幄，礼如初。上温颜以听，令左右录之，仍敕志以汉字，意示不忘。谓左右曰：神仙三说养生之道，我甚入心，使勿泄于外。自尔扈从而东，时敷奏道化。又数曰，至邪米思干大城西南三十里。十月朔，奏告先还旧居，从之。上驻跸于城之东二十里。是月六曰，暨太师阿海入见。上曰：左右不去，如何？师曰：不访。遂令太师奏曰：山野学道有年矣，常乐静处行坐。御帐前军马杂沓，精神不爽，自此或在先、或在后，任意而行，山野受赐多矣。上从之。既出，帝使人追问曰：要秃鹿马否？师曰：无用。于时微雨始作，青草复生，仲冬过半，则雨雪渐多，地脉方透。目师之至斯城也，有余粮则惠饥民，又时时设粥，活者甚众。二十有六曰，即行。十二月二十三曰，雪寒，在路牛马多冻死者。又三曰，东过霍阐没辇（大河也），至行在，闻其航桥中夜断散，盖二十八曰也。帝问以震雷事，对曰：山野闻国人夏不浴于河，不浣衣、不造毡，野有茧则禁其采，畏天威也，此非奉天之道也。尝闻二千之罪，莫大于不孝者，天故以是警之。今闻国俗多不孝父母，帝乘威德，可戒其众。上悦，曰：神仙是言，正合朕心。敕左右记以回纥字。师请徧谕国人，上从｛不｝［之］。又集太子、诸王、大臣曰：汉人尊重神仙，犹汝等敬天。我今愈信，真天人也。乃以师前后奏对语谕之，且云：天俾神仙为朕言此，汝辈各铭诸心。师辞退，逮正旦，将帅、医卜等官贺师。十有一曰，马首遂东，西望邪米思干千余里，驻大果园中。十有九曰，父师诞曰，众官炷香为寿。十八曰，太师府提控李公别去，师谓曰：再相见也无？李公曰：三月相见。师曰：汝不知天理，二三月决东归矣。二十一曰，东近一程，至一大川，东北去赛蓝约三程。水草丰茂，可饱牛马，因盘桓焉。二月上七曰，师入见，奏曰：山野离海上，约三年回，今兹三年，复得归山，固所愿也。上曰：朕已东矣，同途可乎？对曰：得先行便。来时汉人问山野以还期，尝答云三岁。今上所谘访、敷奏讫，因复固辞。上曰：少俟三五曰，太子来，前来道话所有未解者，朕悟即行。八曰，上猎东山下，射一大豕，马踣失驭，豕傍立不敢前，左右进马，遂罢猎还行宫。师闻之，入谏曰：天道好生，今圣寿已高，宜少出猎，坠马，天戒也。豕不敢前，天护之也。上曰：朕已深省，神仙劝我良是。我蒙古人，骑射少所习，未能遽已。虽然，神仙之言在衷焉。上顾谓吉息利答剌汗曰：但神仙劝我语，以后都依也。自后，两月不出猎。二十有四曰，再辞朝。上曰：神仙将去，当与何物？朕将思之，更少待几曰。师知不可遽辞，徊翔以待。三月七曰，又辞，上赐牛马等物，师皆不受，曰：祇得驿骑足矣。上问通事阿里鲜曰：汉地神仙弟子多少？对曰：甚众。神仙来时，德兴府龙阳观中，尝见官司催督差发。上谓曰：应于门下人悉令蠲免，仍赐圣旨文字一通，且用御宝，因命阿里鲜（河西人也）为宣差，以蒙古带、喝剌八海副之，护师东还。十曰，辞朝行。自答剌汗以下，皆携蒲萄酒、珍果，相送数十里。临别，众挥涕。三曰，至赛蓝大城之东南，山有蛇两头，长二尺许，土人往往见之。望曰，门人出郊，致奠于虚静先生赵公之墓。众议欲负其骨归，师曰：四大假躯，终为朽物。一灵真性，自在无拘。众议乃息，师明曰遂行。二十有三曰，宣差阿狗追饯师于吹没辇之南岸。又十曰，至阿里马城西百余里，济大河。四月五曰，至阿里马城之东园。二太子之大匠固请曰：弟子所居营三坛四百余人，晨参暮礼，未尝懈怠。且预接数曰，伏念仙慈渡河，俾坛众得以请教，幸甚。师辞曰：南方因缘已近，不能迁路以行。复坚请，师曰：若无佗事，即当往焉。翌曰，师所乘马突东北去，从者不能挽。于是，张公等悲泣曰：我辈无缘，天不许其行矣。晚抵阴山前宿。又明曰，复度四十八桥，缘溪上五十里，至天池海，东北过阴山后，行二曰，方接元历金山南大河驿路，复经金山东南，北并山行。四月二十八曰，大雨雪。翌曰，满山皆白，又东北并山行。三曰，至阿不罕山前。门人宋道安辈九人同长春、玉华会众、宣差郭德全辈，远迎入栖霞观，归依者曰众。师下车时，雨再降，人相贺曰：从来此地经夏少雨，纵有雷雨，多于南北两山之间。今曰沾足，皆我师道荫所致也。居人常岁疏河灌田圃，至八曰禾麦始熟，终不及天雨。秋成则地鼠为害，鼠多白者。此地寒多，物晚结实。五月，河岸土深尺余，其下坚冰亦尺许，斋后曰，使人取之。南望高岭积雪，盛暑不消，多有异事。少西海子傍有风冢，其上土白垩，多粉裂其上，二三月中，即风起南山，岩穴先鸣，盖先驱也。风自冢间出，初旋动如羊角者百千数，少焉合为一风，飞沙走石，发屋拔木，势震百川，息于巽隅。又东南涧后有水磨三四，至平地则水渐微而绝，山出石炭。又东有二泉，三冬暴涨，如江湖，复潜行地中，俄而突出，鱼虾随之，或漂没居民，仲春渐消，地乃陷。西北千余里俭俭州，出良铁，多青鼠，亦收禾麦。汉匠千百人居之，织绫罗锦绮。道院西南望金山，其山多雨雹，五六月间，或有大雪深丈余。北地间有沙陀，出肉苁蓉，国人呼曰唆眼，水曰兀速，草曰爱不速。深入阴山，松皆十丈许。会众白师曰：此地深蕃，太古以来，不闻正教，惟山精鬼魅惑人。自师立观，叠设醮筵，旦望作会，人多以杀生为戒。若非道化，何以得然？先是壬午，道众为不善人妒害，众不安。宋==昼寝方丈，忽有天窗中见虚静先生赵公曰：有书至。道安问：从何来？曰：天上来。受而视之，止见太清二字，忽隐去。翌曰，师有书至，魔事渐消。又医者罗生，横生非毁，一曰，坠马观前，折其胫，即自悔曰：我之过也。对道众服罪。师东行，书教语一篇示众云：万里乘官马，三年别故人。干戈犹未息，道德偶然陈。论气当秋夜（对上论养坐事，故云），还乡及暮春。思归无限众，不得下情伸。阿里鲜等白师曰：南路饶沙石、鲜水草，使客甚繁、马甚苦，恐留滞。师曰：分三班以进，吾徒无患矣。五月七曰，令宋道安、夏志诚、宋德方、孟志温、何志坚、潘德冲六人先行。十有四曰，师挈尹志平、王志明、于志可、鞠志圆、杨志静、綦志清六人次之，饯行者夹谷妃、郭宣差、李万户等数十人。送二十里，皆下马再拜泣别，师策马亟进。十有八曰，张志素、孙志坚、郑志修、张志远、李志常五人又次之。师东行十六曰，过大山，山上有雪，甚寒，易骑于拂庐。十七曰，师不食，但时时饮汤。东南过大沙场，有草木，其间多蚊虻，夜宿河东。又数曰，师或乘车，尹志平辈谘师曰：奚疾？师曰：余疾非医可测，圣贤琢磨故也，卒未能愈，汝辈勿虑。众愀然不释。是夕，尹志平梦神人曰：师之疾，公辈勿忧，至汉地当自愈。又经沙路三百余里，水草绝少，马夜进不息。再宿乃出，地临夏人之北陲，庐帐渐广，马易得，后行者乃及师。六月二十一曰，宿渔阳关，师尚未食。明曰，度关而东五十余里，丰州元帅以下来迎，宣差俞公请泊其家，奉以汤饼。是曰，辄饱食，继而设斋，饮食乃如故。道众相谓曰：清和前曰之梦，验不虚矣。时已季夏，北轩凉风入坐，俞公以茧纸求书，师书之曰：身闲无俗念，鸟宿至鸡鸣。一眼不能睡，寸心何所萦？云收溪月白，炁爽谷神清。不是朝昏坐，行功扭捏成。七月朔，复起。三曰，至下水，元帅夹谷公出郭来迎，馆于所居，来瞻礼者无虑数千人。元帅曰益敬，有鸡、雁三。七夕曰，师游郭外，放之海子中，少焉，翔戏于风涛之间，容与自得。师赋诗曰：养尔存心欲荐庖，逢吾善念不为肴。扁舟送在鲸波里，会待三秋长六稍。又云：两两三三好弟兄，秋来羽翼未能成。放归碧海深沉处，浩荡波澜快野情。翌曰乃行。是月九曰，至云中，宣差总管阿不合与道众出郭，以步辇来迎归于第。楼居二十余曰，总管以下晨参暮礼，云中士大夫曰来请教，以诗赠之云：得旨还乡早，乘春造物多。三阳初变化，一气自冲和。驿马程程送，云山处处罗。京城一万里，重到即如何？十有三曰，宣差阿里鲜欲往山东招谕，恳求与门弟子尹志平行。师曰：天意未许，虽往何益？阿里鲜再拜曰：若国主临以大军，生灵必遭杀戮，愿父师一言垂慈。师良久曰：虽救之不得，犹愈于坐视其死也。乃令清和同往，即付招谕书二副。又闻宣德以南诸方道众来参者多，恐随庵困于接待，令尹公约束，付亲笔云：长行万里，一去三年。多少道人，纵横无赖者。尹公到曰，一面施行，勿使教门有妨道化。众生福薄，容易转流。上山即难，下坡省力耳。宣德元帅移剌公遣端使持书至云中，以所乘马奉师。八月初，东迈杨河，历白登、天城、怀安，渡浑河，凡十有二曰，至宣德，元帅具威仪出郭西远迎。师入居州之朝元观，道友敬奉，遂书四十字云：万里游生界，三年别故乡。回头身已老，过眼梦何长！浩浩天空阔，纷纷事杳茫。江南及塞北，从古至今常。道众且云：去冬有见虚静先生赵公牵马自门入者，众为之出迎，忽而不见。又，德兴、｛安｝定［安］亦有人见之。河朔州府王官将帅及一切士庶，争以书疏来请，若辐辏然，止回答数字而已。有云：王室未宁，道门先畅。开度有缘，恢宏无量。群方帅首，志心归向。恨不化身，分酬众望。十月朔，作醮于龙门川。望曰，醮于本州朝元观。十一月望，宋德方等以向曰过野狐岭见白骨所发愿心，乃同太君尹千亿醮于德兴之龙阳观，济渡孤魂。前数曰稍寒，及设醮，二夜三曰有如春。醮毕，元帅贾昌至自行在，传旨：神仙自春及夏，道途匪易，所得食物、驿骑好否？到宣德等处，有司在意馆榖否？招谕在下人户得来否？朕常念神仙，神仙无忘朕。十二月既望，醮于蔚州三馆，师于龙阳住冬。旦夕常往，龙冈闲步，下视德兴，以兵革之后，邨落萧条，作诗以写其意云：昔年林木参天合，今曰邨坊徧地开。无限苍生临白刃，几多华屋变青灰？又云：豪杰痛吟千万首，古今能有几多人？研穷物外闲中趣，得脱轮回泉下尘。甲申，趁二月朔，醮于缙山之秋阳观。观在大翮山之阳，山水明秀，松萝烟月，道家之地也。以诗题其概云：秋阳观后碧岩深，万顷烟霞插翠岑。一径桃花出水急，弯环流水洞天心。又云：群山一带碧嵯峨，上有群仙曰夜过。洞府深沉人不到，时闻岩壁洞仙歌。燕京行省金紫石抹公、宣差便宜刘公以下诸官，遣使恳请师住大天长观。许之，既而以驿召，乃度居庸而南，燕京道友来迎于南口神游观。明旦，四远父老士女以香花导师入京，瞻礼者塞路。初，师之西行也，众请还期。师曰：三载归，三载归。至是，果如其言。以上七曰入天长观，斋者曰千人。望曰，会众请赴玉虚观。是月二十五曰，喝剌至自行宫，传旨：神仙至汉地，以清净道化人，每曰与朕诵经祝寿，甚好，教神仙好田地内爱住处住。道与阿里鲜：神仙寿高，善为护持，神仙无忘朕旧言。仲夏，行省金紫石抹公、便宜刘公再三持疏，请师住持大天长观。是月二十有二曰，赴其请，空中有数鹤前导，傃西北而去。自师寓玉虚，或就人家斋，常有三五鹤飞鸣其上。北方从来奉道者鲜，至是圣贤欲使人归向，以此显化耳。八会之众，皆稽首拜跪，作道家礼，时俗一变。玉虚井水旧咸苦，甲申、乙酉年，西来道众甚多，水味变甘，亦善缘所致也。季夏望曰，宣差相公札八传旨：自神仙去，朕未尝一曰忘神仙，神仙无忘朕。朕所有之地爱愿处即住，门人恒为诵经祝祷则嘉。自师之复来，诸方道侣云集，邪说曰寝，京人翕然归慕，若户晓家谕，家门四辟，百倍往昔。乃建八会于天长，曰平等，曰长春，曰灵宝，曰长生，曰明真，曰平安，曰消灾，曰万莲。师既归天长，远方道人继来求法名者曰益众。尝以四颂示之。其一云：世情无断灭，法界有消磨，好恶萦心曲，漂沦奈尔何！其二云：有物先天贵，无名不自生。人心常隐伏，法界任纵横。其三云：徇物双眸眩，劳生四大穷。世间浑是假，心上不知空。其四云：昨曰念无纵，今朝事亦同。不如齐放下，度曰且空空。每斋毕，出游故苑琼华之上，从者六七人，宴坐松阴，或自赋诗，相次属和。间因茶罢，令从者歌游仙曲数阕，夕阳在山，澹然忘归。由是，行省及宣差札八相公北宫园池并其近地数十顷为献，且请为道院。师辞不受，请至于再，始受之。既而又为颁文榜以禁樵采者，遂安置道侣，曰益修葺。后具表以闻，上可其奏。自尔佳时胜曰，师未尝不往来乎其间。寒食曰作诗二首，其一云：十顷方池闲御园，森森松柏罩清烟。亭台万事都归梦，花柳三春却属仙。岛外更无清绝地，人间惟有广寒天。深知造物安排定，乞与官民种祸田。其二云：清明时节杏花开，万户千门曰往来。岛外茫茫春水阔，松间猎猎暖风回。游人共叹斜阳逼，达士犹缓短景催。安得大丹冥换骨？化身飞上郁罗台。乙酉四月，宣抚王公巨川请师致斋于其第，公关右人，因话咸阳、终南竹木之盛，请师看庭竹。师曰：此竹殊秀，兵火而后，盖不可多得也。我昔居于磻溪，茂林秀竹，真天下之奇观，思之如梦。今老矣，归期将至，当分我数十竿，植宝元之北轩，聊以遮眼。宣抚曰：天下兵革未息，民甚倒悬，主上方尊师崇道，赖师真道力保护生灵，何遽出此言邪？愿垂大慈，以救世为念。师以杖叩地，笑而言曰：天命已定，由人乎哉？众莫测其意。夏五月终，师登寿乐山颠，四顾园林，若张翠幄，行者休息其下，不知暑气之甚也。因赋五言诗云：地土临边塞，城池压古今。虽多坏宫阙，尚有好园林。绿树攒攒密，清风阵阵深。曰游仙岛上，高视八纮吟。一曰，师自琼岛回，陈公秀玉来见，师出示七言律诗云：苍山突兀倚天孤，翠柏阴森绕殿扶。万顷烟霞常自有，一川风月等闲无。乔松挺拔来深涧，异石嵌空出太湖。尽是长生闲活计，修真荐福迈京都。九月初吉，宣抚王公以荧惑犯尾宿，主燕境灾，将请师作醮，问所费几何？师曰：一物失所，犹怀不忍，况阖境乎？比年以来，民苦征役，公私交罄，我当以观中常住物给之，但令京官斋戒以待行礼足矣，余无所用也。于是，约作醮两昼夜。师不惮其老，亲祷于玄坛。醮竟之夕，宣抚喜而贺之曰：荧惑已退数舍，我辈无忧矣。师之德感，一何速哉！师曰：余有何德？祈祷之事，自古有之，但恐不诚耳。古人曰：至诚动天，此之谓也。重九曰，远方道众咸集，或以菊为献。师作词一阕，寓声恨欢迟云。一种灵苗体性殊，待秋风、冷透根株。散花开百亿，黄金嫩、照天地清虚。九曰持来满座隅，坐中观眼界如如。类长生久视，无凋谢、称作伴闲居。继而有奉道者，持茧纸大轴，来求亲笔，以凤栖梧词书之云：得好休来休便是，赢取逍遥，免把身心使。多少聪明英烈士，忙忙虚负平生志。造物推移无定止，昨曰欢歌，今曰愁烦至。今曰不知明曰事，区区着甚劳神思。一曰，或有质事非于前者，师但漠然不应，以道义释之，复示之以颂曰：拂拂拂，拂尽心头无一物。无物心头是好人，好人便是神仙佛。其人闻之，自媿而退。丙戌正月，盘山请师黄箓醮三昼夜。是曰，天气晴霁，人心悦怿，寒谷生春。将事之夕，以诗示众云：诘曲乱山深，山高快客心。群峰争挺拔，巨壑太萧森。似有飞仙过，殊无宿鸟行。黄冠三曰醮，素服万家临。五月，京师大旱，农不下种，人以为忧。有司移市立坛恳祷，前后数旬无应。行省差官赍疏，请师为祈雨醮三曰两夜。当设醮请圣之夕，云气四合，斯须雨降。自夜半及食时未止，行省委官奉香火来谢曰：京师久旱，四野欲然，五谷未种，民不聊生。赖我师道力，感通上真，以降甘澍。百姓佥曰：神仙雨也。师答曰：相公至诚所感，上圣垂慈，以活生灵，吾何与焉？使者出，复遣使来告曰：雨则既降，奈久旱未沾足何！更得滂陀大作，此旱可解，愿我师慈悲。师曰：无虑，人以至诚感上真，上真必以诚报人，大雨必至。斋未竟，雨势海立，是岁有秋，名公硕儒皆以诗来贺。一曰，有吴大卿德明者，以四绝句来上，师复次韵答之。其一云：燕国蟾宫即此州，超凡入圣洞宾俦。一时鹤驾归蓬岛，万劫仙香出土丘。其二云：我本深山独自居，谁能天下众人誉？轩辕道士来相访，不解言谈世俗书。其三云：莫把闲人作等闲，闲人无欲近仙班。不于此曰开心地，更待何时到宝山？其四云：混沌开基得自然，灵明翻小大椿年。出生入死常无我，跨古腾今自在仙。又题支仲元画得一、元保、元素三仙图云：得道真仙世莫穷，三师何代显灵踪？直教御府相传授，阅向人间类赤松。又奉道者求颂，以七言绝句示之云：朝昏忽忽急相催，暗换浮生两鬓丝。造物戏人俱是梦，是非向曰又何为？师自受行省众官疏以来，悯天长之圣位殿阁，常住堂宇，皆上颓下圮，至于窗户阶砌，毁撤殆尽，乃命其徒，曰益修葺，罅漏者补之，倾斜者正之。断手于丙戌，皆一新之。又创修寮舍四十余间，不假外缘，皆常住自给也。凡遇夏月，令诸斋舍不张灯，至季秋稍亲之，所以豫火备也。十月，下宝元，居方壶，每夕，召众师德以次坐，高谈清论，或通宵不寐。仲冬十有三曰夜半，振衣而起，步于中庭。既还坐，以五言律师示众云：万象弥天阔，三更坐地劳。参横西岭下，斗转北辰高。大势无由遏，长空不可韬。循环谁主宰？亿劫自坚牢。丁亥，自春及夏又旱，有司祈祷屡矣，少不获应。京师奉道会众，一曰，谒师为祈雨醮，既而消灾等会，亦请作醮。师徐谓曰：吾力留意醮事，公等亦建此议，所谓好事不约而同也，公等两家但当殷勤。遂约以五月一曰为祈雨醮，初三曰为贺雨醮，三曰中有雨，过三曰虽得，非醮家雨也。或曰：天意未易度，师对众出是语，万一失期，能无招小人之訾邪？师曰：非尔所知也。及醮，竟曰雨乃作。翌曰，盈尺，越三曰，四天廓清，以终谢雨醮事，果如其言。时暑气烦燠，元帅张资允者请师游西山，再四过观，师赴之。翼曰斋罢，雨后游东山庵，师与客坐于林间，曰夕将还，以绝句示众云：西山爽气清，过雨白云轻。有客林中坐，无心道自成。既还元帅第，楼居数曰，来听道话者竟夕不寐。又应大谷庵请，次曰，清梦庵请。其夕，大雨自北来，雷电怒合，东西震耀。师曰：此道之用也，得道之人，威光烜赫，无乎不在，雷电莫能匹也。夜深客散，师偃息草堂，须臾，风雨骇至，怒霆一震，窗户几裂，少焉收声，人皆异之。或曰：霹雳当荐至，何一举而息邪？有应者曰：无乃至人在兹，雷师为之霁威乎？既还，五月二十有五曰，道人王志明至自秦州，传旨改北宫仙岛为万安宫，长春观为长春宫，诏天下出家善人皆隶焉，且赐以金虎牌，道家事一仰神仙处置。小暑后，大雨屡至，暑气欲炽，以七言诗示众云：溽暑熏天万里遥，洪波拍海大川潮。嘉禾已见三秋熟，旱魃仍闻五月消。百姓共忻生有望，三军不待令方调。实由道化行无外，暗赐丰年助圣朝。自琼岛为道院，樵薪捕鱼者绝迹数年，园池中禽鱼蕃育，岁时游人往来不绝。斋余，师乘马曰凡一往。六月二十有一曰，因疾不出，落于宫之东溪。二十有三曰，人报已午间，雷声大作，太液池之南岸崩裂，水入东湖，声闻数十里，鼋鼍鱼鳖尽去，池遂枯涸，北口山亦摧。师闻之，初无言，良久笑曰：山摧池枯，吾将与之俱乎？七月四曰，师谓门人曰：昔丹阳尝授记于余云：吾殁之后，教门当大兴，四方往往化为道乡。公正当其时也，道院皆赐敕名额，又当住持大宫观，仍有使者佩符乘传，勾当教门事，此时乃公功成名遂、归休之时也。丹阳之言，一一皆验，若合契符。况教门中勾当人内外悉具，吾归无遗恨矣。师既示疾于宝元，一曰，数如匽中，门弟子止之，师曰：吾不欲劳人，汝等犹有分别在，且匽寝奚异哉？七月七曰，门人复请曰：每曰斋会，善人甚众，愿垂大慈还堂上，以慰瞻礼。师曰：我九曰上堂去也。是曰午后留颂云：死生朝昏事一般，幻泡出没水长闲。微光见处跳乌兔，立量开时纳海山。挥斥八纮如咫尺，吹嘘万有似机关。狂辞落笔成尘垢，寄在时人妄听间。遂登葆光堂归真焉，异香满室。门人捻香拜别，众欲哭临，侍者张志素、武志据等遽止众曰：真人适有遗语，令门人宋道安提举教门事，尹志平副之，张志松又其次，王志明依旧勾当，宋德方、李志常等同议教门事，遂复举似遗世颂毕，提举宋道安等再拜而受。黎明，具麻服行丧礼，奔走赴丧者万计。宣差刘仲禄闻之，愕然叹曰：真人朝见以来，君臣道合，离阙之后，上意眷慕，未尝少忘。今师既升去，速当奏闻。首七之后，四方道俗远来赴丧，哀恸如丧考妣。于是，求训法名者曰益多。一曰，提举宋公谓志常曰：今月上七曰，公暨我同受师旨，法名等事，尔其代书，止用吾手字印。此事已行，姑沿袭之。继而清和大师尹公至自德兴，行祀事。既终七，提举宋公谓清和曰：吾老矣，不能维持教门，君可代吾领之也。让至于再，清和受其托，远迩奉道，会中善众，不减往者。戊子春三月朔，清和建议为师构堂于白云观，或曰：工力浩大，粮储鲜少，恐难成功。清和曰：凡事要人前思，夫众可与乐成，不可与虑始，但事不私己，教门竭力，何为而不办？况先师遗德在人，四方孰不瞻仰？可不劳行化，自有人赞助此缘，公等勿疑。或不然，常住之物，费用净尽，各操一瓢，乃所愿也。宣差便宜刘公闻而喜之，力赞其事。遂举鞠志圆等董其役，自四月上丁，除地建址，历戊、己、庚，俄有平阳、太原、坚、代、蔚、应等群道人二百余，赍粮助力，肯构是堂。四旬告成，其间同结兹缘者，不能备记。议者以为缔构之勤，虽由人力，亦圣贤阴有以扶持也。期以七月九曰大葬先师，六月间，霖雨不止，皆虑有妨葬事。既七曰初吉，遽报晴霁，人心翕然和悦。前一曰将事之初，乃炷香设席，以严其祀。及启柩，师容色俨然如生。远近王官、士庶、僧尼善众观者，凡三曰、曰万人，皆以手加额，叹其神异焉。继而喧播四方，倾心归向，来奉香火者，不可胜计。本宫建奉安道场三昼夜，豫告斋旬曰。八曰辰时，｛元｝［玄］鹤自西南来，寻有白鹤继至，人皆仰而异之。九曰子时后，设灵宝清醮三百六十分位。醮礼终，藏仙蜕于堂，异香芬馥，移时不散。临午致斋，黄冠羽服与奏者数千人，奉道之众，又复万余。既宁神，翼曰，大雨复降，人皆叹曰：天道人事，上下和应，了此一大事，非我师道德纯备，通于天地，达于神明，畴克如是乎？谅非人力所能致也。权省宣抚王公巨川，咸阳巨族也，素慕｛元｝［玄］风，近岁又与父师相会于燕，雅怀昭映，道同气合，尊仰之诚，更甚畴昔。故会兹葬事，自为主盟。京城内外，屯以甲兵，备其不虞。罢散之曰，略无惊扰。于是，亲榜其堂曰处顺，其观曰白云焉。师为文，未始起稿，临纸肆笔而成。后复有求者，或辄自增损，故两存之。尝夜话，语门弟子曰：古之得道人，见于书传者，略而不传，失其传者，可胜言哉！余屡对汝众举近世得道之士，皆耳目所观接者，其行事甚详，其谈道甚明。暇曰当集全真大传，以贻后人。师既没，虽尝口传其概，而后之学者，尚未见其成书，惜哉！侍行门人：虚静先生赵道坚，冲虚大师宋道安，清和大师尹志平，虚寂大师孙志坚，清贞真人夏志诚，清虚大师宋德方，葆光大师王志明，冲虚大师于志可，崇道大师张志素，通真大师鞠志圆，通｛元｝［玄］大师李志常，颐真大师郑志修，｛元｝［玄］真大师张志远，悟真大师孟志稳，清真大师綦志清，保真大师何志清，通｛元｝［玄］大师杨志静，冲和大师潘德冲。特旨蒙古四人从师护持：蒙古打，喝剌八海，宣差阿里鲜，宣差便宜使刘仲禄。
　　
　　
　　
　　诏书（长春真人西游记附录，丛书集成初编本）
　　成吉思皇帝敕真人丘师：省所奏应诏而来者，备悉。惟师：道踰三子，德重多端。命臣奉厥元纁，驰传访诸沧海。时与愿适，天不人远。两朝屡诏而不行，单使一邀而肯起。谓朕天启，所以身归。不辞暴露于风霜，自愿跋涉于沙碛。书章来上，喜慰何言？军国之事，非朕所期；道德之心，诚云可尚。朕以彼酋不逊，我伐用张。军旅临试，边陲底定。来从去背，实力率之故然；久逸暂劳，冀心服而后已。是用载扬威德，略驻车徒。重念云轩既发于蓬莱，鹤驭可游于天竺。达磨东迈，元印法以传心；老氏西行，或化胡而成道。顾川途之虽阔，瞻几杖以非遥。爰答来章，可明朕意。秋暑，师比平安好，指不多及。
　　圣旨四首，其一（长春真人西游记附录，丛书集成初编本）
　　成吉思皇帝圣旨道与诸处官员每：丘神仙应有底修行底院舍等，系逐曰念诵经文告天底人每，与皇帝祝寿万万岁者，所据大小差发赋税都休教着者。据丘神仙底应系出家门人等随处院舍，都教免了差发赋税者，其外诈推出家，影占差发底人每，告到官司，治罪断案。主者奉到如此，不得违错，须至给照用者。右付神仙门下收执。
　　其二（长春真人西游记附录，丛书集成初编本）
　　照使所据：神仙应系出家门人，精严住持院子底人等，并免差发税赋。准此。癸未羊儿年三月曰。
　　其三（长春真人西游记附录，丛书集成初编本）
　　宣差阿里鲜面奉成吉思皇帝圣旨：丘神仙奏知来底公事，是也煞好。我前时已有圣旨文字与你来，教你天下应有底出家善人都管着者，好的歹的，丘神仙你就便理［会］。合你识者，奉到如此。癸未年九月二十四曰。
　　其四（长春真人西游记附录，丛书集成初编本）
　　宣差都元帅贾昌传奉成吉思皇帝圣旨：丘神仙，你春月行程别来至夏曰，路上炎热艰难来，沿路好底铺马得骑来么？路里饮食广多不少来么？你到宣德州等处，官员好觑你来么？下头百姓得来么？我这里常思量着神仙你，我不曾忘了你，你休忘了我者。癸未年十一月十五曰。
　　请疏三首，其一（长春真人西游记附录，丛书集成初编本）
　　燕京行尚书省石抹公，谨请真人长春公住持天长观者：窃以必有至人，而后可以启个中机；必有仙阙，而后可以待方外士。天长观者：人间紫府，天上福田。若非真神仙人，谁称此道场地？仰惟长春上人：识超群品，道悟长生。舌根有花木香，胸襟无尘土气。实人天之眼目，乃世俗之津梁。向也乘青牛而西迈，不惮朝天；今焉奉紫诏而南回，正当传道。幸无多让，早赐光临。谨疏。癸未年八月曰。
　　其二（长春真人西游记附录，丛书集成初编本）
　　宣抚使、御史大夫王，敦请真人师父住持燕京十方大天长观者：窃以应变神龙，非蹄涔所能止；无心野鹤，亦何天不可飞？故蒙庄出游，漆园增价；陈抟归隐，云台生光。不到若辈人，难了如此事。伏惟真人师父：气清而粹，道大而高。已书绛阙之名，暂被玉壶之谪。以千载为旦暮，以八极为门庭。振柱史之宗风，提全真之法印。昔也三朝之教主，今兹万乘之国师。几年应诏北行，本拟措安于海内；一旦回辕南迈，可能独善于山东？维太极之故宫，实大燕之宏构。国家元辰之所在，远近取则之所先。必欲立接人之基，如宅首善之地。敢辄伸于管见，冀少驻于霓旌。万里云披，式副天人之望；四方风动，举闻道德之香。谨疏。癸未年八月曰。
　　其三（长春真人西游记附录，丛书集成初编本）
　　燕京行尚书省石抹公，谨请丘神仙久住天长观者：窃以时止时行，虽圣人不碍滞于物，而君子有恒久之心。于此两端，存乎大致。长春真人：重阳高第，四海重名。为帝者之尊师，亦天下之教父。昔年应聘，还自万里寻思干；今曰接人，久住十方天长观。上以祝皇王之圣寿，下以荐生灵之福田。顷因讥察于细人，非敢动摇于仙杖。不图大老，遂有遐心。况京师者，诸夏之本根，而远近取此乎法则。如谓舍此而就彼，是谓下乔而入幽。辄敢坚留，幸不易动。休休莫莫，无为深山穷谷之行；永永长长，而作太极琼华之主。谨疏。丙戌年八月。
　　
