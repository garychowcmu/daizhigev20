道德经 唐易州龙兴观道德经碑本
　　
　　
　　钱大昕曰：案河上公注本“道可道”以下为道经卷上，“上德不德”以下为德经卷下。晁说之跋王弼注本，谓其不析道德而上下之，犹近于古。不知陆德明所撰释文，正用辅嗣本，题云“道经卷上”，“德经卷下”，与河上本不异。晁氏所见者，特宋时转写之本，而翻以为近古，亦未之考矣。予家藏石刻道德经凡五本，惟明皇御注本及此本，皆分道经、德经为二，盖汉、魏以来篇目如此。而此本为初唐所刻，字句与他本多异。如“无”作“无”，“愈”作“俞”，“芸”作“云”，“誉”作“豫”，“荒”作“忙”，“佐”作“作”，“■”作“翕”之类，皆从古字。又如“故能蔽不新成”，石本作“能蔽复成”。“师之所处，荆棘生”下，石本无“大军之后，必有凶年”二句。“上将军居右”下，石本无“言以丧礼处之”句。“夫唯病病，是以不病﹔圣人不病，以其病病，是以不病”，石本但云：“是以圣人不病，以其病病，是以不病。”此类皆远胜他本，聊举一二，以见古石刻之可贵也。武亿曰：分老子道经卷上，德经卷下，亦与古本相彷。
　　后陆放翁题跋云：“晁以道谓王辅嗣老子曰：‘道德经不析乎道德而上下之，犹近于古。’今此本已久离析。”然则宋已失辅嗣定本。今邢氏论语疏引老子德经云：“天网恢恢，疏而不失。”此其可征之一也。然又考汉书注，如颜氏于魏豹传，引老子道经曰：“国家昏乱有忠臣。”田横传引老子德经曰：“贵以贱为本，高以下为基，是以侯王自谓孤、寡、不谷。”楚元王传引老子德经云：“知足不辱。”严助传：老子所谓“师之所处，荆棘生之”者也。师古曰：“老子道经之言也。”扬雄传“贵知我者希”，师古曰：老子德经云“知我者希，则我贵矣”。酷吏传老氏称“上德不德，是以有德﹔下德不失德，是以无德。法令滋章，盗贼多有”。师古曰：“老子德经之言也。”“下士闻道，大笑之”，师古曰：“老子道经之言也。”
　　西域传注：老子德经曰“天下有道，却走马以为粪”。盖其所引以道、德分篇者若此，而与释文题“道经音义”、“德经音义”者并合。又贾公彦周礼师氏疏，亦以为老子道经云：“道可道，非常道。”其下案德经云：“上德不德，是以有德。”章怀太子注后汉书，其于翟□传也，则又谓老子道经曰：“鱼不可以脱于泉。”是数子于初唐时，并同所证。（梦真客碑：“稽之道经，以慈为宝。”）其必袭自晋、宋旧本，如此碑所分题，固有据也。
　　王昶曰：碑上卷题“老子道经”，下卷题“老子德经”，皆道、德分见，未尝混而为一，则玄宗所注，实从古本如此。董迥藏书志谓“玄宗注成，始改定章句为道德经，凡言道者类之上卷，言德者类之下卷”，非也。
　　吴云曰：隋书经籍志载道德经二卷，王弼注。晁说之、熊克重跋，皆称不分道德经，而今本释文实分上下二卷，或疑为刻者增入。然邢□论语疏引老子德经“天网恢恢”二句，颜师古汉书注多引老子道经、德经，分之者当不自陆德明始。此石亦书德经，殆有据也。
　　孙诒让曰：老子上下篇八十一章，分题“道经”、“德经”。河上公本，经典释文所载王注本，道藏唐傅奕校本，石刻唐玄宗注本并同。
　　弘明集牟子理惑论云：“所理正于三十七条，兼法老氏道经三十七篇。”则汉时此书已分道、德二经，其道经三十七章，德经四十四章，亦与今本正同。今所传王注，出于宋晁说之所校，不分道、德二经，于义虽通，然非汉、唐故书之旧。
　　
　　
　　老子道经
　　一章
　　道，可道，非常道；名，可名，非常名．无名，天地始；有名，万物母．常无，欲观其妙；常有，欲观其徼．此两者同出而异名，同谓之玄，玄之又玄，众妙之门．
　　二章
　　天下皆知美之为美，斯恶已；皆知善之为善，斯不善已．故有无相生，难易相成，长短相形，高下相倾，音声相和，前后相随．是以圣人处无为之事，行不言之教．万物作而不辞，生而不有，为而不恃，成功不居．夫唯不居，是以不去．
　　三章
　　不上贤，使民不争；不贵难得之货，使民不盗；不见可欲，使心不乱．圣人治：虚其心，实其腹，弱其志，强其骨．常使民无知无欲，使知者不敢为，则无不治．
　　四章
　　道冲，而用之久不盈．深乎！万物宗．挫其锐，解其忿，和其光，同其尘．湛常存．吾不知谁子？象帝之先．
　　五章
　　天地不仁，以万物为刍狗；圣人不仁，以百姓为刍狗．天地之间，其犹橐蘥．虚而不屈，动而俞出．多言数穷，不如守中．
　　六章
　　谷神不死，是谓玄牝．玄牝门，天地根．绵绵若存，用之不勤．
　　七章
　　天长地久．天地所以能长久者，以其不自生，故能长久．是以圣人后其身而身先，外其身而身存．以其无私，故能成其私．
　　八章
　　上善若水．水善利万物，又不争．处众人之所恶，故几于道．居善地，心善渊，与善人，言善信，政善治，事善能，动善时．夫唯不争，故无尤．
　　九章
　　持而盈之，不若其以．揣而锐之，不可长保．金玉满堂，莫之能守．富贵而骄，自遗其咎．功成、名遂、身退，天之道．
　　十章
　　载营魄抱一，能无离？专气致柔，能婴儿？涤除玄览，能无疵？爱人治国，能无为？天门开阖，能为雌？明白四达，能无知？生之畜之，生而不有，为而不恃，长而不宰，是谓玄德．
　　十一章
　　三十辐共一毂，当其无有，车之用．埏埴以为器，当其无有，器之用．凿户牖以为室，当其无有，室之用．有之以为利，无之以为用．
　　十二章
　　五色令人目盲；五音令人耳聋；五味令人口爽；驰骋田猎，令人心发狂；难得之货，令人行妨．是以圣人为腹不为目．故去彼取此．
　　十三章
　　宠辱若惊，贵大患若身．何谓宠辱？辱为下．得之若惊，失之若惊，是谓宠辱若惊．何谓贵大患若身？吾所以有大患，为我有身．及我无身，吾有何患！故贵身于天下，若可托天下；爱以身为天下者，若可寄天下．
　　十四章
　　视之不见，名曰夷；听之不闻，名曰希；抟之不得，名曰微．此三者不可致诘，故混而为一．其上不皦，在下不昧．绳绳不可名，复归于无物．是谓无状之状，无物之象，是谓忽恍．迎不见其首，随不见其后．执古之道，以语今之有．以知古始，是谓道已．
　　十五章
　　古之善为士者，微妙玄通，深不可识．夫唯不可识，故强为之容：豫若冬涉川，犹若畏四邻，俨若客，涣若冰将释，敦若朴，混若浊，旷若谷．熟能浊以静之？徐清．安以动之？徐生．保此道者，不欲盈．夫唯不盈，能弊复成．
　　十六章
　　致虚极，守静笃．万物并作，吾以观其复．夫物云云，各归其根．归根曰静，静曰复命，复命曰常，知常曰明．不知常，忘作，凶．知常容，容能公，公能王，王能天，天能道，道能久，没身不殆．
　　十七章
　　太上，下知有之；其次，亲之豫之；其次，畏之侮之．信不足，有不信！由其贵言．成功事遂，百姓谓我自然．
　　十八章
　　大道癈，有人义．智惠出，有大伪．六亲不和，有孝慈．国家昏乱，有忠臣．
　　十九章
　　绝圣弃智，民利百倍；绝民弃义，民复孝慈；绝巧弃利，盗贼无有．此三者，为文不足，故令有所属：见素抱朴，少私寡欲．
　　二十章
　　绝学无忧．唯之与阿，相去几何？善之与恶，相去何若？人之所畏，不可不畏．忙兮其未央！众人熙熙，若享太牢，若春登台．我魄未兆，若婴儿未孩．乘乘无所归！众人皆有余，我独若遗．我愚人之心，纯纯．俗人昭昭，我独若昏．俗人察察，我独闷闷．淡若海，漂无所止．众人皆有已，我独顽似鄙．我独异于人，而贵食母．
　　二十一章
　　孔得之容，唯道是从．道之为物，唯恍唯忽．忽恍中有象，恍忽中有物．真冥中有精，其精甚真，其中有信．自古及今，其名不去，以阅众甫．吾何以知众甫之然？以此．
　　二十二章
　　曲则全，枉则正；洼则盈，弊则新；少则得，多则或．是以圣人抱一为天下式．不自见，故明；不自是，故彰；不自伐，故有功；不自矜，故长．夫惟不争，故天下莫能与之争．古之所谓「曲则全」，岂虚语？故成全而归之．
　　二十三章
　　希言自然．飘风不终朝，骤雨不终日．熟为此？天地．天地上不能久，而况于人？故从事而道者，道德之；同于德者，德德之；同于失者，道失之．信不足，有不信．
　　二十四章
　　企者不久，跨者不行，自见不明，自是不彰，自伐无功，自矜不长．其在道，曰余食赘行，物或有恶之，故有道不处．
　　二十五章
　　有物混成，先天地生．寂漠！独立不改，周行不殆，可以为天下母．吾不知其名，强字之曰道，强为之名曰大．大曰逝，逝曰远，远曰返．道大，天大，地大，王大．域中有四大，而王处一．人法地，地法天，天法道，道法自然．
　　二十六章
　　重为轻根，静为躁君．是以君子终日行，不离辎重，虽有荣观，燕处超然．如何万乘之主，以身轻天下？轻则失臣，躁则失君．
　　二十七章
　　善行，无辙迹；善言，无瘕谪；善计，不用筹策；善闭，无关键不可开；善结，无绳约不可解．是以圣人常善救人，而无弃人；常善救物，而无弃物．是谓袭明．善人，不善人之师；不善人，善人之资．不贵其师，不爱其资，虽知大迷，此谓要妙．
　　二十八章
　　知其雄，守其雌，为天下蹊．为天下蹊，常德不离，复归于婴儿．知其白，守其黑，为天下式．常得不忒，复归于无极．知其荣，守其辱，为天下谷．为天下谷，常得乃足，复归于朴．朴散为器，圣人用为官长．是以大制无割．
　　二十九章
　　将欲取天下而为之，吾见其不得已．天下神器，不可为．为者败之，执者失之．夫物或行或随，或嘘或吹，或强或赢，或接或隳．是以圣人去甚，去奢，去泰．
　　三十章
　　以道作人主者，不以兵强天下，其事好还：师之所处，荆棘生．故善者果而已，不以取强．果而勿骄，果而勿矜，果而勿伐，果而不得以，是果而勿强．物牡则老，谓之非道，非道早已．
　　三十一章
　　夫佳兵者，不祥之器，物或恶之，故有道不处．君子居则贵左，用兵则贵右．兵者不祥之器，非君子之器，不得已而用之，恬惔为上，故不美，若美之，是乐杀人．夫乐杀者，不可得意于天下．故吉事尚左，凶事尚右．是以偏将军居左，上将军居右．杀人众多，以悲哀泣之；战胜，以哀礼处之．
　　三十二章
　　道常无名．朴虽小，天下不敢臣．王侯若能守，万物将自宾．天地相合，以降甘露，人莫之令而自均．始制有名．名亦既有，天将知止．知止不殆．譬道在天下，犹川谷与江海．
　　三十三章
　　知人者智，自知者明．胜人有力，自胜者强．知足者富，强行有志．不失其所者久，死而不亡者寿．
　　三十四章
　　大道汜，其可左右．万物恃之以生而不辞，成功不名有．爱养万物不为主，可名于大．是以圣人终不为大，故能成其大．
　　三十五章
　　执大象，天下往．往而不害，安平太．乐与饵，过客止．道出言，淡无味，视不足见，听不足闻，用不可既．
　　三十六章
　　将欲翕之，必故张之；将欲弱之，必故强之；将欲癈之，必固兴之；将欲夺之，必固与之．是谓微明．柔胜刚，弱胜强．鱼不可脱于渊，国有利器，不可示人．
　　三十七章
　　道常无为而无不为．侯王若能守，万物将自化．化而欲作，吾将镇之以无名之朴．无名之朴，亦将不欲．不欲以静，天下将自正．
　　老子德经
　　唐易州龙兴观道德经碑本
　　三十八章
　　上德不德，是以有德．下德不失德，是以无德．上德无为而无以为，下德无为而有以为．上仁为之而无以为，上义为之而有以为．上礼为之而莫之应，则攘臂而仍之．故失道而后德，失德而后仁，失仁而后义，失义而后礼．夫礼者，忠信之薄，而乱之首．前识者，道之华，而愚之始．是以大丈夫处其厚不处其薄，居其实不居其华．故去彼取此．
　　三十九章
　　昔之得一者：天得一以清，地得一以宁，神得一以灵，谷得一以盈，万物得一以生，侯王得一以为天下正．天无以清，将恐裂；地无以宁，将恐发；神无以灵，将恐歇；谷无以盈，将恐竭；万物无以生，将恐灭；侯王无以贞，将恐蹶．故贵以贱为本，高以下为基．是以侯王自谓孤、寡、不毂，此其以贱为本耶非？故致数车无车．不欲琭琭如玉，落落如石．
　　四十章
　　反者道之动，弱者道之用．天下万物生于有，有生于无．
　　四十一章
　　上士闻道，勤而行之；中士闻道，若存若亡；下士闻道，大笑之．不笑不足以为道．故建言有之：明道若昧，进道若退，夷道若类，上德若谷，大白若辱，广德若不足，建德若偷，质真若渝，大方无隅，大器晚成，大音希声，大象无形．道隐无名．夫唯道，善贷且善．
　　四十二章
　　道生一，一生二，二生三，三生万物．万物负阴而抱阳，冲气以为和．人之所恶，唯孤、寡、不毂，而王公以为称．故物或损之而益，或益之而损．人之所教，我亦教之：强梁者不得其死，吾将以为教父．
　　四十三章
　　天下之至柔，驰骋天下之至坚．无有入于无闻．是以知无为有益．不言之教，无为之益，天下希及之．
　　四十四章
　　名与身熟亲？身与货熟多？得与亡熟病？是故甚爱必大费，多藏必厚亡．故知足不辱，知止不殆，可以长久．
　　四十五章
　　大成若缺，其用不弊．大盈若冲，其用不穷．大直若屈，大巧若拙，大辩若讷．躁胜塞，静胜热，清静以为天下正．
　　四十六章
　　天下有道，却走马以粪；天下无道，戎马生于郊．罪莫大于可欲，祸莫大于不知足，罪莫大于欲得．故知足之足，常足．
　　四十七章
　　不出户，知天下；不窥牖，见天道．其出弥远，其知弥近．是以圣人不行而知，不见而名，不为而成．
　　四十八章
　　为学日益，为道日损，损之又损之，以至于无为．无为无不为．取天下常以无事，及其有事，不足以取天下．
　　四十九章
　　圣人无心，以百姓心为心．善者吾善之，不善者吾亦善之，得善．信者吾信之，不信者吾亦信之，得信．圣人在天下，怵怵；为天下，浑其心．百姓皆注其耳目，圣人皆孩之．
　　五十章
　　出生入死．生之徒十有三，死之徒十有三，人之生，动之死地，十有三．夫何故？以其生生之厚．盖闻善摄生者，陆行不遇虎兕，入军不被甲兵．兕无所投其角，虎无所措其爪，兵无所容其刃．夫何故？以其无死地．
　　五十一章
　　道生之，德畜之，物形之，势成之．是以万物莫不尊道而贵德．道之尊，德之贵，夫莫之命而常自然．故道生之，德畜之，长之育之，成之熟之，养之覆之．生而不有，为而不恃，长而不宰，是谓玄德．
　　五十二章
　　天下有始，以为天下母．既知其母，又知其子．既知其子，复守其母．没身不殆．塞其兑，闭其门．终身不勤．开其兑，济其事，终身不救．见小曰明，守柔曰强．用其光，复归其明，无遗身殃，是谓习常．
　　五十三章
　　使我介然有知，行于大道，唯施是畏．大道甚夷，而人好俓．朝甚除，田甚芜，仓甚虚，服文彩，带利剑，厌饮食，财货有余，是谓盗夸．非道也哉！
　　五十四章
　　善建者不拔，善抱者不脱，子孙祭祀不辍．修之身，其乃德真；修之家，其德有余；修之乡，其德乃长；修之于国，其德乃丰；修之于天下，其德乃普．故以身观身，以家观家，以乡观乡，以国观国，以天下观天下．吾何以知天下之然？以此．
　　　　　五十五章
　　含德之厚，比于赤子．毒虫不螫，猛兽不据，玃鸟不搏．骨弱筋柔而握固．未知牝牡之合而朘作，精之至．终日号而不嗄，和之至．知和曰常，知常曰明，益生曰祥，心使气曰强．物壮则老，谓之不道，不道早已．
　　五十六章
　　知者不言，言者不知．塞其兑，闭其门，挫其锐，解其忿，和其光，同其尘，是谓玄同．故不可得而亲，不可得而疏；不可得而利，亦不可得而害，不可得而贵，亦不可得而贱．故为天下贵．
　　　　　五十七章
　　以正治国，以奇用兵，以无事取天下．吾何以知其然？以此．天下多忌讳，而人弥贫；人多利器，国家滋昏；人多伎巧，奇物滋起；法物滋彰，盗贼多有．故圣人云：「我无为，人自化；我好静，人自正；我无事，人自富；我无欲，人自朴．」
　　　　　五十八章
　　其政闷闷，其人醇醇；其政察察，其人缺缺．祸，福之所倚；福，祸之所伏．熟知其极？其无正．政复为奇，善复为妖．人之迷，其日固久．是以圣人方而不割，廉而不害，直而不肆，光而不曜．
　　　　　五十九章
　　治人事天，莫若啬．夫唯啬，是谓早服．早服谓之重积德．重积德则无不克，无不克则莫知其极．莫知其极，可以有国．有国之母，可以长久．是谓深根、固蒂、长生、久视之道．
　　六十章
　　治大国若亨小鲜．以道莅天下，其鬼不神．非其鬼不神，其神不伤人．非其神不伤人，圣人亦不伤人．夫两不相伤，故得交归．
　　六十一章
　　大国者下流，天下之交，天下之牝．牡常以静胜牝，以静为下．故大国以下小国，则取小国；小国以下大国，则取大国．故或下以取，或下如取．大国不过欲兼畜人，小国不过欲入事人．此两者各得其所欲，大者宜为下．
　　六十二章
　　道者，万物之奥．善，人之宝；不善，人之所不保．美言可以市尊，行可以加人．人之不善，何弃之有？故立天子，置三公，虽有拱璧以先驷马，不如坐进此道．古之所以贵此道者何？不曰求以得，有罪以勉，故为天下贵．
　　六十三章
　　为无为，事无事，味无味．大小多少，报怨以德．图难于易，为大于细．天下难事，必作于易；天下大事，必作于细．是以圣人终不为大，故能成其大．夫轻诺必寡信，多易必多难，是以圣人犹难之，故终无难．
　　六十四章
　　其安易持，其未兆易谋，其脆易破，其微易散．为之于未有，治之于未乱．合抱之木，生于毫末；九层之台，起于累土；千里之行，始于足下．为者败之，执者失之．是以圣人无为，故无败；无执，故无失．民之从事，常于几成而败之．慎终如始，则无败事．是以圣人欲不欲，不贵难得之货；学不学，复众人之所过．以辅万物之自然而不敢为．
　　六十五章
　　古之善为道者，非以明人，将以愚之．民之难治，以其多智．以智治国，国之贼；不以智治国，国之福．知此两者，亦揩式．常知揩式，是谓玄德．玄德深远，与物反，然后乃至大顺．
　　六十六章
　　江海所以能为百谷王，以其善下之，故能为百谷王．是以圣人欲上人，必以言下之；欲先人，必以身后之．是以圣人处上而人不重，处前而人不害，是以天下乐推而不厌．以其不争，故天下莫与之争．
　　六十七章
　　天下皆谓我大，不肖．夫唯大，故不肖．若肖，久矣其细！我有三宝，持而宝之：一曰慈，二曰俭，三曰不敢为天下先．夫慈，故能勇；俭，故能广；不敢为天下先，故能成器长．今舍慈且勇，舍俭且广，舍后且先，死矣．夫慈，以战则胜，以守则固．天将救之，以慈卫之．
　　六十八章
　　古之善为士者不武，善战者不怒，善胜敌者不争，善用仁者为下．是谓不争之德，是以用人之力，是谓配天古之极．
　　六十九章
　　用兵有言：「吾不敢为主而为客，不敢进寸而退尺．」是谓行无行，攘无臂，仍无敌，执无兵．祸莫大于轻敌，轻敌几丧吾宝．故抗兵相加，则哀者胜．
　　七十章
　　吾言甚易知，甚易行．天下莫能知，莫能行．言有宗，事有君．夫唯无知，是以不我知．知我者希，则我者贵．是以圣人被褐怀玉．
　　七十一章
　　知不知上，不知知，病．是以圣人不病．以其病病，是以不病．
　　七十二章
　　民不畏威，大威至．无狭其所居，无厌其所生．夫唯不厌，是以不厌．是以圣人自知不自见，自爱不自贵．故去彼取此．
　　七十三章
　　勇于敢则杀，勇于不敢则活，知此两者或利或害．天之所恶，孰知其故？天之道，不争而善胜，不言而善应，不召而自来，坦然而善谋．天网恢恢，疏而不漏．
　　七十四章
　　民不畏死，奈何以死惧之？若使常畏死，而为奇者，吾执得而杀之，熟敢？常有司杀者杀．夫代司杀者杀，是谓代大匠斲．夫代大匠斲，希有不伤其手．
　　七十五章
　　民之饥，以其上食税之多，是以饥．民之难治，以其上有为，是以难治．人之轻死，以其生生之厚，是以轻死．夫唯无以生为者，是贤于贵生．
　　七十六章
　　人生之柔弱，其死坚强．万物草木生之柔脆，其死枯槁．故坚强者死之徒，柔弱者生之徒．是以兵强则不胜，木强则共．故坚强处下，柔弱处上．
　　七十七章
　　天之道，其犹张弓！高者抑之，下者举之，有余者损之，不足者与之．天之道，损有余而补不足；人道则不然，损不足，奉有余．熟能有余以奉天下？其唯有道者．是以圣人为而不恃，功成不处，斯不见贤．
　　七十八章
　　天下柔弱莫过于水，而攻坚；强莫之能先．其无以易之．故弱胜强，柔胜刚，天下莫能知，莫能行．故圣人云：「受国之垢，是谓社稷主；受国不祥，是谓天下王．」正言若反．
　　七十九章
　　和大怨，必有余怨，安可以为善？是以圣人执左契，不责于人．故有德司契，无德司彻．天道无亲，常与善人．
　　八十章
　　小国寡人，使有什伯之器而不用，使人重死而不远徙．虽有舟舆，无所乘之；虽有甲兵，无所陈之．使民复结绳而用之．甘其食，美其服，安其居，乐其俗，邻国相望，鸡狗之声相闻，民至老死，不相往来．
　　八十一章
　　信言不美，美言不信．善者不辩，辩者不善．知者不博，博者不知．圣人不积，既以为人己愈有，既以与人己愈多．天之道，利而不害．圣人之道，为而不争．
　　
　　
