高上玉皇心印经
　　经名：高上玉皇心印经。撰人不详，约出於唐宋间。歌颂内丹修炼法诀。一卷。底本出处：《正统道藏》洞真部本文类。
　　高上玉皇心印经
　　上药三品，神与气精。恍恍惚惚，杳杳冥冥。
　　存无守有，顷刻而成。回风混合，百日功灵。
　　默朝上帝，一纪飞升。知者易悟，昧者难行。
　　履践天光，呼吸育清。出玄入牝，若亡若存。
　　绵绵不绝，固蒂深根。人各有精，精合其神。
　　神合其气，气合其真。不得其真，皆是强名。
　　神能入石，神能飞形。入水不溺，入火不焚。
　　神依形生，精依气盈。不凋不残，松柏青青。
　　三品一理，妙不可听。其聚则有，其散则零。
　　七窍相通，窍窍光明。圣日圣月，照耀金庭。
　　一得永得，自然身轻。太和充溢，骨散寒琼。
　　得丹则灵，不得则倾。丹在身中，非白非青。
　　诵之万徧，妙理自明。
　　高上玉皇心印经竟
　　
