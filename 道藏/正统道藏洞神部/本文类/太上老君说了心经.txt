太上老君说了心经
　　经名：太上老君说了心经。撰人不详，约出唐代。一卷。底本出处：《正统道藏》洞神部本文类。
　　太上老君说了心经
　　若夫修道，先观其心。心为神主，动静从心。
　　心动无静，不动了真。心为祸本，心为道宗。
　　不动不静，无想无存。无心无动，有动从心。
　　了心真性，了性真心。心无所住，住无所心。
　　了无执住，无执转真。空无空处，空处了真。
　　老君曰：吾从无量劫来观心得道，乃至虚无，有何所得。为诸众生，强名得道。
　　老君曰：吾观众生不了其心，徒劳浩劫，虚役其神，於心无了，永劫沉沦。依吾圣教，逍遥抱真。
　　太上老君说了心经竟
　　
