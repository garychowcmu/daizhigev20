遂昌杂录　　（元）郑元祐 撰 

　　高昌廉公，讳希真，字端甫，由按察佥事累任廉使，后以蓟国公致仕。公尝出其兄平章公讳希宪像，面白晰如满月，冠中，团领袍，手执《孟子》。公尝言：先兄礼贤下士如不及，方为中书平章时，江南刘整以尊官来见，先兄毅然不命之坐。刘去，宋诸生褴褛冠衣，袖诗请见，先兄亟延入坐语，稽经纳史，饮食劳苦，如平生欢。既罢，某等兄弟请于先兄曰：“刘整，贵官也，而兄简薄之。宋诸生，寒士也，而兄加礼殊厚。某等不能无疑，敢问。”公曰：“此非汝辈所知。我国家大臣，语默进退，系天下轻重。刘整官虽贵，背其国以叛者；若夫宋诸生，所谓朝不坐，燕不与。彼何罪而羁囚之？况今国家起朔漠，我于斯文不加厚，则儒术由此衰熄矣。”公之卓识，有若此哉！ 

　　宛丘公尝言为吏吴下时，吴守则赵公讳全也。吴方内附，顽民时时陆梁，其犷甚，故犯法者擒至加捶掠，侯必叱令痛捶楚之，虽死不贷。若夫里正主首以徭役受捶者，侯必瞑目嗟叹曰：“以征科受薄罚，其何忍加重焉？”继除杭州，吴民泣送，不忍舍之去。时浙省以宗室大臣镇之，待宪臣如司属，概可知。而侯以刚正不少屈，至擒其家奴，枷项以示众。又之，不胜大臣之折辱也，竟卒于杭。时人拟以赵广汉。 

　　宋道士邓山房先生者，绵州人也，讳道枢，以斋科精严，际遇理度两朝。一日，谢后遣巨珰召至内后门，泣降德音，且令其谪军令状，使无泄。后谓昨夜梦济王大怒，以为吾且将兵由独松关灭汝社稷。后特旨令邓往南高峰顶，为誊心章，哀告上帝。已而黄头先锋斩关吏而入，宋亡。邓构室吴下，曰“会通观”。时浙西按察司治吴下，按察使阎公子静、雷公苦斋、胡公紫山、徐公子方等，皆与邓相遇从。一日质诸邓：“宋士大夫较之今日，其所守何如？”邓因辞不敢答，诸公苦强之。邓曰：“此事不难见，宋养士大夫厚，其廉隅可以守，较之今则相去远矣。”邓高士殁后五十年，西台中丞曹公士开访元祐于吴下，元祐僦屋湫隘，时方暑，中丞携小殽酒以相饷，遂往会通观。观道士吴溪西者，跛一足，能学其师弹乌夜啼曲。鼓琴未竟，而郭公子昭、曹公克明亦皆有所携而来，吴遂出三、四巨轴，皆向时按察诸公与其师倡和诗也。其间一卷则阎公子静诗，诗小序有谓“昨日一讴者新到城”，当携烂煮牛脾，与讴者同往。与尊师饮酒，听歌玉蘂花下。中丞叹息谓曹、郭二公曰：“今日宪司官敢若是乎？”于以见国初文网虽甚疏，而上下乐易不难治。今日无相反，而治道益不如昔。可胜叹哉！ 

　　宋亡，故官并中贵往往为道士。若杭省马院张太尉，其一也。其人长身广颡，宋为入内都知太尉，国家以其内侍，拘入朝。遂倾家贿上下，得以其子代，如李丞相、罗司徒，皆是也。罗、李既贵，悉显其亲族，而张独畏顾不敢奏，仅拨平江田三十顷赡之。得田后，其父固已优裕，无他望。一日，仁庙顾谓张曰：“汝有父母在乎？”张跪拜答曰：“母已亡，独父在，为道人。”上曰：“封赠庆典，曾及之乎？”张曰：“老父既寄迹方外，不敢觊望后福。”上愀然不乐，召中书省臣，以为张哥在朝久矣，而庆典不及其父母，即命以其子爵秩贵之。其父在杭固不知，而是日颈痛重，若为物所压，日重一日。而仁庙所以贵之，词臣代言以降制，制赠金紫光禄大夫、大司徒、上柱国，徽政院使、典谒卿、闽国公，赐玉带、金币、钞物等。又降特旨，江浙省臣、浙西宪臣皆将旨宴犒于其家。比使臣至，其父颈痛重殆不胜，使臣即卧内宣恩，其父瞢不知极品之贵。使臣举玉带视之，始惊顾谓其所亲者曰：“宋得赐玉带者两人，福王、贾平章尔。然二人皆不及佩服，举手一抚摩遂卒。”呜呼！显宦贵禄信有命，彼不知而妄求者，可以为戒也夫。 

　　师其姓者，杭人，家居拱北楼之西。其家营利非一端，而打银其一也。暗门外慧光庵尼无著者，张循王九世女孙也，以陋故不嫁，而挟嫁赀，故优裕。师一日访无著，延师于饭，饭竟，出一银香盒，重二十两，尘土蒙坌如漆黑，无著诲师，令其打一二十哲那环。师持盒至家，剪开乃赤金也，复裹盒扣无著，以香盒金盒也，银盒耶？无著笑曰：“银盒耳。”师以剪开盒示之，始知其为赤金。若师者营利者也，设心若此，谓之无好人可乎！ 

　　余年三十许时，识一老僧于吴江洲渚上。老僧，台人也，时已年七十余。为余言伯颜丞相先锋兵至吴，是日大寒，天雨雪。老僧者，时为承天寺行童。兵森列寺前，住山老僧某令其觇兵势，且将自刎，无污他人手。行童震栗远望，有以银椅中坐者，以手招行童。行童莫敢前，且令军士趣召之。将至，戒以无恐。既至，召令前，问住山某和尚安否，西廊下某首座安否？行童大惊。且戒令先往首座房致意。首座僧大惊，而银椅中坐者已至房作礼，笑问曰：“首座如何忘却耶？某固昔时知命子寺前卖卜者也。尝宿上房，逾半年。”已而偕至方丈拜主僧。主僧错愕谩不省，扣之，乃言曰：“我尤宣抚也，今日尚何言！”即命大锅煮粥啖兵人，令兵人持招安榜，而令行童以吴语诵榜文，晓谕百姓。于此始知尤公探谍江南凡八年，至以龙虎山张天师符，取验于世祖皇帝云。 

　　尤公久于江南探谍，南士人品高下，皆悉知之。时江淮省改江浙省，自维扬迁钱塘，尤公因升平章。郡有天庆观，即今玄妙观，杭高士褚雪巘先生，讳师秀，自宋以清苦节行闻。一日，尤公单骑从一童至天庆，方丈观主王管辖者，尚不知为平章。尤公乃自言，观主大惊。尤公曰：“我欲一拜褚高士耳。”观主谓“其人孤僻士，宰相何取而欲见之？”尤公意弥坚，观主扣房门，高士方读书，闻扣户声，问为谁。观主以姓名对，高士曰：“主首不游廊，管辖何为至此？”观主以山门急切事语之，乃启户。观主言平章请见，高士拒之。曰“某自来不识时贵人。”而平章顾已拜于地，意欲高士延坐其室。即锁户偕行廊庑间，平章卑抑，敬之愈甚。至云堂前，语平章曰：“三年前有阆州王高士常留此，某则非其人也。”因长揖竟出，尤公顾瞻嗟咨曰：“是真一世之高士。”公每出，见杭士女出游，仍故都遗风，前后杂沓。公必停舆或驻马戒饬之曰：“汝辈尚瞢瞢睡耶？今日非南朝矣。勤俭力作，尚虑不能供徭役，而犹若是惰游乎！”是时三学诸生困甚，公出，必拥遏叫呼曰：“平章今日饿杀秀才也。”从者叱之。公必使之前，以大囊贮中统小钞，探囊撮与之。公遂建言，以学校养士，从公始。 

　　杭西北羊角埂，埂上全真小庵士人罗蓬头者，非痴非狂，冬衣惟一衲衣。居庵一室中，无坐卧具，惟昼夜蹲地上，秽垢殊甚，而往往能前知。一张其姓者，故宋王表司。宋亡，依道馆。尝舒手向罗问吉凶，罗书“狗灾”二字。张问应在几时，书“百日内”。张持斋诵道经，日祷于神明，冀免难。一日见牝牡狗，以苕扫击之，竟为狗所伤而死。闽人马都录者，号静斋，以道法际遇度宗。贾平章以海味进，谢后令啖之，泄泻不止，马进符水饮之而愈。后召马赐与之，马呆戆，因谢恩自致其言曰：“臣上告佛佛，继今他人进饮食，不可造次供御。”言出口，而贾顾已知之。甫出禁门，即下临安府狱，面刺双旗，押付酆都寨，日具存亡。时以江上事危，出师有日，以故寨兵宽之，得不死。复于寨村落间祷雨有验。未几，宋亡。崔中丞奉旨访好人，荐马于世皇，道法复有验，宣授浙西都道篆，提点西太乙宫，恩赏殊优渥。一日大雪，访罗于全真庵，问未来休征，罗书“贺”字，复书“正”字。近之，但曰问知堂，知堂者率意曲解。既而明年正月，宣州《贺雷岩赍玺书》宣命截替马前职云。雪晴道冻，盐运司一卒张某，问罗未来事，笔砚皆冻，不可书。卒怒，摔蓬头，知堂劝止之。烘笔砚为书“千二钱”，卒大哭。以为“我此行勾四场盐官，所望数百缗，而仅书若此！”已而卒出门，道狭冰冻，一苍头担酒四缶来，卒撞之，酒坠地，苍头者持卒哭曰：“我方千二钱买酒来，须偿我乃得去。”卒偿钞竟，入门谢罗曰：“吾仙信有先见哉！”凡逐利市人问休咎，其人将称意，必书其手曰“钞好”，仍乞钞买酒肉啖己并众人，否则摇手终不为一书。后将死，大笑拍手歌唱，立地卒。罗盖仙者，惜其事遗落。故所闻止此。 

　　宋僧温日观，居葛岭玛瑙寺，人但知其画葡萄，不知其善书也。今世传葡萄多假，其真者枝叶须根皆草书法也。酷嗜酒，杨总统以名酒啖之，终不一濡唇。见辄忿詈曰：“掘坟贼！掘坟贼！”惟鲜于伯机父爱之，温时至其家，袖瓜啖其大龟，抱轩前支离叟，或歌或笑，每索汤浴。鲜于公必躬为进澡豆，其法中所谓散圣者，其人也（支离叟，即伯机家所种松也）。 

　　宋巨珰李太尉者，宋亡，为道士，号梅溪。元祐童时，尝侍其游故内，指点历历如在。独记其过葫芦井，挥涕曰：“是盖宋时先朝位。”上钉金字大牌曰：“皇帝过此，罚金百两。”宋家法之严如此，他则童呆不能记忆也。 

　　宋京畿各郡门有激赏库，郡有慈幼局，遇盗发，郡守开库募士，故盗不旋踵擒获。贫家子多，辄厌之，故不育。乃许其抱至局，书生年月日时，局有乳媪鞠育之。他人家或无子女，却来取于局。岁祲，子女多入慈幼局，故道无抛弃子女。信乎其恩泽之周也。积雨雪亦有钞。虽小惠，然无甚贫者，亦此之由。 

　　故老言贾相当国时，内后门火，飞报已至葛岭，贾曰：“火近太庙，乃来报。”言竟，后至者曰：“火已近太庙。”贾乘两人小肩舆，四力士以槌剑护轿，里许即易轿人，倏忽至太庙。临安府已为具赏犒，数勇士陛轿离地五六尺，前树皂纛，列箭手，皆立具于呼吸间。贾下令肃然，不过曰：“火到太庙，斩殿帅。”令甫下，火沿太庙八风两殿前，卒肩一卒飞上，斩八风，板落，火即止。验姓名，转十官，就给金银赏与。贾才局若此类，亦可喜。傅景文云。 

　　宋太学生东嘉林景曦，字霁山。当时杨总统发掘诸陵寝者，林故为杭丐者，背竹箩，手持竹夹，遇物即以夹投箩中。林铸银作两许小牌百十，系腰间，贿西番僧曰：“余不敢望收其骨，得高宗、孝宗骨，斯足矣。”番僧左右之，果得高、孝两庙骨，为两函贮之，归葬于东嘉。其诗有《梦中作》十首，其一绝曰：“一坏未筑珠宫土。双匣亲传竺国经。只有春风如此意，年年杜宇哭冬青。”又曰：“空山急雨洗岩花，金栗堆寒起暮鸦。水到兰亭更哽咽，不知真帖落谁家。”又曰：“桥山亏铁未成灰，玉匣珠襦一夜开。犹记去年寒食日，天家一骑捧香来。”七首尤凄然，则忘之。葬后，林子宋常朝殿前，掘冬青树一株，植于两函土堆上。又有《冬青花》一首曰：“冬青花，冬青花，花时一日肠九折。隔江风雨清影空，五月深山落微雪。移来此种非人间，曾识万年觞底月。”后忘之。又一首有曰：“君不见羊之年马之月，霹雳一声山石裂。”闻其事甚异，不欲书。若林霁山者，其亦可谓义士也已。 

　　宛丘公护其先府君榇归葬时，一舟载灵榇，宛丘公守榇舟中；一舟载家累，子期与其母夫人在焉。舟遇金山，舟人以便风，大绳维两舟并行，子期将过宛丘公船，失脚落江水。公震栗，重赏令救。比卸帆停舟，须良久。而子期若有人捧出水面者，终不没。今登政府，岂偶然云。 

　　义兴岳君仲远，家唐门。其上世本田家，至仲远所生，父与其肆皆送京学上舍家，赀产非过厚，而能折节下士，宾客至如归家焉。故南北士大夫，无不至其家者，南士若牟诚甫、蒋泰轩、蒋竹轩、姚子敬、罗壶秋，其显者若赵文敏公，至与之婚姻。当世贵官如高房山、廉端甫国公、李息斋学士、其从兄李信庵、处土鲜于伯机，经历仲远，皆倾心与之交。然自至治已后，郡县狼牧羊，家事日不如日，后为汉阳县尹坐掠死非罪，遭降黜，郁郁而没。仲远昆季凡十三人，皆陵替不振。回首未二十年，宜兴诸富家，亦相次沦落，是皆废兴虽有命，然为官司所朘剥，虽积铜为山尚不给，况齐民乎！ 

　　金华三胡先生，长诚仲，次穆仲，次汲仲，石塘人也，最知名。诚仲子无咎，已殁；穆仲子孔章，今为吴郡经师；汲仲子千里，家建昌，石塘先生以崔中丞荐世祖顾问，所答不称旨，出为杨州路儒学教授，师道甚严，继除建昌教权录事司。程雪楼学士家遗漏，先生捕其子，坐罪不贷，由是人惮之。后除台州临海簿，爱县民如子，上司诛求，身当之。素客于杭，居贫甚，以古文倡，人求记碣序赞，稍不顺理，虽百金不作也。后以室人丧，居丧如礼，然所居湫隘甚。迁居青莲寺，讲道寺中，性矫亢，当时斯文显者邓巴西廉使故毁辱之，由是益下迁，后为盐场司丞，就养建昌。浙省以是年秋试，屈先生为试官。后来青莲寺，殁寺中。殁时当严冬，尚未挟纩。是日元祐往候之，项可立，煮三建汤饮之，犹力疾答杨州盛恕斋。语次，又训饬学者以自树立。气益索，扶之上卧榻，即跏趺坐逝。比殓，颜貌如生时。殓后，天台周本心，时为浙省掾，率道徒私谥“修道先生”，发引还建昌，省宪官皆执绋以送。今三十年矣，先辈沦落，如先生抗直不挠，以斯文自任者，绝无之。穆仲先生纯德古君子，经学尤粹深，有《三书辨》、《尚书或问》行于世。 

　　今中奉大夫、浙东元帅白埜泰不华君，由越守召入为秘书郎。未几，母夫人殁于越，白埜君还越，持丧戒珠寺，朝夕临屏荤血，不脱绖带。家人欲一见其面，不可得也。既毕葬服阕，乃始复初。近世礼俗坏，如君者盖甚寡。今以海寇逋诛，留斗城未返，令人念之不忘。 

　　杭人王溪月，讳寿衍，字眉叟，少年为道士便际遇晋邸，其所交皆公卿大夫，后以“弘文辅道粹德真人”管领开元宫。江浙省都事刘君，讳致，字时中，海内名士也。晚年尤清劲。既卒，贫无以葬，王真人者躬至其家，吊哭甚哀。周其遗孤举其丧，葬之德清县某乡之原，与其寿穴相近。春秋拜扫，若师友然。异教中若溪月者，盖可尚欤。 

　　梁溪王文友，讳仁辅，克苦读书。里人倪文光讳昭奎者，延之以教其两弟，曰子瑛，曰元镇。居久之，文光殁，而子瑛呆，元镇出应门户，不胜州郡之朘剥也，资力遂耗减。已而子瑛卒，家中干。元镇刓无作有，以济朋友，会文友卒，元镇买油杉棺，葬之芙蓉峰傍。葬之日，梁溪士友皆至。葬文友后，元镇窘于诛求，顾未有能振之者。 

　　闽人郑所南先生讳思肖，宋有国时，其上世仕于吴，宋亡，遂客吴下。闻其有田数十亩，寄之城南报国寺，以田岁入寺，为祠其祖祢。遇讳日，必大恸祠下，而先生并馆谷于寺焉。先生自宋亡，誓不与北人交接，于朋友坐间，见语音异者，辄引起。人知其孤僻，故亦不以为异。其上世本业儒者也，而先生于佛、老两教，则皆喜其说，有祭鬼法，平日喜画兰，疏花间叶，不求甚工。其所自赋诗以题兰，皆险异诡特，盖所以输写愤懑云。吴人好事者，为板刊其所谓《锦钱集》者行于世。若先生在周为顽民，在殷为义士，盖不易窥其涯涘云。 

　　谢皋文先生讳翱，自号“晞发处士”，读书博学宋季以古文知名。 

　　邓中斋先生讳剡，字光荐，宋丞相信国公客也。宋亡，以义行著，其所赋《鹧鸪词》，有曰：“行不得也哥哥，瘦妻弱子羸牸驼。天长地阔多网罗，南音渐少北音多。肉飞不起可奈何，行不得也哥哥。”其意可见。其所赞文丞相像有曰：“日煌煌兮疏星晓寒，气英英兮晴雷殷山。头碎柱兮璧完，血化碧兮心丹。”呜呼！孰谓斯人不在世间。 

　　邓牧心、叶本山两先生，皆高节士。宋亡，深隐大涤山。邓先生于古文尤精核，不苟作。承其学者，杭人李坦之，讳道坦。坦之诗亦工，然伤于巧云。 

　　龙虎山张一无，字善式，其先在宋，簪缨家也，四世皆以其资让，故其家有让堂。至一无始入龙虎山为道士，在道派张开府几世孙也。虽已为道士，酷喜禅学，于是入天台山，礼普应国师，咨禀参，决志坚甚，众中道衣坛简不讶也。道家者流，以其术应承尚方，与俗盖无别。而一无独持斋，素行克苦，以故其徒憎之。先是杭城开国师道场，随处有同参者，亦多留一无。而吴太宗师每念一无志高洁，为奏文德先生降玺书以护之，留一无住京师。会吴宗师老病，继掌其教者恶一无，痛凌辱之。一无惧甚，遂以病卒京师。 

　　两浙盐运使瞿琴轩，讳霆发，下沙人，内附后以资雄为提举。游大涤山，山中人亦富赡。瞿至日开宴张乐，瞿一不少答。逾数日，索轿登天目，便厚榇饭寺僧。时高峰妙禅师坐死关，须鹿卢挽篮舆，乃得上下。瞿入死关，故师语之云：“为游山玩水来？为生死大事来？”瞿但泣涕曰：“弟子不会。”师掷竹篦云：“不探虎穴，安得虎子？”瞿欲捐田寺中，挟寺僧一人还下沙，以田若干顷归之。归之日，僧以田券呈师，师大怒，叱令速还瞿。语之曰：“平常山中无田，苦苦也过了。今日欲得田造业耶？”僧至下沙，以券还瞿。瞿曰：“僧辈可谓无识。此等细事，何必令老僧知。”后为天目山建大觉师子院。久之瞿老病，尽遣其婢妾，以资分与诸子女，戒勿来见我。日与道者一人煮粥饮之，然而卒。若瞿者可谓异乎常人者矣。 

　　贵溪祝蕃远先生，讳蕃。里人陈静明先生于朱陆两先生同异处，研究得其指归。蕃远从当励精勇锐，不徇世习，以守师说。盖尝以乡举上京邑，见黜于会试，以官至彬州路经历，郡狱有冤，蕃远直之，而当坐监郡。部使者不谓蕃远直，以愤郁卒于郡。士论惜之。 

　　江右杜君讳本，字原父，号青碧先生，苦志于学，经史多手写成集，沉默寡言笑。尝一再游京师，王公贵人多乐与之交。已得武夷詹君景仁，由三公掾授浙东宪府照磨，延先生南入武夷，且买房置田，为久远计。已而朝廷修三史，蒙古、色目、汉人、南人各举一处士。君以南人处士征授翰林待制奉训大夫，出至钱塘，以病归。其殁于至正十年秋八月。道远不能吊，令人感念云。 

　　江浙儒学提举柯山斋，讳自牧。尝访胡穆仲□先生，时天大寒，日出已久，而胡先生尚未起。柯曰：“何为？”先生曰：“天寒未挟纩，故尚卧耳。”于是柯往宗阳宫语杜南谷尊师曰：“胡穆仲苦寒无绵袄，尚僵卧在家。”杜即恻然，携十两絮，两缣绢，往遗之。先生坚拒不肯受，杜强之，而先生怒。已而寒解，柯问先生曰：“何为不受？”先生笑曰：“杜名道坚尝云：‘某为谈朋吵也。’要教他知得亦有不吵他的。”夫杜异教能贤，而先生清节若是。要皆难得云。柯之子字敬仲，讳九思，际遇文庙，官至儒林郎奎章阁鉴书博士，卒于吴。 

　　谢后既北迁，其支裔在杭者固多。谢君退乐，一人也。退乐尝言江南始内附，有所谓李信卿者自北来，谓其能相人，能望气，崖岸倨甚。退乐以贵官咸敬之，亦设早馔以延致之。李至即中坐，省幕官皆下坐，不得其一言以及人祸福。时赵文敏公谓之七司户，固退乐姻戚也，屈公来同饭，时文敏风疮满面，李遥见，即起迎文敏，谓众人曰：“我过江仅见此人耳。疮愈，即面君，公辈记取。异时官至一品，名满四海。”李之术亦精矣。襄阳未破时，世祖令其即军中望气，行逾三两舍即还。言于世祖曰：“臣见卒伍中往往有公辅贵人，襄阳不破，江南不平，何处着许多富贵人？”呜呼，此与南衙士卒皆将相者何异哉！ 

　　宋季琴士汪水云者，工于诗，诗皆清丽可喜。杭城未破，其诗有曰：“西塞山边日落处，北关门外雨来天。南人堕泪北人笑，臣甫低头拜杜鹃。”又曰：“钱塘江上雨初干，风入端门阵阵酸。万马乱嘶临警跸，三宫洒泪湿铃鸾。童儿剩遣追徐福，厉鬼终当灭贺兰。若说和亲能活国，婵娟剩遣嫁呼韩。”题王导像有曰：“秦淮浪白蒋山青，西望神州草木腥。江左夷吾甘半壁，只缘无泪洒新亭。”闻水云后从谢后北迁，老宫人能诗者，皆水云指教。或谓瀛国公喜赋诗，亦水云教之。 

　　今嘉议大夫、吏部尚书致仕许昌冯公，名梦弼，字士启，其始仕由八蕃云南宣慰司吏，继辟掾湖广省。士启尝言其在八蕃时，乘驿出向某所，最后至一驿。驿吏语以“今夕晚矣，且马绊出在江上，不若毋行。”士启漫不省，即选马丞行。行未三四十里，忽乌剌赤者急下马拜跪伏，其言侏离莫能晓，而其意则甚哀窘。士启问之，摇手，意谓且死矣。于是士启亦下马，祷之曰：“某万里远客，从吏遐方。使有禄命，固不死。无之，敢逃死。”时月微明，睹一物如小屋大宽滚入流水，腥风臭浪袭人。行数里许，乃问之。乌剌赤曰：“是之谓马绊。”问“马绊”何物，摇手不敢对。三更后，至前驿。驿吏出迎，错愕曰：“是何大胆，敢越马绊来乎？”士启问马绊，驿吏乃言此马黄精也，遇之者辄为所啖。《齐谐志怪》而略此，于是乎书。 

　　中奉大夫、西台侍御曹南冯公，讳翼，字君辅。为中台监察御史时，尝与一蒙古御史并马行。蒙古马肥健，尝先一射行，冯马老瘦，策莫前。道遇一醉达达，见冯马羸，衣笠弊，用捶策冯马三四鞭。前行御史亟呼曰：“监察御史为人捶，宪度坠矣。亟捕捶者毋贷。”冯举手谢曰：“无是无是。”醉达达跃马去。前御史至察院，语同僚曰：“冯御史道中为人所捶，我命捕之，而冯曾不恤，恶有是耶！”语竟，冯至。同僚迎谓曰：“何故？”冯谢以无事，前行御史怒曰：“如此则是我妄言？”冯因起立语众人曰：“某本疏远下僚，朝廷不以某无似，擢置言路，已二十日矣。天下大事，未有小建明而先与醉人竞曲直。”诸僚曰：“继此有言，我辈得预闻耶？”冯笑而不答。已而成庙驾下陪京，公朝服拜道左，进疏十事，皆天下大事云。 

　　国初富初庵先生，以占筮起东南。时钱塘初内附，以故都生聚既繁，资力殷盛。世皇占其后来如何，既成卦，而富犹未之知也。世皇曰：“我占宋故都。”富对曰：“诚如所占，其地五六十年后，会见城市生荆棘，不如今多矣。”今杭城连厄于火灾，复困于科徭，视昔果不逮，富之占亦神矣。此事得于廉蓟公云。 

　　钱塘湖上旧多行乐处。西太乙宫、四圣观，皆在孤山。宋虽迁僧寺建宫观于其上，而六一泉寺、喜鹊寺，皆迁北山，亦各擅山水之胜。西太乙成后，西出断桥，夹苏公堤，皆植花柳，而时时有小亭馆可憩息。若夫宫之景福之门，迎真之馆，黄庭之殿，结构之巧，丹雘之严，真擅蓬莱道山之胜。四圣观虽建于高宗庙，其规制相去远矣。余童时尚记孤山之阴，一山亭在高阜上，曰“岁寒”。缭亭皆古梅，亭下临水，曰“挹翠阁”，上下皆拱斗砌成，极为宏丽。盖卢董两珰，以内府钱建西太乙宫，又能以其余资建两阁，亦可谓能事。杨琏真珈既夺为僧窟，今皆无一存，荒榛满目，可胜叹哉！ 

　　和靖先生岂有颔珠者，而杨琏真珈亦发其墓焉。闻棺中一无所有，独砚一枚。余童时尚见一碑，镌“和靖先生墓”五大字，仆草中。久之，余山中以浙省儒学提举，有心力于先生墓上悉力起废，水滨仍建学士桥，傍山建祠宇，塑先生像于其中。今后数年矣，闻又荒落，何贤者之不幸哉！ 

　　河西僧冯某者，与杨琏真珈生同里，幼同学，情好益甚，相同而相得也。杨在江南掘坟，遂以书招冯出河陇来江南。既至，遂以杭故宋富贵家十坟，遣冯使之发掘。冯父子皆僧也，十坟已掘六，金宝盖不赀，余四坟方拟发掘，而冯父子两人是夜皆得梦，梦林莽中金紫官人出拜，哀告曰：“君父子所得亦足矣，我辈安居于此久矣，早晚幸贷我。”父子觉而俱惊，此四坟于是乎获全。杨琏真珈败后，五十年间，此曹无一存者，冯之父居杭西湖北山，余对邻，而其子则居昭庆寺之东。 

　　余未成童时，从臧湖隐先生读书。先生宋京学生也，有屋六七间，与岳坟相对。时岳坟渐圮，江州岳氏讳士迪者，宋迪功郎，于王为六世孙，与宜兴唐门岳氏通谱，合力以起废，坟与寺复完整。久之，王孙有为僧者，居坟西，大坏庙，与寺至靡有孑遗。台僧可观者，坚忍人也，以其事诉之上司官府，时何怡真为湖州推官，柯敬仲以书白其事。寺田典与人者，复归寺与庙。□□□□□□□□□□□□□□□□□□□寸椽片瓦不留。会江西李全初为总杭府经历，慨然以兴废为己任，观勉王华甫者捐资兴建。于是寺与庙稍稍复完，余为记《忠烈庙》。其大致以王起卒伍，至将相，谋审战胜，规模施设，虽古名将不是过，一时南渡诸师臣不论也。而高宗昏孱，竟毙王于权奸之手。论者乃谓余讥贬高宗太甚。夫宋有国时，固当为其君讳，而归罪于秦桧。宋矣，高宗忘父兄之深仇，彼秦桧者复何恨？使高宗倚王雪耻，天下为王有，尚得慊。况王忠义上通于天，而高宗昏孱莫之识。论者岂得以余言为过甚哉！ 

　　钱塘门西出石函桥河西僧三宝者，累石与砖为西番塔，旧无有也。今四五十年矣，想塔未能如旧也。塔南即宋放生池，旧碑磨去高文虎误用事，所谓夏王道传语商王：“这鸟兽鱼鳖元来是你。”西去即保叔塔，山脚下有大石，世传秦始皇缆船石，喻弥陀劝人修西方净业，画丈余弥陀，遇坝头行刑日，弥陀张大像颂佛号，其用勤矣。正凿缆船石为大佛头，耳窍可坐七人，其大可知。东临湖白云宗寺，西则水月园，由山而上，则相严寺。寺西石磴直上，则石宝塔也，下则多宝寺，寺西宋诗人孙花翁墓也。墓西嘉泽庙，祠西湖龙王，苏文忠公题《和靖处士像》诗，结谓“不然配食水仙王，一盏寒泉荐秋菊”。祠西小寺，忘其名。稍西复陟巘，瞿运使廨宇在焉。后舍为善住阁，其间有山中四时小窗横幅“安乐窝”之类，其结构皆明敞可喜。稍西为寿星寺，寺有寒碧轩，苏文忠公题诗尚在。寺稍西，陟磴而上，为江湖伟观，文忠公所谓“一舸鸱夷江海去，尚余君子六千人。”余尝与张贞居欲登伟观，则磴道坏，不复有其处矣。寺西则玛瑙寺，寺南养乐园，园中花卉、湖石、杉桧尚存，临湖飞楼雄丽。贾相养其母夫人，车船自其第，茶顷便至园。园有悦生堂，前有亭，今归吴中周佥省。园北出稍西，复登巘，则玉清宫也。宫北户直上为初阳台，台有亭，倚亭而望，尽得西湖之胜，复有屋数间，祠葛仙翁。宫西为阁山寺，为六一泉寺，为圆明寺。寺西则栖霞岭，岭下为岳王坟。南临湖为褒忠寺，寺为其孙毁，今迁寺忠烈庙后。岳坟西则冲虚宫，宋宁宗老宫人为女冠所建也。宫西为耿家步，余先人旧居，与宫正相对，今屡易主矣。由耿家步而西，为东山庵，庵有女冠神貌，宫火后，仅仿佛尔。内附后，僧建静胜寺，殊宏壮。 

　　杭人贺长卿，官至海道万户府照磨。自言其年十五六时，草履行縢，手执小黑伞。八月十八日，与乡曲五六人，同往钱塘江观潮，临水涘而观者如织。忽一人捶长卿背两拳，长卿急翻身捽捶者，则同前观潮之人，皆为怒潮泼去。死生有命，岂偶然哉。 

　　闽人陈无梦，馆授洞霄宫郎一山之道房。无梦饮酒，一杯亦醉。一日天大暑，午后醉憩卧榻上，忽清风飒至，凉甚，继有一物如猴状，目光炯然，自山飞下槛前，无梦因曰：“此所谓山鬼者欤？俟其至，捽取之，然后呼人束缚之。”将至，无梦起欲搏之，手足皆僵不可动，急呼人，则喉已閟，窘甚。急祷于神明曰：“北极佑圣真君。”此物即去，无梦便苏。后因为道士，山鬼木客固有之，盖亦无梦非显者，因见之欤。 

　　季君玉，松江人，后居杭州之五房，子孙五世克相见。君玉自言：“本王万三官人家斋产。”王氏在宋季以资雄。宋亡，富尤甚。王至俭，而诸子皆不肖，时朱、张方兴，诱其诸子，使假贷立券，责厚息以偿。久之王卒，资产尽为两家奄有，独其孙有所谓王东庐者，仅存腴田三十顷，为养老计。而某氏时时遣人存恤之，东庐俟其生日，以厚礼往为寿，某氏既见欢甚。时运粮千户以下，皆用其私人，呼“一千户”。邀东庐者往观海船，观十余艘，忽大怒，缚王在船，时君玉实从，令者皆缚留。东庐初不省，泣告千户，问以何罪。千户者曰：“汝罪在留田。汝不以留田归相公，令我缚汝投之海。”东庐泣曰：“我存此为饘粥计，相公何太忍耶！”千户者怒，即以非罪考掠其干者，东庐不得已，遂手书券以田归之，所直偿以蕃舶上物，十才一二。国家信其言，开海道运粮，于今六七年矣。彼小人行险侥幸，惟利是趋，其致富如君玉所言，宜其死有余戮云。（朱瑄、张青为元海运者。） 

　　吴人郑元，字长卿。内附后，其大父为北钞库大使。库后火，打勘得少苏，长卿之先君子乃从吏以养大，而其□不如昔。一日天大雨，一人仓皇走至长卿家，若避雨然者。既去，乃遗一小箧，挈之，重。开视，则金叶也。长卿大父一不令人知，翌日早作坐门外，闻人言，乃谓昨夜汪家府前王集者，失却一箧金叶，其家兄弟大哄。长卿大父闻之，即物色王氏家以还之。大父每月朔，必炷香城隍庙，于道拾得一绢囊，亦黄白物也，访其媪还之。今长卿弃吏从儒，兼精医药，为雅饬君子。而王氏兄弟者，白首尚无恙，能言其事云。 

　　今河南行省参知政事宛丘赵公，名颐，字子期。其先府君宛丘公讳祐，字天锡，为江浙行省照磨。时余客于其家，宛丘公尝言，其家在陈州，有瓦屋一横，人称为赵总把家。国家每岁秋，统兵官将兵哨江南，比至县，民间竟歇泊。初至极严毅，再岁三四岁情契如故。一日，哨马南归，睹一累囚，两足冻垂堕，呻吟饥冻马足间。宛丘之父问囚为谁，囚颦蹙曰：“我南宋官人庐州□□。城破为所虏。”公父复问：“如此汝则是秀才？”囚复曰：“我春秋登科。”公父曰：“汝如此则能教学否？”囚曰：“岂有秀才而不能教学者乎？”公父请于统兵官，用两马易得之，涴濯以汤液，包裹以毡毳，温糜酒以饮食之，绝而复苏，苏则两足堕矣。因问其姓名籍贯，遂延致其家以教迪诸子。方是时，淮以北举不知有全书，胡通判以其所忆记授诸生，更六年而后殂，因葬之屋后。临没谢宛丘公之家曰：“我分死六年前矣，重为汝家所延，汝之家后必有斯文显者。”逮子期登丁卯科，用文儒登政府，而其二代皆封二品。信乎斯文之报可征云。 

　　宛丘公无须眉，面微黄，如老妪，然刚正宏毅。江南既内附，辟掾平江路。时库内扃鐍尚未严，一日乘马出，见两兵絷一民，前挂小绢囊，公问兵何为，兵曰：“是盗官库金钱，某擒至此。”公因愕谓盗曰：“汝固我所遣。”因与偕至库，问兵曰：“彼所取止如此？”兵曰然，遂留盗，使两兵封识讫，遣兵出，戒盗曰：“盗官物，法当斩，汝亟去，慎勿复至此。死矣。”此事吴人白仲章得于其父所言云。 

　　宛丘公官至财赋副总管。公委至吴，吴固公辟掾，访其邻旧，戒其仆曰，汝至人家，须鞠躬屏气，扣门问人有无，汝但曰“前后又不天锡”，慎于曰“赵衣光放总管”云。视自炫显重者，有间矣。 

