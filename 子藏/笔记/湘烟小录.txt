湘烟小录　　（清）陈裴之 辑 

　　○紫湘诔 

　　紫湘秣陵王氏女，年十九，归余子裴之为侧室。婉嬺淑慎，门无闲言，道光甲申七月四日，以疾卒。其生平言行，既见于余室人所为小传矣。余悯其有柔嘉之德而早逝也，为此诔以哀之。颐道居士记。 

　　呜呼紫湘！秉德淳贞。淮水之秀，钟山之英，嘒彼小星，以事君子。大妇心怡，高堂色喜。吾家族大，食指逾千，同声称微。惟尔之贤，重亲致欢，善承色笑，侍膳问安；惟尔之孝，佐馂调药，以事小君，夙兴夜寐；惟尔之勤，言罔愆礼，行知饰性，无违夫子；惟尔之敬，姬侍备此，令德克宣，允宜获福。奚不永年？剪纸招魂，采蘅设祭。我作此辞，潸焉出涕。 

　　○紫姬哀词 并序 钱唐汪端允庄 

　　紫姬碧玉韶颜，绿珠慧性。家近青杨之巷，门临白鹭之洲。姊妹十人，姬其季也。画遍十眉，旧名花蕊，绾来双髻，小字桃根，其归我朗玉夫子也。春江打桨，官阁飘镫，璧月凝辉，前身定呼。明月琼花照影，几生修到梅花？姬复性厌铅华，夙躯词翰，兰羞佐馂，燕寝怡颜，椒颂流馨，鸾台浴德，颖川之门无歧誉焉。客冬余卧病殊剧，姬伫苦哺糜，含辛调药，中宵结带，竟月罢妆。余疾既廖，姬颜始解。呜呼贤矣！岂知瑶华萎雨，琼屑销尘，扶病归省，卒于母氏。萱帏雪涕，兰阁招魂，羌渺渺兮予怀，伫珊珊之入梦。瑶情玉色，谁撰馆陶仙子之铭？霞袂云帡，待续宝懿夫人之传。诗成八律，泪绠千丝。 

　　泪洒西风黯碧纱，钿蝉零落吊明霞。云中紫凤长离鸟，池上夭桃薄命花。夜月空林呼妙子，晓钟残梦见瑶华。疏星三五光初掩，愁看银河络角斜。 

　　蕊结同心九畹芬，渡江桃叶美人云。画眉菱镜花双笑，记曲珠帘月二分。篆玉鸳鸯犹剩字，泥金蛱蝶尚留裙。早梅官阁经行处，莲屟苍苔印碧纹。 

　　月照香婴画阁虚，谢娘新咏丽芙蕖。枣花帘箔调鹦鹉，芸叶窗纱避蠹鱼。红衲道人工写韵，白云仙子最知书。兰膏翠羽留遗迹，奁艳重繙恨有余。 

　　寒闺侍疾夜迟眠，药裹劳君细意煎。彩胜倦簪挑菜节，罗屏静掩试灯天。解歌芳草朝云慧，洁奉兰羞络秀贤。犹记江城砧杵动，春纤叠雪擘吴绵。 

　　琼肌病怯杏罗轻，眉翠颦多画未成。虚幌药烟愁拥髻，小窗花影罢吹笙。金猊火冷香慵炷，玉马风驰梦易惊。惆怅红冰凝别泪，满天梅雨阖闾城。 

　　皂荚桥边问故家，晚乌啼断六朝花。女墙静夜潮初上，水榭新凉月正华。衔到玉鱼愁豆蔻，拨残金凤怨琵琶。退红衫子空裁制，白蝶飞灰散晓霞。 

　　新月蛾眉忆晚妆，凄风繐帐泣归航。哀蝉落叶秋如水，早雁明河夜渐凉。锦瑟惊弦怀梦草，玉萧旧约返生香。画帘微雨黄昏后，谁念檀奴鬓欲霜。 

　　女坟湖冷殡宫遥，旧日妆楼锁寂寥。露砌碧苔吟蟋蟀，风廊翠竹网萧蛸。秋云罗帕温香渍；明月琼杯艳影消。留得玉梅遗挂在，亭亭素质带愁描。 

　　○同作 管筠静初 

　　秦淮烟柳石城潮，问讯青溪第几桥。仙子鬓眉春黛染，美人衫袖落花娇。方期洛水霞长映，何事嵰山雪易消。惆怅罡风吹太急，一株玉树陨南朝。 

　　金灯照夜月初圆，往事分明在眼前。香雪梅花晓妆阁，烟波桃叶渡江船。相看大妇怜中妇，岂料今年异去年。兰语缠绵桃骨瘦，忆来一度一潸然。 

　　江上青山隔翠微，白门杨柳梦依稀。空怜听雨潇潇去，不见看花缓缓归。四载玉颜成永诀，全家珠泪惜分飞。夜阑帘外天如墨，愁绝篝镫制殓衣。 

　　黯澹文窗韵字纱，归帆盼断曲江涯。虎山寻梦烟初暝，鹤市招魂月正华。暂寄玉棺吴苑寺，待营香冢宋营斜。茜桃坏土芳邻在，天竺峰前吊落花。 

　　○又 陈华娵萼仙 

　　我弟才华小凤皇，得君亦复似鸳鸯。香名谢氏乌衣巷，春色卢家白玉堂。一树琼花留艳影，满庭璧月照明妆。如何绝代婵娟子，零落嫣红陨晓霜？ 

　　消息传来掩泪听，落花如雨葬倾城。青山会见营新冢，翠水应知理旧盟。瑶瑟前尘悲晓梦，玉萧后约望来生。一编忆语从头读，香畹楼头碧汉横。 

　　○又 陈丽娵苕仙 

　　杨柳南朝树，芙蓉北苑妆。衣裳雕玉珮，楼阁郁金堂。桃叶春波稳，琼花夜月凉。当年嫁张硕，亲见杜兰香。 

　　隋苑通吴苑，频年数往还。含香吴寸趾，识曲谢双鬟。纤柳销春黛，夭桃瘦玉颜。可怜扶病去，凄绝汝南湾。 

　　滴泪空如水，伤心欲问天。魂归残月影，梦短落花烟。鹦鹉三生石，鸳鸯两度船。玉萧情不断，应结再生缘。 

　　○紫姬小传 

　　姬王氏，名子兰，字紫湘，一字畹君，秣陵人，余子裴之侧室也。初子妇汪端来归，生子孝如，弥月殇。逾年又生孝先，娩后失调，体孱多疾。又因夫子颐道先生病剧，端誓愿长斋，绣佛三年，继以选明代人诗，初二集，聚书盈屋。晨书暝写，心劳神疲，恒数昼夜不得寐。因请于余及颐道先生曰：“作配高门，质沐慈爱，有逾顾复，比得醒疾，终夜不寝。医生疾在心神，不加静摄，将成怔忡。自问幼耽坟籍，疏旷针黹，十馈五浆，尤非所谙。虽重亲高堂，矜其不逮，夙夜循省，心何以安？且堂上膝下，仅止公子一人。饴含抱孙，亦止孝先一人。螽斯蕃衍，宜求淑俪，以主中馈，俾端得安心优游文史？以延孱弱之躯。”并于祖翁先奉政公、祖姑查太宜人前。再三言之，虽未即许，未尝不鉴其心之苦、情之挚也。嗣夫子以公至秣陵，闻姬贤，归言之。端闻请曰：“端之前言，实本肺腑。即不为公子求佳偶，独不可置簉室乎？且紫姬词翰，端曾一见之，尤非寻常金粉可比也。”夫子乃禀命堂上，介同岁生侯君青甫，暨欧阳大令棣之为蹇修，诹吉迎归，端先期营香畹楼以居之，故又字畹君也。初至之夕，宾客云集，姻眷夹侍，姬端秀静穆，神光离合，若琼花之照春，而华月之白夜也。余以久病，辟谷十稔，裴之尝与端言，苟谋置簉，必得能侍余疾者。姬至逾月，辄屏铅华，佐治内政，侍余尤尽心力，朝夕不离。余性畏雷，每顽云屯空，惊电掣影，裴之夫归辄在侧。姬既至，裴之或以事他出，或在家，虽深夜，姬必先侍余侧也。上年春，余在扬病亟，姬焚香吁天，请以身代，并代裴之持观音斋，客冬端病头风，手不能持匕箸。医者云易传染，语甚危。姬黎明起，不梳洗，不进饮食，先为大妇敷药铺糜，抚摩抑搔，恒至深夜，衣不解带者数月，端疾竟赖以愈。孝先自离乳哺，即随余寝食，虽孩提，性方执，行坐有常所，不多言，言辄喜作模棱语，婢媪不能通其意。姬喜爱若所生，佐余抚视，余因得晏息焉。余家世代寒素，服食朴简，姬荆布粗糲，安之若素，以是尤得先奉政公欢心。去春奉政公病，姬发愿持淡斋，不食盐豉。姬生母早卒，老父嫡母在堂，乞于上年十月归省，并为生母扫墓，嗣遭奉政公大故，举室南还，不克践约，既痛奉政公之见背，又感念生母。每夜分辄悲泣，遂成嗽疾。中间侍大妇之病已，辄讳疾不言。洎余知之，延医调理，甫少瘥。会余疾作，扶病侍余坐窗前，适当风处，嗽疾复作，遂不可止。裴之始以治文案，浚河渠，襄盐策，获巨枭，受知于节相孙公，黎襄勤公，爰会中丞韩公，奏请以通判留江南补用，已奉特旨准行矣。嗣以部驳，将赴都请分发，姬谓裴之曰：“君之冀留江南者，为近侍堂上计也。今分发则远近不可知，慈闱多病，势不能往，妾当在家，代君侍奉，至夫人之不能往者亦势也。君宜别求淑质，代佐内政。”并言之余，余以闺中人材难得，余病年来亦渐轻减，且有姬人管筠，次女丽娵侍余，劝慰之，嘱勿萌是念。裴之先蒙圣谕，更属缉捕勤能，感效驰驱，叠擒枭盗。去冬今夏，历荷节相甄劳复奏，又奉特旨以始终奋勉，敕部先选，仰邀异数，举室衔恩。郭知裴之将得官，而姬已先逝耶！方病之亟也，裴之驰书秣陵，招翁媪至苏，存问慰藉，喜见颜色，疾以渐瘳。既病复作，自知不起，恐余之忧悸也，强自支励，言翁媪虽得见，而扫墓之愿未遂，心恒耿耿，力疾一行，以毕所怀。且藉养疴，泣请数四，乃令裴之送之秣陵。将逾月，会余以感冒撄疾，姬闻信促裴之归，洎有书来，辄言病少愈，以安裴之心。裴之于六月二十二日至吴门，为余祷于元化先生祠。余病就痊，梦中恒恍惚，幼稚言见姬归，乃于七月初三日促裴之行。而七夕秣陵人至，则姬已于初四戌刻逝矣。其归也，若恐余之不任哀痛而故远之；其逝也，若恐裴之亲视永诀之伤神也，而遽先之。临终神气湛然，闻雷声隐隐，犹念余不置。裴之本以初二日行，因家中人为制湖绵殓具，乃先遣仆星夜驰报以慰之。适有以水蜜桃饷者，余知其所嗜，命赍往。初五日至，而姬已逝。桃实无恙，仅充灵座之供。裴之初六日至，至一棺长掩，殓具已不及用。与刍灵冥楮，同付焚如而已。信至，太宜人以下，无不痛哭失声。大妇尤哭之恸，夫子与余，请于太宜人，命裴之携柩至苏，厝虎邱禅寺奉政公灵而侧，俟奉政公归葬，同至西泠卜厝焉。姬数年来，不易一衣，不制一钗，不私蓄一钱，裴之衣服玩好，图绘书籍，付收掌者，辄为箧衍小字记之，部别居分不失累黍。性耽文翰，从裴之夫妇受诗法，有《寄公子扬州诗》，《自秣陵寄大妇吴门诗》二篇。余则断楮残编，与零膏冷翠同尽矣。鸣呼！姬之未至也，知其美丽，不知其淑慎也。既至，知其淑慎，不知其勤俭也。久之，知其勤俭，不知其贤孝也。乃阅数年之久，而其贤孝之实迹，以自晦而愈明，觉无事不入人心脾。矧余沉疴委顿十余年，需人娱侍，得此贤孝之媛，而复失之，每一忆及，不知涕之何从也。因制泪和墨，作为此文，俾后之览者，知其概焉。姬生于嘉庆八年癸亥七月十四日，卒于道光四年甲申七月初四日。生年二十有二。其卒也，夫子为诔，裴之为《香畹楼忆语》，大妇端，管姬筠，余大女华娵，次女丽娵皆有诗。 

　　论曰：古称姬妾之贤者，若茜桃、朝云，皆以得侍文人，获留姓氏。柔嘉之则，传者勿详。姬家金陵，六朝旧都，碧玉桃叶，艳迹在焉。而姬之柔嘉，远过茜桃、朝云。揆之载藉，殆络秀之流亚，而惜其不永年也。悲夫！ 

　　道光四年岁次甲申七月中，钱唐龚玉晨羽卿撰。 

　　○香畹楼忆语 

　　丁丑冬朔，家大人自崇疆受代归，筹海积劳，抱恙甚剧。太夫人扶病侍病，自冬徂春，衣不解带，参术无灵，群医束手。余时新病甫起，乃泣祷于白莲桥华元化先生祠，愿减己算，以益亲年。闺人允庄复于慈云大士前，誓愿长斋绣佛，并偕余日持《观音经》若干卷，奉行众善。乃荷元化先生赐方四十九剂，服之病始次第愈，自此夫妇异处者，四年。允庄方选明诗，复得不寐之疾，左镫右茗，夜手一编，每至晨鸡喔喔，犹未就枕，自虑心耗体孱，不克仰事俯育。常致书其姨母高阳太君，嫂氏中山夫人，为余访置簉室，余坚却之。嗣知吴中湘雨伫云兰语楼诸姬，皆有愿为夫子妾之意，历请堂上为余纳之。余固以为不可，盖大人乞禄养亲，怀冰服政，十年之久，未得真除，相依为命者千余指，待以举火者数十家，重亲在堂，年逾七秩，恒有世途荆棘，宦海波澜之感。余四蹋槐花，辄成康了，方思投笔，以替仔肩。满堂兮美人，独与余兮目成。射工伺余，固不欲冒此不韪。且绿珠碧玉，徒侈艳情，温清定省，孰能奉吾老母者？采兰树蘐，此事固未容草草也。 

　　金陵有停云主人者，红妆之季布也。珍其弱息，不异掌珠，谬采虚声，愿言倚玉。申丈白甫，暨晴梁太史，为宣芳愫，余复赋诗谢之曰：“肯向天涯托掌珠，含光佳侠意何如。桃花扇底人如玉，珍重侯生一纸书。”“新柳雏莺最可怜，怕成薄幸杜樊川。重来纵践看花约，抛掷春光已十年。”“生平知已属明妆，争讶吴儿木石肠。孤负画兰年十五，又传消息到王昌。”“催我空江打桨迎，误人从古是浮名。当筵一唱琴河曲，不解梅村负玉京。”“白门杨柳暗栖鸦，别梦何尝到谢家。惆怅郁金堂外路，西风吹冷白莲花。”此诗流传，为紫姬见之，激扬赞叹，絮果兰因，于兹始茁矣。 

　　孟娵下浣，将游淮左，道出秣陵，初见紫姬于纫秋水榭。时停云娇女幼香，将有所适，仲澜骑尉，招与偕来。余与紫姬相见之次，画烛流辉，玉梅交映，四目融视，不发一言。仲澜回顾幼香，笑述《董青莲传》中语曰：“主宾双玉有光，所谓月流堂户者非耶。”余量不胜蕉，姬偕坐碧梧庭院，饮以佳茗，絮絮述余家事甚悉。余讶诘之，低鬟微笑曰：“识之久矣，前读君寄幼香之作，缠绵悱恻，如不胜情，今将远嫁，此君误之也。宜赋诗以志君过。”时幼香甫歌《牡丹亭?寻梦》一出，姬独含毫蘸墨，拂楮授余，余亦怦然心动，振管疾书曰：“休问冰华旧镜台，碧云日暮一徘徊。锦书白下传芳讯，翠袖朱家解爱才。春水已催人早别，桃花空怨我迟来。闲繙张泌《妆楼记》，孤负莺期第几回？”“却月横云画未成，低鬟扰鬓见分明。枇杷门巷飘镫箔，杨柳帘栊送笛声。照水花繁禁著眼，临风絮弱怕关情。如何墨会灵箫侣，却遭匆匆唱渭城。”“如花美眷水流年，拍到红牙共黯然。不奈闲情酬浅盏，重烦纤手语香弦。堕怀明月三生梦，入画春风半面缘。消受珠栊还小坐，秋潮漫寄鲁鱼笺。”“一翦孤芳艳楚云，初从香国拜湘君。侍儿解捧红丝研，年少休歌白练裙。桃叶微波王大令，杏花疏雨杜司勋。关心明镜团栾约，不信扬州月二分。”姬读至末章，慨然曰：“夙闻君家重亲之慈，夫人之贤，君辄有否无可？人或疑为薄幸，此皆非能知君者，堂上闺中终年抱恙，窥君郑重之意，欲得人以奉慈闱耳。”因即饯余诗曰：“烟柳空江拂画桡，石城潮接广陵潮。几生脩到人如玉，同听箫声廿四桥。”月落乌啼霜浓，马滑摇鞭径去，黯然魂销。 

　　湖阴独游，新绿如梦。辍茗看花，殊有春风人面之感。忽从申丈处，得姬芳讯，倚阑循诵，纪之以诗曰：“二月春情水不如，玉人消息托双鱼。眼中翠嶂三生石，袖底金陵一纸书。寄向江船回棹后，写从妆阁上镫初。樱桃花澹宵寒浅，莫遣银屏鬓影疏。”嗣是重亲惜韩香之遇，闺人契胜璚之才，搴芳结纕，促践佳约。余曰：“一面之缘，三生之诺。必秉慈命而行，庶免唐突。”西子允庄曰：“昨闻诸堂上云，紫姬深明大义，非寻常金粉可比。申年丈不获与偕，蹇脩之事，六一令君可任也。”秋季八夕，乃挂霜颿重阳渡江，风日清美，白下诸山，皆整黛鬟迎楫矣。 

　　六一令君，将赴之江新任。闻姬父母言姬雅意属余，倩传冰语，因先访余于丁帘水榭。诧曰：“从来名士悦倾城，今倾城亦悦名士。联珠合璧，洵非偶然，余滞燕台久矣，今自三千里外捧檄而归，端为成此一段佳话尔。”余袖出申丈书示之，令君掀髯曰：“父母之命，媒约之言，足为蘼芜媚香一辈人扬眉生色矣。”既以姬素性端重，不欲余打浆亲迎，令君乃属其夫人，与姬母伴姬，乘虹月舟连樯，西下小泊瓜洲。重亲更遣以香车、画鹢迎归焉。 

　　姬同怀十人，长归铁岭方伯，次归天水司马，次归汝南太守，次归清河观察，次归陇西参军，次归乐安氏，次归清河氏，次未字而卒，次归鸳湖大尹，姬则含苞最小枝也。蕙绸居士序余《梦玉词》曰：“闻紫姬初归君时，秦淮诸女郎，皆激扬叹羡。以姬得所归，为之喜极泪下。如董青莲故事。渤海生高阳台词句有曰‘素娥青女遥相妒，妒婵娟最小，福慧双修。’论者皆以为实录。”姬亦语余云：“饮饯之期，姻娅咸集。绿窗私语，佥有后来居上之叹。”其姊归清河氏者，为人尤放诞风流。偶与其嫂氏闰湘玉真论及身后名，辄述李笠翁《秦淮健儿传》中语曰：“此事须让十弟，我九人无能为也。”两行红粉服其诙谐、吐属之妙。 

　　吴中女郎明珠，偶有相属之说，安定考功戏语申丈曰：“云生，朗如玉山，所谓仙露明珠者，讵能方斯朗润耶？”告以姬事，考功笑曰：“十全上工庶疗相如之渴耳！”盖亦知姬行十，故以此相戏云。 

　　余朗玉房瓶兰，先茁同心并蒂花一枝，允庄曰：“此国香之征也。”因为姬营新室，署曰“香畹楼”，字曰“畹君”。余因赋《国香词》曰：“悄指冰瓯，道绘来倩影，浣尽离愁。回身抱成双，笑竟体香收。拥髻《离骚》倦读，劝搴芳人下西洲。琴心逗眉语，叶样娉婷，花样温柔。比肩商略处，是兰金小篆，翠墨初钩。几番孤负，赢得薄幸红楼。紫凤娇衔楚佩，惹莲鸿争妒双脩。双脩漫相妒，织锦移春，倚玉纫秋。”一时词场耆隽，如平阳太守，延陵学士，珠湖主人，桐月居士，皆有和作。畹君极赏余词曰：“君特叔夏。”此为兼美，余素不工词，吹花嚼蕊，嗣作遂多，闺人情以梦玉名词，且笑曰：“桃李宗师合让扫眉，才子矣。” 

　　闺中之戏，恒以指上螺纹，验人巧拙。俗有一螺巧之说。余左手食指，仅有一螺。紫姬归余匝月，坐海梅窗下，对镜理妆，闺人姉妹，戏验其左手食指，亦仅一螺也。粉痕脂印，传以为奇。重闱闻之笑曰：“此真可谓巧合矣！” 

　　莲因女士雅慕姬名，背抚惜花小影见贻。衣退红衫子，立玉梅花下。珊珊秀影，仿佛似之。时广寒外史有香畹楼院本之作，余因兴怀本事，纪之以词曰：“省识春风面，忆飘镫琼枝照夜。翠禽啼倦，艳雪生香花解语，不负山温水软，况密字珍珠难换。同听箫声催打桨，寄回文大妇怜才惯。消尽了，紫钗怨，歌场艳赌桃花扇。买燕支闲摹妆额，更烦娇腕，抛却鸳衾兜凤舄。髻子颓云乍绾，只冰透鸾绡谁管。记否？吹笙蟾月底，劝添衣悄向回廊转。香影外，那庭院。”姬读之，笑授画册曰：“君视此影颇得神似否？”乃马月娇画阑十二帖，怀风抱月秀绝尘寰，帧首题紫君小影四字，则其嫂氏闰湘手笔。是册固闰湘所藏，以姬归余为庆，临别欣然染翰，纳之女儿箱中者。余欲寿之贞珉，姬愀然曰：“香闺韵事，恒虑为俗口描画。”余乃止。 

　　蔻香阁狂香浩态，品为花中芍药，尝语芳波大令曰：“姊妹花中，如紫夫人者，空谷之幽芳也。色香，品格断推第一。天生一云公子，非紫夫人不娶，而紫夫人亦非云公子不属，奇缘仙耦！郑重分明，实为天下银屏间人吐气。我辈飘花零叶，堕于藩溷也，宜哉！”芳波每称其言，辄为叹息不置。 

　　捧花生撰《秦淮画舫录》，以倚云阁主人为花首，此外事多失实，人咸讥之。余以公羁秣陵，仲澜招访倚云，一见辄呼余字曰：“此服媚国香者也。”仲澜与余皆愕然。时一大僚震余名，遇事颇为所厄，后归以语姬，姬笑曰：“大僚震君之名而挤君，倚云识君之字而企君，彼录定为花首也固宜。” 

　　余受知于彭城都转，请于阁部节使，檄理真州水利。并以库藏三十七万，责余司其出纳，余固辞不可。公愠曰：“我知子猷守兼优，故以相托，有所避就，未免蹈取巧之习矣。”余曰：“不司出纳，诚蹈取巧之实。苟司出纳，必蒙不肖之名。事必于私无染，而后于公有裨。此固由素性之迂拘，亦所以报明公知己之感也。。”公察其无他，乃止。时自戟门归已深夜，闺人方与姬坐香畹楼玩月，闺人诘知归迟之故。喜曰：“君处脂膏而不润，足以报彭城矣。”姬曰：“人浊我清，必撄众忌，严以持己，宽以容物，庶免牛渚之警乎？”余夫妇叹为要言不烦。 

　　余旧撰《秦淮画舫录》序曰：“仲澜属为捧花生《泰淮画舫录》弁言，仓卒未有以应也。”延秋之夕，蕊君招集兰语楼，焚香读画，垂帘鼓琴，相与低徊者久之。蕊君叩余曰：“；媚香往矣，《桃花扇乐府》，世艳称之，如侯生者，君以为佳偶耶，抑怨偶耶？”余曰：“媚香却聘，不负侯生，生之出处，有愧媚香者多矣。然则固非佳耦也！”蕊君颔之，复曰：“蘼芜以妹喜衣冠，为湘真所距，苟矢之曰，风尘弱质，见屏清流，愿蹈泖湖以终尔。湘真感之，或不忍其为虞山所浼乎？”余曰：“此蘼芜之不幸，亦湘真之不幸也。横波侍讌，心识石翁，后亦卒为一山所误，坐让葛嫩武功，独标大节，弥可悲已。卿不见九畹之兰乎？湘人佩之而益芳，群蚁趋之而即败，所遇殊也。如卿净洗铅华，独耽词翰，尘弃轩冕，屣视金银，驵侩下材，齿冷久矣。然而文人无行，亦可寒心，即如虞山定山壮悔当日，主持风雅，各重党魁，已非涉猎词章、聊浪花月、号为名士者可比，卒至晚节颓唐，负惭红袖，何如杜书记青楼薄幸，尚不致误彼婵媛也。仆也古怀郁结，畴与为欢，未及中年，已伤哀乐，悉卿怀抱。旷世秀群，窃虑知己晨星，前盟散雪，母骄钱树，郎冒璧人，弦绝阳春之音，金迷长夜之饮，而木石吴儿，且将以不入耳之言，来相劝勉曰：‘使卿有身后名，不如生前一杯酒。’嗟乎！薰莸合器，臭味差池，鹣鲽同群，蹉跎不狎。语以古今，能无河汉哉？”蕊君沾巾拥髻，殆不胜情，余亦移就镫花，黯然罢酒。维时仲澜索序甚殷，蕊君然脂拂楮，请并记今夕之语，夫白门柳枝，青溪桃叶，辰楼顾曲，丁帘醉花，江南佳丽，繇来尚已，迨至故宫禾黍，旧苑沧桑，名士白头，美人黄土，此余《澹心板桥杂记》所繇作也。今捧花生际承平之盛，联裙屐之游，跌宕湖山，甄综花叶，华灯替月，抽觞擫笛之天，画舫凌波，拾翠眠香之地，南朝金粉，北里烟花，品艳柔乡，摅怀璚翰。《澹心杂记》，自难专美于前，窃谓轻烟澹粉间，当有如蕊君其人者，两君试以斯文示之，并语以蘼芜媚香往事，不知有感于蕊君之言，而为之结眉破粉否也？此一时伫兴之作，忽忽不甚记忆。迨姬归余后，允庄谈次戏余曰：“君当日以他人酒杯，浇自己傀垒。兴酣落笔，慨乎言之，苟至今日，敢谓秦无人耶？”苕妹曰：“兄生平佳遇虽多，然皆申礼防以自持，不肯稍涉苟且轻薄之行，今得紫君，天之报兄者亦至矣。”闺侣咸为首肯。 

　　秋影主人，中年却埽，炉熏茗碗，拥髻微吟，花社灵光，出尘不染。后来之秀，嬴崇礼焉。先是香霓阁有随鸦之举，主人苦口箴之，闻姬属余，庆得所归，恒求识面。申丈介余脩相见礼，笑曰：“十君玉骨珊珊，迩应益饶丰艳耶。蕴珠抱璞，早审不凡，具此识英雄眼，尤为扫眉人生色矣。”归宣其言，姬为莞尔。 

　　邗当要冲，冠盖云集，余自趋庭问绢，曰鲜宁晷，堂上于奇寒深夜，命姬假寐俟余。姬仍剪镫温茗围炉，端坐以待诘。晨复辨色理妆，次第诣长者起居，夙兴夜寐，历数年如一日焉。 

　　姬将适余，偶与倚红听春辈，评次青容院本，或香祖楼警句，或赏四弦秋关目，姬独举《雪中人》“可人夫婿是秦嘉，风也怜他，月也怜他”数语，吟讽不辍。唐甥桂仙侍鬟改子笑曰：’十姑此时固应心契，此语金钗四座赏为知言。”余前年于役彭城，《寄姬词》有曰：“蹋冰瘦马投荒驿，负了卿怜惜，累卿风雪忆天涯，休说可人夫婿是秦嘉。”盖指此也。嗣于下相道中，《寄姬词》曰：“霜月当头圆复缺，跃马弯弓，哪怪常离别，约了归期今又不，关山只识无啼。何事沾膺双泪热，帐下悲歌竟未生同穴。忍与归时镫畔说，五更一骑冲风雪。”南州夫人为写行看子，晚翠庵主即书原词于上，姬每一捧诵，感叹弥衿，凄咽之音，如听柳绵芳草矣。余幼涉韬钤，长延豪俟，然如清河君之忠义廉立者，颇不易觏。长白尚衣，锐欲治枭，禁暴除害，致书阁部，谓燕赵壮士，江淮异人，恩威部勒，非余莫任，余启阁部曰：“无恒产而有恒心者，惟士为能，鸡鸣狗盗之雄，为饥所驱，不知择业，铤而走险，患莫大焉，广庇博施，知有不逮，然能储一有用之材，即可弭一无形之祸。”阁部深嘉是言，且曰：“即以禽枭而论，以毒攻毒，兵法亦当如是也。”忠信所格，景响孔殷，姬曰：“鹰飞好杀，龙性难驯，胆大心细，愿味斯言。”且以余驭下少严，渊鱼廪鼠，察诘不祥，怡词巽语，时得韦弦之助云。 

　　淮南以浚河停运，余请于堂上，创为移捆之议，节使与彭城公，咸庆安枕，真州贤士，歌诗以侈美之。归逼岁除，颇形闷损，姬曰：“储课乂民，颂声洋溢，残年风雪，不负此行，哪有辜负香衾之憾？” 

　　芜城绮节，慈命设讌璧月楼前。姬偕闺侣，香阶侠拜，更解绾臂怜爱缕，遣鬟密置鸱吻，吾杭谓刍尼衔以成梁，可渡星河灵匹也。萼姊戏裁冰縠绘并头兰桂畀姬。向月绣之，镂金错采，巧夺针神，余巾箱检玩，珍逾蔡氏金棱矣。 

　　癸未仲春，太夫人患病危亟。姬辄焚香告天，愿以身代。余时奉檄驻工，星夜驰归。祷于太平桥元化先生祠，赐方三剂而愈。姬因代余持观音斋，以报春晖，至殁不替。 

　　姬与余情爱甚挚，而耻为忮嫉之行。是以香影阁赠余鬟花绡帕，香霏阁赠余冰纨杂佩，秋雯阁赠余瓜瓤绣缕，姬皆什袭藏之，又香霏阁寄余雕笼蝈蝈一枚，姬尤豢爱不释曰：“窥墙掷果，皆属人情，苟非粉郎香掾，又谁过而问之者？” 

　　余取次花丛，屡为摩登所摄，爰赋《柳梢青》词以谢之曰：“曳雪牵云，玉笼鹦鹉，唤掩重门，曲曲回阑，疏疏帘影，也够销魂。愁看照眼浓春，添多少香痕泪痕。默默寻思，生生孤负，无数黄昏。”“休蹙双蛾，鬘华倩影好伴维摩。娇倚香篝，话残银烛，闲煞衾窝。更无人唱回波，只怕惹情多恨多，叶叶花花，鹣鹣鲽鲽，此愿难么。”允庄曰：“风流道学不触不背，当是众香国中无上妙法。”姬曰：“飘藩堕溷，千古伤心，君能现身接引，亦是情天善果。”余曰：“安得金屋千万间，大庇天下美人皆欢颜耶？”姬亦为之冁然。 

　　余以乌鸟之私，惧官远域，牛马之走，历著微劳，黄扉辱国土之知，丹诏沐勤能之谕。纶音甫逮，吏议随之，絜养衔恩，未甘废弃。长途冰雪，小队弓刀。急景凋年，重尝艰险。维时允庄忽染奇疾，淹笃积旬。姬乃鸡鸣而起，即诣环花阁褰帷，问夜来安否，亲为涂药。进匕后，始理膏沐。扶持调护，寝馈俱忘。语余世母谯国太君曰：“夫人贤孝，闺中之曾闵也，设有不讳，必重伤堂上心，而贻夫子忧，稽首慈云，妾愿以身先之尔。”余时寄迹于东阳参军绛云仙馆，曾附书尾寄以近词曰：“年来饱识江湖味，今番怎添凄惋？远树薶烟，残鸦警雪，人在黄昏孤馆，更长梦短，便梦到红楼，也防惊转。雁唳霜空，故乡何事尺书断，书来倍萦别恨，道闺人小病，罗带新缓。茗火煎愁，兰烟抱影，不是卿卿谁伴？怜卿可惯，况一口红霞，黛蛾慵展。漫忆扬州，断肠人更远。”姬时已得咯血症，讳疾不言，渐致沈笃。余以定省久暌，勾当粗毕，醉司命夕，风雪遄归，而姬已骨瘦香桃，恹恹床蓐矣！ 

　　余自吏议不得留江后，姬曰：“君此后江湖载酒，宜豫留心一契合之人。”余诘其故，曰：“君为尊亲所屈，奉檄色喜，自断不忍远离膝下，但今既有此中沮，或者改官远省，太夫人既惮长途，不能就养，夫人又以多病不去，我何忍侍君独行？且寒暑抑搔，晨昏侍奉，留我替君之职，即以摅君之忧，至君之起居，寒暖必得一解事者，悉心护君，虽千山万水，吾心慰矣。”此姬自上年十月以来，屡屡为余言之者，孰知黄花续命之言，即为紫玉成烟之谶哉。 

　　蓉湖施生，隐于阛阓，掷六木以决祸福，闻有奇验，余就卜流年休咎。一曰：“他事甚利，惟不免破镜之戚。”问能解否，曰：“小星替月可解也。”更请其他，曰：“嘒彼三五，或免递及之祸。”时平阳中瀚自淮南来，为姬推算，亦如生言。爰就邻觋陇西氏占之曰：“前身是香界司花仙史，艳金玉之缘，遂为华法，所转爱缘将尽，会当御风以归尔。”允庄闻之，亟请于堂上，为余量珠购艳，以应施生之说。余曰：“新人苛可移情，辄使桃僵李代，拊心自问，已觉不情。设令胶先续断香不返魂，长留薄幸之名，莫雪向隅之恨，更非我之所愿。又岂卿之所安哉？”允庄曰：“然则如何而后可？”余曰：“姬素恋切所生，恒见望云兴叹。还珠益算，此诚日者无聊之极思，然其徙倚绵延，屡烦慈顾，每与言及，涕泗不安，曷以归省之计，为伊却病之方乎？”允庄颔之，乃为请于重闱，整装以定归计焉。 

　　四月下浣，五日太夫人雪涕命余曰：“紫姬以归省之计，为却病之方，果如所言，实为至愿。惟值江风暑雨，实劳我心，汝可祷之于神，以决行止。”余因祷于武帝庙，其签诗曰：“贵人相遇水云乡，冷淡交情滋味长。黄阁开时延故客，骅骝应得骋康庄。”太夫人见有骅骝康庄之语，以为道路平安，乃许归省。孰知三槐堂中，西偏楹帖，大书深刻曰：“康庄骥足蹑青云。”而姬殁后，槥停适当其处，开我西阁门，坐我绿阴床。事后追思，如梦如幻，神能知之而不能拯之，岂苍苍定数，竟属万难挽回哉？ 

　　紫姬行后，允庄寄以诗曰：“梅雨丝丝暗画楼，玉人扶病上扁舟。钏松皓腕香桃瘦，带缓纤腰弱柳柔。五月江声流短梦，六朝山色送新愁。勤调药里删离恨，好寄平安水阁头。”紫姬依韵和之，并呈太夫人，诗曰：“风雨经春怯倚楼，空江如梦送归舟。绵绵远道花笺寄，黯黯临歧絮语柔。闺福难消悲薄命，慈恩未报动深秋。望云更识郎心苦，月子弯弯系两头。”允庄又寄余诗曰：“问君双桨载桃根，残月空江第几村。淡墨似烟书有泪，远天如水梦无痕。晚风横逐青溪阁，新柳藏鸦白下门。更忆婵嫣支病骨，背镫拥髻话黄昏。”余依韵和之曰：“情根种处即愁根，纱浣青溪别有村。伴影带余前剩眼，捧心镜浥旧啼痕。江城杨柳宵闻笛，水阁枇杷昼掩门。回首重闱心百结，合欢卿独奉晨昏。”曹小琴女史读之叹曰：“此二百二十四字，是君家三人泪珠凝结而成者，始知《别赋》、《恨赋》，未是伤心透骨之作。” 

　　余于严慈抱恙，每祷元化先生祠，辄应。盖父母之疾，可以身代，愚诚所结，先生其许我也。姬人之恙，或言客感未清，积勤成瘵，蚤投峻补，误于凡医之手，然求方之事，余又迟回不敢行。六月十三日夜，姬忽坚握余手曰：“君素爱恋慈帷，苟不畏此简书，从无浪迹久羁之事，今来省垣者匝月矣，阁部叙勋之奏，昨日已奉恩纶，指日北行，亟宜归省。妾病已深，难期向愈，支离呻楚，徒怆君心。愿他日一纸书来，好收吾骨以归尔。”余时甫得大人安报，因慰之曰：“子之贤孝，上契亲心，来谕命为加意调治，以期痊可偕归。明日当为子祷于小桃源元化先生祠，冀得一当，以纾慈廑。”姬泣曰：“拜佛求仙，累君仆仆，吾未知所以报也。”次日祷之，未荷赐药。次日又以姬之生平，俱疏上达，愿减微秩，以丐余生，俾侍吾亲，谓先生其亦许我耶？始荷赐以五色豆等味。自此遂旦旦求之，至十八日晚，得大人急递书，知太夫人客感卧床。姬亟呼郑李两妪，尽力扶倚隐囊，喘息良久，甫言曰：“妾病已可起坐，君宜遄归省亲，勿更以妾为念。”言际清泪栖睫，更无一言，反面贴席，若恐重伤余心者。余时心曲已乱，连泣颔之。晨光熹微，策单骑出朝阳门。伤哉此日，遂为永诀之日矣。 

　　余于二十二日抵苏，太夫人之恙，幸季父治少痊。惟头目岑岑，迷眩五色。余急祷于西米巷元化先生祠，赐服黄菊花十朵，遂无所苦。太夫人询姬病状，知在死生呼吸之际，命余即行，余以慈恙甫愈请少留。至二十六夜，姬恩抚女桂生惊啼曰：“娘归矣！”询之，曰：“上香畹楼去矣。”太夫人疑为离魂之征也，陨涕不止。余再四劝慰，太夫人曰：“紫姬厌弃纨绮，宛然有林下风。湖绵如雪，则其所心爱也。年来侍我，学制寒衣缝纫熨贴，宵分不倦，我每顾而怜之，因属世母谯国太君庶母静初夫人萼姊苕妹辈，为姬急制湖绵衣履。”顾余曰：“欲有冲喜之说，汝可携去。能如俗说，留姬侍我，此如天之福也！”至七月朔日，得姬二十八日寄书，殷念北堂病状，并遍询长幼起居。举室传观，方以无恙为慰。初三制衣甫毕，堂上促余遄行，伏雨阑风，征途迢滞。初六触炎登陆，曛黑入门，家人兮慞惶，嫂侄兮含悲。易锦茵以床垂兮，代罗帱以素帷。魂飞越而足趑趄兮，心震駴而肝肠摧，抚玉琴之在御兮，瞻遗挂之在壁。怼琼蕊之无征兮，恨朝霞之难挹。萃湫风以酸滴兮，涉遐想兮仿佛。太原翁姥流涕告余曰：“儿于初四戌刻，不及待公子而遽去矣。”呜呼！迟到两朝悭一面，抚棺长恸，痛如之何！ 

　　姬之逝也，太原翁姥专傔至苏。余于中途相左，至十二日傔自苏归。赍奉大人慈谕曰：“七夕得三槐书，知紫姬遽然化去。重闱以次，无不悲悼。且屈指汝到相距两日，未必及视，其敛尤为伤心之事，携去衣履，想已不及附棺，汝母云是所心爱，可焚与之。汝一切料量安妥后，即载其槥回苏，誓厝虎山后院，俾依汝祖灵以居。今冬，恭建先茔当并挈之以归，尔渠四年中贤孝尽职，群无间言，去冬侍汝妇之疾，尤属不辞。况瘁至其淡泊宁静，夙为汝祖所称赏。今得首从先人于九京在渠，当亦无憾。汝母方为作小传。静初允庄等，皆有哀词，汝宜爱惜身心，报以笔墨，俾与茜桃、朝云并传，当亦逝者之心也。”鸣呼！我堂上慈爱之心，无微不至，开函捧诵，感激涕零。畀太原举家读之，莫不凄感万状。余因恭录一通，并衣履焚之层次。鸣呼！紫姬魂魄有知，双目其可长暝矣！ 

　　姬发长委地，光可鉴人。指爪皆长数寸，最自珍惜。每有操作，必以金驱护之。弥留之际，郑媪为理遗发，令勿轻弃，更倩闰湘尽剪长爪，并藏翠桃香盒中。闰湘曰：“留以遗公子耶？”含泪点首者再，叩其遗言曰：“太夫人爱我甚至，起居既安，必命公子复来，惜我缘已尽，不能少待为恨尔。” 

　　太夫人素性畏雷，余与允庄紫姬，每逢夏夜风雨，辄急起整衣履，先后至太夫人房中，围侍达旦。今年七月三夕，姬病卧碧梧庭院，隐闻雷声，辄顾李媪等曰：“恨我远离，不能与主人同侍太夫人尔。”未及周辰，遽尔化去。病至绵惙，而其爱恋吾亲若此，悲哉痛哉！ 

　　允庄闻姬凶耗，寄余书曰：“姬之抚恩女桂生，已奉慈命为持三年之服。至其平日爱抚孝先，无异所生，业为持服，如有吊者，应报素柬，亦已请命堂上，可书嫡子孝先稽颡云云。”并寄挽联曰：“四年来孝恭无忝，偏教玉碎香销，愚夫妇触境心酸，遗憾千秋，岂独佳人难再得。两月中消息虽通，只恨山遥水远，慈舅姑倚闾望切，芳魂一缕，愿偕公子蚤同归。”同人叹为情文相生，面面俱到。芳波大令曰：“素柬以嫡子署名，吾家庶大母之丧，先大父太守公曾一行之，今君家出自堂上及大妇之意。尤为毫发无憾。” 

　　金沙延陵女史，工诗善画，秀笔轶伦，所得润笔之资，以赡老母幼弟。尤工剑术，韬晦不言，人以黄皆令杨云友一流目之，不知为红线隐娘之亚也。病中闻紫姬之耗，寓书于余，发函伸纸，上书“萼绿华来无定所，杜兰香去未移时”一联。跋曰：“紫湘仁妹，蕙心纨质，旷世秀群。余每见于芜城官舍，爱不忍去，曾仿月娇遗迹，画兰十二帧，以作美人小影。今闻彩云化去，不觉清泪弥襟。以妹之孝恭无忝，具详允庄大妹所撰挽联。人不间于高堂大妇之言，无俟再下转语，爰书玉溪生旬俾知慧业生天，以摅云弟梨云之感，此于香祖楼后，又添一重公案矣。”又一行曰：“姊以病中腕怯，不得纵笔作书，可觅一善书者，捉刀为幸。”余因倩汝南探花，仿簪花妙格，书之吴绫，张诸座右，此与昭云夫人篆书林颦卿《葬花诗》，以当薤露者，可称双绝。 

　　词坛耆隽，嬴锡哀词，摅祭怆情，美不胜屈。至挽联之佳者，犹记扶风观察云：“别梦竟千秋，金屋昙花逢小劫。招魂刚七夕，玉箫明月认前身”巢湖太守云：“司马湿青衫，盖世奇才，那识恩情还独至；脩蛾归碧落，毕生宠遇，从知福慧已双脩。”高平都转云：“玉帐佩麟符，曾见潞州传记室；兰台抛凤管，空教司马忆清娱。”清河观察云：“倚玉搴芳，记伊人，琼树雁行花叶，江东推独秀；吪鸾靡凤，送吾弟，金闺鹗荐风沙，冀北叹孤征。”渤海令君云：“迎来鸾扇女，美前程月满花芳。奈银屏，月缺花残，憔悴煞镜里情郎，画中爱宠。归去鹊桥仙，生别离山迢水递。赖锦字，山温水软，圆成了人间艳福，天上奇缘。”渤海清河两君，有蹇脩葭莩之谊，抚今悼昔，故所言尤为亲切。及见申丈挽联云：“公子固多情，也为伊四载贤劳，不辞拜佛求仙，欲把精虔回造化；佳人真有福，堪羡尔一堂宠爱，都作香怜玉惜，足将荣遇补年华。”佥曰：“离恨天中。”发此真实具足语，白甫此笔，真有炼石补天之妙。又鹅湖居士，用余丙子年题铁云山人无题旧作“昙花妙谛参居士，香草离骚吊美人”之句，书作挽联，既见会心，又添诗谶。钗光钏响，触拨潸然。 

　　姬疾革夜，语其季嫂缪玉真曰：“我仗佛力归去，当无所苦，公子悼我，第请以堂上为念，扶持调护，宜觅替人。公子必义不忘我，皈向者要不乏人耳？”玉真泣陈如此。余方凄感欲绝，鸿消鲤息，洵有如姬所云者。于乎紫姬来去湛然，解脱爱缘，逍遥极乐，幸勿以鄙人为念。所悲吾亲无人侍奉，所喜吾儿渐已长成，承重荫之孔，长冀门祚之可，寄余则心芽不茁，性海无波，且愿生生世世，弗作有情之物矣！ 

　　余自姬逝后，仍下榻碧梧庭院。翠桃香盒，泣置枕函，空床长簟，冀以精诚致之然。鳏目炯炯，恒至向晨。虽有鸿都少君之术，似亦未易措置也。犹忆七月四日兰陵舟夜，梦姬笑语如平时，寤后纪以词曰：“喜见桃花面，似年时招凉待月，竹西池馆，豆蔻香生新浴后，茉莉钗梁暗颤。恰小试玉罗衫软，照水芙蓉迷艳影，问鸳鸯甚日双飞惯。低首弄，白团扇，星河欲曙天鸡唤。乍惊心兰舟听雨，翠衾孤展。重剪银镫温昔梦，梦比蓬山更远。怎醒后莲筹偏缓？谩讶青衫容易湿，料红绡早印啼痕满，荒驿外，五更转。”时堂上属嫏琊生偕行，读之叹曰：“此种笔墨，无论识与不识，皆知佳绝，惟觉凄惋太甚耳。”余亦■〈口答〉然，孰知兰陵入梦之期，即秣陵离尘之夕，帐中环佩，是耶？非耶？其来也，有自其去也，又何归耶？肠回目极，心酸泪枯，姬倘有知，亦当鸣咽！ 

　　姬素豢狸奴名瑶台儿，玉雪可念。余初访碧梧庭院，辄依余宛转不去。姬酒半，偶作谐语，闰湘纪以小词曰：“解事雪狸都爱你，眠香要在郎怀里”者是也。洎姬归省，闰湘犹引前事相戏。姬逝后，瑶台儿绕棺悲鸣，夜卧茵次。噫嘻！物犹如此，余何以堪？ 

　　姬冰雪聪明，靡不淹悟，类多韬匿不言。先大父奉政公夙精音律，藻夏兰宵，季父恒约僚客于玉树堂，坐花觞月，按谱征歌。奉政公北窗跂脚，顾而乐之。芙蓉小苑，花影如潮，一抹银墙，笛声隐隐，姬遥度为某阕某误，按之不爽。累黍邗江乐部，夙隶尚衣，岁费金钱亿万计，以储钧天之选。吴伶负盛名者咸鹜焉。试灯风里，选客称觞，火树星桥，鱼龙曼衍，五音繁会，芳菲满堂。余于深宵就舍，询姬今日搬演佳否，姬辄微笑不言。盖太夫人素厌喧器，围炉独酌，姬虞孤寂，卷袖侍旁，虽慈命往观，低徊不去，以是彻夜笙歌，未尝倾耳寓目。余今后闻乐，捬心哀过山阳邻笛矣。 

　　姬如出水芙蓉，不假雕饰。当春杨柳，自得风流。太夫人恒太息曰：“韶颜稚齿，素服澹妆，秀矣雅矣，然终非所宜也。”壬午初夏，婪尾娇春，将侍祖太君为红桥之游，萼姊苕妹辈，争为开奁助妆。璧月流辉，朝霞丽彩，珠襦玉立，艳若天人。陇西郡侯眷属，时亦乘钿车来游，遇于筱园花际，争讶曰：“西池会耶，南海游耶？彼奇服旷世骨象应图者，当是采珠神女，步蘅薄而流芳也。”计姬归余四年，见其新妆炫服，只此一朝而已。罗襟剩粉绣袜，余香金翠丛残，览之陨涕。 

　　姬最爱月，尤最爱雨。尝曰：“董青莲谓月之气静，不知雨之声尤静。‘笼袖熏香垂帘，晏坐檐花落处。’万念俱忘。”余因赋《香畹楼坐雨诗》曰：“剪烛听春雨，开帘照海棠。玉壶销浅酌，翠被幕余香。恻恻新寒重，沉沉夜漏长。宛疑临水阁，无那近斜廊。”清福艳福，此际消受为多。今春《香畹楼坐月》词，则曰：“蟾漪浣玉，人影天涯独。镜槛妆在调钿粟，应减旧时蛾绿。归来梦断关山，卷帘暝怯春寒。谁信黛鬟双照，一般抓负阑干。”又《香畹楼听雨》词曰：“梦回鸳瓦疏疏响，镫影明虚幌。争禁此夜客天涯，细数番风况。近玉梅花，比肩笑向巡檐索。怕见檐花落，伤春人又病恹恹。拚与一春，风雨不开帘。”萧黯之音，自然流露，云摇雨散，邈若山河。从此雨晨月夕，倚枕凭阑，无非断肠之声，伤心之色矣。 

　　余以樗散之材，受知于阁部河帅节使都转暨嫏琊延陵两观察。河渠戎旅，不敢告劳。然出门一步，惘惘有可怜之色。迨过香巢，益萦别绪，凄怀酿结，发为商音。犹忆壬午初秋，下榻碧梧庭院，《寄姬芜城词》曰：“新涨石城东，雪聚花浓，回潮瓜步动寒钟。应向秋江弹别泪，长遍芙蓉。金翠好房栊，燕去梁空，开窗偏又近梧桐。叶叶声声听不得，错怪西风。”又《于纫秋水榭对月寄词》曰：“深闺未识家山路，凄凄夜残风晓。雾湿湘鬟，寒禁翠袖，曾照银屏双笑。红楼树杪，怕隐隐迢迢，梦云难到。万一归来，屋梁霜霁画帘悄。凭阑愁见雁字，问书空寄恨，能寄多少？水驿镫昏，江城笛脆，丝鬓催人先老。团栾最好。况冷到波心，竹西秋早。待写脩蛾，二分休瘦了。”香影阁主人读之，怃然有间曰：“此时此际，月满花芳，偶尔分襟，怆怀如许。阳关三叠，河满一声，恻恻动人，声声入破，用心良苦，其如凄绝何！”余初出于不自觉，闻此，乃深悔之。频年断梗，转眼空花影事如尘，愁心欲碎。玉溪句云：“此情可待成追忆，只是当时已惘然。”霜纨印月，锦瑟凝尘，断墨丛烟，益增碎琴焚研之恨。 

　　余去秋留江，姬喜动颜色曰：“妾积思一见老亲，并扫生母之墓。君今晋省应官，堂上命妾侍行，得副夙怀，虽死无憾。”余讶其不祥，乱以他语。会先大父奉政公病，余侍侧不忍遽离，幕僚佥言既受节相河帅厚恩，亟宜谒谢，姬曰：“两公当代大贤，以君为天下奇才，登之荐牍，此其储才报国之心，非欲识面台官，拜恩私室者，且君以侍重亲之疾迟迟吾行，又何歉焉？”嗣奉政公以江淮苦涝，宜效驰驱，促余挂帆。溯江西上，阁部审知奉政公寝疾，仍允告归，姬曰：“吾闻圣人以孝治天下，阁部锡类之心，洵非他人所及也。”嗣此半月，姬与余随同诸大人侍奉汤药，姬独持澹斋，不食盐豉，焚香祷佛。奉政公卒以不起。然此半月中，余得随侍汤药，稍展乌私，皆阁部之所赐也。八月下浣，余遽被议；九月中旬，举室南还，而姬归省扫墓之愿，知不克践，既痛奉政公之见背，又复感念生母，人前强为欢笑，夜分辄鸣咽不已。十月中，余又奉檄，涉江历淮，姬独侍大妇之疾，半载以来，几于茹冰食蘖。鸣呼！伤心刺骨之事，庸诎者尚难禁受，况兹袅袅亭亭，又何能当此煎迫哉？ 

　　七月二十日，与客坐纫秋水榭，恭奉太夫人慈训曰：“紫姬之逝，使人痛绝，伤心吊影，汝更可知。以汝素性仁孝，于悲从中来之际，想自能以重慈与我两老人为念。寄去姬传一篇，据事直书，不计工拙，聊摅吾痛，无侈无饰，当之者，亦无愧色也。”谨展另册视之，洋洋将二千言，泪眼迷离，不忍卒读。时玉山主人鹅湖居士在座叹曰：“紫君贤孝宜家，不知者或疑君抱过情之痛，今读太夫人此传，始知君之待姬洵属天经地义，实姬之■行有以致之尔。”蕙绸居士曰：“紫姬之贤孝，堂上之慈爱，至性凝结，发为至文，是宇宙间有数文字，紫君得此，可以无死。” 

　　国朝以来，姬侍中一人而已。呜呼！紫姬，余撰忆语千言万语，不如太夫人此作，实足俾汝不朽。郁烈之芳，出于委灰繁会之音。生于绝弦彤管补静女之徽，黄绢铭幼妇之石。鸣呼！紫姬魂其慰而。而今而后，余其无作可也。 

　　客读《香畹楼忆语》或谓过情，或疑逾礼，余怃然有间曰：“此非深知朗玉之言，且非至性至情人语也。”凡人笃于一伦者，五伦皆厚；漓于一伦者，五伦皆薄。余识朗玉久矣！见其髫龄承欢，重亲颐养，孝友之誉，门无间言，且觏堂上疾剧，斋心涕泣，焚香告天，誓请身代，以故每祷华元化先生祠，赐药疗疾如响，斯应弱冠投笔，仰承仔肩，淮泗近游，亦有啮指心痛之感。其笃于事亲者如此。淑俪允庄夫人，闺中之秀也。弦诗鼓瑟，静好孔嘉，嗣以侍堂上之疾，长斋绣佛，与君别居。宏愿既毕，编选明人诗集，复得心耗不寐之疾，屡为君访置簉室，君皆坚却之。四年异处，怡悦相庄，其笃于梱内者，又如此。哲弟小英，早慧而殇，君悼之甚哀，集中《哭荀弟诗》，及《哭从弟仲华》诸诗，潘芝轩尚书叹曰：“斯人性情独挚，故其理学独醇。”顾君以同怀早世，独抱四海苍茫之痛，恒曰：“惟朋友足以补昆弟之阙，故其友谊为尤笃。”尊人颐道先生，为当代龙门，怜才下士，清宦廿年，室尝屡空，而君解衣指囷，赴义若渴。忆余自己巳冬，因娄东萧君晋卿识君，时君方从萧丈子山游，明年晋卿死，君念萧丈之无嗣也，请于堂上，为置侧室，未几生一女，而萧丈遽下世。遗腹复生一子，送死养生，力肩其任，呱呱遗孤，赖君成立。同时以父执而订忘年交者，曰大兴舒丈铁云，曰嘉兴王丈仲瞿。舒丈有三子，长孟皋，次仲舒，最幼丱角者，余始不知其字。乙亥冬，舒丈居母丧，柴毁骨立，除夕漏四下，君犹手煎参汤以饮之。而丈终以哀毁卒，君为理其丧，辑其稿，月恤其家，迄今十年矣。其间孟皋仲舒，先后居颐道先生幕中，复先后以疾卒。君日以舒氏嗣续为虑。凌芝泉明经者，金陵之诗人也。病废广陵，与君乔梓，素无一面交，颐道先生宰江都，赒其家者三年，洎先生以忧去官，明经遂失志以死。适君以今秋莅扬，阮梅叔明经语凌凶耗，君往唁其家，全家哭拜于地。君既然曰：“存殁之事在吾，无忧。”购地葬芝泉于平山之麓，且为封树，题其碣曰：清故白门诗人凌芝泉先生之墓。请命于颐道先生，挈其全家来吴，并为舒氏营新居，即以凌氏幼氏配舒氏少子侍萱。君母龚太夫人，以次各撤衣珥助妆。汪剑潭《资政文》中有云：“悯诗人之薄祚，冰上传言。迁寿母以同居，桥边赁庑。佳儿佳妇，互承二老晨昏。江北江南，并作一家眷属。”读者皆为感叹泣下。所谓舒子侍萱者，即余昔见其丱角无字者也。舒于王为中表亲，仲瞿丈与铁云丈，才既相匹，遇亦相同。丁丑新秋，仲瞿丈病于吴中，华严庵君，日往视其疾。丈固旷逸不羁，有宇宙蘧庐之意。君毅然曰：“君有眷属在杭，使君生后，犹所羁旅天涯之感，吾他日何以对君嗣哉？”专傔飞棹送丈归里，并豫为料量身后事。丈竟得遂首邱，遗孤善才，迄今提掖不少倦，距王丈之殁，盖亦九年于兹矣。吾吴人才辈出多，与君交善，咸以所学就正于颐道先生。先生奖成后学，惟恐不及，始有吴门七子之目。继有后七子，续七子之称，就所见先后为序，不以年位学问相轩轾，梼昧如余，因亦得厕名其间。而此二十一人中，英年硕学，以王君井菽为巨擘。今秋遽以疾卒，君为筹其后事甚至。王母曹太夫人，流涕语人曰：“吾儿交多贤豪长者，死友惟陈司马一人而已。”余考范文正忠宣父子麦舟助葬，千古传为美谈。今君乔梓，助人营葬。就余所知者，舒萧诸丈而外，余舅氏彭甘亭先生，秀州吴丈澹川，并葬其全家五棺，王柳村徵君赋诗以记其事。此外待君举火者，有娄东桂氏，吴中许氏，秀州陈氏，金陵翁氏，盖亦指不胜屈。君初无德色，无惰容，曰：“吾少承庭诰，出事友生，第视吾力之当尽，以求吾心之所安。恩怨升沉，非所计也。”夫君于纲纪伦彝之际，皆出以缠绵悱恻之思。既已顽懦可立，豪杰可兴，况乎紫姬之归君也。以姬姜而备令德贤孝淑慎，百喙同声，积勤成瘵，猝然化去。仰事俯育，失此良佐，亲悼于堂，妇痛于室，而谓君能漠然置之，匪特无是情，亦必无是理也！且闻君之蹇修为侯外翰欧阳大令，外翰年逾五旬无子，君为置簉，举雄，外翰赋诗志喜。今襁褓者三龄，而外翰年亦六十一岁矣。大令去冬因公事几被吏议去官，举室仓皇，乞援于卅年之旧雨某观察，某置不答，君为借箸而筹，大令始得我恙。报蹇修者如此，其待姬者可知。然苟非姬之至性至情，天欲玉女，又何以见两美之必合哉！且夫移孝作忠，理无二致，齐家治国，教本同原，是故朗玉致亲奉檄，虽屈资郎，其议骆马湖之租地也，吴省庵观察叹为能持大局，能识大体。其论淮南北之盐策也，钱子寿都转称为公辅之器，王佐之才。其佐理真州水利，捦治枭盗也，曾宾谷节使顾谓王篑山观察曰：“如陈丞者，可谓材兼文武矣。”相国孙寄圃先生，既以国士无双待之，河帅黎勤襄公，又以天下奇才目之。连衔入告，屡荷恩纶，始谕缉捕勤能，继谕始终奋勉。一介书生，传家忠孝，而果受特知若此。圣经所谓治民必获乎上者，非即诚身明善，顺亲信友之所推暨哉。书有之云“王道本乎人情”，夫非人情者有二，不为至愚陋，即为大奸慝。彼为过情逾礼之说者，既不乐成人之美，而其自待，亦正复不厚。是非公论所在，余不欲默尔而息也。爰走笔书于简末，以告后之读是编者。 

　　道光甲申孟天沈秉钰跋于吴中怀云亭。 

　　○紫湘主人哀词即题朗玉司马自撰《香畹楼忆语》、《梦玉词》后 仪徵阮亨梅叔 

　　翠墨檀郎苦费才，桂旗兰旐渡江来。 
　　可怜香畹楼前月，还照凄凉玉镜台。 

　　香名贤孝说全家，嬴得慈闱泪似麻。 
　　雪碗冰桃灵座供，西池开出断肠花。 

　　曾识羞兰咏絮来，梨云仙梦返瑶台。 
　　佩环留得珊珊影，应种香坟万树梅。 

　　传家忠孝挹清芬，紫玉成烟艳紫云。 
　　重见湘烟编小录，楚天瑶瑟吊湘君。 

　　○香畹楼主人哀词 太原女史辛丝瑟婵 

　　扫眉才子是名姝，骨应相知艳应图。云海仙山长恨传，金堂兰室莫愁糊。 
　　捣衣砧杵怜中妇，盘石箜篌忆小姑。何处潜英少君石，余香紫帐浥蘅芜。 

　　○芜城新秋惊闻畹君妹金陵之讣，寄此奉挽并慰朗玉弟吴中 岭南女史黄之淑耕畹记从 

　　官阁见瑶华，玉镜新妆丽晓霞。画出蛾眉二分月，簪来蝉鬓六朝花。蘼芜隋苑迟春燕，杨柳苏台隔暮鸦。江北江南成小别，经年消息望天涯。 

　　岂料长离逝女床，琼枝消息断金堂。紫钗入梦银镫暗，钿笛回波水槛凉。剪爪心坚来世约，招魂诗爇返生香。玉箫再见寻常事，好念高堂两鬓霜。 

　　○奉题朗玉弟《香畹楼忆语》后 溧阳宋鐄北台 

　　经世才名杜牧之，焚香跌坐写乌丝。 
　　梨云影事分明在，一卷凄凉《梦玉词》。 

　　捧檄关河雪满裾，朝云珍重数行书。 
　　影梅庵里论前事，忠孝文章恐不如。 

　　一家眷属同仙佛，妙语都从慧业成。 
　　留得千秋佳话在，优昙小现已长生。 

　　○奉挽紫湘主人即慰朗玉兄悼怀 元和蒋志凝澹怀 

　　上苍浪天下泉壑，佳侠含光宅冥漠。神仙眷属兰蕙丛，一点蛾眉月吹落。瑶姬沦谪颜如霞，作媵名阀仪柔嘉。药炉经卷不驻影，殿如之媛悲舜华。金闺夫婿才奇俊，凤靡鸾吪毕生恨。锦瑟华年去莫追，玉箫再世缘难问。忉利光音挹妙鬟，银河耿耿佩珊珊。婵娟自有千秋在，可奈情天补石难。 

　　○紫湘主人仙逝金陵行馆，兹当归旐，制此奉挽以摅朗玉弟怆情 南城陶焜午香泉梁州新郎 

　　湘波千尺，湘花一迳，摹出伤心人影。竹风梧雨，几番凄切，曾听见说归帆催去，急骑飞来。总是无憀境。问新词谁唱断肠声？吹送瑶天紫凤笙。秋萧瑟，人孤另，可怜宵记照花枝并。思郑重，忒分明。 

　　前腔一丸螺墨，一瓯新茗，博得兰闺心肯。香君去后，几人能饮？香名只有河东末路，小宛中年，一样怜才症。记红桥同听玉箫声，宠柳娇花列画屏。蓝桥约，黄姑聘，笑他家错守温郎镜。千载遇，一时情。 

　　前腔换头伴幽兰素影娉婷，照明蟾一天凄警。佳人不寿，天公原算多情。况有高堂爱笃，夫婿缘深，大妇生同命。趁黄杨先厄，足了平生。到七夕秋河别恨成。冬郎惫，秋娘病甚，杨枝婀娜红绡艳。调锦瑟，怨湘灵。 

　　节节高荧荧曙后星，梦郎醒，算他生未卜今生定。朝云诔，络秀名。看宜称鸾笺，留得檀奴咏，鸳情更向莲台证。落叶哀蝉不须听，红牙代谱相思令。 

　　尾声因缘不隔人天信，把一炷名香祷玉京。还指仗此去江神，保护悄魂影。 

　　○读朗玉弟《湘烟小录》，缀成韵语代写哀思 吴县叶廷官苕生 

　　紫玉西风遽化烟，霜禽情海恨难填。 
　　谁知香草灵均感，诗谶先成十载前。 

　　定情本事最风华，传遍青溪姊妹家。 
　　醉倚玉梅听俊语，可人夫婿是秦嘉。 

　　烟江催放木兰舟，到及芜城正晚秋。 
　　一树琼花摹艳影，美人端合住扬州。 

　　澹扫修蛾月二分，孤芳哪用异香熏。 
　　筱园春宴归来后，叠损泥金簇蝶裙。 

　　寒衣针线及秋忙，小队弓刀送玉郎。 
　　风雪天涯能报国，几曾翠黛怨凝妆。 

　　问疾晨昏侍祖庭，斋心祷佛乞延龄。 
　　千秋贤孝多名媛，至性尤难是小星。 

　　寒闺大妇病缠绵，药里深宵手自煎。 
　　甘作东风桃李代，心香一瓣祝瑶天。 

　　剪蝶殷勤寄故乡，翩翩自喜胜鸳鸯。 
　　哪知易醒梨云梦，双宿以飞命不长。 

　　愿佐兰闺奉老亲，报郎岂在侍征轮。 
　　绿窗记取殷勤语，要觅清娱作替人。 

　　春秋小病学维摩，骨瘦香桃冷翠蛾。 
　　憔悴檀奴相伴处，玉箫凄咽洞仙歌。 

　　归省亲闱强自宽，人天从此路漫漫。 
　　石头城下无情水，送过明妆送玉棺。 

　　玉女投壶紫电辉，房栊永夜侍萱帏。 
　　晨怜病榻闻雷际，梦囊还思化鹤归。 

　　粉盝脂奁浥泪痕，汝楼深锁月黄昏。 
　　盈盈素旐空江外，缥缈先归倩女魂。 

　　江国新凉雨又风，待郎来已掩残红。 
　　更无通替能相见，落叶哀蝉一哭中。 

　　愁见苏台拂柳丝，歌离吊梦早秋时。 
　　双鬟掩泪瑶笙咽，怕唱凄凉《梦玉词》。 

　　妆台爱听雨潇潇，更玩凉蟾倚绮寮。 
　　此后弦秋孤馆夜，剪镫何忍种芭蕉。 

　　昨岁吴门画舫回，虎山清梵暮云开。 
　　前身香界司花史，环佩还依古佛来。 

　　香畹楼头月自明，萧郎孤影坐残更。 
　　一编写就伤心史，便抵奇香爇返生。 

　　玉色瑶情绝妙词，江南词客吊蛾眉。 
　　哀言别创千秋例，二老文章大妇诗。 

　　秋榭微波冷翠屏，归舟重泊短长亭。 
　　银笺拈出伤心句，远笛哀秋可耐听。 

　　○奉慰朗玉弟即题《香畹楼忆语》后 太仓顾晞元意秋 

　　闻指星桥订会期，如何小别即长离？魂销梨苑停云夜，梦断兰陵听雨时。 
　　遗挂珊珊人似玉，回肠曲曲鬓将丝。鸾笺赢得伤心语，胜勒梅花墓上碑。 

　　○仲兄书来，知朗玉兄有清娱之悼，谱寄《解连环》一阕以抒哀思 长洲王嘉禄井叔 

　　渡江桃叶，顿伤心，望断一眉残月。料夜深水榭，新秋对明镜无言，素娥初别。绿（作去）闪流萤，悄凝想，画罗衣褶。更红衾浸水，翠烛飘烟，抱影凄绝。丁帘暮潮恨咽，问丁娘十索，前事休说。记倚阑同玩双星，正竹插瓜分，露凉时节，一霎人间，但怨指银河痕灭。定空房暗尘坠响，梦疑绣屟。 

　　○朗玉兄自京江舟次邮示近作，悼香畹楼主人，《台城路》词四阕，绵缠往复，悱恻芬芳，读之使人心骨俱当与《饮水》诸作，并有千古。紫君得此，可以无憾。爰依原调，再题二解，寄以奉慰 长州王嘉禄井叔 

　　板桥谁分丝丝柳，重来但牵秋怨。柱雁凋金，屏蛾坠粉，总作今生肠断。罗帱夜短，恨潇碧如烟，梦啼难唤。不耐红鹦，画帘风悄尚催卷。红楼空记送别，甚楼高在望，人竟天远。玉冷消肌，珠枯莹睫，莫是郎归犹盼？兰舟又返，料怯怯香魂，背镫寻遍。欲认愁痕，海绡清泪浅。 

　　最消魂事无过别，人天况成长恨。琐屑眠餐，殷勤冷暖，一种伤心谁问。寻思更忍，尽子夜欢闻，变歌凄紧，暝写蚕眠，翠笺重叠怨难尽。空江孤梦易醒，正红闺采伴，频寄芳讯。月瘦琴心，烟寒镜约，莫遣华年愁损，归帆盼准。好同话相思，夜偿秋闰。更与铭香，彩鸾传韵本。 

　　○题朗玉司马所撰《香畹楼忆语》后即寄汪允庄女甥 钱塘张袭裘菽 

　　一夕罡风怅落花，檀奴挥泪哭天涯。香销兰畹吴宫月，梦冷枫林楚岫霞。 
　　碧汉残星愁驾鹊，白门疏柳怨啼鸦。真灵位业知谁是，翠水西头萼绿华。 

　　传来忆语护灵芸，却扇曾看月二分。南国愁过桃叶渡，西湖待筑菊香坟。 
　　尘封钿盒抛银甲，烛暗罗帷冷画裙。多病枕书怜谢女，断肠新咏吊朝云。 

　　○朗玉弟有朝云之感，自制《台城路》数阕，摅其愁怀，以苏辛之高亮，写姜张之幽远。觉《文通》、《别恨》二赋，尚有逊其凄怨处，因复倚声代寄余意宝山毛岳生生甫 

　　秦淮幽恨埋无地，垂杨半堤秋水。镜箧霜飞，帘钩月冷，多少明眸如此。金釭暖紫，怕消瘦郎腰，坠鬟重理。脉脉香尘，旧欢如梦更余几。残荷珠净乍洗。记添香夜坐，钿映花丽。宝帐寒僧，璚梳涴怯，魂小阑昏愁倚。亭亭瘗矣，付篁绿啼禽，乱荧幽隧。暗忆犹怜，洞箫知怨起。 

　　○朗玉兄自制《台城路》四哀，感顽艳一往情深，依调即题《香畹楼忆语》后，以摅怆情 吴县戈载宝士 

　　紫云修到神仙眷，罡风顿教吹散。璧月凝辉，琼花照影，合向璇闺长伴。情天梦短，想小别青溪，倩魂先断。两日迟来，不堪重对旧庭院。余香尚留素畹，坠欢收拾起，闲付斑管。金屋三年，玉箫再世，絮果兰因都幻。瑶编细展，认字字相思，泪珠弹满。夜雨空楼，佩环声未远。 

　　○又集旧玉兄澄怀堂句，得七绝十六章，桂枝昆玉远胜鄙人自作也 吴县戈载宝士 

　　一纸书来墨未干，休文善病带围宽。繐帷弹指人何在？锦瑟忧横未有端。 

　　闻道金闺第一流，佩环归去莫山秋。返生术少香难炷，石不能言佛也愁。 

　　满湖秋雪不开门，洗尽胭脂旧泪痕。遥见小楼红一角，东风吹堕落花魂。 

　　楼外湘帘卷玉钩，碧云天远忆灵修。捧花归侍如来座，又作红尘一度游。 

　　画槛移床露气侵，霜鸿嘹唳候虫吟。南朝旧是伤心地，万种秋酸一寸心。 

　　不料伤心事竟真，牵云曳雪岂无因。蓬山昨夜罡风到，嬴得高歌泣鬼神。 

　　花月多情杜牧之，清寒况味几人知？凤罗纸写神伤赋，忆到呵花贴鬓时。 

　　乘风有日到莲莱，消得清游第几回？记得去年花外立，海棠红向镜中花。 

　　画槛雕楹半夕阳，琐窗今夜梦潇湘。庭前剩有青杨树，不待攀条已断肠。 

　　琼楼人忆小游仙，竹化啼痕玉化烟。梦断湘皋风雨夕，一花一叶一因缘。 

　　何处秋心逗笛家，西窗细雨落檐花。九原寂寞倘相忆，遥指银湾降羽车。 

　　箫局熏留昨夜香，罗衣禁得十分凉。晓莺啼破游仙梦，万树桃花葬夕阳。 

　　三十工愁鬓已毕，画屏银烛谱琵琶。泪珠洗面将终日，一醆寒泉荐落花。 

　　丛铃碎佩不逢人，洒醒天寒独怆神。勤与扶持双白发，玉楼珍重苦吟身。 

　　珠玉遥天咳唾寒，林鸟凄咽草虫酸。一编珍重千秋想，鹃血模糊未忍看。 

　　笑我年来太瘦生，墙东谁按紫鸾笙？银床坠叶邀题句，凉入松风竹雨声。 

　　○朗玉弟有畹君之悼，寄示《台城》路新词，哀艳凄戾，殆不自胜。因和二解，以写其哀 长洲王嘉福二波 

　　青溪最数排行小，芳名试抡纤指。翠钿凝妆，乌衣卜宅，早压兰姨璚姊。亭亭瘦紫，但手折芙蓉，怨弹湘泪，几劫司花，种情香界证前世。秋期曾记俊赏，羡三生艳福，帘访丁字。碧玉能谐，黄衫许作，信有倾城名士。归飞燕子，怎重到金堂。梦寒香垒。未抵愁深，莫愁湖上水。 

　　洗车重洒天孙泪，伤心竟逢秋闰。碧汉初凉，黄杨共厄，谁识人间长恨？香兰翠陨，甚一剪同心，梦中开尽。寂寞妆楼，步虚归听佩声隐。空闺魂断月影，又初三下九，凝望争忍。小扇辞萤，生衣散蜨，却怨红香犹润。愁腰瘦损，怕湿遍青衫，易消词鬓。莫倚回栏，早寒风露紧。 

　　○题《香畹楼忆语》调寄《虞美人》 长洲女史曹佩英小琴 

　　秦淮稚柳娇无数，第一柔条数。成阴肯向大堤边，只有玉騘缓缓许摇鞭。秋江双桨蘋波软，桃叶迎如愿。司花消受福三生，无奈风幡偏听落花声。 

　　玉钩望断穿针夕，忍说黄杨厄。人间天上一般秋，只是生离死别两般愁。十行清泪鸾笺洗，影事从头记。千秋水绘要同传，只恐影梅还逊影兰缘。 

　　○题朗玉兄《湘烟小录》调寄《菩萨蛮》 吴县徐尚之仲文 

　　箫鸾写韵传仙匹，蕊宫又见瑶姬谪，鸳牒话兰因，一时三玉人。婵娟惊艳福，国色宜金屋，桃叶渡江云，珠帘月二分。 

　　药炉经卷檀权瘦，伤心语怕难消受。乞护并头莲，慈云大士前。兰缘何太短，翠旐秋江远。银汉待吹笙，乘风返玉京。 

　　凄凉四阕台城路，银笺珠泪抛无数。影事泪重弹，定情菩萨蛮。香名贤更孝，只此人传了。福慧况双修，语君休泪流。 

　　断肠嬴得才人语，曼殊月上都归去。红雨茜桃坟，相依倩女魂。钿车人掷果，芳意如何可？么柱觅鸾胶，只应逢玉箫。 

　　○陈孟楷通守副室王硕人哀辞 吴县曹堉稼山 

　　年月日，吾兄陈孟楷之副室王硕人，卒于秣陵。及是孟楷携其柩归厝于虎邱祖殡之侧。重亲以下，哭咸失声。姑彰以传，妇痛以诗，翼翼矜矜，式瞻清懿，宜孟楷之情过其分，哀逾于礼矣！今以所撰《湘烟小录》，示余为辞。余读之，哀感顽艳，情文相生。揽其緸冤，鲜不僾唈。按硕人姓王氏，讳子兰，字紫湘，别字畹君，上元人也。玉英韫德，兰性扬芬。孟楷以羊车璧人，拾蘅皋翠羽，渡江画楫，误指神仙，却扇新诗，艳传吴会，虽坤灵之作合有因，亦窈窕之心神独契也。大妇允庄夫人，夙擅闺房之秀，金钗奉贽，青绫解围，璿韫女宗，箫鸾仙侣。硕人则维参一点，爱■纤阿。子霞三年长侍玉扃。太原女士辛瑟婵闻之，叹曰：“国香国士，畹君得所归矣。”艺苑侈称，闹娥旁妒，冒董丽谈，不是过也。矧以慧心能佐内政，纤悉手规，中外心服，孝恭淑慎，尤为太夫人所锺爱焉。大妇体瘅，忽遘异疾，撤环侍药，以身吁天。婉娩内伤，美疢外剧。然犹殗殜自讳，恐伤慈怀。省亲金陵，逾月遂卒，年二十二也。鸣呼悲哉！孟楷哀弦播音，爱河溢泪，影堂二展，在东不犹，《国风》两篇，《召南》欲废，撰清娱之行实，属楚挽于吴蒙，不获礼辞，藉抒侧感。辞曰： 

　　江水源碧，钟山气青，珠毓琯朗，玉蕴嫈嫇，娈彼嫈嫇丰容盛■〈髟上前下〉。未胜鸦鬟，辄■雀砚。宛宛明艳，曳曳轻容。薄彼晃采，归我元龙。车走六萌，星避五角。郎倚玉人，妇营金屋。高堂愉愉，爱怜婉淑，何意婵爱，获此奇福？鸣房比德，在公兼师，然脂捧砚，裁纨答诗。焚笃耨香，抽排比卷。临池花簪，论难莺啭。妾咏半格，郎手一编。斗茶覆掌，弦琴比肩。子京烛后，马融帐前。跐豸可想，胜趣异焉。艳者既多，妒者亦众，司化忌才，璚瑰告梦。妇适疴作，侍疾忘身。婉娈素脕，遂罹其屯。美质若金，沉疔若火；以火烁金，如何而可？省亲告墓，偶归建康，一叶舸送，百里帆张。燕燕有句，迢迢报章。下仰嫔则，上言高堂。即其至情，允协天相。何图沉绵，英英雕丧？入帷月白，肃帐风凄，花泣泫露，鸟啼惊飞。兰息一丝，药烟几缕。含泪波收，敛蛾魂举。旃檀满室，箫管蹑虚。生有慧业，殁其仙与。鸣呼哀哉！葳蕤余芬，郎旋未歇。通替无棺，遗挂有箧。宜我孟楷，酸瑟怆魂。所撰忆语，琅琅万言。自非沥思，何能极笔？影梅琐琐，不足称述。呜呼哀哉！焚聚窟而不返兮，过■〈女坐〉邱而泪涟。叹阴宫之纣绝兮，忳彤签之依然。何以慰灵光于三泉兮，有伐石而勒志。播瑶华于千秋兮，尚感兴而涕泗。 

　　○题《湘烟小录》后 华亭女史王燕生凝香 

　　共惜芳华起暮愁，月华凉照旧妆楼。 
　　灵筵吴苑冰桃供，遗恨银河七夕秋。 

　　西风梧叶满庭前，鹤驾瑶台玉化烟。 
　　贤孝兰闺名共仰，从来不朽即神仙。 

　　○寄题小云司马《香畹楼忆语》后 汪端先剑潭 

　　两代宗工世早传，鲤庭名播仲华年。 
　　一门礼法兼诗教，中妇温柔大妇贤。 

　　传来消息陨琼枝，司马青衫湿可知。 
　　好爇瓣香参转语，玉箫应有再生时。 

　　○侍宦都门惊闻姨母紫湘夫人之讣，雪涕抒哀，谨题《香畹楼忆语》后 河东女甥张仪昭凤卿 

　　春色乌衣巷，幽芳最小枝。梨云娇粉靥，柳黛染修眉。夫子鹓鸾彦，佳人冰雪姿。烟江桃叶桨，官阁菊花卮。姽婳琼枝影，团栾璧月词。风楼赓雅韵，燕寝洽柔仪。珠箔飘镫夜，银屏赌酒时。随肩拜金母，奉手侍风姨。兰室承优谊，香车恨远辞。燕云牵别梦，湘草寄遐思。忽返瑶清驾，传来碧落碑。青衫人似玉，锦瑟泪如丝。黄阁交章荐，红尘四牡驰。京华情话处，芳树有余悲。 

　　○《台城路》一阕和孟楷弟哀逝之作 震泽赵函艮甫 

　　工愁洗马吟愁句，空阶絮闻蛩怨。水咽秦淮，云薶白下，一霎昙花易散，灵香袅断。恨不共郎归，怕教郎见。撤手珠宫，几番留语玳梁燕。纫秋重到旧馆，记迎来画楫，低拥罗扇。宝瑟流年，寒簧待月，镜里轻鸾轻换。湘烟梦幻，算负了今生玉清仙眷。欲寄相思，碧天无早雁。 

　　○题小云司马《湘烟小录》后调寄《如梦令》 吴县石韫玉琢堂 

　　才子又逢才耦，不让女君独秀。替月是明星，谁料匆匆分手。希有希有！问胜影梅庵否？ 

　　○小云司马兄寄示《湘烟小录》，情文交挚，使人不忍卒读。才华衰减，勉题四绝，以博破涕之笑 昭文孙原湘子潇 

　　打桨迎来绝代姝，六朝山色作眉图。 
　　量珠未许论身价，只向郎君索慧珠。 

　　匆匆小劫散鸳鸯，赢得全家为断肠。 
　　天遣文章新样出，班姬史笔传丁娘。 

　　双飞鸟鹊独飞回，消息惊从白下来。 
　　第一人间难得事，若兰亲哭赵阳台。 

　　一死争知络秀贤，情花泪叶满湘烟。 
　　朝云嫁得人才婿，诔笔何曾有老泉。 

　　○寄题小云司马《香畹楼忆语》后 昭文女史席佩兰道华 

　　夫婿专城坐上头，双鬟清影共银瓯。旧称才子如何逊，新得佳人字莫愁。 
　　小病偶还桃叶渡，离魂先返稻香楼。影梅前梦凄迷甚，忍卷湘帘月一钩。 

　　开到江南陌上花，更谁缓缓度香车。双飞乌鹊星前誓，一曲清溪梦里家。 
　　缘注玉箫仍眷属，愁萦锦瑟促年华。郁金堂小寻行迹，凄泪弹红上碧纱。 

　　○寄题朗玉弟《湘烟小录》后 金坛女史吴规臣香轮 

　　金雁栖尘酹翠缸，玉虫ㄠ蕊黯银缸。柳丝烟锁愁凝水，桃叶春寒梦渡江。 
　　花落余香犹恋树，月沉残影尚留窗。碧钿瑟瑟无消息，惆怅青琴拥凤双。 

　　琼树经霜陨一枝，青溪残笛雨丝丝。簪花小影摹双髻，揽镜新妆忆十眉。 
　　萼绿华来无定所，杜兰香去未移时。玉溪谶语分明在，记取湘烟本事诗。 

　　○题小云《梦玉词》后 吴江郭麟频迦 

　　清润潘郎玉琢同，新词如水气如虹。如何才载松陵道，便对青春葬小红。 
　　小劫匆匆八十过，自知绮语夙生多。老来黄九风情减，未要当场铁秀诃。 

　　○奉题香畹楼忆语后 吴县钮树玉匪石 

　　空谷香方吐，琼楼梦已非。柔嘉良不易，婉娈孰能希？竹泪迷湘浦，霜风卷素帷。一编传忆语，足以表音徽。 

　　○题小云司马《湘烟小录》后 仁和钱栻次轩 

　　惊心锦瑟感长年，司马情怀倍黯然。淑行应增贤女传，芳魂合证大罗仙。才工吟咏词编玉，性淡铅华佩撤钿。香畹楼空鸾镜缺，难教重觅再生缘。 

　　从来慧业种瑶瑛，那识朝华每易倾。千古诗人同此恨，一家哀诔共怜卿。花残吴苑凄凉曲，潮落秦淮鸣咽声。莫谓红颜都命薄，天为贤孝播嘉名。 

　　○题小云司马《湘烟小录》后 永康熊方受介兹 

　　相随箫史住秦台，莫道天公不爱才。 
　　三十三番圆月夜，也曾双照玉人来。 

　　耐得闺中仔细看，杏花妍丽菊花寒。 
　　分明艳福兼清福，怪底诗人消受难。 

　　非常贤孝更谁俦，凄绝人间香畹楼。 
　　何待遍征名士笔，一门哀诔足千秋。 

　　公子悲秋欲问天，情痴并怕再生缘。 
　　此中多少伤心境，我已先尝廿二年。 

　　○奉题朗玉司马尊兄《湘烟小录》后 太仓徐元润少掖 

　　江芷江蓠悟梦缘，清商弹碎七条弦。 
　　蘼芜秋影灵均泪，一卷离骚欲化烟。 

　　牙管双花倚玉台，秋池红叶感难裁。 
　　绝奇锦瑟锺情话，却费闺中织锦才。 

　　两桨奏淮送别舟，风风雨雨秣陵秋。 
　　吴儿莫道心如石，不待言愁我已愁。 

　　佳侠香名满色丝，江南吟遍诔花词。 
　　翻怜海外朝云墓，不乞晁黄本事诗。 

　　○题小云司马兄《香畹楼忆语》后 江都吴椿退旃 

　　优昙暂现亦因缘，肠断银河七夕前。 
　　消得全家斑管丽，朝云才调本如仙。 

　　文章经济早知名，锦瑟华年怅月明。 
　　香畹楼头儿女泪，英雄本色是多情。 

　　○奉题朗玉兄《湘烟小录》后 钱塘张之杲东甫 

　　一编记恨墨纵横，添得秋人雪鬓生。 
　　绝似当年白太傅，结之片石泐芳名。 

　　最是高堂传一编，写来至性语缠绵。 
　　然脂谁续伤心史，读向秋窗绝可怜。 

　　蛾眉福慧比朝云，大妇贤柔古罕闻。 
　　一自白门鸾信杳，泪痕先渍石榴裙。 

　　返魂香少命如何，小劫情天一刹那， 
　　花上露偏难耐久，闲愁空自感宜哥。 

　　○奉题小云司马兄《湘烟小录》后 江都张鸿书开虞 

　　石头城畔柳丝丝，梦断银湾七夕期。 
　　总为生前太贤淑，全家雪涕写哀词。 

　　公子秦川对酒豪，江楼愁度可怜宵。 
　　侯嬴曾作氤氲使，应为良缘续玉箫。 

　　仙山难得返魂香，羽士招魂亦渺茫。 
　　只有壮怀销绮丽，新词叠赋买陂塘。 

　　流水沄沄唤不回，马蹄蹀躞上金台。 
　　为君惆怅占君贵，韩偓香奁宰相才。 

　　○寄题朗玉兄《湘烟小录》后 太仓顾登衍春洲 

　　听雨听风万种愁，空江淼淼秣陵舟。蒲帆影待河干卸，环佩魂先月夜游。忆旧事过还剩梦，伤心人总不宜秋。剧怜乌鹊填桥夕，无复凭肩看女牛。 

　　记随徐淑伴秦嘉，同奉兰羞咏白华。侍疾勤调琼杵药，繙书寒门玉炉茶。朝云慧业由前世，络秀高风近大家。似此国香偏短命，神伤岂为六朝花。 

　　应是弹璈王子登，暂完小谪便飞升。二分月冷云初散，一箭兰凋露尚凝。翠水何年逢玉女，青山终古黯金陵。弦秋孤馆凄凉夜，愁绝真真唤未应。 

　　诗谶无端应楚湘，红襟梦断郁金堂。何堪水国秋先到，从此天涯草不芳，姊妹花残怜最小，海山路阻恨尤长。檀奴自写伤心诔，可但芙蓉号断肠。 

　　○旧题《影梅庵传奇》《金缕曲》一词，曾为阆玉兄所赏，今用原调原韵，奉题玉兄《香畹楼忆语》后 上元欧阳长海 

　　药谙别有伤心曲，抵多少锦裁千番，珠量十斛。叶叶瑶笺和泪写，寒透唾壶红玉，合早付参军苍鹄。香祖楼深空谷远，剩影梅庵里悲重续，才子恨，佳人福。零星苦语何堪读。况对此风僝雨僽，断肠惊触。四载璇闺贤又孝，泪洒一家尊属。可也属脩蛾颦绿，待擘生绡描不尽，叠长歌卿当樽前哭。哀蝉赋，倩谁录？ 

　　○香畹主人于归玉兄曾填《庆春泽慢》一阕，以纪艳缘。兹与玉兄话及旧词，类多语谶，石城桥畔，重送霓旌，感次前韵，以当薤露 前人 

　　画鼓凄烟，穗帷霏雪，送伊如此归舟。君自凄凉，无端触我闲愁。兰桡亲见迎桃叶，到而今才几番秋。剩些些绮谶，重提燕子空楼。彩云莫惜轻飞去，便花残月阙已算香脩。昨夜红窗有人絮泣纱帱，春风难遣罗敷恨，况频年罗隐狂游。道输伊四载银屏，百幅银钩。 

　　○奉题朗玉司马尊兄《湘烟小录》后 上元周开麒石生 

　　优昙容易陨秋风，金屋银屏昔梦空。 
　　添得千秋凭吊处，纫秋水榭水关东。 

　　空谷幽芳品最幽，青溪花史艳香修。 
　　桥边红药谁为主？零叶飘花我更愁。 

　　○题朗玉兄《香畹楼忆语》后，调寄《一萼红》，即送朗玉之江北 华亭改琦 

　　七芗展云蓝，伤剩心忆语，依约影梅庵。玉板南朝，粉郎东阁，脩来艳福能兼。算消过傅红写翠，曳湘烟兰笑一开奁。脂盝罗纹，巾箱爪印，旁有遗簪。愁说落花生世，竟如丝如缕，抽尽春蚕。梵策鹦提，仙裙蝶散，者番梦雨重帘。积万点相思清泪，向西风湿了旧青衫。偏又客舩听雁，回首江南。 

　　○又写《同心并蒂花》一帧系以此解 前人 

　　贴梅扇底小眉青，露折湘花晓梦醒。心力枉抛愁倚屏，画难成。一半儿香魂，一半儿影。 

　　○题朗玉兄《湘烟小录》后调寄《国香慢》 仁和李堂西斋 

　　写韵楼深，每佩声误听，屟响追寻。尘帘寂无人倚，昼自愔愔，曲折行穿花径，怕枝上犹■遗簪。孤怀正多感，断续鸿过，细碎蛩吟。昔游浑似梦，记将残烛影，才逗琴心。渡江桃叶，传唱直到如今。不道兼旬小别，早暖消香散罗衾。谁怜沈腰减，倩女魂归，泪也难禁。 

　　○奉题朗玉兄《湘烟小录》后 吴县曹楙坚艮甫 

　　银云坠影商丝咽，兰露宵零桂蟾缺。香冷秋衾吊蟪蛄，一代红颜竟长别。 
　　交枝簇蒂好韶华，长板桥东碧玉家。璚箫吹暖钿车路，二月垂杨三月花。 
　　花鬟娇亸迎春髻，倾城为想颛房丽。密字芙蓉锦绣篇，真灵位业神仙记。 
　　神仙艳福本三生，唤得飞琼下玉京。小院当风罗带结，画楼听雨翠钗声。 
　　妒花风雨催花葬，药炉经卷添惆怅。两桨寒波白下潮，解愁莫问金丝帐。 
　　帐掩流苏冰簟空，人天消息太匆匆。几时白鹄乘烟去，何处青鸾有信通。 
　　沈沈铜漏迢迢夕，一点隃糜泪一滴。婵娟著述并千秋，可人夫婿真怜惜。 
　　走马应官去蓟门，哀蝉落叶总销魂。吴王宫里红心草，留作人间春梦痕。 

　　○朗玉兄《香畹楼忆语》琼思瑶想，凄艳绝伦。余既每则僭加评语，意有未尽，复缀此诗，以慰清娱之悼 吴县董国琛琢卿 

　　东坡葬朝云，香山遣樊素。有情悟无情，要皆在迟暮。 
　　如何少年场，乃有感逝赋？孟楷佳公子，亭亭而玉树， 
　　礼防申自持，花丛懒回顾。青溪最小姑，相见眼波注。 
　　秋桨桃叶迎，春槛蕙花吐。堂上明珠珍，闺中德星聚。 
　　葡萄镜传神，旃檀篆添雾。一螺仙掌纹，十索锦心句。 
　　络秀佐羹忙，小乔知曲误。福慧信无双，燕莺亦旁妒。 
　　况闻贤且孝，侍疾忘寝寤。色喜动太君，肩行随大妇。 
　　郎既小小怜，妾亦鹣鹣护。谁知归建康，遽尔痛朝露。 
　　璧月掩圆辉，琼枝陨寒跗。忆语千万言，伤心事如诉。 
　　畹君倘有灵，应识郎情苦。伫续玉箫缘，再看银河渡。 

　　○又读《台城路》词四阕，依调奉题，以纾余感 前人 

　　人天尽有伤心境，凄凄况传遗事，坠叶敲帘，余香剩盒，难挽青门书记。飞仙去矣，又旧梦零星，可怜提起。细语喁喁，问君能有几多泪？言愁吾亦愁绝，剪镫消夜读，炉烬心字。墨碾珠尘，编凝粉印，写尽落花身世。缠绵至此，料悔觅封侯，断肠夫婿。曲按朝阳，玉人知也未。 

　　○奉题小云兄《湘烟小录》后调寄《台城路》 吴县沈彦曾兰如春风 

　　曾护双兰笑，湘烟化成凄怨。艳艳销金，盈盈载玉，未是相逢嫌晚。红闺绣缓，为替织弓衣，赠郎行远。更揭眉奁，赌吟香语付筠管。琼枝容易瘦损，旧欢如坠雨，无限悲惋。别绪萦怀，惊魂入梦，消息空江先断。重来恨满，剩指爪嫣红，枕函留伴。传写朝云，黯然凝泪眼。 

　　○读朗玉兄《湘烟小录》，用上下平韵，衍成绝句三十首，以写怆情 吴县陈彬华小松 

　　几夕秋声撼井桐，无端紫玉返瑶宫。 
　　陈思漫续黄初赋，翠羽明珰一霎空。 

　　湘水芳枝泣露茸，铅华净洗薄芙蓉。 
　　六朝姽婳今消歇，仙谪珧台第几重。 

　　桃叶迎来上画艧，配将国士本无双。 
　　如何白下春归去，不共秋潮再渡江。 

　　名士倾城信有之，纫秋水榭证盟时。 
　　几生修到人如玉，记取鸾绡本事诗。 

　　明珰翠羽艳珠围，瓜步重阳画楫归。 
　　闻道秦淮诸采伴，郁金堂燕妒双飞。 

　　金屋妆成画不如，同心花朵绮窗疏。 
　　可怜香畹楼头月，空照流黄阁已虚。 

　　家住青溪最小姑，红妆替写惜花图。 
　　玉梅香底芳魂杳，嬴得檀郎泪眼枯。 

　　扬州三月草萋萋，春色红桥画景迷。 
　　恰与璚花描艳影，筱园环佩尽眉低。 

　　爱月还输雨更佳，垂帘晏坐听空阶。 
　　恹恹骨损香桃瘦，不是伤心怨紫钗。 

　　松楸感念雨花台，一叶凌风江上回。 
　　生怕分飞肠欲断，教郎两日故迟来。 

　　玉镜尘封寂寂春，楚湘烟雨梦前因。 
　　伤心最是环花阁，少个金钗问字人。 

　　天风吹散美人云，瘦剩蛾眉月二分。 
　　回首绿梅窗下坐，可堪重说验螺纹。 

　　缥缈空招倩女魂，碧梧庭院月黄昏。 
　　生怜四阕台城路，半是啼痕半墨痕。 

　　抚棺一恸剧辛酸，碧海青天恨万端。 
　　闻说隔江书远寄，尚将好语报平安。 

　　此日珠难合浦还，空留钿盒忆风鬟。 
　　前身定是司花使，清浅蓬莱水一湾。 

　　祷疾慈云大士前，替郎茹素祝延年。 
　　慈姑爱悼彰贤孝，小传琅琅字二千。 

　　祖庭白发叹萧萧，曲意承颜药裹调， 
　　难得斋心香一瓣，满庭风露立中霄。 

　　闺中大妇爱娥媌，咏絮联吟翡翠巢。 
　　五月江深寒水阁，花笺重叠记传钞。 

　　封侯夫婿领弓刀，问疾寒闺不惮劳。 
　　相伴药炉凄拥髻，晓来懒自沐兰膏。 

　　林下风姿谢绮罗，红牙小拍忆秦娥。 
　　每从官阁飘镫夜，指点霓裳一曲歌。 

　　璧月琼枝萼绿华，如云鬒发丽盘鸦。 
　　痴情绾就来生结，翠盒同装并蒂花。 

　　塔影园空吊夕阳，繐帷萧瑟晚风凉。 
　　西泠筑就蘼芜冢，一树棠梨傍菊香。 

　　桂旗兰旐返瑶京，灵鹊填桥控驭迎。 
　　梦里萧郎成永诀，兰陵舟夜佩环声。 

　　澹月疏星冷画屏，为资冥福写金经。 
　　应思蝈蝈雕笼爱，络纬寒螀不忍听。 

　　征程回首梦觚棱，水驿山村露一镫。 
　　此日燕台沙扑面，出门应怕说金陵。 

　　返魂无术忆灵脩，嬴得全家珠泪流。 
　　茶熟香温相伴处，珊珊遗挂泣弦秋。 

　　月缺花残感慨深，哀言都是四愁吟。 
　　缠绵梦玉词中句，绘出伤秋一寸心。 

　　杏花春雨梦江南，香火因缘礼佛龛。 
　　待谱琵琶传轶事，香名原胜影梅庵。 

　　绳床经案暮垂帘，鸾影凄凉吊镜奁。 
　　只望玉箫来再世，风流佳话定重添。 

　　西风叶叶挂征帆，香泽留教伴枕函。 
　　好慰高堂珍重意，休将红泪湿青衫。 

　　○重读《台城路》四阕，蓉愁蕙怨，凄艳绝伦，依调奉题，用周清真韵　前人 

　　凄凉谱出销魂句，秋心况逢秋晚。楚泽孤芳，湘皋小影，可奈西风催剪。珠奁故掩，正香畹楼头，夜长银簟。认是魂归，绣帘人悄问谁卷？青溪旧时打桨，指山温水软。金粉无限，璧月难圆。璚华遽陨，只恨轻帆孤转。梨云梦远，剩雪碗冰桃，繐帏长荐。画里真真，尚愁眉翠敛。 

　　○题朗玉弟《湘烟小录》后 吴县沈秉钰式如 

　　紫凤长离玉化烟，杜兰香去定生天。 
　　爱缘结得全家福，第一尤难大妇怜。 

　　渊鱼廪鼠察非宜，巽语时逢药石规。 
　　情重韦皋勤礼佛，玉箫应有再来时。 

　　○奉题小云司马尊兄《湘烟小录》后 上元张泺子澜 

　　明珠无价玉无瑕，门掩樱桃五树花。乐府纷传中妇艳，桥梁侧近小姑家。 
　　坤灵扇早氤氲定，忉利天应笑语哗。何事罡风吹霎过，便营香冢葬琵琶。 

　　一角红楼旧曝衣，拦腰窗眼易斜晖。淑姬每告双双至，游女能歌缓缓归。 
　　无复灵璈重奏曲，可怜片石独支机。丹青不惜生绡费，翠羽明珰画宓妃。 

　　螺北香东秀色餐，明明佳月有团栾。刻脂销得檀奴爱，好粉能教竹母欢。 
　　异体连心随宛转，双烟一气祝平安。吟红闺里同凄绝，数到花枝欠畹兰。 

　　小劫优昙悟刹那，渡江双楫奈公何？招魂自打开头鼓，忍泪孤擎洗面锣。 
　　吊鸟山应移建邺，爱猫人倘值横波。可堪老对红心草，来与西施赋挽歌。 

　　○奉题小云兄《湘烟小录》后调寄《金缕曲》 上元汪度邺楼 

　　共说神仙侣。记春人眉修蒋黛，目成吴语。璧月琼枝传艳影，恰伴临风玉树，弹指散梵天花雨。悄绾情丝成百结，猛罡风吹作愁千缕。红药恨，问谁主？黄杨闰厄飘茵絮。怎瑶台优昙一现，也难留住。应是寒簧真谪降，梦绕清虚玉宇。趁鹊驾星桥归去，小别人天成永诀，湿青衫望断青鸾羽。难打桨，再迎汝。 

　　呜咽秦淮水，料从今艳沉金粉，馥销兰芷，十二红楼齐掩泣。转羡落花身世，应也为可人夫婿。繐帐镫飘珠箔影，认招魂旧是双栖也。哀荣福，问谁比？双修合惹天心忌。早翻尽断肠公案，绿衣黄里。解脱我为添转语，水月镜花如是。况本是玉清仙子。消受艳缘三载后，更消君一卷伤心史。千古后，定传矣。 

　　○奉题小云兄《湘烟小录》后调寄《台城路》 元和朱绶酉生 

　　冶城一片秋杨柳，黄昏画帘微雨。笛舫镫圆，钗楼镜坠，添了凄凉无数。停辛伫苦，算消受年时，翠描眉妩。打桨归来，暮潮不动载愁去。江郎漫成恨赋，钿盟人世感，芳事多阻。线涩欢裯，弦疏怨柱，寂寂尘香荃土。哀蝉制谱，料萧寺云深，薛衣吟楚。璧月环花，此情堪诉与？ 

　　○奉题朗玉司马《湘烟小录》后 琴河女史钱若璞莲因 

　　苎萝春水浣轻纱，人道青溪胜若耶。明月吹萧曹比玉，夜船横笛魏无瑕。 
　　纤眉翠冷初三月，宝靥红销第一花。愁绝彩鸾云影散，招魂仍傍旧儿家。 

　　锦瑟无端散舞裀，玉箫有约证兰因。落花生世难销劫，流水年华易感春。 
　　芳树画阑闲听雨，碧纱小榭黯生尘。冰绡重写崔徽影，生恐离愁易带颦。 

　　○奉题朗玉弟《湘烟小录》即送入都 琴河女史归懋仪佩珊 

　　春帆桃叶渡江云，官阁梅花月二分。每玩琴书怡翠黛，自安荆布薄红裙。 
　　致欢颜解承堂上，侍疾身甘替女君。愁见弦秋孤馆里，鸳帏遗挂异香熏。 

　　闺阁全才似此难，檀奴哪怪泪频弹。双修福慧缘偏短，四载繁华梦易残。 
　　归棹岂知成永诀，剪镫曾记话长安。只今风雪朝天去，谁与熏衣护晓寒。 

　　○题小云兄《湘烟小录》后 元和顾千里涧蘋 

　　紫君万事足，所少独年寿。正同优昙花，不许见衰丑。昔者漆园论，寓形无暂久。殇鼓理且齐，百龄其何有？况乎传忆语，香名满人口。讵等泥莲记，■〈卓〉越自不朽。题诗寄司马，应更酹卮酒。魂兮倘归来，亦许斯言否。 

　　○题小云兄《湘烟小录》后调寄《台城路》 吴县戴延衸竹友 

　　人间尽有伤心史，香名幸逢才子。银烛光中，玉梅影外，春占妆楼十四。亚枝最丽。记姊妹花开，妒伊连理。打桨迎来，宜颦宜笑举家喜。严闺几番侍疾。况封侯婿远，常罢梳洗。扇影分鸾，钗痕蚀凤，裙挽留仙无计。星河影底，恨天上佳期。闰逢今岁，直得思量，楚兰吟卷里。 

　　○题小云司马《湘烟小录》后 宋镕悦研 

　　乞得裴航玉杵来，蓝桥有路即蓬莱。 
　　红羊小劫偏成梦，翠羽声声唤不回。 

　　曼陀小篆祝深宵，千里慈闱问疾遥。 
　　亲算已延儿算减，香魂空向秣陵招。 

　　林下风清礼导师，罗帏玉漏夜敲诗。 
　　只今香畹楼头月，曾照分笺咏絮时。 

　　可人夫婿是秦嘉，三十工愁鬓欲华。 
　　不耐哀词歌子夜，药炉经卷送生涯。 

　　○题朗玉词丈《湘烟小录》后调寄《台城路》 南康谢学崇椒石 

　　珠宫多少鸳鸯牒，偏教艳才天妒。蕙畹烟寒，兰楼玉瘦，剩有凄凉词赋。芳华细数，纵题遍鸾绡，万千孤负。比似朝云，髻鬟空咏散花句。红桥犹记旧事，星星能替月，同听箫谱。抱影支愁，扶香续梦，早自魂销秋语。催归雁舻，顿望断银湾，绉裙仙去。怪底江潮，近来声更苦。 

　　○奉题朗玉兄《湘烟小录》后 仁和葛景莱蓬山 

　　梨云梦影柳丝轻，紫玉飞烟返太清。 
　　忏尽情根消尽恨，好从香界证前生。 
　　水软山温艳六朝，渡江桃叶话红桥。 
　　只今东阁梅花夜，愁听珠帘按玉箫。 
