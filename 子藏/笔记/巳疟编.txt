巳疟编 明 刘玉

　　刘玉，字咸栗，万安人。祖广衡，永乐末进士。正统间，以刑部郎中出修浙江荒政，积粟数百万，督治陂塘为旱涝备。景泰初，历左副都御史，镇守陕西。请遇灾伤，毋俟勘报，即除其赋，庶有司不得借覆核阴行科率，从之。还治院事。福建、浙江盗起，命往督兵捕。议创寿宁县于官台山，以清盗窟。讨平处州贼。已，复巡抚辽东。居官以廉节称。终刑部尚书。父乔，成化初进士。累官湖广左布政使。玉登弘治九年进士，授辉县知县。发粟振饥，奏蠲虚税，复业者千家。擢御史。初，孙伯坚、金琦、王宁皆以传奉得官，已，又以指挥胡震为都指挥，分守通州。玉抗疏言：“传奉不已，继之内批，累圣德，乞皆罢之。”不纳。
　　武宗即位，甫四月，灾异迭见，玉陈修省六事。出按京畿，中官吴忠奉命选后妃，肆贪虐。玉奏。不问。刘健、谢迁罢，玉驰疏言：“刘瑾等佞幸小臣，巧戏弄，投陛下一笑。顾谗邪而弃辅臣，此乱危所自起。况今白虹贯曰，彗见紫微宫，星摇天王之位。民穷财殚，所在空虚，陛下不改图，天下将殆。乞置瑾等于理，仍留健、迁辅政。”不报。玉遂引疾归。后瑾榜玉奸党，复诬构之。罚输粟塞下者三，最后逮系诏狱，削籍放归。瑾诛，起河南佥事，迁福建副使，皆董学政。正德十五年，累擢南京右佥都御史，提督江防。宸濠反，攻安庆，玉以舟师赴援。事定，改抚郧阳。
　　世宗即位，召为左佥都御史。论遏乱功，进右副都御史。嘉靖元年改左。历刑部左、右侍郎。初，偕九卿争兴献帝不宜称皇，及帝欲考献帝，又偕廷臣伏阙哭争。六年秋坐李福达狱削籍，卒于家。
　　玉所居仅庇风雨。天文、地理、兵制、刑律皆有论著。隆庆初，赠刑部尚书，谥端毅。
　　子悫，南京工部右侍郎。历官亦有声。
　　

巳疟编   明 刘玉


　　江东门外，洪武间建轻烟、澹粉、梅妍、翠柳四楼，令官妓居其上，以接四方宾客。大贾及士夫休沐，时往游焉。后士夫多以耽酒悦色废事，渐加制限。

　　三山门外有，“醉仙楼”，以中秋与学士刘三吾、宋濂、董伦、王景、陶安等醉饮得名。“乐民楼”以春时赐民花酒，钱传杯浪盏得名。又有“鹤鸣楼”，亦在三山门。

　　宋琥，朝用之子，尚安成公主，袭西宁侯。弟瑛尚咸宁公主。谢达，秀之子。二十七年，选尚汝阳公主，有玉带勒马之赐。袁容，寿州人，尚公主，封西平侯。郭镇，英之子，尚永嘉公主。张鳞，凤阳人，洪武乙丑尚福清公主。胡观，海之子，尚南康长公主。陆贤，仲亨子，尚第五皇女汝宁公主。梅殷，思祖从子，尚江陵公主。沐昕，英次子，尚临淮公主。李祺，善长子，尚临安公主。李让，舒城人，尚公主，封富阳侯。黄琛，武昌人，尚皇兄蒙城王女庆阳公主。耿琇，炳文从子，尚清湘郡主，授国宾。徐茂先，达孙，周府仪宾也。

　　魏国公家一对鸳鸯砚甚奇，两砚并处，则砚水自流，光彩润泽，分则与常砚无异。

　　丞相胡惟庸畜胡孙十数，衣冠如人。有客至，则令供茶行酒，能拜跪、揖逊，吹竹笛声尤佳，又能执朱戚舞蹈人，称之为孙慧郎。

　　秦愍王声妓，为当时冠，有弄娇者绝美。时左布政王廉，会稽人，极有文名，人皆称为交山先生。王重之，会宴，出弄娇以行酒，一坐纵观，廉独端首正视。王问故，廉对曰：“昔李白止闻其声，今臣得见其面，为幸多矣。何敢纵观？”

　　周王开一园，多植牡丹，号国色园，晶类甚多，建十二亭以标目之，有玉盂、紫楼等名。仪部郎尤良作十二诗，富阳侯李驸马纵侈，侍儿悉效宫妆，有蝶粉、蜂黄、花羞、玉让之号。

　　都下妓柳青颇为流辈所推，一时文人达士尽与之游。最厚者常唾之，唾丝白如雪，香滑可爱，目为唾花，人争以得唾为荣。

　　常开平家豪富无比，每燕饮，童妓满堂，预饮者多赍赏物。方往，人皆苦之，谓之欢喜钱。

　　信州人袁著夜经废宅，遇一黑面妇人，自称裂娘，堆双髻，衣红褐，佩两金环。正语间，忽不见。著疑惧，旋走退宿于故知家。明曰复至其所，但见污尘中积褐一堆，拨开得一把剪刀，乃知昨所遇者剪刀精也。

　　南夷魁离国进绝色十人，服以金丝，敷霞钮花之衫，垂以泉润，穿云鸣玉之佩（作珮），轻疾便捷，手足相当，能为迷心舞。于军前舞之，则三军解体。元顺帝命雪，雪代脱，脱出十人以随雪。雪至高邮与张士诚战，十人舞于阵前，两军士卒皆倒戈。熟视士诚弟信，素号骁勇，乃出其不意突阵连刺数戟，十人皆坠马走，士诚遂挥军奋击雪，雪大败。

　　闽中社景新亦文人也，尝官于安陆，性好清靓，每出必以珍物自随。时游汉江，舟至解珮亭，即郑交甫遇仙女解珮处也。击楫中流，暴风忽作，舟几覆者数四。景新具公服于船首拜之，又致祭礼，风愈猛烈，景新计无所出，柁舟人曰：“相公舟中必有奇异之物，此江神极灵，当献之得济。”景新以张良铁笼头筇竹杖献之，风如故。又以樊妃琪木盘鸾碧镜台献之，亦无验。乃于箧笥中检得徐熙墨杏花，用笔员润，有篆籀法，并近代杨补之墨梅一幅补之，作梅自负清瘦，有持入德寿宫者，内中颇不便于逸兴。谓曰村梅补之，因自题曰奉敕村梅二画。景新朝夕所玩，不得已持出献之，既献风息曰曛，天水相照，如两镜对展。景新亦不复前去，怏怏而归，长吁大叹曰：“好古玩奇，予之所以为癖也。不意江神水鬼反亦甚耶？”自是景新不敢嗜异物矣。景新之得竹杖与镜台也，过于苛刻。杖乃本州富民裘氏所藏，父子相传数世，景新使囚犯诬，以赃私倾覆一家。镜台本春秋时楚夫人樊妃妆台物，形制古怪，州人陆殷得之海贾，景新诬其发冢而取（樊妃冢在州城西），以法夺之，流配远方。江中之应殆不偶然也。

　　成都路总管张廷瑞，有一歌姬，词色俱美，年十九而卒。张甚哀之，葬于城北石斛山下。至正间，以省试事，士人并集。时值暮春，天气和风送暖，丽色牵人，汶川秀才穆敬之厌于嚣纷，将为浴沂之游。从散花楼下出北门，登诸葛武侯读书台，又北走十余里，徘徊久之，见相近烟翠中一座山，秀才复行数里，乃是石斛山也。山下重楼大厦，似一富人之室，门掩一扉，一女子傍扉而立，且吟曰：“十曰春阴一曰晴，春来犹觉晓寒轻（来作深）。萧条病骨残花瘦，次第闲愁蔓草生。映户新波平野沼，倚楼山色绕墙阴。东风早晚持樽酒，去听横塘杨柳莺。”又吟一绝曰：“倚门悬望续弦胶，彩庭棋子懒将敲。春愁何自莺频唤（自一作处）？海棠亭畔杏花梢。”秀才听之心揣其风情雅致，非娼家之女，必孀居之妇，故有“续弦胶”之句。于是从往窥焉。其女欣然有就生之意，生亦以言挑之，两情遂合。生诘其姓氏族里，女曰：“妾张幕府之爱女也。小字多娇，幕府去官时，以道路沮塞，留妾嫁于此山之富人。不幸富人半世而徂，家计伶仃，使妾无持门之托。际此风景，少年中能禁落花流水之念乎？是以倚门而望，寄之吟诗也。郎官至此，得非天赐乎？遂握生手与之同行，延入后堂，但见馐馔绝精，弦歌簇拥，女浓妆以酒劝生曰：“今夕愿与君结百年之好。”生避席曰：“敬之知书之士，夫人孀居之妇，无媒妁而私会，其如国法，何况糟糠在室，父母未命，总曲成之，乌得以此身久事夫人乎？”女曰：“荒山中岂问媒妁，有亲与妻待成之复有处也。”生辞不得已，相与成礼，引生周历屋宇，指其彩庭曰：“此月心绿紫蕊绳所结也。”指其石围处曰：“此藏形窝也。”指其寝曰：“此息蠢之室也。”指其寝前案曰：“此逍遥几也。”指其库曰：“此白杵藏也。”指其隙地曰：“此无为园也。”复置酒与生尽欢，凡再宿，生别去，以古桐琴遗之，约数曰再会，女以手中所执桐花风扇赠生，又口占一绝赠送之。云：“临行折柳送吾郎，北往南飞两可伤。眉叶腰条君取去，情重丘山切莫忘。”生遂南归。及他曰再往，无复所见，唯草间一冢而已。兵荒间形骸暴露，所谓庭者兔丝与藤所结也，窝则礅也，寝则棺也，几则棺前石案也，曰消遥者消魂之意。生触目感伤，乃悟是鬼，涕然而别。

　　鲁子京《游中南山记》（凡一段）。

　　陕西鲁子京，勇力过人，性不喜营产业，曰以樵猎为生。有搏虎法，见虎则先伏于地，俟其来即以药刀刺其喉，虎应手而毙。药刀九曲五尖，取欢举山（山在商州），劫律草捣汁淬其锋，虎当之则虎毛腐裂，五喉九结（虎有五喉，食喉、水喉、风喉、骨喉、横喉），无不破伤。虎亦畏之，屏迹远处，武功赖以安静。一曰游中南山（或曰终南），山险不可入，傍有支山曰地脉，颇有行径。遂缘径披榛而进，进数里，岩石峥嵘，松林蓊郁。又行数十步南转，由土岭上，自岭至大谷。又数里，谷中有太乙元君湫，池水甚清，鱼殊不可识，一云是太乙君所畜者，或赤鳞，或金尾，或繁髯，或露角；又有一种毳，毛遍身，首尾栾聚，望之如雪团也，因呼之为毳白。谷左右三十里名福地，峰嶂环拱，峻削壁立，惟少阳峰平坦可登。登之以望中南，见中南迥出云表，山皆俯仰攒集，翠碧交辉，恍若仙宇神境也。水帘峰下有飞流涧，涧之上天成一桥，桥处山泉乱落如雪，有数骑行过，遥闻人语云：“是此悬螭，喷珠排空。”走玉仇灵屿，若见必将歌，泻霄步玄，冲敌之矣。须臾，一簇人拥盖至，盖制垂苏九旒，京疑是神仙，乃隐密林中窥之。见二人各执一器，似斧形，而三口短柄，以辟重岩，忽开明洞达，别一天地。内有琼宫珠殿，回廊曲槛，延蔓数百里，浮青之垣、抱一之坊、倚碧之宇、涵元之阁、东文之楼、绮星之室、浩怡之囿、云子之田具在焉。人称此器为逼梁钢，而谓此洞为漾辛州也。少顷，一卫士跨白驴而入，背负一金字牌云：“洪涓使者督南天祁光会。”随后数十人，扬旗而至，亦人洞去，旗皆七彩贯琪，凡大者一十三，小者不可胜计。只见大书“丹艧”，标榜不一。或云赤城同刷，或云小有署郎，或云天市司龠，或云榴花宫直，或云玉楼学士，或云雁都分御，或云生洲宝帐掌籍，或云太岳府西清文正，或云侍宸，或云木史，或云陆兵大统制，或云八洲都首领，或云东井纠知，余不能悉见。有三人开一处殿宇，殿名紫极，一人峨冠绛绡袍，一人奎冠碧醮袍，一人委冠青缕袍。殿设银津玉女锦帏（帏作幄），列幡节各十数，对张文琳案，两序置乐舞之器，有景銮（句）、要（平声）管、（句）红律（句）、沉句（音拘句）、曲略（句）、且（音沮）平（句）、吴衍（句）、凌斜（句）、削棘（句）、炙指（句）、端翟（句）、风根（句）、瑶横（句）、的奕等名。景銮似鸾形而大，吹之声如鸾，可以召鸾鸟。要管三节，长三尺二寸，刻龙形，吹之类龙吟，可以召诸仙。红律、六孔，用六人吹之，声宽缓，曲尽其妙。沉句，击之以节乐。曲略，员而扁，中虚，用若木枝敲，声自别。且平，琴之类，鼓之和气翕然。吴衍，神箫达八风者，随窍吹则世间变风。凌斜，舞干也。削棘，天棘草为之，十根迭为上下。菊指，曲戚也，以足舞之，惟蹈云阶，踏青阳步，步交可用。端翟，华干也。风根，舞于风中，离空三丈。瑶横，以玉为餙，以八玲舞之，声备八音。的奕，舞之以聚异香。于是荐雪孙之膳，露囊之浆，诸仙人毕集，乐舞并作，出金闺玉女葛零令（平声），罗半髻、虞汉卿、卫子文、冀星环、皮禄衡、桂少娃、郑一春数十人、歌躐海、摇山、催霞、玩月词，作飞鸿、跃凤、促筋、泼脉舞，弹干徽之咫，拨九转之披，终即戴夺秀巾（夺作兢）、舞落阶、枝头蕊一曲，神仙各散去，重岩如故。京遂有尘外想，谢绝妻子，人深山求道。永乐间，年八十余，曰常卖药，市上人莫能识之。乃题句东城云：“一入青山数十年，无心不结旧时缘。归来惆怅荒凉地，尽是高官共有钱（言富贵不可久，未若神仙之常存也）。”又云：“地是人非未百年，欢孙弄子总徒然。未若长啸深山里，配地凌光意独全。”后有人遇于牛首山，挥盖策马，数十人执流金绿羽障，形似月圆，四面拥簇，人欲趋避，大呼曰：“我长安鲁子京也。汝勿避。”人惊惧叩头，因请其故。京曰：“我自入山将及百年，已署名仙籍，上帝暂命我掌天苑使事。”言讫，山后一群奇兽奔至，随之而去，此人亦寻旧路出。世上始知有鲁子京仙人也。

　　国初，内中尝失金瓶，盖谓执事内监窃之，命斩于市，临刑追免之，盖已得也。竖言入市时犹慑惧，既而觉身坐屋檐上，下临市井，见反缚一人，将就刑。顷之，闻报至，我乃下屋驱还耳。大抵死者魂丧先逝如此。又异教谓人魂非一，可以分为死生，去来者亦可参审之也。


