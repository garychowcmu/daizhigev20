　韬晦术 [明]杨慎　撰 

　　目 录 
　　隐晦 卷一 
　　处晦 卷二 
　　养晦 卷三 
　　谋晦 卷四 
　　诈晦 卷五 
　　避晦 卷六 
　　心晦 卷七 
　　用晦 卷八 

　　隐晦卷一 

　　东坡曰：“古之圣人将有为也，必先处晦而观明，处静而观动，则万物之情，毕陈于前。” 
　　夫藏木于林，人皆视而不见，何则?以其与众同也。藏人于群，而令其与众同，人亦将视而不见，其理一也。 
　　木秀于林，风必摧之；人拔乎众，祸必及之，此古今不变之理也。 
　　是故德高者愈益偃伏，才俊者尤忌表露，可以藏身远祸也。 
　　荣利之感于人大矣，其所难居。 
　　上焉者，守之以道，虽处亢龙之势而无悔。 
　　中焉者，守之以礼，战战兢兢，如履薄冰，仅保无过而已。 
　　下焉者，率性而行，不诛即废，鲜有能保其身者。 
　　人皆知富贵为荣，却不知富贵如霜刃； 
　　人皆知贫贱为辱，却不知贫贱乃养身之德。 
　　倘知贫贱之德，诵之不辍，始可履富贵之地矣。 

　　处晦卷二 

　　夫阳无阴不生，刚无柔不利，明无晦则亡，是故二者不可偏废。 
　　合则收相生相济之美，离则均为无源之水，虽盛不长。 
　　晦者如崖，易处而难守，惟以无事为美，无过为功，斯可以免祸全身矣。 
　　势在两难，则以诚心处之，坦然荡然若无事然，勿存机心，勿施巧诈。方得事势之正。 
　　物非苟得则有患得患失之心，而患得当先患失，患失之谋密，始可得而无患，得而不失。 
　　音大者无声，谋大者无形，以无形之谋谛有形之功，举天下之重犹为轻。 
　　事之晦者或幽远难见，惟有识者鉴而明之，从容谛谋，收奇效于久远。 
　　祸福无常，惟人自招，祸由己作，当由己承，嫁祸于人，君子不为也。 
　　福无妄至，无妄之福常随有无妄之祸，得福反受祸，拒祸当辞福，福祸之得失尤宜用心焉。 

　　养晦卷三 

　　夫明晦有时，天道之常也，拟于人事则殊难形辨。 
　　或曰：“‘君子以自强不息’何用晦为?”此言虽佳，然失之子偏。 
　　天有阴晴，世有治乱，事有可为不可为。知其理而为之谓之明智，反之则为愚蠢。 
　　晦非恒有，须养而后成。善养者其利久远，不善养者祸在目前。 
　　晦亦非难养也，琴书小技，典故经传，善用之则俱为利器。 
　　醇酒醉乡，山水烟霞，尤为养晦之炉鼎。 
　　人所欲者，顺其情而与之；我所欲者，匿而掩之，然后始可遂我所欲。 
　　君子养晦，用发其光；小人养晦，冀逞凶顽。晦虽为一，秉心不同。 
　　至若美人遭嫉，英雄多难，非养晦何以存身? 
　　愚者人嗤，我则悦安，心非悦愚，悦其晦也。 
　　愚如不足，则加以颠。既愚且颠，谁谓我贤?养晦之功妙到毫巅。 

　　谋晦卷四 

　　若夫天时突变，人事猝兴，养晦则难奏肤功，斯即谋晦之时也。 
　　晦以谋成，益见功用，虽匪由正道，却不失于正，以其用心正也。 
　　谋晦当能忍，能忍人所不能忍，始成人所不能成之晦，而成人所不能成之功。 
　　夫事有不可行而又势在必行，则假借行之势以明不可行之理，是行而不行矣。 
　　破敌谋、挫敌锋，勇武猛鸷成不如晦之为用。 
　　至若万马奔腾、千军围攻，我国孤城，勇既不敌，力不相侔，惟谋惟晦，可以全功。 
　　晦者忌名也，以名近明，有亢上有悔之虞。 
　　负君子之重名，偶行小人之事，斯亦谋晦之道也。 
　　己所不欲，拂逆则伤人之情，不若引人入晦，同晦则同欲，无逆意之患矣。 
　　人欲不厌，拒之则害生，从之则损己，姑且损己从人，继而尽攘为已有。 
　　居众所必争之地，谋晦以全身，谋晦以建功，此又谋晦之大者也。 

　　诈晦卷五 

　　诈虽恶名，亦属奇谋。 
　　孙子曰：“兵不厌诈。”施之于常时，人亦难防。 
　　运诈得理，可以成晦焉。 
　　直道长而难行，歧路多而忧亡羊，妙心辨识，曲径方可通幽。 
　　诈以求生，晦以图存。非不由直道，直道难行也。 
　　操以诈而兴，莽以诈得名，诈之为术亦大矣，虽贤人有所不免。 
　　厌诈而行实，固君子之本色；昧诈而堕谋，亦取讥于当世。 
　　是以君子不喜诈谋，亦不可不识诈之为谋。 
　　人皆喜功而诿过，我则揽过而推功，此亦诈也，卒得功而无过。 
　　君臣之间，夫妇之际，尽心焉常有不欢，小诈焉愈更亲密，此理甚微，识之者鲜。 
　　诈亦非易为也，术不精则败，反受其害，心不忍不成，徒成笑柄。 

　　避晦卷六 

　　易曰：“趋吉避凶。” 
　　夫祸患之来，如洪水猛兽，走而避之则吉，逆而迎之则亡。 
　　是故兵法三十六，走为最上策。 
　　避非只走也，其道多焉。最善者莫过于晦也。扰敌、惑敌，使敌失觉，我无患焉。 
　　察敌之情，谋我之势，中敌所不欲，则彼无所措手矣。 
　　居上位者常疑下位者不忠，人之情不欲居人下也。遭上疑则危，释之之遭谨忠而已。 
　　如若避无可避，则束身归命，惟敌所欲，此则不避之避也。 
　　避不得法，重则殒命，轻则伤身，不可不深究其理也。 
　　古来避害者往往避世，苟能割舍嗜欲，方外亦别有乐天也。 
　　避之道在坚，避须避全，勿因小缓而喜，勿因小利而动，当执定深、远、坚三字。 

　　心晦卷七 

　　心生万物，万物唯心。时世方艰，心焉如晦。 
　　鼎革之余，天下荒残，如人患羸疾，不堪繁剧，以晦徐徐调养方可。 
　　至若天下扰攘，局促一隅，举事则力不足，自保则尚有余，以晦为心，静观时变，坐胜之道也。 
　　夫士莫不以出处为重，详审而后决。出难处易，以处之心居出之地，可变难为易。 
　　廊庙枢机，自古为四战之地，跻身难，存身尤难。 
　　惟不以富贵为心者，得长居焉。 
　　古人云：“我不忧富贵，而忧富贵逼我。”人非恶富贵也，惧富贵之不义也。 
　　兴利不如除弊，多事不如少事，少事不如无事。无事者近乎天道矣。 

　　用晦卷八 

　　制器画谋，资之为用也，苟无用，虽器精谋善何益也。 
　　沉晦已久，人不我识，虽知己者莫辨其本心。用晦在时，时如驹逝，稍纵即逝之矣。 
　　欲择时当察其几先，先机而动，先发制人，始可见晦之功。 
　　惟夫几不易察，幽微常忽，待其壮大可识，机已逝于九天，杳不可寻矣。 
　　是故用晦在乎择时，择时在乎识几，识几而待，择机而动，其惟智者乎? 
