
珍珠船 明 陈继儒
卷一
    雍熙中，君房寓泊庐山开光寺，望黄石岩瀑水中一大红叶，泛泛而下，僧取之，乃红莲一叶，长三尺，阔一尺三寸。《庐山记》清源池生莲花，大如车轮，此也。君房因分花叶，磨汤饮之，其莲香经宿不散。
    供奉官郭垣，在母胎余年不育。有善针人百余针，竟亦不动。至二十二月生，子母俱安，唯胸臆中有黑点数十处，乃当日针痕也。
    蜀侯继图，倚天慈寺楼，飘大桐叶，上有诗曰：“拭翠敛双蛾，为郁心中事。搦管下庭除，书成相思字。此字不书石，此字不书纸。书向秋叶上，愿逐秋风起。天下有心人，尽解相思死。天下负心人，不识相思意。有心与负心，不知落何地。”后数年，继图卜任氏为婚，云是妾所书叶也。
    海东有姓刘人，善作酒，盛暑可寄千里，谓之骑上杯。
    韩退之晚年，二侍女合弹琵琶、筝。
    神不明，谓之魍。精不明，谓之魉。
    蜀葵点作火把，雨中不灭。
    安禄山押字，以手指三撮而成。
    杨相召崔相饭，前香炉中烟成楼阁，云是罽宾国香。
    王使君家有笔管，中间刻从军行，人马、毛发、山水，无不精绝，用鼠牙笔刻之。云鼠牙着绯。
    张衡死，蔡邕母方娠，时谓邕即衡后身。
    魏凌风台至高，韦诞书榜，即日皓首。榜有未正，募整之。有铃下卒，著履登缘，如履平地。诘之，云：“无术，但两腋各有肉翅数寸。”
    衡州花光长老写梅花，黄鲁直观之，曰：“如嫩寒春晓，行孤山水边篱落间，但欠香耳。”
    张天觉好草书，不工。得诗，疾书满纸，使侄录之。当奇险处，罔然而止，问：“此何字?”丞相熟视，诘曰：“胡不早问，致吾忘之。”
    荆公在钟山，因奕棋作数语，曰：“彼亦不敢先，此亦不敢先。惟其不敢先，是以无所争。惟其无所争，故能入于不死不生。”公笑曰：“此持棋隐语也。
    陈抟隐华山，幼时戏淐水，一青衣媪抱置怀中，乳之曰：“令女更无嗜欲，聪悟过人。”
    江南有道士厉归真，尝游洪州信果观。内塑像，是玄宗时夹紵，雀蛤粪秽其上。归真于壁画一鸡，笔迹奇异，自是鸟雀无复栖者。
    庐山有上霄峰，可千仞，上有石迹，云夏禹治水时泊舟之所。凿石为窍，系缆其上。有磨崖碑，皆科斗文字，隐隐可见。
    孙知微图画道释，有女巫识鬼形状。知微问之，云：“今道途人鬼各半，人自不辨。”知微曰：“冥中所重者何罪?”曰：“杀生与负心尔。”
    虎有威如乙字，长三寸许，在胁两旁皮下，取得佩之，临官则能威众。
    峨眉山中婆罗花，苞大如拳，叶似枇杷，凡二十余叶。
    南中旱甚，即以虎骨投有龙处，即雨，激龙之怒也。
    王廙，右军叔也。得索靖书一纸，永嘉丧乱，乃四叠于衣中以渡江。
    崔日知恨不居八座，及为太常，于厅事后起一楼，正与尚书省相望，时号崔公望省楼。
    苏威有镜，日蚀暨，镜亦昏黑无所见；日蚀半缺，镜亦半昏。
    江南徐铉善小篆，映日视之，书中心有一缕浓墨，正当其中，至曲折处，亦无偏侧。
    王圣美治字学，凡字其类在左，其义在右。(《笔谈》)
    《楞严经》似一器中倾出，复入一器中。
    李昉为诗，慕自居易。园林畜五禽，皆以客名。白鹇曰“闲客”，鹭鸶曰“白雪客”，鹤曰“仙客”，孔雀曰“南客”，鹦鹉曰“陇客”。
    谚曰：“不到长安辜负眼，不到两浙辜负口。”
    古棋图之法，以平上去入分四隅，为乱交杂难辨。徐铉政为十九字，一天，二地，三寸，四时，五行，六宫，七斗，八方，九州，十日，十一冬，十二月，十三闰，十四雉，十五望，十六相，十七星，十八松，十九客，甚于简便。
    羽氏国人有翼，飞不远。有兽绿毛，似豹。毛可作笔，名虎仆毛。
    徐光溥为相，喜论事，大为李旻等所嫉。光溥后不言，每聚议，但假寐而已，时号睡相。
    张云性多大言，常曰：“吾不幸生三子，一学孙吴用兵，一学韩愈为小文，一学杜甫吟小诗，诚家门不幸所致。”
    宗寿建之族子，得一古铁镜，下有篆文十二字。忽照见一青衣小儿，坐酒楼上，令人访之。青衣随至曰：“此神物也，终当化去，不若还我。”与之，剖腹纳镜而去。
    廖凝十岁，作《咏白诗》，云：“满汀鸥不散，一局黑全输。”
    如意中，有女子七岁能诗。则天召见，令赋《遂别兄弟》，云：“别路云初起，离亭叶正飞。所嗟人异雁，不作一行归。”
    冯道之子，能弹琵琶，以皮为弦。世宗令弹，深善之，因号琵琶为绕殿雷。
    廖凝览裴说《经杜工部墓诗》，曰：“拟凿孤坟破，重教大雅生。”笑曰：“裴说，劫墓贼耳。”
    武行德以采樵为业，而甚有力，自谓一谷之薪，可以尽负。乡里号武一谷。
    庄宗雅好音律，凡用军前后队伍，皆自撰词，使揭声而鸣唱。至入于阵，不问胜负，马头才转，乐齐举，故人忘其死。亦用兵之一奇也。
    僧贯休入蜀，上王建诗曰：“一瓶一钵垂垂老，万水千山得得来。”建大悦，赐号，因名为得得和尚。[已上]
    真元中，宋清进《博经》一卷。强名争胜，谓之撩零。假借钱贯，谓之囊家。计一而取，谓之乞头。
    于頔令客弹琴，其嫂知音，曰：“三分中，一分筝声，二分琵琶，全无琴韵。”
    党鲁使西蕃，烹茶帐中，鲁曰：“涤烦锁渴，所谓茶也。”番人曰：“我亦有之。”乃出数品，曰：“此寿春者。此顾渚者。此蕲门者。”
    董仲舒墓，门人至，皆下马，谓之马陵。
    颜岘家僮名银鹿，后事鲁公终身。
    赵璧弹五弦，曰：“吾始则心抠之，中则神遇之，终则天随之。浩然眼如耳，耳如鼻，不知五弦之为璧，璧之为五弦也。”
    苗夫人，其父太师，其舅张河东，其夫张延赏，其子弘靖，其婿韦皋。近代妇人之贵，无如此者。
    刘辟得心疾，人自外至，辄欲吞之。同府崔佐时肥硕，辟据地而吞。
    耳中忽闻金声玉响，是真气来入，道欲就也。
    常以鸡鸣时，念目中各有一人，成三寸黑衣而立，名念眼，令人见万里外事。
    渊材尝曰：“平生所恨者，五事耳。一恨鲥鱼多骨，二恨金橘多酸，三恨莼菜性冷，四恨海棠无香，五恨曾子固不能作诗。”
    沈东阳《野史》曰：晋桓温少与殷浩友善，浩尝作小诗示温。温曰：“汝慎勿犯我，当出汝诗示人。”
    王荣老官于观州，罢。渡江风作，不得济。父老曰：“公箧中有奇物。此江神极灵，当献之。”荣老以玉麈尾献之，不可。又以端砚，皆不验。有黄鲁直草书扇子，题韦应物诗，献之。香火未收，南风徐来，一帆而济。江神必元祐迁客之鬼。不然，何嗜之深也。
    梵志诗曰：“城外玉馒头，馅草在城里。一人吃一个，莫嫌没滋味。”黄鲁直曰：“既是馅草，何缘更知滋味。”见之曰：“预先以酒浇，且图有滋味。”
    古人藏书辟蠹用芸。芸，香草也，今人谓之七里香是也。叶类碗豆，作小丛生，南人采置席下，能去蚤虱。予判昭文馆时，得数株于潞公家，移植秘阁，今不复存。香草多异名，所谓兰荪，荪即菖蒲也。
    照夜清，萤也。百花醴，蜜也。崖蜜，樱桃也。
    有渔者得鱼甚易，云取燕肉和面为饵。
    渔人以猢狲毛置网四角，则多得鱼。云鱼见之，如人见锦绣也。有人见垂钓布网，但志心默祷揭谛，咒七遍，可使终日无获。
    皇祐中，穿地得碑，乃宋宗悫母墓志。载其妹名钟馗。又《北史》：尧暄，本名钟葵，字辟邪，生于魏道武时。又有于劲者，亦字钟馗。
    郑光业有一巨皮箱，凡投贽有可嗤者，即投其中，号曰“苦海”。
    李伯时至骐骥院，见外国所进六马，乃画图之。未几，六马继死，人以为李画入神，夺其精魄。
    欧公知颍州，有官妓卢媚儿，姿貌端秀，口中常作芙蕖花香。有蜀僧云：“此人前身为尼，诵《法华经》二十年。”
    旧传燕巢人家，巢户内向，及长过尺者，吉祥也。集贤张公每岁燕巢正寝，其长可容匹练，户悉内向，数年遂登庸焉。
    明皇时，有献牡丹者，贵妃匀面，口脂在手，印于花上。诏栽先春馆。来岁花开，上有指印迹，帝名为一捻红。
    帝诏郡国铸开元钱，妃指甲误触模，治吏不敢换，迄今钱背有甲痕焉。
    蔡君谟谓范文正曰：“公采茶歌云‘金黄碾畔绿尘飞，碧玉瓯中翠涛起’今茶绝品，其色甚白翠绿乃下者耳，欲改为“玉尘飞，素涛起”，如何?”希文曰“善”。
    石晋吐谷浑酋长自承福，家甚富，饲马用银槽。
    李道古便佞巧宦，常以酒肴、棋博游公卿门。角赌之际，伪为不胜而厚偿之，故得一时虚名，而嗜利者悉与之狎。
    江南李景，宫中作高楼，众皆叹羡，萧俨曰：“恨楼下无井，以此不及景阳楼。”
    朱梁赵凝，气貌甚伟，每整衣冠，使人持巨鉴，前后照之。乌巾上微觉有尘，即令侍妓持红拂去之。
    张易之昌宗，命画工图武三思、李峤、味道等十八人形象，为《高士图》。
    五代周仁裕，梦剖其肠胃，引西江水以浣之。又睹水中砂石，皆有篆文，取吞之。既寤，心意豁落，自是文性陡高。有诗百卷，号《西江集》。
    隋薛道衡，每为文，必隐坐空斋，踏壁而卧，闻户外有人便怒。
    《魏略》曰：“大口国以水晶为屋柱，以玻璃为墙。赤土国在海南，出异香。每烧一弹丸，香闻数百里，号一国香。”
    弹琴轮指曰蟹行，侧转指曰鸾鸣。若全用甲则声乾而多悲思，全用肉则声重浊而不匀。
    《李贺小传》曰：“贺连眉，长指，苦吟，疾书。”
    梁山有汉武帝庙，至今有祭者。往往有一二百蝴蝶降祠所，享其食，近之不惊，彻馔然后群去。时谓武帝侍从，捉之者病。
    唐李卫公收砚至多，其尤妙者名结邻，言与相结为邻也。
    魏贾将，有奴善别水，尝乘舟于黄河中流，以匏瓠接河源水七八升。经宿色如绛。以酿酒，名昆仑觞，芳味绝妙。
    晋祖台州与王荆州书：“古人以酒为戒，愿君屏爵弃卮，焚罍毁榼，殛仪狄于羽山，放杜康于三危。”
    李白每醉为文，未尝差，人目为醉圣。白乐天自称醉尹，皮日休自称醉士。
    唐宗楚客，造新第，沉香、红粉以泥壁，开门则香气蓬勃。
    瓜恶香，香中尤忌麝。唐郑注赴河中，姬妾百余尽骑，香气数里，逆于人鼻。是岁自京兆至河中，所过瓜尽死，一蒂不获。
    李后主得青石砚，墨池中有黄石如弹丸，水常满，终日用之不耗，每以自随。后归朝，陶谷见而异之。砚大不可持，乃取石弹丸去。后主拽其手，振臂就马。后主请以宝玩为谢，陶不许。后主曰：“惟此砚能生水，他砚皆不可用。”陶试数十砚，水皆不生。后主索之良苦，陶不能奈，曰：“要，当碎之。”石破，中有小鱼跳出，地即死。自是，砚无复润泽。
    石晋时，关右有李处士，能画驯狸，复能补端砚。百碎者赍归，旬日即复旧，如新琢成，略无瑕类。世莫得其法。
    《永嘉郡记》云：“砚溪一源，多石砚。”
    《述异记》云：“洞庭湖一坡，有范蠡石床、石砚。”
    伍纬之《后征记》云：“鲁国孔子庙中，石砚一枚，甚古朴，孔平时物也。及颜路所请车，亦存。”
    《异物志》云：“广南以竹为砚。”
    青州以熟铁为砚，甚发墨，有柄可执。晋桑维翰，铸生铁砚。
    镇潼留后李克伯，得玉材，琢为圆砚，发墨可爱。丁恕有水精砚，大才四寸许，为风字样，用墨即不出光，发墨如歙石。
    会稽有老叟云：“右军之后，持一风字砚。大尺余，色正赤，用之不减端石。云是右军所用者。石阳休以钱三万得之村舍。”
    李后主留意笔札，所用澄心堂纸，李廷圭墨，龙尾砚，三者为天下冠。
    张仲舒在广，天雨绛罗笺甚多。
    永徽中，定州僧欲写《华严经》，先以沉香种楮树，取以造纸。
    贾弼梦易其头，明日人见皆惊，遂能半面笑，半面啼。
    吴道玄，字道子，画《地狱变相》，后成都人咸观，皆惧罪修福。两斑市，屠沽鱼肉不集。
    萧诚采野麻土谷，作五色斑文纸。
    李邕书仍自刻，多假立刻人名字，如茯苓、芝黄、仙鹤之类是也。
    窦泉谓李阳冰篆为笔虎。又善小篆，自谓苍颉后身。鹤头、蛟脚二书，皆汉诏板所用，各象形也。释怀素自言草圣三昧。又云：“吾观夏云多奇峰，辄师之。夏云因风变化，乃无常势也。”
    崔瑷善章草，王子敬云：“绝似章伯英。”王隐谓之草贤。
    李邕书，始变右军行法，顿挫起复，李阳冰谓为书中得仙手。
    隋释智果，谓永禅师云：“和尚得右军肉，智果得右军骨，藏放肤内。”
    越家藏《洛神赋》，是子敬小楷，用乌丝栏写成。
    唐太平公主，爱《乐毅论》，则天与以织袋，盛置箱中。及籍没，咸阳老妪窃去。县吏搜捕，妪惊惧，投之灶下，香闻数日。
    安石不重献之书，得献之书，断作纹纸。
    李贺学语时，呼太夫人为阿弥。
    张长史云：“献之谓之古肥，张旭谓之今瘦。”
    汉相国萧何，善篆籀，尝使秃笔。
    诗僧祖可，身被恶疾，人号为癞可。善权，亦能诗，人物清癯，人目为瘦权。可诗如“清霜群木落，尽见西山秋。”又“谷口未斜日，数峰生夕阴。”
  黄鲁直八岁能诗。
  蛱蝶大者为凤子。
  萧楚材知溧阳县时，张乖崖作牧，一日召食，见公几案有一绝云：“独恨太平无一事，淮南闲杀老尚书。”萧改“恨”作“幸”字。公出，视藁曰：“谁改吾语？”左右以实对。萧曰：“公功高位重，奸人侧目之秋。且天下一统，公独恨太平何也?”公曰：“萧，一字之师也。”
    陶隐居云：“得为才鬼，犹胜顽仙。”
    礼部郎中，掌省中文翰，谓之瑞锦窠。
    戴嵩善画水牛，画饮水之牛，则水中见影；画牧童牵牛，则牛瞳中有牧童形。
    肃宗乃召禄山饮，教宫人进鸩杯，禄山将饮，会燕衔泥堕杯中，禄山疑，乃不饮。
    段维嗜煎饼，一饼熟，成一韵诗。
    高祖呼裴寂为裴三，明皇呼宋济为宋五，德宗呼陆贽为陆九。
    裴廷裕，乾宁中在内庭，文书敏捷，号下水船。姚洎，号急滩船、上水船。
    谢廷浩以词赋著名，号锦绣堆。
    蒋凝应宏词为赋，止及四韵，顷刻播传。或曰：“白头花钿满面。不若徐妃半妆。”
    徐商相公，于中条山寺读书，随僧洗钵。
    唐新进士，尤重樱桃宴。
    处女得道者，居舍台。童男得道者，萧台。
    齐桓公为三官都禁郎，主生死简箓。晋文公为水官司命，此等名位，是三官之僚，无预真仙家事。
    秦始皇为北帝上相，刘季为南明宾友。
    北斗君天门亭长，令臧洪、纪瞻与虞潭更直。一日守天门，殷浩侍帝，晨与何晏对，温太真为监海开国伯，取杜预为长史。
    酆都稻，名重思，其米如石榴子，亦以上献仙官。
    青牛道士口诀：“暮卧存，日在额上，月在脐上，辟千鬼万邪，致玉女来降。”
    东华真人，服日月之象，男服日象，女服月象。日夜不废，使人聪明，五藏生华。太虚真人曰：“以月五日夜半，存日象在心中，日从口入，使照一心之内。”
    数遇恶梦，一曰魂妖，二曰心试，三曰尸贼。梦觉以左手蹑人中二七遍，啄齿二七遍，反凶成吉。善梦觉，当摩目二七。叩齿二七。
    经曰：“坐常欲闭目内视，存见五藏肠胃，久行之，自得分明了了。”
    欲使心正，常以日出三丈，错手于两肩上，以日当心。心中开暖，则心正矣。有姜伯真行道采药，值仙人。仙人使平倚日中，其影偏。仙人曰：“子笃志学仙，不知心不正之为失。”因教，以此得道。(陶弘景)
    徐晦嗜酒，沈传师善食杨梅。复云：“徐家肺，沈家脾，其安稳耶?”(《语林》)
    诃陵国以柳花为酒。
    水君状如人，乘马，众鱼导从，一名鱼伯。有人见之，人马皆有鳞甲，如大鲤，手、足、耳、目、鼻与人不异，视人良久乃入水。
    药工许云封善笛，自云学于外祖李牟。韦应物示以古笛，云天宝中得于李供奉。云封熟视，曰：“此非外祖所吹。”公问：“何以验之?”云：“取竹之法，以今年七月望前生者，明年七月望前伐。过期，则音实；不及期，则音浮。浮者，外泽中乾，受气不全，则其竹夭。此笛，其夭者也，遇至音必破。”果试吹之，一叠未尽，笛忽中裂。
    陶岘，彭泽之后。日制三舟，一舟自乘，一舟载客，一舟载酒馔。
    俗云，虾蟆一跳八尺，再跳丈六。从春至夏，裸袒相逐，无地取作，掉尾肃肃，或云夏马。
    梁武帝造五色绣裙，加朱绳真珠为饰。隋炀帝作长裙十二披，名仙裙。
    滑台南一二里，有沙嘴横出半河，上立浮图，塔中按拂，发长及二丈有奇，拳为巨螺，其大如容数升物之器。发之色，非赤非青非绿，人间无此色。发根大于人指，自根至杪渐杀焉。
    道州有舜祠，凡遇正月初吉，山狙群聚，到祠傍以千百数。跳浪奋掷，狂奔疾走，如是者五日而后去。次猿亦如之，三日乃去。土人谓之狙猿朝庙。
    韩忠宪公少年，学书无纸，在庄门前有大石，就其上学字，晚即涤去。遇烈日及小雨，张弊繖自蔽，率以为常。
    九井口邑县南十八里，曰濑乡，有老子庙，中九井，或云每汲一井，而八井水俱动。
    高祖初入咸阳宫，周行府库，金玉珍宝，不可称言。其尤惊异者，有青玉九枝灯，高七尺五寸。下作盘龙，以口衔灯，灯燃则鳞甲皆动，烂炳若列星。有琴长六尺，按十三弦，二十六徽，用七宝饰之，铭曰“渥玙之乐”。玉笛长二尺三寸，六孔，吹之则见车马山林，隐嶙相次。吹息，则不复见。铭曰“昭华之管”。有方镜，广四尺，高五尺九寸，表里有明，直来照之，影则倒见。高祖悉封闭以待项羽，并将以东，后不知所在。
    汉高祖手敕太子云：“有好牛马尚惜，况天下耶?吾以汝是元子，早有立意，兼群臣咸称汝友。四皓，吾所不能致，而为汝来。自为汝大事也。今定汝为嗣。”
    荣阳枝渚津，原上有厄井，父老云：“汉高祖曾避项羽于此井也，为双鸠所救。”汉庙每正旦，辄放双鸠，或起于此。
    释仲珠《花品序》，每岁禁烟前后，置酒馔以待来宾。赏花者不问亲疏，谓之看花局。故里云“弹琴种花，陪酒陪歌。”
    《诸葛亮集》载：先主遗诏，敕后主闲暇，历观诸集，及六韬、商周书，益人意智。
    《琴集》曰：“大胡笳十八拍，小胡笳十九拍，并蔡琰作。”李肇国史补曰：“唐有董庭兰，善泛声，盖大小胡笳云。”以此校之，王观国谓非文姬所撰，非也。谢齐选《琴论》曰：“平调，明君三十六拍。胡笳，明君二十一拍。清调，明君九拍：浊调，明君十二拍。吴调，明君十四拍。杜琼，明君二十一拍。”凡有七曲。然则明君亦有胡笳，观国谓昭君不能制曲，又非也。
    《荆州记》曰：“小酉山上石穴，有书千卷，相传秦人于此学，因留之。”
    广之属郡潮循州，多野象，牙小而红，最堪为笏。潮循人或捕其象，争食其鼻，云肥脆偏堪作炙。楚越之间，象皆青黑，惟西方佛林、天食国，多白象。
    绿珠井，在白州双角山下。耆老云：“汲此井者，诞女多美丽。”识者以美色无益，以巨石填之。迨后，虽产女，而七窍不完。
  丁晋公重影。
  裴令公常训其子：“凡吾辈但可文种无绝，然其间有成功，能致身为万乘之相，则天也。”
    上官昭容，有文集一百卷。
    孝子王渐，作《孝经义成》五十卷，事亦该备。而渐性鄙朴，凡乡里有斗讼，渐即诣门高声诵义一卷，反为渐谢。后有病者，即渐请来诵书，寻亦得愈。
    退之常说，少时梦人与丹篆，令强吞之，傍一人抚掌而笑。觉后，亦似胸中如物噎，经数月方无恙。尚由记其一两字，笔势非人间书也。后识孟郊，熟思之，乃梦中傍笑者。
    广东老妪，江边得巨蚌，剖之得大珠，归而藏之絮中，夜辄飞去，及晓复还。妪惧失去，煮之。明日纳于官府，今在饶州军资库。大如弹，光如水晶，其中有八斗七星，隐然而见，煮之半枯矣。(《杂录》)
    繁举，字彦举，陕人。性嗜酒工诗，客京师十余年，竟流落以死。同时有郑云表者，慕彦举之为人，作诗挽之。云：“形如槁木因诗苦，眉锁愁山得酒开。”人以为写真云。
    徐孺宅，在梅福宅东，又塘东百步。又云孺宅，北去城一里，亦曰书台。
    黑蛱蝶，大如蝙蝠，橘蠹所化，北人或名玄武蝉。鬼蛱蝶大如扇，四翅，好飞荔枝上。
    猿雄能啸，雌不能也。猿性不耐著地，著地辄泻以死。
    南方以鹦鹉为酢，又以孔雀为腊。
    南人养鹦鹉，发瘴噤战，以徐柑饲之则愈；不然必死。白鹦鹉大如小鹅，亦能言，羽毛玉雪，以手抚之，有粉沾指掌，如蛱蝶翅。
    鸟凤如喜鹊，色绀碧，颈毛类雄鸡鬃，头有冠，尾垂二弱骨，各长一尺四五寸，大略如凤。鸣声清越如笙箫，能变曲，妙合宫商。又能为百虫之音。生左右江溪洞中，极难得。
    石梅，生海中，一丛数枝，横斜瘦硬，形色真枯梅也。
    伏波岩，有悬石如柱，去地一线不合，俗名马伏波试剑。
    汉高帝，封兄子信为颉羹侯。《括地志》实有颉羹山，在嬀州怀戎县东南十五里。
    李遵最为驸马都尉，折节待士。宗杨亿为文，于第中筑室塑像，晨夕伸函丈之礼，刻石为记。(《国老谈苑》)
    人夜梦他好恶事，欲令彼梦与己同者，觉则倒番被头，易枕而卧，以气三呼，则彼之梦还同己梦。明日说同焉。
    慧远曰：“顺境如磁石遇针，不觉合而为一。”
    唐诸陵皆无碑记，惟乾陵西南隅有大碑，高三十余尺，螭首龟趺岿然，表里无一字，亦不知其何为而立。凡视五色，皆损目，惟黑色于目无损。李氏有《江南日中书》，皆用皂罗糊屏风，所以养目也。王丞相在政府，亦以皂罗糊屏障。
    韩干，蓝田人，少时尝为贳酒家。王右丞兄弟未遇，忽一贳酒漫游，干尝征债于王家。右丞精思丹青，奇其意趣，乃岁与钱二万，令干画十余年。(已上《寺塔记》)
    杜鹃相推而鸣，先鸣者吐血死。尝有人山行，见一群寂然，聊学其声即死。初听其声者，主离别。鹊巢中必有梁。崔圆相公妻在家时，于姊妹戏于后园，见二鹊构巢，共衔一木如笔管，大尺余，安巢中。众悉不见。俗言，见巢上梁必贵。
    东王公讳傀，字君明，佩杂色绶，绶长六尺六寸。西王母姓杨氏，讳回，治昆仑西北隅。灶神名隗，状如美女。又姓张，名单，字子郭。夫人字卿忌，有六女，皆名察。
    舜祠东有大石，广三丈许，有凿“不醉无归”四字于其上，或曰非令德语，凿去之。
    琉璃马脑，先以自然灰煮令软，可以雕刻。自然灰生南海，马脑儿血所化也。
    爨釜不沸者，有物如豚居之，去之无也。
    洛阳报德寺梨重六斤。
    高堂县南城傍，有盗跖冢。冢极高大，贼盗尝祈焉。
    大历已前，士大夫妻妾妒悍者，婢妾少不如意，辄印面，故有月黥、钱黥。
    卢城之东，有扁鹊冢。云魏时针药之士，以卮腊祷之。
    《异书》言，月桂高五百丈，下有一人常斫之，树痕随合。人姓吴名刚，西河人，学仙有过，谪令伐树。三月三日，赐侍臣细柳圈，言带之免万毒。
    右手中指有黑毫，左旋如黑子，引之长尺余。
    程迥者，伊川之后。一日有物如燕，瞥然自外飞入，径着堂壁。家人就视，乃一美妇。仅长五六寸，而形体皆具，容服甚丽。见人殊不惊，小声呖呖可辨。自言：“我玉真娘子也。偶至此，非为祸祟。苟能事我，亦甚善。”其家乃就壁为龛，至以香火奉之。能预言休咎，皆验。好事者争往求观，输百钱，乃启龛。期年，忽飞去。

卷二
    天宝中，岭南献白鹦鹉。养之宫中，岁久，颇聪慧，洞晓言词。上及贵妃，皆呼为雪衣娘。方为戏嬉于殿槛，鹰至，击搏则毙。上与贵妃，叹息久之，遂瘗于苑中，呼为鹦鹉冢。
    苏伯材奉议云：“凡欲松偃盖，极不难。栽时当去松中大根，惟留四傍须根，则无不偃盖。”
    鸂鶒能敕水，故宿水，而物莫能害。鹤能巫步禁蛇，故食蛇。啄木遇蠹穴，能以嘴画字成符，即蠹虫自出。鹊有隐巢木，故鸷鸟能免。燕衔泥避戊巳日，故巢固而不倾。鹳有长水石，故能于巢中养鱼，而水不涸。燕恶艾，雀欲夺其巢，即衔艾置其巢中，燕见艾避去。此皆鸟之有智者。(《遁斋闲览》)
    南海有飓母风，四面而至，裂屋拔木。每数年一作，将作则虹见，谓之飓母。
    李载山，燕代豪士，常呼鹰携妓以猎，终不肯仕。生子栖筠，为御史大夫，磊落可观，而气不及其父。栖筠生吉甫，任相国八年，多智而柔懦。公惭卿，卿惭长，盖近之矣。
    唐王处回家居，有道士以花种贻之，云：“此仙家旌节花也。”后处回历二镇。
    《龟经》云：“欲知龟有神，视骨白如银。”
    钥必以鱼者，取其不瞑目，守夜之义。
    京师名娼，曰矫陈如，姿艺俱美。睦丹隐一见求纳焉。陈曰：“得锦账三十里，乃可。”盖戏之也。翌日，载锦数十车张之。陈如大惊，乃如前约。
    友人张棠宗，以片纸录奇竹事，云：“同邑安幅西乡，地名下庄，有周俊叔得十二时竹一根。绕节所生子，生子凡十二时，点画可数。”
    长州有人射猪，遂入石室，见老翁，问：“何故射吾猪?”对以伤禾。翁即呼一童责之，曰：“何不谨门，令猪出。”射者问童子，曰：“我即王弼，受易未通，遂罚守门。”
    晁良正性刚，不怖鬼。每年常掘太岁地，掘后忽见一肉物。良正打之三日，送于河，其夜使人视之。三更后，车马甚众，来至肉所，问：“太岁何故受此屈辱，不仇报之。”太岁曰：“彼正荣盛，奈之何?”暨明，失所在。
    陈达妹才色甚美，发长七尺，石季龙以为夫人。(《邺中记》)
    汉听阳城侯刘俊等出家，僧之始也。又听洛阳妇女阿潘等出家，尼之始也。
    参寥子，秦少游与之友，以契许。尝在临平道中，作诗云：“风蒲猎猎弄轻柔，欲立蜻蜓不自由。五月临平山下路，藕花无数乱汀洲。”东坡一见，为写而刻诸石。宗妇曹夫人，善丹青，作《临平藕花图》。
    安吉碧澜堂，素有奇怪。郡士晁子芝，尝与客游眺于彼。迫暮，共见水面一好女子，衣服楚楚，手捧莲叶，足履萍草而来。晁料其异物，急叱之。女子自若，且行且吟，云：“水天日莫风无力，断云影里芦花色。折得荷花水上游，两鬓萧萧钗正直。”吟毕，由东岸而去。
    契丹如见月蚀，当夜各备洒馔相贺，戎主次日亦有宴会。如日蚀，即尽望日唾之，仍背日坐。戎主及契丹臣庶，每闻霹雳声，各相钩中指，只作唤雀声，以为禳厌。
    贺怀智曰：“上夏日与亲王局，令臣调琵琶，贵妃立于局前觑之。上数枰子将输，贵妃放康国猧子上局乱之，上大悦。”
    文帝破高丽获二宝，一紫金带，一红玉支。枕岐王进《龙池篇》赐之金带。红玉支，赐妃子。
    妃初瘗，以紫褥裹之。及移葬，肌肤已消释矣，胸前犹有锦香囊在。中官葬毕以献，上皇置之怀袖。
    广南进白鹦鹉，洞晓言辞，呼为雪衣女。一朝飞上妃镜台上，自云：“雪衣女昨夜梦为鸷鸟所搏。”上令妃授以《多心经》，记诵精熟。
    禄山进三百事管色，俱用媚玉为之。诸王、郡王、妃之姊妹，皆师妃，为琵琶弟子。每一曲彻，广有献遗。妃子是日问阿蛮曰：“你贫，无可献师长，得我与尔为！”命侍儿红桃，取红栗玉臂支，赐阿蛮。(《杨太真外传》)
    合州有一泒水，自双角山出，合容州泉，呼为绿珠江。亦犹归州有昭君村、昭君场，吴有西施谷、脂粉塘。
    越俗以珠为上宝，生女为珠娘，生男为珠儿，绿珠之字，由此而称。
    麻鞋，《实绿》曰：“麻鞋，晋永嘉中，以丝为之。宫禁内，贵妃以下皆着。”
    履子，梁天监中，武帝名解脱履。陈隋样差多。唐太历中，进五朵草履。建中元年，进百合草履。(《炙谷子》)
    宣和七年，牡丹皆开作金色，又变黑色。柳皆生黄花，大如林檎。靖康元年，梨树生豆荚。木香架生蒲桃，可食。又王殿直家，笼中贮松花。及起笼之际，每一片中，雪白小松一小株。又宝箓宫前柱，忽生松一枝。童贯轿中木板上生杂草，斫铲复生。
    盐龙，蛮人所豢也。籍以银盘，中置玉盂，以玉箸摭盐龙饮之。每鳞中出盐，则收用酒一匙，专主助阳。
    孙文台获青玉马鞍，其光照于衢路。
    孙亮，吴王权之子也。作金螭屏风，镂作《瑞应图》一百二十种。
    笙中有簧，以火炙之，乐家谓之暖笙。
    蔡京喜食鹑，每预养之，烹杀过当。一夕，梦鹑数千百诉于前，其一鹑居前致辞曰：“食君廪中粟，作君羹中肉。一羹数百命，下箸犹未足。羹肉何足论，生死犹转毂。”
    李贺为《白玉楼记》。《集仙传》：王母所居龟台，有玉楼十二。
    汉于定国为廷尉，饮酒至数石不乱。冬月请谳，饮酒益精明。
    唐李光弼母，有须数十，长五寸许，封韩国太夫人。二子，光弼封临淮郡王，光进封武威郡王，皆为名将。死葬长安南原，将相奠祭，几四十四幄。
    《南史》：梁王萧詧，恶见妇人。相去数步，遥闻其臭。经御妇人之衣，不复更着。
    《北史》：沈光，骁勇捷驰。禅定寺中幡竿，高十余丈，适值绳绝，非人力所能及。光因取索口衔，拍竿而上，直至龙头。系绳毕，手足皆放，透空而下。以掌拓地，倒行十余步，号为肉飞仙。
    孙荆玉，能及腰帖地，衔得席上玉簪。
    《南史》：羊侃，膂力绝人，以手挟殿柱没指。侃性豪，多姬妾列侍。舞人张净琬，腰围一尺六寸，能掌上舞。
    历事几主，历任几官，有何建立，有何献明，何长可录，何短可戒，传中有何佳对，此记史法也。(《翰墨》)
    世称三友，竹有节而啬华，梅有花而啬叶，松有叶而啬香。惟兰独并有之。
    刘秦妹，善临写右军《兰亭》及《西安帖》，足夺真迹。秦亦当时翰林书人也。
    唐陆柬之，特工临写。今校理钱延年，有柬之书《兰亭》，用绿麻纸临成，押尾署陆司议书。虽外露毛骨，而雅有风流。
    参政苏易简家，有摹本《兰亭》，墨彩鲜浓，纸色微紫，与唐朝石本无相假借，盖名手传拓也。
    右军《兰亭》拓本，人间往往有之，多非精妙。天僖中，相国僧元蔼，有唐勒石本一卷。卷尾有文皇署数字，傍勒僧权二字。体法既臻，镌刻尤工。
    《蔡文姬传》云：“八法，蔡邕受于神人，而传崔瑗及女文姬，文姬传钟繇、卫夫人，夫人传献之，献之传外生羊欣，羊欣传王僧虔，僧虔传萧子云，子云传僧智永，智永传虞世南，世南传欧阳询，阳询传陆柬之，柬之传侄彦远，彦远传张旭，旭传李阳冰，阳冰传徐浩、颜真卿、邬彤、常玩、崔邈等，凡二十三人。”
    绍兴乙未六月，思陵常临《楔序》赐刻。刘光世子尧仁，进之孝宗，亲洒宸翰于后。
    吴郡太守谢勖，封兰亭侯。
    《越绝书》兰亭在山阴，越王种兰处也。《三朝国史》曰：“越州山阴有兰渚、鉴湖。”《会稽志》曰：“兰渚在县西南二十五里。”《水经》云：“浙江东与兰溪合，湖南有天柱山，湖口有亭，号兰亭，亦曰兰上里。”
    山阴兰亭逸少，研池，可以染缁。
    白校书有神术，常于两腕出五色弹子两枚，化为双燕而飞，呼曰燕奴。复化为二小剑，长五寸余，飞舞不已。《洞微志》休胥国道人尸罗，于指端出浮图十层，高三尺，人长五六分，执幢盖绕塔而行。
    《隋书》，三品以上门皆立戟。五代，冯道官一品，给门戟十六枚。中书侍郎平章事桑维翰、李崧给十二枚。
    唐冯慈明，劝李密归国，密囚之死。神龙中，敕旌其门为忠臣门，令大其标题，见者莫不欢美慈明，号为凌霄花。
    李行修丧妻，偶得桐桑老人，以术见其妻如平生。《异闻集》：汉马均，能削竹为人致雨。
    丁文果覆射蜂曰：“蘤蘤华华，山中采花。虽无官职，一日两衙。”
    德宗幸奉天，携火精剑。出于殿内，遂以剑斫槛铁狻猊，应手而碎。
    林邑国王死，奴文篡立。文常放牛于山涧，得鲤鱼二，化为铁，因以铸剑。剑成，向石誓曰：“若斫石破者，我当王。”因斫石，如断刍藁。
    《吴录》：居风县，有蚁絮漆。人视土中知有蚁，因垦发。以木皮插其上，则蚁出，缘而生漆。
    白居易《与元稹书》曰：“知我者以为诗仙，不知我者以为诗魔。”贾岛《句图》，韩子赞之，云：“句妖诗精。”自居易书云：“诗人命蹇如陈子昂、杜甫，各授一拾遗，而屯剥至死。”
    《王昌龄集》云：“王维诗天子，杜甫诗宰相。”
    孙何有《诗战篇》云：“物华如阵笔如锋，沈谢曹刘是七雄。”
    高若拙《后史补》云：“王仁裕著诗一万首，朝中谓之诗窖子。”
    丁晋公云：“《子美集》，开诗世界。”
    李贺作歌诗，属意花草蜂蝶间，竟不远大。(赵璘《因话》)
    王筠为诗，能用强韵。谢眺常见，语曰：“好诗，圆美流转如弹丸。”近见其数首，方知此言之为实。
    曹松赠方干诗：“后辈难为措机杼，先生织宁得龙梭。”
    王禹偁序孟宾子诗，曰：“古之诗人有三水部，何逊、张籍与孟也。”
    《搜神记》南朝呼笔四管为一床。
    《笔谱》：“人有以绿沉漆管笔，遗王逸少。”
    汝颖有高士，每夜作笔十管付其室。十笔尽，虽势要官府督之，无报也。后数十年，见者颜色如故。时谓笔仙。
    羲之《笔经》：“昔人以琉璃、象牙为笔管，丽饰则有之。然笔须轻便，重则踬矣。”
    《笔偈》云：“圆如锥，捺如凿。只得入，不得却。”言缚笔要紧，一毛出，即不堪用也。
    李廷圭父超，易水人，造墨尤妙。其坚如玉，其纹如犀。
    兰亭会者四十一人，羲之制序，用蚕茧纸、鼠须笔，遒劲绝代。
    段成式《与温庭筠诗序》云：“予在九江，造云蓝纸，辄送五十枚。”诗云：“三十六鳞充使时，数番犹得里相思。”
    《西京杂记》：广川王得玉蟾蜍，大如拳，以盛书滴。晋袁彖，赠庾冀螓砚。
    紫石潭，砚也。徐玄之夜读书，见人物如粟粒数百，皆具甲胄。一赤帻紫衣者行案上，传呼曰：“蚍蜉王欲观鱼于紫石潭。”顾左右取渔，其人砚中获小鱼数十。
    王羲之书《祭北郊文》，工人削之，入木三分。
    鲁直《诗注》，世传江南李王作竹，自根至梢，极小者一钩勒成。谓之铁钩锁。自云，唯柳公权有此笔法。
    怀素善草书，伯祖惠融禅师，先时学欧阳询，书世莫能辨，时号大钱师、小钱师。
    魏《受禅碑》，王朗文，梁鹄书，钟繇镌字，谓之三绝。镌字，皆须妙于篆隶，故繇方得镌刻。
    世传王右军《借船帖》最工。
    高僧敬脱，善书大字。笔长三尺，其簏如人臂。乞书者，一字而已。
    李颀赠张旭：“皓首穷草隶，时称太湖精。”
    唐大中以来，礼部放榜，岁取二三人姓氏稀僻者，谓之色目人，亦曰榜花。
    后周韩果破嵇胡，散其种落。稽胡，号为著翅人。文帝曰：“著翅之名，宁减飞将。”
    炀帝时，贼帅魏刁儿，自称历山飞，众十余万。
    唐高祖，以十二人破草贼号无端儿数万。
    隋既平陈，南海有五六百家，居水为亡命，号曰游艇子。
    黑山贼张燕，剽捍捷速过人，故军中号日飞燕。
    《南史》：御史中丞王僧孺，改定《百家谱》。后王弘、刘湛，并好其书。弘日对千客，不犯一人讳。湛为选曹，始选，《百家谱》以助铨序。
    众葬梁鸿，近要离墓。曰：“要离，古列士。伯鸾清高，可令相近。”
    秦王后薨，王府僚佐请立碑，上曰：“欲求名，一卷史书足矣，何用碑为?使子孙不能保家，徙与人作镇石耳。”
    长沙有铜棺山，《湘中记》云，程普、关羽分界于此，共铸铜棺为誓：相侵者，以铜棺贮之。
    龙生凤，凤生鸾，鸾生庶鸟。
    《论语疏》云：公冶长辨鸟雀语，云：“喈喈啧啧，白莲水边，有车覆粟。车脚沦泥，犊牛折角。收之不尽，相呼共啄。”人验之，果然。
    惜春鸟，大不逾燕，其声曰“莫摘花果”，人谓之护山鸟。
    不见其形，但闻其声，如杵舂敲磕，人谓之葛仙翁捣药鸟。
    鹭一名春锄，步于浅水，好自低昂，故曰舂锄，亦谓独舂。
    《易林》云，凤有十子，同巢共欢以相保。
    《幽怪录》：柳归舜泛舟巴陵，风飘至一处，有鹦鹉数千。相呼姓字，有名武游郎者，有名阿苏儿，有名武仙郎，有名自在先生者，有名踏莲露，有名凤花台，有名戴蝉儿者，有名多花子者。又云，吾乃凤花台鸟也。
    有燕巢长数尺，忽群鸟翔集，因毁巢，有白雏飞出，群从去。又有燕巢中有赤光，毁之，一赤龙子长尺许，鳞甲皆具，少顷，腾跃而去。
    旧说乌性寿，三鹿死后，能倒一松；三松死，能倒一乌。
    汉武时有献独足鹤，东方朔曰：“此《山海经》所谓毕鸾。”
    《禽经》曰：“鹤以怨望，鸱以贪顾，鸡以嗔视，鸭以怒睨，雀以猜惧，燕以狂鴴，视也。鹂以喜啭，乌以悲啼，鸢以饥鸣，鹤以洁唳，枭以凶叫，鸱以愁啸，鸣也。”
    《方言》，陈魏宋楚之间，谓虎为李父，江淮、南楚，谓虎为李耳。注云：“虎食物值尾而止，以触其讳故，出《神虎记》。”汉律：捕虎一，购钱三千；豺一，购钱百。
    晋以来有墓志。汉杜子夏临终作文，命刊石埋坟前。厥后墓志，恐因此始。
    蔗有二种，赤者名昆仑蔗，白者名荻蔗。
    菊花一名日精，一名周盈，一名传延年。
    鱼枕谓之丁，鱼肠谓之乙，鱼尾谓之丙。注云：“皆以似篆者为名。”
    两婿相谓为亚婿，注云：“今同门婿为僚婿，是也。”
    晋人谓《临禊序》，唐人称《兰亭诗》，或言《兰亭记》，欧阳公云《修禊序》，蔡君谟云《曲水序》，东坡云《兰亭文》，山谷云《禊饮序》。通古今雅俗所称，俱云《兰亭》。至高宗宸翰题日《禊帖》，于是《兰亭》有定名。
    墨池，每朝廷恩命将至，池墨必见，前后不爽。其将见，则池际水上浮。浮圆结，既大如斗，涣散满池。云舒霞卷，烟粲烂如新研墨，下流水复清微。忽三日连发，人疑其数，谓将无验。未几，太宗、真宗三朝，皆至御书。
    山阴天章寺，即王逸少上巳日修禊之兰亭也。山如屏障，水似松江。
    《博物志》：麋掘泽草而食，其场成泥，名曰麋暖。民随此暖种稻，其收百倍。
    鹿之大者为麈，群鹿随之，皆视麈尾所转。
    《山海经》云：“驺虞五采毕具，尾长于身，乘之日行千里。”
    陶氏云：“獐鹿非辰属，八卦无主，故道家听许为脯。”
    东土呼熊为子路。
    《相马经》：“目成人者，行千里。”注：“视童子中，人头足皆见。”
    束晳《发蒙记》曰：“獭以猿为妇。”
    史氏曰：“龟生百岁，故君鹊尾之上。”
    猪肉，项上一脔，谓之中禁脔。
    俗说虾蟆怀土，虽取置远郊，一夕复还其所。
    古语云，“蜂窠叠构如台，蚁蛭似楼。”
    有冉端者，因营葬掘地，遇蚁城。方丈，城垒皆具，若雕刻，中有街径楼阁。二大蚁居楼阁中，一紫色，足翅皆如金。
    郭璞云：“豰似鼬而大，腰以后黄，一名黄腰，食猕猴。”
    墨子曰：“禽子问曰：‘多言有益乎?’曰：‘虾蟆日夜鸣，口乾而人不听之。’”
    一象形，二蛇形，三马形，四鱼形，五虾蟆形。
    四分律文中说诸龙，初生时、睡时、嗔时、行欲时，不能变形；余时，皆能变形。
    德叉迦龙王，旧云多舌龙，由多言故。此是第六般若波罗密门，善说多法，故云多舌。托此龙位，寄显法故。
    兰叶尖长，有花红色白，俗呼为燕尾香，煮水浴疔风。
    南海贡千步香，佩之闻千步。今海隅有千步草，是其种也。
    《述异记》：媚草，鹤子草也。蔓生，色浅紫，蒂形如飞鹤。春月生双虫，食其叶，越女收养。虫老蜕为蝶，带之，号媚蝶。
    太极山有采华草，服之，通万里言。
    《述异记》：秦赵间有相思草，节节相续，又名断肠草、孀妇草、寡妇莎。
    李德裕《平泉花木记》，有雁翅桧，叶婆娑如雁翅也。又有珠子柏，实如珠子，生叶。
    峡州署中，有千叶红梨花，无人赏者。知郡朱郎中，始加栏槛，命坐客赋之。
    陆云《笑林》云：“汉人适吴，吴人设笋，问：‘何物?’曰：‘竹也。’归煮其箦，不熟，曰：‘吴人欺我哉！’”
    竹得风，其体大屈，谓之竹笑。
    李卫公言：  “北都惟童子寺有竹一窠，才长数尺。”公书与维网，每日报竹平安。
    山谷《谢惠橄榄诗》：“方怀味谏轩中果，忽见金盘橄榄来。想共余甘有瓜葛，苦中真味挽方回。”注：“戎州蔡次律家，轩外有余甘，余名之曰味谏。”
    李真方常第果实名，如贡士者。以绿李为首，楞梨为副，樱桃为三，甘子为四，蒲萄为五。或荐荔枝，曰：“寄举之首。”范晔以诸香品时辈，侯宋虚撰《百官本草》，皆此类也。
    戎州所出，肉熟而皮犹绿。
    陆龟蒙《橘诗》：“珍重更过三寸子，不堪分付野人边。”王僧辨尝为荆南，得橘一蒂三十子，以献梁武帝。
    《花木志》云：“给客橙，出蜀土，似橘而非，若柚而香，冬夏华实相继，或如弹圆，或如拳，通岁食之，名卢橘。”
    江革，自武陵王长史除都官尚书。将还，所给一舸，舸艚偏欹，不得安卧。乃于西陵岸取石数片，以实之。其清贫如此。
    《笔谈》：制，两省供奉官东西相对立，谓之蛾眉班。
    伪蜀欧阳彬守嘉州，曰：“青山绿水为二千石，作诗饮酒为风月主人，岂不佳哉！”
    五代汉韦思，守上党，未尝与宾佐宴会。有从事求见，思怒曰：“必是求猎酒也。”命典客饮而遣之。[孔平]
    魏相再为河南，陶侃再为荆州，黄霸、寇恂并再为颍州，郭伋再为并州。
    《外史梼杌》：王建借蜀，以上封事李景为眉山主簿。其制略曰：“旌其忠荩之心，委以髯须之职。”注云：《古今注》，羊，一名髯须主簿。
    晋王述上疏乞骸骨，曰：“臣曾祖父昶，笺于魏文皇帝云：‘昔与南阳宗世林，共为东宫官属。世林少得好名，州里瞻敬。及其年老，汲汲自励，恐以年废。时人咸共笑之。’若天假其寿，致仕之年，不为此公婆娑之事。”
    晋刘洎母，答吴国书：“胡桃，本生西羌，外刚朴，内柔甘，质似古贤，欲以奉贡。”
    萧宏与吕僧珍，督诸军侵魏，畏懦不敢进。魏人遗以巾帼，北军歌曰：“不畏萧娘与吕姥，但畏合肥有韦武。”谓韦睿也。
    田单攻狄，三月不克。齐小儿谣曰：“大冠若箕，修剑柱颐。攻狄不下，枯骨成丘。”
    薛吉不厉清节，守汾州，有聚纳之响。《北史》多下“响”字，犹言有聚纳声也。
    长房升仙，鸡犬皆去，唯鼠恶其不净。鼠自悔，一月三易肠。
    彭祖丧四十九妻，五十四子。
    有姓李人，世世人见之，不知其名，因号李常在。刘纲唾盘成李，其妻樊夫人唾盘成獭，食之。
    陶弘景云：“仙障有九，名居其一。使吾不白日升天，盖三朝有浮名乎。”
    《太霄经》云：“朱仲尝于会稽卖珠，汉高后时人。仲以素书倚酒于女几家，几盗写学其术。女几，陈市上酒妇也。”
    《神仙传》：燕人卢敖，见若士马卷龟壳而食蛤蟹，举臂而竦身。敖仰而视之，不见乃止。
    王母降汉武帝承华殿，东方朔于朱鸟牖中窃窥之，王母视朔，顾上：“此儿久被斥逐，寻当还。”
    方丈山，仙家数千万，耕田种芝草。课计顷亩，如种稻状。群仙不欲登天者，皆往来其上。
    扶桑有椹树，两两同根偶生，更相依倚，是以名为扶桑。仙人食其椹，皆作金光之色，飞翔立虚。椹，色赤，九千岁始一生。
    何佩尝于古书中得一发卷，规四寸许。回环无端，用力绝之，两端滴水。投之于火，亦作发气。莫知何物也。后与方士言之，惊叹曰：“君不得仙命也，此名脉望。蠹鱼三食神仙字，则化而为此。夜持当天，从规中望星，使立降，可求丹度世。”
    卢聃为广州治中从事，有仙术。尝元会，至晓不至。及朝列，化为白鹤，回翔欲下。威仪以帚之，得聃双履，乃惊还就列。
    易仙、童初，二宫名，是男女之堂馆。邑，群仙所居。
    子胥死，使人捐于大江口。勇士抱之，乃有遗鄙，发愤驰胜，气若奔马，威加万物。归神大海，彷彿之微音曰：“君在后世称述。”盖子胥，水仙也。
    鲁敢遇仙女，曰：“尝见紫云娘，诵君佳句。”
    耕耘五德，朝种暮获。注：翼氏风角五德：东方甲，南方丙，西方庚，北方壬，中戊。种五色禾于此，而耕耘也。此言仙事。
    《三昧经》：佛咽喉如琉璃简。
    《大智论》：佛舌，色相如珊瑚色。
    魏高僧支谦，博览经籍，两眼多白而睛黄，时人谓曰：“支郎眼中黄，形躯虽细是智囊。”
    廖融赠僧诗甚多，尝曰：“僧是诗家奴，一人赠一篇。且带图行东西南北耳。”
    陈释真观，通礼、诗、儒道、群经，又涉棋琴，沙门洪偃称其八能。时人语曰：“钱唐有真观，当天下一半。”
    《阿舍经》人寿万岁时，此阎浮州极大丰乐，多有人民村邑相近，如鸡一飞。
    奘法师《西域传》，阿那婆答多池，在香山之南，大雪山之北，出清泠水，属赡部洲北面，颇眡师子口流出，徙多河潜流下地，出积石山，是为中国之河源。
    天蠡、天鼓、天箜篌、天牟陀、罗天自在乐，如天乐也。
    我在鹿苑及在鸡园，注世尊曾在鹿苑野中，为鹿王教主，群鹿无忧。王造伽蓝，名鸡园。
    世界内众，如一器中，贮百蚊蚋，啾啾乱鸣。于分寸中，鼓发狂内。
    如来色目怨谤，同名谗虎。菩萨见枉，如遭霹雳。宝媛笺云：“妙装严之美女。”
    或问鬼所恶，答云：“最恶金姑声。”闽人谓破竹声为金姑声。
    丹阳县有梅姑庙，言始生时能着履行水上。(《法苑》)
    有人夜行，一彩禽触马首。翌日，遇鬼，乃庄宗时女乐笛部头。云：“已遣锦羽儿相迎。”
    南中有一泉，多有桂叶流出，因名流桂泉。后乃立屋其上，为汉祖庙而祀之。又有子胥庙者，其像分其须，谓之五须，亦并有灵应也。
    《老君六甲符图》云：“丁卯神，司马卿。丁丑神，赵子壬。丁亥神，张文通。丁酉神，臧文公。丁未神，石叔通。丁巳神，崔石卿。”
    真多市有楠木，具窍若七星之状。李八百妹蹑其窍而上仙，后立星楠观。
    来君绰亡命，夜遇二人，自称科斗郎君，姓威及、成污蠖。言：“我本田氏，出于齐威王，亦犹桓丁之类。”及晓，惟见污池边大螾长数尺，及有蜗螺丁子。初有三人，一称蜗儿。
    《述异记》，汉中有虎生角。道家云：“虎千载则生牙，蜕而生角。”
    《搜神记》：宗定伯夜逢鬼，担上头肩，至宛市化为羊，卖之得钱千五百。
    若乃负秽临深，虚誓愆祈，则有海童邀路，马御当蹊。谓不忠信，则水怪必害之。海童、马御，水怪也。
    《续仙传》：三川饥，有青衣童子语人曰：“世人厌弃五谷，地司已收五谷之神矣。可相率祈谢谷父、蚕母，当致丰穰也。”
    王莽种五梁禾于殿中，先鬻鹤髓、玳瑁、犀、玉二十余物渍种，此黄帝谷仙之术也。注：五梁禾即五色禾，谷永玉德是。
    师旷占术，杏多实者，不虫者，来年秋禾善。五木者，五谷之先。欲知五谷，先视五木。择其木盛者，来年多种之，万不失一也。
    《抱朴子》：五典为笙簧，三坟为珠玉。
    梁有僧南渡，赍一葫芦，有《汉书》班固真本，宣城太守萧琛得之，谓之《瓠史》。
    孙樵谓史书曰墨兵。
    张说检校并州长史，修国史。敕，赍藁即军中论撰。沈庆之曰：“众人不如下官学耳。”
    温舒少贫，牧羊泽中，截蒲写书。孙敬贫居太学，编柳简以为经。
    《说苑》云：龟千岁能与人言，似取此意。然此事本出颜真卿所撰《殷践猷墓碑》。云：颜元孙、韦述、贺知章、陆象先与践猷凡五人相聚，故云五总龟。
    任来学无常师，河洛秘奥，非正典籍所载，皆注记于柱壁及园林树木，慕学者来趋写之。时谓任氏为经苑。
    唐人说，李邕前后撰碑八百首。
    李德川，举进士不第。唐则天就拜右拾遗，不受。著《补履书》十卷，皆雄轲之旨，时号补履先生。
    北齐郎基，性情俭，在官惟颇令人写书。潘子义遗书曰：“在官写书，亦是风流罪过。”
    河间献王德，从民得善书，必为好写与之，留其真本，赐金帛以招之。
    《柳氏序训》云：“余家升平里，西堂藏书，经史子集皆有三本，一本纸裹签束华丽者，镇库；一本次者，长将行披览；又一本次者，后生子弟为业。
    陆龟蒙借人书，篇帙舛坏，必为辑褫刊正。
    盘古左目为日，右目为月，开目为昼，闭目为夜。
    《唐书》秦景通并弟暐，皆精《汉书》，号大秦君、小秦君。
    良人为渍木瓜粉，遮却红腮交午痕。
    唐关图妹，文学书栉，罔不动人。图常谓人曰：“我家有一进士，所恨不栉耳。”
    陆澄，南齐人，欲撰宋书不成。读易三年，不解意义，王俭戏云“书厨”。
    盂景翼，字辅明，嗜学，行辄载书随。所坐之处，不过容膝，四面卷轴盈满，时人谓之书窟。
    书仓已耗，墨守不坚。
    贯穿策冢，穷综书嵓。
    支道林言：“北人看书如显处视月，南人学问如牖中窥日。”注：“学广则难周而识暗，学寡则易核而智明。”
    柳公绰，自举进士至方面，尝钞书不辍，九经三史一钞，南北史再钞。
    《盛事》云：“王勃能文，请者遗之，金帛盈积。人谓勃心织而衣，笔耕而食。”
    
卷三
    羊缉之女佩在，母亡不饮食，三日而死，乡里号曰女表。
    宋鲍苏之妻不妒，宋公表其闾曰女宗。
    秦少游《游仙词》云：“上清欲问因何至，请见先生十赍文。”仙家十赍，犹人间九锡也。陶贞白有《遗芽子陆敬游千赍文》。
    沈约《谢俨传》曰：“范晔所撰十志，一皆托俨搜撰。垂毕，遇晔败，悉蜡以覆车。一代以为恨。”
    陈寿著《三国志》，凡六十五篇。时夏侯湛著《魏书》，见寿所作，便坏己书而罢。
    《妆台记序》：“北州才女，靧妍面而咒桃花。东国王孙，舐娇痕而求獭髓。”
    陶弘景年四五岁，以荻为笔，画灰中学书。
    阚骃性聪敏，三史群言，经目成诵，人谓之宿读。
    王羲之《与谢万书》：“以君迈往不屑之韵，而俯同群辟，诚难为意也。”
  婢号萱枝，妾称桃叶。
  高聪有妓十余人。及病，欲不适他人，并令烧指吞炭，出家为尼。
    韩渥集中有《别锦儿》诗。
    石崇爱婢翔风，年三十，遂退之，使为房老。
    蜀刘琰侍婢，教诵《鲁灵光殿赋》。
    崔生谒一品，问其妾，与之手语。
    李汧公妾名七七，善琴与筝。
    元载妓薛琼英，幼以香屑亲饮啖之，长而肌香。故名香儿。
    契丹骂汉儿作十里鼻，犹言奴婢也。
    李抱玉主课青衣，胄名奏授祭酒。
    王褒作买奴券，文云：“王子洲从成都女子杨惠买夫，时髯奴便了决，卖叶五千。奴从百役使，不得有二言。但当饮水，不得嗜酒。欲饮美酒，唯得染唇溃口，不得倾盂覆斗。事讫欲休，当舂一石。夜半无事，浣衣当白。奴不听教，当笞一百。”读券文遍，奴两手自搏，目泪下落，鼻涕长一尺。如王大夫言，不如早归土陌，蚯蚓钻额。
    施肩吾诗：“锄药顾老叟，焚香呼小青。”
    柳公权有银杯盂，数为主藏竖海鸥所窃。一日鸥白公，言不测其失之由。公曰：“银碗应解飞。”不复更言。
    陈后主未败前，蒋山众鸟，鼓翼而鸣，曰：“奈何帝，奈何帝。”后主梦黄衣围城，乃尽去绕城橘树。
    花墅湖在慈溪，唐刺史任同劝民修筑。中有小墅，春花明媚，因以名之。
    味江在青城县，昔蜀王征西番驻军，有野人挈壶酒以献，王倾于江中，军士饮之皆醉，因名味江。
    四姓，荣阳郑、冈头卢、泽底李、土崔门，皆为鼎甲。太原王，亦四姓之匹，而呼为钑镂王家，喻银质而金饰也。
    桓伊诣王遵，遵谓左右曰：“门何为通桓氏，我闻人姓木边，便欲杀之，况诸桓乎?”
    邢子才孽子大德、大道，略不识字。
    晋贺乔妻论养子为后，议曰：“鄙谚有云，‘黄鸡生卵，乌鸡伏之。但知为乌鸡之子，不知为黄鸡之儿。”’
    王符，安定人。安定俗鄙庶孽，而符无外家，为乡人所贱。
    王莽秉政，奏令中国不得有二名，亦使人讽单于从之，故名囊知牙斯，更名曰知。
    唐《十八学士图》，皆当时墨迹。云：“房玄龄，字乔年。陈觉白嗣主言，宋齐丘本造国手。”
    唐人呼天子为宅家。
    《瑞应图》云：“王者宴不及醉，刑罚中则银瓮出焉。”《瑞应图》：王者恭信，则珊瑚钩见。
    唐百官早朝列烛，有五六百炬，谓之火城。宰相至则扑灭。
    “荷静蓬池绘，冰寒郢水醪。”注：学士初，上赐食，皆是蓬莱池中绘。夏至后颁冰及烧香酒，常和冰而饮。禁中有郢酒坊。
    汉武帝因巡狩，权其名山大川，用驹者悉以木偶马代。
    陈文帝起自布衣，知民间疾苦。每鸡人伺漏传签于殿中者，令投于阶石上，枪然有声。云：“吾虽得眠，亦令惊觉。”其自强如此。
    唐文宗读施士匄《春秋》，曰：“学者读书如浚井，得美水足矣，何苦穿凿。”
    石勒陷襄阳，得释道安及习凿齿，习蹇疾，勒与诸镇书曰：“晋氏平吴，利在二陆。今破汉南，获士载一人有半耳。”
    鲜家妇，生一女，姿色殊异。后入宫，上问曰：“何以眉缺?”对曰：“宝剑宁无缺，明珠尚有瑕。”命之曰鲜明珠。
    孝文废皇后冯氏，真谨有节操，遂号练行尼。
    刘聪纳靳准二女，为左右贵嫔，大曰月光，小曰月华，皆绝色。
    颜峻嗔而与人官，谢庄笑而不与人官。
    育获之俦，值发如竿。
    《因话录》：李宗闵知贡举，门生多俊秀，时谓玉笋门生。
    刘法寿与弟崇吉，及崔道固、刘宾，俱归魏。以法寿为上客，崇吉为次客，崔、刘为下客。
    林公谓王文度为尘垢囊。
    谢安谓羲之曰：“中年以来，与亲友别，辄作数日恶。”羲之曰：“年在桑榆自应尔。”
    有人破古冢，得铜器，似琵琶身正圆，人莫能辨。行冲曰：“此阮咸所作器也。”命易以木弦，其声亮雅，乐家遂谓之阮咸。
    贺若弼父敦，为宇文护所害，临刑呼弼，谓之曰：“吾以舌死，汝不可不思。”因引锥刺弼舌出血，诫以慎口。
    郭景尚，字思和，善事权宠，世号郭尖。
    王遵业为黄门郎，从容恬素，若处丘园。尝着穿角履，好事多毁新履以学之。
    五代马裔孙，纯儒也。登相位，临事多不能决，但书名而已。时人号为三不开，谓不开口议论，不开印视事，不开门延士大夫。
    北齐魏收，字伯起，轻薄尤甚，人号为惊蛱蝶。
    刘孝绰，字之鲸，博悉晋事，时号“皮裹晋书”。
    曹利用掌枢府，凭宠自恣。而张士逊居其间，未尝有是非之言，时目之为和鼓。
    王建平东川，诸将争功。王宗裕立枯树下，未尝自伐，时号枯松太保。
    呵胶出虏中，可以羽箭，又宜妇人贴花钿。呵嘘随融，故谓之呵胶。刘贯父有《和陆子履诗》，云：“此胶出从随水鱼，白羽补缀随呵嘘。”
    王庭凑尝召五明道士卜，掷卦，三钱皆舞。
    隋郑法士求杨愔画本，杨指市门、人物、衣服、车马，“此画本也。”
    李遵勖、杨刘筠聚二三僧谈宗性，各绘其象，曰禅会图。
    帝问韩干，曰：“内之厩马，皆臣之师也。”
    韩偓、姚洎俱为翰林学士，从昭宗幸岐。偓每与两使敕会棋。两使不胜，洎即以手坏之，偓呼为白鹦鹉。若洎不在，两使将输，必大呼曰：“白鹦鹉。”洎应声至。
    大中间，日本国贡玉棋子，云：“本国南有集贤岛，上有手谈池，池中出棋子。”
    《洞冥记》：疏勒献犀角，表里有光，因名明犀。暗中有影，亦曰影犀。织以为簟，如锦绮之文。
    颇梨千岁冰所化。玛瑙鬼血所化。
    天宝中，异国献软玉鞭，屈之首尾相就，舒之则劲直如绳。乃以聊蝉诱为袋，碧蚕丝为鞘。碧蚕丝，弥罗国所贡，自然碧色，纵之一尺，引之一丈。(《杜阳编》)
    铜之精为奴，锡之精为婢。
    炼铜时一童一女，俱以水灌铜，铜当分为两段，凸起者牡铜，凹陷者牝铜。
    《西京记》：唐王元宝富厚，以钱文如其名，因谓钱为王老。吴兴沈充铸小钱，谓之沈郎钱。
    齐临川王宏，恣意聚敛，库室垂有百间。性爱钱，百万一聚，黄榜标之；千万一库，悬以紫标。如此三十余间。
    青凫，一名钱精。取母杀血，涂钱绳，入龙脑香少许，置柜中。焚一炉祷之，其钱并归绳上。
    《异物志》：狼{月荒}之民夜为市，以鼻嗅金之好恶。
    六月一日，上幸华清宫。是贵妃生日，上命小部音乐。小部者，梨园法部所置。凡三十人，皆十五岁以下。于长生殿奏新曲未名，曾南海进荔枝，因名荔枝香。
    《杜杨编》：沈阿翘，本吴元济女，进白玉方响。注：玉响，玉锣也，以犀锤敲之则响。
    牛僧孺谓拍板为乐句。
    桓谭善鼓琴，著《琴道》一篇，未成，肃宗使班固续成之。《东观记》：琴道未毕，但有《发首》一章。
    南齐柳世隆善弹琴，时称柳公双璅。
    有人以猿臂骨为笛，吹之，声阿圆，绝胜竹。
    妃子琵琶，其木温润如玉，光耀可鉴，有金缕红文，蹙成双凤，弦乃未调，阿弥国所贡绿水蚕丝也。
    北齐兰陵王，体身白晳，而美风姿。乃著假面以对敌，数立奇功，齐人作舞以效之，号代面舞。
    郑傪出妓以宴赵绅，而舞者年已长。伶人、孙子多献口号，云：“相公经文复经武，常侍好今兼好古。昔日曾闻阿武婆，今日亲见阿婆舞。”
    张红善歌，每听新声一遍，即能记其节奏。后入宫，号记曲娘子。
    啸有十五章，有深溪虎、高柳蝉、空林鬼、巫峡猿、下鸿鹄、古木鸢之类。峨嵋陈道士善长啸，作霹雳声，坐客惊悚。
    周处《风俗记》：击壤者，以木为之，前广后锐，长四尺三寸，其形如履。将戏，先侧一壤于三四十步外。以手中壤击之。
    孙氏《瑞应书》：景星者，天腥也。状如半月生于晦朔，助月为明。王者不私，则见阴精。
    箕四星，一曰天鸡，主八风，凡日月宿在箕东壁轸翼，风起。
    《开山图》曰：“霍山、南岳山有雨师、云师。”注：云师如蚕，长六寸，似兔。雨师似蛹，长七八寸，似蛭。雨云之时，出在石上，肉甘可熟而食。
    刘贡甫有诸家雪：时侯家、山家、酒家、妓家、猎家、樵家、渔家雪。
    雷州每大雷雨，多于田野得翳石，谓之雷公墨。又于霹雳处得拮，如斧，谓之霹雳楔，小儿佩之辟恶。
    周群尝学山中，忽有白猿化为老人而至，授群书一卷，乃黄帝而下历日也。群遂洞明阴阳，吴中人谓之阴阳之精。
    梁武帝正月赐群臣却鬼丸。
    寒食赐麦粥，帖彩球，镂鸡子。
    俗言社日酒治聋，故李昉赠李涛云：“社翁今日没心情，为乏治聋酒一瓶。”社翁，李涛小字也。
    池阳上巳日，妇女以荠花点油，祝而洒之水中，若成龙凤花卉之状则吉，谓之油花卜。
    汉宫七夕，临百子池，以五缕相羁，谓之相连爱。
    周王者，有道术。中秋夜会月色方莹，谓坐客曰：“我能挈月置之怀袂。”因取箸数百条，绳而驾之。曰：“我梯取此月峨。”以手举月，怀中出月寸许，光色照烂，寒入肌骨。
    《安成记》云：“罗霄山有石井，天旱祠之，以木投井中即雨。至井溢木出，雨乃止也。”
    《襄阳耆旧传》：南阳太守张忠曰：“吾年往志尽，譬如八百钱乌，生死同价。”
    王元张曰：“小儿五岁曰鸠车之戏，七岁曰竹马之道。”
    蔡邕谓从弟谷曰：“董卓性刚难济，吾且逃遁山中以待，如何?”谷曰：“君状异常人，每行观者盈集，以此自匿，不亦难乎?”乃止。
    王粲之荆州依刘表，表以粲貌寝而体弱，通悦不甚。
    《汉书》：张敞言：  “昌邑王清狂不慧。”苏林注云：“凡狂者，阴阳脉尽浊，不狂似狂，故云清狂。或曰色理清徐而心不慧，曰清狂，犹云白痴也。”
    二陆初入洛，诣刘道真，初无他言，惟问“东吴有长柄葫芦，卿得种来不”，陆殊失望。
    《襄阳记》：刘季和性爱香，常如侧还，辄过香炉上。主簿张坦曰：“人名公作俗人，不虚也。”季和曰：“苟令君至人家坐，席三日香。”坦曰：“丑妇效颦，见者必走。公欲某遁去耶?”季和大笑。
    《南史·乐预传》曰：“此事人笑褚公，至今齿冷，无为效也。”
    梁祖言于昭宗曰：“赵崇是轻薄圆头。于鄂州坐，上佯不识骆驼，呼为山驴。王遂阻三事之拜。”
    《西京杂记》：惠庄闻朱云折五鹿充宗之角，乃笑曰：“栗犊乃能尔耶！”
    陆士龙辈以洪笔为粗耒，纸札为良田，玄默为稼穑，义理为丰年，谈论为英华，忠恕为宝珍，文章为锦绣，蕴藻为绘帛，谦虚为荐张，义让为帷幙，仁义为室宇，修道德为广宅。
    臣无霸长一丈，大十围，轺车不能载，三马不能胜，卧则枕鼓，以铁箸食。
    《破虱》者，因官妓恶虱，坐客争记虱事戏之，因纂成录。
    江东人取乌贼墨书契，以绐人财物。书迹如淡墨，逾年自消，唯空纸耳。
    齐高贺告人曰：“公孙弘内厨五鼎，外膳一首。”弘叹曰：“宁逢恶宾，不逢故人。”
    南阳苇杖，用刘宽蒲鞭事。《韩诗外传》曰：“老蒲为苇也。”
    会稽典录徐宪，在丧致哀，白鸠巢户侧。临淮太守郑弘举为孝廉，朝廷称为白鸠郎。
    崔丘谓刘曜曰：“四海脱有微风摇之者，雄英之魁，卿其人矣。”
    刘尹道桓温，鬓如灰猬，反眉如紫石棱，自是孙仲谋、司马宣之流人。
    邓艾曰：“姜维自是一时雄儿也，与余值，故穷耳。”
    曹操闻孙策定江东，意甚难之。常呼：“狮儿，难与争锋也。”
    陈文达持诵《金刚经》，有人入冥，见筑台，云：“此般若台，待陈文达。”
    蓝田山真悟寺高僧，写《涅盘经》，群鸽自空中冲水添砚。
    《会稽集道经》云：“两火一刀可以逃。”言剡中多名山，可以避灾也。故汉晋以来，多隐逸之士，活州、天姚是其处。
    明月山在醴陵县，上有白石，状如明月，照农夜耕。后有敕凿下，见在本州明月池上。
    梦笔山，在浦城县西南童萧子问。《建安记》云：一名孤山，江淹为令，梦人赐笔之所也。
    谷帘水，在卢山，被嵓而下三十泒，其广七十尺。陆鸿渐，第其水为天下第一。
    泾水出卢都山，南流至常，有筝声。
    《吴录》云：“五湖者，太湖之别名。以其周行五百里，故以五湖为名。”虞翻又云：“太湖有五道，别为五湖。”《国语》：吴越战于五湖，直在笠泽中战耳。
    《穷神秘苑》云：梁昭明墓，为人所开，取其琉璃碗、紫玉杯。携入大航，有燕雀数万击之，因为所司觉悟，缚之。因名其地云。
    珊瑚州，在大秦国。水底有盘石，珊瑚生其上。大秦人常乘大舶，载铁网，令水工取之。
    石墨，出南雄州始兴县。沈散小溪，巨细短长如墨。以端砚发之，可写字，可画眉。往来贵商多取焉：
    李德裕平泉别野，有醒酒石，德裕醉则据之。
    长卿山有相如读书窟，在梓潼县。
    洗马，秦官也。汉亦曰洗马，前驱也。《国语》：勾践为夫差洗马，洗或作先。
    丁晋公自称化鹤之裔，为印记，时谓鹤相。
    鲁宗道为执政，营一小室，画山水，退朝独坐，谓之退思岩。虽妻子不得入。
    国史：王钦若顶有小疣，人目为瘿相。
    田千秋老年朝见，得乘小车至宫殿，因号车丞相。
    李肇《翰林志》：每下直出门，谓之小三昧。出银台门乘马，谓之大三昧。如释氏之去缠缚而自在也。
    唐裴光庭为吏部尚书，以门下主事阎麟之为心腹。每麟之裁定，光庭随而下笔。时语曰：“麟之口，光庭手。”袁聿修为吏部尚书，素品孤官，颇有怨响。
    天宝七年九月，敕五品以上正员清官、诸道节度使及太守等，并听当蓄丝竹以展欢娱。行乐盛事，式覃中外。
    谓史才操贤与愚，以笔为狱。
    《独异记》：北齐侍御史李广，博览群书众史，梦一人曰：“我心神也，君使我太苦，辞去。”俄而卒。
    唐王洪义贱时，求傍舍瓜不与。及为侍御史，乃腾言园有白兔，县为集众捕逐，畦蓏无遗。内史唐贾忠言。
    撰《御史本草》，以里行为合口椒，最有毒。监察为开口椒，微毒。敬殿中为萝卜，侍御史为脆梨，渐入佳味。迁员外为甘子，言可以久。
    王禹玉曾陪英宗蕊珠殿，独赐紫花墩令坐。
    蔡邕以反舌为虾蟆，《淮南子》以蛩为蠛蠓，《诗疏义》以蟊为蝼蛄，高诱以乾鹊为蟋蟀。
    池阳以正月二十日为天穿，以红缕系饼饵掷之屋上，谓之补天。
    辰韩人以大鸟羽送死，其意欲使死者飞扬。
    于阗国人得书，先戴于首，然后开封。
    宛渠之民乘螺舟，形似大螺，云行海底而不湿。(《拾遗记》)
    女国用鸟卜，入山祝之。有一鸟如雌雉，来集掌上，破其腹视之，有粟则年丰，沙石则有灾。
    东昏于苑中立店肆，以潘妃为市令，帝为市吏。录事将斗者，就潘妃罚之。帝小有得失，潘则与杖。乃敕武贲不得进大荆子，阁内不得进实中荻。
    《魏志·高士传》，焦光，字孝然，作蜗牛庐，呻吟其中，俗呼黄犊庐。
    《晋书》：王浚起宅门，前广数千步，曰：“吾欲使容长戟幡旗。”
    唐泓师，号李林甫安邑宅为玉杯，牛僧孺新昌宅为金盏。玉杯一破不复全，金盏或伤，庶可重制。
    京口东南，有谢公妓堂遗迹。
    李德裕私地有起草院，院有精思亭。每草诏令，制置军事，即处其中。
    屋栋之间为井形，而加水藻之饰，所以厌火灾也。故《灵光殿赋》：“图洲方井，反槙荷渠也。”
    《论语疏》：藻脱者，画梁上侏儒柱为藻文也。
    嘉祐中未有谒禁，士人多驰骛请托。有一人号望火马，又一人号日游神，言日奔竞。
    郑大穆书干于{山贡}云：“分千树一叶之影，即是浓阴；减四海数滴之泉，便为膏泽。”
    李元忠曾贡文襄王蒲桃一盘，文襄报以百缣。《北史》分鹿粝之费，见《贫穷门》。
    唐卢光启，受知于租庸张浚。每致书，凡一事别为一纸，朝士效之。盖重叠别纸，自光启始也。
    吴《孙权传·注》：“沈友，字子正，善属文，好武事，又辨于口。时称其笔之妙，舌之妙，刀之妙。”
    京师语曰：  “太牢笔，少牢口，东西南北何处走。”太牢，牛僧孺。少牢，杨虞卿，喙长三尺。
    符后死，慕容熙制百寮于宫内哭。使有司案检，无泪则罪之，群臣莫不含辛以为泪。
    笺云：睡是眼之食，七日不眠，眼则枯。
    《宋史》：檀圭托王僧虔求禄不得，与书云：“蝉腹龟肠，为日已久。饥虎能吓，人遽与肉。饿麟不噬，谁为落毛。”王乃用为安城郡丞。
    王严光有才不达，自号钓鳌客。巡游郡邑，麻铁之资云造钓，且有不应者，辄录姓名置箧中，曰：“钓鳌时，取此等蒙汉为饵。”其言类如此。
    公孙弘为相，开东阁延士，分三馆：一曰饮贤馆。有德任毗赞，佐理阴阳者处之；二曰翘羽馆，有材堪九列，任二千石者处之；三曰接士馆，有一介之善、一方之艺者，处之。
    蒋济曰：“樊子昭插齿牙，树颊骸，吐唇吻，自非许文休之敌也。”
    淮南阳渥，燃千围之烛以击球。
    王元宝以锦石为柱，以钱甃花径。
    刘秀之俭，宋武帝目之为老悭。
    张孝秀不好淳华，尝冠谷皮巾，执栟榈皮麈尾。
    《岭表录》：或见物自空而下，始如弹丸，渐如车轮，遂四散。人中之即病，谓之瘴母。
    《晋书》：魏咏之生而唇缺，医云：“可割而补，但须戒百日不得语笑。”咏之曰：“半生不语，而有半生，亦当疗之。”
    王昙迁梦月落入怀，乃擘而食之，脆如冰片，味美，遂更名月德。
    汉武梦李夫人遗蘅芜香，觉而衣枕香，三月不歇。
    《扶南传》：顿逊国有安石榴，取汁停盆中，数日成美酒。
    《世说》：海东刘白堕善酿酒。六月赫曦，曝酒于日中不动，饷馈逾于千里，号曰鹤觞。
    王子弟子号太阳子，阳子好酒常醉。或问之，曰：“晚学俗态未除，故以酒自驱耳。”
    象洞在潮海之间，今属武平县。昔未开招时，群象止于其中，乃谓之象洞。其地膏腴，稼穑滋茂，有酝，邑人重之，曰象洞酒。
    李白南游云梦，览七泽之壮观，酒隐安陆，蹉跎十年。白自谓也。
    陶人为器有酒经，晋安人饷人以酒，置书云酒一经，或二经至五经焉。他境人至，不达是义，闻馈五经，束带迎于门，乃知是酒。
    《倦游录》：广南人食鼠，谓之家鹿。
    《权纾茗赞》云：穷《春秋》，演河图，不如载茗一车。
    越僧囊有数编书，张君房抽一通，卷末题云“煮水处士”，卷中言水品第。
    茶，古不闻食。晋宋已降，吴人采叶煮之，名为茗粥。
    壶居士著《食忌》，云：茶久食羽化，不可与韭同食，令耳聋。
    魏文帝与朝臣书云：“江表唯长沙有好米，上风炊之，五里闻香。”
    郭子仪自同州归，诏大臣就宅，作软脚局，人率三百千。
    五色盐出安息国。
    山谷言：城西张仲课，为我寒，惠送骐骥院马，递薪三百秤。
    吴孙亮宠姬有异香，历年弥盛，浣百遍不歇，名曰百濯香。
    赵飞燕妹婕妤，名合德。每沐，以九回香膏发。为薄眉，号远山黛。施小朱，号慵来妆。
    林公曰：“白梅檀非不馥焉，能逆风成实。”论曰：“波利质多天树，其香，则逆风而闻。”
    意可香，初名宜爱。或云此江南宫中香，有美人字曰宜爱，此香故名宜爱。山谷曰：“香殊不凡，而名乃有脂粉气。”易名曰意可。
    《吴书》曰：“陆逊破曹休，上大会，命逊舞，解所着白鼯子裘赐之。”
    炖煌俗，妇人作裙，攀缩如羊肠，用布一疋。皇甫隆禁改之。
    支发枕，庚公所作，盖今俗山枕。
    置麝枕中，可绝恶梦，物类相感。
    三代之制，人臣皆得以金玉为印，龙虎钮，唯所好也。秦以印称玺，以玉不通臣下用。孙皓造金玺六枚，又有龟龙麟凤玺，驼马鸭头杂印。
    东昏侯为潘妃作一只琥珀钏，直七十万。
    刘商《鹿耳巾歌》，赵侯首带鹿耳巾，规模出自陶弘景。
    朱买臣为会稽太守，怀章绂至，舍人不知也。所知钱勃，见其暴露，乃劳之曰：“得无罢乎?”遣以纨扇。买臣至郡，引为上客。
    昭王时，外国献丹鹊，拾其脱羽以为扇，甚奇丽，名为鹊扇。
    《古今注》：汉成帝赐飞燕五明扇、七华扇、云母扇、翟扇、蝉翼扇。
    《洞冥记》：跋勒国贡文犀，织以为簟。
    汉武起神明台，上设金床象席，杂玉为龟甲屏。(《洞冥记》)
    《贵州图经》云：“郡有葵可以为笠，谓之葵笠也。”
    海虾须有一丈，可作柱杖者。
    鸥之别类，群鸣喈喈，随潮往来，谓之信鸥。
    刘晏年八岁献书，明皇命宰相出题，就中书试验。引晏于内殿，坐晏贵妃膝下，亲为画眉挽髻，宫人遗化投果。
    大历中，吴士顾子画山水甚怪。先布绢于地，研调采色，使数十人吹角、击鼓、叫噪，着锦袄缠头，饮酒半醉，取墨汁泻绢上，次泻诸色，以大笔开决峰峦、岛屿之状。
    峄山碑石，颜师古谓以泗滨浮磬作碑者也。
    青州南城佛寺有二镬，大者容四十石，小者容三十石。旧传寺即孟尝宅，镬以造食供客者。李伾毁为兵器。
    开元初，常敬忠十五岁，能一过诵千言。张燕公召问曰：“能十过诵万言乎?”以万字试之，七过通熟。
    李峤等作《桃花诗》，帝令择二十篇入乐府，谓之《桃花行》。
    薛稷知集库，马怀素知经库，沈俭期知史库，武平一知子库，通曰四部书。
    分怀法起自筹禅师，合诸药共筒内，插簪七日，乃取插头对客饮，以簪画酒中，饮一边已尽，一边尚满。
    炀帝会虞世南等四十人选文章，自楚词讫大业，共为一部五千卷，号《文章总集》。又择能书二千人为御书生，分番钞书。
    炀帝观书处，窗户玲珑，相望金台玉观，辉映溢目，号闪电窗。
    炀帝沈湎失度，每睡须棰顿劳动，方就一梦。侍儿韩俊蛾尤得意，每就枕必令振耸支节，常得美睡，因呼为来梦儿。
    炀帝以合欢、水果赐吴绛仙，绛仙以红笺进诗谢帝，曰：“绛仙才调，女相如也。”
    河间王侍儿朝云，善吹篪。诸羌叛，王令朝云假为老妪吹篪，羌皆流涕复降。语曰：“快马健儿，不如老妪吹篪。”
    妃善击磬，上令琢蓝田绿玉成磬。妃琵琶以龙香板为拨。
    水精屏上，刻前代美人，可三寸许。服玩、杂用众宝，妃以遗国忠。置之楼上，常偃息其下。一日，屏上诸女悉下，各通名。
    交阯进龙脑香，波斯言老龙脑。妃私发明驼，使持三枚遗安禄山。明驼者，眼下有毛夜明，日行五百里。
    安禄山晚年益肥，自秤三百五十斤，于上前旋舞如风。
    帝幸蜀至马嵬，赐妃死。妃泣曰：“乞容礼佛。”帝曰：“愿妃善地受生。”力士遂缢于佛堂梨树下，才绝，而南方进荔枝到。上长号，使祭之。妃时年三十八岁矣。
    上皇移入大内，日悼妃子。张后进樱桃、蔗浆，并不食，常玩一紫玉笛，吹数声，声有双鹤下于庭，徘徊而去。
    上皇曰：“吾奉上帝命，为元始孔昇真人。此期可再会妃子耳，笛可送与大牧。”大牧，代宗小字也。即令具汤沐，“我就枕，慎勿惊我。”俄闻睡中有声，已崩矣。
    马嵬妪得锦袜一双，过客一玩百钱，前后获钱无数。
    贵妃生于蜀，常误堕池中，后人呼为落妃池。
    上令宫妓佩七宝璎珞，舞霓裳羽衣曲。曲终，珠翠可扫。
    辛宣仲居士，截竹为罂以酌酒，曰：“吾性甚爱竹及酒，欲令二物并耳。”
    齐建元中，盗发楚王冢，获玉境、王屐，又得古书青丝简编。
    杨素东都起宅，穷极奢巧。中起沉香堂，既成闭之。三日后开，则四壁皆洒新腥，血气触人。
    鲎背上有骨如扇，乘风而行，名鲎帆。其众如排筏，名鲎排。
    黎洞之人，以香代爨。
    岭表占卜甚多，鼠米卜、箸卜、牛卜、骨卜、田螺卜、鸡卵卜、篾竹卜，俗鬼故也。
    京兆士曹判案，至一百八道，谓之念珠厅。
    八月四日竹下围棋，卜胜者终年有福，不胜者有疾。
    明皇问叶法善：“张果何如人?”法善曰：“混沌初分，白蝙蝠精也。”
    夏侯隐每登山渡水，闭目美睡，同行闻其鼾声，而不蹉跌，谓之睡仙。
    明皇召张果赐酒，曰：“臣有弟子能饮。”俄一小道士自殿檐下，年十六七，美风姿，善谈笑。帝赐饮，一斗不醉。又逼饮之，酒忽从顶出，仆地化一酒榼，乃集贤院物也。
    李泌未相时，宿内院。旦起，窃泌鞋送帝所。帝曰：“鞋者，谐也。当为弼谐，事且谐矣。”
    
卷四
    君思晋人，正月十五夜坐室中，遣儿视月中有异物否。儿曰：“今年当水，月中有人，披蓑带剑。”思出视之，曰：“非水也，将有兵。月中人乃带甲仗矛耳。”果如其言。
    李根两目瞳子皆方。《仙经》云：“八百岁则瞳子方。”(以上《神仙传》，葛洪)
    赵家云：“真人之心，若珠在洲。众人之心，若瓢在水。”
    乐天作庐山草堂，烧丹欲成而炉鼎败。明日忠州刺除书到，乃知世间事，不两立也。
    刘十五论李八十草书，谓之鹦歌娇。意谓鹦鹉能言，不过数句。
    徐迹，字仲车。古之独行，如陈仲子。然其诗文，则怪而放，如玉川子。此一反也。耳聩甚，画地为字，乃始通。终日面壁坐，不与人接，而四方事无不知。此二反也。
    滕达道、苏浩然、吕行甫，暇日晴暖，研墨水数合，弄笔之余，乃啜饮之。蔡君谟嗜茶，老病不能饮，但把玩而已。
    狄梁公性闲医药，尤妙针术。
    菱州道士王法朗舌长，呼字不正，乃口诵《道德经》。忽梦老君剪其舌，既觉，语遂正。
    汉雍仲进南海香，拜洛阳尉，时号香尉。
    猿五百岁化为玃，玃千岁化为老人。燕千岁生胡髯。
    有海贾，忽见两山相间出于波间，各高数丈，已忽不见。舟人云：“此蟹螯也。”
    并州妒女泉，妇人靓妆彩服至其地，必兴云雨。一名是介推妹。
    越多橘柚，岁多橘税，谓之橙橘户，亦曰橘籍。
    南海小虞山中有鬼母，一产千鬼，朝产之，暮食之。今苍梧神有鬼姑神，是也。虎头，龙足，蟒目，蛟眉。
    卢汾梦入蚁穴，见堂宇危豁，题曰“审雨堂”。(徐铉)
    义兴吴堪，为县吏，家临荆溪。忽得大螺，已而化为女子，号螺妇。
    李赞皇云：“花木以海为名，悉从海外来。”
    殷仲堪与远公，谈易林间泉侧，爱其辨博。远公曰：“君辞如此泉涌，因号聪明泉。”
    灌婴所开井极深，邦人谓之浪井。湓江有风，浪井水辄动。
    建州浦城县山有兽，名县神。豕身人首，状貌丑恶，好出水边石上。张平子往写之，兽入潭中不出。或云此兽畏画，故不出，可去纸笔。兽果出。(《名画记》张彦远)
    顾潜山《茶记》：山中有鸟，每至正月二月鸣云“春起也”，至三四月云“春去也”，采茶者呼为报春鸟。
    蜀雅州蒙顶山有火前茶，谓禁火以前采者，后曰火后茶，又有五花茶。
    建人谓斗茶为茗战。
    接伴使耶律永兴，副姚跂回，张向问：“北马有割去肺者，遂无病能行，果否?”云：“有之。其法饮以醇酒，于腋间破之。”又问：“雕巢中坐猎犬，果否。”云：“亦有之，然极难得。今驾前有二只，其性识颇异，每猎而获十倍常犬。”
    牡丹将开，不可多灌，土寒则开。剪花欲急，急则花床无伤。
    魏夫人有弟子善种花，谓之花姑。
    瀛州有影木，日中视之，则一叶百影。花有光，夜如列星。万年一实，其大如瓜。
    唐相石泉公王方庆，著《花木疏》。赞皇公李德裕，著《花木记》。
    顺宗时，书生贾秘，于洛阳废苑中，遇七人同饮，称七贤。邀秘坐，徐诘之，乃松、柳、槐、桑、枣、栗、樗七木之精。
    上官昭容自制花子，以掩黥处。
    开宁县多蜈蚣，大者皮可冠鼓。
    新州出变柑，苞大于升，移植不数百里，形味俱变，因为名。
    广人于山间掘取大蚁卵为酱，名蚁子酱。
    晋宋间有一种纸，长丈余，就船抄之，世谓茧纸。纸字，从系氏，蔡伦从巾。
    南朝以墨为螺，为量，为丸，为枚。陆云与兄书，送墨二螺。梁科律，御墨一量十二丸。汉官仪，令仆丞郎赐墨一枚。以纸为番，为幅，为枚。湘东王上荆武纸万幅，笔四百枚。简文帝奉红笺二千番，又云送四色纸三万枚，答湘东王也。
    红蝙蝠出泷州，多双，伏红蕉花间。若获其一，则一不去。南人收为媚药。
    广南多鹦鹉，翠襟丹嘴，巧解人言。陇右每飞数千头。凡养之，俗忌以手频触背，犯者多病颠而卒，土人谓鹦鹉瘴。
    南岳僧道相，居寺之西岭枯木中。将终，召门弟子曰：“余本姓徐，国初有大功，逃难至此。”言讫而终，乃敬业也。沈拾遗为作碑，不敢正言，乃云敬业昆弟。
    李凉公镇朔方，有氓园。树下产菌一本，其大数尺，上有楼台，中有二叟对博，刻成三字曰“朝荣观”。公令氓掘地数尺，有巨蟒，目光如镜，吐沫成菌。是夜，公梦黄衣人致命曰：“黄卢公，昨与朝荣观主博，为愚人持献公。”
    有郎官梦谒老僧于松林中，前有香炉，烟甚微。僧曰：“此是檀越结愿香，香烟尚存，檀越已二生三荣朱紫矣。”
    申屠有涯，放旷云泉，常携一瓶，一日跃身入瓶，时号瓶隐。
    宋单父，字仲孺，能种艺。术牡丹，变易千种。上皇召至骊山，植花万本，色样各不同。内人呼为花帅。
    宁王善画马。花萼楼壁上，有《六马哀尘图》。明皇最眷玉面花骢，风鬃雾鬙，纤悉皆备。后壁上惟有五马，其一失去，信知神妙，特与变化俱也。
    韩仲卿梦一乌帧少年，曰：“我曹子建也，有文章在建都季氏家。公当名出一时，首为我序。”仲卿既寤，得《子建集》，分为十卷序之。
    潘扆泊舟秦淮，有老父求同载，扆许之。时大雪，老父髻中取小葫芦，候之，极饮不竭。能掬水银手中，采即成银。尝见池中落叶，漉置于地，随叶大小皆为鱼。
    杨遇好畋猎，放鹰于野，见草中一兔，搏之无所有。如是者三，即投草求之，得兔骨一具，乃兔之鬼也。
    沧州李巡官子，夜读书，有皂衣肥短人，被酒挑闼而入。曰：“李白尚与我为友，汝何为者。”乃以席帽盛酒，饮至数杯。父窥见以为怪魅，掷之。视其帽，酒榼盖也。故老云，李翰林旧宅。
    李德裕好饵雄朱。有道士，怀中出小玉象子如拳许，曰：“可求勾漏莹者，致象鼻下，象服其砂复吐出，方可饵。”又出一金象，曰：“此是雌者，与玉为偶。”赞皇一一服之，须鬓如漆。
    李太尉饮水，悉用惠山泉。有僧曰：“水递损盛德，京师昊天观后一眼泉，惠山水脉相通。”因取秤量，与惠山等，遂罢水递。
    元和中，有老卒推倒平淮西碑。帝怒，命：“缚来，朕自砍杀之。”囚至，曰：“碑中只言裴度功，不述李愬，微臣是以不平。”上命：“放，罪敕。朕文别撰。”(《田芝录》)
    伶人刁俊朝妻，项瘿如鸡卵，渐如数斛之囊，中有琴瑟笙磬之音。瘿裂，一猱跳出，曰：“吾老猴精，解风雨，与汉江鬼愁潭老蛟往还。天诛蛟，搜索党与，故亡匿夫人蛴螬之领。”
    顾总，为县尹数被鞭捶，逃墟墓间。有二黄衣曰：“仆二人乃王粲、徐干，君前身是刘桢。”因出袖中书，曰：“此君集也。”省览了然，携集见县宰。宰大惊，同：“不可使刘公干为小吏。”以宾礼待之。时谓死刘桢犹庇得生顾总。
    汉武帝乘郁金楫，泛迹翠池，自吹缥玉笛。(牛僧孺)
    拍板无谱，黄翻绰造谱纸，上画两耳，曰：“但有耳即无失节奏也。”
    舞有骨尘舞、胡旋舞，俱于小圆球子上纵横腾踏，两足不离球上。
    明皇用叶法善术，上元夜，自小阳宫往西凉州观灯，以铁如意质酒而还，遣使者取之不诬。
    乐工李龟年，于东都通远里建居第，中堂制度精绝。今裴晋公定鼎南门别墅绿野堂是也。
    梨园弟子皆居宜春北院，时有马仙期、李龟年、贺怀智洞知律度，安禄山献白玉箫管数百事。
    中官自蜀回，得琵琶以献。其槽以罗沙檀为之。光润如玉，有金缕红文，蹙成双凤。
    崔林群从多至大官，每宴集，组绶相辉，设一榻置象笏，犹重叠其上。三十年间，无中外缌麻之丧。
    李林甫婿郑平为省郎，林甫见其髯发班白，因曰：“上明日当甘露羹，郑郎食之，能乌发。”翌日食之，一夕而鬓如口。
    天宝中，承平岁久，自开远门至蕃界一万二千里，居人满野，桑麻如织。哥舒翰镇青海路远，遣使常乘白骆驼奏事，日驰五百里。
    帝为皇孙时，天后奇之，曰：“此儿当为太平天子。”取玉龙子赐之。玉龙，长数寸，精巧异常，本太宗晋阳时物，帝甚宝惜。后因旱，祈雨必应。(《明皇杂录》)
    元先生赠韦丹尚书绞绡镂白玉香囊，并玉鏁子长二尺余，异竹蔑长二百余尺。韦悫梦中所获软罗蜀缬巾，罽宾国黄金衣，西蜀织成兰亭笔管，上镂卢思道《燕歌行》，白玉剑长二尺余。(《松窗杂录》)
    黄亚夫，鲁直父也，有《怪石》一绝，云：“山鬼水怪著薜荔，天禄辟邪眠莓苔。钩帘坐对心语口，曾见汉唐池馆来。”
    蔡持正谪新州，侍儿名琵琶，常养一鹦鹉。持正每呼琵琶，即扣响板，鹦鹉传言呼之。
    前世钱文，未有草书者。淳化中，太宗始以宸翰为之，既成以赐近臣。王元之有诗云：“谪官无俸突无烟，唯拥琴书尽日眠。还有一般胜赵壹，囊中犹贮御书钱。”
    欧阳永叔闲汝阴时，一妓能尽记公所为歌词。
    王太保每天气和暖，必乘小驷，从三四苍头，携照袋，贮笔砚、韵略、刀子、笺纸并小乐器之类。照袋，以乌皮为之，四方，有盖并攀，五代士人多用之。
    晋公被谪之初，木掩房三日。冯拯薨时，火守房。王钦若薨时，火拂房。
    绛县人善制澄泥，缝绢袋致汾水中，逾年而取之，陶为砚，水不涸。又邻郡三台旧瓦，有维箕之状，斫为砚，则愈于澄泥。
    华岳掌，其石如人肉色，每太阳对照则见之，日暮则渐隐不见。
    白傅葬龙门山，四方过者，必奠卮酒冢前，方丈之土，常成泥泞。
    赞皇公平泉庄，台榭百余所，奇花异草，珍松怪石，故公自制《平泉花木记》。今悉绝矣，惟雁翅桧、珠紫柏、连房玉蕊存焉。怪石为洛阳有力者取去，石上皆刻“有道”两字。
    崔枢夫人治家整肃，妇妾皆不许时世妆。
    李汧公蓄二琴殊绝，所谓响泉、韵磬者也。二宠妓曰秀奴、七七，善琴与筝，自撰《琴谱》。(《因话录》，赵璘)
    欧阳永叔每夸政事，不夸文章。蔡君谟不夸书，吕济叔不夸棋，何公南不夸饮酒，司马君实不夸清绝，大抵不足则夸也。
    胡旦作大砚，可数尺，镵其旁曰：“宋胡旦作汉春秋砚，遗命埋冢中。”
    嘉陵江上见二鹘掷卵，相上下以接之，盖习其飞也。
    蜀有纳鱼善绿木，有声如啼儿，孟子所谓缘木求鱼，未闻此也。
    大慈寺壁，画明皇按乐十眉图，地有瑞草，谓之锦地。张乖崖尝令铲平之，封其门户，后五日开，复生如故。
    有书生谒李林甫，云管子文，后化为笔。
    轩辕先生能散发箕踞，用气攻其发，一条如直。又居罗浮山，宣宗召入禁中，能以桐竹叶满手撒成钱。
    邢和璞能算人寿夭，使算张果老，莫知其甲子。师夜光能视鬼，令视果，终莫能见。
    颜真卿同范氏尼曰：“吾得五品否?”尼指坐上紫丝布云：“颜郎衫色如此。”
    真卿小鬟青衣名曰剪彩，僮曰银鹿。(《明皇十七事》)
    陆鸿渐著书颇多，曰《君臣契》三卷，《源解》三十卷，《江表四姓谱》十卷，《南北人物志》十卷，《吴兴历官记》三卷，《潮州刺史记》三卷，《茶经》三卷，《占梦》三卷。
    谢仙者，雷部中鬼也。夫妇皆长三尺，其色如玉，掌行火于人间。
    有人得青石大如砖，背有鼻，穿铁索，长数丈，循环无相接处。一日，海商见，以数十千易之，云：“此熁金石，垂之海中，经夕引出，上必有金。”
    海上渔人，得一铎，击之，声如霹雳。问博识者，云：“始皇驱山铎也。”
    姚铉谪居连州，尝写所著《文粹》一百卷，好事者于县建楼贮之。官属多遣吏写录，吏以为苦，以盐水噀之，冀其速坏，后纵火焚楼。
    梁景不善书，每起草必用蜀笺。赵安仁善书，起草必用旧纸，人号二背。
    段文昌镇成都，子承式好猎，丞相患之。承式以所获雉兔，分送幕僚，各致书，援引古故事甚悉。幕僚多不晓其义，以呈丞相，方知其子博学。(《该闻录》，李畋)
    申国长主为尼，掖庭嫔御随出家者三十余人。太宗诏两禁，各以诗送之。
    寇莱公初生，两耳垂有肉环，数岁方合。自疑尝为异僧，好游佛舍，无嫌也。
    艾子事齐宣王。而书之所载，亦多后世之事。岂为艾子之学者，务广其道?凡论不诡于记叙者，皆存而不去耶?览之者以意逆志，则艾子之学可明，姑置其时之先后可也。
    郭汾阳镇蒋，欲造浮桥，而急流毁墠。公酹酒，许以小女妻之。其夕，水回未遂，成水上生墠，而女寻卒。因塑庙中，人因立公祠，号河读亲家翁。
    梅权行入试，青玉按于庭树下，以短棰画地起草。
    江淹梦神人授五色笔，识者谓五脏神。
    房太尉家法，不着半臂。
    徐太尉赴广南，渡小海，于浅水中得一琉璃瓶。瓶中一龟及寸，旋转不停，而瓶口极细，不知何自而入。夜觉舟偏重，视之，则群龟层叠登舟。口其瓶徐徐而弃之，后问泊主，云：“此名龟宝。”(刘崇远)
    龚舍初任楚王，非其欲。见飞虫触珠网而死，叹曰：“仕官，亦人之网罗也。”挂冠而退，时谓之蜘蛛隐。
    白鸟，蚊也。齐桓公卧柏寝，谓仲父曰：“一物失所，寡人悒悒。今白鸟营营，是必饥耳。”因开翠纱厨，进之。
    始皇遣徐福入海求金菜玉蔬并一寸椹。(金楼子)
    《宋次道集》：颜鲁公文为十五卷，诗才十八首，多是湖州宴会，又有大言、小言、乐语、滑语、谗语、醉语。
    教舞鳖者，烧地置鳖其上，忽抵掌，使其跳梁。既惯习，虽冷地，闻拊掌亦跳梁。教龟鹤舞，亦用此术。
    苏才翁与蔡君谟斗茶，俱用惠山泉，苏茶小劣，用竹沥水煎，遂能取胜。
    欧永叔自云：“尝梦为鸲鹆，飞在树上，意甚恬快，闻榆荚香特异。”
    啄木鸟舌，好事者引之令长，作穿拍版绳。
    欧永叔少时，见一物如蛇，四足，有班锦文，《白泽图》云，是刀之精。
    南京一女目重瞳，丐于路。沈文通视之，目有两瞳子相并。
    柳下一小儿才三岁，曲拍皆中节，在母怀中食乳，捻手指应节，盖宿习也。
    真宗宴近臣，语及庄子，忽命呼秋水至，则翠鬟绿衣小女童也，诵《秋水》一篇，闻者竦异之。
    汴都以南百余里，有周合公墓。前一石人能怪，人或遇之，称鲁校书石押衙。
    有术士于腕间出弹子二丸，皆五色，叱令变，即化双燕飞腾，名燕奴。又令变，即化二小剑击。须臾复为丸入腕中。
    李守忠为承旨，奉使南方，过海至琼州界。道逢一翁，自称杨遐举，年八十一，邀守忠诣其居。见其父，曰叔连，年一百二十二。又见其祖，曰宋卿，年一百九十五。语次，见窠中有小儿，出头下视宋卿曰：“此九代祖也，不语不食。不知其年，朔望取下，子孙列拜而已。”
    玉堂后庑建二书阁，阁之上下，悉命僧巨然画烟岚晓景。
    安怀县有蛣，长二寸，似小蚌，有一小蟹住腹中，为蛣出求食，谓之蟹奴。郭景纯《江赋》云，“璅蛣腹蟹”是也。
    广州有人取虾须长四尺，又有大虾头可为杯，皆以金银饰之。
    雷州阴晦之夕，谓之雷耕。晓视田中，必有开垦之迹。
    珠一寸以上曰大品珠，大而底平曰珰珠，次曰走珠、滑珠、磥砢珠。
    李德裕奢侈，每食一杯羹，其约费钱三万。杂珠玉、宝贝、雄黄、朱砂，煎汁为之。过三煎，即弃其滓。(《蜀异志》)
    观日玉，大如八寸镜，映日观，见日中宫殿。(<相感志》)
    柳枝娘，洛中里娼也。闻李义山《燕台诗》，乃折柳结带，赠义山以乞诗。
    灼灼，锦城官妓也。善舞柘枝，能歌水调。相府筵中，与河东人坐接，神通目授，如故相识，自此不复面矣。灼灼以软绡多聚红泪，密寄河东人。(《丽情集》)
    邹风炽，眉高背曲，号邹骆驼，富于财。市南山木，每树估一疋。自云山木可尽，我绢有余。
    韩昭凡事如僧，剃发无有寸长。
    李旻仕前后蜀五十年，赀货巨万。尝读《王恺石崇传》曰：“穷俭乞儿，以此为富，可笑，可笑！”
    中书舍人刘光柞进蟠桃核酒杯，云：“得于华山陈抟。”
    郑奕尝以《文选》教其子，其兄曰：“何不教他渎《孝经》《论语》?免他学沈谢，嘲风咏月，污人行止。”
    宋居士说掷骰子法，咒云：“伊帝弥帝，弥揭罗帝。”念满十万遍，彩随呼而成。
    橄榄根东向枝，曰木威；南向枝，曰橄榄。
    明皇时，有黄{扁瓜}儿，颇机慧，帝当凭之以行，谓之肉几。
    秦叔宝所乘马，号忽雷驳，常饭以酒。每月夜，设三领毡当前，一跃而过。
    元退处士，年逾七十，口食无齿，咀嚼愈壮，常曰：“今方知齿为妨物。”
    岭南人有病，以虱卜之，向身为吉，背身为凶。
    蛤蜊候风雨，能以壳为翅飞。
    鸲鹆取其目睛，和人乳研，滴眼中，能见烟霄外事。
    屋柱木无故生芝者，白为丧，赤为血，黑为贼，黄为善。形如人面者亡财，如牛马者远役，龟蛇者田禾耗。
    野狐名紫狐，夜击尾火出，将为怪，必戴髑髅拜北斗，则化为人。
    郭令公山居。夜有人面如盘，瞚目灯下。公了不惧，题其颊曰：“久戊人偏老，长征马不肥。”公之警句也。后数日，见巨木上有白耳，大如数斗，所题句在焉。
    有盗发蜀先主墓，见两人张灯对棋，惊惧。一人顾曰：“尔饮水乎?”各饮一杯，兼与玉带数条，命速出。盗至外，口已漆矣，带乃巨蛇也。
    李筌注《阴符经》，至“禽兽之制在气”，经年不解。梦乌衣人教之，遂通其义。
    咸阳郭氏一苍头曰捧剑，每遭鞭棰。一旦忽题诗曰：“青鸟衔葡萄，飞上金井栏。美人恐惊去，不敢卷帘看。”其主遂稍容之。
    崔涯、张佑齐名，每题诗娼肆，誉之则车马继来，毁之则杯盘失错。
    王缙为相，为妾造寺，宏丽无比，为识者所嗤。
    开元间，明州人陈藏器撰《本草拾遗》云：“人肉治羸疾。”自此，闾阎相效割股。
    贞观中，王圭处贵渐久，不营私庙，四时犹祭于寝，为有司所弹，文皇优容之，特置庙于永乐坊。
    杭州灵隐山多桂，寺僧云月中种也。至今中秋夜往往子坠，寺僧亦尝拾得。招贤寺僧植桂，香紫可爱，郡守白公名曰紫阳院。
    天宝四载，广府因海潮，漂一蜈蚣死，割其一爪，得肉一百二十斤。
    于志宁为仆射修史，恨不得学士。来济为学士，恨不得修史。
    刘三复能记三生事。云：“曾为马，马常患渴，望驿而嘶。伤其蹄，则连心痛。”后三复乘马，过硗确之地，必为缓辔，有激石必去之。
    卢怀慎暴卒而苏，曰：“冥司三十炉，日夕为张说鼓铸货财，我无一焉。”
    《轩辕集》号罗浮先生数百岁，立于床上，垂发至地。
    李翰言，文章当如千兵万马，而无人声。(已上《南部新书》)
    建章宫北，迹冰为楼。
    鹊夜传枝，月晕绕銮，皆主有赦。
    崔浑至孝，母病祈神，请以身代。觉病从十指中入，俄遍，母身安。
    欧阳通自重书，以犀牙为笔管，狸毛心秋毫覆之，松烟为墨，麝为末。
    柴绍有力，能越百尺楼，谓壁龙。
    辰州东有石，高数十丈，古语云：“夸父与日争，至此煮食。”此支鼎石也。
    江陵号衣冠薮，人言琵琶多于饭甑，措大多于鲫鱼。
    有神巫，能结坛召虎，人有疑罪，令登坛，有罪者虎伤，无罪者不顾，名虎筮。
    韦庶人妹，以豹头枕辟邪，白泽枕辟魅，熊枕宜男。
    唐元嘉聪敏年少，号神仙童子。
    马周初入京，至灞上逆旅，数公子饮酒，不顾周。周市斗酒濯足，众异之。
    徐彦伯为文，多变易求新，以凤阁为鶠阎，以龙门为虬户，以金谷为铣溪，以玉山为琼岳，以刍狗为卉犬，以竹马为筱骖，以月兔为魄兔，以凤牛为炎犊，后进效之，谓之涩体。
    苏味道、王庆方同为风阁侍郎，或问张元：“二子孰贤?”答曰：“苏如九月得霜雁，王如十月被冻蝇。”
    咎君谟善射，闭目而射，应口而中。有王灵智，欲射君谟，杀之。矢来，以口承之，遂啮其镞，谓灵智曰：“学射三年，但未教汝啮镞法耳。”
    吴王潘夫人因醉唾于壶中，倾之得火齐指环，因挂于石榴枝，起台名环榴。
    潘章夫妇死，葬冢木交枝，号并枕树。
    汉武思李夫人卧延凉殿，梦夫人遗帝蘅芜之香，觉而衣枕香三月不歇。帝因制曲名《遗芳梦》，又赋《蕃叶哀蝉曲》。
    萧总遇洛神，后逢雨认得香气，曰：“此从巫山来。”
    刘子卿居庐山，有五采双蝶，来游花上，其大如燕。
    徐铉黜邠州，年七十，手不释卷，常亲隶书写许慎《说文》一帙。
    崔遵度，性方正，深于琴，尝著《琴笺》，以天地自然有十三声徽，非月数也。范仲淹尝问琴理，遵度对曰：“清丽而静，和润而远，琴尽是矣。”
    荆南孙儒之乱，米斗四十千。持金宝换易，才得一撮一合，谓之通肠米。言饥人不可食他物，惟煎米饮之，可以稍通肠胃。
    烈御寇墓在郑郊。胡生家贫，有茶酒辄祭御寇，祠以求聪慧。忽梦一人刀划其腹，以一卷书置于心腑。及觉，乃能诗。
    世谓牡丹近有，盖以国朝文士集中无牡丹诗。张公尝言，北齐杨子华画牡丹极分明，则知北齐已有牡丹矣。
    顾况尝求知新亭监，人或诘之，曰：“余要貌写海中山耳。”
    古碑皆有圆孔，盖碑者悲也，本墟墓间者，每墓有四。初葬穿绳于孔以下棺，乃古悬窆之礼。礼曰：“公室视丰碑，三家视柏楹。”因纪其德，遂有碑表。后有德政碑，亦设圆孔，不知根本甚矣。
    卢君一日见碧空澄澈，望见仙人乘鹤而过，别有数鹤飞在前后。观一鹤背一鹤，如人控马之状。
    梁昭明太子，胫骨微红而润泽异常。
    《清夜游西园图》，顾长康画，有梁朝诸王跋，贞观中褚河南装背。
    太宗有大王真迹三千六百纸，率以一丈二尺为轴。
    陶朱公曰：“种柳千树，则足柴十年。以后髡一树得一载。岁髡二百树，五年一周。”
    德宗时，吴明国贡鸾蜂蜜。声如鸾凤，身被五色，大重十余斤。其色碧，贮白玉碗，表里如碧琉璃，食之长寿。
    穆宗，禁中杏叶牡丹开，夜有黄白蛱蝶万数，飞集花间。宫人以罗巾扑之，无有获者。上令张网空中，得数百。迟明视之，皆金玉也。内人争用绛线绊其脚为首饰。
    顺宗时，南海贡奇女卢眉娘。能于一尺绡上绣《法华经》，字如粟米。又作飞仙，以丝一缕为盖，五重中有十洲三岛。
    沈隐侯曰：“文章当从三易：易见事，一也；易识字，二也；易读诵，三也。”邢子才曰：“沈侯文章，用字不使人觉，若胸臆语。”
    借人典籍，皆须爱护。先有缺坏，就为补治，此亦士大夫百行之一也。济阳江禄读书未竟，虽有急速，必待整齐，然后得起，人不厌其求假。或有狼籍几案，分散部帙，多为童幼、婢妾所点污，风雨、犬鼠所毁伤，实为失德。
    温庭筠善鼓琴吹笛，云有弦即弹，有孔即吹，不必桐亭爨桐也。
    江南芦荻之间，往往烧起睡龙。辰州烧起一龙，四面风雷雹雨不能扑灭，寻为煨烬，而角不化，莹白如玉。
    一少年跟中常见一镜，医士曰：“郎君吃鲙太多，有鱼鳞在胸中，所以眼花。”乃设芥醋一瓯，因饥啜之，遂愈。
    李涪尚书，号周礼库，盖精于旧典也。
    李德裕至朱崖，著《四十九论》，叙所志。尝遗段成式书，曰：“自到崖州，且幸顽徒。居人多养鸡，往往飞入官舍，今且作祝鸡翁耳。”
    高测上张燕公启事，云：“读书万卷，饮酒百杯。”公曰：“万卷书未易征诘，百杯酒得以奉试。”乃饮以酒，果如所言。
    东巴下岩院主僧，水际得青磁碗，携归。折花置佛像前。明日，花满其中。
    陈继达，本武夫，不知书。梦人以墨水升余饮之，即能识字。
    蔡州丁氏精于女工，每七夕祷以酒果，忽见流星坠筵中。明日，瓜上得金梭，自是巧思益进。
    王保义生女五岁，诵《黄庭》。长梦麻姑相结姊妹，授以琵琶。其光者有独指商，以一指弹一曲。
  徐铉得一镜，照面只见一眼。
  有熊山野好访异物，有石龟、石桃、石枣之类。尝梦人自云姓石，相依附。后得一石人，长尺余，眉目皆具。
    陇州有鱼石子，置书籍中，能辟蠹。
    有僧名无梦，手持木牌，书二诗云：“身为车兮心为轼，车动轼随何计息。交梨火枣是谁无，自是不除荆与棘。/身为客兮心为主，主人平和客安堵。若还主客不安宁，精神管定辞君去。”(《翰府名谈》，刘斧)
    刘赞文思甚迟，乃垦祝乾象，乞文才。一夕，梦吞小金龟如钱许，自后大有文思。孟氏朝为学士，有《玉堂集》。一日，吐金龟投水中，不久而卒。
    李山甫美姿容，发长五尺余。尝沐后，令二婢捧金盘承而梳之。有客造焉，见理发趋出，疑其妇，山甫连呼方悟。
    真鸡师，凡有病者来告，即把一鸡往。乃持咒呵其鸡，令入病者之所。鸡入而死，病者即瘥。鸡出，则病者不起。时号鸡师。
    钱唐杜明师，夜梦东南有人来，入其馆。是夕，灵运生于会稽，旬日而谢玄亡。其家以子孙难得，送灵运于秋治养之。十五还都，故曰客儿。治音雅奉道之家，静室也。
    齐诸暨令袁虾诗，平平耳，多自谓能，尝云：“我诗有生气，须人捉着，不尔便飞去。”
    筝殿侧有魏泉堂碑，其石莹彻，宫中号玻璃碑。
    上于芙蓉园获白鹿，山人王旻曰：“汉时鹿也。”乃于角际毛中，得一铜牌。曰“宜春苑中白鹿”。上目之曰仙客。
    上觉背痒，罗公远折竹枝为玉如意以进。金刚三藏，于袖中取七宝如意。公远所进，即化为竹。
    韩干凡作马，必考时日，面方位，然后定形骨毛色。大抵以马为火畜，而南为离方，其色青骊驒骆，皆以支干相加，故得入妙。
    韩公言曲眉丰颊，便知唐人所尚。
