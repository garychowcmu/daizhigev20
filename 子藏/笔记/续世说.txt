续世说　﹝宋﹞孔平仲 
　　卷一
　　
　　德行
　　梁刘遵为皇太子中庶子，卒，太子深悼惜之，与其从兄孝仪令曰：贤从弟中庶，孝友淳深，立身贞固，内含玉润，外表澜清。言行相符，终始如一，文史该富，琬炎为心，辞章该博，元黄成采。既以鸣谦表性，又以难进自居，益者三友，此实其人。及宏道下邑，未申善政，而能使人结去思。野多驯翟，此亦威凤一羽，足以验其五德。
　　梁明山宾性笃实，尝乏困，货所乘牛。既售钱，乃谓买主曰：此牛经患漏蹄，疗差已久，恐后脱发无容不相语。买主遽追取钱。处士阮孝绪闻之，叹曰：此言足使还淳反朴，激薄停浇矣。
　　梁庾域母好鹤唳，域孜孜营求。一旦双鹤来下，人以为孝感；子子舆亦有孝行，父卒于蜀，子舆奉丧归，至巴东滟滪石瞿塘大滩，秋水犹壮。子舆抚心长号，其夜五更水忽退减，安流南下。及度，水壮如旧。时人为之语曰：滟滪如幞本不通，瞿塘水退为庾公。
　　梁顾协清介有志操，初为廷尉，正冬服单薄。寺卿蔡法度欲解襦与之，惮其清严，不敢发口。谓人曰：我愿解身上襦与顾郎，顾郎难衣食者，竟不敢以遗之。
　　宋甄彬有行谊，常以一束苎就州长沙寺库质钱。后赎苎。还于苎束中得金五两。以手巾裹之。彬送还寺库，寺僧以半与，彬坚然不受。曰：五月披羊裘而负，薪岂受遗金者邪。
　　宋郭世通于山阴市货物，误得一千钱。当时不觉，分背方悟，追还本主。钱主惊叹，以半与之，世通委之而去。
　　唐河间王孝恭次子晦，私第有楼，下临酒肆。其人尝候晦言曰：微贱之人。虽则礼所不及。然家有长幼，不欲外人窥之。家迫明公之楼，出入非便，请从此辞。晦即日毁其楼。
　　温大雅改葬祖父，筮者曰：葬于此地，害兄而福弟。大雅曰：若得家弟永康，我将含笑入地。葬讫岁余卒。弟彦博官至端揆，年六十四；大有为中书侍郎。
　　陈叔达赐食于御前，得蒲萄，执而不食。高祖问其故，对曰：臣母患口干，求之不能致，欲归以遗母。高祖喟然流涕曰：卿有母可遗乎。因赐物百段。
　　霍王元轨，高祖之第十四子。魏征与之言，未尝不自失也。为徐州刺史，与处士刘元平为布衣之交。或问元平王之所长，答曰：无长。人问其故，元平曰：夫人有短所以见长，至于霍王，无所不备，吾何以称之哉。
　　太宗谓虞世南有五绝：一德行二忠直三博学四文词五书翰。
　　薛元敬与伯收、族兄德音齐名，时人谓之河东三凤。收为长离，德音为鸑鷟，元敬年最小，为鹓鶵。天策府参军兼记室时，房杜处腹心之寄，深相友托。元敬畏于权势，竟不知狎。如晦常云：小记室不可得而亲，不可得而疏。
　　崔仁师治青州逆狱，惟坐魁首十余人，余皆原免敕。使至青州，更讯诸囚。咸曰：崔公仁恕，皆无异词。又刑部以贼盗律反逆缘坐兄弟没官为轻，请改从死。仁师驳议，以为父子天属，兄弟同气，诛其父子，足累其心。此而不顾，何爱兄弟。竟从仁师之议。
　　唐临为万泉丞，有轻囚十数人。会春暮时雨，临令归耕种，与之约，令事已自归。令争之，临曰：请自当其罪。令在假，临出囚，囚皆感恩，贷至时毕集诣狱。临由是知名，后为大理卿，高宗亲录死囚，前卿所断者叫号称冤，临所入者独无言。帝怪问状，囚曰：唐卿所断，既非冤滥，所以绝意尔。帝叹曰：为狱者不当如此耶。
　　张文瓘为大理卿，尝有疾，诸囚相与斋祷，愿其视事。当时咸称执法平恕。上元二年，文瓘拜侍中，诸囚闻改官，一时恸哭。其感人心如此。
　　徐有功为蒲州司法吏，人感其恩信，相约曰：若犯徐司法杖，众必斥罚之。由是争用命，终于代满，不戮一人。时周兴嗣来俊臣用事，有功为理官，以执政枉狱，前后三经断死，而执志不渝。酷吏为之少衰。时人比之于张焉。或曰：若狱官皆然，刑措何远。
　　陆象先清净寡欲，不以细务介意。言论高远，雅为时贤所伏。崔湜每谓人曰：陆公加于人一等矣。太平公主用事，宰相岑羲萧志忠崔湜咸倾附之，唯象先孤立，未尝造请，亦以此免祸。
　　狄仁杰为并州法曹，有同府法曹郑崇质，母老且病，当使绝域。仁杰曰：太夫人有疾而公远使，岂可贻亲万里之忧。乃诣长史蔺仁基，请代崇质行。时仁基与司马李孝廉不协，因谓曰：吾等独无愧耶。相待如初。后为平章事，则天谓曰：卿在汝南时，有谮卿者，欲知其人乎？仁杰谢曰：陛下以臣为过，臣当改之。陛下明臣无过，臣之幸也。不愿知谮者。则天叹息。
　　杜暹弱冠便有誓，不受亲友赠遗，以终其身。及卒，尚书省及故吏赙赠者，其子孝友，遵其素约，皆拒而不受。
　　杨绾久积公辅之望，及大拜诏下，朝野相贺。绾素以德行著闻，质性廉贞，车服俭朴，居庙堂未数日，人心自化。御史中丞崔宽家富于财，有别墅在皇城之南，池馆台榭为当时第一，宽即日毁拆。中书令郭子仪在邠州行营闻绾拜相，座内音乐减散五分之四。京兆尹黎干驺驭百余，亦即日减损留十辟而已。其余望风变奢从俭者，不可胜数。其镇俗移风若此。人以为在杨震丙吉谢安山涛之上。
　　郭子仪事上尽诚，临下宽厚。所至之处，必得人心。田承嗣方跋扈魏州，傲狠无礼，子仪尝遣使至承嗣处，承嗣西望拜之曰：兹膝不屈于人若干岁矣，今为公拜。李灵曜据汴州，公私财赋一皆遏绝，独子仪封币经境，持兵卫送。其为豺虎所服如此。代宗不名，呼为大臣。天下以其身为安危者二十年。校中书令者二十四，权倾天下而朝不忌，功盖一代而主不疑，侈穷人欲而君子不之罪，富贵寿考八十，繁衍安泰，哀荣终始，人道之盛此无缺焉。
　　李勉为江西观察使，部人有父病，以蛊道为木偶人，署勉名位，瘗于其垄。或以告勉，勉曰：为父禳灾，亦可矜也。舍之。
　　权皋为安禄山从事，察禄山有异志，欲潜去，又虑祸及老母。天宝十四年，禄山使皋献戎俘于京师，过福昌，福昌尉仲谟，皋妹婿也，密以计约之。比至河阳，诈以疾亟召谟，谟至，皋示已喑，瞪谟而瞑。谟乃勉哀而哭，手自唅袭。既逸皋而葬其棺，人无知者。从吏以诏书还。皋母初不知，闻皋之死，恸哭伤行路。禄山不疑其诈死，许其母归。皋时微服匿迹，候母于淇门，既得侍其母，乃奉母昼夜南去。及渡江，禄山已反矣。由是名闻天下，其子德舆为相。
　　泾师作乱，驾幸奉天。兵部侍郎刘乃卧疾在私第，贼泚遣使以甘言诱之，乃称疾笃。又令其伪宰相蒋镇日来招诱，乃托瘴疾，灸灼遍身。镇再至，知不可劫胁，叹息曰：镇亦尝忝列曹郎，苟不能死，以至于斯。宁以自辱膻腥，复欲污秽贤哲乎。歔欷而退。乃闻驾再幸梁州，搏膺呼天，绝食而卒。
　　淮西之师汴帅韩宏，骄矜倔强，常倚贼势索，朝廷姑息。恶李光颜力战，阴图挠屈，计无所施，遂举大梁城，求得一美妇人，教以歌舞弦管六博之艺，饰之以珠翠金玉衣服之具，计费数百，乃命使者送遗光颜。冀光颜一见悦惑，而怠于军政也。使者即赍书先造光颜垒曰：本使令公忧公暴露，欲进一妓以慰公征役之思。光颜曰：今日已暮，明旦纳焉。诘朝，光颜乃大宴军士，三军咸集，命使者进妓。妓至，则容止端丽，殆非人间所有，一座皆惊。光颜谓来使曰：令公怜光颜离家室久，舍美妓见赠，诚有以荷德也。然光颜受国家恩深，誓不与逆贼同生日月下。今战卒数万，皆弃妻子蹈白刃，光颜柰何独以女色为乐。言讫，泣涕呜咽。堂下兵士数万皆感激流涕，乃厚以缣帛酬其来使，俾领其妓自度上而回。自此兵众弥加激励。
　　柳公绰丁母崔夫人之丧，三年不沐浴。事继母薛氏三十年，姻戚不知公绰非薛氏所生。
　　柳仲郢为牛僧孺辟客，李德裕知其无私，奏为京兆尹。仲郢谢曰：下官不期太尉恩奖及此，仰报盛德，敢不如奇章公门馆。德裕不以为嫌。仲郢常感德裕之知，大中朝李氏无禄仕者，仲郢领盐铁时，取德裕兄子从质为推官，知苏州院事，令以禄利赡南宅。令狐绹为宰相，不悦仲郢，与绹书曰：任安不去，常自愧于昔人；吴咏自裁，亦何施于今日。李太尉受责既久，其家已空遂绝蒸尝，诚增痛恻。绹深叹与。从质正员官徐晦为杨凭所荐，凭贬临贺尉，交亲无敢祖送者，晦遂至蓝田。时权德舆为相，与凭交分最深，闻晦之行，谓晦曰：无乃为累乎？晦曰：布衣受杨公之眷，方兹流播，何忍不送？如相公他日为奸邪所谮，失意于外，晦安得与相公轻别。德舆称之于朝，中丞李夷简请晦为监察，曰：闻公送杨临贺，肯负国乎。
　　任迪简为李景略判官，性厚重，尝有军宴行酒者，误以醯进迪简，以景略性严，勉为尽之，归而殴血。军士闻之泣下。及景略卒，军士皆曰：判官仁者，奉以为帅。
　　王义方坐与刑部尚书张亮交通，贬儋州吉安丞。贞观二十三年改洦水丞。时张亮兄子皎配流在崖州，来依义方而卒。临终托以妻子，及致尸还乡。义方与皎妻自誓于海神，使奴负柩，令皎妻抱其赤子，乘义方之马，徒步而还。先之原武葬皎，白告张亮。送皎妻子归家，乃之泊水。
　　元德秀字紫芝，以不及亲在而娶，终身不婚。曰：兄有子以祀先人矣。先是兄子无乳媪，德秀自乳之，数日湩流，兄子能食乃止。其后兄子婚娶，以家贫无以为礼，求为鲁山令，以诚信化，秩满结庐陆浑山，有长往之志。属岁饥，庖厨不爨，弹琴读书，怡然自得。房管每见德秀，叹息曰：见紫芝眉宇，使人名利之心都尽。及卒，门人相与谥为文行先生。
　　元德秀为鲁山令，有盗系狱，会县界有虎暴，盗请杀虎赎罪。德秀许之。胥史争曰：盗诡计苟免擅放官司囚，恐为累也。德秀曰：吾不欲负约，如有累，吾自当之。即破械出之。明日盗负虎而还。
　　后唐刑部侍郎郑韬光，字龙府，自襁褓迨于悬车，凡事十一君，越七十载，所任无官谤，无私过，三持使节，不辱君命。士无贤不肖，皆恭已接纳。晚年背伛，时人咸曰：郑伛不迂。平生交友之中无怨隙，亲族之间无爱憎，恬和自如，性尚平简，及致政归洛，甚惬终焉之志。卒年八十。
　　后唐赵光逢幼嗜坟典，动守规检，人目为玉界尺。弟光允为平章事，时谒问于私第语及政事。他日光逢署其户曰：请不言中书事。清净寡欲端默如此。光逢两登廊庙，四退邱园，百行五常，不欺暗室。搢绅咸仰，以为名教主。
　　吕兖为沧州节度判官，刘守光攻陷沧州，兖被擒族诛，子琦年十五，将就戮。有赵玉者，幽蓟义士也，久游兖门，见琦临危，绐谓监刑者曰：此子某之同气也，幸无滥焉。乃引之俱去。琦病足，玉负之而行，逾数百里，变姓名乞食于路，乃免于祸。琦仕石晋，至兵部侍郎。高祖将以琦为相，忽遇疾而逝。常以玉免已于难，欲厚报之。玉遇疾，琦亲为扶持，供其医药。玉卒，代其家营葬事。玉之子曰文度，既孤而幼，琦诲之甚笃。及其成人登进士第，寻升宦路，琦之力也。时议者以非玉之义不能存吕氏之嗣，非琦之仁不能抚赵氏之孤。惟仁义二公得之。燕赵之士流为美谈。
　　
　　言语
　　宋武帝永初二年祀南郊，大赦。裴子野论曰：夫郊祀天地，修岁事也；赦彼有罪，夫何为哉。
　　魏群臣请增峻京城及修宫室，曰：易曰王公设险以守其国，又萧何云天子以四海为家，不壮不丽，无以重威。魏主曰：古人有言，在德不在险。屈丐蒸土筑城，而朕灭之。岂在城也。今天下未平，方须民力，土功之事，朕所未为。萧何之对非雅言也。
　　宋孝武奢侈无度，多所造立，赋调繁严，征役过苦。前废帝即位，悉皆削除。由紫极南北驰道之属，皆被毁坏。自孝建以来至大明末，凡诸制度，无或存者。蔡兴宗于坐，慨然谓颜师伯曰：先帝虽非盛德，要以道终始，三年无改古典所贵。今殡宫始彻，山陵未远，而凡诸制度兴造，不论是非，一皆刊削。虽复禅代，亦不至尔。天下有识者，当以此窥人。师伯不能用其言。
　　周容清贫寡欲，终日食蔬。虽有妻子，独处山舍。甚机辩。王俭问曰：卿山中何所食？答曰：赤米白盐绿葵紫蓼。文惠太子问容：菜食何味最胜？答曰：春初早韭，秋末晚菘。
　　梁何远言不虚妄，盖其天性。每戏语，人云：卿能得我一妄语，则谢卿一缣。众共伺之，不能记也。
　　顾欢党道教，袁粲崇佛，说张融曰：道之与佛，遥极无二。吾见道士与道人战，儒墨道人与道士论是非。昔有鸿飞天首，积远难亮，越人以为凫，楚人以为乙，人自楚越，鸿常一尔。
　　周贺若敦以有怨言，为宇文护所杀。临刑呼子弼，谓曰：吾欲平江南，然心不果。汝当成吾志。吾以舌死，汝不可不思。因引锥刺弼舌出血，诫以慎口。后弼果平陈。
　　唐太宗谓侍臣曰：君依于国，国依于民，刻民以奉君，犹刻肉以充腹。腹饱而身毙。君富而国亡。故人君之患不自外来，常由身出。夫欲盛则费广，费广则赋重，赋重则民愁，民愁则国危，国危则丧矣。朕常以此思之，故不敢纵欲也。/太守时有上书，请去佞臣者。上问佞臣为谁，对曰：臣居山泽，不能的知其人，愿陛下与群臣言，或阳怒以试之，彼执理不屈者，直臣也；畏威顺旨者，佞臣也。太宗曰：君自为诈，何以责臣下之直乎。朕方以至诚治天下，见前世帝王好以权谲小数接其臣下，常窃耻之，卿策虽善，朕不取也。/治书侍御史权万纪上言，宣饶银矿，发办之可得数百万缗。上曰：朕贵为天子，所乏者非财也，但恨无嘉言可以利民尔。与其多得数百万缗，何如得一贤才。卿未尝进一贤退一不肖，而专言税银之利。昔尧舜抵璧于山，投珠于谷，汉之桓灵乃聚钱为私藏。卿欲以桓灵待我耶。是日黜万纪，使还家。/太宗指殿柱谓侍臣曰：治天下如建此屋，营构既成，勿数改易。苟易一榱正一瓦，践履动摇，必有所捐。若慕奇功，燮法度，不常其德，劳费实多。
　　肃宗欲敇诸将克长安日，发李林甫墓，焚骨扬灰。李泌曰：陛下方定天下，柰何仇死者。彼枯骨何知？徒示圣德之不宏尔。且方今从贼者，皆陛下之仇也。若闻此举，恐阻其自新之心。上不悦，曰：此贼昔日百方危朕，当是时，朕不保朝夕。朕之全，天幸尔。林甫亦恶卿，但未及害卿而死，尔柰何矜之。泌曰：臣非不知所以言。上皇有天下向五十年，太平娱乐，一朝失意，远处巴蜀。南方地恶，上皇春秋高，闻陛下此敇，意必以为用韦妃之故。内惭不怿，万一感愤成疾，是陛下以天下之大，不能安君亲。言未毕，上流涕被面，降阶仰天拜曰：朕不及此，是天使先生言之也。遂抱泌颈泣不已。
　　太宗幸翠微宫，房玄龄在京城留守。太宗以李纬为民部尚书，有自京师来者，太宗问曰：玄龄闻李纬拜尚书如何？对曰：玄龄但云，李纬好髭须，更无他语。太宗遽改授纬洛州刺史。其为当时准的如此。
　　太宗谓侍臣曰：朕每日坐朝，欲出一语，即思此言于百姓有利益否，所以不能多言。杜止伦进曰：君举必书史，记言动，臣职当修起居注，不敢不尽愚直。若陛下一言乖于道理，则千载累于圣德。非直当今损于百姓，愿陛下慎之。
　　魏征谓太宗曰：愿陛下使臣为良臣，勿使臣为忠臣。帝曰：忠良有异乎？征曰：良臣稷契皋陶是也，忠臣龙逢比干是也。良臣使身获美名，君受显号，子孙长世，福禄无疆；忠臣身陷诛夷，君陷大恶，家国并丧，空有其名。以此而言，相去远矣。帝深纳其言。
　　高宗责侍臣不进贤良，众皆莫对。李安期对曰：天下至广，非无英俊。但比来公卿有所荐引，即遗嚣谤以为朋党。沉屈者未申，而在位者已损，所以人思苟免，竞为缄默。若陛下虚已招纳，务于搜访，不忌亲仇，惟能是用，谗毁亦既不入，谁敢不竭忠诚。此事由陛下，非臣等所能致也。高宗深然其言。
　　高宗谓侍臣曰：朕思养人之道未得其要，公等为朕思之。来济对曰：昔齐桓公出游，见老而饥寒者，命赐之食。老人曰：愿赐一国之饥者。赐之衣，曰：愿赐一国之寒者。公曰：寡人之廪府，安足以周一国之饥寒？老人曰：君不夺农时，则国人皆有余食矣；君不夺蚕妾，则国人皆有余衣矣。故人君之养人在省其征役而已。今山东役丁，岁则数万。役之则人太劳，取庸则人太费，臣愿陛下量公家所须外，余悉免之。上从之。
　　尚方监裴匪躬欲鬻苑中果菜收其利，苏良嗣为西京留守，驳之曰：昔公仪相鲁，拔葵去织。未闻万乘之主鬻果菜与下人争利也。
　　少府监裴匪舒善营利，奏卖苑中马粪，岁得钱二十万缗上。以问刘仁轨，对曰：利则厚矣，恐后代称唐家卖马粪，非佳名也。乃止。
　　马周有机辩，能敷奏。太宗曰：我于马周，暂不见便思之。岑文本谓所亲曰：吾见马君论事多矣，援引事类，扬搉古今，举要删芜，会文切理，一字不可加一言，不可减。听之靡靡，人忘倦。昔苏张终贾，正应此耳。
　　程名振奏对失旨，太宗动色，诘之。名振酬对逾辩，太宗意解，谓左右曰：房玄龄常在我前，每见别嗔余人，颜色无主。名振平生不见我，何来责让，而词理纵横，亦奇士也。擢为右骁卫将军。
　　刘仁轨平百济，浮海西还。仁轨初行，谓人曰：天将富贵此公耳。于州司请历日一卷并七庙讳，人怪其故，答曰：拟削平辽海，颁示国家正朔，使夷俗遵奉焉。至是皆如其语。
　　中书舍人徐坚，以集贤院学士多非其人，所司供膳太原。尝谓朝列曰：此辈于国家何益，如此虚费，将建议罢。张说曰：自古帝王功成，则有奢纵之失。或与池台或玩声色。今圣王崇儒重道，亲自讲论，刊正图书，详延学者。今丽正书院，天子礼乐之司，永代规模不易之道也。所费者大，徐子之言何其隘哉。元宗知之，由是薄坚。
　　张嘉贞欲杖裴胄先，张说争之，嘉贞不悦曰：何言事之深也。说曰：宰相时来则为之，岂能长据。若贵臣尽当可杖，恐吾辈行自及矣。此言非为胄先，乃为天下士君子也。
　　郑元璹谓颉利曰：汉与突厥风俗各异，汉得突厥既不能臣，突厥得汉复何所用。且抄掠资财，皆入将士，在于可汗一无所得。不如和好，国家必有重赉币帛，皆入可汗，坐受利益。颉利纳其言，即引还。
　　唐制财赋皆入左藏库太府，四时以数闻。比部覆其出入，上下相辖，奸无所容。至第五琦，以京师多豪将，求取无节，乃尽输大盈库心，天下公赋为人君私藏中官，领事几三百人，有司不能窥其出入者，殆二十年矣。杨炎作相，顿首于上前论之，乞以归有司度。禁中所费，一岁几何，进入不敢亏，如此乃可议政。德宗下诏从之。炎以片言移人主意，议者以为难，中外称之。
　　崔祐甫为相，淄青李正已畏德宗威德，表献钱三十万贯。上欲纳之，虑已反覆，欲以计止之，又未有其词。延问宰相，祐甫曰：请遣使往淄青宣慰将士，便以此钱赐之，使将士深荷圣恩，又令外藩知朝廷不重财货。上悦而从之，正已大惭，心畏服焉。
　　鱼朝恩恶郭子仪，使人发其父墓。及自泾阳入，朝议者虑其构燮，公卿忧之。子仪见，帝劳之，子仪号泣奏曰：臣久主兵，不能禁暴。军士残人之墓固亦多矣。此臣不忠不孝，上获天谴，非人患也。朝廷闻其言乃安。
　　周墀初作相，私谓韦澳曰：才小任重，何以相救。澳曰：愿相公无权。墀愕然不喻其旨。澳曰：爵赏刑罚非公共欲行者，愿不以喜怒爱憎行之，但令百司群吏各举其职，则公敛衽于庙堂之上，天下自理。何要权也。墀深然之。
　　崔群为翰林学士，以谠言正论闻于时。宪宗嘉赏，降宣旨云：自今后学士进状，并取崔群连书然后进来。群以禁密之司，动为故事，自尔学士，或恶直丑正，则具不学，士无由上言。群坚不奉诏，三疏论奏方允。
　　崔群曰：人皆以天宝十五年禄山自范阳起兵是治乱分时，臣以为开元二十年罢贤相张九龄，专任奸臣李林甫，治乱自此分矣。用人得失，所系非小。
　　殷侑欲舍王廷凑，专讨李同捷，其疏末云：伏愿以宗社安危为大计，以善师攻心为神武，以含垢安人为远图，以网漏吞舟为至诫。文宗虽不纳，然深嘉其言。李训之乱，上问以治安之策，侑极言委任责成，宜任朝之耆德。新进小生，无宜轻用。帝深加之，赐以锦彩黄金。
　　文宗召赵宗儒，问以理道。对曰：尧舜之化慈俭而已。愿陛下守而勿失。上嘉纳之。
　　韦温在朝时，与李珏杨嗣复周旋。及杨李祸作，叹曰：杨三李七若取我语言至是耶。初温劝杨李征用德裕，释憾解愠，二人不能用，故及祸。
　　宪宗季年，锐于服饵。裴潾疏曰：君之药臣先尝之，亲之药子先尝之，臣子一也。臣愿所有金石炼药人及所荐之人，皆先服一年，以考其真伪，则自然明验矣。
　　训注之祸，宦者气盛，凌轹南司。延英议事，中贵语必引训注以折文臣。李石郑覃谓之曰：京师之乱，始自训注。而训注之起，始自何人？仇士良等不能对。其势稍抑。缙绅赖之。
　　幽州杨志诚逐李载义，自为帅。文宗闻之惊，急召宰相。时牛僧孺先至，上曰：可柰何？僧孺曰：此不足烦圣虑。臣被召，疾趋气促，容臣稍缓息以对。上良久曰：卿以为不足忧，何也？僧孺对曰：陛下以范阳非国家所有，前时刘总向化，以土地归阙。朝廷约用钱八十万贯，而未尝得范阳尺布斗粟上供天府，则今日志诚之得，犹前日载义之得也。陛下但因而抚之，亦事之宜也。且范阳国家所赖者，以其北捍突厥，不令南寇。若假志诚节钺，锡其土地，必自为力。则爪牙之用，固不计于逆顺。上大喜曰：如卿之言，吾洒然矣。
　　张公艺郓州人，九代同居。高宗有事泰山，亲幸其宅，问其义居所以久。其人请纸笔，但书百余忍字。高宗为之流涕，赐以缣帛。
　　司马承祯，睿宗问以理国。对曰：顺物自然而无私焉，而天下理。易曰圣人与天地合其德，是知天不言而信，不为而成，无为之旨，理国之道也。睿宗叹息。
　　元宗问吴筠，以道法之精，无如五千言，其余枝词蔓说，徒费纸札耳。
　　元宗幸东都过崤谷，道隘不治，上欲免河南尹及知顿使，宋璟谏曰：陛下方事巡幸，今以此罪二臣，恐将来民受其弊。上遽命释之。璟曰：陛下罪之，以臣释之，是代陛下受德。请令待罪朝堂，而后赦之。从之。
　　宪宗诛李锜，有司籍锜家财输京师。翰林学士裴垍李绛上言，以为李锜僭侈割剥六州之人以富其家，或枉杀其身而取其财，陛下闵百姓无告，故讨而诛之。今辇金帛以输上京，恐远近失望，愿以逆人资财赐浙西百姓，代今年租赋。上嘉叹久之，即从其言。
　　宪宗从容问李绛曰：諌官多谤讪朝政，皆无事实，朕欲谪其尤者一二人，以儆其余，何如？对曰：此殆非陛下之意，必有邪臣欲壅蔽陛下之聪明也。人臣死生，系人主喜怒，故敢发口谏者有几？就有谏者，皆昼度夜思，朝删暮减，比达什无二三。故人主孜孜求谏，犹惧不至，况罪之乎？如此杜天下之口，非社稷之福也。上善其言而止。
　　石晋桑维翰恐与敌失欢，上疏曰：议者以陛下于契丹有所供亿，谓之耗蠹，有所卑逊，谓之屈辱。微臣所见，则曰不然。且以汉祖英雄，犹输货于冒顿；神尧武略，尚称臣于可汗。此谓达于权变，善于屈伸，所损者微，所利者大。必若因兹交构，遂成衅隙，自此岁岁征发，日日转输，困天下之生灵，空国家之府藏，此为耗蠹，不亦甚乎？兵戈既起，将帅擅权，武吏功臣，过求姑息，边藩远郡得以骄矜，外刚内柔，上凌下替，此为屈辱，又非多乎？
　　晋天福初，频有肆赦。张允进驳赦论曰：管子云，凡赦者小利而大害，久而不胜其祸。无赦者小害而大利，久而不胜其福。又汉纪云，吴汉疾笃，帝问所欲言，对曰：唯愿陛下无赦耳。如是何也？盖行赦不以为恩，不行赦亦不以为无恩。为赦有罪故也。窃观自古帝王，皆以水旱，则降德音，而宥过开狴牢以放囚。假有二人讼，一有罪一无罪，若有罪者见舍，则无罪者衔冤。衔冤者何疏，见舍者何亲？如此乃致灾之道，非救灾之术也。帝览而嘉之，降诏奖饰，仍付史馆。
　　江南李昇问道士王栖霞：何道可致太平？对曰：王者治心治身及治家国，今陛下尚未能去饥嗔饱喜，何论太平？昇后自帘中称叹，以为至言。
　　
　　卷二
　　政事
　　宋交州刺史杜慧度，为政纤密。一如治家。吏民畏而爱之，城门夜开，道不拾遗。
　　武帝以谢方明为丹阳尹。方明善治郡，所至有能名。承代前人，不易其政。必宜改者，则以渐移变，使无迹可寻。
　　山阴剧邑三万户，前后官长，昼夜不得休，事犹不举。顾凯之御繁以约，县用无事。昼日垂帘，门阶闲寂。宋世为山阴务，简而事理，众莫及也。
　　顾宪之为建康令，人号神明。权要请托，长吏贪残，据法直绳，无所阿纵。性又清俭，强力为政，甚得人和。故都下饮酒醇者，辄号为顾建康，谓其清且美焉。
　　梁陆襄为番阳内史，有彭李二家，先因忿争，遂相诬告。襄和言解之，二人感恩，深自悔。乃为设酒，令其欢饮，同载而归。人歌曰：陆君政无怨，家斗既罢仇共车。
　　梁始兴王萧憺为荆州刺史，有善政，被征还。朝人歌曰：始兴王，人之爹（徒我反），赴人急，如水火，何时复来哺乳我。
　　梁徐勉为侍中，时师方侵魏，候驿填委勉参掌军书。劬劳夙夜，动经数旬，乃一归家，群犬惊吠。勉叹曰：吾忧国忘家，乃至于此，他日亦是传中一事。
　　宋阮长之为武昌太守，时郡田禄以芒种为限，前此去官者，一年禄秩，皆入后人。长之去武昌郡代人，未至，以芒种前一日解印绶去。所莅皆有风政，为后人所思。宋世言善政者咸称之。
　　宋傅炎与父僧祐，并有政绩。炎为武康山阳令，二县皆谓之傅圣。时云诸傅有理县谱，子孙相传，不以示人。临淮刘元明亦有吏能，政事为天下第一。炎子翙代元明为山阴令，翙谓元明曰：愿以旧政告新令。尹元明曰：我有奇术，卿家谱所不载，临别当以相示。既而曰：作县令唯日食一升饭，而莫饮酒。此第一策也。
　　齐邱仲孚为山阴令，有声称。百姓谣曰：二傅沈刘，不如一邱。谓傅炎父子、沈宪、刘元明，相继宰山阴，并有政绩，而仲孚又过之。
　　齐乐预为永世令，人怀其德。卒于官，有一老媪担槲蔌叶造市货之，闻预亡，大泣弃溪中，曰：失乐令，我辈孤独老姥，政应就死尔。市人皆泣。其惠化如此。
　　北齐宋世良为清河太守，狱内稆生桃树，蓬蒿亦满。每日牙门虚寂，无复诉讼者。谓之神门。及代有老人丁金刚曰：老人年九十，记三十五政府。君非唯善政，清亦彻底。今失贤者，人何以济？北齐许惇为司徒主簿，以明断见知。时人号曰入铁主簿。后迁平阳太守，政为天下第一。惇美须髯，下垂至带，号长鬣公。文宣因酒酣，提惇须称美，以刀截之，惟留一握。惇惧，因不敢复长，又号齐须公。
　　魏源怀性宽简，不好烦碎，常语人曰：为政贵当举纲，何必须太子细？譬如为屋，但外望高显，楹栋平正，足矣。斧斤不平，非屋病也。
　　隋库狄士文为贝州刺史，过为严肃。司马韦焜、清河令赵达并苛刻，惟长史有惠政。时语曰：刺史罗刹怒，司马蝮蛇嗔，长史含笑判，清河生吃人。
　　周豆卢绩为渭州刺史，有惠政，华夏悦服。大致祥瑞，鸟鼠山俗呼为高武陇，其下渭水所出，其山绝壁千寻，由来乏水。诸羌苦之。绩马足所践，飞泉涌出，有白乌翔止。厅前人谣曰：我有丹阳，山出玉浆，济我人夷，神乌来翔。因呼其泉曰玉浆泉。隋赵轨为齐州别驾，文帝令入朝，父老将送者各挥涕曰：别驾在官水火，不与百姓交，是以不敢以壶酒相送。公清如水，请酌一杯水奉饯。轨受饮之。
　　北齐李仲举为修武令，为政宽简，吏人号曰宽明。卢昌衡为平恩令，百姓号曰恩明，故时称卢李宽恩之政。
　　隋于仲文字次武，蜀中语曰：明断无双有于公，不避强御有次武。
　　大业五年，郡国毕集。帝问纳言苏威、吏部尚书牛宏曰：其中清名天下第一者为谁？威等以宏化太守柳俭对。又问其次，曰涿郡丞郭绚、颍川郡丞敬肃，帝赐俭帛二百，绚肃各一百。隋刘旷为平乡令，在职七年，风教大洽，狱中无系囚，争讼绝息，囹圄皆生草，庭可张罗。迁临颍令，清名善政为天下第一。唐皇甫无逸为益州大都督府长史，每按部樵采，不犯于人。尝夜宿人家，遇灯炷尽，主人将续之，无逸抽佩刀断衣带以为炷。其廉介如此。
　　颜游秦为廉州刺史，抚恤境内，敬让大行。邑里歌曰：廉州颜有道，性行同庄老，爱人如赤子，不杀非时草。高祖玺书劳勉之。
　　王方庆为广州都督，廉而严。境内清肃。议者以为有唐以来治广州者，无出方庆之右。则天有制褒之赐，杂彩六十段，并瑞锦等物，以彰善政。郭元振在凉州五年，华夏畏慕，令行禁止，牛羊被野，路不拾遗。旧凉州粟麦斛售数千，元振置屯田数年，丰稔至一匹绢籴数十斛。
　　卢奂为南海太守，遐隅之地，贪吏敛迹。人用安之。开元以来四十年，广府节度清白者有四，谓宋璟、裴胄先、李朝隐及奂也。
　　尹思贞为司府少卿，时侯知一为司府卿，亦厉威严。吏人为之语曰：不畏侯卿杖，惟畏尹卿笔。其为人所服如此。
　　裴漼父炎之，永徽中为同州司户参军。刺史李崇义以少年轻之。先是州中有积年旧案数百道，崇义促炎之便断之，命书史数人连纸进笔，斯须剖断并毕。文翰俱美，且尽予夺之理。崇义大惊谢曰：公何忍藏锋，以成鄙夫之过！由是大知名，号为霹雳手。
　　天宝十三载，连雨六十日。宰臣杨国宗恶京兆尹李岘不附已，出为长沙太守。时京师米麦踊贵，百姓谣曰：欲得米粟贱，无过追李岘。其为政得人心如此。
　　裴遵庆判吏部南曹。天宝中海内无事，九流辐凑，每岁吏部选人，动盈万数。遵庆敏识强记，精核文簿，详而不滞，时称吏事第一。
　　韦元甫员锡同在韦陟幕中，元甫精于简牍，锡详于讯覆，时谓员推韦状。
　　贾明观恃鱼朝恩之势，恣行凶忍毒甚豺狼。朝恩既诛，元载纳明观奸计，令江西效用。百姓怀砖瓦候之，元载护之获免。在洪二年，魏少游为观察使，承元载意容之。及路嗣恭代少游到州，即日杖杀。识者以是减魏之名，多路之政。嗣恭本名剑客，历仕郡县，有能名。累至神乌令，考绩上上，为天下最，赐名嗣恭。
　　刘晏掌计，雅得其术，赋入丰羡。李巽掌使，一年征课所入，类晏之多岁。明年过之，又一年加一百八十万贯。旧例每岁运江淮米五十万斛抵河阴，久不盈其数，惟巽三年登焉。
　　李勉在广州，性廉洁，舶船来都不检阅。先是舶船泛海至者，岁才四五。勉之末年，至者四十余。在官累年，器用车服无增饰。及代归至石门停舟，悉搜家人所贮南货犀象诸物，投之江中。耆老以为可继前朝宋璟、卢奂、李朝隐之徒。
　　高崇文为长武城使，练卒五千，常若寇至。永贞元年刘辟据蜀叛，杜黄裳荐崇文讨辟。中使卯时宣命，崇文辰时出师。五千器用无阙。至兴元，军中有折逆旅七箸者，斩之以徇，遂平蜀寇。
　　鱼朝恩以郝廷玉善阵，欲观其教阅，廷玉乃于营内列部伍，鸣鼓角而出，分而为阵，箕张翼舒，乍离乍合，坐作进退，其众如一。朝恩叹曰：吾在兵间十余年，始见郝将军之训练尔。治戎若此，岂有前敌耶！廷玉凄然谢曰：此非末校所能，临淮王李光弼之遗法也。太尉善御军，赏罚当功过。每校旗之日，军士小不如令，必斩之以徇。由是人皆自效，而赴蹈驰突，有心破胆裂者。太尉薨变以来，无复校旗之事矣。
　　卢坦为寿安令，时河南尹征赋限穷，而县人诉以机织未就，请宽十日。府不许，坦令人户但织而输，勿顾限也，违之不过罚令俸尔。既成而输，坦亦坐罚。由是知名。
　　马总敦儒学，长于政术。在南海累年，清廉不扰，夷獠便之。于汉所立铜柱处，以铜一千五百斤特铸二柱，刻书唐德，以继伏波之迹。
　　淮西之师柳公绰选卒六千，属李听。军既行，公绰时令左右省问其家，如疾病养生送死，必厚廪给之。士之妻冶容不谨者，沉之于江。行卒相感曰：中丞为我辈治家事，何以报效！故鄂人战每克捷。
　　卢钧为广州刺史，为政廉洁，请监军领市舶使，已一不干预。自贞元以来，衣冠得罪流放岭表，子孙贫悴不能自还，钧减俸钱为之营槥椟，致医药，毕婚嫁。凡数百家。山越之俗，服其德义。
　　张允济为武阳命，曾有行人候晓先发，遗衫于路。行十数里方觉，或谓曰：我武阳境内路不拾遗，但能回取，物必当在。如言果得。远近称之绩政尤异。
　　薛大鼎为沧州刺史，开无棣河引鱼盐于海。百姓歌之曰：新河得通舟楫利，直达沧海鱼盐至。昔日徒行今骋驷，美哉薛公德滂被。大鼎与瀛州贾敦颐、冀州郑德本，俱有美政。河北称为铛脚刺史。
　　贾敦颐为洛州刺史，有异政。百姓树碑于大市通衢。后弟敦实为洛州长史，又有惠政。百姓复刻石颂美，立于兄碑之侧。时人号为棠棣碑。
　　田仁会为郢州刺史，天旱，仁会自曝祈雨，竟获甘泽。其年大熟。百姓歌曰：父母育我田使君，精诚为人上天闻。田中致雨山出云，仓廪既实礼义申。但愿常在不患贫。
　　冯元淑则天时为清漳令，有殊绩，百姓号为神明。又历浚仪、始平县令，皆单骑赴职，未尝以妻子之官。所乘马午后则不与刍，云令其作斋，身及奴仆。每日一食而已。俸禄之余，皆供公用，并给贫士。人或讥其邀名，元淑曰：此吾本性，不为苦也。袁滋字德深，为华州刺史，以宽易清简为政，人甚爱之。征为金吾卫大将军，以杨於陵代之，百姓遮道不得进，於陵宣言曰：於陵不敢易袁公之政。然后罗拜而去。
　　冯立为广州都督，尝至贪泉，叹曰：此吴隐之所酌泉也，饲一杯水何足道哉。吾当汲而为食，岂止一杯，即安能易吾性乎？
　　道州之民多矮，每年常配乡户贡其男，号为矮奴。阳城为太守，不平其以良为贱，又闵远氓，岁有离异之苦，乃抗疏论而免之。自是停岁贡。民皆赖之，无不泣荷。
　　元宗时蒲州刺史陆象先，政尚宽简，吏民有罪，多晓谕遣之。州录事言于象先。象先曰：人情不远，此属岂不解吾言耶？必欲棰挞以示威，当从汝始。录事惭而退。象先尝谓人曰：天下本无事，但庸人扰之尔。苟清其源，何忧不治。
　　元宗赐酺三日，上御五凤楼观者喧隘，乐不得奏。金吾白挺如雨，不能遏止。上患之。高力士奏河南丞严安之为理严，为人所畏，请使止之。上从之。安之至，以手板绕场画地曰：犯此者死。于是三日指其画以相戒，无敢犯者。
　　五代汉刘审交为汝州防御使，郡人歌之。卒于官，郡人聚哭柩所，列状乞留葬本州界，建祠立碑，诏赠太尉。冯道闻之曰：予尝为刘汝州僚佐，知其为人廉平慈善，无害之良吏也。民之租税不能减也，徭役不能息也，寒者不能衣也，馁者不能食也，百姓自汲汲然，使君何有于我哉！然身死之日，黎民怀感者，诚以不行鞭扑不行刻剥，不因公以徇私，不容物以利已，薄罚宥过，谨身节用，安俸禄守礼分而已。
　　刘知远谓晋高祖曰：愿陛下抚将相以恩，臣请戢士卒以威。恩威兼著，京邑自安。本根安固，则枝叶不伤矣。知远乃严设科禁，宿卫诸军无敢犯者。有军士盗纸钱一幞，主者擒之，左右请释之。知远曰：吾诛其情，不计其直。竟杀之。由是众皆畏服。
　　
　　文学
　　齐谢眺长于五言诗，沈约曰：二百年来无此诗也。
　　宋谢惠连十岁能属文，族兄灵运赏之，云：每有篇章，对惠连辄得佳语。尝于永嘉西堂思诗，竟日不就。忽梦见惠连，即得池塘生春草，园柳变鸣禽。曰：此语有神助，非吾语也。
　　宋文帝令群臣作赤鹦鹉赋。袁淑文魁当时，见谢庄赋，叹：江东无我，卿当独秀。我若无卿，亦一时之杰也。
　　梁王筠为诗能用强韵。沈约尝启武帝，言晚来名家无先筠者。又谓王志曰：贤弟子之文章，可谓后来独步。谢眺尝见，语云：好诗圆美，流转如弹丸。近见筠数首，方知此言为实。
　　王筠字元礼，自序云：少时抄书，老而弥笃。虽遇见瞥观，皆即疏记。后重省览，欢兴弥深。习与性成，不觉笔倦。
　　颜延年问鲍昭，已与谢灵运优劣。昭曰：谢五言如初发芙蓉，自然可爱；君诗若铺锦列绣，亦雕缋满眼。延年每薄汤惠休诗，谓人曰：惠休制作，委巷间歌谣尔。方当误后生。时议者以延年、灵运，自潘岳陆机之后，文士莫及。江右称潘陆，江左称颜谢焉。
　　齐衡阳王钧尝手细写五经一部，置于中箱中，以备遗忘。侍读贺玠问曰：殿下家有坟索，复何须蝇头细书，别藏巾箱中？答曰：以便检阅。且一更手写，则永不忘矣。诸王闻而争效之。巾箱五经自此始也。
　　梁沈约撰四声谱，以为在昔，词人累千载而不悟，而独得之胸襟，穷其妙旨，自谓入神之作。武帝雅不好焉。尝问周舍曰：何谓五声？舍曰：天子圣哲是也。然帝竟不甚遵用约也。
　　江淹以文章显，晚节才思微退。云为宣城太守时，罢归泊禅灵寺渚。夜梦一人，自称张景阳，谓曰：前寄一匹锦，今可见还。淹探怀中得数尺与之。此人大恚曰：那待割截都尽！顾见邱迟，谓曰余此数尺，既无所用，以遗君。自尔淹文章踬矣。又尝宿于冶亭，梦见一丈夫，自称郭璞，谓曰：吾有笔在卿处多年，可以见还。淹乃探怀中得五色笔一以授之，尔后为诗绝无美句。时人谓之才尽。
　　任昉以文才见知，时人云任笔沈诗，以昉能为文，约为诗也。昉闻病之。晚节转好为诗，欲以倾沉。然用事过多，属辞不得流便。士子慕之，转为穿凿。于是有才尽之谈矣。
　　梁郑灼性精勤，尤明三礼。少时尝梦与皇侃遇于途，侃谓曰：郑郎开口。侃因唾灼口中。自后义理益进。多苦心热，瓜时以瓜镇心，起便读诵。其笃志如此。
　　陈沈不害通经术，善属文。虽博综经典，而家无卷轴。每制文，操笔立成，曾无寻检。汝南周宏正称之曰：沉生可谓无意圣人者乎？
　　梁何思澄与宗人逊及何子朗俱擅文名。世人语曰：人中爽，有子朗。又语曰：东海三何，子朗最多。思澄闻之曰：此言误矣。如其不然，故当归逊。思澄意谓此已也。
　　北齐陆乂于五经最精熟，馆中谓之石经。人语曰：五经无对有陆乂。
　　后魏李谧少好学，师事孔璠。数年后璠还，就谧请业。时人语曰：青成蓝，蓝谢青。师何常，在明经。谧每曰：丈夫拥书万卷，何假南面百城！遂绝迹下帷，杜门却扫，弃产营书。手自删削，卷无重复者四千有余矣。
　　隋薛道衡每构文，必隐坐空斋，蹋壁而卧。闻户外有人便怒。其沉思如此。炀帝即位，献高祖文皇帝诗。帝览之不悦，曰：此鱼藻之义也。以事杀之。
　　唐房玄龄在秦王府十余年，常典管记军符府檄，驻马立成，文约理赡。初无藁草，高祖尝谓侍臣曰：此人深识机，宜足堪委任。每为吾儿陈事，必会人心千里之外，犹如面语。
　　岑文本草诏诰，或众务繁凑，即命书僮六七人，随口并写，须臾悉成。亦殆尽其妙。
　　太宗既平寇乱，留意儒学，乃于宫城西起文学馆，以待四方文士。杜如晦、房玄龄、于志宁、苏世长、薛收、褚亮、姚思廉、陆德明、孔颖达、李元道、李守素、虞世南、蔡允恭、颜相时、许敬宗、薛元敬、盖文达、苏勖，号十八学士。图其形状，题其名字爵里，藏之书府，以彰礼贤之重也。诸学士并给珍膳，分为三番，更直宿于阁下。每军国务静，参谒归休。即便引见，讨论坟籍，商略前载。预入馆者，时所倾慕，谓之登瀛州。李守素尤工谱学，自晋宋以降，四海士流及诸勋贵华戎阀阅，莫不详究。当时号为肉谱。虞世南目为人物志，刘袆之以文藻知名。高宗时与元万顷、范履冰、苗楚客、周思茂、韩楚宾，皆召入禁中，共撰列女传。又密令参决，以分宰相之权。时人谓之北门学士。
　　苏颋机事填委文诰，皆出其手中。书令李峤叹曰：舍人思如涌泉，非吾所及也。
　　王方庆赏徐坚文章典实，常称曰掌纶诰之选也。杨再思亦曰：此凤阁舍人样，如此才识，走避不得。
　　杨炎与常衮并掌纶诰。衮长于除书，炎善为德音。自开元以来，言制诰之美者，时称常杨焉。
　　肃宗赏叹李揆曰：卿门地人物文章，皆当代所推。故时人称为三绝。
　　李贺之思，体势如崇岩峭壁，万仞崛起。当时文士从而效之，无能仿佛者。
　　张荐祖鷟为儿童时，梦紫色大鸟，五采成文，降于家庭。其祖谓之曰：五色赤文凤也，紫文鸑也，为凤之佐。吾儿当以文章瑞于明廷，因名鷟。蹇味道尝赏之曰：此生天下无双矣。凡应入举，皆登甲科。员半千曰：张子之文，如青钱万简选中，未闻退时。时因之为青钱学士。
　　权德舆于述作特盛，六经百氏，游泳渐渍。其文雅正而宏博，王侯将相，洎当时名人薨殁，以铭纪为请者十八九。时人为宗匠焉，尤嗜读书，无寸晷暂倦。
　　自魏晋以还，为文者多拘偶对，而经诰之指归，迁雄之气格，不复振起。韩愈所为文，务反近体，杼意立言，自成一家。新语后学之士，取为师法。当时作者甚众，无以过之。故世称韩文焉。
　　王起僻于嗜学，虽官位崇重，耽玩无斁，夙夜孜孜，忘于寝食。无书不览，经目靡遗。
　　柳璨为左拾遗，公卿朝野托为笺奏。时誉日洽，以其博奥，目为柳箧子。昭宗召为翰林学士，即以为相。任人之速，古无兹例。
　　凤阁舍人王剧，勃之弟也。寿春等五王初出阁，同日受册，有司志载册文百寮在列，方知阙礼。宰相相顾失色。剧立召书史五人，各令执笔，口占分写，一时俱毕。词理典赡，人皆叹服。
　　文士撰碑颂皆以徐庾为宗，气调渐劣。富嘉谟与吴少微，属词皆以经典为本，时人钦慕之，文体千变，称为吴富体。
　　李邕早擅才名，尤长碑颂，虽贬职在外，中朝衣冠及天下寺观，多持金帛往求其文。前后所制凡数百首，馈遗亦巨万。时议以自古鬻文获财，未有如邕者。
　　元稹论杜甫之诗云：上薄风骚，下该沈宋，言夺苏李，气吞曹刘，掩颜谢之孤高，杂徐庾之流丽，尽得古今之体势，而兼前人之所独专，能所不能，无可无不可。诗人以来，未有如子美者。
　　后唐武皇议欲修好于梁祖，命李袭吉为书云：毒手尊拳，交相于暮夜；金戈铁马，栾践于明时。梁祖曰：李公斗绝一隅，安得此文士？如吾之智算，得袭吉之笔才，如虎傅翼矣。
　　五代周王仁裕年二十五，方有意就学。一夕梦剖其肠胃，引西江水以浣之，又睹水中砂石，皆有篆文，因取而吞之。及寤，心意豁然，自是性识日高，有诗万余首，勒成百卷。目之曰西江集。盖以尝梦吞西江文石，遂以为名焉。
　　
　　卷三
　　方正
　　梁徐勉为吏部尚书，尝与门人夜集。客有虞皓，求詹事五官，勉正色答云：今夕止可谈风月，不宜及公事。时人服其无私。梁朱异方贵用事，宾客辐凑，欲引江子一为助。异，子一之姑夫也。子一知异不为物议所归，未尝造门。其高洯如此。
　　齐御史中丞颜见远，梁武帝受禅，见远不食，发愤数日而卒。武帝闻之曰：我自应天从人，何豫天下士大夫？而颜见远乃至于此。
　　陶渊明侃之曾孙，自以晋世宰辅，耻复屈身后代。自宋武帝王业渐隆，不复肯仕。所著文章皆题其年月，义熙以前，明书晋氏年号。自永初以来，惟云甲子而已。
　　魏高道穆为御史中尉，帝姊寿阳公主行，犯清路。执赤棒卒呵之不止，道穆令卒棒破其车。公主深恨，泣以诉帝。帝曰：高中尉清直人，彼所行者公事，岂可以私恨责之也。道穆后见帝，帝曰：家姊行路相犯，深以为愧。道穆免冠谢。帝曰：朕以愧，卿反谢朕。
　　北齐邢峙以经授皇太子，方正纯厚，有儒者风。厨宰进食有邪蒿峙，令去之。曰：此菜有不正之名，非殿下宜食。文宣闻而嘉之，赐以被褥缣纩。北齐苏琼为清河太守，性清慎，不发私书。有沙门道研求谒，意在理债。琼每见则谈问元理，道研无由启口。弟子问其故，研曰：每见府君，径将我入青云间。何由得论地上事？遂焚债券。
　　陈萧引为建康令，时宦者李善度蔡脱儿多所请托，引一皆不许。或谏曰：李蔡之权，在位皆惮，亦宜少为身计。引曰：吾之立身，自有本末，亦安能为李蔡致屈就？令不平不过免职尔。
　　唐高宗欲立昭仪武氏为后，长孙无忌数言不可。帝乃密遣使赐无忌金银宝器各一车。
　　张易之昌宗尝命画工图写武三思、李峤、苏味道等十八人形像，号为高士图，引朱敬则预其事，固辞不就。史以为高洁守正如此。
　　张易之诬魏元忠有不顺之言，引张说令证之。说皇惑迫惧，宋璟曰：名义至重，神道难欺。必不可党邪陷正，以求苟免。若缘犯颜流贬，芬芳多矣。或至不测，吾必叩阍救子，与子同死。努力，万代瞻仰在此举也。说感其言，及入，乃保明元忠，竟得免死。
　　张昌宗私引相工李宏泰观占吉凶，言涉不顺，为飞书所告。宋璟为中丞，请穷究。则天曰：昌宗已自首。璟曰：昌宗事露自陈，且谋反大逆，无容首免。请勒就御史台勘鞫。则天不悦，杨再思遽宣敕，令璟出。璟曰：天颜咫尺，亲奉德音。不烦宰臣，擅宣王命。则天意稍解，乃收易之等就台。俄有敕特原之，令诣璟谢。璟拒而不见。
　　宋璟尝侍宴朝堂，张易之兄弟皆为列卿位。举箸待璟，久之方至。先执酒西向拜谢，饮不尽卮，遽称腹痛而归。
　　中宗时，韦月将告武三思与韦后通，三思讽有司论月将大逆不道，帝诏杀之。宋璟请付狱，帝怒，岸帻出侧门，谓璟曰：朕谓已诛之矣，更何请也？璟曰：人言三思乱宫掖，陛下不问即斩之，臣恐有窃议者。故请按罪方行刑。帝愈怒，璟曰：请先诛臣，不然终不奉诏。帝乃免月将死，流之岭南。张嘉贞后为相，阅堂案，见璟危言切议，未尝不失声叹息。
　　李元纮为雍州司户，太平公主与僧寺争碾硙，元纮断还僧寺。豆怀贞为雍州长史，惧太平公主势，促令改断。元纮大书判后曰：南山或可改移，此终无摇动。怀贞不能夺。
　　韩休为相，万年尉李美玉得罪，上特令流之岭外。休进曰：美玉位卑，所犯又非巨害，今朝有大奸尚不能去，岂可舍大而取小也？臣窃见金吾大将军程伯献，恃恩贪昌僭拟纵恣，臣请先出伯献，而后罪美玉。上初不许之，休固争曰：陛下若不出伯献，臣不敢奉诏。上以其切直，从之。始萧嵩以休柔和易制，引为同列。既知政事峭直，多折正嵩。宋璟闻之曰：不谓韩休，乃能如此仁者之勇也！上或宫中宴乐，及后苑游猎，小有过差，辄谓左右曰：韩休知否？言终，谏疏已至。上尝临镜默然不乐，左右曰：韩休为相，陛下殊瘦于旧，何不逐之？上曰：吾貌虽瘦，天下必肥。萧嵩奏事常顺指，既退，吾寝不安。韩休常力争，既退，吾寝乃安。吾用韩休，为社稷尔，非为身也。
　　宦官李辅国专权判行军司马，潜令官军于人间听察是非，谓之察事。忠良被诬构者继有之。有所迫呼，诸司莫敢抗仰。御史台大理寺重囚推断未了，追去释放，莫有违者。每日就银台门决天下事，便称制敕禁中符印，悉佩之出入。凡敕辅国押署，然后施行。李岘为相，叩头论辅国之罪，上悟，赏岘正直。辅国以此让行军司马，请归本官。察事等并停。
　　崔祐甫性刚直，遇事不回。为中书舍人时，中书侍郎阙，祐甫知省事，与宰相常衮不合。陇州猫鼠同乳，衮以为瑞，率百官称贺。祐甫独不贺。中官诘之，祐甫云：此物之失常也，可吊不可贺。猫当食鼠，今受人养育，职既不修，何异法吏不触邪，强吏不捍敌？恐须申佥宪司，察听贪吏，戒诸边吏，毋失巡檄，使猫能致功，鼠不为害。代宗深嘉之。
　　兴元元年，卢杞移知饶州。给事中袁高论其不可。张献恭因紫宸殿对言高所奏至当。德宗未悟。献恭复奏曰：袁高是陛下一良臣。德宗顾谓宰臣李勉曰：欲授杞一小州，可乎？对曰：陛下授大州亦可，其如士庶失望何？献恭守正不挠如此。
　　张延赏与柳浑同在相位。延赏怙权矜已，而疾浑守正。俾其所厚，谓浑曰：相公旧德，但节言于庙堂，则重位可久。浑曰：为吾谢张相公，浑头可断，而舌不可禁也。竟为延赏所挤罢相。
　　朱泚盗据宫阙，源休劝泚伪迎銮驾，阴济逆志。乃遣其将韩旻疾趋奉天。时德宗苍黄之中，未有武备，段秀实陷在贼中，以为宗社之危在顷刻，乃倒用司农印印符以追兵。旻至骆驿得符，军人亦莫辨其印文，皇遽而回。秀实自度旻之来，已必死，明日泚召秀实议事，语至僭窃，秀实勃然，夺源休笏，唾泚面曰：狂贼，恨不斩汝万段！遂击之，泚举臂自捍，才中其额，流血被面，匍匐而走。秀实遇害。
　　肃宗尝不豫，太卜云祟在山川。王玙作相，遣女巫分行天下，令中使监之。所至因缘为奸。有一巫盛年美色，以恶少数十自随，宿黄州传舍。刺史左震晨至驿门，扄鐍不可启，震破锁而入，曳女巫阶下斩之。所从恶少皆毙。阅其赃赂数十万，震籍以上闻。仍以赃钱代贫民租税。其中使遣归京。肃宗不能诘。
　　肃宗欲大用李勉。会李辅国宠任，意欲勉降礼于已，勉不为之屈，竟为所抑，出历汾虢刺史。后为相，卢杞自新州司马除澧州刺史，袁高奏驳，遂授澧州别驾。勉谓德宗曰：众人皆言卢杞奸邪，而陛下独不知。此所以为奸邪也。时人多其正直。
　　杜亚为东都留守，诬大将令狐运为盗。朝廷遣御史杨宁按之。亚以为不直，密表陈之，宁遂得罪。上信而不疑，宰相以狱大宜审，命李元素覆按，乃就决之。亚迎路，以狱成告元素。元素验之五日，尽释其囚以还。亚又诬奏元素，元素奏未毕，上叱出之。元素曰：臣一出，不得复见陛下。乞容尽词。上意稍缓，元素尽言运冤状明白，上乃悟，曰：非卿孰能辨之。后数月，竟得真盗。元素由是为时器重，有美官缺，人必指元素。
　　李晟之子听，为羽林将军，有名马。穆宗在东宫，令近侍讽听献之。听以职总亲军，不敢从。及即位，择太原帅，宰臣进拟，上皆不允，曰：李听不与朕马，是必可任。以为河东节度使。
　　杜黄裳为太常卿，方王叔文之盗权，黄裳终不造其门。尝语其子婿韦执谊，令率百官请皇太子监国。执谊遽曰：丈人才得一官，宁可复开口议禁中事耶？黄裳勃然曰：黄裳受恩王朝，岂可以一官见买！即拂衣而出。寻拜平章事。
　　李藩为校书郎，王绍持权，邀藩一相见即用，终不肯。就为给事中制敕，有不可遂，于黄敕后批之。吏白：宜别连白纸。藩曰：别以白纸，是文状。岂曰批敕耶？裴垍言于帝，以藩有宰相器，擢为平章事，与权德舆同在政府。河东节度使王锷，遗赂权幸，有密旨王锷可兼宰相，宜即拟来。藩遂以笔涂兼宰相字，却奏入，云：不可。德舆失色，云：纵不可，宜别作奏，岂可以笔涂诏耶？藩曰：势迫矣，出今日便不可上。日又暮，何暇别作奏？锷命果寝。史云藩为相，材能不及裴垍，孤峻颇后韦贯之，然人物清整，亦其流也。
　　卢坦为中丞裴均为仆射在班逾位坦曰：姚南仲为仆射例如此均曰：南仲何人坦曰：南仲是守正而不交权幸者也
　　武儒衡字廷硕，气直貌庄，言不妄发。相国郑余庆不事华洁，后进趋其门者多垢衣败服，以望其知。儒衡谒见，未尝辄易所好，但与之正言直论。余庆亦重之。元稹依倚内官，得知制诰，儒衡深鄙之。会食瓜阁下，蝇集于上，儒衡以扇挥之曰：适从何处来，而遽集于此？同僚失色，儒衡意气自若。
　　韦贯之为长安县丞。德宗末年，京兆尹李实权移宰相，言其可否，必数日而诏行。有以贯之名荐于实者，答曰：是与吾同里，极闻其贤，但得识其面而荐之上。举笏示说者曰：实已记其名氏矣。说者喜，骤以其语告于贯之，且曰：子今日诣实，而明日受贺矣。贯之唯唯，终不往，亦不迁。后相宪宗。
　　韦澳，贯之子也。兄温与中丞高元裕友善，温请用澳为御史，谓澳曰：高二十九持宪纲，欲与汝相面，汝必得御史。澳不答。温曰：高君端士，汝不可轻。澳曰：然恐无呈身御史。竟不诣元裕之门。后为京兆尹，会宰相萧邺判度支，而户部缺判使。澳对于延英。宣宗曰：户部缺判使，澳对以府事。上言户部缺判使者三，又曰：卿意何如？澳曰：臣近年心力减耗，不奈繁剧累。曾陈乞一小镇，圣慈未垂矜允。上默然不乐。甥柳玼曰：舅特承圣知，延英奏对，恐未得中。澳曰：吾不为时相所信，忽自宸衷委以使务，必以吾他岐得之，何以自明？我意不错，尔须知。时事渐不佳，是吾徒贪爵位所致，尔宜志之。后出镇河阳，辞于内殿，上曰：卿自求便，我不去卿。
　　路隋为中书舍人，翰林学士有以金帛谢除制者，必叱而却之，曰：吾以公事接私财耶？终无所纳。
　　韩愈与人交，荣悴不易。而观诸权门豪士如仆隶焉。瞪然不顾。穆宗以愈为京兆尹，六军不敢犯法。私相谓曰：是尚欲烧佛骨，何可犯之？
　　裴度为元稹所间，罢兵权，为东都留守。过京师朝见，先叙朱克融王廷凑暴乱河朔，受命讨贼，无功行陈，除职东都，许令入觐。辞和气劲，感动左右。度伏奏龙墀，涕泗呜咽。穆宗为之动容。口自谕之曰：所谢知朕于延英待卿。初人以度无左右之助，为奸邪排摈，虽度勋德，恐不能感动人主。及度奏河北事，慷慨激切，扬于殿廷，在位无不耸动。虽武夫贵介，亦有咨嗟出涕者。
　　李甘字和鼎，大和中为侍御史，郑注求入相，甘唱言于朝曰：宰相者，代天理物，先德望而后文艺。注何人，敢兹叨窃白麻。若出吾必坏之。会李训亦恶注所求，相注之事竟寝。甘犹贬封州司马。
　　崔从少以贞晦恭逊自处，不交权利。忠厚方严正，人多所推仰。阶品合立门戟，终不之请。四为大镇，家无妓乐，士友多之。
　　孔纬字化文，乾符中为御史中丞，纬器志方雅，疾恶如雦，既总宪纲，中外不绳而自肃。僖宗幸蜀，百寮以田令孜在上，左右意不欲行，皆以袍笏不具为词。纬召三院御史谓之曰：吾辈世荷国恩，身居秋宪，虽六飞奔迫，而咫尺天颜。累诏追征，皆无承禀，非臣之义也。凡布衣交旧，犹缓急相救，况在君亲？策名委质，安可背也。言竟泣下。三院云：聊营一日之费，俟信宿继行。纬拂衣起曰：吾妻危疾，旦不保夕，丈夫岂以妻子之故，忘君父之急乎？公辈善自为谋，吾行决矣。行至褒中作相。孔氏子孙，元和后昆仲贵盛，至正卿方镇者六七人，未有为宰辅者。至纬始在鼎司。
　　李辅国求为宰相，讽仆射联章荐已。肃宗密谓宰臣萧华曰：辅国欲带平章事，卿等欲有章荐信乎？华不对，出问裴勉，曰：初无此事，吾臂可截，宰相不可得也。华复入奏，上喜曰：勉固堪大用。
　　颜杲卿为安禄山所擒，禄山面责之曰：汝昨自范阳户曹，我奏为判官，遂得光禄太常二丞，便用汝摄常山太守。负汝何事，而背我耶？杲卿嗔目曰：我身为唐臣，常守忠义，纵受汝奏署，便合从汝反乎？且汝本营州一牧羊羯奴尔，叨窃恩宠，致身及此。天子负汝何事，而汝反耶？禄山怒甚，缚于东都中桥南头从西第二柱，节解之。比气绝，大骂不息。杲卿子泉明亦贤。
　　刘蕡文宗大和二年对制策，斥言宦官。考官不敢留蕡在藉中，物论喧然不平。守道正人传读其文，至有相感泣者。谏官御史，扼腕愤发，而执政之臣从而弭之，以避黄门之怨。惟登科人李郃曰：刘蕡不第，我辈登科，实厚颜矣。请以所授官让蕡。事虽不行，人士多之。
　　中宗时斜封官皆不由两省而授，两省莫敢执奏。即宣示所司。吏部员外郎李朝隐，前后执破一千四百余人，怨谤纷然，朝隐一无所顾。
　　顺宗时叔文之党方盛，侍御史豆群奏屯田员外刘禹锡挟邪乱政，不宜在朝。又尝谒叔文，揖之曰：事固不可知。叔文曰：何谓也？群曰：去岁李实怙恩挟贵，气盖一时。公当此时，逡巡路旁，乃江南一吏尔。今公一旦复据其地，安知路旁不复有如君者乎？韦执谊以群素有强直名，止之。
　　裴垍作相，器局峻整，人不敢干以私。尝有故人子自远诣之，垍资给优厚，从容款狎。其人乘间求京兆判司，垍曰：公才不称此官，不敢以故人之私伤朝廷至公。他日有盲宰相怜公者，不妨得之。垍则必不可。
　　僧鉴虚自贞元以来，以财交权幸，受方镇赂遗，厚自奉养，吏不敢诘。宪宗时，于頔以赂求出镇，事发连鉴虚，权幸争为之言。上欲释之，中丞薛存诚不可。上遣中使诣台宣旨，曰：朕欲面诘此僧，非释之也。存诚对曰：陛下必欲面释此僧，请先杀臣，然后取之。不然臣期不奉诏。上嘉而从之，杖杀鉴虚，没其所有之财。
　　宪宗时柳公绰为京兆尹，公绰初赴府，有神策小将跃马横冲前导。公绰驻马，杖杀之。明日入对延英，上色甚怒，诘其专杀之状。对曰：陛下不以臣无似，使待罪京兆。京兆为辇毂师表，今视事之初，而小将敢尔唐突，此乃轻陛下诏令，非特慢臣。臣知杖无礼之人，不知其为神策军将也。上曰：何不奏对？曰：臣职当杖之，不当奏。上曰：谁当奏者？对曰：本军当奏。若死于街衢，金吾街使当奏。在坊内，左右巡当奏。上无以罪之，谓左右曰：汝曹须作意，此人朕亦畏之。
　　裴均子持万缣诣韦贯之，求作先铭。贯之曰：吾宁饿死，岂肯为此哉？
　　吐突承璀欲立圣德碑，请敕学士撰文，且言臣已具万缗欲酬之。宪宗以命李绛，绛力陈立碑为非，诏毁碑楼。
　　韩公武以财结中外，户部牛侍郎钱千万，不纳。穆宗大喜，以为相。乃僧儒也。
　　宪宗时吐突承璀方贵宠用事，为淮南监军。李鄘为节度使，性刚严，与承璀元相敬惮，未尝相失。承璀归，引鄘为相。鄘耻由宦官进，及将佐出祖，乐作，鄘泣下曰：吾老安外镇，宰相非吾任也。既至京师，辞疾不入见，不视事，百官到门者，皆不见。固辞相位。宪宗以为户部尚书。
　　武宗闻扬州倡女善为酒令，敕淮南监军选十七人献之。监军将请节度使杜悰同选，且欲更择良家美女，教而献之。悰曰：监军自受敕，悰不敢预闻。监军再三请之，不从。监军怒，具表其状。上览表默然。左右请敕节度使同选。上曰：敕藩方选倡女入宫，岂圣天子所为。杜悰不徇监军意，得大臣体，真宰相，朕甚愧之。遽敕监军勿复选，擢悰为平章事。悰入谢，上劳之曰：卿不从监军之言，朕知卿有致君之心。今相卿，如得魏征矣。悰佑之子，岐阳公主之夫。
　　宪宗为陈宏志所弑，宣宗疑郭太后预其谋。又宣宗之母郑太后，本郭后侍儿，有宿怨，故宣宗即位，待郭太后殊薄。太后意怏怏。一日登勤政楼欲自陨。宣宗闻之，大怒。是夕太后崩。外人颇有异论。宣宗以郑太后故，不欲以郭后袝宪宗。有司请葬景陵外园，礼院检讨官王皞奏：宜合葬景陵，神主配宪宗室。奏入，宣宗大怒，宰相白敏中召皞诘之，皞曰：太皇太后，汾阳王之孙。宪宗在东宫，为正妃。逮事顺宗为妇，宪宗厌代之夕。事出暧昧，太皇太后母天下，历五朝，岂得以暧昧之事，遽废正嫡之礼乎？敏中怒甚，皞词气愈厉。诸相会食，周墀立于敏中之门以候之。敏中使谢曰：方为一书生所苦，公但先行。墀入，至敏中厅，见皞争辨方急。墀举手加额，叹皞孤直。明日，皞贬句容令。懿宗时，皞还为礼官，申抗前论，卒以郭后袝庙。
　　昭宗在凤翔，韦贻范为相，多受人赂，许以官。既丁母忧，日为债家所噪，故急于起复。日遣人诣两中尉枢密及李茂贞求之。命翰林学士韩渥草贻范起复制，渥曰：吾腕可断，此制不可草。即上疏论贻范遭忧未数月，遽令起复，实骇物听，伤国体。学士院二中使怒曰：学士勿以死为戏。渥以疏授之，解衣而寝。二使不得已，奏之上，即命罢草。仍赐敕褒美之、
　　后唐李愚，行高学赡，有史鱼蘧瑗之风。侃然正色，不畏强御。衡王入朝，重臣李振辈皆致拜，惟愚长揖。梁末帝责之曰：衡王朕之兄，朕犹致拜，崇政使李振等皆拜，尔何傲耶？对曰：陛下以家人礼兄，振等私臣，臣居朝列，与王无累，安敢谄事？其刚毅如此。
　　蜀主心李昊领武信节度使右补阙，李起上言，故事宰相无领方镇者。蜀主曰：昊家多冗费，以厚禄优之尔。起性悻直，李昊尝语之曰：以子之才，苟能谨默，当为翰林学士。起曰：俟无舌，乃不言尔。
　　
　　雅量
　　宋徐羡之起自布衣，又无学术，直以局度。一旦居廊庙，朝野推服，咸谓之有宰臣之望，沉密寡言，不以忧喜见色。颇工弈棋，观戏常若未解。当世倍以此推之。傅亮蔡郭常言：徐公晓万事，安异同常。与傅亮谢晦宴聚，亮晦才学辨博，羡之风度详整，时然后言。郑鲜之叹曰：观徐傅言论，不复以学问为长。
　　梁武帝开讲于同泰寺，会者数万人，南越所献驯象，忽狂逸。众皆骇散，惟臧盾裴之礼嶷然不动，帝甚嘉焉。
　　宋明帝赐王景文死，敕至之夜，景文在江州，方与客棋。看敕讫，置在局下，神色恬然。争劫竟，敛子纳奁毕，徐谓客曰：奉敕见赐以死。方以敕示客。乃默启答曰：敕举赐鸩，谓客此酒不可相劝，自仰而饮之卒。
　　齐萧铿左右误排楠瘤屏风倒，压其背。颜色不异，言谈无辍。隋牛宏弟弼，好酒而酗，常醉，射杀宏驾车牛。宏还宅，其妻迎谓曰：叔射杀牛。宏闻无所怪，问直答曰：作脯。其妻又曰：叔忽射牛，大是异事。宏曰：已知。颜色自若，读书不辍。其宽和如此。李元道尝事李密为记室，密败，官属为王世充所虏，余人惧死，皆达旦不寝。独元道起居自若，曰：死生有命，非忧可免。众服其识量。
　　唐刘仁轨戴至德，高宗时同为仆射，更日受牒，诉仁轨常以美言悦人，至德必据理诘难。由是誉皆归仁轨。有妪陈牒，误诣至德，览之未终，妪曰：本谓是解事仆射，乃是不解事仆射。归我牒。至德笑而授之。时人称其长者。
　　李昭德娄师德同秉政，俱入朝。师德体肥行缓，昭德屡待之不至，怒骂曰田舍夫。师德徐笑曰：师德不为田舍夫，谁当为之？其弟除代州刺史，将行，师德曰：吾备位宰相，汝复为州牧，宠荣过盛，人所疾也。将何以自免？弟长跪曰：自今虽有人唾其面，某拭之而已，庶不为兄忧。师德愀然曰：此所以为吾忧也。唾汝面，怒汝也。汝拭之，乃逆其意，所以重其怒。夫唾不拭而自干，当笑而受之。后讨吐蕃兵败，师德坐贬原州员外司马，因署移牒。惊曰：官爵尽无耶？既而曰：亦善亦善。不复介意。
　　唐许圉师，尝有官吏犯赃事露，圉师不令推究，但赐清白，诗以激之。犯者愧惧，遂改节为廉。
　　河间王孝恭讨辅公祏，李绩等并受孝恭节度。将发，与诸将宴集，命取水，忽变为血。在坐皆失色，孝恭举止自若，徐谕之曰：公祏恶积祸盈，今承命致讨，碗中之血，授首之征也。遂尽饮而罢。人服其识度能安众，竟擒公祏。
　　裴行俭平敌，大获瑰宝，蕃酋将士愿观之，行俭设宴出之。有玛瑙盘广二尺余，文彩殊绝。军吏王休烈捧盘历阶，足跌碎之。休烈皇恐叩头流血。行俭笑曰：非尔故也，更不形颜色。有医人合药，失犀麝而逃。令史试赐马，马倒毁鞍而窜行，俭曰：皆失误尔。遣人招致，待之如故。
　　魏元忠陷周兴狱，诣市将刑，则天以元忠尝有功，特免死配流贵州。承敕者将至市，先令传呼监刑者遽释元忠令起。元忠曰：未知敕虚实，岂可造次？徐待宣敕，然后起谢。观者咸叹其临刑而神色不挠。
　　狄仁杰未入相时，娄师德荐之。及仁杰为相，不知师德荐已，数排毁之，令充外使。则天出荐表示之，仁杰大惭。谓人曰：吾为娄公所容如此，方知不逮娄公远矣！
　　郭元振就突厥首领乌质牙帐，计议军事。时大雪，元振立于帐前，未尝移足。乌质年老，不胜苦寒。会罢而死。其子娑葛以元振故杀其父，谋勒兵攻之。或劝元振夜遁，元振曰：吾以诚信待人，何所疑惧？且深在寇庭，遁将安适？乃安卧帐中。明日亲入军帐，哭之甚哀。娑葛感其义，复与通好。
　　贾耽在滑州，与淄青李纳相邻。纳时虽外奉朝旨，而常蓄并吞之谋。淄青归卒数千人，路由滑州。大将请馆之城外。耽曰：与我邻道，奈何野处？其兵遂馆之城内。淄青将士皆心服之。耽善射好猎，每出畋不过百骑，往往猎于李纳之境。纳闻之大喜，心畏其度量，不敢异图。
　　汴州节度使李万荣病甚，邓惟恭自领州事。朝廷以董晋为汴帅。晋将傔从十余人赴镇。至郑州，宣武迎候将吏无至者。官吏皆惧，劝晋迟留以候事势。晋云：准敕赴官，何可妄为逗留？人皆忧其不测，晋独恬然。未至汴州十数里，惟恭方来。晋俾其不下马，既入，仍委惟恭以军政。众服。晋达于事体机变，莫测其深浅也。
　　陆贽出李吉甫为明州长史。久之遇赦，起为忠州刺史。时贽以谪在忠州。议者谓吉甫，必逞憾于贽，重构其罪。及吉甫至部，与贽甚欢，不以宿嫌介意。
　　张建封死，杜兼诬奏李藩摇动军中。德宗大怒，密诏杜佑杀之。佑素重藩，怀诏旬日不忍发。因引藩，论释氏曰：因报之说信有之否？藩曰：信然。曰：审如此，君宜遇事无恐。因出诏，藩览之无动色。曰：某与兼，信为报也。佑曰：慎勿出口。吾已密论持百口保君矣。德宗怒不解，追藩赴阙。及召见，望其仪形，曰：此岂作恶事人耶。除校书郎。
　　归登自右拾遗转右补阙，三任十五年。同列常出其下者，多以驰骛至显官。而登与右拾遗蒋武退然自守，不以淹退介意。尝使僮饲马，马踶僮，僮怒击折马足。登知而不责。晚年颇好服食，有馈金石之药者，且云先尝之矣登。服之不疑，药发毒几死，方云未之尝。他人为之怒，登无愠色。常慕陆象先之为人，议者以为登过之。
　　钱徽为礼部侍郎，段文昌、李绅皆以私书保荐人求名第，徽俱黜之。文昌、绅大怒。文昌镇蜀辞日，面奏徽所放进士不公。徽坐贬为江州刺史。或令徽以私书进呈，徽曰：苟无愧心，得丧一致。修身谨行，安可以私书相证耶？令子弟焚之。人士称徽长者。
　　裴度在中书，左右忽白失印。闻者失色，度饮酒自如。顷之，左右白曰：复于故处得印。度不应。或问其故，度曰：此必吏人盗之，以印书卷尔。急之则投诸水火。缓之则复还故处。人服其识量。
　　裴度之平淮西，领洄曲降卒万人。入蔡，又以蔡卒为牙兵。或以为反侧之子，其心未安，不可自去其备。度笑而答曰：吾受命为彰义军节度使，元恶就擒，蔡人即吾人也。蔡之父老无感泣。申光之民即时平定。
　　孔述睿为史馆修撰，性谦和退静，与物无竞。每亲朋集会，恂恂似不能言者。人皆敬之。时令狐峘亦充修撰，与述睿同职，多以细碎之事侵述睿。述睿皆让之，竟不与争。时人称为长者。
　　阳城召为谏议大夫，见诸谏官纷纭言事，细碎无不闻达，天子厌苦之。而城方与二弟痛饮，人莫窥其涯际。有谒城者，城引之与坐，辄强以酒。客辞，城辄自饮。客不得已，乃与城酬酢。或客先醉仆于席上，或城先醉卧客怀中，竟不能听客语。城约其二弟云：吾所得月俸，汝可度吾家有几口，月食米当几何，贸薪菜盐凡用几钱。先具之，余悉以送酒家，无留也。
　　杨行密驰射武伎，皆非所长。而宽简有智略，善抚士卒，与同甘苦，推心待物，无所猜忌。尝早出，从者断马鞦，取其金。行密知而不问。他日复早出如故。人服其度量。
　　裴度不信术数，不好服食。每语人曰：鸡猪鱼蒜，逢着则吃。生老病死，时至则行。
　　处士丁重能阅人。观于琮，谓路岩曰：某比不熟识于侍郎。今日见之，风仪秀整，礼貌谦抑，如百斛重器，所贮尚空其半，安使不益于禄位哉？苟逾月不居廊庙，则某无复更至门下矣。其后浃旬，于果登台铉。
　　魏银枪军最为凶悍。唐庄宗为晋王时，张彦作乱，引五百人谒王。王斩张彦及其党七人，余众股栗。王召谕之曰：罪止八人，余无所问。自今当竭力为吾爪牙。众皆拜伏呼万岁。明日，王缓带轻裘而进，令张彦之卒擐甲执兵，翼马而从，仍以为帐前。银枪军众心由是大服。
　　石晋安彦威，少帝母安氏近属也。帝以渭阳待之，而彦威未尝挂于齿牙。及卒，太妃亲至彦威汴京旧第，预其丧事，人方知为太妃之亲。闻者服其谨重。
　　后唐明宗时，史圭为右丞判铨事。冯道在中书，以堂判衡铨司所注官。圭怒力争之，道亦微有不足之色。圭后罢免。晋高祖登极，征为刑部侍郎，判监盐铁副使，皆道之奏请也。圭方愧度量不及道远矣。
　　石晋时，冯道出镇同州。胡饶时为副使，道以重臣，希于接狎，饶忿之。每乘酒于牙门诟道，道必延入，待以酒肴，致敬而退。道谓左右曰：此人为不善，自当有报。吾何怒焉？后作乱被杀。冯道、赵上交、王度迎刘赟为汉嗣。既而周太祖已副推戴，左右知其事变，欲杀道等。上交、度皇怖不知所为，惟道偃仰自适，略无惧色。寻亦获免焉。道微时常赋诗云：终闻海岳归明主，未省乾坤陷吉人。至是其言验矣。
　　五代周郑仁诲初事唐骁将陈绍光，绍光恃勇使酒，尝乘醉抽剑将倳刃于仁诲，左右无不奔避。惟仁诲端立以俟，略无惧色。绍光掷剑于地，曰：汝有此器度，必当享人间富贵。后至枢极。
　　钱镠与罗隐唱和，隐好讥讽，言镠微时骑牛操挺之事。镠怡然不怒，其通恕如此。然又有人献诗于镠者，云：一条江水槛前流。镠以为讥已，杀之。
　　唐明宗诏张从宾发河南兵数千击范延光，遂与延光同反，引兵入洛阳，又扼汜水关，将逼汴州。时羽檄纵横，从官在大梁者无不恼惧，独桑维翰从容指画军事，神色自若。接对宾客，不改常度。众心差安。维翰尝一制指挥节度使十五人，无敢违者，时人服其胆略。
　　石晋以刘知远为河东节度使，知远微时，为晋阳李氏赘婿，常牧马犯僧田。僧执而笞之。知远至晋阳，首召其僧，命之坐，慰谕赠劳。众心大悦。
　　石晋高祖时，张彦泽残虐不法，刑部郎中李涛伏阁极论彦泽之罪，语甚切至。彦泽削一阶降爵一级。及契丹入京师，彦泽恣行杀戮，士民不寒而栗。涛时为中书舍人，谓曰：吾与其逃于沟渎而不免，不若往见之。乃投刺谒彦泽，曰：上疏请杀太尉人，李涛谨来请死。彦泽欣然接之，谓涛曰：舍人今日惧乎？对曰：涛今日之惧，亦犹足下昔年之惧也。乡使高祖用涛之言，事安至此！彦泽大笑，命酒饮之。涛引满而去。旁若无人。
　　江南李氏齐王景遂为皇太弟。尝与宫僚宴集、赞善大夫张易有所规谏，景遂方与客传玩玉杯，弗之顾。易怒曰：殿下重宝而轻士！取杯抵地碎之。众皆失色，景遂敛容谢之。
　　
　　箴规
　　齐王俭少时，叔父僧虔曰：我不患此儿无名，政恐名太盛。
　　王忱嗜酒，醉辄累旬。范泰规之，以为酒既伤生，所宜深戒。其言甚切。忱嗟叹久之，曰：见规者众，未有若此者也。
　　隋焬帝时，五月五日，百僚上馈，多以珍玩。苏威献尚书一部，微以讽帝。帝意不平。
　　隋炀帝时苏威见宫中以银为幔钩，因盛陈节俭之美，以谕上。上为之改容。雕饰旧物，悉命除毁。
　　唐刘子翼性不容非。门僚有短，常面折之。友人李百药常称曰：刘四虽复骂人，人都不恨。
　　元宗欲讨吐蕃，张说密奏，乞与通和，以息边境。元宗不从。及瓜州失守，王君奂计之，说因获嶲州斗羊表献之，以申讽谕。曰：使羊能言，必将曰若。斗而不解，立有死者。所赖至仁无残，量力取欢焉。元宗深悟其意。
　　韩滉专政，每奏事，或日旰他相充位而已。柳浑虽滉所引，心实恶之。正色议滉曰：先相公以狷察为政，不满岁罢相。今相公杖吏省中至死。省中非刑人之地，奈何蹈前非而又甚焉？滉感悟愧悔，为霁威焉。
　　德宗令王叔文直东宫，太子欲言宫市之敝，人皆赞美，叔文独无言。罢坐，太子谓叔文曰：君独无言，何也？叔文曰：太子视膳问安外，不合辄预他事。陛下在位岁久，如小人离间，谓殿下收取人心，则安能自解？太子谢之曰：苟无先生，安得闻此言。
　　陆贽以受人主殊遇，不敢爱身。事有不可，极言无隐。朋友规之，以为太峻。
　　湖南观察辛京杲，尝以忿怒杀人，论合死。德宗从之。忠臣奏曰：京杲合死久矣。上问之，对曰：渠伯叔某，于某处战死。兄弟某，于某处战死。渠尝从行，特不死，是以知渠合死久矣。上亦闵然，改授王傅而已。
　　蒋文本名武，因宪宗召对，奏曰：陛下已诛群寇，偃武修文。臣名于义未允，请改名文。上忻然从之。时帝方用兵两河，文亦因此讽谕耳。
　　穆宗问禳灾祈福其可必乎，韦绶对曰：齐景一言，而星退三舍。此禳灾以德也。汉文除祝言福，不可求致也。如失德以祈灾消，媚神以求福至，神苟有知，当以致谴，非其禳之道也。时人主失德，绶因以讽之。
　　高宗出猎，在途遇雨，问油衣若为得不漏，谷那律曰：能以瓦为之，必不漏矣。意欲上不畋猎。高宗悦，赐物二百段。
　　齐高帝幸华林园宴集，使群臣效伎艺。褚彦回弹琵琶，王僧虔柳世隆弹琴，沈文季歌子夜来，张敬鼠舞。王俭曰：臣无所解，惟知诵书。因跪上前诵相如封禅书。上笑曰：此盛德之事，吾何以堪之。
　　中宗数引近臣及修文学士，与之宴集。令各效伎艺以为笑乐。张锡为谈容娘舞，宗晋卿舞浑脱，张洽舞黄獐，杜元炎诵婆罗门咒，李行言唱驾车西河，卢臧用效道士上章。郭山恽独奏曰：臣无所解，请诵古诗两篇。帝从之，于是诵鹿鸣蟋蟀之诗。未毕，中书令李峤以其词有好乐无荒之语，恐忤旨，遽止之。翌日，帝降诏褒美曰：志在正时，潜申规讽，謇謇之诚弥切，谔谔之操逾明。赐时服一副。
　　穆宗见夏州观察判官枊公权书迹，爱之。以为右拾遗翰林侍书学士。上问公权：卿书何能如是之善？对曰：甩笔在心，心正则笔正。上默然改容。知其以笔谏也。
　　后唐豆卢革为中山王处直辟客，因牡丹会赋，诗讽处直，以桑柘为意，言甚古雅
　　蜀主王衍奢纵，嘉州司马刘赞献后主三阁图，并作歌以讽。
　　唐明宗与冯道语及年榖屡登，四方无事。道曰：臣常记昔在先皇幕府，奉使中山，历井陉之险。臣忧马蹶，执辔甚谨，幸而无失。逮至平路，于辔自逸，俄至颠陨。凡为天下亦犹是也。上深以为然。上又问今岁虽丰，百姓赡足否，道曰：农家岁凶，则流于饿殍。岁丰，则伤于榖贱。丰凶皆病，惟农家为然。尝记进士聂夷中诗云：二月卖新丝，五月粜新榖。医得眼下疮，剜却心头肉。我愿君王心，化为光明烛。不照绮罗筵，惟照逃亡屋。语虽鄙俚，曲尽田家之情状。农于四民之中最为勤苦，人主不可不知也。命左右录之，常讽诵之。石晋和凝为端明殿学士，大署其门：不通宾客。前耀州团练推官襄邑张谊，致书于凝，以为切近之职，为天之耳目，宜周知四方利病，奈何拒绝宾客？身为便，如负国何？凝奇之。
　　
　　卷四
　　品藻
　　齐何点常称陆慧晓如照镜，遇形触物，无不朗然。王思远常如怀冰，暑月亦有霜气。当时以为实录。
　　刘孝标云刘訏超然越俗，如天半朱霞。刘歊矫矫出尘，如云中白鹤。皆俭岁之梁稷，寒年之纤纩。
　　陈武帝尝与诸将宴，杜僧明、周文育、侯安都各称功伐。帝曰：卿等皆良将也，然并有所短。杜公志大而识暗，狎于下而骄于尊，矜其功不收其拙。周侯交不择人，而推心过差，居危履险，不设猜防。侯郎傲诞而无厌，轻佻而肆志，并非全身之道。卒皆如言。
　　梁邱迟词采丽逸，钟嵘著诗评云：范云婉转清便如流风回雪。迟点缀映媚，似落花依草。虽取贱文通，而秀于敬子。其见称如此。
　　北齐李纬，梁使来聘，问纬安平诸。崔纬曰：子玉以还雕龙绝矣，崔暹闻之怒，纬诣门谢之。暹上马不顾。
　　东魏刘昼制六合赋一首，言甚古拙，自谓绝伦，以呈魏收而不拜。收忿之曰：赋名六合，已是大愚。文又愚于六合，君四体又甚于文。昼不忿，以示邢子才。子才曰：君此赋，正似疥骆驼伏而无妩媚。
　　唐太宗尝面谈群臣得失，目长孙无忌曰：善避嫌疑，应对敏速。求之古人，亦当无比。而总兵攻战非所长也。高士廉涉猎古今，心术聪悟，临难既不改节，为官亦无明党。所少者骨鲠规諌尔。唐俭言词俊利，善和解人。酒杯流行，发言可喜。事朕二十载，遂无一言论国家得失。杨师道性行纯善，自无愆过，而禀性怯懦，未甚更事，缓急不可得力。岑文本性本敦厚，文章论议其所长也，谋常经远，自当不负于物。刘洎性最坚正，言多有益，而不轻然诺于朋友，能自补阙，亦何以尚。马周见事敏速，性甚贞正。至于论量人物，直道而行，朕比任使，多所称意。褚遂良学问优长，性亦坚正。既写忠诚，甚亲附于朕。譬如飞鸟依人，自加怜爱。
　　太宗与群臣谓王圭曰：卿识鉴清通，尤善谈论。自房玄龄等，咸宜品藻。又可自量敦与诸子贤。对曰：孜孜奉国，知无不为，臣不如玄龄。才兼文武，出将入相，臣不如李靖。敷奏详明，出纳惟允，臣不如温彦博。济繁理剧，众务必举，臣不如戴胄。以谏诤为心，耻君不及尧舜，臣不如魏征。至如激浊扬清，疾恶好善，臣于诸子，亦有一日之长。太宗深然其言。
　　穆质兄弟俱有令誉，而和粹世以珍味目之。赞少俗而有格为酪，质美而多人为酥，员为醍醐，赏为乳腐。近代士大夫言家法者，以穆氏为高。
　　徐坚问张说文人优劣，说曰：李峤崔融薛稷宋之问之文，如良金美玉，无施不可。富嘉谟之文，如孤峰绝岸壁立万仞，浓云郁兴震雷俱发，诚可畏也。若施于廊庙骇矣。阎朝隐之文，如丽服靓妆燕歌赵舞，观者忘疲，若类之风雅，则罪人矣。问后进优劣，曰：韩休之文如大羹元酒，虽有典则而薄于滋味。许景先之文，如丰肌腻理，虽秾华可爱而微少风骨。张九龄之文，如轻缣素练，实济时用而微窘边幅。王翰之文，如琼杯玉斝，虽烂然可珍而有玷缺。坚以为然。
　　后唐命相，安重诲欲用崔协，任圜欲用李琪。圜曰：朝廷有李琪者，学际天人，奕叶轩冕。论才校艺，可敌时辈百人。必舍琪而相协，如弃苏合之丸，取蛣蜣之转也。
　　后唐张文礼素不知书，亦无方略，惟于懦兵之中萋菲上将，言甲不知进退，乙不识军机，以此军人推为良将。
　　
　　识鉴
　　齐徐勉王融，一代才俊，特相悦慕。尝请交焉，勉谓所亲曰：王郎名高望促，难可轻敝衣裾。后果陷法，以此见推识鉴。
　　隋吏部侍郎高孝基，鉴赏机晤，清慎绝伦。然俊爽有余，迹似轻薄。时宰多以此疑之，惟牛宏深识其真，推心委任。隋之选举，于斯为最。时论弥服宏识度之远。
　　开皇中，平陈之后，天下一统。论者咸云将致太平。房彦谦私谓李少通曰：主上性多忌克，不纳谏诤。太子卑弱，诸王擅威。在朝惟行苛酷之政，未施宏大之体。天下虽安，方忧危乱。少通初谓不然，及仁寿大业之际，其言皆验。
　　李密为隋左亲卫，尝在仗下。炀帝顾见之，谓宇文述曰：向者左仗下黑色小儿为谁？对曰：故蒲山公李宽子也。帝曰：个小儿瞻视异常，勿令宿卫。
　　唐刘文静察高祖有四方之志，深自结纳。窃观太宗，谓裴寂曰：非常人也。大度类于汉高，神武同于魏祖。其年虽少，乃天纵矣。
　　侯君集平高昌，自负其才，潜有异志。江夏王道宗常因侍宴，从容言曰：君集必为戎首。太宗曰：何以知之？道宗曰：见其恃有微功，深怀矜伐，耻在房玄龄李靖之下，常有不平之语。太宗曰：不可臆度猜贰。俄而君集谋反，太宗笑曰：果如公所揣。
　　杨素称赏封伦，每引与论宰相之务。因抚其床曰：封郎必据吾此坐。又善李靖，拊其床曰：卿终当坐此。
　　隋时天下宁晏，论者咸以国祚方永。房玄龄密告其父，言隋帝本无功德，但诳惑黔黎，不为后嗣长计，混诸嫡庶，使相侵夺。储后藩枝，竞崇淫侈，终当内相诛戮，不足保全国家。今虽清平，其亡可翘足待也。其父彦谦惊而异之。
　　隋吏部侍郎高孝基，号为知人。见房玄龄，时年十八，深相嗟挹。谓裴矩曰：仆阅人多矣，未见如此郎者。必成伟器。但恨不睹其纵壑凌霄耳。
　　杜如晦少聪悟，好谈文史。高孝基深器重之。曰：公有应变之才，当为栋梁之用。愿保崇令德。如晦果为良相，以孝基有知人之鉴，为树神道碑以纪其德。
　　高宗幸东都，时关中饥馑，上虑道路多草窃，命监察御史魏元忠检校车驾前后。元忠受诏，即阅视赤县狱，得盗一人，神采语言异于众。命释桎梏，袭冠带，乘驿以从，与之共食宿，托以诘盗。其人笑而许诺。比及东都，士马万数，不亡一钱。高季辅为吏部侍郎，凡所铨叙，时称允当。太宗赐以金背镜一面，以表其清鉴。
　　则天问狄仁杰曰：朕要一好汉，任使有之乎？仁杰曰：作何任使？则天曰：朕欲待以将相。对曰：臣料陛下若求文章资历，则今宰臣李峤苏味道亦足为文吏矣。岂非文士龊龊，思得奇才用之，以成天下之务乎？则天悦曰：此朕心也。仁杰曰：荆州长史张柬之，其人虽老，真宰相才也。但久不遇，若用之，必尽节于国家矣。则天乃召拜洛州司马。他日又求贤，仁杰曰：臣前言张柬之，犹未用也。则天曰：已迁之矣。对曰：臣荐之为相，今为洛州司马，非用之也。又迁为秋官侍郎，竟召为相，果能兴复中宗。盖仁杰推荐之力也。
　　姚崇为灵武军使，将行，则天令举外司堪为宰相者。崇亦对曰：张柬之沉厚有谋，能断大事。且其人年老，惟陛下急用之。则天即日召见，以为凤阁鸾台平章事。
　　娄师德为江都尉，扬州长史卢承业奇其才，尝谓之曰：吾子台辅之器，当以子孙相托，岂可为官属常礼待也。
　　安禄山讨奚契丹败衄，张守圭执禄山送京师请行朝典。张九龄奏劾曰：穰苴出军必诛庄贾，孙武教战亦斩宫嫔。守圭军令必行，禄山不宜免死。上特舍之。九龄奏禄山狼子野心，面有反相，臣请因事戮之，冀绝后患。上曰：卿勿以王夷甫知石勒故事，误害忠良。遂放归藩。后禄山反，元宗幸蜀。思九龄之先觉，下诏褒赠，遣使就韶州致祭。
　　张守圭为幽州果毅，仪形瑰壮，善骑射。性慷慨，有节义。刺史卢齐卿深礼遇之。常共榻而坐，谓曰：足下数年外必节度幽凉，为国良将，方以子孙相托，岂得以寮属常礼待耶。
　　于邵一见樊泽曰：将相之材也。不十五年，泽为节将。崔元翰年近五十始举进士，邵异其文，擢登甲科，且曰：不十五年，当掌诰令。竟如其言。
　　萧昕与张镐友善，表荐之曰：如镐者，用之则为王者师，不用则幽谷一叟耳。元宗擢镐为拾遗。不数年，出将入相。及安禄山反，昕举赞善大夫来瑱堪任将帅。思明之乱，瑱功居多。
　　李吉甫拜相，诏下之夕，感激出涕。谓裴垍曰：吉甫自尚书郎流落远地，十余年方归，便入禁署。今才满岁，后进人物罕所接识，宰相之职，宜选擢贤俊。卿多精鉴，今之才杰，为我言之。垍取笔疏三十余人。数月之内，选用俱尽。人翕然称之。柳公绰伯父子华，有知人之明。公绰生三日，子华视之，谓其弟子温曰：保惜此儿福气，吾兄弟不能及。兴吾门者此人也。因以起之为字。
　　裴度自蔡州行营宣谕还，宪宗问诸将之才。度曰：臣观李光颜见义能勇，终有所成。不数日，光颜奏大破贼军于洄曲。帝尤叹度之知人。
　　韩滉有知人之鉴。见杨於陵甚悦。滉有爱女方择佳婿，谓其妻柳氏曰：吾阅人多矣，无如杨生贵而有寿，生子必有宰相。於陵自句容尉秩满，寓居扬州，而生嗣复。滉见之，抚其首曰：名位果逾于父，杨门之庆也。因字曰庆门。於陵更践中外，以右仆射致仕，终年七十八。嗣复作相。
　　王杨卢骆谓之四杰，裴行俭曰：士之致远，先器识而后文艺。勃等虽有文才，而浮躁浅露，岂享爵禄之器耶？杨子沉静，应至令长。余得令终为幸。其后勃溺南海，照邻投颍水，宾王被诛，炯终盈川令，皆如行俭之言。
　　孙逖为考功员外郎，选贡士，二年多得俊才。初年则杜鸿渐至宰相，颜真卿为尚书。后年拔李华萧颍士赵骅登上第。谓人曰：此三人便堪掌纶诰。
　　李华为进士，著含元殿赋万余言。萧颍士见而赏之曰：景福之上，灵光之下。华疑其诬词，乃为祭古战场文，熏污之如故物，置于佛书之阁。华与颍士因阅佛书得之，华谓颍士曰：此文如何？颍士曰：可矣。华曰：当代秉笔者，谁及于此？颍士曰：君稍精思，便可及此。华愕然。
　　路岩初佐崔铉于淮南，为支使。铉知其必贵，曰：路十终须被彼作一官。既而入为监察御史，不出长安城十年至宰相。其自监察入翰林也，铉犹在淮南。闻之曰：路十今已入翰林，如何得老？岩竟以流窜赐死。
　　高崇文平蜀，事无巨细，一遵韦南康故事。韦皋参佐请罪，崇文皆释而礼之。草表荐房式等目，段文昌曰：君必为将相，未敢奉荐。
　　后唐庄宗平蜀，高季兴方食，闻之失箸。梁震曰：不足忧也。唐主得蜀，益骄亡无日矣。安知不为吾福？及庄宗遇弑，季兴益重震焉。
　　后唐闵帝目终易月之制，即召学士读贞观政要、太宗实录，有致治之意。然不知其要，宽柔少断。李愚私谓同列曰：吾君延访，少及吾辈。位高责重，事亦堪忧。众惕息不敢应。果有潞王之事。
　　江南李璟为人谦谨。初即位，不名大臣，数延公卿论政体。李建勋谓人曰：主上宽仁大度，优于先帝。但性习未定，苟旁无正人，恐不能守先帝之业耳。
　　江南李氏取湖南，百官皆贺。起居郎高远曰：我乘楚乱，取之甚易。观诸将之才，但恐守之甚难尔。以边镐守之，后果失之。
　　
　　夙慧
　　齐王泰年数岁，祖母集诸孙侄散枣栗于床。群儿竞之，泰独不取。问其故，曰：不取自当得赐。人皆异之。
　　袁君正年数岁，父疾，昼夜不眠，专侍左右。家人劝令暂卧，答曰：患既未瘥，眠亦不安。
　　齐萧锋五岁，高帝使学凤尾诺，一学即工。高帝大悦，以玉麒麟赐之曰：麒麟赏凤尾诺矣。
　　陈陆从曲八岁，读沈约集，见回文砚铭，援笔拟之，便有佳致。宋王僧孺年五岁，便机警。有馈其父冬李者，先以一与之，僧孺不受，曰：大人未见，不容先尝。
　　梁虞荔年九岁，候太常陆倕。倕问五经十事，荔对无遗失。倕甚异之。弟寄亦聪敏，年数岁，有造其父，遇寄于门，嘲：郎子姓虞，必当无智。寄应声曰：文字不辨，岂得非愚。客大惭，入谓其父：此子非常人，文举之流也。
　　宋陶季直年四岁，祖愍祖常以银四函列置于前，令诸孙各取其一。季直独不取。曰：若有赐，当先父伯，不应度及诸孙。故不取。愍祖奇之。梁谢贞八岁，为春日闲居诗，从舅王筠奇之，谓所亲曰：至如风定花犹落，乃追步惠连矣。
　　梁何妥八岁，游太学。顾良戏之曰：汝姓是荷叶之荷，为河水之河？妥应声曰：先生姓眷顾之顾，为新故之故？众咸异之。时萧构亦有隽才，住青杨巷，妥住白杨巷，时人语曰：世有两隽，白杨何妥，青杨萧构。
　　隋炀帝子昭三岁，时于元武门弄石师子。高祖与文献后至其所，高祖适患腰痛，举手冯后，昭因避去。如此者再三。高祖叹曰：天生长者，谁复教乎。
　　陈叔达，陈宣帝第十六子也。封义阳王。年十余岁，尝侍宴赋诗十韵，援笔便就。仆射徐陵甚奇之。
　　唐郑善果，其父諴，周大将军，死于王事。善果年九岁袭爵，家人以其婴孺，弗之告也。及受册，悲恸擗踊，不能自胜。观者为之流涕。
　　李百药年九岁，有读徐陵文者，云：既取成周之禾，复刈琅邪之稻。并不知其事。百药曰：传称鄅人藉稻。杜预注云，鄅国在琅邪座间。闻者大惊异之。
　　苏世长年十余岁，书于周武帝言事。武帝以其年小，召问读何书。对云：读孝经论语。帝问曰：孝经论语何所言？对曰：孝经云治国者不敢侮于鳏寡，论语云为政以德。武帝善其对。
　　狄仁杰儿童时，门人有被害者，县吏就诘之。众皆接对。惟仁杰坚坐读书。吏责之。仁杰曰：黄卷之中圣贤备在，犹不能接对，何暇偶俗吏而见责耶？
　　苏晋数岁能属文，作八卦论。王绍宗见而赏叹，曰：此后来王粲也。
　　杨绾年四岁，尝因夜宴亲，宾客各举坐中物，以四声呼之。众皆未言，绾应声指铁树曰：灯盏柄曲。闻者惊异。
　　高定，郢之子也。年七岁，时读尚书汤誓，问郢曰：奈何以臣伐君？郢曰：应天顺人，不为非道。又问曰：用命赏于祖，不用命戮于社，是顺人乎？郢不能对。
　　白居易生六七月时，乳母抱弄于书屏下，直指之字无字示居易。口未能言，心已默识。其宿习之缘，已在文字中矣。
　　孙思邈七岁就学，日诵千余言。弱冠善谈庄老及百家之说，兼好释典。洛州总管独孤信见而叹曰：此圣童也。
　　宪宗皇帝，顺宗长子也。六七岁时，德宗抱至膝上，问曰：汝是谁子，在吾怀中？对曰：是第三个天子。德宗异而怜之。
　　武后时，酷吏横纵。乐思晦男未十岁，没入司农。上变得召见。太后问状，对曰：臣父已死，臣家已破，但惜陛下法为来俊臣等所弄，陛下不信臣言，乞择朝臣之忠清，陛下素所信任者为反状，以付俊臣，无不承反矣。太后稍悟。
　　苏颋年五岁，裴谈过其父，颋方诵庾信枯木赋，避谈字，因易其韵云：昔年移柳，依依汉阴。今看摇落，凄怆江浔。树犹如此，人何以任？
　　后唐明宗时，幽州节度使赵德钧奏：臣孙赞年五岁，默念何论孝经。举童子于汴州，取解就试。诏曰：都尉之子，太尉之孙，能念儒书，备彰家训。不劳就试，特与成名。宜赐别敕及第，附今年春榜。
　　
　　捷悟
　　宋文帝令到彦之北伐魏，甲兵资实甚盛。及败还，委弃荡尽，府藏武库为之一空。一日，上与群臣宴，有荒外降人在坐，上问库部郎顾琛：库中仗犹有几许？琛诡对：有十万人仗。上既问而悔，得琛对甚喜。
　　梁萧琛醉伏于御筵，武帝以枣投之，琛取栗掷上，正中面。帝动色，琛曰：陛下投臣以赤心，臣敢不报以战栗。上大悦。
　　齐高帝时，魏主至淮而退。帝问：何意忽来忽去？未有对者。张融从下坐，抗声曰：以无道而来，见有道而去。公卿咸以为捷。
　　齐刘绘为南康相，郡人有姓赖，居秽里，剌谒绘。绘嘲之曰：君有何秽，而居秽里？此人应声答曰：未审孔子何阙，而居阙里？
　　梁时有沙门讼田，武帝大署曰：贞。有司未办，遍问莫知。刘显曰：贞文字，为与上人。帝忌其能，出之。
　　宋巢尚之甚聪敏，时百姓欲为孝武立寺，疑其名。尚之应声曰：宜名天保。诗云天保下报上也。时服其机速。
　　隋刘炫眸子精明，视日不眩，强记默识，莫与为俦。左画圆，右画方，口诵目数耳听，五事同举。无所遗失。
　　隋崔颐从驾往泰山，炀帝问何处有羊肠坂，颐曰：臣按汉书地理志，上党壶关县有羊肠坂。帝曰：不是。颐曰：按皇甫士安撰地书，云太原北九十里有羊肠坂。帝曰：是也。因谓牛宏曰：崔祖浚所谓问一知二。
　　隋袁充年十岁，冬初尚衣葛衫。客戏充曰：絺兮绤兮，凄其以风。充应声答曰：为絺为绤，服之无斁。
　　唐李泌七岁，召至禁中。元宗与张说方观棋，使说赋方圆动静。泌曰：愿闻其略。说因曰：方若棋局，圆若棋子。动若棋生，静若棋死。泌即答曰：方若行义，圆若运智。动若骋材，静若得意。说贺帝得奇童子。
　　李忠臣尝因奏对，德宗谓之曰：卿耳甚大，真贵人也。忠臣对曰：臣闻驴耳大，龙耳即小。臣耳虽大，乃驴耳也。上说其言。
　　孙逖年十五，谒雍州长史崔日用。日用小之，令为土火炉赋。逖握翰即成，词理典赡。日用览之骇然，遂为忘年之友。
　　萧颍士聪警绝伦，尝与李华陆据同游洛南龙门。三人共读路侧古碑，颍士一阅即能诵。华再阅，据三阅，方能记之。议者以三人才格高下亦如此。
　　朱梁张策年十二，父同尝浚甘泉井得鼎，耳有篆曰魏黄初元年春二月匠吉于。制作奇巧，同甚宝之。策时在旁，徐言曰：建安二十五年，曹公改年为延康，其年十月，文帝受汉禅，始号黄初元年。无二月明矣。鼎文何缪与！同大惊，亟遣取魏志展读，果验。宗族奇之。
　　梁太祖过内黄，问曰：此何故名内黄？李挺曰：河南有外黄小黄，故此有内黄。又曰：在何处？对曰：秦有外黄都尉理外黄，其故墉今在雍邱。小黄为高齐所废，其故墉今在陈留。太祖称奖数四。
　　湖南马希范，唐同光中入贡，庄宗问洞庭广狭，希范对曰：洞庭至狭，若车驾南巡，止可饮马而已。庄宗拊背嘉之。
　　
　　卷五
　　赏誉
　　宋文帝以王华、刘湛、王昙首、殷景仁俱为侍中，风力局干，冠冕一时。上尝与四人于合殿宴饮甚悦，既罢出，上目送良久，叹曰：此四贤，一时之秀。同管喉唇，恐后世难继也。
　　河西王蒙逊遣尚书郎宗舒等入贡于魏，魏主与之宴，执崔浩之手，以示舒曰：汝所闻崔浩，此则是也。才略之美，于今无比。朕动止咨之。豫陈成败，若合符契，未尝失也。
　　宋文帝与萧思话登钟山北岭，中道有盘石清泉，上使思话于石上弹琴，因赐以银钟酒，曰：相赏有松石间意。
　　宋武帝引后进二十余人置酒赋诗，臧盾以诗不成罚酒一斗盾，饮尽颜色不变，言笑自若。萧介染翰便成文不加点，帝两美之曰：臧盾之饮，萧介之文，即席之美也。
　　谢超宗诣齐高帝，其日风寒。帝曰：此客至，使人不衣自暖矣。
　　梁天鉴中张率为待诏赋奏之，帝手敕曰：相如工而不敏，枚皋速而不工，卿可谓兼二子于金马矣。
　　裴邃庙在光宅寺西，堂宇宏敞，松柏郁茂。范云庙在三桥，蓬蒿不剪。梁武南郊道经二庙，顾而羡曰：范为已死，裴为更生之。礼，邃子也。
　　陈宣帝时，张讥为武陵王记室兼东宫学士。后主在东宫集官僚置宴，造玉柄麈尾新成，后主亲执之曰：当今虽复多士如林，至于堪捉此者，独张讥尔。后主常幸钟山，召从臣坐松林下，敕讥竖义，时索麈尾未至，后主敕取松枝，手以属讥曰：可代麈尾。顾群臣曰：此即张讥后事。
　　魏陆暐与弟恭之并有誉，洛阳令贾祯叹曰：仆以老年，更睹双璧。黄门郎孙惠蔚曰：不意二陆，复在坐隅。
　　魏傅永字修期，年二十，友人与之书不能答，请于叔父洪仲。洪仲深让之，而不为报。永乃发愤读书，涉猎经史，兼有才干。孝文每叹曰：上马能击贼，下马作露布，唯傅修期尔。
　　隋李德林初仕齐，周武帝平齐，以为内史。谓群臣曰：我当日惟闻李德林与齐朝作书檄，我正谓其是天上人，岂意今日得其驱使，复与我作文书，极为大异。神武公纥豆陵毅答曰：臣闻明王圣德得麒麟凤凰为瑞，是圣德所感，非力能致之。瑞虽来，不堪使用。如李德林来受驱策，亦是陛下圣德感致，有大才用胜于麒麟凤凰远矣。帝大笑曰：诚如公言。
　　隋李穆以太师乞致仕，文帝诏曰：七十致仕，本为常人。若吕尚以期颐佐周，张苍以华皓相汉，高才命世，不拘常礼。公年既耆旧，筋力难烦，今勒所司敬蠲朝集。如有大事，就第询访。
　　北齐任城王湝称李德林云：经国大体，是贾生晁错之俦。雕虫小技，殆相如子云之辈。吏部郎中陆印云：德林文笔浩浩如长河东注，比来所见后生制作，乃涓浍之流尔。
　　李密乘一黄牛，被以蒲鞯，将汉书一帙挂于角上。一手捉牛靷，一手翻汉书。尚书令越国公见于道，从后按辔蹑之，既及，问：何处生书耽学如此？密识越公，乃下牛再拜，自言姓名。又问所读书，答曰：项羽传。越公奇之，与语，大悦。谓其子元感等曰：吾观李密识度，汝等不及。
　　唐李靖平萧铣，禽辅公祏。太宗曰：李靖是萧铣辅公祏膏肓，古之名将，韩白卫霍，岂能及也！靖年老，太宗赐灵寿杖以助足疾。
　　张行成师事刘炫，谓门人曰：张子体局，方正廊寝，与食，行冲引与之谈，贯穿经史，事如指掌。又试以缀文，操牍便成。行冲大悦，引之同榻。曰：此吾外家之宝也。
　　郗纯子士美少好学，善记览。父友颜真卿萧颍士辈，尝与之讨论经传，应对如流。既而相谓曰：吾曹异日，当交于二郗之间矣。
　　武元衡为御史中丞，因延英对罢。德宗目送之，指示左右曰：元衡真宰相器也。
　　封敖为中书舍人，草赐阵伤边将警句云：伤居尔体，痛在朕躬。武宗赐之宫锦。封李德裕为卫国公守太尉制，云：遏横议于风波，定奇谋于掌握。逆镇盗兵，壶关昼锁。造膝嘉话，开怀静思，意皆我同，言不他惑。制出，敖往庆之，德裕口诵此数句，谓敖曰：陆生有言，所恨文不迨意。如卿此语，秉笔者岂易得耶！解所赐玉带以遗敖，深礼重之。
　　文宗擢魏征五代孙谟为起居舍人，曰：以卿论事忠切，有文贞之风，故不循月限，授卿此官。又谓之曰：卿家有何旧书诏？对曰：比多失坠，惟簪笏见存。上令进来，郑覃曰：在人不在笏。上曰：郑覃不会我意，此即甘棠之义，非在笏而已。
　　员半千本名余庆，师事学士王义方。义方嘉重之，尝谓之曰：五百年一贤，足下当之矣。因改名半千。义方卒，半千制师服丧毕而去。高宗尝问三阵，半千越次而对，以师若时雨为天阵，足食为地阵，得人和为人阵。高宗嗟赏之。垂拱中，为宣慰吐蕃使，则天曰：久闻卿名，谓是古人。不意乃在朝列。境外小事，不足烦卿，宜留制也。即日使入阁供奉。
　　白居易以诗谒顾况，况曰：米价方贵，居亦不易。及见首篇：离离原上草一岁一枯荣，野火烧不尽春风吹又生，乃曰：道得个语，居即易矣。为之称誉，声名大振。
　　裴迪昭宗时为梁祖宾席转检校司徒，赐号迎銮协赞功臣。一日宾佐集谒，梁祖目迪曰：协赞之名，惟司徒独有之，他人滥处也。其知重如此。李珽为梁祖掌记，一日大会，将佐指珽曰：此真记室也。
　　
　　宠礼
　　宋文帝以惠琳道人善谈论，因与议朝廷大事，遂参权要，宾客辐凑，门车尝有数十两。四方赠赂相系，方筵七八座上常满。琳着高屐，披貂裘，置通呈书佐。会稽孔顗尝诣之，遇宾客，填咽暄凉而已。顗慨然曰：遂有黑衣宰相，可谓冠屦失所矣。
　　梁陶宏景隐茅山，武帝每有征讨，吉凶大事，无不前以咨询。月中尝有数信。时人谓为山中宰相。
　　梁孔休源为晋安王府长史，王深相倚仗。尝于斋中别施一榻，云：此是孔长史坐，人莫得预焉。昭明太子薨，有敕夜召休源入宴居殿，与群公参定，谋议立晋安王纲为皇太子。自公卿珥貂，插笔奏决于休源前。休源怡然无愧。时人名为兼天子。
　　后周寇隽，明帝与之同席而坐，顾问洛阳故事。隽身长八尺，须鬓皓然，容止端详，音韵清朗。帝不觉屡为之前膝。及隽辞还，帝亲执其手曰：公年德俱尊，朕所钦。向乞言之事，所望于公，宜数相见，以慰虚想。以御舆令于帝前乘出。
　　隋高颎，西魏赐姓独孤氏，隋文帝以为左仆射，任寄隆重，朝臣莫比，呼为独孤而不名也。颎每坐朝堂北槐树下以听事。其树不依行列，有司将伐之。帝特命勿去，以示后人。其见重如此。帝尝谓曰：伐陈后，人云公反，朕已斩之。君臣道合，非青蝇可间也。将军卢贲等前后短颎于帝，皆被疏绌。因谓颎曰：独孤犹镜也，每被磨莹皎然益明。
　　隋李景，杨元感之反，朝臣子弟多预焉。景独无关涉。炀帝曰：公诚直天然我梁栋也。赐以美女。帝每呼李大将军而不名，见重如此。
　　隋樊子盖屡破杨元感，炀帝别造玉麟符以代铜兽，谓子盖曰：元感之反，神明故以彰公赤心尔。折圭进爵，宜有令谟。是日进爵为济公，言其功济天下，特为立名，无此郡国也。
　　隋李德林上霸朝集，高祖省读讫，明旦，谓德林曰：自古帝王之兴，必有异人辅佐。我昨读霸朝集，方知感应之理。昨宵恨夜长，不能早见公面。必令公贵，与国始终。德林每赞平陈之计。伐陈之役，高祖以马鞭南指云：待平陈讫，会以七宝装严公，使自山东无及之者。
　　裴寂于唐有佐命之功。高祖视朝，必引与同坐，入阁则引于卧内，呼为裴监而不名也。太宗祠南郊，命寂与长孙无忌同升金辂。寂让，太宗曰：以公有佐命之勋，同载参乘，非公而谁？高祖尝宴寂于含章殿，极欢。寂顿首乞骸骨，高祖泣下曰：今犹未也。要相与偕老耳。公为台司，我为太上，逍遥一代，岂不快哉。
　　高祖以姜谟为秦州刺史，云：衣锦还乡，古人所尚。今以本州相授，用答元功。
　　太宗信任长孙无忌，或有表密言其权宠过盛者，太宗以表示无忌曰：朕与卿，君臣之间，凡事无疑。若各怀所闻而不言，则君臣之意无以获通。因召百寮谕之曰：朕今有子皆幼，无忌于朕，实有大功。今者委之，犹子也。疏间亲，新间旧，谓之不顺。朕所不取。又作威凤赋赐无忌，命图无忌形像，太宗自作画赞赐之。
　　杜如晦没后，太宗食瓜而美，遂辍食之半，遣使奠于灵座，又尝赐房玄龄黄银带，顾玄龄曰：昔如晦与卿同心辅政，今日所赐惟独见公。因泫然流涕。又云：鬼神畏黄录。命取黄金带，遣玄龄亲送于灵所。
　　李绩遇暴疾，验方云，惟须灰可疗。太宗乃自剪须为之和药。绩顿首见血，帝曰：吾为社稷计，不烦深谢。
　　张公谨卒，太宗出次发哀。有司以辰日不可哭，太宗曰：君臣之义，同于父子。情发于中，安避辰日。遂哭之。
　　太宗飞白书赐马周曰：鸾凤凌云，必资羽翼。股肱之寄，诚在忠良。高宗飞白书以赐近臣：戴至德曰泛洪源，俟舟楫。郝处俊曰飞九霄，假六翮。李敬元曰咨启沃，罄丹诚。崔知悌曰竭忠节，赞皇猷。
　　岑文本从太宗伐辽，至幽州卒。太宗抚视之流涕。其夕闻警鼓之声，曰：文本殒逝，情深恻怛。今宵夜警，所不忍闻。命停之。苏颋葬日，元宗游咸宜宫，将出猎，闻颋丧出，怆然曰：苏颋今日葬，吾宁忍娱游？遂中路还宫。
　　裴行俭兵不血刃，平定西服，拜礼部尚书兼检校右卫大将军。高宗谓行俭曰：卿文武兼资，今故授卿二职。
　　元宗以苏颋为中书侍郎，入谢日，元宗谓曰：常欲用卿，每有好官阙，即望宰相论及。宰相皆卿故人，卒无言者，朕与卿叹息。中书侍郎，朕极重惜，自陆象先没后，朕每思之无出卿者。时季乂为紫微侍郎，与颋对掌文诰。他日上曰：前朝李峤苏味道，谓之苏李。今日亦不让之。卿所制文诰，录一本封进，题云臣某撰要，留宫中披览。其礼遇如此。
　　魏元忠为中书令，请归乡拜扫。中宗赐锦袍一领，银千两，手敕曰：衣锦画游，在乎兹日。散金敷惠，谅属斯辰。及还，帝又幸白马寺以迎劳之。恩遇如此。[元忠至乡里，自藏其银，无所振施。]
　　元宗宠任张说，说为中书令，上亲为诏赐中上考。及薨，上自制神道碑文，御笔赐谥曰文贞。
　　杨绾有疾，代宗每引见延英殿，特许扶入。厘革旧敝，惟绾是恃。恩遇甚厚。既薨，谓侍臣曰：天不使朕致太平，何夺我杨绾之速也！下诏赐谥曰文简。
　　太宗以宸扆台衡二铭赐马燧。燧至太原，乃勒二铭于起义堂，帝为题额。其崇宠如此。
　　顺宗以女乐二人赐张茂昭，三表辞让。及中使押犊车至第，茂昭立，谓中使曰：女乐出自禁中，非臣下所宜目睹。昔汾阳、咸宁、南平、北平，尝受此，不让为宜。茂昭无四贤之功，述职入觐，亦人臣常礼。奈何当此宠赐。后有功臣，陛下何以加赏？顺宗深嘉礼异，允其所让。
　　裴垍为相，宪宗在禁中常以官呼垍，而不名也。又以杜佑高年重德，礼重之，常呼司徒而不名。宪宗以李绛直谏，遽宣宰臣，令与改官，乃授中书舍人，依前翰林学士。谢日，面赐金紫，帝亲择良笏赐之。
　　武后信重狄仁杰，群臣莫及，常谓之国老而不名。仁杰好面折廷诤，太后每屈意从之。尝从太后游幸，遇风吹仁杰中坠，而马惊不能止。太后命太子追执其鞚而系之。仁杰屡以老病乞骸骨，太后不许，入见常止其拜，曰：每见公拜，朕亦身痛。仁杰薨，太后泣曰：朝堂空矣。
　　后唐明宗从武皇与葛从周战，径犯其阵，奋击如神。梁军退去。明宗四中流矢，血流被服。武皇解衣授药，手赐卮酒，抚其背曰：吾儿神人也。微吾儿，几为从周所笑。
　　李存审事后唐武皇，性谨厚，宠遇日隆。武皇四征，存审常从，所至立功。从讨赫连铎，冒刃死战，血流盈袖，武皇手自封药，日夕临问。
　　石晋高祖委任冯道，尝称疾求退，帝使郑王重贵诣第省之，曰：来日不出，朕当亲往。道乃出视事。当时宠遇，群臣无与为比。
　　五代周太祖以高行周耆年宿将，赐诏不名，但呼王位而已。钱镠以尚父薨，唐明宗制曰：位已极于人臣，名素高于简册，赠典既无其官职，易名宜示其优崇。赐谥武肃。
　　周世宗以英武自任，有包举天下之志，而计事者多不谕其意。惟王朴神气劲峻，刚决有断，凡所谋画，动惬世宗之意。急于登用，次为枢密使，卒时年四十五。世宗于柩前，以所执玉钺卓地恸哭者数四。
　　闽主王昶以师傅之礼待叶翘，翘多所禆益，宫中谓之国翁。
　　周太祖时，李榖以病臂未愈，三表辞位。帝遣中使谕指曰：卿所掌至重，朕难其人。苟事功克集，何以朝礼？朕今于便殿待卿，可暂入相见。榖见于金祥殿，面陈款悃，帝不许，榖不得已，复视事。未能执笔，诏以三司务繁，令刻名印用之。其后又九表辞位，罢守本官，令每月肩舆一诣便殿议政事。
　　
　　任诞
　　宋谢灵运以文帝不甚任遇，意不平，多称疾不朝。出郭游行，或一百六七十里，经旬不归。既无表闻，又不请急，被奏免官，遂为山泽之游。生业甚厚，奴僮既众，门生数百，凿山浚湖，功役无已。寻山涉岭，必造幽峻。岩嶂数十重，莫不备尽登蹑。常著木屐上山，则去其前齿。下山去其后齿。尝自始宁南山伐木开径，直至临海。从者数百。临海太守惊骇，谓为山贼，知是灵运乃安。
　　颜延年疏诞，不能取容当世。宋文帝传诏召之，频不见。常日但酒店裸袒挽歌，了不应对。他日醉醒，乃见帝。尝问以诸子才能，延年曰：浚得臣笔，测得臣文，奂得臣义，跃得臣酒。何尚之嘲云：谁得卿狂？答曰：其狂不可及。
　　刘穆之少时家贫诞节，嗜酒食，不拘检，好往妻江氏家乞食，多见辱，不以为耻。食毕，求槟榔。江氏兄弟戏之曰：槟榔消食，君乃常饥，何意须此？及穆之贵，为丹阳令，召江氏兄弟食，令厨人以金柈贮槟榔一斛进之。
　　谢超宗恃才使酒，多所陵忽。为齐高帝黄门郎，在省常醉。上召见，论北方事。超宗曰：敌动来二十年矣，佛出亦无如之何。以失仪出为南郡王中军司马。人问曰：闻有命，定是何府？超宗答曰：不知是何司马，为是司驴。既是驴府，政应司驴。
　　齐尚书左丞谢几卿，性通脱，不拘朝宪。尝预乐游苑，宴不得醉而还。因诣道边酒垆，停车褰幔，与车前三驺对饮。观者如堵。几卿处之自如。
　　谢譓不妄交，接门无杂宾。有时独醉。曰：入吾室者，但有清风。对吾饮者，惟当明月。
　　袁粲为中书令领丹阳，不以事务经心，独步园林，诗酒自适。家居负郭，每杖策逍遥，当其意得，悠然忘反。郡南一家颇有竹石，粲率尔步往，不通主人，直造竹所，啸咏自得。主人出，语笑款然。俄而车骑羽仪至，方知是袁尹也。又尝步屧白杨郊野，间道遇一士大夫，便呼与酣饮。明日此人谓被知遇，诣门求进，粲曰：昨日饮酒无偶，聊相邀尔。竟不与相见。
　　梁萧恭尤好宾友，酣宴终日。时元帝勤心著述，未尝妄进卮酒。恭从容谓曰：下官历观时人，多有不好欢兴。乃仰眠床上，看屋梁而著书，千秋万岁，谁传此者？劳神苦思，竟不成名。岂如临清风，对朗月，登山汛水，肆意酣歌也。
　　陶渊明九月九日无酒，出宅边菊丛中坐之，逢江州刺史王宏送酒至，即便就酌，醉而后归。潜不解音乐，而畜素琴一张，每有酒适，辄抚弄以寄意。贵贱造之，有酒辄设，潜若先醉，便语客：我醉欲眠，卿可去。其真率如此。
　　北齐王晞为并州司马，人谓之方外司马。昭帝欲以晞为侍中，苦辞不受。或劝晞勿自疏，晞曰：我少年以来，阅要人多矣。充诎少时，鲜不败绩。且性实疏缓，不堪时务。人主恩私，何由可保？万一披猖，求退无地，非不爱作热官，但思之烂熟尔。
　　北齐韩晋明好酒纵诞，招引宾客，一席之费，动至万钱，犹恨其俭。朝廷欲处之，贵要必以疾辞。告人云：废人饮美酒，对名胜，安能作刀笔吏，番故纸乎？
　　东魏侍中王元忠，虽处要任，不以物干怀，惟饮酒自娱。丞相高欢欲用为仆射，元忠子劝父节酒。元忠曰：我言仆射，不胜饮酒乐。尔爱仆射，宜勿饮酒。
　　北齐崔瞻在御史台，常宅中送食，备尽珍羞，别室独餐，处之自若。有一河东人士姓裴，亦为御史，伺瞻食便往造焉，瞻不与交言，又不命匙箸，裴坐观瞻食罢而退。明日自携匙箸，恣意饮啖。瞻曰：初不唤君食，亦不共君语，遂能不拘小节。昔刘毅在京口，自请鹅炙，亦岂异是？君定是名士。于是每与之同食。
　　唐傅奕驳佛教，平生遇患，未尝服药。虽究阴阳数术之书，而并不知信。尝醉卧，蹶然起曰：吾其死矣。因自为墓志曰：傅奕，青山白云人也，因酒醉死。呜呼哀哉！其纵达皆此类。
　　崔承庆临终，戒子敛以常服，不用牲牢。坟高可认，不须广大，事办即葬，不须卜择。墓中器物，瓷漆而已。有棺无椁，务在简要。碑志但记官号年代，不须广文饰。
　　路恕私第有佳园林，自贞元初李纾包佶辈，迄于元和末，仅四十年，朝之名卿，咸从之游。高歌纵酒，不屑外虑。未尝问家事，人亦以和易称之。
　　柳浑好谐谑放达，与人交豁然无隐情。不治产业。官至丞相，假宅而居。罢相数日，则命亲族寻胜，宴醉方归，陶陶然忘其黜免。时李勉卢翰皆退罢，相谓曰：吾辈视柳宜城，悉为拘俗之人也。
　　胡楚宾属文敏速，每饮酒半酣而后操笔。高宗每令作文，必以金银杯盛酒令饮，便以杯赐之。楚宾终日酣宴，家无所藏，费尽复入，待有又出，未尝言禁中事。醉后人或问之，答以他事而已。
　　贺知章晚年尤加纵诞。无复规检。自号四明狂客，又称秘书外监，遨游里巷，醉后属词，动成卷轴，文不加点，咸有可观。又善草隶书，好事者供其笺翰，每纸不过数十字，共传宝之。陆象先，知章族姑子也，与知章相亲善。象先常谓人曰：贺兄言论调态，真可谓风流之士。吾与子弟离阔，都不思之。一日不见贺兄，则鄙吝生矣。
　　李白待诏翰林。白与饮徒醉于酒肆，元宗有感，欲造乐府新词，亟召白。白已卧于肆中矣。召入以水洒面，即令秉笔，顷之成十余首，帝颇嘉之。尝沉醉，令高力士脱靴，由是斥去。乃浪迹江湖，终日沉饮。侍御史崔宗之谪官金陵，与白诗酒相欢。尝月夜乘舟采石，达金陵，白衣宫锦袍于舟中，顾瞻笑傲，旁若无人。初贺知章见白，赏之曰：天上谪仙人也。
　　杜甫与严武世旧。武镇蜀，辟甫为参谋，待遇甚隆。甫冯醉登武之床，瞪视武曰：严挺之乃有此儿。武虽急暴，不以为忤。甫于城都浣花里，种竹植树，结庐枕江，纵酒笑咏，与田畯野老相狎，荡无拘检。严武过之，有时不冠。故武诗云：莫倚善为鹦鹉赋，何须不著鵔鸃冠。其傲诞如此。
　　后唐马郁事武皇庄宗，礼遇甚厚，累官至秘书监。监军张承业权贵任事，与宾僚宴集，出珍果陈列于前。客无敢先尝者。当郁前者，食之必尽。承业私戒主者曰：他日马监至，惟以干藕子置前而已。郁知不可啖，异日靴中出一铁挝，碎而食之。承业大笑曰：为公易之，勿败吾案。其俊率如此。
　　
　　容止
　　魏崔浩纤妍洁白，如美妇人。尝谓才比张良，而稽古过之。
　　谢晦美风姿，善言笑，眉目分明，鬓发如墨。时谢混风鉴为江左第一，尝与晦同在宋武帝前。帝目之曰：一时顿有两玉人。谢览意气闲雅，瞻视聪明。梁武帝目送良久，曰：觉此坐芳兰竟体。
　　王彧字景文，风姿为时之冠。袁粲叹曰：景文非但风流可悦，乃哺啜亦复可观。有客及识谢混者，曰：景文方谢叔源，则为野父矣。粲惆怅曰：恨眼中不见此人。宋孝武选侍中四人，并以风貌。王彧谢庄为一双，阮韬何偃为一双。
　　褚彦回美仪貌，善容止，俯仰进退，咸有风则。宋景和中，山阴公主窥见彦回，悦之，以白帝。帝召彦回西上阁宿十日。公主夜就之，备见逼迫。彦回整身而立，不为移志。公主谓曰：君鬓髯如戟，何无丈夫意？彦回曰：回虽不敏，何敢首为乱阶？山阴都尉何戢，美容仪，动止与彦回相慕。时人号为小褚公。
　　梁何敬容，公廷就列，容止出人。武帝虽衣浣衣，而左右衣必须洁。尝有侍臣衣带卷折，帝怒曰：卿衣带如绳，欲何所缚邪！敬容希旨，故益鲜明。常以胶清刷须，衣裳不整，伏状熨之。或暑月背为之焦。
　　齐张绪吐纳风流，听者忘倦。刘悛之为益州，献蜀柳数株，枝条甚长，状若丝缕。时芳林苑始成，武帝以植于太昌灵和殿前，常赏玩咨嗟曰：此柳风流可爱，似张绪当年。
　　齐张融风止诡越，坐常危膝行，则曳步，翘身，仰首，意制甚多。见者惊异。聚观成市。而融了无惭色。高帝常笑曰：此人不可无一，不可有二。
　　龚祈风姿端雅，容止可观。中书郎范述见之，数曰：此荆楚之仙人也。
　　北齐神武言：崔悛应作令仆，恨其精神太遒。赵郡李浑将聘梁，名辈毕萃，诗酒正欢，悛后到，一坐无复谈话。郑伯猷叹曰：身长八尺，面如刻画，謦欬为洪钟，胸中贮千卷书，那得不畏服。
　　北齐李谐字虔和，短小，六指因瘿而举颐，因跛而缓步，因謇而徐言，遂为风流之冠。时人言：李谐善用三短。
　　北齐崔瞻崔子约，仪望俱华，俨然相法。诸涉门窃窥之，以为二天人也。自天宝以后，重吏事，谓容止酝籍者为潦倒，而瞻终不改焉。
　　隋韦艺容貌瑰玮，每蕃人参谒，必整仪卫，盛服以见之。独坐满一榻，蕃人畏惧，莫敢仰视。
　　伐陈之役，杨素率外军东下，舳舻被江，旌甲曜日，素坐平乘大船，容貌雄伟。陈人及之，惧曰：清河公即江神也。
　　冯定为太常少卿，因乐成，阅于庭。定立于其间。文宗以端凝若植，问其姓氏，翰林学士曰：此冯定也。文宗喜问曰：岂非能为古章句者耶？乃召升阶，文宗自吟定送客江西诗，锡以禁中瑞锦。崔远文才清丽，风神峻整，人皆慕其为人。当时目为钉座梨，言席上之珍也。
　　郑畋文学优深，器量宏恕，美风仪，神彩如玉。
　　张知謇兄弟五人，厉志读书，皆以明经登第。仪质环伟，眉目疏朗，则天重其才干，又目其状貌过人，命画工写之，赐以其本曰：人或有才，未必有貌。卿家兄弟，可谓两绝。
　　元宗尝炼药于勤政楼下，垂帘观之。兵部侍郎卢绚谓上已起，垂鞭按辔，横过楼下。绚风标清粹，上目送之，深叹其蕴籍。李林甫以阴计废之。
　　朱梁赵凝，气貌甚伟，好自修检。每整衣冠，必使人持巨鉴，前后照之。对客之际，乌巾上微觉有尘，即令侍妓持红拂以去之。
　　
　　卷六
　　术解
　　魏崔浩善占天文，尝置铜铤于酢器中。夜有见即以铤画纸作字，以记其异。魏主每如浩家，问以灾异，或仓卒不及束带，奉进疏食，不暇精美。魏主必为之举箸，或立尝而还。浩考校汉元以来日星行度，讥前史之失，别为魏历，以示高允。允以汉元年三月，五星聚东井，非十月。浩初犹疑之，后岁余，谓允曰：考究果如君言五星，乃以前三月聚于东井。
　　梁沈僧昭少事天竺沙门，自云为泰山录事，幽司中有所收录，必僧昭书名。梁武陵王纪宴坐池亭，蛙鸣聒耳，王曰：殊废丝竹之听。僧昭咒厌十数，口便息。及日晚，王欲其复鸣，僧昭曰：王欢已阑，今恣汝鸣。即便喧聒。
　　齐柳世隆善卜筮，世祖武皇帝时，尝曰：永明九年我亡，亡后三年，邱山崩，齐亦于此季矣。屏人命典签李党取笔及高齿屐，题于帘旌曰：永明十一年。因流涕谓党曰：汝见吾不见也。十一年，武帝崩。
　　梁韦鼎明阴阳，善相术。陈武帝在南徐州，鼎望气知其当王，遂寄家焉。至德初，尽货田宅，寓居僧寺。毛彪问其故，曰：江东王气，尽于此矣。吾与尔，当葬长安。初鼎之聘周也，尝遇隋文帝，谓曰：观公容貌，不久必大贵。贵则天下一家，岁一周天。老夫当委质焉。陈亡，驿召授上仪同三司。
　　宋贺玚伯祖道养，工卜筮，有歌工女人病死，为之筮曰：此非死也，天帝召之歌尔。乃以土块加其心上，俄顷而苏。
　　陈章昭达，少时遇相者曰：卿容貌甚善，须小亏，则当富贵。梁大同中，昭达因醉坠马，鬓角小伤。相者曰：未也。侯景之乱，为流矢所中，眇其一目。相者曰：卿相善矣。后仕陈，至三公。
　　宋庾道愍尤精相木手板。时山阳王休祐屡以言语忤颜色，以已板令道愍占之。道愍曰：此虽甚贵，然令人多愆忤。休祐以褚彦回详密，求换其板。他日彦回侍明帝，自称下官。帝多忌，甚不悦，休祐具以状言，帝意乃解。
　　宋顾欢通解阴阳书，为数术多效验。有病邪者问欢，欢曰：家有何书？答曰：惟有孝经而已。欢曰：可取仲尼居置病人枕边，恭敬之，自瘥也。病者如言果愈。问其故，答曰：善禳恶，正胜邪。此病者所以瘥也。
　　魏晁崇善天文，天兴五年，月晕左角，崇以为角虫多死。是岁天下牛死十七八，舆驾马瞎数百头，日毙于路侧。麋鹿亦多死者。
　　魏徐路知星文，坐事系冀州狱，别驾崔隆宗就禁慰问之。路曰：昨夜驿马星流赦，须臾当到。隆素信之，遂遣人出城候焉。俄而赦至。
　　檀逵师，周文召之至岐州。会神武来寇玉璧，檀特曰：狗岂能至龙门也。神武果不至龙门而还。北齐许遵值文宣无道日甚，遵语人曰：多折算来，吾筮此狂夫何时得死。于是布算满床，大言云：不出冬初，我乃不及见。文宣以十月崩，遵以九月死。
　　北齐赵辅和，有人父病求筮，遇泰，云此卦甚吉。是人出。辅和曰：干下坤上，干父道也。坤上则父入土矣。岂得言吉？父果卒。北齐贾子儒能相人，崔暹令视文襄。子儒曰：人有七尺躯，不如一尺之面，不如一寸之眼。大将军脸薄眄速，非帝王相也。北齐綦母怀文传：有蠕蠕客能算，或指庭中一枣树，令其布算，即知其数，并瓣若干，纯赤若干，赤白相半。于是剥数之，惟少一子。客云：必不少，但更撼之。果得一实。
　　隋文帝将迁都，夜与高颎苏威二人定议。庾李才旦奏：臣仰观元象，俯察图记，龟兆允袭，必有迁都。且汉营北城，经今八百岁，水皆碱卤，不甚宜人，愿为迁徙计。帝愕然，谓颎等曰：是何神也？遂发诏施行。
　　杨伯丑好读易，隐于华山。隋开皇初征入朝，见公卿不为礼，无贵贱，皆尔汝之。开肆卖卜，有人失马，来诣伯丑。为皇太子所召，在途遇之，立为作卦。卦成曰：我不遑为卿说，且向西市东壁门第三店，为我买鱼作鲙。如言而往，须臾有一人牵所失马来，遂擒之。
　　旋宫之义，亡绝已久。唐祖孝孙得毛爽之法，以一律生五音十二律，而为六十音。因而六之，故有三百六十音，以当一岁之日。又以十二月旋相为六十声八十四调，其法因五音生二变，因变征为正征，因变宫为清宫，七音起黄钟，终南吕，造为纪纲。一朝复古，自孝孙始也。
　　太宗之世有秘记云：唐三世之后，则女主武王，代有天下。太宗尝密召李淳风访其事，淳风曰：臣据象推算，其人已生，在陛下宫内。从今不逾三十年，当有天下，诛杀唐氏子孙殆尽。帝曰：疑似者尽杀之，如何？淳风曰：天之所命，王者不死。今已在宫内，是陛下眷属。更三十年，又当衰老。老则仁慈，虽受终易姓，其于陛下子孙，或不甚损。今若杀之，即当复生少壮严毒，即杀戮陛下子孙无遗类矣。太宗善其言而止。
　　武德九年五月，傅奕奏：太白见秦分，秦王当有天下。高祖以状授太宗。及太宗嗣位，召奕赐之食，曰：汝前所奏，几累于我。然今后但须尽言，无以前事为虑也。
　　刘仁轨为陈仓尉，相工袁天纲谓曰：君终位邻台辅，年将九十。仁轨为文昌左相，八十四而薨。裴行俭尤晓阴阳之术，每制敌摧阵，先期捷日。尝出军至单于北塞，晚下营壕堑方周，遽令移就冈上。将士皆以士众方安不可劳扰，行俭促之。比夜风雨暴至，前设营处，水深丈余。
　　萧嵩与吴郡陆象先为僚友。宣州相术夏荣谓象先曰：陆郎十年内位极人臣，然不及萧郎一门尽贵官，高而有寿。陆果为相，萧亦为相，寻至八十，其子华孙俯仿，皆至宰辅。
　　高智周少与乡人蒋子慎善，同诣相者。相者曰：明公位极人臣，然允嗣微弱。蒋侯官职至薄，而子孙转盛。智周果作相，子慎为建安尉，卒。其子绘谒智周，智周以女妻之。绘子捷为刺史，捷子洌为左丞，洌弟涣为给事中。高氏之后殄灭已久。果符相者之言。
　　太原术士温彬，高宗时已老，临终封一状，谓其妻曰：吾死后，年名垂拱，即诣阙献之。慎勿开也。垂拱初，其妻献之，预陈则天革命，及突厥至赵定事，俱验。
　　崔信明以五月五日正中时生，有异雀数头，身形甚小，五色毕备，集于庭树，鸣声清宛。隋太史令史良至青州，为之占曰：五月为火，火为离，离为文采，日正中文之盛也。又有雀五色，奋翼而鸣，儿必文藻焕烂。雀形既小，禄位殆不高。及长，博文强记，下笔成章，终于秦州令。
　　薛颐尝密谓秦王曰：德星守秦分，王当有天下。愿王自爱也。太宗朝上表，请为道士。太宗为置紫府观。观中建一清台，以考元象。
　　甄权能针炙，狄嵚苦风患，手不能引弓，权曰：但将弓矢向垛，一针可愈矣。针其肩隅一穴，即时能射。其弟立言，亦善医。杜淹风毒发肿，立言曰：从今更十一日午时死。如期而死。有尼明律腹胀身瘦，立言曰：误食发成虫也。令服雄黄，吐一蛇如小指大，惟无眼。烧之有发气。尼疾乃愈。
　　乙佛宏礼能相，隋炀帝亦自能之。曰：卿相朕终当如何？如卿言与朕术不同，罪当死。宏礼曰：臣所学相术，凡人之相有类陛下者，不得善终。臣闻圣人不相，故知圣人与庶凡不同尔。自是帝常遣使监之，不得与人交言。薛大鼎坐事，没为奴，诣宏礼，曰：君奴也。大鼎有惭色，解衣示之。宏礼曰：自腰以下，当为方岳之任。后为泗州刺史。
　　袁天罡善相，则天初在襁褓，天罡来至第中，谓其母曰：夫人骨法，必生贵子。示之，见元爽元庆，曰：此二子，皆保家之主，官至三品。见韩国夫人，曰：此女亦大贵，又利其夫。乳母时抱则天，衣男子之服，天纲曰：此郎君子柙色，奥妙不可易知。试令行，又令举目，天纲大惊曰：龙睛凤颈，贵人之极也。更转侧视之，又惊曰：若是女，当为天下之主矣。
　　卢齐卿童，幼问孙思邈后之事。思邈曰：汝后五十年，位登方伯。吾儿当为属吏，可自保也。后齐卿为徐州刺史，思邈孙溥果为萧县丞。齐卿问时，溥犹未生。
　　张憬藏相蒋俨云：自此二年，当得东宫掌兵之官，柣未终而免职。免职之后，厄在三尺土下。据此合死，然后有兵位，不合中夭，至六十一为蒲州刺史。十月三十日午时禄绝。俨后皆如其言。常奉使高丽，囚地窖中，终六年得归。及在蒲州，六十一矣。至期，召人吏、妻子诀别，自云当死。俄有敇，许令致仕。
　　金梁凤谓祠部郎中裴冕曰：半年间，公为宰相，大富贵。冕曰：公乃狂言？冕何至此。梁凤曰：有一日向东京，一日入蜀川，一日向朔方。此时公作相矣。冕惧其言，深绝之。未几安禄山反，冕问三日之说，梁凤曰：东京日即自磨灭，蜀川日亦不能久，此间日何转分明。其后禄山僭号，元宗幸蜀，肃宗即位于灵武，冕果为中书侍郎平章事。
　　叶法善少传符录，尤能厌劾鬼神。尝于东都凌虚观设醮，城中士女竞往观之。俄顷数十人自投火中。观者大惊，救之而免。法善曰：此皆魅病，为吾法慑耳。问之果然。法善悉为禁劾，其病乃愈。
　　苗晋卿尝遇老父问曰：要知前事乎？晋卿曰：应举已久，有一第分乎？曰：大有事。但更问曰：晋卿困穷，爱一郡宁可及乎？曰：更向上。曰：廉察乎？曰：更向上。曰：将相乎？曰：更向上。苗怒，全不信，曰：将相向上是天子。曰：真者即不得，假者即得。晋卿以为怪诞，揖之而去。后果为将相，元宗崩，摄蒙宰三日。
　　朱梁仇殷艺术精密，太祖之在长芦也，诸将请攻壁，令军中人负稿二围，置于积，俄而云集。殷曰：何用？或以所谋告之，殷曰：我占之矣，不见攻壁象，无乃自退乎？翌日有骑驰报，丁会以潞州畔。太祖令尽焚其稿而还。
　　后唐周元豹有袁许之术，大略状人形貌，比诸龟鱼禽兽，目视臆断，咸造其理。见王都曰：形若鲤鱼，难免刀机，都竟被杀。卢程衣道士服，与同志二人谒焉，元豹曰：二君子明年花发，俱为故人。惟道士甚贵。至来岁，二子果卒，程后登庸。
　　五代周翟光邺，肤革肥晰，善于摄养。仕至枢府。司天监赵延乂，有袁许之术。尝谓人曰：翟君外厚而内薄，虽贵无寿。卒，时四十六。
　　赵延乂清泰中，尝与枢密直学士吕琦同宿于内庭。琦因从容，密问国家运祚，延乂曰：来年厄会之期，俟遇过别论。琦询之不已，延乂乃曰：保邦在刑政，保祚在福德。于刑政，则术士不敢言。奈际会诸公，罕有卓绝福德者。下官实有恤纬之僭。五代汉隐帝时，宫中数有怪，大风雨发屋拔木，吹破门扇，起十余步而落。震死者六七人。水深平地尺余。帝召司天监赵延乂，问以禳祈之术。对曰：臣之业在天文，时日禳祈，非所习也。然王者欲弭灾异，莫如修德。延乂归，帝遣中使问如何为修德，延乂请读贞观政要而法之。
　　
　　巧艺
　　宋时能棋，王抗第一，褚思庄夏赤松第二。赤松思速，善于大行；思庄思迟，功于斗棋。齐高帝使思庄与抗交赌，自食时至日暮，一局始竟。上倦，遣还省。至五更方决。抗睡于局后，思庄达旦不寐。或云思庄所以品高，缘其思深久，人不能对。
　　王僧虔论书云：从祖中书令珉书子敬曰：弟书如骑骡，骎骎常欲度骅骝前。
　　庾征西翼书，少时与右军齐名。右军后进，庾犹不愤，在荆州与都下人书云：小儿辈贱家鸡，皆学逸少书。须吾下当比之。张翼，王右军自书表，晋穆帝令翼题后答右军。当时不别，久方悟云：小人几欲乱真。
　　齐王彬习篆隶，时人语云：三真六草，为天下宝。
　　宋桓荣素善弹，登西楼见翔鹄云中，谓左右：当生取之。于是弹其两翅，毛尽脱，坠地不伤。养毛生后飞去。其妙如此。
　　褚澄能医，李道念有冷疾五年，澄曰：汝病是食白瀹鸡子过多。取苏一升，令煮服之。吐一物如升，涎里之乃是鸡雏，羽翅爪距皆具，凡十三头。而病愈。
　　徐秋夫能医，尝夜有鬼神，吟声甚凄怆。秋夫问：何须？答言：姓某，家在东阳，患腰痛死。虽为鬼，痛犹难忍，请疗之。秋夫曰：云何厝法？鬼请为刍人，按孔穴针之。秋夫如言，为灸四处，又针肩井三处，设祭埋之。明日见一人谢恩，忽然不见。宋文帝云：天下有五绝，而皆出钱唐。谓杜道鞠弹棋、范悦诗、褚欣远模书、褚允围棋、徐道度疗疾。道度，秋夫字也。
　　薛伯宗善徙痈疽，公孙秦患背，伯宗为气封之，徙置庭前柳树上。明旦痈疽消，树边便起一瘤，发拳大稍稍长二十余日，瘤大脓烂，出黄赤汁斗余。树为之痿损。
　　宋羊欣字敬元，尤长隶书。年十二，夏月着新绢裙昼寝，王献之书裙数幅而去。欣书不工，由此弥善。
　　宋有嵇元荣羊盖者，善弹琴，云传戴安道法。齐柳恽从之学，特穷其妙。竟陵王子良曰：卿巧越嵇心，妙臻羊体。恽尝赋诗未就，以笔插琴，客以箸扣之。恽惊其哀韵，乃制为雅音。后传击琴，自此始。
　　齐刘瑱妹为鄱阳王妃，伉俪甚笃，王为明帝所诛，妃追伤遂成蛔疾。有陈郡殷旧善画，瑱令画王形像，并图王所宠姬共照镜状，如欲偶寝，以示妃。唾之，因骂云：故宜早死。由此病愈。
　　梁萧子云善草隶，武帝论其书曰：笔力劲峻，心手相应，巧逾杜度，美过崔寔。当与元常并驱争先尔。子云出为东阳太守，百济使人求书，望船三十许步拜行前，子云为停船三日，书三十纸与之，得金宝数百万。
　　齐萧铿善射，常以扪的大门，曰：终日射侯，何难之有！乃取甘蔗插地，百步射之，十发十中。
　　齐萧为遥善画，于扇上图山水，咫尺之内，便觉万里为遥。矜慎不传，自娱而已。
　　梁宣城王于东府起斋，令顾野王画古贤，命王襄书赞，时人称为二绝。
　　梁颜协工于草隶飞白，荆楚碑碣，皆协所书。时又有会稽谢善，能为八体六文，方寸千言。
　　自汉始有佛象，形制未工。宋戴容父子特善其事。宋世子铸丈六铜像于瓦官寺，既成，面瘦，乃臂胛肥耳。及减臂胛，瘦患即除。观者叹服。
　　西魏文帝造二欹器：一为二仙人共持一钵，同处一盘。钵盖有山，山有香气，又一仙人持金瓶以临器上，倾水灌山，而注乎器，烟气通发山中，谓之仙人欹器；一为二荷同处一盘，相去盈尺，中有莲下垂器上，以水注荷，则出于莲而盈手，器为凫雁蟾蜍饰之，谓之水芝欹器。二器皆置清徽前，形似觥而方，满而平，溢则倾。
　　隋耿询之巧思若神，创意造浑天仪，不假人力，以水转之。施于暗室中，外候天时动合符契。又作马上刻漏，世称其妙。
　　北齐马嗣明善医，杨愔患背肿，嗣明以炼石涂之便瘥。因此为愔所重。炼石法：取粗黄石如鹅鸭卵大，猛火烧令赤，纳醇醋中，自有石屑落醋里，频烧至石尽，取石屑曝干，捣，下蓰和醋，以涂肿上，无不愈。
　　梁姚僧坦，武帝常因发热服大黄，增坦曰：至尊年高，大黄快药，不宜轻用。帝弗从，遂至危笃。梁元帝尝有心腹疾，诸医皆请用平药。僧坦曰：脉洪，实宜用大黄。从之，因而疾愈，赐钱百万。
　　隋许智藏，秦王俊有疾，文帝驰召之。俊夜梦其亡妃崔氏泣曰：本来相迎，今召许智藏，必当相苦，奈何？明夜又梦曰：妾得计矣，当入灵府中避之。智藏至，为俊诊脉曰：疾已入心。即死。
　　隋何稠有巧思，炀帝伐辽，稠制行殿及六合城。帝于辽左与贼相对，夜中施之，其城周回八里，及女垣合高千仞，上布甲士，立仗建旗，四隅置阙，面列一观，观下三门。比明而毕，高丽望见，谓若神功。
　　宇文恺为炀帝造观风行殿，上容侍卫者数百人，离合为之，下施轮轴，推移倏忽，有若神功。人见之者莫不惊骇。
　　中国久绝琉璃之作，匠人无敢厝意。何稠以绿瓷为之，与真不异。
　　唐尉迟敬德善用槊，每单骑入贼阵，贼槊攒剌，终不能伤。又能夺取贼槊还以剌之。齐王元吉亦善马槊，欲与相校，凡三夺元吉之槊。元吉虽相叹异，然甚以为耻。
　　虞世南同郡沙门智永，善王羲之书。世南师焉，妙得其体。太宗以世南有五绝，书翰是其一。
　　薛稷尤工隶书。自贞观永徽之际，虞世南褚遂良，时人宗其书，自后罕复能继者。稷外祖魏征家富图藉，多有虞褚旧迹。稷锐精模仿，笔态遒丽，当时无及之者。又善画博探古迹，睿宗在藩，留意小学，稷于是时特见招引。
　　太宗工王羲之书，尤善飞白。尝宴三品于元武门，帝操笔作飞白字赐群臣，或乘酒争取于帝手。刘洎登御床，引手得之。皆奏曰：洎登御床，罪当死。请付法。帝笑曰：昔闻婕妤辞辇，今见常侍登床。
　　阎立本善画，秦府十八学士图，及贞观中凌烟阁功臣图，并立本之迹也。时人称妙。太宗与侍臣学士泛舟于春苑池中，有异鸟随波容与，太宗击赏，诏座者赋诗，召立本令写焉。阁外传呼云画师。阎立本时已为主爵郎中，奔走流汗，俯伏池侧，手挥丹粉，瞻望座宾，不胜愧赧。退戒其子曰：吾少学读书，今惟以丹青见知，躬厮役之务，辱莫甚焉！汝宜深戒，勿习此末技。
　　太宗尝谓魏征曰：虞世南死后，无人可与论书。征曰：褚遂良下笔遒劲，甚得王逸少体。太宗即日召令侍书。太宗出金帛购王羲之书，天下争献。遂良辨认真伪，一无舛误。
　　高宗以裴行俭工草书，以绢素百卷令行俭草书文选一部，帝览之称善，赐帛五百段。行俭尝谓人曰：褚遂良非精笔佳墨，未尝辄书。不择笔墨而妍捷者，惟余与虞世南耳。
　　韩皋生知音律，尝观弹琴至止，叹息曰：妙哉！嵇生之为是曲也。其当晋魏之际乎？其音主商，商为秋声，秋也者天将摇落肃杀，其岁之晏乎！又晋乘金运，商金声，此所以知魏之季而晋将代也；慢其商弦，与宫同音，是臣夺君之义也，所以知司马氏之将篡也；司马懿受魏帝顾托后嗣，反有篡夺之心，自诛曹爽，逆节弥露。王凌都督扬州，谋立荆王彪，母邱俭、文钦、诸葛诞，前后相继为扬州都督，咸有匡复魏室之谋，皆为懿父子所杀。叔夜以扬州故广陵之地，彼四人者皆魏室文武大臣咸败，散于广陵也；止息者，虽晋暴兴终止息于此也！其哀愤躁蹙惨痛迫胁之旨，尽在是矣。永嘉之乱其应乎？叔夜撰此，将贻后代之知音者，且避晋魏之祸，故托之于鬼神也。
　　李皋尝运巧思为战舰，挟二轮蹈之，朔风疾鼓，若挂帆席。又造欹器进入，内中所造，皆省易而久固。
　　柳公权初学二王书，遍阅近代笔法体势，劲媚自成一家。当时公卿大臣，碑板不得公权手笔者，人以为不孝。外邦入贡，皆别署货，具曰：此购柳书。上都西明寺金刚经碑，备有钟王欧虞褚陆之体，尤为得意。文宗夏日与学士联句，帝曰：人皆苦炎热，我爱夏日长。公权续曰：薰风自南来，殿阁生微凉。文宗吟讽，以为词清意足，令公权题于殿壁，方圆五寸，帝视之，叹曰：钟王复生，何以加焉。大中初，转少师，入谢宣宗，召升殿御前，书三纸。一纸真书十字，曰：卫夫人传笔法于王右军；一纸书十一字曰：永褝师真草千字文得家法；一纸草书曰谓语助者焉哉乎也，赐银锦等，仍令自书谢状，勿拘真行。帝尤奇惜之。
　　懿宗时，伶官李可及能转喉为新声，音词曲折，听者忘倦。同昌公主除丧，帝与淑妃思念不已，可及为叹百年舞曲：舞人珠玑盛饰者数百人，画鱼龙地，衣用官絁五千匹。曲终乐阕，珠玑覆地。词语凄恻，闻者流涕。可及为子娶妇，帝赐酒二银樽，启之非酒，皆金翠也。僖宗即位，逐死岭南。
　　欧阳询初学王羲之书，渐变其体，笔力险劲，为一时之绝。人得其尺牍文字，咸以为楷范。高丽甚重其书，尝遣使求之。高祖叹曰：不意询之书名远播如此。彼观其迹，固谓其形魁梧耶？以询貌寝陋故也。
　　贺知章善草隶书，时有吴郡张旭，亦与知章相善。旭善草书而好酒，每醉后号呼狂走，索笔挥洒，变化无穷，若有神助。时人号为张颠。
　　王维书画特臻其妙，笔端措思，参于造化。而创意经图，即有所缺，如山水平远，云峰石色，绝迹天机，非绘者之所及也。
　　拂菻即大秦国也，其俗无瓦，捣白石为末罗之涂屋上。其坚密光润，还如玉石。至于盛暑，人歊烦，乃引水潜流上，遍于屋宇。机制巧密，人莫知。观者惟闻屋上泉鸣，俄见四檐飞溜，悬波如瀑，激气成凉风。其巧妙如此。
　　元宗开元十三年，作水运浑天成，上具列宿，注水激轮，令其自转。昼夜一周。别置二轮络在天外，缀以日月，逆天而行，淹速合度。置木柜为地平，令仪半在地下。又立二木人，每刻击鼓，每辰击钟。机械皆在柜中。
　　后唐庄宗与梁人隔河相抗，李存进欲造浮桥。军吏曰：河桥须竹索大艑，两岸石仓铁牛以为固。今无竹石，窃虑难成。存进曰：吾成算在心，必有所立。乃令军造苇索，维大舰数十艘，作土山巨木于岸以缆之。初军中以为戏，月余桥成，制度条直，人皆服其勤智。庄宗举酒曰：存进，吾之杜预也。
　　
　　排调
　　宋何尚之与颜延年少相好狎，二人并短小。尚之尝谓延年为猿，延年目尚之为猴。同游太子西池，延年问路人云：吾二人谁似猴？路人指尚之为似。延年喜笑。路人云：彼似猴尔，君乃真猴。
　　宋孝武宠姬殷贵妃薨，葬毕，数与群臣至墓次，谓刘德愿曰：卿哭贵妃若悲，当加厚赏。德愿应声便号恸，上悦，以为豫州刺史。又令医人羊志哭，志亦呜咽。他日或问志：那得此副急泪？志时新丧嬖人，答曰：我尔日自哭亡妾耳。
　　谢脁告王敬则反，敬则女为脁妻，常怀刃欲报脁。脁不敢相见。及脁当拜吏部郎中，谦挹尤甚。尚书郎范缜嘲之曰：卿人才无惭小选，但恨不可刑于寡妻。
　　王裕之形状短小，而起坐端方。桓元谓之弹棋发八势。
　　梁武帝赏接到溉，每与对棋，从夕达旦。或复失寝，加以低睡。帝以诗嘲之曰：状若丧家狗，又似悬风槌。
　　宋沈昭略逢王约，张目视之曰：汝是王约邪？何乃肥而痴？约曰：汝是沈昭略邪？何乃瘦而狂？昭略抚掌大笑曰：瘦已胜肥，狂又胜痴，奈何王约，奈尔痴何！
　　齐柳惔甚重其妇，颇或畏惧。性爱音乐，女妓精丽，惔略不敢视。仆射张稷与惔狎密，而为惔妻所敬。稷每诣惔，必先通问夫人。惔欲见妓，常因稷以请，然后惔妻隔幔坐，令诸妓出。惔始得寓目焉。
　　梁刘谅为湘东王所善，王一日尝游江滨，叹秋望之美，谅曰：今日可谓帝子降于北渚。王以为剌已，曰：卿言目眇眇而愁予耶？由此嫌之。
　　齐王俭与王敬则同拜三公，徐孝嗣于崇礼门候俭，因嘲之曰：今日可谓连璧。俭曰：不意老子，遂与韩非同传。
　　梁刘之遴尝梦为折臂太守，后果牛奔堕车折臂，为南郡太守。周舍戏之曰：虽复并坐，可横，政恐陋巷无枕。
　　齐高爽诣孙抱，了无故人之怀。取笔书鼓，云：徒有八尺围，腹无一寸肠。面皮如许厚，受打未渠央。抱形体肥壮，腰带十围，爽故以此讥之。
　　王伟，侯景之徒也。景败，元帝爱其才，将舍之。朝士多忌之，曰：前日伟作檄文，有异词句。帝求而观之，云：项羽重瞳，尚有乌江之败；湘东一目，宁为四海所归。帝大怒，以钉钉其舌于柱，剜其肠，颜色自若。
　　宋世君臣好以父讳为戏。王僧虔子慈，谢凤子超宗，慈方学书，超宗曰：卿书何如虔？公慈曰：慈书比大人，犹鸡之比凤。/王彧之子绚，何尚之子偃，绚五六岁读书，论语至周监于二代郁郁乎文哉，外祖何尚之戏曰：可改作耶耶乎文哉。绚曰：尊者之名，安可为戏？宁可道草上之风必舅？/殷淳之子孚，何无忌之子勖，尝共食。孚羹尽，勖曰：益殷莼羹？孚答曰：何无忌讳？/谢庄之子瀹，刘勉之子悛，尝同饮。悛曰：谢庄儿不可云不能饮。瀹曰：苟得其人，自可流湎千日。/蔡兴宗之子约，王僧虔之子慈，同入寺遇沙门忏，约曰：众僧今日，可谓虔虔。慈应声曰：卿如此，何以兴蔡氏之宗？/张邵小名梨子，敷小名樝。文帝戏之曰：樝何如梨？敷曰：梨是百果之宗，樝何敢比也。/孝武好诋群臣，并使自相嘲讦，以为欢笑。一日使王僧朗戏其子景文，江智深正色曰：恐不宜有此戏。上怒曰：江僧安痴人，痴人自相惜？僧安，智深之父也。智深避席流涕。/谢凤之子超宗，谢庄之子胐，宋明帝敕二人由凤庄门入。超宗曰：君命不可不往。乃趋入。胐曰：君处臣以礼。遂不入。
　　元孚性机辩，好酒，貌短而秃。周文帝偏所眷顾，尝于室内置酒十缸，余一斛，上皆加帽，欲戏孚。适入室见，即惊喜云：吾兄弟辈甚无礼，何为窃入王家，斥坐相对？宜早还宅也。因持酒归。周文拊手大笑。
　　北齐宋游道，交游字然诺，时人云：游道猕猴面，陆操科斗形。意识不关见，何谓丑者必无情。李构尝因游道会客，因戏之云：贤从在外，宜自迎接。为之通名，称族弟游山。游道出见之，乃猕猴而衣帽也。
　　郑译请还治疾，隋文帝召见于醴泉宫，令内史李德林立作诏书，复爵沛国公上柱国。高颎戏曰：笔干。译曰：出为方岳，杖策言归，不得一钱，何以润笔？帝大笑。
　　北齐李庶生而天阉，崔谌调之曰：教弟种鬓，以锥遍剌作孔，插以马尾。庶曰：请以此方，回施贵族艺眉。世传谌门有癞疾，故庶之言如此。
　　北齐孙搴学浅行薄，邢邵尝谓曰：须臾读书。搴曰：我精骑三千，足敌君羸卒数万。搴尝服棘丸，李谐调之曰：卿应自足，何假外求？坐者皆笑。
　　柳机柳昂在周朝俱历显要，至隋受禅，并为外职。时杨素方用事，因文帝赐宴，素戏机曰：二柳俱摧，孤杨独耸。
　　隋侯白好俳谐，杨素与牛宏退朝，白曰：日之夕矣。素曰：以为我牛羊下来邪？
　　北齐徐之才嘲王昕姓云：有言则诳，近犬便狂，加颈足而为马，施角尾而成羊。又嘲卢元明云：在上为虐，在邱为虚，生男为虏，配马成驴。
　　梁宗如周面狭长，萧察戏之云：卿何为谤经？如周曰：自来不谤经。察大笑曰：君当不谤余经，正应不信法华经尔。盖法华经云：闻经随喜，面不狭长也。如周乃悟。
　　苏威之子夔，少聪敏。杨素甚奇之，戏威曰：杨素无儿，苏夔无父。
　　隋柳调为侍御史，杨素曰：柳条通体弱，独摇不禁风。调敛板正色曰：调信无取者，公不当以为侍御史；调信有可取，不应发此言。公当具瞻之地，枢机何可轻发？素甚奇之。
　　隋麦铁杖因朝集，考功郎豆卢威嘲之曰：麦是何姓？铁杖曰：麦豆不殊，那忽相怪？威赧然无以应之。
　　唐阎立本为右相，姜恪为左相。恪立功塞外，立本尤善图画，非宰辅之器。时人语曰：左相宣威沙漠，右相驰誉丹青。
　　虞世基，世南兄也。许善心，敬宗父也。同为宇文士及所害。封德彝时为内史舍人，备见其事，因谓人曰：世基被诛，世南匍匐而请代；善心之死，敬宗舞蹈以求生。人以为口实。敬宗深衔之。
　　李昭德，则天时为相，有人于洛水中获白石，有数点赤，诣阙进之。诸宰相问其故，对曰：为此石赤心，所以来进。昭德叱之曰：此石赤心，洛水中余石岂尽反邪！左右皆笑。
　　来俊臣与李昭德素不协，乃诬构昭德有逆谋，因下狱。俊臣以罪，同日被诛。是日大雨，士庶莫不痛昭德而庆俊臣也。相谓曰：今日天雨，可谓一笑一悲矣。
　　则天时三月雪，苏味道等以为瑞，草表将贺。王求礼止之曰：宰相调燮阴阳，而致雪降暮春，灾也。安得为瑞？如三月雪为瑞，则腊月雷亦为瑞矣。举朝嗤笑，以为口实。
　　苗晋卿为吏部侍郎，御史中丞张倚男奭参选，为书判之首。众知奭不读书，议论纷然。元宗亲试之，奭持纸竟日，不下一字，时谓之曳白。上怒，贬张倚为淮南太守。敇曰：门庭之间，不能训子；选调之际，仍以托人。时士子皆以为戏笑。
　　朱泚僭逆，姚令言为侍中，源休同知政事。群凶宴乐既醉，令言与休论功。令言自比萧何，休曰：帷幄之谋，成业之业，无出子之右者。吾比萧何，子为曹参可矣。时朝士在贼庭者闻之，皆笑谓休为火迫酂侯。
　　乔琳好谈谐侮谑，为监察御史，与同寮毕耀嘲诮往复，因成衅隙。遂以公事，互相告讦，坐贬巴州司户。朱泚僭逆，琳掌贼中吏部，选人前白曰：所注某官不稳便。琳答曰：足下谓此选竟稳便乎？
　　李泌为相，奏请罢拾遗补阙。上虽不从，亦不除人。故谏司惟韩皋归登而已。泌仍命收其署餐钱，令登等寓食于中书舍人。故时戏云：韩谏议难分左右，归拾遗莫辩存亡。顾况惟妤谈谐，柳浑李泌与之厚，自谓知已秉枢要，当得达官。久之迁著作郎，况不乐，求归于吴。班列群官皆有侮玩之目，人皆恶嫉之。泌卒，况不哭，而有调笑之言，为宪司所劾，贬饶州司户。
　　关播奇重李元平，令知汝州御李希烈，至部，募人修城，希烈令数百人投募，缚元平驰去。既见希烈，遣下行地。希烈见其眇小无须，戏谓人曰：使汝取李元平，何故将元平儿来？因骂曰：瞎宰相使汝当我，何侍我浅也。
　　李实奏不旱，由是租税皆不免。人穷无告，乃彻屋瓦，卖麦苗，以供赋敛。优人成辅端因戏作语云：秦地城池二百年，何期如此贱田园。一顷麦苗硕五米，三间堂舍二千钱。如此语有数十篇，实以为诽谤，德宗遽令杖杀此优。
　　王士平尚宪宗义成公主，纵恣不法，士平与之忿争，宪宗幽公主于禁中，幽士平于私第。后释之。时轻薄文士蔡南史，为团雪散雪等曲，言游处离异之状，往往歌于酒席。宪宗闻而恶之，欲废进士科。
　　于頔为苏州刺史暴横。观察使王纬奏其事，德宗不省。后頔累迁，乃与纬书曰：一蒙恶奏，三度改官。
　　刘禹锡元和十年自武陵召还，宰相复欲置之郎署。时禹锡作游元都观咏看花君子诗，语涉讥刺。执政不悦，复出连州。大和二年自和州召还，复作游元都观诗。前篇云：紫陌红尘拂面来，无人不道看花回。元都观里桃千树，尽是刘郎去后栽。后篇云：百亩庭中半是苔，桃花净尽菜花开，种桃道士今何在，前度刘郎又到来。人嘉其才而薄其行。
　　韩退之戏孟郊云：公合识安禄山。郊低头云：识即不识，大知有他。
　　豆卢瑑乾符中作相，宣制日，大风雷雨拔树。左丞韦蟾贺之。瑑言及雷雨之异，蟾曰：此应相公为霖作解之祥也。瑑笑曰：霖何甚耶？及巢贼犯京师，僖宗出幸，瑑死于张直方之第。识者以风雷不令之兆。
　　郑綮善为诗多侮剧刺时，故落枝调时号郑五歇后体。初去庐江，与郡人别云：惟有两行公廨泪，一时洒向渡头风。滑稽皆此类也。
　　姜师度好沟洫，所在必发众穿掘，虽有不利，而成功亦多。先是太史令傅忠孝善占星纬，时人语曰：傅忠孝两眼看天，姜师度一心穿地。人传之以为口实。
　　酷吏郭霸为鬼所杀，时洛阳桥坏，行李病之。至是功毕。则天问群臣：比在外有何好事？舍人张元一素滑稽，对曰：百姓喜洛桥成，幸郭霸死，此即好事。
　　王勃为沛王府修撰，诸王斗鸡，互有胜负。勃戏为檄英王鸡文。高宗览之，怒曰：据此是交构之渐。即日斥勃，不令入府。
　　邓元挺为吏部侍郎，既不称职，甚为谈者所鄙。又患消渴之疾，选人目为邓渴。为诗榜于衢路，自唐以来，掌选之失，未有其比也。
　　薛逢与刘瑑相善，而瑑词艺不逮，逢每侮之。至大中末，瑑稍历禁近，逢愈不得意，自是相怨。瑑作相，逢为郎官，有荐逢知制诰者，瑑以先朝立制，给舍须历郡县，而逢未尝治郡，出为巴州剌史。既而沈询杨收王铎，自学士相继作将相，皆逢同年进士，而逢文艺最优。杨收作相，逢有诗云：须知金印朝天客，同是沙堤避路人，威凤偶时皆瑞圣，应龙无水谩通神。收闻而大衘之，出为蓬州刺史。收罢相，入为太常少卿。给事中王铎作相，逢又有诗云：昨日鸿毛万钧重，今朝山岳一毫轻。铎亦怨之，以恃才褊忿，人士鄙之，终于秘书监。
　　崔喜为为尚书左丞，令史恶其聪察，以其短而身伛，嘲之曰：崔子曲如钩，随例得封侯，膞上全无项，胸前别有头。高祖购造言者加其罪。
　　秦宗权为其爱将申丛所执，昭宗御延喜楼受俘。京兆尹孙楑以组练系之，徇于两市。宗权槛中引颈，谓揆曰：尚书明鉴，宗权岂反者耶？但输忠不效尔。众大笑。
　　神龙中，每霖雨必开闭坊门穰灾。右卫骑曹宋务先上疏云：雨旸或愆，貌言为咎，岂有一坊一市，遂能感召星灵？暂闭暂开，便欲发挥神造，至令巷议街言，共呼坊门为宰相，谓能节宣风雨，燮调阴阳。如是则赫赫师尹，便为虚设；悠悠苍生，复何所望？景龙中，东都霖雨百余日，闭坊市北门，驾车者甚苦迂远。街市言曰：宰相不能调阴阳，致玆恒雨，令我迂行。会中书令杨再思过，谓之曰：于理则然，亦卿劣耳。
　　顺宗册宪宗为太子，中外相贺，至有感泣者。王叔文独有忧色，口不敢言，但吟杜甫诗云：出师未捷身先死，长使英雄泪满襟。闻者哂之。
　　僖宗善骑射槊法算，至于音律捕博，无不精妙。好蹴鞠斗鸡，与诸王赌鹅一头，至直五十缗。尤善击毬，尝谓优人石野猪曰：朕若应击毬进士举，须为状元。野猪对曰：若遇尧舜作礼部侍郎，恐陛下不免驳放。上笑而已。
　　昭宗时，秦裴为杨行密守昆山。钱镠使顾全武攻之，不下。全武檄裴令降。全武尝为僧，裴封亟纳款，全武喜，召诸将发亟，乃佛经一卷。全武大惭，曰：裴不忧死，何睱戏乎！益兵攻城，引水灌之。裴乃降。全武劝钱镠宥之，镠从之。时人称全武长者。
　　昭宗时，李茂贞劫驾幸凤翔，朱全忠围城，攻城者诟城上人云：劫天子贼！乘城者诟城下人云：夺天子贼！
　　朱梁成汭初作僧，后镇荆南，抚缉雕残。时韩建亦披荆棘以缉华州，人号北韩南郭。初澧朗一州本属荆南，乾宁中为土豪雷满所据，汭奏请割隶。唐宰相徐彦若执而不行，汭衘之，及彦若出镇南海，路过江陵，汭犹怏怏，语及前事。彦若曰：令公位尊方面，自比桓文，雷满者偏州一草贼尔。令公何不加兵，而反怨朝廷乎？汭赧然而屈，因思岭外有黄茅瘴，患者皆发落，乃谓彦若曰：黄茅瘴望相公保重。彦若应声曰：广南黄茅瘴，不死成和尚。讥汭曾为僧也。汭终席惭赧。
　　后唐庄宗刘后生皇子继岌，后父刘叟以医为业，诣邺宫自陈。后方与诸夫人争宠，耻为寒族，笞刘叟于宫门。庄宗好俳优，宫中暇日，自负药笈，令继岌携敝盖相随，自称刘山人求访女，后大怒，笞继岌。
　　后唐僧诚惠云能役使毒龙，可致风雨，其徒号为降龙大师。京师旱，庄宗迎至洛下亲拜之，六宫参礼，士庶瞻仰，谓朝夕可致甘泽。祷祝数旬，略无征应。或谓官以祈雨无验，将加焚燎。诚惠惧而遁去。及卒，赐号法雨大师。塔曰慈云之塔。
　　石晋桑维翰身短面广，每引鉴自叹曰：七尺之身，何如一尺之面。登第同榜四人，秦王幕客陈保极戏谓人曰：今岁二个半人及第。以维翰短陋，故谓之半人也。
　　石晋王松，契丹北还。萧翰立许王从益，伪署松为左丞相。汉祖入洛，先降诏谕令受伪命者可并焚毁，勿至忧疑。于是台司悉敛伪署告牒焚之。松以手自指其胸，谓同列曰：此即二十四考中书令也。
　　五代周张可复，依晋公霍彦威为青州从事。晋公以其滑稽好避事，目为奸兔儿。
　　唐庄宗趋大梁，梁主召宰相谋之。郑珏请自怀传国宝，诈降以纾难，梁主曰：今日固不敢爱宝。但如卿此策，竟可了否？珏俯首久之曰：但恐未了。左右皆缩颈而笑。
　　唐庄宗或自傅粉墨，与优人共戏于庭，以悦刘夫人，名谓之李天下。尝因为优，自呼曰：李天下！李天下。优人敬新磨遽前批其颊，帝失色，群优亦骇愕。新磨徐曰：理天下者只一人，岂有两人耶！帝悦厚赐之。
　　湖南高从诲，时唐晋契丹汉更据中原，汉闽吴蜀皆称帝。从诲利其赐予，所向称臣。诸国贱之，号高无赖。
　　江南边镐克建州，凡所俘获皆全之。建人谓之边佛子；及克潭州，市不易肆。潭人谓之边菩萨；既为潭帅，政无纲纪，惟日设斋供盛修佛事，潭州人失望，谓之边和尚矣。
　　周行逢兼总湖南，留心民事，悉除马氏横贼。自王逵刘言以来，屡举兵将吏积功，及所羁縻蛮方检校官三公者以千数。行逢生日，诸道各遣使致贺。行逢有矜色，谓徐仲雅曰：四邻亦畏我乎？仲雅曰：侍中境内，弥天太保，遍地司空，四邻那得不畏？
　　江南翰林学士常梦锡，屡言冯延已等虚诞，唐主不听。梦锡曰：奸言似忠，陛下不悟，亡国必矣。及臣服于周，延已之党相与言，有谓周为大朝者，梦锡大笑曰：诸公常致君尧舜，何意今日为小朝邪？
　　
　　卷七
　　
　　自新
　　齐王洪轨为晋寿太守，多昧赃贿，为州所按，大惧，弃郡奔建业。后为青冀二州刺史，悔为晋寿时货赇所败，更厉清节。
　　宋萧思话十许岁时，未知书，好骑屋栋，打细腰鼓。侵暴邻曲，莫不患之。自后折节。数年中遂有令誉。
　　齐张充，绪之子也。绪归吴，逢充猎，右臂鹰左牵狗，曰：一身两役，无乃劳乎？充拜曰：充闻三十而立，今充二十九矣，请至来岁。绪曰：过而能改，颜氏有焉。及明年，便修改，多所该通，尤明易老，能清言，有令誉。
　　齐高帝有故吏笁景秀，尝以过系作部。高帝谓荀伯玉：卿比看景秀否？答曰：数往候之，备加责诮，云若许某自新，则吞刀刮肠，饮灰洗胃。帝善其言，乃释之。
　　梁萧恪为雍州刺史，委政群下，贿赂公行。客有江仲举蔡薳王台卿庾仲容，皆有蓄积。人间歌曰：江千万，蔡五百，王新车，庾大宅。武帝续之曰：主人愦愦，不如客帝。以示恪，恪大惭，乃折节学问，所历以善政称。
　　魏甄琛举秀才，入都颇以弈棋废日，至通夜不止。令苍头执烛，或时睡，顿则杖之。奴曰：郎君辞父母仕宦，若读书，执烛不敢辞。今乃围棋，日夜不息，岂是向京之意乎！琛恨然惭感，遂诣赤彪，假书研习，闻见日优。
　　隋杨汪少凶疏，好与人群斗，拳所殴击，无不颠踣。长更折节勤学，专精左氏，传通三礼解。谒周冀王侍读，王甚重之，每曰：杨侍读德业优深，吾穆生也。
　　长孙顺德受人馈绢，唐太宗于殿廷赐绢数十疋，以愧其心。云：得绢甚于刑戮，如不知愧，一禽兽尔。杀之何益？顺德后为泽州刺史，折节为政，号为明肃。先是长吏多受馈饷，顺德纠擿，一无所容，称为良牧焉。
　　太宗以柳亨为光禄少卿，戒之曰：与卿旧亲情素甚厚，卿为人交游过名，今授此职，宜存蕳静。亨性好射猎，有饕湎之名，自后颇自饬厉，杜绝宾客，约身节俭，太宗亦以此称之。
　　赵武孟初以驰骋田猎为事，尝获肥鲜以遗母，母泣曰：汝不读书而田猎，如是吾无望矣！竟不食其膳。武孟感激勤学，遂博通经史，举进士，官至右台侍御史。
　　程异以王叔文之党贬，元和初，李巽荐异晓财谷，请弃瑕录用，擢领淮南五道两税使。异自悔前非，厉已竭节，江淮钱榖之敝，多所刬革，不剥下，不浚财，经费以赢。人颇便之，后为宰相。
　　石晋王建立位居方伯，为政严烈，其刑失于入者不可胜纪。时人目之为王垛叠，言杀人而积其尸也。晚年归心释氏，饭僧营寺，戒杀慎狱，民稍安之。
　　
　　企羡
　　齐王俭作解散帻斜插簪，朝野慕之，相与仿效。俭常谓人曰：江左风流宰相，惟有谢安。以自况也。俭生子，字曰元成，取仍世作相之义。
　　梁何思澄终日造谒，每宿昔，作名纸一束，晓便命驾。朝贤无不悉押，所在命食。有人方之娄护，思澄欣然当之。
　　北齐李神隽晚年无子，见崔瞻才学风流，为后来之秀，叹谓邢邵曰：昨见崔校儿，便为后生第一。我遂无此物，见此使人伤怀！
　　后魏明帝灵太后，尝宴华林园，举觞谓群臣曰：袁尚书，朕之杜预也。欲以此杯敬属元凯，今为尽之。侍坐者莫不羡仰。
　　唐李袭誉好写书，谓子孙曰：吾近京城有赐田十顷，耕之可以充食。河内有赐桑千株，蚕之可以充衣。江东所写之书，读之可以求官。吾没之后，尔曹但勤此三事，何羡于人。
　　唐初选尚多于贵戚，或武臣节将之家。宪宗时翰林学士独孤郁，权德舆之女婿。德舆作相，郁避嫌，辞内职。上颇重学士，不获已许之且叹：德舆有佳婿。遂令宰相于卿士家选文雅之士可居清列者，以尚岐阳公主。人皆辞疾不应，惟杜悰愿焉，仕至三公。
　　元宗时，太平久，朝廷尊，虽自冗官，擢居方面，皆自谓下迁。倪若水为汴州刺史，见班景倩入为大理少卿，饯于郊，谓之登仙，恨不得为驺仆焉。景倩时为杨州采访使。
　　武后时宗楚客坐赃贬，太平公主观其第舍，叹曰：见其居处，吾辈乃虚生尔。
　　湖南马希声闻梁太祖嗜食鸡，慕之，日杀五十，引缶食。鸡臛数盘前，吏部侍郎潘起讥之曰：昔阮藉居丧食蒸豚，何代无贤？
　　石晋梁文矩喜清静之教，聚道书数千卷，企慕赤松留侯之事，而尤尽其善。然病风痹，五十九终。
　　
　　简傲
　　王瞻字明远，负气傲俗，好贬裁人物。仕宋为王府参军，尝谒刘彦节，直登榻，曰：君侯是公孙，仆是公子。引满促膝，惟余二人。彦节不悦。
　　黄门郎路琼之，太后之兄，庆之之孙也。与王僧达邻居，盛车服以谒僧达。僧达不与语，谓曰：身昔门下驺路庆之者，是君何亲？遂焚琼之所坐床。太后怒泣涕诉于孝武帝，帝曰：琼之年少，无事谒王僧达，见辱乃其宜尔。
　　齐萧子显自负才气，为吏部尚书，见九流宾客，不与交言，但举扇一撝而已。衣冠窃恨。
　　梁张缵性轻傲，为尚书仆射时，何敬容方盛宾客辐凑，有诣缵者，辄拒之，曰：不能对何敬容残客。又云：不喜与俗人共事。出为相州刺史。吴兴人吴规颇有才学，邵陵王纶引为宾客，缵路经郢州，纶饯之南浦，规在坐，缵不平之，忽举杯曰：吴规，庆汝得陪今宴。规即时起，规子翁孺知父被辱，气结便卒。规愤哭亦殒。规妻深痛夫子，次日又亡。时人谓张缵一杯酒杀吴氏三人。
　　陈陈暄乃后主狎客，甚见亲眤而侮之。尝倒悬于梁，临之以刃，使作赋，仍限以晷刻。暄援笔即成，而傲弄转甚。后主稍不能容，遂缚艾为帽，加于其首，火以艺之，然及于发。垂泣求哀声闻于外，而弗之释。卫尉卿柳庄在坐，遽起拨之，拜谢曰：陈暄无罪。后主素重庄，乃引暄出，经数日暄悸而死。
　　梁朱异轻傲朝贤，不避贵戚，人或侮之，异曰：我寒士也，遭逢以至今日。诸贵皆恃枯骨见轻，我下之，则为蔑尤甚，我是以先之。
　　宋檀超放诞任气，为州西曹，萧惠开为别驾，稍相凌辱，而超举动啸傲，目惠开曰：何足以一爵高人？超嗜酒，好谈咏，自比晋郗超。言高平有二超。又谓人曰：犹觉我为优也。
　　梁卞彬为上虞令，有刚气。会稽太守孟顗以令长裁之，积不能容，脱帻投地曰：我所以屈者，政为此帻尔。今已投之卿矣！卿以一世勋门，而傲天下国士！拂衣而去。
　　唐李光弼为太原尹时，节度使王承业军政不修，诏御史崔众，交兵于河东。众侮易承业，或衷甲持抢，突入承业厅事玩谑之。光弼闻之，素不平。至是交众兵于光弼，众以麾下来，光弼出迎，旌旗相接而不避。光弼怒其无理，又不即交兵，令收系之。顷中使至，除众御史。中丞怀其来问众所在，光弼曰：众有罪，系之矣。中使以敕示，光弼曰：今只斩侍御史。若宣制令，即斩中丞。若拜宰相，亦斩宰相。中使惧，遂寝之。翌日以兵仗围众，至碑堂下斩之。
　　严武为剑南节度使，旧相房管出为管内刺史，管于武有荐道之恩，武骄倨，见管略无朝礼，甚为时议所贬。
　　刘赞子弟皆亏庭训，虽童年稚齿，便能侮易骄人，人士鄙之。
　　于邵为知制诰，号令温雅，合于典谟，然性太刚褊简傲，每发言吐论，略无阿狥，忤执政旨，故掌诰二年而官不迁，罢为比部郎中。
　　郑仁表文章俊拔，然恃才傲物，人士薄之。自谓门地人物文章甚美，尝曰：天瑞有五色云，人瑞有郑仁表。刘邺小时，投文于其父洎，仁表哂之。咸通末，邺为宰相，仁表贬死南荒。
　　杜审言，甫之祖也，恃才蹇傲，为时辈所疾。乾封中苏味道为天官侍郎，审言预选试判讫，谓人曰：味道必死。人问其故，审言曰：见吾判，自当羞死矣。又尝谓人曰：吾之文章，合得屈宋作衙官；吾之书迹，合得王羲之北面。其矜诞如此。
　　后唐陈乂为常山判官日，人有造者，垂帘深处，罕见其面。及为中书舍人，姿态倨傲，竟不至公卿。盖器度促狭者也。
　　
　　尤悔
　　魏太武率大众至瓜步，声欲度江，都下震恐，内外戒严。缘江六七百里，舳舻相后始。宋文帝议北侵，朝士多有不同。至是，帝登烽火楼极望，不悦，谓江湛曰：北伐之计，同议者少。今日士庶劳怨，不得无惭，贻大夫之忧，在予过矣。
　　宋傅亮废少帝，迎立文帝。当亮之方贵，兄迪每深戒焉，而不能从。及世路屯险，著论名曰演慎。及少帝失德，内怀忧惧，直宿禁中，睹夜蛾赴烛，作感物赋以寄意。初奉大驾，道路赋诗三首，其一篇有悔惧之辞，自知倾覆，求退无由。又作辛有穆生董仲道赞，称其见微之美云。
　　唐太宗谓侍臣曰：张亮有义儿五百人，将何为也，正欲反尔？命百寮议其狱，多言亮当诛。惟将作少监李道裕言亮反形未具，明其无罪。太宗盛怒，竟斩于市。岁余，刑部侍郎阙，令执政择人，累奏不可。太宗曰：朕得其人矣！往者李道裕议张亮反形未具，此言当矣。虽不即从，至今追悔。以道裕为刑部侍郎。卢祖尚累为郡守，有能名，太宗召为交州都督。祖尚不行，太宗大怒，斩之于朝。寻悔之，复其官荫。
　　张元素出自刑部令史，仕至三品。太宗问云：在隋任何官？曰：县尉。又问以前何官，曰：流外。又问在何曹司，元素将出阁门，殆不能移步，精爽顿尽，色类死灰。朝臣见之，多所惊怪。褚遂良上疏切谏，太宗曰：朕亦悔此问。
　　敬晖与桓彦范张柬之崔元暐袁恕已同诛张易之，中宗反正，洛州长史薛季昶谓曰：二凶虽除，禄产犹在。请因兵势，诛武三思之属。晖与柬之屡陈不可，季昶叹曰：吾不知死所矣！翌日，三思因韦后之助，潜入宫中，又与韦后通，内行相事，反易国政。封晖等为五王罢政事。晖等既失政柄，每椎床嗟惋，或弹指出血。柬之叹曰：皇上畴昔为英王时，素号勇烈。吾留诸武，冀自诛锄尔。今事势已去，知复何道！
　　张蕴古，献大宝箴者也。除大理丞。初河内人李好德语涉妖妄，而素有风癫疾，蕴古以为法不当坐侍御史，权万纪劾蕴古家住相州，好德之兄厚德为相州刺史，情在阿纵。太宗大怒，斩蕴古东市。寻悔之，自是有覆奏之制。
　　刘黑闼败，斩于洺州。临刑叹曰：我幸在家锄菜，为高雅贤辈所误，以至于此。
　　太宗令太常卿祖孝孙教宫人音乐，不称旨，责之。温彦博王圭谏，上怒，以为附下罔上。彦博拜谢，圭不拜，曰：陛下责臣以忠直。今臣所言，岂私曲邪？乃陛下负臣，非臣负陛下。明日，上谓房玄龄云：自古帝王纳谏诚难！朕昨责温彦博王圭，至今悔之。公等勿为此不尽言也。
　　太宗辽东之役不能成功，深悔之，叹曰：魏征若在，不使我有是行也。命驿祀以少牢，复立所制碑，召其妻子至行在，劳赐之。
　　元宗幸蜀至咸阳望贤宫，有老父郭从谨进言曰：禄山包藏祸心，固非一日。亦有诣阙告其谋者，陛下往往诛之，使得逞其奸逆，致陛下播越。是以先王务延访忠良，以广聪明，盖为此也。臣犹记宋璟为相，数进直言，天下赖以安平。自顷以来，在廷之臣，以言为讳，惟阿谀取容，是以阙门之外，陛下皆不得而知。草野之臣必知有今日，久矣！但九重严邃，区区之心，无路上达。事不至此，臣亦何由睹陛下之面而诉之乎？上曰：此朕之不明，悔无所及。慰谕而遣之。
　　肃宗时，两京平，受伪官者以六等定罪，重者刑之于市，次赐自尽，次重杖一百，次三等流贬。群臣随安庆绪在邺者，闻广平王赦陈希烈等，皆悼恨失身贼庭。及闻希烈等诛，乃止。上甚悔之。代宗时，吐蕃犯京师，急起郭子仪。子仪闲废日久，部曲离散，至是召募得二千骑，而后收复京师。上至长安，子仪帅城中百官及诸军迎于浐水东，伏地待罪。上劳之曰：用卿不早，以至于此。郭子仪以朔方节度副使张昙性刚率，谓其以武人轻已御之，孔目官吴曜为子仪所任，因而构之。子仪怒，诬奏昙扇动军众，诛之。掌书记高郢力争之，子仪不听，奏贬郢猗氏丞。既而僚佐多以病去，子仪悔之，悉荐之朝，曰：吴曜误我。遂逐之。
　　哀帝时，魏博罗绍威以牙军之逼，召朱全忠。全忠殪八千余家，其余散在州县，攻讨悉平，全忠留魏。半年，绍威供亿所杀牛羊豕近七十万资粮，称是所赂遗又近百万。比全忠之去，蓄积为之一空。绍威虽除其逼，而魏兵自是衰弱。绍威悔之，谓人曰：合六州四十三县铁，不能为此错也。
　　后唐周德威身长面黑，笑不改容，凡对敌列阵，凛然有肃杀之风。中兴之朝号为名将。胡柳之役，德威欲以方略制之，庄宗迫之出战，德威谓其子曰：吾不知死所矣！父子俱战没。庄宗恸哭，谓诸将曰：丧我良将，吾之咎也！
　　后唐闵帝殂，潞王立诸军以赏薄怨望，谣曰：除却生菩萨，扶起一条铁。以闵帝仁弱，潞王刚严，有悔心也。
　　后唐张延朗，末帝时以宰相判三司。晋高祖在太原，朝廷猜忌，不欲令有蓄积。系官货财，留使之外，延朗悉遣取之。高祖衘之。晋高祖入洛，送台狱诛之。其后以选求计使，难得其人，甚追悔焉。
　　石晋崔棁知贡举，有进士孔英者，行丑而才薄，宰相桑维翰深恶之。及棁将锁院来辞，维翰曰：孔英来也。盖柅之也。棁性纯直，因默记之，遂放及第。榜出，人皆喧哗，维翰举手自抑其首者数四，盖悔言也。
　　湖北高季兴，唐庄宗平定天下，季兴来朝。时论多欲留之，郭崇韬以方推信华夏，请放归藩。季兴促程而去。至襄州酒酣，谓孔勍曰：是行有二错，来朝一错，放回一错。世宗谓江南钟谟等曰：归语汝主，亟来见朕再拜请过，则无事矣。不然朕欲往观金陵城，借府库以劳军。汝君臣得无悔乎？
　　江南孙晟钟谟，使于周世宗，待之甚厚。时召见，饮以醇酒，问以唐事。晟但言唐主畏陛下神武，事陛下无二心。及得唐主蜡书，诱边将李重进，皆谤毁反间之词，帝大怒，召晟，责以所对不实。晟正色抗辞，请死而已。问唐虚实，默然不对。送军巡院，更使曹翰与之饮酒，从容问之，终不言。翰乃曰：有敕赐相公死。晟神色怡然，索袍笏整衣冠，南向拜曰：臣谨以死报。乃就刑，并从者百余人，皆杀之。贬钟谟擢州司马。既而帝怜晟忠节，悔杀之，召谟拜少卿。
　　周世宗用法太严，群臣职事小有不举，往往置之极刑。虽素有才干声名，无所开宥。寻亦悔之。末年浸宽。登遐之日，远近哀慕焉。
　　
　　卷八
　　栖逸
　　宋王宏之不赴辟召，性好钓。上虞江有一处名三石头，宏之常垂纶于此。经过者不识之，或问：渔师得鱼卖否？宏之曰：亦自不得，得亦不卖。日久，载鱼入上虞，经郭视故门，各以一两头置门而去。
　　宋何铄心疾，无故害其妻王氏，坐法死。三子求，点，允，点以家祸绝婚宦，求隐虎邱山，允居若邪山云门寺。世论以点为孝隐，允为小隐。又号点为大山，允为小山。亦曰东山兄弟，又曰何氏三高。
　　齐孔稚圭字德璋，不乐世务，居宅盛营山水，凭几独酌，傍无杂事。门庭之内，草莱不剪，中有蛙鸣。或问之曰：欲为陈蕃乎？圭笑曰：我以此当两部鼓吹，何必效蕃。王晏常鸣鼓吹候之，闻蛙鸣，曰：殊聒人耳。圭曰：我听鼓吹，殆不及此。
　　陶渊明为彭泽令，郡遣督邮儿至县，吏白应束带见之，潜曰：我不能为五斗米，折腰向乡里小儿。遂赋归去来以遂志，尝言：五六月北窗下，遇凉风暂至，自谓是羲皇上人。
　　宋宗少文好山水，爱远游，西陟荆巫，南登衡岳，因结宇衡山，怀向平之志。有疾还江陵，叹曰：老疾俱至，恐难遍睹名山。惟澄怀观道，卧以游之。凡所游履，皆图之于室，谓之曰：抚琴动操，欲令众山皆响。古有金石弄，为诸桓所重。桓氏亡，其声遂绝，惟少文传焉。子测亦隐庐山，鱼复侯子响厚遣赠遗，测曰：少有狂疾，寻山采药，远来至此。量腹而进松水，度形而衣薜萝，淡然已足，岂容当此横施？侍中王秀之尤钦慕之，乃令陆探微画其形，与已相对。王俭雅重之，赠以蒲褥笋席。
　　宋周续之通五经五纬，号曰十经。入庐山事沙门释慧远，时彭城刘遗民遁迹庐山，陶渊明亦不应征命，谓之浔阳三隐。关康之世居京口，颜延年等十许人，当时名士，入山候之，见其散发被黄布帊，席松叶，枕一块白石而卧，了不相眄。延年等咨嗟而退，不敢干也。臧荣绪亦隐京口，时号为二隐。臧自号被褐先生。
　　宋褚伯王字元璩，有隐操，寡嗜欲，年十八，父为之娶妇，入前门，伯玉从后门出，遂往剡居瀑布山，性耐寒暑。时人比之三仲。都在山三十余年，隔绝人物。王僧达为吴郡，苦要致之，邱珍孙与僧达书云：却粒之辈，餐霞之人，乃可暂致，不宜久羁。僧达答云：褚先生从白云游旧矣，古之逸人，或留虑儿女，或使华阴城市，而此子索然，惟朋松石，介于孤峰绝岭者积数十载。近故要其来此，冀慰日夜。比谈讨芝桂，借访薜萝，若已窥烟液，临沧洲矣。
　　卢度隐居庐陵西昌三顾山居，前有池养鱼，皆名呼之，次第来取食乃去。后又会稽钟山有姓蔡不知名隐山中，养鼠数千头，呼来即来遣去即去，言语狂易，时谓之谪仙，不知所终。梁阮孝绪著高隐传，上自炎黄，终于天监末，分为三品，言行超逸、名氏弗传为上篇，始终不耗、姓名可录为中篇，挂冠人世、栖心尘表为下篇。南平元襄王闻其名要之，不赴，曰：非志骄富贵，但性畏庙堂。若使麇麚可骖，何以异夫骥騄？
　　南岳邓先生名郁，断榖三十余年，惟以涧水服云母屑。白日神仙魏夫人忽来临降，乘云而至，从少姬三十，并著绛紫罗绣袿裾，年皆十七八，色艳桃李，质胜琼瑶。谓郁曰：君有仙分，故来相寻。天监十四年，忽见二青鸟悉如鹤大，鼓翼鸣舞，移晷方去。郁曰：期会至矣。是日无疾而终。山内惟闻香气。武帝令作邓元传叙其事。
　　陶宏景字通明，幼有异操，终身不娶。得葛洪神仙传，昼夜研寻，便有养生之志。谓人曰：仰青云，观白日，不为远矣。以茅山为金陵华阳之天，乃中山立馆，自号华阳陶隐居。人间书札，以隐居代名。特爱松风，庭院皆植松，每闻其响，欣然为乐。梁武帝手敕招之，不出，惟画两牛，一牛散放水草之间，一牛著金笼头有人执绳以杖驱之。
　　梁刘慧斐张孝秀居东林寺，慧斐于山北构一园，名离垢园，时人号为离垢先生。论者自远法师后将二百年，始有张刘之盛矣。
　　周韦琼所居之宅，环带林泉，对玩琴书，萧然自逸。文帝贻之以诗，敕有司曰：给河东酒一升。号之曰逍遥公，时人号为居士焉。
　　唐时蜀人朱桃椎隐居不仕，沉浮人间。窦轨在益州召见，遗以衣服，逼为卿正。桃椎口竟无言，弃衣于地而走，逃入山中，结庵涧曲。夏则裸形，冬则缉树皮自覆。每为芒履，置之于路，人见之者曰：朱居士之履也。为鬻米置本处。桃椎至夕取之，不与人相见。高士廉镇蜀以礼致之，及至降阶与语，桃椎不答，直视而去。士廉每令存问，桃椎见使者，辄入林自匿。
　　郄纯为谏议大夫，与元载不合，退归东洛，自号伊川田父。清名高节，传于天下。
　　孔巢父韩准裴政李白张叔明陶沔同隐徂徕山，号竹溪六逸。白又与道士吴筠隐于剡中。
　　王龟字大年，起之子也。起第在永福里，龟意在人外，倦接朋游，乃于永达里园林深僻处创书斋，吟啸其间，号半隐亭。从起河中，于中条山谷中起草堂，与山人道士游，朔望一还府第，后人目为郎君谷。起保厘东周，龟于龙门西谷构松斋栖息。起镇兴元，龟于汉阳之龙山立隐舍，每浮舟而往。其闲逸如此，后为浙东观察使，为贼所害。
　　武氏炽盛，惟安平郡王武攸绪弃官隐嵩山，以琴书药饵为务。中宗即位，以安车备礼征之，攸绪应召至都，又归山中。及三思延秀构逆诸武，多坐诛戮，惟攸绪不预其祸。睿宗即位，又令人安慰之。开元二年，攸绪请居庐山，制不许，敕州县数加存问，勿令外人侵扰。十一年卒，年六十九。
　　崔咸，锐之子也。锐在泽潞，有道人自称卢老，锐馆之于家，一旦辞去，且曰：我死当为君子。因指口下黑子为志。及生咸，果有黑子，其形神即卢老也。锐以卢老字之。咸既冠，栖心高尚，志于林壑，往往独游南山，经时方还。尤长于歌诗，或风景晴明，花朝月夕，朗吟意惬，必凄怆沾襟。旨趣高奇，名流嗟悒。
　　司空图，唐昭宗时见纪纲大坏，深惟出不如处，乃称疾不起。梁将篡唐，柳璨希贼旨陷害旧族，诏图入朝。图惧诛，力疾至洛阳，指趣山野，坠笏失仪，得放还山。图墅在中条山王官谷，泉石林亭，颇称幽栖之志。日与名僧高士游咏其中，作休休亭记。又为耐辱居士歌，题于东北楹。既脱柳璨之祸，乃预为寿藏，故人来引之圹中，赋诗饮酒，曰：非止暂游此中也。布衣鸠杖出，则以女仆鸾台自随。岁时村社雩赛祠祷图，必造之，与野老同席，曾无傲色。
　　张果隐于中条山，元宗召至禁中，邢和璞推之，懵然不知其甲子。师夜光善视鬼，与果并坐，而不能见。元宗谓高力士曰：吾闻饮堇汁无苦者，真奇士也。会天寒，以堇汁饮果，果引三卮，醺然如醉，曰：非佳酒也。引镜视齿焦黑矣。以铁如意击齿，藏于带中，乃以红药傅断就寝。良久，齿皆生，粲然洁白。后入恒山，不知所之。
　　田游岩，母妻俱有方外之志，入箕山，就许由庙东筑室而居，自称许由东邻。高宗幸嵩山，亲劳之。游岩曰：臣泉石膏肓，烟霞痼疾。既逢圣代，幸得逍遥。出仕宦，坐与裴炎交结，放还山。
　　咸亨初，史德义隐居虎邱山，以琴书自适，或骑牛带瓢出入东市，号为逸人。文昌左丞周兴荐之，征为朝散大夫。周兴被诛，亦放归邱壑。
　　王远知，其母昼寝，梦灵凤集其身，因而有娠，又闻腹中啼声，宝志曰：生子当为神仙宗伯也。远知初入茅山，师陶宏景。炀帝为晋王，召见之，斯须鬓发变为须，晋王惧而遣之。太宗平王世充，与房玄龄微服谒之，远知迎谓曰：此中有圣人，得非秦王乎？太宗以实告，远知曰：方作太平天子，愿自惜也。太宗登极，将加重位，固请还茅山。谓弟子潘师正曰：吾见仙格，以吾小时误损一童子吻，不得白日升天。见署少室伯。翌日卒，年一百二十六岁。
　　潘师正召嵩山逍遥谷服松叶饮水而已。高宗召见，问山中所须，师正对曰：所须松树清泉，山中不乏。
　　杨国忠方盛，或劝陕郡进士张彖谒国忠，曰：见之，富贵立可图。彖曰：君辈倚杨右相如泰山，吾以为冰山尔！若皎日既出，君辈得无失所恃乎？遂隐居嵩山。
　　后唐许寂字闲之，栖四明山，不干时誉。庄宗召对于内殿，方与伶人调品觱篥，事讫方命坐，赐汤果，问易义。寂退谓人曰：君好淫声，不在政矣。寻请还山，寓居江陵，茹芝绝粒。后为蜀相，与王衍俱徙于东。致政居洛，时叔已年高，精彩犹健。冲漠寡言，时独语云：可怪可怪。人莫知其际。
　　石晋郑云叟本名遨，弃家入少室山。闻西岳有玉粒松脂沦入地，千岁化为药，能去三尸，因居华阴，与李道殷罗隐之友善。时人目为三高士。道殷有钓鱼之术，钩而不饵，又能化石为金，无所不至。云叟目击其事，而不求。
　　
　　轻诋
　　宋何偃同颜延年从武帝南郊，偃于路中，呼延年曰：颜公！延年曰：身非三公之公，又非田舍之公，又非君家阿公，何以见呼为？公偃羞而退。
　　齐刘祥于朝士多所贬忽。王奂为尚书仆射，祥与奂子融同载，行至中堂，见路人驱驴，祥曰：驴好为之，如汝人才，皆已作令仆矣。
　　刘祥性颇刚疏，轻言肆行。褚彦回辅齐受禅，入朝以腰扇障日，祥从侧过，曰：作如此事，羞面见人，扇障何益？彦回曰：寒士不逊！祥曰：不能杀袁刘，安得免寒士。
　　王僧达性好鹰犬，何尚之致仕复起，于宅设八关斋，大集朝士。行杳次至僧达曰：愿郎解于鹰犬，勿复游猎。僧达答曰：家养一老狗，放之去已复还。尚之失色。
　　王融初为司徒法曹，诣王僧祐，因遇沈昭略。未相识，昭略屡顾眄，谓主人曰：是何年少？融殊不意，谓曰：仆出于扶桑，入于旸谷，照耀天下，云谁不知？昭略曰：不知许事，且食蛤蜊。融曰：方以类聚，物以群分，君生长东隅，居然应嗜此族。
　　梁到溉掌吏部尚书时，何敬容以令参选。事有不允，溉辄相执，敬容谓人曰：到溉尚有余臭，遂学作贵人。盖以溉祖彦之尝担粪自给讥之也。梁柳津人或劝之，聚书津曰：吾常请道士上章驱鬼，安用此鬼名邪。
　　韦黯为太仆卿，而兄子粲已为右率卫，黯常怏怏。谓人曰：韦粲已落骅骝前，朝廷是能用才否？识者颇以此窥之。
　　齐邱灵鞠好饮酒，臧否人物。在沉深坐，见王俭诗，深曰：王令文章大进。灵鞠曰：何如我未进时？此言达俭。灵鞠宋时文名甚盛，入齐颇减。蓬头弛纵，无形仪，不事家业。王俭谓人曰：公仕宦不进，才亦退矣。
　　齐卞彬为禽兽决录云：羊性狠而淫，指吕文显；猪性卑而率，指朱隆之；鹅性顽而傲，指潘敞；狗性险而狂，指吕文度。又为虾蟆赋云：纡青拖紫，名为蛤鱼。比令仆也；又云：科斗唯唯，群浮暗水，惟朝继夕，聿役如鬼。比令史咨事也。彬自称卞田居，谓其妻为传蚕室。或曰：卿都不持操名器，何由得升？彬曰：掷五木子，十掷辄鞬，岂复是掷子之拙？吾好掷政，极此尔。
　　梁谢善勋饮酒至数斗，醉后辄张眼大骂。虽于贵贱亲疏，无所择也。时谓之谢方眼。
　　北齐文襄嗣位，崔悛窃言：黄颔小儿，堪当重任否！文襄知此言，欲杀之，赖人救解乃止。悛进谒奉谢，文襄犹怒曰：金石可销，此言难灭。
　　隋元善以高颎有宰相之具，尝言于文帝曰：杨素粗疏，苏威怯懦，元胄元旻正似鸭尔。可以付社稷者，惟有高颎。上初然之，及颎得罪，上以元善之言为颎游说，深责望之。善之先患消渴，以忧惧卒。
　　朱粲作贼，好取婴儿蒸而啖之，乃令军士曰：食之美者，宁有过于人肉乎？但令宅内有人，我何所虑！乃税诸城堡取小弱男女以益兵粮。隋著作佐郎陆从典、通事舍人颜愍楚左迁在南阳，粲悉引之以为宾客，后遭饥馁，合家俱为所啖。粲败乞降，唐高祖遣常侍段确迎劳之，确因醉，侮粲曰：闻卿啖人，作何滋味？粲曰：若啖嗜酒之人，正似糟煨猪肉。
　　唐温彦博为吏部侍郎，有意沙汰，多所损益。而退者不伏，嚣讼盈廷。彦博惟骋雄辨，与人相语，终日喧扰，颇为识者所嗤。
　　李义府先补门下省典仪，黄门侍郎刘洎、侍书御史马周称荐之。其后义府为宰相，为侍御史王义方所劾，言初以容貌为刘洎马周所幸，由此得进。言词猥亵，帝怒，出义方为莱州司户。
　　张嘉贞与张说不相能，嘉贞弟嘉祐赃污事发，说劝嘉贞素服待罪，不得入谒。出为幽州刺史，说遂代为中书令。嘉贞惋恨，谓人曰：中书令幸有二员，何相迫之甚也！明年移益州都督，来就中书省，与宰相会宴。嘉贞恨说，因攘袂勃骂，源干曜王晙共和解之。
　　张九龄为相性颇躁急，动处辄忿詈，议者以此少之。
　　京兆尹黎干，戎州人也，白事于宰相王缙，缙曰：尹南方君子也，安知朝礼？慢而侮人如此。
　　刘昫唐书谓韩退之恃才肆意，亦有盩孔孟之旨。若南人妄以柳宗元为罗池神，而愈撰碑以实之。李贺父名晋，而愈为贺作讳辨，令举进士。又为毛颖传，讥戏不近人情。此文章之甚纰缪者。又云：至若抑扬墨排释老，虽于道未宏，亦端士之用心也。此史氏之轻诋。
　　穆宗时李景俭为谏议大夫，凌蔑公卿大臣，使酒尤甚。萧俯段文昌相次辅政，景俭轻之，形于谈谑。二人俱诉之，贬建州刺史。元稹用事，又召为谏议大夫。景俭朝退，与冯宿杨嗣复温造李肇王镒同谒史官独孤朗，乃于史馆饮酒。景俭乘醉诣中书谒宰相，呼王播崔植杜元颖名，面疏其失，词颇悖慢。宰相逊言上之旋奏，贬漳州刺史。
　　郑世翼，人号轻薄。时崔信明自谓文章独步，多所陵轹。世翼遇诸江中，谓之曰：尝闻枫落吴江冷。信明欣然示以余篇，世翼览之未终，曰：所见不如所闻。投之于江。信明不能诘，拥接而去。
　　李林甫闻萧颖士名，欲拔用之。颖士在广陵居母丧，缞麻而诣京师，径谒林甫于政事省。林甫大恶之，即令斥去。颖士大忿，乃为伐樱桃赋，以刺林甫。云：擢无庸之琐质，因本支而自庇。洎枝干而非据，专朝廷之右地。虽先寝而或荐，岂和羹之正味？其狂率不逊如此。
　　刘总以河朔归朝，穆宗命张宏靖镇之。宏靖庄默自尊，所辟韦雍辈，多少年轻薄之士，数以反虏诟责吏卒。谓军士曰：今天下太平，汝曹能挽两石弓，不若识一个字。由是军中人人怨怒。
　　朱梁王彦章尝轻唐庄宗，曰：李亚子斗鸡小儿，何足可畏！后战败，夏鲁奇识其语音，曰：王铁枪也。挥槊刺之，马踣被禽。庄宗曰：尔尝以孺子待我，今日服未？彦章曰：大事已去，非臣智力所及。
　　石晋刘处让以除执金吾有所不足，覃恩之际，又未擢用，一日至中书，宰臣冯道赵莹李崧和凝在列，处让因酒酣，历诋诸相。道笑而不答。
　　五代汉史宏肇曰：安朝廷定祸乱，直须长枪大剑。至如毛锥子，何足用哉！王章曰：虽有长枪大剑若无毛锥子，赡军财赋自何而集？宏肇默然。章尤轻视文士，曰：此等若与一把算子，未知颠倒，何益于国邪？
　　汉贾纬文笔未能过人，而议论刚强，侪类不平之，目之为贾铁觜。受诏修高祖实录，诬桑维翰身没之日有白金八千铤，又以所撰日历示监修王峻，皆媒孽豆贞固苏禹圭之短，历诋朝士之先达者。峻恶之，谓同列曰：贾给事家有子，亦要门阀无玷。今满朝并遭非毁，教士子何以进身？乃于太祖前言之，出为平卢行军司马。
　　
　　贤媛
　　宋萧矫妻某氏，字淑祎，母尝有疾，淑祎于中夜祈祷，忽见神人在灯下，自称枯桑君，曰：若人无患，今泄气在亥，西南求白石镇之。言讫不见，明日如言，而疾愈。
　　陶渊明赋归去来以遂志，其妻翟氏志趣亦同，能安勤苦。夫耕于前，妻耘于后云。
　　朱百年妻孔氏，百年卒于山中，蔡兴宗为会稽太守，饷孔氏米百斛。孔氏遣婢诣郡固辞。时人美之，以比梁鸿。
　　隋许善心不肯从宇文化及被害，母范氏年九十三，临丧不哭，抚柩曰：能死国难，我有儿矣！因卧不食，后十余日亦终。
　　唐高祖窦后，隋总管毅之女也。毅谓此女才貌如此，不可妄许人。乃于门屏画二孔雀，有求婚者与两箭射之，潜约中目者许之。前后数十辈，皆莫能中。高祖后至，两发各中一目。毅大悦，遂归高祖。后善书字，类高祖之书，人不能辨。工篇章，好规戒。
　　太宗长孙后，太宗常与后论及赏罚之事，后曰：牝鸡司晨，惟家之索。妾以妇人，岂敢愿闻政事？太宗固与之言，竟不答。后所生长乐公主，太宗特所钟爱，及将出，降敕所司，资送倍于长公主。魏征谏曰：昔汉明帝将封皇子，帝曰朕子安得同于先帝子乎，若今公主之礼有过长主，理恐不可。太宗以征言告后，叹曰：能以义制主之情，可谓正直社稷之臣矣。因请遣中使赍帛五百匹，诣征宅赐之。后尝著论，诮汉马后，以为不能抑退外戚，令其贵盛，乃戒其车如流水马如龙，此乃开其祸端，而防其事尔。
　　太宗徐贤妃谏伐辽云：运有尽之农功，填无穷之巨浪，图未获之他众，丧已成之我军。谏造宫室云：终以茅茨示约，犹兴木石之疲，假使和雇取人，不无烦扰之敝。又云：有道之君以逸逸人，无道之君以乐乐身。谏服玩纤靡云：作法于俭，犹恐其奢。作法于奢，何以制后。
　　贝州宋廷芬五女，若华若昭若伦若宪若荀，皆有词学。德宗俱召入，试以诗赋，问经史，中大义。深加赏叹。德宗能诗，若华姊妹应制属和，每进御无不称善。德宗嘉其节，概不以宫妾遇之，呼为学士先生。
　　唐高祖第三女微时嫁柴绍，高祖起义兵，绍与妻谋曰：尊公欲扫清多难，绍欲迎接义旗，同去则不可，独行恐惧后害，为计若何？妻曰：公宜速去，我一妇人，临时别自为计。绍即间行赴太原，妻乃归鄠县，散家赀，起兵以应高祖，得兵七万人，与太宗俱围京城。号曰娘子军。京城平，封平阳公主。葬时特用鼓吹，以赏军功。
　　郑善果母翟氏，贤明晓政道，每善果理务，翟氏常于阁内听之。闻其剖断合理，归则大悦。处事不允，母则不与之言。善果伏于床前，终日不敢食。善果由此厉已为清吏。
　　崔元暐母卢氏尝戒子曰：吾见姨兄辛元驭云，儿子从宦者，有人来云贫乏不能存，此是好消息。若闻赀货充足，衣马轻肥，此是恶消息。吾重此言，以为确论。比见亲表中仕宦者，多将物上其父母，父母但知喜悦，竟不问物所从来。若是俸禄余资，诚亦善事。如其非理所得，此与盗贼何殊？陶母不受鱼鲊之馈，盖为此也。汝等坐食俸禄，荣辛已多，若不忠清，何以戴天履地？元暐遵奉母戒，以清谨见称。
　　李光弼母□氏有须髯数十茎，长五六寸，以子贵，封韩国太夫人。弟光进亦一品节制。双旌在门，鼎味就养，极一时之荣。
　　薛元暧妻林氏有母仪令德，博涉五经，善属文。所为篇章，人多讽咏之。元暧卒，其子彦辅等皆林氏训导，登科者凡七十人，衣冠荣之。
　　于琮尚广德公主，黄巢犯阙，僖宗出幸，琮病不能从。贼起为相，琮以疾辞，为贼所害。而赦公主视琮受祸，曰：妾李氏女也，义不独存，愿与于公并命。贼不许，公主入室自缢而卒。
　　令狐峘为吉州刺史，齐映廉察江西。故事刺史始见观察使，皆戎服庭趋。峘以前辈，耻为此礼，入告其妻韦氏。韦氏亦以抺首庭谒为非，谓峘曰：卿自视何如人头白走小卿生前，如不以此礼见映，便虽黜死，我亦无恨。峘曰：诺。乃以客礼见映，深以为憾。以事奏贬峘为衢州别驾。
　　李拯迫于襄王煴伪署内相，心不自安。尝退朝驻马国门，望南山而吟曰：紫宸朝罢缀鸳鸾，丹凤楼前驻马看，惟有南山烟色在，晴明依旧满长安。吟已涕下。后死于乱兵，妻卢氏知书能文，有姿色，伏拯尸恸哭。贼逼之，至断一臂，终不顾。竟为贼所害。
　　李德武妻裴淑英，裴矩之女也。德武坐事徙岭表，矩奏请离婚，炀帝许之。德武将与裴别，谓曰：嬿婉始尔，便事分离，远投瘴疠，恐无还理。尊君奏留，必欲改嫁尔，于此即事长诀矣。裴泣下，欲操刀割耳，誓无他志。裴与夫别后，常诵佛经，不御膏泽。因读列女传，见称述不改嫁者，乃谓所亲曰：不践二庭，妇人常理。何为以此载于传记乎。十余年间，与德武音信断绝，时有柳直求婚许之，期有定日，裴以刀断发，悲泣绝粮，矩不能夺。德武已于岭表娶朱氏为妻，及遇赦得还，至襄州闻裴守节，乃出其后妻，重与裴合。生三男四女。贞观中，德武终鹿城令，裴岁余亦卒。
　　樊彦琛妻魏氏，彦琛卒，属李敬业之乱，为贼所获，逼令弹筝。魏叹曰：我夫不幸亡没，未能自尽，今复见逼弦管，岂非祸从手发耶！乃引刀斩指，弃之于地。贼党又欲妻之，以刀加颈胁之，大骂被杀。
　　武后时越王贞谋兴复，惟纪王慎不预谋，乃亦坐死。女东光县主楚媛，幼以孝称，适裴仲将，相敬如宾。时宗室诸主，皆以骄奢相尚，诮楚媛独尚俭素，曰：所贵于富贵者，得适志也。今独守勤苦，将何所求？楚媛曰：幼而好礼，今而行之，非适志欤？慎凶问至，楚媛呕血数升。免丧，不御膏沐，垂二十年。
　　宪宗以杜悰尚岐阳公主，公主有贤行。杜氏大族，尊行不啻数十人，公主卑委怡顺，一同家人礼。度二十余年，人未尝以丝发间指为贵骄。始至，则与悰谋曰：上所赐奴婢，卒不肯穷屈，奏请纳之，悉自市寒贱可制者。自是闺门落然，不闻人声。
　　穆宗大渐，命太子监国，宦官欲请郭太后临朝称制，太后曰：武氏称制，几倾社稷。我家世守忠义，非武氏之比也。太子虽少，但得贤宰相辅之，卿辈勿预朝政，何患国家不安？自古岂有女子为天下主而能致唐虞之理乎？取制书手裂之。太后兄太常卿钊闻有是议，密上笺曰：若果徇其请，臣请先帅诸子纳官爵归田里。太后泣曰：祖考之庆，钟于吾兄。
　　长孙皇后侍太宗疾，累年昼夜不离侧，常系毒药于衣带，曰：若有不讳，义不独生。贞观十年皇后疾笃，因取衣带之药以上曰：妾于陛下不豫之日，誓以死从乘舆，不能当吕后之地尔。
　　唐常侍李景让母郑氏，性严明。早寡家贫，居于东都。诸子皆幼母自教之，宅后石墙因雨隤陷，得钱盈缸，奴婢喜，走奔告母，往焚香祝之曰：吾闻无劳而获，身之灾也。天必以先君余庆，矜其贫而赐之，则愿诸孤他日学问有成，乃其志也。此不敢取。遽命掩而筑之。三子皆进士及第，景让为浙西观察使，左者押衙忤意，杖杀之。军中愤怒将变，景让方视事，母出坐听事，立景让于庭而责之曰：天子付汝以方面，岂得妄杀！万一致一方不宁，岂惟上负天子，使垂老之母衔羞入地，何以见汝之先人乎！命左右褫其衣坐之，将挞其背。将佐皆为之请拜且泣，久乃释之。军中遂安。
　　潘炎，德宗时为翰林学士，恩渥极异。其妻刘晏女也。京尹有故伺侯，炎累日不得见，乃遗阍者三百缣。夫人知之，谓炎曰：岂有京尹愿一见遗奴三百缣，其危可知也。遽劝炎避位。子孟阳初为户部侍郎，夫人忧惕曰：以尔人材而在丞郎之位，吾惧祸之必至。孟阳解论再三，乃曰：不然试会尔同列，吾将观之。因遍召深熟者客曰：夫人垂帘观之。既罢会，喜曰：皆尔之俦也，不足忧矣。末坐惨绿少年何人也？曰：补阙杜黄裳。夫人曰：此人全别，必是有名卿相。
　　朱梁朱延寿守寿州，为杨行密所破。妻王氏闻之，乃部分家仆，悉授兵器，遽阖中州之扉，而捕骑已至。遂集爱属，出私帑发百僚，合州一廨焚之。既而稽首上告曰：妾誓不以皎然之躯，为仇者所辱。乃投火而死。
　　石晋李从温在兖州，多创乘舆器服，为宗族切戒，从温弗听。其妻关氏素耿介，一日厉声于牙门曰：李从温欲为乱，擅造天子法物。从温惊谢，悉命焚之。家无祸败，关氏之力也。
　　湖南马希范以廖匡战死，遣吊其母，不哭，谓使者曰：廖氏三百口，受王温饱之赐。举族效死，未足以报，况一子乎！愿王无以为念。王以母为贤，厚恤之。
　　
　　卷九
　　惑溺
　　宋颜延年有爱姬，非姬食不饱寝不安，姬凭宠，尝荡延年坠床致损，子峻杀之。延年痛惜甚至，常于寝坐上哭曰：贵人杀汝，非我杀汝。以冬日临哭，忽见妾排屏风以压延年，延年惧坠地，因病卒。孝武时，峻贵用事，称六贵人。
　　北齐武成见空中五色物，稍近变成一妇人，去地数丈，亭亭而立。食顷变成观世音，徐之才曰：此色欲多大虚所致。即处汤，方服一剂，便觉稍远。又服，还变成五色物，数剂遂愈。
　　唐中宗韦后，帝在房州时，常谓后曰：一朝见天日，誓不相禁忌。及得志，受上官昭容邪说，引武三思入宫中，升御床，与后双陆。帝为点筹，以为欢笑。
　　姜皎，元宗在藩，见而悦之，皎亦委心焉。及即位，召为殿中少监，数召入卧内命之舍敬曲侍宴，私与后妃连榻间。以击毬斗鸡，常呼为姜七而不名也。赐以宫女名马珍物不可胜数。尝与皎在殿庭玩一嘉树，皎称其美，遽令徙植于其家。后为太常卿楚国公，又为之下敕辨谤云：悠悠之谈，嗷嗷妄作，丑正恶直，窃生谤言。
　　天后时张昌宗得幸，又荐其兄易之，由是兄弟俱侍禁中，傅粉施朱，衣锦绣衣，诏置奉宸府，以易之为令。令选美少年为左右奉宸供奉。右补阙朱敬则上疏云：陛下内宠有薛怀义易之兄弟足矣，尚舍奉御。柳模自言子良宾洁白美髯，左监门卫长史侯祥自云过于怀义，专欲自进，堪奉宸内供奉。无礼无仪，溢于朝听。则天劳之曰：非卿直言，朕不知此。赐彩百段。
　　元宗时，张暐王琚王毛仲，皆邓通闳孺之流也。毛仲本高丽人，官至开封仪同三司，每入侍宴，与诸王姜皎等御幄前连榻而坐。元宗或时不见毛仲，则悄然思之，如有所失。见之则欢洽连宵，有镇日宴。
　　徐浩嬖其妾侯莫陈氏，以妾弟冒选，托侍郎薛邕注授京尉，为御史大夫李栖筠所弹。自吏部侍郎集贤殿学士贬明州别驾。
　　乔知之有侍婢曰窈娘，美丽歌舞，为武承嗣所夺，知之怨惜，因作绿珠篇以寄情，密送与婢。婢感愤自杀，承嗣大怒，因讽酷吏罗织知之下狱，死。
　　太宗俘敌天竺国人，就其中得方士那罗迩娑婆寐，自言二百岁，云有长生之术。太宗深加礼敬，馆之于金飙门内，造延年之药，令兵部尚书崔敦礼监主之，发使天下采诸奇药异石，不可胜数。延历岁月，药成，服竟不效，放还本国。
　　武宗奉道，宠道士赵归真等，筑望仙台于南郊，尊号中令，增明道字，毁天下释教，以铜像钟磬铸钱。上饵金丹，性加急躁，喜怒不常。会昌五年秋冬以来，觉有疾，而以为换骨。上秘其事，外人但怪上希复游猎。宰相奏事者亦不敢久留。明年上仙，宣宗即位，诛赵归真，流轩辕集于岭南。既而自受箓于刘元静，迎轩辕集于禁中，饵方士药，日觉躁渴，疽发于背，遂弃天下。
　　闽主王曦纳金吾使尚保殷之女，立为贤妃，有殊色，曦嬖之。醉中妃所欲杀则杀之，所欲宥则宥之。
　　
　　黜免
　　宋徐羡之不悦颜延年，出为始安太守，谢晦谓延年曰：昔荀最忌阮咸，斥为始平郡。今卿又为始安，可谓二始。延年后又为刘湛所出，为永嘉太守，甚怨愤，作五君咏。其咏阮咸云：屡荐不入官，一麾乃出守。盖自序也。
　　宋袁淑不附刘湛，大相乘忤。淑乃赋诗曰：种兰忌当门，怀璧莫向楚。楚少别玉人，门非种兰所。寻乃以久疾免官。
　　隋文帝宠任高颎，后坐事免，以公就第。文帝谓侍臣曰：我于高颎胜儿子，虽或不见，常似目前。自其解落，瞑然忘之。如本无颎，不可以身要君，自云第一也。
　　唐萧瑀以房玄龄杜如晦新用事，亲封伦而见疏，心不能平，上封事论之，而辞旨寥落。由是忤旨，废于家。其后又超知政事，累独奏云：玄龄以下相与执权，有同胶漆，但未反尔。太宗为之信誓，积久衔之，因瑀请出家，许之。又云：不能出家。下诏切责，出牧小藩，仍除其封。
　　颜籀字师古，为秘书少监，多引后进之士为郎校，抑素疏，先贵势，虽富商大贾亦引进之人。言其纳贿，由是出为郴州刺史。未行，太宗惜其才，谓之曰：卿之学识良有可称，但事亲居官，未为清论。所许今日此授，卿自取之。朕以卿曩经任使，不忍遐弃，宜深自戒励也。师古父名思鲁。
　　文德皇后崩，百官缞绖，率更令欧阳询状貌丑异，众咸指之。中书舍人许敬宗见而大笑，为御史所劾，左授洪州司马。
　　李义府作相，罪恶贯盈。阴阳占候人杜元纪为义府望气云：所居宅有狱气，积钱二千万乃可厌胜。义府信之，聚敛更急，为人所发，除名，长流隽州。朝野称庆，为之语曰：今日似唐年，还诛四凶族。司刑太常伯刘祥道推鞫其事，或作河间道行军元帅刘祥道破铜山大贼李义府，露布榜之通衢。义府先多取人奴婢，及败，一时奔散，各归其家。露布有云：混奴婢而乱放，各识家而竞入。谓此也。
　　李繁无行，父泌与梁肃友善。肃卒，繁乱其配。士论叹骇，繁坐此积年委弃，起为太常博士。太常卿权德舆奏斥之，后除大理少卿，谏官御史章疏相继，出为亳州刺史。
　　潘孟阳以广支副使巡江淮，但务游赏，与妇女为夜饮。及归，大失人望，罢为大理卿。宪宗令郑敬宣慰江淮，戒之曰：朕宫中用度，一匹以上皆有簿籍，惟赈恤贫民，无所计算。卿今登车传命，宜体吾怀，勿学潘孟阳，所至但务酣饮游山寺而已。其为人主，所薄如此。
　　张仲方，九龄之族也，为度支郎中太常。谥李吉甫为恭懿，仲方驳之曰：通敏资性，便媚取容，故载践枢衡，叠致台衮大权在已，沈谋罕成，好恶徇情，轻脱寡信，謟泪在脸。遇便则流，巧言如簧，应机必发。宪宗贬仲方为遂州司马。自驳谥之后，为裕之党摈斥，坎轲而没。
　　杨虞卿能朋比唱和，李宗闵待之如骨肉，时号党魁。京师讹言，郑注为上合金丹，须小儿心肝，密旨捕小儿无算。民间相告语，扄锁小儿甚密，街市恟恟。上闻之不说，郑注不自安，御史大夫李固素疾虞卿朋党，乃言此语出于虞卿之从人，上怒，收虞卿下狱，其家称冤。自京兆尹再贬虔州司户。
　　李邕贬钦州遵化县尉，后为滑州刺史，上计京师。邕素负美名，频被贬斥，皆以邕能文，养士贾生信陵之流，执政忌胜，剥落在外，人间素有声称。后进不识京洛阡陌聚观，以为古人或将眉目有异，衣冠望风，寻访门巷。
　　元和初，韦执谊贬崖州司户参军，刺史李申怜其羁旅，乃举牒云：前件官久在相廷，颇谙公事，幸期佐理，勿惮縻贤事，须请摄军事衙推。
　　朱全忠弑昭宗，以裴枢朝廷宿望，全忠奏以伶人张廷范为太常卿，枢以为必非元帅之旨，持之不下。全忠曰：吾常以裴十四器识真淳，不入浮薄之党，观此议论，本态露矣。李振言于全忠曰：朝廷所以不理，皆由浮薄之徒紊乱纪纲，不若尽去之。全忠以为然，有以名检自处声迹稍著者，皆指为浮薄，贬逐无虚日，搢绅为之一空。
　　五代李知损仕晋，以受赂谪均州。仕汉，以使江淮，行止秽杂，谪棣州司马。至周征还，又上章求为过海使，世宗怒除名，配沙门岛。知损将行，谓所亲曰：余尝遇善相者，言我三逐之后，当居相位。余自此而三矣。后才岁余，卒于海中。
　　
　　伤逝
　　梁王规字威明，卒，皇太子与湘东王绎书曰：王威明风韵遒正，神峰标映，千里绝迹，百尺无枝，实俊人也。一逝过隙，永归长夜。金刀掩铓，长淮绝涸。
　　宋范晔谋逆，子蔼连坐，就刑于市。晔醉，蔼亦醉，蔼取土及果皮以掷晔，呼为别驾数十声。晔问曰：汝嗔我耶？蔼曰：今日何缘复嗔，但父子同在，不能不悲尔！晔妻来别，先抚蔼，回骂晔曰：君不为百岁阿家，不感天子恩遇，身死固不足塞罪，奈何枉杀子孙！晔干笑而已。蔼幼而整洁衣服，竟岁未尝有尘点，死时年二十。
　　齐豫章王嶷薨，武帝哀痛，敕王融作铭曰：半岳摧峰，中河坠月。帝流涕曰：此正吾所欲言也。
　　陈鲁广达为将阵亡被执，愤慨而卒。江总抚柩恸哭，乃命笔题棺头曰：黄泉虽抱恨，白日自留名。悲君感义死，不作负恩生。
　　宋孝武殷淑妃卒，邱灵鞠献挽词三首云：云横广阶暗，霜深高殿寒。帝摘句嗟赏。
　　唐明皇西幸至马嵬驿，杨贵妃缢死，瘗于驿西道侧。上皇自蜀还，密令中使改葬于他所。初瘗时，以紫褥裹之，肌肤已坏，而香囊犹在。内官以献上皇，视之凄惋，令图其形于别殿，朝夕视之。元宗杨皇后，肃宗之母也。元宗命张说为埋铭云：石兽涩兮绿苔粘，宿草残兮白露沾，园有梅兮脂粉腻，不知何年开镜奁。
　　朱梁末帝，唐庄宗纳其妃郭氏，许收葬末帝。殷鹏作志文警句云：七月有期，不见望陵之妾。九嶷无色，空余泣竹之妃。闻者为之凄然。
　　
　　汰侈
　　梁贺琛言于武帝云：今之宴喜，相竞夸豪，积果如邱陵，列肴同绮绣，习以成俗，日见滋甚。宜严为禁制，导以节俭。紏奏繁华，变其耳目。夫失节之嗟，亦民所自患，正耻不能及群，故勉强而为之。苟以纯素为先，足正雕流之敝。
　　宋武帝时，岭南献入筒细布，一端八丈。帝恶其精丽劳人，即以付有司弹太守，以布还之，并制岭南禁作此布。
　　夏世祖性豪侈，筑统万城，高十仞，基厚三十步，上广十步，宫墙高伍仞，其坚可以厉刀斧。台榭壮大，皆雕镂图画，被以绮绣，穷极文采。魏主入其城，顾谓左右曰：蕞尔之国，而用民如此，欲不亡得乎！
　　魏河间王琛，骏马十余匹，以银为槽，窗户之上，玉凤衔铃，金龙吐旆。
　　徐湛之产业甚厚，室宇园池伎乐之妙，冠于一时。门生千余，皆三吴富人子，资质端美，衣服鲜丽，每出入行游，涂巷盈满。雨日悉以后车载之。文帝每嫌其侈纵。时安成公何勖，无忌之子。临汝公孟灵，休昶之子也，并名奢豪，与湛之以肴膳器服车马相尚，都下语曰：安成食，临汝饰，湛之兼何孟之美。湛之孙绲，字君倩，仕梁为湘东王镇西咨议参军，颇好声色，侍妾数十，皆佩金翠曳罗绮，时襄阳鱼宏亦以豪侈称，府中谣曰：北路鱼，南路徐。
　　宋谢灵运性豪侈，车服鲜丽，衣物多改旧形制，世共宗之，咸称谢康乐也。
　　梁萧宏奢侈过度，修第拟于帝宫，后房数百余人，皆极天下之选。所幸江无畏服玩，侔于东昏潘妃，宝屧直千万。豫章王综以宏贪吝，遂作钱愚论。
　　鱼宏尝谓人曰：我为郡有四尽：水中鱼鳌尽，山中獐鹿尽，田中米榖尽，村里人庶尽。大丈夫生如轻尘栖弱草，白驹之过隙，人生但欢乐。富贵在何时！于是恣意酣赏，侍妾百余人，不胜金翠服玩车马，皆一时之惊绝。有眠床一张，皆是蹙柏，四面周匝，无一有异，用银镂金花寿福两字为脚。
　　陈孙玚居家，颇失于侈。家庭穿筑，极林泉之致。歌童舞女，当世罕俦。及出镇郢州，乃十余舡为大舫，于中立亭池，植荷芰，良辰美景，宾僚并集，泛长江而置酒，亦一时之胜赏焉。
　　隋文帝子秦王俊，盛修宫室，穷极侈丽，为妃作七宝罩篱车，不可载以马，负之而行。又为水殿香粉涂童，玉砌金阶，梁柱榱栋之间，周以明镜，间以宝珠，极莹饰之美。每与宾客妓女弦歌于上。隋虞孝仁性奢华，伐辽之役，以骆驼负函，盛水养鱼以自给。
　　炀帝作西苑，其内为海，海北有龙鳞渠，作十六院，门皆临渠。每院以四品夫人主人，剪彩为芰荷，乘舆临幸则去水，而布之上。好以月夜，从宫女数千，骑游西苑，作清夜游曲，马上奏之。
　　唐太宗盛饰宫掖，明然灯烛，与萧后同观之，谓曰：朕施设，孰与隋主？萧后笑而不答。因问之，曰：彼乃亡国之君，陛下开基之主，奢俭之事，固不同尔。帝曰：隋主何如？萧后曰：每至除夜，殿前诸位设火山数十，尽沉水香根，每一山焚沉香数车，以甲煎簇之，焰起数丈，香闻数十里，一夜之中，用沉香二百余乘，甲煎二百余石。房中不然膏火，悬宝珠一百二十以照之，光比白日。妾观陛下殿前所焚是柴木，殿内所爇是膏油，但觉烟气薰人。太宗良久不言，口刺其奢，心服其盛。
　　元宗以风俗奢靡，开元二年秋七月制乘舆服御，金银器玩，宜令有司销毁，以供军国之用。其珠玉锦绣焚于殿前，后妃以下，皆无得服珠玉锦绣。
　　杨铦杨锜韩虢秦三夫人，竞开第舍，极其壮丽。一堂之成，动逾千万。既成，见他人有胜已者，辄毁而改为。虢国尤为豪荡，一旦，帅二徒突入韦嗣立宅，即撤去旧屋，自为新第，但授韦氏以隙地十亩而已。中堂既成，召工圬墁，约钱二百万，复求赏技。虢国以绛罗五百段赏之，嗤而不顾，曰：请取蝼蚁蜥蝪记数置堂中，苟失一物，不敢受直。
　　元宗每十月幸华清宫，五家扈从，每家为一队，著一色衣。五家合队，照映如百花之焕发，遗钿坠舄瑟瑟，珠翠灿烂，芳馥于路。
　　天宝九载，诸贵戚竞以进食相尚，元宗命官姚思艺为司校进食，使水陆珍羞数千盘，一盘费中人十家之产。
　　元宗为安禄山起第于亲仁坊，敕令但穷极壮丽，不限财力。既成，具幄幕，器皿充牣其中。布帖白檀床二，皆长一丈，阔六尺，银平脱屏风帐，一方一丈八尺。于厨厩之物，皆饰以金银金饭瓮一，银淘盆二，皆受五斗织银丝筐及箍篱各一，他物称是虽禁中服御之物，殆不及也。上令中使护役，常戒之曰：彼眼大，勿令笑我。
　　郭孝恪性奢侈，仆妾器玩，务极鲜华。虽在军中，床帐完具。尝以遗行军大总管阿史那社尔，社尔一无所受。太宗闻之曰：二将优劣之不同也。郭孝恪为敌所屠，可谓自贻伊咎耳。
　　韦陟，安石之子，门地豪华，早践清列，侍儿阉阍列侍左右者千数。衣书药石，咸有掌典。舆马僮奴，势逾王家主第。
　　裴冕性奢侈，名马在枥，直数百金者常十数。自创巾子号仆射巾。初代杜鸿渐为相，小吏以俸钱文簿白之，冕顾视喜见于色。其嗜利若此。
　　元宗幸蜀，所居后以为道观。节度至，皆先拜而后视事。郭英乂镇蜀，移去元宗铸金真容，自居之，颇恣狂荡，取女人骑驴击毬，制钿驴鞍及诸服，用皆侈靡，装饰日费数万，以为笑乐。众畔而奔，为人所杀。
　　江南风俗，春中有竞渡之戏，方舟并进，以急趋疾进者为胜。杜亚在淮南，乃令以漆涂船底，贵其速进。又为绮罗之服，涂之以油，令舟子衣，入水不濡。亚本书生，奢纵如此。
　　安史大乱之后，法度隳弛，内臣戎帅竞务豪奢，亭馆第宅力穷乃止。时谓水妖。马璘之第经始中堂，费钱二十万贯。及璘卒，京师士庶观其中堂，或假称故吏，争往赴第者数十百人。德宗即位，诏毁璘中堂。及中官刘忠翼之第，仍命马氏献其园，谓之凑成园。
　　潘孟阳气尚豪俊，不拘小节，居第颇极华峻。宪宗微行至乐游原，见其宏敞工犹未已，问之左右，以孟阳对。孟阳惧而罢工作。
　　王起富于文学，而理家无法。俸料入门，即为仆妾所有。文宗以师友之恩，恤其家贫，持诏每月割仙韶院月料钱三百千添给，议者以与伶官分给，可为耻之。
　　段文昌布素之时，所向不偶。及其达也，扬历显重，出入将相，洎二十年。其服饰玩好，歌童妓女，苟说于心，无所爱惜。乃至奢侈过度，物议贬之。文宗素恭俭，谓宰臣曰：朕闻前时内库惟二锦袍饰以金乌，一袍元宗幸温泉御之，一即与贵妃。当时贵重如此，今奢靡岂复贵之！料今富家往往皆可有。左卫副使张元昌用金唾壶，昨因李训已诛之矣。
　　中宗安乐公主与长宁公主，竞起第舍，以侈丽相高。拟于宫掖而精巧过之。安乐公主请昆明池上，以百姓蒲鱼所资，不许，公主不悦，乃更夺民田作定昆池，广袤数里，累石象华山，引水象天津，欲以胜昆明，故名定昆。安乐有织成裙，直钱一亿。花卉鸟兽，皆如粟粒，正视旁视，日月影中，各为一色。
　　懿宗咸通十年，以同昌公主适拾遗韦保衡。公主郭淑妃之女，上特爱之，倾宫中珍玩以为资送，赐第于广化里，窗户皆饰之以杂宝，并杵药臼，槽柜亦以金银为之，编金缕为箕筐，赐五百万缗。他物称是。十一年以保衡为相，是年公主薨，明年葬。韦氏之人争取庭祭之灰，汰其金银。凡服玩每服皆百二十舆，以锦绣珠玉为仪卫，明器辉焕三十余里。赐酒百斛，饼馅四十橐驼，以饲幸夫。上与郭淑妃思公主不已，乐工李可及作叹百年曲舞者，数百人发内库杂宝为首饰，以绫八百匹为地衣。舞罢，珠玑覆地。十四年秋，懿宗上仙。是冬，保衡赐自尽。
　　后唐李存审，近代良将也。常谓诸子曰：予本寒家，少小携一剑而违乡里。四十年间位极将帅，其间屯危患难，履锋冒刃，入万死而博一生。身方及此。前后中矢仅百余，乃出镞以示诸子。因以奢侈为戒。
　　淮南杨渥居丧，昼夜酣饮作乐，然十围之烛以击毬，一烛费钱数万。
　　朱梁朱瑾有所乘名马，冬以锦帐贮之，夏以罗帱护之。
　　石晋张篯在雍州，因春景舒和，出游近郊，憩于大冢之上，忽有黄雀衔一铜钱置于前而去。归复于衙院，昼卧见二燕相斗毕，各衔一钱落于篯首。前后所获三钱，常秘于中箱，识者以为大富之兆。篯后为富家，积白金万缢，藏之窟室，出入以庖者十余人从行，食皆水陆之珍鲜，厚自奉养，无与为比。
　　孙晟仕江南二十年间，财货邸第颇适其意，以家妓甚众，每食不设食机，令众妓各执一食器，周侍于其侧，谓之肉台盘，其自奉养如此。
　　蜀主王衍奢纵无度，常列锦步障，击毬其中。往往远适而外人不知，爇诸香昼夜不绝。久而厌之，更爇皂荚以乱其气。结缯为山及宫殿楼，观于其上，或为风雨所败，则更以新者易之。或乐饮缯山，经旬不下。山前穿渠通禁中，或乘船夜归，令宫女秉烛炬千余居前船却立，照之水面如昼。或酣饮禁中，鼓吹沸腾，以至达旦。以是为常。自度歌曲云：者边走,那边走,只是寻花柳。 那边走,者边走,莫厌金杯酒。
　　湖南马希范奢欲无厌，宫室园囿服用之物，务穷侈靡。作九龙殿，刻沉香为八龙，饰以金宝，长十余丈，抱柱相向。希范居其中，自为一龙，其朴头脚长丈余，以象龙角。
　　石晋吐谷浑酋长白承福，家甚富，饲马用银槽。
　　
　　卷十
　　直谏
　　魏主畋于河西，尚书令古弼留守，诏以肥马给猎骑，弼悉以弱马给之。帝大怒曰：笔头奴，敢裁量朕！朕还台先斩此奴！弼头锐，故帝常以笔目之。弼官属皇怖恐并坐诛，弼曰：吾为人臣，不使人主盘于游田，其罪小。不备不虞乏军国之用，其罪大。今蠕蠕方强，南寇未灭，吾以肥马供军，弱马供猎，为国远虑，虽死何伤？帝闻之叹息，赐之以裘马。他日魏主复畋于山北，获麋鹿数千头，诏尚书发牛车五百乘载之。诏使已去，魏主谓左右曰：笔公必不与我，汝辈不如自以马运之。遂还行百余里，得弼表曰：今秋谷悬黄，麻菽布野，猪鹿窃食，鸟雁侵费，风雨所耗，朝夕三倍。乞赐矜缓，使得收载。帝曰：笔公可谓社稷之臣矣。
　　齐文惠太子幸东田，观获稻，谓范云曰：此割甚快。云曰：三时之务，亦其勤劳。愿知稼穑之艰难，无徇一朝之宴逸。文惠改容谢之。侍中萧缅先不相识，就车握云手曰：不谓今日，复闻谠言！
　　傅縡谏陈后主曰：夫人君者，恭事上帝，子爱黔黎。省嗜欲，远谄佞，未明求衣，日旰忘食，是以泽被区宇，庆流子孙。陛下顷来酒色过度，不虔郊庙之神，专媚淫昏之鬼。小人在侧，宦竖弄权，恶忠直若仇仇，视百姓如草芥，后宫曳绮罗，厩马余菽粟，兆庶流离，僵尸蔽野，贿赂公行，帑藏虚耗，神怒人怨，众叛亲离。恐东南王气，因兹而尽。后主大怒，竟被赐死。
　　章华谏后主曰：陛下即位于今五年，不思先帝之艰难，不知天命之可畏，溺于嬖宠，惑于酒色，祠七庙而不出，拜妃嫔而临轩。老臣宿将弃之草莽，谄佞谗邪升之朝廷。今疆场日蹙，隋军压境，陛下如不改弦易辙，臣见麋鹿复游姑苏矣。后主大怒，即日斩之。
　　宋明帝起湘宫寺，曰：此寺是大功德。虞愿曰：陛下起此寺，皆是百姓卖儿鬻妇。佛若有知，当悲哭哀愍罪高，佛图有何功德！袁粲在坐，为之失色。帝大怒，使人驰曳下殿。愿徐去，无异容。
　　后周宣帝德政不修，数行赦宥。乐运上疏曰：臣案周官，国君过市刑人赦，此谓市者交利之所，君子无故不游观焉。则施惠以悦之也。尚书曰眚灾肆赦，此谓过误为害虽大，当缓赦之。谨寻经典，未有罪无轻重，溥天大赦之文。故管仲曰，有赦者奔马之委辔，不赦者痤疽之砺石，又曰惠者人之仇仇，法者人之父母。吴汉遗言犹云，惟愿无赦。王符著论，亦云赦者非明世之所宜有。至尊岂可数施非常之惠，以肆奸宄之恶乎？
　　隋苏威，高祖尝怒一人，欲杀之。威伏阁进谏，不纳。上怒甚，将自出斩之。威当上前不去，上避之而出。威又遮止。上拂衣而入，良久乃解，召威谢曰：公能若是，吾无忧矣。赐马二匹钱十余万。
　　隋刘行本，高祖尝怒一郎，于殿前笞之。行本曰：此人素清，其过又小，愿陛下少宽假之。上不顾，行本于是正当上前，曰：陛下不以臣不肖，置臣左右。臣言是，陛下安得不听？臣言若非，当致之于理，以明国法，岂得轻臣言而不顾也？臣所言非私。因置笏于地而退，上敛容谢之。
　　刑部侍郎辛亶，常衣绯裤，俗云利于官。隋高祖以为厌蛊，将斩之。刑部侍郎赵绰曰：据法不当死。臣不敢奉诏。上怒甚，谓绰曰：卿惜辛亶而不自惜也？命左仆射高颎将绰斩之。绰曰：陛下宁可杀臣，不得杀辛亶。至朝堂，解衣当斩。上使人谓绰曰：竟如何？对曰：执法一心，不敢惜死。上拂衣而入，良久释之。明日谢绰，劳勉之，赐物三百段。
　　魏郑公容貌不逾中人，而有胆略，善回人主意。每犯颜苦谏，或逢上怒甚，郑公神色不移。太宗亦为之霁威。尝谒告上冢，还言于上曰：人言陛下欲幸南山，外皆严装已毕，而竟不行，何也？上笑曰：初实有此心，畏卿嗔，故中辍尔。上尝得佳鹞，自臂之，望见征来，匿怀中。征论事故久不已，鹞死怀中。太宗尝罢朝怒曰：会须杀此田舍翁！后问为谁，上曰：魏征每廷辱我。后退，具朝服立于庭上。惊问其故，后曰：主明臣直，由陛下之明。故妾敢不贺？上乃悦。魏王泰有宠于上，或言三品以上多轻魏王，上怒，引三品以上作色让之曰：隋文时一品以下皆为诸王所顿踬，彼岂非天子儿耶？朕但不听诸子纵横耳。闻三品以上皆轻之，我若纵之，岂不能折辱公辈邪？房玄龄等皆皇恐，流汗拜谢。魏征独正色曰：臣窃计当今群臣，必无敢轻魏王者。在礼，臣子一也。春秋：王人虽微，序于诸侯之上。三品以上皆公卿，陛下所尊礼，若纪纲大坏，固所不论。圣明在上，魏王必无顿辱群臣之理。隋文骄其诸子，使多行无礼，卒皆夷灭，又足法乎？上悦曰：理到之语，不得不服。朕以私爱忘公义，及闻征言，方知理屈。
　　唐俭从太宗幸洛阳苑射，猛兽群豕突出林中，太宗引弓，四发殪四豕。有雄彘突其马镫，俭投马搏之，太宗拔剑断豕首，顾笑曰：天策长史，不见上将击贼耶？何惧之甚！俭曰：汉祖以马上得之，不以马上治。陛下以神武定四方，岂复逞雄必于一兽？太宗纳之，为之罢猎。
　　隋文帝遣屈突通往陇西检覆群牧，得隐藏马二万匹。帝盛怒，欲斩太仆卿以下一千五百人。通谏曰：岂容以畜产之故戮千有余人？敢以死请。帝嗔目叱之，通顿首曰：臣一身就死，望免千余人。帝悟曰：朕之不明，以至于此。今从所请。以旌练诤诸人，竟得减死论。
　　李大亮为凉州都督，有台使到州，见有名鹰，讽大亮献之。亮密表言之，太宗下书嘉叹云：古人称一言之重比于千金，今赐卿故瓶一枚，虽无千镒之重，是朕自用之物也。
　　太宗即位，务止奸吏。遣人以财物试之有司，门吏受绢一疋，太宗怒将杀之。裴矩谏曰：此人受赂，诚合重诛，但陛下不应以物试之，即行极法。所谓陷人以罪，恐非道德齐礼之义。太宗从之，因召百寮谓曰：裴矩遂能庭折，不肯面从。每事如此，天下何忧不治。
　　房玄龄病笃，谓诸子曰：当今天下清谧，咸得其宜。惟东讨高丽，方为国患。主上含怒意决，臣下莫敢犯颜。吾知而不言，则衔恨入地。遂抗表切谏，云：陛下决一死囚，必令三覆五奏，进素食，停音乐。今兵士之徒，无罪乃驱之行阵之间，委之锋镝之下，使肝脑涂地，魂魄无归，令其老父孤儿寡妻慈母，望轊车而掩泣，抱枯木以摧心，足以变动阴阳，感伤和气。且兵者凶器，不得已而用之。向使高丽违失臣节，诛之可也。侵扰百姓，灭之可也。久长能为国患，除之可也。今无此三者，乃坐敝中国，所存者小，所损者大。谨罄残魂余息，预代结草之诚。太宗省表曰：此人危惙如此，尚能忧我国事。
　　太宗闲居，与王圭宴语。时有美人侍侧，本庐江王媛之姬。媛败藉没入宫。太宗指示之曰：庐江不道，贼杀其夫而纳其室。圭避席曰：陛下以庐江取此妇人为，是邪非邪？太宗曰：杀人而取其妻，卿乃问朕是非，何也？圭曰：齐桓公之郭，问其父老曰：郭何故亡？父老曰：以其善善而恶恶也。桓公曰：若子之言，乃贤君也，何至于亡？父老曰：善善不能用，恶恶不能去，所以亡也。今此妇人尚在左右，窃以圣心为是之。陛下若以为非，此所谓知恶而不能去也。太宗虽不去此美人，而心甚重之。太常少卿祖孝孙以教宫人声乐不称旨，为太宗所让，王圭温彦博谏曰：孝孙雅士，陛下忽为教女乐而怪之。臣恐天下慑愕。太宗怒曰：卿皆我之腹心，当进忠献直，何乃附下罔上，反为孝孙言也？彦博拜谢，圭独不拜，曰：臣本事前宫，罪已当死，陛下置之枢廷，待以忠直。今臣所言，岂是为私？不意陛下忽以疑事诮臣，是陛下负臣，臣不负陛下。帝默然而罢。明日，帝谓房玄龄曰：昨日责彦博王圭，朕甚悔之。
　　太宗遣使诣西域立叶护可汗，未还，又遣使历诸国市马。魏征谏曰：今以立可汗为名，可汗未定，又往市马。彼必以为意在市马，不为专立可汗。可汗得立，则不甚怀惠，诸蕃闻之，以中国薄义重利，未必得马而已失义矣。昔汉文时有献千里马者，曰吾吉行五十，凶行三十，銮舆在前，属车在后，吾独乘千里马，将安之？乃偿其道路所费之直而遣之。汉光武有献千里马及宝剑者，以马驾鼓车，剑赐骑士。凡陛下所为，皆邈逾三王之上，奈何此事欲为孝文光武之下乎！魏文帝欲求市西域之大珠，苏则曰：若陛下惠及四海，则不求自至。求而得之，不足贵也。陛下纵不能慕汉帝之高行，可不畏苏则之言乎？太宗乃止。
　　刘洎竦峻敢言，太宗每与公卿持论，必诘难往复。洎谏曰：以至愚对至圣，以极卑对至尊，陛下降恩旨，假慈颜，凝旒以听其言，虚襟以纳其说，犹恐群下未敢对扬，况动神机，纵天辩，饰词以折其理，援古以排其义，欲令凡庶何皆应答？今日升平，皆陛下力行所致，欲其长久，匪由辩博。但当忘彼爱憎，慎兹取舍，每事敦朴，无非至公，若贞观之初则可矣。
　　马周上疏云：古语云动人以行，不以言应天。以实不以文。以陛下之明，诚欲励精为政，不烦远采上古之术，但及贞观之初，则天下幸甚。
　　太宗走马射帖，娱悦近臣。孙伏伽谏以为此秪是少年诸王之事尔。太宗览之大悦。
　　马周上疏，以太上皇居城外，宫宇卑小，四方观者有不足焉。又云：车驾欲幸九成宫避暑，而太上皇尚留热所。温清之道，窃所未安。又谏践祚以来，未尝亲享宗庙。又谏驺子倡人，鸣玉曳履，与朝贤比肩。太宗深纳之。
　　高祖幸泾阳校猎，顾谓朝臣曰：今日畋乐乎？苏世长进曰：陛下游猎，薄废万几，不满十旬，未为大乐。高祖色变曰：狂态发耶！世长曰：为私计则狂，为国计则忠。
　　高宗遣宦者缘江采异竹，欲植苑中。宦者科舟所在纵暴，苏良嗣在荆州，囚宦者，上疏切谏。高宗下诏慰勉，令弃竹江中。
　　孙伏伽谏高祖曰：陛下二十日龙飞，二十一日有献鹞鶵者，又闻相国参军芦牟子献琵琶，长安县丞张安道献弓箭，及太常官司于民间借妇女裙襦五百余具，充散妓之服。高祖大悦，下诏褒赐。
　　贞观四年诏，发卒修洛阳宫干阳殿以备巡幸。张元素上书极谏云：阿房成，秦人散。章华就，楚众离。干阳毕功，隋人解体。且以陛下今时功力，何如隋日役疮痍之人。袭亡隋之敝，恐甚于炀帝。太宗曰：卿谓我不如炀帝，何如桀纣？对曰：若此殿卒兴，所谓同归于乱。太宗叹曰：我不思量，遂至于此。所有作役，宜即停之。魏征叹曰：张公论事，遂有回天之力。可谓仁人之言，其利溥哉！
　　柳范为侍御史，吴王恪好田猎，损居人。范奏弹之，太宗因谓侍臣曰：权万纪不能匡正我儿，罪当死。范进曰：房玄龄事陛下，犹不能谏止田猎。岂可独罪万纪。太宗大怒，拂衣而起，久之引范，谓曰：何得逆折我？范曰：臣闻主圣臣直。陛下仁明。臣敢不尽愚直？太宗乃解。
　　睿宗时，姚宋秉政。奏停中宗朝斜封官数千员，及姚宋出为刺史，太平公主又特为之言，有敕总令复旧。柳泽上疏谏，以为科官封授，皆是仆妾汲引，迷谬先帝。今又令叙之，将谓斜封之人不忍弃也。先帝之意不可违也。内外咸称太平公主，令胡僧慧范曲引此辈，将有误于陛下矣。故语曰：姚宋为相，邪不如正。太平用事，正不如邪。臣恐积小成大，累微起高，勿谓何伤，其祸将长。勿谓何害，其祸将大。
　　高季辅尝切谏时政得失，太宗持赐钟乳一剂，曰：进药石之言，故以药石相报。
　　太宗尝言及山东关中人，意有异同。张行成跪奏曰：臣闻天子以四海为家，不当以东西为限，示人以隘。太宗又言，我为人主，兼行将相事。行成上疏，以为汝惟不矜，天下莫与汝争能。太宗深纳之。
　　太宗平高昌，每岁调发千余人防遏其地。褚遂良谏曰：岁遣千人远事屯戍，终年离别，万里思归。去者资装自须营办，既贵菽栗，又倾机杼。经途死亡，复在其外。设令张掖尘飞，酒泉烽起，陛下岂能得高昌一人而及事乎？
　　高宗欲废王后立武氏，褚遂良谏曰：先帝不豫，执陛下手以语臣曰，我好儿好妇，今将付卿。陛下亲承德旨，言犹在耳，皇后自此未闻有愆，恐不可废。遂良置笏于殿陛，曰：还陛下此笏。仍解巾，叩头流血。帝大怒，令引出。
　　贞观十四年，太宗将幸同州校猎，时收获未毕，栎阳丞刘仁轨上疏谏曰：今年甘雨应时，秋稼极盛，元黄亘野，十分才收一二，尽力刈获，月半犹未讫功。贫家无力，禾下始拟种麦，今供承猎事，兼之修理桥道，纵大简略动费一二万工，百姓收敛，实为狼狈。愿退旬日，收刈总了，则人尽暇豫，公私交泰。太宗降玺书嘉之。
　　则天临朝，刘仁轨陈吕后祸败之事以申规谏。则天玺书慰谕之曰：卿云吕后见嗤于后代，禄产贻祸于汉朝。初闻此语，宁不惘然？静而思之，是为龟镜。
　　高宗风疾，欲逊位武后，郝处俊谏，以为帝之与后，犹日之与月，阳之与阴，各有所主守也。昔魏文帝著令身崩后，尚不许皇后临朝。今陛下奈何遂欲躬自传位于天后？帝乃止。
　　高宗既封泰山，欲遍封五岳，作奉天宫于嵩南。监察御史里行李善感谏上，虽不纳，亦优容之。自褚遂良韩瑗之死，中外以言为讳几二十年，及善感始谏，天下皆喜，谓之凤鸣朝阳。
　　韦思谦为监察御史，曰：大丈夫当正色之地，必明目张胆以报国恩，终不为碌碌之臣保妻子耳。又云：御史出都，若不动摇山岳，震慑州县，诚旷职也。思谦在宪司，每见王公不拜，云：鹏鹗鹰鹯，岂众禽之偶？奈何设拜以狎之？
　　狄仁杰以百姓西戍疏勤等四镇，极为雕敝，上疏曰：自典籍所纪，声教所及，三代不能至者，国家尽兼之矣。此则今日之西境，已逾于夏殷者也。诗人矜薄伐于太原，美化行乎江汉，则是前代之远裔，而国家之域中。至前汉时，匈奴无岁不陷边杀略吏人，后汉则西羌侵轶汉中，东寇三辅，入河东上党，几至洛阳。由此言之，则陛下今日土宇过于汉朝远矣，若其用武荒外，邀功绝域，竭府库之实，以争硗确不毛之地，得其人不足以增赋，获其土不足以耕织，苟求冠带远裔之称，不务固本安人之术，此秦皇汉武之所行，非二帝三王之事业也。以臣所见，请损四镇，以肥中国。罢安东以实辽西，省军费于远方，并甲兵于塞上，则恒代之镇重，而边州之备实矣。
　　朱敬则以则天初临朝称制，天下颇多流言，异议至是稍宁，宜绝告密罗织之徒。云：自文明草昧，天地屯蒙，二叔流言，四凶构难，不设钩距，无以应天顺人。不切刑名，不可摧奸息暴。故置神器，开言端，故能计不下席，听不出闱，苍生晏然，紫宸易位。岂造攻鸣条，大战牧野，血变草木，头折不周，可同年语乎？然急趋无善迹，促柱少和声，拯溺不规行，疗饥非鼎食，即向时之妙策，乃当今之刍狗也。伏愿去萋菲之牙角，顿奸险之锋铓，窒罗织之原，扫朋党之迹，使天下苍生坦然大悦，岂不乐哉！则天甚善之。
　　中宗宴侍臣，酒酣，令各为回波词。众多为谄佞，或要荣位。次至谏议大夫杨景白，曰：回波尔时酒卮，微臣职在箴规。侍宴既过三爵，諠哗窃恐非仪。中宗不悦，中书令萧至忠进曰：此真谏官也。则天时，张易之引蜀商宋霸子等数人，于内宴上前博戏。宰相韦安石跪奏曰：蜀商贱类，不合至此。因顾左右逐出之。在座者皆为失色。则天以安石词直，深慰勉之。陆元方谓人曰：此真宰相，非吾等所及也。
　　武后幸三阳宫避暑，有北僧邀车驾观葬舍利，太后许之。狄仁杰跪于马前曰：佛者戎狄之神，不足以屈天下之主。彼北僧诡谲，直欲邀致万乘，以惑远近之人尔。山路险狭，不容侍卫，非万乘所宜临也。太后中道而还，曰：以成吾直臣之气也。
　　卢怀慎上疏言三事，一事乞郡县未经四考，不得迁除。二事乞省官，三事乞赃吏削迹簪裾，十数年间不许齿录。
　　郭子仪婿赵纵为奴当千所告，贬循州司马，留当千于内侍省。张镒上疏，以为太宗之法，奴告主者皆不受，尽令斩决。顷者长安令李济得罪因奴告，万年令霍晏得罪因婢告，愚贼之辈，悖慢成风，主反畏之。动遭诬构，准律奴婢，告主非谋反以上者同自首法。今赵纵所犯非叛逆，而奴实奸凶。奴在禁中，纵独下狱。且将帅之功莫大于子仪，坟土未干，两婿先已当辜，赵纵今又下狱，陛下方诛群贼，大用武臣，虽见宠于当时，恐息望于他日矣。德宗深纳之，杖杀当千。镒乃召子仪家僮数百，以死奴示之。
　　裴谞为河东租庸等使，时关辅大旱，请入奏计。代宗召见便殿，问谞榷酒之利，一岁出入几何。久之不对，上复问，对曰：臣有所思。上曰：何思？对曰：臣自河东来，其间所历三百里，见农人愁叹谷菽未种，诚谓陛下先问人之疾苦，乃责臣以利。孟子曰治国者亦以仁义而已矣，何必曰利。上前坐曰：微公不闻此言。
　　元载为宰相，建白凡论事者皆须先白长官，长官白宰相，宰相定可否，然后奏闻。颜真卿上疏，以为是自蔽其耳目也。太宗著门司式云其有无门籍，人有急奏者，皆令监门司与仗家引奏，不许关碍，所以防壅蔽也。并置立仗马二匹，须有乘骑便往，所以平治天下，正用此道。天宝以后，李林甫威权日盛，群臣不白宰相辄奏事者，托以他故中伤，犹不敢明约百司先白宰相。然潼关之祸，起于下情不得上通，陵替至于今日。天下之敝萃于圣躬，所从来者渐矣。陛下方当日闻谠言，以广视听，而顿欲隔绝，虽李林甫杨国忠，犹不敢公然如此。陛下不早觉悟，渐成孤立，危殆之期，翘足而至也。臣诚知忤大臣者，罪在不测，不忍辜负陛下，无任恳迫之至。元载构于代宗，贬真卿峡州别驾。
　　肃宗以王玙为相，信妖祠，道士李国祯请建大地婆妇等祠。昭应县令梁镇上表，极言其不可。曰：大地婆妇，祀典无文，言甚不经，义无可取。若陛下特与大地建祖宗之庙，必上天贻向背之责，陛下又何以为祠哉？
　　李晟在凤翔谓宾介曰：魏征能直言极谏，致太宗于尧舜之上，真忠臣也。仆窃慕之。行军司马李叔度曰：缙绅儒者之事，非勋德所宜。晟敛容曰：行军失言邦有道危言危行。今休明之期，晟幸得备位将相，必有不可忍而不言，岂可谓有犯无隐，知无不为耶？是非在人主所择尔。叔度惭而退。故晟为相，每当上所顾问，必极言匪躬，尽大臣之节。
　　宪宗以皇甫鏄为相，裴度上疏，以为：陛下引一市肆商徒，与臣同列，在臣亦有何损？但于陛下，实有所伤。宪宗以度为朋党，竟不省。
　　李晟收京城，德宗令中使宣付翰林院，具录先散失宫人名字，令草诏赐浑瑊于奉天寻访，以得为限。陆贽不奉诏，进状论之，以为清庙震惊，三时乏祀，宜先迎复神主，修整郊坛，然后吊恤死义，慰犒有功。至如巾栉之侍，宜后不宜先也。内人散失，已经累月，既当乱离之际，必为将士所私。一闻搜索，必皆怀惧。昔人所以掩绝缨而饮盗马，盖知为君之体然也。帝遂不降诏，但遣使而已。
　　奉天围解，从臣称庆。贾隐抃舞毕，奏曰：贼泚奔遁，臣下大庆。此皆社稷无疆之休，然陛下性灵太急，不能容忍。若旧性未改，贼虽奔亡，臣恐忧未艾也。上不以为忤，甚称之。
　　归登为右拾遗，时裴延龄奸佞，有恩欲为相，谏议大夫阳城上疏切直，德宗赫怒。右补阙熊执易等亦以危言忤旨。初执易草疏成，示登，登愕然曰：愿寄一名雷霆之下，安忍令足下独当？自是同列切谏。登每连署，无所回避，时人称重。后为散骑常侍，因中谢宪宗，问时所切，登以纳谏为对，时论美之。
　　敬宗时少列陈佑进注维摩经，得濠州剌史。刘宽夫与同列，因对论之，言佑因供奉僧进经以图郡牧，敬宗怒，谓宰相曰：陈佑不因僧得郡，谏官安得此言？须推排头首来。宽夫奏曰：昨论陈佑之时，不记发言前后，惟握笔草状。即是微臣今论事不当，臣合当罪。若寻究推排，恐伤事体。帝嘉其引过，欣然释之。
　　薛廷老与同寮入合奏事曰：近日除拜，往往不由中书进拟或是宣出，伏恐纪纲渐坏，奸邪恣行。敬宗厉声曰：更谏何事？舒元褒进曰：近日宫中修造太多。上色变曰：何处修造？元褒不能对，廷老进曰：臣等职是谏官，凡有所闻，即合论奏，莫知修造之所，但见运瓦木极多，即知有用。乞陛下勿罪人言。帝曰：已论。
　　敬宗荒恣，屡出畋游，每月坐朝不三四日。韦处厚从容奏曰：臣有大罪，伏乞面首。帝曰：何也？处厚曰：臣前为谏官，不能先朝死谏，纵先圣好田及色，以至不寿。臣合当诛然。所以不死谏者，亦为陛下此时在春宫，年已十五。今则陛下皇子始一岁矣，臣安得更避死亡之诛？上深感悟，赐以银彩。
　　韩愈始为监察御史，德宗时也。极论宫中之敝，贬连州阳山令。后为刑部侍郎，宪宗时也。力言佛骨之事，贬潮州剌史。
　　李绛因浴堂北廊奏对，极论中官纵恣，方镇进献之事。宪宗怒，厉声曰：卿论太过。绛前论不已，曰：臣所谏论，于臣无利，是国家之利。陛下不以臣愚，使处腹心之地，岂可见事亏或德致损清时，而惜身不言？仰屋窃叹，是臣负陛下也。若不顾患祸，尽诚奏论，旁忤幸臣，上犯圣旨，以此获罪，是陛下负臣也。且臣与宦官素不相识，又无嫌隙，只是威福大盛，上损圣明。臣所以不敢不论耳。使臣缄默，非社稷之福也。宪宗见其诚切，改容慰谕之。
　　李绛作相时，教坊忽称密旨取良家士女及衣冠别第妓人，京师嚣然。绛谓同列曰：此事大亏损圣德，须有论谏。或云：此嗜欲间事，自有谏官论列。绛曰：居常病谏官不论事，此难事，即推与谏官，可乎？乃极言论奏。翌日延英，宪宗举手谕绛，曰：昨见卿状所论采择事，非卿尽忠于朕，何以及此？朕都不知向外事，此是教坊罪过，不谕朕意，以至于此。朕缘丹王以下四人，院中都无侍者，朕令于乐工中及闾里有情愿者，厚其钱帛，只取四人，王各与一人。伊不会朕意，便如此生事，朕已令科罪。其所取人，并已放归。若非卿言，朕宁知此过。
　　文宗便殿对六学士，语及汉文恭俭，帝举袂曰：此浣濯者三矣。学士皆赞咏帝之俭德，惟柳公权无言。帝留而问之，对曰：人主当进贤退不肖，纳谏明赏罚，服浣濯之衣，乃小节尔。时周墀同对，为之股栗。公权词气不可夺。
　　温璋为京兆尹，懿宗以同昌公主薨，怒杀医官其家属，下狱者三百人。璋上疏切谏，以为刑法太深。帝怒贬振州司马。制出，璋叹曰：生不逢时，死何足惜？是夕自缢卒。
　　元稹为东台御史，召还京，宿敷水驿。内官刘士元后至争厅，士元怒排其户，稹袜而走厅后。士元追之，以棰击伤稹面，执政以稹年少后辈务作威福，贬为江陵府士曹参军。白居易为拾遗，上疏云：况闻士元躅破驿门，夺将鞍马，仍索弓箭，吓辱朝臣。承前已来未有此事。今中官有罪，未闻处置，御史无过，却先贬官。远近闻知，实损圣德。
　　白居易为翰林学士，尝因论事，言：陛下错。宪宗色庄而罢，密召承旨李绛，谓曰：居易小臣不逊，须令出院。绛曰：陛下容纳直言，故群臣敢竭诚无隐。居易言虽少思，志在纳忠。陛下若罪之，臣恐天下各思钳口，非所以广聪明昭圣德也。上悦，待居易如初。
　　裴度作相，五坊使杨朝汶，以贾人张陟负钱逃匿，于陟家得私簿，有负钱人卢载初，云是故西川节度使卢坦书迹，即捕坦家人拘之。坦男不敢申理，即以私钱偿之。及征验书迹，乃故郑滑节度使卢群手书也。坦男理其事，朝汶曰：钱已进过，不可复得。台谏上疏，陈其暴横。度与崔群因延英对，极言之。宪宗曰：且欲与卿商量东军，此小事，我自处置。度曰：用兵小事也，五坊追捕平人，大事也。兵事不理，只忧山东五坊，使暴横恐乱辇毂。上不悦，良久方省悟，召朝汶数之曰：向者为尔，使我羞见宰相。遽命诛之。
　　李渤为谏大夫，长庆宝历中政出多门，事归邪幸。渤不顾患难，章疏论列，曾无虚日。敬宗虽昏纵，亦为之感悟。宝历中肆赦，先是鄠杜令崔发，以捕五坊内官被系，立在鸡竿下，内官五十余人持杖殴之。是日系囚皆释，发独不免。渤疏论之，云：县令所犯在恩前，中人所犯在恩后。中人横暴，一至于此。上以为朋党，出渤桂管。
　　大和中，李中敏为司马员外郎。时王守澄方宠郑注，及诬构宋申锡后，人侧目畏之。上以久旱，诏求致雨之方。中敏上言曰：仍岁大旱，非圣旨不至，直以宋申锡之冤，滥郑注之奸蔽。今致雨之方，莫若斩郑注而雪申锡。士大夫皆危之，疏留中不下。
　　穆宗不恤政事，喜游宴。即位之始，吐蕃寇边，谏议大夫郑覃与崔元亮廷奏：陛下宴乐过多，畋游无度，蕃寇在境，缓急奏报，不知乘舆所在。又云：娼优近习，赏赐太厚，况金银货币，皆生灵膏血，不可使无功之人滥沾赐与。帝初不悦其言，顾宰相萧俯曰：此辈何人？俯对曰：谏官也。帝意稍解，乃曰：朕之过失，臣下尽规忠也。乃谓覃曰：合中奏事殊不从容，今后有事面陈，朕与卿延英相见。时久无合中奏事，覃等抗论，人皆相贺。
　　宪宗时王承宗叛，以吐突承璀为招讨使，谏官御史上疏相属，皆言自古无中贵人为兵马统帅者。补阙独孤郁段平仲尤激切，宪宗不获已，罢为招抚处置等，使师出无功。平仲抗疏，论承璀轻谋弊赋，请斩之以谢天下。宪宗不获已，降承璀为军器使。
　　苏安恒谏则天曰：陛下蔽太子之元良，枉太子之神器，何以教天下母慈子孝焉？能使天下移风易俗，惟陛下思之，将何圣颜以见唐家宗庙，将何诰命以谒大帝坟陵？陛下何故日夜积忧，不知钟鸣漏尽？臣愚以天意人事，还归李家，陛下虽安天位，殊不知物极则反，器满则倾。则天不纳其言，亦能容之。
　　则天时新丰因风雷山移，乃改县名曰庆山。四方毕贺，俞文俊诣阙上书曰：天气不和而寒暑并，人气不和而疣赘生，地气不和而堆阜生。今陛下以女主处阳位，反易刚柔故也。气隔塞而山变为灾，陛下谓之庆山，臣以为非庆也。则天大怒，流于岭外，后为六道使所杀。
　　德宗时裴延龄李齐运韦渠年等以奸佞相次进用，诬谮时宰，毁诋大臣。陆贽等咸遭枉绌，无敢救者。谏议大夫阳城伏合上疏，与拾遗王仲舒共论延龄奸佞，贽等无罪。德宗大怒，召宰相入议，将加城等罪。顺宗在东宫为城开解之，城赖以免。时朝夕欲相延龄，城曰：脱以延龄为相，城当取白麻坏之。
　　元宗东封征突厥大臣扈从，突厥遣阿史德颉利发入朝。元宗发都下，至嘉会顿，引颉利发及诸蕃酋长入仗，仍与之弓箭持，有兔起于御马之前，上引弓旁射，舍拔获之，颉利发下马捧兔蹈舞曰：圣人神武超绝若天上，则不知人间无也。上因令问饥否，对曰：仰观圣武如此，十日不食，犹为饱也。自是常令突厥入仗驰射。起居舍人吕向上疏谏曰：鸱枭不鸣，未为瑞鸟。猛虎虽伏，岂齐仁兽？突厥安忍残贼，赐以弓箭，同逐兽之乐，若荆卿诡动，何罗窃发，暂逼严跸，仰犯清尘。纵殪元方墟幽土单于为醢，穹庐为污。何塞过责？上纳其言，遂令诸蕃先发。
　　太宗平高昌，将以为郡县，魏征谏曰：未若抚其人而立其子，所谓吊民伐罪，今若利其土，坏以为州县，常须千余人镇守。数年一易，每往交番，死者十有三四。十年之后，陇右空匮，陛下终不得高昌撮谷尺布以助中国。所谓散有用以事无用，未见其可。太宗不从，后亦悔之。
　　宪宗谓宰臣曰：朕览国书，见文皇帝行事，少有过差，谏官论诤，往复数四。况朕之寡昧，涉道未明。令后事或未当，卿等每事十论，不可一二而止。
　　开元五年，太庙四室坏，上素服避正殿。时将幸东都，元宗以问宋璟。璟陈天戒，请辍行。又问姚崇，曰：太庙屋材皆符坚时物，岁久朽坏，适与时会。上大喜，右散骑常侍褚无量上言，隋文富有天下，迁都之日，岂取符氏旧材以立太庙乎？此特谀臣之言耳。愿陛下克谨天戒，纳忠谏，远谄佞。上弗听。
　　代宗时程元振专权自恣，天下畏之。吐蕃入寇，元振不以时奏，致上狼狈出幸。上发诏征诸道兵，李光弼等皆忌元振居中，莫有至者。中外切齿，莫敢发言。太常博士柳伉上疏，以为兵戎犯关度陇，不血刃而入京师，劫宫闱，焚陵寝，武士无一人力战者，此将帅叛陛下也。陛下疏元功，委近习，日引月长，以成大祸。群臣在廷，无一人犯颜回虑者，此公卿叛陛下也。陛下始出都，百姓填然，夺府库，相杀戮，此三辅叛陛下也。自十月朔召诸道兵，尽四十日无只轮入关，此四方叛陛下也。内外离叛，陛下以今日之势为安耶危耶？若以为危，岂得高枕，不为天下讨罪人乎？陛下视今日之病，何由至此乎？必欲存宗庙社稷，独斩元振首驰告天下，悉出内使，逮诸州持神策兵付大臣，然后削尊号，下诏引咎，曰天下其许朕自新改过，宜即募士西赴朝廷。若以朕恶未悛，则帝王大器，敢妨圣贤，其听天下所往。如此而兵不至，人不感，天下不服，臣请阖门并斩以谢陛下。帝以元振尝有保护功，但削官爵放归田里。
　　后唐明宗时，大理少卿康澄上疏：国家有不足惧者五，深可畏者六，阴阳不调不足惧，三辰失行不足惧，小人讹言不足惧，山崩川涸不足惧，水旱虫蝗不足惧，此不足惧五也。贤人藏匿深可畏，四民迁业深可畏，上下相徇深可畏，廉耻道消深可畏，毁誉乱真深可畏，直言蔑闻深可畏。此深可畏六也。优诏奖之。澄言可畏六事，实中当时之病。
　　后唐明宗时，太常丞史在德上疏言事，其略曰：朝廷任人，率多滥进。称武士者不闲计策，穷则背军。称文士者鲜有艺能，多无士行。问谋略则杜口，作文字则倩人，虚设具员，枉费国力。又欲一一考试。群臣宰相见其奏，不悦，班行亦多愤悱。谏官刘涛杨昭俭乞出，在德疏辨可否，帝召学士马裔孙，谓曰：在德语太凶，其实难容。朕初临天下，须开言路。若朝士以言获罪，谁敢言者尔？代朕作诏，勿加在德之罪也。于是诏引贞观中陕县令皇甫德参上书谤讪魏征奏曰：陛下思闻得失，只得恣其所陈。若所言不中，亦何损于国家？又云：昔魏征则请赏德参，今涛等请黜。在德事同言异，何相远哉。
　　石晋高祖时，高行周奏修洛阳宫。谏议大夫薛融谏曰：今宫室虽经焚毁，犹侈于帝尧之茅茨，所费虽寡，犹多于汉文之露台。况魏城未下，公私窘困，诚非陛下修宫室之日，请俟海内平宁，营之未晚。上纳其言，仍赐诏褒之。
　　湖南马希范用孔目官周陟，议常税之外，别令人输米。天策学士拓跋恒上书谏曰：殿下居深宫之中，藉已成之业，身不知稼穑之劳，耳不闻鼓鼙之音，驰骋遨游，雕墙玉食。府库尽矣，而浮费益甚。百姓困矣，而厚敛不息。今淮南为仇仇之国，番禺怀吞噬之心，荆渚日图窥伺，洞待我姑息。谚曰：足寒伤心，民怨伤国。愿罢输米之令，诛周陟以谢郡县，去不急之务，减兴作之役，无令一旦祸败，为四方所笑。希范览之大怒，以先王旧臣，为隐忍之。
　　唐庄宗患宫中暑湿，思得高楼避暑。宦官进曰：臣见长安全盛时，大明兴庆宫楼阁百数，今大内不及故时卿相家。庄宗曰：吾富有天下，岂不能作一楼？乃遣宫苑使王允平营之。宦官曰：郭崇韬眉头不伸，常为租庸惜才用。陛下虽欲有作，其可得乎？崇韬时为侍中枢密使，庄宗乃问崇韬曰：昔吾与梁对垒于河上，虽祁寒盛暑，披甲跨马，不以为劳。今居深宫，荫广厦，不胜其热，何也？崇韬对曰：陛下昔以天下为心，今以一身为意。艰难逸豫，为虑不同，势自然也。愿陛下无忘创业之难，常如河上，则可使繁暑坐变清凉。庄宗默然。终遣允平起楼。崇韬果切谏，宦官曰：崇韬之第无异皇居，安知陛下之热？由是谗间愈入，后崇韬破蜀，竟以诬死，宦者为之也。
　　周世宗深怒翰林学士窦仪，欲杀之。宰相范质入奏事，帝望见知其意，即起避之。质趋前伏地叩头，谏曰：仪罪不至死，臣为宰相，致陛下枉杀近臣，罪皆在臣。继之以泣，帝意解，乃释之。
　　
　　卷十一
　　忿狷
　　宋谢宏微性本宽博，无喜愠。末年尝与友人棋，西南有死势，一客曰：西南风急，或有覆舟者。友悟，乃救之。宏微大怒，投局于地。识者知其暮年之事，果次岁终。
　　刘瑀与何偃不相得，瑀位本在偃上，孝武时偃迁吏部尚书，瑀犹为右卫将军司。从郊祀，偃乘车在前，瑀策驷在后。瑀追偃及之，曰：君辔何疾！偃曰：牛骏御精，所以疾耳。偃曰：君马何迟？曰：骐骥罹于羁绊，所以居后。偃曰：何不著鞭，使致千里？答曰：一蹴自造青云，何至与驽马争路？瑀偃同发背疽，瑀疾方笃，闻偃之亡，欢跃叫呼，于是亦卒。
　　萧惠开除少府，加给事中，不得志，曰：大丈夫入管喉舌，出莅方面，乃复低头人中耶？寺内所住斋花草甚美惠开悉刬除，别种白杨，每谓人曰：人生不得行胸怀，虽寿百岁，犹为夭也。发病呕血，吐物如肺肝卒。
　　陈傅縡负才使气，凌侮人物，毒恶傲慢，为人所疾，以强谏后主赐死。死后有屈尾恶蛇来上灵床，当前受祭酹，去而复来者百余日。时时有弹指声。
　　齐邱灵鞠领骁骑将军，不乐武位，谓人曰：我应还东掘顾荣冢。江南地方数千里，士子风流皆出其中，顾荣忽引诸伧至，要妨我辈涂辙，死有余罪。
　　隋贺若弼既平陈，自谓功名出朝臣之右，每以宰相自许。既而杨素为右仆射，弼仍为将军，甚不平，形于言色。由是免官居。弼怨望愈甚，后数载下狱，文帝曰：我以高颎杨素为宰相，汝每言此二人惟堪啖饭，尔是何意也？弼曰：颎臣之故人，素臣之舅子，臣并知其为人，诚有此语。上数之曰：公有三太猛，疾妒心太猛，自是非人心太猛，无上心太猛。至炀帝竟杀之。
　　苏夔少有盛名，士大夫多归之。后议乐事，夔与何妥各有所持，于是夔妥俱为一议，使百寮署其所同。时夔父威方用事，朝廷多附威同夔者，十八九。妥恚曰：吾席间亟丈四十余年，反为昨暮儿之所屈也。遂奏威等朋党之罪。文帝令杂治之事，皆验，上以宋书谢晦传中朋党事，令威读之。威皇恐免冠顿首谢，上曰：谢已晚矣。
　　唐萧瑀尝称房玄龄以下朋党比周，但未反尔。太宗为之信誓。瑀请出家，太宗曰：甚知公爱桑门，今者不能违意。瑀旋踵奏曰：臣顷思量，不能出家。太宗心不能平，于诏切责，出为商州剌史。后薨谥曰褊公。
　　尉迟敬德与执政不平，尝侍宴庆善宫，有班在其上者，敬德怒曰：汝有何功，合坐我上！任城王道宗次其下，因解喻之。敬德勃然拳驱道宗，目几至眇，太宗不怿而罢。
　　于公异吴人也，应举时已与陆贽不协，贽在翰苑，闻德宗称公异露布之文，尤不悦。及为相，乃摭公异不为后母所容事，下诏放归田里。公异竟名位不振，憾恨而卒。人惜其才，恶贽之褊急焉。
　　李翱自负词艺，以为合知制诰，以久未如志，郁郁不乐。因入中书谒宰相，面数李逢吉之过失。逢吉不之校，翱心不自安，乃请告百日。有司准例停官。逢吉奏授庐州刺史。
　　王遂为沂兖海观察使，性狷急，不存大体，而军州民吏，久染污俗，率多犷戾，而遂詈将卒曰反虏，将卒不胜其忿，遂被害。
　　李逢吉欲逐李绅，以绅为中丞，以韩愈为京兆尹兼御史大夫，知绅刚褊，必与韩愈忿争。制出，果移牒往来论台府事体，而愈复性讦，言词不逊，大喧物论，乃两罢之。
　　吴越王钱宏淙，民有杀牛者，吏按之，引人所市肉近千斤。宏悰问内牙统军使胡进思：牛大者肉几何？对曰：不过三百斤。宏悰曰：然则吏妄也。命按其罪。进思拜贺其明，宏悰曰：公何以知其详？进思踧踖对曰：臣昔未从军，亦尝从事于此。进思以宏悰知其素业故辱之，益恨怨。
　　
　　仇隙
　　刘毅家在京口，酷贫，尝与乡曲士大夫往东堂共射，时庾悦为司徒右长史，要州府僚佐亦来东堂。毅以先至，进白悦曰：身贫并踬，营一游甚难，君如意人，何处不可为适，岂不能以此堂见让？悦素豪，径前不答。毅客并避，惟毅留射如故。悦厨馔甚丰，不以及毅。毅既不去，悦甚不欢，毅曰：今年未食子鹅，请以残灸见惠。悦又不答。后毅贵用事，悦不得志，疽发背卒。
　　梁钟嵘为古今诗评，其论沈约云：观休文众制，五言最优。永平中相王爱文，王融等皆宗附约，常曰：谢眺未遒，江淹才尽，范云名级虽微，故称独步。谓其词密于范，意浅于江。嵘尝求誉于约，约拒之，故追宿憾，以此为报也。
　　北齐崔悛素与魏收不协，收后专典国史，悛恐被恶言，乃悦之曰：昔有班固，今则魏子。收缩鼻笑之，憾不释。
　　魏毛修之曰：昔在蜀中，闻长老言，陈寿曾为诸葛门下书佐，得挞百下，故其论武侯，云应变非其所长。
　　北齐文宣崩，当时文士各作挽词十首，择其善者用之。魏收阳休之祖孝征不过得一二首，惟卢思道独得八首，时号八采。卢郎刘逖亦只二首中选。中书郎李愔戏逖云：卢八问许刘二。逖衘之。武成时逖典机密，以事中愔，武成怒，大加鞭扑。逖喜，复前憾曰：高捶两下，执鞭一百，何如呼刘二时？
　　唐刘文静裴寂俱从高祖起义，文静自以才能干，用在裴寂之右，又屡有军功而位居其下，意甚不平。每廷议多相违戻，由是有隙。文静酒后出言怨望，拔刀击柱曰：必当斩裴寂尔。
　　刘晏为吏部尚书，杨炎为侍郎，各恃权使气，两不相下。炎坐元载贬，晏快之，昌言于朝。人以为载之得罪，晏有力焉。及炎入相，追怒前事，且以晏与元载隙憾，为载复仇。言晏尝请代宗立独孤妃为后，有夺宗之计。赖崔祐甫救解，犹出晏为忠州刺史。又诬晏与朱泚通书，乞诛之。方下诏暴言其罪，李正己上书表讼晏之冤，炎惧，乃遣五使往诸道，声言宣慰，而实推过于上。德宗知而恶之，遂赐炎死。
　　豆参为相，不悦李巽。巽自左司郎中出为常州刺史，仍促其行。巽不平之。不数日，参贬郴州司马，巽为湖南观察使，诬参与藩镇交通，德宗怒，遂赐参死。
　　李揆秉政，苗晋卿荐元载。揆自恃门望，以载地寒，意甚轻之，曰：龙章凤姿之士，不见用獐头鼠目之子。乃求官邪？载衘恨颇深。及载登相位，揆已先贬，因揆徙职，奏为试秘书监，江淮养疾。揆既无俸，家复贫乏，孀孤百口丐食，取给萍泛诸州者凡十五六年。牧守稍薄，则又移居。故其迁徙去者盖十余州。
　　大历末，李晟戍剑南御吐蕃，及师回，以成都官妓高氏随行。张延赏为成都尹追取之，晟颇衘之，形于词色。贞元初德宗以延赏为相，晟表论延赏过恶，德宗重违之，改授延赏左仆射。上亦忌晟功名，因吐蕃有离间之言，延赏腾谤于朝，无所不至。晟闻之昼夜泣，目为之肿。上诏延赏与晟释憾，同饮极欢。晟荐延赏为相，遂加中书门下平章事。晟请以一子娉延赏女，延赏不许，晟谓人曰：武人性快，释旧恶于杯酒之间。文生难犯，今不许婚，衅未忘也，得无惧焉？后延赏竟罢晟兵柄，由此武臣不附。
　　韦执谊因王叔文以得宰相，时时立异，盖欲矛盾以掩其迹。密令人诈叔文曰：不敢负约，欲共成国家之事故也。叔文诟怒，遂成仇怨。
　　赵憬与陆贽同作相，贽恃久在禁庭，特承恩顾，以国政为已任。才周岁，转憬为门下侍郎，憬深衘之。数以目疾请告不堪当政事，因不相协。贽约憬同论裴延龄之奸，既至，上前贽极言延龄诳诞之状不可任用，德宗不悦，形于颜色。憬默然无言，贽由是罢相。
　　鲍防为礼部侍郎，尝遇知杂侍御史豆参，不时引避，仆人为参所鞭。及参秉政，令防致仕。防谓亲友曰：吾与萧昕之子齿，而与昕同日，致仕非朽迈所致，以余忿见废耳。防竟以愤终，参亦寻败。
　　韦处厚曰：杨炎为元载复仇，卢杞与刘晏报怨，兵连祸结，天下不平。
　　令狐楚因皇甫鏄作相而逐裴度，群情共怒，楚再贬衡州刺史。时元稹初得幸为学士，素恶楚，与镈胶固希宠。稹草制曰：楚早以文艺，得践班资，宪宗念才，擢居禁近。异端斯害，独见不明。密隳讨代之谋，潜附奸邪之党，因缘得地，进士多门，遂忝台阶，实妨贤路。楚深恨之。
　　牛李之党，皆挟邪取权，两相倾轧，纷纭倾陷，垂四十年。文宗绳之不能去，尝谓侍臣曰：去河北贼非难，去此朋党实难。杨嗣复李珏郑覃作相，屡争论于上前。李珏曰：比来朋党亦渐消弭。覃曰：近有小朋党生。覃又曰：近日事亦渐好，未免些些不公然。嗣复珏牛党也，覃李党也。德裕为相，指摭僧孺，欲加之深罪，但以僧孺贞方有素，无以伺其隙。德裕南迁，所著穷愁志，引里俗犊子之谶以斥僧孺，又曰为太牢公。其相憎如此。
　　懿宗令韦保衡尚同昌公主，公主薨，懿宗杀医官二十余人，收捕其亲族三百余人，系京兆狱中。宰相刘瞻召谏官吏言之，莫敢言者，乃自上言。上不悦，又面谏。上大怒，叱出之。瞻为荆南节度使，保衡又谮瞻与医官通谋，进投毒药，贬瞻康州刺史。路岩作相，素与瞻议论不协，既贬康州，岩犹不快，阅十道图，以欢州去长安万里，再贬瞻欢州司马。僖宗即位，韦路赐死，瞻自虢州刺史召为刑部尚书。瞻之贬也，人无贤愚，莫不痛惜。及其还也，长安两市人率钱雇百戏迎之。瞻闻之，改期由他道而入。未几复作相。初瞻南迁，刘邺附于韦路共短之，及瞻大用，邺内惧，召瞻置酒。瞻暴薨，时人皆以为邺鸩之也。
　　后唐崔协父彦融，素与崔荛善。融为万年令，荛谒之，彦融未出，荛见按上尺题，皆赂遗中贵人，荛知其由径，始恶其为人。及彦融除司勋郎中，荛为左丞，通札不见，曰：郎中行止鄙杂，故未敢见。宰相知之，改彦融为楚州刺史，卒于任。诫其子曰：世世无忘荛。故其子弟尝云崔仇。
　　石晋桑维翰与冯玉同在中书会，舍人卢槚秩满，玉乃下笔除槚工部侍郎。维翰曰：词臣除此官稍慢，恐外有所议。因不署名。属维翰休段玉，竟除之。由此尤不相协。玉以语激少帝，出维翰为开封尹。或谓玉：桑公元老，奈何使之尹京，亲细猥之事？玉曰：恐其反尔。曰：儒生安得反？曰：纵不自反，恐其教人尔。
　　五代汉王章置酒，会诸朝贵为手势令，史宏肇不闲其事，客省使阎晋卿坐次，宏肇屡教之。苏逢吉戏之曰：坐有姓阎人，何忧罚爵。宏肇妻阎氏本酒家倡也，意逢吉讥之，大怒，以丑语诟逢吉。逢吉不应，宏肇欲殴之，逢吉起去。宏肇索剑欲追，杨邠泣止之曰：苏公宰相，公若杀之，置天子何地！愿熟思之。宏肇即上马去。邠与之联镳送至其第而还，于是将相如水火矣。
　　
　　紪漏
　　谢凤子超宗，宋帝赏其文谓谢庄曰：超宗殊有凤毛，灵运复出矣。时右卫将军刘道隆闻此语，出候超宗曰：闻君有异物，可得见乎？超宗曰：悬磬之室，安有异物？道隆曰：侍宴至尊云君有凤毛。超宗闻讳，徒跣还内。道隆谓检觅凤毛，达暮停待不去。
　　梁何敬容作宰相，浅于学术。尝有客姓吉，敬容问：卿与丙吉远近。客答曰：如明公之与萧何。
　　侯景篡，梁王伟请立七庙。景曰：何谓七庙？伟曰：天子祭七世祖考，故置七庙。并请讳。景曰：前世吾不复忆，惟阿爷名摽，且在朔州。伊那得来啖是？众闻咸笑之。
　　北齐王皓从文宣北征，乘赤马，旦蒙霜气，遂不复识。自言失马。虞侯为求觅不得，须臾日出，马体霜尽，系在幕前，方云：我马尚在。
　　北齐源师摄祠部，属孟夏以龙见请雩。时高阿那肱为录尚书事，谓为真龙出见，大惊问龙所载六经何颜色，师曰：此是龙星，非真龙也。阿那肱忿然作色曰：汉儿多事，强知星宿。
　　隋刘臻为仪同，有刘讷者亦为仪同。俱为太子学士，情好甚密。臻住城南，讷住城东，臻尝欲访讷，谓从者曰：汝知刘仪同家乎？从者不知欲访讷也，谓欲归本家，既扣门。臻犹未悟，谓是讷家，据鞍大呼曰：刘仪同可出矣。其子迎门，臻惊曰：汝亦来耶？其子答曰：此是大人家。于是顾眄久之方悟，怒叱从者曰：吾欲造刘讷尔。
　　隋苏威为仆射，立条章，每岁责民间五品不逊。或答者，乃云管内无五品之家，不相应领。类如此。
　　隋王劭爰自志学，至乎暮齿，笃好经史，遗落世事。用心既专，性颇恍惚。每至对食，闭目凝思，盘中之肉辄为仆从所啖。劭弗之觉，惟肉少数罚厨人，厨人以情白劭，劭依前闭目，伺而获之。
　　唐王君廊为幽州都督，李元道为长史。君廊屡为非法，元道数裁正之。后君廊入朝房玄龄，即元道之从甥也，元道附书，君廊私发之，不识草字，疑其谋已，惧而奔叛。
　　旧史唐绍传云，先天二年冬，今上讲武于骊山，绍以修仪注不合旨坐斩。此元宗事也。修史者刘煦，后唐人也。乃谓之今上，盖只用旧史，失于删润尔。
　　李林甫典选，选人严迥判语用杕杜二字，林甫不识杕字，谓吏部侍郎韦陟曰：此云杖杜，何也？陟俯首不敢言。
　　李林甫引萧炅为户部侍郎，炅尝与严挺之同行庆吊，客次有礼记，炅读之曰：蒸尝伏猎。挺之戏问，炅对如初。
　　太常少卿姜度生子，李林甫手书庆之曰：闻有弄獐之庆。客视之掩口。
　　崔敬嗣为房州刺史，供给中宗，深德之。及登位，有益州长史崔敬嗣，每进拟官，皆御笔超转者数四。后引与语，乃同姓名人也。为房州刺史者死矣。
　　第五琦为相，贬忠州长史，既在道，有人告琦受人黄金二百两者，遣御史刘期先追按之。琦对曰：二百两金十三斤重，忝为宰相，不可自恃。若其付受有凭，伏请准法科罪。期光以为此是琦伏罪也，遽奏之请除名，配流夷州。驰驿发遣，仍差纲领送至彼。
　　李克宁初封陇西郡公，进武威郡王，每上疏，连称二封，颇为时人所哂。
　　来子珣为御史时，有朝士不带靴而朝者，子珣弹之曰：臣闻束带立于朝。举朝大噱。
　　李绩征高丽，令元万顷作檄，其语有：不知守鸭渌之险。莫离支报云：谨闻命矣。遂移兵固守鸭渌。官军不得入。万顷坐是流于岭外。
　　李克用擒刘仁恭父子，命掌书记王缄草露布，缄不知故事，书之于布，遣人曳之。
　　石晋康福镇天水日，尝有疾。幕客谒问，福拥锦衾而坐。客有退谓同列曰：锦衾烂兮。福闻之，遽召言者，怒视曰：吾虽生于塞下，乃唐人也，何得以为烂奚？因叱出之。
　　石晋卢质为翰林学士承旨，赐论思注佐功臣，会覆试进士，质以后从谏则圣为题，尧舜禹汤倾心求过为韵。旧例赋韵四平四侧，质乃五平三侧，大为识者所诮。
　　梁朝宰相李琪以文章自许，唐明宗平中山王都，琪贺表云：收契丹之凶党，破真定之逆城。冯道让琪曰：昨来收复定州，非真定也。诏曰：契丹既无凶党，真定不是逆城。李琪罚俸一月。
　　唐明宗时，国子司业张溥奏请复入馆以广生徒。按六典监有六学，国子太学四门，律学，书算学是也，而溥云入馆，谬矣。石晋冯玉为宰相，尝以姑息字问于人，人以辜负字教玉，玉乃然之。
　　
　　俭啬
　　魏司空长孙道生性清俭，一熊皮障泥，数年不易。魏主使歌工历颂群臣，曰：智入崔浩，廉若道生。
　　宋武帝狎侮群臣，各有称目。多须者谓之羊颜，师伯缺齿谓之齴，刘秀之俭吝，呼为老悭。
　　梁王筠为临海太守，在郡侵刻，还，资有芒屩两舫，家累千金。性俭啬，外服粗敝，所乘牛常饲以青草。及遇乱，为盗所攻，坠井卒。家人十三口同遇害。弃尸空井中。
　　王琨俭于用财，设酒不过两碗，辄云：此酒难遇。盐豉姜桂之属，并挂屏风，酒浆悉置床下。内外有求，琨手自赋之。
　　梁到溉性率俭，不好声色，虚室单床，旁无姬侍。冠履十年一易，朝服或至穿补，传呼清路，示有朝章而已。
　　齐高帝镇东府，虞玩之为少府，犹蹑屐造席。高帝取屐视之，讹黑斜锐齿断以芒接之，问曰：卿此履已几载？玩之曰：初释褐拜征北，行佐买之，著已三十年矣。
　　宋庾杲之清贫自业，食惟有韭菹韭茹生韭。任昉常戏之曰：谁谓庾郎贫，食常有二十七种。
　　魏李崇家富而俭，食常无肉，止有韭茹韭菹。其客李元祐曰：李令公一食十八种。人问其故，元祐曰：二韭十八。
　　梁沈众性吝啬，财帛亿计，无所分遗，自奉甚薄。每朝会，衣裳中裂，或自提冠履。起为工部尚书，监起太极殿，常卧布袍芒屩，以麻绳为带，又囊麦饭，饥则啖之。朝士共诮其所为。
　　梁朱异，四方馈遗，财货充积，性吝啬，未尝有所散施。厨下珍羞常腐烂，每月常弃数十车。虽诸子别房，亦不分赡。
　　梁阴子春虽无他才，而临人以廉洁称。闺门混杂，而身服垢。汗脚数年一洗，言每洗则失财败事。
　　北齐封述厚积财产，一无分馈。虽亲友贫病，亦绝拯济。朝野鄙之。一子娶陇西李士元女，大输娉财。及将成礼犹竞，述忽取所供养像对士元，打像为誓。士元笑曰：封公何处常得应急像须誓便用？一子娶范阳卢庄之女，述又经府诉，云送骡乃嫌脚跛，许田则云咸薄，铜器又嫌古废。皆缘吝啬，致此纠纷。
　　北齐库狄伏连鄙吝，其妻病，以百钱买药，每自恨之。家百余口，盛夏人料仓米二升，不给盐菜，常有饥色。冬至日亲表称贺，其妻为设豆饼，问豆从来，云于马豆中分减。伏连大怒，典马掌食人并加杖罚。积年赐物藏在别库，遣一婢专掌管钥。每入库检阅，必语妻子：此官物，不可辄用。至死惟著敝裤，而积绢至二万匹。被诛藉没，并归天府。
　　唐王圭通贵渐久，而不营私庙，四时蒸尝犹祭于寝坐，为法司所劾。太宗优容，弗之谴也。因为立庙，以愧其心。圭既俭不中礼，时论少之。
　　徐岱吝啬颇甚，仓库管钥皆自执掌，获讥于时。文宗大和三年，敕两军诸司内官不得著纱縠绫罗等衣服。帝性俭素，不喜华侈。驸马韦处仁戴夹罗巾，帝谓之曰：比慕卿门地清素，以之选尚。如此巾服，从他诸戚为之，惟卿非所宜也。
　　后唐李克修为昭义节度使，武皇抚封于上党。克修性俭啬，不事华侈，供帐饔膳，品数简陋。武皇怒其菲薄，笞而诟之，克修惭愤，发疾卒。
　　石晋袁正辞善治生，虽承父旧基，亦自能营构，故家益富。尝于积镪之室有吼声闻于外，人劝其散施以穰灾。正辞曰：此必喝其同辈，宜更增之。其庸暗多此类也。
　　石晋陈保极性鄙吝，所得利禄，未尝奉身，但蔬食而已。每与人弈棋，败则手乱其局，盖惧所赌金钱，不欲偿也。及卒，室无妻儿，惟贮白金十锭，为他人所有。
　　五代汉韦思在上党五年，无令誉可称，惟以聚敛为事。性又鄙吝，未尝与宾佐有酒食之会。有从事欲求谒见者，思览札而怒曰：必是来猎酒也。命典客者饮而遣之。其鄙吝如此。
　　江南李升性节俭，常蹑蒲屦，盥颒用铁盎。暑则寝于青葛。虽左右使令，惟老丑宫人，服饰粗略。
　　五代汉隐帝时吏部侍郎张允家赀万计，而性吝。虽妻子不之委，常自系众钥于衣下，而行如环佩。郭威入京师，允匿于佛殿藻井之上，登者浸多，板坏而坠。军士掠其衣，遂以冻卒。
　　周太祖戒世宗以俭葬，令刻石置陵前，云周天子平生好俭约。遗令用纸衣瓦棺，嗣天子不敢违也。
　　
　　卷十二
　　假谲
　　宋檀道济代魏，粮尽而还。军士有亡降魏者，具告之。魏人追之，众恼惧将溃，道济夜唱筹量沙，以所余少米覆其上。及旦魏军见之，谓资粮有余，以降者为妄而斩之。
　　魏刘仁之外示长者，内多矫诈。其对宾客，破床敝席，粗饭冷菜，衣服敝恶，乃过遇下善候当涂，能为诡激。
　　唐文宗萧太后，福建人，云有母弟一人。文宗诏于故里求访，有户部茶纲役夫萧洪，诈称国舅，十数年间两授旄钺。事发赐死。闽人萧本又称太后弟，赐予巨万，官至金吾将军，事闻除名，长流爱州。泉州晋江县令萧宏又自称太后弟，按问伪妄，配流儋州。
　　李密初从杨元感，元感败，逃避至淮阳，隐姓名，自称刘智远，聚徒教授，郁不得志。为五言诗曰：金风荡初节，玉露雕晚林。此夕穷途士，郁陶伤寸心。野平葭苇合，村荒藜藿深。眺听良多感，徙倚独沾襟。沾襟何所为，怅然怀古意，秦俗犹未平，汉道将何冀。樊哙市井徒，萧何刀笔吏，一朝时运来，千古传名谥。寄言世上雄，虚生真可愧。
　　苏世长在陕州，部内多犯法，世长莫能禁，乃责躬引咎，自挞于都街五百，疾其诡。鞭之见血，世长不胜痛，大呼而走，观者盛以为笑，议者方知其诈。
　　许敬宗掌知国史，虚美隐恶。为子娶尉迟敬德孙女，多得赂遗。及为敬德传，隐诸过咎。太宗作威凤赋赐长孙无忌，敬宗改为赐敬德焉。
　　杜淹与韦嗣福为莫逆之交，相与谋曰：上好嘉遁，苏威以幽人见征，擢居美职。遂共入太白山，扬言隐逸，实欲邀求时誉。隋文帝闻而恶之，谪戍江表。
　　范处讷，武三思寮婿也，为太府卿。中宗以榖贵召处讷，问其故，三思讽太史奏其夜摄提星入太微，至帝座，此则王者与大臣私相接，大臣能纳忠，故有所应。中宗降诏褒述。
　　崔日知见事敏速，每朝廷有事，转祸为福，以取富贵。常谓人曰：吾一生行事，皆临时制变，不必专守始谋。每一念之不觉，芒刺在于背也。
　　陈少游为扬州观察使，李希烈陷汴州，声言欲袭江淮，少游惧，乃送款于希烈，曰：濠寿舒庐，寻令罢垒，韬戈卷甲，伫候指挥。然人不知其送款也。刘洽收汴州，得希烈伪起居注：某月日陈少游上表归顺。少游闻之，惭而卒。
　　李抱真晚节好长生之术，有方士孙季长者为抱真炼金丹，绐抱真曰：服之当升仙，遂署为宾寮，数谓参佐曰：此丹秦皇汉武皆不能得，惟我遇之。他日朝上清，不复遇公辈矣。复梦驾鹤冲天，寤而刻木鹤，衣道士衣，以习乘之。凡服丹二万丸，腹坚不食，将死不知人者数日矣。道士牛洞元以猪肪榖漆下之殆尽，病少间。季长复曰：垂上仙，何自弃也？益服三千丸，顷之卒。
　　裴延龄每奏讨除，皆恣骋诡悭虚妄，他人莫敢言者。延龄言之不疑，亦人之所未尝闻，因讨料造神龙寺，须长五丈松木。延龄奏曰：臣近于同州检得一谷木数千条，皆长八十尺。上曰：人言开元天宝中，侧近求觅长五六十尺木尚未易得，须于岚胜州采市，如今何为近处便有此木？延龄奏曰：臣闻贤材珍宝异物，皆在处常有，但遇圣君即出见。今此木生关辅，盖为圣君，岂开元天宝合得有也？又奏近于左藏库检阅，乃于粪土之中收得十三万两银，其段匹杂货又百万有余，以充别库羡余。太府卿韦少华抗疏，以为皆是正数物。陆贽上书，以为延龄险猾售奸，诡谲求媚。
　　柳泌为宪宗合长生药，自云寿四百岁。宪宗服药多躁，为宦官所弑。泌系狱府，吏防虞周密，恐其隐化。及解衣就诛，一无变易，但炙灼之瘢浃身而已。
　　王锷代杜佑镇淮南，善小数，尝有投匿名书者，左右取以授锷。锷内之靴中，靴中先有他书矣。锷忽然探取焚之，而匿名在也。异日乃以他事连其所告者按验之，以谲众人。人以为神明。
　　刘君良累代义居，尺布尺粟无私焉。大业末天下饥馑，君良妻劝其分析，乃窃取庭树上鸟鶵，交置诸巢中，令群鸟斗竞，举家怪之。其妻曰：方今天下大乱，争斗之秋，禽鸟尚不能相容，况于人乎？君良从之分别。后月余，方知其计，中夜揽妻发，大呼曰：此即破家贼尔！召诸昆弟，哭以告之。于是弃其妻，与兄弟如初。
　　高骈好神仙，有方士吕用之，引其党张守一、诸葛殷同蛊惑之。殷始自鄱阳来，用之先言于骈曰：玉皇以公职事繁重，辍左右尊神一人佐公。明日殷谒见，诡辨风生，骈以为神。殷病风疽，骈有畜犬，闻其腥秽，多来近之。骈怪之，殷笑曰：殷常于玉皇前见之，别来数百年，犹相识也。有萧胜者，赂用之求盐城监，骈有难色，用之曰：用之非为胜也，近得上仙书云，有宝剑在盐城井中，须一灵官取之，以胜上仙。左右之人欲使取剑尔。骈乃许之。胜至盐城数月，匣一匕首以献用之，见稽首曰：此北帝所佩，得之则百里之内五兵不能犯。骈乃饰以珠玉，常置坐隅。用之又刻青石为奇字，云玉皇授白云先生高骈，密令左右置道院香案，骈得之惊喜。用之曰：玉皇以公焚修功著，将补真官，计鸾鹤不日当降此际，用之谪限亦满，必得侍幢节同归上清尔。用之每对骈诃叱风雨，仰揖空际，云有神仙过云表，骈辄随而拜之。后用之为杨行密所诛，发其中堂，得桐人书骈姓名，桎梏而钉之。
　　李寰镇晋州，表兄武恭好道而诞妄。寰生日，恭送一故皂袄子，曰：此李西平收复京师时所服也。恭生日，寰以一破幞头遗之曰：此洪崖先生初得道时幞头也。
　　朱全忠尝与寮佐及游客坐于大柳之下，全忠独言曰：此木宜为车毂。众莫有应。有游客数人起应曰：宜为车毂。全忠敖然厉声曰：书生辈好顺口玩人，皆此类也。车毂须用夹榆，柳木岂可为之？顾左右曰：更何待？左右数十人捽言宜为车毂者，悉扑杀之。
　　朱梁雷满镇沣朗，于府中浚一深潭，构一大亭于其上，每邻道使车经由，必召燕于中，且言此水府也，中有蛟龙，奇怪万态，惟余能游焉。或酒酣对客，即取筵中宝器，乱掷于潭中，因自禠其衣，裸露其身文，遽跃入水遍取所掷宝器，戏玩于水面，久之方出，复整衣冠就坐。其诡诞如此。
　　后唐庄宗与梁相抗，刘鄩军于宗城。初鄩在洹水数日不出，寂无人声，庄宗遣骑觇之，无斥候者，城中亦无烟火，但有乌止垒上，时见旗帜循环往来。庄宗曰：我闻刘鄩用兵，一日百变，必以诡计误我。使视城中，乃缚旗于刍偶之上，使驴负之，循环而行。而鄩去二日矣。
　　慕容彦超，汉隐帝时镇郓州，尝召富僧数辈就食，日晏不进馔，大馁而回。如是者累日。他日复召之食，遣庖人致蝇虫于馔中，诸僧立呕。彦超使人验之，则皆已肉食矣。大责其赂，乃释之。
　　
　　邪謟
　　梁武帝时，朱雀门灾。帝曰：此门制狭，我欲改造，遂遭天火。群臣相顾未对，何敬容曰：所谓先天而天弗违。
　　永元中任昉纡意于梅虫儿，东昏中旨，用为中书郎。昉谢尚书令王亮，亮曰：卿宜谢梅，那忽谢我。昉惭而退。
　　北齐和士开用事，人多附之。有一人名曾参，士开病，医者云须服黄龙汤。士开有难色，参曰：此物甚易，王不须疑惑，请先尝之。一举而尽。士开深感其意，为之强服，遂得汗，病愈。
　　隋郭衍能揣炀帝意，阿谀顺旨。帝每谓人曰：惟有郭衍，心与朕同。又常劝帝取乐，五日一视事，无效高祖空自劬劳。帝从之，益称其孝顺。
　　隋太史令李充言：隋兴以后，日景渐长，太平曰行上道。文帝曰：景长之庆，天之祐也。改元仁寿。百工役作，并加程课，以日长也。丁匠苦之。
　　唐侯君集马病蚛颡，行军总管赵元楷亲以指沾其脓而嗅之。御史劾奏其谄，左迁括州刺史。
　　有荐山人范知浚文学，并献其所为文，宋璟判曰：观其良宰论，颇涉佞谀。山人宜极言谠议，岂宜偷合苟容？抑而不奏。
　　中宗朝，韦后乱政，右骁卫将军迦叶志忠上表曰：昔高祖未受命时，天下歌桃李子。太宗未受命时，天下歌秦王破阵乐。高宗未受命时，天下歌桃堂堂天。后未受命时，天下歌武媚娘。伏惟皇帝未受命时，天下歌英王石州。皇后未受命时，天下歌桑条韦也。谨进桑条歌十二篇。宗楚客又讽补阙赵延禧，表陈符命解桑，以为十八代之符。
　　张易之兄弟嬖幸，武三思武懿等宗楚客宗晋卿，候其门庭，争执鞭辔，呼易之为五郎，昌宗为六郎。
　　裴干祐先为御史大夫，出为外郡刺史，虽强直有器干，而昵于小人。既典外郡，与令史结友，书疏往反，令伺朝廷事。俄为友生所发，坐流爱州。
　　长寿中，明堂灾，则天欲避正殿，宰相姚璹言：成周宣谢，卜代愈隆。汉武建宁，盛德弥永。弥勒下生经云，当弥勒成佛之时，七宝台须臾散坏。睹此无常之相，遂成正觉之因。则天依璹奏，遂不避正殿。
　　姚璹在桂州时，则天雅好符瑞，璹访岭南诸山川草木名号，有武字者皆以为上符国姓，列奏其事。则天大悦，召为天官侍郎。
　　杨再思知政十余年，未尝有所荐达。为人巧佞邪媚，能得人主微旨。主意所不欲，因而毁之。主意所欲，因而誉之。左补阙戴令言作两脚狐赋讥之。时张易之兄弟请公卿大臣宴集，或戏曰：杨内史面似高丽。再思欣然翦纸自帖于巾，却披紫袍，为高丽舞。萦头舒手，举动合节，满坐嗤笑。易之弟昌宗以姿貌，有辟阳之宠，再思又谀之曰：人言六郎面似莲花，再思言莲花似六郎，非六郎似莲花也。其倾侧如此。
　　韦巨源为宰相韦后云：衣箱中裙，上有五色云，起久而方歇。巨源以为非常佳瑞，请布告天下。诉之中宗，又令画工图其状，以示百寮，大赦天下。巨源赞成妖妄，是岁星坠如雷，野鸡皆雊，咎征若此，不闻巨源有言，盖与后通属籍，固禄位尔。
　　张嘉贞被召，则天垂帘见之。嘉贞曰：以臣草莱，得入谒九重，是千载一遇也。咫尺之间，如隔云雾，竟不睹日月，恐君臣之道有所未尽。则天遽卷帘见之，与语大悦，擢拜监察御史。又尝奏元宗曰：今志力方壮，是效命之秋。更三数年，即衰老无能为也。惟陛下早垂任使，死且不惮。
　　来俊臣罗告裴宣礼七族反，武后薄其罪。殿中侍御史霍献可，宣礼之甥也，言于太后曰：陛下不杀裴宣礼，臣请殒命于前。以头触殿阶，血流沾地，以示为人臣，不私其亲。太后不听，献可常以绿帛裹其伤，微露之于幞头下，冀太后见之以为忠。
　　武后时朱前疑上书云：臣梦陛下寿满八百。即拜拾遗。又言：梦陛下发白再黑，齿落再生。迁驾部郎中。出使还，上书云：闻嵩高呼万岁，赐以绯鱼袋。时未五品，于绿衫上佩之。
　　韦坚广运潭成，陕县尉崔成甫作得宝歌词，自衣缺胯绿衫锦，半臂偏袒，膊红罗抹额，于第一船作号头唱之，妇人百余人和之。
　　陈少游除桂州，畏远官觊近郡，时中官董秀用事，少游乃宿于其里，候其下直际晚谒之，从容曰：七郎家中几口，月费几何？秀曰：久霟近职，然家累甚重，又属时物腾贵，月费仅千余缗。少游曰：据此费用，俸钱不足，须求外人，方可取济。少游虽不才，请以一身独供七郎之费。每岁请献钱五万贯。今先输大半，余到官续送，免贵人劳虑，不亦可乎？秀忻然逾望，厚相结纳。少游言讫，泣曰：南方炎瘴，深怆违辞，恐不生还，再睹颜色。秀遽曰：中丞美才，不当远去。请从容旬日，冀竭蹇分。时少游又已纳财于元载子仲武矣。秀为之内，载为之外，数日改拜宣州观察使。后移越州，又徙扬州。十余年间，三总大藩，皆天下殷厚处也。征求贸易，且无虚日，敛积财宝累巨亿万。初结元载，每岁馈金帛约十万贯，又纳贿于用事中官骆奉仙刘清潭吴承倩等，由是美声达于禁中，累加官至同平章事。
　　韩滉判度支，秋霖弥月，坏人庐舍，盐池为潦水，所入其味多苦。滉虑盐户乞减税，乃诈奏雨不坏池，池生瑞盐。上疑之，遣谏议大夫蒋镇驰驿验之，镇与滉仍同上表贺，请宣副史馆，置神祠，锡嘉号。
　　齐映为江西观察使，自以须为辅相，无大过而罢，冀复进用。乃倍敛贡奉，及大为金银器以希旨。先是银瓶高者五尺余，李兼在江西进六尺者。至是映因德宗诞日端五，为瓶高八尺者，以献严绶，为左仆射司空。尝预百寮廊下食，上令中使马江朝赐樱桃，绶为两班之首，旧识江朝，叙语次不觉屈膝而拜。江朝答拜。御史大夫高郢亦从而拜，为卿史所劾，绶出镇荆南，江朝降一官。
　　李逢吉与翰林学士李绅不协，逐之岭外，知制诰庞严蒋防坐绅党左迁。于敖封还诏书，时人皆以敖素与严善，诉其非罪，曰：于给事犯宰相之怒，伸庞蒋之屈，不亦仁乎？及驳奏出，乃是论庞严贬黜太轻，中外无不大噱。
　　王彦威以户部侍郎判度支，既掌利权，心希大用。时内官仇士良鱼宏志禁中用事，先是左右神策军多以所赐衣物于度支中估判，使曲从厚给其价，开成初有诏禁止，然趋利者犹希意从其请托。至是彦威大结恩私，凡内官请托，无不如意。物议鄙之。
　　中书主簿滑涣与内官典枢密刘光琦相通，宰相议事，与光琦异同者，令涣达意，未尝不遂所欲。宰相杜佑郑絪皆姑息之，佑呼为滑八。
　　孟简佞佛，镇襄阳，以腹心吏陆翰如上都进奏，委以关通中贵。翰持简阴事，渐不可制。简怒，追至州，以土囊杀之以灭口。翰子弟诣阙诉冤，且告简赃状。御史台按验获简赂吐突承璀钱帛，共计七千余贯匹，再贬简吉州司马。
　　崔元略户部侍郎，出于宣授。时谏官有疏，指言内侍崔潭峻方有权宠，元略以诸父事之。元略上章自辩，上诏答云：朕所命官，奚恤人言？然终不能逃父事内官之名。
　　窦怀贞为御史大夫，时韦后安乐公主乱政，怀贞谄顺委曲，改名以避后父之讳。娶韦后乳母王氏为妻，自称皇后阿奢，时人或以为国奢，怀贞处之不怍。宦官用权，怀贞尤所畏敬，见无须者或误接之，又附会太平公主，为左仆射。时人语曰：窦仆射前为韦氏国奢，后作公主邑丞。言怀贞伏事公主，同於邑官也。奢唐韵音遮，吴人呼父也。
　　高力士作宝寿寺钟成，力士斋庆之，举朝毕至。凡击钟者一击百千，有规其媚者，击至二十杵，少尚十杵。金吾大将军程百献，与力士约为兄弟。力士母麦氏卒，百献被发受吊，擗踊哭泣，过于已亲。
　　李辅国权盛，宰相李揆，山东甲族，位居台辅，见辅国执子弟之礼，谓之五父。
　　郭霸为右台御史，初召见，于则天前自陈忠鲠，云：往年征徐敬业，臣愿抽其筋食其肉饮其血食其髓。则天悦，故时人号为四其御史。御史大夫魏元忠卧疾，诸御史尽往省之，霸独居后，请示便液，曰：大夫粪味甘，或不瘳。今味苦，当即愈矣。元忠刚直，殊恶之，以其事露于朝士。
　　则天不豫，令阎朝隐往少室山祈祷。朝隐乃曲申悦媚，以身为牺牲，请代上所苦。
　　敬宗时，裴度自兴元入觐。既至，李逢吉不欲度复入中书，京兆尹刘栖楚，逢吉党也，栖楚等十余人驾肩排度，而朝士持两端者，日拥度门。一日度留饮酒，栖楚矫求度之欢曲，躬附度耳而语。崔咸疾其谄伪，举觞罚度曰：丞相不当许所属官嗫嚅耳语。度笑而饮之。栖楚不自安，趋出。坐客皆快之。
　　中宗宴近臣，国子祭酒祝钦明自请作八风舞，摇头转目，备诸丑态，上笑。钦明素以儒学著名，吏部郎中卢藏用私谓诸学士曰：祝公五经，扫地尽矣。
　　中宗时，司农卿赵履温，倾家资以奉安乐公主，为之起第舍筑台穿池无休已，掀紫衫于项，挽公主犊车。公主与韦后作乱被杀，履温驰诣安福楼下，舞蹈称万岁。声未绝，相王命斩之。
　　后唐郭崇韬父名宏，豆卢革谄奉之，上言请依六典，改宏文馆为崇文馆。
　　后唐苏循，庄宗将即位，张承业意未欲，庄宗遽称尊号，人亦无敢赞成者。循自河中来入衙城，见府廨即拜，谓之拜殿。见庄宗即呼万岁，舞抃泣而称臣。翌日又献大笔三十管，谓之画日。笔庄宗大悦，承业深恶之。
　　后唐梁翘为给事中，因转对上言以星辰合度，风雨应时，请御前香一合，帝亲爇一炷，余令于塔庙中焚之。贵表精至。
　　何泽为吏部郎中，史馆修撰。尝因起居退，独自迟留，以笏扣头，北望而呼曰明主明主。明宗知其佞，亦不责之。
　　
　　谗险
　　梁徐摛，武帝问以五经大义，历代史百家杂书，末论释教。摛商较纵横，应答如响。帝加称异，宠遇日隆。朱异不悦，谓所亲曰：徐叟出入两宫，渐来见逼，我须早为之所。遂乘间白帝曰：摛年老，又爱泉石，意在一郡。帝谓摛欲之，乃召摛曰：新安大好山水，任昉等并经为之，卿为我临此郡。遂出为新安太守。
　　隋诸葛颍，炀帝所亲幸，出入卧内，帝每赐之，曲宴辄与皇后嫔御连席共榻。颍因闲隙多所谮毁，时人谓之冶葛。
　　唐高祖校猎城外，太子建成秦王世民齐王元吉皆从，上命三子驰射角胜，建成有北马肥壮而善蹶，以授世民曰：此马甚骏，能超数丈涧。弟善骑，试乘之。世民乘以逐鹿，马蹶，世民跃立于数步之外。马起复乘之。如是者三。顾谓宇文士及曰：彼欲以此见杀，死生有命，庸何伤乎！建成因令妃嫔谮之于上曰：秦王自言我有天命，方为天下主，岂有浪死。上大怒，责世民曰：天子自有天命，非智力可求。汝求之一何急邪！世民免冠顿首，乞下法司案验，上怒不解。
　　唐宗室吴国公孝逸有破徐敬业之功，时望益重。武承嗣深忌之，使人诬告孝逸自云逐走兔者常在月中，月既近天，合有天分。则天以孝逸常有功，减死配徙儋州，寻卒。
　　萧瑀荐封伦于高祖，高祖以为中书令。太宗嗣位，瑀为左仆射，伦为右仆射。伦素险诐，与瑀商量可奏者，至太宗前尽变易之。
　　许敬宗既助立武后，遂谋陷长孙无忌，遣人上封事，称无忌谋反。帝令敬宗鞫之。敬宗云：无忌与先朝谋取天下，众人服其智。作宰相三十年，百姓畏其威。攘袂一呼啸命同恶，必为宗庙深忧。又引汉文帝簿昭事，帝竟不亲问，惟听敬宗谗构之说，遂流黔州。敬宗又遣大理正袁公瑜就黔州，重鞫无忌反状。公瑜逼无忌，令自缢。
　　李靖破突厥擒颉利，温彦博害其功，奏靖军无纲纪，致令虏中奇宝散于乱兵之手。太宗大加责让。未几，太宗谓靖曰：前有人谗公，今朕意已悟，公勿以为怀。
　　太宗自辽东还，发定州，在道不康。左庶子兼民部尚书刘洎，与中书令马周入谒。洎周出，褚遂良传问起居，洎泣曰：圣体患瘫极可忧惶。遂良诬奏曰：洎云国家之事不足虑，正当傅少主行伊霍故事。大臣有异意者诛之。太宗疾愈，诘问其事，洎以实对。又引马周以自明，周对与洎同，遂良又执证不已，乃赐洎自尽。
　　李义府状貌温恭，与人语必嬉怡微笑，而褊忌阴贼。既处权要，欲人附己，微忤意者必加倾陷。故时人言义府笑中有刀。又以其柔而害物，谓之李猫。高宗知其罪，从容戒之。义府勃然变色，腮颈俱起，徐曰：谁向陛下道此？上曰：但我言如是，何须问我所从得耶？义府殊不引咎，缓步而去。
　　李林甫为相，好陷人。世谓林甫口有蜜腹有剑，以其阳与人善，啖以甘言而阴挤之也。与李适之争权不协，适之性疏，林甫阴中之。林甫尝谓适之曰：华山有金矿，采之可以富国，上未之知。适之心善其言，他日从容奏之，元宗大悦，顾问林甫。林甫对曰：臣知之久矣。然华山陛下本命王气所在，不可穿掘，臣故不敢上言。帝以为爱已薄适之言，疏之。适之惧，求为散职，由此罢相，竟贬宜春太守，又胁杀之。
　　严挺之为绛郡太守，元宗欲进用之。李林甫忌嫉，召挺之弟损之至门叙故旧，云当以子为员外郎。又云：圣人待贤兄极深，须作一计入京。既见当有大用。令损之取绛郡一状，云有少风气，乞入京师就医。林甫持状奏云：挺之年高，近患风气，且授与一闲官。元宗叹咤久之。林甫奏授员外詹事，便令东京养疾。
　　李林甫忌杨慎矜受元宗恩遇，诬以慎矜是隋家子孙，欲复隋室。慎矜慎余慎名俱赐死，令御史卢鋐收拷太府少卿张瑄，使诬证慎矜之罪。瑄不肯答，绊其足以木。按其足间。撇其枷柄向前。挽其身长校数尺。腰细欲绝。眼鼻皆血出。谓之驴驹跋蹶、瑄竟不答。杖六十，长流临封郡。瑄被杖而死。
　　王珙与杨慎矜亲且情厚，慎矜颇汲引之。及贵盛争权，珙附李林甫，构成慎矜之罪，阖门诛灭。既而王珙亦赤族，史云岂天道欤。
　　朱泚之乱，德宗卒迫行幸。后数日，崔宁来。上喜甚，宁私谓所亲曰：圣人聪明爽迈，从善如转规，但为卢杞所惑，以至于此。澘然出涕。或以告杞，杞谋陷之，诬告宁为泚内应，俯伏歔欷。上信之，使中人引宁于幕后，二力士缢杀之。中外以为冤。
　　卢杞忌张镒名重道直，无以陷之。以方用兵西边，伪自请行。上固以为不可，乃荐镒为陇右节度使，镒竟为乱兵所杀。
　　卢杞字子良，貌陋而色如蓝，人皆鬼视之。初为御史中丞。尚父子仪病，百官造问，皆不屏姬侍。闻杞至，悉令屏去，独隐几以待之。杞去，家人问其故，子仪曰：杞貌陋而心险，左右见之必笑。此人得权，则吾族无类矣。杞居相位，忌能妒贤，迎吠阴害。小不附者必致之于死。杨炎崔宁颜真卿皆杞所杀也。又激怒李怀光，使与朱泚连衡。袁高奏其恶云：将校愿食其肉，卿士嫉之若仇。
　　李逢吉恶李绅，张又新李续之刘栖楚为之鹰犬同旗，绅贬瑞州司马，朝臣表贺。又至中书，贺宰相及门。门者止之，云：张补阙在相公斋内。俄而又新挥汗而出，旅揖群官曰：端溪之事，又新不敢多让。人皆辟易惮之，与续之等时号八关十六子。
　　姚南仲为郑滑节度使，监军薛盈珍谗毁之。德宗颇疑。贞元十六年，盈珍遣小使程务盈驰驿奉表，诬奏南仲阴事。南仲禆将曹文给亦入奏事，京师伺知盈珍表中语，文给私怀愤怒，遂晨夜兼程追务盈至长乐驿。及之，与同舍宿中，夜杀务盈，泥盈珍表于厕中，乃自杀。日旰驿吏辟门，见血流涂地，旁得文给二缄，一告于南仲，一表理南仲之冤，且陈首杀务盈事。上闻其事，颇骇异之。南仲虑其衅深，遂乞入朝。德宗曰：盈珍扰军政耶？南仲对曰：盈珍不扰军政，臣自隳陛下法尔。如盈珍辈，所在有之。虽羊杜复生，必不能成。岂弟父母之政，师律善陈之制矣。上默然久之。
　　李逢吉字虚舟，天与奸回，妒贤伤善。结朝臣之不逞者，造作谤言，百端中伤。裴度赖李绅韦处厚救解，逢吉结王守澄，守澄言于敬宗，诬绅曾请立深王为太子，乃贬绅端州司马。朝士代逢吉鸣吠者，张又新李续之张权舆刘栖楚李虞程昔范姜给李仲言，时号八关十六子。又新等八人居要剧，而胥附者又八人。敬宗知裴度之贤，因中使往兴元，即令问讯。度亦自请入觐，逢吉之党坐不安席，如矢攒身。张权舆尤出死力，遂撰谣言云：非衣小儿坦其腹，天上有口被驱逐。言度有天分。上疏以度名应图谶，宅据乾纲，不召自来，其心可见。而韦处厚又解析于上前，竟不能沮。度自汉中来，复知政事，逢吉出镇襄阳。
　　唐次无故贬斥，久滞蛮荒，孤心抑郁，乃采自古忠贤，遭罹放逐虽至杀身而君犹不悟，著书三篇，谓之辨谤略上之。德宗省之，犹怒谓左右曰：唐次乃方吾古之昏主。宪宗即位召还，累官至中书舍人。宪宗因阅书，禁中得次所上三篇，善之，谓学士沈传师曰：唐次所上辨谤书，人君宜时观览。朕疑编录未尽，命传师广为十卷，号元和辨谤略，其序曰：圣虑先辨，谤何由兴。
　　武后禁屠杀，右拾遗张德生男三日，私杀羊会同僚。补阙杜肃怀一餤上表告之。明日太后对仗，谓德曰：闻卿生男甚喜。德拜谢，太后曰：何从得肉？德叩头服罪。太后曰：朕禁屠宰，吉凶不预。然卿自今召客，亦须择人。出肃表示之。肃大惭，举朝欲唾其面。
　　卢杞恶颜真卿，欲出之于外。真卿谓杞曰：先中丞弈也，传首至平原。真卿以舌舐面血，今相公忍不相容乎？杞矍然起拜，心甚怒之。李希烈叛，德宗问计于杞，杞曰：诚得重臣，为陈逆顺，希烈必革心悔过，可不劳军旅而服。颜真卿三朝旧臣，忠直刚决，名重海内，人所信服。真其人也。上以为然，命真卿诣许州宣慰。诏下，举朝失色。李勉表言：失一元老，为朝廷羞。真卿竟为希烈所杀。
　　宣宗令白敏中为万寿公主选佳婿，敏中荐郑颢。时颢已婚卢氏，行至郑州，堂帖追还。颢甚衘之。由是数毁敏中于上。敏中自相府除邠宁节度使，将赴镇，言于上曰：郑颢不乐尚主，怨臣深入骨髓。臣在政府，无如臣何。今臣出外，颢必中伤，臣死无日矣。上曰：朕知之久矣，卿何言之晚也。命左右于禁中取小柽函以授敏中，曰：此皆郑郎谮卿之书也。朕若信之，岂任卿以至今日？敏中置柽函于佛前，焚香事之。
　　朱梁李振唐，自昭宗迁都之后，王室微弱，朝廷班行备员而已。振皆颐指气使，旁若无人，朋附者非次奖升，私恶者数日沉弃。每自汴入洛，朝中必有贬窜，故唐朝士人目为鸱枭耳。
　　闽王王延钧好鬼神巫，盛韬有宠薛文杰，恶枢密使吴昂。昂有疾，文杰省之曰：主上以公久疾，欲罢公近密。仆言公但小苦头痛尔，将愈矣，主上或遣使来问，慎勿以他疾对也。昂许诺，明日文杰使韬言于闽主以告，文杰曰：未可信也。遣使问之，果以头痛对，即收下狱，遣文杰及狱吏杂治之。昂自诬服，并妻子诛之。
　　五代汉时陶榖先为李崧所引用，榖从而谮之，崧为苏逢吉所杀。他日秘书郎李昉诣榖，榖曰：君于李侍中远近？昉曰：族叔父。榖曰：李氏之祸，榖有力焉。昉闻之汗出。
　　
　　奸佞
　　宋郑鲜之事宋武帝，帝时或谈论，人皆依违，不敢难。鲜之难必切至，未尝宽假。与帝言要，须帝理屈然后置之。帝有时惭恧变色，亦感其输情。时人谓之格佞。
　　魏琅邪公主名玉仪，北齐文襄遇诸涂，悦而纳之，遂被殊宠。秦魏帝封焉，文襄谓崔季舒曰：尔由来为我求色，不如我自得一绝异者。崔暹必当諌我，亦有以待之。及暹咨事，文襄不复假以颜色。居三日，暹怀札坠之于前，文襄问何用，暹竦然曰：未得通公主。文襄大悦，把暹臂入见焉。季舒语人曰：崔暹常忿吾佞，在大将军前每言叔父合杀，及其自作体佞，乃佞过于吾。
　　北齐赵长仁参预朝政，郦孝裕陆仁惠卢元亮厚相结托，屏人和语，停废公事，人号为三佞。
　　北齐和士开说武成云：自古帝王尽为灰土，尧舜桀纣竟复何异？陛下宜及少壮，恣意作乐，纵横行之。即是一日快活敌千年。国事分付大臣，何患不办，无为自勤约也。帝大悦，三四日一坐朝，书数字而已，略无言。须臾罢入。
　　李轨遣邓晓使于唐，闻轨被执，舞蹈称庆。高祖数之曰：汝委质于人，为使来此，闻轨沦陷，曾无戚容。苟悦朕情妄为庆跃，既不能留心于李轨，何能尽节于朕乎？竟废而不齿。
　　封伦素从太宗征讨，特蒙顾遇，以建成元吉之故，数进忠款。太宗以为至诚。伦又潜持两端，阴附建成。高祖将谋废立，伦故谏而止。后数年，太宗方知其事，治书侍御史唐刘追劾之，改谥谬，黜赠官，削实封。
　　崔湜，神龙初桓彦范敬晖知国政，惧武三思谗间，引湜为耳目，使伺其动静。俄而中宗疏忌功臣，于三思宠渐厚，湜反以桓敬等计议潜告三思。桓敬等徙岭外。湜又说三思宜尽杀之，三思问谁可使者，湜表兄周利贞先为桓敬所恶而绌，湜乃举充此行，桓敬等闻利贞至，多自杀。
　　苏味道为宰相，云：处事不欲决断明白，若有错误，必贻咎谴。但摸棱持两端可矣。时人号为苏摸棱。
　　卢藏用初隐居时，往来少室终南二山，时人称为随驾处士。及登朝，趑趄诡佞，专俟权贵。奢靡淫纵，获讥于世。
　　李林甫面柔而有狡计，能伺候人主意。故骤历清列，为时委任。中官妃家皆厚结托，伺上动静，皆预知之。故出言进奏，动必称旨。而猜忌阴中人，不见于词色。朝廷受主恩顾不由其门，则构成其罪。与之善者，虽厮养下士，尽至宠荣。元宗欲罪太子瑛鄂王瑶光王琚，张九龄曰：陛下有三个成人儿不可得柰何，忍欲废之？臣不敢奉诏。元宗不悦。林甫惘然而退，初无一言，既而谓中贵人曰：家事何须谋及于人？元宗欲加牛仙客实封兼以为尚书九龄执不可，林甫密告仙客，仙客泣诉帝后变色谓九龄曰：事总由卿！九龄顿首谢，帝曰：卿以仙客无门藉耶？卿有何门阀？九龄对曰：臣荒徼微贱，仙客中华之士。然陛下擢臣践台阁，掌纶诰，仙客本河湟一使，两目不识字，若大用之，恐非所宜。林甫又退而言曰：但有才识，何必词学？天子用人，有何不可。元宗竟相仙客，逐九龄，林甫代九龄为中书令。
　　元载附李辅国，已得宰相。辅国死，又结内侍董秀，多与之金帛，令探密旨。上有所欲，载必知之，承意会合，上益信任。后败赐死，毁载父母及祖坟，断棺弃柩，焚家庙木主。
　　李道古便佞巧官，早升朝籍，常以酒肴棋博游公卿门。角赌之际，伪为不胜而厚偿之，故得一时虚名，而嗜利者悉与之狎。
　　德宗崩，顺宗寝疾，深居帘帷。阉官李忠言美人牛昭容侍左右，王叔文因王伾，伾因李忠言，忠言因牛昭容，转相结构。事下，翰林王叔文定可否，宣于中书，擢吏部郎中韦执谊为宰相，俾执谊承奏于外，以韩泰柳宗元刘禹锡陈谏凌准韩煜唱和，曰管曰葛曰伊周，凡其党僩然自得，谓天下无人。
　　熊望性俭薄，大言诡意，务进不已。时京兆尹刘栖楚以不次骤居清贵，广树朋党，门庭无昼夜，填委不息。望出入栖楚之门，有同密戚阴计密画，人无知者。文宗即位，贬漳州司户。
　　元稹为江陵府士曹，为监军崔潭峻所厚。长庆初，潭峻归朝，出稹连昌宫词等百余首奏御，穆宗大悦，问稹安在。对曰：今为南宫散郎。即日转祠部郎中知制诰。朝廷以书命不由相府，甚鄙之。无何，为翰林承旨学士。中人以潭峻之故，争与稹交。枢密魏宏简尤与稹相善。穆宗愈深嘉重。河东节度使裴度上疏，言稹与宏简为刎颈之交，谋乱朝政。言甚激切。长庆二年，稹拜相。诏下，朝野嗤笑。
　　郑注本姓鱼，人目之为水族。以药术游长安权豪之家，李愬镇襄阳，得其药力移镇徐州，以注参决军政。注诡辩阴狡，善探人意，然专作威福，军府患之。监军王守澄怒以军情白愬，愬曰：彼实奇才也，将军试与之语。或不如旨，去之未为晚也。愬令谒守澄，守澄初有难色，及与语，机辨纵横，尽中其意，遂恨相见之晚。守澄入知枢密，注大用事。御史李款奏弹注内通敕使，外连朝士，请付法司。旬日之间，章数十上，守澄匿于右军。左军中尉韦元素等皆恶注，左军将李宏楚说元素曰：郑注奸猾无双，卵壳不除，使成羽翼，必为国患。今因御史所劾匿军中，宏楚请以中尉意注伪有疾，召使治之，因而擒之。元素以为然，召之。注至，蠖屈鼠伏，佞词泉涌，元素不觉执手款曲，谛听之忘倦，厚遗金帛而遣之。太和八年，守澄引注见文宗于浴堂门，赐锦彩。是夕彗星出东方，长三尺，光芒甚紧。
　　崔允召朱全忠自助，全忠自岐下还河中，允谒于渭桥，捧卮上寿，持板为全忠唱歌词，赞其功业。史以为自古与盗合从，覆亡宗社，未有如允之甚也。
　　江南李璟取湖南，遂谓诸国指麾可定。魏岑侍宴，言：臣少游元城，乐其土风。俟陛下定中原，乞魏博节度使。唐主许之。岑趋下拜谢。其主骄臣佞如此。
　　蜀右补阙章九龄，见蜀主言：政不治，由奸佞在朝。蜀王问奸佞为谁，九龄指李昊王昭远以对。蜀主以诋毁大臣，贬九龄维州录事参军。
　　
　　 
　　
