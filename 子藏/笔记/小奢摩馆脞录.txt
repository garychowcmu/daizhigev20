小奢摩馆脞录 民国 不著撰人

　　○苗沛霖诗联

　　咸、同间，发、捻并起，其党中颇有人物，如石达开、李秀成、洪大全、苗沛霖辈为尤著。石达开文字最优美。洪大全临命时，吟咏自若。至李秀成临难之前，在囚中草口供，洋洋数千言，裒然巨帙，尤昭昭在人耳目者。惟苗沛霖则少表见。一日，余与友人翻家中旧书，忽于乱纸堆中检出一纸，中书苗沛霖诗联二章，语近俚俗，不及达开之吐属隽永。然当日起义原因，与其愤恨地方官之专横暴敛，情见乎词，录之以备野史稗官之采。诗云：“故园东望草离离，战垒连珠卷画旗。乘势欲吞狼虎肉，借刀争剥马牛皮。知兵乱世原非福，卧死寒窗不算奇。为鳖为鱼终不免，将归大海作蛟螭。”联云：“甚么天主教，敢称天父天兄，丧天伦，灭天理，竟把青天白日，搅得天昏，何时伸天讨天威，天才有眼；这些地方官，尽是地痞地棍，暗地鬼，明地人，可怜福地名区，闹成地狱，到处抽地丁地税，地也无皮。”

　　○柯逄时

　　某公抚赣多暴政，赣民苦之。时有嵌姓名为联额者云：“逢君之恶，罪不容于死；时日曷丧，余及汝偕亡。”匾额为“执柯伐柯”。又某满人抚豫，庸懦昏愦，不喜接见属员，专恃京函为登黜，时人为之语曰：“此之谓人而无信，不知其可也。”闻者绝倒。

　　○王湘绮为绝代佳人

　　湘潭王壬秋闿运，治朴学，有前清乾嘉老辈风，海内群推为硕果。顾守旧殊甚，人颇议之。江西陈伯严，曾从壬秋问奇字。伯严为陈右铭宝箴子，或传右铭抚湘时，壬秋尝往来署中，与伯严互为讲习。伯严一日侍父侧，父顾问先生为何如人，伯严谨对曰：“东方岁星游戏人间一流也。”父笑颔之。已而作谐语告之曰：“我初不解古绝代佳人作何状，若先生者真个一绝代佳人矣。汝幸自持，慎勿被其勾引到旧学窝中，溺而不返也。”人或谓右铭此谕，可续《世说新语》。

　　○宋板四库全书

　　前清显官如翁叔平、张孝达、端午桥辈，颇好古学，喜收藏，一时都中古籍金石碑刻搜罗殆尽。外省属吏欲借内僚为援引，往往以金石书翰代土仪，颇投时好。闻某太守至京师，携《钦定四库全书提要》一部，送某相国，外自署“宋板四库全书”六字，付琉璃厂装潢。及呈时，某相国笑曰：“提要为本朝著作，君从何得此宋板也？此乃无价瑰宝，实不敢收。”某大惭而出，一时传为笑谈。

　　○奇对

　　戊戌政变，谭浏阳被戮，其尊人亦以是摘官。时人有集讣帖之首句，与殿试策之尾句，为联者云：“罪孽深重，不自殒灭，祸延显考；末学新进，罔识忌讳，干犯宸严。”又那拉氏当国时，恭亲王奕适死，而德国亨利亲王来华时，翁常熟罢相，而夏同和大魁，有人作一联云：“恭亲王去，德亲王来，见新鬼应思故鬼；夏同和兴，翁同和败，愿贵人莫学常人。”华人诋外人为鬼，故有新鬼之目。夏，贵州人，翁则常熟人也。“贵人”、“常人”，用思尤巧。又合肥李相国与常熟翁师傅柄政时，人亦为联云：“宰相合肥天下瘦，司农常熟世间荒。”嵌官名地名而意主双关，真匪夷所思。陆剑南所谓“佳句本天成，妙手偶得之”者也。

　　○陈宏谋轶事

　　清陈宏谋退养林泉时，每与乡中父老聚谈为乐。至除岁前数日，乡人多有以春联索书，陈笑而受之。命其家各书标识于纸背，然绝不一书，亦不命其书记代作。届期乡人来索联，宏谋各以故纸还之。乡人大骇，问：“何不写字？”陈曰：“有字不如无字好。”乡人各欣然携归各贴门首。或问曰：“何无字？”乡人告曰：“陈公云：‘有事不如无事好’故不用字也。”陈闻之亦大笑，后遂沿以为俗。至今广西春联，多贴红纸，不书字。

　　○陶然亭

　　京师陶然亭在南下洼城根旁近，为前清江藻所建，又号江亭，夙为文人宴会游玩之所，颇负盛名。其实不过黄土一丘耳，车尘马矢，喧杂不堪。惟秋夏之间，塘内芦苇高可隐身。而槛外西山，终日在望。都门喧嚣之地，有此点缀，差媲山林。盛名之来，或以此耳。亭内女墙断槛，题咏殆遍，佳者殊寥寥，惟李亦元三六桥诗联颇不恶。亦元诗云：“车走雷声辗动尘，千门驰道接天津。杜鹃九死魂应在，鹦鹉余生梦尚新。抱蔓黄台成底事，看花紫陌已无春。汉家陵阙都非故，残照西风独怆神。”三六桥联云：“载酒重来，问旧游几辈青云，几人黄土？拈花一笑，看今日满城风雨，满地江湖。”又京师相传，端方善诙谐。一日与张香涛同游陶然亭，张以陶然亭命对，端应声曰：“张之洞。”殊为巧合。

　　○京师好丑说

　　余居北京数载，颇怪旧社会之习惯，与他地异。回里闬时，长老先生问及都间近状，余累举邓文滨《京华二好二丑论》，以为穷形尽相，皆吾意中所欲言，不必余一一缕指也。此论见诸《醒睡录》，世罕知之，特录于此。但邓君所举，皆庚子前旧社会之实录，今则国体政体迥异，曩时社会趋向，又为一变，然大概实同也。昔西人哈葛得、沙士比亚著书，喜道中古黑暗故事，盖洞悉旧弊，乃可图新。哈沙二君，别有深意耳。文曰：
　　或问于余曰：“公游都门数年，以何物最好？”余曰：“字好，相公好。何谓字好？朝卷白折，点画匀净，墨色晶莹，分行布白，横竖错综看来，无毫发憾。近年除乡会试揭晓后，自复试以至朝考，策论诗文次之，惟以字样工拙分甲乙，他考亦然。若素以书法著名人，拟其将来可以问鼎者，无不毕中。兼此地纸墨笔砚，俱极精良，人争习之，故曰字好。何谓相公好？都中相公有二，一大学士，极贵也；一优童，极贱也；而其名相埒。余素不观剧，为同人强邀，某日某园某班，皆有定局。辰巳前略观大意，歌喉舞技，了不异人。正午后众美咸聚，争妍取怜，其态度丰神，有飘飘欲仙之致，如入万花园中，令人目眩心惊，不觉神为之夺，意为之移也。都中贵显筵宴，以不招相公为寡兴，以能致著名相公为出色，即官太太，老师母，亦有‘我见犹怜’之誉。都门最艳丽之衣服，惟相公能穿之；极宝贵之珍奇，惟相公能摆之；至阔大之房屋，惟相公能居之，且关防最严密也。相公能答天桥，声气易隔阂也；相公能显神通，名士专家之书画多秘惜也。相公能致真笔，于是有狎相公而倾家破产者；有闹相公而参官罢职者；有包相公至金尽爱弛，而雉经自亡者。非好何以至是？故曰相公好。”
　　又问：“然则以何物为丑？”余曰：“白日大街遗屎丑，八股时文丑。何谓遗屎丑，厕屋者，行人应急所也，而都门以市衢为厕屋，狭隘胡同无论矣。外城若正阳门桥头，琉璃厂东西，内城若太学贡院前后街东西，四牌楼，皆百货云集，人物辐辏之中区。其地无时不有解溲屈躬者，间有峨冠博带，荆钗布裙，裸体杂处，肉膊相逼，光天化日之中，毫不为怪。早晚间，堆积累累，恶气秽形，令人不可向迩。而巡城官吏，无有以全羞恶，肃观瞻，荡秽瑕，免疹疫，规划而改良者，故曰白日大街遗屎丑。何谓时文丑？国朝文教昌明，以制艺取士，所须文选，主试应试者，宜奉如圭臬。奈近来风气偷靡，闱中见敛才就范，敛气归神，及精心抒妙理诸作，辄视为怪诞不祥之物，而专以色泽为工，如棠甘鞠苦，龙飞虎拜，采苹季女，秾李王姬，草野无庚癸之呼，槐堂有未申之隐等语。而揣摩时风者，转相摹效，愈趋愈下，愈下愈趋，有令人不可向迩状。故都门纪事，仿月令文。至四月云：妇脚解，阴沟开，会墨出，举子化为官，来乃发声，配合新颖，足解人颐，此其证也。故曰八股时文丑。”
　　余按二好二丑，确为庚子以前实录，今则仅相公犹为都门交际场媒介物外，一好二丑，渐渐骎微矣。

　　○白云观

　　京师白云观，旧为前清卖官鬻爵之地，盖因观中道士高云溪为媒介也。高本山东人，喜交游，当时如荣禄、奕劻、载恬者，皆与之有旧。高亦出入邸中，恬不为怪，都中人为余言，高道士正月二十日寿辰，凡王公百官以及优伶隶卒，咸往庆祝，并有俄国商人，及太监诸色人等甚伙，毂接肩摩，岁以为例。则是当日权势之煊赫，至今犹可想见矣。

　　○请安

　　请安，乃古者施于臣下之礼。陆祁孙曰：“请安二字，见左昭二十七年，齐景公饷鲁昭公，已不在坐，使宰献而请安。犹燕礼司正命，卿大夫以安为君享臣下之礼也。至前清，则施之于尊者矣。”

　　○秋瑾

　　山阴秋女士之死，天下冤之。桐城吴芝瑛女士经纪其表，又为传略遗事祭文，以表彰之。秋女士平生出处，大略赖以暴白。然被逮情形，芝瑛另有一书与某女士，云得之越中，确实调查，为传略遗事所不载者，录之以存信史。书云：
　　秋氏被逮后，即入山阴狱，次日夜深，正商明禁婆为解刑具，具纸笔作书。忽闻叩门声急，禁婆隔门与语，答以复审之事，趣禁婆速启门。门辟灯光烛天，兵士列队，如临大敌。禁婆入见秋氏，战栗不能出一言，泪落如线。秋氏曰：“汝勿怖，待我出门往观。”及狱门，心知有变，语兵士曰：“汝暂息灯，容我凝神片刻，有语问县官。”及见县官，告以余犯何罪至此？欲一见贵福死无憾。县官曰：“吾极知汝冤苦，无回天力奈何？且事以至此，见贵福胡为者？”乃与县官约三事：一请作书别亲友，一临刑不能脱衣带，一不得枭首示众。县官许以后二事，秋氏谢之。即有兵士前后掖之行，秋氏斥曰：“吾固能行，何掖为？”及至轩亭口，秋氏立定，从容语刑人曰：“且住，容我一望，有无亲友来别我？”乃张目四顾，复闭目曰：“可矣。”遂就义。县官监斩毕，在肩舆中痛哭以归，路人为之泣下。贵福以此衔之。
　　又闻秋氏被逮后，山阴县搜得贵福平时赠秋氏之楹帖及书扇，呈还贵福以灭迹，意欲献媚上官。不料贵福疑其揭己之隐，将播恶于众也，适撄其怒，遂借端撤省，不久自缢死。又闻贵福捕得秋氏，微服至省时，已二更，入见方伯某公。某谓今日夜深矣，恐不得见中丞。贵福必欲往见，求其手草数语，持以往，得见白状。中丞大惊，绕屋走，手足无措，姑以电话问路总办某公：秋瑾为何如人？某公答以秋瑾为革命党，遂与贵福定议杀之。浙官场惟信方伯不以此狱为然，始终不肯画诺。张中丞无可如何，至交替时，属宁绍台道某带印进省，委署臬篆，始奏此案云云。

　　○孔雀翎黄马褂

　　清制多赏功臣以孔雀翎、黄马褂为荣者，然颁赏之后，诸臣恒以章奏谢，谄语络绎，奇藻纷披，多有可笑者。记刘统勋尝蒙赐花翎谢恩折语，有“顾影惭深，举头恩重”八字为时传诵。后于敏中谢孔雀翎、黄马褂有一联云：“载而知重，宁惟假以羽毛？服且增荣，奚啻赐之颜色？”亦传诵一时。钩心斗角，措语益工矣。

　　○朱九妹

　　咸、同兵燹时，汉阳府有女子被掳，题诗于帕，沉江而死。诗曰：“生长朱门十九春，而今竟作乱离人。杀身难弭君王恨，殉节聊酬夫婿情。江水虽能沉弱质，月明谁与吊孤魂？天伦父母恩难报，但愿来生作子孙。”高霞初先辈《天问楼集》曾记其事，并和诗云：“一曲琵琶易感春，数行烽燧惨离人。凄凉十九年前事，郑重三千岁后情。万里清流湘女泪，五更明月杜鹃魂。慰卿泉下无他物，长伴江头竹有孙。”
　　近读香山李葭荣氏笔记，亦纪此事，与此稍异，且诗词亦各不同，录之云：
　　南昌女子朱九妹丽色冠时，略通吟咏，得婿委禽矣。咸丰初，金田之变，蔓延赣省，破其家，掳致舟中。贡之某统制，惊喜若狂，势将屈之。九妹从容陈词曰：“婢子家毁人亡，他无所归，从君结百年缘，此幸滋甚。然君贵人，我良家女，义不苟合，虽不必拘牵媒妁，必文定厥祥，涓吉合卺，庶不为同袍所轻。”某曰：“天朝不尚妖礼，又焉用是？”九妹曰：“虽然军中有敬天父天兄之礼，不择吉日，无以礼告，得勿亵乎？”某曰：“天朝不用妖历。”曰：“请以钱为筮，奇为今日，偶为明日，如何？”某怜其含悲而婉于词，未忍遽迫。九妹请以纸署婚约，某曰：“某不能文，若解此乎？”九妹曰：“荒率数言，尚无不可。”某发箧与以黄绢一帧，因援笔为七律一章，某不知作何语，欣然曰：“我居然得女师矣。”是夕张灯结彩，挈九妹行结婚礼，某曰：“天朝尚右，若当居左。”甫跪，砉然有声，某头颅陨矣。九妹狂跃入水，众股栗，援之不及。尸漂流至浅水，为渔人所得。刃犹在手，怀中微露绢，出之，即舟中所作诗，曰：“静掩朱门十九春，崇朝竞作乱离人。斩酋已泄平生恨，尽节聊酬夫婿恩。江水夜流沉弱质，月明天远吊孤魂。劬劳父母今何处？轮转来生作子孙。”诗虽不无疵累，顾能自抒怀抱，正复难得。烈而多智若九妹者，固不当于字句间指摘短长也。惟时同舟有被掳逸归者，语其事，并传抄其绝命词，和者数百家，积成卷帙，余幼时尚获见云云。

　　○万岁山

　　景山即煤山，又名万岁山，在神武门外，相传元明之间，积煤炭之地。久而增高，因以为山。前清为此山密迩宫禁，不许人人览。宣统三年三月间，余偕友经过，见门半掩，因入内。由西而东，历山头五峰而下，媻珊勃宰，颇觉困惫。山上有亭五，居中者最大，亦最高。亭内有佛像一尊，积尘三四寸许，面貌已不可辨。南望宫禁殿陛，窗棂曲槛，历历都在眼底。中殿由神武门内数计至大清门，共十一重，两旁房屋各左右列，划以街衢。时已薄暮，四望苍翠，晚烟四垂，景颇不恶。京师人相传，山上有老树，蜿蜒曲屈，为明思宗殉国之处，至今楼上犹有铁链键之。余遍处寻觅，并不见蜿蜓曲屈者，想岁久淹没所致，故今不可得见也。是日同游者为丰城万北芷。

　　○魏子安

　　《花月痕》一书，相传为湘人某作，非也，盖实出于闽县魏子安晚年笔。子安早岁负文名，长而游四方，所交多一时名士。喜为狎邪游。所为诗词骈俪，尤富丽瑰缛。中年以后，乃折节学道，治程朱学最邃。言行不苟，乡里以长者称，一时言程朱者宗之。晚岁则事事为身后志墓计，学行亦高，颇有乡贤祠食豚之愿。惟时念及早岁所为诗词，不忍割弃，乃托名“眠鹤主人”，成《花月痕》说部十八卷。以前所作诗词，尽行填入，流传世间，即今所传本也。子安与谢枚如章铤同时，故卷首有枚如题词。友人林复南为枚如所最称赏，亲侍謦咳，曾为余言及此。

　　○永乐大典

　　吾国巨籍，前数《永乐大典》，庚子拳匪倡乱，旧所储存，均付一炬。当时并闻有军人得之，用以代薪者，亦秦火后一大厄也。江阴缪筱珊，治金石学，喜收藏，曾著《永乐大典考》，于是书源流，可见梗概，兹节录焉。考云：
　　永乐大典二万二千八百七十七卷，凡例目录六十卷，明成祖敕胡广、解缙、王洪等纂修，以姚广孝监其事。始于元年癸未秋，成于六年戊子冬。冠以御制序文，姚广孝等进书表，初名《文献大成》，后改今名。以卷帙过巨，未能刊本。孝宗好读书，常置案头。嘉靖壬戌禁中火，世宗亟令救出，幸未被毁。遂诏阁臣徐阶，照式抚抄一部，至隆庆改元始毕。正书留乾清官，副本存皇史成。入清朝因藏实录，复移贮翰林院。李穆堂在书局，首先借观。全谢山时寓李邸，因与李定为日课，日尽三十卷。以所签分令四人抄之。一日所签，或至浃旬未毕，其难如此。会纂修三礼，谢山语总裁方望溪，抄三礼之不传者，而副本缺少几及二十卷，拟奏请发宫中正书补足之，亦未果。祁门马懈谷曰琯，仁和赵谷林昱，均为谢山致钞资。而谢山改知县，未久于其事。杭堇浦世骏，续《礼记集说》，所采元人说，半出于大典。清乾壬辰，诏修《四库全书》，大兴朱笥河，请将大典中古书善本，世所罕见者，择取缮写，各自为书，以复旧观，得旨允行。计编入《四库》书经部六十六种，史部四十一种，子部一百三十种，集部一百七十五种，共四千九百二十六卷。第诸书辑散为整，考订不易，有业经辑出而未进呈者，如《宋元两镇志》、《奉天录》、《九国志》之类，亦复不少，嘉庆丁巳，乾清宫灾，正本遂毁。而修《全唐文》时，大兴徐星伯松曾抄出《宋会要》五百卷，《中兴礼书》一百五十卷，《河南志》四卷，秘书省续到《阙书》二卷，仁和胡书农敬抄出《施谔临安志》十六卷，《大元海运记》一卷，孙文靖公尔准抄出《仇远山村词》。道光戊子重修《一统志》，嘉兴钱心壶仪吉会奏请重辑大典未尽之书，谕俟《统志》修毕，再行核办。新安相国，颇以为多事。逮《统志》成，而西邮兵起，钱心壶亦降官，无人理此事矣。原书万余册，恭庋敬一亭，蛛网尘封，无人过问。咸丰庚申，与西国议和，使馆林立，与翰林院密迩，书遂渐渐遗失。光绪乙亥重修翰林院衙门，庋置此书，不及五千册。严究馆人，交刑部毙于狱，而书无著。余丙子入翰林，询之清秘堂前辈云：“尚有三千余册，请观之。”则群睨而笑，以为若庶常习散馆诗赋耳，何观此？且官书焉能借出。逮丙戌，志伯愚锐始导之入敬一亭观书，并允借阅。每册高二尺，广尺二寸；粗黄布连脑包过，硬面宣纸朱丝阑；每页三十行，行行十八字；朱笔句读，书名或朱书，或否。前后阅过九百余册，而余丁内艰矣。其书零落不完，毫无巨帙。抄出宋十三处《战功录》、《曾公遗录》、《顺天志》、《泸州志》、《宋中兴百官题名》、《国清百录》诸书。癸巳起复，词之则只有六百余册。庚子之乱，毁翰林院以攻使馆之背，旧藏均付一炬，大典遂一册不存，正书早归天上，副本亦付劫灰，后之人徒知其名而已云云。
　　缪考中所谓目录六十卷，山西灵石杨氏连筠籍丛书曾刻之，余读书大学时，于藏书楼尚得翻阅此目录。

　　小奢摩馆脞录
