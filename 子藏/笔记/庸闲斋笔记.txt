《庸闲斋笔记》  清 陈其元 撰

　　○自序同治壬申之秋，解组归来，侨寓武林。兵燹之后，休养生聚，又十年矣。老成凋谢，昔日知交存不十一；族中长尤为零落，即与子伯仲行者，亦复寥寥。岁月不居，无怪吾衰之甚也！端居多暇，尝举吾宗旧事与儿辈言之，恐其遗忘，笔之简牍，俾免数典忘祖之诮。残冬未尽，倏已成帙。今年因公事滞迹吴门半载，日长务闲，追念平生旧闻，及身所经历目睹事，有所记忆，辄拉杂书之。纷纶丛脞，虽诙谐鄙事无所不登；而国典朝章、庄言至论、异闻轶事、军情夷务及展卷所得者，间亦存焉。隐恶扬善，事徵诸实，不敢为荒唐谬悠之谭，如《碧云琐缀录》之诬诋名贤。庶几欧阳文忠《归田录》所言：以唐李肇为法，而少异者，不记人之过恶。君子之用心当如是也。合之前编，共为八卷，约十万言，名之曰《庸闲斋笔记》。聊以自娱，亦可供友朋抵掌剧谈之一助云尔。同治十有二年，岁在昭阳作噩，斗指酉，庸闲老人漫识于行苇堂，时年六十有二。

　　●卷一余家系出渤海高氏，宋时以勋戚随高宗南渡，籍临安。始祖东园公讳谅者，明初居仁和之黄山，游学至海宁，困甚，偶憩赵家桥上，忽坠于水。陈公明遇设豆腐肆于桥侧，昼寝，梦青龙蟠桥下，惊起，见一男子方入水，急援之。询知世族，乃留之家。公老无子，止一女，因以女女之，而以为子焉。东园公一传为月轩公讳荣，承外祖姓为陈氏，而世其腐业。业腐者起必以戊夜，一日者，于门隙见双灯野外来，潜出窥之，则一儒衣冠者，一道士也。道士指公室旁一地曰：“此穴最吉，葬之子孙位极人臣，有一石八斗芝麻官数。”儒冠者曰：“以何为验？”曰：“以鸡卵二枚坎其中，明日此时，鸡子出矣。”乃于怀中取卵埋之而去。次日公起磨腐，忽忆前事，往探其处，则闯然二鸡雏也。正骇异间，又见双灯遥遥至，雏已出壳，不以埋，急于室中取卵易之，而屏息以伺。二人者至，扌骨之，则仍卵也。儒冠者咎其言不仇，道士迟疑良久，曰：“或气运尚未至耶？”遂去不复返。居久之，公乃奉东园公骨瓮葬其中。二世之后，遂有登科者，至今已三百年，举、贡、进士至二百数十人，位宰相者三人，官尚书、侍郎、巡抚、布政使者十一人，科第已十三世矣。初葬时，植檀树一株于墓上，堪舆家称为海宁陈氏“檀树坟”。圣祖仁皇帝南巡时，闻其异，曾驻跸观焉。

　　十世祖风山公讳中渐，月轩公曾孙也。为诸生，以《春秋》名其家。性落拓，喜周人之急，所贷予常折券不责偿。市有持赝银，行哭甚哀，公问知为里侩所欺，即自探怀中银如数予之。有丁氏鬻产，既收价徒矣，复据之。公怜其贫，为更授价，及割他产予之。如此者三。岁旱，出谷三百斛赈饥者。帅一乡之人祷雨，雨亦独遍一乡，乡人语曰：“天道不偶，视陈叟。”其为德类如此。公殁后，邑人请祠之乡贤，入祀之明日，而芝生于祠之左楹，明日又生，三日又生，其数七至九，其广六七寸至三四寸，其色紫，其状若牡丹，其香纟困，若都梁、鸡舌然。邑人观之，无不叹为奇瑞。乃署其楼曰“紫芝”，吴人王稚登为之记。公二子，长与郊以进士官至太常寺少卿，次即余九世祖与相，以进士官至贵州布政使。孙祖苞官蓟辽巡抚。曾孙之遴官少保、弘文院大学士。是紫芝之祥也。少保素庵相国未第时，以丧偶故，薄游苏台，遇骤雨，入徐氏园中避之。凭栏观鱼，久而假寐。园主徐翁夜梦一龙卧栏上，见之，惊与梦合。询知为中丞之子，且孝廉也，遂以女字之，所谓湘夫人是也。夫人工诗词，精会事，尝以从宦不获供奉吴太夫人甘旨，手画大士像五千四十有八幅，以祈姑寿。世争宝贵，圣祖曾取入内廷，宠以御题，尤为闺阁中荣事。东园公暨公皆以外舅梦龙得偶，一则贵于子孙，一则贵于其身，龙亦灵怪矣哉！

　　六世从祖文简公，生而岐嶷，三四岁时，每于睡梦中，一闻梵呗声，必惊起合掌趺坐。母夫人知其有自来也，抚之曰：“儿既生我家，当从事圣贤之学，此佛氏之教，不足循也。”公耸听已，即卧，从此闻经呗声不复作矣。比长，博极群书，以贡入成均，旋中京兆试，文名藉甚，上达宸聪。己未科会试，适妇翁长洲宋文恪公充总裁官，公以嫌不与试。是日圣祖临朝，阅礼部奏回避事，指公名以询廷臣，群臣以宋系陈妇翁对，上曰：“翁婿何回避之有？可趣令入试。”时日已届亭午，闱中将放饭矣，忽传鼓启门，奉旨特送举人陈元龙一名进场。然公仍以嫌被屏。乙丑科会试中式，总裁以十卷进呈，公卷列第十，上拔置第二。殿试，上复亲擢为一甲二人，赐进士及第，非常旷典，为从古所未有也。

　　文简公既入翰林，圣眷优渥，屡从属车豹尾，《卷阿》矢音之作，一时称盛。会都御史郭劾高文恪公士奇，指公为交结，有叔侄之称。得旨一并休致。公奏辨，谓：“臣宗本出自高，谱牒炳然。若果臣交结士奇，何以士奇反称臣为叔？”事遂得白。再擢掌院学士、吏部侍郎、巡抚广西，人皆贺之，宋夫人独愀然不悦者累日，曰：“一门群从咸列清华，我夫子乃出为粗官，令我惭颜于娣姒矣。”事载全太史祖望文集中所撰《广陵相公伤逝记》。时弟兄叔侄中，清恪公为春卿，文和公为冬卿，丙斋公为司寇，匏庐公亦贰宗伯。夫人之姊妹夫，太仓王相国，方掌钧轴，海宁顾侍郎、合肥李宫詹、长洲缪宫赞，同在朝列，故夫人云然。然不数年，亦入总西台。世宗即位，授公宰辅之任矣。清恪公讳诜，精堪舆之术，抚贵州日，犭犭童屡窃发为患，公周览其城郭，曰：“阴阳向背，均失其宜，祸害所由来也。”遂奏请筑而更之。既成，曰：“从此百年可无兵燹。”至道光末年，贼始蠢动，距筑城时已百五十年矣。公尝于海宁相得一地，以重值购之而不用。暮年官礼卿，在京邸，次子卒于籍，家人求葬地，查夫人以所购地与之。公闻之怒，遽请告归。归而诸宗戚迎之，公不还家，先诣宗祠。于祖父无为公神主下取一函示宗戚，启之，则内书一行曰：“某月日时改葬无为公于某处。”即所葬次子之地也。公愀然曰：“予半生涉历，乃得此地，地之吉与‘檀树坟’等。不敢自私，而留以葬吾祖，思与伯叔弟兄共之。今乃以葬吾子，负初意矣。然年月日时皆未至，恐不能善。”则又诣葬处视之，顿足曰：“葬师无识，偏左丈许，坏此佳城，可为惋惜！”因指其旁一大树，令掘之，掘下三尺，得石匣，中有书曰：“某年月日时葬无为公于此。”公因叹家门祚薄，不能得此吉壤。众曰：“何不再移葬之？”曰：“地气已泄，不可用矣！”众曰：“然则此地遂无用乎？”曰：“后六七十年，子孙当有武官至一品者。”至嘉庆初元，公曾孙体斋公用敷官安徽巡抚兼提督，授一品封为振威将军。

　　公左足下有赤痣，每自诩为贵徵。黄夫人者，公配查夫人之侍婢也，尝为公濯足，手捧足而视其痣，公笑曰：“婢子何知，我所以官极品者，此痣之相也。”夫人亦笑曰：“公欺我。公足只一痣，已贵为公卿，何以我两足心均有赤痣而为婢女？”公闻之惊，使跣而视之，信，遂纳为室。生二子，长文勤公世倌官宰相，次り斋公世侃官翰林。查夫人亦生三子，皆登科第无仕。世目公门为“五子登科”云。

　　文勤公年少登科，扬历中外垂六十年，年八十始得请予告。历掌文衡，门生故吏遍天下。相高宗者十七年，福寿近世罕比。生平崇节俭，讲理学。每敷奏及民间水旱疾苦，必反覆具陈，或继以泣。上辄霁颜听之，必笑曰：“汝又来为百姓哭矣！”事载洪太史亮吉《更生集》中。然秉赋甚薄，每日饭不过一瓯，或啜莲实少许，即可度一日，而年跻大耋，信寿算不在饮食之多寡也。都中尝有一瞽者，善揣骨相，公与溧阳史文靖相国屏车骑往访之，瞽者揣文靖未半，即跪而呼曰：“中堂！”洎揣公，则曰：“此乞丐也。”文靖呵之曰：“此陈中堂！”瞽者揣之良久，又抱其身摇之，愕曰：“真乞丐也，乌得欺我。”公笑曰：“大约以我无食禄之故耶？”乾隆第六次南巡，公已殁矣，时谕祭历代名臣，自周公以下止三十余处，特命以公及文简公列入，尤异数也。

　　历朝官制不同，然一朝之中亦复前后互异。我朝凡一甲一名及第者，均授职翰林院修撰，故有“殿撰”之称。而六世后祖丙斋公司寇，则曾官翰林院修撰兼左春坊左谕德。司寇讳论，以三甲进士由庶吉士授检讨迁此职，故吾家虽无状元而有修撰。

　　报施轮回之说，岂尽无凭哉？先大父毅堂公尝为子孙言，高祖南公讳镳，官云南首府时，总督某公贪暴无艺，稍忤意旨，即加以白简，诸官奉令惟谨。一日者，饬云南守购赤金二百两，公承命向肆中买金，每金两十六换，赍金开价投入。总督大怒，不受。自是指瘢索垢，呵责万端，公拟即挂冠矣，会总督为言官列款纠劾，天子命诸城刘文正相国来按是狱。公上谒，相国以首府必总督私人，拒勿见，而使缇骑围督署，搜索，得通贿簿，某若干，某若干，锱铢无漏。而于云南守名下，则大书曰：“某日送赤金二百两，索价十六换，发还。”等字。遂大重公。总督拘于请室，昔时趋附辈无一人过问者，公乃为之纳橐饣，供衣履。比奉命锁进京，又馈白金千资其行。总督大感愧，抢首于地曰：“某无眼不识君。此行若得生，必矢报；倘罪不赦，来世为子孙以报君！”比入都，则赐自尽。越十余年，公以养亲归里，久忘前事矣。一日者，坐书室假寐，忽传言某总督来。方起迎之，总督已至前，珊瑚冠蟒玉如故状，向公跪曰：“来报恩。”欲掖之，已直走入内室。惊而醒，正疑讶间，则报生第四孙矣。即先大父也。弥月后，乳妪抱之出，见公即莞然笑，公抚其首曰：“儿他日不患不作官，但不可再贪耳。”即敫然哭。先大父自言平生莅官行法，胆极大；独一见货财，则此心惕惕然。惧其惩于前世之夙根耶？南公晚居石门，是近邻二童子，奇其貌，招之来家，俾与先大父共读，即陈学士万青、侍郎万全也，故名大父曰万森。

　　圣祖朝，有以诸生献赋而得赐二品服者，世以为荣。后来久无此旷典矣。先大父于乾隆五十九年，在天津，以大臣子弟迎銮，蒙赐御书、貂皮、朝珠等件。次日诣宫门谢恩，适上御楼望见，指先大父问曰：“此人何以独不挂珠？”军机大臣以诸生未曾授职对。上曰：“朕所赐也，趣命之服。”次日复挂珠赴宫门谢恩。先大父尝言，未登仕版时，金顶、朝珠，夸为异数；比历官牧守，反无此荣耀矣。其时先叔祖晴岩编修以诸生献颂，赐大缎二端；越十二年，乃入翰林。

　　先大父尝言，少时读《论语》，每不服孔子“及其老也，戒之在得”二语，谓：“人老则一切皆淡，何须戒得？”比官徐州时，年逾六十矣，有狱事以万金馈者，已峻拒之去。向者每睡，就枕即酣卧，是夜忽辗转不寐，初亦不解，已乃自批其颊，骂曰：“陈某，何不长进若此！”遂熟睡如初。旦语人曰：“我乃今始服圣人之言也。”

　　先大父居官清谨自持。道光元年摄泗州事，州地处下游，每年夏秋之间，城外半成泽国。例请赈恤，然当赈恤之地，民皆转徙，无可稽核，悉以虚册报销，故皖省有“南漕北赈”之谣。公独不肯办，触怒上官，几致参劾，遂解州事。人皆以为愚，公但笑应之而已。尝谓余兄弟曰：“我虽不得此钱，以‘清白吏子孙’五字贻尔等，不亦厚与！”此事通州白小山尚书载入公墓志中。前年，余代理新阳县事，吏胥有请少报熟田多征米者，余曰：“祖不吃赈，孙顾吃荒，可乎？”一笑谢之。

　　不为良相即为良医。医，仁术也。《儒门事亲》一书，且以能医为人子事矣；然余家则有以医致累者。曾祖恬斋公侍母查太恭人疾，日纟番阅药书，至抱书卧，中夜有省，遂工医。官四川及长芦时，两次奉命驰驿入京暨热河，视裘司空、福额附疾，盖以二公上奏云“臣疾非陈善继不能生之”，故都中有“陈神仙”之名。洎补天津县知县，上谓方制府以官为酬医之具，加责让焉。曾叔祖宛青公讳，精绘事，亦善医。官礼部时，和相国申召之令视疾，公咨于座主韩城王文端相国，相国曰：“此奸臣，尔去必以药杀之！否则，后不必见我！”公遂谢不往，和卸之。时已保送御史矣，乃出为巩昌知府，继又以失红本事贬官知州。

　　君相能造命，然其间有幸有不幸者。文简公际遇圣祖，可谓千载一时。至嘉庆年间，叔祖晴岩公以戊辰进士官翰林院编修，公本浙西耆宿，文章名海内。仁宗尝问富阳董文恭相国曰：“东南世家子弟在朝列有文学者，朕欲拔一人用之。”文恭即以公名对，且备举其行谊。会大考翰詹，仁宗阅其卷，谕文恭曰：“陈传经写作俱佳，已置一等第一矣。”文恭告公，私为庆幸，比榜出，公名在三等，大惑不解。越数日，仁宗又谕文恭曰：“曩本置陈传经第一，不知何时将其卷夹入三等中。”惋惜久之。文恭又告公，以为此后必且大用，而公遽病卒。公生平最不佞佛，临终乃自言前世是少室僧。卒后无子，有门生入室为庀置丧事，恍惚见公僧服危坐，亦奇矣哉。公与文简公皆似高僧再世，而遇不遇则各不相同，此其中真有幸有不幸也。

　　太常公隅园在海宁城内，本朝圣祖、高宗六飞南幸，驻跸于是园，赐名曰“安澜”。于是海宁陈氏安澜园名天下。今遭粤匪之乱，已成荒烟蔓草矣。嘉庆年，竹崖伯祖文骏以长芦盐运使，道光年，梅亭叔祖崇礼以四川建昌道召见，仁宗、宣宗垂询家世，均问及是园。

　　宣宗最重科目，而梅亭公以佐贰起家，心颇自危。洎陈奏及清恪、文勤二公，上莞然曰：“汝固海宁陈家也。”遂擢都转，旋即秉臬开藩。道光时，以佐贰蒙简用者，止公一人，固缘公之才，亦由祖宗世德庇荫也。

　　明王洪洲参政圻《家训》曰：“子孙才分有限，无如之何；然不可不使读书。贫则训蒙以给衣食，但书种不绝可矣。若能布衣草履，足迹不至城市，大是佳事。关中村落有郑魏公庄，诸孙皆为农，张浮邱过之，题诗曰：”儿童不识字，耕凿魏公庄。‘夫仕宦岂能常哉？不仕，则农业可安也，不可以迫于衣食，为市井衡门之事。“先大夫尝言：”服官福建二十余年，家居又二十余年，历数州县同官之子孙，能卓然自立、功名逾前人者，百中仅一二人；能循谨自守、不坠家声者，十中仅一二人。岂州县官之子孙皆生而不肖哉？饮食、衣服、货财，先有以泊其志气，即不骄淫纵欲，此身已养成无用之身，一旦失势归田，无一技之能，无一事可做，坐致贫困，一也。况居于衙署之中，有淫朋以诱之，有狡仆以媚之，圈套万端，不中不止，自非有定识定力者，鲜不为其所惑，二也。而为州县之父兄，方且营心于刑名钱谷、事上接下之道，无暇约束子弟；子弟即不肖，亦无人肯声言于父兄之前。故有身虽在宦途，而家计已败坏不可收拾者。“历举数人数事，为之太息痛恨而已。余兄弟幼时即闻此论，幸稍长即归家读书，未沾染此等习气，亦未遇此等牢笼。先皆以训蒙为事，嗣名举略起，亦不过就记室之席，刻苦甚于寒士，故能稍稍自奋。然不幸自身复作州县，五六年来，时时以先大夫之言为戒，第不知己之子弟又何如矣！余家自高祖南公以内阁中书回避，出为县令，曾祖、祖、父及余身皆官州县，已五世矣。绵延不绝，是由先人谨慎刻厉，有以维之，思之可幸，尤可惧也。

　　梁吉上书救父，古今艳称之。吾宗于本朝得二人焉：一为六世从祖文和公ο永，父定庵公以兄少保公谪塞外，与于徙，公上书讼冤，格于吏议，遂沥血草疏，愿代父行，有“缇萦以一女子尚能救父，臣荷圣朝孝治，敢惜微躯”之语，虽不得请，然世祖怜其孝，次年即得释归国，人称为至诚所感。圣祖御极，公以孝行蒙宸眷，累擢官至工部尚书。一为质庵叔祖容礼，以父英德令沁斋公谪戍伊犁，遂弃妻子随侍以往，跬步不离者十余载。尝密请于将军松文清公，愿以身代，俾父得生入玉门。公怜其诚，据情入奏，虽亦未奉俞旨，而孝子名布于域外矣。父殁，徒跣万里扶柩归葬，庐墓三年。后官江苏通守，松文清公入掌钧轴，书联赠之曰：“揽胜寰中九万里，承欢塞外十三年”，盖纪实也。

　　余家《玉烟堂》及《渤海藏真》等帖十余种，皆九世从祖赠兵部增城公所刻。董文敏公其昌未遇时，馆增城公家者颇久，故文敏公书吾家最多，所书《法华经》小楷帖尤精绝。文敏贵后，尝以锺绍京《灵飞经》真迹质金八百，已而赎还；既复以质，则不再赎矣。帖后附文敏质帖、赎帖书二通。乾隆乙酉，六飞驻跸安澜园，曾以进呈。奉纯庙御批，有“永为陈氏传家之宝”等字。不知此帖何时落于嘉善谢氏，今闻又归常熟翁氏矣。文敏当日见质时抽去十二行一页，不审此页今亦归翁氏否？吾家所刻《渤海藏真》中少此一页也。庚、辛之乱，碑石为贼取以筑城，贼平后，搜讨仅有存者，今合诸帖为一帧，更名《烟海余珍》云。

　　余家以工书称者颇多，香泉太守及匏庐宗伯最有名。太守少时梦登一楼，满贮俞糜，有神人谓之曰：“供子一生挥洒。”自是书法日进，以岁贡生受圣祖特达知，入直内廷。雍正十一年，世宗敕以公书勒石，为《梦墨楼帖》十卷。高宗爱其书，与张氏《天瓶》、汪氏《时晴》鼎峙焉。事纪余翰林《秋室集》跋语中。乾、嘉以来，四海争购公书，日本国王尤嗜之，海舶载往，辄得重值，致故乡几无遗墨。余所藏公草书庾子山《春赋》十二幅，一时无对。辛未冬，张子青制府来上海阅机器，余以制府为今代书家，悬之行馆，用供赏鉴。有候补道某公见之，谓是恶札，何可溷制府？遽令撤去。人皆以公负书名百年，忽遭此厄为笑。壬申冬，余谒制府，谈及公书，制府亦有珍藏者。余述某观察语，制府亦大笑。公政事卓绝，山西、贵州、江西皆祀名宦，而循声乃为书名所掩。公平时每梦至一处，园亭、山石，极幽雅之致，墙外有寺，有塔，心甚乐之。如是者有年。比守南安，衙斋正如梦境，遂卒于官。匏庐宗伯为香泉太守之侄，康熙癸未，与弟文勤相国同入翰林。圣祖临朝举手谓文简公曰：“大喜，汝家又添二翰林矣！”公免冠谢，举朝荣之。入直南书房，书法特荷温旨褒嘉。纯庙御极，命缮写御制诗，内府书籍、秘殿珍藏，悉俾管钥。氵存历春卿数年之间，扈从凡二十七次，宠遇之隆一时无两。居家撰著不下百数十种，奉敕所成者，有《历朝题画诗》、《全唐文》、《宋史补遗》、《谥法考》诸书。行草出入二王而得香光神髓，即颜、欧、虞、褚及宋四家，无不研究，遇真迹必拨冗仿写，无间寒暑。书名倾动寰宇，夷酋土司，金玉Л，咸欲邀公尺幅以为家宝。南中赝手不下数百辈，公闻之，略不计也。然公之文学亦竟为书法所掩。余在上海购得公所临《灵飞经》一册，张子青制府叹为精绝，为之题跋。拟以入石，尚未果也。

　　乾、嘉之际，天下书家推北孔南梁。梁即山舟学士，寿最高，故书最多。自经兵燹，亦渐零落矣。学士暮年，书尤妩媚，此为寿徵。尝言：“本朝人不以书名而其书必传者，一为陈文简公，一为陈句山太仆。”语载梁绍壬孝廉《秋雨庵笔记》中。太仆以文章著，公以经纶显，皆掩其书名。

　　浙江之大患，莫若海塘。历朝修筑，糜帑金至千百万，至今日而尤亟矣。六世从祖宋斋公生于海宁，居于海盐，于海塘情形最为熟悉，尝为两邑之近海隅同，被海患同，而修法则各不同。宁邑海在南面，离山既远，塘外沙时坍，涨潮自东而西，不虑其平满而虑其方来，潮头虽高而急水必从沙底滚刷，沙愈去则水愈近塘，而塘难保矣。古人修海宁塘，设立“排桩木柜”之法，盖用排桩以护沙，用木柜以护排桩，皆于塘外着力，使沙日积而水渐远，迨潮至平满齐塘，强弩之末，不穿鲁缟。所以宁邑海塘只用条石，不须过于长厚。惟审其捍御之道，全在塘外也。盐邑海在东面，离山甚近，塘外沙不坍，涨潮自下而高，不虑其排决而虑其冲吸。石缝稍疏，则内土必随潮滚出，土愈去则石无所附，而塘亦危矣。古人筑海盐塘，设立“纵横叠砌”之法，盖石大则负重难撼，水曲则势缓易当，要于塘身着力，使土日固而塘可久。倘石有欹斜垫垛，千金之堤溃于蚁穴。所以盐邑海塘不用小石，必须极其长厚。惟审察悍御之道，全在塘身也。宁邑海塘，莫患于潮头逼塘，入手毫无阻拦，塘外日深，难于措手。盐邑海塘，莫患于潮头顶冲，修筑务期坚固，余外次冲便易着力。至于大风沓潮，名为海啸，又有非人力所能捍御。然古人虑之深矣，故宁邑海塘内有六十里塘河，盐邑海塘内有白洋河，既以取土培塘，可使上塘常加坚厚，又以各路分消，不使海水灌入田亩。此则海塘善后之策也。公关心桑梓，于海塘一事，讲究不遗余力，当时治海塘诸公咸称公之经济，能得古人“因地制宜”之意，奉为圭臬。故雍、乾以来数十年，浙西无海患者，以此也。公讳︳，字言扬，别号宋斋。曾官温州府学教授。年八十时，第三子存斋公世亻垂以河南按察使兼署布政使入觐，蒙世宗垂询公年齿履历，御书“松柏堂”匾额，并人参、貂裘、宁纟由等物以赐公，并谕：“尔父有德有寿，给他老人家欢喜。”钦此。公因自号欢喜老人，以志恩遇云。

　　吾家得道学之传者，为七世祖简斋公及六世从祖乾初先生。简斋公从学漳浦黄石斋、山阴刘念台两先生之门，称高足弟子。尝论：“学在天地，有宗有翼。宗之者一人，翼之者数十人，所谓疏附后先也。尧、舜去人，其间亦迩，禹、皋、伊、莱、望、散亦止，略举以例其余。颜、曾既往，董、韩未兴，孟子以一身任仲尼之道之重，有宗无翼，所谓轲死而不得其传者已，于篇末‘无有’两叹，寓之孟子之忧患深矣。有宋绝学既明，至考亭而集成，门徒甚盛，史不胜书。迄于元明之际，许、姚、赵、窦洛学行于北，金、吴、虞、许闽学彰于南，以逮柳、黄、吴、宋之徒，莫不推究精微，张皇六艺，卒开三百年文明之治，可不谓有宗有翼之极盛者与！前明学脉，莫盛姚江，翼之者为江右，为淮南，为东越，虽复功咎丛生，末流杂遢，然而弊之所生，救之所始也。剥之浸微，复之浸昌也。吾学未尝一日绝也。余摄齐蕺山、漳浦两先生之门，原本考亭，追溯之濂溪、二程，以达于孔孟，而一时门徒未见有董裳、黄之俦者，何其寥寥与！”公为此言，意盖自任也。至其深造自得，倾折前贤，绝不标奇树帜，可以想见。论学非其人勿轻谈，止谈诗文，即诗文亦不轻作。或问之曰：“以先生之学而为诗文，必传无疑。”公不之应。吴志伊作《十国春秋》，公曰：“古人著书以为法戒，《十国春秋》人物，乘时盗窃，皆出下中，何庸追述其行事乎？”尝言：“侯朝宗、王於一二子，文之佳者，尚不出小说伎俩。”其评骘古今，不肯随声附和如此。与姚江黄征君宗羲同出蕺山之门，征君曾为公作传，极推重之。公以拔贡入成均，终身不仕。殁祀乡贤。乾初先生，明末举茂才，廪于庠，遭丧乱，敝屣弃之，穷居海滨，不改其乐。早年论学，于诸儒中最喜姚江“知行合一”之说，谓可与孟子“道性善”同功。后与祝渊孝廉游蕺山先生门，奉“慎独”之教，躬行践，重规叠矩。既而祝殉难以节显，先生则岿然以德望重一乡。国变后，杜门息影，足不及中庭者二十年，君子谓不异袁闳之土室也。其初所作诗文，清真大雅，寄托深远，书法直逼锺、王；抚琴、吹箫，时奏于山巅水涯；篆刻、博弈诸好无不工。自奉教蕺山后，一切陶写性情之技，视为害道，而屏绝之。社集讲会，以为无益身心，亦婉辞不赴。所著有《大学辨》、《禅障性解》、《学谱》、《葬论》、《丧俗家约》诸书，其余杂著，不下数十万言，皆藏于家。居母丧，手写《孝经》百余册以志痛，戚友争宝藏之。简斋公讳之问，乾初先生讳确。

　　吾家以诗书为世泽，自有明中叶承陈姓之后，代有闻人，人各有集，见于秀水钱警石广文所纂《海昌备志》，所采者不下万卷焉。其尤以淹贯名者为曾叔祖会理州知州摩村公讳Ｃ５，堂伯孝廉方正仲鱼公讳。摩村公弱冠即擅文名，乾隆中，杨大司马荐举博学宏词。著作等身。晚年与金宗伯柱、钱方伯屿沙、汪征君槐塘、姚比部羽峰仿洛社之会，庞眉鸠杖，花晨月夕，载酒湖山，留题殆遍。观者目为神仙中人。仲鱼公赋性颖异，读书过目成诵。嘉庆丙辰，诏天下督抚学臣举孝廉方正，时学使者仪征阮文达公以公名应举，并手摹汉隶“孝廉”二字，以颜其居，复为书“士乡堂”额以赠。旋登戊午贤书，六上春官，后遂不复作出山计。归筑讲舍于紫微山麓，寝处其中，一以著书为事。生平一无所好，独于古名人书画不惜重价购之，所心赏者钤以二章，一肖己像，上题“仲鱼图像”四字；一缀以十二字，曰“得此书费辛苦，后之人其鉴我”。其志趣如此。所藏书最富，惜兵燹之后，皆散佚矣。

　　香泉太守，以书名天下，初不知其能画也，同治癸酉，在苏州，妹丈唐蕉庵司马以公所画花卉草虫手卷见示，惊叹精绝，乃知才人固无所不能。余尝叹公政事为书法所掩，今又叹画为字掩也。至吾家以画著者，愚亭侍读以文学与修国史而游情绘画，工设色花鸟，人争宝贵。至宛青太守则兼以山水擅名，官礼部时，质郡王以文墨奔走天下士，尝因疾延公于邸，出素Ψ曰：“闻先生山水名家，肯为我作小景以当枚乘《七发》乎？”评公画，为在粗文细沈之间，都下卒无其偶，其钦重如此。公又为河间纪文达相国作《优钵昙花图》于曲台，至今艺林传为佳话云。

　　余家自有明中叶，由高氏而承陈姓，迄今三百余年。至嘉道之间，子姓日益繁衍，咸丰后，经粤匪之乱，沟壑之转，四方才散，第宅焚毁，老成凋谢，宗族稍零替矣。回溯此三百年间，传世已将二十，人才辈出，在浙江推为望族。道光年间，宣宗成皇帝犹有“海宁陈家”之谕，则族望固久著矣，然特衍高氏之一派耳。计自明正德以来，吾家登进士第者三十一人，榜眼及第者二人，举人一百有三人，恩、拔、副、岁、优贡生七十四人，征召者十一人，庠生及贡、监生几及千人；宰相三人，尚书、侍郎、巡抚、藩臬十三人，京官卿寺、外官道府以下，名登仕版者，逾三百人，祀名宦者十一人，祀乡贤者八人，祀昭忠者五人，国史有传者十三人，其郡县志之载名臣、循吏、文苑、义行者，未易屈指数。而寄籍广东、河南、山东等省，三十年来闻多有登科第列仕版者，因谱牒未修，尚不能考。至由陈氏复出嗣他姓者，如仁和之张，河南之司马，或科第累世，或官至督抚，。皆因乾隆年间修谱时漏列，至道光时再修，则已无从考证。今张氏司马氏子孙相遇，尚称族谊，而辈行则未能考，亦为歉事。惟高氏则自有谱，自宋武烈王以下，世次炳然可序，故相值能举辈数，联伯叔兄弟之谊焉。夫吾宗渤海陈氏，只临安高氏一分支耳，而自明以至本朝，子孙绳绳振振若此，罔非天恩祖德所留贻；今虽遭乱而少衰，然为子孙者，生聚教训，可不亟思自奋以迪前人光也哉！

　　文勤公自幼闻论性命之旨，辄形向往，潜心洛闽之书，旁及陆王，辨其同异得失，尝辑《学古录》以备考鉴，为六类，书高二尺；辑《建中寻》以资政治，凡三十二卷。他如《仁爱丛说》、《教习郛言》、《学辨质疑》、《读书管见》，与友朋言学、及门问答之语，以及诗文杂著，凡已刻未刻共二百余册。兵燹之后，家乡已自无存，不知曲阜一支尚有存焉者否？余在青浦，得公蒙恩予告纪恩及留别同朝诗十六首，兹附录之，以见威凤之一羽云。乾隆二十三年二月三十日奉上谕：“大学士陈世倌老成端谨，学行兼优，简任纶扉，勤劳夙著。昨以年老恳请致仕，朕已允其所请，令于春融从容就道，并加太子太傅，以示褒嘉。兹当陛辞，倍深眷念，既赋诗一章以宠其行，着颁赏筵宴于赐第，令部院堂官往饯。赐帑金五千两为路费，驰驿回籍，仍按原品在家食俸，俾资颐养。起程时，着在京官员祖送，归途所过地方，其有司在二十里以内者，俱着送迎。旋里之后，巡抚两司时加存问。俟家居一二年，自行酌量精力尚健，仍可来京供职。用昭优眷老臣至意。”钦此。跪读之下，伏地惭惶，感泣卸恩，恭纪四首：丽藻高悬列宿寒，宸章捧出五云端。九天韵入钟镛响，一字荣同华衮看。夙夜只惭臣职负，江湖难忘主恩宽。淋漓圣制恳星日，渥泽常依墨海澜。

　　特敕尧厨出尚方，九重祖帐拜恩光。愧尝金鼎盐梅味，喜黄封雨露香。玉膳琼樽来赐第，班仙侣话归航。东都门外分扌处，车骑还看溢道旁。

　　纶扉窃禄厕班联，老去常惭疏傅贤。归橐更邀天府赐，投簪仍给大官钱。素丝自守青毡旧，黄发仍娱白社年。圣主施恩皆格外，匪颁直许到林泉。

　　陛辞感激泣痕垂，春水抽帆去路迟。乘传共看飞彩，呼嵩还愿拜彤墀。郊迎不计邮程远，存问先邀天语慈。赢得都人传感事：衡门归老太平时。

　　乾隆丁丑嘉平月，蒙恩予告归里。回忆历朝受知之深，兼允微臣遂初之志，涓埃未报，惭感交并，敬赋长律六首。

　　早年占籍到蓬瀛，侍从三朝见太平。彩笔漫夸鸾掖贵，冰衔愧列玉堂清。春随翠辇花飞岸，秋度榆关月照营。认得巢痕亲切地，觚棱入梦涕纵横。

　　秋高深院锁帘栊，文榜曾观列国风。鉴别每愁鱼目混，搜罗敢信马群空？圣朝不弃葑菲体，臣节惟持清白衷。天语品题诚窃忝，愧将凡质比宗工。

　　戢影衡门服乍除，忽膺节钺走轺车。河山十二雄东土，礼乐三千近圣居。差喜壁经寻旧迹，未成府海著新书。自知迂拙曾何补，削籍归来好荷锄。

　　天心宽大沛新纶，宥过何期及小臣。乍许鸣驺趋相府，旋邀漕转出枫宸。百寮敢诵持纲纪，五礼宁堪重缙绅。更领冬官邦土职，河渠三策让前人。

　　宣麻黄纸禁中传，政府俄登染御烟。卿月骤迁联两部，江乡归住只三年。赓窃附明良会，献纳难酬雨露边。圣主当阳全盛日，长同击壤乐尧天。

　　君恩浩荡邱山重，臣病侵寻岁月催。拜表几行含泪入，御批一道带春来。独蒙温诏怜乌鸟，更进崇阶励驽骀。归载宠光夸父老，桑榆晚景荷栽培。

　　戊寅仲春将出都门，留别同朝六首：追陪紫殿愧齐肩，心佩仪型十七年。燕国文章推巨手，邺侯风度俨神仙。东华并马趋铃阁，西苑连茵侍御筵。齿序同朝惭最长，合先诸老赋归田。

　　层霄斗极九天临，履亦衣香在禁林。时论共推霖雨望，诸公须极岁寒心。每怀补职成虚愿，爱听嘉谟矢好音。岂恋江湖辞魏阙，羞将白发玷华簪。

　　著作声华重帝廷，难忘风月是头厅。九重载笔题仙籍，几辈乘槎识使星。视草蓬池春烂漫，校书藜阁夜青荧。儒生结习心犹在，欲藉余年老一经。

　　上苑花开听凤鸣，南司车过避骢行。漫持丹笔来先后，每伏青蒲忆父兄。已看霜容同铁冷，仍期笑口比河清。竹埤梧掖萦归梦，最爱台垣有直声。

　　铁网频张学海澜，只凭虔惕寸心丹。由来科目人争重，即语文章报亦难。共励松筠坚晚节，独惭桃李属春官。平努力期公等，老眼还将拂拭看。

　　来往长安六十年，不辞青鬓换华颠。衣冠会比榆社，辇觳花明玳瑁筵。入耳缠绵乡语熟，登堂几杖典型传。春明门外柴车路，梓里情牵倍黯然。

　　●卷二○没而为神  三则（一）

　　吴少村中丞昌寿，少负奇气，踔厉风发，魁硕类武夫。与余居相距不里许，晨夕过从，相与角艺论文，间有不合，必反覆争辩，时或攘臂大呼，惊动邻里；遇契合相赏处，又复为之叫绝。当鸳湖书院课时，每与沈西卿笔山昆季及余醵钱数百文，至酒肆饮敢，杯盘狼藉，必罄尽以为乐。如是者有年。道光甲辰，余铨金华校官，少村亦成进士，以知县分发广东，自是不相见矣。有人自粤中来者，传其政声卓然，有“吴青天”之号。比擢抚河南时，百姓号哭罢市，制万民伞相送，至千有余柄，即乞丐亦为制伞。好官之名满天下。然余懒于作书，二十余年不甚通音问。同治丁卯，余以州牧提调松沪局，适少村奉广西巡抚之命，来上海附轮舟赴粤。是日，余在寓中，僮仆皆他出，忽闻庖人于门外若与人断断然，呼之问故，则曰：“有一类武官者，衣服弊陋，欲来求见。向索手本、名帖、又复无有，但言‘与官是几十年前好朋友’，而不肯道姓名。”余急令延入其人。出曰：“官唤汝。”遂引之从侧门入，则少村也。相见大喜。少村谓余曰：“足有风沙，让长揖不拜可乎？”余戏之曰：“岂有令中丞公叩首之礼！”少村笑曰：“呼之入、走角门，岂有不行叩首之礼者？”遂彼此大笑。曰：“本欲即行登舟，因知君在此，故特走访，带来三仆方打叠行李，不令随行，而忘持拜帖，乃致此窘。”又笑曰：“即携拜帖，而广西巡抚手本亦未具也。”遂纵谈良久。余问其在广东何以得民如此，曰：“无他伎俩，惟心任事，不要钱耳。”别去之际，相订年逾六十即归里，同作洛社之会。乃抵粤未半载，遽尔骑箕。国家失此宝臣，朝野惜之。相传少村没后，其幕友绍兴俞君方家居，正欲午餐，忽舍箸起立，若为接物者；继又作拆信之状，戚然曰：“吴中丞书也。中丞以任所公事殷烦，仍邀我前往襄理。然昔在南方，帆樯甚便，今北路非车马不可，此非我所习，奈何！”其家人曰：“闻吴中丞殁矣，安得来请？”曰：“中丞今已为冥官。”家人曰：“何不辞之？”曰：“不能也。”曰：“盍祷于城隍神，请其代辞乎？”曰：“渠官甚尊，非城隍所能企及。然我往，须得某厨侍我耳。”是夕，俞君卒。次日，某厨亦无疾卒。呜呼！如少村之为人，倘所谓“生为上柱国，死作阎罗王”者，非耶？越五年，复有余亲家钱慎庵一事。

　　（二）

　　慎庵名德承，浙之山阴人。居心仁恕，律身廉谨，胸中肫然粹然，不设城府。以簿尉起家，历官州县，所至有惠政。同治二年，今相国李肃毅伯方抚吴中，以循良荐举，特旨擢知府。数年间，署松江、常州、苏州、江宁、镇江府事，贤声噪一时。辛未三月，由镇江得代来苏，卧病邸舍，时余自新阳调摄上海，以邑太繁剧，意不欲往，慎庵顾以大义相劝。盖慎庵之季女乃余长子妇也。五月，余将赴上海任，慎庵以病剧归里。六月，慎庵卒。七月，儿子至绍吊丧还，缕述其临殁情形，余为之惊叹不已。初，慎庵以疾甚归，归后疾日以平，第精神疲乏，未能出户耳。六月初旬，晨起，谓眷属曰：“帝命我作总管神，有差官四人来迎赴任，可速具筵款之。”家人闻之，疑信才半，乃设羹饭祀之大门外。大门距内室远，慎庵室中忽怒曰：“四人皆官，远来接我，奈何待以野鬼之礼？”促向中堂设席以享乃可，众惧，从之。祭讫，屈指计曰：“二十日太促，二十二日辰时可矣。”越一日又言，山、会二县城隍神为之饯行，待以上官之礼，辞之不得，云云。自是十余日，举动如常，亦无病状。至二十二日向辰，呼诸子令催合家眷口齐至榻前诀别。诸子惶遽，以为疾作，将呼医，则扌追床怒曰：“我且死，岂医者所能活乎？”比家人齐集，举目周视一过，泊然而逝。与半月前所克之期丝毫不爽。于是苏人曰：“钱公作我郡城隍矣。”常人亦曰：“钱公作我郡城隍矣。”今松江、常州二府思其旧德，皆呈请祠名宦焉。先大夫尝言：闽中同官言可樵司马朝镳临殁，自书一联云：“始笑生前徒自苦耳，既知去处亦复陶然”，以为去来自如。呜呼！若慎庵之自定死日，可不谓之“去来自如”耶？

　　（三）

　　太仓顾伊人撰《吴梅村先生行状》云：“康熙辛亥正月旦，先生梦至一公府，主者王侯冠服，降阶迎揖，出片纸，非世间文字，不可识。谓先生曰：”此位属公矣。‘十二月朔，复梦数人来迎先生，书期日示之，故豫知时日，竟不爽。“王文简公《池北偶谈》亦载其事，并记有浙僧水月者能前知，先生疾革，拿舟往询，僧曰：”元旦梦告之矣，何必问老僧。“吴人相传，先生作阎罗王云。余六世从祖讳容永字直方，先生之婿也，顺治甲午举人，考选知县，卒年仅二十有九。幼时为冥官，每夜赴阴府治事，尝思罪何以杖重于笞，斩重于绞？于是皆以身试之。忽奉上帝命曰：”陈某某心存爱人，特予晋秩。“于是金冠象简，自称”小圣“，与岳渎大神无异。与闽汀黎愧曾甲午同年，尝谓愧曾曰：”余知四世事：初为蜀通判子，苦嫡母严，商于外，母死乃得归；再世为王孙；三世为京师竹林寺僧，一日放参，有妇女群过，偶一目之，遂坠落至此。八岁时，从家大人入寺，一见恍然，斋房径路皆为记识。今虽为宰相子，后世愈下矣。“事载徐季方《见闻录》。梅村集中《寄怀陈直方》有”百口风波大，三生梦寐真。膏粱虚早岁，辛苦得前身“之句，盖指其事也。又伯祖惺斋公讳观国，乾隆乙未科进士，历知江苏金山、萧县、娄县、甘泉、高邮州，升海门同知。海门之设学额，自公详请奏定。所莅之处，均循声卓著。在海门得疾，自言当作甘泉县城隍。卒之夕，衙署前百姓均见”甘泉县城隍“灯笼，大小数百，充塞街巷，而公奄逝矣。因记少村、慎庵为神事，故并书之。

　　○纵大鱼获报铁岭杨杲楼先生书绩，先大夫嘉庆癸亥同年也。先大夫官福建，先生官浙江之青村场盐大使，不通闻问者四十年。道光癸卯，先大夫里居，于书肆中遇先生，须发皓然，各不相识，互询姓名，乃相持大喜。时先生迁云南恩安县知县，以年老乞休，欲于郡城觅屋暂住，先大夫遂留馆之。先生忠厚慈祥，待人和霭，年虽七旬而意兴如少年。余兄弟侍之每剧谭谐语，至丙夜不肯休。工书，善画，以意创为箸画。其法濡纸令稍湿，蘸墨于箸，任意浑洒，云烟灭没，有大小米之概，人争宝之。未几，先生之第三子简侯宫赞能格来主浙江乡试，事竣后，遂迎归京师侍养。次年，宫赞迁甘肃巩昌道，余亦选金华县训导，乃上书先生，为俳言，谓：“世弟年三十为巡道，某年三十一而为训导，岂非寸有所长耶？”先生得之大笑，复书数百言，皆谐谑语。先大夫见之亦为绝倒。先生尝为余言官大嵩时，衙署滨海，鱼鲜之属不绝于庖。一日忽闻门外人声嘈嘈然，使往问之，乃渔户网得一大鱼，四足，有尾，独无角耳，重数百斤。众议市无可卖，欲杀之熬油。先生命扛之入署，聚眷属观之。时夫人方有娠，见鱼乃谓之曰：“汝虽非龙，然亦当是神物，何不自慎而困于豫且，今则性命莫保，奈何？”语未已，此鱼两目汪然出涕，渍地斗许。先生心大不忍，亟出十金畀渔者，而纵此鱼于海。鱼入海，乍沈乍浮，至中流，震雷一声，风浪大作，遂振鬣去。咸疑为真龙矣。未几，而简侯生，官至江苏布政使。先生之孙名霁者，近又以第二人及第，今官广西学政。子孙蒸蒸日上，盛德之报也。

　　○狐知医先伯祖洛如公讳，曾祖恬斋公长子也。公幼而岐嶷，髫年能作擘窠书，直隶制府方公观承延入署，令书“清慎勤”三大字，今节署堂上所悬“九龄童子书”之榜是也。顾屡试不第，以武英殿纂修《四库全书》得直隶布政司经历以终。公之长子为枝岩伯讳明远，工诗著有《玉照山房集》。少时习扶鸾之术，时召古计人相为唱和，其是否，莫能明也。最后来一仙与唱酬最久，自承为狐。会伯祖母张安人下堂而伤其足，疾甚剧，诸医束手。狐自赞能医，然需药资银若干。许之。乃先用敷药，继用煎剂，每日二次，以承筐系于梁上，少顷药即在中，而筐自下矣。煎剂热可炙手，不知其药从何处煮也。病愈后，取银而去，又不知需银将何所用也。枝岩伯每欲与之相见，辄不可，久之，乃约于某酒肆中晤面。届期而往，无所遇而归。归后隆坛书曰：“室内第几座上长髯之老道士，即我也。君何不相诣耶？”思之信然。自是遂绝。此事先大夫在都中所目击者。狐自言每月在宫中轮当差使数日，信乎圣天子百灵呵护也。

　　先大夫又言：福建省城内九仙山有乩坛，主之者亦一狐，作诗文楚楚有致，而大致在以医术济人，服其药者有验，有不验，曰：“吾能治病不能治命也。”至总督署中之狐则据居一楼，称为“仙楼”，可以问卜。李无阝斋方伯自尽一案，星使且至，人往叩之，则画二红顶于纸上，莫解其故。既总督汪公、巡抚王公皆褫职，乃悟。道光之季，制府刘公韵珂撤其楼，狐大肆扰，至刘公归乃已。

　　○前世事（一）

　　海宁查映山先生莹以吏科给事中督贵州学政，科试苗疆，取一土司之子入泮。撤棘后，土司率其子来谒谢，美如冠玉。公有一侍者，貌亦娟好，土司子归后，此人遽辞公去，疑而访之，则两美必合也。公一笑置之。至次年乡试揭晓，土司子竟得解元，公谓中丞曰：“此人在上年我甫取之入学，笔下甚平，何能作此等文？”试传讯之，一到即款伏，系倩浙江湖州某举人顶替入场所作。中丞大骇，然以罪名重大，颇思消弭之。察公颜色不怿，不敢遽言，拟越日再为周旋。公去后，适有他事须奏，升炮发摺，中丞闻之，疑公以此事上达，己若不陈，惧干谴责，遂连夜缮疏入告。次日询公所奏之件，则并不因此也，二公俱大悔恨。疏上，得旨：“照例正法”，两人遂骈首死。事越二十余年，公久归道山，有湖州姚孝廉，年二十余，文名籍甚，会试报罢后，留京与先大夫同客查小山比部有圻处。比部即公之嗣子也。孝廉为人恂恂笃谨，不妄交游，独与先大夫善。一日微疾，握先大夫手曰：“吾将以后事累君矣。”惊询其故，则历举前事，盖土司子控于地下，孝廉则某举人之后身，将往对质。先大夫问：“何以不早为发觉？”则曰：“科场舞弊，例应处斩，本无可言；学政摘发弊窦，亦是其职。特以查公有疑其诱侍者一事，心近于私，当有挟嫌之罪。冥官以究竟事本因公，故待查公数尽之后始行提讯，若公诚无此心，则土司子亦不能再有异说。第某不幸，前世因之横死，今世又因之夭死耳。”语讫痛哭，次日遂卒。此事比部本不知之，既询公随往贵州之老仆，则信有此事，而内中曲折不能如孝廉所述之详。噫！孝廉既予之转生矣，何必又令之再死乎？且前世以孝廉罹祸，今世何为又予以孝廉？徒使姚氏门中寡妻弱子茕々无告。此则天理之不可解者也。孝廉名某，字某，先大夫曾举之，则予忘之矣。

　　（二）

　　长洲徐少鹤侍郎，嘉庆乙丑榜眼。姑丈季雅先生之兄也。侍郎博学，工古文，为姚姬传先生入室弟子，曾侍上书房。宣宗登极，以师傅恩，隆隆骤迁，方且大用，乃于督安徽学政任内，以┲疾遽卒。天子眷念旧学，饰终之典极为优渥。当公初病时，即若有所见，作《纪梦诗》十余首，窈冥恍忽，多不可解。临终自言：“前世为福建林公子客，兹以公子事牵累至此。”然所为何事，卒未明言也。季雅姑丈有文述病中见冥王事甚详，余粗记其梗概如此。嗟乎！姚与徐皆以前生事夭其天年，然一则仅登贤书，一则官至通显，乃各追其前事而死。天欲杀之则如勿生，何必多此一举？然亦可令人警惧，今世勿作累来世之事可也。或曰：“世人第顾目前，后日之累且勿顾，况来世之累乎！”悲夫！

　　○科场中鬼神科场中，世每艳称鬼神事，以彰果报。余自道光戊子科起，至咸丰乙卯科止，共乡试十五次，前后居矮屋中计一百三十五日，可谓久矣，然鬼神之变幻，不特目未之见，即耳亦未之闻。惟外舅闻蓝樵先生言：“嘉庆丁卯科乡试，头场三艺脱稿，已三鼓矣，内逼如厕，比还，见烛卧于卷面，已横寸许，不特卷不焦灼，并油亦不溢出，惊为奇异。是科遂中式，容是鬼神之力。至咸丰辛亥科乡试，同官陈星二子丙曾、诵曾，兄弟同掇高魁，其文皆取法尤、王，于是都中盛传星于元旦梦文昌神，告以今年闱艺宜学西堂、农山，因此得隽。祁春圃相国以问贡荆山方伯，缘星次子右曾馆于其家也，右曾驰书归询其父，星持以告余，并笑曰：”君今为文昌矣。“盖上一年都门寄来拟题若干，内有”可使有勇“二句，丙曾谓余：”此文自王农山后，无人能继作者。“余因取少时所作是题文示之，丙曾叹为惊才绝艳，倾倒万状，余谓是之学，壮夫不为。丙曾乞其文去，呈之星，星谓：”此调不弹已久，乡试可以必荐，而不能保其必售。初学偶学之亦无不可。“于是丙曾弟兄皆学为之，而时时请业于余。余初尚为改削，久而益厌，不复过问。比入试，而题系”必也射乎“三句，适可用尤、王腔调，弟兄遂皆中式，并无所谓文昌示梦也。因知科场内所传鬼神之事，大率类此。

　　○科场中尤王体丙曾兄弟既同捷，于是浙省人士竞揣摩声调之学，书肆遂取农山、西堂二公文稿重雕之，为尤、王合刻，风行一时。都中论文者以为败坏风气，龙编修元禧尤恶之。壬子会试，龙适与分校之役，搜得一文情浓艳之卷，示人曰：“此必陈氏兄弟也。”亟横抹而黜之。丙曾顾为清微淡远之作，又得中式。比填榜，龙见陈丙曾名，大骇，取其卷读之，复大惊。丙曾字子雁，诵曾字子清，右曾字子铭；同母兄弟，皆少年高第，谈者有“三珠树”之目。

　　○武夫不知文字张璧田军门玉良，起于行伍，目不识丁。余初于兰溪军次见之，适有急牒至，军门折阅，点首攒眉者良久，乃举付从兵，令送文案处。余询牒中何事，笑而不答，以为秘不肯宣也。越日，又见持一札颠倒观之，大惑不解，既乃知其本不知书，特为此以掩饰人之耳目。尝与程印鹊太守换帖，三代中有名“蚤”者，颇以为怪；继复见其一帖，则是“早”字矣。因询其文案某君，答曰：“渠不能指定一字，第随其口语而书之，是以如此。”同时有吴总戎再升者，眇一目，每战必先登，贼畏之，呼为“吴瞎子”。尝延僧追荐先人，僧请三代讳氏，张目不能答，急召文案委员，令撰一好名字与之。闻者捧腹。此与侯景之托王伟撰七庙讳者何异？善乎，国初之马惟兴也。惟兴以孙可望将来降，官至福建总兵。顺治之季，尝赐诸将三代封典，惟兴久之不上，抚臣问之，愀然曰：“某少时为寇虏，相从作贼，今幸际会风云，实不知父何名、母何氏，若私撰之，不惟欺君，亦自诬其先人矣。愿公以此语上闻，但恩荣及身而已。”一时皆是其言。惜无人以是说告之军门及吴总戎也。

　　○凌厚堂之怪诞归安凌厚堂，道光辛卯举人，大挑选授金华教谕，与余同官。性怪僻，敢为大言。初到官，即于明伦堂自署一联云：“金匮万千，衷孔子曰，孟子曰；华衮百廿，作帝者师，王者师。”见者无不吐舌。论学直宗孔孟，于宋儒一概抹煞，而尤恶朱子，极口肆骂，至谓：“朱子之父名松，与秦桧之‘桧’字同班辈，而朱子之名则与桧子秦喜无异。语极狂悖。课人读四子书，只诵白文，凡朱注尽删之。尝在金华府署中与其同乡孙柳君孝廉谈及考亭，孙稍右之，遂欲加以白刃。以是人莫敢在其前称紫阳氏者。议论纵横，自谓是奎宿降生，俯视一切。于天下人无不鄙薄，顾独与先大夫善，执子姓礼惟谨。又有闽人林拔皋先生，年七十余，亦与之往来。会有人延之小饮，座客互论金华人物，凌拍案曰：”郡城中只有一个半人，其余皆畜类耳！“一人为先大夫，半人指林君。座客惊，稍稍引去，凌傲然自得。工古文，善奇门，医卜星相无所不能。著有《德舆子外集》数十万言，俪于古作家。而于医尤自负，先大夫年七十五，猝中风疾，以为不救矣，药之，数剂而愈。县署有幕友延之视疾，按其脉曰：”无妨。“顾指一友曰：”君颜色甚晦，当有病。“遂诊之曰：”疾不可为也，百日内当疽发背死。“其人固康强无恙也，至期果以疽殁。于是人争神之。然内子闻淑人疾，医之竟死。凌自恨无效，亦发病者累月。其相人也，一望即能决其贵贱、寿夭。何宫保桂清，辛卯同年也，抚浙时，凌以教职考验，一见欢然握手曰：”君昔相我当封疆，今封疆矣；请再视我异日何苦？“对曰：”昔观公相甚善，今所留下部髯，甚恶矣，于法当斩首。“何大怒，挥之出。越六年，何果以失守罪伏法。此外，相离间有不中者，然后来应验者居多。尝谓先大夫曰：”大劫将临，浙江无一片干净土，吾所相人多横死者，独公祖孙父子相皆善，不遭此劫，当是公厚德所致。“又尝昌言：”年届庚申，京城有急兵入，而杭州亦破，数俱前定，莫可挽回。“至己未岁，遂弃官归。时余为富阳教谕，舟过城下不入，贻书先大夫诀别，语甚惨，而犹以”子孙无害“之说慰先大夫焉。次年庚申，夷人果入京师，而杭城于二月间为粤匪所陷，皆如其言。自是余奔走兵间，无从得其消息。至乙丑岁，在盛泽遇其乡人，问之，乃知其归后居晟舍镇，杜门不出。湖州陷之月，自卜贼匪当于某日到镇，若过巳时则无害。届日开门延友，饮酒以待。至巳时，贼果至，执之以归。伪王闻其名，将以为军师，大骂不肯；命之跪，不肯。有贼帅为之缓颊曰：”一揖即纵汝出矣。“亦不肯。伪王怒，挥去杀之。延颈受刃，颜色不变而死。噫！厚堂亦可谓非常人矣！

　　厚堂最喜言区田法，谓成汤七年之旱，赖伊尹以此治田，故民不饥死。绘图，著书，逢人必劝，顾无一人信之者，每深叹恨。又自诩奇门遁法，谓可以入水不濡，入炎不云云。一日方围炉环坐，厚堂又掀髯谭火遁，余戏举铁箸夹炭火烧其须，厚堂惊起走，众客大笑。然相蔡二风有水厄，当授以水遁法，而二风果以殉难投井死。

　　○雅谑萧山蔡二风召南，道光戊戌年进士，云南即用知县，改就教职，铨杭州府教授。丁忧服阕，再选金华府教授。为人忠厚长者，言呐呐然，如不出诸其口。遇谐谑际，时出一语，令人解颐。性慎密，意所不合，亦不宣于言。余尝与商一事，不答；再问，再不答；余性卞，遂骂之，亦笑而不答也。与余交逾十年，情好甚挚。余时综理局事，从未以一事相干，终年闭门课徒而已。凌厚堂毁朱子，二风与倪少尉时帆共非之，余谓：“此厚堂代二君报怨耳。”两人惊问故，余曰：“君等不读‘居蔡及反其旄倪’之注乎？”众为哄堂。二风第曰：“君是陈人，故述陈言。”时府试责金华、汤溪两县备旗、鼓二，明府不允，谓无向例，余谐之曰：“此真所谓‘金汤巩固、旗鼓相当’矣。”众方粲然，二风忽正色谓汤溪沈明府曰：“汤邑之应办鼓，见于经书，何可推诿？”沈请其说，则徐曰：“君不读《卫风》‘击鼓其镗’耶？”众亦哄堂。辛酉正月，余以办理粮台，寄眷口于金华。二风来贺岁，谭次，忽戚然谓余曰：“内子最信佛，膜拜诵经者数十年矣，今年元夕忽梦观音大士告之曰：”大劫已至，上帝以尔家世代良善，一人不在劫中。‘内子醒而甚喜，我独至今怏怏。“因长叹曰：”若只我家不罹劫，则众人之遭劫者多矣。即幸而生全，有何意味？“其居心忠厚如此。四月贼至城破，二风投井殉难，二子亦相继死，独遗一孙在。乃恍然大士所告以”一人不在劫“，谓只剩此一人也。壬申之夏，其孙入泮矣，来上海署谒余。追念旧事，为之怆然。

　　○李地山殉难粤匪之难，浙江之官绅殉义者最多。余之所不相识者无从论定，相识中则当为李地山明府首屈一指。地山名福谦，湖北之监利人，咸丰戊午来摄金华县事。会粤匪石达开由处州攻陷永康、武义，迳逼金华，一时佐贰诸君多托故引去，官舍一空，城中现任地方官只太守及明府二人耳。士民奔走，不可禁止。虽复力事城守，然风声鹤唳，一夕数惊，贼苟乘锐来攻，实无抵御之法。余见人心摇动有不终日之势，慷慨谓明府曰：“以金郡之大，若无一二死节之官，不亦辱朝廷而羞当世之士哉！”明府持其衣带间所赍药示余曰：“子无虑，我必死之。”因与谋所以死之处。余曰：“闻古人有止水之说，今大桥下水清而深，当可为葬身之地。”明府曰：“不然，投水而或为人所援救，或为贼所钅句获，求死不死，反受玷辱，不如仰药自尽之有把握。”送指永福寺内之塔曰：“我死必于更上一层，所谓置身百尺也。”余笑曰“君可谓得死所矣。”比贼退，明府调摄仁和县事，余送其行曰：“腰间药可弃之矣。”明府曰：“不然。今贼虽窜去，并非败灭，安见其不再来？我仍当戒备耳。”庚申二月，贼破杭州，明府时在局中，闻贼已陷城，乃步出局门，谓同行某公曰：“子当何如？”曰：“有老母在。”明府曰：“然，各行其志可也。”遂登吴山之麓，坐城隍神位前，吞药而死。所谓置身百尺之上，竟践其言。庙中道士取民家所寄棺盛之。比城复改殓，已半月余矣，面色尚如平生。呜呼！慷慨赴死，从容就义，明府二者殆兼之矣。同时殉难为余所识者，有太仓葛小铁主簿家逵，江涨分司无锡倪时帆景斤，皆曾宦金华者也。

　　○入昭忠祠之滥吾乡中殉贼难者，秀水沈烛门、马少坡二广文，嘉兴则江梦花明经，皆余之旧友也。族中则叔祖笠渔公希敬，道光癸未进士，官直隶深州知州，贼至，坐堂皇骂贼，死最烈；堂叔介卿公锡熙，道光元年三品荫生，官湖北荆州府同知，护理粮道，殉于武昌城中，骸骨均无从收。堂弟文斋广文其炳，合门死之；堂侄德宣官江西县尉，则以战死。皆得旨优血阝。此外宗族男女辈抗节死者甚多，见于琴斋兄所著《文斋传》中，要皆舍生取义者也。近有大力者，其父兄实病殁，乃捏为被戕，朦请赐血阝，招摇市上，乡人藉藉唾骂，朝廷褒忠之典为之不光。吁！使死者无知则已，若其有知，何面目入昭忠祠也！

　　○迷信扶乩受祸乩仙多系鬼狐假托，昔人论之详矣，然世人仍多信之。以余所闻，则无锡唐雅亭明府受祸最酷。雅亭以县尉起家，累擢至浙之慈溪令。为人有干材，能饮酒、度曲，上官俱喜之。而顾极信扶鸾，每事必咨而后行。在慈溪任时，乩仙忽告以大祸且至，宜亟去官。雅亭遽引疾，上官留之不可。未半载，滨海乡民入城滋事，后任官竟至罢斥，于是益神之。又询以卜居之所，乩言天下且有事，惟金华府之武义县最吉，遂徙往居之。置田营宅，极园亭之胜；饮酒按歌，望者疑为神仙中人。咸丰戊午二月，贼至处州，叩之，曰：“无碍。”既破永康，又叩之，曰：“必无碍。”且云“迁避则不免”，遂坚坐不出。比贼至，全家被掳，雅亭为贼拷掠，死甚惨。贼退后，余偕李太守赴县城办抚血阝，至其家，断壁颓垣，焦原荒土，尸骸狼藉，为之一叹。噫！此殆宿冤，又异乎鬼狐之假托矣。

　　○难博学矜淹雅者，喜旁搜博鉴，而于目前所读之书，每多忽略。如袁简斋太史所记，与诸翰林论《孟子》有韵之文，自“师行粮食”至“饮食若流”以下皆不能记忆，或且杜撰二语以足之。众疑其不类，翻孟子书观之，乃大噱。乾隆时，博学鸿词不知“增广生员”四字出在《论语》注中，皆可笑之甚者。先大父在太平府时，尝阅黄山谷尺牍中有“损惠芗萁”语，忘“芗萁”为何物。时江右汪巽泉尚书方督学政，大父举以问之，尚书谢不知。适陈远雯太守云亦至，尚书告以先大父所问，太守哗曰：“陈君最好以僻典难人，《四库书》汗牛充栋，安得尽能记忆？”遂不研究。归以语余辈，时三弟昕年十二，方读《礼记》，卒然应曰：“‘黍曰芗合，粱曰芗萁’，《典礼》语也。”大父翌日谓太守曰：“《礼记》诚僻书也。”相对轩渠。尚书闻之，笑曰：“两榜眼可谓眼大如箕矣。”盖汪、陈皆以第二人及第者也。同治癸亥，史士良观察上左爵帅书论事，帅批其牍尾有曰：“该道喜用失事之人，良以使功不如使过耳，抑思古人弃妇萎韭之喻乎？”观察不知四字出处，询余及汪时甫太守，皆不知，遍翻类书，不能得。时章采南殿撰以忧归，举问之，亦不能答，以为真僻书矣。嗣余至上海偶言，之，大儿德浚适阅裴松之《三国志注诸葛武侯与张藩书》曰：“弃妇不过门，萎韭不入园。”则此书亦未为僻也。惟乡前辈言乾隆朝开大科征书至学，学官遣门斗持文传与荐者，门斗问诸君曰：“公等咸称博洽，亦知我‘门斗’二字于何时？取何义名？”皆瞠莫对。比至都，访之同征者，亦均无以对。迄今百有余年矣，计必有博学者能知之。

　　徐少鹤侍郎少负博洽名，作文喜用僻书难字。嘉庆甲子举于乡，题为“谨权量”四句，文内所用之字，读者多结舌不能下。相传是科内监试张古余太守于第二场梦神告之曰：“此卷所用者，乃《尔雅注疏》，君其记之！”既醒，自笑以为监试官向不阅卷，何有斯梦？次日方送荐卷入，忽闻二主考相语曰：“卷中出比所用乃是《山海经》，对比则杜撰矣，当黜之。”太守闻之，忽悟，乃前白曰：“恐是《尔雅注疏》。”因述梦中所闻。翻《尔雅》阅之，信，遂中式。余曾以此事询之其弟季雅姑丈而符。亦奇矣哉！

　　博雅宏通之彦，余六十年来仅见三人：一闽县陈恭甫太史寿祺，于书无所不览，著作等身。余在福建时尚幼，仅一拜见，不能有所叩发，第闻金匮孙文靖公、侯官林文忠公钦佩之不已。二公则余知其学问之渊懿也。一金溪戴简恪公敦元。余道光壬辰应京兆试，公时为刑部尚书，以年家子上谒，公谦抑殊甚，有“有若无，实若虚”之气象。余特搜僻典数则叩之，公则曰：“年老记忆不真，似在某书某卷第几页第几行内，其前则某语，其后则某语。”试翻之，则百不爽一。盖公固十行俱下，过目不忘者也。余尝问公天下书应俱读尽矣，公曰：“古今书籍浩如渊海，人生岁月几何，安能读得遍？惟天下总此义理，古人今人，说来说去，不过是此等话头。当世以为独得之奇者，大率俱前世人之唾余耳。”公于刑部例案最熟，无一事可以欺之，老胥猾吏见之束手，故终身历官不出刑部。一为会稽屠筱园先生湘之。先生与余同官者三年，内行敦笃，善气迎人，廿四史、十三经、诸子百家，探口而出，问之不能穷。尝为袁简斋先生骈体文注释，一典必穷其源，不肯举眼前所有者以塞责。余尝借其本观之，所引之典，多出余所知之外者。余谓先生：“恐简翁当日撰文时亦只就目前之典用之，未必若是之探天根、蹑月窟，诚恐先生所引之典并简翁当日亦未必知之。”先生曰：“固然。然注书之法不能不如此。”余曰：“若天下后世皆欲如先生之释书，则所释亦仅矣。”先生贫甚，此书未及刊刻而殁。庚、辛之乱，底本不知存亡矣。先大夫尝言南昌彭文勤相国乾隆时最称为博学。相国为考官，纯皇帝以“灯右观书”命题，相国愕然不知出处，大惭愧。比覆命陈奏，以学问浅薄，不审诗题之所出，敢昧死以请。上微哂曰：“朕是夜偶在灯右观书，即事命题耳。”公叩首趋出。上顾侍臣大笑曰：“今日难倒彭元瑞矣！”

　　○古树中异物同治丙寅十二月，上海县漕河泾赵姓有古树，数百年物也，析为薪。树杈中生大菌，具人形者三：一破于斧；一为析薪人窃去；仅存一高尺许，眉目口鼻如寺中弥陀像。丁卯二月，莫家塘古墓有乌桕树一株，大十余围，枯死久矣。里人伐之，穴中得红芝，一枝三歧，上有佛像，皆跌坐。时余提调松沪厘局，曾亲见之。

　　○上海县城隍神之灵应秦景容先生讳裕伯，大名人，元至正进士，官至奉议大夫、行台侍御史、延平府总管兼管内劝农事。会世乱，避居上海，题桥见志，世目为“裕伯题桥”。张士诚据姑苏，招之，拒不往。明太祖即位，命中书省檄起之，先生对使者曰：“食元禄二十余年，而背之，是不忠也；母丧未终，出而拜命，是不孝也；不忠不孝之人，又焉用之？”固辞不起。居邑之东乡长寿寺里，殁，即葬于其地。太祖敕封为上海县城隍神，丕著灵爽。顺治十年秋，海寇犯县治，总兵官王景督战辱师，民聚而诟之，王怒，诉之周巡抚，诬民通贼。周惑其说，将俟鸡鸣屠之。是夕，神降官廨，俨立阶下，周心动而止。至夜半，仍欲屠之，又见神直视摇首者数四，惧而辍其事。事载邑人曹给谏一士所讠巽颂序。民感神再生之惠，二百年来香火极盛。同治丁卯，余摄令南汇，邑境闸港镇为先生子姓聚族所居之处，曾以先生题桥事为赋题试诸生。辛未调摄上海，会先生裔孙彦华中翰暨其族中生监十余人呈请为先生墓禁樵采。余以先生生为义士，殁作明神，而邱垄摧残，侵占不治，是有司之责也，因首捐俸钱二百缗为倡，嘱诸绅士量鼓分操，共得钱三千余缗，为赎回墓地十九亩，并建祠堂于墓侧，俾其后人世守之。壬申之秋，余谢事时，工甫及半。至冬间，彦华中翰来告蒇事，并云于先生墓道前掘出石匣一具，铁条锢之，不敢启视，仍埋旧处。余谓此必当年所刻墓志也，惜不开之，俾铭幽之文一显于世再埋之也。中翰云：“当获石匣时，曾筮之以蓍，有文明之象。”其为墓志无疑矣。

　　○畜鸭之利弊南汇海滨广斥，乡民围圩作田，收获频丰。以近海故，螃蜞极多，时出稼，《国语》所谓“稻蟹不遗”也。其居民每畜鸭以食螃蜞，鸭既肥，而稻不害，诚两得其术也。此事余在南汇稔知之。比宰青浦，则去海较远，湖中虽有螃蜞，渔人捕以入市，恒虑其少。而鸭畜于湖，千百成群，阑入稻田，往往肆食一空。于是各乡农民来县具呈，请禁畜鸭。时摄南汇令某君方以畜鸭食螃蜞为保稼善策，禀请通行各处，巡抚丁公抄禀行知下县。余阅之，不禁失笑，因以青浦请禁之件申覆；公见之，亦一笑而止。盖物土之宜，固不可一概论之。古人迎猫祭虎，今日虎讵可迎耶？

　　○三千金不及一鱼“好名之人，能让千乘之国；苟非其人，箪食豆羹见于色。”此真孟子通达世故语也。余尝见慷慨之士挥斥千金，毫不吝惜，于一二金出纳或不免者，事过之后，在己未尝不失笑也。五茸叶桐山为河间通判，治饷宣府，当更代日，积资余三千金，桐山悉置不问。主者遣一吏持至中途，以成例请，桐山曰：“不受羡，即吾例也。”命归之。晚居春申故里，饣粥不继。一日梅雨中，童子张网失一大鱼，桐山为呀叹，其妻闻之曰：“三千金却之，一鱼能值几何！”桐山亦抚掌大笑。虽然，居今之世，桐山可不谓贤乎？

　　○科名热中之笑柄嘉兴马淡子明经汾，嗜学工诗，尝谓余曰：“诗人境地，亦各就其造诣为之。才力大者如清庙明堂，有宗庙之美，百官之富；小者则如竹篱茅舍，布置幽雅，亦自可人。吾才不高，只可小以成小而已。万不可贪多务得。譬之芦帘竹屋中，忽陈黄钟大吕一器，美则美矣，其如不称何！”先生累踬乡试，道光辛巳，会开恩榜，时室中窘甚，妻苦劝其不往，先生不可，典质簪珥而行。出闱，意行甚，日盼捷音。放榜日，伫立门首。会同里沈莲溪观察中式，报录者误入其家，邻人咸从之入，众口称贺。先生大喜，登楼易衣冠，命其妻为着靴，顾而矜之曰：“何如？”语未毕，楼下忽呼曰：“误矣！中举者乃沈家也。”一哄而散。先生靴犹未着竟，其妻仰而诮之曰：“如何？”闻者之捧腹。先生殁后数年，乃选景甯训导。

　　○论和议书四川余紫松军门步云，嘉庆初年以乡勇从军，剿白莲教匪，力敌百夫，所向无前，由偏裨擢至太师加太子少保衔，图形紫光阁。征伐之事，无役不从，威名亚于杨侯。道光二十年，西夷事起，定海失陷，军门由福建调督甯波，年已暮矣，兼之兵将不习，驻守招宝山者二年，和战之议未决，而蛟门不守。军门伏失律之诛，虽罪有应得，而其情则可原焉。军门与家梅亭方伯在川楚军营共事日久，其初来甯波也，致书方伯，道契阔并及议和事，方伯嘱余代为作答。时余年少气盛，一挥而就。书达，侯官林文忠公见之，矜赏甚至，因之频得声誉。迄今三十余年，不幸所料之事多有中者。辛酉金华失守，余诗文藁均付劫灰，骈体文二卷亦归乌有。此书乃门生姜梅生编修所录存者，甲子年寄以还余，兹附存之。

　　执别三巴，岁星八易。鳞羽并旷，乌兔争驰。瞻望旌麾，时形轳辘。近闻移北门之钥。视东浙之师，望重寰中，威行海上。想圣人洪福，元老壮猷，扬烈武于简青，擒苏文于鸭绿，翘足可待，屈指以期。顷展芝咸，式慰萧念，承示大军云集，小丑势穷，夷目乞降，廷臣议抚；凯旋不日，师撤有期。既循览之再三，辄有疑于万一，不揣冒昧，敬献刍尧。夫用兵固仁人所不忍言，言御侮亦王者有不容已。恩不深，不能怀远人之志；威不立，不足慑狡寇之心，故六月行师，宣王薄伐，三苗逆命，虞帝徂征，沿及汉唐之朝，率有戎羌之役，古来令主，岂好穷兵？良以蛮夷之情性，感德少，而畏威多，是以中国之声，灵武备，斯文教洽。今者逆夷事势，居然猾虏机谋，明曰通商，阴图袭邑，其游奕四处，即肄楚之狡谋。其盘踞一隅，即以防之故智。失实怯于来战，故纯以炮火作虚声，情究畏我久持，故叠致书函为疑阵。揆厥伎两，已见端倪，倘复信其诡词，必至堕其奸计。未坚心服，益长天骄，生四夷轻汉之心，恃中国和戎之议，损威失体，贻患将来，糜饷劳师，后忧方大。就此一节，虑有三端：从来大信不齐，况在夷德无厌，倘若阴图深入，故为阳乞缓师，使臣方持玉节而临，赞普已铸金枷以待，我将释甲，寇且张弧。事起苍皇，祸成黑子，虽依汉与依天同誓，不少恭命之词，而受降与受敌无殊，终恐劫盟之变。此其可虑者一也。人面兽心，非情可喻。蝇营狗苟，惟利是图。纵令此日尚可羁糜，难保异时不生反覆。衅寻白马，诺责黄龙。俺答贡明，朝市不妨夕掠，元昊通宋，贱货可索贵酬。喜则连艘而为商，怒则分宗而入盗。此其可虑者二也。揆其入犯之由，实系禁烟而起。骤通贸易，难立章程。即严命之重申，恐难遵乎令甲。纷纭估舶，乘鲸浪而明来；杂沓渔ザ，驾鲎帆而暗引。截之则彼时仍虑兴戎，纵之则前诏岂非反汗？始犹私漏，继且公行，机失一朝，毒流四海。此其可虑者三也。

　　我国家金虎开图，银獐拓地，德威所被，寰宇胥臣。阁下专阃大员、中朝宿将，假狄天使平南之节，肃马伏波下濑之军，草木亦识威名，妇孺皆知姓氏。扫清螟特，无待龟蓍；况以迩者情形，尤见胜谋在我，狐跳梁而尚短，鼠斗穴以将疲。何必故作趑趄？重烦拟议。请上防边之策，历排筑室之谋，追原定海之亡，实以重洋之限。鞭长莫及，汤沃无从。故遂鸱张得成鸠占。然败之于崇明，挫之于厦门，歼之于姚江，却之于乍浦，实豕失势，铤鹿已穷。迄今馈运时增，师徒日集，谅军食则彼寡而我多，计兵力则彼薄而我厚，论气势则彼骄矜而我忿怒，度器械则彼损敝而我缮完。机若建瓴，事同沃雪，先兆奚虑，必克焉诬。擒且胜于渡泸，功更逾于横海。犬羊入笠，只用垂笞，鱼鳖无桥，何须靴踢？不疑何卜，惟断乃成。固将却四座以勿喧，决两言而不再。

　　某受恩深重，衰病不支，际此倥偬，未能展效，莫上匡时之策，徒深忧国之心。所望阁下刻玉燕山，铭金麟海。葱珩赤舄，赉方叔之元勋，鬯青圭，祝召公之万寿。在公固多伟绩，于某亦有荣施。事业千秋，起居万福。谨承动静，无任主臣。

　　○扬州烈女余署青浦县时，江北委员来言扬州仙女庙镇烈女事，心异之，而未悉其详也。壬申冬，在苏州晤前江都令甯波胡竹亭刺史璋，询之。竹亭曰：“此吾后任事，故女之姓氏不能记忆，然其事固彰彰矣。先是镇民某聘烈女未娶而卒，烈女闻信，即矢靡他。父母屡劝不从，遂如其意，俾过门守节。某家业染，固素封也，烈女入门后，恪守姆训，家无闲言。某之侄年长未嫁，与染工王姓者通，颇为烈女觉，时时规之。女患之，与王谋并通之，以缄其口。而烈女冷面寒铁，不可以游词入，则意必强而后可也。一日者，乘间令王先匿于房，俟其就卧，犯之，大呼不纵，王不能强，女入助之，拒益力，遂以被掩杀之，而以魇死讣其家，然血痕未灭也。父母控之官，官为杭州某君，初验时心颇疑之，而未能决。比回署，辗转间，其子受重赂，说某，竟以病死拟定案，人咸冤之。越数日，江甯省城隍庙卜者梦城隍神升座，有江都县女鬼号诉声冤，神大怒，签差提人。俄顷囚至，则赫然江都令也，卜者惊醒。次日举以告人，人莫之信。未几，江都县报病故之文至，于是喧传省中，后任官复提全案研鞫，事遂白。女与王并拟斩决，而烈女请旌焉。某君与余有年谊，人亦恂恂长者，为恶子所误，遂陨其生，惜哉。”竹亭又言，某卒未几，其子亦暴疾死，想地下无漏网也。惟卜者云梦中询神姓名，则曰是宋之丞相文天祥。

　　●卷三○鬼神报应之灵  两则（一）

　　鬼神报应之说，儒者所不道，然确有其事，足为世人鉴戒者。先大夫官福建时，有李某者，江苏常州人也，以巡检需次充督辕巡捕官。其人有干才，白皙в须眉甚口。总督阿公林保深爱之。会有相士自都中来，曾识阿公于微时者也。阿公馆之外，而令李某于同官处为之推毂。未两月，获千金，相士深感之。将别去，李饯之，谓曰：“君此行得多金，ム谁之力？”相士谢曰：“公之赐也”。曰：“仆有一事奉烦，可乎？”曰：“何不可之有！”曰：“君将行，总督必问君历观省中各官员何人最贵，君第曰：”无逾于李巡捕者。‘则拜德多矣。“相士许诺。比行，阿公果如所问，对曰：”历观巡抚以下，状貌应富贵固多，然无逾于李某，将来功名不下于公。“遂别去。阿公自是待之加厚，李亦深自匿。一日召入署，谓之曰：”我欲拔擢汝，而汝之官太卑，今方开事例，我资汝二千金，汝可捐通判，赴选后，我再为设法。“李从之，捐通判，入都候铨。阿公指名奏调，即奉旨发往福建委用。到省后，人皆知为总督所属意者，其门如市，李亦呼吸风雷，顿改故态矣。未几，以获盗功保升同知。又未几，阿公迁去，濒行，密摺保荐，得旨以知府记名。旋署泉州府知府。时先大夫摄氵丙洲场盐大使，正其所属。新岁到府贺正，本相识也，一则飞上枝头变凤凰矣，然相待亦尚款洽。越日，省中有候补通判谦山俞君益者，以公事至，与先大夫亦旧识，遂同寓一店中。店固距府署不远也。愈往谒李，李订翌日晚筵，并云亦须延先大夫。次日闻升炮声，以为太守且来答拜，俞亟衣寇以待，而久不至，遣人探之，则云太守出门遇鬼，回署不复出矣。明日仍不出。又明日，俞往视之，李延入卧内，曰：”正欲迎君，来甚善，当以后事相托。“俞询其故，曰：”前日方出门，忽见数人拦舆击我，我呼隶执之，不见，乃知为鬼，入夜即病。梦冥王提往质讯，缘有人控我十款，我俱不承。冥王甚怒，昨夜复讯，杖铁棒百，痛甚，姑承一款。“因启衾示俞，两股皆作青黑色。遂令仆开箱取锦轴画，展之，乃一美女，俞惊问何人，曰：”不肖事，何必言。“遽取火烧之，叹曰：”所承即此案也。“俞不忍留，再三安慰而出。出与先大夫言之，共相叹诧。越日，天甫明，李遣人邀俞及先大夫，一见即执手流涕曰：”死矣。昨夜冥王尤怒，拷讯极酷，最后竟炮烙我，我不任受，已尽承矣。今日不能日中，所以亟请二君至者，床下尚有三千金，奉恳持作扶柩及归孥之用。他无所嘱。“因叹曰：”我命本合作知府，因急于求进，机械变诈，造成恶业，致夭天年。君等不信，数日后当有简放泉州府之部文矣。人之将死，其言也善。切劝诸君居易俟命，以我为前车之鉴也可。“言讫，遂瞑。李本魁梧洁白，比殓时，缩短如童子，通体颜色焦黑如桴炭，知炮烙之加，定非虚语。死之三日，部文到省，奉，旨以李某补授泉府知府。

　　（二）

　　福州萨虎山者，翰林萨龙光之兄也。萨氏为福州巨姓，世业鹾。虎山举孝廉，大挑得知县，因总鹾纲，遂不赴补。虎山人极平正，慷慨喜结纳，各官多与之交好。一日，衙参将散之际，闻有人言其死者，先大失遂与同官数人往探其丧。至门，寂若无事，姑人焉，而虎山俨然出。众愕然，虎山笑曰：“诸公以某为死耶？”众不能答。乃曰：“死诚死矣，生暂生耳。”因言：“昨午坐而假寐，忽见一吏持票拘之，遂随之行，至邑城隍庙，始悟非人间。见一吏似相识，而忘其姓名，询之故，曰：”少待自知之。‘俄顷神升座，隶引之入，神谓曰：“有一事，须君对质。某年月日送一私贩到龙溪县杖毙，尚忆之否？”言未既，则盐贩跪阶下呼冤索命，我对曰：“彼时某在盐公所，盐快缉一私贩至，某呈送到县，事实有之，然并无嘱令杖毙之事。夫盐快缉私贩，例也；公所呈送私贩到官，亦例也。其是否应仗毙，当问彼时之官，不当问此时之某。’神曰：”固知君无罪，但冥间之律，必须两造相质无异词，乃能完案。前因君寿数未尽，故迟之到今；今君数已尽，是以传来一质。案已结，君可休矣。‘回视，私贩者已不见，我乃知已死。遂前恳曰：“某有二事示完，一则友人托孤于某，已抚养长大，须为之毕烟；一某薄有资产，人欠某债者，券盈匣，然其中有能偿者，有不能偿者，惟某知之，若不为别白，将来子孙一概索之，则贫穷者受苦矣。愿乞二日期，了此二事。’神鉴我心，准予给假，饬吏送还，至夜半而苏。令日遣人追友人子来，为之无婚；并检券之不能偿者，召而还之。二事已了，明日复死矣。”众问：“君死后当何如？”曰：“我已问之吏矣，为人若无罪业，则生为何等人，死即何等鬼，与阳世无异。”曰：“若不转生乎？曰：”我亦问之吏矣。今世为何等人，则来世亦为何等人。若作善，则来世胜于今世矣；若作不善，则来世逊于今世矣。所谓‘欲知前世因，今生受者是；欲知后世因，今生作者是。’此理丝毫不爽。敬告诸公，其各勉之。“握手郑重而别。次日果卒。先大夫尝谓少年气盛，每持阮瞻论，不信鬼神报应之事，及目击李、萨二君死时状，乃知阴阳确有此理。从此历典州县，守分安命，不敢妄为一事，妄起一念。临上质旁，在在若帝天昭格矣。此二事，余幼时随侍衙斋，熟闻庭训。既以自警，亦每举以戒人。

　　○居官奢俭之关系先大父尝训余兄弟曰：“居家俭，则居官廉。吾历官数十年，见奢者未尝不以贪败。”白山尚书采此语入公《墓志》中。余历官亦三十年矣，每见俭朴者，子弟类能自立；奢汰者，子孙无不贫穷。所谓‘以身教者从，以言教者讼’也。明上海人乔纯所先生懋敬官广西布政使，居官廉俭，虽历官藩臬，仍布衣蔬食，常曰：“士大夫不可一日无穷措大气。”旨哉斯言！先生著有《廉鉴》四卷，余宰上海时访之未得也。

　　○用兵以气为主用兵以气为主。咸丰庚、辛间，浙江贼氛甚炽，官军屡挫，张璧田军门尝指其士卒告余曰：“子视其状貌纠纠桓桓，殊不知迭经丧败，心胆俱碎，见贼即走，不可用矣。”至同治壬戌，相距仅一年耳，左帅驻师衢州，李帅扎营沪上，一号令之，壁垒旌旗均各变色。余时在四时军中，所用之兵勇将弁，率多杭州溃散之余，然遇贼辄奋击，所向有功。先时我军望见贼之旗帜则走；后则贼望见我之旌麾即逃，岂非气之为哉？壬戌夏五月二十一日，粤贼十余万，自苏来，分十二枝，四面驰突，围程军门学启新桥营数十匝。李帅闻之，新勒兵驰救，所部卒离皖数月，不得一当贼，至是勇气百倍。军门望见师旗，亦突围夹击。我兵无不一当十，贼大败，奔还。是役也。有一卒杀数十人，最后遇一悍贼，鏖战良久，兵刃俱折，至以手相搏，互于地，贼取其断刀刎其颈，卒亦以拳扌甚其胸。正危急间，忽见贼失其首，跃起惊视，则一卒手斩贼头去矣。次日，余谒李帅，帅为余备言战事。余因言：“公重臣，当持重。不可亲冒锋镝，万一飞炮偶集，罗忠节已事可鉴也。”帅言：“若不亲自督阵，则士卒必不能如是效命。”因叹：从来文臣为大帅，类深居简出，不肯亲临行阵，故不能成功。前数年，以编修从军，每亲出击贼，军中呼为“武翰林”，我戏应之曰：“仆乃‘文虾’耳。”盖满洲中称侍卫曰“虾”，新武进士入侍卫学习者，曰“拉虾”也。先是，外国人轻中国兵，以为无用；至是战，乃称中国有人。

　　○童子证明悍匪同治癸亥正月，我军攻绍兴，诸将屡奏捷，每俘贼至，辄发善后局委员讯之，果属老贼，即行正法；如实系被胁被掳者，多给照令回籍。杀者不知凡几，释者亦不知凡几矣。一日者讯一贼，其人喋喋自陈确系被掳，涕泗交下，情景逼真。问官恻然，已欲生之矣。忽食肆中童子送汤圆入署，见之骤呼曰：“此贼是杀我一家者！”官惊问之，则童子之父向设肆于绍城中，亦卖汤圆。城破时，此贼杀其父兄，而系童子去，为之服役，贼中所谓“小把戏”者也。童子乘间逃出，乞食至甯，遇父之同业收留之。今则适遇之耳。相质之下，贼俯首无词，当即驱出斩首。向使童子是日不入署，则此贼遂幸逃显戮，而一家数命，沈冤莫雪矣。“天网恢恢，疏而不漏”，斯言信然！

　　○福建宰白鸭之惨福建漳、泉二府，顶凶之案极多，富户杀人，出多金给贫者，代之抵死，虽有廉明之官，率受其蔽，所谓“宰白鸭”也。先大夫在谳局，尝讯一斗杀案，正凶年甫十六岁，检尸格则伤有十余处，非一人所能为，且年稚弱，似亦非力所能为。提取覆讯，则供口滔滔汩汩，与详文无丝忽差。再令覆述，一字不误，盖读之熟矣。加以驳诘，夭口不移。再四开导，始垂泣称冤，即所谓“白鸭”者也。乃驳回县更讯。未几，县又顶详，仍照前议。再提犯问之，则断断不肯翻供矣。他委员嗤先大夫之迂，迳行提讯，遂如县详定案。比臬使过堂问之，仍执前供。因讯：“尔年纪甚轻，安能下此毒手？”则对曰：“恨极耳。”案定后发还县，先大夫遇诸门，问曰：“尔何故如是执之坚？”则涕泗曰：“极感公解网恩，然发回之后，县官更加酷刑，求死不得；父母又来骂曰：”卖尔之钱已用尽，尔乃翻供，以害父母乎？若出狱，必处尔死！‘我思进退皆死，无甯顺父母而死耳。“先大夫亦为之泪下。遂辞谳局差。噫！福建人命案，每年不下百数十起，如此类者良亦不少，为民牧者如何忍此心也！

　　○捕盗专恃眼线之误壬申四月，江南三江营炮船哨官捕盗，盗拒捕，哨官溺水死，兵勇死者五人，伤者十人。其地在扬州江都县境。事闻，制府震怒，饬地方官及水师营官严缉。于是瓜州镇总兵吴君派营弁带同失事炮船内之勇丁作为眼线，来上海缉捕，缘勇丁称认系浙江巡盐红单船之广勇也。六月初到沪，越一日，在茶馆店获一人，是红单船之广勇。次日，营弁请观察及右营参将督率兵勇，于红单船又指获二人。皆发县审讯。据来勇声称，一是抛火药包入船者，一是隔船斫人者，一是过船钉炮眼者。言之凿凿。余即提犯反覆讯究，熬审一日不承，隔日再讯，拧耳跪练者竟日无一词，呼冤而已。余心疑之，问来勇曰：“伊等既先以火药包掷尔船中，则彼时烟焰迷漫，尔何从辨为斫人者，为钉炮眼者，如是之真也？”对曰：“巡盐船与炮船同泊一镇上，每日上岸时常相见，故能认识，故虽于烟焰之中亦能辨识。”而来弁则以余不应驳诘来勇，大有烦言。次日，余又研讯，自朝至三鼓，心力俱瘁，一无供词。余恐其死也。稍宽之，来弁遂以余欲纵盗，不用严刑，诉之观察。余亦以不能得确情，请添派委员会审。观察谓南汇令叶君顾之有能名，且系广人，札令来审。叶君覆讯一日，亦不能得其情。余与叶君皆谓此三人冤，而无奈弁、勇质之甚力。会制府又委前皖南镇刘总戎启发，带为盗行船之舟人来，因派兵快与之会缉。当日即于玻璃肆中获广人陈来。陈来者，前水营中蓝翎千总也。先是，有贩猪船泊江口，群盗登其舟，将猪客及舟人尽缚置舱底，驾其船以行动。行数日，盗稍倦，陈来者劝盗首释舟人，俾摇橹。行二十余日，劫客舟三次，最后遇炮船，拒捕后，驶至江阴口，群盗登岸逸。猪客到靖江县报案，故总戎带此舟人来，以其与盗共处久，能识盗也。陈来故劝盗首释放舟人，是以舟人与之尤熟。余乃喜得真盗，复令舟人识此三人者，来弁与来勇共胁持之，舟人遂不敢斥言其非，而陈来顾狡赖不肯承。余与叶君及刘总戎翼日再会讯，反覆诱劝，许以如获盗首，待以不死，总戎指天日以誓之。陈来乃言盗首亦系广大，向日同在水营中，曾保花翎守备，现居六合县城，开士栈并钱店，尚有羽党在镇江，共十二人，皆积惯行劫者。陈来在扬州开烟馆，本不同夥，此行也，盗首邀之至。陈来言十二人者，皆百战劲卒，无论一炮船，即十炮船亦无奈之何。令陈来视前获之三人，来言非是，而三江营之弁勇则谓来庇其同党，大不悦。于是刘总戎以陈来作眼线，往捕盗首；而瓜镇则禀制府，谓此三人是真盗。制府饬令解至金陵再讯。时余已谢上海县，乃将详细情形白之应廉访。会刘总戎率陈来捕首盗等七人，皆讯明正法，留陈来狱中，待获余犯。江甯府蒋君讯七犯，皆供与上海之三人不涉；而瓜镇持之坚，制府亦惑之。至八月中，应廉访至金陵，乃力言于制府，将此三人释放。噫！是三人者，使余严刑锻炼而成招，则又必令其供出党羽，转辗株连，冤死者不知凡几矣。然此固眼线之确指者也，眼线其足恃乎？是役也，余之不妄杀人者几矣，可畏哉！

　　○折狱须慎余摄南汇时，有棉花行主姚某控王某欠伊花价洋银一百有六元，有券，有中证，有代笔，云索之不还，反被凶殴等情。余提讯，先问原告及中证、代笔者，所供地词相符。继提被告，跪堂下战栗惶恐，似不能言，久之乃诉曰：“实不曾欠钱。”余曰：“不欠，何以控汝？”又不能对。余疑其情虚，复促令言，则曰：“我纵欠钱，何必请开烟馆者作中？”余笑曰：“汝并非贵人，开烟馆者何不作中？”则又曰：“我自能写字，何用代笔？”余叱曰：“汝蓄意不良，是以不肯亲书，为图赖地步耳！”侍役遂群喝之。王即伏地供愿还，而涕下如雨。余疑之，因令带下。复呼原告至前，问曰：“尔之券，何以不令伊亲书？”曰：“伊自托人代笔，某不与知。”曰：“此券是伊带来乎？抑在尔家所写乎？”姚踌躇对曰：“是在我家所写。”曰：“代笔是伊同来乎？”曰：“否。某甲向在村口居住，是日因在茶店相劝，遂偕归代为写券。余大声曰：”是在茶店偕来乎？“曰：”然。“时某甲已在堂下矣。遂令带原告至宅门外，而呼某甲前，讯曰：”尔代王某书，是王某邀尔耶？“曰：”是王某所邀。“余知某甲盖已闻”茶店“二字，因曰：”书券何不在姚某家中，乃在茶店？“曰：”是日相劝在茶店，故就彼处书之。“曰：”尔本拟作代笔，故纸笔皆带往乎？“曰：”否。是从茶店借来之笔，而纸则买之也。“余曰：”信乎？“曰：”信。“遂令将其带入后堂，而传作中之某乙入，则拍案曰：”王某并不欠钱，尔与姚某骗至尔家，逼令出券，尔乃硬行书中，此何理耶？“乙惶惧曰：”某不过为好相劝，实无逼勒事。“余曰：”先在茶店，已经言明；何以又至尔家？“乃曰：”某开烟馆，家有余地，是以王某随姚某来，而某甲又欲吸烟，故就某家写据，因将某书作中，并无逼勒事。“余大笑，令将原、被、代笔三人皆来前，谕被告曰”此案我已讯明，尔所欠不止一百六元，乃三百八十元。“王大惊，哭曰：”天乎！冤哉！“姚亦从旁代白曰：”实止一百六元。“余曰：”固也。票共有三：一在尔家写者，一在茶店写者，一在某乙烟馆写者，岂非三百十八元耶？今一票已呈，尚有二票，可速交出！“皆相顾愕眙。爰将三人重惩枷示，而释王某去。越日，有医士陈君来署曰：”幸矣哉，公之拆狱也！“余问故，曰：”先一日出门视疾，足乏，于庙中卜肆小坐，俄来一人，手持香烛，容色仓皇，卜者其素识也，呼之询以何往，曰：“前村姚某欺我懦，与恶棍串通，捏造借券，控你于县，明日将讯矣，有中证，有笔据，我口又呐，势不能辨，毋宁死耳！将先往诉于神而死。‘卜者止之曰：”姑往审，审而负，诉于神。请先为子卜之。’卜既，视其爻曰：“甚吉，有贵人解，当无碍。‘我随询其名，即公昨断之案也。今已得直，可无死矣。”余闻之骇然。未钱债，讼狱中细事耳，使尔日掉以轻心，不几致死一命乎！袁简斋先生有句云：“狱岂得情宁结早，判防多误每刑轻。”余常服膺，以为仁人之言。由今思之，一误且不可，况多误再加之刑乎！甚矣，为地方官者之难也！

　　○地方官微行之利弊顾淡如先生菊生摄理绍兴府事，有父母神明之誉。尝闻某镇有开场聚赌者，派员访之，返命则云：“逃散久矣。盖有一人状貌与先生类者，泊舟市桥，至镇上买少物，不计伯而去。于是匪党疑先生亲访，即刻奔走。”先生笑曰：“吾安得如是百十化身，使入县乡间，处处有一顾淡如哉！”余在南汇鞫一狱，讯问之词偶中其隐，案中有疑数日前烟馆内话是事，有一苍髯者在彼吸烟，谓是余私访得其情，遽吐实。实则余并未出门也。在青浦时，至金泽镇勘案，微服步行，村落中遇一老妪，妪问余曰：“今日官来此，先生其随官来者耶？”余佯为不知，询其故，妪以勘案告。余因问其官之贤否，妪曰：“官甚好，但有一件恶处。”余惊问之，则曰：“我处每年春日演艰巨，自此官到来，禁不复作耳。”俄而驺从毕集，妪惊，余慰之曰：“妪勿怪，我之禁戏，乃以兵燹之后为若等惜物力也，与其看一日戏费钱数百文”，因指其身之敝衣曰：“何如到冬日制一新棉袄乎？”妪笑，余亦笑而去。又尝至章练塘镇比卯，众尚未集，乃易服至镇庙瞻眺，归则绕镇后田塍中行，绮交绣错，迷不得路，无可问津。正犹豫间，忽田间来一人曰：“官其迷路耶？”余曰：“然。”遂引余出，意甚殷勤，且延至家献茶。余谢之，睇其面，似曾相识者，因询之曰：“记在何处见尔？”耸然曰：“小人徐德全也。”徐德全者，曾因夺荡田，聚众斗殴，余杖之一百得也。余不觉骇然，遂谓之曰：“此后宜作好人，争斗非好事，切须戒之。”徐唯唯，送至道左而别。归后，与友人言：“此人曾受满杖，乃邂逅相遇，既无怨，且知敬爱。小人革面，亦见青邑民俗之淳。”然自后思之，白龙鱼服，困于豫且，微行究非正道也。

　　○左爵相创设书局今各直省多设书局矣，而事则肇于左爵相，局则肇于甯波。爵相创军府于严州，严当兵燹之后，田畴荒芜，草木畅茂，遗民无所得食。爵帅于赈济之外，发银万两购买茶笋，俾百姓得采撷于深山穷谷以为资，茶笋制成，扎发甯波变价，往返二次，归正款外，得羡金数千两。爵相以乱后书籍板片多无存者，饬以此羡余刊刻四书五经。嗣杭城收复，复于省中设局办理，即以甯波之工匠从事焉。苏州、金陵、江西、湖北相继而起，经史赖以不坠，皆爵相之首创也。爵相自奉甚俭，所得养廉银，除寄家用二百金外，悉以赈民。甯波海关有巡抚平余银八千两，循例解往，爵相谓：“今日之我无需于此款，本可裁；然裁之则后任将不给于用，不可以我独擅清名，而致他人于困境。”追受之而转给赈局。其用心忠厚如此。后丁雨生中丞为方伯时，不受平余。比升巡抚，则命复之，曰：“不可累后人。”亦同爵相之意也。

　　○青浦城隍神之灵异青浦城隍神，为明方伯上海沈公讳恩。公清风亮节，彪炳郡乘。殁为明神，灵爽丕著。有苏人以藩掾来提饷者，游于寝宫，颇加慢。是夜，忽哀号叩首，遍身杖痕，其从者亟命舟载归，未及家即死。此事见《青浦县志》。公墓在上海，青海人恒醵资前往修理，至今不废。余宰青邑二年，遇雨不时，往祷辄应。同治己巳六七月间。淫雨不止，县境地势最下，将有沦胥之患。余以邑经贼扰，凋瘵未起，孑遗之民不堪再被水灾，因虔祷，以年近六十，死不为夭，愿将己之生年为民请命；倘可挽回，殒身不恨。祝毕，乃起立再白神，谓：“我志如是，特恐神不能代达天听耳。”明嘉定陆文鱼署教谕事，笑曰：“君方求神，乃作此语激神耶？”然自此雨势渐止，余亦无恙。是殆会当晴霁，故余得苟全性命耳。

　　○曾文正为巨蟒转生曾文正公硕德重望，传烈丰功，震于一时；顾性畏鸡毛，遇有插羽之文，皆不敢手拆。辛未十月，到上海阅兵，余供张已备，从者先至，见座后有鸡毛帚，嘱去之，谓公恶见此物。不解其故。公姻家郭慕徐观察阶告余云：“公旧第中有古树，树神乃巨蟒。相传公即此神蟒再世，遍体癣文，有若鳞甲。每日卧起，床中必有癣屑一堆，若蛇蜕然。然喜食鸡肉，而乃畏其毛，为不解耳。”后阅《随园随笔》，言：“焚鸡毛，修蛇巨虺闻气即死，蛟蜃之类亦畏此气。”乃悟公是神蟒转世，故畏鸡毛也。宋文信国公传为吉安潭中黑龙降生。信国柴市殉难后，是日，其乡风雨大作，人见黑龙复归于潭，与公之异将毋同？

　　○高僧转世余前记家文简相国及晴岩编修，以为高僧转世矣。因忆故友歙县程印鹊太守兆纶事。太守之封君贾于兰溪，与城外广济庵老僧最契。一日，见僧来，迳人内室，追而问之，则已举一子矣。太守生五六岁时，封君携之入庵，登堂入室，恍若素习。返即大病，云欲归去，几濒于死。自是不敢复往。至十余岁及三十岁，两次被人强拉以游，归又大病。从此望门却步。引太守亲为余言者。余与太守曾同游石门坎之六松亭，太守在溪边独立，余自上望之，俨然一老衲也。比见长洲彭文敬公所为《灵鹫两僧传》，则文敬公亦似由竺国来者。因即录其文曰：“吴之娄门有灵鹫寺者，与盘门之开元寺皆留行脚僧。灵鹫不能继，有一彬者，起而振之，重复旧观；一彬退院，传于永丰。是二僧者，余皆识之。佛门有参透三关者，一彬能之也。先是，一彬之友有笔玉者，既前死矣，余幼时，人或称笔玉后身，盖以神情、〈状〉貌、言语、举动之似，而生初亦有为之兆者也。及余见一彬，一彬亦言似；且言笔玉苦行，惟临终一念系恋，不得往生净土为可惜。余问其‘他日能不系恋否？’曰：”亦无把握也。‘一彬持戒律甚严，独言论通脱，口如悬河，或拊掌大笑，不类他衲子之貌为笃谨者。永丰后至，亦能参三关，持戒律，苦志过于一彬。其为人静默寡欲，与一彬异；而其务作功德，志在有济于世，则无不同也。两僧者，于嘉庆间先后怛化，不著灵异。余意两僧若不生净土，必当仍在世间，惜非肉眼所能识耳。后二十余年，在京师见两翰林，皆年少，一似一彬，一似永丰，问其生〈年〉，亦在两僧死后。余疑为两僧后身，然不知两翰林生时有无为之兆者，未敢以无稽惑世，终未尝以语人也。及与两翰林相处愈习，观其神情、状貌、言语、举动，愈肖两僧。因思今日余之视两翰林，犹昔一彬之视余，余虽肉眼，固已若或启之而心识之矣。古称蔡中郎为张平子后身，岂尽诞耶？“云云。观文敬公所述如此，则文敬公固自以为笔玉后身矣。昔人谓世之登大位、享大福者，星、精、僧三项人为多，其信然耶！

　　○泰西制造之巧天下之巧，至泰西而极。泰西之巧，至今日而极。古人言铁船渡海，为必无之事，嗣以铁皮包裹者当之。壬申之春，竟有《北德意志国》铁甲船至吴淞海口，其船纯以精铁铸成，大片镶合为船，重数千万斤，可载军士万人。内中作为机括，可以沈行海底，大炮击之，不损分毫。每造一船，须用银三百万两。此时英、法、俄、美各国皆有此船，或数只，或数十只不等。海中有此船，则各样火轮船均不能敌。机器局冯竹儒观察曾买船铁一片观之，计银一千五百两，以费太钜，故尚未能学制。然此船非至吴淞口，人虽有言，余亦不信也。又有气球大者，其内可分作五六间屋，用机器转连，则上升数十丈，东西南北，无不如意所向。北德意志围法兰西都城时，法主乘气球出亡，北军亦乘气球追之，空中争战，卒为法主逸去。此则行于天上矣。现在制益加精，向高不过四五里，即为天气所遏，气不能舒，人且闭死；今则用法吸地之生气置于中，可以上行至二十七里之高。现此球尚未至中国，计数年后必有来者，来而仿制，则江河皆失其险矣。向称海为至深，今则测量知极深之处不过六里，故海底均可以开地道行走，特工费浩大，不能举行。若泰西诸国之高山，倘是要道，皆从山根凿通一穴，或数十里，或数百里，行火轮车矣。鸟枪之精者，余曾见一具，可连发六十四枪。又有气枪，不用火药，自能飞弹击物。至炮之灵便迅疾，有非口所能述者，战阵用之，无坚不摧。各国之制，皆已穷极工巧。壬甲之春，英、美二国因赔贴军饷事怒欲相攻，然皆不敢先发。盖炮火均极精炼，两军相当，可以死伤尽净。泰西诸国向言用兵总须一二年间始决胜负，今则不过一月之内便可立判，故皆畏而不发。后得奥斯马国为之解纷，遂和好如初。此皆余宰上海时所见闻者也。

　　○西人行兵诡作英领事官阿查里言：伊前年从军往征一属国，所统之师船兵力不厚。惧一时不能制胜。乃造千斤重炮子十余枚，至其国之海边，夤夜用人扛抬上岸，行十余里，散置之地。归船，乃发空炮数十声。次日，其国举兵拒战，行至中途，见炮子，惊其大，且讶其击至十数里之远，以为不能抵敌，遂遣使乞降。于是宣布威德，取成而还。其实伊国本无此大炮，亦并不能制此大炮也。兵行诡道，外国亦然。

　　○中西礼谷之异点崇地山宫保厚使法国归，言泰西各国人亦知尊敬孔子。在彼处曾见洋官家供奉一泥塑之土地神，云是孔子像。则圣教固被于海外矣。孙稼生观察家谷游历各国还，言外国仪文简略，见国王只须罄折致敬，无所谓拜跪也。独布国以新战胜故，于礼节大为增加。其贵臣谓观察曰：“我国仪文繁重，见皇帝须三虾腰。”然亦不过三馨折，而已谓为繁缛矣。每到一国，必见其后妃，大都以接唇为礼。观察告以中国以是为亵狎，不肯从，彼亦不强也。在法国，偶于街市闲步，忽传言曰：“皇帝来矣。”人皆旁立摘帽，皇帝步行，一狗在前，一公主在后，别无从者，更无论仪卫矣。皇帝见众人之摘帽，亦以手稍掀其帽为答礼然，疾而去。俄罗斯国之皇帝，曾隐姓名赴荷兰国做工，学制火轮船，学成，国人来迎，彼国始知之。各外国之称其主，惟俄、法、日本、布鲁斯四国称皇帝，若英，若比利时、奥斯马、日斯尼亚、北德意志及丹国、义国，皆称君主。米利坚其君三年一代，故称大伯理玺天德。今法国之主为布国所掳，国人奉故相摄君事，故亦同此称。余在上海与各国领事官互相往还，皆各尽其礼。日本新通商换约，其代理领事官神代延长最恭顺，谓余曰：“我国读中国书，写中国字，行中国礼，本是一家。”云云。曾文正公莅沪，其人来见，至门则科头而入。科头者，伊国之大礼，即古之免冠徒跣也。奥斯马国亦于日本通商之年换约，恩竹樵方伯奉命为换约大臣，讫事之后，其国之公使及提督领事官相率来谒，方伯张筵款之，余等皆陪宴。公使等遇菜即食，贪声如流，使纟番译官致辞曰：“莫笑贪吃，中国之滋味极好也。”席罢，鼓腹欢笑而去。英吉利之副领事达文波亦谓余曰：“久居中国，饮膳俱精美；洎回至本国，虽同是牛羊肉食，反觉不惯矣。”日斯尼亚国之领事官每见余等补服，必啧啧曰：“中国衣裳好看。”再三言之，殊有夫差好冠之意。俄罗斯国之代理领事官聂鼎者，自言：“到中国十五年，未尝归去，喜读中国书，《论语》、《孟子》略皆上口，觉甚有意味。”等语。此则几几乎有用夏变夷之道矣。大抵各国领事等官久在内地，与中国官交际谈讠燕，颇有中外一家气象，第一涉及利字，则必攘臂而争，无交情之可论；惟以理折之，以不遵和约责之，虽强项亦无他说。即使故为狡辩，终必为俯就戎索也。

　　○鼓三通箭一发之考证世人恒言“战鼓三通”，考卫公兵法，以三百古十三槌为一通，三通则千槌，而胜负可决矣。世人以射一箭为一发，而不知非也。射毕十二箭，方为一发，一发五“，非一箭射五豕也。十二箭，乃射得五豕耳。

　　○嘉庆癸丑科佳话嘉庆登丑科，一甲一名，吴县潘文恭公，二名大兴陈远雯先生二甲一句，张春山先生，三甲一句，马秋水先生。时人为之语曰：“必正妙常双及第，春山秋水两传胪。”盖世谓二甲一名为“金殿传胪”，三甲第一为“玉殿传胪”也。按：宋赵向辰《朝野类要》谓：五甲末名为“担榜状元”。朱文公即五甲进士，故有“若使当年无五甲，先生也是落孙山”之句。今则无五甲矣，是三甲末名即可称“担榜状元”也。

　　○宋故宫遗址余师仁和许一槐先生讳锦春尝言：幼时值高宗第六次南巡，有司于凤凰山宋故宫址，葺治行宫。掘地为池，下锸数尺，适得旧池，栏杆皆白玉石琢成，雕镂精绝，盖德寿旧基也。池底泥土中护鲫鱼十余头，长俱尺余，而无目，大约埋于地下六七百年之故。工人烹食数尾，顷刻皆暴死。乃惧，举余者弃之江，浮至中流，风浪陡作，有大鱼数十翼之去。人皆异之。今此池兵燹之后为没为平地，不知何时再得理而出之也。

　　○赚梁山舟学士书一槐先生为梁山舟学士外甥，故所藏学士真迹颇多，余曾乞得一联，兵燹后亦亡之矣。先生言：学士年六旬时，曾以事入都，道出山东，闻论言前驿水阻，因诣中丞满洲某公咨之。中丞一见，即盛言前途火势异涨，不能行。遂留学士居于署之后圃。馆给丰隆，惟出入必经其内寝，殊为不便，因亦键户不出。中丞越三五日必来馆一次，见则言水势之大，吁嗟不已。馆中一无书籍，架上只古帖十余种，俞糜数十丸，缣素数百番而已。学士闲居无事，日以染翰为消遣计。如是者几及匝月，楮墨略尽。一日中丞入见，喜动颜色，曰：“水已全退，君可行矣。”遂开筵饮饯。酒半酣，忽顾插架叹曰：“吾以公事勤劳，将友朋所讠垂诿者耽搁许久。”学士乃言日来无事，业代为书尽。中丞佯惊曰：“此皆远近名士，慕余之书，辗转交来者；今顺为公墨之，奈何？”促呼僮舁去，更易新楮来。学士大愠，遂别去。既首途，则前路并无水涨事，皆中丞捏词欺之耳。久之，始悟廿余年前在翰苑时，中丞方官笔帖式，以侍纸乞书，学士不应，今乃为是狡狯以报。后学士每言及之，犹有忿色；然某中丞则已琳郎满箧矣。

　　○饮食不可过饱食无精粗，饥皆适口。故善处贫者有“晚餐当肉”之语。忆昔庚、辛避乱山中时，偶得一鱼一肉，不啻八珍之享。年来宦游江南，每岁首赴苏贺正，僚友邀饮，一日之间或至三四五处，皆穷极水陆。然闻招则蹙额，举箸则攒眉，岂今昔口腹有不同哉？盖缘过饱之故耳。是以宋人治具宴客有三字诀：曰烂，曰热，曰少。烂则易于咀嚼，热则不失香味，少则俾不属餍而可饫。后品“少”之一字，真妙诀也。

　　○制造食物之秽饮食日用之物，非目睹不知其制造之秽。余在福建见制冰糖者，皆杂以猪脂。在兰溪观制南枣，用牛油拌之乃见光彩，故嗅之微有膻气也。富阳竹氏名天下，造时竹丝不用小便煮，则不能烂。淮甸虾米贮久变色，浸以小便，即红润如新。河南鱼在河上斫造，盛以荆笼，入汴，道中为风沙所侵，有败者乃以水濯，小便浸一过，控乾入物料，肉益紧而味回。然僧家以冰糖、南枣供佛，道家用竹纸书符、上表，至虾米、鱼，江南人家均珍为美味，习而不察，无乎不可也。先大父尝言：嘉庆初年，在四川一驿遇福文襄郡王行边，州县极供张之盛。以王喜食白片肉，肉须用全猪煮烂味始佳，乃设一大镬，投全猪于中煮之。未及熟，而前驱至，传王谕，以宿站尚远，一到即饭，以便赶行。无如肉尚未透，疱人窘甚，忽焉登灶解裤，溺于镬中。先大父惊询其故，则曰：“忘带皮硝，以此代之。”比王至，上食，食未毕，忽传呼某县办差人，先大父惊曰：“必觉其臭矣。”既乃知王以一路猪肉无若此驿之美者，赏办差者甯绸袍衤卦料一副。

　　○治疾单方（一）

　　咸丰甲寅，先大夫七十二岁，患疟甚剧，诸医束手。苏州马雨峰太守传一方，用燕窝三钱，冰糖三钱，先一日炖起；至次日疟作之前一个时辰，加生姜三片，滚三次，将姜取出服之。倘胃不能纳，即止啜其汤亦可。一剂不愈，则再；至三剂，无不愈者矣。此方得之萧山，因校官王君年八十病疟，服此而痊。其后试人屡验，云云。余因遵方进之，先大夫一服即愈。二十年来以之传人，奏效甚众，尤宜于老人及久疟不痊者。其方平淡无奇，而应验若是，可谓奇矣。

　　（二）

　　夏日生痱，以蚌粉等扑之无效，惟以隔夜之热汤水涤之即瘥。

　　疝气病，用薏苡仁，以东向壁土炒黄色，然后水煮烂，入砂盆内研成膏，每用无灰酒调下，二钱即消。

　　（三）

　　食生冷致心脾作痛，以陈茱萸五六十粒，水一大盏，煎取汁，去滓，入官局平胃散三钱，再煎热，一服即止。

　　（四）

　　肾虚腰痛，用杜仲，洒浸透、炙乾，捣、罗为末，无灰酒调下，三服而愈。

　　○钱晓庭画秀水钱晓庭孝廉聚朝，为石宗伯曾孙，余同门友也。少孤，事母以孝闻。胸襟洒落无城府。画得宗伯家法而加以腴润，晚年声价益高，今则吉光片羽，人争宝贵，且不可得矣。余先得其画甚多，庚、辛之乱，皆付劫火，幸其子伯声太守卿和能世其家学，为余作一二纸，善者竟将跨灶，可喜也。晓庭早岁綦贫，而性甚介，不妄受人惠，尝谓余：“昨晚断炊，仅剩白米少许，供老母饣粥，而我则以炊饼二枚度一日。”然竟气自如，绝不露寒乞相，人服其雅量也。举孝廉后，家稍裕，大挑得淳安教谕，未及满任，即弃官归。归后，惟以书画自给，不问外事。咸丰戊午春，粤贼犯金、衢，于是嘉郡亦警备，太守马雨峰昂霄于精严寺设筹饷局，延诸绅司其事，晓庭亦与焉。太守为江苏名孝廉，工书，宰金华时，与余善。余素不善书，而太守顾以为善，临别强余书扇而去。至是莅局中，谓：“陈某固才识优裕，即书法亦自佳绝。”因出扇示之。晓庭即驰书谐余，谓：“子若殿试遇马公，必状元及第无疑，何事军功耶！”时余方军书旁午，不胜况瘁烦懑，忽见此函，亦为失笑。比秋，贼退，乞假归省，至局中访诸友。见晓庭拥长几，列巨砚六七，粉墨狼藉，作画犹未竟，因戏谓之曰：“促为我画直幅八。”晓庭笑问：“润笔若干？”余曰：“若画果好，当书一扇奉酬。”晓庭大笑，向诸人曰：“渠字乃欲易我画，亦太不自谅矣。”余乃曰：“我之字，嘉兴一郡，除太守一扇外，更有何人能得寸缣尺幅？若渠之画，但须赠以润笔，便可捆载。此时皂隶驵侩之家，谁不高悬钱晓庭画者！以我之扇易彼之画，我犹怏怏耳。”众皆鼓掌，晓庭亦为绝倒。迄今十有余年，丧乱既平，晓庭早殁，即尔时在局诸人，无一人存者。思之慨叹。

　　○圣祖不喜吸烟圣祖不饮酒，尤恶吃烟。先文简相国时为侍郎，与溧阳史文靖相国酷嗜淡巴菰，不能释手。圣祖南巡，驻跸德州，闻二公之嗜也，赐以水晶烟管，一呼吸之，火星直唇际、二公惧而不敢食。遂传旨禁天下吸烟。蒋学士陈锡《恭记》诗云：“碧碗琼浆潋滟开，肆筵先已戒深怀。瑶池宴罢云屏敞，不许人间烟火来。”今则鸦片烟盛行，其祸较（淡）巴菰百倍。在天之灵哀此下民，得无有余恫乎？

　　●卷四○考据之难少时阅《阁帖》，右军书多有“死罪”字，不解其义。后见唐国子祭酒李涪所撰《刊误》云：“短启出于晋、宋兵革之际，时国禁书疏，非吊丧问疾，不得辄行尺牍，故羲之书首云‘死罪’，是违制令也。”乃恍然悟。又《史记》屡言家累“千金”以为富者，窃思千金即于今世亦不能称富，岂秦、汉之际金固贵重耶？后见如淳注：“战国时以一镒为一金，汉时以一斤为一金。”又恍然悟。然此二义，人多不知者，因附记之。

　　○闽海鱼斗先大于道光初年官福建石码场盐大使时，忽天大风雨，隐隐有雷声者，三日乃霁。嗣乃知海中有二大鱼斗，风雨者，鱼鼓鬣喷沫所致也。斗至三日，一鱼之钅句于山巅，不能动，一鱼去，而此鱼遂死。将死之际，海滨居民乘舟往割其肉，鱼稍一摆动，浪涌如山，舟覆，溺死十余人。乃待至臭腐后，始群往取肉熬油，尚得千余石。

　　○袁痴袁丹叔先生国梓，文章尔雅，而性痴绝，人皆以“袁痴”目之。自郡守解组归，居于茸城，屋滨大河，乡人每泊粪船于门外，先生恶之，乃买羊肉一半，密置河畔，乡人担粪归，将饭，见肉，疑为人所遗者，大喜，亟啖之。先生俟食讫，乃至岸侧，佯为周视，故作喜状曰：“这畜生今日必死矣！”乡人惊问故，则曰：“此地有恶狗，吾买砒霜置肉内毒之，今既食，除一害矣。”乡人大恐，承系已食，恳其救解。先生阳惊曰：“我毒狗，不毒人，此系尔自作之孽，非我罪过。”乡人愈哀恳，至涕泗，乃指粪曰：“亟啖此，或可解。”乡人畏死，从之，大吐，委顿。则抚掌笑曰：“尔他日仍泊船于此，当令再吃粪也！”一日者，立于门前，适府公遣仆奉书于先生，仆见先生，不识也，因询曰：“此间有一袁痴，居何处？”先生引之至家，携书入，良久，什袭一巨函出，交仆曰：“此系宝物，尔主向借，不能不与。尔主书中言，惟尔诚实右靠，须亲携去，毋易人致损坏。”郑重言之再三。仆负之归，物已重，路又远，汗流浃背。府公见之不解，拆封，乃一粗石，重二十余斤，上书十六字曰：“尊价无礼，呼我袁痴。无法处治，以石压之。”府公大笑，即其仆亦自笑也。

　　○朱文正之风趣大兴朱文正公，乾嘉时名臣也。崖岸高峻，清绝一尘，虽官宰相，刻苦如寒士，馈遗无及门者。与新建裘文达公最善，一日至裘处，谭次，忽叹曰：“贫甚，奈何？去冬上所赐貂褂亦付质库矣。”裘笑曰：“君生成穷命，复何言！我管户部，适领得饭食银千两，可令君一扩眼界。”因呼仆陈之几上，黄封灿然。公注视良久，忽起手攫二元宝，疾趋登车去。

　　○中国史纪外事之讹三国魏明帝时，纪日本国女王卑弥呼遣使入贡者凡二次。今考日本国史，则仲哀天王之妻息长足媛，神功皇后也。后摄政六十九年，年逾百岁。所谓国有内难者，乃其子は坂、忍熊二王起兵与母争地位。后亲生子名誉田别，在储位七十年，至七十一岁乃登宸极。又四十二年卒，寿亦百有十二岁，号应神天皇，并无卑弥呼之名。日本与中国同轨同文，何以于其主名亦讹误若此？即如《明史》记封平秀吉为日本王事，云沈惟敬私以衮冕奉秀吉，尊以帝号。今考其史亦殊不然。盖秀吉求封明王，惟敬许之，归而不敢言，洎宣读至“封尔为日本王”，乃怒，脱冕服投地曰：“向言明主封我为明王，故命班师。日本在我股掌，为霸为王，彼何与焉！”是秀吉之心固未尝帝制自为也。其国人中井积善亦曰：“明岂有以其国号封外国之理？秀吉武人，昧于事体，以取嗤于异域，贻羞于后代。”云云。则奉以帝号之说，实属诬罔。总之，以中国人纪外国事，无从质证，故舛错恒多也。

　　○日本让国之美谭日本自开国数千年以来，一姓相传，至今不替，为天下各国所无。其间臣弑其君，子弑其父者，不一而足。旧君夺国，女主临朝者，亦不一而足。更可笑者，以国主之尊削发为沙门者，尤指不胜屈，惑溺之甚，相沿成例，视梁武之同泰舍身，犹其小焉者矣。然弟兄逊国之美，则有希踪夷、齐者，不得以异域而轻之也。初，应神天皇爱少子稚郎子，立为皇太子，命其兄大鹪鹩辅之。应神卒，稚郎子避之菟道，而让位于大鹪鹩，曰：“王仁孝，宜为天下君，且国固王之国也。”大鹪鹩则曰：“先皇预选明德以为贰，我不敢违先皇命。”固辞，固让，虚其位者三年。民之贡献者，不知所适，而大鹪鹩执志弥坚，稚郎子知其不可夺也，乃自杀。大鹪鹩闻之惊驰至菟道，哭极哀。不得已而登帝位，是为仁德天皇。呜呼！若稚郎子，可谓有华风矣。

　　○闽省州县亏空案嘉庆初元，福州将军某，与总督伍公、巡抚浦公以事相忤，署方伯钱公则以争一优人有隙。会总督入觐，将军兼督篆，遂捃摭三人赃私事，并以福省州县亏空百万劾之。疏入，奉命查办，总督、巡抚、方伯皆正法。而所谓“百万之亏空”者，实无此数，乃以盐课及闲款凑成之。于是州县拟斩决者十七人，合省呼冤，而某扬扬自得也。谳案既定。部覆未到，此十七人者发闽、侯二县监禁。二县以同官也，羁诸署中而已。一日者，有某令年六十余矣，向闽县令吉君泰恳曰：“我老，止一孙，今夜拟回寓一视，可乎？”吉许之。至明晨，部文至，署督即委吉君监斩。急使人至某寓，伪以他事促之。乃还报曰：“某已一早出门矣。”吉大窘，只得先押十六人赴辕，而拟自请逸囚罪。时天色惨淡，凄风苦雨，路人目之，皆为流涕。比至督辕，而某持伞著屐，已候于门矣。吉心大慰，遽前握其手曰：“何不谋而先至此？”某曰：“我自家行至中途，闻部文已到，因思回署再至此，则路迂，故迳来就死耳。”吉不觉哭失声。是日十七人死后，吉痛哭，呕血满地，遂引疾归。不二年，某移镇四川，又劾总督勒襄勤相国，而代之。未几，乃以纵贼渡河、贻误军机罪伏法。勒仍回任，闽人以为有天道焉。

　　○冥司勘校侵用勇粮荡寇营水师参将戴兆熊字梦璜，湖南人。辛酉，余于富阳江上识之。兆熊为人质直勇壮，屡督炮船与贼战，未尝败北。嗣杭城陷，军溃散，走为贼执，不屈被杀。兆熊尝为余言，伊戚赵副将因病入冥，见大厦一区，列坐者数十人，皆僚友之阵亡者也。询其何以群居于此，众笑言：“凡力战死绥者，忠勇之报，大率为神。我等虽得神道，而以平时侵用勇粮，故须听勘校，羁滞之苦，所不胜言。”赵苏后，每举以戒统领等官。兆熊缘此故，与士卒同甘苦，不敢有所私云。先大夫尝训余辈，谓：农夫服田力穑，沾体涂足，终岁勤动，所积不过锱铢之赢；独士大夫居则高堂大厦，出则结驷连骑，衣锦绣，食粱肉，与若辈苦乐奚啻天渊。即令尽心民事，不敢怠荒，已恐折福，况复骄奢淫佚，贪饕无厌，广积金帛，谓可遗之子孙。昭昭在上，决无是理！观兆熊所谭，战死沙场者，冥司尚勘校其侵冒，则安富尊荣，而贪赃亏帑之人，恐未必能逃阎罗老子之一算耳。

　　○贾岛墓唐诗人贾岛墓，在安徽太平府城外某棠村，湮没久矣。道光六年，当涂人、张君宝荣、吴君其，偶有事于村，在蓁莽中得一断碣，乃知为阆仙墓道。因集同人捐资修葺，并立祠祀之。余时年十五，曾为撰文记其事。迄今四十余年，兵燹之后，诗稿文稿均付劫灰，无从追录，况幼时所作乎。壬申岁暮，检占旧簏，忽得《阆仙诗》一册。夜于枕上默念旧作，乃历历记忆，不禁喜甚，亟起录之，或阆仙之灵阴牖余衷也与？然文辞殊不佳，姑留存以志童年故步云尔。

　　有唐水部员外郎贾阆仙先生墓，在太平府城西甘棠村，修护无人，樵苏莫禁，牧童讴吟而上下，耕夫侵轶其中边。星霜漂飞，碑铭磨灭，怅А土之，莫保，问铸金者伊谁？道光丙戌，吴鸿胪其、张徵君宝荣联骑西郭，遂步北邙，顾荆棘勿翦于邱封，悲诗人犹穷于身后。慨然凄感，厥坟茔，并作祠堂以奉祭礼。郁葱掩日，丹饰云，泉菊有馨，春秋匪懈。海昌童子某乃为撰文，书之碑。其辞曰：“天纵诗人，高才拔萃。天厄诗人，屈身卑位。紧惟水部，崛起中唐。李贺并驾，刘勰联。沉思断髭，刿肝掴血。穷力追新，极貌写物。秋风渭水，落地长安。吟苦比孟，名重因韩。遭时多谗，入宫见妒。长沙、长江，同才同遇。浮沉一尉，潦倒半生。郁此磅礴，发为精英。绝唱五言，余事千古。物化云烟，人资藻斧。如何高垄，没于荒榛？孰司守土，致慨樵薪？我招我朋，爰究爰度。蚁结文还，朱亭封廓。别开岩岫，式启祠堂。舄埏奕奕，松柏苍苍。姑溪带前，龙山环侧。墩望谢公，楼邻太白。落日飞花，云车风马。仿佛灵来，推敲月下。枝岩伯明远先有《募捐诗》四首，一时传诵，兹并录之：愿醵黄金铸浪仙，一时佳话竞流传。而今更有孙晟辈，为敛名流置墓田。

　　莫将诗瘦例寻常，万古心源一瓣香。寒食芳郊分白打，清樽谁与奠斜阳？

　　青山祠墓春秋祭，太白楼高画栋新。诗派纵分仙与佛，忍教荒冢没荆榛？

　　膏腴十亩买何时？奢愿还思建一祠。马负千钧蚁驼粒，东风吹上海棠枝。

　　○郑延平焚儒服图诗明郑芝龙纵横海上时，娶于日本，生子成功。隆武帝赐以国姓，封延平郡王。大兵入闽，芝龙叛而迎降，其妻抗节死，成功起兵漳泉，奋螳臂以抗颜行，雄踞台湾四十年，传子若孙乃灭。虽为周之顽民，实殷之义士也。圣祖于其子孙疏封五等，仰见如天之度，覆帱靡遗，凡在远人，无不观感。日本人以康公我之自出，故艳称之。藤森大雅有《郑延平焚儒服图诗》，慷慨激昂，用采之以备东国之风。其诗曰：朱火欲国步难，杀气腥膻白日昏。万岁山头哭龙髯，延秋门外哀王孙。党祸纷纷击且掊，四海士气沮丧久。草间偷活何奄奄，崩角稽首惟恐后。延平郡王真男儿，忠义之心确不移。一死酬恩无反顾，一木欲支大厦欹。慷慨倡义意激烈，先师庙前矢立节。脱却儒衣付焚如，仰天低回沥心血。昔心孺子今孤臣，向背去留异所遵。旁人乍听心氵动，呜咽无声气自振。呜呼！志业虽不遂，足为万世鼓忠义。君不闻此子受生日域中，山川钟秀胆气雄。又不闻母氏清操亦奇特，泉城烈死惊异域。母教自古贤哲多，何况男儿性所得。莫怪金陵丧败气犹刚，直取鸡笼作金汤。戈铤一挥紫飓息，鳄鱼远徙鲸鲵僵。三世供奉明正朔，衣冠堂堂四十霜。永为臣子示仪表，昭回并悬日月光！

　　○古人转世世传明成祖靖难，杀戮忠臣甚惨，故再世为庄烈帝，建文诸臣为流寇，报怨，卒亡其国。此说荒诞不足信，然史阁部为文信国后身，高宗圣谕亦曾及之。桐城张封翁少时曾梦金甲神，自称晋之王敦，欲托生其家，封翁以乱臣也，拒之，敦曰：“不然。当晋室丧败之际，我故应运而生，作逆臣；今天下清明，我亦当应运而生，作良臣矣。”惊寤。后果生一子，然未几而夭。后数年，又梦敦来托生，封翁责之曰：“汝果奸贼，复来欺我，今不用汝矣！”敦曰：“我历相江南诸家，福泽无逾于君者，是以仍来，今不复去矣。”遂生文端公英，故小字敦复。相圣祖，为名臣。子文和公廷玉，历相雍正、乾隆两朝。孙、曾皆跻无仕，福泽洵冠于江南。第不解以敦之凶逆，而再世乃膺福报为良相；文信国之忠节，再世虽仍为宰相，而复丁阳九作忠臣，报施之理，固如是哉？又观明焦弱侯太史所著《济甯州济川坊记》，内载：秣陵司空郎华瑜治运河时，一夕，绯衣绛帻者称宋都魁某见梦，曰：“公堤逼吾宫，今不为区处，桐园将为行路，奈何？”公寤，亟索堤旁志石，丹书炳然。用是改筑堤，而封其故墓，为文以祭。匝岁，前绯衣绛帻者复见梦，曰：“愿为公后，以报。”诘朝，而仲子生，是为济时。已而登第，继瑜为河臣。弱侯太史以明距宋七百余年，感应如一日为奇，讵知后来之史与张尤奇之奇者也！

　　○小说误人小说家无稽之语，往往误人。《岳传载》：张浚陷害岳武穆，后为诸将咬死。于是吴俗遂有咬死人不偿命之说。同治壬申，苏郡有飞金之贡。先是，业金箔者以所业微细，自立规约，每人须三年乃授一徒，盖以事此者多，则恐失业者众也。其时有无赖某者，以办贡为名，呈请多授学徒，用赴工作。既得批准，即广招徒众，来从学者，人贽六百文，一时师之者云集。同业大忿，于是授“咬死不偿命”一言，遂群往持其人而咬之，人各一口，顷刻而死。吴县令前往检验，计咬伤处共一百二十三口，然何人咬何处，人多口杂，不特生者不知，即起死者问之，恐亦不能知也。乃取始谋先咬者一人论抵。

　　○绉云石吴将军六奇所赠查伊璜孝廉绉云石，道光年间，为石门蔡小砚广文所得，广文置之福严禅院，院距县城十余里，兵燹之后，岿然独存。同治甲子，余乞假省墓，曾往一观。石高丈行，极绉、瘦、透之妙，洵奇物也。广文不私于家而施之寺，石丈人所以无恙，否则，亦同其故宅成煨烬耳。吴将军遇孝廉后，至粤东仕明，官副将；入本朝，氵存历提督，卒谥顺恪。

　　○记粤逆洪秀全事粤逆洪秀全，广东花县人，饮博无赖，以演命卖卜为业。先从上帝会，继托名西洋天主教，捏造天父、天兄名目，撰各妖言书，肆为煽惑，远近不逞之徒附之。道光三十年六月，在桂平县金田村倡乱，不过千百人耳。延既久，胁从愈众，僭伪号太平天国，称天王。骚扰至十六省，陷名都大城、郡县六在余处，伊古以来，盗贼纵横之甚，未之有也。同治三年五月，大军围之于江甯，城垂克，乃仰药死，贼平。搜得其尸，寸砾之后，烈火焚之。其子洪福，次年亦获于江西之广昌县，凌迟处死。逆案遂结。然天下被其毒者已十有五年，考其行事，全无义理，而能作乱如是之久，殆劫运使然耳。逆先改正朔，以三百六十六日为一年，一月有三十日、三十一日者，遂不置闰；而改天干地支之名，如“丑”为“好”，“卯”为“荣”，“亥”为“开”之类。继灭人伦，令军中夫妇不得同处。萧朝贵，伪封西王，其妹婿也。朝贵之父于长沙途中私招朝贵之母同卧，朝贵即公讼，斩其父母警众，扬扬语人曰：“父母违犯天条，不足为父母也。”而其妻洪宣娇与伪东王杨秀清通，尝共卧起，为众所见，乃传天父令曰：“秀清、宣娇同胞兄妹，卧何嫌？我令宣娇与秀清卧者，为天下兄弟姊妹赎病也。”共逆乃号杨逆为“禾乃师赎读主”。盖贼最尊者曰天父，追其所自出，云有叔嫂奸而生耶火华，即为天父；天父以一七日造成世界，生五子一女，长为耶稣，次为洪逆，次为杨逆，又次为冯逆，为韦逆，女为宣娇，即洪逆之亲妹。萧朝贵杀其父母以示天条而妻与杨逆通，则不敢言。韦逆之父尊为国宗伯，然见韦逆亦跪而称千岁。其悖谬如此。后冯逆被正擒法，韦逆杀杨逆并宣娇后，为洪逆所杀，萧朝贵于湖南为官军击斩，其起事死党遂无一人存者。

　　贼之最无道理者曰“讲道理”。每遇讲道理之时，必有所为也。凡掳众、搜粮则讲道理；行军、出令则讲道理，选女色为妃嫔，则讲道理；驱蠢夫壮丁为极苦至难之事，则讲道理。究其所讲者，其初必称天父造成山海，莫大功德；天王、东王操心劳力，安养世人，莫大功德；理应供奉欢喜，娱其心志，畅其体肤。尔等众小，安得妄享天父之财禄，骄淫怠惰，犯天条律云云。以后则宣扬贼将欲为之事，以一众心，而复引天父之语以证之。如谓孔子为“不通秀才”，天父前日已将其责打手心等语。闻之令人发指，即在贼中之人，闻之亦不复信也。

　　○邹鸣鹤之梦常州邹中丞鸣鹤，未遇时，梦至冥府，有友人自内出，云在府中掌册籍者。因叩以终身事，友书八字付之，曰：“官君四品，洪水为灾。”正欲审询，遂寤。道光丁丑。官河南开封府，适河决中牟，黄水灌城，危在顷刻，因举前梦告人，自恐不免，乃竟无恙。后擢任广西巡抚，以剿办贼匪未能得手，革职归里，为两江总督陆公建瀛檄赴金陵帮办筹防事宜，城陷死之。奉旨照道员例赐恤，始知“四品”之应：“洪水”盖指洪逆也。

　　○麟庆之梦长白麟见亭侍郎庆，任河南总督时，尝刊《鸿雪因缘图记》，历序一生宦迹，每幅各系以诗，分赠同人。道光戊戌，余薄游清江，亦得一册。见纪梦一图，自序云：梦骑赤马跃入河中，有声如雷而醒。余私谓人曰：“再八年，岁在丙午，公其终乎？”人问故，余曰：“昔谢太傅梦乘桓温之舆，行十六里，见一白鸡而止。后代温秉政十六年，至辛酉岁而薨。解之者曰：”乘温舆者，代其位也；十六里者，十六年也；辛为金，金色白，酉属鸡，则白鸡也‘。今公治河而梦入河，必有河患；丙属火，火色赤，午者马也；非其征乎？“人皆不信余言。至甲辰岁，河果决，公以是罢官。丙午年，河工合龙后，公卒。

　　○张文祥行刺案同治庚午秋七月，两江总督马端敏公于督署内教场阅兵讫事还，行至西夹道，为贼所刺，贼亦当时就获。公伤重，不能言，顷刻遂卒。事闻，中外惊骇，天子震怒悼惜，惕谥，并命入祀贤良祠。安徽、浙江等省经公所莅治者，感念恩德，咸为公建立专祠，奏奉俞旨。生荣死哀，近年督抚所未有也。贼张文祥，河南人，奸狡凶恶，各官严刑讯问，无一实供。上命刑部尚书郑公带同司员来江审办，仅据供系浙江海盗余孽，前来复仇，他无一言，遂拟以凌迟完案。所奇者，伊自供出妻女所在，毫不隐讳。提到妻女严鞫，亦一无供词。余戚钱慎庵太守时署江甯府事，慎庵受公知甚深，极欲究出实情，为公雪恨，乃殚精极思，研讯两月之久，卒不得要领，发愤卧疾者累日。此案，慎庵为余详细言之，故知外间之谣传，均不足据。尤奇者，是月有湖州人费君，以画师流寓在上海，患疟疾甚剧。公被刺三日，上海即得信，而未知贼主名。其同乡沈姓，为布捐局司事者，往告之。费瞿然曰：“贼必张文祥也。”沈惊问故。费曰：“数日前疟作，昏愦之际，忽见一隶手牌票，上书：”张文祥刺杀马总督一案，系一百二十年前之事，今当完案。在案人证，合行拘提。‘云云。共计一百五十余人，首名即马总督，而我之名亦在内。方拟细视，忽妻持药至，隶遂不见。彼时自思，与总督无一面之识，何以连及？殆噩梦耳。今乃有是事，我其死乎？“阅数日，知贼名果为张文祥，费亦旋卒。次年，余摄，上海县事，访之布捐局而信。噫！此夙冤耶？与前明张差梃击，本朝嘉庆时之成得行刺，同为千古疑案矣。

　　○成得行刺案成得者，京师中厨役也。于睿皇帝驾幸圆明园时行刺，当即被擒。上命诸王大臣、六部九卿会讯，默无一言，但云：“若事成，则公等所坐之处，即我坐处也。”上宽仁，不欲穷诘兴大狱，遂命凌迟处死。其处死时，先大夫在京，与众往观之。先立一木桩，将得缚于桩上。其面前又植二木桩，乃牵其二子至。一年十六岁，一年十四岁，貌皆韶秀，盖尚在塾中读书也。至则促令向得叩首，讫，先就刑，得瞑目不视。已，乃割得耳、鼻及乳，从左臂鱼鳞碎割，再割右臂，以及胸、背。初尚刀刀见血，继则血尽，只黄水而已。割上体竣，忽言曰：“快些。”言甫毕，厂上走下一官，谓之曰：“皇上有旨，令尔多受些罪。”得遂瞑目不言，脔割至尽乃死。究亦不知何人所指使。倘非上之圣慈，则汉之楚狱，明之胡狱，株连而死者且数万人矣。呜呼！此仁宗之所以为仁与！

　　○张忠敏入梦东阳张玉笥先生讳国维，明崇祯中，曾巡抚应天。时江苏、安徽两省皆属管辖。先生勤政恤民，百废具举。于吴中筑捍海塘，并开通各河道，著有《三吴水利全书》。嗣擢督河漕去，吴人感其恩泽，立生祠于虎邱。先生旋解组里居，鲁王监国，晋官大学士。浙东不守，投水殉义，吴人因即生祠春秋隆飨焉。乾隆时，高宗纯皇帝褒扬胜国忠臣，赐谥忠敏，列入祀典，咸丰庚申，贼隐苏城，祠宇被毁，仅存一楹。同治登丑，大兵收复后，亦未及葺；至壬申岁，永康应敏斋方伯摄藩篆，里人冯敬亭宫赞始以为言，方伯于先生为乡后辈，遂于治事之暇，轻骑往视。先是，方伯屡梦至一处，池荷岸柳，塔影山光，依依神往。及至是地，恍符梦境，心大感异。因立意重，捐廉为倡。命余及仁和邵步梅刺史襄其事，量鼓分操，输赀云集。经始于壬申首夏，至癸酉季春落成。署中丞恩公率僚属释奠祠下，士民环观，啧啧称叹。亦足见忠义之不可磨灭，而今日之人心犹有不忍忘先生者也。祠后隙地广数亩，有大池，荷芰丛生，每当夏月，香风郁然。方伯于池上建鸳鸯厅三楹，以揽其胜；复于厅之左构一楼，资恁眺；院中堆碎石小山，杂莳花木，囿径回林华绚，缭垣接趾于陵阿，浮图挂影于霄汉，朝烟暮霭，颇有罨画之趣。此则初经营时所不及料者也，其亦先生之灵爽有式恁焉。不然，何方伯之梦适与之合也？或所谓因缘者非耶？是举也，公糜缗钱一万余，监工者为兰溪人候补同知祝龄。

　　○圣教西行朝鲜、越南本中国地，故周、孔之道至今被服。日本至魏明帝时始通中国，自其主文武天皇释奠于先圣先师，尊崇孔子，而儒教逾东海矣。观《先哲丛谈》一书，知彼国儒生恪守程、朱之说，于性理之学实有发明，不得以倭人而轻视之也。乃今阅香港华字日报：英吉利国牧师雅里各将游京师，以极观光之愿；又将迂道山东往谒曲阜孔林等语。已心喜其知所趋向矣。复见王韬《送雅牧师回国序》，称其注全力于《十三经》，取材于马、郑，折衷于程、朱，于汉、宋之学两无偏袒。译有《四子书》、《尚书》两种，西儒见之，咸叹其详明赅洽，奉为南针云云。不禁为之起舞，深幸圣人之教又被于西海，西儒能奉周、孔，固堪嘉尚，而雅里各研究马、郑、程、朱之学，用夏变夷，真孟子所谓豪杰之士也。“天之所覆，地之所载，凡有血气者，莫不尊亲”，《中庸》之言岂欺我哉！

　　○董曹两相国遗事董文恭相国诰、曹文正相国振镛，嘉、道两朝名臣也。文恭盛德伟望，朝野钦仰。嘉庆十八年，天理教匪林清遣贼入禁城为乱，时上幸热河，闻变，近臣有以暂行驻跸之说进者，文恭力请回銮，继以涕泣。而文正在京师，于乱定后镇之以静，畿甸遂安。时有无名子撰一联嘲之云：“庸庸碌碌曹丞相，哭哭蹄啼董太师。”二公闻之，笑相谓曰：“此时之庸碌、啼笑，颇不容易。”文恭初加太子太师衔，人有尊以太师之称者，公辄笑辞曰：“贼姓不佳。”后二公皆加太傅衔。文正︳谟远猷，不心翼翼，历相两朝，福寿近世罕比。余于二公皆姻家，故熟闻之。

　　○道光朝州县陋规之纷议道光初年，英煦斋相国和，初为军机大臣，以州县办公无资，而取民无艺，奏请以各省陋规酌定其数为公用；有于数外多取者重罚之。宣宗谕直省督抚议奏，言人人殊。两江总督孙相国玉庭上疏极言不可，奉旨嘉许，英相国得薄谴，撤出军机，而孙相国赐“公忠大臣”四字，天下颂圣主之明。同时广东巡抚康公绍镛一疏，尤为畅达，其略曰：“粤东负海滨山，盗会诸匪甲于他省，公用以缉匪为大宗，捐摊赔补次之，办公杂项又次之。粤东州县岁入所藉，专在兵米折价，历久相沿旧规，官民相安。缘粤东产米稀少，全赖粤西、湖南两省接济，故民间皆愿折纳，地方官代为买谷碾支，百数十年循照已久；若概收本色，事涉更张，转滋扰累。其余杂税及车舟行户、盐当规礼，或有或无，不能一律。此粤东陋规与州县办公之大概情形也。今欲明定章程，立以限制，其中有窒碍难办，势不能径情直行者。即如兵米折价一项，朝廷取民，岁有定制，抑且应征本色，折取即为违令。今以例征本色，例严浮收之正供，忽明著甲令，许其折价，许其多取，无论国家轻徭薄税，断不值因办公费用，误蒙加赋之名，且即以折价而论，在训谨花户，虽照旧规完纳，而刁生劣监、顽抗百姓，多不能照数，有于正数之外，丝毫无余者，更有正赋之内，收不足数者。州县以浮折事属违例，往往将赢补绌，自行赔补。今若定以折收额数，则所浮之价，即为应纳之数，设有短少，似难办理。又粤东兵米，零尾挂欠颇多，须州县先为垫解，是照正项，尚不能年清年款；设经明定额数，其挂欠代垫，恐较前尤甚。况贪官吏，视所加者为分内应得之数，以所未加者为设法巧取之数。闻之雍正年间，议将地丁火耗酌给养廉，当时议者，谓今日正赋之外，又加正赋，将来恐耗羡之外，又加耗羡。八九十年以来，钱粮火耗，视昔有加，不出前人所虑。前项折价，与从前火耗增收，事实相近，即能明查暗访，坚持于数年之间，亦断难周防远虑，遥制于数十年之后。夫兵米正额，各州县有定数，折收之价，粤省有通例，其不能行尚如此。况杂税等项，名目不一，或此地有而彼地无，或此地多而彼地寡，愿者减其数以求悦，黠者浮其数以取赢。究之，浮者已浮，数已定而难改；减者非减，事甫过而复加。此时毫发未尽之遗，即他年积重难返之浙。其中更有持蛮行户、刁滑商人，向不完纳平余，致送礼规，今以案经奏定，数已申明，在官视为宜然，在民视为非旧，两相胁制，互为禀呈，上司既不能为官吏分外婪索予以纠参，又不能因民间不缴陋规惩以官法。尔时办理，更形掣肘，是杂项等税之难办，较兵米折价尤甚也。再四思维，实无万全良策，且各项所入，既有陋规名目，今逐款胪列，上渎圣听，于体制似亦未协。夫弊去其太甚，事不外旧章。臣等受恩深重，于查办此事，万不敢畏难推委，而事有窒碍，不敢不将情形据实密陈。应请照常办理，并随时稽察，如有于常额外多取丝毫，一经访闻，轻则撤参，重则治罪。并督率司道、府厅、州县等官，行行俭节，屏除浮费，庶以俭佐廉，省一分之费用，即以纾一分之民力。”云云。此奏可谓通达治体矣。按英相国原奏，诚恐州县取民无制，亦具一片婆心；而揆以国家大体，实不可行，且又不胜其流弊。故圣主不惜收回成命也。

　　○不轻裁陋规之用意先伯半帆太守锡熊，由知县氵存历牧守，所到之处，裁革陋规。一切用度，皆是伯祖长芦运使任内携往。时有“陈青天”之号。先大父时官安徽，闻之弗善也，贻书戒之曰：“若父为都转，若故能取给。后任官之父安得尽为都转耶？将来不给于用，势必仍复旧贯。居己以清名，陷人于不肖，非仁者之用心也。若果无须此项，盍留为地方公用乎？”先伯不能从。比去任，后来者果尽复之。同时帅仙舟中丞承瀛官浙抚，解任后，以盐规二万留为书院经费。后左季高相国抚浙，亦以宁关平余万六千金，捐作赈济之用，均不裁此规目。二公皆一时名臣，前后所见相合如此。

　　○自称其弟为令弟余在金华校官任时，有诸生数人来见，一人自称其弟为“令弟”者，同座均目笑之，其人亦自忸怩。余解之曰：“古人自称弟者，本有”令“字，诸君特未留意耳。”众请教，余因诵谢灵运《酬从弟惠连诗》云：“末路值令弟，开颜披心胸。”杜少陵《送弟韶诗》云：“令弟尚为苍水使，名家莫出杜陵人。”李颀《答从弟异卿诗》云：“吾家令弟才不羁，五言破的人共推。”是称己之弟为令者，亦犹行古之道也。众俱粲然，谓先生善于解嘲。

　　○历代官名官制之同异官名、官制，历代不同，惟宰相及大将军，数千年以来始终贵重，其余，或古贵而今卑，或昔轻而今重者，不一而足。如尚书、侍郎，汉世皆为冗官，至唐则尚书以处藩镇，侍郎则居宰相之位矣。沿至于今，尚书仍属八座，侍郎亦贰六卿，未尝少贬。六朝之中书舍人，权侔宰相，今则为内阁之属，只七品耳。唐、宋、元之大学士，秩不过五品，明初亦未大重，大学士者必加公、孤之衔乃尊，后乃升为宰辅之任，无须加衔。今则与太师、太傅、太保同为正一品矣。至古之官名今以之呼执艺得：剃发曰待诏，工匠曰司务，典夥曰朝奉，皆不可解。庚午，余丁西捻肃清案内加道衔，有人贻书称余为观察者，一幼仆粗解文义，见之愤然曰：“彼欺我官太甚！”余惊问之，则曰：“观察者，捕役之别名也。”众皆不解，则持《水浒传》缉捕使臣何观察为证，虽群嗤其妄，然元、明之际称捕役为观察，亦实有此名矣。至都头，久为县役之通称，而唐之季年则有以都头为官名，而兼平章事者。

　　○读书贵识字读书贵识字，今人即目前之字读别者甚多。如抢攘，音“撑能”；数奇，音“朔基”，而俗俱如字读。口吃之“吃”，音“吉”，而俗读作“吃”；大观之“观”音“贯”，而俗读作“官”；冗长音“仗”，而误为长短之“长”；敌音“擎”，而误为强劲之“劲”；射覆音“食福”，今吴从去声；踉跄音“亮抢”，今俱作平声；分野之“分”是去声；仰给之“仰”非上声；口占之“占”音“战”；迳庭之“庭”音“厅”；蕞尔小貌，“蕞”音“萃”，俗读为“撮尔”者非；泠然，清意，“泠”意“灵”，俗作“冷然”者误。是皆章章在耳目之前者也。至误汨为“泊”，讹为“皙”，骞之混“蹇”，哓之异“讠尧”，稍为留心即不错用。然二十八宿，“宿”本字音“肃”，世均作“秀”音；传胪之“胪”，胪字本音“闾”，并无“卢”音，今若依古音称“宿”为“肃”，称“胪”为“闾”，岂不致人哗笑耶？余谓读书识字，心自知之可也，若相沿成习，亦用今之音为宜，不必沾沾自诩，呼天明为“汀茫”耳。

　　○沈约诗韵今人论诗韵，多极诋沈约，以为约湖州人，江左偏音，不足为据，殊不知约所撰《四声》一卷，亡之久矣。约之后，隋陆法言撰《四声切韵》，唐孙忄面撰《唐韵》五卷，今并不存；存者宋之《广韵》及《礼部韵略》。嗣有平水刘渊仍礼韵而通并其部分。至元黄公绍仍刘韵而广其笺注。最后有阴氏兄弟著《韵府》，取各韵书大加刊削，颇多遗漏，当时并不推为善本，然自明初到今，相沿用之，学者即指以为沈韵，其知为平水刘氏韵者已希矣，何论阴氏？徒使沈隐侯于千数百年之后横被诋讠其，岂不异哉！

　　○曾左左友谊之始末曾文正公与左季高相国同乡，相友善，又属姻亲。粤逆猖獗，蔓延几遍天下，公与左相戮力讨贼，声望赫然。合肥相国后起，战功卓著，名与之齐。中兴名臣，天下称为曾、左、李，盖不数唐之李、郭，宋之韩、范也。比贼既荡平，二公之嫌隙乃大构。盖金陵攻克，公据诸将之言，谓贼幼逆洪福已死于乱军中。顷之，残寇窜入湖州，左公谍知幼逆在内，会李相之师环攻之，而疏陈其事。公以幼逆久死，疑浙师张皇其词而怒，特疏诋之；左公具疏辨，洋洋数千言，辞气激昂，亦颇诋公。两宫、皇上知二公忠实无他肠，特降谕旨两解之。未几，洪幼逆循入江西，为沈幼丹中丞所获，明正典刑，天下称快，而二公怨卒不解，遂彼此绝音问。余为左公所荐举，公前在安庆时，亦曾辟召之。同治丁卯，谒公于金陵，颇蒙青眼。洎摄南汇县事，丁雨生中丞时为方伯，具牍荐余甚力，公批其牍尾曰：“曾见其人，夙知其贤，惟系左某所保之人，故未能信。”云云。蒯子范太守以告余，谓公推屋乌之爱也。辛未，公再督两江，张子青中丞欲调予上海，商之于公，公乃极口赞许。是冬来沪阅兵，称为著名好官，所以奖勖者甚至。闻余欲引退，特命涂朗轩方伯再四慰留，谓公忘前事矣。后见常州吕庭芷侍读，谈及二公嫌隙事，侍读云：“上年谒公于吴门，公与言左公致隙始末，谓‘我生平以诚自信，而彼乃罪我为欺，故此心不免耿耿。’”时侍读新自甘肃刘省三军门处归，公因问左公之一切布置，曰：“君第平心论之。”侍读历言其处事之精详，律身之艰苦，体国之公忠，且曰：“以某之愚，窃谓若左公之所为，今日朝端无两矣。”公击案曰：“诚然！此时西陲之任，倘左君一旦舍去，无论我不能为之继，即起胡文忠于九原，恐亦不能为之继也！君谓为‘朝端无两’，我以为天下第一耳！”因共叹公憎而知善，居心之公正若此。余又谓：“洪逆未死，公特为诸将所欺，并非公之自欺，原可无须芥蒂也。”公殁后，左公寄挽一联云：“知人之明，谋国之忠，我愧不知元辅；攻金以砺，错玉以石，相期无负平生。”读者以为生死交情于是乎见。昔韩忠献与富文忠皆为一代贤臣，第以撤帘事意见不合，终身不相往来，洎韩公薨，富公竟不致吊。今观曾、左二公之相与，贤于古人远矣。

　　○祸福变幻“塞翁失马，焉知非福”，此语诚然。道光二年，先大父为安徽太平府通判，例应押运北上，庐州府通判董某以歧路得之。押运，优差也，人皆代为不平，先大父不以介意。董至北，会旗丁行贿事发，累及运官，发刑部讯，董身关三木，几濒于死。先大父时知滁州，闻之叹曰：“此咎应属我得，董乃以捷足代之乎！”嘉庆十年，先大夫与杭州陈荔峰阁学嵩庆，同以誉录议叙盐库大使，在京候铨。一夕，与伊墨卿太守、张船山侍御夜饮极欢，次日应赴部投供，醉甚不能往，适有河南库大使一缺，因不到，扣选，阁学大失意，同人亦为之惜。然未几连捷，遂入翰林，官至内阁学士、礼部侍郎。壬午，阁学主福建试，先大夫方由石码场大使升同安知县，相见于锁院。阁学谓：“尔日使不以醉误事，则今日亦不过中州一令耳。”

　　○迷信生肖笑柄先大夫署福建光泽县时，邻县某因禁私宰，几至民变。盖梏杀牛者，而以牛肉环置架上，暑腐臭烂，薰蒸致死也。府委邵武令往验而归，先大夫遇诸涂，询某君何以若是之酷，答曰：“渠因生肖属牛，故爱牛同于骨肉。”复笑谓：“我长渠一岁，此番归后，当禁民间畜猫矣。”遂彼此鼓掌。余谓宋徽宗时，宰相范致虚上言：“十二宫神，狗居戌位，为陛下本命，今京师有以屠狗为业者，宜行禁止。”因降指挥，禁天下杀狗，赏钱至二万。元延间，都城有禁，不许倒提鸡，犯者有罪。因仁宗乙酉生命也。明正德朝下诏，禁天下食猪，盖武宗以猪与朱同音，为犯国姓也。古今事无独有偶者乃如此。

　　●卷五○蒋振生书法论金坛蒋振生，原名衡，字湘帆，虎臣修撰之侄也。康熙时，以书名一时，碑版照耀四裔。年五十六岁，矢志书《十三经》，共八十余万言，阅十二年而讫事。南河河道总督高公斌特疏上呈御览，奉旨以墨刻颁行天下，授国子监学正。当写经时，以恩贡选英山教谕，又举博学鸿词，皆力辞不赴，其专精如此。尝云：“学书者，不能为人宗祖，亦当与古人弟昆，何至为人子孙，甚至甘同奴仆！”云云。自负之高，有不可千古之概。所为古文，亦希踪龙门，出入唐、宋诸大家。余五世从祖文勤相国曾为序而行之。其《书法论》一篇，聚古人大旨于数百言之中，如探骊得珠，觉前贤纷纷议论均为饶舌矣。兹录其全文于左：自永字八法后，论者几数万言，惟孙过庭《书谱》、姜尧章《续书谱》二家言最详。余撮其要旨。第一在执笔，曰悬臂、中锋。颜鲁公云：“捻破管，画破纸”，盖言五指齐用力。若双钩、单钩诸法，虽三指着力，四、五指全无用处，故必右肘悬则灵动，五指撮管顶则坚劲。此乃返本还原，追踪颉、邈、斯、邕作篆之意。夫竹简漆书可容指腕兼运否？学书者先凝神端坐，使笔与手如铁锥木柄，全然不动，纯任天机运转；左臂平按，久乃酸痛异常。此语从未经人道破。至运笔，则凡转肩钩勒，须提起顿下，然提、顿二字相连，捷于影响，少迟则犯落肩脱节之病，不可使尽笔，不可用顺牵，凡画之住处，直之末稍带第二笔处，皆从左转，所谓每笔三折，一气贯注者也。有从无笔默处求之者，曰意，曰气，曰神，曰布。有从有笔墨处求之者，曰丝牵，曰运转，曰仰覆向背，疏密长短，轻重疾徐，参差中见整齐，此结体法也。魏晋人书，天然宕逸，唐人专用法，遂有九宫，分中左右上下界画，使学者易趋，窃疑所谓口授诀即此也。余拟四言曰：“中、正、灵、静。”中，则直看，每一字有中，如帝、宗、康之类，中直必与上点相对；若两分之字，则左右各有中，如靖、辟、录、轩；或上合下分，如聂、昂、靡；或上分下合，如瞿、替；或中合下下分，如嚣、兼；或中分上下合，如灵、墨；或三并，如职、雠；各以类取中，则停匀矣。正，则言横画悬臂，用力太过，则右昂起不平，如书、无之类。《皇甫君碑》尚犯此病，乃少作也。《九成宫》则平正，的是老笔。夫一字中主笔须平，他画则错综用意，乃不呆板。灵，则必由于悬臂，虽蝇头亦使离几半寸捻管，则大小一例也。静，非精熟不晓。唐碑惟虞永兴《孔子庙堂碑》、欧阳《九成宫碑》能造此境。颜《多宝塔》、柳《玄秘塔》中正之法悉备，灵尚有之，静则竟未能到。降而黄、苏、米皆火气未除。元、明而后，不足言矣。临帖须运以我意，参昔人之各异，以求其同，如诸名家各临《兰亭》，绝无同者；其异处各由天性，其同处则传自右军。以此求之，思过半矣。又正书用行草意，行草用正书法。学褚求其苍劲处，学欧求其圆润处，以怒张木强为欧，绮靡软弱为褚，均失之。夫言者心之声也，书亦然，右军人品高，故其书潇洒俊逸。颜平原忠义大节，唐代冠冕，书法亦如端人正士，凛然不可犯；若其行草，郁屈瑰奇，天真烂熳之概，雄视千古。学者苟能立品以端其本，复济以经史，则字里行间，纵横跌宕，盎然有书卷气，胸无卷轴，即摹古绝肖，亦优孟衣冠，苟出心裁，非寒俭骨立，则怪异恣肆，非体之正也。窃愿同志共凛斯言，庶稍有补乎。江南拙老人蒋衡撰。

　　○乞儿传拙老人有《乞儿转》，载愈奇疾事甚奇，兹并录之，其文曰：山东陆宣子自京师来，为余言李公某之子，指甲中生肉管，赤色，顷刻长三尺余，垂至地，能动，动则昏昧欲死。遍访名医治之，内府太医、至方上士俱缩手，逡巡而退。公子于是取酒痛饮，引刀自断之，出血数斗，气绝良久，苏，复出如初。公子曰：“嗟乎！吾其死矣。”乞儿者，不知其姓名，以豢蛇为业，闻之至，曰：“我能活之。”阍人叱之，乞儿曰：“尔勿然，速白公子。”李公闻之大喜，延入谓曰：“若果愈吾儿，吾分家之半以与若。”乞儿大蛇剑负，昂昂直入中堂，居上座，口中谩骂诸医者曰：“公子蛇头疔也，其管通四肢百骸，绝则又出，若辈何能为！”请见公子。初，乞儿家多钱财，居室、衣服、饮食、车马之属，甚侈丽，宾客出其门下者，斗鸡走狗毕集，侍妾仆从，娼优歌舞，纵酒驰聘，弋猎无虚日。未几病，病如李公子，破家求医不可得。京师有白云观，正月十九日，举国人毕集，名曰“燕九”，冀遇神仙。或曰仙往往杂俦人中卖药，或类乞丐。当是时，乞儿父亦往，果遇丐者持大蛇，貌甚伟，心异之。问以子之病，曰：“能治”。因请之，许诺，既至，曰：“命而子速呼其妻来。屏左右，有一人留，而子即不治。”乃置大蛇于地，命乞儿妻曰：“无惧。其持此纳诸中，两腿蹲地，凿孔以出蛇，握首定视，蛇首与肉管相对，蛇以气吸之则消。”不移时，果如其言。蛇则红丝百道，僵卧死，乞儿竟愈。乞儿既见公子，如其法治之，公子亦愈。李公大喜，竟分其产之半与乞儿。

　　○詹长人詹长人者，徽之歙县人，身九尺四寸以长，人竞以“长人”呼之，遂亡其名，而以“长人”名。长人业墨工，身长故食多，手之所出不能糊其口之所入，不家食而来上海，依其宗人詹公五墨店以食，食虽多，而伎甚拙，志在求食者，论其伎且将不得食，困甚。偶游于市，洋人谛视之，大喜，招以往，推食食之，食既饱，出值数百金，聘之赴外国。长人于是乘长风而出洋矣。出洋三年，历东西洋数十国，旋行地球一周，计水程十余万里，恣食宇内之异味。每到一国，洋人则帷长人，使外国人观之，观者均出钱以酬洋人。洋人擅厚利，稍分其赢与长人，长人亦遂腰缠数千金，娶洋妇，置洋货而归。昔之长人，今则富人矣。同治辛未，余摄令上海，出城赴洋泾浜，途遇长人，前驱者呵之，见其仓皇走避，入一高门犹伛偻而进，异之。询悉其故，将呼而问之，乃以澳斯马国明年将斗宝，长人又被洋人雇以出洋，往作宝斗矣。闻长人言：所到之国，其国王、后妃以及仕宦之家，咸招之入见，环观叹赏，饮之食之，各有赠遗。外国人山川、城郭、宫殿、人物，皆历历在目中，眼界恢扩，非耳食者可比。噫！昔者一旬三食犹难，今则传食海外，尊为食客之上，可谓将军不负腹矣。际遇亦奇矣哉！

　　○婺州斗牛俗燕齐之俗斗鸡，吴越之俗斗蟋蟀，古也有然。金华人独喜斗牛，则不知始于何时。余在婺州十有六年，每逢春秋佳日，乡氓祈报祭赛之时，辄有斗牛之会，先期觞延客，竭诚敬，比日至之时，国中千万人往矣。斗场辟水田四、五亩，沿田塍皆搭台，或置桌凳，以待客及本村老幼妇女。卖饼饵者，卖瓜果者，装水烟者，薨薨缉缉然，猱杂于前后左右。牛之来也，鸣钲前导，头簪金花，身披红袖，族拥护之者数十人。既至田中，两家各令健者四人翼其牛，二牛并峙，互相注视，良久乃前斗，斗以角，乘间抵隙，各施其巧，三五合后，两家之人即各将其牛拆开，复族拥去。观者不知其孰胜负，而主之者已默窥其胜负矣。胜者亲友欢呼从之，若奏凯状，牛亦轩然自得，徐徐步归。负者意兴索然，即左右者俱垂头丧气焉；小负之牛尚可养成气力，更决雌雄；大负则杀而烹之，盖锐气已挫，不能再接再厉矣。斗之日，聚集群牛不下三、五十头，其登场相角者，亦不过十数头，余皆自崖而返耳。牛之佳者，不大胜，亦不大败；次者，虽败，犹能好整以暇，无辙乱旗靡态；下者，则苍黄抵触，血肉淋漓，奔逃横逸，溅泥满身，冲出〔堤〕塍，掀翻台凳，不可牵挽。于是老妇孺子暨粉白黛绿者，哗然争避，或失足田中，或倒身岸下，遗簪坠珥，衣服沾濡，头面损，相将相扶而去。真可谓见豕负涂，载鬼一车矣。斗胜之家，张筵款客，高朋满座，主人轩眉攘臂，矜其牛之能，曰彼之角如何来，我之角如何往；彼如何攻坚，我如何蹈瑕；我意彼必从是出，而彼竟不料我从此出也。言之津津，几忘乎我之为牛，牛之为我焉。其畜牛也，卧以青丝帐，食以白米饭，酿最好之酒以饮之，亲朋相访，主人款之，呼酒必嘱曰：“慎毋以饮牛之酒来‘。乍闻者以为敬客之意，殊不知饮牛之酒乃是上品，客不得而饮之也。牛所买来之家，呼之曰”牛亲家“，豢牛之牧童，名之曰”牛大舅“，其真正儿女亲家，亲之不若与牛亲家亲。

　　○陈鼎纪狗头人之荒唐江阴陈鼎于康熙时游云南作《滇黔纪游》，内载金沙江大水漂一狗头人至岸，上下衣服同中国，口耳眉目皆狗也。逾日得土气，狗人复生，问其言，答之如狗吠；土官解来大理军民府。鼎目睹之，军门命土官解还原处，解人行一百二十日始抵其国。国中无城郭，有宫室，其王朱冠皂履，跨白马，佩刀，官吏皆如之。服食起居与中国同，惟婚嫁则非，云云。似域外确有此狗国矣。乃余在上海晤各国领事官，与谈地让之列国，从不知有所谓狗头人者，即据泰西人所记四大土人民，惟俄罗斯之极北天使头城，其人极短小，以狗为马，以鹿为牛；南亚墨利加之极南巴他峨拿人皆野番，肢体如常人一身有半，遍体生毛，攫食野兽。此二处即世所称为“短人国”、“长人国”都也。此外黝黑如阿非利加，丑怪如东南洋各岛野番，亦不过白黑、妍媸之别，而五官四体皆无大异于人。乃知长耳比肩之民，飞头贯胸之国，不过古人故为恢奇之说耳，而陈鼎竟谓目见狗头之人，且有解人解之归国，言之凿凿，不太觉荒唐乎？孟子曰：“尽信书，则不如无书。”斯言诚是也。

　　○金华山中龟龙金华府城外北山最高大，山深处有一巨龟，盖千年物也，民号之曰龟龙山。左右乡人均种靛青。靛非雨不殖，当靛苗茁发时，乏雨，辄迎龟龙祈之，祈而应，则铸一金圈，穿其甲而缀之，历年既久，龟身所缀之圈几以百计，行则索索有声，顾亦时见时隐。咸丰壬子夏，金华大旱，太守崇公委经历严某赴北山请龟龙，龟匿不出，遂取山中一小龟舁之来，置于天宁寺坛内，晨夕拜祷，骄阳益甚。不数日，龟死，寺僧惧责，另取寺内一龟代之。文武官弁亦仍一日三叩，观者匿笑。至七日，雨降，复委严经历送之归。而从前山龟之朽骨不可得矣。金华城中虽当盛暑，至四五更时必凉，土人云龟龙之气所致也。

　　○棍徒陷害浴堂主咸丰登丑，上海县东门外民家地忽涌血，扫除不尽。邑令袁君亲往视之，浇以粪秽，不止，乃筑土填之。未几，遂有红头贼刘丽川之变，戕官据城，竭江、浙二省兵力，两年余乃克荡平。距今二十年矣。今年夏，忽闻县城内浴堂间壁复有出血之事，市井轰传，争先走视，主人阻之不听。彼此争竞，遂将屋宇什物打毁。署令叶君顾之闻信往勘出血之墙，并无形迹，拘众讯究，乃系棍徒夙与店主有隙者，于入浴时阴持豕血暗涂墙隙，出号于众，以为陷害地步，众人坠其术中，店主几至破家。叶君乃将此人重责，荷校通衢，然远近讹言仍复不息，于是又出示晓谕焉。余谓此人居心险恶，应照妖言惑众律治罪，仅予枷责，犹觉其宽耳。

　　○勿勿世人书翰之末，类书“勿勿”字。按《说文》：勿者，州里所建之旌，盖以聚民事，故急遽者称“勿勿”。流俗又于“勿勿”中加一点，谓为“匆”字，人多笑之，殊不知《说文》既解“勿”字为急遽之称，又解“匆”字为多遽匆匆之义，则二字原可相通。好古者，但知勿勿，而嗤匆匆；逐俗者，又但知匆匆，而骇勿勿，盖均未之考也。

　　○侵赈之报金陵卢止泉孝廉泽，学问深醇，品行尤方正，考取国子监学正，不赴补而归。其子某，官山阳县教谕，会县有水灾，教谕帮办赈务，侵蚀银得四百两寄家，止泉疑之，贻书诘所从来，教谕以友人资助对。未几，其仆忽见数差人汹汹入门，迹之不见，而教谕陡晕绝。半日而苏，始知以侵赈事为饿死者所控，城隍颇庇之，故得生。越数日，仆复见前差人于大门外，教谕又晕绝，似死非死，数日不苏。教谕之子极孝，于神前哀祷，烧一指以致诚，家人不知也。一日，教谕忽起坐，众皆惊喜，则摇手曰：“未也。前日控案城隍断后，诸饿者不服，再控于冥王。王讯之确，谓侵蚀赈银，当付油镬。欲解衣就烹，忽复呼上，谕以‘尔子在阳世为尔烧指，孝心感格，免尔鼎烹之罪，然不能不死。暂令回生，布告大众，以赈务之银不可侵蚀。’”如此言毕即死。众索其子手视之，则一指已烧去过半矣。于是人共悯卢子之孝而恨教谕之贪也。此事金陵人多知之，而止泉亦历述之不讳。夫凶年饥岁，小民转辗沟壑，呼天望救，幸得赈济，真是生死肉骨，司其事者宜如何尽心以慰民望；乃从而侵蚀之，此其心与豺狼何异？即不阴被鬼责，亦必上膺天谴。观于教谕之事，能不凛然？余在青浦办理丰备仓事，胥吏具禀请领经费，余谕之曰：“此区区之钱，皆荒年哀哀穷人之食也。尔等今日幸饱食暖衣，何忍夺饥民他日口头食乎？”皆相顾动色而退。司吏来索房费，力拒不给，伊等亦无如何。比至上海，则前任已定书役经费数百千文，又司房费一百数十千文，年年给发，数已逾千。余不禁为慨然太息，然持此等钱归家者，其不能荫子孙而致富厚也，决矣！

　　○季封翁焚教匪名册江阴季仙九尚书芝昌，以进士第三人及第，官至闽浙总督。哲嗣念诒亦以进士入翰林。家门鼎盛，而其赠公则以知县遣戍新疆，卒于口外者也。初，赠公官直隶钜鹿县知县，地方传言有教匪事，公方严拿，总督遽飞章入告；及上命重臣来查办，公业将首犯擒获，并搜得名册二本。细为访问，非青莲、白莲等比，不过以鬼神祸福恐吓愚民，为敛钱计耳，并无阴叛情事。及阅名册，则绅衿富户几居其半。以筹思数日，至郡见太守曰：“此等人，名为教匪，实非教匪，而册内共有二千数百户，俱是良民，一时无知，惑于祸福之说，与之往还，册上即列其名，并非从之为匪者也。星使到时，若将名册上呈，势必将各户拿问，纵得原情释放，而二千数百人家已破矣。”太守曰：“子将若何？”对曰：“以某之愚，欲将名册焚之，只办为首者数人而已矣。”太守曰：“此举甚善，然子且获大咎，咎不止于褫职，盍再思之。”公曰：“某思之已熟，一己获罪，而能保数千户无恙，亦何惮而不为？”太守曰：“子愿，则好为之，毋令后人笑子拙也。”公还，即举名册投之火，合署人皆大惊，既已，无可奈何。星使至，将首犯审明后，即饬取名册。公曰：“某已查明，所列之人，俱系良民，留之恐拖累，已焚之矣。”星使大怒，顾亦无可奈何，只据实严参，褫公职，发新疆效力赎罪。公怡然就道，人或怜之，或嗤之，然此数千户实良民，虽漏网，地方亦卒无事，而公竟殁于戍所。公殁后不十年，尚书即探花及第，孙、曾鼎贵。噫！孰谓天道无知，而报施果不足凭耶？

　　○朱柏庐《笔阵图》为羊欣作，李后主续之，世顾以为王右军；《朱子家训》乃昆山朱柏庐先生作，而讹为考亭，甚至翁森之《四时读书乐》亦称是考亭，岂不可笑？柏庐先生，明季诸生，国变后，隐居教授，著书满家，皆力宗程朱，为理学正宗，与桐乡张杨园先生同时并称。杨园今已从祀两庑，而先生仅祀乡贤。同治庚午，巴县廖养泉刺史纶摄新阳县事，于城中为先生建专祠，而以从学诸子配享，盖新阳乃昆山所分县也。

　　○日本人斥陆王之学本朝自陆清献公严朱陆异同之辨，力排王氏之学，天下靡然从风。日本为海东小国，自儒教入其国中，伊国人亦恪守程朱之说，尝见佐滕直方所著《韫藏录》内载《笔记序》一篇，曰：“王阳明之学，实祖陆象山矣，故其所论说，大意与陆子同，而又不自谓学陆子，间去取于陆子之言，常欲出于其右，辄自以为接孔孟之传焉，是以辨陆学则王学亦大其中矣。《大家商量集》所载朱子辨陆学诸说，尤为详备，今摘出其最的实切当者，且取《太极后论》、《中庸或问》所论附之，以明王学之初不异乎陆学，而共背圣贤之教也。吾友详之。”云云。其辨别之严如此。今其国王改从泰西之制，衣服、法度均遵其俗。用夷变夏，取出陈相，焚书屏儒，有同嬴政，吾恐天主之教从此流行，朱陆之学并以沦胥，不知其国中之明理者如何痛哭流涕也。

　　○天主耶稣两教之互争天主教向有厉禁，自泰西通商后，其禁遂弛，蔓延于江、浙、闽、广东南各省。入其教者，废祖先之祀，无鬼神之敬，生员入学不拜孔子，殊骇人听闻，然教中人自若也。余尝与其教士谭论，亦不过就释氏天堂祸福之说而推衍之耳。伊教内亦分异同，谓奉天主者为正学，奉耶稣者为异端。异端当辟，正学当扶，其辟也，不独以言，且至攘臂。今年，英国别部天主、耶稣二教之人分朋斗争，杀人纵火，不可禁遏，竟至调兵弹压。余笑谓：“此即中国朱、陆之辨也。”然天主教人庞杂嗜利，喜传教；耶稣教人自守，而不传教。

　　○越南进贡表文同治十二年，越南国王遣使上表进贡。表文用俪体，选词颇佳，兹备录之：越南国王臣阮福时稽首顿首，谨上言：兹仰见萱阶日煦，桂甸风清，仰天阊而葵藿遥倾，瞻《王会》而梯航恐后。谨奉表上进者，伏以皇畴建五，庶邦翘安劝之仁；使驿重三，下国效宾从之款。寻常雉赆，咫尺螭坳。钦惟大皇帝陛下，汤德懋昭，翘勋光被。六御辰居极北，合遐迩为一家一人；四敷文命既南，公覆载于所通所至。波不扬于周海，共毕受于商畿。今臣忝守炎邦，世承藩服。久洽同文之化，夙敦述职之虔。土物非臧，上届幸停留抵；庭香惟谨，下情获遂瞻依。臣凭仗宠灵，恪职贡。式金式玉，遵王度以不违；维屏维翰，迓天麻于无攵。臣不胜瞻天仰圣、激切屏营之至。除另具岁贡品仪，交陪臣潘仕ㄈ、何文关、阮修等赍递上进外，谨奉表随讲以闻。

　　一恭进今年癸酉岁贡品物：象牙一对，犀角二座，土绸一百匹，土纨一百匹，土绢一百匹，土布一百匹，沉香三百辆，速香三百两，砂仁米四十五筋，榔四十五筋。

　　○沧浪亭苏州沧浪亭，有水石之胜。前则苏子美以四万钱得之，后为韩蕲王别墅，故从前于中堂合祀二公，有联云：“四万青钱，明月清风今有价；一双白璧，诗人名将古无俦。”道光戊子，陶文毅公抚吴，重之，合苏人暨宦苏者乡贤名宦，为五百名贤祠。落成之日，有五老会。五老者：内阁中书潘三松奕隽，年八十八；掌山东道监察御史吴玉松云，年八十一；山东按察使石琢堂韫玉，年七十二；刑部尚书韩桂ぎ{山封}，年七十一；江苏巡抚陶云汀澍，年五十。以齿序坐，各赋一诗，文毅有“惟时座上人，长眉多老耋”之句。好事者遂绘为《五老图》。太平盛事，贤达风流，一时传为佳话。粤匪之乱，亭亦被毁。同治壬申，方伯恩公锡、廉访应公宝时复兴葺之，至癸酉季夏始竣事，距戊子已四十六年矣。虽经沧桑，幸得旧观，然寿藤古树，均已无存，登临者能不感慨系之！

　　○经文达烟量河间纪文达公酷嗜淡巴菰，顷刻不能离，其烟房最大，人呼为“纪大烟袋”。一日当直，正吸烟，忽闻召见，亟将烟袋插入靴筒中，趋入，奏对良久，火炽于袜，痛甚，不觉呜咽流涕。上惊问之，则对曰：“臣靴筒内走水。”盖北人谓失火为“走水”也。乃急挥之出，比至门外脱靴，则烟焰蓬勃，肌肤焦灼矣。先是，公行路甚疾，南昌彭文勤相国戏呼为“神行太保”，比遭此厄，不良于行者累日，相国又嘲之为“李铁拐”云。

　　○罗文俊奏对得体南海罗萝村先生文俊，督浙江学政时，衡鉴公明，拔取多知名士。经赏识者，大都破壁飞去，所取优贡：洪张伯昌燕，丙辰探花；金翰皋鹤清，乙巳榜眼；章采南，壬子状元。此外，捷乡、会试登台阁者，指不胜屈。惟余两列前茅，一无成就，殊累知人之明。公素短视，寻丈外即不能辨，尝于召见时上笑问曰：“汝见朕否？”公奏曰：“天威不违颜咫尺。”人共服其应对之得体。

　　○张船山题画鹰诗遂甯张船山先生问陶，大学士文端公之孙也。性伉爽，无城府，书画妙一时。与先大夫最善。由检讨迁御史，连上三疏：一劾六部九卿，一劾天下各督抚，一劾河漕、盐政。先大夫问之曰：“子不虑丛怨中外乎？”先生笑曰：“我所责难者，皆大臣名臣事业，其思为大臣名臣者，方且感我为达其意；若无志于此者，将他身分抬得如此高，惭愧不暇，何暇怨我乎？”先生尝画一鹰，赠先大夫，上题云：“奇鹰瞥然来，身在高树。风劲乍低头，沉思击何处。”可想见其丰采矣。

　　船山先生与洪稚存太史亮吉皆为大兴朱文正相国门下士。相国好佛，尝于生朝诸弟子称觞之际。太史袖出一文上寿，相国固喜其文，亟命读之。太史抗声朗诵，洋洋千言，多讥佞佛事。诸人大惊，先生独大喜叫绝，相国大怒。坐是沦踬有年，先生不悔也。太史后以上成亲王书言事，下诏狱，狱急，亲友或对之哭，太史口占一绝慰之，末句云：“丈夫自信头颅好，须为朝廷吃一刀。”闻者皆破涕为笑。赖上圣明，卒得释还。同时永福黄莘田任官广东四会县知县，放情诗酒，大吏以饮酒赋诗，不理民事劾之，莘田闻之忻然。解组日，即将“饮酒赋诗，不理民事，奉旨革职”十二字自旌其舟而归。三君子者，皆诗人也。

　　○杨胡子歌成都杨忠武公遇春，嘉、道时名将也。以武举从征教匪起家，身经百战，无不克捷，官至提督，改文阶为陕甘总督，晋封一等昭勇侯。予告，年逾八十而薨。临终自知死期，会四川总督同安苏公廷玉往访之，公出见，手交遗折，托其代奏，时固无恙也。苏公不得已带之归，公即于夜间逝世，岂非生有自来者耶？仁和马秋药太常履泰有《杨胡子歌》，人奇而诗亦甚奇，读之，觉公之精神意气犹跃跃纸上也。诗云：贼怕杨胡子，贼怕胡子走脱趾。不怕白胡大尾羊，只怕黑胡杨难当。贼正苍黄疑未决，瞥见胡子掷身人。刀嫌太快矛太尖，只使一条铁马鞭。逢人挝人马挝马，血肉都成瓮中。须臾将士风涌波，纵横步骑从一骡。贼忽乘高石如雨，胡子鞭已空中举。贼忽走险奔如蛇，胡子骡已横道遮。森森贼寨密排垒，胡子从外陷其内。重重贼队围如带，胡子从内溃其外。胡子鞭骡绕贼走，吞贼胸中已八九。目一叱胡槎牙，贼皆扑地为虫沙。相传失路曾问贼，贼指间道教胡出。贼宁不怨胡子鞭？颇闻胡子为将贤。胡子待士如骨肉，蚁大功劳无不录。拔擢真能任鼓鼙，拊循含泪吮疮痍。噫嘻！贼中感服尚如此，岂有官军肯惜死！“写得生气勃勃，仿佛听鼓鼙之声而思将帅之臣矣。然此诗作于嘉庆年间，犹未睹道光七年公征西域时之伟绩也。

　　○漕督谐诗云梦许秋岩尚书兆椿，美须髯，工诗善书，尤精于吏牍，下笔千言，无不迎刃而解，盖非独以吟咏见长也。官漕督时，道出长沙，善化令某，已升武冈州牧，置备仪伏，于官衔牌误书“漕”作“糟”，尚书作一诗调之云：“平生不作醉乡侯，况复星驰速置邮。岂有尚书兼曲部？漫劳明府续糟邱。读书字要分鱼豕，过客风原异马牛。闻说头衔已升转，武冈可是‘五缸’州”？风流蕴藉，想某令读之亦当绝倒。

　　○马通人性南皮张子青尚书之万，丁未状元也。为孝廉时，与同伴数人赴京师，道出天津，公骑一红马，甚神骏，途遇洋官，见而爱之，遣人来买，公不许，则固以请。同伴以外国人不足较，劝公与之，遂牵而去。次日将欲启程，洋官送马来还，询其故，则洋官甫乘，遽被掀下，连易数人，皆掀坠，且蹄啮不可向迩，以为劣马，故不复留。比公乘之，调良如故，共叹此马之义。此同治辛未公抚苏时为余言者。余因记乾隆时，来文端相国夙有伯乐之称，尝路见负煤老骥，谓是良马，以重价购之，用以充贡。上试之，果千里马。会降阿睦尔撒纳来朝，酋善骑射，上临滦阳万树园欲试其技，酋辄以无马辞，侍臣遍取上驷马示之，无当意者，文端命圉人牵所贡之老骥使之乘，甫振辔，即坠，如是者三，阿酋大惭。盖良马均通人性，不肯以身为异国人用耳。后阿酋叛于西陲，重烦征讨。上嘉此马之前知，特给三品俸料云。

　　○五子登科世艳传五子登科事，以余所知者，本朝则六世从祖清恪公五子皆登甲乙科，四入翰林。同时溧阳史文靖公亦五子登科。近时仁和许氏则七子登科，所奇者乃大登乾隆癸卯科，乃恩登道光癸卯科，前后六十年，遥遥相对，然皆文榜也。余官金华校官十六年，上何村何氏弟兄五人皆应武试，长者名廷威，能开十八力弓，技艺最为娴熟，然母至学院试步箭，总不能全，致未入彀。而其弟四人，则入学后即中武举，廷忠则中武进士，得侍卫。惟廷威年已三十，犹考武童。咸丰年间，会开武监生例，余劝其纳监应试，遂中亚元。于是何氏亦五子登科，人推为金华武世家。辛酉粤寇之乱，渠弟兄起兵杀贼，尤称忠义云。

　　○聘盟日记五世从祖子敬观察，讳世安。康熙年间，以兵科给事中奉命偕侍郎张公鹏使俄罗斯，定地界事。张公有《使俄罗斯日记》，石门吴震方刻之《说铃》中矣。今余于《中西见闻录》内，得俄文馆翻译该国使臣义兹柏阿朗特义迭思所著《聘盟日记》一册，具见彼时使臣之恭顺，及敬仰我朝之意。因备录之，可与张公之书并传也。所有抬写、空格示敬之处，悉照原书，俾不失本来面目，亦以见外国尊崇中国，无分彼此，所谓“四海九州，悉主悉臣”尔。

　　康熙二十八年，西历一千六百八十九年，于尼卜初商订和约后，大俄大皇帝为通商要务，详订数事，特派钦差义兹柏阿朗特义迭思于康熙三十年由俄国南京起程，经过尼卜初暨中国墨尔根河、齐齐哈尔、鸭绿江、东蒙古、苏州、通州入觐。蒙召对数次，并赐筵宴，会同执政大臣议定，俄商除北京贸易外，准前往黑龙江那瓮城、蒙古库伦等处贸易。事毕，仍由旧路回国。往返三载，经过处所，俱有日记。兹将进京一事，选摘择出，以资考证。

　　康熙三十一年九月二十五，自通州起程，约十钟，闻离京仅五里。行李先行，余亦下车换马，除随从俄兵外，尚有九十余人，整列而进。将至城门，观者塞途，幸营兵开路，方得前进。城内亦观者如堵，拥挤几无隙地。沿途多有官员来相劳问，街市两旁，馆门左右，皆有兵排列。入馆，酒果灿设，余少憩，默念从本国至京，仆仆风尘，至今一年八月之久，犹幸途中只亡一人，余皆安然无恙，不禁上感苍穹，怆怀靡已。后遂日日虔谢，即随带人员亦都如此。休沐三日，恭候引见。第三日，按中国典礼，传旨内廷赐宴，亦似民间扌覃尘。余敬随诸大臣入朝，见提督内大臣索额图及他大臣四位，一同迎劳。地上悉设花，延坐其上。提督倡言曰：“吾主大皇帝特赐此筵，无暇自至，君长路辛劳，敬请食之。”即有旨酒、嘉淆，如鸡、鹅、牛、羊之属，干鲜果品，杂陈一桌。桌方式，面各宽三尺，是为劳使臣之席。器皆银制，层累约七十余品。众大臣另席相陪，饭毕，众皆饮茶，或吸烟，惟饮余以各色洋酒。提督又曰：“愿贵使臣飨此宴，即为我皇恩优渥之据。再候数日，旨下时，须亲奉国书，预备召见。余起身谢恩，乃回馆。十月初五日，提督派官数员，告以明日亲带国书，伺候召见。余谨受教。次日八钟，有大员三位来约同行，其补服有团龙、狮、虎、仙鹤各像，皆金线绣制。又马五十匹，为从者乘骑，余按泰西礼，携我大皇帝国书，偕委员整列而进。至皇城外门，有石碑，云是官员下马处。余即遵制步进。入五重门，始至殿，见玉阶千官，蟒衣绣服，光彩夺目，在此待余。略相款接，圣驾已出。余奉国书，按常礼颂扬数语，遂退下。十月初九日，奉旨：”明日赐宴。“余饮遵。次早随特派官员，偕副使等进朝。入六重院落，见众多官员锦衣绣裳，济济跄跄，按品站立。俄传呼：”上殿。“入门，见皇上已出。上坐。左右数人作乐，箫官悠扬，怡心悦耳。又十二人似护驾仪仗，皆执长柄金斧，上悬虎豹各尾。升座，乐止，执斧人亦皆分列左右。御筵上，淆果炫陈，器皿悉银，覆以黄色大缎。提督、额驸及二大员近侍。余在座右二丈五六尺外，皇上注视良久，已而顾提督有言，提督跪，旋起，执余手前进至离御座一丈一二尺，余之随员又在我后三丈以外。上又语，提督至余前，敬问我皇上起居，余答礼惟谨。旋命撤筵上黄缎，亦谕我食。余另一席，众大臣二百余人，各依坐位，二人一席，如法耳西国礼，皆盘膝坐上，余勉强盘膝相从，如画上式。特撤御筵上烧鹅、烧猪、烧羊赐我，内羊肉异常香美。随又赐果数盘。已，又赐茶。此茶奶油和面所作，如西洋之噶霏，余祗领惟谨。上命提督问余通西洋几国语，余对以通俄国、日耳曼、荷兰语，略通意达礼国语。即见有官从后退出，带入耶稣会中三人，至宝座前跪，行叩礼。上命起，一法国人名热尔必良，其二为西洋国人，一名波玛斯，皆教师。上命热教师问：”汝从南京至我北京，行多少月？系乘车，骑马，抑或乘船？“余逐一对答。上连称”国洼，国洼“。又命我前，提督携余手又前，离宝座六步正向一席，命坐于是。余谢坐。又命热教师细询一路情形，并俄国南京去赤道若干度，离波兰、法郎西、意达礼、大西洋、荷兰诸国里数，余亦逐一谨对。语毕，亲执金杯酒顾提督赉我饮，余饮少许，仍敬还提督，询问通官，云是马乳所制。后又命随带俄官至一丈七八尺前，亦以此酒赐之。余照西洋礼谢恩。提督仍携我退原处坐。刻许光景，宴毕，上顾我点头，下坐，出左边门还宫。余方下殿，上又命提督问：”国家曾遣一西洋教师，名郭礼玛地前往西洋，有何新闻？“答曰：”自本国南京起程时，闻其随带二十五人行至土而其国四迷而那城，意欲从法耳西及印度还京。“提督曰：”此人现至爪洼国地方。行已七年，今将至矣。“遂退。凡余进内一切闻见，俟详后序。兹先将皇城、宫殿及宝座，略述大概。城式方长，以砖砌，深较宽约倍。宫殿悉覆以琉璃黄瓦，有狮、龙各兽形。殿高约六丈四尺，阶十数层，窗与西洋不甚差，而格较小，却不通透，以纸糊故也。东、西二门，上刻木如王帽形，饰以金，光闪闪射目内不隔断，顶上不作圆棚，皆金漆彩画各种物形，深约十八丈，宽约六丈。地上按满洲礼铺以绒，上织各色草虫。宝座设向东门尽近后壁，宽长皆一丈八尺，前面、左右有陛，可循级而上，护以雕栏，镂叶镀金为饰；两旁亦有雕栏，刻各物，或谓金装，或曰银制，然外悉金彩华丽。中如佛龛，有门二扇，内即宝座，高二尺，以貂皮为褥。皇上盘膝而坐。仰瞻御容，非必秀出人寰，然视之令人忠爱之心油然而生。黑睛奕奕有光，隆准，头微向上，须黑而短，颏下颇疏，面多细麻；身适中，衣青缎袍，蓝青色，出银鼠风，项挂珊瑚朝珠，垂于胸腹；冠貂冠，红绒结顶，后被孔雀翎数层，发后结一辫，无他金宝之饰；足登元色绒靴。用膳时合殿寂然，惟见各大臣以目下视，皆若忘于言也。次日，皇上特遣官二员，带领游历城内景胜，并马五十匹为从人乘骑，余即备马同行。随至一处，似是戏园，房廊高大，内一高台，上多雕彩名画，台上正中有一方孔。周围有楼，楼上有栏。二官照料坐位，款待茶酒。戏之佳，不待言。兼有剧法，亦极敏妙，有从空手变出香桃、金橘、葡萄各鲜果，又变飞鸟、螃蟹各生物，其余亦有在西洋普见者。又一技人，以玻璃圈数枚，大者如人手，叠置木梃梢头横飞竖舞，无一落地，真妙绝也。已而六人共舁一竹竿，长约数尺，直立地上，一童猱升至顶，匍匐其上，转运如轮，盘旋不已；既而以一手执竹梢，徐蹑足立于梢上，拍手腾空，飞身而下。此外之技，不可枚举，剧佳甚。闻此伶人皆供奉内廷，无怪艺之绝耳，戏彩之衣，悉金珠晃漾，所演戏为一英雄破敌还朝，大似策勋饮至。并有多神下界，神内一人赤面如朱，云是先皇帝也。戏之中间，忽出美妇二人，曲眉秀项，丽服炫妆，各立二人肩上翩跹而舞，应弘合拍，如履平地。又二童子，衣奇异之衣，奏技如果斯提克。尽日所观，无不入妙，典终拜谢而回。是日，遵满洲礼，上幸虎圈打虎，即日还宫。内大臣提督索额图请宴，至其宅，情款甚密。从内书房携手客舍，桌椅精洁，上覆金丝满绣各色生物桌单。余另一席，他官隔坐相陪。案设细磁花盆，内植各色花朵，皆以紫绒杂色绫绢为之，因时隆冬，无鲜花，故像生也。前案罗列银碟，内焚沉香，气颇馥郁。旁设文玩，数寸小人，木质金装，饰画工细。余及主人所坐椅上覆以虎、豹之皮，文采威重。众客皆先饮果茶，杯放铁匙一枚，果有胡桃、榛瓤之属。茶毕，以玛瑙杯奉酒，此酒胥对淋水饮之。随上盘盏多道，皆脔切鱼肉，层层叠累，上贴鲜细花草，列于一旁；又鱼肉六品齐上。食少许，又珍品数道，各种小食；未上各种蜜饯，如葡萄、香桃、金橘等物。筵有优伶女妆，演戏侑酒，舞裙歌扇，盛极一时。有从旁窥客者，朱帘半启，红袖微呈，则夫人及女公子也。其妆饰则皆依其国服色，极为华丽。在此开怀畅叙，约有三钟之久，乃同随员致谢散去。静息数日，有管库之石老爷相请，因至其宅，相待尤极丰盛。客舍之制，亦属中国极富规模，白石为地，室三隅皆设铁梨木桌，以汉白玉为面，石上自成山河树木之形，真世间罕物。上设极大银瓶，内插名花无数。虽庭柱亦采画鲜明，他可知矣。席间招优伶演戏，侑酒。宴毕，主人引余游市廛，所见纟由缎成衣、金银首饰及百种细货铺面。有一官药局，因同下马，意欲购买数种试用。店内药材满架，主人款茶少坐，即有许多大夫药方前来，按方称药，与西洋无二。旁有古玩店，余购数器，因得觇其铺后花园，以盆植香桃及各种鲜花罗列殆满；中一玻璃缸，水满其中，蓄鱼数十头，长约一指，色如真金，有脱鳞者，肉际紫色，实为天下所罕有。从此又过数市，门上悉悬木匾，上书主人名字并所卖之物，字甚整齐。又过鱼市，见各色生鱼如鲤、鲫之属，并有水蛇，心大诧异，不解中华何以食此？又有木桶盛放虾、蟹。旁辅铺中，有鹿、兔、山鸡、野羊及各野禽之类。是年本国正月初七日，为中国元旦，此节约过三礼拜之久。从夜半新月初生时候，陡闻皇城内钟鼓特起，接连各寺院鼓声不绝，沿街勿论官民士庶，门放各种花炮，以示新年之意。各铺闭户，鼓乐嗷嘈，庵观僧、道、喇嘛各众，皆循其规矩，击鼓、吹号，从亥正起，直至次午，如两军对垒，各领十万之众，炮声震天不绝。白昼，街市多有执事人等扛抬拂像，各处巡行；喇嘛则提炉拈珠，伐鼓、击钹、吹号，络绎于道；游人如蚁。各铺三日不开市。罪人停刑。浃旬之间，街市男女甚夥，妇人或骑驴，或乘车，车乃二轮，上作圆棚，前面为门，使女坐后，或吹或唱，人共见其主妇外坐，吸烟也。盖中国妇女向不出游，惟北城专系满人居处，不甚避忌。汉人俱住城外市肆。数日后，上遣官二员传旨，以次日先黎明一时入朝辞行。钦遵。次日未黎明前一时之半，有三员官来约，并马同行至下马碑处，步入三重门，进一室，坐，仍有如噶霏之茶，云是满礼早晨所食者。见第四院内朱紫纷集，悉满洲衣冠，风雅华丽。俄黎明，引入第四院，坐百官之中，侍臣皆按品秩，或东或西，两处鹄立。刻许，闻圣驾将出，箫管悠扬，如闻仙乐。此殿又非前日召见处所，内设宝座，铺黄绒褥，两旁列二人鼓，金彩辉煌。鼓大约十八尺，下有木座。皇上入座后，命一官从内出，至众官次朗宣数语，惟闻末云”起来“、”叩头“，如是者三，各官即行礼三次。行礼时钟鼓齐鸣，丝竹外有一器，首极清锐，殊震耳。有二大臣命我进，从二丈八尺外遂进至一丈八尺，立二满王之间。行礼毕，钟鼓大作，声如发炮，箫管备举，接连六次，仍赐坐，复赐如噶霏之茶一盏。余捧而饮。两国公事毕，余起身，朝上行礼；上起，进西方门还宫。此院内銮仪兵衣红布衣，上印如洋元花，小帽黄翎，云黄色惟御前用之。又有腰佩刀，手执长枪，上挂小旗之兵，在院内排立。去兵不远，有马八匹，一色纯白，鞍辔悉具，应亦仪仗也。第三院内象四只，内一白象，胥被文绣之衣，辔头等均以金银为饰，背负细木雕刻小亭，内可容八人。又有御用轿辇，皆以黄罩罩之。又许多木椅、木座，为钟、鼓及各庙乐器所用。下朝，即登象辇，送归弟。象奴十人以大绳系象头，左右牵之以行；项坐一奴，手执铁钩，以为约束指示。象颇驯，驭者走如飞，似加意为之，恐其生事也。又数日，耶稣会教师奏请得旨，准本大臣前往其宇瞻视。即有两官偕余同往，堂外四围皆高墉，石碑二座，门内廊舍悉仿意达礼亚国房式。门内右设天、地二球，横分大有八尺。堂按意达礼亚国式，极高大，内张琴瑟，皆妥马克思教典礼。神像尽多，神坛一切工致无比，宽广可容三千人，房上悬大钟一，小钟无数。交钟时相合如乐。瞻仰毕，随入广屋，内贮西洋各色宝玩。又延至寝室坐谈，食蜜饯诸果，及西洋干粮酒，香美异常。饮时不忘泰西礼，各为君上祝里，乃同饮。款叙良久，情怀颇畅，始别。同时复有一员自内廷出，相请游玩遂乘马同至驯象所。象共十四，有白象一，观之不足，命象呈技。奴嗾之，乃作虎啸，声震屋宇；又有声如牛马，又如南方小鸟。尤奇者，学吹号，又命象向我请安，就地作滚，其滚时，先舒前足，徐舒后足，腹重贴地，卧而后起。有一象尚未练习，锁前二足，未经出户，地旁有深沟，似防其变。象体硕大，有牙长至六尺者，官谓余曰：”此暹逻所出，每年其王入贡数头。“顾其食，惟以米草纟困缚堆积其旁，以鼻次第卷入口中也。复出行街市，恣意游玩。回馆过一官第，见门首数人捉一狗，甚肥，余问故，答曰：”此肉最养人，夏食尤妙，以性凉之故。“不觉心为少异。余致谢，官乃去。次日，提督内大臣以柙盛豹一头，送馆看视，又送猴人、鼠戏各艺。猴解戏人言，做耍多异，又以红绿各彩衣置木箱中，令猴看视后，呼取某彩衣，猴开取服之演戏，一无所舛，穿衣形状颇奇；复令就地翻斤斗，又作踏绳之戏，甚可解颐。鼠人出二鼠于笥，以索套鼠颈，二鼠各负索盘绕，几疑成结，后竟走出，索仍挺直，其妙乃尔。耶稣会教师曰：”三年前，东洋岛中贡四异兽，形大如马，头有二角向上，生颖颇锐。置之苑囿，约离京二三十里。曾奉旨往视，并询西洋有无此物？看毕复命。观毕，并言西洋所无。“本大臣颇欲往观，惜路远，归期在即，未经见也。谢内大臣后，并求如皇上命我行时，前旬赐信为感。后得信，余即购买远道所需各物，上仍赐宴一次。于三十三年二月初八日，余带随员出京，众大臣依依相送。十四日，抵长城，至那瓮城，经过黑龙江各庄屯，至蒙古沙漠边界前寄存牲畜处。昔入京至此，余及随带人员俱食中国供给。从此往尔古那河，则本国地界矣，资斧应自备。惜牲之存者八百头余，并因水草有毒物故。小住几日，俟用物备齐，乃谢沿途护送官员，起身而去。

　　以上出该使臣日记，外画三贡，今依样画出。

　　第一页为锡宴。正中即宝座，左立二人，耶稣会教师也；左下中座为俄使臣，席前立者三人为通官，传命者也。

　　第二页为辞行。正中为圣祖仁皇帝，两旁有二大鼓，其立于右阶者，传宣人也；阶左下列坐三人中有俄使。

　　第三页系宫内所见。第四院有象辇等物，向门立者三人中为俄使，后有数十员，俄随员也。

　　●卷六○泰西测量法泰西各国最喜测量之法，专门名家父死子继，不精其技不已，其用志极为专一。每以极好千里镜测月，谓月中有山，有川，有海，兼有火山三座，独不能见人物。盖彼以月亦有地球也。其说以我所处之地球，亦是天内一星，凡天内之百千万亿星，皆地球也；金、木五星，亦一地球，人强名之金、木、水、火、土耳，彼地球中人不知此名也。月之地球与我处之地球最为近，故可以镜测之。又言日中本有一黑子，以盆水照验自得。黑子之见，不为灾异，所论甚辨，亦非无理也。

　　○大蛇追轮舟西国来往，近时总用轮舟，愈行取径愈捷，往往于海中新开一路，则可近千里万里，盖在绕山与不绕山耳。庚午年，一轮舟新辟一路，忽遇大蛇追舟行，行至三日夜不去。舟人惧，以羊饲之，投三十七羊，食之而追不已；乃投二牛，吞讫，曳尾去。自此，此路不敢行。西人不信有龙，凡蛟螭之属，咸名曰蛇而已。

　　○奇形之人物咪利坚国领事官西华，尝赠余《古鸟兽图》一册，绘画精绝，大率狮、象、虎、豹、豺、狼、牛、羊之类，而狼、狗之种尤多。最奇者有猪首人身、犬首人身、螳螂首人身而足亦似螳螂者，又有一无首人，褒衣博带，手持一斧者，其《山海经》所记“刑天舞干戚”者耶？据西领事云，彼国皆有之，不足为怪。

　　○宋元明之残山剩水宋之亡，求援于古城；明之亡，乞师于日本，皆不应。《宋史》于帝山之后，即书宋亡，乃考《广志》：帝、张世杰已死，故将苏刘义复求赵后名旦者立之，都于顺德县之都宁山，言都此而得宁久也。山在县东北三十里，高千余丈。久之，仍为元军所灭。残明永历帝入缅被杀之后，明地尽亡矣，然鲁监国以海尚栖迟海外，依郑经以居，诸遗臣多从之者。惟经不奉以监国之号，迹等寓公。康熙壬寅，以海病殁。甲辰，前兵部尚书张煌言散其军，明系遂绝。此二事，史皆不载，故人甚知之。至元朝北都之亡，顺帝犹君于沙漠，崩后，有惠宗之谥，壤地尚数万里。嗣君立九年，卒，庙号昭宗。又传六世，皆仍拥帝号。至建文朝，有鬼力赤者篡立，更号可汗，称鞑靼，而元之号乃亡。然其苗裔称王于回部者尚夥，较宋之山、明之洱海，地广数十倍，不可同年而语。盖无异晋元、宋高之南渡，顺《明史》不以北朝目之，仅载之传纪，是以世亦莫得而考也。

　　○士大夫宜留心本朝掌故上海陆文裕公，出入馆阁，前后几四十年，每抄录国朝前辈事，命子弟熟读，曰：“士君子有志用世，非兼通今古，何得言经论？今世学者，亦有务为博洽，然问及朝廷典故、经制、沿革，恍如隔世，纵才华迈众，终为俗学。”云云。此说，读书人不可不知。即如辛未三月中，天气颇炎，恩方伯锡莅苏藩任，受事之时，朝冠用皮，人多讶之，不知未换凉帽之前，朝冠无不皮者也。其用绒缘者，乃宫嫔之冠。国家定制如此。今直省文、武各官，朝冠大率皆以绒缘，习而不察，反以笑人，亦可笑也。

　　○职官章服之沿革帽顶之有珊瑚、宝石、水晶、车渠，自雍正四年始。乾隆时，有请知县用蜜蜡顶者，未经议准。自咸丰兵兴以来，各军营保举及事例捐纳者夥，于是知县无不蓝晶其顶，即佐杂等官，亦多水晶、车渠者，乡镇分防之县丞、巡检，率皆红伞矣。同治乙丑，余榷盛泽厘捐，有署县丞某者，未经加衔，仍用青伞，乡民观之讶曰：“此官戴孝，所以用此伞。”闻之不禁大笑。

　　○居官以能说话得便宜襄勤相国勒保，嘉庆朝名臣也，扬历中外最久。官四川总督时，仁宗尝询以“尔等为督抚，僚属中何等人最便宜？”公对以“能说话者”。上曰：“然。工于应对，则能者益见其善；即不能者，亦可掩不善而著其善。虽事后觉察，而当前已为所蒙矣。况政事不藉敷奏不能畅达，往往有极好之事，为拙于词令者说坏。此圣门所以有言语之科也。朕遇悃忄无华之吏，尝虚衷俾尽其言者，以此。”公还，以语家梅亭方伯，共颂圣主之明。余谓言语固然，即公牍亦何不然？昔人有详文用“毫无疑义”四字，致被驳诘往返，改“毫”字为“似”字乃已，然所费已不赀，时人谓为“一字千金”也。因思同治丁卯，余权南汇县时，先与本道应敏斋方伯议掩埋暴露事，方举行，而抚藩檄下饬办，余遂躬历城乡远近，督率董保经理。阅时三月，共劝葬及代葬四万二百余棺，境内专灰为之一空，然尚有一万余具，或以子孙在外，或因方位不利，不能尽葬，须待来年者。因据实具覆抚藩。同时有一县，仅掩埋一千七百棺，遂以境内悉数葬尽具报。嗣奉某方伯通饬，以葬一千七百棺者为办理认真，记以大功；而余则以尚有一万余棺未葬，被申饬焉。彼时幕友原铺张其词，以“掩埋净尽”具稿，余谓：“若是，则下一年不复举办，此万余柩终暴露矣。”事后，乃信公事可不作欺饰之语。时上海经应方伯捐赀数千金，葬至五万余具，然亦不能葬尽。故是役也，上、南县葬数最多而皆无功；彼一县之得奖厉者，是能说话之类也。

　　○海中异物同治丙寅，余总办江苏海运事。三月中，乘天平轮船赴津门，于黑水洋忽见海中涌起一山，高数十丈，俄顷即没。舟人曰：“此大鱼也。”后摄南汇，见《县志》载，国初时，有大鱼过海口，其高如山，蠕蠕而行，阅七昼夜始尽，终未见其首尾。辛未，修刊《上海县志》，见一条云：“明嘉靖年间，有一大鹿浮海而上，县官率众掉船击杀之。称之，重五百余斤。”

　　○前定数天下事不外乎“数”，所谓“一饮一啄，莫非前定”也。余生平三事，事后思之，真若有“数”存乎其间。一是道光癸卯七月，在杭州乡试，得都中来信云，余候铨之训导已将到班，嘱将三代履历寄都注册，便可选到，云云。时同门友陈星方任金华县教谕，往咨其履历开式，星为草一单见付，并笑曰：“现在本学训导朱君欣甫方拟终养，子其得此缺乎？”因指座间金华二生，调之云：“此皆门下士矣。”乃十月中，都门又来信，谓前单舛错，不能注选，否则，九月分已选义乌矣。乃更正再寄，至十二月，朱君丁内艰，余竟选金华县训导。使尔时星之单不误，则早选义乌矣，何金华之有？一是庚戌之秋，余以初次俸满，保荐到省。遇海宁训导钱君警石及富阳训导吴君雪樵。警石戏余曰：“子此番保荐，必升富阳教谕。”余问其故，警石曰：“子可询雪樵。”雪樵乃言：“是县最贫，不特修羊甚瘠，且衙署临江，每年水涨时，堂阶俱满，须登楼栖止。宦此者，无不苦之。”余曰：“何所见而必得富阳耶？”比方伯验看，不列荐牍，余谓警石曰：“今不保荐，不升富阳矣。”警石又曰：“子将来不保荐则已，保荐必仍升富阳。”彼此一笑而散。越十年，俸满再保，竟升富阳县教谕。一是壬寅之冬，就长白联莲舫大令奎之聘，馆于南汇者二年，后因选金华校官，辞去。县人盛可圃赞府、鞠湘帆茂才，送别河干，订后会之期，余漫应曰：“俟作宰此邦，乃来耳。”皆大笑别去。至同治四年，余以左爵相荐举人才，奉命以直牧发江苏补用。丁卯奉檄摄篆南汇，盛、鞠二君均复健在，郊迎话旧，欢若平生。今因作《鹤砂重到图》，以纪其事，并题二绝句云：“雪鸿艳说旧因缘，往迹重寻转惘然。不信谰言成谶语，回头二十五年前。”“人民城郭是耶非？在我真同化鹤归。昔日借乘今五马，勉将清白继前徽。”一时和者如云，至今邑人传为佳话。此二君及余皆一时漫言耳，而应验若此，是非前定数耶？

　　○为善之报为善不必求报，而报施之理往往不爽。福州廖封翁少时为郡吏，嘉庆年间，海寇朱渥投诚，得沿海居民通海册，不下数百家，廖谓：“寇既降矣，则若辈亦不必究。”举而投诸火。俄官吏有按册诛求意，索之无有，遂已。五子均登甲第无仕，最幼者为钰夫先生鸿荃，榜眼及第，官至尚书。廖年十八余，殁时，异香满室。常州吕笠湖太守志恒官闽时，臬使延之署中办案，闽省海禁甚严，凡以谷粟出洋者均死。漳、泉二府贫人多以番薯为粮，俗呼为地瓜，故以地瓜出洋者，准谷米例，亦列，每年所杀甚夥。其实盗餍粱肉，固不屑食地瓜也。吕于地瓜下加一“饼”字，咨部，谓饼饵之属较谷米有间，请予减等。部议从之。自是全活无算。吕年五十余尚无嗣息，后遂连举丈夫子二人。夫廖与吕，其初不过一不忍人之心耳，未尝图报也，而报之彰彰如是。作善降祥，岂不信哉！

　　○好善乐施之法宁都谢渭公性慷慨，家素饶，每约己利人，而不欲人知之。荒年则谷减其价，而增其斛。有士人贫且病，而岁复窘之，几于袁安之僵卧，渭公欲苏其困，而嫌于无名。稔其家多花，乃拉从弟某载酒共往观之，招主人剧饮尽欢。徐出白金十两，市兰数盎以归。花之值无几，而渭公于是物又非素所好，阴以行其周急之意，而阳复予以可受之名。其诚心曲术，可谓忠厚之至矣。记之，以为好善乐施者法。

　　○说梦《周礼》有占梦之官，吉梦、噩梦，所占不一。惜其术今不传矣。余就枕即梦，一夜之中梦数数作，毫无征应。先大夫则终年无梦，偶作一梦，其验如响。此不可以理解者。咸丰丙辰，先室闻淑人在金华病殁，先大夫忽梦见先妣太夫人，因告之曰：“若亦知媳妇死乎？”太夫人答曰：“此是伊之福气。”既醒，谓余曰：“尔妇死，尔母谓为福气，吾恐兵祸之将及浙也。”越一年，贼遂犯金华；又两年，全浙沦陷，室家流离颠沛，死者九人，皆草草殡殓，不能成礼。淑人之先死，真是福气矣。然此梦固不待占验而知也。江西谢向亭先生阶树，嘉庆己巳榜眼，尝督湖南学政。方乡举时，贫甚，无力入都。时是同乡程君为贵州按察使，因诣之谋馆；而程君之西席为贵州某孝廉，本无意计偕者，忽梦见人送“榜眼及第”匾至馆中，孝廉心喜，以为应必在己。遂辞程君，进京会试，程君因延谢填其馆缺。孝廉会试失意而归，以为妖梦所误，不再作春明之梦矣。谢权馆一年，积有修金，次年适遇恩科，亦遂入京，榜发中式。谢书法本佳，殿试阅卷大臣取其卷入进呈十本中，次在第五。时江西戴莲士相国久耳谢名，谓同乡与阅卷者曰：“本科江西有佳卷乎？”曰：“有次第五者，当是江西谢某卷。”相国笑曰：“江西自某后二十年矣，竟无大魁者，可叹可叹！”盖相国固以状元及第者也。诸大臣闻言心悟，遂相约次第重检其卷，一人指谢卷曰：“此卷书法甚佳。”提上一名；一人又曰：“此卷书法甚佳。”又提上一名，如此数四，遂次谢卷第二。最后某大臣至，一人以言挑之，谓：“第二书法甚佳，似可提起。”某大臣不喻其意，笑谓：“书法果佳，但在第二亦不为低。”依次进呈，谢遂以榜眼及第矣。夫一榜眼，某孝廉因其梦侥幸之而不能；戴相国示意欲提拔之亦不得，此固有命存乎其间也。然某孝廉之梦，又当如何占验而后能知也？使此时而有占梦之官，必有是说。

　　○栗恭勤公为河神山西栗恭勤公毓美，由拔贡知县，官至太子太保、东河总督，为治河名臣。知县事时，善决狱，尝言：“谳狱宜旁敲侧击，使之不得不供吐实情；再察其神色，度以人情物理，自然判断不平允。若徒事刑求，或将紧要供情，先出自问官口中，即案无枉纵，亦难信于心矣。”曾至滑县查灾，闻民间习教者多，而匪徒复乘荒肆掠，料其必将滋事，劝知县强公克捷严密防范，并往白太守，太守不以为然。未几，滑县界果乱，克捷死之，沿及畿辅，天下震惊，人乃服公之先见。其治河也，创造砖工议，谓柳苇皆科，备防不过二三年，归于朽腐，实为虚费钱粮。购储碎石，不但路远价昂，而滩面串沟阻隔，船运亦属不易；且石性滑，入水易于滚转，仍不免引溜刷深。砖性涩，与土胶粘，抛坝卸成坦坡，即能挑远溜势。每方砖价不过六两，而石价则一方自八九两至十二三两不等。方价既多少悬殊，而碎石大小不一，堆垛半属空虚，砖则以一千块为一方，平铺计数，堆垛结实。并将与砖较量轻重，石每方重五六千斤，砖每方重九千斤。一方碎石之价，可购两方之砖，而抛一方之砖，又可抵两石之用，经费尤多节省。于是破除浮议，不辞劳怨，决计行之。天子深是其言，谕地方大吏无掣其肘。公遂连岁奏绩，叠邀优叙。年六十三岁，卒于河防工次。上闻震悼，恤典綦厚，河南人如丧考妣，即生祠处处祀之。公殁之明年，河决开封，各官昼夜堵筑。当合龙之际，河工忽来一蛇，众欢迎之。盖河将合龙，河神必化蛇至，有黄大王、朱大王、齐大王等神，老于河工见蛇之色，而知为某某，当称其号，以金盘迓之，蛇即跃入，以河督肩舆迎之庙中，祭赛数日，俟龙合，蛇乃不见。是役也，蛇作灰色，非向所见者，历祝以“某某大王”，均不为动，众人大惑。巡抚牛公鉴闻之，至河滨，一见咤曰：“是栗大人耶！”蛇遂跃入盘中。越日不埽，平安蒇事。众问巡抚曰：“何以识为栗公耶？”曰：“栗公项下有白颠风，周围似玉，我见此蛇颈有白圈，疑是渠化身，呼之而应。渠真作河神矣！”于是奏请，以公列入河神祀典。公六岁就外傅，对句辄惊塾师；九岁学为文，落笔洒洒如宿构。同县某翁相攸得之，招至家，令与子读，同室卧起者数年。一夕，盗杀翁子，室扃如故，无迹可寻。众疑公，公无以自明，官亦不能为之明，已论抵矣。女另醮同里富人王某，婚数日，王醉告女曰：“吾慕汝色，以重资募剑客，本欲杀栗，不意误中汝弟也。”女闻之，殊自若。翌日归甯，则迳入县署号呼，官提王究，不能置辨，乃收王而出公于狱。女见公，泣语之曰：“吾所以忍为此者，以弟之仇、君之怨，非吾不能雪也。今已白矣，身既他适，不能复事君，亦再无归王理，计惟一死耳！”遂对公自刎死。合邑皆惊其节烈。公感其义，通显后，终身不置正室。

　　○五星聚奎咸丰十一年辛酉八月朔旦，五星聚奎，推七政：日、月、土、木、水、火，俱躔张度，在巳宫；金星则躔轸，在辰宫。是月正值今上登极，赞襄王大臣遂定明年纪元之号为“祺祥”。未几，三王及肃相得罪，两宫皇太后临朝，乃改明年为“同治元年”，仰见圣朝不侈符瑞之至意。自是，僭乱以次削平，郅治之隆，同乎开国，中兴事业，振古铄今，斯实昊穹眷顾，预示休征也。考宋太祖即位之年，亦五星聚奎，从此天下太平，启三百载文明之运。天人相应，国家万年有道之基，肇于此矣。

　　○神灵荡寇同治癸刻正月，粤逆李世贤踞金华府城已二年矣。时蒋方伯益沣〔澧〕方统师攻克汤溪县，将移兵向金华。尚未起行，贼忽于夜间见四山皆火光照耀，杀声震地，以为大兵百道并进，大骇，遽开城逃窜。次日，方伯师至，不费一矢，收复郡城，人皆称为神助。然自粤逆倡乱以来，历观各省奏报，称神灵翊佑，请赐封号及匾额者，不一而足。仰见天之助顺，百神效命，具征国家之无疆大历服矣。因记先大尝言，嘉庆五年，阮文达相国抚浙时，神风荡寇一事，尤为奇异，用并识之。先是，乾隆末年，安南国内乱，有伦利贵者，安南之总兵也，以战功封侯爵，本系海贼出身，故以巡海为名，私结闽盗，来浙劫掠，国王不知也。其船巨炮巨，船外蔽以牛皮网索，使我炮弹不能入，号安南艇。横海上者五六年，往来浙、闽濒海地方，缚人妻女，系人父兄，以要人货，不如约，则剖心脔肉，惨不可言。盖祸较明之倭寇为尤烈。四年，文达莅浙抚任，尝遣吏探之，贼饮之酒，指艇大言曰：“吾驾大舶，赍十月粮，炮重数千斤，来收税耳。尔大吏宜自计，非我敌也。”当是时，权众寡强弱之势，浙师实不足以歼贼，文达乃以贼情下询诸官弁及士庶人，采李巽占之言，严保甲，以绝盗粮；用周凤鸣之策，灭土寇，以断贼路；听王鸣珂之计，合防御攻击，以蹙匪势。而以造巨船、铸巨炮为首务；严号令，警废弛，明赏罚。期年而剿贼之具成，贼情已窘。遂击之于三盘、大陈、石塘、鲎壳等处，皆有斩获。五年六月，文达亲督师至台州，定海镇李、黄岩镇岳、温州镇胡皆会。安南艇匪适连宗进踞龙王堂、松门之下，艇船环于松门山，计将扑岸。月之癸酉，文达檄李镇之师赴海门攻贼，复令胡镇自楚门出，与两镇会于金清。是日，日甫没，风大起，且雨。甲戌之夜，风势更甚。乙亥，文达遣使探两镇所在，水阻不得达。丙子，有弁凫水至，言是夕风雨狂烈，独注龙王堂，雨中有火人，贼艇撞击皆破碎。李镇船在海门，为风水所举，纟圭于岸木，乃无恙。两镇兵船亦多损坏。胡镇师在黄华关，风不之及，完好如故。是时，贼奔窜海山，我陆路兵乃由松门涉石塘巢贼。贼乘破舟，犹以炮拒，皆就获。有一艇未坏者，贼数百争乘之，亦沉没。其登岸攘食者，皆为我兵所擒。前后俘馘八百余贼，淹毙贼约四五千人。狱不足禁，栈郡厅以拘之。磔伪进禄侯伦利贵于市，其余首从，各论如律。艇贼尽平。事闻，仁宗以为诚感神应，敕建天后宫、龙王庙于松门。是役也，文达之布置已周，贼固不难破灭；然非神风助顺，断不能一夕而悉数歼夷。观于蔡牵之平，至嘉庆十四年。则是举不归功于神助不可矣。

　　○江苏督抚请减苏松太浮粮疏吴中赋额之重，为天下最。自明迄今，积困数百年。国初，巡抚如韩世琦、马、慕天颜、汤斌，科道如吴正治、施维翰、孟雄飞、严沆、任辰旦，皆尝特疏请减，格于廷议，不果行。近岁以来，益不支，而漕弊因之。官与豪猾相持，益畸轻重，而良民独受厄，顾事属重大。且自道光至咸丰二十余年，军事日棘，帑藏空虚，中外诸臣无敢发言者。同治二年，相国合肥李公鸿章巡抚江苏，驻师沪上。时苏、常尚为贼踞，公目睹吴民流离困苦状，博坊周谘，谓：“宜及此时乞恩，乃可以维系人心，滋培元气，而挽回大局。”遂与督臣曾侯上疏，请减苏松太浮粮。公自属疏草，剀切详明，洋洋数千言，盈廷读之，皆为动色。天子仁圣，俞公所请。会大理卿潘祖荫、御史丁寿昌相继上陈，并及浙江之杭、嘉、湖三府。上乃特宣减赋恩诏，而以各疏下所司户部议，苏、松、太减三之一，常、镇减十之一，杭、嘉、湖三府如之。奉旨：“如议。”诏下，江、浙百姓欢声雷动，五百年民困一旦以苏。自是奠定三吴，肃清两浙，兵燹残黎得以休养生息，含鼓腹者，李公之力也。主圣臣贤，千载一会；然是疏，闾阎不经见，今备录之，俾后之言田赋者有所考焉。公疏曰：“窃惟《大学》理财之道，于天下必曰平。《周官》土均掌土地之征，必曰均。《禹贡》九等，太宰九赋，不外平均。今天下不平不均者，莫如苏、松、太浮赋。上溯之，则比元多三倍，比宋多七倍。旁证之，则比毗连之常州多三倍，比同省之镇江等府多四、五倍，比他省更多一二十倍不等。以肥硗而论，则江苏一熟，不若湖广、江西之再熟。以宽窄而论，则二百四十步为亩，有绌无赢，不如他省或以三百六十步、五百四十步为亩。而赋额独重，则由于沿袭前代官田租额也。夫官田，亦未尝无例矣。伏查《户律》：官田起科，每亩五升三合五勺；民田每亩三千三合五勺。重租田每亩八升五合五勺，没官田每亩一斗二升。是官田亦有通额也独江苏则不然，考宋绍熙中，朱子行经界法，吴粮每亩五升耳。厥后籍韩胄等庄为官田，又贾似道广买公田，元代续加官田，明祖平张士诚，又复入诸豪族田，皆据租籍收粮。宣德中，巡抚周忱、知府况钟奏减苏、松粮百万石，疏中称苏府秋粮二百七十余万石，内民粮止十五万余石，余皆官粮，二者并未合并，官粮自七斗六升，民粮自五升。嘉靖中，令各州县尽括境内官、民田裒益之，分摊定额，长洲县官田最多，故额最重；他郡县，官田递轻，今长洲等县每亩科平米三斗七升以次不等，折实粳米，多者几及二斗，少者一斗五六升，远过乎《律》载官田之教。此苏、松、太重赋之源流也。自明以来，行五百年不改，而其中升降盈缩，则因时而异。《苏州府志》称：明臣周忱奏令输布一匹，准米一石；输银一两，准米四石。又称课吏以催科，六七分为上考，终明之世，无征至八九分者。国朝康熙十三年，前抚臣慕天颜疏有曰：”无一官曾经征足，无一县可以全完，无一岁偶能及额。‘雍正中，奏准江苏漕米折征每石银一两。其时银价每两易钱七八百文。以此观之，前明及国初，赋额虽重，大都连欠准折，有名无实而已。嗣是承平百余年，海内殷富，为旷古所未有，江苏尤东南大都会，万商百货，骈阗充溢，甲于寰区。当是时，虽担负之夫、蔬果之佣，亦得以转移职事，分其余润，无论自种、佃种，皆以余力业田，不关仰给之需，遂无不完之赋。故乾隆中年以后，办全漕者数十年，无他，民富故也。惟是末富非本富，易盛亦易衰。至道光癸未大水，元气顿耗，商利减而农利从之，于是民渐自富而之贫，然犹勉强支吾者十年。迨癸巳大水而后始无岁不荒，无县不缓，以国家蠲缓旷典，遂为年例。夫癸巳以前，一二十年而一歉；癸巳以后，则无年不歉。且邻境不歉，而苏、松、太独歉。此何理也？谓州县捏灾？此三十年中，督抚、司道更数十人之多，岂无一二不肯党同欺妄之人？而且圣主不加斥，户部不加驳，科道不加纠，此又何理也？诚以赋重民穷，有不能支持之势。部臣职在守法，自宜一切不问，坚持不减之名；疆臣识在安民，实因万不得已，为此暗减之术。始行之者，为前督臣陶澍，前无臣林则徐，皆一代名臣。揣其意，殆谓减额则永不能加，灾缓则后不为例。原冀民气渐苏，无难复初，初不意年复一年，且年甚一年，而不可返也。臣窃维前办全漕之时，间遇水旱，办成灾者一，办带征者九。带征后依然全漕，故以年计为减成，以十年计，非真减成也。今则年年办灾，永无带征之日，乃真减成也。又官垫民欠后一款，道光之初，数仅分厘；癸巳以后，驯至一二成。夫所谓垫者，岂州县之果能垫哉？不过移杂垫正，移缓垫急，移新垫旧，移银垫米，以官中之钱完官中之粮，将来或额免，或摊赔，同归无著，犹之未完也。故历年粮册必除去垫欠虚数，方得征收实数，以此数，民固未尝完也。伏查苏属全漕一百六十万历后积渐减省，盖自道光中年始，于今三十年矣。《礼》曰：“以三十年之通，制国用。’言综乎三十年之大，凡斯以后可知也。今试以道光十一年起，至咸丰十年止，三十年中，连分数计之，辛卯以后十年，共数一千三百余万，除官垫民欠，得正额之七八成；辛丑以后十年，共数九百余万，除官垫民欠，得正额之五六成；咸丰辛亥以后十年，共数七百余万，除官垫民欠，得正额之四成而已。自粤逆窜陷苏、常，焚烧杀掠之惨，远接宋建炎四年庚戌金兀术故事，盖七百有三十年，无此大劫。臣鸿章亲历新复各州县，向时著名市镇，全成焦土，孔道左右，蹂躏尤甚。又各贼不能相统，此贼所据。难免彼贼劫掠，故贼境即不与官兵交界，亦皆连阡累陌，一片荆榛。凡田一年不耕，便为荒田，今已三年矣，各厅县册报抛荒者，居三分之，虽穷乡僻壤，亦复人烟寥落，间于颓垣断井之旁，遇有居民，无不鹄面鸠形，奄奄待毙。伤心惨目之状，实非郑侠《流民图》可比。已复之松、太如此，未复之苏、常可知。而欲责以重赋，责以数倍他处之重赋，向来暴敛横征之吏，所谓敲骨吸髓者至此，而亦无骨可敲、无髓可吸！斯即据情吁请，全行蠲免四、五年，在皇上如天之心，必蒙俞允。惟是天庾正供，停运三年，军糈浩繁，度支仰屋，其何以济？臣等所不敢出此也。又荒田召种，有顺治年间各省屯田之例可援，然垦熟既远，升科更迟，现报荒田三分之二，已荒者议蠲，未荒者议减，将所存仅此一二成，亦臣等所不敢出此者也。至于办灾例案，自七八成而五六成，而四成，咸丰三年，闻警抛荒仅止三成。若稍存苟且弥缝之见，援抛荒之案，减而又减，约得二三成，非不可以塞责；但前督、抚臣之所以为此者，尚或冀其复旧，今则明知无望，而狃于积习，不以直陈，是全无为国之心，徒有罔上之咎。又臣等所不敢出此也。臣等细核历年粮数，咸丰十年中，百万以上者仅一年，八十万以上者六年，而皆有官垫民欠十余万在其中，是最多之年，民完实数不过九十万。成案如是，民力如是。积弊之后，大难之余，催科一事棘手尤倍。臣等蒿目艰难，悉心筹画，上体宵旰忧民之切，下维军国待用之殷，于万难偏重之中，求两不相妨之道，似宜用‘以与为取，以损为益’之一法，比较历来征收各数，酌近十年之通，改定赋额，不许挪垫，于虚额则大减，于实征则无减，穷变通久，于此时为正办。或者谓：据此定额，未免过少。不知减余之数，仍通省莫重之数，尚非宋、元旧额，不得谓少；且不自今日始也，咸丰十年以前，历年如是，未尝于历年国用有减也。彼时兵革未兴，生聚未改，田园庐舍未损，非犹是完善之江苏乎？夫完善之江苏，仅有此数，则残破之江苏，不应仍有此数？今臣等于残破之余，请照完善之时定额，且不援近年最少之数，不假借、垫、欠虚数，诚不敢谓必有把握。若仍执久置不用之虚额，衡量多寡，欲求转逾乎完善之时，皇上圣明洞鉴，有是事乎？有是理乎？事、理所必无，即刑法所必穷，恐贤如刘晏、李巽，不贤如裴延龄、李实，亦且束手无刺矣。又或者谓：数既犹是，何不仍夫旧贯，尚有冀于将来？不知乾、嘉之江苏，实千载一逢之盛会，不可为例。窃谓自兹以往，如天之福，东南无事，休养生息，二三十年冀可复咸丰及道光末年之江苏；更二三十年，冀可复道光中年之江苏；而悬此虚额数十年以待之，无论无此政体，恐异日之利未必能复，目前之害已不可支。盖臣等今日之办，所谓‘以与为取，以损为益’者，方将借减赋之名，为足赋之实，所以能照完善之时定额者，其机括全在‘减赋’二字之中也。何以言之？办灾办缓，权在胥役，防弊虽有百法，舞弊奚啻千端！止此地产，不减赋之弊，在多一分虚数，即多一分浮费；减额之用，在少一分中饱，即多一分上供。减额既定，胥吏无权，民间既沾实惠，公家亦有实济，是为转移之善术，一也。吴民死亡之外，大半散之四方，故乡赋重，望而生畏，寻常蠲缓，不足去重赋之名，招之不来，荒田愈久愈多，何法以治之？惟闻减赋之令，必当争先复业，是为劳来之善术，一也。往者诸城被陷，官吏一空，乡团抵死拒敌，锣声所达，万众争先，小股贼匪见辄却走。以三首县言之，洞庭、香山、金市，各相持至七、八月之久，固由朝廷恩泽之至深，亦征愚贱天良之未泯。此时减赋令下，彼见皇上于经费匮乏之时，尚有此度越寻常之举，有不感生望外、踊跃输将者乎？是又激劝之善术，一也。臣等所谓‘以与为取，以损为益’者，此也。现在苏郡尚陷贼中，闻各乡多为暗团之约，待时而动，以应官兵。即如常熟反正乡民毁贼卡、杀贼目者，十余处。昆山克复，沿湖居民截杀窜贼无数，是其明证。一闻减赋之令，必当感激涕零，望风增气，他日军麾所指，弩矢之驱更奋，壶浆之意益诚，又未始非固结招徕之一法。臣等伏查顺治八年三月奉上谕：”凡故明仇怨地方，或一处加粮甚重，我朝并无仇怨，何可踵行？此等情由，详察具奏。‘钦此。于是江西瑞、袁等府，明初因陈友谅，加粮倍重，布政使庄应曾会奏复旧额。苏、松独未及上。又雍正三年三月十九日，怡亲王奏请酌减苏、松浮粮，奉旨：“苏、松之浮粮，当日部臣从未陈奏。常廑皇考圣怀，屡欲施恩议减。今怡亲王等悉心筹画，斟酌奏请，朕体皇考爱民宽赋之盛心，准将苏州府额征银蠲免三十万两，松江府十五万两。’钦此。又乾隆二年，奉上谕：”江省粮额尚有浮多之处，著再恩免征银二十万两。‘钦此。部文照雍正三年例办理。仰惟列祖列宗，当东南全盛之时，犹复轸念民依如此其深且厚，况今日之兵燹孑遗，流离琐尾，至于此极也乎！漕粮为惟正之供，而苏、松独曰’浮粮‘，曰’浮赋‘，见诸列圣谕旨及郡县志书，不以为嫌，是知实有浮多应减之处，留以待我皇太后、皇上行之者也。惟有吁恳圣慈鉴察，特沛殊恩，俯准减定苏、松、太三属粮额，由臣等督饬司道设局，分别查明各州县情形，以咸丰中较多之七年为准，折衷定数，总期与旧额本轻，无庸议减之常、镇二属，通融核计，仍得每年起运交仓漕白正耗米一百万石以下、九十万石以上，著为定额。即以此后开征之年为始，永远遵行，不准更有垫完民欠名目。似此核实办理，不特酌十年、二十年之通，相较固无所绌，即酌三十年之通，相去亦不甚远。至官垫民欠，本属弊政，新复之地，百款皆空，无可垫而欲其垫，弊更百出，宜永远禁止。嗣后非大旱、大水实在荒歉者，不准捏灾，著为令。伏愿皇太后、皇上俯念苏、松各属为十八省未有之重赋，非他处被陷州县可比；又为七百年未有之大难，非历年被歉例案可比，去无益之虚额，求有着之实征，下延仪万垂尽之生，上继累朝未竟之志，民生幸甚！固计幸甚！“

　　○仲子崔为父报仇《家语》言子路死辄难，而《左传》、《史记》谓死孔悝之难，虽所纪不同，其忠义之气炳千古矣。惟子路为之子名子崔为父报仇事，诸书佚不传。考《南史孝义传》，师觉授撰《孝子传》八卷，《太平御览》两引之，云：“仲子崔者，仲由之子也。子路仕卫赴蒯贵之乱，卫人于《左传》作孟。杀之。子崔既长，欲报父仇，知之，曰：”夫君子不掩人之不备，须后日于城西决战。‘其日，持蒲弓、木戟，与子崔战而死。“又云：”初，子路仕卫赴蒯之乱，卫人狐时守门，杀子路。子崔既长，告孔子欲报父仇，夫子曰：“行矣。’子即行。知之，于城西决战。持蒲弓、木戟而死。”。今觉授之书久不传，而此两引，可以互证，足见忠臣之后复有孝子，可为圣门生色，亦大快人心也。

　　○孝媳任邱边雪坡大令厚庆尝言，伊邻村妇有走无常者，一日晨起，告人曰：“吾今退役矣。昨夜奉票赴前村摄傅家妪，见其寡媳独守病榻，泪下如雨，屡跪灶神前喃喃絮祷，愿减寿十年，以益姑算。吾牵妪之魂，将欲出门，媳一哭仆地，其魂自顶门跃出，张手来夺，高不过尺余，而气力绝大，几为所仆。因告以奉票传人，事非得已。媳魂哀哭不放，吾睹其情状可怜，不忍再捉，回禀城隍神，神亦为之太息，谓：”此媳纯孝，我据情代求冥王，当蒙怜血，或可挽回。‘又谓：“汝存心尚好，此后亦不必充役矣。’”当遣人至前村探视傅妪，果已复苏。越七、八年，尚康强无恙。有人叩其媳魂出事，答言：“仆地时一无所知，但觉心窝如刺一锥耳。”此所谓孝弟之至，通于神明。雪坡为人极笃实，居官有惠政，当非[B220]々言。

　　○文昌为淫祀今文昌之祀遍天下矣，隆重几与文庙等。然或谓为星辰，或指为人神，究莫能明也。侯官郑桐侯大令廷圭摄金华县时，与余同祭文昌，谓余曰：“文昌在康熙、雍正时，曾奉部文以为淫祀禁止，盖由漳浦蔡文恭公新之封翁部控所致也。初，闽人多祀文昌神，不过另设庙貌耳。时漳浦有绅士乃建阁于学宫而祀之，蔡封翁止之不得，遂控于官府，皆不胜，忿而控部，部议以文昌之神不见经传，诚为淫祀，行文禁止。其案牍大令曾亲见之。然文恭公乃登甲科，位宰相，为理学名臣。余考文昌之列入祀典，则自嘉庆六年始，当时，盖礼臣偶未之考也。又按《明史》，宏治时，亦有折毁文昌庙之令。然宋人呈自牧《梦粱录》载：”梓潼帝君庙在吴山承天观，此蜀中神，专掌注禄藉，凡四方士子求名赴选者，悉祷之。封王爵曰惠文忠武孝德仁圣王。王之父母，及妃，及弟，若子，若孙，若妇，若女，俱褒赐显爵美号，建嘉庆楼奉香灯。“云云。是文昌之祀亦匪今斯今矣。

　　○孟子之子余尝见《孟氏谱》，孟仲子名Э，孟子之子也。《公孙子》内有“孟仲子问”云云，盖曾师事丑耳。赵氏注以为孟子之从昆弟，朱之采之，误矣。

　　○海甯陈氏安澜园道光戊子，余年十七岁，应戊子乡试，顺道往海甯观潮，并游庙宫及吾家安澜园。时久不南巡，只十二楼新葺，此外台榭颇多倾圮，而树石苍秀奇古，池荷万柄，香气盈溢，梅花大者，夭矫轮，参天蔽日。高宗皇帝诗所谓“园以梅称绝”者是也。厅事中设御座。相传数年前，有一狂生，被酒踞座而遗，忽见一金甲神ㄏ之扑地，头额破损扶归，大病几死。五十年来之虚位，尚有神物呵护，仰见皇灵之远。同治癸酉重游是园，已四十六载矣。经粤贼之乱，尺木不存，梅亦根拨俱尽，蔓草荒烟，一望无际，殊有黍离之感。断壁上犹见袁简斋先生所题诗一绝云：“百亩池塘十亩花，擎天老树绿槎牙。调羹梅亦如松古，想见三朝宰相家。”以后则墙亦倾颓，不能辨识矣。时大府方重修庙宫，以祀海神，奏明动帑六万，不日当可焕然一新。而斯园则零落，与绿野、平泉同其湮没，深可慨也！

　　●卷七○梦王十朋上海余见韦文荣晚年登第，梦五十朋以侍生帖来谒。时年已老，私念岂能鼎甲乎？后列三甲，除县令。又梦十朋以治生帖来拜，不解其故。嗣选乐清，始悟前梦。至县，遂修其墓，访其子孙，又梦十朋来谢。未几，猎人以虎皮送，云是十朋墓所获也。

　　○开吴淞江同治十年冬，大府奏开吴淞江，合昆山、新阳、宝山、嘉定、华亭、娄县、南汇、川沙、青浦、上海九县一厅之民以赴役。余时摄上海县事。江之浚，起于青浦，讫于上海，共一万一千余丈。而江之在上境者十之七，故上海承派之工居十之四，彼八县一厅仅得工十之六耳。上海图止二百十有四，田止六十八万余亩，而承此大工，民力困甚。然自同治二年起已如此派法，不能不照章办理。于是按图分段，按亩出夫，抢攘一月有余，自十年十二月起，至十一年正月初旬，民夫始陆续赴工兴挑。遇雨即停止，雨止则戽水，水尽再挑，再雨再戽；春日多雨，戽水不胜其惫。且一遇天雨，夫即散归，雨止后或来或不来，又须催提。盖夫在本境近，归家易，不若他县长募之夫距家远，不能归，可坐守也。他县他地少，夫常集，雨止晴挑，势常逸，故见功易。上海分地多，夫易散，雨止而晴，不能即挑，势常劳，故见功难。然同事一江，他县竣工，而上海不能不随之竣，则追呼不可少缓也。他县地少，皆并于一局，而呼应灵；且其财汇于一局，而用度便。上海地多，图自为局，二百十四图则二百十四局，意见不能无格，即指臂已不能自如；以往往有此图之资已馨，或归取，或商借，纷纷扰扰，不能归一，则约束不可不严也。余自正月初即赴工督办，诱掖奖劝、督责，唇焦舌敝，历一百余日，居然不误工，且先他县完工；工程之宽深如式，甲于他县。历荷大府褒嘉，虽由董事之经理得宜、小民之赴工趋事，此其中殆有天幸焉。图董中有文生张春沂者，年八十六岁，精力如少壮，从事四阅月，急公踊跃，未尝告劳，且为他图排解一切，绛县老人，不足多矣。大工概蒇，余因上海受工太钜，民力不胜，历陈本邑凋敝情形，详请大府：以后开浚之役，永远减去二成。已荷批准立案。余去任后，闻图民已将宪批及余详文刊石垂永久，庶几民困少苏，余亦藉告无罪于吾民耳。先是，雍正六年，家文勤相国奉世宗之命督开吴淞江时，松江府知府周公中钅宏勤其官而水死，优旨赠太仆寺卿，遗民感德，私祀之，屡著灵爽。道光七年，巡抚陶文毅公重浚此江，以公阴佑奏，奉特旨立庙江干，春秋致祭。方事之殷也，余也公与先相国当日有共事之雅，虔祷公祠。半年之中，聚民夫数万人于河上，风尘不惊，疾疫不作，工程克期，是非神助曷克臻此！故于竣事后，上一联于神祠曰：“百四十年旧迹重开，念先人，谊切同舟，数典敢忘其祖？万一千丈钜工告蒇，庆此日，江流顺轨，惟公所存者神。”以志神贶云。

　　开河有铁沙，有陷沙，又曰滟沙。铁沙不过费力，开一层，即深一层。陷沙则今日挑去若干尺，明日以涨出若干尺，工费最重。法当多集人夫，一日挑竣，放水压之，乃可不涨，而挑至深处，一日又不能竣工，则须有烈日晒之亦可，此外更无别法。又有烂泥，亦非易挑者，挑遇泉眼，水涌溢喷出，一昔可以满河。去以木桶围之，而挑其旁，则不致横溢，而水亦随旁落。更有鼋窟之处，则水不能戽乾。是役也，遇有二窟，一在太仆庙上里许，戽水一日，鼋自徙去，岸上见其足迹，次日遂涸。一在太仆庙下四、五里，其窟最大，集人夫数百戽之，一日仅去水尺许，一昔如故，内中有老鼋探首出窥，颈大如瓮，复有大红鲤鱼，长八、九尺，游泳其中，戽数日，人力穷而工不竟，乃筑防环其窟，而于其外施工焉。从来筑城、筑堤，但以土方计工，则开河则必兼水方。如此次浚江，先筑坝戽水，水尽乃施挑工。每三十丈置一车，以备戽水，殊不知开挑既深，先则需二车相接，继则三车相接，终则四车相接，四车不过抵一车之用，而人夫倍蓰矣。况三十丈之长，一车断不敷用，则不能不添车，此即图赔矣。初开不过去地一丈，二人一日可得土一方，受值裕如。至一丈五尺，四人竟日仅得土一方，而水已横溢四出，又别需人运水，其运水需桩，需坝，乃得运土。运土定例，又须出土于十丈之外，而运者由下而上，往返计二百三四十步，人益劳，既深至二丈，则四人竟日尚不得土一方，而所定土方之值不能增。总局始事所计，但及土方之工，既束于成数，欲稍为变通，则土未及半，帑银已竭，不能不听各图之自为筹画，此又图赔矣。图安能赔？不过按田贴费而已。故上海素有“开河田还债”之谣，此等情形，余均沥陈于应敏斋方伯之前，方伯闻之，亦深怆恻，故减派一详得以邀准。计是役，民间贴费不下五万，勤而克集，余所贴仅千金，而百姓顾颂余不置，良足愧也。因详记之，俾后来有所考焉。

　　开河之先，必须两头将坝筑住，而后可以戽水。筑坝前一日，当事者先行祭坝，而后施工。祭过之后，虽河面数十丈之广，河身数十里之长，戽水之时一鳞不获矣。若仍有鱼，则坝必坍塌。余在南汇开吕家浜，上海开吴淞江，皆是如是。谓非有神司之，可乎？

　　○劫运咸丰辛酉之冬，诸暨包立生初与贼拒时，贼屡以万众环攻之，立生率村众出战辄得大捷，每一阵，必斩刈千百，贼多束手就戮者。因相传立生有异术，得仙灵护佑。及壬戌之夏，一败涂地。初无神奇，人多不解其故。因忆家梅亭方伯尝言，嘉庆初年，三省教匪作乱之际，方伯时为县佐，解饷银数万赴大营，中途猝与贼遇。望见前山有一营官军驻扎，急走依之，未及里许，贼已蓦至，乃推饷车入深草中潜匿，己及人夫皆伏于车畔。贼大队从旁吹唇而过，竟不之睹。以为山前必决斗矣，及从草间遥望之，但见贼至营内，官军并不接仗，皆延颈就戮，贼遂烧营而去。始相庆幸，不走入营盘得免死。然官军所以不斗之故，卒不能知。比教匪破败时，官军数十人追贼，可以斩杀数百千人，无一人格者，乃悟劫运使然，前后皆是气之所慑。立生之胜败亦此类也。

　　○冥王用通事上海五方杂处，狱讼烦多，讯鞫闽、广人之案不能不用通事，俾传达言语。顾一省之中，口音亦复各别，即通事有不能尽解者，每以为苦。尝戏与友人言：“此时沪上华、夷杂处，死者魂归东岳，恐冥王倾耳于侏离之音亦不能办，必须亦广用舌人矣。”友人谓：“鬼神者，二气之良能，既已神矣，安有不解之理？”后阅乾隆中上海人李巽廷明府心衡所著《金川琐记》，内载：丙午春，章谷城隍庙落成，铺户中一银匠某死，半日夏苏，自言：“城隍招募差役十三名，已有十人，并我得十一人矣，尚缺其二，虑无可充通事者，我举通事某勤慎可用，城隍已赐允。我生前无大过恶，幸不被谴责。冥间与阳世无异，戒妻子勿悲泣。”言讫长逝。所谓某者，小金川夷人，充章谷屯通事有年矣。强健无恙，翌午觉心腹猝痛，逾刻即死。金川，汉、番错处，非通事不能达语言，顾神无不格，犹需狄耶？固知阴阳一理，事非偶然，云云。则余所谓“今之冥王不能不广用舌人”，非无稽之戏言矣。

　　○华亭令戏惩武秀才江苏人尚文学，习武者少，然武科不能废，当岁试之年，辄搜罗充数，往往不及额而止。无赖者幸博一衿，不求上进，每横于一乡，不特闾里苦之，即地方官亦苦之。尝闻前华亭令云梦许君治鞫一事，不禁为之失笑。许君为政以廉干名，一日者，有武生扭一乡人至县，喧诉，许讯其故，则乡人入城担粪，误触生，污其衣，已经途人排解，令代为浣濯及服礼，而生不可，必欲痛扌失之而后已。许询悉其情，亦拍案大怒曰：“尔小人乃粗心，擅污秀才衣，法当重责！”乡人惶恐乞怜。许良久曰：“姑宽尔。”令生坐于堂侧，而饬乡人向之叩头百以谢罪。叩至七十余，许忽曰：“我几忘之，尔之秀才，文乎？”武乎？对曰：“是武。”则又冁然曰：“我大误。文秀才应叩一百，武则一半可矣。今多叩二十余头，尔应还之。”复令乡人高坐，而捉武生还叩。生不肯，则令皂隶挟持而抑其首，叩还二十余，乃释。生大怒走出。许抚掌大笑。邑人观者，闻者，亦无不大笑也。是举虽非正道，然松人至今啧啧以为美谈。《诗》云“善戏谑兮，不为虐兮”，许君之戏，毋乃近于虐哉！

　　○修归太仆墓许君，乾隆己未进士，需次都门时，梦归太仆有光持名刺来谒，曰：“庐舍遭邻人削且尽，祈公主持之。”寤而不解其故。寻选昆山令，抵任，太仆后人适诉祖墓被占事，恍悟前梦，立往经丈。凡越占者，悉清还之，并立碑定界焉。同治庚午，余代理新阳县事，墓又复芜秽不治。余捐俸葺，并为建立墓门。会岁试，拔其十世孙祖英第一，补博士弟子员，俾世守太仆墓。然余并无所谓梦兆也。

　　○耕大典耕之礼，各直省届期举行。江南诸县皆以谷播，上海则兼播棉子，以其地产棉也。记余道光壬辰岁在京师诣先农坛，恭观皇上耕之所。坛地辽阔，约有数里，龙鳞凤隰，陇亩纵横。居中为太岁庙，庙前为祈谷坛，后为贮仓，殿宇规制宏丽。树皆松柏，卧者，立者，虬枝蟠结，黛色参天，大抵是数百年物。当陇亩前起耕台，台以板为之，地则之以荐。台前扌答山棚，棚皆以五彩绸绫结成，光灿夺目。皇帝躬耕之处，地约一亩许；两旁分十二畦，乃三王、九卿扶犁之所。时正值诸王公方演御耕牛，牛色正黄，身披黄缎龙鞯，以黄丝绳笼，其头顶竖金牌，上嵌红宝石。一执鞭、执便桶之农官随行。耕时，两旁立校尉，执五色春者二十四人，歌《禾词》者二十四人，依牛行，上下三推毕，春即退。三王、九卿之牛皆以黑缎、红缎为鞯，襄事者俱风蓑雨笠以象农事。煌煌巨典，仰见圣朝重农之盛意矣。

　　○卤簿名物记余在京师，尝值大驾郊祀，又恭遇六飞谒陵，卤簿之盛，观之而不识其名，问之亦不能尽悉，颇以为歉。嗣阅吴江陆朗夫中丞《卤簿名物记》，始恍然若置身属车豹尾间，因节录之：按卤簿之别，有曰大驾者，郊祀用之；曰法驾朝，朝会用之；曰鸾驾者，岁时出入用之；曰骑驾者，行幸所至用之。大驾最为备物，尊天祖也。法驾稍损其数，文物声明，取足昭德而止。鸾与骑又加损焉，事非特典，不敢同于所尊贵也。凡为盖者，五十有四：九龙而曲柄者四，色俱黄；翠华、紫芝两盖承之；九龙而直柄者二十，色亦黄，皆以次、序立；花卉而分五色者十；九龙而分五色者亦十；每色各二，其立不以次，而以相间。纯紫与赤而方盖者八。为扇者七十二：寿字者八，黄而以龙者十六，赤而双龙者八，黄与赤单龙者各八，孔雀、雉尾及鸾凤文而赤且方者各八。幢之属十有六：长寿也，紫也，霓也，羽葆也，各四。幡之属十有六：信幡也，绛引也，豹尾也，龙首竿也，亦各四。曰教孝表节，曰明刑弼教，曰行庆施惠，曰褒功怀远，曰振武，曰敷文，曰纳言，曰进善，八者各为一偶，凡旌之属，亦十有六。于是有四金节，四仪氅，四黄麾。而继之以八大纛二十四，羽林大纛、前锋大纛共十六，五色销金龙纛共四十，凡为纛者八十。取诸祥禽者：仪凤、翔鸾、仙鹤、孔雀、黄鹄、白雉、赤乌，华虫、振鹭、鸣鸢；取诸灵兽者；游麟、彩狮、白泽、角端、赤熊、黄熊〔罴〕、辟邪、犀牛、天马、天鹿；取诸四神者四，取诸四渎五岳者九；取诸五星二十八宿者三十三；取诸廿雨者四；取诸八风者八；取诸取五云、五雷者十；取诸日、月者各一。其外有门八，金鼓二，翠华二，五色销金小各四，出警入跸旗各一。之数，共百有二十。为金，为星，为卧瓜，为立瓜，为吾仗，为御杖，各十有六。又六人持仗而前导，曰引仗。自盖至引仗，其名一十有七。红镫六。二镫之下，鼓二十四，金二，仗鼓四，板四，横笛十二；又二镫之下，鼓二十四，金二，仗鼓四，板四，横笛十二；又二镫之下，钲四，大、小铜角各十六。自红镫至铜角，其名一十有六。午门之内有金辇、玉辇焉。午门内之有五辂、五宝象焉。天安门之下，则又有四朝象焉。朝象虽非朝期，率每晨而一至。引仗以上，左太和门之内。铜角以上，在端门之内。其最近御座者，有拂尘，有金垆，有香盒，数各二；沐盆、唾盂、大小金瓶、金椅、金杌，数各一；执大刀者，执弓矢者，执豹尾枪者，每事各三十人，其立亦不以次，而以相间，荷殳、戟者各四人，侍殿前执曲柄黄盖者一人，殿下花盖之间执净鞭者四人。自黄龙以下，诸盖之间仗马十，掌骑者十人。殿之下、陛之上执戏竹者二人。计卤簿所需千八百人。国朝制作之明备，真超越前古而上矣。

　　○辨何桂珍之冤军兴十余载，士大夫以身殉疆场者，指不胜屈。膏涂原野，莫相收恤者，有之；断躯绝豆，事不上闻者，有之；若阻挠百端，独婴惨祸，生前招苛议，生后被余责者，则云南何公桂珍冤最甚焉。公以甯太道江南，安抚福公留之江北，令之募勇剿贼。无一金之饷、一昔之粮，得二百人，率之而行，集溃兵团勇合三千人，以大破捻贼、招降贼酋，军声大振。论者以为必邀上赏矣，乃以逗留不救庐江，被劾免官。其实檄救庐江之文尚未至公手，而城已被陷。大帅将欲卸己之责，遂归罪于公。公既褫职，大帅又留公驻英山。八月之中，仅支银三百两，而士卒三千人，居无帐幕，食无粮米，徒以忠义相激。日提饥军转战贼中，贼来益众，兵败莫援，已岌岌不可终日矣。而大帅又密书令其图翦招降之贼，书复落于贼手，顷刻变作，公遂粉骨碎身于贼。于是复以机事不密咎公。实则此书亦未抵公也。公殁后，恤典不及。其弟为行状，尚不敢声公之冤，仍循弹章为据。吴侍郎廷栋发愤言之，而事稍白。越数年，曾文正公复为公作《殉难碑记》，乃获昭雪。然当时虽正人君子，亦未尝不责公也。余谓公事绝与明督师袁襄愍类。袁斩毛文龙，一时无不谓其冤者，即后世犹盛訾之。洎乾隆年间纪文达公阅历朝档子，始知文龙曾通款我朝，则文龙在明固万死不足惜者也。我太宗文皇帝之围燕京也，襄愍千里赴援，自谓无罪，庄烈帝以脱归之太监告其“引敌胁和”，遂执而剐之。当是时，众议沸腾，虽东林诸贤者，亦无不欲食其肉也。直至南都建立，北来人传太宗之密谋，乃知中反间计，于是始有襄愍之谥，而袁公则既死矣。合观袁、何二公之厄，知千古忠臣义士不逢表白、含冤终古者，当不乏其人也。

　　○古人被冤古人之被冤者，以余所见，莫屈于晋之陶士行，而枉于唐之八司马。陶公匡辅晋室，与郭汾阳不殊，梅陶谓其忠顺勤劳似孔明，良非虚誉。乃本传中载：“或云：侃少时渔雷泽，网得一梭，以桂于壁。有顷雷雨，自化为龙而去。又梦生八翼，飞而上天，见天门九重，已登其八，唯一门不得入，阍者以杖击之，因坠地，折其左翼。及寤，左腋犹痛。比都督八州，据上流，拥强兵，潜有窥窬之志，每思折翼之祥，自抑而止。”云云。史臣因之，遂加“悖矣”之诋，复引夫子曰“人无求备”，以为斯言之信。呜呼！此等纪载、评论，何异于秦长脚“莫须有”三字狱哉！使陶公而果有包藏之心，则何以辞大将军？何以季年不与朝权？何以未亡之前欲逊位归国？举动光明若此，乃以意志之暧昧诬之，不能不为之称屈矣！夫梭化为龙，事容或有；梦生八翼，未必尽诬，然此亦皆寻常之事耳。试问既称之曰“潜”，则于何见之？深探之曰“志”，则于何知之？曰“思折翼之祥”，或代之思耶？抑陶公自思耶？陶公自思，何人窥见其思？若或人代思，其思何足为据！凡物将起而人抑之，固众所共见也；若意念之起而自抑之，又岂众所能见耶？此等之“志”与“思”，使陶公果有之，必不肯告人，明矣。陶公不言，而人能窥之，岂理也耶？总之，为此谤者，必庾亮之徒。亮以元舅之尊，掖膺下拜，反被嘲诮，则心怀之忿悒何如！陶公甫亡，即表杀其子，岂非报复之明徵哉！吏臣无识，从而采之，横使忠臣被不忠之谤，岂不令人气沮！唐王叔文、王亻丕侍顺宗于东宫，顺宗既即位，甘盘旧学，擢在贵近，亦事之常。叔文与亻丕赞襄初政，首罢宫市，则恤民也；追阳城陆贽，则进贤也；拒韦皋之请兼两川，则持大体也；辨刘辟之奸，则有远识也；至欲夺宦官之兵权，尤是唐朝第一大事。不幸而顺宗之疾不瘳，宦寺俱文珍等遂起而与之为难。太子急欲得帝位，韦皋窥其意而请之，文珍迎其意而立之，于是八司马败矣。然求实叔文、亻丕之罪，无有也。乃加以阴谋秘计等语，是亦“莫须有”之狱也。锻炼周内，无瑕可摘，则以王亻丕之吴语亦举以为恶。夫以亻丕吴人，不许为吴语，岂晋人、楚人一仕于朝，即不得为晋、楚语耶？宦官以此为罪名，史官据此定罪案，岂不可恨！不然，八司可中陆质之经术，刘禹锡之词章，柳宗元之文章、政事，皆表表一时，宪宗岂真一无所见？特以文珍辈拥立之故，遂低首下心，一切任之。卒之刘辟果反，宪宗亦终弑于阉寺，驯至甘露之变，唐室遂以不振。八司马虽含冤于九原，当不免窃笑于地下耳。后来贤如范文正公，已称其枉。至我高宗纯皇帝御论亦辨白之。八司马者，得后世贤相、圣君为之昭雪，当可无遗憾矣。

　　○陈卧子少时读明陈卧子先生制艺，心即仪其人。同治戊辰，摄宰青浦县，县境所辖之广富林则公墓道在焉，粤寇之乱，祠堂被毁，宰木无存，余因捐俸货赀，重建祠宇，而以公同志夏考功父子配。祠既成，以公为高宗所褒恤，曾赐忠裕特谥者，遂详请以公墓列入邑之祀典，春秋遣官致祭。总督马公、巡抚丁公会疏入奏，己巳之春，得旨报可。余因率同官亲往致祭焉。考公一生文章、政事、风义，炳若日星。殉节后，子妇三世苦节，具见明德之远。乃卒斩焉无后，不能不有疑于天道。然公大节大名，昭垂宇内，亦不在子孙之有无也。公初生时，母夫人梦若龙者降室之东壁，蜿蜒有光，故名子龙。后与陆子玄同祈梦于忠肃祠，公梦负一虎，谓必风云会合之意。子玄则忠肃授以沈阳地图一卷，亦意其当官于此地也。嗣公起义殉国，虽赴水死，犹悬其首于虎头牌上，宛然虎负之象。而子玄以丁酉科场竟流辽左，事皆奇徵。故余为公详请崇祀文内有曰：“生有自来，夙著蟠龙之瑞；死而后已，果符负虎之徵。”盖指此二事也。夏考功彝仲谥忠节，曾举天下清官第一。子舍人完淳，字存古，谥节愍，年十六遭国难，作《大哀赋》，论者谓不减庾信之《哀江南》。先后与公抗节死。公豹目蜷发，又目上视，为盼刀眼，与于忠肃同，居恒揽镜曰：“此头终当为谁斫？”于顺治丁亥，筮得《明夷》，五月遂遇难。《明史于公传》书华亭人；而崇祯三年《南国贤书》所列解元杨廷枢吴县人，而公则署青浦县学生。青浦于嘉靖时割华亭、上海县地所置，史特仍其旧贯而书之耳。杨廷枢，字维斗，亦殉国难。

　　○华亭县分析考华亭，古县地，属会稽郡，后改娄县，属吴郡，至唐始析昆山、海盐、嘉兴三县地，置华亭县，而吴郡改苏州，后唐同光年，分苏州，置秀州，宋政和年，又改为嘉禾郡，庆元年，升为嘉兴府，而华亭县仍属焉。元至元年，分嘉兴路，置华亭府，复更名松江府，又析华亭县为上海县。明再析华亭、上海县地，置青浦县。本朝雍在二年，复析华亭、上海地，置南汇县。余五六年中，历摄南汇、青浦、上海三县事，实则尚不出古之华亭一县地也。嘉兴府即古由拳城，后城陷为湖，今青浦县之氵殿山湖是。明万历朝筑青浦县，其砖石皆捞于湖内之故城。由拳之陷而为湖，疑不在秦时，特载籍无可考证。余宰青浦时，曾作《峰泖莼思图》，秀水金莲生鸿为题四绝句，内一首云：“青龙镇属由拳地，难得双凫集此间。若以宦途今视昔，花封依旧在乡关。”亦指由拳故城而言。青龙镇，吴孙权造战船处，今隶青浦。

　　○作官须明公罪私罪合肥蒯蔗农观察德标，真诚笃实，古君子也。督办松沪厘捐总局。余于丙寅冬奉李爵相委提调局务，日夕共事，最为契合。观察言：爵相家居时，门前有一大池，冬日涸水，取鱼于池底，起得四五寸土偶万计，人马戈甲雕镂精绝，俨然如生。哄传远近，观者日千百人，不知何祥。既爵相登第，入词馆，以为应之矣；今乃知为弟兄总统师干，削平群盗之兆。然水中之土，何以能结成人物？岂亦化工为之耶？观察尝为余言：“作官者，私罪不可有，公罪不可无。”盖求免公罪，即是私罪矣。余在青浦，一夜，城内有来报盗者，余亟率壮勇往捕，则盗已遁矣。细察情形，盗先以软梯越墙入，撬门行窃，事主惊起，大呼，盗乃以刀吓制，而开大门亡去，故房门有撬损痕，而大门无恙。惟所失止洋银一元、钱五百文、布衣数件，计赃不逾贯。事主之兄则现充县役者也。次日具补吴词，又称是窃。余曰：“已经勘明，临时行强，何故不言盗？”乃嗫嚅曰：“赃数无多，不敢累本官得处分。”余大笑曰：“一行作吏，已置升沉于度外矣！尔不知失盗其责轻，讳盗其咎重？我甯就公罪耳。”卒申报之。后一年六月限满无获，余得降一级调用处分。人以余为拘泥，余则谓：“级虽降而心无愧，乃愈于不降级者。”后读《陆清献公年谱》：在灵寿县时，一宦家失盗，吏白：申文内不当用“强劫”字。先生不欲以隐忍含糊，竟以“劫盗”报。郡守恐其累己，捉吏痛责，先生不为动。未几获盗，将成狱，而中丞不欲上闻，命改为窃，郡守忽传谕奉行。先生甯以诚去官，不欲以伪居位，卒不改，云云。余事有与暗合者，则观察“私罪不可有”之说启之也。

　　○洋将之儒雅英国总兵丢乐德克奉其国主之命，驻防甯波，以保卫国之商旅。同治元年四月，甯城之复，丢与有力。及九月中，贼大队攻扑甯郡，丢率洋兵五十人入城助守，出奇制胜。嗣绿头勇滋事，丢复会同我官军靖其难。为人恂恂儒雅，和众而识大体，甯之官绅皆亲爱之。十二月，我军之洋将买忒勒攻绍兴城，中炮死，李帅所遣之德克碑未来，在绍之洋枪队无统帅，史士良观察请丢往权代之，丢不可，曰：“我国法：驻防官不能出百里外。”观察强之，其国之领事、释译等官亦相为怂恿，丢乃以打鸟打其提督，而率众行。盖打鸟则可出百里矣。既至，与贼战，大破之。俟德克碑至，乃退。明年正月，绍城克复。丢只因擅离汛地，为其提督劾罢。甯人大戚，公吁留之，不可。观察与众绅士筹商馈白金万，以为赆。丢不受，固与之，则曰：“我国法：人臣不能受邻国赠贿也。”无已，则留二千金以犒其军士，曰：“是从我与中国捍患者。”其八千金断断却之矣。临别流涕谓观察曰：“我与甯人相处久，承相爱，归后虽死亦不忘甯人。更有一言相告：洋枪队勇丁训练已成，不可以贼平而遂撤之，留之不特以自卫，亦可备意外警。须切记之。”遂扬帆去。余以其事启闻李帅，帅复书谓：“此等举动，中国士夫所难，不意得之岛客，可胜钦佩”，云云。至今宁波人士言及丢总兵者，未尝不覃然思也。买忒勒，法国人，受中国总兵官衔。临阵奋不顾身，遂殒于绍兴城下。颇读华书，吴春泉刺史冬日尝往访之，会北风大作，买执吴手曰：“北风其凉，雨雪其。惠而好我，携手同行。”洋将也，而颇有中土儒将风流。

　　○孙文靖公金匮孙文靖公尔准字平叔，以翰林起家，历官至闽浙总督，赠太子太师，入祀名宦祠。公负经济才，任闽督，兴利除弊，浚木兰陂溉田数万顷，平台湾张丙之乱，善政指不胜屈，闽人至今德之。公身肥大，健啖，食鸡子及馒头可逾一百。尝阅兵至泉州府，太守崇君福馈以馒首百，卷蒸百，一品锅内双鸡、双鸭，公尽食之，告人曰：“我阅兵两省，惟至泉州乃得一饱耳。”幼年身肥，夏日苦热，则以大缸满贮井水，身浸其中，仅露口鼻以为乐。十八岁时，自尊人广西巡抚署中归，道钱塘江，正遇秋汛，大喜，欲观潮，放舟江心以俟。比潮至，闻万马奔腾声，急出至首视之，舟人谏，不听，立未定，已为潮头卷入江中。仓卒之间，但觉浪压肩背而过，有千万斤之重，三四翻腾，遂掀于江岸，若有人舁之起者，一无所苦。公自言：“素来短视，受此大惊，卒未识潮为河状。”殊可笑也。公生平以扶植善类自任，巡抚安徽时，安化陶文毅公澍为方伯，文毅陛见，论某官不法事，声色俱厉，须髯翕张。宣宗疑之，密谕公履任后察其为人。公密疏保举，奉朱批曰：“卿不可为其所愚。”又具疏力荐其贤，文毅公遂获大用，荐督两江，为时名臣，公之力也。官闽臬时，漳浦黄忠端公石斋先生墓旁地为豪家所占，子孙力弱，与争不胜。一夕，天大雷雨，遍山上下皆坟起，成“黄山”字，无虑数千万。豪大惊，叩首还之。公有诗纪其事于《泰云常诗集》中。督闽后，遂以忠端公之理学忠义，奏请崇祀文庙两庑，得俞旨焉。

　　○姚菩萨余师仁和姚平泉先生讳光晋，道光乙酉举人，以勾股算术受知仪徵阮文达相国。八试礼部不第，与《一统志》，得知县，先生不乐吏职，改授教谕归，年七十余，始选上虞县教谕，训诸生以经义。每岁科试，他广文于新进诸生如也，先生独否，故虞人虽妇人孺子无不知先生之贤者，每言及，不称其官，辄曰“姚菩萨”云。先生于咸丰甲寅正月，梦至一处，四山若立壁，上有瀑布，屈曲下流；有老僧出迎，属先生坐片石上。醒而异之，不识何处，因绘一《梦游图》，赋诗志之。是年夏到上虞，闻仙姑洞有瀑布，往游焉，则依然梦境也。乃自谓前生为此山老衲，复绘一《独立图》，自题其上云：“了他过去因缘，偶然游戏；还我本来面目，自在逍遥。”年八十一卒。卒之上一日，忽有两镫自中门入，家人咸见之，诘问谁何，则无人焉，镫亦遂不见。去来有自，“菩萨”之名不虚得矣。先生博学，工诗文，所著述甚富。惟《瓶山草堂诗》曾刻以行世，此外尚有《古文捃逸》、《周易贞字质疑》、《四裔年表》皆藏于家。庚、辛之乱，付之劫灰，而诗板亦成煨烬。越十年，辛未夏，先生甥俞荫甫太史樾出所辑《瓶山草堂集》见示，文二卷，诗二卷，琐谈二卷，盖止六卷，视原刻诗钞十之五、六耳。因捐俸刻之，而以板仍归之太史焉。

　　○金岱峰秀水金岱峰先生讳衍宗，嘉庆庚申举人，与先伯云伯公同年，官温州府教授。咸丰己未，重赋鹿鸣。其女孙为余家冢妇。先生湛于经学，著述甚多。庚申之冬，无疾而卒。先数月，自知死期，时避地临安，命子孙届期皆集。集后，令皆诵佛号，遂瞑目而逝。亦似前生由竺国来者。先生之六世从祖为忠节公正希先生，明末在徽州与其弟子江天乙举义，兵败被执，殉节于南京。公丰颐，美须髯，而两眉倒向，与陈卧子先生豹目上视同为姑布家所谓凶相者。闻公少时，有一寡嫂将殉其夫，质诸公，公曰：“千载一时也。”及授命时，江天乙大呼公曰：“此千载一时也！”盖其嫂殁之日，即江生之日云。公之曾孙桧门先生讳德焕，状元及第，官至总宪，即岱峰先生之曾祖也。

　　○触忌讳淳中丞德巡抚浙江时，御下严，吏胥恨之。于元旦日，投淳安、德清、乌程、归安四县文书，登号则“淳、德、乌、归”四字并列，盖以“归”字之音同“龟”耳。中丞觉之，大怒，皆予重责。自此，乌程、归安二县只称程、安矣。偶阅南宋龚明之《中吴纪闻》，内载：孙彦文郎中好以俗下语为诗文，秦师垣生于腊月二十五日，孙《献寿诗》云：“面脸丹如朱顶鹤，髭髯长似绿毛龟。欲知相府生辰日，此是人间祭灶时。”桧甚喜之。是在宋时不特龟之号不忌，即二十五日送灶之鄙谚亦无之矣。使施此诗于今日，其不遭诟怒者几希！

　　○寿春亭之诙谐诸暨寿春亭先生于敏，嘉庆庚午举人，道光年间，官汤溪县训导，时八十余岁。人极和蔼，健饮啖，健步，所到之处人争迎之，老稚妇女无不识寿老师也。年逾九十，视听不衰。历任督学使者皆引重之，故不丽于计典。先生善谈，尤喜诙谐。同寮中坐无车公不乐也。向来府试盐场例留校官二人，皆以命年力强壮者，为便于稽察之故，故先生从未监场，颇以为歉。咸丰纪元，太守和君龄，府试忽以命先生，先生大喜，向上揖谢曰：“太尊知我尚属有用之材，不是全废之物。”众皆失笑。于是端坐堂上者竟日，不稍跛倚，时先生已九十二岁，人咸服其精神之健焉。会同寮公宴，余与府教授萧山蔡二风强先生饮酒食肉，进一巨觥，则侑以肉一大脔，先生尽三十余觥，起而笑曰：“昔孔子厄于陈、蔡，饥欲死；我今厄于陈、蔡，饱欲死。古今人真不相及也！”众俱粲然。

　　○李善兰星命论余最不信星命推步之说，以为一时生一人，一日当生十二人，以岁计之，则有四千三百二十人；以一甲子计之，止有二十五万九千二百人而已。今只一大郡以计其户口之数，已不下数十万人，则举天下之大，自王公大人以至小民，何啻亿万万人，则生时同者，必不少矣。其间王公大人始生之时，必有庶民同时而生者，又何贵贱贫富之不同也！每举是说以诘谈星命者，多不能答。近见海甯李善兰所作《星命论》，尤为畅快。其略谓：大挠造甲子，不过纪日而已，并不纪年、月与时也，亦无所谓五行生克也。其并纪年、月与时，且以五行配之，皆起于后代，古人并无此意也。而术士专以五行之生克，判人一生之休咎，果可信乎？且五行肇见于《洪范》，不过言其功用而已，言其生味而已，初不言其生克也。是干支之配五行，本非古人之意矣。而谓人之一生可据此而定，是何言与？至五星偕地球同绕日，而各不相关。夫五星与地球且不相关，况地球上之一人，而谓“某星至某宫主吉，某星至某宫主凶”，此何异浙江之人在浙江巡抚治下，他省之巡抚于浙江无涉也。今试谓之曰“某巡抚移节某省，于尔大吉；某巡抚移节某省，于尔大凶”，有不笑其荒诞者乎？五星之推命，何以异是乎！其论真属透辟，足以启发惑溺，与余所见正合。然此特论其理耳，世之穷民游士藉此以糊其口者，几千人矣，若明著其论，则将尽无告者而饥死之，亦非仁人之用心矣。存而不论，可也。

　　○岁阳月阳月名解《尔雅》：岁阳，岁名；月阳，月名。矜博雅者往往用之，然每不得其解。人或询之，则瞠莫对，屡致讥诮。第岁阳，岁名，郭景纯虽无注，而注见于《鸿烈解》；月阳，月名，郭仅注月名，正、九、十三月，余俱无注，令人莫可探索。近见明人叶秉敬所解，颇为详晰，因并录之，以诏学者：岁阳：太岁在甲，曰阏逢。在乙，曰旃蒙。在丙，曰柔兆。在丁，曰强圉。在戊，曰著雍。在己，曰屠维。在庚，曰上章。在辛，曰重光。在壬，曰去。在癸，曰昭阳。

　　岁名：太岁在寅，曰摄提格。在卯，曰单阏。在辰，曰执徐。在巳，曰大荒落。在午，曰敦。在未，曰协洽。在申，曰滩。在酉，曰作噩。在戌，曰阉茂。在亥，曰大渊献。在子，曰困敦。在丑，曰赤奋若。

　　月阳：。月在甲，曰毕。在乙，曰橘。在丙，曰。在丁，曰圉。在戊，曰厉。在己，曰则。在庚，曰窒。在辛，曰塞。在壬，曰终。在癸，曰极。

　　月名：正月为陬。二月为如。三月为Ｃ６。四月为余。五月为皋。六月为且。七月为相。八月为壮。九月为玄。十月为阳。十一月为辜。十二月为涂。

　　○三十六禽之相配世以十二支配十二肖，由来久矣。殊不知古人一支有三禽，盖取六甲之数，式经所用也。支合三禽，故称三十六禽。三禽于一时之中，分朝、昼、暮，则取乎气之盛衰焉。子朝为燕，昼为鼠，暮为伏翼。丑朝为牛，昼为蟹，暮为鳖。寅朝为，昼为豹，暮为虎。卯朝为猬，昼为兔，暮为貉。辰朝为龙，昼为蛟，暮为鱼。巳朝为蟮，昼为蚯蚓，暮为蛇。午朝为鹿，昼为马，暮为獐。未朝为羊，昼为鹰，暮为雁。申朝为猫，昼为犭爰，暮为猴。酉朝为雉，昼为鸡，暮为乌。戌朝为狗，昼为狼，暮为豺。亥朝为豕，昼为ㄑ，暮为猪。此等皆上应天星，下属年命，三十六禽名作方位，为禽虫之长。领三百六十，而倍之至三千六百，并配五行，皆相贯领，云云。见隋人萧吉所撰《五行大义》内。吉书在唐吕才宋子平之先，不知何时乃专用十二禽也。

　　●卷八○李广遗裔之蕃昌司马迁与李陵善，陵生降，堕其家声，故《史记》于其祖李广之有功不侯，三致意焉。后人遂以广杀降致族灭之报，其实广之十六世孙在晋霸有秦、凉，及薨，国人谥曰武昭王。又七世至唐高祖，遂有天下，子孙相传三百年，国祚与汉相等。陵之子孙至唐为戛黠斯，称可汗，君于漠北，亦垂百年。是广遗裔之蕃盛昌炽，远胜卫、霍。杜甫诗“李广无功缘数奇”，奇于生前，而昌于身后，广固无遗憾，迁亦不必代抱不平矣。

　　○古人姓字因避讳改称古人姓字因避后世帝王之讳，易以他音，而导复原称，亦有终不能复者。汉明帝讳庄，呼庄子为严子，庄助为严助，今复为庄子、庄助矣，而庄光之为严光，至今不改。唐高祖讳渊，呼渊明为泉明，景祖讳虎，呼虎林为武林，今泉明复为渊明，而虎林之为武林，至今不易。鲍昭本名照，以避武后讳，唐人书之，去下“火”字，只用“昭”字，后世但知鲍昭，不复知有鲍照，甚至有以鲍昭、鲍照为两人者。他若笔画沿讹，遂致音义俱失，如孙传庭之讹为傅庭，稍加考核者咸知之。而皇甫军之误为皇甫晖，即素称淹博者，亦未尝不忽略也。

　　○蒙古状元顺治九年壬辰，十二年乙未，均分满、汉榜，壬辰科汉状元邹忠倚，满状元麻勒吉；乙未汉状元史大成，满状元图尔宸。嗣后不分汉、满榜，则满人无状元。至同治乙丑科，崇公绮始以蒙古人得大魁，海内艳称之。

　　○崔府君著灵异于宋高孝两朝世俗艳称泥马渡康王事，杭州白马庙巷有白马庙，所祀之神即此马也。马作人象，垂旒秉圭，称白马明王。考宋人张氵昊《云谷杂编》所载靖康元年冬，高宗发京师，将至斡离不军前议事，及至磁州，州有崔府君祠，府君或云唐人，其名不传；或云乃后汉崔子玉也，封嘉应侯，号应王。上至，州人拥神马，谓应王出迎。守臣宗泽请上谒其庙，上谒庙出，磁人力请上无北去，乃还，泊于相州。明年遂即大位，初无“泥马渡江”之事也。再孝宗本生母张夫人，一夕梦绛衣人，自言崔府君，拥一羊谓之曰：“以此为识。”已而有娠。及孝宗诞育之际，赤光照天，室中如昼。时秀王方为秀州嘉兴县丞，郡人皆以丞廨遭火，久之，方知为张夫人免身。是岁丁未，其属为羊，又有前梦之应，故孝宗小字曰羊，是崔府君著实灵于高、孝两朝，而顾舍之祀白马，何耶？

　　○庙鬼慢神杭人崇尚鬼神，每庙之神，必撰其姓名，尊以官爵。在庙从事之人，皆里中好事者，号曰“庙鬼”。道光己丑，余在外家读书，居十五奎巷。巷中有施将军庙，即宋殿前小校，刺秦桧者也。是庙香火颇盛，遂有积资。将欲赛会，而苦神之官爵不高，庙鬼乃遣人赍三百金，至江西张真人府，为神捐一伯爵。得请之后，乃大行出会，极仪从台阁之盛，计所费千金有余。他庙之鬼皆啧啧称羡不置。白马明王亦曾出会，本有王封，故仪卫ピ赫，神无姓名，撰为赵骏二字，所过之庙，皆以愚弟帖拜之。乃拜至一社庙，其神为宋康王，于是康王庙鬼噪而出曰：“尔神乃我王所乘骑者，安得称弟？无礼若此，应行议罚！”旁人为讲解，始免。又出神会时，遇他庙之神爵高于本庙者，则多人拥神舆疾驱过之，谓之“抢驾”，云以示敬。五月中，关侯出会，会中人以侯已封协天大帝，其尊无对，虽过宗阳宫亦不抢驾。宗阳宫所祀为玉帝，向来各神过，无不抢驾者，此届独否，庙鬼耻之，乃连夜塑一诸葛武侯像坐于庙门口，比会前导至，止，则遣人迎诘曰：“君侯未奉将令，何往？”于是随从之庙鬼相顾色骇曰：“军师在此，不能不抢驾矣。”大抵庙鬼所本，皆小说家言，慢神不经，荒诞无理，真令人捧腹。至关侯手中之扇款落“云长二兄大人属，愚弟诸葛亮书”，以及“玉极紫微顿首”，愚妹“观音大士裣衽”，等帖，姑无论矣。

　　○重宋板书之无谓今人重宋板书，不惜千金数百金购得一部，则什袭藏之，不特不轻示人，即自己亦不忍数翻阅也。余每窃笑其痴。昆山令王鼎臣刺史定安，酷有是癖。尝买得宋椠《孟子》，举以夸余。余请一睹，则先负一椟出，椟启，中藏一楠木匣，开匣，乃见书。书纸、墨亦古，所刊字画，究无异于今之监本。余问之曰：“读此可增长知慧乎？”曰：“不能。”可较别本多记数行乎？“曰：”亦不能。“余笑曰：”然则不如仍读我监本，何必费百倍之钱购此也！“王恚曰：”君非解人，不可共君赏鉴。“急收Ｃ７之。余大笑去。近观《云谷杂记》，记东坡先生云：”近世人轻以意改书，鄙浅之人好恶多同，故从而和之者众，遂使古书日就讹舛，深可忿疾。孔子曰：“吾犹及史之阙文也。”自予少时，前辈皆不敢轻改书，故蜀本大字书皆善本。庄子云：“用志不分，乃疑于神‘此与《易》’阴疑于阳‘；《礼》’使人疑汝于夫子‘同，今四方本皆作’凝‘，”云云。又记《东坡集》误以“幕客”作“慕容”，“银笔之僻”作“银笔之譬”：“从容”作“从客”：“江表”作“士表”：“李密”作“孝密”，诸本皆然，遂至于不可读。《坡集》艰得善本如此。此张氵昊之说也。东坡在北宋所言如彼，张氵昊在南宋所言若此，是当两宋之时，善本已自难得；今人以宋板书不察臧否，一概珍之贵之，岂不过哉！

　　○海忠介手植梅树安徽当涂县举人孙登年家有海忠介公手植梅树，壁上犹存忠介诗石刻。咸丰年，粤寇之乱，府城夷为平此，此梅恐不存矣。

　　○官方与生事之关系世宗宪皇帝设立各官养廉银，所以保全服官者之操守也。今佐贰等廉尚全给，稍知自爱者，均藉此银以恪守官方。独州县官之廉，上官每扣以为摊捐各项之用，署事者仅领半廉，一经扣存，所得无几，非从前立法之意矣。昔宋贾黯以廷试第一往谢杜祁公，公无他语，独以“生事有无”为问。贾退谓其门下客曰：“黯以鄙文魁天下而谢公，公不问，而独在于‘生事’，岂以黯为无取耶？”公闻而言曰：“凡人无生事，虽多显宦，亦不能不俯仰，由是进退多轻。今贾君名在第一，则其学不问可知，其为显宦，则又不问可知。衍独惧其生事不足，以致进退之轻，而不得行其志焉。何怪之有！”贾为之叹服。司马温公为相，每询士大夫私计足否？人或不悟而问之，公曰：“倘衣食不足，安肯为朝廷而轻去就耶？”二公惟灼见人情如此，此其所以为宋之良相哉！

　　○卢毕二公之爱才韩朝宗，思复之子也，其平生无显显可见之迹，惟喜识拔后进。为荆州刺史日，因李白投书有“生不用封万户侯，但愿一识韩荆州”之语，因是韩荆州之名藉藉至今。究竟当日白受荆州之存注与否，不可知，而荆州遂人以文传矣。我朝爱客礼士者，惟德州卢雅雨都转、苏州毕秋帆制府，一时士之奔趋其幕府者，如水赴壑，大都各得其意以去。然二公晚节均替，不知下天后世有引重之若荆州者否。都转之孙文肃相国克振家声，制府则后人偃蹇殊甚。同治辛未，余游灵岩山，经其墓道，不禁为文感喟云。

　　○今时之桃花源同治戊辰冬十一月，余在青浦，赴章练塘勘争荡田案。归途飓风大作，舟在荡中颠簸不可泊，乃沿湖ぞ行；又被风吹向芦苇中，篙舻无所施，任其飘泛。良久，见一小港，遂努力循之入，入里许，遇丛莽而浅，因击缆焉。随从之船皆四散不可觅。风稍定，夕阳且衔山，舟人方理篷索，余视滩际有小径，摄衣而登。行数十步，田畴绮错，麦已萌芽。野鸟饮啄于陇畔，见人不惊。随塍左右，更数百步，得一桥，过桥，升高岸，睹炊烟数缕起木末，纵步赴之。约又里余，抵一村，屋多茅茨，编槿为界，计十余家。稻堆在场，如比如栉，高下不一。男子舂揄，妇人织纟任，皆熙熙有自得之色。顾见不速客至，鸡飞于埘，犬吠于门，数人杂然问：“客舟避风至此耶？”余应曰：“然。”因询以此地去县几里，皆相顾曰：“不知也。询其何以不知，则曰：”我等皆佃人田者，家无赋税，又不负租，何缘入城？“指一老者曰：”此人数十年前曾经到过城者。“言未既，老者亦拄杖至，前曰：”客自城中至此耶？“因言年二十余时，为道光三年，以水灾，曾偕里甲至城一次。彼时巨浸滔天，附舟至县，往返二日，亦不能记其里数；屈指计之，将五十年矣。因问：”城中此时较之昔年当益繁盛乎？“余曰：”兵燹之后，遍地瓦砾，所有房屋，十存一二，休养生息，不知何日方复旧观耳。“老者闻之，亦复怅然，顾谓诸人曰：”今生不更作入城想矣。“因言粤逆肆扰时，村人将桥拔断，河中均钉木桩，是以三年中，贼未尝到。兼之连岁丰稔，租赋蠲免，闾里宴然，无异承平时，实不知块中遭此大劫也。言讫，方欲邀余入室献茶，适从者寻至，天已昏黑，遂辞之，徐步而归。村人送至桥畔乃返。究亦不识余为何人。余沿路叹息，谓此亦今时之桃花源也。

　　○独处山村四十年之妇人明末张献忠踞蜀，肆行杀掠，江津县民戚承勋与妻廖氏居于山村，贼锋将及，承勋谋挈家亡去，廖氏以荏弱，惧不免，誓以身殉。谋未定，见前村火起，知贼至，遂脱身走；氏杜门待尽，而贼顾不入，惟邻里付一炬矣。氏独处岁余，食将尽，幸瓮中剩余谷粒，取以播种，岁收所入，饶有余食。惟衣履穿敝，无可购觅，爰葺卉服，以度寒暑。如是者四十年。承勋逃入滇中，复娶妻生子，年已六旬，囊橐稍裕，思归故乡。时天下承平，江津县已成聚。承勋至邑，访其里居，人无知者，遂独往求之。未至村十里余，则丛莽塞径，久无人迹，不得已，集众伐木开道而进，竭蹶两日，乃抵其村。灌木野竹遮蔽道路，大树自屋中出，亭亭若盖，乃挥众持斧，芟以入。忽闻欹楼内人问曰：“尔等何人，擅入我室？”骤闻大惊，戚乃万声应之曰：“我此屋主人戚承勋也！”氏窥视良久，哭曰：“果我夫也！？遂自楼下。头如蓬葆，面目黎黑，草衣毵毵然，殊不类人。承勋审谛既真，乃抱长恸；历述难后事，又各大喜。同行之人闻之，亦共惊喜相慰。于是相挈至县，洗沐，更易衣服。复至滇，迎其家而共处焉。夫妇皆年逾九十卒。江津人至今传为盛事。夫守节尚不难，难独处榛莽中四十年，蛇虎不害，疾疠不侵，完其节以待夫之至；又得共享升平者三十载，是非天之哀其志而默相成就之不至此。

　　○律例之精微家叔祖仲山先生尝言：“近人诗文、制器均不如古，惟有三事远胜古人：一律例之细也，一弈艺之工也，一窑器之精也。”余于博弈不肯用心，窑物不甚措意，独律例则数年州县，颇能极思研虑，而叹其准情酌理，凑乎精微，平衡至当，真非古人所能尽也。试举一事言之：在青浦日，七宝乡人获送一拒捕伤事主之贼。盖乡人家有布机，布已织成，尚未取下；有远邻人窥见之，夜人其室，取剪剪布，乡人闻声起逐，贼弃布而走。追至河畔，贼下水逸，事主亦泅水执之，贼惶遽以刀划其臂，皮破而手不释，遂就擒。事主之状曰：“贼以刃伤之。”贼则谓：“并未带刀，乃是机上主人之剪耳。”余验其伤，是刃非剪明甚。而贼坚称是剪非刃，加之刑吓，矢口不移。事主则必欲实其为刃，并声称若不审定是刃伤，渠必上控云云。盖贼因携刃伤罪重，思避重而就轻；事主则恨贼欲置之死地，故不肯迁就其辞而认为剪也。余饬差吊取其剪，比对伤痕，赃属不符，而贼刃则无有。讯之事主及乡里，皆云刃经贼掷之河中，捞不可得。余因令事主及里邻各具刃伤切结，以众供确凿，定案，事主等均允服而退。独贼痛哭不已，谓生平未惯行窃，此是第一次，恳求宽释等情。余置若不闻，促令收禁。是案遂结矣。比解府时，贼又哭求，谓是剪非刃。余笑曰：“事主已救汝命，汝何以自欲寻死乎？查例载：赃未入手而拒捕者，绞监候，逾年则灭等；赃已入手而拒捕者，绞决，归于情赃而不灭等。此案，布尚未剪下，则赃未入手也。若携事主之剪，则赃已入手矣，汝何必欲赃之入手乎！”乃悟而叩头云。然余尝举是案以询人，人皆谓刃重而剪轻，告以例意，乃意恍然，此真是例之细处。若使尔日事主晓此例，则必附会贼之词而置之死地矣。故曰“民可使由之，不可使知之”。

　　○钟表上罗马字钟表上记时辰之洋字，乃是罗马国书，一点钟则“一”字也，二点则“二”字也，以次递推，至十二而止。此是字，而非中国之所谓码子者。

　　○僧尼秽迹同治癸酉，吴县之海宏寺僧与益寿庵尼，经人控其奸私。邑令高君碧湄讯得实，僧鞭一百，递解回籍；尼则勒令即还俗。寺与庵均封闭入官，寺改为管粮通判署，庵改为清粮公局。数百年琳宫梵宇，一旦毁于淫僧尼之手，可为慨叹。闻尚有牵涉，高君不复追究。嗟乎！妇女入庙烧香，久著明禁，奈何甘于犯禁，复市秽声，诚何心哉！

　　○糊涂官福建有秦某者，官莆田令。正月，署中宴客演剧，演至雷峰塔许仙合钵事，秦忽大怒，呼吏执许仙下堂笞之，优人诉曰：“某戏子，非许仙也。”秦曰：“吾原知尔戏子，若真许仙，则笞死矣！”一时传以为笑。江苏同官某者，摄太仓一令。方审案，突有一人上堂呼冤，诉子业剃头而忤逆者。某以渎扰，叱令驱出。案毕退堂，忽忆有剃头父呈忤逆事，即令役速将在署剃头之人缚至，某一见大怒曰：“尔奈何忤逆其父！”叱令重责至一百。其人昂首辨曰：“小人实系早年丧父者。”某始恍然。满堂书役皆匿笑而散。因记黔中苗人称天子为“京里老皇帝”，称大小官府皆曰“皇帝”，其私称官府则曰“蒙”。粤西犭人称官府曰“瞎”。噫！“蒙”、“瞎”之称，殆《春秋》一字之褒与？窃谓若二君，真当之而无愧者也。又闻有北人任淮安令，民有控鸡奸者，诉曰：“将男作女”。官不解其故，叱曰：“江南下雨，与尔江北何干？”众为哄堂大笑。既询知其故，乃为判断。此则语音之误，非二公之伦矣。

　　○梦阅场屋文海盐徐小云鸿胪用仪，初官户部主事，困于场屋。咸丰乙卯乡试，与钱子密吏部应溥同寓。场事毕，钱索阅其文，小云以屡次被落，心志甚灰，不复默出；固索，固弗与。一日，钱笑谓之曰：“子文靳不与吾阅，今吾乃熟诵子之文矣。因默背其起讲、提比，无一字误。小云大惊，固询，固勿告；索盛享，允之，乃言曰：”吾前夕梦至一处，宫阙巍峨，大殿上设公座五，气象森严，吾不敢登。其对面一殿，亦有公座三，座上人皆绛衣纱帽，前朝服色，若阅卷然。吾因历阶而升，潜从其后窥之，见中座者手取一卷，卷面则君之姓名也，阅者执卷吟哦，吾亦将君文强记之。阅竟，见取笔圈点讫，乃反其卷面上批曰：“第八名‘忽回顾见吾，询曰：”尔何人？’答曰：“亦乡试者。‘则曰：”尔不中。’指门外一处曰：“尔之卷在彼。‘吾因下阶至其处，见卷皆以红纸束之，方欲取卷，突有数人叱曰：”尔安得窃视！’吾因指殿上者曰：“是伊等命我来。‘其人曰：”尔不必阅，将来自当送与尔阅也。’遽挥吾出，遂醒。醒而君文历历在目，君必售矣！“比榜发，子云果中式第八名。校勘试卷圈点，与钱梦中所见者无异。钱则挑取誉录，其卷由礼部咨送吏部，果是送来阅者，亦奇矣哉！小云之弟次云，为余侄婿，咸丰己未乡试，第三场病甚，不能入试，乃头场文已中解元，因少一场，不能取录，主司极为惋惜，刊其文于闱墨后焉。子密梦事，其侄伯声太守为余言如是。

　　○姓之变更今世之姓，代有变更。如我海宁陈氏之出于高也，圣祖皇帝以文简相国奏辩知之。至高宗皇帝，遂命文勤相国与汉军高文良公联族谊焉。喜兴钱文端公及石宗伯，本姓何，近日合肥李相国本姓许，则人知之者鲜矣。然由海宁陈氏复承异姓者，如杭州张简松先生云敖，及道光丙午举人戴陈常，皆是。幼时常记先大夫言，嘉庆年间，需次东河，遇南河河道总督司马公，自言是海宁陈氏，于康熙初年，承外祖姓为司马氏，呼先大父为侄。余检之宗谱，此一支竟无从考。今并公之籍贯而忘之，将来更不可考矣。至取异姓为后者，苏州吴修撰信中，系给谏玉崧游幕广东途中所收养者。修撰状元及第归，给谏乃告之，俾迎养其母。人称给谏之盛德。又闻乾隆时某相国，其封翁官石门少尉，乞养民家子，带归。后公以状元提督浙江学政，遣访其家，止有一史，为朽工糊口，人劝之往，则曰：“彼自为学政，我自为泥水耳。”人咸叹此人之高致为不可及。

　　○西国近事汇编外国之新报，即中国之邸抄也，阅之可得各国之情形，即可知天下之大局。冯竹儒观察令美国人金楷理口译之，历城蔡锡龄笔述之，汇为一册，名曰《西国近事汇编》，诚留心世事之学也。余摘录其事之有关系中外之大计者若干条，登之于左：俄国太子以德意志国之强也，而深恶之，然亦无可制之也，故欲与之和，以为利焉。

　　布世子朝于俄都，俄王易布国衣冠郊迎五十里，馆于别宫，酌酒上寿。布世子避席举手谢，复以巨觞觞俄王。酒酣情洽，携手同步，度廊榭，入园亭，登楼倚槛，东指而言曰：“俄前王于六十年前有法之师，而奥与贵国皆有劳焉。去年师丹之战，大功克成，席卷余威震于列国。格士丹城之会约，载：欧洲诸王如有事侵掠谋并吞者，二国共击之。用能边警无闻，与民休息，俾海隅苍生得享承平之福者，皆贤王之德、世子之功也。”世子逊谢而对曰：“西洋诸国，俄为大。倘蒙加惠邻封，共成此志，则受赐多矣。愿大王无忘此言。”拜辞而出。

　　英国新报述瑞典国之新报曰：布虎狼之国也，非尽天下之地、臣各国之王，其意不餍。八年前，奥国助布国取丹麦国之地，布已取地，即举兵攻之。今奥国无权，听布国之命矣。六年前，布攻奥之时，法国不助奥国，所以布得胜而强。二年前，布国攻法国，亦取其地，而英国与俄国未尝助法国也。后俄国驶兵船于黑海，英国恶之；然俄国之有兵船于黑海，布实许之，是俄受布之惠也。布日强矣，不数年后，俄、布两国必有战争之事，俄国败而布国更强矣。当今之计，莫如各国连和以拒布，或可免灭亡之祸也。

　　布王拟裁战兵，议员德尔伯克曰：“增之不暇，何减也！自古败亡之祸，多萌于全盛之时，何则？大捷之后，其气必骄，骄则懈，懈则无备。君垂裳以受贺，臣拜手以歌功，或矜其谋，或负其勇，请田园，市第宅，侈声会之乐，竭视听之娱，方且谓兵强地广，一世之雄也；金城汤池，万世之业也。左顾右盼，以为无敌于天下。而孰知丧师失地者，积愤生虑，积虑生谋，拥训练之兵，日伺其隙，待时而发，誓雪耻而甘心焉。以彼之愤，乘我之骄，其不致败坏决裂、为天下笑者，几何哉？我军入法都，虏法王，法人之怨深矣，誓墨未乾而饷银缓纳，悔约之情见矣。愿王以法为戒，勿为所乘，则幸矣。”

　　法、德之战，德属拜宴国王以师从，累建殊勋。现稽兵籍，计：战殁者，武员一百六十二人，兵一千五百九十七人，重伤者，武员二百六十一人，兵二万五百九十八人，被擒者，武员二十二人，兵一千零八十三人；逃者，武员二人，兵三千三百六十三人；失马一千五百四十九匹。注册以上德王，王顾谓左右曰：“甚矣，兵之不可轻用也！彼丧师失地者，骸骨积如邱山，肝脑涂于原野，杀戮之惨无论矣。即战无不克，攻无不胜，如我军之入法都，虏法王，厥功甚伟，而按军籍以稽之，损折之数，人百而我亦十焉。此犹仅为战阵言之也。当夫两军相搏，转战千里，居民出走，仓皇避兵，呼号之声，颠连之状，真有耳不忍闻、目不忍睹者。哀此黎元何辜，一旦罹兹锋镝也。自今以往，非衅启邻对、师先加我，而妄谈兵事、争尚武功者，罪之。”

　　德国减境内赋税，其制分上、中、下户，以次递减。田愈少者，则税愈轻。又筑书观千楹，中建层楼，方广八百尺，以每岁税余购各国古今书籍，藏贮其中，士人往观，概不之禁。

　　法人署匿名榜于朝，以讥时政，意甚激昂。内议天津一事，其略曰：民、教相殴，曲直姑置勿论，而以华人二十颗头颅，仅偿一领事之命，犹以为未足。去年民叛其上，童妇操戈，官军攻城，互相屠戮，五万众苍生之命将欲何处索偿耶？中国听其传教，而法君犹以“保卫”为言，意之逐，布之禁，何置若罔闻也。

　　法人会议曰：“今之中国，非复十年前之中国矣。制造皆宗西法，而酌为变通，其林明敦枪队，操演纯熟者计六万人，诚劲敌也。遇有两国交涉事条，须揣度情理，毋与为难。”

　　法国兵额日增，需饷甚钜，兵部之费倍于礼部，布人疑之，相臣毕士麻克乃致书于首领曰：“大国一困于兵事，再困于叛民，内侮外侵，噫！甚矣惫。为执事计，大兵之后，宜招集流亡，存血阝孤寡，舒民困则莫如蠲赋税，释邻疑则莫如裁战兵，胡计不出此，惟增兵益饷之是务哉？且国势之强弱，视乎人，而不系乎兵力之多寡。法当十余年前，兵额半近时，而用以伐奥国，则割壤连城；伐安南，则辟地千里。当是时也，席卷余威震于列国，小国属焉，大国朝焉，莫不谓法之强无敌于天下也。于是增郡兵，广戍守。前岁以睚眦之怨，兴问罪之师，以强伐弱易与耳，乃一战而败于蔑士，再战而败于师丹，三战而都城举，和议成矣。昔者之兵力半于今，而胜；今者兵力倍于昔，而败。自强之道或别有在与，更有请者。偿款一千兆，期以三年，限逾半矣，而仅缴十之四，余款尚钜，今执事不绸缪于先事，而军旅之是求，岂将以弹丸、锋刃踊跃相偿哉？外臣敢请。”首领报之曰：“欠缴钜款，敢不克期以偿？来书谆谆，然以增兵益饷为言，敝邑已知罪矣。引咎不遑，何容置辩？第隐忍不言，罪戾更深，将何以释猜嫌而承明教也？夫布王恩德施于法者厚矣，大矣。我有故地，布王复之；我有叛民，布王除之；我有逋负，布王缓之。此恩此德，苟有人心，宜如何图报？敢萌异志而蓄阴谋哉！境内额兵所以稍增广而加训练者，良以余烬重收，国既内空，邻将来伐，布之所与，邻之所取，若不预为之备，恐重以覆亡之祸，贻大国忧。弹丸、锋刃之偿，则吾岂敢？”云云。

　　英国武员改水雷之制，创而新之，曰鱼雷。度敌船之远近，运以电气，能自行水底以击之。试以木筏，信然，颇自矜喜。其僚友曰：“噫，作法自弊矣！我既用以攻人，人亦用以攻我，则新造数十号铁甲兵船，恐不敷他国试鱼雷之用耳！”

　　英、美二国议员会议花旗船款于瑞士国。美人曰：“当南北分争时，尔国不以输舟转售，何至焚我商船，减我税额？且兵连祸结，何至四年之久哉！夫船款之应偿，无论矣。他如税额之所亏、饷需之所费，苟不敢诸大国，则数百兆金钱之债，将从何处索偿哉！”英人不能对，权拟约稿请命于朝。英王报可。署券而归，君相次第慰劳曰：“先生休矣。”仍入议院视事如前。浃旬，忽召该院而责之曰：“所议者船款，并无饷需、税额之是求也。”该员曰：“请命报可，而后约成，非敢专也。”于是从皆哗然曰：“谁主是议者？”君相默然而罢。盖约稿达于上院，上院呈诸英相，英相未经启视，遽进英王，王复置之内寝。翌日漫报之曰：“可。”迨览及，已隔数旬矣。因循误事，以致莫可挽回。识者于以卜英政之衰。

　　英驻上海领事默赫斯以事召回，谒君相毕，令赴讲院敷陈中国近事，以广见闻。兹摘译其有关时事者二节。一论中外之势曰：在昔通商，往来互市，止于外口，自一千八百五十二年，有粤东之盟，西商遂通于内地。事涉危疑，两情相贼，纷然杂处垂三十年，利归于西，怨起于华，永为相好之言，恐未可恃也。一论华、英之交曰：风俗迥殊，异言异服，虽西十无相猜之意，而华人有非类之嫌。我国官商偶出，或车或徒，咸背指而连呼曰“洋鬼子，洋鬼子”，言之者自鸣得意，闻之者殊觉难堪。蠢兹村愚，取人以貌，犹其末也。曾见中国大臣出使外洋者，行趁轮船，至坚迅也，不闻曰：“美哉舟乎”，但曰“事机巧而已”。馆以重楼，至华美也，不闻曰“美哉室乎”，但曰“事奢靡而已”。恶其人矣，复憎其物，安望其加惠远人、久托宇下乎？宠之曰“友拜”，称之曰“邻国”，虚与委蛇，特时未可耳。其意以为势似合而实离，交似亲而实疏云。

　　英国旧臣保儿令当，一千八百五十八年曾为驻华使臣，兹刊旧时日记，流布欧洲。其略曰：中国之治民也，为道甚大，制礼其严，统之以尊亲，联之以恩义，上下相维，不敢犯、亦不忍犯。非若西国导民以利，徒以机械相倾，心思愈灵，风欲愈薄，纷纷然群斥华人之愚，而不知华人正有以识其陋矣。

　　英新报有论时势者曰：各国之志，皆若于用兵，惟防海备边、通商修好之是务。虽近岁布有破敌之功，法有行成之耻，而旧好克敦，不为已甚。和议既成，兵事旋解。此诚与民休息，安养无事之时也。鲸吞其志，蚕食其谋，所不可测者，俄入耳。何则？俄之地倍诸大国，而财仅埒于次国，近膏腴之地，而不能全为己有也。且俄非不欲侈其西封，凯觎既久而不敢构难于欧洲者，只以德、奥新盟，相为唇齿，倘擅构兵端，胜负尚不可知，而况奥为之助乎。此俄之所以甘辞厚币，结德国欢，而愿为永好也。夫既不得志于西，必将逞之于东矣。印度物产富饶，商民辐辏，俄人久欲得之而甘心，然必假道于华边，以图进取。现拟沿中国边界营造火输车路，自满洲而蒙古，而甘肃，输路通，则印度危。无印度，是无英国也。我国必盟约欧洲，自西而牵制之，毋使滋蔓，则几矣。

　　又曰：“俄人拟造火输车路，以达满洲、蒙古，现遣其郡王暨世爵人员，会议于境上。俄人详察中国山川形势，绘图刊藏兵部。布人购之，与中国善本舆图较，犹不若其缜密，而于边省尤加详焉。于陆路则形之曲直也，纡捷也，险阻、平坦也，林木之疏密、溪山之高深也。于水则势之顺逆也，向背也，阔狭、浅深也，岛屿之萦迥、滩港之出入也。某水某山，靡不撰说、绘图，如指掌。夫然有以观俄人之志矣。

　　俄王谕外部，函致驻华暨驻英使臣云：俄壤东界满洲，西连印度，互市其间者，半系俄人。近岁稍展其界，便通商耳，初无他意也。邻不加察，疑惧日深，遂目俄为虎狼之国，诬我甚矣。希将此意咸使闻之。

　　英议院于放院时，议明年税务云：历年各物所得之税，皆日有所增，惟印度鸦片烟土税，向得银八百万磅，兹渐减至六百万磅。盖以中国四川、河南等处广种罂粟，其制渐精，食之者亦渐广，恐数年之后，将无税可征矣。

　　布王革教人掌各郡书院之例，从相臣毕士麻克之议也。其略曰：国势之强弱，系乎民；民心之邪正，视乎学；而学之从违向背，则以蒙养为基、先入为主。自教人掌院之例兴，四方之民肄业于院者，耳染目濡，受其蛊惑，所闻如是，所见如是，所行亦如是，执迷不悟，久假不归，知有教主而不知有君上，诚人心风俗之大患也。夫人之于身也，无病则防之，有病则药之；教人病国，独不思所以去之，何明于治身而昧于治国与？请即禁令专主，改各郡书院统于礼曹，云云。布王复示：禁通国各书院肄业诸生有阴习教事者，逐之。意王欲毁罗马城教会堂若干所，盖天主教中会徒不少，每会分建总会堂一区，凡会中之长皆居于此，以教王在罗马城，便于朝见也。意王欲斥教人而先毁其会堂，洵可谓正本清源，法良意美矣。而教王怒甚，谕其相臣曰：“意大利国，盲国也；王，伪王也。溯会堂起建之始，已历一千一百年，教人之往来必于是，辨论必于是，耳目之所寄，一旦废之，是聋瞽我也。于私图则便矣。其如天下各国何！”

　　西国婚姻，无礼教之防，凡男女相悦，父母允之，乃同往谒诸神甫，男曰：“愿为若夫。”女曰：“愿为若妇。”神甫双执其手曰：“无悔。”曰：“谨受教。”遂偕归而室家焉。现意王既还都罗马，蔚然中兴，敕议院更定婚制，革教人主婚之例，由两姓父母请于该管官。教主恶夺其权，而亦莫可如何也。

　　英阿尔兰岛伯而法斯城？耶稣教人与天主教人忿争，各聚众数千人，短衣巷战，互皆杀伤。耶稣教人分为队，升屋者数百人，飞瓦下击；天主教人遂纵火焚之，烟焰烛天，历天昼夜，火光中闻风声，鼓声，战斗声，号哭声，椽瓦爆烈声，车驰马逐声，鸡鸣犬吠声，嘈嘈然一时毕集。本境巡捕一千四百五十人，马步军二千七百人，竟不能弹压，驰告都省，发兵镇抚之。

　　美国首领拟减税以劝耕，饬户部查去年畿内赋税正供，计英银钱三百八十三兆，年终核对用款，尚存八十六兆。刻酌免三十六兆，其余五十兆暂征以偿民项。茶税每年例得银钱二千万元，现尽免之；并减各杂税三千万元。赋税既轻，商民益富，自一千八百七十一年六月至七十二年五月，增造火轮车路七千五百英里。四一千八百七十二年七月初三日，欧洲各国派员会议律法于伦敦，各处绅耆亦与焉。计会议者：日耳曼支派如英、德、奥各国，罗马支派如法兰西、西班牙、葡萄牙、意大利各国，共派员三十七人，有数人为刑司，数人为议员，数人为掌院。

　　土耳其王委政相臣，境内大治，布、奥皆遣使与之修好。兹复上言曰：“郡县长吏俸钱太薄，是导贪也，宜递增之。”俄王遣其弟偕世爵大臣聘于土京，其大臣卡里拍沙致国王之意曰：“敝邑褊小，介于大国之间，昔惟法人是赖，今败于布，势难复振。近闻俄、布、奥为伯灵之会，修王业于欧洲，倘邀三王之灵宠，徼惠敝邑，共敦永好，凡有征伐之事，敢不悉率敝赋以从？”

　　俄、德、奥三主会次，各稽本国军籍，合三国之兵数，与欧洲各国相较，则国之大小、势之强弱见矣。俄国：陆兵计一百三十六万二千三十四人，所属亚西亚境可萨克兵不与此数；马计三十四万四千七百六十匹，炮计二千零八十四尊。奥斯马加国：陆兵计九十六万三千零五十一人，马计十三万二千三百二十二匹，炮计一千四百二十二尊。德意志国：陆兵计一百零五万二千五百零六人，而在籍听调者不与焉；马计二十三万九千三百二十四匹，炮计二千零二十二尊。法国：陆兵计五十万五千五百三十七人，马计十一万三千九百三十九匹，炮计九百八十四尊。意国：陆兵计五十万零一千九百九十七人，马计四十三万四百七十二匹，炮计七百二十尊。英国：陆兵计四十七万零七百六十九人，马计四万二千八百五十六匹，炮计三百三十六尊。比国：陆兵计九万九千八百七十七人，马计一万二千零三十四匹，炮计一百二十尊。荷国：陆兵计六万六千七百六十四人，马计八千五百匹，炮计一百零八尊。丹马国：陆兵计五万一千八百七十二人，马计九千三百八十四匹，炮计九十尊。土国：陆兵计五十四万五千九百三十八人，马计六万八千八百三十四匹，炮计七百三十二尊。西班牙：陆兵计二十一万六千九百九十四人，马计三万零二百五十二匹，炮计四百五十六尊。

　　俄人谓中国近畿各口守御甚严，大沽口增筑炮台，驾克虏伯大炮六尊，并开垣道，以通天津。十年前时，西船至此不易，今更因险设防，声援相应，金汤之固，洵足资拱卫矣。

　　布报谓：中国相臣大吏近时译阅新报，皆能深悉各国情形，知法国新败，布国新合；奥惧内变，有分裂之虞；俄患内虚，惟农桑是务；英国之志只在通商，且在中国最亲；他国亦愿结中国欢，云云。

　　右所录各条，皆关涉中外大局者。方今外国以俄、布为强，大英则少懦矣。故其计画亦以保守疆圉为亟，而俄、布则颇以不肯用兵自明；第英人谋国深远，终为之备。虽然，当强邻逼处之时，岂特英人当备已哉！有国家者，固宜深长思也。

　　○应敏斋精于折狱折狱之难也，余前记三江营眼线证广勇一案，以为眼线不足恃。然其所以必欲诬陷广勇者，其故终不能明。今年在苏见应敏斋方伯，乃知方伯平反此狱，亦大费苦心。盖广勇解赴江宁之后，署制军何公入吴镇军之言，必欲诛之；承审官孙观察、蒋太守均悉其冤，而为线勇所持，终不能决。方伯既将上海前后县及江宁承审各官所得冤滥之意一一剖陈，制军始悟，令方伯再讯。讯之，而事益明白，独无如营弁执之坚，线勇又证之力。方伯乃谓之曰：“若辈必不肯已，我将此案之实在情形一齐发露后，再讯何如？”于是惧而输服，爰书乃定。盖方伯赴宁时先访得炮船与贼战败时，一船弁勇尽死，其眼线之勇，并非本船之人，特营官思避处分而为之，冀获数盗以自解。吴镇军初不之知，何制军又安从知之？方伯研讯真情，复得将一船兵勇害尽之实供，既两得其情，故一斥之而立解也。方伯在廉访任，遇有命盗案件，恒惧其枉，靡不悉心研鞫，州县颇苦其驳诘，然狱少冤民矣。余尝记其二事：一为上海县案：先是，苏州妇因避难，携其已嫁女至上海者，贼退后女不归苏，而另与一人为夫妇，即俗所谓姘头也。妇利其资，而不之禁。如是者有年，婿在苏不知也。久之，其人资罄，女出佣于巨室以自给，然归来则相处如故。又久之，妇以乏资厌其人，遂声言苏婿来索，将挈女去。席卷所有登舟，舟尚未发，妇适以故上岸，其人寻至，爰携女共逃。妇归，女失，觅之不得，乃欲诈巨室，谓其匿女，索扰久之，无所获；忿而服鸦片以往，毒发遂毙。县谳谓妇死缘婿索女故，女因奸致母自尽，科以死罪。狱上，公细询其情，阅全案，无婿家一词，疑之。乃密饰吴县令提其婿到，则始终茫然不知有是事。是妇自死于索诈矣。于是仅科女以奸罪完结。一为无锡盗案：屡承屡翻，而赃据凿确，即发审局诸委员亦以为真资也。公亲提研讯，见事主则长而大，盗乃矮而小。究诘再四，事主但认赃为据。公因取赃衣反覆视之，遽呼事主前，指一马褂曰：“此汝之服耶？”对曰：“然。”即令衣之，乃短小甚；呼盗使服，则却称其体。盗乃泣而呼曰：“今日见青天矣！此固我之衣也。”盖无锡是年盗案层出，一无破获，捕役惧比，因获一人强之承，复嘱事主强之认，冀逭其责耳。后经事主历历供出，公大笑，重责捕役，而取一长大之马褂赐事主服之去，曰：“以后终当为尔得盗，毋代捕诬人也！”公自言：“此二案案情均在目前，承审官自不留心耳，敢矜以为神哉？”

　　○红楼梦之贻祸淫书以《红楼梦》为最，盖描摩痴男女情性，其字面绝不露一淫字，令人目想神游，而意为之移。所谓“大盗不操干矛”也。丰润丁雨生中丞巡抚江苏时，严行禁止，而卒不能绝，则以文人学士多好之之故。余弱冠时，读书杭州，闻有某贾人女明艳，工诗，以酷嗜《红楼梦》致成瘵疾。当绵缀时，父母以是书贻祸，取投之火，女在床乃大哭曰：“奈何烧杀我宝玉！”遂死。杭州人传以为笑。此书乃康熙年间江宁织造曹楝亭之子雪芹所撰。楝亭在官有贤声，与江宁知府陈鹏年素不相得，及陈被陷，乃密疏荐之，人尤以为贤。至嘉庆年间，其曾孙曹勋以贫故入林清天理教。林为逆，勋被诛，覆其宗。世以为撰是书之果报焉。

　　○剖解尸骸验病同治壬申春，余在上海县任，闻英国领事官某病卒。适因公事出城，过其门，见洋人聚集甚众，以为送殓也。然外国例：死者不吊。因使之问之，则曰：“领事以嗽疾死，医士以为必嗽断一筋所致，故剖其胸腹视之。人之聚观以此也。”向来外国人身死，若医士不能悉其病源，则必剖割视之，察其病所在，乃笔之书，家人从不之阻，亦并无以为戚者。余阅《南史》：沛郡唐赐饮比村唐氏酒还，得病，吐蛊二十余物。赐妻张从赐临终言，刳验五脏，悉皆糜碎。尚书顾觊之议张忍行刳腹，子副又不禁止，论母子弃市。刘勰争之之不能得，诏：如觊之议，垂为科例。由外国观之，张氏母子岂非冤死哉！

　　○盗案被诬桐乡沈茂亭司马宝樾，早岁乏嗣，而好施不倦。晚年得二子，人称作善之报。尝为余言，伊叔晓沧先生炳垣作令时，因公赴省，会发审局有盗案未承，太守命往鞫之。盗一见先生，即呼曰：“公非曾任新阳县之‘沈青天’乎？”曰：“然。”则哭曰：“吾家门首堆积稻草，不知何时人以摺匣藏吾堆中，今官以抢劫摺差，指匣为凭，入吾死罪。夫吾果为盗，抢得摺匣，当藏之家中；即不然，亦且毁以灭迹，安有置之门外草中，示人共见之理？”先生研讯再四，知为被诬，即白之太守，请为昭雪。太守以原问官张某持之坚，不肯置力，第曰：“子能平反斯狱，甚善，然嗣后不得真盗，当惟君是问。”先生遂谢去，不复再审。越一年，先生在苏适当午饭，有仆人自外至，曰：“今日市中决囚，抢摺差之盗犯已正法矣。”先生闻言，不觉吐饭满地。次日，乃知是日张某亦当午饭，忽无故立起大呼，扑地死。

　　○偿债猪茂亭又言，渠乡富人精于榷算，有乡人某，借钱十二千，已还，而忘未取约，遂重索之。某不得已，即再还之。越十余年，富人死，而某家生一猪，甚肥盾，将宰而货其肉。是夕，屠人某梦富人哀诉云：“我不合重收某家钱十二千，冥谪为猪偿其债，明日请君往杀之。猪白质而黑章者，即我也。乞君勿杀，而告我家往赎之，感且不朽！”次日，某果邀屠杀猪，屠屋，验其猪之毛色，果信，遂不肯杀。某触前事忿，且喜，即牵猪呼其名而诮之，猪人立而啼，某大惊扑地，病月余始愈。传闻远近，富人子遂备价赎之归。

　　○雍正朝不识鸦片烟道光年间，查禁鸦片烟甚严，吸食者罪至缳首。盖此物在国初以能淫荡人心，贻患不浅。蒙世宗饬部议覆定例，通行禁止，兴贩者枷杖后发边卫充军，罪名固綦重矣。自通商开禁之后，贩烟者乃称巨商，且欲以捐款上邀议叙。余任厘局提调时，曾力拒之，而其意未已也。前数年复申此议，丁雨生中丞不许，乃止。然已流毒海内，虽十室之邑，必有烟馆，游手之人嗜之苦命，有心世教者无不痛习疾首也。近阅雍正七年福建巡抚刘世明奏称：漳州府知府李国治拿得行户陈远鸦片三十四斤，拟以军罪。而陈远于巡抚过堂时，坚称鸦片原系药材必需，并非做就之鸦片烟。当传药铺户认验，供称“药名鸦片，熬膏药用的；又可制鸦片丸，医治痢疾。这是并未做成烟的鸦片”，等语。巡抚因谓：“鸦片为医家需用之药品，可疗病，惟加入烟草始淫荡害人，为干犯例禁之物。李国治以陈远家藏之鸦片为鸦片烟，甚属乖谬，应照故入人罪，列款题参。”云云。阅之不禁失笑。夫鸦片即鸦片烟，岂又须加入烟草乃成鸦片烟之事？足见当时吸食者极少，故尚不识鸦片烟为何物耳。

　　○东洋参日本国所产之东洋参，江、浙诸省盛行之，医家或以为胜于高丽者，因其肥大也。今阅其国人盐谷世宏《日光从轸录》所记云“会津七里村有参圃，享保中所创种，以日光高寒，土必宜参，乃求韩种以播焉。根ぼ果茂，仍遍种于北土。诸侯官参之利，遂溥天下”，等语，则直是高丽之种参耳，何足重哉！记之以破世感。

　　○于忠肃谏易储疏世之论古者，每以诸葛武侯不阻伐吴，于忠肃公不谏易储为惜。余谓：世远年湮，简编缺佚，庸知二公当日之不谏阻者？况陈《志》明载：武侯言：“法孝直若在，必能止主上此行。”是武侯曾经言之，特不能止之耳。至《明史于忠肃本传》亦不详公谏易储事，后世遂以为疑。天台齐次风侍郎未第时，曾梦于公来谒，与之抗礼，谓曰：“昔英庙易储，某实有疏谏；留中不发，君他日幸物色之。”后侍郎预修《明纪》，入皇史，遍检三日而不得，曾作诗记其事，然人犹以梦寐之事为未足凭。比邵二云学士检得通政使档册，有于谦一本，为易储事，而公冤乃得白。究恨未见公之谏疏也。兹阅海宁吴槎客骞《拜经楼诗话》所载，乡前辈张侍轩先生跋仁和阮泰元氏读于公《旌功录志感诗》，序斯录在壬午夏，先祖桧屏公永诀时，手授泰元云：“予供事《实录》，获睹谏易储一疏，宪宗简及，为之流涕。又有请复储二疏，英宗未及简发。为人臣者当以肃愍为法”，云云。按阮氏所云三疏，人鲜知者。独惜阮泰元当时既有此本，不即以刊入公集中，至久而遗佚，为可痛恨也！然公之事于此益明，故亟志之。

　　●卷九余于同治壬申曾著《笔记》八卷，德清俞荫甫太史劝令付梓。两年来，索阅者甚夥，因之时时有人以新事来相告语，余亦藉此破岑寂，过而听焉，或过而忘之，或过而存之，皆付之无心而已。今年长夏酷署，适后微疴，杜门不出者累月，闲居无事，只以笔墨自娱。追忆旧闻，并参新得，日或记数纸，或数日记一纸，投笔之余，随手散弃，不复再检，盖不过以之消磨日月，初非欲再续前书也。秋冬之间，忽见案头有一新册，阅之，乃儿子德浚、德嵩拾余所弃，抄录而成者。读之，尚觉足资掌故，因略加排检，又益以近事及偶记者补缀之。复得四卷，不更别为名目，仍续于前记之后。自兹以往，倘天假之年，异日或再有所撰述，则如近时纪文达之《笔记》五种、前时洪容斋之《夷坚》十集也，亦无不可。光绪纪元，岁在乙亥，斗指丑，哉生魄。庸闲老人识于梧桐乡佳晴喜雨快雪之堂，时年六十有四。

　　○南汇三忠道光辛丑，侯官林文忠公有新疆之役，暂寓武林外舅闻蓝樵先生家。时余锐意经世之学，以所撰《筹边策》、《屯田议》等作呈教，公颇叹赏，目为贾生之才，谓以海运卫海疆，及垦荒土以资战士，皆他日所必行者。后公督陕甘，果兴屯政。惟今日以轮船运漕，则公不及见矣。公濒行谓余曰：“本朝有两篇大文字，子曾见之乎？”盖指关中李天生检讨因笃之《陈情表》，及南汇叶忠节侍郎映榴之《殉难遗疏》也。天生之《表》，余曾读之，较令伯之文，更为肫挚。独忠节《疏》，遍访不能得。忠节为余六世祖姑丈，当忠节殉义时，我祖姑承遗命奉姑太夫人由窦而出，得免于难。归家后，上事迈姑，下抚弱子，仰承天眷，遂大叶氏之门，《家乘外传》艳称之。余于同治丁卯摄宰南汇，忠节裔孙东轩广文来谒，以公遗稿相赠，始得见其《疏》。忠义之气，炳若日星，洵为昭代第一篇文字。会丁雨生中丞巡抚江苏，兴举废坠，余因详请以境内晋忠臣长合乡侯袁山松、南宋忠臣将军鲍廉及忠节之墓列入祀典，春秋遣官致祭。中丞允行，咨部立案。从此三忠之祀，永垂千古。然忠节子孙至今蕃衍，袁、鲍二公后裔无人，则重赖此天家一瓣香矣。

　　○变颂说《诗》者，多言变《风》、变《雅》，宋金华王氏柏，独以《鲁颂》、《商颂》为变颂，其说盖本之唐成伯瑜《》《毛诗指说》。夫《风》、《雅》既有变，则《颂》之有变，亦理也，况出于先儒之说乎。

　　○举人进士国子生之沿革世重举人、进士，谓为科甲出身；不知唐时始有举人、进士之目，皆系未第者之通名。天宝十二载，敕天下举人不得言乡贡，皆须补国子及郡学生。广德二年，制京兆府进士，并令补国子生，其已及第者，乃称前进士。明初，国子生有迳授藩臬大官者，今则国子生极轻，盖以入赀者得之耳。

　　○测远镜远镜至今日之欧洲而精极矣，用以测月，月中显有凹凸之形；测日，则见太阳边体龃龉如锯齿，日面有浮游黑点，大小多寡不一；测金星，则见有消长，亦如月之上弦、下弦。此皆古人所未见者也，然非在上海用西人之远镜，亦不能知也。

　　○纥字也不识世俗讥人曰“汝瞎字也不识”，此“纥”字之误也。鲁臧孙纥及孔子之父叔梁纥，皆音恨发反，而世人多呼为“核”。唐萧颖士轻薄，同人误呼武仲名，因笑曰：“汝纥字也不识。”流俗传讹，遂以“瞎”字当之；仍呼“纥”为“核”，两失之矣。

　　○读书句读之舛误宋穆负才使气，中年偃蹇，尝以《柳子厚文集》镂版印数百部，入都求售。有儒生数人共来纟番阅，就手夺取，怒视曰：“贤若，能诵一篇不失句读者，当以全部奉赠。”遂终岁一部不售。或谓宋世儒生不应掩陋至此，不知我辈幼时，塾师所点句读舛误不少，比壮年稍解文义，自行改正者固多，一时忽略，遂至终身沿讹者，当必尚有，特无人从旁指驳耳。偶阅宋姚宽《西溪丛话》载《左传》句读二条，询之今世读者，大率错误，因备记之，俾知不特学问无穷尽，即句读亦未易明也。“故讲事以度轨量谓之轨取材以章物采谓之物”。闻晋公子骈胁欲观其裸浴薄而观之。“

　　○诗文借对今时诗文喜用借对，以寓巧思，盖古人三十四格内之假对也。如“自朱耶之狼狈，致赤子之流离”，以“赤”对“朱”，以“子”对“耶”：“狼狈”，兽名，“流离”，鸟名。此假对之工者，今尚学之。若“厨人具鸡黍，稚子摘杨梅”，以“鸡”对“杨”，盖取“杨”与“羊”同音。“天子居丹，廷臣献六箴”，“白发不愁身外事，《六么》且听醉中词”，以“丹”对“六”，盖取“六”与“绿”同音。“苍”对“诸姬”，以“诸”为“朱”：“皇眷”对“紫宸”，以“皇”为“黄”之类，古人传以为工，今则不取矣，然其格，不可不知也。

　　○诗文二十四名诗文有三十四格，又有二十四名，元微之《乐府古题序》所谓“赋、颂、铭、赞、文、诔、箴、诗、行、咏、吟、题、怨、叹、篇、章、操、引、谣、讴、歌、曲、辞、调”是也。

　　○字之别解解字当以《说文》为正，如董仲舒解“仁义”二字曰“以仁治人，以义治我”，此确论也。原甫则云“仁字从人，义字从我”，则非造文之意矣。许氏说“归”字从堆，从止，从帚。而以从堆为声。林氏则云：“从追，于声为近。”似长于许。至“哭”字，许则以从口，从狱省文。林乃云“象犬嗥”，不亦谬哉！

　　○作字省文今人作字省文，以“礼”为“礼”，以“处”为“处”，以“与”为“Ｃ８”，凡章奏及程文则不敢用，其实皆《说文》本字也。《说文》于“礼”字云：古文：“处”字云：止也，或从“处”：“Ｃ８”字云：赐予也，也“与”同。然则避本字不用，何哉？

　　○避讳改名秦始皇讳政，改正月为端月。汉宣帝讳荀，改荀卿为孙卿。明帝讳庄，改庄光为严光。司马景王讳昭，改昭君为明妃。晋简文郑太后讳阿春，改春秋为阳秋。唐景祖讳虎，改虎林为武林。太宗讳世民，改民部为户部。至今仍而不改，非也。

　　○古人用典之杜撰古人用书，不必沾沾字面。如班固《文帝叙赞》曰：“我德如风，民应如草”，用《论语》“君子之德风，小人之德草”意也。而潘岳《晋世祖诔》则曰：“我德如风，民应如兰。”傅元《四厢乐歌》则曰：“上教如风，下应如卉。”彼时无人指摘，今则以为杜撰不通矣。

　　○干支日月风云星雷皆有雌雄虞喜《天文论》：汉《太初历》十一月甲子夜半冬至，云：“岁雄在阏逢，雌在摄提格；月雄在毕，雌在嘴；日雄在子。”又曰：“甲岁雄也，毕月雄也，陬月雌也。”大抵以十干为岁阳，故谓之雄，十二支为岁阴，故谓之雌。宋玉《风赋》有雄雌风之说。沈约有“雌霓连蜷”之说。《春秋元命包》曰：“阴阳合而为雷，师旷占曰：”春雷始起，其音格格，其霹雳者，所谓雄雷，旱气也；其鸣音音，不大霹雳者，雌雷，水气也。“《孝经雌雄图》出京房《易传》，亦日星占相之书也。是干支、日月、风云、星雷，皆具有雌雄。而今之言阴阳占候者，皆无雄雌二字，询以雄雌之理，亦复不知，盖久失其传矣。

　　○官文书数目字今官文书，凡数目字文单者，取字画茂密者易之，一二三四五六七八九十，作壹贰叁肆伍陆柒捌玖拾是也。然《诗序》“《鸠》刺不壹也”，《孟子》“市价不贰”，《周礼天官》“参，谓卿三人；伍，谓大夫五人”。则参与三，伍与五通也。肆，则《周礼注》“编悬之四八曰肆”。六六无奇，《马援传》“今更共陆陆”七，则《墨子》“周公夕见漆十士”，以此代七。《山海经》“刚山多柒木”，变漆为柒，是七之为柒，亦有所因。惟捌、玖、拾三字，并无出处，为借用耳。

　　○鹅与雁本一种亲迎之礼，近代久不行矣，惟嘉兴尚遵古礼。其奠雁也，以鹅代之。有杭客见而诮之曰：“此奠鹅耳，岂礼也哉？”余解之曰：“今人呼鹅为家雁，其褐色者为雁鹅，而于雁之最大者则称为天鹅，是鹅与雁本一种也。”客以余为强辨，不服。余因取《唐书》所载“太宗时，吐蕃录东赞上书谓：圣功远被，虽雁飞于天，无是速也。鹅犹雁也。遂铸金为鹅以献”，云云。示之客，乃语绌而退。

　　○月忌月忌为初五、十四、二十三，世俗相沿久矣。术家谓为“廉贞独火”，故以为忌。其说不经，实乃《洛书》九宫数耳。宫数起于一，初一一宫，初二二宫，初三三宫，初四四宫，初五则入中宫，中宫为星位之极，至尊之地，在臣民当避忌，故曰月忌。初六六宫，初七七宫，初八八宫，初九九宫，而宫数尽。至初十复至一宫。循环数去，十四日又入中宫，二十三日又入中宫。是以初五、十四、二十三，为月忌也。再，正、五、九不上官之说，亦以月数当至尊之位，人臣宜避耳，非有所谓不祥也。

　　○阅卷宜慎昔在金华张太守处阅书院卷，题为“宗庙之礼”一节。有用“树灵单之鼓”者，同事者笑谓抄怀挟，误写“鼍”字。余谓“单”本音驼，皮可冒鼓，字本不误。今俗本李斯《上秦王书刻》作“灵鼍”者，乃真误也。又有一卷用“酒清人渴，肉甘人饥”，阅者嫌其语似滑稽，抹之，既乃悟为《礼记》。是知阅卷不可轻于勒帛也。

　　○青紫不指服色言唐以金紫、银青光禄大夫皆为阶官，此沿袭汉制金印紫绶、银印青绶之称也。汉丞相、太尉皆金印紫绶，御史大夫银印青绶，此三府官之极崇者。夏侯胜曰“经术苟明，取青紫如拾地芥”，盖谓此也。自颜师古误以青紫为卿大夫之服，今人言“取青紫如拾芥”事多因之，殊不知汉卿大夫盖未有服青紫者也。故言青紫，当指绶，不当指服。

　　○破窑记亦有所本宋吕文穆公蒙正之父龟图与其母不相能，并文穆逐出之。困甚，龙门山利涉院僧识其为贵人，延至寺中，凿山岩为龛居之。文穆居其间九年，乃出而应试，遂中状元。又十二年为宰相。其后子孙即石龛以作公祠，名曰“肄业”。富丞相弼为之作记。今人演剧为《破窑记》者，盖本此也。

　　○传名之有幸有不幸古人建功立名，其传者亦有幸有不幸焉。苏武、于什门均以抗节著，而人但称苏武；王{土}、李冰共疏二江，厥功相并，冰庙食千秋，威灵赫濯，{土}之劳则并无人知之者矣。臾儿、易牙皆齐之知味者也，牙作乱，负桓公，人本不足道，以孟子称之，遂流传到今；臾儿之名，仅一见于《淮南子》而已。岂非有幸有不幸哉？

　　○资秉之异《南史》载：刘穆之内总朝政，外供军旅，决断如流，事无壅滞。宾客辐集，求诉百端，远近咨禀，盈阶满室。目览词讼，手答笺记，耳行听受，口并酬对，不相参错，悉皆瞻举。裁有闲暇，手自写书，寻览篇章，校定书籍。其精力聪给，自古未有如此者。宋王疑之，谓人心无二用，安有五官兼应如此，而事事皆当，无几微错谬之理？谬谓《史》言之过。殊不知资禀之异，世所恒有，特显晦有时，无人为表白之，遂湮没不彰耳。家康斋弟其晋言：伊本生祖宝摩公，嘉庆年间，自山阴教谕引疾归里，有山阴老友笠舫王君衍梅拿舟相访，公治具款之，延同里朱兹泉先生兆熊作陪，王固名士，朱亦才士也，谭次，公以一图嘱王题百韵诗，时琴斋兄其泰尚幼，命之来，背经书十余本，笠翁心维手写，耳听背书，口谈经史，遇兄所背或有讹处，立即指摘，历历不爽，可谓五官并用矣。席间，二公各竞所能，王举是科《乡试同门录》阅一过，自解元至榜末，其人之年貌、籍贯、三代履历，背诵如流。朱以本年历本纟番一周，自元旦至除夕行下干支、星建、吉凶神煞，亦默诵无一字讹。因互相折服焉。然王虽举进士，乃以知县用，复因微罪罢官，落拓以死。朱则仅中副贡，官止龙泉教谕。有《兹泉文稿》行世，稿中“邦畿千里”二句题文，他省抄袭者，两中解元，而先生不沾一第。至其子仁山先生拭之，乃中嘉庆戊辰解元，道光壬年进士云。

　　仁山先生为兹翁长子，亦禀异质。生弥月后，喃喃能诵堂中对联。四岁就学，学师授以《学庸》，甫读，即能背诵。登进士，授山东东阿县知县，以不长吏治，改京秩，官礼曹二十年，殚心文学，各省名下士入都者，大抵踵门执经问业，门下士几半天下。而先生虚怀，乐善，爱才，不啻若自口出。余己亥科试，列一等一名，卷归礼部磨勘，先生见余文而赏之。会琴斋兄以会试至都，先生以余名询，诵其文如素习，琴斋甚惊。不知先生任东阿时，县试文三百余首，老年犹能记忆，其过目不忘又如此。年六旬，病噎症，梦数吏报升天曹官。醒即处分后事，克日而没。噫！以笠翁之五官并用，及二朱先生之过目不忘观之，则刘穆之亦未足多矣。王君之见何其小哉！

　　○关侯岳侯之封谥关侯，蜀始谥壮缪，宋谥义勇，我朝高宗皇帝特谥为忠义，并敕于史书均改正焉。道光年间，又加仁勇二字。至封号，则明已加封三界伏魔大帝。岳侯，南宋始谥忠愍，继更武穆，中改忠武，又改忠文。元加保义二字，明万历亦加封三界靖魔大帝，与关侯并焉。

　　○鉴别书画无真识世之称鉴别书画，大抵皆凭一己之见，不必尽真识也。其识之精者，不过能辨妍媸耳。近年重钱唐戴文节公山水，虽一扇一楮，价抵兼金，好事者争收藏之。世侄钱伯声太守承其家石宗伯画法，花卉妙一时，初不以山水名也。近以世重戴画，偶一临摹，辄觉逼肖，因时时作小幅，署戴名，人争购之。伯声时告余以为笑。前年消夏无事，以文节名作册页十二幅，装潢，交陈仙海司马，戏索廿四金。时某廉访备兵上海，留意翰墨，适欲购文节画，陈以钱作示之，廉访极为赏鉴，即留不还。陈惧以欺获咎，因以实告，廉访笑曰：“此子不忍割爱，故造作此语耳！”亟取金如数予之。伯声得重值焉。伯声之画为张子青尚书赏识，余偶举是事告之，尚书言：“咸丰年间，偕祁春圃相国入直南书房，蒙文宗召观内府珍秘。见一巨然画手卷，历代名人题跋，无不精绝，惊叹希有。比出，相国告以此卷前曾两见之，于今而三；究之孰真孰赝，却未能辨别也。”则收藏一事，岂易言哉！

　　○左宗棠奏停武职捐例自事例之开，文武皆有捐纳。同治五年，左爵相总督闽浙时，奏请永远停止武职捐例。大略谓：武营捐班太多，流品混杂，势豪策名右职，藉为护符；劣弁巧躐升阶，专为牟利。一旦夤缘得缺，竟敢靡恶不为。从前报捐之多，实为军政之蠹。至捐例，原为筹饷起见，武职官阶捐纳例银，本属无多，实亦得不偿失云。旋奉俞旨，饬部永远停止。迄今十余年来，武官无复捐班，营伍较前肃清，实爵相一奏之力。然自军兴到今，以战功得官者，尚不胜其拥挤，虽曾文正公奏请以大衔借补小缺，有功之人犹未能尽登仕版。门生周广才以花翎参将考补千总，忻喜不置，数年来究未得缺，则以员数猥多，大府亦实无疏通之善策也。

　　○鉴别书画真伪之不易国初，宋牧仲尚书自谓精于鉴别，凡法书名画，只须远望，便能辨为某人所作，自记于《筠廊偶笔》中，人颇奇之。余谓宋公阅书画多，能辨识其气韵耳，至其本之是否临摹，恐亦未必即能审定也。昔东坡初未识秦少游，少游知其将过维扬，作坡笔语题壁于一山寺中，东坡果不能辨，大惊。及见孙莘老出少游诗词数百篇，读之，乃叹曰：“向书壁者，岂此郎耶？”夫以东坡当时且不能辨少游之书为己书，则千百年后人乃能辨东坡之真赝，以为必无一误，岂理也哉？家匏庐宗伯书得香光神髓，自少至老，日有书课，临摹至千万本，人往往取公书截去“某人临”数字，即以雁香光书，售得善价。收藏家多不能辨。圣祖最喜香光字，遇外吏进呈之本，有疑似者，辄为沈吟曰：“其陈邦彦书耶？”高宗尝出内府香光真迹数十轴，召公询曰：“内中孰为汝所书者？”公审视良久，叩首谢，亦竟不能自辨也。

　　○文宗赐林文忠挽联道光辛丑，侯官林文忠公奉命至镇海军营。比遣戍新疆，居恒常诵“苟利国家生死以，岂因祸福避趋之？”二语不置。不知是公自作，抑古人成句也。然忠义之忱可想见矣。后公以云贵总督引疾家居，咸丰初元，奉诏起讨粤西贼，海内欣望，而公卒于途中。文宗震悼，御制挽联以赐云：“答君恩，清慎忠勤数十年，尽瘁不遑，解组归来，犹自心存军国；殚臣力，崎岖险阻六千里，出师未捷，骑箕化去，空教泪洒英雄。”非常知遇，天下臣民读之，皆代为感泣也。

　　○春秋五传韩昌黎诗云：“《春秋》五传束高阁，独抱遗经究终始。”今本刻作“三传”，非也。《前汉艺文志序》云：“《春秋》分为五。注云：左氏、公羊氏、谷梁氏、邹氏、夹氏。”不知汉后此二氏何时亡佚，倘至今尚存，则古事可与三传互证，岂不快哉！

　　○高僧入轮回《冷斋夜话》记苏子由在齐安时，梦与僧云庵及聪禅师出城迎五戒和尚。次日，三人言梦皆同，颇以为异。良久，东坡书至，云已次奉新，三人大喜，迎之建山寺而坡至。因各绎所梦以语坡，坡曰：“轼年八九岁时，尝梦其身是僧，往来陕右。又先妣方孕时，梦一僧来托宿，记其颀然而眇一目。”云庵惊曰：“戒，陕右人，而眇一目。”暮年游高安，终于大愚。逆数盖五十年，而东坡时年恰四十有九，其为五戒后身无疑。故坡恒自称“戒和尚”。是轮回之说，非释氏之[B220]言矣。桐乡严芝生太史辰，生于道光壬午八月三十日，先数夕，母王夫人梦游冥间，至一石坊下，旁有二女仆扶持之，旋来一僧，年不甚高，就与语，语缕不可殚述，既觉，犹能举其大略。至生之夕，则又梦见转轮中出青烟数十道，道各一僧，四散去，而前所梦之僧竟来相就，惊而寤，则太史生矣。谛视之，面目宛如梦中所见也。太史幼颖悟，弱冠即登贤书。至咸丰己未，捷南宫，以朝元入词林，散馆后，不复赴补，归主桐溪讲席者已十载矣。性乐为善，遇善举必创行之，奔走勤劳，不以为苦。余尝戏目为行脚僧。今年出《金粟后身图》，嘱余题之，乃得悉其概。太史有《自题六绝》，兹并录之：“磨人一第廿年功，直与前生苦行同。好事欲援儒入释，为人说梦画图中。”

　　“披缁应悔负君亲，未了缘当补后身。四十平头须努力，谈何容易再来人。”

　　“浮图自昔有诗豪，愧我耽吟格不高。略有前生心性在，每于名利淡相遭。”

　　“足迹平生半九州，想因行脚债须酬。不知卓锡曾何处，可许东坡到旧游？”

　　“潘家橼梦久流传，私喜祥征亦有缘。想为黎功行浅，不教鳌顶作天仙。”

　　“沈迷仕宦与妻孥，慧业三生记得无，何日尘缘能摆脱，依然觅我旧衣珠。”

　　太史之妹婿归安沈仲复廉访自言：前生为瞿氏子，出家于永年寺，清修数十年，其听经之鹤，业已证果，而己以一念不坚，遂再入尘世。其事亦奇。惟坡公及廉访皆知前生僧之名姓，而太史独未印证，此亦是一缺典，然轮回之说确有据矣。

　　○乩语之灵验道光戊子乡试，余年十七，闱前偕二三友人闲游西湖，行至苏公祠，见人在内扶鸾，因入观之。其仙则吕祖也，其人多应试者，叩功名事，仙答以俪语，语在可解不可解之间，余固不之信也。第见人均肃恭致问，姑长揖问己之功名，乩忽奋迅大书曰：“尔甲子举人也。”戊子距甲子三十六年，众皆视余而笑，余亦笑而出曰：“不灵。”乩复书曰：“到期自知。”众追而告余，余又一笑置之。然自是屡踬秋闱，至同治甲子，余年五十三矣。时在甯郡总办厘捐局务，浙江甫经收复，并不开科，余偶忆乩言，辄笑其诞。至冬间，左季高爵相荐举浙江人才，以陈鱼门、丁松生及余应诏，奉旨以直隶州知州发往江苏补用。次年乙丑，余在江苏需次，闻浙江补行乡试，余忽忆乩言，乃请于中丞，回籍应试。比到浙江，则格于例，不能入闱，废然而返。复笑乩言之诞。至丙寅春，奉檄总办天津海运，谒见刘崧岩中丞，在坐有言乩仙不可信者，余因述“甲子举人”一说以证之。中丞沈思良久，忽曰：“如子所言，乩仙颇可信矣。子非于甲子年荐举人才乎？明明道是‘甲子举人’，何尚不悟乎？”余闻是论，不觉恍然。噫！乩语诚巧，或真有仙降耶？

　　○长寿术金陵陈伯敏太守鲁言：京师秋航和尚工围棋，称国手；饮酒、食肉，无异平人。同治甲子，年一百二十岁始圆寂。先是，太守奉授衢州知府之命，秋航心慕西湖，与之同行来浙。至次年正月，遍辞同人，云将西归，并促诸相知为渠饯行。诸人乃于十四日设席饯之，酣呼畅饮，无异平时。兼与某公对局，局终云：“此会难再，即此局棋，犹是绝著。”犹手画所下棋谱，徜徉而去。元宵早起，忽报秋航已逝。太守往视，则见瞑目趺坐，双垂鼻柱至膝，其光亮如水晶云。然此是释子，或疑其有坐功服气之术。康斋弟壬申冬遇绍城俞宝山老医，云：“顷有天台老友相访，年已一百十七岁，渠之所以得此大寿者，久服白术之功耳。叩其服法，以鲜白术四十斤切片，冰糖四斤，入瓦罐内煮干晒之，久蒸久晒，约得八斤。日嚼数片，以供一年之需。此人已服至六十余年。其子八十余岁，亦服之，甚健。考神农《本草经》有”术作煎饵，久服轻身延年“之语，洵不诬也。

　　○恒太守遇鬼少敏堂兄元羲，长余四岁，道光丁亥与余同案入学。少敏则县、府及院试均第一，有“小三元”之目，文名藉甚，顾数奇不偶，乡试辄荐而不售。岁科试曾列一等第一、第二，而不得食饩，以增广生终身。晚年游处州，为满洲恒太守记室，宾主极相得。太守守处州十八年，少敏从之逾十载。咸丰四年夏，少敏患疟甫止，闲步于庭，忽见一青衣逾垣入，至后院，疑为窃也，促步逼之。诘为谁，其人曰：“我公差也。”曰：“尔即公差，亦无逾垣入室之理！”则出票示之。衔为阴府，己名在焉。知遇鬼，乃亟恳之，鬼曰：“奉票提人，不能私为纵舍。无已，君其速出处州境，容可免。”言讫遂不见。记其票内共五十余人，第一名即处州镇总兵文公，第三名恒公之门丁某，第五名恒公之钱谷、友人胡仰山也。少敏恍然自失，遂立刻治任告归。时已薄暮，太守苦留之，至次日早，外人传报：总兵文公病殁。少敏惊，遂促驾去。行二日，至缙云，又得某门丁猝死之信，益惧，连夜遄行。至金华，托余觅舟，告以故。余谓其病后谵语耳，少敏竟匆匆归。越数日，得处州来信，则胡仰山果又死矣。余亦为之骇然。然少敏归后，病良已，年终亦无恙。次年夏，恒太守至省见之，强拉以行，谓：“事已逾年，当可无患。”乃少敏到处未及旬日，一病而逝。其逝时曾见前鬼与否，无人谈及矣。然越境及免，岂鬼神之灵只及一方耶？不可解也。恒太守名奎，字聚之，为人忠厚方正。守处州十八年不调。咸丰八年，以病乞休去。大府委福州郑太守代之，视事十八日，粤贼窜陷处城，恒已归，郑罹重典。其遇亦奇。

　　○神仙中人无锡华秋槎先生，前浙闽总督孙文靖公之姑丈也。嘉庆年间，任福建浦下场盐大使，与先大夫同官相识。嗣文靖观察闽鹾，华以回避，弃官归，自是不相闻问者二十余年。道光中叶，先大夫闲居嘉兴，华忽雪夜相访，年已九十，步履甚健，精力如少壮，两目奕奕有光。相与话旧，甚欢。询其如何保啬而致此，华言：“自归里后，即讲导引之术，终日静坐，不以外事婴心。年来颇有所得。梦寐间，时有异人相接，寤则不能见也。数日前，梦人告曰：”子欲求仙，嘉兴之陈寿人乃真神仙也。‘因买棹来此寻访，则果有其人，思投以名刺则不恭，称弟子则骇俗，故持晚生帖谒之，乃拒而不肯见，固请固拒。遂略窥其所居之园，古木寿藤，亭台水石，觉有五云缥缈气象，真是仙境。自叹缘薄，访仙不遇，颇深怅恨！“先大夫笑曰：”陈寿人我素识之，饮酒食肉，犹夫人耳。“华曰：”不然，真人不露相。“遂别去。越日，先大夫见寿人，语以华君所说，彼此鼓掌大笑。后咸丰纪元，粤匪乱作，寿人殁久矣。先大夫一日叹曰：”陈寿人真神仙也。“座客问故，先大夫曰：”古语有人专精事天神，积久不倦，神感其意，现形而问所欲，其人谓：“不求富贵，但愿一生无是无非，衣食粗足，居佳山水间，妻贤子孝，优游卒岁而已。’神大笑曰：”此上界神仙之福，非凡人所能企及。尔欲求富贵则可耳。‘寿人席先世遗业，拥资巨万，乐善好施，与人无竞，所居则宋岳珂之金陀别墅，为嘉禾第一名园。日饮醇酒，以法书名画消遣，子孙皆读书入泮，一家雍睦，生平无一拂意事。当此烽烟告警，则业已化去，谓非神仙而何？“座客皆太息以为然。嗣二十余年，同治壬申，余自苏州归，过嘉兴，见德清戚曼亭先生，问余此行有所遇否，余戏应曰：”此行只见一仙人。“戚愕然询故，余因述先大夫所言，盖戚亦当年座上客也。戚曰：”是固然矣。今子所遇为谁？“余曰：”南皮张子青尚书。少年以状元及第，攵历中外，官至一品，勋业、文章、政事彪炳一时。年逾六十，夫妇齐眉，儿孙绕膝，门生故吏遍天下。最难得者，上有九旬之寿母，此时以养亲居于吴之拙政园，极声色园亭之奉以承欢，一家之中，太和翔洽，洪福、清福兼而有之，此又非陈寿人所能几也。谓非当代神仙而何？“先生亦抚手笑曰：”然。“

　　○做官不可有邀功心《功令》：获邻境应斩枭盗犯三人者，即予升擢。闽、粤二者，海盗颇多，地方官缘是得超迁者，指不胜屈。然以杀人得官，仁者固有所不忍也。吾家宗人有官福建同安丞者，获盗三人，遂擢江西乐平令。期年而病，见一盗在床前索命，二盗窥户而笑，禳祷无效，未几遂卒。盖笑者真盗，故不敢入门，而索命者则冤鬼也。后先大夫宰福建光泽县，亦获邻境伙盗数人，友人或劝锻炼以邀功者，先大夫举是事以告曰：“吾非惟不忍，亦不敢也。”乃论以为从律，均免其死。尝训余弟兄曰：“此数人若果系盗首，吾亦不愿以此升官耳。”同治癸酉在苏州与四明胡竹亭刺史璋谈及是事，竹亭言其摄江都县时，获金匮盗犯三名，案定后，上官将照例予以奏奖，竹亭推其功以给同城前获处分之县尉及汛弁，为之开复顶戴，而己不邀赏，其用意与先大夫合。然居今之世，能如竹亭之存心者，有几人哉！

　　○南汇李高士南汇卫城，本上海地，雍正间析上海、华亭二县地，置县，以本有南汇卫故，遂名曰南汇县。自明以前之人物，昔为华亭、上海者，皆就其所处所生之地归之南汇焉。李辰山高士在明为上海人，而居于南汇卫城中，故《南汇县志》以为南汇人。高士生于明崇祯十年，桂王时曾官于桂林。及桂王事败，走归，托迹黄冠，以医药自给。后寓居平湖，年七十病卒。朱竹检讨为志其墓。所著有《南吴旧话录》、《放鹇亭诗古文集》，均为竹收存，今曝书亭藏书散佚，则高士之著作不知流落何所，是否尚存于世？不可知矣。惟《县志》载其《放鹇亭诗》二首，为吉光片羽耳。高士之屋，在南汇城中者，曰漾波小筑，其南为放鹇亭。屋今已夷为田亩，惟亭则尚有遗址。余宰南汇时，访之不获。谢事越六年，秀水金君苕人亦摄宰事，其叔莲生学博鸿，征文考献，求得其地。但见衰柳啼鸦，获芦飞雪，亭趾仅存于野水横潦之中。流连慨慕，想其孤忠，而悲其遭际，亟思兴复。未及措手，而苕人又调吴江去。光绪纪元，余遇莲生于吴江，莲生手《高士墓志》并所作《放鹇亭怀李辰山先生》长歌一首相示，嘱余函致南汇士人，早为修筑，以存古迹。嗣得覆书，则谓邑小民贫，一时不能集事，不禁为之慨然。特将莲生之长歌录之，庶他日有好事者为之兴举焉，未可知也。高士讳彦贞，字我生，后更延，改字辰山。

　　坤宁宫中惊战鼓，衔香金鹤没败堵。危亭日落叫鸺留，尚占官家乾净土。李郎矫矫人中龙，只手直欲擎苍穹。请缨年少苦无路，恨煞冠佩假伶工。福藩庸懦天夺魄，半壁东南轻一掷。静江重建小朝廷，桂王继起真雄特。荷戈万里迈终童，献策惊倒瞿文忠。飞书走檄愈头风，印悬肘后磨青铜。是时诸臣同戮力，天堑长江重开辟。毁家纾难脱钗环，况有英雄出巾帼。朱丝挂颈悲烈皇，可惜不系西平王。蛮邦手缚真龙种，犹是人厄非天亡。归来高隐茅亭宿，闲放白鹇非行乐。感愤时弹皋羽琴，忧来惟向西台哭。我朝硕学重鸿词，遗老联翩丹墀。雄飞不羡冲霄鹤，雌伏甘为断尾鸡。明知仙佛皆如梦，被体黄纟它示无用。香积厨充义士薇，何曾迷入桃源洞。家亡国破剩闲身，埋骨东湖塔尚存。藏书奚必传娇女，遗稿还同付故人。我来吊古寻陈迹，荒亭尽圮堆瓦砾。长堤衰柳鸟呼风，愁煞芦花头雪白。君不见投荒穷老沈太仆，吟魂飞堕澎湖曲；又不见遗民尚有叶与熊，弃家削发空王宫，销声匿影将毋同？

　　○以水洗水世以扬子江之中泠水为天下第一，高宗皇帝尝制一银斗，以品天下之水，盖以质之轻重分水之上下。遂定以玉泉为第一，而中泠次之，惠泉、虎跑又次之，此外惟雪水最轻，可与玉泉并，然自天降，非地出，故不入品。鸾辂时巡，每载玉泉水以供御，然或经时稍久，舟车颠簸，则色味或不免有变，则可以他处泉水洗之，一洗，则色如故焉。其法以大器储水，刻以分寸，而入他水搅之，搅定，则污浊皆储于下，而上面之水清澈矣。盖他水质重，则下沈，玉泉体轻，故上浮，挹而盛之，不差锱铢。古人淄、渑之辨，良有以也，然以水洗水之法，世鲜知之。

　　○谐语常州丁少香太守，喜诙谐，出语成趣。官金华府经历时，会当府试武童，众官皆集。德清杨干村学博，宿儒也，言坊行表，人皆敬之。丁适小遗于中庭，杨谓之曰：“须避三光。”丁忽问曰：“天上视吾辈人，有如何大？”杨笑曰：“不过犹人之视蚂蚁耳。”丁曰：“然则君曾见蚂蚁小遗乎？”众为哄堂，杨乃默然。丁后举以告余，余谓：“昔人登泰山诗有‘俯视齐州九点烟’之句，夫九州只‘九点烟’，又安能见人？第君子戒慎所不睹，恐惧所不闻，当无时无刻不将以敬耳。”丁亦默然。

　　○青蛙神青蛙神，杭俗称之为青蛙将军，或云金华将军，蛙不恒见，见则视其色以占吉凶。余于道光戊子在杭读书三年，习闻其说，未之见也。甲辰夏，铨授金华县训导，到杭领凭，寓金刚寺巷金宅书馆内。是日，杭人迎元帅会，街衢充塞，夜犹演剧未已。余不往观，而与主人弈棋。将三鼓矣，忽仆人坌息至，谓余卧室内青蛙将军在焉。于是金氏合宅老幼奔走往观，余谛视之，只一青蛙踞于案头，余曰：“蛙耳。”众曰：“不然。身有金点，足分五爪，此将军也。”遂具香烛，供以烧酒，众罗拜于下。蛙略不为动，久之，跃至杯畔，以两爪据杯沿若呼吸状；又久之，身色渐变为淡红，腹下则灿若金色，众皆曰：“将军换袍矣。”乃舍杯，缘案后所悬画幅而上，直至顶格，踞坐良久。时已将四鼓，余倦甚，拟睡，金氏乃以盘祝而下之，盛以漆盒，裹以锦袱，男妇持香提灯送至巷口金刚禅寺中。寺僧迎至佛前供定，解袱启盒视之，则已渺矣。此事为余所目击。蛙亦灵异矣哉。

　　○解元抄袭陈文  二则（一）

　　嘉庆戊寅，福建乡试，先外舅闻蓝樵先生充同考官，题为“既庶矣”二节，主司阅文，合意者少，至十八日，犹未定元。外舅适得一卷，荐之主司，大喜，以为独得骊珠矣。传集诸房考示之，合座传观，咸啧啧赞赏。内中一人独曰：“文甚好，记从何处见之。”主司骇曰：“是必抄刻，不可中矣。然此文君究从何处见来？”某凝思良久，无以应。外舅乃前谓之曰：“每科必有解元，解元原无足奇，各人房中必有一房元，我房中即不得解元亦无足损，然君无确据，而以莫须有一言误人功名，未免不可耳。”某大惭，因向主司力白，谓其文剧佳，读之有上句即有下句，故似曾经见过，实则并未见过也。主司又令各房官于刻文中再加搜索，竟无所得，遂定解元。比放榜后，某公于落卷内随手翻得一卷，即己前所见者，与解元文一字不讹，持以示外舅，共相惊叹，谓此君必有阴德。继乃知其母抚孤守节三十余年，子又甚孝，其解元固天之所以报节孝也。

　　（二）

　　新昌俞君焕模，贫士也，道光己亥科乡试，俞欲往而窘于资，因忆及往年曾为某村息讼事，姑往干谒。至则村人欢迎，争为设馔，赠以二十余金，且作投辖之留。俞无事闲游村市，见破屋停十余棺，已将朽腐，询之，皆无主者。俞恻然，尽举所赠为掩葬焉。亲视畚筑，至暮而归。归途于小肆中见抄本文十余篇，以数文钱购得之。橐装既罄，踉跄赴杭，寄食友人处。比人试闱，题为“季康子问仲由”一章，适抄本内所有，因稍加改削录入，竟得解元。最奇者，文系如题三比，原本每比末句曰“此官才之一法也。”俞以“官才”字音类“棺材”，改作“官人”，而不知即是掩葬棺材之应。自来作善获报，未有若斯之迅速者。先琴斋兄是科中式第三，与俞同年，俞告之甚详。

　　○鸭儿优贡前浙江学使吴和甫先生存义，同治丁卯考优，阅至仁和姚卷，忽假寐，见群鸭飞鸣座前，似若乞恩者然。醒而异之，疑此君必有因果，遂拔取之。榜后来谒，询其所因，云：“已三世不食鸭矣。”杭人哄传为“鸭儿优贡”云。戒杀茹素，近于佛教，然未始非君子爱惜物命之仁心。即此一端，姚君已食其报。至癸酉，又举孝廉。少年英俊，前程正未可量也。

　　○巡检作恶之报忆三十年前，与秀水汪铁宋明府和梅同坐里草堂，有人入告曰：“某戚死矣。家无一人，邻里殓之。”铁宋怆然良久，曰：“吾今乃信大道。”因言其父故名诸生，累试不第，遂去为小官，官江苏巡检。年已暮矣，亟亟为子孙计，无恶不作，无作不恶，见银钱即作鸬鹚笑，虽逆天理、悖人伦，勿顾也。一日，有父控其子忤逆者，子大惧，倩人关说，许馈米十石免责，某允之。既又谓其人曰：“若再能加米十石，我为杖厥父二十，何如？”子大喜，如命。次日，坐堂皇鞫讯，观者如堵墙。先呼厥父上，略讯数语，即传呼：“拿不孝子！”厥子喜父之将被杖，已早伺于门矣，呼未已，于即趋而进，某骂曰：“若不知父之呈尔忤逆，而敢来耶？”子对曰：“父年老，独行恐其倾跌，追随而扶之来耳。”某遂霁颜曰：“始我以尔为逆子，乃今而知尔为孝子也。然尔父控尔不孝也，曷故？”子因诉家贫，父索奉养奢，力不能尽供，云云。父在旁怒斥其妄，某不之听，婉谓其子曰：“我已知尔父之悖矣，然天下无不是底父母，尔第尽尔子职，尔父自能回心。以瞽瞍之恶，舜尽孝乃能感格之，况尔父之恶尚不至如瞽瞍乎！尔既扶之来，可仍扶之去。”因顾谕厥父曰：“尔有如此孝子，乃控以忤逆，可谓老悖矣。此后当体恤尔子，毋再蹈故辙。天下未有父慈而子不孝者也。”即谕传点退堂。父怒极无可言，将下阶，子来扶，父挥之以肱，口喃喃言：“世上顾有如此糊涂官！”观者皆笑，某忽拍案大怒曰：“我好劝尔，尔乃敢骂父母官乎？”叱隶捉回，笞二十逐出，而白粲二十石积乃仓矣。其他行事类如此。未数年，以恶疾死。死后妻、媳相继殁，所积赀荡尽。今其子又死，遂致灭门。可不令人警惧哉！先大夫尝言福建同寅某公严于催科，每比卯，辄流血满地，乡民欠课者杖之盈千累百，哀号之声有若鬼嗥，故输课辄报最，而囊橐亦充裕焉。然身殁之后，亦遂绝嗣。贪与酷之报，昭昭不爽也。

　　○愿为良臣毋为忠臣“愿为良臣，毋为忠臣”，此古人对君之言，然实确论也。先大父尝为余辈言：“我家自本朝开国以来，百八十年，家门鼎盛，跻八座、入台阁者，指不胜屈，然赏戴花翎者，仅二人；祀昭忠者，止一人，足见世值升平，军务不作，天下安之故。此国之福，亦家之福也。”乃不三十年，粤逆构乱，江、浙骚动，咸丰庚申，余以军功得保花翎，人皆称贺，先大夫愀然曰：“尔记乃祖昔日之言乎？此非国之福，亦非家之福也。”未几，江、浙沦陷，余家流离转徙，疾病死亡，几无完卵。乃得花翎之赐者，续有四人；入昭忠祠者，竟有五人。虽生荣死哀，仰邀恩宠，而家门凋谢，一时难复旧观。今虽幸际中兴，得安生处，然痛定思痛，回思我祖、我父之言，能不慨然！

　　○文宗之爱民咸丰四年，粤贼据扬州，诸将帅围攻之，贼守坚，不能下，乃奏请决湖水以灌之。文宗皇帝赫然批答曰：“不得扬州，无并伤吾百姓也。”圣祖爱民之深，真与天地同广大矣。不十年，而奏廓清之功，有以哉。

　　○和┞查抄单嘉庆三年，先大夫在京邸见相国和申家查抄，尝告余等，以为私家之富，较前明严氏《天水冰山录》有过之无不及也。近于陆定圃《寓沪琐记》内见其籍没单一纸，可谓洋洋大观矣。用特录其金银之数，以作贪夫之鉴焉。

　　银号十处，本银当铺七处，本银、赤金、元宝银、镜稞银、苏稞银、番银、制钱。

　　○团练害民咸丰中，以粤贼肆扰，举办团练，各省均设团练大臣，以巨绅主之。苏则庞公钟潞，浙则邵公灿、王公履谦，后渐事败，王公获遣戍之罪。然团练大臣特有其名目，不能节制诸郡县也。每县各有练局，委员绅董主其事，第认真举行者少，故贼所到之处，势如破竹，不能支吾耳。金华府属办团练者，推金、兰二县，金绅则朱驾部允成，生员方滋、李。贼至，皆与之角战，久乃败散。兰则诸葛一村，拔贡令、优贡寿焘为之主，各村皆附和之。其初声势联络，甚为贼惮，后则村董内良萎不齐，于是施家滩等处，藉盘查奸细为名，杀人夺货，行旅视为畏途。诸葛二君亦不能禁止。王壮愍民丞委段臬使光清亲往查办，竟不能戢。大营兵勇非数十人连樯而行，即不得免。甚至本地差委各官过之，均遭掳掠，示以冠服，曰：“伪也。”验以印文，亦曰：“伪也。”几至无理可喻。余初以为传闻之过，嗣因严州粮台公事，舟经其地，即有数人登舟，口称“盘查”，搬动箱笼什物，见余顶帽，则哗曰：“此伪官也！”一时聚集至百许人，各持刀杖，势已汹汹。适有一武生郑姓者来，见之叱曰：“此金华陈老师也，若等不可无礼！”乃皆散去。郑君来前慰藉，谓：“此辈业已豺狼成性，攘夺、戕杀，将来必致大祸。某行且避去矣。”未几，张帅自金华败退，溃兵过此，愤其从前之阻梗，登岸焚杀，两岸十余里，靡有孑遗。此亦好还之报，第未知郑君已先避去，得免于难否？然兰溪之团练遂散矣。夫团练而至于为暴，此亦何异于作贼？是盖由前邑令某公遇逃散兵勇过境者，不问是非，概行杀戮，人皆视杀为固然，遂致尾大不掉，后来莫可如何。同治元年，李爵相在上海军中兴余言及某公杀勇事，深以为非。盖爵相尔时过兰溪，寓唐副宪壬森家，习闻其事也。

　　●卷十○张玉良张璧田军门玉良，四川人，由行伍从向忠武公自广西转战至金陵，积官至广西提督，赏穿黄马褂。短小精悍，骁勇善战，威名甚著。咸丰庚申，杭城被围，军门奉檄来援，至则杭城已失。军门以三十骑乘城而上，既登，则周麾而呼曰：“大军至矣！”贼狼狈奔逃。不费一矢，杭城遂复。于是声望大振，浙省倚之有若长城。未几，金陵大营告急，檄之回救，杭人留之，几于攀辕卧辙。时余从署布政使麟壮介公到省，目睹将军瑞公、学政张公挽留之切，竟至跪求；而军门以令严不敢少止，遂率师去。乃到中途，大营已破，常州、苏州均不能守，仍返于杭。所存亲军，仅数百人。巡抚王壮愍公招集溃散，悉军实以予之，俾进规嘉兴，以固浙江门户。乃连战失利，军械遗弃殆尽，而所将之卒均是败兵逃勇，锐气尽堕，已不能军，不得已复归于杭。杭人已自轻之，兼所部不能敛戢，时有骚扰，杭人恨之，詈之，至斥之为通贼。巡抚亦不加以礼遇，任其飘摇江渚，庚癸频呼，无人过问。较之前日跪留之款密崇重，若天壤矣。未几，严州被陷，巡抚檄令往援，军门率所部五千余人，至兰溪之大洋镇扼守，搜卒简阵，力图攻取。时余奉檄佐松百川太守办理军米粮台，因时与军门相见，谈次，每以兵勇不能用命为恨。余曰：“何不重赏罚以激厉之？”军门曰：“此等屡败之卒，一言及贼，即心胆堕地，非奖劝所能振作。”因顿足痛恨何制军弃常州不肯守，不然，同死于彼，岂不光明磊落？云云。又言：“杭人谓我通贼，我以一走卒，蒙拔擢，官至一品，花翎、黄马褂皆邀异数。就令降贼，安能如此？此时亦不必辨，正当一死报国，明吾心耳。”然其勇大率骄悍，掳掠不可制，营官亦无如之何，商民怨之切齿。嗣后援金华复败走，攻严州克而守之，旋又为贼破，威名沮丧益甚。久之，杭州被围，奉檄回救，驻师江干，饷援俱绝，人无固心。军门志气益厉，每日出队击贼，出必珊瑚冠、黄马褂，以自表异。时余避居富阳，曾掉小舟往见之，高敖曹旗盖为戒。军门慨然曰：“力竭势穷，杭城必失，我军必溃。与其草间求活，孰若先死于行阵之得所哉！”会报贼出队，即麾众持矛而去。余知其志在必死，太息而归。越数日，果为贼炮攒击，折其左股，舁至营，以军事属总兵况文榜而瞑。况统其军，逾月城破军溃。况间行至上海，投李爵相军，爵相用之击贼，有功，竟以功名终。闻军门殁后三四日，中夜士卒忽闻号令“出队杀贼”，一军惊起，开营欲出，忽悟其死，皆大惊痛哭。其义愤之气，虽死犹生。溢曰忠壮，宜哉！同时将帅援浙有名者，曰江长贵、李定太、周天受，皆不能成功。异时江、李著绩他省，周则战死宁国。

　　○不知姓名之忠义士自咸丰军兴以来，忠义之士奋身殉难，不可胜计。其被表扬、荫子孙者固不少，然湮没无闻并姓氏不传者，尤不少也。王鼎丞刺史定安尝言：从曾文正公攻安庆时，江边有一贼垒，诸军环攻之，一营官战甚力，所部死伤甚众。鼎丞念其勤，当诸军暂退蓐食时，亲诣其营视之，此营官方归就食，金疮遍体，部卒已亡其半，忿怒大言：不破此垒，誓不生还，云云。比暮，垒拔，又往视之，则其人已阵亡，残卒亦几尽矣。至今言之，犹为慨然。然此君姓名，鼎丞不能记忆也。咸丰辛酉四月十九日，粤贼自汤溪扑金华，时太守王君桐有楚勇五百驻于城上，城大勇少，不敷守陴，乃令出守大桥。余登城观贼，见一勇方据地蓐食，一勇荷戈至，谓之曰：“贼势甚盛，我与若走乎？”其人大怒，目光如炬，掷其碗，起曰：“吃伊口粮，此时可言走乎？若与我往杀贼耳！”即持一枪疾驰而去。余窃叹曰：“若兵勇尽如此，贼不足平也。”乃此五百勇守桥力拒，自卯至巳，贼竟不能过，而张军门玉良率援军由兰溪至矣。方欣慰间，军门一战而北，贼遂长驱入城，金华立时失守，此人计必死矣，然其姓名并不能知也。此为余所目击者，乃谈者谓贼以六骑至，而金华即失，此五百人三时力战之勤，一人奋身之勇，均抹煞不传，哀哉！

　　○金烈女江苏清河县北四十里，有镇名徐家溜，为海沐往来通衢。附近莠民，每以年少妇女伴宿行人，名曰“赶店”，即北方茌平、腰站等处之恶习也。金烈女者，乳名扣子，农民金本玉之妹。虽农家，而姿质秀粹，幽闲贞静，有大家女轨范。幼时即许字明尚忠嗣子凤岐为妻，过门童养。明尚忠系咸丰年间大盗陈三虎漏网之余党也。同治十年，凤岐年已十五岁，尚忠贫无赖，欲令烈女赶店，女不可。尚忠疑凤岐主之，日夜凌虐凤岐，不堪，遂亡命不归。乡里则传为尚忠活埋致死矣。女亦心疑，因归宁不复返。十二年六月，尚忠夫妇至女家，势汹汹索女，饰言凤岐已有信且归，归后当即为成婚。女兄畏其横，听携之去。乃抵家日，即促令赶店。始以甘言，继以恶语，终以鞭笞。女拒之益坚，尚忠等无如之何。于是日夕磨难，冀其或有转志，然女至是已无生意矣。荏苒至十一月，有过客见女，艳其色，啖以重金。尚忠喜，又逼女，女不肯。棰之，挞之，女则以死自誓。尚忠怒，于是与其妻谋曰：“彼之所以固拒者，以未失身也。若强污之，彼见节已毁，事或可成。”乃女拒益力，则以油捻纸灼其手臂，继及胸腹，灼至黄油滴沥，女绝无乞哀顺从意。夫妇咸怒，决计杀之以灭口。遂褫剥衣裤，以绳三匝缚于木凳，更益火，灼其头、面至足，膏黄焦黑，血肉模糊，女终啮齿，不出一声而死。尚忠益怒，复以刀斫其头、面数处，并割其二乳以泄忿。乡里见者，皆为发指。事闻到官，尚忠夫妇顾狡供，谓女有外遇，尚忠妻疑尚忠亦有染，故尚忠愤而致死。而女兄懦不能白，官亦不察，遂掳词以狱上。廉访应公阅其牍，疑之。密访研鞫鞫，乃得实情。敬其贞烈，哀其惨毒，遂抵尚忠夫妇于死，而详请中丞专折具奏，请旌表，并在徐家溜地方，建坊立祠，以快人心而伸正气。盖向来请旌之件，多归题本，此案为表扬奇烈起见，故不拘常格也。嗟呼！金扣子以农家女，目未睹诗书，身未习姆教，且生长于盗贼之家，而能坚持大节，万死不移，此真天地间气所钟。廉访极力为之彰瘅，岂徒为维持风化之盛已哉！

　　○蒋孝子富阳蒋孝子元顺，余婿济霖之曾祖也。四岁丧父，家贫，偕其兄樵采以养母。兄夭，母哭之瞽，终其身得风Φ疾。孝子负以卧起，食饮匕匙，便旋<片俞>厕，躬进奉之，勿稍懈。妻朱亦贤，食姑恒饱，己则糠核而已。朱先姑殁，元顺躬兼妇职，母不觉妇之亡也。母患头眩，祈神签，须野猪脑、鲜荷叶。时隆冬，二物不可得，则求之余杭，越岭，冒风雪，颠踣几殒，迄无有。傍皇呼天，继之以泣。忽猎者携一物至，视之，野猪首也。长跽告之故，猎者怜而以脑与之。归途见溪中浮一叶，睇之，乃鲜荷，益大喜。持以进母，眩顿差。有称其孝者，叹曰：“吾不能愈吾母身之疾，天酷我！天酷我！奚孝云！”晚年家渐裕，有三子、七孙。以上寿终。咸丰五年，得旌表，并建孝子祠。十一年，粤贼贼陷富阳，所过焚杀，独于孝子祠香而去。嗟乎孝庸行也，而乃感鬼神、格盗贼如此乎！人子之于父母，其可忽乎哉！

　　○富贵中之苦境“旁观者审，当局者迷”，古语也。富贵利达之地，当局者第骛于进取，而不知已蹈危机；纷华靡丽之场，当局者第乐其宴安，而不悟早堕恶趣。在旁观者，即非明眼人，亦能料其败也。独有富贵纷华中之苦境，则只当局者自喻之，旁观者不能知之也。昔金匮孙文靖公，以闽浙总督来嘉兴阅兵，千夫拥护，万众观瞻，声势赫奕一时。先大夫谒于舟次，公言：“三十年前，以诸生携一仆归家，扁舟泊此。今虽风景如昔，而意兴转觉不如昔时。”先大夫对以“封疆任重，此心不免忧劳耳”。公曰：“非也。”因指中间供奉新到之廷寄曰：“外人观总督如何荣耀，而不知总督心中之苦恼。此一件事，令我措置，万分为难矣。”然所为何事公卒未明言也。同治己巳，余令青浦，有洋人为盗，在淀山湖中拒捕，杀炮船哨官都司一人，炮勇七人，百姓三人。余往勘验，盗已远。尸骸狼藉，无可如何。姑令收殓，再行缉凶。归时，在舆中筹画此案，中心懊闷欲死。然呵殿驺唱如故也。中途遇二老妪避于道傍，指余啧啧相谓曰：“此不知前世如何修行，乃能修到如此。”余闻之，默念我方恨今生何以不修做此知县；而彼乃羡慕谓前世修来者，何见解之相左耶？忽忆孙文靖公事，不禁为之失笑。则“旁观者审”一言，犹为未的也。

　　○淀山湖洋人劫案淀山湖之案，其始有英属国之流氓，在上海纠合英国人二，买一芦墟船乘之，雇上海人二，为服役；雇宝山人二，为行舟。至黄渡地方，又雇一青浦人。将至淀山湖，舟行迟，复于田间雇一人助之。行至湖中，适遇一地保钱粮船，遂劫之，乃船中仅有钱二十余千耳。地保跳而免，适见桥畔有巡缉炮船在，地保熟其人，乃呼救。哨官令起定追贼，顾勇数不足，有乡人三，踊跃从之，贼望见追至，扬帆逃，炮船追十余里，至昆山县之千墩镇，日已落矣，不能及。爰发炮击之，一击不中，再发几及之。贼遂落帆，洋人三，立于船头，以手相招，若将还物也者。炮船遂驶近，不为备，相距咫尺，洋人突发手枪，哨官伤，坠水死。左右二勇毙于舟中。余勇方持械欲斗，枪再发，又殪。内一勇佯死落水，泳而逸。于是洋人持刀过船，将已伤及未伤者尽杀之，悉掳舟所有，惟铜炮于水而去。次日，逃勇归报信。余即诣勘，炮船已为水营收回，哨官及勇尸亦惧收讫。惟同往之乡民三尸在，亲属号哭惨戚，余亦掩涕不忍视，乃捐廉，俾其成殓。而悬赏五百金以捕贼。不越月，先捕得上海、宝山之四人，又青浦之舟子一人。其田中雇来人，则因见贼杀人，当即投水逃去，不可究诘矣。于是用上海人作眼线，擒获洋人二，其一逃往广东。署上海道杜公文澜，又悬赏三百金捕之，未几亦ε获于广东之香港。余赴上海会审，情真事确，中国人俱画招，而洋人狡赖，不肯承，爰羁于英国之领事衙门，盖外国人不受中国羁禁也。彼时只候香港之犯解到定案矣，而香港之领事故濡滞之。总督马端敏公咨催广督文内，有“札饬该洋官”字样，香港领事乃谓：“中外不相统属，安得用该字以轻我？”遂将凶犯纵之去，于是上海领事亦将凶犯释放。而炮船之弁勇暨乡民十一人之死，无从取偿。哀哉！余迄今念之，犹觉愤填胸臆也！

　　○盐枭行劫咸丰辛酉，粤贼扰浙之际，有萧山某州牧，自四川引疾归。以道路不通，取径上海，雇岱山人刘某船数只，浮海至宁。刘固岱之贩私盐者也。行至横水洋，托言风色不顺，泊舟岛屿中数日，乘夜启某之箱笼，取其金珠宝玉，尽易以石，某君不觉也。比至宁，舍馆定，启箱笼，则十年官橐，尽羽化矣。遣人至岱访问，其邻里皆知之，直言不讳。某与宁道张观察素识也，亟往诉之。观察严檄拘提，抗不能得，乃遣弁勇捕获之。而刘顾狡甚，坚不肯认。方研鞫间，而贼已蓦至，宁郡失守，刘遂脱归。于是起华屋，置良田，弟若子侄均娶美妇，添海船为贩私计。岱人啧啧称羡，盖所攘获不下数万金也。壬戌之秋，刘及弟若子侄各司盐船六艘，至苏松海口售盐易米，满载而归。归至横水洋，陡遇飓风，六舟尽没，无一生者。家中诸妇闻之，瓜分所有，均别抱琵琶去。顷刻之间，灰飞烟灭。此康斋弟寓岱时所目击。岱人于是咸啧啧以为有天道焉。第不知萧山君于宁郡陷后何如也。

　　○雪灾道光二十年冬十一月，江浙大雪，平地积四五尺，山坳处则丈许矣。湖港俱冻，至明年正月乃解。湖州安吉山中有寺，僧徒四人，其一人于雪甫作时下山抄化，为雪阻于山下村中；比雪消路通，则寺内之僧皆饿死矣。太湖中有一舟冻于中泓者，匝月冻解，船逐流下，舟内之人已尽毙，而瓮中米尚存其半，则以火种绝，不能炊而致死也。是年，江、浙二省均报雪灾。最奇者，陈春嘘明府昶宰奉天之锦县，有娶亲人途遇大雪，因相率入小路中古庙避之，雪甚，封山，迷不得出。到一月后，男女两家遣人四处觅之，则新妇及送迎之男女七十余人，皆饿毙庙中。春嘘往相验，为之惨然。至咸丰十一年十二月，粤贼陷杭州，四出掳掠，天忽大雪，深至六七尺，贼不能行，难民乃得乘间逃逸。此又雪之救人而为瑞者也。

　　○朱封翁宝应朱武曹先生彬，余师文定公之尊人也。沈潜理学，工诗古文，于经史尤极研究。举孝廉，官学博时，文定公已通显矣。督学使者，非年家子，即小门生。先生于按试时，官侍立唯谨。学使固辞，先生终不去，学使，深以为苦。虽老，每会试必与计偕。文定公官至列卿，同人咸劝先生可勿应试，先生不肯。道光癸未，公放会试总裁，示贴回避亲父某人，都中传以为笑，儒林中啧啧叹羡，而先生懊丧特甚，拟留京俟再试。于是棘槐诸大臣，咸劝公为奏请一品封典，俾致仕，先生初不知也。比命下，则大怒，以为阻其上进之路。选大杖欲挞公，公介戚友跪谢，乃已。乙酉，公视学浙江，先生偕来。公持法严，士子有过及文艺小疵，咸夏楚不少贷，其作奸犯科者无论矣。故时比之雷部神，有天君之称焉。赖先生时为训解，公因之少霁威严；然承杜石樵尚书后，以猛济宽，人多不堪。岁试未竣，飞谤已至京师。吾乡钱心吾给谏特疏劾之，事下廷议，谓学政奉公行法，职也，惟亲父不应随棚按临各郡，予公薄谴。先生遂浩然归去，归后以载籍自娱，不问外事，年逾大耋乃终。先生濒行时，犹谆谆以宽为勖。余于次年科试入学，文中讹一字，比发落时，心惴惴恐被责，竟得邀免。则先生之余阴也。壬辰应京兆试至都，谒文定公于邸第，训迪蔼然，如坐春风中，与督学时气象迥殊矣。时先生年八十，新撰《礼记训纂》成，得寓目焉。越四十年，服官于苏，得晤先生曾孙缦伯太守，以《游道堂文集》见示，翻读数过，始知先生学问之醇、行谊之厚，实从敏求好古中得之，以淑其身，以启其子孙，有以哉！有以哉！

　　○方敏恪公轶事先大父尝言，高祖南公，雍正丁未会试，与仁和沈椒园先生共坐一车。每日恒见一少年步随车后，异而问之，自言桐城方氏子，将省亲塞外，乏资，故徒步耳。二公怜其孝，援令登车，而车狭不能容，于是共议每人日轮替行三十里，俾得省六十里之劳。到京别去，不复相闻问矣。后二十余年，南公以云南守赴都，椒园先生时陈臬山左，亦入觐。途中忽有直隶总督差官来迓，固邀至节署相见。则总督即方氏子，欢然握手，张筵乐饮十日，称为车笠之交。一时传为美谈。兹见武曹先生所记《方敏恪公轶事》，有相类者，用附录之。曰：吾乡乔坚木丈，尝归自京师，返道过保定，时直隶总督为方敏恪公，乔，方出也。公留署累日，一夕酒半，乔自陈屡赴公车，傺不得志。公曰：“甥得毋有饥不食耶？”乔作而对曰：“未也。”“得毋有寒无衣耶？”乔作而对曰：“未也。”公笑曰：“嘻！是奚足怖？吾方穷时，将游京师，至宝应资罄，岁将暮，寒风栗烈，敝袍，仅行线存，中无裹衣，束带长尺余，两端以贯续之，纳履则足之前后皆见。将诣汝母丐数金北上，甫抵门，仆者衣冠甚都，列坐于门之两楹，余逡巡欲入，仆诘曰：”客奚为者？‘余曰：“将探吾戚。’仆笑曰：”是安得有若戚，得毋为行窃计耶？‘余自顾窭人子，欲言之，恐碍汝母，迟回久之，终弗入。乃信步折而东，又屈曲西，行里许，至卢家巷。巷门为南北通衢，有屠门，市者如争。屠每割，必倩对宇列肆者书数，往来甚烦，列肆者颇厌苦之。余倚柱而笑，屠顾见曰：“客何为者？作字比不得切肉也。’余拱手曰：”非敢然也。见长者行甚苦，小子略识字，幸不弃，可代劳耳。‘屠喜曰：“客乃能书！’即借肆中纸笔，置几旁，屠者手切肉，权轻重，即口诵数。余奋笔疾书，食顷，已更数十纸。屠笑曰：”客之书更速于我之切也。‘会日暮，屠者荷余肉行。顾余曰：“吾知客未饭，盍从我于家。’余随之数百步，门临河畔，茅屋三间。一女应门，可十八九许。屠呼老妪出，曰：”吾幸延客，速作饭。‘叩其姓，胡也。亦返问余，叹曰：“是缙绅官家子也。’坐余以堂，少选，提一壶酒，命女温之。烛至，命妪女俱坐，曰：”客幸不见外，我老无子，迫岁甚忙，又无伙伴，客能留卒岁，当必有以将意。‘余曰：“某穷途，长者见收，幸甚。’屠大喜，酒至，辄取盎中盐菜为副，切肉置大，是时余已饿竟日，酣饮快意，视今日之节制畿辅，其乐十倍。饭罢，庋门扇为床，布草荐，取布被覆焉。天将明，呼余起，日记数以为常。除夕，为置酒肴羹肉，共食如初。元日，余揽衣起，则非复故衣，一蓝布袍，新布絮袄。近身里衣、絮裤，内外补缀完整。布袜、履各一。余惊起拜谢。屠笑曰：”客此去当作官人，区区者奚足言。‘开岁五日，余欲去。屠曰：“此间镫事甚闹，幸更延十数日。’余心德之，不能却也。望后，乃辞以行。屠者曰：”固知客不能留也。‘又置酒肴为饯。翌日，赠钱四千，袱被囊一，将所覆布被并钱纳焉。送至河干，余拜，屠亦拜，附船至山东。囊中余钱数百，有故交自北来，身无一钱，分半与之。遭遇圣恩，以有今日，皆胡长者赐也。及为直隶布政司时，遣一介以千金报德。且戒曰：“若肯来，即备舆马迎至署中。’至则门巷萧条，胡夫妇身殁已久。女适谁氏子，亦不知所终。”言至此，公泣数行下，座客皆为之改容，乔恍然如有所失焉。

　　○少见多怪家梅亭方伯，任四川打箭炉同知时，彼处人偶见蟹，称为瘟神，打鼓鸣锣，而送之郊外。方伯取而食之，人皆大惊，谓官能食瘟神，四境耸服。沈括《梦溪笔谈》云：陕西人家，收得一乾蟹，怖其形状，以为怪物。而病疟者借去挂门上，往往遂差。黎士宏《仁恕堂笔记》谓：甘肃人不识蟹，疑为水底大蜘蛛。俄罗斯国人不知鳗鳝，诧为水蛇，中国人何以食之？盖物之未经寓目者，初睹之，未尝不以为奇。如山东张小海太守食鲜蚶，连壳嚼之，几损其齿。与蔡谟误食螃蜞，吐下委顿，皆可一笑也。

　　○游泰西花园记上海自泰西通商后，环北门外十余里，奏明给洋人居之。洋人岁输其租，谓之租界。租界为英、法、美三国分踞，一切公事，归华洋同知暨三国事会同办理，除命、盗案外，地方官不复与闻焉。夷夏猱杂，人众猥多。富商大贾及五方游手之人，群聚州处。娼寮妓馆，风骈集，列屋而居，倚洋人为护符，吏不敢呵，官不得诘，日盛一日，几于花天酒地矣。余摄县事时，欲稍稍裁抑之，而势有不能。尝饬洋租地保密稽之，盖有名数者，计千五百余家，而花烟馆及咸水妹、淡水妹等等，尚不与焉。女闾之盛，已甲于天下。乃自同治纪元后，外国妓女亦泛海而来，搔头弄姿，目挑心招，以分华娼头缠之利。于是中外一家，远近裙屐冶游之士，均以夷场为选胜之地。彼洋人之渔中国财者，亦可谓无所不至焉耳。休甯余古香观察本愚，来沪总办渐江海运局，有《游泰西花园记》一篇，叙述详尽，笔致栩栩，于《板桥杂记》、《秦淮画舫录》外，又辟一格，因备录之，以见《溱洧》之风，海外亦复沿波，深可太息也。

　　乙亥孟春，匝月无旬日晴，偶值天霁，又须从事江干，以故春到人间，犹未觉也。隆恺臣司马，由皖中来申，假馆于局。局在邑南城外，殊嫌湫隘。恺臣每思北游，以海上精华咸萃于北，远方来者，莫不耳逐神驰也。念八晓晴，以事当至虹口，予偕卿云、皖生，并拉恺臣、藜阁，同肩舆至老闸，冀得翼甫与俱，作向导耳。翼甫当设馔馔客，馔后，各舍肩舆，乘马车，纵辔以行，约十余里，至虹口屯粮处。时监兑为陶叔南大令、陈韵和少尹。二君同寓洋楼，楼三楹，滨江而筑，轮舶漕艘喧阗，在浦无足留连。因再登车，随翼甫辕驹西适。自是则一望平原，园林栉比，长桥跨水，杰阁凌云。远瞰春申江，白舫乌篷，乱如飞鸟。陌上车尘马迹，华夷杂杳，电掣星驰。恺臣目所未经，不禁拍掌叫绝。忽于碧树弯环处，车为之停，下视同人皆踏莎而立。一时香车宝马，锦簇花团，华妓洋娼之外，别有所谓咸水妹、淡水妹者，藜阁皆一一指名。予与恺臣惟略认其梳妆服饰而已。路旁有方井一，又有静安古寺，以纡道，不果游。翼甫速客登车，谓须及早一游徐家卫外国花园，迟则游人星散，便无可观。再行数里，到一篱落，车数辆，憩老槐树下，荆扉斜敞，碎石成蹊。翼甫入，同人皆入。翼甫曰左左之，曰右右之。曲折升阶，回廊抱室。有番妇，粲齿迎门，俨然酒家胡，招客饮者。一佣人导客别舍，冰盂晶碗，几席横陈。予量不胜蕉，众以酒美劝，姑冷饮半瓯，已微醺。出巡檐走，闻笑声达户外，则两番姝，簪艳卉，拖长裙，自旁舍出，袅娜作态，望之如画图中人。惟в发黄蜷，秋波碧晕，与中国粉白黛绿不同。时同人各穿细径，拾翠寻芳。予适闯入一院，于疏篁密棘中插秋千一架，上贯双纟恒，挽棠木小舟，中坐一少年客，洋人推荡之以为戏。同人闻声咸集，两番姝亦珊珊来，相与狂笑。以妙手空空儿之倏高而倏下者，非他人，即翼甫也，洋人指一番姝，笑令飞登，与翼甫相向坐。于是推者推，荡者荡，双飞双落，髻巾欹，直视中外为一家矣。喧笑未已，又有两青衣姝，结驷来游。四美相见，喃喃似皆勾栏姊妹花，旧相识也。岂采兰赠药之遗，泰西风犹近古与？夕阳既坠，舆人促归，爰循老闸，肩舆踏灯而返。是日同游者，为隆君恺臣山、潘君黎阁青照、王君卿云维煜、贝君皖生、朱君翼甫其诏，并有姚君善民、张君亦槎暨予，共八人。

　　○浙乱后乐府浙江自庚申、辛酉，遭贼窜陷，经左爵相转战数年，至甲子岁，始行戡定。百姓辛苦流离，为贼匪所杀，为饥寒所杀，为疾疫所杀者，不知凡几，哀我人斯，将无孑遗矣。幸爵相心乎爱民，于入浙创立军府时，即首为赈济，加意抚绥，出水火而登衽席，残民始有更生之庆。蒋芗泉中丞佐之，兴利除弊，各事极意讲求。马端敏公继之，劳来安集，以养以教，民乃得鹑其居。今日我浙之得以熙熙攘攘，渐臻富庶者，三公之力也。然当贼氛甫息之时，凋敝之情形，流亡之困厄，铁人见之亦不免下泪。古香观察有《闻见篇》四章，古音古节，真不减杜老之《哀江诸作。因备录之，俾吾浙人无忘在营时也。

　　《猪换妇》：“朝作牧猪奴，暮作牧猪奴。冀得牧猪妇，贩猪过桐庐。睦州妇人贱于肉，一妇价廉一斗粟。牧猪奴，牵猪入市廛，一猪卖钱十数千。将猪卖钱钱买妇，中妇少妇载满船，蓬头垢面清泪涟。我闻此语生长吁，就中亦有千金躯，嗟哉妇人猪不如！”

　　《屋劈柴》：“屋劈柴，一斧一酸辛。昔为栋与梁，今成樵与薪。市儿诋价苦不就，行行绕遍江之滨。江风射人天作雪，饥腹雷鸣皮肉裂。江头逻卒欺老人，夺柴炙火趋城。老人结舌不能语，逢人但道心中苦。明朝老人无处寻，茫茫一片江如银。”

　　《娘煮草》：“龙游城头枭鸟哭，飞入寻常小家屋。攫食不得将攫人，黄面妇人抱儿伏。儿勿惊，娘打鸟，儿饥欲食娘煮草。当食不食儿奈何？江皖居民食草多！儿不见门前昨日方离离，今朝无复东风吹。儿思食稻与食肉，儿胡不生太平时！”

　　《船养姑》：“月弯弯，动高柳，乌篷摇出桐江口。邻舟有妇初驾船，乱头粗服殊清妍，橹声时与歌声连。月弯弯，照沙岸，明星耿耿夜将半。谁抱琵琶信手弹，三声两声摧心肝，无穷幽怨江漫漫。或言妇本江山女，名隶烟花第一部。头亭巨舰属官军，两妹亦被官军掳。妇人无夫惟有姑，有夫陷贼音信无。富商贵胄聘不得，妇去姑老将安图？呜呼，妇去姑老将安图？妇人此义羞丈夫。”

　　○魏赐日本女主诏书日本从古服属中国，自元世祖征之而败，始渐形崛强。明初，亦经封贡，第羁縻耳。至嘉靖时，海寇藉其资以入盗，东南诸省重罹倭毒，实则仍是我民导之，倭固无能为役也。本朝监明之弊，康、雍以来，绝不与通，海疆晏然者二百载。今则以西洋通商，彼亦闻风而至，讳其先世服事之迹，蕞尔小邦俨然抗衡上国矣。然其先君神功皇后息长足媛于魏明帝时，梯航入贡，彼国史册固大书特书焉。兹特录魏景初二年赐倭女主诏著于篇，俾览者知我国家怀柔远人，同天之度尔。

　　制诏亲魏倭王卑弥呼：带方太守刘夏遣使送汝大夫难升米、次使都市牛利，奉汝所献男生口四人，女生口六人，班布二匹二丈以到。汝所在逾远，乃遣使贡献，是汝之忠孝，我甚哀汝。今以汝为亲魏倭王，假金印紫绶，装封付带方太守假授汝，其抚绥种人，勉为孝顺。汝来使难升米、牛利涉远，道路勤劳，今以难升米为率善中郎将，牛利为率善校尉，假银印青绶，引见劳赐遣还。今以绛地交龙锦五匹，绛地绉粟十张，茜绛五十匹，绀青五十匹，答汝所献贡值。又特赐汝绀地句文锦三匹，细华斑五张，白绢五十匹，金八两，五尺刀二口，铜镜百枚，真珠、铅丹各五十斤，皆装封付难升米、牛利还到录受，悉可以示汝国中人，使知国家哀汝，故郑重赐汝好物也。

　　○应敏斋上张振轩请讨日本书同治甲戌，日本以台湾生番戕杀琉球人为词，举众数千，突入台境，扎营筑垒，与生番攻战，蓄意叵测，全台震动。事闻，上命福建船政大臣前江西巡抚沈公统师莅台，相机筹办。沈公怒其猖獗，上疏请剿，廷议久之不决。倭势益张，将图深入，其议院有踏平我二百郡之说，闻者发指，讹言繁兴，沿海皆警。余前在上海，颇悉倭情，知其有瑕可蹈，爰上书李爵相，请发舟师，分道径捣其国，为围魏救赵之计。爵相亦深韪余言，会倭与番战不利，且疾疫大起，英国公使威妥玛从中调处，朝廷重惜民命，允予抚恤银两。倭人喜得息肩，遂解而归，然其众之死亡者已不少矣。余颇以吾谋不用，坐失此虏为恨。嗣见应敏斋方伯上张振轩中丞书，与余意见相合，且议论较余更为畅达，用录存于右，俾天下后世莫谓秦无人也。方伯之书略曰：日本介在东洋，密迩中国，其人狙诈多端，素无信义。近者，一切效法西人，妄思自强，潜图开辟，盖其意狡焉思逞久矣。今乃背约称兵，藉词构衅，闯入我边地，虔刘我番民，中国欲全旧好，据理与争，不遽用武；并许为之建望楼塔表，护彼商船，可谓宽大极矣，礼义著矣。讵料彼之诡计，即以虚言款我，而久踞番社，诱胁番人；又运屋材，携农具，为筑室屯耕之计。群番迫于凶焰，势必尽受羁縻，则台湾之地与我共之，异日难保不驱群番为前导，以与我争台湾。夫台湾虽小，我圣祖皇帝勤劳二十年而得之者也。台湾有事，则闽粤江浙处处戒严，古人谓“一日纵敌，数世之患”，今日台湾番事之谓也。且诸国通商以来，所以犹就范围，不启戎心者，以其有条约在也。今日本不守条约，若令得志，非惟为日本所窃笑，西人更将藐视中国。为今之计，宜举日本背约之罪，布告诸国，并援公法，严捕倭人。在台诸军分据险要，务遏绝敌人接济并其归路，勿轻与战。密谕番人，伺间狙击。厦门一口，未知能扼以舟师、断敌人往来之路否？一月以后，彼之粮饷、煤火、子药必渐告罄。番人见官军相助，亦必奋力抗拒，彼前阻深山，不能骤进，又畏官军相助；其后台洋风涛险恶，彼船虽利，岂能久泊？势孤心怯，宜无不退师之理。所虑者，既退而修怨，必扰我沿海诸省，设防之具，自不可不预筹也。现在本省防务业经督抚严密布置，无可再赞；惟以全局而论，设防之法，必使诸省各自为战，则守御有责成，亦必使各省互相救援，则气势方联络。何以言之？今之倭寇与前明之倭寇异，明之中叶，各岛奸商乘明纲纪废弛，勾结莠民为乱，其迹同乎流寇，故蔓延而害广。今日本兵士二千有奇，工役二千有奇，闻尚雇有西洋及中国人在内。乃其国王所遣，成军以出，志在开边，故力聚而势专。然窃料日本之兵力，可以注我一路，多亦不过两路，万不能分扰各省。今察地势，直隶可与奉天、山东并力，江苏可与浙江并力，广东可与福建并力，彼省有警，则此省出兵以救之，甚至一省有警，则四、五省酌度分兵以救之。轮船迅疾，固朝发而夕至也；至中国轮船宜再陆续购备，合之闽沪两厂所造，凡火轮战舰须过三十号以外，再得铜包战船四五号，分拨少许，以扼最要之口。此外共配精卒万余，会合训练。昔年水师宿将，如前陕甘总督杨宫保，智勇兼备，战功卓著，威名播于遐迩，应请奏恳皇上特召视师，专督轮船大军追逐寇踪，南则与之俱南，北则与之俱北。各省诸军夹击，客主顺逆之分，胜负必有所在。筹防之要，当不外此。虽然，古之驭外夷者，必能守而后和可恃，亦必能战而后守可完。与其战于内地，不如战于外洋；与其战于外洋，不如战于彼国。窃观今之日本有可伐者数端，请陈其说。往者日本国王不改姓者逾二千年，国中七十二岛，岛各有主，列为诸侯，自美加多篡国，废其前王，又削各岛主之权，岛主失柄而怀疑，遗民念旧而蓄愤，常望一旦有事，乘间蜂起。彼昏不悟，尚复构怨高丽。使国中改西服，效西言，焚书变法，于是通国不便，人人思乱。今宜思管子攻瑕之说，乘中国寇平未久，宿将多存，劲旅未散，有事东洋，亦藉以练习船炮，兴起人材。失此不为，后数十年彼基益固，而中国承平日久，民不知兵，猝为所乘，悔将奚及。此揆之于时而宜致讨者，一也。昔年，中国由普陀趋长崎，水程四十更，风浪巨险。由厦门趋长崎，水程七十二更，商民渡海皆由之。元代征倭，会兵合浦，大抵亦由南道，今则往来者众，新道益开。自上海至长崎，水程不过千四百余里，轮船两日夜可达，断无元代飓风之虞。且中国所以屡绌于外人者，以彼合从连横，协以谋我，不得不防决裂，含忍至今。今幸泰西诸国未兴合谋，尚得用全力东注，而日本之国小援孤，亦断非泰西诸国之比。此酌之于势而可致讨者，一也。议者每以元代征倭，丧师十万，用为殷鉴。不知元人以征贡不至，遽兴无名之师；又用宋降将范文虎为统帅，一遇飓风，遽自弃师潜遁，盖其理不直，其用人又不当，以至于败，使倭人至今有轻中国之心，正宜因此折其骄锋，破其故见，使之有所震慑。古来两国交兵，苟能仗义执言，则胜者常十八九，反是，则败者亦常八九。今日本败盟弃约，侵犯我疆，彼固内反而自惭，各国亦旁观而窃议。我之兴师，以奉辞伐罪为主，而初无耀兵域外之心，以征抚降服为图，而非存拓地开疆之见，将所谓堂堂之阵，正正之旗，于是乎在。此质之于理而当致讨者，一也。今中国海疆自琼崖迄于辽碣，回环几二万里，若欲处处设防，中国劳费固已不支，而又未能保处处无虞也。诚选劲旅万人，径捣长崎，进逼倭都，则彼先已夺气，将撤兵自救之不暇，断无余力以犯我。兵法所谓“批亢捣虚，形格势禁”，“致其所必救”也，夫是之谓以攻为防。以攻为防，则合数省之力萃于一路，劳费省而防转可恃；以守为防，则竭数省之力分备诸路，劳费繁而防且难恃。此其得失不待明者而决之也。且我军战内地，一有失利，则全省震惊；即幸而获胜，而内地之民被其荼毒，受其诱胁者，已无穷矣。我军战倭地，虽偶有挫失，不过损伤军士而已，添募以往不难也。若战而胜，则我可因粮于敌，招彼民为向导矣。夫攻人之与受攻于人也，岂可同日语哉。此筹之国计与民瘼，而尤不得不致讨者，一也。凡此数端，机不可失，亟宜预为布置，速购船械，以备训练。倘若庙谟早定，以李伯相节制沿海军务，仍镇天津，拱卫畿甸；杨宫保节制战轮水军，直指长崎，必可以内外协力，奋扬威武，檄令高丽起师，渡对马岛，使震荡日本之北路，以分其兵势。高丽本我属藩，必愿乘时略地，以泄旧憾。我师宜禁止杀掠，号召其前王之旧将与故臣、遗民，有愿举义匡复者，俾求故王之后，立以为王，许尽复其国之旧制。各岛主有挈地投诚者，封以王号，使各为自主之国。夫日本之人望变久矣，临以大兵，蔑有不瓦解者。且事固有措注不劳而厥效甚溥者。汉武帝时，募良家子及有罪之戍卒，得自请奋击匈奴。雍正中，选各省技勇数千人，号“勇健军”，屯巴里坤故地，盗贼绝踪。道光回疆之役，选南北路遣犯二千为死士，屡挫贼锋。今宜远仿汉制，近法先朝，广募沿海枭徒、蛋户、渔丁，及闽粤间械斗之民，及哥老会中鸷悍之士，许令投效军前，奋击日本。优其廪饩，凡合三千人，鼓之以不次之官，不赀之赏，统以健将，济以轮船，用为前驱。此辈皆亡命犯法、不畏死之人，正所谓以毒攻毒，死固无损于中国，不死亦能建威于外国。倘日本自知理屈势穷，遣使行成，愿申旧约，则必使偿我兵费，称我东藩，然后收师而退。果能如是，非特令日本畏怀，亦且使西人栗，中国之患，少有豸乎。然则综而计之，今日畀以番地，曲全和约，兵端若可暂弭，而后患无穷，和亦难恃，策之下也。决计驱逐，待其入寇，随时御之，策之中也。先为非常之举，以奋积弱之势，虽得失参半，犹愈于坐而自弱，策之上也。使彼或闻天威赫怒，知中国未可与争，愿遵和约，不战自屈，尤善之善者也。抑本司更有望者，自来天下大事，往往败于二三，成于一旦。在昔，庚子、辛丑之间，洋人初入中国，朝廷未悉外夷情状，和、战迄无定局。每变一议，则罪其前议之人，于是当事者不敢任事，局益变而势益不振。迨剿办粤孽，坚持定见，不稍改移，卒能使贤才勃兴，歼除巨寇，此盖断与不断之效也。应请奏求皇上，博采群议，衷于一是，然后乾断独运，默定至计，俾中外大臣奉而行之。用人则慎之又慎，方略则精益求精，尽屏局外之浮言，勿视东洋为过重，此即制胜之道也。本司通计中国应购船炮及水雷开花、后膛洋枪之属，为费当逾千万，一时无从筹措，只可商借洋款，由各海关分年筹还。即使不战而守，前项船械亦须预备。当此时事多艰，但望中外力节浮费，数年之内偿此要需，则元气不至大损，或尚可补救于万一。昧之见，是否有当？既承命妄参末议，不敢不尽其区区之愚，如蒙酌核而俯采焉，幸甚！

　　○蒯子范判牍合肥蒯子范观察德模，以诸生起家。居乡时，率团勇击伪英王陈玉成，大破之。遂以知兵名。李少荃爵相开府吴中，檄之从军，用战功叠保至牧守。初令长洲，当兵燹之后，兴利除弊，不畏强御。有某军门爱将掳难民女，子范夺而还之。军门怒，帅师来索。子范责以大义，军门气索而去。某廉访，以公事意见相左，请大府命严饬之，子范终不为动，廉访亦无如之何，一时称强项令。顾于小民则恋爱如家人，民亦父母视之，不称其官，而称之曰“蒯三爷”；比去任，邑人怀其恩，建亭于浒墅关，名曰“蒯公亭”。历署太仓州、苏州、镇江、江甯诸府，皆有惠政。李爵相胪其治行，以循良荐举，遂擢夔州府去，吴民至今思之。余长子范四岁，性情契合。同官时，时以吏治相切磋，而余之政治不能及子范远甚。马端敏公总督两江，言循吏乃以蒯、陈并称，余滋愧矣。子范精于折狱，恒手自判牍，有电扫庭讼、响答诗筒遗意，一时传诵，外国人新闻纸多有载入者。今特摘其判词数则，以见骥之一毛焉尔。

　　此案姚新周控姚阿士僭占车基，岂知姚新周已先占姚阿士田三尺，以致挟嫌启衅，互有殴伤。愚民无知，每以纤小事故，酿成祸端，可胜浩叹。此次伤既验明，尚属不重，若再传集邻证，听候质讯，书办未饱其欲，则压之；差人未饱其欲，则又压之。小民终岁勤苦之皮血，尽剥削于投到候审之日期。迨至日久气平，并有两造求息而不得者。为民父母，其何以忍此。当断令姚新周与姚阿士将所互占之地，符各让还。伤亦各自医调。减一分讼累，即培一分身家。区区苦心，尔小民其共体之，而共谅之。

　　梅徐氏乃徐传生之妹，嫁与梅近川为妻。近川早逝，徐氏作未亡人，已逾十载。遗孤连生，业已成立。苏城乱后，寄居催子张瑞和家。一屋相依，非有感蜕惊ζ之虑；三年于外，保无瓜田李下之嫌。而乃徐传生者，不为同根之庇，翻扬中之羞，既控张某之诱奸，并串梅裕以作证。莫须有之事，何能据以为凭？不可道之言，竟忍宣之于众。岂有此理？是何居心？迨伊母徐余氏以传生不法出首。纵谓妇人爱女，断无不爱其子之心；就令该氏可訾，亦不应訾于其兄之口。一经庭讯，尽吐实情。乃知徐氏粗有衣食，恶党利其资财，为索黄金，翻成白舌。当各予以重惩。梅裕占居梅徐氏之屋，并押令迁出。

　　讯得陈太控张阿桂冒伊占妻彦氏一案。据陈太供：十年城陷，张阿桂在贼中，将伊妻掳去；城复，妻归。今张复来冒占。而张阿桂又以彦氏本乱前媒娶，被陈拐逃。质之彦氏并其母彦陈氏，皆谓陈实自幼婚娶，张乃掳逼以从者也。余细鞫张，曰：“尔妻逃时，由外乎？由家乎？”曰：“去年在丁公馆帮工，即未归矣。”余乃召陈至，曰：“尔当长随乎？”曰：“然。”“尔在何处？”曰：“丁公馆。”“尔与妻俱往乎？”曰：“未。”曰：“彦氏在彼，尔亦在彼，尔供未与妻往，则彦氏之不为尔妻可知矣。尔与彦氏因此苟合而逃，又可知矣。”陈无辞。张清办陈而乞妻归。余曰：“尔亦非媒娶也。若为媒娶，岂有妻逃两载而不控官者乎？”张乃实吐其掳掠状。遂并惩之，而以彦氏归其母去。

　　陈曾锡之姊，许字于同邑之金元铨。生方绮岁，母不曾离，养在深闺，人多未识。乃因追荐其父，偶到刹宫，将归其家，忽逢暴客。是何意态，霍霍怕人；不识姓名，卿卿呼我。客何为者？直欲舁之以归。众皆茫然，竟至争之不下。当经陈某扭禀，本县查询，乃知为金陵民人王正坤，曾收某家之弃婢，旋为逾里之逃人。落花堆里，偶拾残红；蔓草丛中，又成野绿。以致求之不得，因恨成痴；立而望之，虽非亦是。再三研诘，坚执不移。然而里居姓氏之不同，亦笑貌声音之弗类。十年未字，幽兰尚傍萱居；一去无踪，僵李何能桃代！惟念痴情若梦，积想成迷。实雾眼之朦胧，非色胆之敢大。姑予杖遣，以蔽其辜。

　　○三教增为五教韩昌黎云：古之教者一，今之教者三。自唐迄今千有余年，又增二教，曰回回教，天主教。天主教中复分为耶苏教。佛教中更析为红教、黄教。黄教创于宗喀巴，宗喀巴以明永乐年间生，初习红教，既而自黄其衣冠，嘱二弟子世世转生，演大乘教，一曰达赖，一曰班禅，皆死而不失其道，自知所往生之地，其诸弟子寻其地，迎之归而立之。青海二十九旗，喀尔喀八十一旗，蒙古游牧五十九旗，滇、蜀边番数十土司，皆敬奉焉。我朝因而抚之，为长驾远驭之略，留其徒在京师曰喇嘛者，祝厘唪经，每月及节日，在内殿唪《吉祥天母》及《无量寿佛》等经。列圣、列后忌日，唪《金刚经》、《药师经》，日食、月食，唪《救护经》。具详《大清会典》。盖三教之外，又歧而增其五焉。

　　●卷十一○复封摄政睿亲王册文本朝摄政睿亲王，辅世祖定天下，有周公之功。身殁未几，被诬削夺。高宗登极，昭雪复封，诚千秋旷典也。兹于《皇朝文典》中，见追复封册文，敬录于右：阐宗勋于故府，典重睦亲；察往迹于遗闻，义彰继绝。念精白具征信史；兼伟代以昭垂直。平反追核爰书；焕明纶而光复。尔，多尔衮造邦翊运，作翰宣劳。入关克展壮猷，遂集勋以大定；当轴更襄硕画，爰摄政以多年。群不逞怨积于生前，“莫须有”反诬诸地下。值冲岁未亲几务，众因矫命以除封。讵深文竟指敛衣，久令衔冤于没世。朕恭稽《实录》，恻念纯诚。拒二王劝进之勤，誓死力全顾托；成一统廓清之业，奉迎式肇基图。勖尊亲则切诫群工，持法纪则靡私同气。贞心如揭，轨事咸存。祚以世封，聿淮懿藩之旧；列之瑶牒，仍延似续之常。茸园寝而祀秩春秋，侑庙庑而位循伯仲。传以表，谥以褒忠。兹复封为和硕睿亲王，世袭罔替，锡之册命。于戏！削除匪出于圣裁，狱久成为不白；功伐久彰于实典，忱尤耿其如丹。远昭盈箧之诬，笃期风百世；载锡维城之命，沈沦庶雪九原。式慰尔灵，垂休无ル。

　　○赈灾果报先大夫年登八秩，尝言服官数十年，阅历数十年，见官而贪墨者，其终未有不溃败者也，然总无逾于侵赈报应之速而且酷也。彼败露而身婴显戮，若王伸汉辈者无论矣；即幸逃法网，大都必以急病死，以恶疾死，子孙亦俱绝灭，再不然，而为盗，为娼，作眼前报者，尤不少其人，固可屈指数也。盖贪赃枉法，害止一人、一家，侵赈则害及万众。民以富，而谓己身及子孙可长享之，有是理乎？其有于赈务能加意者，享报亦必丰。则举二事可鉴焉：广东颜中丞希深，乾隆时官平度知州，因公事赴省，适遇大水为灾。低区尽没，民皆登城以避；顾无所得食，哀声嗷嗷太夫人闻而恻然，因命尽发仓谷，砻米赈济，全活者数万人。巡抚以不俟报闻擅动仓谷，特疏参奏落职。高宗览疏，怒曰：“有此贤母、好官，为国为民，权宜通变，该抚不加保奏，翻加参劾，何以示激劝乎？”乃特旨擢希深知府，母赐三品，封为淑人。天下群颂圣天子之明焉。后希深官至巡抚，子检由拔贡官直隶总督，孙伯焘由翰林官闽浙总督。其孙曾至今蕃衍，登科第者极多，称巨族矣。湖南萧状元锦忠之封君，道光时，官直隶知县。会秋月被水，已逾报灾之期限，不能奉准。封君乃将征存之银，悉以赈抚。其未输者，亦焚串免其征。民大感戴，而封君则以亏帑监追。上司怜其爱民被罪，令通省官代为设法弥补。比亏清出狱，而锦忠状元及第之报至矣。此二事皆果报彰彰，在人耳目前者。天道甚迩，可不感动警畏哉！

　　○左爵相奏开船政局同治元年冬，甯波诸军进攻粤贼于绍兴，三战三捷，将傅其城，而洋火药告罄。史士良观察令余赴上海向李爵相商借数千斤；乃爵相亦以剿贼药尽，而洋船不至，正在踌躇，无可应付。余乃遄返，谓不如自己仿照造之。于是开局制配，无机器，则以手舂当之；无洋硝，则以土硝炼净抵之；无藤炭，则以柳炭及杉炭代之；以意加樟脑等物，舂配极细，居然造成。第力较洋药少逊，且发后有渣滓留存管底，须时加刮洗耳，然足以资救急之用。爵相闻之，亦饬余在甯局制造万斤。久之，洋人之药运到，遂止。然自是知药可配造，因从而推广及洋枪、洋炮等类，并仿造小火轮船二只，试之，均能合用。第以公费甚钜，无款可筹，且贼已将次剿灭，乃置之不讲。至五年秋，左爵相由广东平贼归，遂决计开轮船局。疏陈于朝，朝议允之。局将开，爵相又奉陕甘总督之命，率师西征，奏保前江西巡抚沈公葆桢为船政大臣，莅其事者九年。沈公擢两江总督，又命前江苏巡抚丁公日昌继之。从此中国之轮船与外洋争烈矣。左爵相之疏，剀切详明，筹画周当，今节录载之，俾后世言船政者，有所考焉。公疏谓：窃惟东南大利，在水而不在陆。自广东、福建而浙江、江南、山东、直隶、盛京，以迄东北，大海环其三面，江河以外，万水朝宗。无事之日，以之筹转漕，则千里犹在户庭。以之筹懋迁，则百货萃诸廛市，匪独鱼盐蜃蛤足以业贫民，舵艄水手足以安游众也。有事之时，以之筹调发，则百粤之旅，可集三韩。以之筹转漕，则七省之储，可通一水。匪特巡洋缉盗有必设之防，用兵出奇有必争之道也。况我国家建都于燕，津沽实为要镇。自海上用兵以来，泰西各国火轮兵船直达天津，藩篱竟成虚设，星驰飚举，无足当之。自洋船准载北货行销各口，北地货价腾贵。江浙大商以海船为业者，往北置货，价本愈增，比及回南，费重行迟，不能减价以敌洋商。日久销耗愈甚，不惟亏折货本，浸至歇其旧业。滨海之区，四民中，商居十之六七。坐此萧条，税厘减色，富商变为窭人，游手驱为人役，并恐海船搁朽。目前江浙海运，即有无船之虑，而漕政益难措手，是非设局建造轮船不为功。从前中外臣工，屡议雇买代造，而未敢轻议设局制造者，一则船厂择地之难也；一则轮船机器购觅之难也；一则外国师匠要约之难也；一则筹集钜款之难也；一则中国之人不习管驾，船成仍须雇用洋人之难也；一则轮船既成，煤炭薪工需费不赀，月需支给，又时须修造之难也；一则非常之举谤议易兴，创议者一人，任事者一人，旁观者一人，事败垂成，公私均害之难也。有此数难，毋怪执咎无人，不敢一纾筹策，以绚公家之急，臣愚以为欲防海之害，而收其利，非整理水师不可；欲整理水师，非设局监造轮船不可。泰西巧而中国不必安于拙也；泰西有而中国不能傲以无也。虽善作者，不必其善成；而善因者，究易于善创。如虑船厂择地之难，则福建海口、罗星塔一带，开漕浚渠，水清土实，为粤、浙、江苏无所。臣在浙时，即闻洋人之论如此。昨回福州，参以众论，亦复相同。是船厂固有其地也。如虑机器购觅之难，则先购机器一具，钜细毕备，觅雇西洋师匠与之俱来。以机器制造机器，积微成钜，化一为百。机器既备，成一船轮机，即成一船；成一船，即练一船之兵。比及五年，成船稍多，可以布置沿海各省，遥卫津沽。由此更添机器，触类旁通。凡制造枪炮、炸弹，铸钱，治水，有适生民日用者，均可次第为之。惟事属创始，中国无能赴各国购觅之人。且机器良苦，亦难骤辨，仍须托洋人购觅，宽给其值，但求其良，则亦非不可得也。如虑外国师匠要约之难，则先立条约，定其薪水，到厂后，由局挑选内地各项之少壮明白者，随同学习。其性慧、夙有巧思者，无论官绅、庶士，一体入局讲习；拙者、惰者，随时更补。西洋师匠尽心教艺者，总办洋员薪水全给，如靳不传授者，罚扣薪水，似亦易有把握。如虑筹集钜款之难，就闽而论，海关结款既完，则此款应可划项支应，不足，则提取厘税益之。又臣曾函商浙江抚臣马新贻新授广东抚臣蒋益沣，均以此为必不容缓，愿凑集钜款，以观其成。计造船厂，购机器，募师匠，须费三十余万两。开工集料，支给中外匠作薪水，每月约需五六万两。以一年计之，需费六十余万两。创始两年，成船少而费极多，迨三、四、五年，则工以熟而速，成船多而费亦渐减。通计五年所费，不过三百余万两。五年之中，国家捐此数百万之入，合虽见多，分亦见少，似尚未为难也。如虑船成以后，中国无人堪作船主、看盘、管车诸事，均须雇倩洋人。则定议之初，即先与订明，教习造船，即兼教习驾驶。船成，即令随同出洋，周历各海口。无论兵弁各色人等，有讲习精通，能为船主者，即给予武职千、把、都、守，由虚衔氵存补实职，俾领水师，则材技之士，争起赴之。将来讲习益精，水师人材固不可胜用矣。且臣访闻浙江甯波一带，现亦有粗知管驾轮船之人，如选调入局，船成即令其管驾，似得力更速也。如虑煤炭薪工按月支给，所费不赀，及修造为难之费，则以新造轮船运漕，而以雇沙船之价给之。漕务毕，则听受商雇，薄取其值，以为修造之费。海疆有警，专听调遣，随贼所在，络绎奔赴，分攻合剿，克期可至。大凡水师宜常川住船操练，俾其服习风涛，长其精力，深其阅历，然后可恃为常胜之军。近观海口各国所驻兵船，每月操演数次，俨临大敌；遇有盗艇，即踊跃攫击，以试其能。所以防其恶劳好逸者如此。且船械机器废搁不用，则朽钝堪虞，时加淬厉，则晶莹益出。故船成之后，不妨装载商货，藉以捕盗而护商，兼可习劳而集费，似岁修经费无俟别筹也。至非常之举，谤议易兴，始则忧其无成，继则议其多费，或更讥其失体，皆意中必有之事。然臣愚窃有说焉。防海必用海船，海船不敌轮船之灵捷。西洋各国与俄罗斯、米利坚，数十年来，讲求轮船之制，互相师法，制作日精。东洋日本始购轮船拆视，仿造未成。近乃遣人赴英吉利，学其文字，究其象数，为仿制轮船张本，不数年后，东洋轮船亦必有成。独中国因频年军务繁兴，未暇议及。虽前次有代造之举，现复奉谕购雇轮船，然皆未为了局，彼此同以大海为利，彼有所挟，我独无之。譬犹渡河，人操舟，而我结筏；譬犹使马，人跨骏，而我骑驴，可乎？均是人也，聪明睿知相近者性，而所习不能无殊。中国之睿知运于虚，外国之聪明寄于实。中国以义理为本，艺事为末；外国以艺事为重，义理为轻。彼此各是其是，两不相喻，姑置弗论可耳。谓执艺事者舍其精，讲义理者必遗其粗，不可也。谓我之长不如外国，藉外国导其先，可也；谓我之长不如外国，让外国擅其能，不可也。此事理之较著者也。如拟创造轮船，即预虑难成而自沮，然则治河者，虑合龙之无期，即罢畚筑？治军者，虑蒇役之无日，即罢征调乎？如虑糜费之多，则自前道光十九年以来，所糜之费已难数计。昔因无轮船，致所费不可得而节矣；今仿轮船，正所以预节异时之费，而尚容靳乎？天下事，始有所损者，终必有所益。轮船成，则漕政兴，军政举，商民之困纾，海关之税旺。一时之费，数世之利也。纵令所制不及各国之工，究之慰情胜无，仓卒较有所恃。且由钝而巧，其粗而精，尚可期诸异日，孰知羡鱼而无网也。计闽、浙、粤东三省通力合作，五年之久，费数百万，尚非力所难能。疆臣谊在体国奉公，何敢惜小费而妄至计！至以中国仿制轮船，或疑失体，则尤不然，无论“礼失而求诸野”自古已然，即以枪炮言之，中国古无范金为炮，施放药弹之制，所谓炮者，以车发石而已。至明中叶，始有“佛郎机”之名。国初，始有“红衣大将军”之名。当时得其国之器，即被以其国之名，谓“佛郎机”者，即法兰西音之转；谓“红衣”者，即“红夷”音之转，盖指红毛也。近时洋枪、开花炮等器之制，中国仿洋式制造，亦皆能之。炮可仿制，船独不可仿制乎？安在其为失体也？臣自道光十九年，海上事起，凡唐宋以来史传、别录、说部及国朝志乘、载记官私各书，有关海国故事者，每涉猎及之，粗悉梗概。大约火轮兵船之制，不过近数十年事，于前无征也。前在杭州时，曾觅匠仿造小轮船，形模粗具，试之西湖，驶行不速，以示洋将德克碑、税务司日意格，据云：大致不差，惟轮机须从西洋购觅，乃臻捷便。因出法国制船图册相示，并请代为监造，以西法传之中土。适发逆陷漳州，臣人闽督剿，未暇及也。嗣德克碑归国，绘具图式、船厂图册，并将购觅轮机，招延洋匠各事宜，逐款开载，寄由日意格转送漳州行营，德克碑旋来漳州接见，臣时方赴粤东督剿，未暇定议。德克碑辞赴暹罗，属日意格候信。彼此往返讲论，渐得要领。日意格闻臣由粤凯旋，拟来闽面订一切。臣原拟俟其来闽商妥后，再具摺详陈请旨。因日意格尚未前来，适奉购雇轮船寄谕，应先将拟造轮船缘由，据实驰陈，伏乞圣鉴。

　　续又疏陈：据日意格等禀呈保约条议清摺、合同规约各件，业经法国总领事官白来尼印押担保，臣逐加覆核，均尚妥洽。所有铁厂、船槽、船厂、学堂及中外公廨、工匠住屋、筑基、砌岸一切工程，经日意格等觅中外殷商包办，由臣核定，计共需银二十四万余两。船槽尤为通局最要之件，应用法国新法，购办铁板，运来船厂，嵌造成槽。此外一切局中应用什物，由护抚臣周开锡委员估置，日意格、德克碑俟厂工估定，即回法国购买机器、轮机、钢铁等件，并购大铁船槽一具。募雇员匠来闽，一面开设学堂，延致熟习中外语言文字洋师，教习英、法两国语言文字、算法、书法，名曰求是堂艺局。挑选本地资性通敏颖悟、通文字义子弟，入局肄习。并采办铜铁木料，一俟船厂造成，即先修造船身。庶来年机器、轮器运到时，可先就现成轮机，配成大小轮船各一只。此后机器、轮机可令中国匠作学造。约计五年限内，可得大轮船十一只，小轮船五只。大轮船一百五十匹马力，可装载百万斤。小轮船八十匹马力，可装载三四十万斤。均照外洋兵船式样，总计所费不逾三百万两。惟采买物料一切，有此月需多，彼月需少者，势难划一。应将关税每月协拨兵饷五万两，划提四万两，归军需局库另款存储，以便随时随付。而前后牵计，仍不得逾每月四万之数，以示限制。抑区区之愚有不敢不尽者，兹局之设，所重在学造西洋机器，以成轮船。俾中国得转相授受，为永远之利也，非如雇买轮船之徒取济一时可比。其事较雇买为难，其费较雇买为钜，巨德薄能浅，不足为其难；又去闽在即，不能为其难。当此时绌举盈之际，凡费宜惜，钜费尤可惜。而顾于此者，窃谓海疆非此兵不能强，民不能富，雇募仅济一时之需，自造实无穷之利也。于是则虽难有所不避，虽费有所不辞。然而时需五载，银需二百数十万两，事属创举，成否未可预知。幸而学造有成，纵局外议论纷纷，微臣尚有以自解。设学造未能尽洋技之奇，即解造轮船，不能自作船主，曲尽驾驶之法。则费此五年之时日，二百数十万之帑金，仅得大小轮船十六号，机器一分，铁厂、船槽、船厂及各房屋。虽所造轮船较寻常购买各色轮船精坚适用，而估计所费多于买价一倍，于大局仍少裨益，责以糜帑，咎何可辞？凡此皆宜预为绸缪，而不能预为期必者。故此局之定，爱臣者多以异时之咎责为臣虑，局外阻挠为臣疑，即日意格亦言：“此时局面既更，势难兼顾。如欲停止，愿将已领之银仍即缴回。”臣答以事在必行，万无中止之理。但愿一一谨守条约，尽心经画，共观厥成。如有差谬，当自请朝廷严加议处而已。察看情形，尚可望其有成。合将日意格、德克碑合纂保约条议清摺、合同规约照抄，咨呈军机处总理各国事务衙门存案外，谨胪举船政事宜十条，另缮清单，恭呈御览。谨会同兼署闽浙总督臣英桂恭摺具奏，伏乞圣鉴，训示施行。

　　○李爵相奏开轮船招商局李爵相既平粤贼后，于同治四年，先在上海开机器局，以制造洋枪、洋炮及铜帽、洋药诸军火。比督两江，于金陵亦设制造局。曾文正公再督两江，仍踵行之。嗣福建创造轮船，文正公亦令于上海兼造。数年来，已成八艘。十二年，又仿造铁甲船一艘。洋人所能者，我尽能之矣。十三年，李爵相又奏开轮船招商局，共集资一百五十万。先购买外国轮船，而以机器局所造之轮船益之，以运江浙二省漕粮。漕运既毕之后，准商人雇载，赴外洋及各海口销售货物，以分洋船之利。无事则运粮贩货，取其资为购船只之用；有事则用为战船，以之巡防，以之攻击。盖一举两得之术也。光绪元年，于招商局内又分设保险公司，以保轮船，先由商集资十五万。本局之船可以无须向外国保险，而外国之船我转可保之，则保险之利亦分之矣。李、左二相国所以为国计民生筹画者，至矣，尽矣。惟铁甲船之造费，较轮船十余倍，只能为攻战之用。且船身太重，时虞搁浅，若海口以最巨之炮击之，亦不能抵御。此时英国已经停造。计数年之后，各国未必踵行，则我国亦似可不须效颦也。

　　○人参误服杀人今之医者多喜，用重剂取效，曰：“古方本重，吾已减轻矣。”验之古方，诚然，心窃疑之，以为古人秉气素厚也。嗣阅洄溪徐灵胎所著《慎疾刍言》一书，内《论制剂》一篇，始悟今医重剂之悖乎古也。洄溪之言曰：“古时权量甚轻，古一两，今二钱零。古一升，今二合。古一剂，今三服。古之医者，皆自采鲜药，如生地、半夏之类，其重比干者数倍。故古方虽重，其实无过今之一两左右者。惟《千金》、《外台》间有重剂，此乃治强实大症，亦不轻用也。若宋元以来，每总制一剂，方下必注云：每服或三钱，或五钱。亦无过一两外者。此煎剂之方也。末药则用一钱七。丸药则如桐子大者十丸，加至二三十丸。试将古方细细考之，有如今日二三两至七八两之煎剂乎？皆由医者不明古制，以为权量与今无异，又自疑为太重，为之说曰‘今人气薄，当略为减轻’，不知已重于古方数倍矣。至于补剂，要知药气入胃，不过借此调和气血，非药入口即变为气血，所以不在多也。又今之医者，不论人之贫富，人参总为不祧之品，人情无不贪生，必竭蹶措置，孰知反以此而丧其身。其贫者，致送终无具，妻子飘零，是杀其身而并破其家也。”云云。灵胎为乾隆时名医，学问驾于叶、薛之上，乃其言如此，医者当奉以为圭臬也。按人参误服杀人，在富贵家不一而足。先曾祖通奉公，在四川重庆府同知任内，奉旨驰驿入京视疾，一时求诊者充门塞户，至三鼓甫散。忽仪亲王以福晋病甚，遣官来迎。公以疲乏已极，固辞不往，使者传王命谓：即以夜深不能至，请先付丸药服之，俟质明再迓。公既不知为何病，又无从得药，适案上有莱菔子末一包，遂以与之，曰：“姑服此，明日再诊可也。”盖取其服之无碍，暂为搪塞耳。次日，公尚未起闻马蹄声隆隆，王亲乘车来，一见即谢曰：“福晋正闷躁欲死，灵丹一服，顷刻霍然，已安睡至今。今请偕往覆诊。”公至邸，视之，则风寒微疾，误服人参所致。莱菔末适解之，故见效如是之速。然不敢明言，致太医官干谴，乃定一祛风之剂而出。数日后，王厚酬焉。通奉公恒举此以为笑柄。

　　○神咒治病祝由一科，起于黄帝，禁咒治病，伊古有之。其词甚俚，其效甚速，不可解也。今择余所知而验者，录之。

　　治蜈蚣螫，咒云：“止见土地，神知载灵，太上老君急急如律令敕。”以右手按螫处，一气念咒七遍，即挥手作撮去之状，顷刻痛止。治蛇缠，咒云：“天蛇蛇，地蛇蛇，青地扁乌稍蛇。三十六蛇，七十二蛇，蛇出蛇进，太上老君急急如律令敕。”凡人影为蛇所啄，腰生赤瘰，痛痒延至心，则不可救，名蛇缠，又名缠身龙。治法：以右手持稻干一枝，其长与腰围同，向患处一气念咒七遍，即挥臂置稻干门槛上，刀断为七，焚之，其患立愈。

　　蠼螋溺射人影，令人生疮，如热<疒弗>.治法：画地作蠼螋形，取腹中泥，以唾和涂二次，即愈。或夜以灯照生疮处之影于壁，百沸汤浇影上，神效。蜂螫痛甚。治法：向蜂来之方，以右手中指空中草书“帝”字，中竖直下至地，即以中指挖土涂螫处，立即止痛。又治蜈蚣螫方：以手向花枝下泥书“田”字，勿令人见，取泥擦之。

　　人被犬咬，即于土地上书一“虎”字，口念咒曰：“一二三四五，金木水火土，凡人被犬咬，请土地揭起土来补。”念咒毕，即以口涎吐在土上，揭土敷在患处，以手摩之，立愈。治难产方：朱书“语忘敬遗”四字于黄纸上，贴在产妇卧床对面，令人口念四字不歇，立产。

　　○安南阮氏遗牍交古属中国，《尧典》宅南交，此见于经文之最古者。汉、魏、六朝及隋、唐、五代，均设官置守。至宋初，丁氏始建国，称安南。二世十三年，亡于太宗时。黎桓二世三十二年，亡于真宗时。李公蕴八世一百二十年，亡于理宗时。陈日十二世一百七十年，至明建文时，为黎季犁所篡而亡。明成祖发兵灭之，交仍归中国者三十年。宣宗时，复为黎利所据，传十世至黎讠惠，为莫登庸所逐，时嘉靖元年也。世宗削其王封，改为安南都统使，传二世至神宗时，又为黎维潭所并。维潭传至裔孙维祈，于我朝乾隆时，为阮光平所灭。光平传子光垂，至嘉庆年间，又为阮福映所夺。称臣入贡，请改号为越南。江都蒋观察超伯，咸丰十年，于京师琉璃厂市购旧书中，夹公移二纸，其末皆钤安南国王之印，朱色烂然。其文曰：安南国王阮光平，肃禀天朝御前大臣、经筵讲官、太子太保、内大臣、议政大臣、协办大学士、吏部尚书兼兵部尚书、兼都察院右都御史、总督广东广西军务兼理粮饷盐课、一等嘉勇公台前曦瞩。兹者接奉宪札，内开，钦奉上谕：令故黎君维祈率同伊属下人户，全行来京，归入汉军旗下，编一佐领。又黎维祗穷蹙内投，亦着一并送京安置，俾小番抚有安南全境，永无后患。仰维大皇帝兴灭继绝之意，不忍黎氏故主齿于齐民，且不欲其翱翔粤西，使黎氏支庶及旧日臣民藉此为名，讹言煽惑。余光爝火，未绝星星，故特令全行进京，归旗受职。盖其防微杜渐，所以仁于黎氏者，乃所以厚于小番。圣恩体恤新邦，实属无微不至，其为欢忻感激，何可限量。而亲侄阮光显，陪臣阮有周、武辉晋等回国，钦奉颁赐诰命敕印，并彩币珍品，祗领带回。再奉御赐亲书诗章，稠叠宠荣，实逾常格。盖自本国丁、李、陈、黎觊幸之难，而今日蒙г之易，岂敢自谓恭顺之至有加于前人？实蒙大皇帝至仁洪慈，将遐远偏方，悉归覆载。食和沐泽，报答何阶。虽罄土地所有以旅阙庭，曷足以对扬休命？况海岭之尺土寸民，皆天朝之赐。不腆篚包，讵堪尘渎！惟是恪恭奉上之诚，不能自已。奉有谢恩表文一道，谨遣陪臣黎伯、吴为贵等随表进京，并赍递贡品上进，望尊大人收表转奏。今年八月祝厘大礼，小番谨已点检行装，先期诣关，匍匐稽拜，区区之衷，不遑启居。请以今年四月上浣赴阙，候尊大人带随进京展觐。窃思小番生于布衣，赖天朝宠灵，以克有国。鄙陋荒远，礼制多所未娴。且小番深山缔构以来，主臣相聚，有所跋涉，咸执羁勺耐以从。今万里程途，个个愿带随偕往。且此次瞻觐丹墀，献万万岁寿，受臣子旷闻之异渥，睹生平未见之大观，鼓舞跄，乃众情之同然者，难为峻却。如呈请多带员役，又恐于体制未合。将来行时，当得带随几许员弁，多少部曲；从陆道起若干人马，或从水道作何储顿；又冠带衣服用何品色，统祈早赐开示，庶得预先备办入觐，以合礼仪。且天朝讳避条禁；下邦始奉内属，未得一一详知。窃愿俯赐明教，庶不致冥行径造，以取重戾。又本国自李、陈、黎氏都于升隆城，天朝恩命于此贲临。迩来地气衰歇，今本国富春以南，疆界较前代稍广，设都建国，惟安为土中，已于其地之凤凰山前置为本国中都，业经陈达左江汤道官知照。向后一切公文往复，比升隆城日期又多一倍。仰维体照，幸免稽延之咎。家儿光垂方当学礼，玉树生庭之誉，未敢披襟。蒙贶吉祥如意、锦缎多珍，一家父子，均沐恩波，拜领之荣，实深感佩。至如家将吴文楚先后赴，乃其职分内事，并蒙彩币之赐，爱屋及乌，顶戴又何如也。再奉钧谕，本国初立，事事草创，一切服用，有缺欠须备用之处，列摺呈达，当为采买送来。窃惟衣服所以华躬，中州服色彩章之美，深所景慕。所有龙蛟袍样，谨奉别摺开列，希下织坊，照样织造，工竣之后，发付奉领，为小邦朝宴之服。陈请为渎，万望鉴原。临纸向辕翘瞻肫切，肃禀。乾隆五十五年正月十日。

　　此上两广制军福文襄函也。又一纸是致粤西中丞之牍。两文皆婉委曲折，亦可想见蛮夷大长书记翩翩矣。董司农恂为题“安南阮氏遗牍”六大字，观察自题二绝句云：“黎氏凋零阮氏雄，禾刀木落后先同。可怜十道将军印，都付先游一令公。”“斗大华闾古法乡，蜗涎犬迹总荒唐。请看二阮须臾事，又是南柯梦一场。”今安南已为法兰西所据，其王仅拥虚位，将来不知若何更变矣。

　　○假乩语止变扶鸾本干例禁，然亦可佐政治所不及，所谓神道设教也。青浦新泾镇有刘猛将庙，每当报赛出会之时，四乡土地神皆舁其像来会，乡民聚至数万，喧哗杂沓，不可禁止。庙左近有一桥，将坍损，尚未修葺，余恐赛会时人众桥坏，或有溺毙者，因檄镇之巡检，禁会不作。而乡民汹汹不听，势且滋事，巡检不能遏，飞禀来报。余方拟亲往晓谕，旋又报事已安贴矣。询其故，则有董事陆某扶乩，假猛将语止之而定。余笑曰：“此真是刘公一纸书贤于十万兵也。”猛将载在祀典，而不知何神。按《怡庵载录》云：“宋景定四年，旱蝗，上敕封刘武穆琦为扬威侯、天曹猛将之神，蝗遂殄灭。”而《畿辅通志》载：“刘猛将军名承忠，广东吴川县人，元末官指挥，有‘猛将’之号。江淮蝗旱，督兵逐捕，蝗尽殛死。后因元亡，自沉于河，土人词祀之。”二说不一，岂神亦有更替耶？然忠义之士，生而护国，死而佑民，其为神则一，固不必辨其孰是孰非也。

　　○宋儒信释氏施食先大父临终遗命，子孙不许作佛事。余家世遵守之。或谓忏悔解冤，事理彰著，胡可废也？余曰：“子不读佛书耶？佛于过去生中，曾为盗杀人，比成道后，报至，金枪穿体，佛飞至空中，枪亦随之，不胜其苦，诸大弟子皆悲泣而莫能救。夫以佛之功德，不克解己之厄，诸大弟子之法力，不得解师之冤；而谓今日之僧众捧数卷经文，能忏一生罪业，有是理乎？人第当自省此身，不作害人害物之事可耳。”其人无词而退。然僧家施斛请客一节，却甚有验。嘉庆年间，先大夫在福建需次时，舍馆夙称凶宅，初不之信，入居后，家人时哗鬼祟，病者接踵。未几，先大夫亦病且甚，先太夫人医祷皆穷，乃延僧施食。是夕，先大夫于朦胧中，忽见男女数十人，皆青衣小冠，结队自床后出，时以惫甚，不能诘也。未几，又见此数十人连袂自门入，每人皆至床前叩首而去，心甚疑讶，然喑不能言。比先太夫人入，告以故，太夫人惊曰：“今夕延僧施食，岂鬼来相谢耶？”然自后病良已，宅亦从此清吉。先大夫尝与人言之。故余家虽不礼忏，而施食一事，尝举行之。兹阅南宋车若水《脚气集》所论施食之说，颇有相合者。若水在宋为讲学家，所见如此，故采录之。大略谓：自先王之礼不行，人心放恣，被释氏乘虚而入，冠礼、丧礼、葬礼、祭礼，皆被他将蛮夷之法来夺了。冠礼如他初削发受戒之类。丧礼则有七七、百日之说。葬是顺，火化是大逆。今贫民无地可葬，又被他说火化上天，是丧葬之礼亦被夺了。施斛一节，既荐祖先，又与祖先请客而共享之。夫神不歆非类，民不祀非族，盖是理之必然者。乃后世小人，但知自己饥饿，何曾有思亲之心？往往虽有子孙，亦是若敖，如此则施斛之说，尚不失为长厚也。毕竟是一个祭祀，以僧代巫，而求达于鬼神，请父母而又与请客，致死致生之道，容或有是理也。予先室死，曾施斛祭之。友朋来问云：“君素不信佛老，何为施斛？”予曰：“我自不信，我自施斛。”既而友人吕居中云：“郑忄造堂先生，亦不信佛老，亦不废施斛，曾有所感也。以僧代巫，却要择僧。”云云。其说于理甚明。昔邵康节先生不废纸钱，其亦此义乎？又福州梁ぇ林中丞《退庵随笔》载：康熙时，韩文懿公病困时，李文贞公往候之。公曰：“正有一事，欲仗大笔传信。病中见得幽冥之故，灼然不爽。吾初疾，原非大症，止因众祟绕榻，彻夜叫欢，连旬不能合眼，以致病势日增。其日，诸鬼忽相约于西河沿赴席，甫晡，相率而去，吾竟得安寝达旦。使人访问，则西河沿人果于是夜普度施食。自是后，诸鬼复还，吾亦遂不寐，以至于困。”李曰：“今诸鬼在何处？”曰：“见君在坐，退处榻后矣。此事向不以为信，今将纪录示后，病不能执笔，故以相属。”后文贞以此事载之语录中。夫文贞为一代理学名臣，目击韩文懿之事，而著之书，则施食一节，可无致疑矣。

　　○古今海菜价之贵贱若水又谓：“天下有贵物乃不如贱者。只如眼前海菜，以紫菜为贵。海藻次之，海藻所谓大菜也。苔为下。紫菜爽口，乃发百病。大菜病人可食。苔之好者，真胜前两菜，且无渣滓，本草谓能消食也。贵公子只是吃贵物。”云云。按紫菜此时并不贵重，而海藻则稍贵于紫菜，亦是常物，非贵人所屑食者。今之海菜，则海参也，鱼翅也，而推燕窝为首，佳者价至三四十金一斤，较紫菜价百倍矣。何古今食品之殊若此？岂古尚俭而今愈奢耶？

　　○黄岩杜鹃若水谓：“杜陵《杜鹃诗》云：”生子百鸟巢，百鸟不敢嗔。殷勤哺其子，礼若奉至尊。‘其说不然。杜鹃，鹞属，枭之徒也。飞入鸟巢，鸟见之而去，于是生子于其巢。鸟归，不知是别子也，遂为育之。既长，乃欲敢母。“其说甚奇，古人初无是说。岂黄岩之杜鹃若是？若水亲见之而云然耶？记之，以俟世之博物者。

　　○关侯祀典关圣庙中，除子平及周仓外，无从祀者。按《吴志吕岱传》：安成长吴、中郎将袁龙首尾关云长，复为反乱，据攸县，龙在醴陵。权遣鲁肃攻攸，得突走。岱攻醴陵，遂擒斩龙。是龙、皆蜀汉忠臣，关圣心膂，龙又殉节，乃庙中不祀，何耶？又世传侯生于戊午年五月十三日，四柱皆是戊午，故祀典于是日致祭一次。然以《长历》考之，是年五月无戊午日，是四柱戊午之说已不足凭。又遂安余国桢所著《劬庵类稿》谓：正史，侯殉义在建安二十五年，岁在庚子，年五十八岁。则侯受生之岁是癸卯，非戊午也。余又考：由戊午至庚子仅四十三年，而献帝初平元年侯已从先主讨董卓，以戊午年计之，止十二岁耳。有是理乎？

　　○经文句读异解邢凯《坦斋通编》谓《易》“或益之十朋之龟弗克违”谓有十朋之益，即龟亦不能违也。《经传释词》谓《论语》“毋以与尔邻里乡党乎”作一句，“毋”作不字解。两说虽与注不合，而其论自通。又《湛渊静语》：《明夷》六二“用拯马壮吉”谓当明夷之时，既有所伤，必用拯救，其所拯救，必马壮健而获免之，速则吉也。《论语》“子在齐闻韶三月不知肉味”必如是读，方得明白。《孟子》“非其有而取之者盗也充类至义之尽也”语意乃见圆澈。此数说亦甚有味。

　　○滑稽诗教职当岁考之年，定例亦须考试一场。向来，学使者优恤教官，大都临期散卷，迟数日交卷。教官中年老者居多，多不自作，托学中能文者代为之。故考教一场，仅为具文矣。咸丰癸丑，江西万藕ぎ尚书视学浙江，忽改为扃试。于是年老荒疏诸公，皆大惊恐，先期于同寅中择年少未荒者，某代作，某代书，互相订定，庶时到不致曳白，然此心总摇摇如悬旌也。学使亦颇虑内中有不能完卷者，无以下台，乃合优生与教官为一场。又下令曰：“若老师目昏手颤，不能端楷者，准将草稿交优生代誊。”于是欢声雷动，大半托优生捉刀矣。金郡九学谕训共十八人，试之日，人给方桌一张，列坐堂上，各优生则散坐厂内。文成交卷，教官尚得学使例宴，饱餐而散，可谓将军不负腹矣。余同事秀水陈星皋言，文素敏捷，一挥而就。又作七律一章，奉呈诸君子，读之无不捧腹。后学使微闻之，亦一笑而已。其诗曰：“接谈散卷久通行，谁料今番忽变更。高踞考棚方桌子，俯求优行老门生。牢笼一日神都倦，安枕三年梦再惊。共说阿婆都做惯，者回新妇礼难成。”

　　昔人有嘲内阁中书诗曰：“莫笑区区职分卑，小京官里最便宜。也随翰苑称前辈，好认中堂作老师。四库书成邀议叙，六年俸满放同知。有时溜到军机处，一串朝珠项下垂。”余因星作考教诗，亦戏将是诗改之，以呈诸君子云：“莫笑区区职分卑，教官也最占便宜。春秋两季分肥胙，督抚同声叫老师。遇考可求优行代，束不怕上官知。有时保得京衔著，一串朝珠项下垂。”时知府事者，为崇厚庵观察，笑谓人曰：“陈子庄以督抚为门生，我等道府，宜乎不在渠目中也。”

　　湖州郎苏门观察，庶常留馆后，有七律三首，亦可喷饭。诗云：“自中前年丁丑科，庶常馆里两年过。半欧半赵书虽好，非宋非唐赋若何？要做骆驼留种少，但求老虎压班多。三钱卷子三钱笔，四宝青云帐乱拖。”“几人雅雅复鱼鱼，能赋能诗又善书。那怕朝珠无翡翠，只愁帽顶有砗渠。先生体统原来老，吉士头衔到底虚。试问衙门各前辈，此中风味近何如？”“粮船一搭到长安，告示封条亦可观。有屋三间开宅子，无车两脚走京官。功名老大腾身易，煤米全家度日难。怪底门公频报道，今朝又到几知单。”

　　○冷官风趣伯祖朝珍公廷献，乾隆辛卯举人。弱冠登科，意气豪迈，十上春官不第，选就兰溪教谕。在都中遇翰苑诸公，必以论文数典困之，洪稚存、张船山太史均畏其锋。常自诧曰：“吾来会试，状元总在吾荷袋中，无奈取遇翦绺贼也。”官兰谕三十余年，不问家人生产，惟以饮酒赋诗为事。年跻八秩，奉部推升国子监典籍。门下士集资为祝八十生辰，乐饮十日而归。同官仁和沈秋河先生为撰寿序，用一百个“死”字，文极奇诡。复撰一联赠之，曰：“不病故，不勒休，仙家亦称上等，又升官，又添寿，教官无此下台。”归之次年，道光辛卯，重赴鹿鸣，侄九皋是科亦登乡荐，为吾宗盛事。余年八岁时，随先大夫之官福建，过兰溪，公登舟来视，抚余首曰：“儿好好读书，早早发达，莫效老翁之吃苜蓿盘也。”嗣余于辛卯科，乃荐而不售，官校官者十八年，仅得公历俸之半耳。

　　校官为冷宦，自撰楹联，或嘲或讽，多有可发一噱者。李时庵教授题大堂联云：“扫雪呼僮，莫认今朝点卯；轰雷请客，都知昨日逢丁。”傅芝堂学博则云：“百无一事可言教；十有九分不像官。”此二联早脍炙人口矣。屠筱园教授所书，则“教无所教偏称教；官不成官却是官”。自嘲中却有身分。陆定圃教授则云：“近圣人居大门径；享闲官福小神仙。”亦有味。沈秋河司训门联云：“读书人惟这重衙门可以无妨出入；做官的当此种职分也要有些作为。”则棱棱风骨，读之令人肃然起敬也。

　　○科第世家本朝五子登科者，余前记之矣。光绪元年乙亥恩科，福建侯官郭斋观察式昌长子曾矩，与叔事昌，弟曾，同科中式。祖父远堂中丞方引年归里，一时传为盛事。后乃知中丞昆弟五人皆登科无仕，观察则与嫡弟元昌等五人，先后登科。家门之盛，近代希有。中丞攵历中外，清望交推。观察历典剧郡，循声卓著。世德作求，振兴未艾也。观察为余言：同乡林氏科甲鼎盛，有“一科四进士；三代五尚书”之联，自谓不及。余谓：“我家雍、乾之际，楹联亦有‘一门三宰相；四世五尚书’二语，似尚未足为奇。”如近时吴门潘文恭相国，状元及第；其弟世璜及孙祖荫，皆以探花及第。此外登进士入词林者，指不胜屈。合肥李相国为题其门曰：“状元宰辅祖孙父子伯侄兄弟翰林之家。”则极当代科名之盛，亦见寿考作人之雅化也。

　　○不读书人有至行不敢妄为些子事，只因曾读数行书。盖以读书者必明理，不妄为，乃有所为耳。然世之奇节伟行，多出于不读书之人，其故何哉？杭州江小芸观察清骥为余言：里中有钱塘人许大镛者，为水师营卒，饷不足以养母，遂兼业剃工。性极肫挚，而不能识一字。常往来观察家执艺，见壁间悬奚铁生山水小幅，爱之甚。每至，必注视久之乃去。心摹手追者累月，忽纵笔成一画，顾不自信，又惭于示人。一日者见观察，忸怩颜者良久，乃出所画以相质。观察惊为神似，亟相许可，复为指其瑕处，谢而去。去数日，复持一画来，则较前更工矣。由是暇取画，画就，必以质观察。不一年，遂有画名，然业剃如故也。母老矣，思为纳妇，则固谢不愿。盖恐多一人，则母之甘旨或缺也。适有新寡者，母廉其值，不告于子而聘之。大镛大惊，然不敢逆母命，遂成礼，礼成后，询知为寡妇再醮，则又大惊，立与异室寝，而阳共侍母，母不知也。观察闻而询之，则蹙然曰：“吾敢坏孀妇节哉？”未几，母病且甚，大镛医祷皆穷。邻有华陀庙，百叩乞方，终不效。会遇陀诞辰，里众焚香者相属，炉火赫然，大镛忽插中指炉中，众惊问故，曰：“吾将燃以救母。”火烈焰起，指烨爆有声，众相劝相邻，股栗汗流，大镛■◆齿默祷，颜色不变，顷之，中指二节皆成炭，则里炉灰及指炭Ь汤进母，母饮之立愈，众皆叹异，以为神。不数月，母猝以无疾逝，大镛医救莫及，痛绝者数四。既殡其母，乃谓寡妇曰：“我之娶尔者，顺母命也。所以我不与尔处者，全尔节也。今我母殁，尔节全，我行且逝矣。请悉以家之所有予尔，尔可保尔节以终身矣。”遂出门去，自髡其发，为僧于华陀庙中，戒律甚严，人咸敬之。咸丰庚辛之变，城破庙毁，大镛不知所终。观察决其必殉难以死，特无人佐证，不能为之请旌耳。嗟乎！若大镛之所为，有读书土大夫所难为者，而大镛顾率性为之，而不见其难；然大镛固一字不能识之人也。悲夫！

　　●卷十二○舒铁云和尚太守谣自军兴以来，仕途流品冗杂。近年世道清夷，于是大吏多以澄叙官方为事。前年，福建巡抚劾长随出身之同知何某；上年，湖南巡抚劾候补道刘某曾作门丁，皆奉特旨革职查办。此后滥厕冠裳，未曾发覆者，当稍知警惕矣。然嘉庆年间，有和尚太守一案，最为奇异。和尚姓王，名树勋，山西人，扬州盐贾王引长世仆汪重光乳母之子，始在木兰院为道士，后至京师广惠寺为僧，号明心和尚。有口辩，多技能，兼挟异术。一时名动公卿，下而士庶商贾，上而达官勋卫，皆有皈依者。蓄积饶多，忽言尘劫且至，当留发，蓄妻子，遂出都，依所善者某中丞作幕友。久之，复入都。会开事例，乃捐通判，分发湖北，诸弟子左右之，补善缺，擢同知，晋知府，调补襄阳府知府。其幼主王六闻信往投，命为侄，乃留署中。旋以卓异赴部，御史石承藻发其奸，下刑部，讯得实，诸弟子复左右之，得从轻比。奏上，仁宗震怒，命发黑龙江编管，先于刑部前枷号两月，再行发遣。然其弟子总以为神奇，不可解也。舒铁云孝廉有《和尚太守谣》一篇，警炼奇诡，李长吉不足多也，或他日和尚竟藉此获传，则和尚之幸也。诗云：“弃民为僧如秃，弃僧为官如沐猴。宦成黄鹤楼中住，事败黑龙江上去。南来初寂寞，骑上扬州鹤。北去尤萧条，冻煞纥干雀。无端忽慕竺法深，有时化为支道林。碧纱笼边钟悄悄，青莲钵底花沈沈。石塔寺，无一缝；金轮会，有万众。吴国铜瓶五色坚，赵州布衫七斤重。借得如意影，放下笤帚柄。或现宰官身，或佩国公印。两眼看天隽不疑，五体投地霍去病。岂知襄阳节度乃有叙勋僧？正聚处禅师之斗场，住处终南之捷径。君不见南州传法唐慧能，又不见西蜀入赀汉长聊。料得清贫饣太守，依然天竺古先生。恒星不见官星见，不看僧面看佛面。匆匆一曲《雉朝飞》，哑哑三更《乌夜啼》。州亦不可添，诗亦不可改。白铜上春如梦，黄金台畔人如海。珊珊者骨，种种者发，不须笑整冠，且与翻着袜。卿在雁门关来，师言石头路滑。铃音云何劬秃当，禅味如是乾屎橛。赠君以绕朝之马挝，李斯之狗枷。峨峨御史府，堂堂司寇衙。五百劫恒河沙，二千石优昙花。纡青拖紫波斯匿，偎红倚翠摩登伽。于是乎始墨，于是乎始ヮ。汝受诸苦恼，何不出了家？吁嗟乎！天下虽大，难容其身，地狱之设，正为此人。今我故我，无臣有臣。束之高阁，问之水滨。初不若刘孝标典校秘阁上，又不若杨法持战胜边庭壮。爰有薛怀义，行军总管彼一将；复逮李罕之，中书门下此一相。韦渠既工古乐府，贾岛亦登进士榜。国子祭酒理又玄，ト门祗候言非诳。冯延鲁去空遁逃，孙景元来曾供养。而况徐羡之爱汤惠休，阮佃夫荐茹法亮。青史十七部，白发三千丈。既已追度牒，何又进治状。君不见襄阳太守王和尚！”

　　○讼简刑清法同治六年，余初任南汇县时，厉精图治，遇民间讼事，一经控诉，立即提讯，随到随审，随审随结。三月之间，除寻常自理之案外，审结历任积案三百八十余起。案牍一清，民间颇著颂声。丁雨生中丞奏予奖叙，余私心亦未尝不自喜也。洎调青浦，仍不肯少怠，拦舆喊禀，无不立为了结。甚至南汇旧部民讼狱者，有不之本县，而来青浦，求余判断。心益喜自负。至九年，丁中丞以所刊《牧令书》颁发各县，内有南丰刘廉舫先生衡《庸吏庸言》一册，余受而读之，不禁怅然自失，通身汗下。自是不敢自诩精明，轻受民词矣。先生之言曰：“寻常案件，定于三八当堂收呈。此外各日，切勿滥收。夫小民钱债田土口角，一切细故，一时负气。旁有匪人耸之，遂尔贸贸来城，忿欲兴讼，实则事不要紧，所欲讼者，非亲即友，时过气平，往往悔之。官若随时收呈，则虽有亲邻，不及劝阻，而讼成矣。一经官为讯断，曲直分明，胜者所值无多，负者顿失颜面，蓄忿渐深，其害有不可胜言者。且官即清廉，结案亦极神速，讼者自田间来，人地生疏，断不能一无所费，此官长任事太勇之过也。若官非三八日断不收呈，则讼者欲告之日，未必适逢放告之期。此数日中，有关爱之亲戚邻里，为之劝解，则状词未投，欲告者旧清未断，为所欲告者，颜面无伤，不难杯酒释憾矣。夫如是则讼端渐少，和气所蒸，可以兆丰年，而酿厚俗，又不仅惜民之财已也。此爱民者所宜体谅及之者也。倘自诩聪强，收呈不以其时，能则能矣，毋亦不恤民隐乎？况更有藉此巧取者，吾乌乎知之？至如命盗、斗伤、抢亲等案，则应就地方情形，择其尤要者，酌定十条，或八九条，刊刻宣示，准其随时喊禀，则又不必具呈矣。”云云。此真阅历有得，蔼然仁者之言。嗣余宰上海，即遵其言行之。上海五方杂处，华夷交涉事件尤多，听讼不胜其烦。尝有拦舆控会项不还者，余阅其呈，曰：“尔理可准，然细故可于明日告期上来。”明日其人不至。又尝于鞫狱时，有呼冤入者，询其故，则被人霸占房屋不还之故。亦令其俟告期来，到期亦不至。盖俱有人相为调息矣。此等事不一而足，不特民免讼累，即官亦省听断之烦。仁人之言，其利溥哉。特记之，以志吾过，并谂后之有志恤民者。

　　○禽兽亦通灵性道光壬辰，余应京兆试后，至元氏县省外舅。县城外民家畜一鸡，云能识字。余往观之，见以《千字文》散置于地，呼令取某字来，则应声衔至。余戏令取“鸡田赤城”四字，而匿其“城”字，则衔“鸡田赤”三字列于前，而侧首以觅“城”字不得，若有躁急状。同人均大惊笑，或云此亦教而成者，如黄雀演戏，鸟龟算命，虾蟆教书，蚂蚁排阵之类，皆不足奇。最奇者，钱梅溪先生所云，苏州杨方伯家畜一犬，喜听曲，每遇人唱曲，必摇尾至，驱之不去。曲若有误，则尹々作声，若相正者。犬能顾曲，已自奇矣，又苏城新郭里有浙江慈溪人姜姓，设小药肆，姜素知医，颇有声。家畜一犬甚驯，姜每视疾，犬辄随之。有患隔症者，姜误为虚症，将投补剂，犬向之长嗥，乃改其方，数剂而愈。有孕妇，腹巨而饮食减少，姜目为蛊胀，犬又向之呦呦作小儿啼，乃悟，予以安胎药，越月而孪生，母子无恙。嗣有乡人患湿毒，一腿红肿，不知其名，姜审视未定，犬忽突前啮之，血流满地，作紫黑色。乡人大号，姜怒挞其犬，既乃知毒蕴于中，非开刀不能出也。敷以药，遂愈。于是犬医之名大著，然未几逸去，姜忽忽若有失焉。犬能知医，尤奇之奇者也。

　　○堪舆奇验杭州文风科第，甲于一省，自嘉、道而后，渐不如绍；至咸、同之际，复不如宁。钱塘丁松生丙，谓为府学风水所致。因于光绪乙亥科前期，请于大府，将门迳向置稍为改，又将五魁亭饰而新之。八月初八日，士子入场之日，适值工竣，松生于亭前燃双响炮三十枚，以振文气。洎榜发，杭人中式正副榜者恰三十人，松生之侄立诚得亚元。共以为奇，堪舆之验如此，不可解也。松生勇于为善，其所为者，不顾艰阻，必底于成。杭城善后之事，多得其力。左爵相荐举浙江人才，称其见义必为，居心恳恻，而有条理。若授以牧令之任，必能抚循黎庶，希踪循良。奉旨以知县发江苏补用，松生高卧不起，其志趣可钦也。

　　○钱东平创捐法钱东平江者，浙之归安人也。负才使气，斥弛不羁，有俯视一世之概，故无乡曲誉。薄游广东，亦落落寡所合。会林文忠禁烟，英夷肇衅，江心愤其事，遂集众举义，与夷为难。所作檄文，多所指斥，大府恶之，坐以法，遣戍新疆。当未至之先，新疆诸人固已闻其名矣。既抵戍所，自将军以下皆折节与交。江口若悬河，议论激昂慷慨，同人皆推服之，尊为上客。未几，遇赦归。归后，又游京师，出其纵横捭阖之说，遂名动公卿间，或劝以仕，江不应，颇以鲁仲连自命。时值粤贼陷金陵，世事孔亟，江曰：“此吾锥处囊中，脱颖而出之时也。”遂乘薄笨车出都，出都日，送者车数百辆，极冠盖之盛。其时副都御史雷公以诚办理粮台，开府邵伯埭，江怀刺上谒。抵掌而谈，雷公大悦，辟至幕府，几于一则仲父，再则仲父之契焉。当是时，江北屯兵数万，储胥甚急。公以转饷为职，而各省协饷不至，空手不名一钱，庚癸频呼，行有脱巾之变，焦愁仰屋，莫展半筹。江为之画策，疏请空白部照千余纸，以劝捐军饷，随时随地即行填给，与从前缴银累载奏奖不闻者，迥然不同。富人朝输货财，夕膺章服，欢声载道，踊跃输将，不旬日遂得饷十余万。又创立“抽法”：于行商坐贾中视其买卖之数，每百文捐取一文，而小本经纪者免。居者设局，行者设卡，月会其数，以济军需。所取甚廉，故商贾不病；所入甚钜，故军饷有资。源源而来，取不尽而用不竭，不期月又得饷数十万。资用既裕，兵气遂扬。江上诸大帅倚雷公若金城，而公亦视江如左右手矣。当是时，江之名闻天下，然江恃功而骄，使气益甚。玩同幕于股掌，视诸官如奴隶，咄嗟呼叱，无所顾忌。于是上下交恶，谮毁日至，雷公亦稍稍疏之，胶漆而冰炭矣。江愈怒，即于雷公亦面加讥斥，雷积忿日久，第钦其才，姑含容之。一日饮次，议论相左，雷加诮让，江使酒大骂，雷怒甚，在旁者又怂恿之，立即斩首。乃以江跋扈狂肆，将谋不轨奏焉。冤矣。使当日江稍委蛇，必可不死。使雷公左右有略与周旋者，亦不至于死。小有才，而未闻君子之大道，不能为高蹈之鲁仲连，转同于杀躯之盆成括，哀哉！余初不识江，故友戴礼亭熟其人，为余述其大概如此。后雷公以他罪褫职，闻亦颇心悔其事，流寓清江浦佛寺，诵经自忏，然而江则已死矣。

　　钱江既创立捐法，各直省皆仿照行之。曾文正公尤以为善，谓军饷无出，与其病农，不如病商。盖择祸莫若轻之意，非真以捐为必可行也。军兴二十年以来，不加赋，不勒派，而卒成戡定之功者，捐之力居多。余自咸丰初年，奉檄饷局，首则捐输，继而助饷，又继而米捐，舌敝耳聋，异常困苦，恨声不绝，所得无几。自捐法行，商贾不无怨谤，然一省之中，每年或得数十万，或得百余万，或得二百余万，而不甚费力。余谓办捐之道，切不可过分，此是国家不得已之政，须体朝廷不忍人之心，持己以严，免招物议；待人以恕，用血阝商情。自然，商贾愿藏于其市，行旅欲出于其涂，而捐数可以旺收，声名不致败坏矣。其有以刻为能者，尺布斗粟，并计起捐；碎物零星，忘报即罚，此是关市之暴客也。其有营私为己者，得费免捐，公然卖放，收钱不报，暗地侵吞，此是国家之盗臣也。兼之设卡既多，立法益密，大小委员，一局三四辈，巡丁司事，一卡数十人，人数猥杂，局用益大，所入不敷，则不得不加意搜求。再，人之贤者少，而不肖者多，查察不及，弊端百出，既为暴客，又为盗臣，而商贾徒耗其财，饷需仍无有济，言之可为痛恨，虽大吏时加检摄，有犯必惩，而吞舟之漏者，又不知凡几。此固非江创法之初心，然江则为其滥觞矣。故此时但愿军务早蒇，捐得停，复睹嘉道承平之治，斯为美耳。然江以一匹夫创成天下捐之举，论平贼之资，固属功之首；追思病商之源，亦是罪之魁也。

　　按捐之法，实肇于宋陈亨伯之经制钱，增酒价，添商税，及公家出纳每千收二十三文。绍兴时，岁入共一百二十万缗，史称其多。江之捐，实祖其意，虽云每千取十，其究也，亦将至二十三文。第以江、渐二省计之，每岁已三四百万缗，于军饷实为大宗。朝廷虽屡有轻减之旨，总以军务未平，未能已也。

　　○王畹上李秀成陈攻上海策宋不用张元，而元昊用之，大为中国患。人多咎宋之遗才，而不然也，此其中固有天存乎其间焉。同治元年春二月，上海中外诸军攻克粤贼七堡逆垒，获苏州诸生王畹上伪忠王书，具陈攻取上海之策。薛觐堂中丞阅之，大惊，疏闻于朝，江南北大为警备，幸贼不从其计，卒以无事。至四月后，李爵相督师来沪，以上海为关中，战胜攻取，遂奏廓清之功。然当畹献策之时，使贼稍听其谋，上海一有失事，则后来爵相无驻节之所，饷源断绝，不知又多费若干经营矣。贼平后，畹遁入咪利坚墨海书院以死，不婴显戮，三吴人有遗恨焉。然畹先时亦尝谒吴晓帆观察，陈书，当事者不置意，遂往从贼，此亦张元之流亚也。国祚中兴，彼昏不用，岂非天哉！畹书余于薛中丞幕府中见之，洋洋数千言，今则不能记忆矣。大略劝贼与洋人和，而藉其势以图中原。谓洋人遣使至金陵，以各国贸易所在，请无攻沪，而贼酋不许，洋人遂助中国城守，为失策。此时宜急许其不攻，而要令不得以军装、火药资中国，再遣舟师渡江，分扰通、泰、里下河完善之区，并于海道劫掠华商，使不敢载运货物。贸易不通，捐断绝，官军乏饷，洋人坐困上海，聚数百万避难之人，无所得食，必且生变。而洋人生理既绝，亦必俯首来求好，然后胁之使献上海，策之上也。若一时不能与洋人和，而先欲得上海，亦不必调集大兵也。盖洋人嗜利，近以苏、浙二省避难人至沪地，遂于夷场广造房屋，重收租息，初不问人之来历也。宜遣精兵数千人，伪作难民，赁洋屋以居，地系夷场，中国官无从稽察，中夜一呼，应者四起，纵火焚烧，遇人斫杀，洋人计惟登舟逃逸，而上海唾手得矣。上海既得，然后招回洋人，而厚待之，不撄其怒，而仍可为用，策之次也。云云。其虑甚周，其计甚毒，故在上海者阅之，无不发指，无不失色。乃以枭雄之李秀成，亦如陈叔宝之昏庸，弃书床下，此真国家之福也。呜呼！岂非天哉。

　　○造化弄人先大夫言，福建莆田县辖两巡检：一迎仙寨，一涵江司。迎仙寨姓李，涵江司姓缪，二人皆绍兴人，交相得也。初不之异，继乃知缪则李，而李缪，盖二人同为部吏，缪以年满选迎仙巡检，以部中尚有经手事，难其行，李乃顶名而往，缪仍以李名在部。越数年，李之名年满谒选，适得涵江，同在一县，相见哑然。信造化之弄人也。

　　○应对舛错之笑柄圣门四科，言语居一，盖出话稍不检点，即错误矣。汪稼门先生志伊总督浙闽时，性严厉，僚属进见者，无不惴惴。先大夫督造军工厂战船，工竣，例归总督验收。盐道麟公祥素谨慎，恐先大夫辞有舛错，嘱道库大使达泰曰：“子妙于语言，可帮同陈君应对，免致触忤也。”洎总督验船，见工坚料实，颇为嘉予。达随之行，先意承志，喋喋扌言。总督色甚和，盐道心亦甚喜。比验及贮淡水之井，总督笑曰：“井甚深，恐小孩子跌下，须淹死矣。”达遽对曰：“不然，即大人跌下，亦要淹死。”同行之官，无不匿笑。总督色庄而去。事毕，麟公呼达至官廨，痛责之曰：“好好一篇文字，被汝闹坏！”达俯首引咎而已。次日衙参，麟公见总督，先谢不敏。总督曰：“我并不计较及此也。”麟公退，又呼达告诫之。遂同谒巡抚王畹香中丞绍兰，巡抚忽问及漳州盐商王梦兰亏课事，麟公心恨此商，即对曰：“王绍兰乃一奸恶之小人也。不革王绍兰，盐务无从整顿。不办王绍兰，群商无所畏惧。”娓娓数百言。皆斥王绍兰名而骂之。藩臬两司，初以目示之，不悟；继微曳其衣，仍不悟。巡抚乃微笑曰：“是王梦兰也。‘麟公始恍然，大惭愧，起立谢罪。既出，官厅中有传其事者，达乃合掌诵佛号，曰：”报应如是之速哉！“合座大笑。麟公后官至仓场总督。

　　○女子从戎粤贼洪秀全之自广西窜长沙也，其妹洪宣娇称元帅，常骑马，率粤之大脚妇出队，服五采衣，备极怪状，官军望之夺气；然第炫人耳目，其不能冲锋决斗也。其时，唐县李方伯孟群，有妹名素贞者，知书，工骑射，熟孙吴兵法，于天文占验之学，靡不穷究，父兄皆奇之。咸丰四、五年，方伯以知府奉楚抚胡文忠公檄，督师讨贼，招女至军中。女戎装往，代为画策决胜，累建奇功，杀贼逾万。方伯常剿贼失利，被围十余重，他将军皆不能救。女怒马独出，于枪林炮雨中突围而入，手斩数十人，护方伯归。甲裳均赤，贼众万目注视，惊为天神。后胡中丞攻汉阳，城坚不能下，女与方伯谋夜袭之。孤军深入，中伏，救兵不至，遂血战而死。年二十余耳。报至，举军皆哭。后二载，方伯亦于安徽战殁。女子从戎，百战捐躯，军兴二十年来，所仅见者也。余有诗吊之曰：“百骑甘宁袭贼营，红妆血战独捐生。汉阳若举褒忠祀，先拜英雄李素贞。”

　　○李方伯姬人殉节仁和李方伯本仁，开藩皖江时。以千金至吴门聘一姬，美而慧，方伯宠之专房。又于苏州招一老伶工，教度曲。花晨月夕，檀板金樽，极声色之娱，僚属多窃议之。安庆不守，移省庐州。军事又急，方伯誓以身殉。姬请随死，不许；请益坚，则谓之曰：“汝欲死，归至家死，可也。”遂遣人护之出。又陈金几上，集家众谕曰：“我受国恩，自当城亡与亡。尔辈愿同我死者，留。否则，各持金去。”于是众皆怀金哭拜而散。老伶奋然曰：“众皆去，谁侍主者？”掷金地上，遂独留。方伯叹曰：“岁寒知松柏，不图于伶人遇之！”越二日，城陷，方伯战死，老伶掩其毙已，亦吞金死。时姬行尚未百里，回望城中，烟焰烛天，恸哭欲绝。遂晓夜遄行，不匝月抵家。发丧成服，众方幸更生，姬独诣夫人前，叩首请死。夫人劝之曰：“若已脱难，我亦善视若，若何必死？”姬对曰：“主人命我到家乃死，我不可负主人。”遂不食数日而卒。于是向之窃议方伯者，至是乃共哀方伯焉。嗟呼！慷慨赴死，从容就义，不图于弱女子中见之。惜不知姬之姓氏也。即如老伶者，亦人所难能也。

　　○仕途中豪侠风曾叔祖云岩公讳孝升，性慷慨，喜交游。弱冠时，手散万金结客。官甘肃平番令，挥霍益甚，置绎延宾，有郑当时风。会有某都统以谴戍伊犁，道出公境，公怜其遇，厚待之，复赆其行，都统感甚。然公于此等事甚多，不之记也。作宦十年，亏帑钜万，落职待勘。适都统复起用，氵存擢陕甘总督，未抵任，即遣人往诣公。公已忘前事，惊不知所出；司道各官闻之亦惊，既悉其情，乃争出资，为弥其缺。总督既至，待公如上宾，叠加奏保，隆隆骤迁。不十年，官至云南布政使，公自喜愈甚。人有急难，求之无不应者。钱塘陈香谷中丞桂生，时官某邑令，欠课五千，计无所出，欲觅死。公闻之，召令入见，呵之曰：“五千金，细事耳！若乃欲以性命易之乎？”袖出一纸给之，则五千金藩库实收也。陈感激涕零，以其曾祖句山太仆与文勤公同朝通谱谊，遂以叔事公。公虽喜结纳，而独不肯阿权贵。时和相国申势张甚，公不与通，和颇衔之。会福文襄郡王出师征苗，以函取库金二十万，公与之，而文襄薨，未及补牍。大吏劾公浮销，著赔。和遂追公赴部对簿，不得辩。在狱两年，尝受恩者馈赠盈万。公度所亏太钜，不能偿，则悉以所赠者周同系之人。其慷慨盖天性也。未几，没于狱。时和已败，乃得援赦免追。后香谷中丞抚苏，招公子赴署中，待之同于兄弟。人亦重中丞之能报德焉。此事余弱冠时见中丞，亲为余言，犹以不能如某总督之脱公于厄为歉也。

　　○仕途中炎凉态勒襄勤相国保，督四川时，待僚属以礼，即不惬意者，亦未尝不饮人以和也。尝告家梅亭方伯曰：“我始由笔帖式，官成都府通判，不得上官欢，时遭呵谴。同官承风旨置之不齿，每衙参时，无与立谭者，抑郁殊甚。又以贫故，不能投劾去，含忍而已。会闻新任总督某来，十年前故交也，心窃喜，而不敢告人。总督将至，身先郊迎，辞不见，愠矣。抵城外，上谒，又不见，更愠甚。乃随至行辕，大小各官纷纷晋谒，皆荷延接，而我独不得见。手版未下，又不敢迳去，天气甚暑，衣冠鹄侍，汗流浃背，中心忿恨欲死。正踌躇间，忽闻传呼：”请勒三爷。‘不称其官，而称行辈，具见旧时交谊。此一呼也，恍如羁囚忽闻恩赦，爰整衣冠，捧履历疾趋而入。则见总督科头衩衣，立于檐下，指而笑骂曰：“汝太无耻，乃作此等形状见余乎？’我禀请庭参，则掖之起，曰：”不要汝磕狗头。‘回顾侍者，令代解衣冠，曰：“为勒三爷剥去狗皮，至后院乘凉、饮酒去。’我于斯时，越闻骂越欢喜。比至院中，把酒话旧，则此身飘飘然若登仙境，较今日封侯拜相，无此乐也。时司道众官犹未散，闻之俱惊。我饮至三鼓，归，首府县官尚伺我于署中，执手问总督意旨。从此遇衙参时，逢迎欢笑，‘有进而与右师言者，有就右师位而与右师言者’矣。而勒三爷之为勒三爷，如故也。官场炎凉之态，言之可叹。故于今日待属官有加礼，以此，而不肯轻意折辱属官，亦以此也。”方伯尝举以告人，自谓一生历官，不敢慢易忽略人者，勒侯之教也。

　　○愚民不解文告今世遇有条教禁约之事，上官必曰出示晓谕，曰多出示晓谕。于是匿示不张者，有罚；出示不遍者，有罚，上官以为立法周密矣。而属吏之复于上官者，亦不过曰已出示晓谕矣，已多出示晓谕矣，更有格外认真者，曰已勒石晓谕矣。一晓谕，而上官之心已尽，属吏之责亦卸，庸讵知蚩蚩之氓，固有一字不识者乎？民不识字，则不特出示无益，即勒石之示亦复何益哉！同治丁卯九月，有英国商人载煤夹板船，于大洋胶沙而沉，煤遂散浮海面，南汇海滨之民，咸捞获储于家。固不见洋船也，但识为洋煤而已。未几，有洋人挟通事来县见余，谓南民抢掠其煤，焚烧其船，索赔银五万两。余以其语涉狂诞，拒之去，而密遣人赴海滨察得其情。因思我民断无赔银之理，而洋人必不肯已。若不查还其煤，必致肇衅，事闻总理衙门，所伤实多，则不赔而赔矣，且庸知不饬令赔者？不如先事图之。遂选干差，往沿海各村挨查，而缮手谕数百张，挨村遍贴，剀切晓谕，令将捞存之煤缴向公所，免致拖累云云。语极谆切，又亲自赴乡督查，乃沿海之地延袤计有百余里，一时不能周历，而英国领事官已照会上海道，札委华洋同知陈君宝渠，暨伊国施翻译官，偕洋商来，并令火轮船驶至海面逻巡，开炮示威，势汹汹然，民情震恐。而洋商则仍力持赔银五万之说以相恫喝，余大声疾呼，以理折之，洋商气稍沮，然总执赔银之说，惟不言五万耳。余曰：“若尔以失煤之故，乞我代为查还，我体两国交好之情，自然竭力查办。若言赔银，是讹诈矣，讹诈则安有交情？我官可去，尔银不可得。”于是陈君亦以正谊责之，其翻译官从而调停之，则须查煤矣。余于次日，复偕施翻译暨洋商，到海滨审视，一片汪洋，无从究诘，相顾无策。余乘其意气消沮之时，因与约，查得煤若干，即以若干还之，令其先归听信。而自向最大之村落名泥城者，集众谕话。附近各村之民聚观者，不下数万人。余先以夷情谕之，又以拚一官保卫百姓之语告之，更以手谕之意，反覆开导数百言，乡人多有感动泣下者，云实不知有此道理，于是均愿以所捞之煤送还。余喜，问曰：“尔等岂不见我手示乎？”则万口同声对曰：“虽经见示，实无一人识得字也。”余不觉骇然疑，因历询保董诸人，所言如一。余又不禁慨然叹，始悟古人悬书、读法之意。悬书以治识字之人，读法以治不识字之人耳。是役也，共收缴煤十八万斤，皆以舟由内河运还之，匝月竣事，共费钱千缗，悉余捐给，不以累民，民得晏然无事。至次年，余遂于境内乡镇，设立义学二十所，俾之读书识字。海滨之人靡然从风，即泥城左近亦自捐置义学二所，不廪于官。从此南邑四郊之内，弦诵之声相闻矣。

　　○决文特识制艺文字，有特识者决之如响，余生平见二人焉；一为任邱边仲思太守宝П，一为余姚朱久香阁学兰。同治乙丑，太守在宁波考试书院，取前列三人，决为本科必售。洎榜发，中者二人，而所取第一者竟无名，太守讶之。未几，北闱榜来，则其人已中南元，乃复大喜。阁学督湖北学政时，乡试前，决科于省中书院，所取十名前，皆得中式，而解元即阁学之第一人也，尤为科名中盛事。

　　○朱久香之行谊久香先生固精于文，其行谊尤为醇笃。与倭文端相国仁同年，平时以道义相切磋，造次必轨于正。咸丰庚、辛间，贼陷浙江，先生矢志讨贼，忠愤所激，言发涕垂，人或迂其行事，妄加谤哂，先生不顾也。余与先生素昧平生，于上海旅次一见，即倾襟以待，逢人说项不去口，谬许余为知兵。李爵相欲委余浦东军事，先生贻书争之，谓余必须赴浙，以顾桑梓。爵相乃令偕史士良观察到宁波。宁波苦饷绌，先生即在上海为筹饷事。每数日必致余一书，论军务机宜，料敌出奇，动中肯要。余即以书呈观察阅之，战胜攻取，多用其策。会被召用，乃去。然绍兴之复，终属先生筹饷、筹兵之力也。泗门谢员外敬集黄头义勇击贼，先生资以饷，又恐敬恃勇不戒，令高足弟子吕五峰茂才受豫参其军事，尽心擘画，叠著战功。会贼大至，敬仍以轻敌败没，受豫亦抗节死。其宗人国恩接统其军，卒底于绩。先生以二人死事状疏闻于朝，得专祠祀焉。呜呼！若先生者，文章、经济、道学三者兼而有之矣。

　　○朱Ｃ９堂叔侄之忠谨平湖朱堂先生为弼，先伯云伯公庚申同年也。与先大夫最契，服官恪守绳墨，清绝一尘，官顺天府府尹。时先大夫以转饷入都，有上闽督书，托其邮递，先生惊曰：“私牍可扰驿站耶？”乃出己资，由信局寄去，而持收照谢先大夫。其谨畏如此。后官至漕运总督，剔除积弊，八省吏民咸颂之。殁，祀乡贤焉。先生犹子山泉观察善张，卓荦有奇气。道光二十年，英人犯乍浦，与余同事善后。洎余司训金华，山泉以南河通判出山，氵存擢江南淮海道。发捻煽逆，保障淮扬，叠著战功。文官而得巴图鲁勇号，尤为异数。殁后追赠右副都御史，崇祀名宦。山泉季弟楚卿别驾善宝，咸丰庚申署江宁同知，侨驻常州。时粤逆破溧水、句容，当道弃城走，楚卿叹曰：“毗陵为苏浙门户，我虽无守土之责，当与城存亡。”遂登陴拒战，而心知事不可为，赋诗曰：“狂风已断悲笳曲，落日空挥宝剑光。惟有丹心终不改，犹能杀贼死戎行。”城破，巷战死，入祀昭忠祠。余未及见Ｃ９堂先生，而山泉、楚卿则素习也。竹林三人，于乡贤、名宦、昭忠祠中各专一席，荣矣哉。

　　○富阳王高士富阳王君子和銮，今之高士也。世席簪缨，性恬淡，不乐仕进。少年时随祖若父宦游四方，行路万里，横览山川之胜，遂善作画。墨法既妙，设色更神，铅朱丹碧，千崖万壑，沉雄奇秀，兼而有之。尤工花鸟，见者惊叹，名重一时。因以画自给，笔墨外不妄受一钱，人皆敬之。咸丰辛酉，贼陷富阳，子和避难乡间，日三四徙。一日者，天阴雨雪，忽闻贼至，急起奔走，仓皇中乃撞入贼队，遂被缚去。贼酋见其文弱，目又短视，驱行泥淖中，屡起屡仆，怜而释之，谓曰：“速行！遇他队，不汝活也。”子和既得脱，不暇择路，窜身荆棘，屦穿袜破。天既昏黑，仍不敢息，望前疾趋。于雪光中忽睹一屋，遂奋身入。入其门，阒其无人；窥其室，则似有声响，乃诉以被难之苦，乞为容留。良久，有妇人应曰：“我等聚室中，子其入焉。”入则暗黑不能辨人，遽踣于地，既冻且馁，身僵足痛。喘息逾时，乃问妇之姓氏，则对曰：“我某之妻也。”某与子和本系远戚，闻之稍慰，再与语，则不答。惫极亦不能复诘，垂头稍睡。一时许，忽闻妇呼曰：“天将明，贼且至，子可行矣。”子和遂扪户而出，走未数里，天果明。遇乡人，得脱于难。又悔不挈妇同行，恐其亦罹于难也。久之事定，归遇某戚，告以故，且谢其妻。其人骇曰：“吾妻死已三年矣！”乃知遇鬼，子和以为奇。今年因谈往事，举以告余，余曰：“丧乱之际，天道尤近，善人终得保全。子忠信笃敬，自当有鬼神呵护，难而遇救，亦常理耳，何奇之有？”

　　○曾侯甘心受欺同治乙丑之秋，郭远堂中丞开藩苏州，余与同官诸人晋谒，翌中，中丞觞之。酒酣，中丞忽问元和令萧山陶君肖农曰：“某人近日在家否？”陶对曰：“已游庠，且食饩矣。”中丞乃笑谓余等曰：“此系渠乡人，当金陵初复时，冒称校官，往谒曾侯，高谈雄辩，议论风生，有不可一世之概，侯固已心奇之矣。中间论及用人须杜绝欺弊事，遂正色大言曰：”受欺不受欺，亦顾在己之如何耳。某盱衡当世，略有所见。若中堂之至诚盛德，人自不忍欺；左公之严气正性，人亦不敢欺；至如某某诸公，则人虽不欺而尚疑其欺，或已受欺而不悟其欺者，比比也。‘侯不禁大喜，抚髀称是。因谓之曰：“子可至军营中，一观我所用之人。’某诺而出。次日，遍谒诸文武，归而复命曰：”军中多豪杰俊雄之士，然某于其间得二君子人焉。‘侯惊问何人，则举涂方伯宗瀛及中丞名以对。侯又大喜称善，乃待为上客。顾一时未有以处之，姑令督造炮船。未几，忽挟千金遁去。所司以闻，且请急发卒追捕，侯默然良久曰：“止，勿追也。’所司惘然退，侯乃自循其须曰：”人不忍欺，人不忍欺。‘左右闻者皆匿笑，不敢仰视。“中丞言至此，又顾陶君曰：”此人既游庠食饩，当令人勉之务正；如曾侯者，难再遇也。“次日，同官聚谈，举为笑柄。或曰：”幸金数不多，故侯大度置之耳。“或曰：”侯恐播受欺名，故忍而不追也。“余曰：”不然。昔宋韩魏公总五路师，经略西夏，有人以伪书干之，得厚赠去。已而事露，诸将请捕之，韩公曰：“此人敢于百万军中，持伪书以欺我，则其人之胆识必有过人者；若迹之急，必投入夏国，是又生一张元也。’遂止。后世论者，共服韩公之深识远虑。当金陵甫复时，发逆未平，捻势正炽，曾侯之见，即韩公之见也。大臣谋国深远，岂惜此区区之金及受欺之名哉？”众皆以余言为然。

　　○王烈妇余官金华县训导时，府学训导杏泉王君英澜，与余同官，交相得也。杏泉长子继本，字根仙，以髫龄食饩，书法秀美，尤工古文词，寅好中无不啧啧羡杏泉有子矣。嗣余官江苏，与杏泉不通问者数年。余冢妇山阴钱慎庵太守女也，尝言其戚王孙氏殉节事，心疑为杏泉家事，未暇细询也。今年，杏泉邮寄其媳《王烈妇传》，读之，乃惊根仙以夭死，其妇又以殉节死，为惨然者久之。按传：烈妇为会稽孙君悦祖女，性孝友。年十六归根仙，事舅姑如事亲，相夫以顺，御下以宽，里党无闲言。甫三年，而根仙以病死，烈妇恸绝复苏，毁面截发，誓不独生。悦祖痛爱婿死，哭之哀，遽遘疾卒。烈妇衰，号泣奔赴，视殓毕，归，谓家人曰：“吾今可以死矣。”初欲觅刀缳以殉，其祖司训公借亏体义谕之，冀纾其死。烈妇曰：“死所天，非全归乎？”乃绝粒，翁姑百计解之，不可得。绝食七日，濒死矣，司训公又强饮以西瓜汁一杯，复延七日乃终。呜呼！其初殉也慷慨，其卒殉也从容，此真所谓百折不回者也。呜呼！有妇如此，根仙可谓不死矣。烈妇名留天壤，与日月争光，烈妇亦何尝死哉。

　　○金余二善人余行年六十有四，生平所觏豪杰俊雄之士甚多，而善人则止得二人焉：一为金华金乐鱼濠，一为无锡余莲村治。乐鱼少读书，不应试，家綦贫，而为善不倦。邑中掩埋育婴，及一切诸善举，孜孜，几欲以身殉之。人或笑其愚，不顾也。工书画，不肯多受人润笔，其廉介盖出于天性。咸丰元年，邑人公举应孝廉方正科，力辞不获，然总不肯易六品服，仍以布衣终身。莲村以诸生得保训导蓝翎，然亦不求仕进。遇善事，必竭力成之，劝人为善，舌敝唇焦，不以为苦。遍游江浙地方，以因果戒人。如溺女、抢醮、淫杀诸事，谆谆诱掖劝化。人苟允之，即叩首以谢，不以为辱。又自撰院本，纠会数千金，以忠孝节义事演剧，名曰善戏。使观者兴起感动，然世俗习于浮丽，听古乐则惟恐卧，故志不得行，而莲村不悔也。第因之感化者，亦复不少。莲村曾于途中病甚，仆人陆庆乃截指和药救之，则其感人之深，可见也。余摄南汇事，莲村来谒，出《小学》诸书，嘱令分布；又以《保婴》、《恤嫠章程》见劝。余因于县境设立义学多所，又创立保婴、恤嫠等会，均见成效。皆莲村启余也。乐鱼与莲村，皆规行矩步，不苟言笑，其乐善亦同出一辙。惜二君相距远，不获相见，使苟相遇，必有相视而莫逆者也。乐鱼殁已久，闻莲村今年始殁。严芝生太守告余，谓人传莲村已证真人之位者。余曰：“使天堂无，则已，有则莲村、乐鱼二人者，必生天无疑矣。”

　　○福星轮船失事光绪元年三月，苏省招商局福星轮船，装运江苏漕米七千石赴津。内有江苏海运委员、补用知府蒯君等二十一人，浙江海运委员石君一人，暨董事、仆从等数十人。行至山东烟台地方，天起大雾，觌面不能见物，猝遇英国澳顺轮船，两船相冲，福星船竟被撞沉。于是委员、董事、仆从人等并溺毙六十五人。其遇救得生者，仅江苏候补知县江君等三人而已。事闻，李爵相据情入奏，朝廷震悼。死事各员均加衔，照阵亡例议血阝荫子。并命于天津、上海二处，建立专祠，董事、仆从等，咸得附祀。江苏大吏复筹库款，提出银两，各予死者家养赡，以十年为期。英国官员亦罚澳顺轮船赔银作血阝。死事诸人既厚邀国恩，复得中外优血阝，计存殁均无遗憾矣。惟内中有候补县丞长一事，最为奇绝，因特志之。长君系满洲人，以佐贰需次苏台者久矣，光景困甚，上官怜之，给予津运一差，俾得薪水，以顾其家。长君奉委，忻然别妻子而去。去未旬日，其妻晨妆竟，出户操井臼，忽倒地大呼，作长君语曰：“轮船失事，我已死矣，可速延我好友某某来。”其友至，则缅述船破事始末，时苏城尚未得信也，众皆大惊。长又曰：“我死后，已得差使。心念家贫子幼，故晓夜奔驰而归。”因嘱某友曰：“我子年甫十岁，无人养赡，乞君念交情挈之去，譬如家中多用一小仆耳。”言讫泪下，某亦哭而允之。长复曰：“我妻如此命苦，在人世亦无好处，当与之同赴冥间。”于是众争劝曰：“尔子尚幼，若非有母抚育，如何得以长大？请勿作此想。”长思之良久，乃应曰：“诺。”遂作谢，辞别而去。其妻乃霍然醒，问以附魂诸事，皆不能知，第谓出户之际，觉冷风一阵，吹向身上，遂不省人事矣。越二日，乃闻恶耗。时余薄游苏台，寅好中喧传其事。署方伯应敏斋先生，守程、朱之学，不信鬼神，余举所闻以询，方伯亦早有所闻，共相叹异。方伯曰：“子方作《笔记》，可叙入之，与《神灭》、《无鬼》二论相辨也。”

　　○杨遇春逸事富阳周芸皋观察凯，由进士历官至福建兴泉永道，所至卓有政声。道光十二年，台湾民张丙作乱，大府调观察摄理台湾道事，戡定之际，搜捕余孽，鞫讯犯供，无枉无纵；办理善后事宜，筹画周密。去任至今，将四十年，台地叠遭东西夷外警，而境内风尘不惊，盗贼不起，则措置之善也。溯自康熙二十二年，台湾始入版图，至道光十二年，仅一百五十载耳。而乱者凡十五起，或请大兵剿之，或以本省兵平之。其乱之生也，或数年，或十数年辄一见。其自相残贼，则间岁有也。观察精心运用，力筹所以善厥后者，条教章程，规画悉当，海疆得以久安无事，其功甚伟。去岁，日本窥台，东南旰食，惜观察久归道山矣。观察文集中，有记前陕甘总督杨侯逸事一则，仰见疆臣养威重尊国体之至意，读之不胜佩服。侯岂预知今日东夷之抗我颜行耶？因亟录之，使后世知我朝廷之威德焉。

　　回疆张格尔之乱，戕大臣，据喀什噶尔城，围和阗、叶尔羌、英吉沙尔三城。上命大学士长公为扬威将军，往征之，以陕甘总督杨侯参赞军事。抵七里河，与贼夹河而军。侯以所部先济，贼见中流人马高大殊子常，惊为神。侯击之，伏尸万余，张格尔遁。复喀什噶尔城，三城围解。既而久不得贼，或谓贼畏侯不敢出，侯在军，不可得也。上召侯回陕甘总督任，总督驻兰州，控嘉峪关，回疆出入要地也。寻遣伯克伊萨克诱张格尔出，献俘京师，回疆平。上嘉伊萨克功，加郡王衔。伊萨克素强盛，雄长诸伯克，与二子分领三大城，桀黠通华言。道光十一年，奉诏入朝，自恃功高，益骄侈非分，舆马繁多，所经回疆，诸伯克盛其供张。比入关，犹盛。甘肃府县请于布政使白侯，将迎诸郊，侯曰：“无须，第视我行事。”明日，将至，侯以令箭招至数里外，伊萨克乃单骑从数人来，侯令自戈什哈以上，有顶戴者，冠带华服，不佩刀，辕门平列至堂下皆满。伊萨克至辕门，下马步行，见两旁官屏息立，无声。伛偻不敢仰视。至堂侧少许，命入见，堂以内虚无人焉。一巡捕官导之行，历厅事数重，侯见之便室。居中高坐，常衣冠，二童子侍旁，于地施红ブ一。伊萨克及门，未逾限，双足跪，摘冠叩头。侯令一童子扶以入，命坐。伊萨克叩头者再，乃坐。道温语竟，侯自拂其髯曰：“吾老矣，较在回疆时奚若？”曰：“更精神。”侯曰：“汝亦老，须发加白。吾辈受大皇帝厚恩，当思及时报称，为子孙计，无妄想。”伊萨克叩头曰：“谨受教。”侯又曰：“大皇帝念汝，少住即行，无多从，宜往谒各官，皆有食物恣汝啖也。”令一童子扶之出，伊萨克汗流竟体，里衣皆湿，上马行数里，神始定。侯谕布政使下及府县官，以外藩礼礼之。明日，伊萨克减骑从行。或请故，侯曰：“兰州为入关第一省会，俾知天朝仪注，他省加礼，乃知恩矣。”同安令项廷绶，时官甘肃，亲见之，为凯言。又曰：“凯旋兵初过州县，横甚，殴知县。报闻皆咎令，侯意不谓然，比至，亲临堂皇，就辕门捆责带兵官各四十，受责者五十余人，斩殴官者一人以徇。兵后无敢哗。”侯任固原提督三十年，陕甘妇竖识与不识，皆畏爱侯。及官总督，见所属益谦，曰：“吾粗人，公事惧有失，幸助我。”然所策断，悉中度，非人所及。凯尝见侯于乾清门外，伟躯干，美丰仪，面修目，词气蔼然，髯长三尺许，覆胸，白如银，文武威风，天人也。侯名遇春，四川崇庆人。经大小二百八十余战，无不以身当先，未尝受创。年八十有一，以疾致仕，未报。次子国桢时巡抚河南，求解职侍养兰州，诏许之。在官受养，中外以为荣。旋侯复请命安车入都，召见数四，赐克什、{艹侵}、币无算。侯初以平滑县功封一等男，至是晋一等侯。敕各省地方官护送以归。食俸于家。夫人年亦八十，子弟官文武二品者，一门八人。旧所部戈什哈官提镇者，同时十余人。贵州果勇侯芳，侯同姓，继侯为固原提督，先侯而侯，亦侯所拔也。
