夷坚支志 宋 洪迈
　　
　　夷坚甲志 
　　
　　夷坚志序
　　
　　夷坚志乃番阳洪公迈之所编也。公广览博闻。好奇尚异。游宦四方。采摭众事。集成此编。分甲乙丙丁四志。每志有二十卷。每卷十一二事。或十三四事。譬诸小道。亦有可观。载考其序。乃知此志镂板不一。有蜀本。有婺本。有闽本。而古杭亦有本。公随所寓锓梓。今蜀浙之板不存。独幸闽板犹存于建学。然点检诸卷。遗缺甚多。本路张府判绍先提调学事。勉予访寻旧本补之。奈闽板久缺。诚难再得其全。幸友人周宏翁于文房中尚存此书。是乃洪公所刊于古杭之本也。然其本虽分甲乙至壬癸为十志。似与今本闽本详略不同。而所载之事。亦大同小异。愚固摭浙本之所有。以补闽本之所无。兹遇廉使相公陈先生居济分司来此。益加勉励。遂即命工镂板四十有三。始完其编。庶不失洪公编葺之初意。由是夷坚志之传于天下后世。可为全书矣。□□□□□□□□□□□□□□□掾古杭一斋沈天佑序。
　　重刻宋本夷坚志甲乙丙丁四集序
　　
　　夷坚志甲至癸二百卷。支甲至支癸一百卷。三甲至三癸一百卷。四甲四乙各十卷。总四百二十卷。见陈振孙书录解题。明以后流传甚罕。胡应麟博极群书。祗据王景文夷坚别志序。知其义例而已。四库所收支甲至支戊五十卷。民间颇不易得。所通行者。有明仿宋刊分类夷坚志五十卷。盖宋人摘录之本。坊刻二十卷本。虽从原书摘出。又出分类本下。是不但全书不存。即正集二百卷。若存若亡者。亦数百年。阮文达得宋刻甲至丁八十卷。影写进呈。阮氏得之吾郡严久能。后归吴门黄荛圃。荛圃归于汪阆原。阆原归于胡心耘。余从胡氏得之。中有玉兰堂印。衡山文氏旧藏也。列子曰。大禹行而见之。伯益知而名之。夷坚闻而志之。夷坚之名。盖取诸此。自来志怪之书。莫古于山海经。按之理势。率多荒唐。沿其流者。王嘉之拾遗。干宝之搜神。敬叔之异苑。徐铉之稽神。成式之杂俎。最行于时。然多者不过数百事。少者或仅十余事。未有卷帙浩汗。如此书之多者也。虽其所载。颇与传记相似。饰说剽窃。借为谈助。支甲序已自言之。至于文思隽永。层出不穷。实非后人所及。自甲志至四甲凡三十一序。各出新意。不相复重。赵与时宾退录。节录其文。推挹甚至。信乎文人之能事。小说之渊海也。琴希洪君。搜刻先世遗书。不遗余力闻余得是书。寓书怂恿梓行。因付手民。以塞洪君之意云。光绪五年岁在屠维单阏阳月。归安陆心源撰。
　　
　　夷坚甲志卷第一十九事
　　孙九鼎
　　孙九鼎。字国镇。忻州人。政和癸巳居太学。七夕日。出访乡人段浚仪于竹栅巷。沿汴北岸而行。忽有金紫人骑从甚都。呼之于稠人中。遽下马曰。国镇久别安乐。细视之。乃姊夫张兟也。指街北一酒肆。曰。可见邀于此少从容。孙曰。公富人也。岂可令穷措大买酒。曰。我钱不中使。遂坐肆中。饮自如。少顷。孙方悟其死。问之曰。公死已久矣。何为在此。我见之。得无不利乎。曰。不然。君福甚壮。乃说死时及孙送葬之事。无不知者。且曰。去年中秋我过家。令姊辈饮酒自若。并不相顾。我愤恨倾酒壶击小女以出。孙曰。公今在何地。曰。见为皇城司注禄判官。孙喜即诣前程。曰。未也。此事每十年一下。尚未见姓名。多在三十岁以后。官职亦不卑下。孙曰。公平生酒色甚多。犯妇人者无月无之。焉得至此。曰。此吾之迹也。凡事当察其心。苟心不昧。亦何所不可。语未毕。有从者入报曰。交直矣。张乃起偕行。指行人曰。此我辈也。第世人不识之耳。至丽春门下与孙别。曰。公自此归。切不得回顾。顾即死矣。公今已为阴气所侵。来日当暴下。宜毋吃他药。服平胃散足矣。既别。孙始惧甚。到竹栅巷见段君。段讶其面色不佳。沃之以酒。至暮归学。明日大泻三十余行。服平胃散而愈。孙后连蹇无成。在金国十余年。始状元及第。为秘书少监。旧与家君同为通类斋生。至北方。屡相见。自说兹事。
　　
　　柳将军
　　蒋静叔明。宜兴人。为饶州安仁令。邑多淫祠。悉命毁撤。投诸江。且禁民庶祭享。凡屏三百区。唯柳将军庙最灵。未欲辄废。故隐然得存。庙庭有杉一株。柯干极大。蔽阴甚广。蒋意将伐之。日昼卧琴堂中。梦异人被甲乘马。叩阶而下。长揖言曰。吾姓木卯氏。居此方久矣。幸司成赐庇。不敢忘德。后十五年当复来临。觉而知其为神。但不晓司成为何官。颇加叹讶。因置木不伐。仍缮修其堂宇。逮秩满。诣庙告别。留诗壁间。曰。梦事虽非实。将军默有灵。旧祠从此焕。古桧蔚然青。甲马霄中见。琴堂卧正冥。留诗非志怪。三五扣神扃。今刻石尚存。后十五年。乃自中书舍人出镇寿春江宁。钤辖江东安仁。实隶封部。入为大司成。至显谟阁直学士而卒。
　　
　　宝楼阁咒
　　袁可久。尝教其弟昶。以宝楼阁咒。昶不甚深信。然旦起必诵三五十遍。初未知其功效也。绍兴三年夏。肄业府学。方大军之后。城邑荒残。直斋卒汪成。每番宿室中。必梦魇。达旦方已。无一夕安寝。成殊以为苦。或询其所见。云。被人捽发欲加棰。故呼叫拒之。昶令徙于己房。犹不止。同舍生恶其妨睡。共议遣逐。昶试书咒语贴子柱。此夜晏然。由是一斋妖祟绝迹。其咒语即所谓唵摩尼达哩吽拨咤八字。但世俗所传讹谬。写皆从口。而亦不得其音。要当取大藏中善本元初译师言为证。自有大功。昶因悔昔慢。始笃奉之。秘其事。三事皆孙九鼎言。孙亦有书纪此事甚多。皆近年事。
　　
　　三河村人
　　张维。字正伦。燕山三河人。家君初出使至太原。维以阳曲主簿馆伴。尝言宣和乙巳岁。同邑有村民。颇知书。以耕桑为业。年六十余。一夕惊魇而觉。战栗不自持。谓其妻曰。吾命止此矣。妻惊诘其故。曰。适梦行田间。见道上有七胡骑。内一白衣人乘白马。怒色谓我曰。汝前身在唐为蔡州卒。吴元济叛。我以王民治。为汝所杀。我衔恨久矣。今方得见。虽累世犹当以命偿我。乃引弓射中吾心。因颠仆而寤。吾必不免。明日当远窜以避此患。妻云。夜梦何足信。汝妄思所致耳。老父益恐。未旦而起。其家甚贫。止令小孙携被。欲往六十里外一亲知家避之。行草径三十余里。方出官道。又二里许。遇数人。与同行。忽有骑驰至。连叱众令住。行者皆止。老父回视。正见七骑。内一白衣人骑白马。宛如梦中所睹。因大骇。绝道亟走。骑厉声呵止之。不听。白衣大怒曰。此□交加人。遂鞭马逐之。至其前。引弓射中心。应弦而毙。七人者。皆女真也。
　　
　　铁塔神
　　蔚州城内浮图中有铁塔神。素着灵验。郡人事之甚谨。契丹将亡。州民或见其神奔走于城外。亟诣寺视之。神像流汗被体。虽颇惊异。然莫测其故。至夜神见梦于寺主讲师。曰。吾奉天符。令拘刷城中合死人。连日奔驰。始克就绪。来日午时。女真兵至破城。城中当死者。一千三百有畸。而本寺僧四十余。和尚亦在籍中。吾久处兹地。平日仰师戒德。辄为以它名易之。诘旦从此而逝。庶万一可脱。讲师既寤。以语寺众。皆笑其妄。遂独挈囊登寺后山颠避之。行约五里。忽忆所遗白金盂。复下至寺。适有修供者。众竞挽留之曰。和尚聪明如此。顾乃信梦。今檀越在此。正欲和尚升堂演法。无故舍去。则此寺不可为矣。况边上不闻有警。勉徇众意。斋罢而行。亦何晚耶。僧不得已。遂升堂讲毕。各就食。方半。有报女真自草地至。即围城。城素无备。不可守。顷刻而陷。僧苍皇失措。不暇走。兵已大掠城中。人与寺僧死者。如神告之数。讲师亦不免。
　　
　　观音偈
　　张孝纯有孙。五岁不能行。或告之曰。顷淮甸间一农夫。病腿足甚久。但日持观世音名号不辍。遂感观音示现。因留四句偈曰。大智发于心。于心无所寻。成就一切义。无古亦无今。农夫诵偈满百日。故病顿愈。于是孝纯遂教其孙及乳母斋洁持诵。不两月。孙步武如常儿。后患腿足者诵之皆验。又汀州白衣定光行化偈亦云。大智发于心。于心何处寻。成就一切义。无古亦无今。凡人来问者。辄书与之。皆于后书赠以之中四字。无有不如意。了不可晓。
　　
　　刘厢使妻
　　金国兴中。府有刘厢使者。汉儿也。与妻年俱四十余。男女二人。奴婢数辈。一日尽散其奴婢从良。竭家赀建孤老院。缘事未就。其妻施左目。以铁杓剜出。去面二三寸许。方举刀断其筋。若有物翕然收睛入。其目俨然。如是者三。流血被体。众人力劝而止。明日举杓间。目已失所在。不克剜。又明日复如故。精明异常。众皆骇而怜之。争施金帛院宇遂成。时金国皇统元年。即绍兴十年庚申也。
　　
　　天台取经
　　绍兴丁巳岁。伪齐济州通判黄塍。死三日复苏。言有数人追之。往一公庭。见服绯绿人坐云。差汝押僧五百人至五台。吾辞以家贫多幼累。不可行。左右吏前曰。可差李主簿代之。兼它非晚自有差使。复遣元追人送归。故得活。后两日。本州岛山口县报帅司差李主簿赴州点视钱粮。舍县驿中。一夕落枕暴亡。塍心知其代己死。为尽送终之礼。居一岁。忽沐浴易衣。告妻子曰。今当别汝。缘官中差我往天台取经。我平生得力者。缘看了华严经一遍。语迄。瞑目而逝。
　　冰龟
　　戊午夏五月。汴都太康县。一夕大雷雨。下冰龟亘数十里。龟大小不等。首足卦文皆具。
　　
　　阿保机射龙
　　阿保机尝居西楼。夜宿毡帐中。晨起见黑龙长千余丈。蜿蜒其上。引弓射之。即腾空夭矫而逝。坠于黄龙府之西。相去已千五百里。才长数尺。其骸今见置金国内库。蕃相陈王悟室长子源尝见之。尾鬣支体。皆具双角。已为人截去。云与吾家所藏董羽画出水龙绝相似。谓其背上鬣不作鱼鬣也。
　　
　　冷山龙
　　冷山去燕山几三千里。去金国所都五百里。皆不毛之地。绍兴乙卯岁。有二龙不辨名色。身高丈余。相去数步而死。冷气腥焰袭人。不可近。一已无角。如被截去。一额有窍。大如当三钱。类斧凿痕。陈王悟室欲遣人截其角。或以为不祥。乃止。先君所居。亦曰冷山。又去此四百里。
　　
　　熙州龙
　　戊午夏。熙州野外泺水。有龙见三日。初于水面见苍龙一条。良久即没。次日见金龙以爪托一婴儿。儿虽为龙所戏弄。略无惧色。三日金龙如故。见一帝者乘白马。红衫玉带。如少年中官状。马前有六蟾蜍。凡三时方没。郡人竞往观之。相去甚近。而无风涛之害。熙州尝以图示刘齐。刘不悦。赵伯璘曾见之。
　　
　　酒香龟
　　徽庙有饮酒玉骆。大四寸。计贮酒可容数升。香龟小如拳。类紫石而莹。每焚香以龟口承之。烟尽入其中。二器固以黄蜡。遇游幸必怀以往。去窒蜡。即出酒。龟吐香。禁中旧无之。或传林灵素所献也。
　　
　　伪齐咎证
　　伪齐受册之初。告天祝版。吏误书年号为靖康。又纯用赵野家庙器。识者以为不祥。卒为金人所废。又作纸交子。自一贯至百贯。右语云。过八年不在行用。至其年被废。其数已兆矣。
　　
　　犬异
　　金国天会十四年四月。中京小雨。大雷震。群犬数十。争赴土河而死。所可救者才一二耳。
　　
　　石氏女
　　京师民石氏。开茶肆。令幼女行茶。尝有丐者病癫。垢污蓝缕。直诣肆索饮。女敬而与之。不取钱。如是月余。每旦择佳茗以待。其父见之。怒不逐去。笞女。女略不介意。供伺益谨。又数日。丐者复来。谓女曰。汝能啜我残茶否。女颇嫌不洁。少覆于地。即闻异香。亟饮之。便觉神清体健。丐者曰。我吕翁也。汝虽无缘。尽食吾茶。亦可随汝所愿。或富贵或寿皆可。女小家子不识贵。止求长寿。财物不乏。既去。具白父母。惊而寻之。已无见矣。女既笄。嫁一管营指挥使。后为吴燕王孙女乳母。受邑号。所乳女嫁高遵约。封康国太夫人。石氏寿百二十岁。
　　
　　王天常
　　元丰中。京师有富人王天常。高鲁王家婿也。一夕梦二急足追至一处。令闭目露坐。无得窃窥人物。吾检会文字毕。当复来。既行。天常回顾。见门阙甚伟。榜曰三坤城。庭下桎梏者颇众。皆僧道尼。亦有狱吏卫守。复坐移时。急足至。令同行。趋入公府。主者朝服坐。众吏侍立。问何处来。答曰。京师。一吏禀曰。误矣。所追王天常。非京师人。当速令此人归。天常见他吏乃故友。死已年余。赍抱一大册。降阶相揖道旧。曰。公可亟去。此非世人所处之地。问册中何事。曰。记世间生死者。天常再三欲视己事。吏辞不获。遂开一叶。但见某年月日以一刀死。急掩卷。令人送出。既寤。为亲戚言之。恐罹非命。积忧成劳疾而终。后人思之。一刀盖劳字也右二事赵伯璘言
　　
　　黑风大王
　　汾阴后土祠。在汾水之南四十里。前临洪河。连山为庙。盖汉唐以来故址。宫阙壮丽。绍兴间陷虏。女真统军黑风大王者。领兵数万。将窥梁益。馆于祠下。腥膻污秽。盈积如阜。不加扫除。一夕乘醉欲入寝阁。观后真容。且有媟渎之意。左右固谏。弗听。率十余奴仆径往。未及举目。火光勃郁。杂烟雾而兴。冷逼于人。立不能定。统军惧。急趋出。殿门自闭。有数辈在后。足为关闑翦断。统军百拜祷谢。乞以翼旦移屯。至期天宇清廓。杲日正中。片云忽从祠上起。震电注雨。顷刻水深数尺。向之粪污。荡涤无纤埃。统军斋洁致祭。捐钱五万缗以赎过。士卒死者什二三。
　　
　　韩郡王荐士
　　绍兴中。韩郡王既解枢柄。逍遥家居。常顶一字巾。跨骏骡。周游湖山之间。才以私童史四五人自随。时李如晦晦叔。自楚州幕官来改秩。而失一举将。忧挠无计。当春日。同邸诸人。相率往天竺。李辞以意绪无聊赖。皆曰。正宜适野。散闷可也。强挽之行。各假僦鞍马。过九里松。值暴雨。众悉迸避。李奔至冷泉亭。衣袽沾湿。愁坐良叹。遇韩王亦来。相顾揖。矜其憔悴可怜之状。作秦音发问曰。官人有何事萦心。而悒怏若此。李虽不识韩。但见姿貌魁异。颇起敬。乃告以实。韩曰。所欠文字。不是职司否。答曰。常员也。韩世忠却有得一纸。明日当相赠。命小史详问姓名阶位。仍询居止处。李巽谢感泣。明日一吏持举牍授之。曰。郡王送来。仍助以钱三百千。李遂升京秩。修笺诣韩府。欲展门生之礼。不复见。
　　
　　夷坚甲志卷第二十四事
　　
　　张夫人
　　张子能夫人郑氏。美而艳。张为太常博士。郑以疾殂。临终与张诀曰。君必别娶。不复念我矣。张泣曰。何忍为此。郑曰。人言那可凭。盍指天为誓。曰。吾苟负约。当化为阉。仍不得善终。郑曰。我死当有变相可怖畏。宜置尸空室中。勿令一人守视。经日然后敛也。言之至再三。少焉气绝。张不忍从。犹遣一老妪设榻其旁至夜半。尸忽长叹。自揭面帛。蹶然而坐。俄起立。妪惧以被蒙头。觉其尸行步踸踔。密窥之。呀然一夜叉也。妪既不可出。震栗丧誊。大声叫号。家人穴壁观之。尽呼直宿数卒。持杖环坐于户外。夜叉行百匝乃止。复至寝所。举被自覆而卧。久之。家人乃敢发户入视。则依然故形矣。后三年。张为大司成。邓洵仁右丞。欲嫁以女。张力辞。邓公方有宠。取中旨令合婚。成礼之夕。赐真珠复帐。其直五十万缗。然自是多郁郁不乐。尝昼寝。见郑氏自窗而下。骂曰。旧约如何。而忍负之。我幸有二女。纵无子。胡不买妾。必欲娶何也。祸将作矣。遽登榻以手拊其阴。张觉痛。疾呼家人至。无所睹。自是若阉然。卒蹈奇变。
　　
　　宗立本小儿
　　宗立本。登州黄县人。世世为行商。年长未有子。绍兴戊寅盛夏。与妻贩缣帛。抵潍州。将往昌乐。遇夜驾车于外。就宿一古庙。数仆击柝持仗守卫。明旦。蓐食讫登涂。值小儿可六七岁。遮拜于前。语言獧利可喜。问其谁家人。自那处来。对曰。我昌邑县公吏之子也。亡父姓名是王忠彦。与母氏俱化去。鞠养于他人。将带到此。潜舍我而去。兹无所归。必死于狼虎魑魅矣。立本拊之曰。肯从我乎。又再拜感泣。遂收而育之。命名曰神授。儿性质警敏。每览读文书。一过辄忆。又能把巨笔作一丈阔字。篆隶草不学而成。见名贤古帖墨迹。稍加摹临。必曲尽其妙。立本盖市井小民耳。遽弃旧业而携此儿行游。使习路岐贱态。藉以自给。后二年之春。至济南章丘。逢一胡僧。神貌杰。指儿谓立本曰。尔在何处拾得来。立本瞠曰。吾妻实生之。奚乃轻妄发问。僧笑曰。是吾五台山五百小龙之一也。失之三岁矣。方寻访见之尔。久留定掇大祸。吾已密施法禁。彼亦无所复肆其虐。于是索水喷噀。立化为小朱蛇。盘旋于地。僧执净瓶呼神授名。蛇即跃入其中。僧顶笠不告而去。立本夫妇思念。久而不忘。淮东钤辖王易之。亲睹厥异。
　　
　　齐宜哥救母
　　江阴齐三妻欧氏。产乳多艰。几于死乃得免。一子宜哥。年六岁。警悟解事。不忍母困苦。咨于老人。问何术可脱此厄。老人云。唯道家九天生神章。释教佛顶心陀罗尼为上。即求二经。从一史道者学。持诵三日。悉能暗忆。于是每以清旦。各诵十过。焚香仰天。输写诚恳。凡越两岁。绍熙元年。欧有孕。更无疾恼。至十月将就蓐。宜哥焚诵之次。见神人十辈。立侍于旁。异光照室。少焉生(以下原空一叶凡十八行行十八字)卧游到处总伤神。今集中亦无。
　　
　　陈苗二守
　　陈、字中玉。郑州人、文惠公诸孙也。政和中。为蔡州守。始视事。谒裴晋公庙。读平淮西碑。乃段文昌所制者。怪而问邦人。曰。自韩文公碑刻石。后为李愬卒所诉。以为不述愬功。而专美晋公。宪宗诏文昌别撰。事已久矣。忿然不平。即日磨去旧碑。别诿能书者。写韩文刻之。苗仲先者。字子野。通州人。为徐州守。徐旧有东坡黄楼碑。方崇宁党禁时当毁。徐人惜之。置诸泗浅水中。政和末。禁稍弛。乃钩出。复立之旧处。打碑者纷然。敲杵之声不绝。楼与郡治相连。仲先恶其烦聒。令拽之深渊。遂不可复出。二事相反如此。朱新仲说。
　　鳖报
　　承节郎怀景元。钱塘人。宣和初。于秀州多宝寺。为蔡攸置局应奉。性嗜鳖。一卒善庖。将烹时。先以刀断颈沥血。云味全而美。后患瘰疬。首大不可举。行必引首。既久蔓延不已。肤肉腐烂。首坠而死。宛若受刃之状。景元自是不敢食鳖。
　　
　　玉津三道士
　　大观中。宿州士人钱君。兄弟游上庠。方春月待试。因休暇出游玉津园。遇道士三辈来揖谈。眉宇修耸。语论清婉可听。顷之辞去。曰。某有少名酝。欲饮二公。日云莫矣。明日正午。复会于兹。尚可款。稍缓恐相失。钱许诺。独小道士笑曰。公若愆期。可掘地觅我。皆以为戏。大笑而别。翌日。钱以他故滞留。至晚方抵所会处。则肴核狼藉。不复见人。怅然久之。弟曰。得非仙乎。试假畚锸凿地。才尺许。得石函。启之。乃三道士象。冠巾俨然。如昨所见者。外有方书言锻水银为白金事。弟曰。兄取其书。弟愿得道象。归奉香火。兄欣然许之。既试。弟中选。兄复归宿。验其方。无一不酬。不数年。买田数万亩。为富人居。一日坐庑下。外报三道士来谒。既见。一人起致词曰。昔年玉津之会。君忆之否。君得吾仙方。不以赈恤贫乏。而贪冒无厌。禄过其分。天命折君算。今日即自改。尚延三岁。如其不然。旦暮死矣。吾以泄天机谪为人。当来主之矣。既去。钱君始大悔。即焚方毁灶。阖质户不复启。明日。小道士复至。未及坐。闻侍妾免乳。亟入视之。生一男。出陪客无所见。问诸仆隶皆莫知。钱不三年而殂。
　　
　　陆氏负约
　　衢州人郑某。幼旷达能文。娶会稽陆氏女。亦姿媚明爽。伉俪绸缪。郑尝于枕席间语陆氏曰。吾二人相欢至矣。如我不幸死。汝无复嫁。汝死我亦如之。对曰。要当百年偕老。何不祥如是。凡十年。生二男女。而郑生疾病。对父母复申言之。陆氏但俯首悲泣。郑竟死。未数月而媒妁来。陆氏与相周旋。舅姑责之。不听。才释服。尽携其资。适苏州曾工曹。成婚才七日。曾生奉漕檄。考试它郡。行信宿。陆氏晚步厅屏间。有急足拜于庭。称郑官人有书。命婢取之。外题示陆氏三字。笔札宛然前夫手泽也。急足已不见。启缄读之。其辞云。十年结发夫妻。一生祭祀之主。朝连暮以同欢。俸有余而共聚。忽大幻以长往。慕何人而辍许。遗弃我之田畴。移资财而别户。不恤我之有子。不念我之有父。义不足以为人之妇。慈不足以为人之母。吾已诉诸上苍。行理对乎幽府。陆氏叹恨。不意三日而亡。其书为郑从弟甸所得。尝出示胡翛然。
　　
　　张彦泽遁甲
　　绍兴四年。李参政少愚回为江西帅。遣总管杨惟忠讨贼。以四月壬申日寅时。出师鄱阳。胡翛然送之渡江。回谒道友陈生。有道士张彦泽者。洛阳人。顷事徐神翁。多居西山好道之家。偶来会语。问何人选日时。翛然曰。穆茂才也。彦泽曰。何其缪邪。幸而非寅时则可。若然。贼虽自擒。主将将不利。以正午卜之。苟无大雨则善。时天色清霁。已有微暑。三人食已。散步僧舍。俄阴云四合。雨下如注。沟壑皆盈。彦泽拊掌曰。必寅时也。杨公其危哉。时贼众万二千。官军才三之二。先锋将傅选悉五军旗帜。行以壮军声。贼谍知之。曰。先锋尚如此。若全师而来。何可当也。遂遣使迎降。次日。杨公所乘青骢马忽毙。杨亦得疾。即反豫章。翌日而卒。
　　谢与权医
　　杨惟忠。病时面发赤如火。群医不能疗。子婿陈槱忧之。以问胡翛然。有蕲人谢与权。世为儒医。翛然引之视疾。既入。不诊。曰证候已可见。杨公夫人滕氏。令与众议药饵。朱张二医曰。已下正阳丹。白泽圆。加钟乳附子矣。谢曰。此伏暑证也。宜用大黄黄檗等物。因疏一方。议不合。时杨公年六十余。新纳妾嬖甚。夫人意其以是得疾。不用谢言。谢退谓翛然曰。公往听诸人所议。才及门。众极口诋谢曰。此乃千金中一治暑方。用药七品。渠只记其五。乃欲疗贵人疾邪。翛然以告谢。谢曰。五药本以治暑。虑其太过。故加二物制之。今杨公病深矣。当专听五物之为。不容复制。若果服前两药。明日午当躁渴。未时必死。吾来助诸公哭吊也。翛然语陈槱。槱不敢泄。明日杨卒。皆如谢言。四事皆胡翛然说。
　　
　　赵表之子报
　　赵令衿、字表之。宣和五年。赴南康司录。过蕲州。游五祖山。冒风雨独履绝顶。至白莲池亭。憩盘石上。若梦寐间。见一老僧倚杖而言。曰。公此去庐阜无苦。但至晋州。当有哭子之戚。以昔守晋州。因事系民母。遂失所生子。今报也。言讫不见。表之审非梦所。又思虑未尝及。而晋在河东。意他时当官于彼。归为家人说。嗟异之。自祖山至黄梅县。翌日、以雨不行。幼子善郎。忽感疾。县令吴宇至。偶言邑之因革。曰。唐时尝为南晋州。鲜有知者。表之惊叹。知僧言有证。疑其子必不久。乃许祝发为浮屠。越四日。竟死于白湖驿。去邑才三十余里。表之亲记其事。
　　
　　神告方
　　建昌人黄袭云。有乡人为贾。泊舟浔阳。月下仿佛见二人对语。曰。昨夕金山修供甚盛。吾往赴之。饮食皆血腥。不可近。吾怒庖者不谨。渍其手鼎中。今已溃烂矣。其一曰。彼固有罪。责之亦太过。曰。吾比悔之。顾无所及。其一曰。何难之有。吾有药可治。但捣生大黄。调以美醋。傅疮上。非唯愈痛。亦且灭瘢。兹方甚良。第无由使闻之耳。贾人适欲之金山。闻其语。意冥冥之中。假手以告。后诣寺询之。乃是夜设水陆。庖人挥刀误伤指。血落食中。恍惚之际。手若为人所掣入镬内。痛楚彻骨。号呼欲死。贾人依神言疗之。两日而愈。
　　
　　诗谜
　　元佑间。士大夫好事者。取达官姓名为诗谜。如雪天晴色见虹霓。千里江山遇帝畿。天子手中朝白玉。秀才不肯着麻衣。谓韩公绛。冯公京。王公圭。曾公布也。又取古人名而傅以今事。如人人皆戴子瞻帽。君实新来转一官。门状送还王介甫。潞公身上不曾寒。谓仲长统、司马迁、谢安石、温彦博也。
　　
　　武承规
　　武承规。字子正。长安人。政和七年。监台州宁海县县渚镇酒税。好延道流。日食于门者常数辈。家君时为主簿。戒之曰。吾、官卑俸薄。而冗食若此。何以给邪。曰。吾无美酒大肉与之。但随缘而已。遇有酒则醉。有海鱼则一饱。他无所费。其无能者旬日自去。安知吾不遇至人哉。他日复劝之不听。一日气貌洋洋。若有得色。曰。公笑有接道人。近有授我内交法者。每日子午时。运虎龙气相摩。移时美畅。不减房室之乐。而无所损。虽未可度世。亦安乐奇术也。家君曰。公妻甚少。又未有子。奈何。曰。亦得一术仿此者授之。渠亦自得其乐。舍弟多男。兄弟之子犹子也。夫人有后足矣。家君欲闻其略。曰。公方効官。又有父母妻子。与承规异。六十岁以后。傥再相遇。是时方可。旬日复来。曰。承规欲往闽中访先生。旦夕遣妻孥归侍下。才有可配。即嫁之。其父掞时为越州将领。家君曰。既托身于公。何忍如此。已绝欲事。异室而居可也。何必遣。曰。毕竟为累。无此人则吾身轻。要行则行矣。曰。胡不一归与亲别。曰。骨肉之情。见面必留。卒未可脱。及再见。曰。妻已行矣。承规替期已及。官课皆不亏。而代者未至。愿为白州郡。遣牙校交界。如其言。郡吏方至。其室虚矣。
　　
　　崔祖武
　　崔祖武。河东威胜军人。政和癸巳。与家君同处太学通类斋。自言少好色。无日不狎游。年二十六岁。成瘵疾。将死。有牛道人来。曰。苟能绝欲。吾救汝。父母曰。是儿将死。傥能生之。有何不可。遂授以药。及教以练气术。令与妻异处。其病良已。三年方同房。而欲心不复萌。在学时年三十五六。肌干丰硕。仪状秀伟。亦与人和。率之游狭邪。不固拒。但不作色想耳。饮食不肯醉饱。曰。大醉大饱。最为伤气。须六十日修持。始复初。后归乡里。不知其所终。
　　
　　夷坚甲志卷第三九事
　　
　　万岁丹
　　徽州婺源县怀金乡民程彬。邀险牟利。储药害人。多杀蛇埋地中。覆之以苫。以水沃灌。久则蒸出菌蕈。采而曝干。复入它药。始生者以食人即死。恐为累不敢用。多取其次者。先以饲蛙。视其跃多寡以为度。美其名为万岁丹。愚民有欲死其仇者。以数千金密市之。尝有客至欲置毒。误中妇翁。翁归而悟。已不可救。彬有弟曰正道。雅以为非。不敢谏。至徙家避诸数十里外。彬既老。始悔不复作。稍用伪物代之。药既不验。遂无售者。既死贫甚。唯一子。丐食道亡。其后遂绝。尝有里胥督租。以语侵彬。彬怒毒而饮之。胥行未几。脑痛呕血。亟反卧其门。大呼乞命。彬汲水饮之即愈。盖有物以解其毒也。县人董猷说。
　　
　　李辛偿冤
　　宣和末。饶州庾人李辛。为吏凶横。郡人仄目。因大雪入府治。一人遇诸涂。辛被酒恃力。奋拳击死之。观者如堵。恐累己。绝不言。辛舍去。街卒以为暴亡。呼其家人葬之。辛益自肆。所居在城外。夜多逾垣归。经三岁。忽遇死者曰。吾寻汝久。乃在此邪。辛归语其妻甚惧。明日死。辛家养数鹿。每以竹击柱。则应声而至。户曹白生。以七月勒令市鹿。不可得。为之呼所养者。才击竹。一最大鹿至。乃杀之。取肉以应命。召所知洪端。共食其余。经日辛死。咸以为中毒。不知为冤鬼所杀也。洪端说。
　　
　　陈氏负前夫
　　陈德应橐侍郎之女。为会稽石氏妇。生一男而石生病。将终。执妻手与诀。曰。我与若相欢。非寻常夫妇比。汝善视吾子。必不嫁以报我。陈氏迟疑未应。石怒曰。好事新夫。无思故主。遂卒。陈氏哭泣悲哀。思慕瘠甚。未几。其父帅广东。挈以俱往。怜其盛年为择婿。得莆田吴璲。陈氏辞不免。遂受币。既嫁岁余。忽见其前夫至。骂曰。汝待我若是。岂可以事它人。先取我子。次及汝。至暮而子夭。逾旬。陈氏病亡。陈欢世明说。陈与吴璲善。
　　
　　李尚仁
　　王承可鈇绍兴辛酉岁。提举浙东茶盐。公廨在会稽子城东。盖古龙兴寺。承可第三子洧。尝梦一丈夫衣紫袍来。言曰。我朽骨埋桃树下。幽魂无所归。君幸哀我。使得徙葬。洧觉。白其父。视舍旁有巨桃一本。因下穿求骨弗获。明年八月晦。又梦有通谒右曰。朝请大夫李尚仁。既进。乃向所梦者。俯首惨蹙。以旧恳申言。袖诗一纸以赠洧。曰。桃林隐伏厌清芬。去岁幽魂得见君。八十寿龄人未有。一堂风采世无闻。济时革弊忠为主。救物哀亡德作恩。白骨可怜埋近地。愿公举手报无垠。洧觉。急烛火笔于简。会承可将代还。以李君精爽不可负。亟集吏卒。尽西庑之桃下大索。数日无所见。承可躬督畚锸。复穿尺许。乃得之。有小象梳二已朽。乌巾才余方寸。骨旁存大钉四。乃迁葬于禹庙后三乔松下。具酒食祭之。吴兴莫寿朋俦洛阳朱希真敦儒皆记其事。意以梦中诗为吉祥。后十四年。洧以事谪广东。而广东自有寓客曰李尚仁云。
　　
　　段宰妾
　　段宰者居婺州浦江县僧舍。其妻尝观于门。有妇人行丐。年甚壮。询其姓氏始末。自云无夫。亦无姻戚。段妻云。既如是。胡不为人妾而乞食。肯从我乎。曰。非不欲也。但人以其贫贱。不肯纳耳。若得供执爨之役。实为大幸。遂呼入。令沐浴与更衣。遣庖者教以饮膳。旬日而能。继以乐府训之。不逾月皆尽善。调习既久。容色殊可。观段名之曰莺莺。以为侧室。凡五六年。唯恐其去。一夕已夜分。段氏皆就寝。有自门外呼阍者曰。我莺莺夫也。仆曰。莺莺不闻有夫。纵如尔言。俟天明来未晚。何必中夜为。其人颇怒。曰。若不启门。我当从隙中入。仆大恐。即叩堂门。以其事语段。莺莺闻之。若有喜色。曰。他来也。亟走出。段疑其窜。自篝火追至厅厢。但闻有声极响。灯即灭。妻遣婢出视。段已死。七窍皆血流。外户扃鐍如故。竟不知何怪。浦江人何叔达说。予得之程资忠。
　　
　　窦道人
　　桂缜、字彦栗。信州贵溪人。所居至龙虎山才三十里。道流日过门。桂氏必与钱。缜素病疝。每作皆滨死。医者教以从方士受服气诀。故尤属意。绍兴庚申六月二十有三日。晚浴毕。散步小径。有老道人来。年八九十矣。鬓须皤然。曲偻丰下。缜揖与语曰。请至弊庐。取汤茗之资。曰。日已暮。不可至君家。君苟有意。能延我旬日否。缜不应。遂行。复回首。呼缜使前。入林间。坐古松根上。自云姓窦氏。声音如山东人。剧谈良久。语颇侵缜。缜见其老。虽貌敬而心不平。细视其目。清耸入鬓。着青幅巾。暑行不汗。未忍遽去。复询以气术。道人曰。吾行气二百年。治病差易耳。为诵所习书千余言。天文、地理、兵法、道要。错综其间。略不可晓。缜曰。先生幸教我。此非我所能。盍言其粗者。道人曰。汝似可教。吾有一编书。藏衡山中。今往取之。又三十三年。当以授汝。缜曰。得非般运导引诀邪。曰。未也。姑以方书济众。稍储阴功。缜曰。万一及期。寻先生何所。曰。非汝所知。吾当来访汝。遂邀缜欲偕逝。缜以亲年高及孥累为解。道人不怿间忽不见。缜且骇且惧。急归不敢语人。后数日。一道者及门问曰。八十三承事何在。缜之父家人辞以出。呼者怒曰。吾非有所求。先生使来授公书耳。胡为不出。掷卷于阶而去。取视之。乃吕洞宾传也。缜始悔之。至壬戌年。擢第调鄱阳尉。归至严衢间。疾大作。不可有。舆行数里。必下。投逆旅中。傍外户而卧。有商人过。倚担问曰。官人有疾邪。曰。然。曰。始发时行坐立卧皆不可。某处最痛。祈死不能。证候若是否。曰。然。尔何以知之。客曰。某豫章人也。少亦病此。今日负百斤而不害。盖有药以疗之耳。遂解囊如有所索。得一裹如细剉桑叶者。教以酒三升浸服之。缜素不饮。未敢服。以千金谢客而行。及家疾益甚。遍服它药皆弗验。姑如客言。以药投酒中。甫酌一杯。其甘若饴蜜。随渴随饮。至晓而酒尽。病瘳什八。信宿脱然。后不复作。细思商人。乃昔所遇窦君也。
　　
　　祝大伯
　　桂缜祖安时。自少慕道。年二十有四。即委妻子。挈金帛之名山。十载而归。遇方士过门。必延入。日饭堂上者数十辈。家赀枵然。尽室尤之。而安时执意愈笃。野仆祝大伯。服薪水之劳。愚钝而谨饬。一日自外至。举措异常。曰。适遇道人与我药。服之能不食矣。验之信然。诘其方无有也。或盛夏暴烈日中。冬覆冰上。皆不寒暑。而隶役如故。桂氏之人皆敬事之。呼为祝仙人。欲延以客礼。辞曰。吾合在人间为仆使。岁满自当去。如是三年。告安时曰。白花岩有人见招。愿主翁同往。乃俱行。未至岩下。丝竹之声。泠泠盈耳。彩云郁然。蔽覆山谷。安时叹异未已。祝君遽声喏辞。遂不见。安时自是不意以至捐馆。时大观二年也。白花岩去桂氏所居十里。
　　
　　郑氏得子
　　李处仁者。亦贵溪人。妻郑氏。尝梦至高山下。有绿衣小儿戏于颠。急抱取得之。遂寤。已而有娠生男。命之曰嵩老。稍长。极隽敏。父命习进士业。即名嵩。字梦符。年十八岁。绍兴十五年。一举擢第。后五年。为建州建阳尉。盗入其邑。重亲皆死焉。郑梦亦非吉也。三事桂缜说。
　　
　　邵南神术
　　邵南者。严州人。颇涉书记。好读天文五行志。邃于遁甲。占筮如神。然使酒尚气。好面折人。人皆谓之狂。宣和四年。游临安。胡尚书少汲直孺以秘阁修撰为两浙转运使。闻其名。召使筮之。曰。六十日内仍旧职作大漕。替姓陈人。时郭太尉仲荀。为路钤辖。欲仿三路式。与部使者序官。蔡尚书文饶嶷帅杭。常抑之。须日日揖阶下。乃得坐。不胜忿。奏乞致仕。亦召南决之。南曰。候胡修撰除发运。更四十日。太尉亦得郡北方。衔内带安抚字。但非帅耳。郭曰。某已丐休致矣。岂有是事。才五十七日。发运使陈亨伯被召。少汲代焉。郭具饭延南。复扣之。对曰。兆与前卦同。无闲退象。前言必不妄。既饬下。郭守本官致仕。复问南。南对如初。郭怒取饬牒示之。南意不自得。曰若尔。则某亦不能晓。会谭稹与郭善荐之。未旬日。以旧官起知代州。兼沿边安抚司公事。翁中丞端朝彦国守金陵。过杭访少汲。南适在坐。少汲因言其奇中事。翁问钱塘如何。南大书卓上。曰火。翁曰。近已热矣。曰。祸未息也。不出三日当验。中丞须见之。它日却来镇此。翁不敢泄。时十二月五日也。明日。蔡帅生朝。大张乐置酒。会京畿戍卒代归。当得犒绢。蔡榜于市。不许买官。以贱直取之。皆大怒。至夜数处举火。欲蔡出救而杀之。蔡已醉。知事势汹汹。逾垣入巡检寨。家人皆趋中和堂避之。于是州治皆煨烬。端朝未行。见蔡曰。两日前见邵先生言此事。未敢信。果然。蔡素不喜卜筮。试呼询之。对曰。十五日内当移官别京。蔡曰。得非分司乎。何遽也。居二日。适为言者论击。罢为提举南京鸿庆宫。未几。又落龙图阁直学士。如期拜命。而徙端朝镇杭提举常平。许子大之侄调官上都。久不归。侄妇白子大。令诣南卜。南批曰。令侄已出京。遇亲舅邀往西洛差遣。见托两火人受得官。之州当从水边。必滨州也。非县官曹官而又兼狱。必士曹掾也。子大曰。邵生言多中。然此亦太诞。月余侄书来。曰。已出水门。逢舅氏力邀往洛差遣。只托书铺家耳。已惊其验。俄得报。果拟滨州士曹掾兼左推院。乃其叔炎所受也。南与衢人郑甸为酒侣。甸好博。然胜败不过数千。南曰。子小胜无所济。可办进十万。召博徒能相敌者。吾为子择一日。与之战。甸曰。吾囊中空空。岂能办。曰。我当以物假子。及期。聚博于灵隐山前冷泉亭上。南入僧寮偃卧。忽出门呼甸曰。子有可止。已溢数矣。急视之。正百千余八百也。南昔至通州。郎官范之才。以言巢湖有鼎非是被责。来问休咎。南曰。更十年当于婺女相见。范曰。量移邪。曰。作郡守也。后范罪抆拭。果得婺。闻南在杭。使召之。时相去九年矣。南不肯往。复书曰。昔年虽有约。然吾自筮二人入城而不出。若往必死。范连遣使赍酒醴。请意益勤。既度岁遂行。过严州。严守周格非。问吾此去官何地。曰。旦夕为假龙。再任仍与范婺州同命。曰。后当如何。曰。更一官而死。周大怒。速汤遣去。至婺范喜甚。南曰。公当与周严州皆为假龙。一日又至。曰。某昨通夕不寐。细推之。公来日当拜命。然某适当死。使巳时至。犹及旅贺公。迁延可至午。缓则无及矣。范曰。先生何遽至此。来日复谒范。屏人语曰。告命且至。偶使人未到城二十里。为石踠足。愿选一健步者往取之。范曰。某备位郡守。无故为此举。岂不为邦人所笑。兼邸报尚未闻。不应如是之速。曰。某忍死相待。何惜此。范即命一卒曰。去城二十里外。遇持文字者。急携来。遂解带款语。令具食。移时所遣卒流汗而至。拜庭下。大呼曰。贺龙图。取而观之。乃除直龙图阁告也。时王黼为相。促告命付婺州回兵。仍令兼程而进。故外不及知。少顷。南促馔遂食。食已。范入谢亲。南趋至客次。使下帘。戒曰。诸人敢至此者。当白龙图挞治。范家人喜抃。争捧觞为寿。良久方出。急召南。已坐逝矣。南在杭与家君善。尝欲以其书传授。家君不领。南无子。既死。其学遂绝云。
　　
　　夷坚甲志卷第四十六事
　　
　　郑邻再生
　　绍兴十四年三月四日。江东宪司驺卒郑邻。久疾。梦二使追之。曰。大王召。行数十里。楼观巍然。使引之登阶。入朱门。庭下列男女僧道鸡犬牛羊。殿前挂大镜。照人心腑。历历可见。顷之王出。二使拥邻声喏。称追到郑邻。王问甚处人。何事到此。邻俯首答曰。本贯信州。被追来。不知何故。王命将到头事祖来。以笔点一字。顾吏曰。又却是此邻字。莫误否。判官携簿前白云。合追处州松阳郑林。王曰。若尔。则不干此人事。教回复命。检勾生死簿。称邻寿尚有一纪。半途呼邻前曰。看汝是一善人。在生曾诵经否。邻曰。默念高王经。看本念观世音经。王曰。汝视此闲凶不作善事。邻举首观殿下铁柱。系者甚众。五木被体。羸瘠裸立。绝无人状。柱上立粉牌志其罪。某人咒咀。某人杀生。某人斗杀。狱户施金钉。图大海。兽张口衔之。两庑皆鞫狱官。内有戴牛耳幞头者。周览而旋。王曰。汝已见了。还生时依旧积善。若见戮人。只念阿弥观世音佛名。令渠受生。汝得消灾介福。邻曰。领圣旨。遂退行数步。回首已无所睹。唯一叟白衣拄杖。邻问去饶州路。叟以杖指云。由此而左。得路宜亟行。稍缓有豺虎虫虺之毒。邻忧挠奔回遂寤。遍体流汗。乃初六夜矣。
　　
　　吴小员外
　　赵应之。南京宗室也。偕弟茂之在京师。与富人吴家小员外。日日纵游。春时至金明池上。行小径。得酒肆。花竹扶疏。器用罗陈。极萧洒可爱。寂无人声。当垆女年甚艾。三人驻留买酒。应之指女谓吴生曰。呼此侑觞如何。吴大喜。以言挑之。欣然而应。遂就坐。方举杯。女望父母自外归。亟起。三人兴既阑。皆舍去。时春已尽。不复再游。但思慕之心。形于梦寐。明年。相率寻旧游。至其处。则门户萧然。当垆人已不见。复少憩索酒。询其家。曰。去年过此。见一女子。今何在。翁媪颦蹙曰。正吾女也。去岁举家上冢。是女独留。吾未归时。有轻薄三少年从之饮。吾薄责以未嫁而为此态。何以适人。遂悒怏不数日而死。今屋之侧有小丘。即其冢也。三人不敢复问。促饮毕言旋。沿道伤惋。日已暮。将及门。遇妇人幂首摇摇而前。呼曰。我即去岁池上相见人也。员外得非往吾家访我乎。我父母欲君绝望。诈言我死。设虚冢相绐。我亦一春寻君。幸而相值。今徙居城中委巷。一楼极宽洁。可同往否。三人喜。下马偕行。既至则共饮。吴生留宿。往来逾三月。颜色益憔悴。其父责二赵曰。汝向诱吾子何往。今病如是。万一不起。当诉于有司。兄弟相顾悚汗。心亦疑之。闻皇甫法师善治鬼。走谒之。邀同视吴生。皇甫才望见大惊。曰。鬼气甚盛。祟深矣。宜急避诸西方三百里外。傥满百二十日。必为所死。不可治矣。三人即命驾往西洛。每当食处。女必在房内。夜则据榻。到洛未几。适满十二旬。会诀酒楼。且愁且惧。会皇甫跨驴过其下。拜揖祈哀。皇甫为结坛行法。以剑授吴曰。子当死。今归试紧闭户。黄昏时有击者。无问何人。即刃之。幸而中鬼。庶几可活。不幸误杀人。即偿命。均为一死。犹有脱理耳。如其言。及昏。果有击户者。投之以剑。应手仆地。命烛视之。乃女也。流血滂沱。为街卒所录。并二赵皇甫师皆絷囹圄。鞫不成。府遣吏审池上之家。父母告云已死。发冢验视。但衣服如蜕。无复形体。遂得脱。江续之说
　　
　　鼠报
　　绍兴丙寅。夏秋间。岭南州县多不雨。广之清远。韶之翁源。英之真阳。三邑苦鼠害。虽鱼鸟蛇皆化为鼠。数十成群。禾稼为之一空。真阳报恩寺耕夫。获一鼠。臆犹蛇纹。渔父有夜设网。旦得数百鳞者。取而视之。悉成鼠矣。逾数月始息。以是米价翔贵。次年秋始平。僧希赐说
　　
　　李乙再生
　　李乙、字申叔。京师人。元名象先。政和中通判池州。为梅山寺主僧可久言。前二年因病亟。梦人(下缺一叶)二十六日也。余因说
　　
　　宋叔海梦缺
　　内文缺
　　蒋保亡母
　　乡人马叔静之仆蒋保。尝夜归。逢一白衣人。偕行至水滨。邀同浴。保已解衣。将入水。忽闻有呼其姓名者。声甚远。稍近听之。乃亡母也。大声疾言曰。同行者非好人。切不可与浴。已而母至。即负保。急涉水至岸。值一民居。乃掷于竹间。居人闻外有响。出视之。独见保在。其母及白衣皆去矣。叔静弟登说
　　
　　俞一公
　　俞一公、字彦辅。徽州婺源人。使气陵铄乡里。小民畏法。不敢与之竞者。必以术吞其赀。年益老。不改悔。绍兴壬戌岁大病。时作马嘶。一日。家人皆不在侧。彦辅忽起阖户。外人闻咆掷声。亟入视。则彦辅手足。皆成马蹄。身首未及化。腰脊已软。数起数仆。不能言。其家畏恶声彰露。舁入棺而瘗之。
　　
　　方客遇盗
　　方客者。婺源人。为盐商。至芜湖遇盗。先缚其仆。以刃剚腹。投江中。次至方。方拜泣乞命。盗曰。既杀君仆。不可相舍。方曰。愿一言而死。问其故。曰。某自幼好焚香。今箧中犹有水沉数两。容发箧取之。焚谢天地神祇。就死未晚。许之。移时香尽。盗曰。以尔可愍。奉免一刀。只缚手足。缒以大石。投诸水。时方出行已数月。其家讶不闻耗。一日忽归。妻责之曰。尔既归。何不先遣信。曰。汝勿恐。我某日至芜湖。为贼所杀。尸见在某处。贼乃某人。今在某处。汝急以告官。妻失声号泣。遂不见。具以事诉于太平州。如其言擒盗。二事皆县人李镛说
　　
　　水府判官
　　齐琚、字仲玉。饶州德兴人。温厚好学。家苦贫。教生徒以自给。绍兴丁卯。就馆于同邑董时敏家。约已定。过期不至。董遣书促之。才及门。闻哭声。则琚死两日矣。琚所善汪尧臣。言琚以去年季冬得疾。梦人持文书至。曰。某王请秀才为水府判官。发书视之。中云。不得顾父母。不得恋妻子。琚与约正月十三日当去。既觉。语家人曰。我明年正月十三日死。自是谢医却药。食饮尽废。时时自言曰。彼中大有好处。那能久住此。家人初窃忧之。至期。虽无它。然自此遂困殆不复语。又八日。乃不起。尧臣说。
　　
　　陈五鳅报
　　秀州人好以鳅为干。谓于水族中性最暖。虽孕妇病者皆可食。陈五者。所货最佳。人竞往市。其徒多端伺其术。不肯言。后得疾。踯躅床上。才着席。即呼謈。掖之使起。痛愈甚。旬日死。遍体溃烂。其妻方言夫存时。每得鳅置器内。如常法用灰盐。外复多拾陶器屑。满其中。鳅为盐所蜇。不胜痛。宛转奔突。皮为屑所伤。盐味徐徐入之。故特美。今其疾宛然如鳅死时云。
　　
　　侯元功词
　　侯中书元功蒙密州人。自少游场屋。年三十有一。始得乡贡。人以其年长侻。不加敬。有轻薄子画其形于纸鸢上。引线放之。蒙见而大笑。作临江仙词题其上曰。未遇行藏谁肯信。如今方表名踪。无端良匠画形容。当风轻借力。一举入高空。才得吹嘘身渐稳。只疑远赴蟾宫。雨余时候夕阳红。几人平地上。看我碧霄中。蒙一举登第。年五十余。遂为执政。
　　
　　驿舍怪
　　侯元功自密州与三乡人。偕赴元丰八年省试。止道旁驿舍。室中四隅各有榻。四人行路甚疲。分憩其上。皆熟寝。二仆附火坐。闻西北角悉率有声。灯忽暗。一物毛而四足如猪状。直登榻。嗅士人之面至足。其人惊魇。顷之方定。物既下。别登一榻如前。其人亦惊呼。最后至元功卧榻。未暇嗅。如有逐之者。苍黄而下。急窜去。复由西北角而灭。元功亦觉。呼三人者起食。皆言梦中有怪兽压吾体。不知何物也。仆始道所见。元功心独喜自负。既入京。元功擢第。而三人者遭黜。俱客死京师云。高思道说
　　
　　孙巨源官职
　　孙洙、字巨源。年十四。随父锡。官京东。尝至登州。谒东海庙。密祷于神。欲知它日科第及爵位所至。夜梦有告之者曰。汝当一举成名。位在杂学士上。既觉颇喜。然年尚幼。未识杂学士何等官。问诸人。人曰。吉梦也。子必且为龙图阁学士。后擢第入朝。历清近。眷注隆。异数以梦语人。元丰二年。拜翰林学士。宾客皆贺。孙愀然曰。曩固相告矣。翰苑班冠杂学士。吾其止是乎。今日之命。宜吊不宜庆也。才阅月。省故人城外。于坐上得疾。神宗连遣太医诊视。幸其愈。且以为执政。后果愈。上喜。使谓曰。何日可入朝。即大用矣。省吏闻之。络绎展谒。冠盖填门不绝。孙私语家人。我指日至二府神言何欺我哉。临当朝。顾左右曰。我病久。恐不堪跪起。为我设茵褥。且肄习之。方再拜。疾复作。不能兴。遽扶视之。已绝矣。孙公在时。尝一日锁院。宣召者至其家。则已出。数十辈踪迹之。得于李端愿太尉家。时李新纳妾。能琵琶。孙饮不肯去。而迫于宣命。不敢留遂入院。草三制罢。复作长短句。寄恨恨之意。迟明遣示李。其词曰。楼头尚有三通鼓。何须抵死催人去。上马苦匆匆。琵琶曲未终。回头凝望处。那更廉纤雨。漫道玉为堂。玉堂今夜长。或以为孙将亡时所作。非也。李益谦相之说。相之孙。公曾外孙也。
　　
　　胡克己梦
　　胡克己、字叔平。温州人。绍兴庚申应乡举。语其妻曰。吾梦棘闱晨启。它人未暇进。独先入坐堂上。今兹必首选。妻曰。不然。君不忆论语乎。先进者第十一也。暨揭榜。果如妻言。
　　
　　项宋英
　　项宋英。温州人。宣和中。浪游婺女。乡人萧德起振为仪曹。馆之书室。与语至夜。留酒一壶。曰。我且归。不妨独酌。项方弛担疲甚。即就枕。俄有妇人至。与之言。酌巨觥以劝。意其萧公侍儿。不敢狎。不得已少饮。妇人强之使尽。项疑且恐。乃大呼。萧公之弟扩。闻之亟至。扣户问所以。妇人始去。扩入见衾席间。皆为酒沾渍。验之。则向所留酒也。明日问诸人。乃某官昔年尝殡亡女于此。项即徙室。自是不复遇。绍兴八年。试南京。馆于临安逆旅。一夕在室中。终夜如与人对语。同邸者询之。项曰。婺女所见之人。今复来矣。然亦亡它。又十年方卒。
　　
　　江心寺震
　　绍兴丙寅岁。温州小民数十。诣江心寺。赴诵佛会。或自外入。言江水极清。非复常色。竞出门观之。众僧方坐禅。顾廊庑间有烟焰。惧不敢起。顷之。黑雾内合。对面不能辨。雷电震耀。两刻而止。观者五人死泥中。余皆不觉。有行者方在厨涤器。一神身绝长大可畏。引其手以出。将及门。复有一神至。曰。莫错莫错。即舍之。复入厨引一人出。亦陨于外。凡死者六人。三事皆林熙载宏昭说
　　
　　夷坚甲志卷第五十八事
　　
　　宗回长老
　　僧宗回者。累建法席。最后住南剑之西岩。道行素高。寺多种茶。回令人芟除繁枝。欲异时益茂盛。实无它心。有僧不得志于寺。诣剑浦县诉云。回虑经界法行。茶税或增故尔。县知其妄。挞逐之。僧复告于郡。郡守亦素闻回名。不然其言。复挞之。僧不胜忿。诣漕台言所诉皆实。而为郡县抑屈如此。乞移考它郡。漕使下其事于建州。州遣吏逮回。吏至促其行。回曰。幸宽我一夕。必厚报。吏许为留。回谓其徒曰。是僧已再受杖。吾若往自直。则彼复得罪。岂忍为此。吾不自言。则罪及吾。吾亦不能甘。不如去此。僧徒意其欲遁。或有束装拟俱去者。明旦。回命击鼓升座。慰谢大众毕。即唱偈曰。使命来追不暂停。不如长往事分明。从来一个无生曲。且喜今朝调得成。瞑目而化。时绍兴十九年。
　　
　　义鹘
　　绍兴十六年。林熙载自温州赴福州侯官簿。道过平阳智觉寺。见殿一角无鸱吻。问诸僧。僧曰。昔日双鹳巢其上。近为雷所震。有蛇蜕甚大。怪之。未敢葺。僧因言寺素多鹳。殿之前大松上。三鹳共一巢。数年前。巨蛇登木食其雏。鹳不能御。皆舍去。俄顷引同类盘旋空中。悲鸣徘徊。至暮始散。明日复集。次一健鹘自天末径至。直入其巢。蛇犹未去。鹘以爪击之。其声革革然。少选飞起。已复下。如是数反。蛇裂为三四。鹘亦不食而去。林诵老杜义鹘行示之。始验诗史之言。信而有证。二事熙载说。
　　
　　又台州黄岩县定光观岳殿前有塔。鹳巢于上。一蛇甚大而短。食其子。其母鸣号辛酸。瞥入海际。少时引二鹘至。径趋塔表。衔蛇去。陈爟说。
　　陈国佐
　　陈公辅国佐。台州人。父正为郡大吏。归老。居于城中慧日巷。时国佐在上庠。有僧谒正。指对门普济院曰。俟此寺为池。贡元当上第。正曰。一刹壮丽如此。使其不幸为火焚则可。何由为池。君知吾儿终无成。以是相戏耳。僧曰。不过一年。吾言必验。普济地卑下。每春雨及梅溽所至。水流不可行。寺中积苦之。偶得旷土于郡仓后。即徙焉。而故基卒为池。与僧言合。政和癸巳。国佐遂魁辟雍。释褐第一。后至礼部侍郎。
　　
　　巾山菌
　　台州资圣寺僧觉升。筑庵巾山上。尝早出户。有大蟒横道。命仆舁去之。是日偶行松径中。见数菌鲜泽可爱。即摘以归。烹饪犹未熟。蛇以百数绕釜蟠踞。升大惧。急入室坐榻上。方欲就枕。则满榻皆蛇。不可复避。而同室僧皆无所睹。升即死。
　　
　　许叔微
　　许叔微、字知可。真州人。家素贫。梦人告之曰。汝欲登科。须积阴德。许度力不足。惟从事于医乃可。遂留意方书。久之。所活不可胜计。复梦前人来。持一诗赠之。其词曰。药有阴功。陈楼闲处。堂上呼卢。唱六作五。既觉。姑记之于牍。绍兴壬子。第六人登科。用升甲恩。如第五得职官。其上陈祖言。其下楼材也。梦已先定矣。呼卢者。胪传之义云。
　　
　　陈良器
　　陈良器。好施食。绍兴十一年。子爟为婺州武义尉。迎之官。尝同至郡。忘携食盘。行次夜梦旧友夏吕二人者来。曰。连日门下奉候不见。不知乃在此。觉而言之。方审其故。亟就邸中施焉。右四事皆陈爟说。
　　
　　人生鳖
　　予宗人性喜猎。遇其兴发。虽盛寒暑不废。末年得疾。背生三物。隐隐皮肉闲。数日头足皆具。俨然三鳖也。已而能动。或以鱼诱之。则其头闯然如欲食状。稍久左右啮食。痛不可忍。凡月余而死。死五日。其灵凭子岳之妇。语曰。我坐好猎。生受苦报。今日犹未已。冥闲方遣使追我猎具为证。及其未至。可取罔罟之属急焚之。无重吾罪。岳如其言遂去。时绍兴七年也。
　　
　　黄平国
　　黄衡、字平国。建州浦城人。绍兴十年。自秘书省正字出通判卲武军。未赴任而卒。卒之三年。里人有为商而死于宣城者。其家未知。魂归附语家人曰。我某月某日以疾终于宣州。从行某仆实殡我。敛时仓卒。遂遗一履。既入幽府。遇黄省元即衡也怜我跣足行。以鞋一緉与我。仍令一介引我归。是以至此。家人曰。黄公今何在。曰。见判阴闲一司极雄紧。家人方持泣。遽舍去。其子即日往宣州取丧欲火之。启棺验视。果跣一足。
　　
　　闽丞厅柱
　　绍兴己巳二月二十五日。福州大雷雨。闽丞薛允功。未明起。闻霹雳声甚近。及旦。厅事一柱已斧为三。附栋椽泥。皆坠碎土如爪迹。印于书几及狼籍西庑闲。时将迓新丞。胡床雨盖之属。皆倚柱侧。意必震动。乃徙在壁下。略无所推。先是薛之子尝见一青蛇入柱下。戏掣其尾不可出。既震。皆疑其物盖龙云。薛丞说。
　　
　　皮场大王
　　席旦、字晋仲。河南人。事徽庙为御史中丞。后两镇蜀。政和六年。终于长安。其子大光益终丧后。调官京师。时皮场庙颇着灵响。都人日夜旅施金帛。大光尝入庙。识其父殓时一履。大惊怆。既归。梦父曰。我死即为神。权势甚重。不减在生作帅时。知汝苦窘用。明日以五百千与汝。大光悸而寤。闻扣户声甚急。出视之。数卒挽一车。上立小黄帜。云皮场大王寄席相公钱三百贯。置于地而去。时正暗未辨色。犹疑之。既明。乃真铜钱也。大光由此自负。以为必大拜。绍兴初。参知政事。后以大学士制置四川。蜀人皆称为席相公。已而丁其母福国太夫人忧。未除服而薨。严康以子祁说。
　　
　　蒋通判女
　　钱符、字合夫。绍兴十三年。为台州签判。往宁海县决狱。七月二十六日。憩于妙相寺。方凭桉戏书。有掣其笔者。回顾无所见。是夜睡醒。觉床前仿佛似有物。呼从卒起张灯。作誓念诘问。遂不见。次夜复至。立于故处。符问之。若果是鬼。可击屏风。言未既。自上至下。凡击数十声。符大惧。命燃两炬于前。便有大飞蛾扑灯灭。物踞坐蹋床上。背面不语。审视盖一妇人。戴圆冠。着淡碧衫。系明黄裙。状绝短小。久之不动。符默诵天蓬咒数遍。遽掀幕而出。宿直者迭相惊呼。问其故。曰。有妇人自内出。行甚亟。践诸人面以过。说其衣服。乃向所见者。符谓已去。且夜艾不暇徙。复就枕。梦前人径登床。枕其左肩。体冷如冰石。自言我是蒋通判女。以产终于此。强符与合。符力拒之。遂寤。次日。询诸寺中寓居郭元章者。言其详与符所见无异。设榻处正死所也。符说。
　　
　　叶若谷
　　承信郎叶若谷。洪州人。为铸钱司催纲官。廨舍在虔州。叶不挈家。独处泉司签厅。绍兴甲子岁正月十六日未晡时。有女子款扉而入。意态闲丽。前与叶语。初意其因观灯误至。未敢酬。恍惚闲不觉就睡。女亦至则并寝。以言挑之。阳为羞避之状。已而遂合。凝然一处子耳。良久欢甚。一老妪自外至。手持钱箧。据胡床。箕踞而坐。傍若无人。径趋床揭帐。以两手拊席曰。你两个好也。叶疑女家人。惧甚。女摇手掩叶口。令勿语。妪遂退。女迨夜分方去。自是连日或隔日一至。至必少留。叶犹以为旁舍女子。往来几两月。渐觉羸悴。继得疾惙甚。徙居就医。乃绝不至。方初见时。着粉青衫水红袴襦。既久未尝易衣。然常如新。亦其异也。若谷说。
　　
　　刘氏冤报
　　高君贽。福州人。登进士第。为檀氏脔婿。生一子。既长。纳同郡刘氏女为妇。生二男一女而子死。君贽仕至朝散郎。亦亡。长孙不慧。次孙幼。唯檀氏与刘共处。刘年尚壮。失妇道。与一僧宣淫于家。姑见而责之。刘恚且惧。会姑病不侍药。幸其死。置蛊以毒姑之二婢。未及绝。强敛而焚之。后数月。刘得疾。日日呼所杀婢名。曰。我颐极痛。勿搊我发。又曰。棰我已多。幸少宽我。其家问之。曰。阿姑与二婢守笞我。旬日而死。其子以祖致仕恩得官。亦不立。今家道萧然。君贽从子介卿说。
　　
　　江阴民
　　林敡明甫言绍兴六年。寓居江阴。时淮上桑叶价翔踊。有村民居江之洲中。去泰州如皋县绝近。育蚕数十箔。与妻子谋曰。吾比岁事蚕费至多。计所得不足取偿。且坐耗日力。不若尽去之。载见叶货之如皋。役不过三日。而享厚利。且无害。妻子以为然。乃以汤沃蚕。蚕尽死。瘗诸桑下。悉取叶桌舟以北。行半道。有鲤跃入。民取之。刳腹实以盐。俄达岸。津吏登舟视税物。发其叶。见有死者。民就视之。乃厥子也。惊且哭。吏以为杀人。拘系之。鞫同舟者。皆莫知。问其所以来。民具道本末。县遣吏至江阴物色之。至其家。门已闭。坏壁以入。寂无一人。试启蚕瘗验之。又其妻也。体已腐败矣。益证为杀妻子而逃。无以自明。吏亦不敢断。竟毙于狱。此事与三水小牍载王公直事相类。
　　
　　蛇报犬
　　世传犬能禁蛇。每见必周旋鸣跃。类巫觋禹步者。人误逐之。则反为蛇所啮。林明甫家犬夜吠。烛火视之。见一蛇屈蟠。犬绕而吠。凡十数匝。蛇死。其体元无所伤。盖有术以禁之也。林宏昭言温州平阳县道源山资福寺。有犬名花子。善制蛇。蛇无巨细。遇之必死。前后所杀以百数。一日。大蟒见于香积厨。见者奔避僧急呼花子。令噬之。未及有所施。蛇遽前迎。啮其颔。犬鸣号宛转。须臾死于阶下。蛇亦不见。岂非其鬼所为乎。物类报复盖如此。
　　
　　蒋宁祖
　　蒋宁祖者。待制瑎之子。年四十。官至朝请郎。当迁大夫。不肯就。父母强之。不得已自列。既受命即丐致仕。自是不御朝衣。常着木朿布道服。请于(此下原阙一叶又五行)
　　
　　李氏乳母缺
　　内文缺
　　赵善文
　　抚州金溪县。有神庙甚灵显。所请者施金帛。无虚日。积钱至二千缗。宗室善文过庙。心资其利。焚香祷曰。损有余。补不足。人神一也。善文至贫。愿神以二十万见假。不然。将白于官。悉籍所有而焚庙。神虽怒。若我何。既祷即呼庙祝取钱。祝无辞以却。但曰。神许则可。善文取杯珓掷之。连得吉卜。再拜谢。运镪以出。如是十年。梦神来谓曰。曩日所贷。今可偿矣。梦中窘甚。约以缗钱还之。神不可。曰。此特虚名耳。又欲倍其数。亦不可。善文计穷。以情告曰。一时失计为人。今实无可偿。愿神哀释。神沉思良久。曰。必无钱见归。但诵金刚经。每卷可折一千。他无以为也。既觉而惧。遂遽斋戒。取经讽读。凡三日得二百过。默祷以谢之。后不复梦。陈寅伯明说。
　　
　　林县尉
　　绍兴初。莆田人林迪功。为江西尉。秩满用捕盗赏。改京官。未得调。时临安多火。士大夫寓邸中者。每出必挟敕告之属自随。林性尤谨畏。纳告袖中。时时视之。初未尝失坠。然每归辄不见。则悬赏三十千求之。不经日必有得而归之者。如是数四。林亦不能测。独宿室中。外间常闻人共语者。怪之。不敢问。一夕辩论喧甚。久之寂然。明旦门不启。店媪集同邸者发壁以入。已仆于榻上。旁有翦刀股存。盖用此以自刺也。林初获贼时。两人颇疑似。林欲就其赏。锻炼死之。是以获此报。
　　
　　夷坚甲志卷第六十三事
　　
　　史丞相梦赐器
　　史丞相登科时。年恰四十矣。未策名之时。清贫特甚。尝当岁除之夕。随力享先。既罢就寝。梦若在都城。二中贵人乘马来。宣唤甚急。遂随入大殿下。王者正坐。左右金紫侍立。容卫华盛。中贵引趋谒。稽首拜舞。类人闲朝仪。殿庭两傍。各设一案。金银器皿。罗陈其上。晶荧夺目。未几。殿上人传呼。奉圣旨。赐史某金器若干。银器若干。凡四百七十件。史倥偬骇异。莫之敢承。两青衣掖之使拜。乃跪谢而出。中贵复导之还。过巨川高桥。方陟数板。失足坠水。悸而寤。正旦日。以语贝夫人。夫人笑曰。昨夜大年节。民俗所重。我家尚无杯酒脔肉。虚度岁华。安得有金银如是之富。真是奸鬼相戏侮耳。史亦为之解颜。已而擢绍兴乙丑第。逾一纪。始充太学官。至己卯岁。自秘书郎除司封郎。为建王直讲。财三岁。际遇飞龙在天之恩。遂跻位辅相。穷富极贵。三十余年。计前后锡赍。正与梦中四百七十之数同。一时所蒙。夐绝伦辈。决非偶然。神明其知之矣
　　
　　俞一郎放生
　　俞一郎者。荆南人。虽为市井小民。而专好放生。及装塑神佛像。绍熙三年五月。被病危困。为二鬼卒拽出。行荒野闲。遂至一河。见来者甚众。皆涉水以度。独得从桥到彼岸。别有鬼使引飞禽走兽万计。尽来迎接。稍抵前路。又遇千余僧。及一门楼。使者导入。望殿上十人列坐。着王者之服。问为何所。曰。地府十王也。判官两人。持文簿侍侧。俄押往殿下。检生前所为。王者问有何善业。可以放还。判官云。此人天年尚余一纪。并有赎放物命。已受生人身者三千余。合增寿二纪。王遂判俞一本寿只六十三岁。今来既增二纪。日下差童子押回。俄两青衣童引行青草路。至一缺墙。推其背使过。不觉复活。左手掌内有朱字数行。不可认。盖批判语也。
　　
　　李似之
　　李子约撰生六子。长弥性。次弥伦、弥大。皆预乡贡未第。子约议更其名。以须申礼部。乃得易。先改第四子弥远曰正路。正路年十六。入太学。梦人告曰。李秀才。君已及第。出片纸阔二寸许。上有弥逊二字以示之。李曰。我旧名弥远。今为正路。是非我。其人曰。此真郎君也。何疑之有。辨论久之方寤。颇喜。惮其父严毅。未敢白。以告母柳夫人。夫人为言之。遂令名弥逊。而以似之为字。后数年。兄似矩尚书主曹州冤句簿。子约罢兖签就养。似之试上舍毕。亦归侍。旁报榜者一人先至。曰已魁多士。索其榜无有。但探怀出片纸。上书李弥逊三字。方疑未信。似之云。五年前所梦。岂非今日事乎。纸上广狭。字之大小。无不同。但梦中不着姓耳。必可信。已而果然。时大观戊子也。亦苏粹中说。
　　
　　胡子文
　　苏州常熟县福山东岳行宫。庙貌甚严。士人胡子文乘醉入庙。望善恶二判官相对。戏掣其恶者笔。同行者以为不可。乃还之。归至舟次。俄一使来曰。被判官命收君。子文已醒。忆醉时事甚惧。沿道默诵金刚经。既至庙。两人相向坐。西向者怒甚。叱曰。汝为士人。当识去就。何得侮我。对曰。为狂药所迷。了不自觉。愿丐微命以归。不应。子文但密诵经至第三分。二人皆起。又二章。则举手加额。东向者解之。曰。此子一时酒失。原其情似可恕。怒者曰。正以同官太宽。使人敢尔。子文扣头曰。某能诵金刚经。若蒙赐之更生。当日诵七卷以报。怒者曰。若尔亦宜小惩。以所执笔点其背。曰去。觉遍身如冰。遂寤。所点处生一疽。痛不可忍。百日方愈。自是日持经七遍。虽剧冗不敢辍。叶平甫说。
　　
　　宗演去猴妖
　　福州永福县能仁寺护山林神。乃生缚猕猴。以泥裹塑。谓之猴王。岁月滋久。遂为居民妖祟。寺当福泉南剑兴化四郡界。村俗怖闻其名。遭之者初作大寒热。渐病狂不食。缘篱升木。自投于地。往往致死。小儿被害尤甚。于是祠者益众。祭血未尝一日干也。祭之不痊。则召巫觋乘夜至寺前。鸣锣吹角。目曰取摄。寺众闻之。亦撞钟击鼓与相应。言助神战。邪习日甚。莫之或改。长老宗演闻而叹曰。汝可谓至苦。其杀汝者既受报。而汝横淫及平人。积业转深。何时可脱。为诵梵语大悲咒资度之。是夜独坐。见妇人人身猴足。血污左腋。下旁一小猴。腰闲铁索絷两手。抱女再拜于前。曰。弟子猴王也。久抱沉冤之痛。今赖法力。得解脱生天。故来致谢。复乞解小猴索。演从之。且说偈曰。猴王久受幽沉苦。法力冥资得上天。须信自心元是佛。灵光洞耀没中边。听偈已。又拜而稳。明日启其堂。施锁三重。盖顷年曾为巫者射中左腋。以是常深闭。猴负小女如所睹。乃碎之。并部从三十余躯。亦皆乌鸢枭鸱之类所为也。投之溪流。其怪遂绝。
　　
　　福州两院灯
　　福州左右司理院。每岁上元。必空狱设醮。因大张灯。以华靡相角。为一郡最盛处。旧皆取办僧寺。绍兴庚午。侍郎张公渊道作守。命毋扰僧徒。狱吏计无所出。耻不及曩岁。相率强为之。前一夕。左司理陈爟。梦朱衣吏着平上帻揖庭下。曰。设醮钱已符右院关取。明旦。有负万钱持书至。取而视。乃闽清令以助右院者。方送还次。群吏曰。今夕醮事。正苦乏使。留之何害。陈亦悟昨梦。乃自答令书。而取其金。醮筵之外。其费无余。是虽出于一时之误。然冥冥之中。盖先定矣。爟说。
　　
　　绛县老人
　　周公才、字子美。温州人。政和初。为绛州绛县尉。沿檄晋州。过姑射山。进谒真人祠。方下山。一人草衣丫髻坐道左。睨周曰。尊官大好。然须过六十方快。周时年三十余。又与绛守同姓。守为经营荐书数章。自意后任当改秩。闻其言颇怒。而言不已。益忿忿。取剑欲击之。忽腾上树杪。复跃下入木根穴中。周举剑击树。其人呼曰。我乃青羊也。与公诚言。何相苦如此。周舍去。会日将暮。即止山下邸中。有道人先在。以一鹤及仆铁鬼自随。揖周曰。天气差寒。能饮一杯乎。酒至冷不可饮。道人画案作火字。置杯其上。俄项即热。饮毕。含余沥噀壁闲。复噀周面。曰。为君祓除不祥。君今日必见异物。具以前事告。曰。是矣是矣。然亦不足怪。君知之乎。此正昔所遇吕洞宾老树精辈也。又取鲤鲊共食。时落日斜。照柈上鲊。皆作五色。笑曰。略见张华手段。迨夜各就寝。拂旦行。道人已起。曰。欲与君款语。而行李甚遽。柰何。是日入邑境。薄晚不值驿舍。就民家假室。铁鬼忽至。曰。先生以昨日不成款。今当相就。令我先携酒果来。周曰。先生安在。曰。至矣。周出迎。遥望道人跨鹤。去地数尺而行。既至。民帅妻子以下罗拜。道人亦慰接之。曰。尔家皆无恙否。民跪白曰。县尉至。方患无伴。而先生偶来。某家有麦面。适又得驴肉。欲作不托为供何如。道人颔之。民揖坐东向。而周为客。食罢。步至墙下共饮。周连引满颇醉。不觉坐睡。及醒。但铁鬼在傍。曰。先生不能待。已去矣。献一桃甚大。曰。先生令君食此。当终身无病。后八十年相。会于罗浮山。周逊谢。且赠钱二百。大笑曰。我何所用。长揖而别。指顾闲已不见。民曰。是古绛县老人也。今为地仙。时一游人闲。识之者皆过百岁。某自少获见之。今亦八十矣。周始悔恨。果连蹇二十余年。甫得京秩。后监进奏院。绍兴十六年。以正旦朝谒感疾。召乡人林亮功饭。具言平生所履。乃及此事。又三日而亡。寿止六十八。所谓罗浮再会之语不可晓云。林君说。
　　
　　黄子方
　　黄琮、字子方。莆田人。宣和初。为福州闽清令。平日多蔬食。但日市肉四两供母。为人方严。不畏强御。时方兴道藏。郡守黄冕仲尚书裳使十二县持疏敛之民。琮独不应命。既闻他县皆数百万。乃自诣郡。以己俸四月输之。冕仲虽不平。然以直在彼。莫敢诘。内臣为廉访使者。数干以私。皆拒不答。常切齿思报。会奏事京师。每见朝士必以溢恶之言诋琮。尝入侍徽庙。问汝在闽时。知属县有贤令否。其人出不意。错愕失对。唯忆琮一人姓名。极口称赞之。即日有旨改京官通判漳州。使者既出。始大愧悔。乃知吉人之报。转祸为福如此。刘图南说。
　　
　　张谦中篆
　　张有、字谦中。吴兴道士也。以篆名天下。为人退静好古。非古文所有字。辄阙不书。宣和中。年已七十余。中书侍郎林彦振摅丧其母魏国夫人。归葬于湖。将刻埋铭。请篆额。书魏字为魏下山。彦振以为不类今字。命去之。不从。彦振虽不乐。然度能书者无出其右。则召所亲委曲镌说之。且许厚谢。张不可。曰。世俗魏字。我法所无。林公不肯用。宜以见还。决不易也。彦振知不可强。遂止。自是人益贤之。余伯舅沈祖仁。为归安丞。与张善。惮其人不敢求字。一日被酒。亟造门索绢一端。作大字数十。尤高古可爱。至今宝藏之。有所著复古编。行于世。
　　
　　凤池山
　　福州闽县东十五里凤池山。其上有池。冬夏不涸。俗传唐末有樵者。尝见五色雀群浴于彼。以故得名。其南鼓山。山之半有涌泉寺。凤池隶焉。熙宁中。元章简公绛出守。访之鼓山寺。僧惮其数至为扰。嫁其名于北山报慈院。主僧颇黠。逢元公之意。刻木作凤。立之小沼上。以喙吐水。公至大喜。为赋诗。数年闲参大政。凤池之事。遂成先兆。后温左丞益出守。亦喜为此游。且和元公诗。未几亦至两地。然实非真凤池山也。而休证如此。岂偶然邪。
　　
　　古田倡
　　陈筑、字梦和。莆田人。崇宁初登第。为福州古田尉。惑邑倡周氏。周能诗。赠筑绝句曰。梦和残月到楼西。月过楼西梦已迷。唤起一声肠断处。落花枝上鹧鸪啼。首句盖寓筑字也。又春晴诗曰。瞥然飞过谁家燕。蓦地香来甚处花。深院日长无个事。一瓶春水自煎茶。后与筑作合欢红绶带。自经于南山极乐院。从者知之。共排闼救解。二人皆活。已而事败。筑失官去。周至绍兴初犹在。既老且丑。门户遂冷落云。
　　
　　猾吏为奸
　　福州老胥夏铧者。自治平时为吏。政和中。以年劳得官。首尾四纪。尝言阅郡将多矣。无不为其党所欺。不能欺者。惟得二人焉。其一程公辟。师孟其一罗俦老。畸罗公初精明。人莫敢犯。后亦有罅可入。云罗好学。每读书。必研究意义。苟有得。则怡然长啸。或未会意。则搔首踟踌。吏伺其长啸。即抱牍以入。虽包藏机械。略不问。或遇其搔首。虽小奸欺。无不发摘。以故得而欺之。铧曰。彼好读书。尚见欺于吾曹。况于他哉。右三事。皆郡士郑东卿说。
　　
　　周史卿
　　周史卿。建州浦城人。元佑初。如京师赴省试。中途遇道者云云。即归与妻子入由果山炼丹。声价籍籍。士大夫经山下。无不往见。吕吉甫自建安移宣州。苦足疾不能行。来谒周。周请吕伸足直前为布气。令人以扇扇之。少顷足底火热。炙上彻心。良久痛遂已。凡在山二十年。丹垂成。一夕风雷大作。霹雳甚震。晓视药炉。丹已失矣。周不意。遂出神求之。谓妻曰。我当略往。七日且复回。未死也。切勿焚我。妻如其言。周平生与一僧善。僧亦在他山结庐。闻周死来吊。力劝其妻曰。学道之人。视形骸如粪土。既去矣。安足惜。妻信僧言。泣而焚之。明日而周回。则已无形体可生矣。空中咄咄。责其妻而去。异日僧复来。妻以前事告之。僧曰。吾适方闻讣故来。前日未尝至。乃悟魔所化也。其家后置周影像于僧舍。日轮一行者奉香火。必于地得四钱。又留醋一瓮。至今不败。往往为人取去。然未尝竭。县人刘翔云。由果山甚浅隘。气象索然。非神仙所居也翔说。
　　
　　夷坚甲志卷第七十七事
　　
　　蒋员外
　　明州定海县人大蒋员外者。轻财重义。闻子侄不肖鬻田产者。必随其价买之。既久。度其无以自给。复举以还。不取钱。已而又卖。既买又还。至有数四者。尝泛海欲趋郡。往柁楼便旋。为回风所击。遂溺水。舟人挽其衣救之。不可制。舟行如飞。方号呼次。遥见一人冉冉立水上。随风赴舟所。视之乃蒋也。急取之。问所以。曰、方溺时觉有一物如蓬。藉吾足。适顺风吹蓬相送。故得至。人以为积善报云。李郁光祖说。
　　
　　李少愚
　　李少愚回参政。建康人。所居在秦淮畔。年二岁。因家人拜扫登舟。乳母怀抱闲。失手坠水中。水急不可寻。举舟号恸。至明日。有渔舟闻哭声。问知其故。即舟中取一儿还之。乃少愚也。曰、夜来遥望滩上数人附火。就视之。但见一婴儿卧地上。四面火环绕。意谓罔两窃取。故抱得之。林亮功说。
　　
　　法道变饿鬼
　　绍兴六年三月廿一日。平江虎丘山有常州僧法道。因病入延寿堂。忽变形作饿鬼。头目极大。颈窄咽青。口吐猛火。人以食与之。则呼曰。铁丸也。不可食。如是七日。长洲令为请道法师救之。谓曰、汝生前想有隐恶。急自言。佛法容人悔谢。我为汝诵咒解释。病僧久之方自言曰、向时在庐山慧日寺作典座。盗常住菜。日换酒一升。后作江州能仁副院。将宽剩米沽酒。有是二罪。法师曰。汝既知过。吾救汝。即抉其口灌咒水。僧婚然遂睡。天明方醒。已索汤粥。渐进食。数日愈。宣僧日智说。时在虎丘寺见之。
　　
　　张佛儿
　　绍兴二年十月。宣僧日智至台州黄岩县西乡。寓宿山寺。次日、寺僧留斋。有村民张陈二老。来请主僧施戒。张曰、某女孙佛儿。年十五。昨夕暴死。至五更将敛。其祖母不忍。抱之以泣。女欻然开目。呼曰。我通身是水。手足皆痛。问其故。曰、夜有二使来追缚我。押过叉岭。与西乡相去十余里辞不能行。遭铁椎击背两下极痛。岭下有池。池中有桥。遂令我桥上立。别见人以黑被裹两人入门内。此二使亦欲以花被裹我。曰、汝欠他家钱千五百。今当偿之。我力恳曰。容我归从祖母请钱。不许。旁绿衣人言曰。此人曾听说般若。可恕也。二使不得已。掷我水中而去。池水甚浅。我逾岸得出。遂急归。某惊异其事。即往叉岭验之。果见陈氏者、门有池。访其主翁。问曰、翁家昨日生何物。曰、犬生三子。二黑一斑。斑者为犬母衔置池中已死。独二黑者在。某具以孙女言告。仍以千五百金偿之。陈老曰。元无钱在公女处。不肯受。某自度不偿此债。小孙他日亦不免。遂率陈老来此。主僧乃为施戒。而以其金贝亲。日智问其听般若之因。乃曾同母往县中洪福寺。听景详师开堂说法。
　　
　　张屠父
　　平江城中草桥屠者张小二。绍兴八年。往十五里外黄埭柳家买狗。狗见张屠、有喜色。直前拖之。张提其耳。以度轻重。用钱三千得之。狗不待束缚。径随张归。至齐门外。惧其逸。方以索絷之。狗忽人言曰。我乃尔父。又不欠尔债。不可杀我。张醉且困。不省其言。遂以归。令妻具饭。狗又告其妻曰、新妇来。我乃阿翁也。七八年不见尔夫妻面。今幸得归。只欠柳家钱三千。已偿了。切不可杀我。尔夫寿甚短。只一二年。宜急改业。后世不可为人矣。我觉饥甚。可持饭来。妻急以其夫饭分半与之。夫不知也。夫食毕复索。则已无。甚怒。妻曰。分一半与阿翁食矣。具以狗言白夫。始大惧。留饲养。不敢杀。三日后出至蒋氏家啮人。为所杀。张屠遂改业为卖油家作仆云。
　　
　　陈承信母
　　常州无锡县村民陈承信。本以贩豕为业。后极富。其母平生尤好豢豕。绍兴四年死。死之七日。其家正作佛事闻棺中有声。意为再生。甚喜。遽取斧开棺。则已化一老牝猪矣。急复掩之。明日、请常州太平寺摽构主施戒遂葬。时天色晴爽。丧车才出门。滂沱大雨。送者不可行。皆回。及墓。坎穴中水已满。乃以石压葬之。(此下原阙二十五行)
　　
　　龙翔行者缺
　　内文缺
　　蔡真人词缺
　　内文缺
　　刘粲民官缺
　　内文缺
　　罗巩阴谴
　　罗巩者。南剑沙县人。大观中在太学。学有祠甚灵显。巩每以前程事。朝夕默祷。一夕神见梦曰。子已得罪阴闲。亟宜还乡。前程不须问也。巩平生操守鲜有过。愿告以获罪之由。神曰。子无他过。惟父母久不葬之故耳。巩曰。家有弟兄。罪独归巩。何也。神曰。以子习礼义为儒者。故任其咎。诸子碌碌。不足责也。巩既误悔。乃急束装遽归。乡人同舍者问之。以梦告。行未及家而卒。曹绩说。巩乃曹祖姑婿也。
　　
　　不葬父落第
　　陈杲、字亨明。福州人。贡至京师。往二相公庙祈梦。夜梦神曰。子父死不葬。科名未可期也。杲犹疑未信。明年果黜于礼闱。遂遣书告其家。亟庀襄事。后再试登第。宁德人李舒长说。
　　
　　祸福不可避
　　李似之侍郎云。艰难以来。士大夫祸福。皆有定数。建炎丁未。傅国华尚书墨卿为舒州守。闻武昌寇作。自武昌才隔蕲黄即至舒。惧其侵轶。又尝再使高丽。橐中装甚厚。惜之。乃令其弟挈家避诸江宁。既至泊江下。舟人白外多草窃。不若入闸便。时宇文仲达镇江宁。与傅公善。家人即遣白宇文。假钥启闸。舟得入。自意安全无虞。是夜卒周德为变。劫其舟。一家尽死。惟存一老婢。而舒城帖然。吴昉、顾彦成、为两浙漕。杭卒陈通、积怒于有官君子。将为乱。会顾君出巡吴兴。通强抑众不发。须其归。凡一月而顾至。杭之官吏及漕台。人皆出迎。是夜变作。官吏尽死。而顾君乃与其家泊城外僧寺作佛事。未入闻乱。复走湖州。遂免。傅公有心于避祸。而全家不免。杭卒一月待顾君。而顾竟脱。皆非人所能为也。
　　
　　岛上妇人
　　泉州僧本偁说其表兄为海贾。欲往三佛齐。法当南行三日而东。否则值焦上。舩必糜碎。此人行时偶风迅。舩驶既二日半。意其当转而东。即回柁。然已无及。遂落焦上。一舟尽溺。此人独得一木。浮水三日。漂至一岛畔。度其必死。舍木登岸。行数十步。得小迳。路甚光洁。若常有人行者。久之。有妇人至。举体无片缕。言语啁口扎。不可晓。见外人甚喜。携手归石室中。至夜与共寝。天明举大石窒其外。妇人独出。至日晡时归。必赍异果至。其味珍甚。皆世所无者。留稍久。始听自便。如是七八年。生三子。一日纵步至海际。适有舟抵岸。亦泉人以风误至者。乃旧相识。急登之。时妇人继来。度不可及。呼其人骂之。极口悲啼。扑地气几绝。其人从蓬底举手谢之。亦为掩涕。此舟已张帆。乃得归。
　　
　　查市道人
　　常德府查市富户余翁。家岁收谷十万石。而处心仁廉。常减价出粜。每籴一石。又以半升增给之。它所操持大抵类此。庆元元年六月。在书室诵经。雷电当昼暴作。有樵夫避雨立门外。忽一道人青巾布衣。引入余宅。扣书室见翁。谓之曰。可令此村叟蹲伏经桌下。暂避雷声。道人遂就坐。少顷雷火闪烁入室。旋绕数匝而息。及雨霁。一仆报言门楣上有新书朱字。出视之。云樵夫董二。前世五逆。罪恶贯盈。上帝有敕罚之。被陈真人安于慈喜菩萨诵经桌下护之。诸神不敢近。凡三十九字。读毕。失道士所在。未几。余翁坐亡。
　　
　　仁和县吏
　　干道闲。仁和县一吏。早衰病瘠。齿落不已。从货药道人求药。得一单方。只碾生硫黄为细末。实于猪脏中。水煮脏烂。同研细。用宿蒸饼为丸。随意服之。两月后饮啖倍常。步履轻捷。年过九十。略无老态。执役如初。因从邑宰出村。醉食牛血。遂洞下数十行。所泄如金水。自是尪悴。少日而死。李巨源得其事于临安入内医官管范。尝与王枢使言之。王云。但闻猪肪脂能制硫黄。兹用脏尤为有理。亦合服之久。当见功効也。
　　
　　周世亨写经
　　鄱阳主使周世亨谢役之后。奉事观世音甚谨。庆元初、发愿手写经二百卷。施人持诵。因循过期。遂感疾。乃祷菩萨祈救护。既小安。即以钱三千米一石。付造纸江匠使抄经纸。江用所得别作纸。入城贩鬻。周见而责之。江以贫告。复增畀其直。及售纸于此。每幅皆断为六七。惧而亟还家。悉力缉制纳于周。周倩一僧折成册。斋戒缮写。方及二十卷。正书握笔。群鸦数十鸣噪屋上。逐之不退。起祷像前。迨出视。盖一鸦中箭流血。众鸦为拔之不能得。故至悲哄。周连诵宝胜如来救苦观世音二佛。以笔指之。箭脱然自拔。鸦飞入空中。周赞叹之际。箭从天井内掷落于佛龛。灵感如此。
　　
　　金钗辟鬼
　　温州瑞安县筼筜村民张七妻久病。一夕正服药。忽不见。急呼邻里烛火巡山寻之。至一洞甚深。众疑其在。噪而入。至极深处。见妇人面浮水上。取以归。云数人邀我去。初在洞口。见火炬来。急牵我入。我衣领闲有镀金钗。恐失之。常举手扪索。鬼辄有畏色。以故面得不沉。
　　
　　搜山大王
　　温州瑞安道士王居常。字安道。后还俗居东山。因贩海往山东。为伪齐所拘。脱身由陆路将归。至开封。夜梦人告曰。汝来日当死。如遇乘白马着戎袍挟弓矢者。乃杀汝之人。宜急呼搜山大王乞命。若笑则可生。怒则死。缘汝曩世曾杀他人。故今受报。居常次日行荒陂中。果见一人乘马宛如昨梦所言。即拜呼搜山大王乞命。其人笑而去。遂得脱。后归乡。绘其像事之。右二事亦朱亨叟说。
　　
　　炽盛光咒
　　瑞安士人曹瑴。字觉老。少出家为行者。其家累世病传尸。主门户者一旦尽死。无人以奉祭祀。瑴乃还儒冠。后数年亦病作。念无以为计。但昼夜诵炽盛光咒。一日读最多至万遍。觉三虫自身出。二在项背。一在腹上。周匝急行。如走避之状。瑴恐畏不敢视。但益诵咒。忽顶上有光如电。虫失所之。疾遂愈。郡人戴宏中履道说。
　　
　　海大鱼
　　漳州漳浦县敦照盐场。在海旁。将官陈敏。至其处。从渔师买沙鱼作线。得一鱼。长二丈余。重数千斤。剖及腹。一人偃然横其闲。皮肤如生。盖新为所吞也。又绍兴十八年。有海乘潮入港。潮落不能去。卧港中。水深丈五尺。人以长梯架巨舟。登其背。犹有丈余。时岁饥。乡人争来剖割。是日所取无虑数百担。兀不动。次日有剜其目者。方觉痛。转侧水中。旁舟皆覆。幸无所失亡。取约旬日方尽。赖以济者甚众。其脊骨皆中米臼用。
　　
　　夷坚甲志卷第八十七事
　　
　　吴公诚
　　兴化人吴公诚、字君与。年七十。以大夫致仕。梦人告曰。公犹有俸金七百千在官。既觉。取券历会之。凡积留未请者。正如其数。乃谓诸子曰。我所得止此。且置勿请。庶稍延我寿。子如戒缄封。不复言。后一年而卒。计挂冠后所入半俸。适满七百千。乃非昔日所积者。既服除。其子与郡守有旧。悉以向所当得者复给之。
　　
　　金四执鬼
　　福州城南禊游堂下。有公莲池数十亩。民金四榷其利。其居在南台。去池七里。虑有盗。每夕辄往巡逻。尝遇一人行支径中。诘之。曰、我以事它适。偶夜归耳。时已二鼓。金素有胆。视其举措不类人。又非人所常行路。乃好谓之曰。我家在江南。偶饮酒多觉醉。不可归。欲与汝相负。汝先自此负我至合沙门。去城二里我乃负汝至马铺。去城四里汝复负我过浮桥。其人欣然如所约而去。至马铺欲下。金执之甚急。连声呼家人烛火来视。已化为一老鹞。乃缚而焚之。
　　
　　佛救宿冤
　　临安民张公子者。尝至一寺。见败屋内古佛无手足。取归庄严供事之。岁余即有灵响。其家吉凶事。辄先告之。凡二三十年。建炎间。金人犯临安。张窜伏眢井。似梦非梦。见所事佛来与之别。曰、汝有难当死。吾无策可救。缘前世在黄巢乱中。曾杀一人。其人今为丁小大。明日当至此。杀汝以报。不可免矣。张怖惧。明日果有人携矛临井。叱张令出。既出即欲刃之。张呼曰。公非丁小大乎。其人骇问曰。何以知我名氏。具告佛语。其人怃然掷刃于地。曰、冤可解不可结。汝昔杀我。我今杀汝。汝后世又当杀我。何时可了。今释汝以解之。然汝留此。必为后骑所戕。且与我偕行。遂令相从数日。度其脱也。乃遣去。丁生盖河北民。为金人签军者。三事皆陈季若说。
　　
　　京师异妇人
　　宣和中。京师士人元夕出游。至美美楼下。观者阗咽不可前。少驻步。见美妇人举措张皇。若有所失。问之。曰、我逐队观灯。适遇人极隘。遂迷失侣。今无所归矣。以言诱之。欣然曰、我在此稍久。必为他人掠卖。不若与子归。士人喜。即携手还舍。如是半年。嬖宠殊甚。亦无有人踪迹之者。一日、召所善友与饮。命妇人侍酒甚款。后数日。友复来。曰、前夕所见之人。安从得之。曰、吾以金买得之。友曰、不然。子宜实告我。前夕饮酒时。见每过烛后。色必变。意非人类。不可不察。士人曰。相处累月。焉有是事。友不能强。乃曰、葆真宫王文卿法师。善符箓。试与子谒之。若有祟。渠必能言。不然。亦无伤也。遂往。王师一见惊曰、妖气极浓。将不可治。此祟异绝。非寻常鬼魅比也。历指坐上它客曰。异日皆当为左证。坐者尽恐。士人已先闻友言。不敢复隐。备告之。王师曰。此物平时有何嗜好。曰、一钱箧极精巧。常佩于腰间。不以示人。王即朱书二符授之。曰、公归俟其寝。以一置其首。一置箧中。士人归。妇人已大骂曰、托身于君许久。不能见信。乃令道士书符。以鬼待我何故。初尚设辞讳。妇人曰、某仆为我言。一符欲置吾首。一置箧中。何讳也。士人不能辨。密访仆。仆初不言。始疑之。迨夜伺其睡。则张灯制衣。将旦不息。士人愈窘。复走谒王师。师喜曰、渠不过能忍一夕。今夕必寝。第从吾戒。是夜果熟睡。如教施符。天明无所见。意谓已去。越二日。开封遣狱吏逮王师下狱。曰、某家妇人瘵疾三年。临病革。忽大呼曰。葆真宫王法师杀我。遂死。家人为之沐浴。见首上及腰间箧中皆有符。乃诣府投牒。云王以妖术取其女。王具述所以。即追士人。并向日坐上诸客。证之皆同。始得免。王师建昌人。林亮功说。林与士人之友同斋。
　　
　　永福村院犬
　　福州永福县有村律院。伯仲二僧同房。伯僧爱一犬。每食必呼使前。仲甚恶之。见必叱逐。或继以鞭棰。如是累岁。伯尝出外旬日。归不见犬。责仲曰、汝常日仇犬特甚。乘我之出。必杀食之矣。仲力辨。不得已乃言因其窃食。误击杀之。埋诸后圃。非食也。伯殊不信。潜往瘗所发视。急归语仲曰。犬虽异类。心与人同。汝与结冤非一日。适吾视其体。头已为蛇。会当报汝。汝不宜往。可倩所知者再观之。洎别一人往视。则蛇头愈长。始大恐。问所以解冤之策。伯教以尽鬻衣钵。对佛忏谢。遂入忏堂。昼夜不息。凡数年。一夕焚纸镪。觉盆中有物。意其鼠。拨灰视之。蛇也。乘仲张口。急奔入喉中。遂死。本县般若长老惟学说。
　　
　　金刚灵验
　　青州人柴注。为寿春府司理。因鞫劫盗狱。一囚言离城三十里间开旅邸。每遇客携囊橐独宿。多杀之。投尸于白沙河下。前后不知若干人。惟谋一老妪不得。注问其故。囚曰、顷年老妪独寄宿。某与兄弟言。今夜好个经纪。至更深。遣长子推户。久乃还。云若有人抵户而立。不可启。某不信。提刀自行。及门穴壁窥之。见红光中一大神。房与上下等。背门而立。气象甚怒。某惊惧失声。几于颠仆。天将晓。门方开。妪正起理发。诵经不已。问何经。曰、金刚经也。乃知昨夜神人盖金刚云。
　　
　　南阳驿妇人诗
　　靖康元年。邓州南阳县驿。有女子留题一诗曰、流落南来自可嗟。避人不敢御铅华。却怜当日莺莺事。独立春风雾鬓斜。字画柔弱。真妇人之书。次韵者满壁。
　　
　　王彦楚梦中诗
　　王彦楚□□□州人。少年时。梦作诗曰。舂罢鸡□□□行犬吠篱。溪深水马健。霜重橘奴肥。建□初。将漕京西。遇寇至。彦楚月(山)间中刃。奔走墟落。闻农家舂声。正如昔年梦中作诗景象云。三事黄说。
　　
　　刘氏子
　　刘敏求、字好古。居开封郊外。生一子。两岁而病。将死不忍视。徙置比舍民家。须其绝而敛之。乳媪方抱以泣。有道人过见之。曰、儿未死也。取药一饼饵之。遂苏。复索纸书十数字。缄封以授媪。祝令谨藏去。勿得发视。视则儿死。媪先密窥之。能认十九两字。余不识也。自此儿浸安。母意其十九岁当不免。至是年为食素祝延之。既而无恙。及绍兴十九年。敏求官建康。子四十三岁矣。得疾以三月二十六日不起。媪犹在。始起所缄书。乃大书九字。其文曰、十九年三月二十六日。梁竑夫说。
　　
　　潘璟医
　　潘璟、字温叟、名医也。虞部员外郎张咸妻。孕五岁。南陵尉富昌龄妻。孕二岁。团练使刘彝孙妾。孕十有四月。皆未育。璟视之。曰、疾也。凡医妄以为有娠耳。于是作大剂饮之。虞部妻堕肉块百余。有眉目状。昌龄妻梦二童子。色漆黑。仓卒怖悸。疾走而去。彝孙妾堕大蛇。犹蜿蜒不死。三妇人皆平安。贵江令王霁。夜梦与妇人歌讴饮酒。昼不能食。如是三岁。璟治之。疾益平。则妇人色益沮。饮酒易怠。歌讴不乐。久之遂无所见。温叟曰、病虽衰。然未也。如梦男子青巾而白衣。则愈矣。后果梦即能食。北湖吴则礼载其事。
　　
　　黄山人
　　赠太师叶助。缙云人。为睦州建德尉。年壮无子。问命于日者黄某。黄云。公嗣息甚贵。位至节度使。然当在三十岁以后。若速得之。亦非令器也。天佑不乐。后官拱州。黄又至。令以周易筮之。得贲卦。黄曰。今日辰居土。土加贲为坟字。君当生子。但必有悼亡之戚。果生男数岁而晁夫人卒。其子即少蕴也。既擢第。为淮东提刑周穜婿。周尝延一黄山人少蕴。命之筮。遇晋卦。黄曰、三年后当孪生二女。晋之卦坤下离上。二阴也。晋之字从两口。爻辞曰。昼日三接。三年之象也。俟此事验。当以前程奉告。少蕴深恶其说。已而果然。自维扬归吴兴。复见之。少蕴曰。君昔日所言果中。异时休咎。盍以告我。黄曰、公贵人也。自此当遍仪清要。登政府。终于节度使。宜善自爱。少蕴异之。以白乃父。父曰、忆三十年前有客亦姓黄。为吾言得汝之期。且谓当建节钺。岂非此人乎。试使召之。真昔所见者。父子相视而笑。待黄生如神。建炎中。少蕴为尚书左丞。绍兴十六年。年七十。上章告老。自观文殿学士除崇庆军节度使致仕。二年而薨。竟如黄言。黄说得之左丞。
　　
　　饶州官廨
　　饶州谯门之南一官廨。素有怪。绍兴十一年。常平主管官韩参居之。延乐平士人胡价为馆客。郡守程进道。亦遣其子从学。会程受代。价纳官奴韩秀赂。白程为落籍。程许之。韩倡乘夜携酒肴。窃入价书室与饮。且坚嘱之。遂得自便。他夕倡复携具至。既饮。又遍以余尊犒从者。自是数至。一夕过三鼓。西邻推官厅会客散。望价书室灯尚明。呼之犹与相应答。及天明。则价卧榻上死矣。主人诘问侍童及外宿直者。皆云每夜有妇人。自宅堂取酒炙以出。意宅中人不敢言。及旦则去。昨宵已鸡唱。闻先生大呼。疑其梦魇。不谓遽死。盖鬼诈为倡以惑价。而价不悟。后三年。通判任良臣居之。其女十余岁。常见二人相携以行。因大病。急徙出。后以为驿舍云。
　　
　　闭籴震死
　　饶州余干县桐口社民段二十八。绍兴乙卯岁为雷所击。挈尸至云外。有朱衣人云。错也。复扑于平地。段如梦中。移时方苏。项上并胁下。皆有斧迹。出青黑汁数升。同村港西亦有段二十六者。即时震死。此人元储谷二仓。岁饥闭不肯出。故天诛之。既死。谷皆为火焚。而桐口之段。至今犹在。
　　
　　不孝震死
　　鄱阳孝诚乡民王三一者。初其父母自买香木棺二具以备死。王易以信州之杉。已而又货之。别易株板。及母死。则又欲留株板自用。但市松棺敛母。既葬旬日。为雷击死。侧植其尸。或走报厥子。子急往哭。且扶尸仆地。正日中。震雷起。忽挈子往佗处。约相去五里许。洎复回。父已复倒立矣。凡两瘗之。皆震出。遂斫棺一窍。表以竹而掩之。始得宁。
　　
　　梅三犬
　　饶州东湖傍居民梅三者。绍兴二十年除夕。缚一牝犬欲杀。已刺血煮食。恍惚间不见。夜梦犬言曰。我犬也。被杀不辞。但欠君家犬子数未足。幸少宽我。梅许诺。明日自外归。恬然无所伤。乃复育之。
　　
　　安昌期
　　安昌期。昭州恭城人。少举进士。皇佑中。朝廷平侬智高。推恩二广。凡进士曾试礼部者。皆特试于廷。昌期因是得横州永定尉。以事去官。遂不复仕。独与小童游广东。放浪山水间。同年曲江胡浚、为惠州海丰令。昌期往过之。留甚久。杯酒间多为嬉戏小技。娱悦坐人。尝结纸数纽。覆而咒之。良久器遂动。徐徐启之。皆为鼠矣。咀嚼举动如真。复覆之、则依然结纸也。时采山药嚼而吐之以示人。津着药上。皆如胶饴。或通夕不寐。指其童曰。勿轻此童。它日与吾偕隐。治平二年。游清远峡山寺。谓僧曰。久闻山中有和光洞。故来游。遂与童俱往。数日不返。僧疑为虎所食。遍求之。无所见。于洞前石壁上得诗曰。蕙帐将辞去。猿猱不忍啼。琴书自为乐。朋友孰相携。丹灶非无药。青云别有梯。峡山余暂隐。人莫拟夷齐。后题云。前横州永定县尉安昌期笔。山僧说。
　　
　　海马
　　绍兴八年。广州西海壖地名上弓弯。月夜有海兽。状如马。蹄髟鼠皆丹。入近村民家。民聚众杀之。将晓如万兵行空中。其声汹汹。皆称寻马。客有识者虑其异。急徙去。次日海水溢。环村百余家。尽溺死。
　　
　　夷坚甲志卷第九十四事
　　
　　邹益梦
　　邹益者。饶州乐平人。为进士。初兴三舍时。乞梦于州城隍庙。夜梦往官府。见壁间诗一联云。邹益若为饶解首。朱元天下第三人。既觉大喜。谓必冠乡举。时舍法初行。挟书假手之法甚严。益首犯。□朱元者、徽州人。蔡京改茶法。元为茶商。坐私贩抵罪。正第三人云。
　　
　　王李二医
　　李医者、忘其名。抚州人。医道大行。十年间。致家赀巨万。崇仁县富民病。邀李治之。约以钱五百万为谢。李□疗旬日。不少差。乃求去。使别呼医。且曰。他医不宜用。独王生可耳。时王李名相甲乙。皆良医也。病者家亦以李久留不効。许其辞。李留数药而去。归未半。道逢王医。王询李所往。告之故。王曰、兄犹不能治。吾伎出兄下远甚。今往无益。不如俱归。李曰、不然。吾得其脉甚精。处药甚当。然不能成功者。自度运穷。不当得谢钱耳。故告辞。君但一往。吾所用药。悉与君。以此治之、必愈。王素敬李。如其戒。既见病者。尽用李药。微易汤。使次第以进。阅三日有瘳。富家大喜。如约谢遣之。王归郡。盛具享李生。曰、崇仁之役。某略无功。皆兄之教。谢钱不敢独擅。今进其半为兄寿。李力辞。曰、吾不应得此。故主人病不愈。今之所以愈、君力也。吾何功。君治疾而吾受谢。必不可。王不能强。他日以饷遗为名。致物几千缗。李始受之。二医本出庸人。而服义重取予如此。士大夫或有所不若也。今相去数十年。临川人犹喜道其事。
　　
　　花果异
　　绍兴二十一年四月。池州建德县定林寺。桑树生李。栗树生桃。极甘美异常。鄱阳石门民张二公仆家。竹篱上生重台牡丹一枝甚大。吾家田人汪二十一家。镬内现金色莲花。有僧立其上。自四月八日至十日不退。其家以煮犬遂灭。闻自彭泽至石门民家。镬多生花。但无僧。此异所未闻也。是年雨泽及时。乡老以为大有年之祥。
　　
　　黄履中祷子
　　黄钺、字符受。建昌人。汪应辰榜登科。言其祖履中无子。祷于君山庙。梦人以彩笼盛五色凤三。别以筠笼盛一鸟。并授之。后正室生三子。皆擢第。妾生一子、无所能。
　　
　　絇纺三梦
　　絇纺、字公素。元姓句。犯上嫌名。遂增系为絇。其音如章句之句。宣和甲辰、赴省试。梦人告曰、遽得逢州便得纺。喜谓遽得者即得也。已而不利。至建炎戊申试维扬。梦如初。纺曰、遽者絇也。我已姓絇。又试于扬州。其必得。又不利。久之复梦其人来。以实告曰。君年四十八方登科。今未也。纺时三十八矣。度犹有十年。以未可得。不敢萌进取意。屏居道州。富家翁召教其子。及绍兴甲寅科诏下。纺四十五岁矣。以为必无成。不肯往。主人强之曰、所以延君者。正欲挟小儿俱入举场。君必行。阴令其子自为下家状求试。纺不得已从之遂与富子俱荐送。明年、缴公据纳礼部。漫启视则所具年甲误以为四十七。是年正四十八也。默喜以为神助。独未晓逢州便得之语。及坐图混榜出。纺名之左一人姓冯。右一人姓周。是岁遂登第。首尾十二年。凡三见梦方验。曲折明白如此。
　　
　　黄司业梦
　　元符戊寅岁。睦州建德人黄司业者。失其四岁男子。日夜悲泣。梦之曰。儿已受生。无用相忆。儿前生尝为宰相。坐诬陷善人。谪为公家子。隅又有小过。复再谪。今只在数里间方十四秀才家。他日当有官。毕此一世。后却生佳处矣。明日访方秀才。果得子。以十二月一日生。正与黄氏子亡日同。黄请观之。儿跃然甚喜。与之物。即举手如欲取状。黄归。遂不复哭。十四秀才者。名逸。官至朝请郎。所生子名序。绍兴十二年登科。然仕才至常山丞以死。寿五十有三。右三事皆余执度丈特言。
　　
　　俞翁相人
　　郡武俞翁者。善相人。尤能听器物声。验吉凶。先世仕南唐、为太史令。后主归朝。俞氏举族来居邵武之泰宁。翁年既高。人尊之呼为翁云。叶祖洽儿童时。好骑羊为戏。翁见之曰。郎君当魁天下士。勉之无戏。祖洽遂折节读书。会黄右丞履丁内艰乡居。祖洽与邑子上官。均执弟子礼。师事之。尝过小山寺遇翁。翁逆谓曰、状元榜眼。何自来此。二人相视而笑。曰、宁有是。翁曰、不特尔。又同年焉。吾为子选一题。可预为之备。二人未之信。戏曰、题目谓何。翁指庭下竹一束。曰、当作此。二人笑而去。熙宁三年。廷试进士。罢诗赋论三题。易以策问。祖洽遂首选。均次之。方悟竹一束。盖策字也。祖洽父恪少不学。尝过翁门。县之士子群集。无一可翁意。独指恪曰、此人年六十。当官七品。服银绯。众皆怃然。恪后以子贵。封累朝请郎。赐朱绂。正年六十云。翁尝行田间。闻水声。曰、水流悲。田将易主。已而果然。又尝入市闻乐声。曰、金声亢。其有兵。当在申酉间。然我无伤。兵四人当溺死。至期、果有戍卒自汀州还。过市群饮。争倡女。抽戈相戕。度不自安。乘暮乱流而渡。正春涛怒涨。溺死果四人。或问其故。曰、日在子。又属水。水旺于子。金至此死焉。其巧发奇中类是。今邵武人犹传其相书一编。然去翁远矣。
　　
　　宗本遇异人
　　僧宗本者。邵武田家子。宣和元年。因饷田。行山峡中。遇道人。麻衣椎髻丐食。本曰。吾父未晡餐。可同至家取食否。道人怒。唾左拇端。抽一剑胁之。本对如初。道人笑曰。獠子可教。解衣带小瓢。倾红药三颗授之。本举掌欲服间。其二坠地不可得。但咽其一。道人复笑曰。分止此耳。忽不见。本不复归家。入进村双林院。止佛殿上。即能谈僧徒隐事。咸惊异。走告其家。妻子来视。斥去不使入。明日欢传一乡。来询休咎者。系道不绝。郡将以下。咸遣书乞颂。本握笔瞑目。颂立成。笔法清劲可爱。寺僧指为生佛。欲令久居。以壮声势。本曰。吾缘不在是。当往汀州。谒定光佛。奋臂便行。至泰宁之丰岩。乐其山水秀邃。亦梦紫衣金章人挽留。遂止不去。县人共出钱为祝发。得废丹霞院额。标其岩。未几、罗畸畴老。自沙县遣信招迎。欣然而往。时李伯纪丞相、自右史斥监邑征。本与颂曰。青共立。米去皮。此时节。甚光辉。伯纪罔测。洎靖康初得君。骤拜执政。方悟其语。邓肃志宏。以诸生见本。本指伯纪谓肃曰。君他日贵由此人。及伯纪登庸。志宏白衣至左正言。本留沙县逾年。复还丹霞。建炎四年。伯纪自岭外归见本。本大书机上。作绍兴二字。明年果改。元。语伯纪曰。兹地血腥触人。当有兵起。公可居福州。从之。二月、环境盗起。邑落焚刘无余。二年六月、伯纪帅长沙。过邵武。迂道访本。本送至建宁。趣其速行。戒之如泰宁。复大书邑厅壁曰。东烧西烧。又连书七七数字。才出境。江西贼李敦仁、入邑纵火。正七月七日也。本初住丹霞。有飞雀立化于佛前香炉上。畴老为着瑞雀颂。人以为师所感云。绍兴十六年。豫言某日当去。至期无疾而化。本晚工诗。殖货不已。尤恡啬。视出一钱如拔齿。其徒多谏之。曰、此吾宿业也。
　　
　　惠吉异术
　　僧惠吉张氏。饶州余干人。少亡赖。为县五伯。因追胥村社。少休山麓。遇妇人乘竹舆。无所服。惟用匹布蔽体。讶其韶秀而结束诡异。揖而讯之。曰、非汝所知也。取一卷书授之。曰、勉旃。后当为僧。言讫。舆去如飞。二仆夫冉冉履空中。张归即能谈人意间事。弃妻子出游。过抚州宜黄县。行止佯狂。人无知者。时大旱。县人作土龙祷雨。张投牒请自祈禬。约明日午必雨。不尔愿焚躯以谢。即趺坐积薪上。民之轻剽祸贼者、争益薪。及明。烈日滋炽。万众族观。至秉炬以须。如期、果大雨。四境沾足。邑人始谨事之。邹柄居是邑。恶其惑众。张往见之。曰、吾宿负公杖。幸少宽我。会张为邑人甃治衢陌。裒金数百万。或谮于邹曰。彼干没其半。间道以遗妻孥。邹怒言于县宰。捕笞之。已而悔诣张谢。张曰。曩固言之矣。无伤也。宣和三年。适邵武泰宁。谓县人黄温甫曰、吾与若隔生同为五台僧。若尝病。费吾药饵。今当馆我以偿。黄为筑庵香炉峰顶。买僧牒落发。师能咒水起疾。数百里间。来者络绎。通直郎叶武为令。梦一女子持火东西焚庭庑。复爇鼓门。惊觉。迟明师造县。迎问曰。昨夕无恐否。叶愕然。具以梦告。师命舆土地木胎。至庭斧之。血津津然。初县有祟物。化为美姝。惑宿直吏。至是遂已。县丞江定国母吕氏。有眩疾。每发。头涔涔不可忍。以扣师。师曰。无它故。要是银儿为孽。定国骇惧。银儿者。其父时故姬。吕氏阴杀之。于是丐为禳谢。师引纸画为禽畜百十种。令秉火炬。设瓜果。宾主置榻。戒其家人皆就寝勿顾。独一二仆使在。迨夜。师入吕氏寝。物色之。得于妆合。仆者咸见好女子。年可十六七。缘衣黄裙。对之掩泣。若不从状。师徐徐谕解。已而肯首。乃以所画并楮镪付之。送使出门。吕氏明日疾不作。富人江景渊。尝与人争田不胜。用计杀之。忽得脾疾。诣师请水。师具数其过。景渊叩头哀祈。为至其居。命斸地丈许。得苍狗。吽牙怒视。左右皆恐。视之乃块石。师以杖击之。应手糜碎。景渊即愈。又有倡弃籍归一胥。同谒师。师所居山椒。林樾蔽绕。来者未至门不知也。师逆告其徒曰。某人夫妇少选至。勿令其婢子入。及二人至。元无婢自随。师言状。倡惊泣求救。乃昔日曾逼一婢赴井死。胥固未之知。尝入市。见搏掩者立道左。呼使前。扪其项下如揭物状。曰、后不得复尔。人问故。盖此人昨夕负博进。恚而投缳。救至得不死。师白昼捕魑魅。逆说祸福甚多。不胜载。绍兴四年死。泰宁人至今绘事其像。不呼其名。惟曰张公。或曰张和尚云。
　　
　　卓笔峰
　　泰宁县东十五里。有仙棺石。相传往年因风雨白画晦冥。人闻空中音乐声。及齐。见棺木在岩间。其处峭绝。人莫能上。疑仙人蜕骨送于此。因名音山。亦曰圣石。遇大旱。祈雨即应。蒋颖叔使福建日。过之为赋诗。更名卓笔峰。宣和五年。复大雷电。风雨雺塞。及霁而棺旁又列一棺。题凑不异世俗作者。次年春。山边人见舆马旌幢。骑从呵殿。腾云至其地。作乐而去。乐声泠然。非世间音。村民能猱援者。尝登之。云棺不施钉。可开视。骨色青碧。葬具悉古制。惟一小剪刀。细腰修刃。同人间用者。将挈而下。忽霹雳挟崖起。大蛇旁午。民惊怖坠地。体无所伤而病狂。半年方愈。为乡人言如此。右五事。皆邵武士人黄文誉言。
　　
　　张琦使臣梦
　　左武大夫荣州刺史张琦。绍兴十六年。自建康解军职。为江东兵钤驻饶州。三年而病、琦有田在池州建德县。命使臣掌之。是岁使臣梦黄衣数人。持一朱书漆牌。云摄饶州钤辖张琦。潭州长沙知县赵伯某。既寤。意谓琦被召命。诣鄱阳庆之。琦病已笃。不得见。家人恐其梦不祥。不敢言。而琦数询其子云。赵知县到未。子谓病中谵语。不敢对。凡月余。果有赵君者。罢长沙县归。至饶泊城下。卒于舟中。琦登时亦死。
　　
　　周滨受易
　　周滨、字东老。福州闽人。佳士也。陈了翁以兄之女妻之。滨受易于翁。如有所悟。翁喜参禅。见滨论死生之说。禅者所不能言。甚讶之。宣和中以疾卒。前一日。作诗与蔡氏甥曰、三舅报无常。滨行第三诸甥脚手忙。熟捶三挺皂。烂煮一锅汤。垢腻从君洗。形骸任尔扛。六钉声寂寂。千古路茫茫。
　　
　　蔡振悟死三
　　蔡振、字子玉。闽县人。年甫冠。从乡先生郑东卿学易。忽悟死生之理。其家在鼓山下。绍兴十七年。闻莆田郑樵。入山从老僧问禅。振作书抵樵。论儒释之学。樵见其年少而论高。疑假手于人。亲扣之。益奇怪。乃见东卿。问振所学。东卿曰。不知也。十九年四月、振来谒东卿。问尚书禹贡。得疾归家遂笃。叱出其妻。呼弟抡告以死。令抡把笔。口占一诗。曰、俟同舍生来吊。可出示之。其语云。生也非赘。死兮何缺。与时俱行。别是一般风月。诗毕而逝。
　　
　　许氏诗谶
　　许太尉将未第时。居福州罾浦巷。夜有虎自东山逾破城。入其园。伤圈豕而去。及旦、举室虑其复至。太尉不以为异。且高吟曰。昨夜虎入我园。明年我作状元。叔母戏续其下云。颠狗不要乱吠。且在屋里低蹲。邻里传以为笑。明年。太尉魁天下士。后登政府。叔母之子特以恩得官至大夫。谓之许工部。旧所居室。太尉悉以与之。后工部得心疾。家人闭不使出。所谓颠狗低蹲之语。乃其母诗实先谶也。三事郑东卿说。
　　
　　夷坚甲志卷第十十九事
　　
　　桐城何翁
　　舒州桐城县何翁者。以赀豪于乡。嗜酒及色。年五十。得风疾。手足奇右不能举。舆之同郡良医李百全几道家。治疗月余。而病良已。将去。几道饮之酒。酒半问之曰。死与生孰美。翁愕然曰、公医也。以救人为业。岂不知死不如生。何用问。几道曰。吾以君为不畏死耳。若能知死之可恶甚善。君今从死中得生。宜永断房室。若不知悔。则必死矣。不复再相见也。翁闻言大悟。才归即于山颠结草庵屏处。却妻妾不得见。悉以家事付诸子。如有二年。勇健如三十许人。徒步入城。一日行百二十里。几道见之曰。君果能用吾言。如持之不懈。虽未至神仙。必为有道之士。翁自是愈力。但多酿酒。每客至。与奕棋饮酒。清谈穷日夜。凡二十有五年。建炎初。江淮盗起。李成犯淮西。翁度其且至。语诸子曰。急窜尚可全。诸子或顾恋妻孥金帛。又方治装。未能即去。翁即杖策。腰数千钱。独行至江边。贼尚远。犹有舩可度。径隐当涂山寺中。诸子未暇走。而贼至。皆委锋刃。翁在寺。与邻室行者善。一日呼与语曰。吾欲买一棺。烦君同往取之可乎。曰、何用此。笑不应。遂买棺归。置室内。数自拂拭。又谓行者曰。吾终慁公矣。吾屋后储所市薪。明日幸以焚我柩。恐有吾家人来。但以告之。行者且疑且信。密察其所为。至暮卧棺中。自托盖掩其上。明日就视死矣。时年七十九。后岁余。翁有侄亦脱贼中。访翁踪迹。至是寺方闻其死。翁与中书舍人朱新仲翌。有中外之好。朱公尝记其事以授予云。
　　
　　庞安常针
　　朱新仲。祖居桐城。时亲识间一妇人妊娠将产。七日而子不下。药饵符水。无所不用。待死而已。名医李几道。偶在朱公舍。朱邀视之。李曰、此百药无可施。惟有针法。然吾艺未至此。不敢措手也。遂还。而几道之师庞安常。适过门。遂同谒朱。朱告之故。曰、其家不敢屈先生。然人命至重。能不惜一行救之否。安常许诺。相与同往。才见孕者。即连呼曰。不死。令家人以汤温其腰腹间。安常以手上下拊摩之。孕者觉肠胃微痛。呻吟间生一男子。母子皆无恙。其家惊喜拜谢。敬之如神。而不知其所以然。安常曰。儿已出胞。而一手误执母肠胃。不复能脱。故虽投药而无益。适吾隔腹扪儿手所在。针其虎口。儿既痛即缩手。所以遽生。无他术也。令取儿视之。右手虎口针痕存焉。其妙至此。新仲说。
　　
　　红象卦影
　　绍兴二年。庐陵董良史廷试罢。诣红象道人作封影。欲知其低昂。卦成。有诗曰。黑猴挽长弓。走向天边立。系子独高飞。中人嗟莫及。良史不能晓。占者曰。事应乃可解。及唱名。张子韶九成为榜首。张生于壬申。所谓黑猴者也。长弓、张字也。良史在三甲。其上孙雄飞。所谓系子高飞也。其下仲并、所谓中人莫及也。良史说。
　　
　　谭氏节操
　　英州真阳县曲江村人吴琦。略知书。其妻谭氏。绍兴五年闰二月。本邑观音山盗起。攻剽乡落。琪窜去。谭氏与其女被执。并邻社村妇数人偕行。谭在众中颇洁白。盗欲妻之。诟曰、尔辈贼也。官军旦夕且至。将为齑粉。我良家女。何肯为汝妇。强之不已。至于捶击。愈极口肆骂。竟毙于毒手。后盗平。邻妇同执者皆还。曰、使吴秀才妻不骂贼。今日亦归矣。因备言其死状。吴生始知之。闻者高其节。予尝为之传云。
　　
　　草药不可服
　　绍兴十九年三月。英州僧希赐。往州南三十里洸口扫塔。有客船自番禺至。舟中士人之仆脚弱不能行。舟师悯之。曰、吾有一药。治此病如神。饵之而差者。不可胜计。当以相与。既赛庙毕。饮胙颇醉。入山求得药渍酒授病者。令天未明服之。如其言。药入口。即呻呼云。肠胃极痛。如刀割截。迟明而死。士人以咎舟师。舟师恚曰。何有此。即取昨夕所余药。自渍酒服之。不逾时亦死。盖山多断肠草。人食之辄死。而舟师所取药。为根蔓所缠结。醉不暇择。径投酒中。是以及于祸。则知草药不可妄服也。
　　
　　南山寺
　　郑良、字少张。英州人。宣和中。仕至右文殿修撰广南东西路转运使。累赀为岭表冠。既奉使两路。遂于英筑大第。垩以丹碧。穷工极丽。南州未之有也。靖康元年。或诉其过于朝。朝廷遣直龙图阁陈述为漕。俾鞫之。述至英。良居家。初不知其故。盛具延述。述亦推心与饮。缔同官之好。至广州。始遣使逮良下狱。穷治其赃。榜笞不可计。奏案上。方得出狱。出之一日而良死。比断敕至。止于停官编隶。已无及矣。家人未能葬。权厝于英之南山寺。所追录宝货甚多。述遂摄帅事。建炎二年代还。以它事复为转运使许君所劾。下廷尉。削籍编置英州。太守置之南山。时良已迁葬数日。殡宫空。欲述居之。或告以实。述曰、吾前治其狱。王事也。今已死。何足畏。即居之。才三四日。白昼见良。惊曰。郑良何敢来。即感疾死。时建炎二年也。良之宅今三分为天庆观州学驿舍。其家徙江西云。三事英僧希赐言。
　　
　　贺氏释证
　　贺氏者。吉州水新人。嫁同乡士人江安行。有二子。自夫死不茹荤。日诵圆觉经。释服不辍。或劝更诵他经。贺氏曰。要知真性。本圆本觉。不觉不圆。是为凡夫。我不诵经。要遮眼耳。长子楹。登进士第。绍兴六年。为贺州签判。迎母至官。贺氏从容语其妇曰。吾诵经以来。了无梦想。比年夜艾。常见瑞光中有猊坐。欲升之未果。今白日闭目亦见佛相。是岁五月甲戌。沐浴易衣。明日食罢。盥漱如常。忽收足端坐。两中指结印。瞑目而逝。家人仓黄召医。已无及矣。郡守范直清帅其属瞻礼。叹曰。大丈夫不能如此。命画工写其像。像成。惟目睛未点。乃祷曰。精神全在阿堵中。愿赐开示。俄两目炯然。子孙扶视。皆谓再生。点睛讫复瞑。时年七十七。傅雩彦济言。
　　
　　昌国商人
　　宣和间。明州昌国人有为海商。至巨岛泊舟。数人登岸伐薪。为岛人所觉遽归。一人方溷不及下。遭执以往。缚以铁绠。令耕田。后一二年稍熟。乃不复絷。始至时。岛人具酒会其邻里。呼此人当筵烧铁箸灼其股。每顿足号呼。则烘堂大笑。亲戚间闻之。才有宴集。必假此人往。用以为戏。后方悟其意。遭灼时忍痛啮齿不作声。坐上皆不乐。自是始免其苦。凡留三年。得便舟脱归。两股皆如龟卜。张昭时为县令。为大人言。
　　
　　盘谷碑厄
　　孟州济源县。韩文公送李愿归盘谷序碑。唐元和中。县令崔浃所立。岁月既久。湮没为民井甃。政和三年。县尉宋巩巡警至其地。洗濯视之。曰、此至宝也。村民愚以为真有宝。伺宋去。碎之。无所获。弃于道上。高密人孟温舒、为令。闻之舁归县。龛于出治堂中。出治堂者、元佑中宰傅君愈所建。秦少游作记。且书之刻石。崇宁时为观望者去。温舒得旧本于民间。再刊之。但隐其姓名。亦好事君子也。
　　
　　孟温舒
　　孟温舒。为濮州雷泽令。吏不敢欺。尝有喑者投空牒诉事。左右皆愕。温舒械之。曰、彼恃废疾来侮我。命二吏随扶以出。肆诸通衢。复潜遣谨厚者物色其旁。曰、有所闻即告。果有语者曰。是人佣于某家。累年负其直不偿。故诣令诉。特口不能言耳。今乃获罪。安用令。吏以白温舒。遣执语者讯之。遂得直。一县称为神明。郭枢密三益作温舒墓志。书此事。
　　
　　盗敬东坡
　　绍兴二年。虔寇谢达陷惠州。民居官舍。焚荡无遗。独留东坡白鹤故居。并率其徒葺治六如亭。烹羊致奠而去。次年。海寇黎盛犯潮州。悉毁城堞。且纵火。至吴子野近居。盛登开元寺塔见之。问左右曰。是非苏内翰藏图书处否。麾兵救之。复料理吴氏岁寒堂。民屋附近者。赖以不热甚众。两人皆剧贼。而知尊敬苏公如此。彼欲火其书者。可不有愧乎。
　　
　　鬼呼学士
　　范镗、字宏甫。建州浦城人。布衣时。至日中无炊。里人未之奇也。一夕寒甚。自村墅回邑。假寐溪桥。中夜闻人声从桥出。若有询之者。应曰、学士寝于是。镗不疑其鬼。徐徐听之。皆涉水而济。黎明镗还浦城。人目教授生童者为学士。意所称谓此。未几镗登第。终龙图阁学士。盖宿桥之夕。相去五里许。一家设水陆。呼学士者乃鬼也。
　　
　　惠兵喏声
　　黄荐可、字宋翰。福州长溪人。绍兴中除惠州守。迓兵已至。有日者过门。闻从吏声喏。告其人曰。吏声无土。公必不赴。未行果罢。三事黄文誉说。
　　
　　廖用中诗戏
　　廖尚书用中刚崇宁初。以士人为辟雍录。已而擢第。宣和中。复以命士为录于太学。时蔡鲁公方盛。用中尝戏作诗寄所善者。曰、二十年前录辟雍。而今官职俨然同。何当三万六千岁。赶上齐阳鲁国公。好事者传以为口实。郑樵说。
　　
　　观音医臂
　　湖州有村媪。患臂久不愈。夜梦白衣女子来谒曰。我亦苦此。尔能医我臂。我亦医尔臂。媪曰、娘子居何地。曰、我寄崇宁寺西廊。媪既寤。即入城至崇宁寺。以所梦白西舍僧忠道者。道者思之曰、必观音也。吾室有白衣像。因葺舍。误伤其臂。引至室中瞻礼。果一臂损。媪遂命工修之。佛臂既全。媪病随愈。湖人吴价说。
　　
　　李八得药
　　政和七年。秀州魏塘镇李八叔者。患大风三年。百药不验。忽有游僧来与药一粒令服。李漫留之。语家人曰、我三年间化主留药多矣。何尝有效。不肯服。初李生未病时。诵大悲观音菩萨满三藏。是夜梦所惠药僧告之曰。汝尚肯三藏价诵我。却不肯服我药。既寤。即取服之。凡七日。遍身皮如脱去。须眉皆再生。边公式说
　　
　　佛还钗
　　平江民徐叔文妻。遇金人破城。独脱身贼手。出郭于水中行。惟诵观音佛名。首插金钗恐为累。掷置水中。半途迷所向。有白衣老媪在岸。呼之令上。指示其路。曰、遇僧即止。又云、恐汝无裹足。赠汝金钗。视之盖向所弃者。至一林中。见寺遂止。乃荐福也。次日、其婿蒋世永适相值。乃携以归。
　　
　　佛救翻胃
　　平江僧惠恭。病翻胃。不能饮食。夜梦一狸猫自项背入腹中。从此日甚。每过市见鱼。深起嗜想。遂发意诵观音菩萨百万声。日持大悲咒百八遍。复梦至山中遇道人。相慰问曰。吾与汝药。俄青衣童笼一鸡至。前猫自僧口出。径入笼擒鸡。因惊觉。病顿愈。
　　
　　欧十一
　　湖州民欧十一。坐误杀人。配广中。其妻在家斋素。日诵观音。欧在配所。见一僧。呼曰、汝家妻孥极念。汝欲归否。曰、固所愿。遂出药。擦其腕。初无痛楚。腕已堕地。血流不止。僧曰、可持以告官。当得归。收汝断手。勿失也。欧如言得放还。及中途。复见僧曰。汝断手在否。曰在。取而续之。吻合如初。三事皆李柽与几说。
　　
　　夷坚甲志卷第十一十八事
　　
　　梅先遇人
　　予宗人庆善郎中兴祖绍兴十二年。为江东提刑。治所在鄱阳。王元量尚书鼎从假二卒往夔峡。既回拜于廷。其一梅先者。独着道服。拜至十数不已。庆善讶之。答曰、伺郎中治事退。当请间以白。少顷庆善坐书室。梅复至曰、初至夔州数日。有道者历问所从来。令某随之去。某应曰、诺。道者曰、汝当有妻孥。安能舍而从我。某曰、惟一妻一子。今得从先生。视彼如涕唾耳。道者甚喜。曰、汝能若此。良可教。吾将试汝。即于粪壤中拾人所弃败履令食。初极臭秽。强啮不能进。道者笑自亟啖之。曰、如我法以食。历数日。觉不复臭而味益甘软。又问所以来此为何事。答曰、奉主公命为王尚书取租入。曰、如是当归毕之。此公家钱如未了。不可从我。他日未晚也。某曰、家在江东。相距数千里。岂能再来。曰、汝思我。我即至矣。又授药方三道。曰、若乏用时。可合此药货。视一日所用留之。有余弃诸道上。以惠贫窭。或无食。则茹草履。人与酒食。但享之。特不可作意。大抵无心乃得道耳。某拜之数十。又与某道服。曰、汝归见主公时。拜之如拜我。但作此衣。勿易也。庆善曰。果如此。勿复为走卒。命直书合以自近。尝召使坐取草履试之。梅展足据地坐。净涤履而食。每数日即饮水少许。久之吐其滓。莹滑如碧玉。以示庆善。庆善复还之。梅径取投口中。食履尽乃已。时方二十四岁。即与妻异榻。曰、人世只尔。殊可厌恶。汝盍同我学道。不然。随汝所之。妻始犹勉从。不一年。竟改嫁。庆善后予告。令往丹阳茅山。预三月鹤会。山有洞。常人欲入。须秉烛。然极不过数十步即止。梅索手而入。无所碍。闻石壁中若人叩齿行持者。至最深处得一涧。涧中水数尺。细视有书数轴。取得之。才沾渍其半。乃元佑中刘法师所受法箓也。后送庆善还丹阳。庆善有外兄病。每食辄吐。梅曰、瓢中药正尔治此。取数粒与服。一日即思食。旬时病尽失。去庆善寓。讯代者为除兵籍。既得文书。遂辞去。后数年。曾一归乡里。今不知所之。
　　
　　食蟹报
　　洪庆善从叔母。好食蟹。率以糟治之。一日正食。见杌上生蟹散走。大恐。呼婢撤去。婢无知。复取食。为一螯钤其颊。尽力不可取。颊为之穿。自是不敢食蟹。
　　
　　瓦陇梦
　　洪庆善妻丁氏。温州人。虽居海滨。而性不嗜杀。后至江阴。有惠瓦陇百余枚。不忍食。置之盆中。将以明日放诸江。夜梦丐者甚众。裸体臞瘠。前后各以一瓦自蔽。皆有喜色。别有十余人愀然曰。尔辈甚乐。我一何苦也。丁氏寤而思之。以瓦蔽影。必瓦陇也。梦中能密记其数。取视之。已为一妾窃食十余枚。乃愀然者也。得活者与梦中数同。
　　
　　促织怪
　　洪庆善为湖州教授日。当秋晚。宴坐堂上。闻庭下促织声极清。诣其所听之。则声如在房外。复往房外。则又在庭下。甚怪之。别令一人往听。则移在床下。又诣床下。则乃在其女床侧。竟不能测。是年妻丁氏捐馆。次年女亡。
　　
　　大录为犬
　　秀州华亭县吏陈生者。为录事。冒贿稔恶。常带一便袋凡所谋事皆书纳其中。既死。梦于家人曰。我已在湖州显山寺为犬矣。家人惊惨。奔诣寺省问。一犬闻客至。急避伏众寮僧榻下。连呼不出。意若羞赧。其家不得已遂还。既去。僧语之曰。陈大录宅中人去矣。方振尾而出。此犬腹下垂一物正方。宛如便袋状。皮带周匝系其腹。犹隐隐可辨。洪庆善尝与葛常之侍郎至寺见之。询诸僧云然。
　　
　　蔡衡食鲙
　　蔡攸之子衡。为保和殿学士。将入朝。家人呼之不醒。意其熟睡。乃为谒告。至辰巳之交方觉。谓家人曰。我非睡。乃入冥耳。初寝时。有人云。某官召。随以行。至官府。其人入报曰。追蔡衡至。既入。狱吏问曰。近日杀生何也。答曰、某举家戒杀。无有是事。吏曰、此间不容抵讳。吾徐思之。近往池上得鲜鲤。因鲙食之。但此一罪耳。吏曰、是也。即取铁钩贯颏挂树间。数武士脔肉。顷刻而尽。约食顷。体已复故。主者延升厅事。抗礼拱手问曰、保和相识否。吾乃太师门人沈某也。太师今安否。答曰、适方受刑。痛楚未定。少憩当言之。主者命饮以汤。即不痛。徐问诸兄弟及它事甚详。将退。吾祷之曰。衡作恶如许。不知何以自赎。曰、尽舍平生服用庶可救。可悉取所衣朝服金带鞍马之属。施慧林寺。且饭僧数百。为吾谢过。是日洪庆善适游寺。见主僧言之。云可以为戒。未几时。复以六百千赎所施物去。竟以是年死。六事皆庆善说。
　　
　　李邦直梦
　　孙巨源、李邦直。少时同习制科。熙宁中。孙守海州。李为通判。倅厅与郡圃接。孙季女常游圃中。李望见目送之。后每出。闻其声。辄下车便旋。邦直妻韩夫人。于牖中窥见屡矣。诘其故。李以实告。一夕梦至圃。见孙女。踵之不可。及亟追之。蹑其鞋。且以花插其首。不觉惊寤。以语韩夫人。韩大恸曰。簪花者言定之象。鞋者谐也。君将娶孙氏。吾死无日矣。李曰、思虑之极。故入于梦。宁有是。未几韩果卒。李徐令媒者请于孙公。孙怒曰、吾与李同砚席交。年相若。岂吾季女偶邪李不敢复言。已而孙还朝为翰林学士。得疾将死。客见之。孙以女未出适为言。客曰、今日士大夫之贤。无出李邦直。何不以归之。曰、柰年不相匹。客曰、但得所归。安暇它问。未及绸缪而孙亡。其家竟以女嫁之。后封鲁郡夫人。邦直作巨源墓志曰。三女。长适李公彦。二在室。盖作志时未为婿也。邦直行状。晁无咎所作。实再娶孙氏云。强行父幼安说。
　　
　　赵敦临梦
　　明州赵敦临。为太学生。政和戊戌年。诣二相公庙乞梦。梦云。状元今岁方生。绍兴乙卯。敦临始登第。状元乃汪圣锡。生于戊戌。时年十八矣。果符昨梦。
　　
　　张太守女
　　南安军城东嘉佑寺。绍兴初。有太守张朝议女。因其夫往岭外不还。怏怏而夭蒿葬于方丈。遇夜即出。人多见之。既久寺僧亦不以为怪。过客至。必与之合。有所得钱若绢。反遗僧。尝有二武弁。自广东解官归。议投宿是寺。一人知之。不欲往。一人性颇木强。不谓然。独抵寺。方弛担。女子已出曰。尊官远来不易。客大恐诱之使去。即驰入城。解潜谪居而卒。有孙营葬。憩寺中。为所荏苒。得疾几死。绍兴二十年。郡守都圣与洁率大庾令迁之于五里外山间。今犹时出与村落居人接。予尝至寺。老僧言之。犹及见其死时事云。
　　
　　大庾震吏
　　绍兴二十一年二月晦。大庾令连潜。正午治事。书吏抱文书环立。忽黑气自庭入。须臾一厅尽暗。雷电大震。吏悉仆地。令悸甚。手足俱弱。亦扑于案下。少顷即散。众掖令起。吏死者四人。二录事二治狱者。盖昔皆为经界吏云。连令说。
　　
　　张端悫亡友
　　张端悫。处州人。尝为道士。平生好丹灶炉火。初与一乡友同泛海如泉州。舟人意欲逃征税。乘风绝海。至番禺乃泊舟。二人不得已少留。乡友者得疾死。张为殡敛。寄柩僧寺。一夕寝未熟。而友至。呼其字曰。正父公酷好炉鼎。何为也。张悟其死。应曰、吾自好之。何预君事。即闭目默诵大悲咒。才数句。友已知曰。偶来相过。何为尔也。即去。久之复梦曰。我与君相从久。今当远别。不复再见。幸偕我行数步相送。张诺之。与俱行数步。至一红桥。友先行。语张曰。君且止。此非君所宜过。挥泪而别。既觉不能晓。后数日。广帅王承可侍郎。令诸刹凡寄殡悉出焚。张念其故人。命僧具威仪火之城下。收其骨。至一桥掷水中。乃梦中所至处也。时绍兴十八年。张生说。
　　
　　六鲤乞命
　　汪丞相廷俊。宣和中。为将作少监。郑深道资之为同寮。一日坐局。汪得六鲜鲤。将鲙之。郑不知也。方假寐。梦六人立阶下。自赞云。李秀才。乞公一言干少监乞命。郑曰、不知君等何罪。俱曰、只在公一言。郑许诺。既寤达之汪公。汪曰、适得六鲤。将设鲙。岂为是邪。遂放之。郑自是不食鱼。深道说。
　　
　　五郎鬼
　　钱塘有女巫曰四娘者。鬼凭之。目为五郎。有问休咎者。鬼作人语酬之。或问先世。验其真伪。虽千里外酬对如响。莫不谐合。故咸安王韩公兄世良尤信匿。导王令召之。巫至韩府。而五郎者不至。巫踧踖不自安。乃出。后数日。偶至灵隐寺。鬼辄呼之。巫诘其曩日不应命。曰、门神御我于外。不能达也。
　　
　　东坡书金刚经
　　东坡先生居黄州时。手抄金刚经。笔力最为得意。然止第十五分。遂移临汝。已而入玉堂。不能终卷。旋亦散逸。其后谪惠州。思前经不可复寻。即取十六分以后续书之。置于李氏潜珍阁。李少愚参政。得其前经。惜不能全。所在辄访之。冀复合。绍兴初。避地罗浮。见李氏子辉。辉以家所有坡书悉示之。而秘金刚残帙。少愚不知也。异日偶及之。遂两出相视。其字画大小高下。黑色深浅。不差毫发。如成于一旦。相顾惊异。辉以归少愚。遂为全经云。黄文誉说。
　　
　　何丞相
　　缙云何丞相执中在布衣时贫甚。预乡贡。将入京师。无以为资。往谒大姓假贷。阍人不为通。捧刺危坐。俟命。主人昼寝。梦黑龙蟠户外。惊寤出视。则何公在焉。问之曰。五秀何为至此。何第五。五秀者。其人呼秀才云。以所欲告。主人举万钱赠之。且曰、君异日言归。无问得失。必过我。何试竟。复造其家。馆于外庑。迨日暮。执卷徙倚楹间。主人仿佛又见黑龙蜿蜒而下。攀绕庭柱。就视之。则又何公也。心异之。密告何曰。君且大贵。毋相忘。已而何擢第。调台州判官。有术者能听物声知吉凶。闻谯门鼓角声。曰、是中有贵人。谁其当之。或意郡守贰。视之不然。凡阅数日。不可意。一日何乘轿出。术者见之。曰、此真贵人。角声之祥。不吾欺也。何后以徽宗皇帝藩邸恩。至宰相。终于太傅。赠清源郡王。
　　
　　潘君龙异
　　缙云富人潘君。少贫。尝贸易城中。天且暮。值大雨。急避止道傍人家。不能归。因丐宿焉。不知其倡居也。倡夜梦黑龙绕门左。旦起视之。正见潘卧檐下。心以为异。延入厚礼之。欲与之寝。潘自顾贫甚。力辞至再三。强之不可。一日醉以酒合焉。自是倾家赀济之。不问其出入。潘藉以为商。所至大获。积财逾数十百万。因娉倡以归。生子擢进士第。至郡守。其家至今为富室云。
　　
　　横山火头
　　常州横山观火头。暑月汲井。得冰一片。有蛙立其上。方以手执冰。蛙跃去。乃食其冰。遂绝谷不食。初不知书。自此晓然。后不知所之。宣和中也。李弥正似表说。
　　
　　松江鲤
　　平江王子简。以四月八日至松江。市鱼虾放生。得巨鲤以为鲙。庖人取鱼断尾去鳞。惟头腹未殊。忽跃入江中。顷之索鲙。庖人以告。子简不加责。然意其鱼死矣。明年复以是日游松江。如前市鱼之鲤。鳞尾歼焉。庖人视之。盖昨岁鱼也。竟食之。
　　
　　夷坚甲志卷第十二十五事
　　
　　林积阴德
　　林积。南剑人。少时入京师。至蔡州。息旅邸。觉床笫间物逆其背。揭席视之。见一布囊中有锦囊。又其中则锦囊。实以北珠数百颗。明日询主人曰。前夕何人宿此。主人以告。乃巨商也。林语之曰。此吾故人。脱复至。幸令来上庠相访。又揭其名于室。曰某年某月日剑浦林积假馆。遂行。商人至京师。取珠欲货。则无有。急沿故道。处处物色之。至蔡邸见榜。即还访林于上庠。林具以告曰。元珠具在。然不可但取。可投牒府中。当悉以归。商如教。林诣府。尽以珠授商。府尹使中分之。商曰。固所愿。林不受。曰、使积欲之。前日已为己有矣。秋毫无所取。商不能强。以数百千就佛寺作大斋。为林君祈福。林后登科至中大夫。生子又字德新。为吏部侍郎。
　　
　　林氏富证
　　姑苏人殿中丞吴感初。造宅圬墁既毕。明日墙壁间遍印鹤爪。仿佛若林字。居数月。颇有怪异。往往至夜分。则白衣数人泣而出。吴君卒。其家他徙。同郡林茂先大卿售得之。卜居才一日。见庭前小儿数十皆白衣。行至屋角不见。即命斸其地。未数尺。得银孩儿数十枚。下皆刻林字。悉货之。自此巨富。
　　
　　雷震石保义
　　绍兴十六年夏。镇江大雨雷电。发屋撤木。火球数十衮于地。长人不可数。皆丈余。朱衣青袖。持巨斧。入一屠家。屠者死之。又入数家。询巡辖递铺石保义所在。至军营中得其居。石生正抱子。长人挥去之。死斧下。焦山湛老说。
　　
　　食鳝戒
　　绍兴戊辰三月。平江小民醉中食鳝鱼。误吞其钩。线犹在口旁。急以手牵之。线中断。钩不可出。痛楚之甚。几不救。旬日始能食。
　　
　　缙云鬼仙
　　处州缙云鬼仙。名英华。姿色绝艳。肌肤绰约。如神仙中人。居主簿廨中。建炎间。主簿王传表弟齐生者。与之相好。交欢如夫妇。簿家亦时见之。以诘齐。齐笑不答。一日与英偶坐而簿至。英急入帐中。簿求见甚力。英曰。吾容色迥出世人。若见我必有惑志。子有室家。恐嫌隙遂成。非令弟比。决不可得见也。居无何。簿妻病心痛濒死。更数医莫能疗。英以药一剂授齐生。云以饮尔嫂。当有瘳。世间百药不能起其疾。若不吾信。则死矣。齐先以白簿。簿曰、人有疾而服鬼药。何邪。妻虽病困。然微闻其言。亟攘药服之。少顷即苏。明日而履地。举室大感异之。逾年齐辞归。英送至临安城外。曰。帝城多神明。不可入。将告别。英泣曰、相从之久。不忍语离。观子异日必死于兵。吾授子一炷香。愿谨藏去。脱有难焚之。吾闻香烟。即来救子。但天数已定。恐不可免尔。既别而齐生从张王俊军淮上。与李成战。竟死。久之他盗犯缙云。吏民奔窜。及盗去。堂吏某中奉者。据主簿官舍。簿乃居山间。英至山间间簿妻何以未反邑。具以告。英曰、吾能去之。盛饰造中奉宅。因称主簿侍儿。厉声谯责。忽不见。中奉大恐急徙出。尝有部使者至邑。威严凛然。官吏重足正坐厅事。一妇人缓行庑下。历阶戺而升。讶之。以询从吏。皆不敢对。会邑官白事。语之曰。诸君婢媵不为堤防。乃令得至此。众以英为解。惧甚。即日治行。后转之丞厅。丞为所染。沿檄案行经界。英亦同涂。丞未几死。邑令赵道之欲去其害。斋戒数日。将奏章上帝。英已知之。语令曰。吾非下鬼比也。若我何。俄斋室振动。令家大小皆病。遂不敢奏。至今犹存。闾丘宁孙叔永说。
　　
　　宣和宫人
　　宣和中。有宫人得病谵语。持刃纵横不可制。诏宝箓宫法师治之不効。尽访京城道术者。皆莫能措手。于是闭之空室。不给食。如是数年。有程道士者。从龙虎山来。或以其名闻。命召之。上曰、切未可启户。彼挟刃将伤人。道士请以禁卫数百。执兵仗。围其室三匝。隔门与之语。且投符使服。宫人笑曰。吾服符多矣。其如予何。遂吞之。已而稍定。曰、此符也。得。道士遂启门。宫人譊譊不已。然既为符所制。不能出。道士以刀划地为狱。四角书火字。叱之曰。汝为何鬼所凭。尽以告我。不然。举轮火焚汝矣。不肯言。取火就四角延烧。始大叫曰、幸少宽我。将吐实。道士为灭去两角火。乃言曰、吾亦龙火山道士。死而为鬼。凡丹咒法箓。皆素所习。故能解之。不意仙师有真符。今不敢留。愿假数日而去。道士怒曰。宫禁中岂宜久此。必速去。即入奏曰。此鬼若不诛殛。必贻祸他处。非臣不可治。遂缚草为人。书牒奏天讫。斩之。宫人即苏。
　　
　　京师道流
　　京师有道流。居城外。梦一神将告之曰。帝遣我等五百辈。日侍左右。从师行持。自是法大振。尝骑驴入城。见一村民。急下驴语之曰。有妖鬼随汝。不可不除。命俱至茶肆。市人千百聚观。道流遣神将杖之。民号呼不已。杖毕。饮之以符。即如平常。有恶少年语众曰。第能杖有鬼者。不能杖我。道士大怒。又叱神将杖之二百。恶少年受杖。号呼如前人。且谢罪。乃释之。未几复梦神人来告曰。帝以师妄笞平民。令吾特牒尽索神将。既寤。法不复行。得大病几死。二事强幼安说。
　　
　　仓卒有智
　　秀州士大夫家一小儿。才五岁。因戏剧。以首入捣药铁臼中。不能出。举室无计。或教之使执儿两足。以新汲水急浇之。儿惊啼体缩。遂得出。又有一儿观打稻。取谷芒置口中。黏着喉舌间。不可脱。或令以鹅涎灌之即下。盖鹅涎能化谷也。二者皆一时甚急。非仓卒有智。未易脱也。闻人茂德说。
　　
　　汪彦章跋启
　　钱塘关景仁子开为税官。为其下告讦。郡守械之狱。子开弟子东注往会稽。告急于兵部侍郎汪彦章。汪为驰书属杭守。事遂释。子开具启谢汪。未达而死。子东为致之。汪书其后曰。解晏子之骖。昔曾伸于贤者。挂徐君之剑。今有感于斯文。
　　
　　六合县学
　　真州六合县。自兵戈后。学舍焚燎无遗。诸生相与筑茅屋十数间以居。久之议欲迁徙。初邑有废寺。当群盗既息。一僧出力丐钱经营之。尝取石郊外。得两大石颇平。移置诸殿前之沟上若桥然。凡累年寺略成而主僧死。无有继者。县因即其宫为学。方聚工葺治。揭沟石去之。其阴大刻县学两字。莫知何岁月也。则此寺当为学校。疑若冥数云。县人崔嵓叔詹说。
　　
　　高俊入冥
　　昔东坡先生居儋耳。有处女病死。已而复苏。云追至地狱。其系者率儋耳人也。近夔州戍兵高俊事大类此。岂非所谓地狱者。一方各有之事。托人以传。用为世戒欤。俊家睢阳。世为卒。隶雄威军。绍兴二十二年正月辛亥、登夔之高山。逢一人披发执杖。出符示俊。曰、受命追汝。俊恐怖亟归。彼人随之不置。俊至家。举食器掷之。彼人怒扼其喉。俊立仆地。即觉从而西。且行且出其符。凡大书数行。后有押字。俊不识也。行久之。路正黑。俄豁然明。见城郭严峻。四隅铁扉甚高。四顾廛市列肆。如一郡邑。其中若大府。两庑囚系几满。一女子悬足于桁。吏曰。前生妄费膏油以涂发。故悬以沥之。又一女反缚。以钳钳其舌。吏曰、生前好摇唇鼓舌者。后所识宁江都将。荷铁校。曳铁锁。狱卒割剔其股文。血肉淋漓。形容枯瘠不类人。左右破脑者。折胫者。折肱者。穴胸者。百十人环守之。吏曰、生前贼杀无辜者也。一部将亦同系。棰掠无全肤。次则市之鬻面者。曰冉二。死已数年矣。前烈一大瓮。畜腐水败泔。其七已空。吏曰、是尝弃面与水浆。今积于此。日使尽三柸。又有鬻饧者黄小二。为狱卒。劳问俊曰。汝何时来耶。与俊同曹追者凡三百余人。奉节令赵洪。先一夕死。亦彷徨庭下。堂上黄绶主者呼俊曰。汝以何年月日时生乎。俊曰、俊年二十五岁。六月二十四日辰时生。主者披籍曰。吾所追乃生于己时者。使俊止以俟命。其它一一问如前。有即荷校驱而东去者。亦有闭诸庑者。庭中壮士金甲持斧立。俊进揖曰。主者留俊。而未有以命。奈何。曰、吾为汝入白。顷之出。曰、可去也。戒一童曰、速与偕行。或埋瘗则无及矣。童导俊由始来之路。其正黑者既穷。即失此童。惟望西而行。殆数里登山。下有河流。溺者不可计。官曹坐岸上。使卒徒拥行人入于河。入者为鱼龙所啖食。能涉而得岸者。百不一二也。益大恐。奔及重岭。乃东行至平川。二径交午。不知所适。憩川上。伺过者将问津。有犬来牵俊衣。趋左径。凡七里许。复失犬。独进逾前冈。抵大溪。甫过桥而桥坏。后一骑来。迫坏桥呼曰。急治桥。寻有四五人负大木横其溪。骑者不克度。俊俞益疾步。逾时达夔之东津。视其体则裸也。或诟之。欧其背。遂惊寤。盖死二日。家方谋瘗之云。晁公遡作说。
　　
　　鼠坏经报
　　邵武泰宁瑞云院僧有贵。持律甚严。尝坐方丈。有新生鼠三四继堕于前。谛视悉无足。命取梯探其穴。乃鼠母用金刚经碎以为窠。是以获此报。董文誉说。
　　
　　诵天尊止怖
　　陈季若言平生多梦。怖不能独寝。每寝熟必惊魇。甚患之。梦有教者曰。但持元始天尊灵宝护命天尊号。每日晨兴。焚香诵二号。各三十过。久当有益。如其言。不一岁。怖心不萌。或夜独卧古驿中亦无苦。至今不少懈。
　　
　　僧为人女
　　僧善旻者。长沙人。住持洪州观音院。已而退居光孝之西堂。绍兴二十三年秋得疾。鄱阳董述为司户参军。摄新建尉。居寺侧。怜其病。日具粥饵供之。旻每食必再三致谢。光孝主僧祖璇诮之曰。汝为方外人。而受俗人养视如此。惓惓有欲报之意。以我法观之。他生必为董氏子矣。旻虽感其言。终不能自克。时董妻汪氏方娠。璇阴以为虑。而董旦暮供食。情与亲骨肉等。旻病益笃。以十月二日巳时死。寺中方撞钟诵佛。外人入者云。司户妻免身得女矣。较其生时。旻适死云。女数月而夭。祖璇说。
　　
　　向氏家庙
　　钦圣宪肃皇后侄向子骞妻周氏。贤妇人也。初归向氏。自以不及舅姑之养。乃尽孝家庙。行定省如事生。未尝一日废。岁时节腊。于烹饪涤濯。必躬必亲。政和间。随夫居开封里第。得疾。于梦中了了见五六人。若世间神庙所画鬼物。内一人取所佩箧椟。出纸小幅。满书其上。字不宜识。既而断裂作丸。如所服药状。取案上汤饮。劝周曰、服此即安。周取服不疑。既觉。即苦咽中介介噎塞。饮食不能下。疾势且殆。周自念此非医所能为。而世间禳禬事。又素所不信。但默祷家庙求佑。数日后因服药大吐。始能进粥。且肉食。既有间。梦仙官乘羽盖车。冉冉从空下。仪从甚盛。升堂坐。取前五六鬼棰扑于廷。如鞫问状。诸鬼取医所治药与所余粥肉之属。各执以进。曰、所见惟此耳。内一鬼乃书纸作丸者。独战栗戄惧。于唾壶中探取丸书。展之复成小幅。文字历历如故。上之仙官坐间。命行文书械诸鬼付狱。徐整驾而去。周涣然寤。即履地复常。后享寿七十。仙官盖家庙神灵也。周仲子汸说。
　　
　　夷坚甲志卷第十三十八事
　　
　　狄偁卦影
　　狄武襄之孙偁。得费孝先分定书。卖卜于都市。芗林向伯共子諲自致仕起贰版曹。偁为写卦影。作乘巨舟泛澄江。舟中载歌舞妇女。上列旗帜导从之属甚盛。岸侧一长竿。竿首幡脚。猎猎从风靡。诗云、水畔幡竿险。分符得异恩。潮回波似镜。聊以寄君身。向读之甚喜。自以必复得谢。浮家泛宅而归。但未尽晓。一日上殿占对颇久。中书舍人潘子贱良贵摄记注侍立。前呼曰。日晏恐勤圣听。向子諲退。而天语未终。向不为止。潘还就班。少焉复出。其言如前。向乃趋下。明日各待罪。上两平之。已而各丐外。尚章再上。以学士知平江府。封官三月余。力请谢事。优诏进秩以归。始尽悟卦意。水畔幡竿。指潘公也。而出守辅郡。上眷益厚。所谓分符得异恩也。潮回者。言自朝廷还。波似镜者。平江也。聊以寄君身。谓姑寓郡斋。终当归休耳。郏次南说。
　　
　　死卒致书
　　绍兴戊午。吕丞相居天台。族婿李修武。寓会稽虞氏馆。方与妻对食。一走卒以丞相书至。李接书展读。其人曰。本府某提辖。已在大善寺。使邀修武。李诺之。须更起更衣。久不出。妻往寻之。乃见在圃内池水。上身没至腹矣。急呼童仆共拯之。得不死。徐问所见。曰、适与某提辖饮梅花酒。乐作正欢。而尔辈挟我出。不能终席。殊败人意也。池四面有桃梅数十本。遣视走卒。已失所在。后半月。有自天台来。言提辖者死几月矣。走卒乃丞相所遣至李氏者。道死于嵊县。县人检尸得其券帖。独不见丞相书。是日盖李得书日也。死卒能致生人书。亦异矣。傅世修说。
　　
　　傅世修梦
　　傅世修。会稽人。乡举不利。梦入省闱。试德隆则晷星赋。次夜又梦如初。试卷内画巨钩。钩下有髯龙。用爪覆李伯时马五六纸。傅以梦稍异。因志之。后三年乡贡。明年省试天子以德为车赋。默念车有轨。轨者晷也。当□□□而不利。又三年。复赴省试天地之大德曰生赋。策问马政。遂中第。乃悟昨梦。自解曰。德隆者。大德也。星者曰生也。卷中画马。马政也。而不了髯龙之义。既奏名。谒谢坐主。见勾龙庭实校书。言傅所试卷在其旁中。勾龙状貌甚伟而富髯须。乃尽晓画中意。时绍兴十二年。
　　
　　樊氏生子梦
　　衢人樊国均说建炎庚戌岁。其父察。调宣州通判。代乡人徐昌言。明年八月当赴官。是岁十二月七日。樊夜梦是月二十五日宣卒携书来迎。抱一小儿拜廷下。讶其无仪从之物。答曰、途间盗梗。不敢以器皿来。只有青盖及数轿耳。问所以抱子状。曰、家无妻室。唯此一子。爱之故以自随。次日以白父。父曰、心思之官。故梦如是。是时樊妻柴氏孕。当以正月免身。岁未尽五日。忽苦腹痛。将就蓐。宣卒张德以徐通判书来。云已得祠禄归乡就携迓。兵来樊视其人。绝类所梦者。但不抱子。而询所赍物。其答与梦中言无异。至暮。柴诞一子。既阅月。俱往宣城。张德者来谒告曰。向被差时。一子才六岁。以无母留姑氏拊养之。今归则死矣。问其曰。乃与柴氏诞子时同。则梦中之祥。盖当为樊氏子也。
　　
　　杨大同
　　杨大同。怀州人。未第时。随兄官下。尝与兄之小儿肩舆为戏。儿已下轿。杨揭帘。见妇人抱幼女坐轿中。大惊异。即以兄子归。急出外舍。思所以挑招之策。旋踵间妇已在卧内。笑曰、在此待子。遂与之狎。问其故。曰、我某家妇。夫行役不归。累年。以子独居。故逸而从子。子勿泄勿娶。我虽久此。外人不能知。自是与同寝食。历数月。杨颜色日枯悴。兄家疑之。亦尝闻夜榻人声。意有淫厉。呼道士以天心六丁符箓治之。妇忽变形作可畏相。欲杀杨。杨哀鸣恳拜。曰、请后不敢。遂如初。少时自垂泣辞去。曰、我乃尔三生前妻。此女尔女也。尔为商往他州。顾恋倡女不知还。我贫困不能自存。携此女赴井死。诉之帝。帝令天狱□法曰。尔逐利忘家。致妻子死于非命。虽有别善业。当登科。然终不能享。自此十年间将受报。我以前缘未断。来寻盟。今数尽当去。亦从此受生矣。出门即不见。绍兴五年。杨登科。再仕为广西帅属。以事至柳州。过灵文庙。庙祝请入谒。杨不可。祝曰、不然。神且谴怒。杨叱之。径谒太守。饮汤未毕。盏落手而仆。即死。皆云柳侯所怒。不知其向来事也。相距正十年云。傅世修说。
　　
　　董白额
　　饶州乐平县白石村民董白额者。以侩牛为业。所杀不胜纪。绍兴二十三年秋得疾。每发时。须人以绳系其首及手足于柱间。以杖痛捶之。方欣然忘其病之在体。如是七日方死。董平生杀牛。正用此法。其死也。与牛死无少异云。
　　
　　婺源蛇卵
　　徽州婺源县。绍兴二十三年七月三日。大雷雨。邑中有老树。蟠结数十围。震为数截。中藏蛇卵十余斛。或取碎之。每壳中必一物诘曲其间如鳝然。鸡猪食之辄死。小民食死猪肉者亦死。卵大小如弹丸。如小橘。去县十五里。有巨蟒同时震裂。皆疑其为蛇母云。予族人邦直。时为邑尉。尝取其卵碎之。实然。
　　
　　郑氏女震
　　婺州武义县郑亨仲资政。族中三女。从姊妹也。皆未适人。长者十八岁。次十四岁。次十二岁。绍兴二十四年二月六日。族有姻会。三女往观之。会罢。亲族相聚博戏。忽大雨震电。三女皆舍去。自便道小户欲还家。未至而火灭。共憩一小亭上。族人遣婢明灯视之。则皆仆地。其一已震死。裸卧雨中。衣服粘着柱间。其一体半焦。衣皆破碎。其一无所伤。扶归。明日方苏。问之。曰、方行次。忽满眼黑暗。无所睹。遂惊蹶如睡。他皆莫知也。身焦者数日方能言。亦不死。刘邦翰于宣说。
　　
　　郑升之入冥
　　衢人郑升之。宣和间为枢密院医官。后居湖州累年。尝往临安。于轿中遇急足持文书来。视之。乃追牒也。上列官爵姓名二十余人。郑在其末。读毕。即恍惚如醉。还家而病。前使亦至。呼之遂随以行。路半明半暗。如月食。夜到冥府。使者先入。郑窥窗间。见两廊皆囚。而以泥泥其首。少顷呼入。主者问曰。汝当死。有阴德否。曰、无。尝从军乎。曰、然。曰、汝昔宣和中随诸将往燕山。有二卒得罪于将。欲斩之。以汝谏获免。又汝在京师时。好以药施人。有之否。郑曰、颇忆有之。主者曰。有此二美。当令汝还取元。牒判云。特与展年放还。郑拜谢。既出门。询向使者曰。吾复活几何年。应曰。不知也。将行。使者曰。汝平生好饮。余沥沾几案间。积已数十。须饮讫。乃可去。即举一瓮甚臭。强郑令饮。饮三斗许。不能进。失手坠瓮。乃醒。又病一月方愈。自以阴限不明书年数。常恐死。乃别所知者。自还乡治冢地。明年。其所知者邢怀正孝肃为衢签。见郑之子。则郑已死矣。计其复生。仅旬月云。邢怀正说。
　　
　　黄十一娘
　　福州候官县黄秀才女十一娘。立帘下观人往来。一急足直入曰。官追汝。女还房。即苦心痛。死经日复生。曰、追者与我俱行数十里。忽有恐色。曰。吾所追乃王十一娘。误唤汝。今见大王。但称是王氏。若实言。当捶杀汝。我强应之。至官府。见三人鼎足而坐。中坐者乃我父也。望我来。即凭轩问曰。汝何为来此。曰、正在帘内。为人追至。及中途。则言当追王十一娘。而误追我。戒我不得言。父还坐。谓东向者曰。所追王氏。今误矣。曰、公何以知之。曰、此吾女也。东向者即命吏阅簿。顾曰、果误矣。又笑曰、王法无亲。今日却有亲。皆大笑。乃放我还。郑彦和知刚说。
　　
　　谢希且
　　徐人窦思永。居洪州。妻郑氏、方娠。绍兴二十三年闰十二月一日。思永梦洪州监税秉义郎谢希旦来。拜不已。思永不敢受。梦中愧谢。睡觉至亥时。妻生一子。旋闻寺击钟。问之。则谢生正以是时死矣。思永名其子曰宜哥。谢氏后知之。云希旦小字。实曰宜哥。则窦氏子为希旦后身昭昭矣。希旦、邵武人。亦知书。思永登二十四年进士。与予妻族有连。闻其说。
　　
　　卢熊母梦
　　卢熊、邵武人。校书郎奎之子。绍兴二十一年。赴试南宫。母樊氏。梦数人舁棺木至中堂。曰、此夫人母也。号泣而寤。以告奎曰。人言梦棺得官。若三郎者。熊行第三。恐有登科之兆。如君者。或有迁官之喜。今乃吾亡母。此何祥也。奎未能遽晓。质明出视事。既归。有喜色。遥呼其室曰。吾为尔释昨梦矣。尔母何姓。樊氏矍然悟。盖其母乃熊氏也。于是知熊必擢第。已而果然。熊说。
　　
　　范友妻
　　张渊道。绍兴五年为右司郎官。兵士范友居于门侧。其妻以九月二十四日死。已敛而未盖棺。翌日五鼓。张六参入朝。方传呼。范妻忽自棺中举手撼其夫。夫惊问之。曰、适有数鬼来此。一判官绿袍。满面皆猪毛逆生。问我踪迹。答云、夫范友。本黄河埽岸兵士。因张郎官入西川。差为水手。后从至行在。今为院子。判官颔之。方徘徊间。忽闻人呼右司来。诸鬼皆奔散。独判官叹恨曰。收气不尽矣。方出门去。犹未远也。妻复起能饮食。又十日竟死。
　　
　　妇人三重齿
　　郑公肃右丞雍侄某。家于拱州。时京东饥。流民日过门。有妇人尘土其容。而貌颇可取。郑欲留为妾。妇人曰、我在此饥困不能行。必死于是。得为婢子幸矣。乃召女侩立券。尽以其当得钱。为市脂泽衣服。妇人慧而丽。郑嬖之。凡数月。一夕大雷雨。闻寝门外人呼曰。以向者妇人见还。此是饿死。数不当活。郑初犹与问答。已而悟其怪。拒不应。旦而念之。欲遣去。又恋恋不忍。计未决。他夜扣门者复至。郑骂曰。何物怪鬼敢然。任百计为之。我终不遣。相持累夕。妇人忽苦齿痛。通夕呻吟。天明视之。已生齿三重。极聱牙可畏。郑氏皆惧。即日遣出。形状既异。无复有敢取之者。竟死于丐中。会稽唐门先信道。郑出也。云少时闻母言云。然而失其舅名。
　　
　　马简冤报
　　秦州人马简。本农家子。因刈粟田间。有妇人窃取其遗穗。为所殴。至折足而死。里胥执赴府。简长六尺余。躯干伟然。府帅奇其人。曰、汝肯为兵。吾宥汝。简从命。遂黥为卒。后童贯择健儿好身手者为胜捷军。简隶马兵。罢后从张渊道侍郎为仆。张公为桂林守。尝令曝画于檐间。简取三足木床登之。才一级。失足而坠。旁观者以为无伤。简起坐。大声呻痛。曰、损我脚矣。拔所佩小刀欲自刺。人急视之。则骨廉骨已出。伤处流血如注。简曰、方登梯时。觉眼界昏然。如人自空推我下。故跌。乃自言旧事。曰、必此冤为之。数日死。
　　
　　陈升得官
　　邵武威果卒陈升。嗜酒。尝大醉。感其身世微贱。叹曰。何日脱此厄。少顷。如梦非梦。有人告曰。明日为官人。何叹也。升明旦醒。能忆其语。曰、鬼神戏我如此。我何从得官。其日薄暮。欲至军校之舍。闻一卒与军校耳语。卒既出。升随其后。与俱至酒家饮。又与之钱。稍醉。问之曰。尔适告管营何事。卒具以语之。曰、营中某人等谋乱。欲以夜半烧谯门。伺太守出救火。即杀之为变。升亟与之同谒军校。三人偕列名。走告于郡。郡守亟召兵官。密将他营兵如状中人数。捕之皆获。狱具悉斩之。告者皆得官。升为承信郎。时绍兴十三年。
　　
　　了达活鼠
　　吉州隆庆长老了达。言尝寓袁州仰山寺。与同参数人。约往他郡行脚。取笠欲治装。见笠内有鼠窠。实以碎绢纸。新生鼠未开目者五枚。啾啾然。达欲去之。恐其死。乃谢同行者。托以他故不往。又数日。五鼠能行。达以粥食饲之。每夕宿笠中。旬余始不见。其中洁然无滓秽。得净笠衣及茶一角。达意其窃以来。悬之僧堂。三日无取者。于是白主者告于众。以其茶为供而行。自是所至不蓄猫。鼠亦不为害。
　　
　　鱼顾子
　　井度为成都漕。出行部。至蜀州新津。买鱼于江。其重数斤。命庖人鲙之。方操刀间。鱼跃入水中。庖惧得罪。有渔舟过其下。乃郑重嘱之。许以千钱。约必得如前鱼巨细相若者。渔人问向所买处。曰、去此一里许。得之江潭窟中。渔人即鼓桌往所指处。一举网。获长鱼以还。庖视之。乃适所坠者也。盖方春时。鱼产子苇间。其母日往来顾之。至成鱼乃去。或母获则子不能育。故渔者以是候之云。杜莘老起莘说。
　　
　　夷坚甲志卷第十四十八事
　　
　　开源宫主
　　刘允、字厚中。潮州海阳人。登绍兴四年进士第。宣和甲辰、除知循州。命下遽乞致仕。会朝廷以复燕云肆赦。虽已告老。并许复从宦。刘独不起。而出入闾里。饮食起居。了无衰相。亲旧交口劝勉。确然不回。明年春、丁母忧。感疾。正昼忽起。呼其子昉曰、有诏授我奎文殿学士。昉听未审。复质之。刘挽其手。书奎文二字。曰、须为作札子辞。不获命。则具谢表。又数日。复言天官已除他人。吾免矣。家人喜相贺。遂浸安。然绝不茹荤。至四月一日。又曰、吾比得开源宫主。盖仙官之最清要者。吾甚乐之。家人曰、岂其梦邪。曰、非也。适有人报甚明。非久去矣。即索纸笔疏数事。大抵以丧葬过度为戒。又三日、整衣起坐。呼二子昉、景。告以从治命。中夜而卒。前数夕。乡人李正甫、梦谒刘。见吏卒盈门。云来迎新君。其邻许氏妇、亦梦所居巷陌间。幡幢宝盖。飞扬杂沓。顷之、刘冉冉从导者而去。既卒数日。肌体柔滑如生。四支皆可伸屈。时方烝暑。而色不少变。刘少时。当元佑丙寅中秋之夕。梦游一洞府。见塑像道装。青娥在旁指曰、此公前身也。既寤作八诗以纪之。至是颇应云。其诗曰、银筑层台玉砌成。五云深映百花明。兽环响彻重门启。无限青娥喜笑迎。一青鬟前引度回廓。帘卷云间旧院堂。松桂满庭龟鹤在。俨然丰观道家装。二徐入东堂百步余。虚堂犹记旧来居。牕纱掩映琼签轴。尽是当时读遍书。三曈昽瑞日照觚棱。溶曳祥烟远栋甍。松桧雅知人趣尚。风来偏作步虚声。四侧金坛畔虬松老。甃玉池边绶鹝长。吟折紫芝香满手。数声鸣凤在修篁。五兽炉烟和百花香。玉叶琼枝倚两旁。一曲云和鸾鹤舞。劝人争捧九霞觞。六云母屏间看旧题。醉吟阿母碧桃枝。群仙指点未题处。更乞凌虚白鹤词。七步出朱宫日渐移。青鬟罗拜问归期。尘缘若断人间世。看取蟠桃正熟时。八潮人陈安国尝叙其事。昉后更名旦。仕至太常少卿。绍兴庚午。终于直龙图阁知潭州。景尝知台州。
　　
　　漳民娶山鬼
　　建州人范周翰、为漳州司理参军。郡近村民有以负薪为业而无妻者。久之得一妇人。遂与归。以二笼自随。其家皆喜。唯民妹独见妇一足。不敢言。至夜同寝。日高不启门。父母坏壁以入。但白骨在床。发其箧。皆瓦石及纸钱耳。盖山魈类也。
　　
　　王刊试卷
　　梁山军人王刊、字梦锡。初名某。尝梦至大官府。见巨牌揭于壁间。有王刊二字。遂更今名。已而预贡。崇宁五年赴省白昼遇黄衣卒于通衢。持试卷三通与之。刊愧谢。但有三百钱以劳之。曰、我若及第。当厚报汝。其人唯唯而去。遂以所得卷子入试。其年登科。竟不知为何人也。刊官至朝奉待。
　　
　　杨晖入阴府
　　绍兴二十二年。虔卒齐述叛。未扑灭间。吉州吉水县民杨晖。梦追入阴府。见数百人身披三木系庭下。主者责晖曰、汝何敢与齐述为乱。晖曰、晖乃吉水村民。与述了无干涉。主者曰、然则误矣。即遣还。
　　
　　吴仲弓
　　郑州人吴仲弓。建炎末。知桂阳监。时湖湘多盗。仲弓一切绳以重法。入狱者多死。及得疾。绕项皆生痈疽。久之疮溃。喉管皆见。如受斩刑者。一日命家人作烝鸭欲食。未及而死。死之二日。司理院推吏忽自语曰。官追我证吴知郡公事。即死。时衡州人刘式为司理。亲见之。
　　
　　芭蕉上鬼
　　绍兴初。连南夫帅广东。曹绅以宣义郎摄机宜。连公前后所杀海寇不可计。或同日诛一二百人。曹皆手处其事。不暇细问也。以是论功。迁官至朝奉大夫。后为广倅。公宇在净慧寺。到官未几而病。每吏卒衙时。其家婢使咸闻寺后芭蕉林间有人声。或见人坐叶上。见群婢亦不惊。婢问何人。曰、来从通判索命。我辈二十六人。分四道寻觅。今我六人先至此。曹闻之惧。力祷之。许以水陆醮设。皆不应。曰、但相从去乃可。曹竟死。未死前。一妾生子。遍体皆长毛。瘗之山下。经三日发视。犹不死。甚怪其事。盖冤鬼所托云。五事皆张可久说。
　　
　　董氏祷罗汉
　　乡人董爟彦明。三十余岁未有子。与其妻自番阳偕诣庐山圆通寺。以茶拱罗汉。且许施罗帽五百顶以求嗣。董躬携瓶瀹茶。至第一百二十四尊者。茶方点罢。盏已空。董祷曰。岂尊者有意应缘乎。当以真珠庄严一帽以献。既归经旬月。妻手自裁帽。命族人董道士持以往。道士回。董有侍妾先见之。迎问曰。道士归邪。是月妾有身。未诞之前。家人数梦一僧顶帽。往来室中。凡十有二月而生一子。才逾月。间闻人诵经声。虽正啼哭必止。董为日诵金刚经一卷。已而每闻经必欲前。如倾听之状。既过百啐。董偶问之曰、汝酷爱此。岂前世曾诵乎。儿急张目。作老人声曰、我曾念来。董惊愕。再问之。遂不答。自是不甚食乳。既而有疾。将死。两目数开阖。如不忍去者。董拊之曰。汝既方外人。去留皆任意自在。要行即行。何须尔。即闭目。扪其体已冷矣。其生正一百二十四日云。董说。
　　
　　王夫人
　　献穆大主之孙李振妻王夫人。嫁十余年无子。尝晚步家园。仿佛见一黄鸟。飞舞树间。戏逐之。即没于地。疑其异。亟呼童斸土视之。得黄金一块如斗大。王祝曰。此天赐妾也。虽然。暗昧之物。妾不敢当。但愿得一子耳。遂归。明日试再发之。已空矣。是月有孕。生子曰景直。崇宁末。仕至工部侍郎。景直从弟景遹说。
　　
　　舒民杀四虎
　　绍兴二十五年。吴傅朋说除守安丰军。自番阳遣一卒往呼吏士。行至舒州境。见村民穰穰。十百相聚。因弛担观之。其人曰。吾村有妇人。为虎衔去。其夫不胜愤。独携刀往探虎穴。移时不反。今谋往救也。久之民负死妻归。云初寻迹至穴。虎牝牡皆不在。有二子戏岩窦下。即杀之。而隐其中以俟。少顷望牝者衔一人至。倒身入穴。不知人藏其中也。吾急持尾。断其一足。虎弃所衔人。踉蹡而窜。徐出视之。果吾妻也。死矣。虎曳足行数十步。堕涧中。吾复入窦伺牡者。俄咆跃而至。亦以尾先入。又如前法杀之。妻冤已报。无憾矣。乃邀邻里往视。舆四虎以归。分烹之。  
　　
　　妙靖炼师
　　妙靖炼师陈氏。名琼玉。婺州金华人。年十有七。一日邀兄游四明海中。兄乘舟、而妙靖行水上。阅数日。衣裳不濡。既还。语人曰。我水中遇婺女星君。相导往蓬莱。始知元是第十三洞主。遂省悟。从此绝食。便能诗词。及知人间祸福。公卿士庶。日往叩之。户外屦满。政和七年。郡守刘安、上部使者卢天骥。王汝明等。闻于朝。召至京师赐对。妙靖炼师对讫。即乞还山。师所居、前面葛仙峰。后枕仙姑坛。独处一室。邑宰柯庭坚。赠诗曰。绝粒栖神知几年。闭关终日更翛然。高风默与麻姑契。妙法亲从婴女传。功行素超三界外。姓名清彻九重天。凭谁与问西王母。师是金华第几仙。赠诗者多。师独喜此篇。师作诗前后无虑数千首。弟昭尝曰。诗词所言。其应如响。何从而知。师曰。声其里系。即仙官持簿来。五百年过去未来皆知。恐泄天机。姑以风花雪月为咏。而吉凶寓其中。非苟知之。又且掌之。昨权无常县尉。管人间生死。后权阴典。管人间六犯事。谓逍官钱王逆不孝奸盗逾滥故杀也。世人冒犯。故多夭厉。不犯者三世中出神仙。近又管月台仙籍。凡士大夫聪明者。皆上籍。若有功行。可作月台仙。大抵勉人以忠孝诚信。至八九十岁。容貌不衰。
　　
　　张十三公缺
　　内文缺
　　芜湖储尉
　　建炎间。太平州寇陆德叛。烧劫居民。杀害官吏。芜湖尉储生。窜避不及。为贼党缚去。德自临斩之。已脱衣搦坐。德见其顶有毫光三道出现。乃释之。且令主邑事。付以仓库。后盗平用此策勋改京官。宣城僧祖胜云。储尉每日诵圆觉经一部。观世音菩萨千声。率以为常。以故获果报。得免横逆。
　　
　　鹳坑虎
　　罗源鹳坑村有一岭。不甚高。上有平巅。居民称为簥上。田家一妇尝归宁。父母过其处。见一虎蹲踞草中。惧不得免。立而呼之曰。班哥。我今省侍耶娘。与尔无冤仇。且速去。虎弭耳竦听。遽曳尾趋险而行。妇得脱。世谓虎为灵物。不妄伤人。然此妇见鸷兽不怖悸。乃能谕之以理。亦难能也。
　　
　　蔡主簿治寸白
　　蔡定夫戡之子康。积苦寸白虫为孽。医者使之碾槟榔细末。取石榴根东引者。煎汤调服之。先炙肥猪肉一大脔。置口内。咽咀其津膏。而勿食。云此虫惟月三日以前。其头向上。可用药攻打。余日则头向下。纵有药皆无益。虫闻肉香。起咂啖之意。故空群争赴之。觉胸间如万箭攻钻。是其候也。然后饮前药。蔡悉如其戒。不两刻。腹中鸣雷。急奏厕。虫下如倾。命仆以竿挑拨。皆联成串。几长数丈。尚蠕蠕能动。举而抛于溪流。宿患顿愈。此方亦载杨氏集验中。蔡游临安。为钱仲本说。欲广其传以济后人云。
　　
　　许客还债
　　许元惠卿。乐平士人也。其父梦有乌衣客来。语曰。吾昨贷君钱三百。今以奉还。未及问为何人及何时所负而觉。明日思之。殊不能晓。平常蓄十余鸭。是日归。于数外见一黑色者。小童以为他人家物。约出之。鸭盘旋憩于傍。堕一卵乃去。自是历一月。每日皆然。凡诞三十卵。遂不至。竟不知为谁氏者。计其直恰三百钱。
　　
　　黄主簿画眉
　　黄祝绍先。为鄱阳主簿。庆元二年四月。有偷儿入室。收拾衣衾。分置两囊。临欲去。黄氏育画眉颇驯。解人语。是夜一家熟睡。禽忽踯躅笼中。鸣呼不辍。闻者以为遭猫搏噬。遽起视之盗惊惧。急走。遗一囊。黄亦觉。遣仆追蹑。已失之。一禽之微。怀哺养之恩。而知所报如此。人盖有愧焉。
　　
　　潮部鬼
　　明州兵士沈富。父溺钱塘江死。时富方五六岁。其母保养之。数被疾祟。访诸巫。皆云父为厉。母沥酒祷之。曰、尔死唯一子。吾恃以为命。何数数祸之。有所须。当梦告我。是夕见梦曰。我死为江神所录。为潮部鬼。每日职推潮。劳苦痛至。须草履并杉板甚急。宜多焚以济用。年满方求代脱去矣。母如其言。焚二物与之富自是不复病矣。
　　
　　建德妖鬼
　　祈门汪氏子。自番阳如池州。欲宿建德县。未至一舍间。过亲故居。留与饮。行李已先发。饮罢。独乘马行。遂迷失道。与从者不复相值。深入支径榛莽中。日且昏黑。数人突出执之。行十里许。至深山古庙中。反缚于柱。数人皆焚香酌酒。拜神像前。有自得之色。祷曰。请大王自取。乃扃庙门而去。汪始知其杀人祭鬼。悲惧不自胜。平时习大悲咒。至是但默诵乞灵而已。中夜大风雨。林木振动。声如雷吼。门轧然豁开。有物从外入。目光如炬。照映廊庑。视之。大蟒也。奋迅张口。欲趋就汪。汪战栗。诵咒愈苦。蛇相去丈余。若有碍其前。退而复进者三。弭首径出。天欲晓。外人鼓箫以来。欲饮神胙。见汪依然。大骇问故。具以事语之。相顾曰。此官人有福。我辈不当得献也。解缚谢之。送出官道。戒勿敢言。汪既脱。竟不能穷其盗。王嘉叟说。
　　
　　夷坚甲志卷第十五十七事
　　
　　薛检法妻
　　薛度。绍兴初为夔路提刑司检法官。官舍在恭州。其妻病。召医者刘太初疗之。不效以死。移时复开目。问医姓名乡里甚详。已而竟死。后数年。刘徙居荆南。白昼有绯衣妇人。蒙首入门。云有疾求治。刘不在家。家人以实告。妇人径入。及中堂。端坐以待。或发其首幕。乃一髑髅。惊呼间。遂不见。刘自是医道浸衰。家日贫悴。时薛君为潭之衡山宰。闻其事。泣曰。吾妻也。
　　
　　雷震二蛮
　　邕州守臣兼经略都监。每岁至横山寨。与交人互市。绍兴二十三年。赵愿为守。至寨市马。蛮千余人。往来憧憧。为过二民行省地中。为所杀。掠同行一妇人以去。愿不能捕诘。明日。天无云。雷震一声。陨二蛮于地。尸一仰一俯。正如二民死时状。蛮酋恐惧。访知其事。即送妇人还邕。刘襄子思说。
　　
　　马仙姑
　　果州马仙姑者。以女子得道。尝为一亡赖道人。醉以药酒而淫之。后忽忽如狂。靖康元年闰十一月二十五日。衣衰麻杖绖哭于市。曰、今日天帝死。吾为行服。市人皆唾骂逐之。后闻京师以是日失守。杨朴公全说。时为工曹掾。
　　
　　陈尊者
　　阆州僧陈尊者。居常落拓如狂。而言事多先见。人莫能测。绍兴元年四月十四日。忽衣衰麻。望谯门大哭。或曰。此州治也。何得尔。曰、今日佛下世故哭。闻者皆以为诞。逾月而奉隆佑遗诰。其哭之日。乃上仙日也。外舅说。
　　
　　贾思诚马梦
　　贾思诚、字彦孚。绍兴十七年。为夔州帅。梦受命责官。卒挟马来迎。临欲揽辔。细视马有十三足。叹异而觉。明日背疽发。十三日死。贾生于庚午。近马祸云。张达说。
　　
　　净居岩蛟
　　衡山县西北净居岩。有蛟窟于中。僧宗誉初至。乐其幽閴。谋结庵。为妇人数出扰。不敢留。避诸岳寺。绍兴十一年。僧善同来居之。才草屋数间。游僧妙印。在他舍。妇人来与合。自腰以下。即冷如冰。数日死。行者祖渊。采木于山。后迷不还。凡五日。求得于老虎岩中。云一妇人令住此。今出求果饵以饲我。岩口甚窄。仅容人身。而其中颇广。盖蛟所穴也。祖渊归亦病。是年四月几望。风雨暴至。遍山皆黑。电雷掣旋屋外。善同素不睡。宴坐龛中。夜且半。起明灯。闻声出龛下。如鼓鞴然。视之。乃巨蟒蟠结数匝。尾犹在户外。善同呼众僧。以杖击去。既去复回。又击之。始趋入石罅。未及而震死。山水大至。冲室屋太半。已而月星粲然。明旦。视死蟒长二丈许。围数尺。体皆黑方花纹。祖渊即日发狂。嗟惜数月亦死。前后僧仆为所杀者凡八人。向时每夜。山辄昏昧。虽月出亦然。自蟒死。夜色始明。今有屋数十间。僧十辈云。善同说。
　　
　　伊阳古瓶
　　张虞卿者。文定公齐贤裔孙。居西京伊阳县小水镇。得古瓦瓶于土中。色甚黑。颇爱之。置书室养花。方冬极寒。一夕忘去水。意□□□□□□之。凡他物有水者皆冻。独此瓶不然。异之。□□以汤。终日不冷。张或与客出郊。置瓶于箧。倾水瀹茗。皆如新沸者。自是始知秘惜。后为醉仆触碎。视其中与常陶器等。但夹底厚几二寸。有鬼执火以燎。刻画甚精。无人能识其为何时物也。
　　
　　晁安宅妻
　　邓州晁氏。大族也。相传云自汉以来居南阳。刘先主尝从贷钱数万。诸葛孔明作保。立券犹存其家。建炎二年。邓民残于胡兵。或俘或死。晁氏男女数百人。皆囚以北。至汾州青灰山。为红巾邵伯邀击。尽失所掠而去。晁安宅之妻某氏。并其女及乳母。皆为邵之党王生所得。张丞相宣抚陕蜀。邵举军来降。王生为右军小将。与晁妇同处于阆中。阆有灵显王庙。妇与乳妪以月二日往焚香。妪视道上一丐者。病以敝纸自蔽。形容甚悴。谛观之。以告妇。曰、有丐者绝类吾十一郎。遣询其乡里姓行。果安宅也。妇色不动。令妪持金钗与之。约十六日复会。且戒无易服。及期相见。又与金二两。曰、以其半诣宣抚司投牒。其半买舟置某所以待我。安宅既通诉宣抚。下军吏逮王生。会王出猎。妇携已所有直数千婚。与妪及女赴安宅舟。顺流而下。王生家赀巨万。一钱不取也。王晚归。不见其妻。而追牒又至。视室中之藏皆在。喟然曰。素闻渠为晁家妇。今往从其夫。理之常也。了不以介意。晁氏夫妇离而复合如初。妇人不忘故夫。于丐中。求之。古烈女可也。惜逸其姓氏。王虽武夫。盖亦知义理可喜者。
　　
　　犬啮张三首
　　唐州方城县典吏张三之妻。本倡也。凶暴残虐。婢使小过。辄以钱缒其发。使相触有声。稍怠则杖之。或以针韱爪使爬土。或置诸布囊。以锥刺之。凡杀数妾。夫畏之不敢言。后杀其子妇。妇家诣县诉。县檄尉检尸。小婢出呼曰。床下又有死者。可并验也。狱具。以倡非正堂。与平人相杀等。尸于唐州市。张自是亦病。左支皆废。涕泪出不禁。以首就桉。始得食。三年而死。既葬。为野犬啮墓。揭棺衔首。掷之县门外而去。三事皆妻叔张宗一贯道说。
　　
　　蛇王三
　　方城民王三。善捕蛇。每至人门。则能知其家地多少。见在某处。有为害者取食之。人目为蛇王三。方城令得一蛇。召之使食。为爪所伤。抉二齿。近村民苦毒蟒出没为害。醵金十万。命王作法以捕。王画地为三沟。语人曰。若是常蛇。越一沟即死。极不过二。如能历三沟。则我反为所噬矣。既而蛇径前无所畏。欲就王。王甚窘。亟脱袴中裂之。蛇分为两死焉。尝适麦陂村。谓富室曰。君家有巨黑蛇。方旺财不宜取。富室欲验其言。强使取之。王书片纸。命其人投于厨后墙左角水穴。呼曰。蛇王三唤汝。即急走。勿反顾。恐伤汝。其人不信。投纸毕。少留观之。则巨黑蛇已出。其人惊仆。蛇从旁径出至王所。王袖之而行。其家自是果破。予妇家居麦陂。数呼之至。建炎盗起。不知所终。或以为蛇精云。
　　
　　应声虫
　　永州通判厅军员毛景、得奇疾。每语喉中辄有物作声相应。有道人教令学诵本草药名。至蓝而默然。遂取蓝捩汁饮之。少顷。呕出肉块长二寸余。人形悉具。刘襄子思为永倅。景正被疾逾年。亲见其愈。予记前书载应声虫。因服雷丸而止。与此相类。
　　
　　辛中丞
　　辛企李次膺绍兴八年。自右正言出为湖南提刑。舟到武昌。大将岳飞来江亭通谒。辛以道上不见宾客为解。岳不肯去。良久不获已见之。即欲以明日具食。意殊恳切。不得辞。既宴。酒三行。延辛入小合。尽出平生所被宸翰。凡数百纸。具言眷遇之渥。执辛手曰。前夕梦为棘寺逮对狱。狱吏曰。辛中丞被旨推勘。惊寤。遍体流汗。方疑惧。不敢以告人。而津吏报公至。公自谏官补外。他日必为独坐。飞或不幸下狱。愿公救护之。辛悚然不知所对。才罢酒。即解维。后数年。飞罢副枢奉朝请。故部将王贵迎时相意。告其谋叛。系大理狱。命新除御史中丞何伯寿铸治其事。方悟昨梦乃新中丞也。何公后辞避不就。乃以付万俟丞相云。二事刘襄子思说。
　　
　　猪精
　　绍兴十年春。乐平人马元益。赴大理寺监门。与婢意奴俱行。至上饶道中。同谒一神祠丐福。是岁六月。婢梦与马至所谒祠下。有亲事官数辈传呼曰。大卿请。指前高楼云。大卿在彼宰猪。为庆会召寮属。明日、马以语寺卿周三畏。意建亥之月。当有迁陟。明年冬。寺中作制院鞫岳飞。遇夜周卿往往间行至鞫所。一夕月微明。见古木下一物。似豕而角。周疑骇却步。此物徐行。往狱旁小祠而隐。经数夕复往。月甚明。又见前怪。首上有片纸书发字。周谓狱成当有恩渥。既而闻岳之门僧惠清。言岳微时居相台。为市游徼。有舒翁者。善相人。见岳必烹茶设馔。尝密谓之曰。君乃猪精也。精灵在人间。必有异事。它日当为朝廷握十万之师。建功立业。位至三公。然猪之为物。未有善终。必为人屠宰。君如得志。宜早退步也。岳笑不以为然。至是方验。元益说。
　　
　　沃焦山寺
　　绍圣中。有僧游天台。迷失道。入越州新昌县沃焦山上。遇大佛刹。寂无人声。颇叹丛林之整肃如此。既登堂。望官吏治事甚严。疑深山中不应尔。徐入法堂。过屋两重。始见长老数人。相对默坐。僧前欲问讯。摇手止之。不敢问。却下僧堂。侧立以视。有顷。闻请第一员长老升堂。其人号泣就坐。紫衣金章者立于前。瞬息间。火从坐者体中起。延烧其身。并及金紫者。不留遗烬。次第升堂。周而复始。僧问吏何为。吏言平生无戒业。妄作住持人。谤佛正法。故受此报。金紫者请主也。僧惧亟出。至山腰。逢数卒驱一老妇人。仿佛认其母。回首留顾。老妇呼曰。以汝平日妄谈般若。累我至是。其行甚遽。不得复语。僧下山觅路。问居人此山何寺。曰、路绝人行。安得有寺。指别路示之。云此去天台道也。问其日。则已三宿矣。不复东游。径还家。母已死。时播传此事。长老退居者数人。关子东、强幼安、皆作文以记。
　　
　　罗浮仙人
　　蓝乔、字子升。循州龙川人。母陈氏无子。祷罗浮山而孕。及期。梦仙鹤集其居。是夕生乔。室有异光。年十二。已能为诗文。有相者谓陈曰。尔子有奇骨。仕官当至将相。学道必为神仙。乔曰。将相不足为。乃所愿则轻举耳。自是求道书读之。患独学无师友。因辞母之江淮。抵京师。七年而归。语母曰。儿本漂然江湖。所以复反者。念母故也。瓢中出丹一粒馈焉。曰、服之可长年无疾。留岁余。复有所往。以黄金数斤遗母。曰、是真气嘘冶所成。母宝用之。儿不归矣。潮人吴子野。遇之于京师。方大暑。同登汴桥买瓜。乔曰、尘埃污吾瓜。当于水中啖耳。自掷于河。吴注目以视。时时有瓜皮浮出水面。龁亦俨然。至夜不出。吴往候其邸。则已酣寝。鼻间气如雷。徐开目云。波中待子食瓜。久之不至。何也。吴始知乔已得道。再拜愧谢。遂与执爨。后游洛阳。布衣百结。每入酒肆。辄饮数斗。常置纸百番于足下。令人片片拽之。无一破者。盖身轻乃尔。语人曰。吾罗浮仙人也。由此升天矣。一日。货药郊外。复置纸足底。令观者取之。纸尽足浮。风云翛翛。蹑而上征。仙鹤成群。自南来迎。望之隐然。历历闻空中笙箫音。犹长吟李太白诗云。下窥夫子不可及。矫首相思空断肠。母寿九十七而终。葬之日。樵枚者闻墟墓间哭声。识者知其来归云。英州人郑总作传。
　　
　　毛氏父祖
　　衢州江山县士人毛璇。当舍法时在学校。以不能治生。家事堙替。议鬻居屋。未及售。晨起见亡祖父母父母四人。列坐厅上。衣冠容貌。不殊生人。璇惊拜问曰。去世已久。安得至此。皆不答。惟父曰。见汝无好情况。因仰视屋太息曰。汝前程尚远。可宽心。璇问地狱如何。父曰。有罪始入耳。吾无罪当受生。但资次未到。曰、既未有所归。还只在坟墓否。曰、不然。日间东来西去闲游。惟夜间不可说。近日汝预叶氏墦间祭。我亦在彼。指门外五通神。曰、神力甚大。闲野之鬼不可入。又指所事真武。曰、谨事之。死后不入狱。便诣北斗下为弟子。璇曰。大人且在是。当呼大兄来。父止之。曰、我脚头紧。便去矣。令璇入门。数人皆下庭中。向空飞去。如鸟鹊然。直上不见。璇方怅望。而一仆自外至。盖不欲与生人接。所以亟去也。
　　
　　方典薄命
　　方典、字大常。莆田人。累举进士不第。术者多言其无禄。同县人刘仲敏。为泉州同安宰。典之兄与为丞。刘谓与曰。贤弟不应得官。若罢举。庶可延数年之命。与不信也。绍兴十五年。典试南宫。刘又谏其勿行。典不听。是岁擢第。榜至同安。与持往诮刘。刘曰。一第未足喜。恐不能得禄耳。典调晋江尉。归待次之明年。莆中春试。诸生例以寄居同教官考校。郡以命典。既入院。日复餐钱千余。旬日间所得盈万钱。暴卒于院。陈应求说。
　　
　　夷坚甲志卷第十六十五事
　　
　　卫达可再生
　　卫仲达、字达可。秀州华亭人。为官职时。因病入冥府。俟命庭下。四人坐其上。西向少年者呼曰。与它检一检。三人难之。少年曰。若不检如何行遣。三人曰。渠已是合还。何必检。恐出手不得尔。少年意不可。回呼朱衣吏谕意。吏捧牙盘而上。中置红黑牌二。红者金书善字。黑者白书恶字。少年指黄牌。吏持以去。少焉数人捧簿书盈庭。一秤横前。两首皆有柈。吏举簿置东柈。柈重压至地。地为动摇。卫立不能安。三人皆失色。曰、向固云不可检。今果尔奈何。少年亦惨沮有悔意。须臾曰。更与检善看。吏又持红牌去。忽西北隅微明如落照状。一朱衣道士。捧玉盘出。四人皆起立。道士至。居中而坐。望玉盘中文书仅如筯大。吏持下置西柈。柈亦压地。而东柈高举向空。大风欻起。卷其纸蔽天。如乌鸢乱飞。无一存者。四人起相贺。命席延卫坐。卫拱手曰。仲达年未四十。平生不敢为过恶。何有簿书充塞如此。少年曰。心善者恶轻。心恶者恶重。举念不正。此即书之。何必真犯。然已灰灭无余矣。卫谢曰。是则然矣。敢问善状何事也。少年曰。朝廷兴一工修三山石桥。君曾上书谏。此乃奏也。卫曰。虽曾上疏。朝廷不从。何益于事。曰、事之在君尽矣。君言得用。岂只活数万人命。君当位极人臣。奈恶簿颇多。犹不失八坐。勉之。遂遣人导归。卫后至吏部尚书。徐专说闻之于卫仲子臧。
　　
　　郁老侵地
　　镇江金坛县吴干村。张郁二家邻居。后为火焚。皆散而之它。所存惟空址焉。同邑汤氏子。病热疾死。至有司云。当复生。令出门。需送者。至门外。见市廛邸列。与人世不异。遂坐茶肆。时郁氏之老。死已十余年矣。相见如平生。喜曰。数日闻公当来。故候于此。今知得还。将奉托以事。吾家故宅。颇忆之乎。曰、然。郁曰。生时与张氏比邻。吾屋柱址。已尽吾境。而檐溜所滴者。张地也。吾阴利其处。巧讼于官而夺之。凡侵地三尺许。张翁死。诉于地下。吾既伏前愆。约使宅人反之。然二居皆已煨烬。张既转徙。吾儿又流落建昌。为南丰符氏婿。幽明路殊。此意无从可达。公幸哀我。烦一介谕吾儿。使亟以归张氏。作券焚之。吾得此则事释。复受生矣。汤许之。少焉送者到。即告别。既苏。呼张氏子语之故。答曰。昔日实争之。今已徙居。无用也。汤以郁所嘱。不忍负讫。遣报其子。取券授张。而书其副焚之。它日梦来致谢。汤乃致远长子。
　　
　　车四道人
　　蔡元长初登第。为钱塘尉。巡捕至汤村。薄晚休舍。有道人状貌甚伟。求见。蔡平日喜接方士。亟延与语。饮之酒而去。明日宿它所。复见之。又明日泊近村。道人复至。饮酒尽数斗。恳曰。夜不能归。愿托宿可乎。蔡始犹不可。其请至再。不得已许之。且同榻。命蔡居外。已处其内。戒曰。中夜有相寻觅者。告勿言。蔡意其奸盗亡命。将有捕者。身为尉。顾匿之不便也。然无可奈何。展转至三更。目不交睫。闻舍外人声。俄顷渐众。遂排户入。曰、车四元在此。何由可耐。欲就床擒之。或曰。恐并损床外人。帝必怒。吾属且获罪。蔡大恐。起坐呼从吏。无一应者。道人安寝自如。撼之不动。外人云。又被渠亸了六十年。可怪可怪。咨嗟良久。闻室内如揭竹纸数万番之声。鸡鸣乃寂。呼从者始应。问所见皆不知。道人矍然兴。谢曰。某乃车四也。赖公脱此大厄。又可活一甲子。已度世第三次矣。自此无所患。公当贵穷人爵。吾是以得免。如其不然。与公皆死矣。念无以为报。吾有药能化纸为铁。铁为铜。铜为银。银又为金。公欲之乎。蔡拒不受。强语干汞之术。曰。它日有急。当用之。天且明别去。后不复见。蔡唯以其说传中子翛。蔡死。翛家窜广西。赖是以济。蔡之客陈丙。尝为象郡守云然。
　　
　　女子穿溺珠
　　湖州人王概。绍兴十六年八月。赴邵武建宁丞。宿信州玉山驿。便溺已。且就寝。见美女在旁。探手虎子中。拾碧粒如珠者三四颗。串以红缕。挂颈上。概惊问汝何人。已不见。自是每溺。其旁辄地裂。女子盛服出。或器内。或溷厕。必得珠乃没。概日以困悴。医巫束手莫能疗。几二年久。女所穿累累。绕颈至腹数十匝。其后珠益减。至才一二颗。而色渐白。女惨容谢曰。得君之赐厚。吾事济矣。但恨伤君之生。无以报。当亦徐图之。再拜而去。概是夕不复溺。翌日大汗而卒。三事亦徐搏说。
　　
　　李知命
　　李知命。建昌人。绍兴二十四年八月。宿豫章村落。就枕未睡。月色皎然。见窗外人往来。少焉回首与窗对。如一男子缁巾汗衫而立。恍忽间已入室。李疑其盗也。熟伺所为。俄至前。绕床而行。床之东北皆距壁。而其人行通无所碍。方和鬼也。如是十余匝。径揭帐执李项。李有胆力。举手承之。复以左手来。又与相拒。欲大叫。而喉中介介如咽。良久方能呼。两仆同应曰、喏。李曰。常夕叫汝。数声不一应。今何谨如此。既不寐。胡不早觉我。皆曰。见一男子至主公之前。相撑拄甚力。欲起则足不可动。欲叱则气不得出。适闻主公之声。男子始去。某等方得能言耳。
　　
　　光州墓怪
　　光州士人孔元举。居城外数里间。每入城。辄经乱葬垅。常日诣州学。晨往暮归。必过之。一夕归差晚。日犹衔山。闻有人高诵维叶萋萋黄鸟于飞之句。至于再三。审其声当所行道上。少顷差近。则闻声在墓间。回首视之。一物如蹲鸱。毛毵毵覆体。赤目猪喙。瞠视孔生。厉声曰。维叶萋萋。孔大骇。亟步归。即病。旬日死。
　　
　　碧澜堂
　　南康建昌县民家。事紫姑神甚灵。每告以先事之利。或云下江茶贵可贩。或云某处乏米。可载以往。必如其言。获厚利。一日书来曰。来日贵客至。宜善待之。其家夙戒子弟奴仆数辈候门。尽日无来者。将阖门。而一丐者至。即延以入。为具沐浴更衣。丐者虽喜过望。而惧其家或事神杀己。恳请曰。虽乞丐至贱。亦惜微命。幸贷其死。主人告以昨日之故。丐者曰。若然。幸复致祷。将得自询之。始焚香而神至。书九字于纸上曰。吁。君忘碧澜堂之事乎。丐者观之则闷绝。久之方苏。泣而言少年时本富家子。与一倡有终身之约。惮父母不容。遂挟以窜。已而窘穷日甚。又虑事败。因至吴兴。游碧澜堂。乘醉推倡入水。遂亡命行丐。今公家所致。盖其冤也。言已复泣。其家赠以数百金遣去。自是不复事神云。三事李绍祖说。
　　
　　戴氏宅
　　常州无锡戴氏。富家也。十三郎者。于邑中营大第。备极精巧。至铸铁为范。度椽其中。稍不合必易之。又曳往来。无少留碍则止。岁余将落成。梦士人东向坐堂上。顾戴曰。吾李谟秀才也。既寤。绝恶之。又数年。邑子李谟登科。戴嫁之以女。戴且死。嘱其二子曰。汝曹素不立。必不能善守遗绪。此屋当货于汝手。与其归他人。不若归李郎也。后如父言。以宅予李氏。建炎绍兴间乱。盗数取道。邑屋多经焚毁。唯李宅岿然独存。至今居之。谟、字茂嘉。尝帅浙西。官至中大夫直宝文阁。外舅说。
　　
　　二兔索命
　　予妇叔张宗正。家方城之麦陂。性好弋猎。其父祖茔侧。长林巨麓。禽兽成聚。日与其徒从事。罘网弥山。号曰漫天网。一网所获。亡虑数百计。不暇拾取。唯恶少年数辈。驰逐其上。压死之。各分挈以去。虽风雪不止也。遭乱度江。绍兴九年。随兄侍郎居无锡。亦时时弹射自娱。尝于明阳观旁得一兔甚小。耳有缺。如攫伤痕。未几感疾如狂。自取猎具焚弃。筑道室独处。忽见二兔作人言。其一曰。我为兔三百年矣。往在张氏东坟。张氏坟在方城者曰西坟。惟其父别葬曰东坟。为尔所杀。其一曰。我百八十岁矣。隐于明阳观侧。与樵人俱出入。尝为鹰所搦。力窜得脱。伤吾耳焉。凡鹰犬罔罟。吾悉能避。不虞君之用弩矢也。今当以命见偿。张逊辞求解。旁人悉闻之。病数月小愈。然猒猒如痴人。后十年乃死。
　　
　　蒲大韶墨
　　阆中人蒲大韶。得墨法于山谷。所制精甚。东南士大夫喜用之。尝有中贵人持以进御。上方留意翰墨。视题字曰锦屏蒲舜美。问何人。中贵人答曰。蜀墨工蒲大韶之字也。即掷于地。曰。一墨工而敢妄作名字。可罪也。遂不复用。其薄命如此。自是印识只言姓名云。大韶死。子知微传其法。与同郡史威皆著名。夔帅韩球。令造数千斤。愆期不能就。遣人逮之。舟覆江中。二工皆死。今所售者。皆其役所作。窃大韶名以自贵云。杜起莘说。
　　
　　升平坊官舍
　　洪州升平坊。一官舍多怪。绍兴二十一年。空无人居。有鬻冠珥者。过后门。二妇人呼之入。遍阅所货物。买二冠。先偿半直。令自大门取余金。鬻者信之。至前候伺。守舍老兵扣其故。具以告。兵曰。此空室耳。安得有所谓妇人者。率与俱入。堂宇凝尘如积。二冠高挂壁间。始悟为鬼。出视所偿钱。亦无有矣。又一年。予族弟爟为江西漕属居之。其侄城。夜被酒如厕。见桃树下人白发鬅鬙。身甚大。箕踞而坐。城方醉不问。及从厕还。尚如故。渐近渐小。仅高数寸。叱之乃灭。爟说。
　　
　　晏氏媪
　　晏元献家老乳媪燕氏。在晏氏数十年。一家颇加礼。既死。犹以时节祭之。尝见梦曰。冥间甚乐。但衰老须人挟持。苦乏使耳。其家为画二妇人焚之。复梦曰。赐我多矣。奈软弱不中用何。其家感异。嘱匠者厚以纸为骨。且绘二美婢。它日来谢曰。新婢绝可人意。今不寂寞矣。明年寒食。家人上冢归。复梦曰。向所得婢。今又舍我去。曰、何得尔。曰、初不欲言。以少年淫荡。皆为燕三诱去。家人曰、燕三、人也。安得取媪侍女曰。亦已来矣。曰、然则当为办之。不难也。明日相语皆大笑。燕三者。媪侄也。素不检。自媪死。不复闻其在亡。遣询之。果已死。遂复画二老者与之。又来致谢。盖前后五梦。而得二老婢云。
　　
　　郑畯妻
　　郑畯、字敏叔。福州人。宝文阁待制闳中之子也。先娶王氏。生一女泰娘。王氏且死。执夫手。嘱之曰。切勿再娶。善为我视泰娘。既卒。郑买妾以居。久之。京师有滕氏女。将适人。郑闻其美。乃背约纳币。一日将趋朝。尚未起。见王氏入其室。自取兀子坐床畔。以手挂帐。拊郑与语死生契阔。且问再娶之故。郑曰、家事付一妾。殊不理。不免为是。王曰。既已成约。吾复何言。若能抚养泰娘。如我在时。亦何害。吾不复措意矣。又语过去它事甚悉。忽曰。盛宠已来呼君。当上马矣。遂去。郑急问之曰。何时当再会。曰、更十年于江上舟中相见。郑明日与其弟语。悲叹不乐。然卒婚滕氏。建炎初。自提举湖南茶盐罢官。买巨杉数千枚。如维扬。时方营行在官府。木价踊贵。获息十倍。未几。金虏犯扬州。人多窜徙。郑以钱为累。恋恋不肯去。乃谋买舟泛江而下。而江中舟如织。不得前。又闻寇已至。急复入城。买金百余两。才出门。胡骑已在后。郑乘马驰去。一骑自后射之。郑回顾曰。我郑提举也。不可害我。骑知其官人。追及之。投以刀即坠马。骑取金而返。郑创甚。困卧草间。仆走视之。已不可救。两日死。郑无子。去王氏所言正十年。二事尚定国说。
　　
　　化成寺
　　沈持要。为江州彭泽丞。绍兴二十四年六月。被檄往临江。过湖口县六十里。宿于化成寺。已就客馆。至夜访主僧。僧留止丈室别榻。方谈客馆之怪。曰、旧有旅榇在房中。去年一客投宿。望棺中有光。颇骇起坐。凝思谛观。觉光中如人动作状。愈恐。所居邻佛殿。客度且急。则当开门。径趋殿上。方启帐伸首次。棺中之鬼。亦揭棺伸首。客下一足。鬼亦下一足。客复收足。鬼亦然。如是数四。客惶骇。知不可留。急走出。鬼起逐之。客入殿环走。且大呼乞救。群僧共赴之。未至。客气乏仆地。几为所及。鬼忽与殿柱相值。有声铿然。遂寂无所闻。僧至。扶客起。就视其物。则枯骨纵横。碎于地矣。它日死者之家来。疑寺中人发其柩。讼于官。数月乃得解。
　　
　　吴公路
　　吴逵、字公路。建州人。政和间。自太学谒归。过钱塘。梦吏卒迎入大府。金章贵人在焉。揖吴坐上坐。吴辞曰、逵布衣也。今遽尔。恐涉冒仕之嫌。必不敢。贵人舍去。吴踞床正面。吏抱案牍盈几上。以手摘读。吴意郡县间胥吏。乘已初视事。以此困我。未有以决。望廷下已驱数囚。皆美男子妇人荷械立。大抵所按尽奸事也。吴大书曰。检法呈。别一吏捧巨册至。视其词云。奸人妻者。以绝嗣报。奸人室女者。以子孙淫泆报。吴判曰。准法。吏相顾骇伏其敏。曰、事毕矣。遂寤。吴还京师。为同舍金彦行安节言之。金侍郎说。
　　
　　夷坚甲志卷第十七十五事
　　
　　土偶胎
　　仙井监超觉寺。九子母堂。在山颠。一行者姓黄。主给香火。顾土偶中乳婢。乳垂于外。悦之。每至必摩拊咨惜。一旦。偶人目动。遂起行。携手入屏后狎昵。自是日以为常。累月矣。积以卧病。犹自力登山不已。主僧阴伺之。至半山。即有妇人迎笑。明日尾其后。妇人复至。以拄杖击之。铿然仆地。于碎土中得一儿胎。如数月孕者。令行者取归。暴为屑。和药以食。遂愈。
　　
　　永康倡女
　　永康军有倡女。谒灵显王庙。见门外马卒。颀然而长。容状伟硕。两股文绣飞动。谛观慕之。眷恋不能去。至暮。家人强挽以归。如有所失。意忽忽不乐。过一夕。有客至求宿。其仪观与所慕丈夫等。倡喜不胜情。自以为得客晚。其人迟明即去。黄昏复来。留连数宿。忽泣曰。我实非人。乃庙中卒也。以尔悦我。故犯禁相就。屡不赴夜直。为主者所纠得罪。明日当杖脊流配。至时过尔家门。幸多买纸钱赠我。倡亦泣许之。如期。此卒荷铁校。血流满体。刺面曰。配某处。二健卒随之。过辞倡家。倡设奠焚钱。哭而送之。他日诣庙。偶人仆地矣。
　　
　　人死为牛
　　永康军导江县人王某者。以刻核疆鸷处官。绍兴五年。为四川都转运司。干办公事。被檄榷盐于潼川路。躬诣井所。召民强与约。率令倍差认课。当得五千斤者。辄取万斤。来岁所输不满额者。籍其赀。王心知其不能如约。规欲没入之。使官自监煎。既复命。计使以盐额倍增。荐诸宣抚使。得利州路转运判官。未几死。眉州彭山人杨师锡。以合州守待次田间。梦王来谒。公服后穿出牛一尾。方惊怛。侍婢亦魇寤。言见王运使来。衣后有牛尾。相语未了。外报一犊生。遽取火视之。犊仰首泪下。事既着闻。有资中人马某者。亦为都漕司干官。每出郡邑督钱。惟以多为贵。不问额之虚实赢缩。必得为期。且以此自负。蜀人以其虐于刷钱。目曰马刷。或以王君事警之。马曰。正使见世生两尾。亦何必问。已而疽发于背之左。疮稍愈。复发于右。两疽相对。宛如杖疮。其深数寸。隔膜洞见肺腑。臭满一室。同僚往问病。马生但云当以某为戒。某悔无及也。死时与王相距才一年。
　　
　　倪辉方技
　　成都人倪辉。妙于数术。靖康丁未之春。王室不靖。蜀去朝廷远。音驿断绝。识者以为忧。成都倅虞齐年祺窦审度卞同谒。辉询之曰。国势如此。先生当知之。辉曰。此正古人所谓三月无君之时。历家以闰月为天纵。去年置闰在十一月。北方愈盛。火至此衰歇。京城苟不守。必以是月。使日官有先见之明。移闰在五月。以助火德。犹有可扶之理。今无及矣。然吾以数推之。国家历数。至丙午才余一算。今年五月一日。算当复生。其数无穷。然去今尚两月。未知能及此日否。因请虞窦各布课。虞之占得申酉戌。窦之占得戌酉申。卦成。喜曰、无忧矣。二课初传极艰棘。中传而定。末传极佳。宋祚当从是愈永。然课中赦书神动。不出百日。当有大霈。可验也。二公且喜且惧。既而闻京师果以闰月陷。五月一日。上即位于南京。赦书至成都。与辉筮日相去盖九十五日。绍兴二年冬。虞之子并甫允文过辉。辉曰、与君相见无日矣。明年吾入恶限。名曰父子不相见。欲遣小儿往它郡禳之。顾已无及。吾必死。至立春日果死。
　　
　　解三娘
　　兴州后军统领赵丰。绍兴二十七年春。以帅檄按兵诸郡。次果州。馆于南充驿。命吏置榻中堂。驿人前白曰。是堂有怪。夜必闻哭声。常时宾客至此。多避不敢就。但舍于厅之西合。丰笑曰。吾岂畏鬼者耶。竟寝堂上。至夜间哭声从外来。若有物直赴寝所。丰曰。汝岂有冤。欲言者乎。言之。吾为汝直。否则亟去。果去。顷之又来。群从者皆闻履声趾趾然。明日以语太守王中孚弗。王以为妄也。是夕赴郡宴夜归。方酒酣未得寐。倚胡床以憩。一女子散发在前立。曰、妾乃解通判女三娘者也。名莲奴。本中原人。遭乱入蜀。失身于秦司茶马季忞户部。家实居此馆。李有女嫁郡守马大夫之子绍京。以妾为媵。不幸以姿貌见私于马君。李氏告其父。杖妾至死。气犹未绝。即命掘大窖。倒下妾尸瘗之。今三十年矣。幸将军哀我。使得受生。丰曰。汝死许久。士大夫日日过此。何不早自直。曰、遗骸思葬。未尝须臾忘。是间有神司守。不许数出。十年前妾夜哭出诉。地神告曰。后有赵将军来此。是汝冤获伸之时。日夜望将军至。故敢以请。丰曰、果如是。吾当念之。女谢去。遣人随视之。至堂。外墙下。没不见。明日。召僧为诵佛书作荐事。遂行。晚至潼川之东关县。止县驿。女子复在前。已束发为高髻。丰曰、吾既为汝作佛事。何为相逐。曰、将军之赐。固已大矣。但白骨尚在堂外墙下。非将军谁为出之。丰曰。吾为客。又已去彼。岂能为汝出力。胡不诉于郡守王郎中。曰、非不知也。戟门有神明。距容辄入。然妾之冤。非王郎中不能理。非将军为地。何以达于王郎中乎。妾骨不出。则妾不得生。使妾骨获出而得生。在将军一言宛转间耳。丰又许之。再具其事走介白王守。王乃访昔时李户部所使从卒。独有谭咏一人在。委咏访其骨。咏率十数兵来墙下发土求之。凡两日。迷不得所在。咏致一巫母问之。巫自称圣婆。口作鬼语。呼咏责曰。汝当时手埋我。岂真忘所在耶。今发土处即是。但尚浅耳。当时倒下我。盖以木床。木今尚在。若得木。骨即随之。顶骨最在下。千万为我必取。我不得顶骨。不可生。咏惊怖伏状。又明日。果得尸。郡为徙葬于高原。时绍京为渠州邻水尉。未几。就调普州推官。见解氏来。说当日事。绍京继踵亦卒。关寿卿耆孙初赴教官。适馆于此。尝为作记。虞并甫为渠州守。绍京正作尉云。
　　
　　梦药方
　　虞并甫。绍兴二十八年。自渠州守被召至临安。憩北郭外接待院。因道中冒暑得疾。泄痢连月。重九日。梦至一处。类神仙居。一人被服如仙官。延之坐。视壁间有韵语药方一纸。读之数过。其词曰。暑毒在脾。湿气连脚。不泄则痢。不痢则疟。独炼雄黄。烝面和药。甘草作汤。服之安乐。别作治疗。医家大错。梦回尚能记。即录之。盖治暑泄方也。如方服之。遂愈。
　　
　　孟蜀宫人
　　陈甲、字符父。仙井仁寿人。为成都守李西美璆馆客。舍于治事堂东偏之双竹斋。绍兴二十一年四月。西美浣花回得疾。旬日间甲已寝。闻堂上妇人语笑声。即起映门窥观。有女子十余。皆韶艾好容色。而衣服结束。颇与世俗异。或坐或立。或步庭中。甲犹疑其为帅家人。以主人翁病辄出。但怪其多也。顷之。一人曰。中夜无以为乐。盍赋诗乎。即口占曰。晚雨廉纤梅子黄。晚云卷雨月侵廊。树阴把酒不成饮。识着无情更断肠。一人应声答之曰。旧时衣服尽云霞。不到迎仙不是家。今日楼台浑不识。秪因古木记宣华。余人方缀思。甲味其诗语不类人。方悟为鬼物。忽寂无所见。后以语蜀郡父老。皆云王氏有国时。尝造宣华殿于摩诃池上。名见于五代史。孟氏因之。今郡堂乃其故址。赋诗之鬼。盖宫妾云。西美病遂不起。旧蜀郡日晡不击鼓。击之则闻妇人哭声数十为群者。相传孟氏尝用晡时杀宫人。以鼓声为节。故鬼闻之辄哭。承宣使孙渥。以铃辖摄帅事。为文祭之。命击鼓如仪。哭亦止。后复罢云。甲以绍兴三十年登乙科。
　　
　　鱼腹佛头
　　资州人何慈妻范氏。事佛甚谨。家尝烹鱼。已刳腹。见脂裹一物极坚韧。剖之乃二佛头也。其家斫木为全体以承之。至今供养。慈以宣和甲辰登科。后为开州守。八事皆虞并甫说。范氏其表姊也。
　　
　　徐国华
　　建安人徐国华。宣和中入太学。梦登高楼上。楼悬大金钟。有金甲伟人立钟旁。视徐击钟而言曰、二十七甲。再击。云、官不过员外。三击。云、系七科。徐悟而言曰。行必取科甲。官至外郎足矣。因记于牍中。但不能晓七科二十七甲之说。靖康丙午。胡骑攻城。庠序诸生。多病脚气死。徐亦以是疾终。乡人董纵矩。欲葬之东城墓园。而垣中列兆。已无余地。乃与后死者皆瘗于垣外。董以标揭识其处。正居第二十七行之第七穴。归唁其父。因出其手书。则梦中神告。无少差者。宁国人□德升说。
　　
　　清辉亭
　　广西昭州。最为疠毒之地。而山水颇清婉。郡圃有亭名天绘。建炎中。郡守李丕。以与金国年号同。欲更之。乞名于寓公徐师川。久而未得。有范滋者。为易曰清辉。已揭榜。徐谒李同坐亭上。少焉策杖于四隅。视积壤中有片石。班班如文字然。命取而涤之。乃丘浚所作记。其略云。予择胜得此亭。名曰天绘。取其景物自然也。后某年月日。当有俗子易名清辉者。可为一笑。考范生初命名之日不少差。
　　
　　巴蕉精
　　兴化人陈忱。崇宁中。以上书得罪。送德安府学自讼斋。与郡士刘李二生同榻。李在内。陈居中。刘最处外。一夕刘觉。体畔甚热。见一物。如茜被包裹卧其旁。大惧。明夜先二人未寝。径趋床内。与李易位。李所睹亦然。皆不敢言。至夜争据便处。陈曰。岂有所畏邪。我请尝之。既寝。闻户外叹息声。若欲入而不敢者。他夕陈先就枕。刘奏厕方来。不得已复居外。见如前时。始以实告陈。陈奋然以身当之。复闻有声。即大呼而出。其物踉蹡越窗外。至巴蕉丛而灭。明日尽伐去蕉。又穿地丈余。无所得。自是怪遂绝。咸疑为巴蕉精云。黄子亨彦质说。黄德安人也。
　　
　　姚仲四鬼
　　姚仲。始为吴玠军大将。尝与敌人战小衂。吴欲诛之。仲曰。以裨将四人引军先退。故败。吴召四将斩之而释仲。后数岁。仲领兵宿山驿。见四无首人。皆长二尺许。揖于庭。曰、我辈败事当死。然公不言则可全。今皆死。故来索命。仲曰。向者奔北。我自应以军法行诛。既屈意相贷。而少师见责。我若不自明。则代汝曹死矣。四人曰。当时之退。但择一人先遁者。足以塞责。何至是。仲无以对。四鬼渐喧勃欲上。忽有白须老人出于地。亦长二尺余。诘之曰。汝等败军伏法。乃其分。安得复诉。叱去之。应声而没。老人亦不见。人以是知仲之必贵。又十年。以节度使都统兴元军。路彬质夫说。
　　
　　陈茂林梦
　　福州长乐士人陈茂林。梦至大殿下。与数十人班谒。笏记云。官职初临。朝仪未熟。既寤。谓必登第为龙首。谒至尊也。遂更名梦兆。绍兴十七年。为解头。赴鹿鸣燕。与同荐送者谒大成殿。旧例以年齿最高者为首。陈不可。曰、吾为举首。应率先多士。众莫与之争。既焚香。当再拜礼毕。陈误下三拜。有闻其梦者。笑曰、此所谓官职初临朝仪未熟也。陈亦惘然。疑为已应梦果不第。林之奇少颖说。
　　
　　张德昭
　　建阳人张德昭。老于进士。以特恩补官。得伤寒疾。为黄衣人持符逮去。至幽府。抗声廷下曰。追到建州张德昭。王者怒曰。命尔追某州孔昭德。今误何也。付吏治其罪。命张还。张恳曰。业儒白首矣。仅得一官。今日获至此。欲一知寿禄几何。幸哀许之。主者曰。天机理不容泄。寿数难言也。又拜乞官禄所至。则沉思移时。如阅籍者。曰、位至作邑。张遂出。逢一婢于途。问所以来。曰、到此已数日。家中并无恙。乃前行。抵深谷边。足跌而寤。问其家。始知此婢相继死。才一日耳。张益愈。访刘彦冲子翚于崇安山中。以事告。曰、老矣。讵复荣望。今下摄承簿尉。果若所言。得宰一邑。犹须十年间。□自喜也。是岁调补汀之清流尉。至官逾岁。会县令罢去。暂摄其治。遂亡。距入冥时仅三年。刘口甫说。
　　
　　峡山松
　　广州清远县之东峡山寺。山川盘纡。林木茂盛。有古飞来殿。殿西南十步许。大松傍崖而生。婆娑偃盖。大观元年十月。南昌人皇城使钱师愈。罢广府兵官北还。檥舟寺下。从者斧松根。取脂照夜。明年。殿直钱吉老。自广如连州。过寺。梦一叟鬓须皤然。面有愁色。曰、吾居此三百年。不幸值公之宗人。不能戢从者。至斧吾膝以代烛。使我至今血流。公能为白方丈老师。出毫发力补治。庶几盲风发作。无动摇之患。得终天年。为赐大矣。吉老问其姓氏及所居。曰、吾非圆首方足。乃植物中含灵性者。飞来之西南。即所处也。幸无忘。吉老觉。疑其松也。以神异彰灼。须寺启关。将入告。时晓钟未鸣。复甘寝。至明。则舟人解繂已数里。怅然不能忘。过浛光。以语令建安彭銶。政和二年。銶解官如广府。过寺即以吉老言访之。果见巨松去根盈尺。皮肤伤剥。膏液流注不止。盖七年矣。乃白主僧和土以补之。围大竹护其外。曲江人胡愈作松梦记述其事。予尝往来是寺。松至今犹存。
　　
　　夷坚甲志卷第十八十六事
　　
　　杨靖偿冤
　　临安人杨靖者。始以衙校部花石至京师。得事童贯。积官武功大夫。为州都监。将满秩。造螺钿火鐀三合。穷极精巧。买土人陈六舟。令其子十一郎赍入京。以一供禁中。一献老蔡。一与贯。以营再任。子但以一进御。而货其二于相国寺。得钱数百千。为游冶费。愆期不归。靖望之久。乃解官北上。遇诸宿泗间。子畏父责己。乃曰、所献物皆为陈六所卖。儿几不得免。靖信之。至京、呼陈六诘问。陈答语不逊。靖杖之。方三下。陈呼万岁得释。还至舟。谓其妻曰。杨大夫不能训厥子。翻以其言罪我。我不能堪。遂赴汴水死。靖得州钤辖以归。都转运使王复领应奉局。辟靖兼干官。常留使院中。时宣和七年也。是岁四月某日。靖在签厅。有纲舩挽卒醉相殴。破鼻出血。突入漕台。纷纷间。靖矍然如有所睹。急趋入屏后。遂仆地。舁归家。即卧病。语言无绪。不食。时临平镇有僧。能以秽迹法治鬼。与靖善。遣招之。至则见鬼曰。我梢工陈六也。顷年以非罪为杨大夫所杀。赴愬于东岳。岳帝命自持牒追逮。经年不得近。复还白。帝怒。立遣再来。云杨靖不至。汝无庸归。今又岁余矣。公门多神明。久见壅遏。前日数人被血入。土地辈皆惊避。乘间而进。乃得至此。僧谕之曰。汝他生与是人有冤。今世故杀汝。汝又复取偿。翻覆无穷。何时可已。吾令杨氏饭万僧。营大水陆斋荐谢汝。汝舍之何如。鬼拜而对曰。畴昔之来。苟闻和尚此语。欣然去矣。今已贻怒主者。惧□反命。则冥冥之中。长无脱期。非得杨公不可也。僧无策可出。视靖项下有锁。曰。事已尔。姑为启钥。使之饱食。且理家事可乎。许诺。前拔锁。靖即起如平常。然与僧才异处。则复昏困。数日死。富阳人吴兴举。旧为吾家仆。亲见靖病及其死云。
　　
　　杨公全梦父
　　杨公全朴。资州人。其父以政和癸巳卒。未葬。明年春。梦父归家。公全问何年当得贡。曰。有冥司主簿。正掌文籍。乃吾故旧。尝取簿阅之。汝三舍中无名。至科举始可了耳。又云。汝知朝廷已行五礼否。对曰。不知。又杂询家事甚悉。语毕。其去如飞。是年八月。始颁五礼新仪。士人父母未葬者。不许入学。公全悟父言。是冬襄事。至丁酉岁升贡。谓梦不验。既而无所成。宣和辛丑。罢舍法。复行科举。乃以甲辰登科。
　　
　　赤土洞
　　资州城外三十里赤土培之侧有洞穴。相传深不可测。普州人梁子英。煮荣州盐井。数经从洞口。尝率同辈数人。具三日糗粮。持桦炬入焉。始入路绝暗。皆狐粪。蝙蝠纵横。过百余步。地净如扫。石上钟乳下垂。如珠缨状。度半日许。闻水碓声出于上。盖嘉陵江也。惧而亟出。终不能穷其源云。
　　
　　席帽覆首
　　王龙光、字天宠。资州人。入京赴上舍试。过剑州梓潼县七曲山。谒英显武烈王庙。俗呼为张相公庙梦一人持榜。正面无姓名。纸背乃有之。又有持席帽蒙其首者。觉而喜。谓士人登第则戴席帽。是岁免省不逮。但补升内舍。次举当政和八年方登科。已悟纸背之说。时方禁以龙天君玉王主等为名字。唱第之日。面赐名宠光。头上加帽。盖谓是云。
　　
　　林孝雍梦
　　林孝雍、字天和。明州人。政和七年。贡入辟廱学。将试上舍。林少时尝预荐书。应免解。或劝其先以免举试。如不利。则留今贡。以待来年。林不听。同舍生杨公全。扣其故。林曰。吾年甫二十。蒙乡举。梦对策大廷。坐于西南隅。将出。有小黄门从吾求砚。心颇自负。以为必擢第。讯诸筮人。筮人曰。君年四十八乃得官。今未也。吾意殊不平。讫黜于春官。自是连蹇几三十年。今春秋四十七矣。当可觊幸。不为再战地也。是岁果中选。廷试出。又告公全曰。试日正坐西南隅。小黄门乞砚。皆如梦中所睹。三十年前梦。与卜者所言。无毫厘差。
　　
　　宋应辰
　　宣和六年。诸道进士赴省试者几万人。以六侍从典贡举。其下参详点检官。又六十员。有旨令过试院外户。则亲书姓名。以防伪入者。既合籍。凡六十一人。主司疑之。悉招考官会坐。一一数之。又审于监门曰。每一人至。必下马自书。何容有两名理。及取历阅视。果多其一。曰宋应辰。验诸铨曹云。中外无有此姓名。始知神物所为。于是主司遍论群公曰。宋者国号。而名为应辰。必造化之中主张是者。考校之际。不可不谨也。是岁登第者八百五人。为一代最盛之举。杨公全居前列。闻之于知举官王唐翁绹云。
　　
　　资州鹤
　　资中衙校何氏。有弟好弋射。曰持弩挟弹往山中。目之所见。无得免者。尝荫大木下。望其颠。红鹤巢甚大。数雏啾啾然。已而其母归。方憩枝上。衔食向巢立。何生彍弩射之。中其腹。势且坠。犹忍死引颈。吐哺饲其子。乃坠地。何虽无赖。亦为之恻然。即折弃弓矢。不复射。六事皆杨公全说。
　　
　　乘氏疑狱
　　兴仁府乘氏县豪家傅氏子。岁贩罗绮于棣州。因与一倡狎。累年矣。妪独不乐。禁止之。倡忿怨自绞死。傅子不知也。一旦遇之于乘氏。曰。我为养母所虐。不可活。讼于官。得为良人。脱身来相就。君能纳我乎。傅子喜。虑妻妒不容。为筑室于外。明年复往棣州。询旧游息耗。闻其死甚骇。然牵于爱。溺于色。迷不省。口语籍籍。妻始得知之。惧其夫以鬼死也。傅有弟颇壮勇。与嫂谋。刻日欲杀之。先具酒肴使夜饮。而伺于外。傅坐室中东偏。妇人居西。坐已定。弟挟刃径趋西边。且至。手误触灯灭。暗中剚刃而出。暨烛至。则傅子流血洞腋死矣。妇人无所见。县捕两人下狱。劾以杀夫及兄。且鞫奸状。期年不得情。任信孺古与诸傅往来。亲见其事。府以为疑狱。上诸朝。时宣和七年矣。会京师多故。不暇报。竟不知为如何也。任信孺说。
　　
　　邵昱水厄
　　邵昱。徐州沛人。从其妇翁任信孺。居衢州。绍兴丁卯。张巨山舍人嵲为郡。端午日竞渡。舟舫甚盛。郡人争往浮石寺前浮桥上观。昱先与数友入寺。既而独还。行至桥半道。铁缆中断。舩皆漂流。桥板片片分拆。在前者数百人尽溺。昱已坠水。觉有物承其足。故项以上不沉。眼界恍惚见同溺人乍出乍没。其形已变。或蟹首人身。或人首鱼身。或如江豚龟鳖状。桥柱下数大神。皆长可三丈。执钺立。又两大神从云端下。其一亦蟹首。一如鬼神。空中语曰。三百人逐一点过。顾昱曰。汝是姓邵人。不合死。掖而掷之破舩上。仅得达岸。既归。不敢语人。明年。同任公如明州。过余姚之象亭。待潮乃东。登亭上观题壁。有从后呼者曰。君不易过得去年水厄。非素积阴德。何以致此。昱回顾。乃一道人。甚颀伟。着白苎衫。色漆黑。昱曰。先生岂非同脱此厄乎。何以知我。其人不答。乃曰。岁在癸酉。君当有重灾。宜百事谨畏。或再相见。可免也。昱识其异人。即下拜。才起。道人已在平地。其行如飞。长髯缥缥。下拂腰股间。遂不见。昱常惧不得免。兢兢自持。至癸酉岁。梦数卒荷轿至。邀入府。如张巨山平生时。行约十数里。天气阴阴如欲雪。至一大城。有市井。遂舁之入。昱觉非衢州。又忆巨山已谢世。自意其死。甚惨沮。行至廷下。殿上垂帘。闻二人相对语。追者与俱至廊下。一吏持簿书入白。闻主者责怒曰。何得妄追人。一人曰。韩君已得旨了。吏复下。捧杯水。欲噀昱面。傍人止之。曰。不可如是。将出手不得。吏无计。遂遣追者送昱回。轿行至深岸。前者足跌惊寤。已鸡唱矣。道人不复再见。昱亦无他。后九年。昱以任公守宣州差。捧表贺登极补官。改名侃。予亲扣其详如此。
　　
　　李舒长仆
　　福州宁德人李舒长、字季长。政和初。偕乡里五人。补试京师。共雇一仆。曰陈四。仆愿而朴。多迟钝不及事。四人者日日诃责。惟李不然。且时与酒钱慰恤之。既至京。四人皆中春选。李独遭黜。及秋始入学。而仆谢去。又二年。李谒告至、保康。门内闻有再呼李十一秘校者。回顾则陈四也。邀李诣食肆。食毕。李亟欲去。陈问故。李曰。比日窘索。谋鬻少物耳。陈遗以银一笏。曰。姑用之。不必外求也。越数日。又遇于马行市中。邀饮于庄楼。告李曰。观郎之分。不应登第。若学道。当有所得。李曰。我不远数千里游学。须得一官。归为父母荣。何谓学道。且汝仆隶也。何从知之。陈曰。自前岁别后。随一道人给薪水。道人携我入崆峒山。授以要法。且使我物色求人。我告以公平生所为。颇有意。今能同一往否。因口授养生旨诀。皆简易径妙。然李卒不肯从。复出银一笏与之。遂去。绝不再睹。李自是亦无意于世。以表兄余承相深恩补官。隐居不仕。尝游县之支提山。谒天冠千佛。行深山中奏溷。无水盥手。方折草捼莎。一人在傍持铜盘盛水以奉之。又执布巾以进。见其手青色。面亦然。不觉顾之笑。青面者亦笑。已而隐不见。盖山灵所为也。
　　
　　余待制
　　福州余丞相。贵盛时。家藏金多。率以银百铤为一窖。以土坚覆之。砖蒙其上。余公死。其子待制日章。将买田。发其一窖。砖甓甃闭。了无少动。而白金乌有矣。郡有巫、居进酒岭。能通神。往扣焉。巫曰。公银本不失。但以徙土地祠宇。贻神之怒。故藏去耳。若能具牲酒谢过。且设醮作水陆。当可得。然须吾先往讲解之。许施银为香炉。及币帛之属。后三日宜复来询可否也。余氏如期往。巫曰。神许我矣。可归取之。然勿负约也。既归复掘地。则所窖宛然具在。始大叹异。即日赛神如巫言云。李季长目睹。
　　
　　天津丐者
　　王櫰者。邵武人。赴调京师。过天津桥。遇丐者为人殴击甚苦。王问之。曰。负钱五百久不偿我。王恻然。为以囊中钱代偿而去。他日复至桥上。丐者探怀取一饼饷之。王恶其衣服垢腻。鼻涕垂颐。谢不取。他日又见。拉王访其家。家乃委巷穷阎。败席障门。亦具酒果为礼。王复不食。既得官南还。行汴堤上。大风雨作。跬步不可前。望道间小旗亭。亟下车少驻。主人出迎。审其貌。则向丐者也。相见良悦。酌杯酒以进。王念曩曰秽污。终不肯饮。其人曰。天气苦寒。非酒无以御。公强为我釂此。再三持劝。讫不濡吻。其人殊怏怏。乃包果实数种为赠。曰。姑以是别。王不忍重违。勉受之。上车数步。欲授其仆。觉甚重。启视之。桃李石榴。皆黄金也。方悟为异人。大痛恨。以手捣双目而哭。丐者又至。曰。此自官人无仙骨耳。去此二十年。当再访公。勿恨也。指顾间。酒家与人皆不见。后二十年。以饵丹砂疽发背死。三事皆朱汉章说。王尝为会稽倅。亲以事语朱公。
　　
　　赵良臣
　　赵良臣者。缙云人。绍兴十五年。与同志肄业于巾子山之僧舍。去城十五里。薄晚还郡中。道间遇妇人。青衣而红裳。哭甚哀。问其故。曰。不容于后母。日夕棰楚不能堪。求死未忍。故哭。赵曰。若是可与我归乎。妇人收泪许诺。即相随至家。谓其妻曰。适过田间见一女。无所归。偶与偕来。吾家正乏使。可以婢妾畜也。妻亦柔顺无妒志。使呼以入。赵氏素贫。室惟一榻。乃三人共寝。明日。复同盘以食。赵妻谓之曰。我夜扪汝体殊冷峭何也。妇人不答。而意象惭恚。舍匕箸径出。赵责妻言之失。起自呼之。妻停食过昼。开户而视。不见其夫矣。乃告邻里。相与求索。三日始得之于门外溪傍。半体在水中。半处沙际已死。同舍生共以其尸归。竟不晓何怪。或以为鱼蛟之精云。朱熙载舜咨说。
　　
　　贡院小胥
　　绍兴二十四年正月。沈太虚虚中以吏部郎中为省试参详官。丁夜如厕。既还。书吏篝火先行。至直舍。忽惊仆地。灯即灭。沈大恐。疾声叫呼。院中人皆已寝。悉起相视。则守舍小胥。已缢于梁间。足去地五六尺。盖非人力可至。有仪鸾老兵曰。此鬼所为也。幸无遽。取数卓叠起。徐徐解缚。抉其口。以汤灌之。久而能言。曰。郎中读程文。夜过半。某与书吏假寐。有自外入。青巾布袍。如道人状者。语某曰。何为在此。以首□两旁而去。已而此吏从郎中出户。某独坐。其人复来。曰。外间大有好处。无用兀坐也。携手偕行。见门外灯烛晶荧。车马杂沓。与哄市不异。试探首隙中窥之。但觉门渐窄。眼渐暗。遂冥无所知耳。明日。默默如痴。沈遣出。经月始复常。刘共叔亲见。
　　
　　东庭道士
　　泉州士人陈方石。与知东庭观道士善。陈尝检校村墅。梦至官府。见廷下阅囚诉。有吏大声曰。追到泉州道士某。视之。乃东庭黄冠也。又一吏从旁授以文牍一卷。使读之。陈不晓其语。独闻一事云。某年月日取常住谷若干斛酿酒。顷之读彻。吏问曰。是乎。道士辞服。就取所读文书包裹之。自顶至踵皆遍。推仆地。一再展转。化为大水牛。陈惊寤。遽访道士。正以是夕死。陈字季野。进裔孙也。
　　
　　黄氏少子
　　黄汝能。徽州黟人。绍兴十七年。为临安北厢官。少子年十七矣。生平不能诗。忽如有物凭依。作诗十数篇。飘飘然有神仙之志。多喜道巫山神女事。汝能群从中。尝有一少年子。亦如是以死。心以为虑。密谕之曰。汝得非于居民家有染着。致妄思若此乎。吾官于斯。苟有一事。则累我矣。子谢曰。无之。它日与父母对食。径往篱畔。引首凝睇。若望焉而未至者。母追之还。坚扣其故。答曰。适有所念耳。无它也。自是神观如痴。日甚一日。汝能欲令其甥挈以还乡。而甥待试成均。未遽去。乃闭之一室。戒数仆昼夜环视之。连夕稍怠。守者微假寐。已失其处。则跪膝于窗下。以衣带自绞死矣。程泰之说。
　　
　　夷坚甲志卷第十九十四事
　　
　　僧寺画像
　　平江士人徐赓、习业僧寺。见室中殡宫。有妇人画像垂其上。悦之。才反室。即梦妇人来与合。自是夜以为常。未几遂死。家人有尝闻其事者。至寺中踪迹得之。其像以竹为轴。剖之。精满其中。□志几□说。
　　
　　恩稚所稚院
　　王师道、字深之。绵州人。绍兴二十八年。挈妻子自蜀赴调行在。明年正月晦。梦有人类三省大程官状。来曰。公有新命。出黄敕示之。乃除管某院云云。王不暇细视。曰。我已通判资序。今且作郡守。何乃反充监当邪。其人曰。此官不易得。又上帝饬。岂可拒也。迎官且至。治所不远。可即往视事。少顷从者皆至。亟升车。行才一二里。到大曹局。门户洞开。视题额五字。曰恩稚所稚院。吏曰。所辖天下物命也。其中皆禽鸟种类。不可名状。而雀最多。周览未竟而寤。以告家人。誓不复杀生。自恐不能永。颇料理后事。戒其子遍谒乡人之在朝者。梦后半月。除知达州。又十许日出谒归。得疾轿中。至舟而卒。时三月四日也。
　　
　　玉带梦
　　张子韶侍郎。谪居大庾。得目疾。后为永嘉守。中风手足不能举。目遂内翳。丐祠禄还盐官旧隐。绍兴二十九年三月望夜。梦青衣人引至大寺。门金书牌八字。但记其二。曰开福。一僧如禅刹知客。见张甚喜。延入坐。张问主僧为谁。曰。沈元用给事也。张曰。吾与沈先生久不相见。亟欲谒之。命取公服。随语即至。见沈再拜。沈答其半礼。劳苦如平生。且曰。尊公在此。命青衣导往方丈东小堂。其父母方对坐长啸。张趋拜号泣。旁人叱曰。此不是哭处。复至法堂前问曰。何故无佛殿。青衣曰。此以十方法界为佛殿。张曰。吾病废又失明。未知他日有眼可见佛。有口可诵经否。曰。侍郎何尝不见佛。何尝不诵经。又行及门侧。有小池清泠。外设栏楯。青衣曰。入功德水也。酌一杯饮之。凉彻肌骨。西庑一室极洁。中挂画像。视之。乃张写真。大骇曰。何以得此。青衣曰。异日当主此地。然待公见玉带了。即来。遂寤。遽召门人郎晔。使书其事。皆谓玉带为吉证。若疾愈。且大拜。至六月二日。两疾顿除。即日出谒先墓。继往所亲家燕集。如是五日。偶与诸生读江少虞所集事实类苑。至章圣东封。丁晋公取玉带事。怒曰。丁谓真奸邪。虽人主物。亦以术取。因不怿。废卷而入。疾复作。不能言。翼日卒。人始悟玉带之梦。张寿六十八云。窦思永说。时为盐官簿。
　　
　　毛烈阴狱
　　泸州合江县赵市村民毛烈。以不义起富。他人有善田宅。辄百计谋之。必得乃已。昌州人陈祈。与烈善。祈有弟三人皆少。虑弟壮而析其产也。则悉举田质于烈。累钱数千缗。其母死。但以见田分为四。于是载钱诣毛氏赎所质。烈受钱有干没心。约以他日取券。祈曰。得一纸书为证足矣。烈曰。君与我待是耶。祈信之。后数日往。则烈避不出。祈讼于县。县吏受烈贿。曰、官用文书耳。安得交易钱数千缗而无券者。吾且言之令。令决狱果如吏旨。祈以诬罔受杖。诉于州。于转运使。皆不得直。乃具牲酒诅于社。梦与神遇。告之曰。此非吾所能办。盍往祷东岳行宫。当如汝请。既至殿上。于幡帷蔽映之中。屑然若有言曰。夜间来。祈急趋出。迨夜复入拜谒。置状于几上。又闻有语曰。出去。遂退。时绍兴四年四月二十日也。如是三日。烈在门内。黄衣人直入捽其胸殴之。奔迸得脱。至家死。又三日牙侩一僧死。一奴为左者亦死。最后祈亦死。少焉复苏。谓家人曰。吾往对毛张大事。即烈也。善守我七日至十日。勿敛也。祈入阴府。追者引烈及僧参对。烈犹以无偿钱券为解。狱吏指其心曰。所凭唯此耳。安用券。取业镜照之。睹烈夫妇并坐受祈钱状。曰。信矣。引入大庭下。兵卫甚盛。其上衮冕人怒叱吏械烈。烈惧乃首服。主者又曰。县令听决不直。已黜官若干。吏受赇者尽火其居。仍削寿之半。烈遂赴狱。且行泣谓祈曰。吾还无日。为语吾妻。多作佛果救我。君元券在某椟中。又吾平生以诈得得人田。凡十有三。契皆在室中钱积下。幸呼十三家人。并偿之以减罪。王者又命引僧前。僧曰。但见初质田时事。他不预知也。与祈俱得释。既出。经聚落屋室。大抵皆囹圄。送者指曰。此治杀降者。不孝者。巫祝淫祠者。逋诳佛事者。其类甚众。自周秦以来。贵贱华夷悉治。不择也。又谓祈曰。子来七日矣。可急归。遂抵其家而寤。遣子视县吏。则其庐焚矣。视其僧。茶毗已三日。往毛氏述其事。其子如父言。取券还之。是夕僧来击毛氏门。骂曰。我坐汝父之故。被逮得还。而身已焚。将何以处我。毛氏曰。业已至此。惟有□为作佛事耳。僧曰。我未合死。鬼录所不受。又不可为人。虽得冥福无用也。俟此世数尽。方别受生。今只守尔门。不可去矣。自是每夕必至。久之其声渐远。曰。以尔作福。我稍退舍。然终无生理也。后数年。毛氏衰替始已。杜起莘说。时刘夷叔居泸为作传。
　　
　　邢氏补颐
　　晏肃、字安恭。娶河南邢氏。居京师。邢生疽于颐。久之。颐颔连下腭及齿。脱落如截。自料即死。访诸外医。医曰。此易耳。与我钱百千。当可治。问其方。曰。得一生人颐与此等者。合之则可。宴氏惧。谢去之。儿女婢仆辈相与密货医。使试其术。是夜以帛包一物至。视之。乃妇人颐一具。肉色阔狭长短。勘之不少差。以药缀而封之。但令灌粥饮。半月发封。疮已愈。后避乱寓会稽。唐信道与之姻家。尝往拜之。邢氏口角间有赤缕如线。隐隐连颐。凡二十余年乃亡。
　　
　　误入阴府
　　李成季昭玘少时得热疾。数日不汗。烦躁不可耐。自念若脱枕席。庶入清凉之境。便觉腾上帐顶。又念此未为快。若出门当更轩畅。即随想跃出。信步游行。历旷野。意殊自适。俄抵一大城郭。廛市邑屋。如人间州郡。李容与街中。有旧识贩缯媪。死已久矣。遇李惊曰。何为至此。此阴府也。李惧求救。媪曰。我无能为也。幸常贩缯出入右判官家。试为扣之。乃相随至其门。止李于外。曰。勿妄动。舍此一步。则真死矣。媪入移时喜而出曰。事济矣。但当更与左判官议乃可。俄闻索马之声。暨出。乃绿衣少年。媪呼李尾其后。至所谓左判官之舍。绯衣人出迎。绿衣曰。适有阳间人游魂至此。须遣人送还。绯衣曰。谁令渠自来。既至矣。又非此间追呼。何必遣。李侧耳倾听益恐。绿衣曰。试为检籍。恐或有官禄。再三言之。绯衣始持不可。不得已命吏取籍至。吏读曰。李昭玘位至起居舍人。绿衣咤曰。如何如何。渠合有许大官职。擅留之得否。绯衣颇惭。乃相与作符共押之。用印毕。授一小鬼。使送李。李重谢媪始行。有问者即示以符。小鬼疮疡满头。脓血腥秽。歌呼不绝声。每数十步。辄称足痛而坐。哀祈之。乃行前。至旷野。曰。我只当至此。还汝符。掷之于地。李俯欲拾。蹶而寤。盖昏然瞑卧经日矣。白是李氏春秋设媪位祠之。果终于右史。
　　
　　秽迹金刚
　　漳泉间人好持秽迹金刚法。治病禳禬。神降则凭童子以言。绍兴二十二年。僧若冲住泉之西山广福院中。夜有僧求见。冲讶其非时。僧曰。某贫甚。衣钵才有银数两。为人盗去。适请一道者行法。神曰。须长老来乃言。幸和尚暂往。冲与偕造其室。乃一村童按剑立椅上。见冲即揖曰。和尚且坐。深夜不合相屈。冲曰。不知尊神降临。失于焚香。敢问欲见若冲何也。曰。吾天之贵神。以寺中失物。须主人证明。此甚易知。但恐兴争讼。违吾本心。若果不告官。当为寻索。冲再三谢曰。谨奉戒。神曰。吾作法矣。即仗剑出。或跃或行。忽投身入大井。良久跃出。径趋寺门外牛粪积边。周匝跳掷。以剑三筑之。瞥然仆地。逾时童醒。问之莫知。乃发粪下。见一砖臬兀不平。举之银在其下。盖窃者所匿云。
　　
　　飞天夜叉
　　赵清宪丞相挺之夫人郭氏之侄郭大。以盛夏往青社外邑。乘月以行。中路马惊。鞭策不肯进。左顾瓜田中一物高丈余。形如蝙蝠。头如驴。两翅如席。一爪踞地。一爪握瓜食之。目光烂然。郭丧胆。回马疾驰。数十步间。反顾犹未去。他日入神祠。见壁画飞天夜叉。盖其物也。
　　
　　晦日月光
　　赵清宪赐第在京师府司巷。长女适史氏。以暑月不寐。启户纳凉。见月满中庭如昼。方叹曰。大好月色。俄廷下渐暗。月痕稍稍缩小。斯须光灭。仰视星斗粲然。而是夕乃晦日。竟不晓为何物光也。四事皆王秬嘉叟说。
　　
　　沈持要登科
　　沈持要枢湖州安吉人。绍兴十四年。妇兄范彦辉监登闻鼓院。邀赴国子监秋试。既至。则有旨唯同族亲乃得试。异姓无预也。范氏亲戚有欲借助于沈者。欲令冒临安户籍为流寓。当召保官。其费二万五千。沈不可。范氏挽留之。为共出钱以集事。约已定。沈殊不乐。而湖州当以八月十五日引试。时相去才二日耳。虽欲还亦无及。是日晚。忽见室中长人数十。皆如神祗。叱之曰。此非尔所居。宜速去。不然。将杀汝。沈惊怖得疾。急遣仆者买舟归。行至河滨。见小舟。呼舟人平章之。曰。我安吉人。贩米至此。官方需船。不敢归。若得一官人。当不取其僦直。然所欲载何人也。曰。沉秀才。复询其居。曰。吾邻也。虽病不可不载。即率舟中人共舁以登。薄暮出门。疾已脱然如失。十六日早。抵吴兴城下。见白袍纷纷往来。问之。云昨日已入举场。而试卷遇暴雨多沾渍。须易之。移十七日矣。沈遂得试。所亲者来贺曰。徙日之事。特为君设耳。试罢且揭榜。梦大雷震而觉。出庭中视之。月星粲然。心以为惑。欲决之蓍龟。迟明有占轨革者过门。筮之得震卦。画一妇人病卧床上。一人趋而前。旁书奔字。其词有龙化之语。占者曰。公占文书甚吉。但家内当有阴人病。然无伤也。卜者出。报榜人已至。姓名曰贲胜。音奔沈中魁选。及还家。妻果卧疾。明年赴省。以范为考官。避入别院。一之日试经义。且出。有厢部逻者。守之不去。时挟书假手之禁甚严。沈颇讶其相物色。曰。何为者。曰。见君箧中一二烛甚佳。非湖州者邪。若无用。幸见与。沈悉以与之。次日。试诗赋。其人又来。曰。适诣誊录所。见主司抄一试卷。至于五六。绝类君所书。必高捷。今夕勿遽毕。吾已设一次于户外矣。沈意其欲得烛。又以赠之。受而还其一。曰。请君留此以自照。三年一来。不可不致详也。晚出中门。引手招就坐。设一几。四顾无人。沈欲纳卷出。挽使再读。至家藏孝经诗。乃觉误押两方字。亟更焉。明日入访之。了不复见。始验神人以其误。委曲为地也。是年遂擢第。盖旅中所见。邻人拏舟。雨污试卷。轨革之卜。逻者之言。皆有默相之者。异哉。
　　
　　杨道人
　　温叔皮革之女。嫁秀州陈氏子。既而仳离。居家学道。有杨道人者。亦士大夫家女子。与之同处。绍兴二十四年。温赴漳州守。过泉南。馆于漕使行宇。女与杨及二婢在西房。夜半忽大呼捕贼。温杖剑往。见杨之婢高举手向梁间。初无绊縳。而牢不可脱。其旁青衣童。年可十四五。腰下佩一物。类药笈。温叱之曰。汝何人。敢中夜至此。曰。我京师人也。杨道人欠我药钱百万。今来取之。关君何事。又连呼数声。正争辩间。倏已灭。温遣招天庆观道士郑法询治之。及至。婢缚既释。无所施其术。时杨氏年未三十。江南所生。所谓京师药钱之语。或以为宿世事云。
　　
　　陈王猷子妇
　　潮州人陈王猷。为梅州守。子妇死焉。葬之于郡北山之上。其魂每夕归。与夫共寝。夫惧宿于母榻。妇复来即之。不可却。虽家人相见。无所避。一子数岁矣。韶秀可爱。每欲取以去。举家争而夺之。妇出入自若。陈氏甚惧。乃召道士醮设及祷于神。皆不能遣。时绍兴庚午三月也。又三月。陈守卒于郡。
　　
　　郝氏魅
　　郝光嗣为广州录事参军。有魅挠其家。房闼庖湢。无不至也。尝火作于衣笥。郝往救焚。手皆焦灼。告身一通。但存字及印。余皆爇焉。朝服衣裘。悉穿穴不可着。一日发印欲用。封鐍宛然。而中无有矣。始犹命巫考治。久而不效。则扫一室。严香火事之。凡失印二十许日。广之官吏待禀俸者需粮料。印未得。咸以为苦。忽闻如大石坠于所事室中。三击几而止。视之印也。初郝氏以几不佳。蒙以白纸。盖施三印于几上而去。自是七日郝生死。其家徙出。魅随之不置。迨北归乃已。时绍兴二十年。三事皆谢芷茂公说。
　　
　　王权射鹊
　　建康都统制王权。微时好射。弩矢不虚发。绍兴初。从韩咸安世忠往建州征范汝为。尝挟弩往山间。望树上有鹊巢。即射之。不知其中与否也。闻有人在其后言曰。使汝眼为箭所中。当如何。反顾无所见。权悟其异。亟登木视之。一鹊中目。宛转巢内即死。权惊悔。拔佩刀碎其弩。未几与贼战。流矢集于鼻眦之间。去眼不能以寸。病金创。久之乃愈。韩王子彦直子温说。
　　
　　夷坚甲志卷第二十十二事
　　
　　木先生
　　汪致道叔詹徽州歙人。绍兴十八年。以司农少卿总领湖北财赋。尝赴大将田师中宴集。最后至。漕使鄂守先在。与田奕棋。道人木先生者。亦坐于旁。见汪揖曰。久别健否。汪愕曰。相与昧平生。何言久别。道人曰。公已为贵人。忘之耶。独不记宣州道店谈牛奇章事乎。汪矍然起谢。道人去。汪谓诸客曰。崇宁五年初登第。得宣州教授。以冬月单车之官。投宿小村邸。唯有一室。一秀才已先居之。日甚暮。大雨不可前。不得已推户径入。曰。值暮至此。与公同此室可乎。秀才方踞火坐。顾曰。唯唯。良久忽言曰。公曾读唐书否。某愠曰。某虽寡学。宁鄙陋至是。又笑曰。记得牛僧孺传否。某不答。秀才曰。吾言无他。公乃僧孺后身。前生为武昌节度使。缘未尽。今生当再往。异时官禄多在彼土矣。某异其语。疑为相师。问其姓字。徐对曰。公知有雍孝闻者乎。吾是也。自崇宁之初。殿廷驳放。浪迹山林。偶有所遇尔。扣之不肯言。终夕相对。论文而已。至晓而去。不复再见。适睹道人之貌。盖雍君也。风采与四十年前不少异。真得道者也。坐客莫不惊叹。汪再漕湖北。又守鄂州。为总领。累年皆在武昌。木生名广莫。往来汉沔间。见人唯谈文墨。殊不及他事。无有知其为异人者。沈道原浚亦识之云。政和中。以道士入说法。徽宗谓其得林灵素之半。故以木为姓。汪说。
　　
　　灵芝寺
　　绍兴十二年。唐信道廷对毕。馆于西湖灵芝寺。时已五月。二仆纳凉湖边。呼声甚急。唐往视之。二仆共挽一僧。云。僧走欲赴水。一足已溺。呼之不肯回。力挽其衣。犹不能制。遂与归室中。寺之人云。顷寇犯临安。两僧死于湖。今其鬼耳。问溺者所见。曰、两僧来告。孤山设浴甚盛。邀同舟以行。一足已登。而为人掣其后。故不得去。心殊恨恨也。坐少定。复发笥取新衣着之。并易履袜。若有导之者。径趋水滨。数僧急尾救之。既还。诋救者曰。我适游处甚佳。尔辈何见疾。必强我归。我终一去耳。主僧遣三人护之于室。而扃其外。唐所寓舍与之邻。惟以苇席为限。闻为鬼所凭。作诗云云。唐唯记其一句曰。日日移床下风。盖窃东坡语也。唐诮之曰。汝生为出家子。视形骸如土木。虽不幸死。当超然脱去。乃甘留恋为游魂滞魄。真可羞也。答曰。吾非为厉者。欲度此僧。故与之俱。且何预尔事。唐曰。吾视人垂死而不救可乎。且汝既不能自脱。又枉以非命害一人。何益于汝。空令湖中增一鬼耳。相往复至夜半。鬼益怒。叱曰。只尔亦非了生死者。唐嘻笑应之曰。我当死即死。必无幽滞。终不効汝加非理于生人。鬼似悟唐说。不复有语。久之。僧始昏睡。迨晓问之。乃会稽人。主僧令送归其家。唐后见之于鉴湖鹫台寺。云只忆初赴水时事。余皆不知也。
　　
　　王壁魁荐
　　王炳文壁明州人。靖康元年。赴淮南试于楚州。寓龙兴寺。寺大门内有人题曰。东壁之光。下照斗牛。今年王壁当魁荐。问诸僧及阍者。皆不知何人所书。是岁王果为解头。三事皆唐信道说。
　　
　　太山府君
　　孙点、字与之郑州人。温靖公固诸孙也建炎四年。知泉州晋江县。居官以廉介自持。是岁七月。叛将杨勍。自江西轶犯郡境。点出御寇。归而疽发于背。主簿入卧内省之。胥吏数人在旁点顾户外曰。何人持书来。皆莫见。少焉点举手左右。口中嗫嚅。为发书疾读之状。主簿问何书。曰。檄召点为太山府君。顾吏曰。此有石倪及徐楷二人乎。吏曰。有石教授者。居别村。无徐楷。但有涂楷解元耳。点曰。何用措大为。诸吏怪其语不伦。无敢问。后三日卒。石倪者、字德初。方待次乡里。绍兴三年。以官期未至。诣临安。欲有所易。得疾于抱剑邸中。以七月中死。涂楷。字正甫。时为州学谕。同舍生每戏之曰。君往太山。他日朋友游岱。藉君为地也。楷闻倪死。颇不乐。从天宁寺长(下缺一叶)意主仓庾之出入。首录置狱中。数日掠死。其家乞收葬。不许。裸其尸验之。邵惧。每问即承。如是十月许。凡眉之吏民。连系者数百。而死者且十辈。提点刑狱缙云周彦约绾知其冤。亟自嘉州亲诣狱疏决。邵乃得出。阅实其罪无有也。但得其以酒馈游客。及用官纸札过数等事。方具狱。杨生即死。狱吏数人继亡。明年命下。邵坐贬三官。归犍为之西山。其秋眉山士人史君正燕处。人邀迎出门。从者百余。皆绣衫花帽。驭卒鞚大马。甚神骏。上马绝驰。目不容启。到一甲第。朱门三重洞开。马从中以入。史欲趋至客次。驭者不可径造厅事。坐上绯绿人数十。皆揖史居东向。辞曰。身是布衣。安得对尊客如此。其一人曰。今日之事公为政。何必辞之。前白曰。帝召公治邓安民狱。今未也。俟公登科毕。即奉迎矣。史不获已就坐。欠伸而寤。不为家人言。密书之。又明年。史赴廷试。过荆南。时吴君适帅荆。得疾。亲见鬼物往来其前。避正堂不敢居。无几而死。史调官还。至夔峡小疾。语同舟者曰。吾当死。君今报吾家。令取去秋所书者观之。可知也。是夕果卒。又二年。所谓贵客者。暴亡于成都驿舍。又明年十一月。邵见安民露首持文书来白曰。安民冤已得伸。阴狱已具。须公来证之。公无罪也。指牍尾请书名。已而复进曰。有名无押字。不可用。邵又花书之。始去。邵知不免。盛具延亲宾乐饮。逾六日。正食间。觉肠中微痛。却去医药。具衣冠待尽。中夜卒。成都人周时字行可说。邵守眉日。行可为青神令。
　　
　　邓安民狱缺
　　内文缺
　　盐官孝妇
　　绍兴二十九年闰六月。盐官县雷震。先雷数日。上管场亭户顾德谦妻张氏。梦神人以宿生事责之曰。明当死雷斧下。觉而大恐。流泪悲噎。姑问之。不以实对。姑怒曰。以我尝贷汝某物未偿故耶。何至是。张始言之。姑殊不信。明日暴风起。天斗暗。张知必死。易服出屋外桑下立。默自念震死既不可免。姑老矣。柰惊怖何。俄雷电晦冥。空中有人呼张氏曰。汝实当死。以适一念起孝。天赦汝。又曰。汝归益为善。以此下缺
　　
　　曹氏入冥
　　靳师益。济州人。父守中。官至尚书郎。绍兴二十九年。靳为余杭主簿。妻曹氏。以六月病卒。已敛经夕。一足忽屈伸。靳惊视之。面衣沾湿有泣涕处。靳号恸曰。得无以后事未办乎。他何所欲言。拊其体渐温。已而叹曰。我欲钱用。靳命焚纸镪数束。曰。未也。又焚之如初。久而稍苏。掖之起坐。流泪滂言曰。先姑唤耳。忆病昏之际。二妇人来云。恭人请。即俱出门。肩舆去甚速。至官府。户内列四曹。只记其一。曰南步军司。方裴回无所之。遇阿舅生时所使老兵。遮拜曰。何得至此。以姑命对。即引入。两庑间皆系囚。呻吟之声相属。升自东阶。舅金冠绛袍。若今王者。与紫衣白衣人鼎足议事。且置酒。闻舅语云。三官更代。有无未了事件。顷之送二客还。吾自屏间趋出拜。舅骇曰。谁呼汝来。亦以姑对。舅与俱入。姑冠帔坐堂上。若神祠夫人。侍儿持雉扇环立甚众。舅责曰。渠家儿女多。何得招致。姑曰。以乏钱故也。吾又趋拜。且问需钱何用。姑曰。吾长女以妒杀婢媵。久絷幽狱。狱吏邀贿。无所从得。不获已从汝求之。又曰。于汝为吾转轮藏。已尽用了。更为诵梁武忏。救吾女。少时舅促归。命询肩舆者食。曰已食。遂遣吾出。相戒曰。勿泄此事。恐不利于汝。送至车上。从者十余人。皆黄衣金甲。其行如飞。既到家。黄衣求金。凡两焚钱始去。自此疾愈。然才旬日复死。人谓其漏言不免云。
　　
　　断妒龙狱
　　郭三雅妻陆氏。秀州海盐人。平时端靖有志操。绍兴二十八年六月十五日。呼其子昭戒之曰。吾数日后当死。切无即敛。丁宁数四。昭忧之。亦未敢尽信。及期无疾而逝。心犹微温。奄奄有出入息。十日复生。曰。姑苏某龙王嬖一妾。遭夫人妒忌。以棰死。鞫讯天狱。累年不能决。上帝命我诘其情。一问而得之。奏牍已上。信宿当就刑。是时必暴风雨。至七月五日。平江大风驾潮。漂溺数百里。田庐皆被其害。三事窦思永说。
　　
　　义夫节妇
　　建炎四年五月。叛卒杨勍寇南剑州。道出小当村。掠一民妇。欲与乱。妇人毅然誓死不受污。遂遇害。弃尸道旁。贼退。人为收瘗之。尸所枕藉处。迹宛然不灭。每雨则干。晴则湿。往来者咸叹异焉。或削去之。随即复见。覆以他土。则迹愈明。至今犹存。又有顺昌县军校范旺者。当范汝为乱时。邑中群盗余胜等。亦窃发。土军陈望。素喜祸。欲举寨应之。旺叱众曰。吾等父母妻子。皆取活于国。今力不能讨贼。更助为虐。岂不惭见天地。凶党忿其语切。亟杀之。一子曰佛胜。年二十。以勇闻。贼诈以父命召之。至则俱死。妻马氏。闻夫子皆死。哭于道。贼胁污之。不从。磔于木。节解之。后数月贼平。旺死处砖上。隐隐留尸迹。不少翳。邑人相与揭其砖。聚而祠之。已又图象于城隍。绍兴六年。建安人吴逵。通判州事。以其事闻。诏赠承信郎。许立庙。顺昌丞苏灏领役。梦旺具簪笏进谒。具谢董督之意。且曰。初被害时。为凶徒剔去左目。引苏视之。又别有一旺僵尸在地。着短布白衫。复指庙之东南隅。曰。遗迹犹在是。已寓意于邑令矣。幸公念之。苏明日入庙中。问旺死时状。皆曰然。而莫有知其剜目者。东南隅则砖祠故处也。于是访得五砖纳诸庙。县令黄亮闻之。以语妻蔡氏。蔡惊曰。昨夕亦梦紫衣人谒君于廷。君揖之。升厅及阶。逊谢而去。其姓名则范旺也。岂丞所谓寓意者乎。旺一卒以忠死。妇人以节死。没而不朽。渠不信云。
　　
　　葵山大蛇
　　王履道左丞。葬于泉州之葵山。去城四十余里。山多蛇。墓人张元者。养羊十余头。往往为所吞噬。元操刈镰出迹捕。正见大蛇擒一羊。蟠束数匝。先啮肤吮血已。乃喷毒其中。羊渐缩小。软若无骨。始吞之。元旁立伺隙。奋刃而前。蛇昂其首。高五尺许。摇舌鼓怒。为搏人之势。元投以刃。刃坠。元奔归。呼其子。别携刀往。蛇犹在故处未去。迎刺之。断首而死。尾有两歧。利如钩。秤其肉。重六十斤。背皮至阔一尺五寸。守冢僧曰。此特其小者耳。一窟于山者。身粗若瓮。每出时。大木皆振动云。
　　
　　融州异蛇
　　马扩子充。谪融州。居天宁寺。营厕于竹间。尝持矛奏溷。闻若有叱之者。周视之。则无人焉。复闻再叱声。乃一蛇在屋角。开口吐舌。头如斗大。马摏之以矛。刃入于栋。亟出唤仆共视。蛇已死。但不见其体。注目寻索。仅如细绳。缠榱桷数十匝。取以视邦人。虽戴白之老。亦无有识其为何等蛇者。
　　
　　一足妇人
　　绍兴十七年。泉州有妇人。货药于市。二女童随之。凡数日。好事者窃迹其所止。乃入封崇寺之僧堂。堂空无人。独三女者共处。旁人夜夜闻捣药声。旦则复出。初未尝见其寝食处也。他日。寺僧密窥之。乃皆一足。失声叹咤。妇人如已闻之。明日不复见。三事王嘉叟说。
　　  夷坚乙志
　　
　　夷坚乙志序
　　
　　夷坚初志成。士大夫或传之。今镂板于闽于蜀于婺于临安。盖家有其书。人以予好奇尚异也。每得一说。或千里寄声。于是五年间。又得卷帙多寡与前编等。乃以乙志名之。凡甲乙二书。合为六百事。天下之怪怪奇奇。尽萃于是矣。夫齐谐之志怪。庄周之谈天。虚无幻茫。不可致诘。逮干宝之搜神。奇章公之玄怪。谷神子之博异。河东之记。宣室之志。稽神之录。皆不能无寓言于其间。若予是书。远不过一甲子。耳目相接。皆表表有据依者。谓予不信。其往见乌有先生而问之。干道二年十二月十八日。番阳洪迈景卢叙。八年夏五月。以会稽本别刻于赣。去五事。易二事。其它亦颇有改定处。淳熙七年七月又刻于建安。
　　
　　夷坚乙志卷第一十四事
　　
　　更生佛
　　仙井监兰池乡民鲜逑。因病误服药。病且亟。恍忽不知人。见三黄衣吏持檄来追。别有二白衣者。啸于梁上。逑命其家焚纸钱祝之。曰。有子买药未还。愿延须臾。三人喜。载钱以出。至暮子归。三人从以入。逑遂死。与二白衣同行。盖亦就逮者。一曰蜍充。一曰税中定。行久之。入大城。门阙三重。宫室甚壮。遇故人曹惟吉。先死数岁矣。问逑来故。逑曰。被追至此。不知何事也。曹贺曰。有乡人在。可勿忧。曰。谁邪。曰。虞太博。今判更生道。明日为更生佛矣。宜速往。少焉吏引入殿下。王者旒冕坐其上。先呼中定及充。皆释去。相去颇远。不知所云如何也。既而问逑。平生修何善。对曰。家贫无力。但尝游瓦屋山。瞻辟支佛。瑞色甚胜。及以一木施天翁堂耳。吏与纸笔。使录所言。持以上。王书其后曰。放还。逑拜于庭。回数步间。有呼之者。王临阶语曰。为我报家人。令设更生道场。且诵更生佛名。语毕。白光腾上。室宇赫然。逑又拜而出。至大楼阙下。望题榜绿牌金字。曰大慈大悲更生如来。才出门即苏。妻子正哭泣。具榇将敛矣。时绍兴十八年六月二十六日也。明日。奔诣虞氏述所见。适虞公小祥日云。虞名祺。字齐年。平生不读佛书。尝为夔潼漕。方军兴时。诸道以聚敛为先务。惟虞所部。独晏然不扰。最后在潼川。当绍兴十七年。属微疾。至六月二十七日。凭几不语。忽睨坐客曰。古佛俱来。吾亦归矣。子允文旁立泣下。又顾曰。身得为佛。有何不可。客异其言。已含笑而逝。及逑事传。然后虞成佛之证益显。更生佛名。见大涅盘经中。新宁丞桀璜作记。
　　
　　臭鬼
　　开封人张俨。说政和末年清明日。太学士人某。与同舍生出郊纵饮。还缘汴堤而上。见白衣人在后。相去十数步。堂堂一丈夫也。但臭秽逆鼻。初犹意其偶相值。已而接踵入学。问同舍皆莫见。殊怪之。逮反室。则立左右。扣之不答。叱之则隐。倏忽复见。追随不少置。臭日倍前。士人不胜其惧。或教之曰。恐君福浅。或为冤所劫。盍还家养亲。无以功名为念。脱可免。乃如之。甫出京。其人日以远。遂不见。士人家居累年。不能无壹郁。二亲复督使修业。心忘前怪矣。遂如京师参告。逾月因送客至旧饮酒处。复遇其人。厉声曰。此度见汝不舍矣。相随如初。而臭益甚。士人登时忱忽。遂卧病旬日卒。
　　
　　庄君平
　　李伯纪丞相少弟季言纶云。福州有道人。无他技。独传相神仙之术。曰。有道之士。所以异于人者。眼碧色也。尝于市中见老叟。须发如雪。而两脸红润。瞳子深碧。窃迹其所往。正在一客邸中。明日。徙就之。执弟子礼甚谨。同室而居。凡岁余。邈然无所契。一夕寒甚。叟起将便旋。为捧溺器以进。叟讶其暖。答曰。惧冷气伤先生。置诸被中尔。叟大感异之。曰。吾不知子之有心如此。其可不以实告。吾乃汉庄君平也。行天下千岁矣。未见有如子者。探囊取一书授之。曰。读此可得道。天明叟出。遂不归。其书乃五言诗百篇。皆修身度世之说。季言颇能诵之。今但记其语云。事业与功名。不直一杯水。又云。独立秋江水。三句而已。道人留闽。久之亦不见。
　　
　　仙弈
　　南剑尤溪县浮流村民林五。十六樵于山。见二人对弈。倚担观之。旁有两鹤啄杨梅。堕二颗于地。弈者目林使拾之。俯取以食。遽失二人所在。林归即辟谷不食。不知其所终。
　　
　　蟹山
　　湖州医者沙助教之母。嗜食蟹。每岁蟹盛时。曰市数十枚。置大瓮中。与儿孙环视。欲食则择付鼎镬。绍兴十七年死。其子设醮于天庆观。家人皆往。有十岁孙。独见媪立观门外。遍体皆流血。媪语孙曰。我坐食蟹业。才死即驱入蟹山受报。蟹如山积。狱吏叉我立其上。群蟹争以螯爪刺我。不得顷刻止。苦痛不可具道。适冥吏押我至此受供。而里域司又不许入。孙具告乃父。泣祷于里域神。顷之。媪至设位所。曰。痛岂复可忍。为我印九天生神章焚之。分给群蟹。令持以受生。庶得免。遂隐不见。其家即日镂神章板。每夕焚百纸。终丧乃罢。徐说。
　　
　　佐命功臣
　　李希亮。政和中为郎官。其邻士甚贫。以教授为业。尝借马出城。归而言曰。一月前梦金紫人。言吾汝六世祖也。国初为佐命功臣。墓在京城外十数里之某村。有祀享田。岁可得米二百斛。去世已久。不知子孙凋零如此。今田故在。但为掌墓者所擅。汝往料理。足以糊口矣。既觉。未敢遽往。昨夕复梦。颇见谯责。某谢曰。自少孤苦。不省先垅所在。与墓人亦不相识。且无契券。何以能取。祖曰。汝言大有理。此田尝有碑具载。今为守者瘗于门外草中。第如吾言发视。必可得。某以再梦之验。故以今日往。得大墓园良是。而荒秽殊甚。呼守者出。责以不治之罪。答曰。久无人拜扫。故至此。问田所在。谩云无之。令取碑为证。曰。不知所在矣。命锹锸斸地。果于近门草间尺许得之。守者惊惧惭服。乃具说田处。亦颇有为豪右吞并者。今当讼于开封。乞正之。希亮大异其事。为赞于府官。尽得其田。居数月。复谓希亮曰。夜梦祖告云。行得官矣。吾同时佐命有来为相者。以汝属之。渠当不忘旧好也。未几。郑达夫拜相。首乞甄录创业勋臣之裔。于是例得一官。王嘉叟记志士人姓名。
　　
　　变古狱
　　大观初。司勋郎官郭权。死而复生。言遍至阴府。多见近世贵人。其间一狱。囚系甚众。问之。曰。此新所立变古狱也。陈方石说。
　　
　　侠妇人
　　董国庆、字符卿。饶州德兴人。宣和六年。登进士第。调莱州胶水县主簿。会北边动兵。留家于乡。独处官下。中原陷不得归。弃官走村落。颇与逆旅主人相往来。怜其羁穷。为买一妾。不知何许人也。性慧解。有姿色。见董贫。则以治生为已任。罄家所有。买磨驴七八头。麦数十斛。每得面。自骑驴入城鬻之。至晚负钱以归。率数日一出。如是三年。获利愈益多。有田宅矣。董与母妻隔阔滋久。消息杳不通。居闲戚戚。意绪终不聊赖。妾数问故。董嬖爱已甚。不复隐。为言我故南官也。一家皆处乡里。身独漂泊。茫无还期。每一深念。几心折欲死。妾曰。如是何不早告我。我有兄。喜为人谋事。旦夕且至。请为君筹之。旬日。果有估客。长身而虬髯。骑大马。驱车十余乘过门。妾曰。吾兄也。出迎拜。使董相见。叙姻连。留饮至夜。妾始言前日事以属客。是时虏下令宋官亡命许自言。匿不自言而被首者死。董业已漏泄。又疑两人欲图已。大悔惧。乃抵曰无之。客奋髯怒且笑。曰。以女弟托质数年。相与如骨肉。故冒禁欲致君南归。而见疑若此。脱中道有变。且累我。当取君告身与我以为信。不然。天明缚君告官矣。董益惧。自分必死。探囊中文书。悉与之。终夕涕泣一听客。客去。明日控一马来。曰。行矣。董呼妾与俱。妾曰。适有故。须少留。明年当相寻。吾手制纳袍以赠君。君谨服之。惟吾兄马首所向。若反国。兄或举数十万钱为馈。宜勿取。如不可却。则举袍示之。彼尝受我恩。今送君归。未足以报德。当复护我去。万一受其献。则彼责塞。无复顾我矣。善守此袍。毋失去也。董愕然怪其语不伦。旦虑邻里觉。即挥涕上马。疾驰到海上。有大舟临解维。客麾董使登。揖而别。舟遽南行。略无资粮道路之备。茫不知所为。而舟中人奉视甚谨。具食食之。特不相问讯。才达南岸。客已先在水滨。邀诣旗亭上。相劳苦。出黄金二十两。曰。以是为太夫人寿。董忆妾别时语。力拒之。客曰。赤手还国。欲与妻子饿死耶。强留金而出。董追及。示以袍。客骇笑曰。吾智果出彼下。吾事殊未了。明年当挈君丽人来。径去不反顾。董至家。母妻与二子俱无恙。取袍示家人。俾纵绽处。黄色隐然。折视之。满中皆箔金也。既诣阙自理。得添差宜兴尉。逾年客果以妾至。秦丞相与董有同陷虏之旧。为追叙向来岁月。改京秩干办诸军审计。才数月卒。秦令其母汪氏哀诉于朝。自宣教郎特赠朝奉郎。而官其子仲堪者。时绍兴十年三月云。范至能说。
　　
　　食牛梦戒
　　周阶、字升卿。泰州人。寓居湖州四安镇。秦楚材守宣城。檄摄南陵尉。以病疫告归。梦就逮至官府。绯袍人据桉治囚。又有绯绿者数十人。以客礼见。环坐厅事。一吏引周问曰。何得酷嗜牛肉。叱令鞭背。数卒捽曳以去。周回顾乞命。且曰。自今日以往。不唯不敢食。当与阖门共戒。坐客皆起为谢罪。主者意解。乃得归。梦觉。汗流浃体。疾顿愈。至今恪守此禁。时时为人言之。绍兴三十年。周监盐官仓。
　　
　　羊冤
　　吴道夫说其妻族弟。为淮西一邑主簿。邑陋甚。无人屠羊。簿与令尉议共醵金。买诸旁郡字养之。非祭祀及大宾客与公家所当用。勿得以私意杀。约已定。久之。簿妻妹自远来。相见喜甚。买酒款曲。仓卒无以具馔。辄烹一羊。酒罢。二妇人同宿。簿独寝外舍。且五更闻羊鸣床下。其声怒而哀。拊床惊之。不止。少选登床。以角触簿。且啮且骂。作人言曰。买羊待杀。尔之谋也。与众为誓而首背之。我某日当祭社乃死。今遽杀我不义。必偿我命乃可。簿曰。是我之罪。不敢逃死。姑容入室别妻子。且嘱后事可乎。羊曰。当尔杀我。肯少贷邪。簿亟入扣寝门呼妻。妻方与妹酣寝。寂不应。簿曰。我以冤督死甚急。故欲与而别。忍不相应。我死矣。尔勿得嫁。否则当为厉以报尔。妻惊觉启门。则其夫已卧血中死。直宿小史云。但见簿说争时事。无所睹也。妻尚少。父母欲嫁之。每媒氏至。必梦故夫责己。竟守志焉。
　　
　　赵子显梦
　　赵公称、字子显。旧居泉南。绍兴二十八年。为赣州守。族人以穷来相依。舍之它馆。日馈食之。每约饬使勿为过。尝昼寝。梦故居门庭。毛血狼籍。命扫除之。随即如故。旁舍人来告已屠牛若干矣。矍然而寤。护戎以逻事入白曰。宗室某子自泉州来。以旧识使君。屠数牛为市。考其数与梦合。子显悟神告。逮捕穷治。抵其仆于罪。遣出境。遂严其禁。赵不庮说。
　　
　　梦读异书
　　沈浚、字道元。钱塘人。为人清修不妄语。居湖州仙潭村。郡中亲表间。尝以姻事邀致入城。宴饮稠叠。连日不得归。意颇厌倦。梦谒友人陆维之。见堆桉有书数十种。主人方束带。沈信手披一编。其间章之多寡。大抵类真诰。择一章最简者读之。其词云。人喜食桃李。桃李不可多食。食蟹大可笑。凡食蟹必杀。凡学道必以纯阳得道杀阴也。如不得已。能食车中之鼠。溷厕之蜣螂乃可。读未尽数句。维之顾曰。文颇怪。子宜毕之。俱一笑乃觉。欲寻其致梦之由而不可得。久之始悟。半岁前有婺女僧怀政来。同寓慧通寺。政作东坡玉糁羹。约沉陆共之。陆至则羹尽矣。因戏政曰。恰沿河来。见舟中妇人。作洗手蟹。偶得一诗持赠子云。紫髯霜蟹谷如纸。蒲萄作肉琥珀髓。主人揎腕研两螯。点醋揉橙荐新醴。痴禅受生无此味。一箸菜根饱欲死。唤渠试与轑釜底。换取舌头别参起。坐皆传玩击节。沉默有感。徐曰。诗则美矣。其如语大工何。维之惊谢。沈自是不食蟹。稍证梦中大可笑之说。又二年因饵苍术。禁食桃李。方尽省一章语云。沈自有文记此。
　　
　　李三英诗
　　旧传郑獬榜进士周师厚者。策名居五甲末。才压一人曰陈传。师厚戏为语曰。举首不堪看郑獬。回头犹喜见陈传。绍兴二十七年。永嘉王十朋、魁多士。同郡吴已正为殿。李三英以特奏名。得出身。列于吴下。吴效前语曰。举头不敢攀王十。伸脚犹能踏李三。其歇后体殆若天成云。
　　
　　小郗先生
　　李次仲季与小郗先生游建康市。入茶肆。见丐者蹒跚行前。满股疮秽。李谓郗曰。此人恶疾如此。愿先生救之。郗曰。不难也。正恐怪奇惊众耳。李固请。乃索纸一幅。吐津涂其上。稠如胶饧。持以与丐者。令贴于股。移时问之曰。觉热否。曰。始时甚痛。已而极痒。今正热不可忍。郗揭纸。命李视之。新肉已满。瘢痕悉平。市人争来聚观。郗于众中逸去。李急追访之。不及矣。汤与立说。
　　
　　夷坚乙志卷第二十二事
　　
　　树中瓮
　　毗陵胡氏家。欲广堂屋。以中庭朴树为碍。伐去之。剖其中得陶瓮。可受三斗米。而皮节宛然。即日山魈见怪。有行者善诵龙树咒。召使治之。命童子观焉。见人物皆长数寸。为龙树所逐。入妇人榻上。遂凭以语。乃结坛考击逐去。盖扰扰半年乃定。
　　
　　宜兴民
　　宜兴民。素以滑稽着。有山鬼入其室。自天窗垂一足彻地。黑毛毵毵。民戏谓之曰。若果神通。更下一足。鬼不能答。少顷收足去。自是不复至。蒋承相说。
　　
　　蒋教授
　　永嘉人蒋教授。绍兴二年登科。得处州缙云主簿。再调信州教授。还乡待次。未至家百里。行山中。闻岭上二人。哭声绝悲。至则一叟挟双鬟女子栏道哭。蒋凄然。问其故。叟曰。从军二十年。方得自便。不幸遇盗。挈我告身去。将往吏部料理。非五十万钱不可办。甚爱此女。今割爱鬻之。行有日矣。故哭不忍舍。蒋曰。以我囊中物与叟。少缓此计何如。即举余装赠之。才直十万。叟曰。感君高义。然顾亡益也。蒋曰。叟果不见疑。当以女寄我归。叟姑持此钱往临安。事若不济。还吾家取之。吾善视叟女。非敢以为姬妾。勿忧也。叟谢曰。诺。约明年暮春再相见。以女授蒋。拭泪而别。蒋下车载女。自策杖踵其后。将至家。置女外馆。独入见母妻。妻周氏迎谓曰。闻有随车人。今安在。蒋以实告。妻曰。然则美事也。共成之何害。使人唤女归。蒋母柯氏。爱之如己子。夜则与同寝处。女间至外舍与蒋戏。或相调谑。方初见时。犹寻常女子。至是颜色日艳。嫣然美好矣。一夕醉不自持。遂留与乱。而叟亦绝不至。临赴官妻不肯往。曰。自有丽人。何用我。柯夫人亦曰。汝受人托子。而一旦若是。前程事可知矣。吾老当死乡里。不能随汝也。蒋力请不能得。竟独与女之信州。居数月薄晚。呼女栉发。女把栉挥涕不止。问之不答。咄曰。忆汝父邪。欲去邪。女曰。身非有所悲。悲主君耳。人寿不可料。今数且尽。愿急作书报君夫人。蒋怒。骂之曰。小儿女子安得为不祥语。女曰。事极矣。过顷刻便不可为。吾言不敢妄。顾廷下小史。令取笔札。女仓卒收栉。秉笔强蒋使书。蒋怒且笑曰。所书当云何。曰。但言得暴疾。以今日死。蒋不得已。写十数字。复问曰。汝那得知。女忽变色厉声曰。君知缙云有英华者乎。我是也。拊掌而灭。蒋随即仆地死。耳鼻口眼皆血流。小史见一狐。自室中穿牖。升屋而去。人皆谓蒋为义不终至此。或说蒋初赴缙云。人语以英华事。蒋曰。必杀之。到官数日。行圃后隙地。得巨井。磻石覆之。意怪处其下。命发视。见大白蚓长丈余。粗若柱。引锥刺其首。蚓即失去。及信州之死。疑是物云。唐信道蒋子礼说。
　　
　　陈氏女
　　无锡人陈彦亨。居南禅寺侧。妻边氏有身。梦女子红衣素裳。掬水廷下。仰视曰。妾昆山县陈提举女也。来南禅赴水陆会。若功德圆就。当生夫人家为男子。如其不然。亦可为女也。边氏视此女甚美。谢曰。为儿女非所敢望。幸来相过。肯啜茶足矣。女笑而去。既寤以告彦亨。使询之。果有陈彦武提举者。自昆山来。为十八岁亡女设水陆。明日。边生一子。
　　
　　张梦孙
　　毗陵张汝楫维济。绍兴十三年。知明州奉化县。其子妇李氏。孕及期。维济梦故人陈郁文卿来。曰。相别十六年矣。今欲与君为孙何如。维济喜。明日语僧日智曰。文卿佳士也。吾必得贤孙。可贺我。已而李氏乃得女。遂名之曰梦孙。及数岁戏祖旁。偶见文卿生时书。则捧视曰。我所书也。文卿。无锡人。与维济皆沈元用榜进士。为扬州司理参军。建炎中。虏犯淮甸。死官下。
　　
　　人化犬
　　姑苏翟秀才家乳婢王氏。平生无一善。见人诵佛。则笑毁之。年四十岁时。赘生于尻。日以痛楚。用膏药傅之。愈益大。至尺余。则成狗尾矣。自是不能行。据两手于地。匍匐移足乃可动。伺犬彘就糟。辄随之食。夜与共寝。逾半岁乃死。又节级徐忠。因病亦生一尾。谓妻子曰。我坐抛饮食之过。梦入城隍庙。令诣曹供状。自今勿得食人食。惟砥糠乃可。且和糠来。既至。蹲踞而食。与犬亡少异。其家为作浮屠供。悔谢旬日而死。时绍兴三十年五月也。
　　
　　张十妻
　　吴江县民张十妻。嗜杀生。又事舅姑亡状。年六十矣。绍兴二十九年得疾。两股皆生恶疮。蛆盈其中。啮骨及髓。宛转呻痛。声达邻里。久之。每遗粪。必自取食。并食荐席皆尽。期年乃死。四事日智说。
　　
　　承天寺
　　滕恺、字南夫。婺源人。绍兴五年登科。调信州司户。既赴官。梦往它郡。游僧舍。榜曰承天寺。室宇甚壮。了无借居。独老头陀出应客曰。此寺乃本师所建。既成。以缘事未了。舍之游方。逾期不还。众僧亦悉委去。惟某仅存。老病无力。不得供扫洒事也。去几何时。曰。二十七年。何时当来。曰。今岁归矣。恺时春秋二十七。既悟以为不祥。会是年秋试考校南康军。至中涂。日薄晚。投宿民家。不肯容。指支径小曲曰。是闲佛刹颇洁。士大夫来者多就馆。盍过之。行数十步。果得野寺。视其额。则承天也。入门寂然。廊庑殿宇。凝尘如积。徘徊良久。但一人出。相与问答。全如梦中所言。恺戏登禅床。作长老说法。以为梦证已应。无他矣。既而导至上方。启户拂榻。凡室中之藏。器玩□戒。皆历历可识。始大恶之。不能留。强宿于旁舍。明晨去之。自尔以来。精爽常郁郁。既入试闱。昼减食。夜忘睡。与同院交际。无复笑语。讶而问之。始告之故。曰。吾恐死。安得有乐趣。同院更出言谕解。莫能得。毕事即还。抵乐平驿。有道士上谒曰。吾欲见户曹君。小史入白。恺拒弗见。道士直入睨恺曰。急治行。后三日犹可与家人诀。缓则无及矣。不揖而出。恺愈惧。走信告其家。遂奄奄感疾。越三日至德兴。急招邑令相见。曰。恺且鬼。不暇与君语。路逢狂道士。言当命尽今日。设如其言。以身后事累公。令曰。安有此。君当劳苦成疾。吾归取酒饮君。同宿于是。勿惧也。令甫上车。恺果死。其兄纯夫在乡里。自得乐平书。已忧之。是日徙倚门间。望一僧顶暖帽策杖且来。谓为庵中人。迎与语。僧不答。以袂蒙面。径造南夫书室。就视无人焉。纯夫失声泣。而德兴奉恺丧至。以卧轿舆归。首戴暖帽。则所见僧盖恺也。程泰之说。
　　
　　文三官人
　　王菲朝议。东州人。建炎初。避地吴兴。寓居空相寺。其侄文老。薄暮行寺外。见人衣青道服。乘马而过。甚类其所亲文三兄者。随而呼之。回顾曰。昨夕抵此。檥舟白苹亭下。适有故须亟出城。明当奉谒。不然。君幸过我。遂驰出青塘门。文老与之别数年矣。诘旦访得其舟。呼其仆曰。欲见三官人。仆曰。死逾月矣。文老曰。昨乘马过吾门。与我语。安得有是。具道所见。仆惊报家人。皆大哭而出。其妻泣曰。夫死时羁困方甚。不能具冠带。故以便服敛。君所见皆是也。文老归。念青塘门外有慈感寺。径诣之。问夜来何客至此。僧曰。无重客。但施主设水陆耳。方悟来赴冥集云。徐淳立说。
　　
　　莫小孺人
　　绍兴十五年。许子中叔容。自丹阳还乌墩。舟至奔牛。与前广州郑通判柩舩。同泊堰下。日且暮。一紫衣吏自称林提辖求见。曰。某郑氏之隶也。主君嬖妾莫氏。本乌墩莫知录庶女。嫡母不容。方在孕时逐其母。女生于外舍。既长遂为人妾。会正室虚位。实主家事。号小孺人。主君死于南方。一子绝幼不能归。赖平江王侍郎唤有契好。使人致其柩。欲菆诸境内僧舍中。家赀绝丰。莫氏悉有之。将从此归其父。闻君居乌墩。幸为达一书。使来相迎。许曰。诺行。数十里。明日复会。林曰。莫氏愿一见君。祈为先致囊橐。许恐有他嫌。拒弗受。顷之又至。曰。书不暇作。但致此意于知录君足矣。许至家。他日诣知录君告其事。惊云无有也。居数月。许与中表高公儒遇。语及之。高惊曰。吾几堕其计中。乃话所见。初泊舟姑苏馆。亦值林生。其词略同。末云。莫氏欲归其父。自念平生不相闻。且失身于人。必不见礼。欲嫁为人妇。士大夫有所不可。而闾阎市井。又非厥偶。思欲复入大家为姬侍。其人颜色绝美。随身赀财。可直数千万。使君颇有意乎。高入谋诸妻。妻慕其货。许纳焉。林曰。欲先见之否。高喜留饮酒。出立舷外以俟。少时妇人青衣红裳步堤上。令童子以小青盖障面。腰支绰约。客止闲暇。为之心醉。林笑曰。颇当君意否。然此良家子。难立券。君当稍致币帛如聘礼乃可。即以彩一束授之。及暮而来。曰。约定矣。今悉举橐中物置君舟。明日相见于某寺。然后成礼。话未讫。负十余箧来。皆金珠犀象沉麝之属。及期。林导高入寺。至一室户外。望帘间数女子笑语。红裳者在焉。顾见外人皆反走。林曰。君少止。吾当先告语之。入半日许。悄无复命。堂下诵经僧。讶高久立。来问故。具以所见言。僧曰。山寺冷落。安得有此。高犹以为妄。厉声咄之。老僧自室中出。叹曰。必此怪也。比频有所睹。引入视。则藏院后列殡宫十余所。皆出木牌书主名。有曰小孺人莫氏。最后曰提辖林承信。方震骇走出。仆人奔报舟且没。继一仆云。舟幸无恙。而所寄之物皆非矣。遽视之。犀象香药。尽白黑纸钱灰。所谓金珠器皿。盖髑髅兽骨马牛粪也。二人所遇如此。高仅得脱耳。太学生钱之望说。未质于许也。
　　
　　吴圻梦
　　吴圻元翰。政和中。以太学录习乐恩。得上舍及第。为镇江府教授。代李伯纪。已入官舍。伯纪馆书室未去。圻梦一鬼。紫袍金带拜廷下。曰。后十五年当为枢密使。寤而甚喜。由此益自负。意执政可指期得。既而仕官殊不进。靖康元年。至定州获鹿令以死。伯纪乃以是年知枢密院。折之侄亿说。
　　
　　赵士珖
　　徐择之丞相。居睢阳。与南外宗正仲葩善。洎帅(此下原阙一叶)尊公名为何。曰巴。不能言仲葩字为何。沉吟移晷。曰与权。而其父乃字茂实。敦义正悔与鬼语。乘其误。叱之曰。尔乃下鬼凭附。非真赵抚干也。岂有为人子而不知父字者乎。命速舆出。吏拊式叹曰。招我来不见礼。而相逐无故人意。如此令我羞见他人。既还家。敦义意殊未伏。复折简询其死后在何地。有何人拘录。何以能来此。世闲所传祸福报应事。果何似。吏曰。所问事多。容我缓为报。索纸方欲下笔。忽号呼数声。大书曰。奉差我捉去见天齐仁圣帝。蹶然仆地。凡三日。吏乃苏。盖鬼留者几半月。其去也。人□戟门神所劾。或恐泄阴闲事。故云。敦义自是不再岁亦亡。三徐同一纸书。而敦济敦立独不为所记录。岂非寿禄未艾。黠鬼不能窥邪。士珖死时才三十七。敦立说。
　　
　　夷坚乙志卷第三十四事
　　
　　蛙乞命
　　浙西兵马都监康湑。居临安宝连山。夏夜且睡。为蛙声所聒。命小童捕之。湑熟寐。梦十三人乞命。湑曰、吾职虽兵官。非能擅生杀者。何以能贷汝死。曰、但公见许。无不可者。少焉魇寤。告其妻。妻曰、得非群蛙乎。呼童诘之。已置一瓶中。验其数。正十三枚也。即释之。时绍兴二十九年。张才甫说。
　　
　　舟人王贵
　　绍兴三十一年。北方遣使者高景山。王全。来贺天申节。诏中贵人黄述。持扇帕。迎赐之。例用两浙漕司舟。舟师王贵者。病死于楚州洪泽。有二子。其妻泣告述曰、夫死。舟当还官。则一家数口。且滨沟壑。傥得长子继役。乃可续食矣。愿丐一言于漕使。述许之。还至镇江。与漕遇。伸其请。即日刺为兵以代贵。述至丹阳晚泊。贵桌小舟。遥望而拜。曰、举家荷公恩惠。无以论报。呼之使前。谢曰、人鬼路殊。不敢登公舟也。始省其死。呼左右至。已无所见。
　　
　　陈述古女诗
　　陈述古诸女。多能诗文。其一嫁婿曰李生。为晋宁军判官。部使者知其妻于诗最工。以所藏小雁屏。从之求题品。妇自作黄鲁直小楷。细书两绝句。其一曰、蓼淡芦欹曲水通。几双容与对西风。扁舟阻向江乡去。却喜相逢一枕中。其二曰、曲屏谁画小潇湘。雁落秋风蓼半黄。云澹雨疏孤屿远。会令清梦到高唐。两篇清绝洒落如是。不必真见画也。
　　
　　韩蕲王诛盗
　　韩蕲王宣抚淮东。获凶盗数十辈。引至金山。陈刀剑于廷下。以次斩之。皆股战就诛。独一盗跃而出揖。指一刀最大者。曰、愿从相公乞此刀吃。韩笑曰、甚好。时有中使来宣旨者。在坐。为言此人临死不怯。似亦可用。韩曰。彼用计欲脱耳。竟杀之。
　　
　　浦城道店蝇
　　浦城永丰境上村民作旅店。有严州客人赍丝绢一担来。僦房安泊。留数日。主妇性淫荡。挑与奸通。既而告其夫云。此客所将货物不少。而单独出路。可图也。夫即醉以酒。中夜持刃斫之。客大叫救人。声彻于邻。彼处居者甚少。仅有一邻叟奔而至。妇走立于门。以右手遮拒使勿入。左手持客丝一把与之。叟喜而去。客遂死。夫妇共舆尸。埋于百步外山崦里。仓卒荒怖。坎土殊浅。主人自意无由泄露。经数月。客之子讶父久役不返。向时固相随作商。凡次舍道涂。悉所谙熟。于是逐程体访。到此店迹绝。因驻物色。正昼闷坐。一蝇颇大。飞着于臂。挥之复来。至于五六。子念父心切。极疑焉。祝之曰、岂非神明使尔有所告乎。但引我行。遽飞起。此子从其后。蝇营营如语。径飞至客窆处。群蝇无数。子伸首探之。尸俨然存。走报里伍。捕凶人赴县。邻叟之过亦彰。遂为明证。店夫妇并伏诛。叟坐杖脊。官毁凶室为墟。郑景实自莆田往临安。道出其地。正见屋庐皆荡析。遗趾一空。时淳熙十一二年间也。客冤得蝇而伸。殆与新昌鹿麑相类。盖得鬼而诛云。
　　
　　张夫人婢
　　张稽仲叔夜枢密之夫人。宗室克敞女也。有小婢。常侍左右。每出必从。在海州时。因侍夫人夜如厕。将还。呼之不应。至于再三。他妾闻之。亟往视。乃俱归。将笞责此婢。而是日以疾卧。元未尝出。始知先携灯者鬼物耳。夫人不淹旬遂病。逾月而卒。张才文说。
　　
　　窦氏妾父
　　徐州人窦公迈。靖康中买一妾。滑人也。未几虏犯河北。妾父母隔阔。不相闻。忧思之至。殆废寝食。忽僵仆于地。若有物凭依。乃言曰、某、女之父也。遭兵乱。举家碎于贼。羁魂无所归。欲就此女丐食。而神不许。守窦氏之门岁余矣。土地怜我。今日始得入。窦氏曰、汝不幸死。夫复何言。吾令汝女作佛事。且具食祭汝。汝亟去。许诺。妾即苏。窦氏如所约。阴与之戒。勿令妾知。又再岁。其父乃自乡里来。初未尝死也。前事盖黠鬼所为。以窃食云。
　　
　　王夫人斋僧
　　宗室琼王仲儡之子士周。娶王晋卿都尉孙女。少年时堕胎死。死二十有二年。当绍兴丁丑。士周以复州防御使奉朝请。居临安糯米仓巷。岁五月十二日。天未晓。妾杨氏、梦人促使起曰、天竺和尚且至。既明。上竺僧中左来谒。曰、被命饭僧。敢请其意。出池纸贴子一。其辞云。奉太尉台旨。十五日就本院斋僧一堂。承受使臣陈兴押。士周愕曰。初未尝有此意。而使令中亦无陈兴者。中左惭而退。出门遇中竺僧庆敷。灵隐僧了心。皆言以斋意来白。遂俱入。复谒士周。方拒其说未了。闻空中喧呼。入视之。乃其子不骞之婢来喜者。为物所凭。作王氏语。谓士周曰、无诘三僧。为此事者乃我也。我以平生洗头洗足。分外用水。及费缠帛履袜之罪。阴府积秽水五大瓮。令曰饮之。乳母亦代我饮。才尽三瓮。又逐去。不使代我。我不堪其苦。欲求佛功德以自救。无由可得。闻琼王主龙瑞宫。从者数百辈。平生姬侍。如万恭人王恭人夏棋童辈。皆在左右。独我以身污秽不得前。近从它人假大衣特髻。方得入拜庭下。王悯我穷。以陈保义借我。故使散斋贴于三寺。我自尔请料钱三十千时为夫妇。今月俸十倍。忍不救我。又唤一乳媪曰。汝尝见我。何不言。媪曰、前日实见夫人立太尉床前。恐太尉惧。不敢说。又责家人以其女嫁胡氏。资送太薄。至于典衣而不能赎。又嘱使嫁孀妹。已而大恸。且劝家人力为善。勿杀生。其言切至。闻者皆悲泣。士周许为斋三寺僧。且于仙林寺设水陆。王氏颇喜。戏曰、为我典钱作功德。无诵言于后也。三僧言陈兴者。貌甚黑。衣四皂衫。持旧青盖。人与之语。辄退避。饮茶设食。但举而嗅之。初疑其饱。与钱二百。苦辞其半。又从监寺僧取知委状而去。且告以士周所居。云如得钱分从者时。无须留待我。我今往平江矣。士周即以钱授三寺。后两夕。来喜者复梦王氏云。我今坐莲花盆中。去不来矣。龙瑞宫在会稽山下。琼王疑为其神云。张抡才父。王婿也。尝见所书斋贴。(以下原缺三字又十四行。)
　　
　　兴元钟志缺
　　内文缺
　　贺州道人缺
　　内文缺
　　阳大明
　　南安军南康县民阳大明。葬父于黄公坑山下。结庐墓侧。所养白鸡。为狸捕去。藏之石穴。次夕大雷震。石粉碎。狸死焉。人以为孝感。有道人至庐所见之。叹其纯孝。指架上道服曰。以是与我。当有以奉报。大明与之无靳色。道人解腰间小瓢。贮衣其中。瓢口甚窄。而衣人无碍。俄取案间小黑石。拊摩之。嘘呵良久。则成紫金矣。又变药末为圆剂。以授大明。明谢曰、身居贫约。且在父丧。不敢觊富寿也。道人益奇之。复探瓢取道服还之。曰、聊试君耳。题诗椽间曰。阳君真确士。孝行动穹壤。皇上怜其艰。七夕遣回往。逡巡药顽石。遗子为馈享。子既不我受。吾亦不汝强。风埃难少留。愿子志勿爽。会当首鼠记。青云看反掌。遂别去。乡人闻者竞观之。题处去地几丈许。始以淡墨书。既而墨色粲发。字体飞动。皆疑其人仙者云。时绍兴十三年也。里胥以事闻于县。县令李能一。白郡守。上诸朝。明年。诏赐帛十匹。令长吏以岁时存问之。其事具起居注。
　　
　　刘若虚
　　钱塘人刘实、字若虚。老于场屋。绍兴五年。赴省试。寓北山僧舍。其仆王高者。服勤累年矣。夜扣户呼曰、适梦明日榜出。樊光远为第一人。刘若虚次之。梦中了然。主公必高选。刘亦喜。如期揭榜。樊冠多士。而刘被黜。识者审其梦。云若虚、刘字也。榜不言刘实。而言刘若虚。无名之兆耳。后七年。始以特奏名试大廷。又入五等为助教。纳饬不拜。会显仁皇后北归。刘与同科沈亮功。皆献颂。有旨许出官一任。调主吉州太和簿。族人有精五行者。谓刘无食禄相。逾年官期至。县遣手力一人来迎。刘书生也。已大喜满望。置酒呼族人。质之曰、平生言我不作官。今迓卒至矣。族人但引咎悔谢。酒罢还家。复布算推测。密告人曰。若虚苟得禄。吾不复谈命。竟以登涂前一日死。凌季文说。
　　
　　混沌灯
　　会稽陆农师左丞少子宝。居无锡县。招老儒陈先生诲诸子。幼子甫六岁。敏慧夙成。才入学。即白先生乞为对偶。以两字三字命之。笑曰、不足为也。益至五字乃可。试书曰、鹭宿沙头月。应声曰、鸦翻树杪风。又令对浓霜雁阵寒。答曰、残月鸡声晓。每出语辄惊人。而了不置思。父母皆喜。谓儿长大当可继左丞。明年正月八日、令其仆买大竹作灯球。漫以黑纸。挂于几案之侧。人问何物。曰、此名浑沌灯。明日穴其一窍。如是凡七日。至十五日而七窍成。儿是夕亦卒。所谓日凿一窍。七日而浑沌死。异哉。陈阜卿说。阜卿陈先生子也。
　　
　　王通直祠
　　福州人王纯、字良肱。以通直郎知建州崇安县。方治事。食炊饼未终。急还家。即仆地死。死之二日。众僧在堂梵呗。王家小婢。忽张目叱僧曰、皆出去。吾欲有所言。举止语音。与良肱无异。遂据榻坐。遣小史招丞簿尉。丞簿尉至。录事吏亦来。婢色震怒。命左右擒吏下。杖之百。语邑官曰。杀我者此人也。吾力可杀之。为其近怪。故以属公等。吾未死前数日。得其一罪甚着。吾面数之曰。必穷治汝。其人忿且惧。遂赂庖人置毒。前日食饼半即觉之。苍黄归告。欲与妻子语。未及而绝。幸启棺视之。可知也。丞以下皆泣。呼匠发之。举体皆溃烂为黑汁。始诘问吏。吏顿首辞服。并庖人皆送府。府以其无主名。不欲正刑。密毙之于狱。邑中令为立庙。曰王通直祠云。王嘉叟说。
　　
　　夷坚乙志卷第四十一事
　　
　　梦登黑梯
　　俞舜凯。徽州人。绍兴十八年赴省试。梦红黑二梯倚檐闲。有使登红梯者。俞顾梯级甚峻。辞以足弱不能蹑。遂登黑梯。造其颠而寤。是岁中特奏名一人。楚贽说。亦徽人。
　　
　　张文规
　　张文规、字正夫。高安人。以特奏名入官。再调英州司理参军。真阳县民张五数辈盗牛。里人胡达、朱圭、张运、张周孙等。率保伍追捕之。群盗散走。独张五拒抗不去。达杀之而取其赀。盗不得志。反以被劫告于县。县令吴邈。欲邀功。尽取达圭以下十二人送狱。劾以强盗杀人。锻炼备至。皆自诬服。圭运二人瘐死。既上府。事下司理院。文规察囚辞色。疑不实。一问得其情。又获盗牛党以证。狱具。胡达以手杀人杖脊。余人但等第杖臀而已。圭运乃无罪。时元佑七年也。邈计不行。恚忿归番禺。呕血死。文规雪冤狱活十人。当得京秩。郡守方希觉。以其老生无援。不为剡奏。但用举者迁临川丞。绍圣四年之官。明年夏四月癸卯。以验尸感疾遂困。勺饮不入口者一月。昏不知人。家人环泣待尽。越五月辛未。忽微作声。索水饮。身渐能动。大言曰、速差人般取舩上行李。至夜半。神气始定。乃言方病在床。闻一人呼云。英州下文字。即出视之。有公吏三四辈曰、摄官人照证事。吾告以病笃。乏力不能行。又无公服。吏曰、彼中自有公服。已具舟岸下矣。不得已与俱往。顷刻闲至英。视井邑人物。历历如旧。唯市中酒楼不见。问左右。曰、焚之矣。吏止之。令俟取公案。须臾而回。问何等文书。曰、吴邈解胡达案也。吾念邈死已久。何为追我。方悟已死。稍行前。入大官府。门庑严峻。戈戟列卫甚整。同行者十余人。将入门。一卒持衣冠至。服而入。或告曰、有持水浆来者。切勿饮。饮则不得还。又前至一门。卫兵愈盛。力士数十。皆执斧钺。果有持水至者。同行皆饮。吾辞以不渴。又易茶以来。复辞之。其人怒曰。何为难伏事。复前行。追者先入门。出引众俱进。殿宇楼观。金碧相照。殿上垂帘。皆不敢仰视。潜问殿上为谁。曰、王也。俄传呼驱同行者使前。旋即捽去。最后方及吾。闻帘内所问果吴邈事。一一以实对。王曰、吾亦详知。然必须卿至结正者。贵审实尔。吾奏曰、臣自勘此狱。使十人将死得生。独不蒙朝廷赏劳。敢问其说。王曰、临川丞即酬赏也。吾曰、若准赏格。当改合入官。而今但用举者循资耳。王曰、岂有举主二人。而遽得丞大邑乎。盖吾初得二荐章。既赴部。而广东提刑王彭年者。已不可用。不谓冥间知之如此之的。遂奏曰、官职既有定分。愿以微功少延寿数。即闻殿上索簿。吏抗声云、已蒙王判。则见文书自帘出。降付卫者。引吾至所司。遥见吴邈荷校于帘下。而朱圭、张运、立其傍。吾借书欲观。卫者不可。曰、至司则见矣。指司吏曰、此濮州举人也。行己正直。明法不第。故死得主判于此。至司揖吏。问所判。吏出示纸尾有添一纪三字。吾佯为不晓。以问吏。吏曰、子宿学老儒。岂不晓其义乎。一纪者、十二年也。子有雪活十人之功。故王以是报子。此人闲希有事也。适在王所。闻子应对。王甚喜。夫上帝好生而恶杀。经云、与其杀不辜。宁失不经。又云、好生之德。洽于民心。凡引此类数十端。不能尽记。吾从容谓之曰。公本贯濮州邪。吏愕曰、何以知之。吾笑曰、平生闻濮州大钟果有之乎。京师人戏语。有濮州钟。吏作色曰、此非戏所。勿轻言。复引出至殿下。叩帘奏讫。吏举手令退。吾又前白曰、适蒙判增一纪。今六十七矣。计其所增。当至七十九。然先父寿止七十八。岂有人子而寿过其父乎。王曰、不然。人寿短长。系乎所修。父子虽亲。不必同也。遂拜谢而出。廊下一大门。守卫严密。吏曰、都狱门也。其闲各有狱。凡贪淫、杀害、严刑酷法。谮谗忠良。毁败善类。不问贵贱久近。俱受罪于此。欲入观不可。望门内一僧持盘。吏曰、导冥和尚也。凡人魂魄。皆此僧导引。廊上有栏楯。如州县所谓沙子者。其闲囚亦多。一女子年十七八。呼曰、闻官人得归抚州。烦为白知州许朝散云。十二娘至今未得生天。愿营功果救拔我。朝散将来亦解保举官人。吾默思许守今年举状已尽。安能及我。俄闻传呼张文规与罪人通语言。驱至王所。王问焉。以实告。王曰、能为言之。理无所碍。彼此当有利益。吾遂行。恐忘女子之言。又至司就吏借笔。书十二字于臂。急趋出。见元追者引登舟。行至一城。乃南雄州也。有黄衣来报方提举已死。追至此。盖英守方希觉者。见提举江西常平。吾犹意其在英时。不保奏鞫狱事。走卒妄言悦我以求利。诘其所在。曰、在某所。往求之不见。复登舟。即抵岸。送者推出舩。遂寤。视臂闲十二字隐隐若存。时病已经月。腰胯间肉坏见骨。善医者以水银粉傅之。肌肉立生。许朝散者。临川守许中复也。十二娘者。乃其兄之女。闻其事为诵佛书。饭僧荐之。而方希觉者。以文规苏后始死。盖气未绝时。精爽已逝矣。文规在告几百日。漕司以为不胜任。檄郡守体量。将罢之。许守具事实保明。言病愈已堪厘务。乃悟女子所谓保举。及王言彼此利益之说。后有客自英来。云市楼果为火所毁。明年。文规以通直郎致仕。至大观二年。年七十八。梦一羽衣来云。向增寿一纪。今数足矣。阴君以公在英州尝权司法。断妇人曹氏斩罪。降作绞刑。又添半纪。文规寤而思之。曹氏者、本罪当斩。欲全其首领。故以处死定断。既去官。刑部驳问以为失出。偶事在赦前。又曹氏已死。无所追正。但索印纸批书而已。至政和四年乃卒。年八十三。考其再生及梦。凡增一纪有半。当得十八年。而只十六年者。盖自生还之岁。至得梦时首尾为一纪。又自梦岁至终年为半纪云。临川人吴可尝作传。文规之孙平传之。
　　
　　许顗梦赋诗
　　许顗、字彦周。拱州襄邑人。宣和己亥、访所亲郑和叔于城北。因宿焉。梦行大路中。寒沙没足。其旁皆丘垅荆棘。有妇人皂衣素裳行田间。曰、此中无沙易行。顗往从之。足弱不能登。妇人援其手以上。月正明。无树木。弥望皆野田。麦芃芃然。妇人引顗藉草。□□□□□处有矮博台。台上有纸笔。顗题曰、闲花乱草春春有。边鸿社燕年年归。青天露下麦苗湿。古道月寒人迹稀。拍笔台上。有声惊觉。历历在目。疑其类墟墓间。事不祥也。是岁大病几死。
　　
　　掠剩相公奴
　　沈传曜侍郎昭远绍兴戊辰。自江西移帅湖南。过袁州。逆旅人令苍头趋走于前。年十三四矣。容止安详。殊无村野小儿态。喜而问之。答曰、尝在一官人家为小童数年。近方辞归。传曜曰、肯从我乎。曰、幸甚。且请归白父母。少选复至。遂随以西。出入房闼间。极谨饬。凡所使令。皆能知人意。举家爱之。至潭半岁。忽求去。传曜曰、汝方习熟于此。姑留可也。曰、奴自有所职。但当事侍郎许时。期至当去耳。传曜怪其语。问所职为何。对曰、见为掠剩相公。奴所掌者、人间鞋履也。人所著鞋。更新换旧。皆有簿历。书之唯谨。如侍郎平日所服用。皆记录无遗。因取袖间历。并以旧屦数十緉出示。再拜而去。传曜始惊异。知其非人。后数日而传曜卒。张栻钦甫说。
　　
　　庐州老兵
　　吕安老尚书祉既以淮西事不幸死。庐州人或云见之。至今虚正厅不居。绍兴二十六年。吴逵为守。当春时家人思欲出郊。城外有道观。相承为踏青宴饮之地。逵宿戒驺从。迟明即出。方五鼓。直宿老兵起。望厅上已有灯烛。即屏间窥觇。乃安老据案治事。吏校列侍其旁。典谒者持宾客牌白曰。某官某官过厅。安老起迎。数客肃揖就坐。宾主之礼。与常日郡守见僚属不殊。客退、安老回顾。见老兵。令呼出。曰、见我不致敬。敢窃窥邪敕五伯杖之二十。老兵拜谢起。了无所睹。旦视其创。乃真受杖也。疗之数月乃愈。
　　
　　张聿梦
　　张津、字子问、绍兴戊辰。自常州录事参军岁满。赴吏部磨勘。同铺有张聿从政者、建康人。罢夔路属官来。亦有举将五员当改秩。而其一人尝坐累。铨曹以荐章为疑。方上省待报。未决可否也。聿忧之。几废寝食。忽见津至。审其姓名。大喜。铺吏问所以然。曰、昔年至蒋山谒宝公丐梦。梦神告曰、汝身畔有水。则改官。寤而讯诸占梦。皆莫能测。今与宗人遇。而其名曰津。聿字加水。津字也。神告之矣。此吾所以喜也。时秦丞相当国。以聿乡里之故。为下其事。适以是日得报。二人遂同班引见。津次当第三。聿班在四。而军头司误易之。及诣殿下。聿立于津上。正符身畔水之兆云。子问说。
　　
　　大孤龙
　　郭三益枢密、赴长沙。过大孤山下。天晴无风。江水清泚。舟至中流。屹不动。如有物维之者。舟人没水周视。无所遇。忽于柁上见小儿。可长五寸。形体皆具。垂两股。夹柁而坐。柁为之臬兀。仰视见人。不变色。遽以告郭。郭命衣冠焚香。沥酒祷之。有顷化为长蛇。昂首入水中。舟即能去。
　　
　　张绩妻
　　张续彦伟。鄱阳人。妻王氏、孕十有二月。未产而绩死。王氏哭泣。数日间胎失去。了无所知觉。卢亨说。
　　
　　赵士藻
　　赵士藻、绍兴中。权广东东南道税官。既罢。与同官刘令、孙尉。共买舟泛海如临安。士藻挈妻子已下凡六人俱。初抵广利王庙下。舟人言法当具牲酒奠谒。藻欲往。而令尉者持不可。是夕藻梦与二人入庙中。王震怒。责之曰、汝曹为士大夫。当知去就。大凡过一郡一邑。犹有地主之敬。今欲航巨浸而傲我不谒。岂礼也哉。藻言初心愿展谒之意。王舍之。顾左右执二人斩首。少焉吏以银柈盛二猪头至前。血淋漓属地。藻惊悟。视令尉则亦起坐。意甚恐怖。告以梦。梦协。而二人皆生于亥云。明日三人同诣庙。拜谒谢罪。藻独祷于神。问去留之计。杯珓曰、吉。乃归舟。至夜。令尉同榻寝。有蛇如箸大。径其腹以过。自三更几达明乃绝。旦而视其下。一物蜿蜒蟠绕。如数百丈索。留半日、乃不见。皆大骇。然业已办行。不暇止。是晚海中火光如电掣。舟人大惧。急入一浦中。巨浪随至。须臾舟已溺。藻立近舷外。虞候挟之登脚船。取佩刀断缆。仅得至岸。入一寺中。谓僧曰。它物无有惜。独告身及妻妾沦没。为可痛耳。有行者健甚。自云能入水不濡。即许厚赏遣之。时舟虽沉。望桅樯犹可认。行者移两时方出。已痴不知人。久乃能言曰。值大黑龙不见首尾。其身充满于船中。无隙可入。震悸而出。几为所吞。藻临水号恸。明日浪止。于溺处得告敕囊及零陵香一席。遂复还郡中。初藻客游得摄事。以窃贿成家。始娶妇买妾。及是俨然孤穷。与初不异。乃货所余香。陆行归浙。
　　
　　乐清二士
　　温州乐清县分两部。号邑西邑东。贾如愚秀才居邑东。赴乡举。梦解榜揭楼上。曰陈七。贾不能晓。以告乡人谢权甫。谢曰、君必中选。邑东、陈字也。而君行第七。其为陈七昭昭矣。明日报至果然。王龟龄、绍兴丙寅岁。同其弟补试太学。寓湖上九曲寺。得失之心颇切。忽梦揭榜有王二。既觉、以为其弟且中选。弟曰、王二者。兄当为第二人耳。既而亦然。又甲戌年赴省试。寂无梦兆。尝独行窗下。见故纸堆积。默祷求谶。乃信手揭之。得败纸半幅。如占五行者。字皆灭矣。唯丁丑二字可辨。是年不利。至丁丑岁。遂魁天下云。龟龄说。
　　
　　殡宫饼
　　靖康元年春。京师受围。监察御史姚舜明之子宏、欲归越。出南熏门买舟。已得舟。欲复入城。适有旨不许诸门纳入者。宏无可柰何。率所善士人两辈。陆驰而东。循汴数日。晚至道侧小寺。僧尽不在。僧房多殡宫。三子者不可前。姑留宿。令仆买酒于村店。并得猪肉以来。寺庖久不爨。什器皆阙。虽有肉不能馔。一士笑曰、吾自有计。取肉置一棺上。缕切之以为羹。读棺前楬识。知其为妇人。士戏之曰、中夜空寂。不妨过我。三子既醉。寝过夜半。此士蹶起。呕吐狼籍。意绪昏昏。待旦视之。所呕皆饼饵。而昨夕未尝食也。云昨睡方熟。有好妇人来。相与饮。以饼啖我。遂往殰前物色之。盖死者家陈饼以供。满楪皆片裂矣。
　　
　　夷坚乙志卷第五十二事
　　
　　司命真君
　　余嗣、字昭祖、福州罗源人。官朝散郎。绍兴十八年。居乡里。与福帅薛直老。有同年进士之好。丐部银纲往行在。欲觊赏典。合年劳。迁两秩。明年郊祀恩任子。九月五日。至郡中。馆于所亲林氏。十九日。往大中寺。饮于表弟韩知刚岊家。归时已二鼓。倦甚就枕。月色甚明。似梦非梦。见一人排闼而入。道衣小冠。持旌幢。立于床前。呼曰、司命真君相召。嗣索所逮符檄。曰、面奉严旨。并无文书嗣即起。着紫窄衫。系带而出。回视己身。卧榻如故。叹曰、吾必死矣。逆旅中至此。为之柰何。追者前导。常远数步。欲与之语。不可得。才出东门。觉非平日所行路。夹道高木。阴森蔽亏。日色晃曜。乃似辰巳间。经五六里许。不逢行人。心甚怖。俄见一城巍然。门旁两人对立。软巾束带。如唐人衣冠。追者曰、真君门下引进使者。在此相候。可进矣。二使揖入门。门内有亭。供张甚盛。一人华冠螺髻。衣红绡袈裟。嗣升亭。二使俱坐。不交一谈。饮汤而退。复引入。度行三四里。所过金碧辉映。甃地皆琉璃。私喜知决非恶地。忧心稍释。入转一曲角。舍宇益雄丽。使者曰、此真官治事所也。嗣问曰、若至彼、用何礼以见。曰、公无朝服。只合肃揖。闻呼即登殿。入门。揭金书牌曰、司命真官之殿。如仪以谒。即引上。视真官冠服。与今朝服等。熟视之。盖建炎间越州同官某也。嗣不欲言之。或云张读圣行也。笑谓嗣曰。此间今年考校。得二十人。见公姓名。特去相召。嗣皇恐谢曰、嗣官卑材下。无寸长可纪。安得预考校之列。真官厉声曰、此间不问人贵贱。不问官尊卑。但看一念之间正不正尔。与公有旧。欲公知前程事。公官资尽有。而所享之寿。止七十四。若能辞荣纳禄。可延一纪。自此以往。积功累行。又有乘除。所得之数。盖不止此。公欲之乎。嗣曰、敢不听命。真官曰、今日非奏过天曹主宰。亦召公不得。然不可过三时。宜速归。顾二使令引出。遂退。由元路行。经一殿门。闻人声嘈嘈。有呻吟号泣者。使者曰。司过真君殿也。方坐殿讯囚。嗣问曰。人世何事为重罪。曰、不孝为大。欺诈次之。杀生又次之。及外门。花冠者出。向嗣合爪曰、此官员不可思议。吾到此半年。见多少人入来。何尝有出去者。此官员实是不可思议。复揖坐饮汤下阶。使者曰、寻常只到此。以公与真官有分。且又慈仁。今特远相送。既出。嗣问曰、适花冠者何人。曰、渠是三十三天上人。以微过谪监门。满一年。即复归矣。所饮何汤。曰、入时是醍醐。出时为甘露。嗣恳曰、今幸得归。何以见教。曰、辄有厌禳之术。公到家曰。取门上桃符。亲用利刃斫碎。以净篮贮之。至夕二更。令人去家一里外。于东南方穴地三尺埋之。此人出。公即静坐冥心咒曰、天皇地皇。三纲五常。急急如律令。俟其还乃止。又云、公归家。食当异席。寝当异被。食当祭先。寝当存息。皆修持之要。嗣曰、此行念无以报德。使者何所须。二人相视而笑。掉头曰。此中无用。此中无用。固问之。曰、公平日诵金刚经。回向一两卷足矣。往来酬答唯一人。其一默不语。又行一二里辞去。曰、此去无他歧径。归即至。嗣独行。如及城东门。足跌而寤。已三更矣。俨如白昼出谒之状。遂呼仆张灯。作辞纲札子。迟明、诣薛白之。且言欲致仕。洎还家。取桃符。如所教以行。然不晓何理也。竟自列挂冠。明年拜命。始为人道其始末如此。且自作记。人谓嗣必享上寿。福未艾也。然是后七年而卒。殊与所梦不侔云。
　　
　　刘子昂
　　绍兴三十二年。刘子昂为和州守。方淮上乱定。独身之官。他日见好妇人。出入郡舍。意惑之。招与合。历数月久。因诣天庆观朝谒。有老道士请问。曰、使君不挈家。而神色枯悴黧黑。殆有妖气如何。刘初讳不答。再三言之。乃以买妾对。道士曰、非人也。将不可治。今以二符相与。逮夜宜悬于户外。渠当不敢入。刘以符归。夜未半。妇人至。怒骂曰、相待如夫妇。何物道士乃尔。吾去即去。无忆我。刘不能割爱。亟起取符坏之。终不寤生人何以畏符。复绸缪如初。又数日、道士入府问讯。望见刘。惊惋曰、弗活矣。柰何柰何。然当令使君见之。命取水数十担覆于堂。其一隅方五六尺许。水至即干。掘之。但巨尸偃然于地。略无棺衾之属。僵而不损。刘审视。盖所偶妇人也。大恶之。不旬日而殂。王嘉叟说。得之于韩琎之子季明。
　　
　　梓潼梦
　　梓潼神梦之灵。前志已载矣。成都人罗彦国。累试不第。既四举。斋戒乞梦。梦蔡鲁公谓曰、已奏除公枢密直学士矣。次年省试又下。乃以累举恩。得密州文学。犀浦人邵允蹈。绍兴七年被乡荐。亦乞梦于神。梦神告曰、已与卿安排甲门高第矣。及类试。果为第一。乃刻石纪于庙西庑。后罢眉州幕官。赴调临安。舟行至闸口镇。病死。始验甲门之语。盖闸字也。
　　
　　张九罔人田
　　广都人张九。典同姓人田宅。未几、其人欲加质。嘱官侩作断骨契以罔之。明年、又来就卖。乃出先契示之。其人抑塞不得语。徐谓之曰、愿尔子孙似我欲语言而不得。洒泪而去。是年秋。张有孙。语不出而死。至冬、其子病伤寒。失音亦死。又一年。身亦如之。
　　
　　宋固杀人报
　　成都人宋固。为县之文学。乡耆长有病者。困卧境上。时大观四年。朝廷方行安济法。若有病者。则里正当任责。固惮于闻官。诱令过双流县牛饮桥。觉病者怀中有所挟。搜之得银十余两。乃取之。而推堕其人桥下。戒其徒勿得言。居无何。复至前处。失脚堕水中死。其尸出下流五十里外沙碛中。与病者尸合。若相抱持者然。三事王时亨说。
　　
　　张女对冥事
　　妻父张渊道、自兵部侍郎奉祠。寓居无锡县南禅寺。次女已嫁梁元明。来归宁。绍兴己未正月七日、因游惠山寺。食煎饼差冷。还家心痛。至夜遂剧。正睡落枕。元明扶之起坐。但泪下不语。指其口曰、说不得问。何所见。应曰、张渥在此。渥者、渊道叔也。死于兵间。后降灵其家。云为泰山府直符走吏。意其为祟。呼洞虚观道士视之。道士取纸焚香作法。请家人共视。皆曰仿佛见纸上有影。如人戴幞头者。道士曰、然则正神。非祟也。是必阴府追对事耳。书符使吞之。天明稍苏。犹心痛。忽忽如痴。晚乃能言。始病时有持符来床下。云官追汝。女曰、我士大夫家女子。何得辄唤。曰、阳间如此。阴府不问也。便觉身随此人去。至寺后墙门欲出。一人长丈许。推之入。责追者曰、张侍郎小娘子。尔何人而得呼之。追者不答。则身已在墙外。有兜檐甚饰。使登焉。两人肩舁。约行数百里。又度钱塘江。久之入一大府。朱门明焕。上施上金钉。殿屋九间皆垂帘。其中三间帘卷。王者红袍碧玉冠。坐其上。追者前白公事到。王竦身凭案立。问曰、张相公在陕西杀赵哲。汝父为参议官。预其事否。女欲言不知。恐累父。答云、初不预谋。亦曾谏不见听。王曰、谏而不听。何不去。答曰、尝求一郡。不得请。王顾左右。令诣司供状。方对答时。望西庑一人。侧听而笑。东庑亦有一人。皆状貌堂堂。既诣曹。曹吏指曰、笑者乃赵哲。其东则曲端也。吏以下皆长。一丈。戴铁幞头。着褐布袍。具笔札。令女为状。且曰、当追长子。以其不慧故免。盖渊道长子通。自幼多病。不解事。俄持盘食来甚丰。或曰、不可食。食则不得归矣。庑下各列门户。或榜云镬汤地狱或榜云剉碓地狱。其室甚多。皆扃鐍。不见人。遥见故姻家宋氏母。据案相望而笑。傍人云、见判善部。须臾供状毕。王命放还。无复轿乘。独随追者行。及江头。见贵人公服乘马。导从甚盛。问人云、吕相公也。是时吕忠穆公已卧病。后一月始薨。盖其魄兆先逝矣。  
　　
　　画学生
　　成都郫县人王道亨。七岁知丹青。用笔命意。已有过人处。政和中。肇置画学。用太学法补试四方画工。道亨首入试。试唐人诗两句为题。曰、胡蝶梦中家万里。子规枝上月三更。余人大率浅下。独道亨作苏属国牧羊北海上。被毡杖节而卧。双蝶飞舞其上。沙漠风雪羁栖愁苦之容。种种相称。别画林木扶疏。上有子规。月正当午。木影在地。亭榭楼观。皆隐隐可辨。曲尽一联之景。遂中魁选。明日进呈。徽宗奇之。擢为画学录。又学中尝以六月杖藜来石路。午阴多处听潺湲为题。余人皆画高木临清溪。一客对水坐。有一工独为长林绝壑。乱石磴道。人立于树阴深处倾耳以听。而水在山下。目未尝睹也。雅得听潺湲之意。亦占优列。
　　
　　周勉仲
　　周勉仲自强为蕲州司法时。以驿舍为官廨。晚步中门外。往来微倦。顾厅侧有板倚。使人取之欲坐。及其处则了无一物。宅后枕郡治之万芝堂。堂有池。白昼见人蓬首对水坐。叱之使起。其人矍然立。背如负大瓮者。跃入池中。有声紞然。识者以为龟鳖之精云。又尝往庐山。与归宗长老坐小室。见一人往来窗下。着乌巾。其身仅与窗等。讶其太短。出视之。无所见。勉仲说。
　　
　　树中盗物
　　王深之湛家临川。每失去碗楪瓶合。及衣服之属。辄谴责仆婢。然不复可得。一夕暴风起。屋东大皂荚树吹折。断处中空。凡王氏积年所失物。皆贮其内。半坏矣。其树。今犹在云。郭沰洁己说。
　　
　　扈司户妻
　　洪州分宁王氏婿扈司户。自京师买一妾。甚美。携归置于妻家。妻母谓人曰、扈郎妾信美。然语音仅能出口。十句只可辨一二。面目极峭冷。与人寡合。而足绝小。可藏于袴中。类非人间女子。久留不去。非扈氏福也。扈生闻之。疑其妻不能容。故母言如此。未忍决绝。妾来时以白犬自随。行止饮食不暂舍。逮夜则寝床下。经一岁。妾入佛堂瞻礼。急大呼乞救。人往视之。则为犬啮断一臂。卧血中死矣。犬亦继死。李绍祖说。
　　
　　异僧符
　　豫章之南数十里生米渡。干道元年三月八日、有僧晨济。将登岸。谓津吏曰、少顷见黄衫五人荷笼而至者。切勿使渡。渡则有奇祸至。取笔书三字。似符而非。了不可识。其文曰、(车足)□□。以授吏。曰、必不可拒。当以此示之。语毕而去。吏不甚信也。然私怪之。至午。果有五黄衣。如府州急足者。各负两箬笼。直前登舟。吏不许。皆怒骂。殆欲相欧击。良久不解。吏乃取所书字示之。五人者、一见狼狈反走。转眼失所在。委十笼于岸浒。发之。中有小棺五百具。吏焚棺而传其符。豫章人家家图祀之。是岁江浙多疫。唯此邦晏然。识者谓五人乃瘟部鬼也。予过江州及衢州。见土人言各不同。竟未知孰是。余增礼说。
　　
　　李南金
　　乐平士人李南金、绍兴二十七年登科。才唱名。罢归旅舍。梦二女子执板歌词以侑酒。曰、君是园中杨柳。能得几时青。金明春光尚好。尊酒赏闲情。它年归去。强山阴处。一枕晓霞清。觉而记其语。不晓强山为何处。既调官。得光化军教授未赴。来谒提点坑冶李稙。献新发铁山。自督工烹炼。一日见巨蛇仰首向炉。如有所诉。李戒坑户勿得害。既而杀之。它日、又有蛇其大如柱。来冶处。傍小蛇千余随之。结为大团。巨蛇跃起前高丈余。李犹令仆持杖捶之。仆不敢前。又遣人归家取敕告。置地上。蛇径行不顾。李甚骇。即觉体中不佳。遂归。先是其家人梦一姥来寻李教授。曰、枉杀我儿。及是知其不可起。数日而卒。
　　
　　夷坚乙志卷第六十三事
　　
　　石棺中妇人
　　绍兴初、南剑州将乐尉蔺敡。因捕盗至山村。见农人掘地得石棺无罅。呼匠者凿开视之。一妇人长三尺余。瞑目裸体。形色红润如生。两手各握一剑。口衔一剑。敡即以油伞裹瘗之。不知何物也。
　　
　　袁州狱
　　向待制子长久中元符中。为袁州司理。考试南安军。与新昌令黄某。并别州郑判官。三人俱。毕事且还。郑君有女弟。嫁为宜春郡官妻。欲与向同如袁。而黄令者、前三年实为袁理官。以故二人邀与偕往。黄不可。郑强之。且笑曰、公遽能忘情于烟花中人乎。黄不得已亦同涂。然意中殊不乐。逮至。又欲止城外。向力挽入官舍。坐定。向将入省二亲。揖之就便室。黄如不闻。即其侧呼之。瞪目不答。俄指向所用铜盘。曰、其价几何。可辍买否。向得其发言颇喜。顾小史令持往所馆问之。曰、此常物尔。何遽为。曰、将置吾棺中。向始疑惧。引其手使少憩。亦不动。亟招郑君同视之。掖以就榻。少顷发声大呼。若痛不可忍。遂洞泄血利。秽满一室。登榻复下。号叫通夕不少止。向与郑同辞告曰、君疾势殊不佳。盍有以见属。黄颔首曰、愿见母妻。向即日为书。走驶步如新昌告其家。又语之曰、君本不欲来。徒以吾二人故。今病如是。尊夫人脱未能来。而君或不起。是吾二人杀君也。何以自明。愿君力疾告我所以不欲来及危惙如此之状。黄开目倾听。忍痛言曰、吾官于此时。宜春尉遣弓手三人。买鸡豚于村墅。阅四十日不归。三人之妻诉于郡。郡守与尉有旧好。令尉自为计。尉绐白府曰、部内有盗起。已得其根株窟穴所在。遣三人者往侦。恐其徒泄此谋。姑以买物为名。久而不还。是殆毙于贼手。愿合诸邑求盗。吏卒共捕之。守然其言。尉自将以往。留山间两月。无以复命。适村民四辈耕于野。貌蠢甚。使从吏持钱二万。招之与语。曰、三弓手为盗所杀。尉来逐捕。久不获。不得归。倩汝四人诈为盗以应命。他日案成。名为处斩。实不过受杖十数。即释汝。汝曹贫若此。今各得五千钱。以与妻孥。且无性命之忧。何不可者。汝若至有司。如问汝杀人。但应曰有之。则饱食坐狱。计日脱归矣。四人许之。遂执缚诣县。会县令阙。司户摄其事。劾囚服实如尉言。送府吾适主治之。无异词。乃具狱上宪台。得报皆斩。既择日赴市矣。吾视四人者。皆无凶状。意其或否。屏狱吏以情诘之。皆曰不冤。吾又摘语之曰。汝等果尔。明日当斩首。身首一分。不可复续矣。囚相顾泣下。曰、初以为死且复生归。家得钱用。不知果死也。始具言其故。吾大惊。悉挺其缚。尉已伺知之。密白守曰、狱掾受囚赂。导之上变。明日吾入府白事。守盛怒。叱使下。曰、君治狱已竟。上诸外台阅实矣。乃受贿赂。妄欲改变邪。吾曰、既得其冤。安敢不为辨。守无可柰何。移狱于录曹。又移于县。不能决。法当复申宪台。则置狱。守曰、如是则一郡失入之罪众矣。安有已论决而复变者。悉取移狱辞焚之。但以付理院。使如初款。吾引义固争。累十数日不得直。遂谒告。郡守令司户尝摄邑者代吾事。临欲杀囚。守复悔曰、若黄司理不书狱。异时必讼我于朝矣。令同官相镌谕曰、囚必死。君虽固执。亦无益。今强为书名于牍尾。人人知事出郡将。君何罪焉。吾黾俯书押。四人遂死。越二日、黄衣人持梃押二县吏来追院中二吏。曰、急取案。吏方云云。黄衣以梃击之。四吏俱入舍不出。吾自往视。舍门元未启。望其中案牍横陈。逡巡四吏皆暴卒。又数日摄令死。尉用他赏改秩。已去官亦死。而郡守中风不起。相去才四十日。吾一日退食。见四囚拜于下。曰、某等枉死。诉于上帝得请矣。欲逮公。吾恳曰、所以知此冤而获吐者、黄司理力也。今七人已死。足偿微命。乞勿追竟。帝曰、使此人不书押。则汝四人不死。汝四人死。本于一押字。原情定罪。此人其首也。某等哭拜天廷。凡四十九日。始许展三年。即楦袴露膝。流血穿漏。曰、拜不已。至于此。又曰、大限若满。当来此地相寻。又拜而去。吾适入门。四囚已先在。云候伺已久。恐过期。且令亟取母妻与诀别。吾所以不欲来者。以此故尔。今复何言。向曰、鬼安在。黄指曰、皆拱立于此。向与郑设席焚香。具衣冠拜祷。曰、尔四人明灵若此。黄君将死。势无脱理。既许其与母妻诀。何必加以重疾。令痛苦若此哉。祷毕。黄喜曰、鬼听公矣。痛即止。利不复作。然厌厌无生意。又旬曰、告向曰、吾母已来。幸为我办肩舆出迎。向曰、所遣卒犹未还。安得遽至。曰、四人者已来告。遂出。果相遇于院门之外。褰帘一揖而绝。向乐平人。其子元伯侍郎说。
　　
　　齐先生
　　宣和五年、向元伯为开封令。蔡鲁公已致仕。尝设醮于城外凝祥宫。向往谒之。蔡留宿。明旦见其子攸孙衡等十余人来问安。皆腰金施狨。且多张盖者。向退省其舅何志同尚书。叹诧其盛。坐客有京畿转运使曾徽言、与蔡不合。以言鄙薄。既而悔之。何曰、毋多谈。齐先生适在此。太师所敬也。可见之。乃邀与同席。齐生曰、吾素受蔡公异顾。今馆于后圃。待我甚至。不当谈其短。偶闻运使之语。是将然矣。徽言讳前说。齐生曰、无伤也。蔡公与我语。不问其身。但询其子孙。吾应之曰好。然常以妄言自愧也。诸公见其高门华屋。上干霄汉。三年之后。无一瓦盖头矣。金勒狨鞍。赫弈照市。三年之后。虽蹇驴亦无有矣。人言秋风落叶。此真是也。哀哉。时诸蔡方盛。皆不敢出声。三岁而蔡氏败。齐先生、淄州人。元伯说。
　　
　　蔡侍郎
　　宣和七年、户部侍郎蔡居厚。罢知青州。以病不赴。归金陵。疽发于背。命道士设醮。倩所亲王生作青词。少日而蔡卒。未几王生暴亡。三日复苏。连呼曰、请侍郎夫人来。夫人至。王乃云、初如梦中有人相追逮。拒不肯往。其人就床见执。回顾身元在床卧。自意已死。遂俱行。天色如浓阴大雾中。足常离地三尺许。约十数里至公庭。主者问何以诡作青词诳上苍。某方知所谓。拱对曰、皆是蔡侍郎命意。某行文而已。主者怒稍霁。押令退立。俄西边小门开。狱卒护一囚。杻械联贯立庭下。别有二人舁桶血。自头浇之。囚大叫。顿掣苦痛。如不堪忍者。细视之。乃侍郎也。主者退。复押入小门。回望某云。汝今归。便与吾妻说。速营功果救我。今秪是理会郓州事。夫人恸哭曰、侍郎去年帅郓时。有梁山泺贼五百人受降。既而悉诛之。吾屡谏不听也。今日及此。痛哉。乃招路时中作黄箓醮。为谢罪请命。
　　
　　杳氏村祖
　　赣州光孝首坐僧普瑞。说尝附江州通判船。过池州。泊村岸。闻岸上人相呼参祖烧香者。瑞往随之。见百千人憧憧往来。有屋可三间。堂内饰小室。如人家供佛处。翁媪二人。各长三尺。秃发脑后一髻绝小。以衣衾拥下体。唯露头面。兀然如土木。但眼能动。有笑容。人持香灯酌酒以供。瑞还。具语通判君。即尽室往谒。享以钱烛茶酒。撮作小包。蘸酒置二老口。亦伸舌舐之。或引手摸其胸乳。皮皆傅骨。不知几百岁。其人云。一村皆姓杳。此二老为村祖云。
　　
　　建康伍伯
　　陈邦光、守金陵。将杖朱衣吏。当直伍伯从求钱百千。吏才许其半。伍伯怒。噀手嘻笑曰、我不打人多时也。将甘心焉。摩手墙间急。上下适有破磁盘。正对手心。刺之。血流及肘。登时蠒痛。告假归。逾月创始愈。
　　
　　刘叉死后文
　　知保德军王清臣。请紫姑神。既而作文数百言。自云唐进士刘叉。其词曰、余少为侠。遍走天下。史谓亡命、非也。退之赠余金百镒。余辞而不受。史谓窃之、非也。洛阳恶少年。恃权强妾良家子。既而又族其室。余不忍吉民无诉。乘夜厥从聚淫。余奋剑断其颈十数人。且脍其肝而餔之。日夕游于市。人自不识。史谓杀平人窜山林。非也。余数世为人直信。弃己济众。设教化人。报不平之事。行无极之道。以是故用达仙。至于歌诗。皆末迹也。因子见契。聊为一启。思史之谬词。昔之异行。令余忸然感叹。余终于终南。门人葬于山之阳。清溪之侧。至今坟犹在。但人不知为余墓也。以余无勋庸于国。故史氏听小人之言。书不知所终。设如子仪光弼辈。后世皆知其大功。然当时史词褒饰甚多。盖世之情如斯也。呜呼。尽信史则不如无史。彼若不能摭实。但务华以媚天子。自可询有知而书之。何必纵缪言诬介义之士于有过之地哉。使余当时闻之。必令此佞夫首足异处。余既为仙不复竞。姑隐之。后世哲者共为我鉴诸。
　　
　　猪足符
　　聂景言、居衡阳。有细民欲举债。买猪蹄来献。聂受之。付厨作羹。庖婢举刀破爪间。见小纸书符在其内。亟出告。使呼其人还之。人曰、适从屠杌买来。方有求于君家。岂敢以符为厌咒。复持与屠者。责谯之。屠者曰、今旦方刲豕。安得有是。取元直畀民。而自携归煮食之。一家四人皆死。五事皆郏次南说。
　　
　　庙神止奏章
　　段元肃、家居京师。邻家有病者、为祟所挠。治之不效。欲请道士奏章诉于帝。段之祖梦人如神明者。告之曰、凡神祇有功于人者。岁满必迁。吾主此地若干岁。今当及迁。而君邻家之鬼。正在部内。方自往治之。闻其家将奏章。恐致相累。丐君一言。令罢之。病者自安矣。恳请至再三。段许诺。且问其所止。曰、亦与君家为邻。明日思之。乃皮场庙也。如神言告其邻。止不奏。病者即日愈。
　　
　　榕树鹭巢
　　福州仪门外夹植榕树。每树有白鹭千数。巢其上。鸣噪往来。秽污盈路。过之者皆掩鼻。薛直老弼为守。尝乘凉舆出。为粪污衣。以为不祥。欲尽伐其树而未言。是夜安抚司参议官曾悟。梦介胄者恳云、某受命护府治。所部数百人。皆栖榕间。今府主欲伐去。吾无所归矣。愿为一言。悟既觉。以不闻伐树事。不以为意。明夜复梦曰、乞即言之。不然无及矣。府主所恶。不过鹭秽耳。此甚易事。请期三日。悉去之。悟许诺。明日过府为言。薛惊曰、吾固欲伐之。然未尝出诸口。而神已知。可敬也。至暮大雨。阅三日乃止。鹭群悉空。树濯濯如新。
　　
　　赵七使
　　宗室赵子举、字升之。壮年时、丧其妻。心恋恋不已。于房中饰小室。事之如生。夜独宿次。觉有从室中启户出者。恐而呼侍婢。婢既复寝。须臾间已至床前。牵帐低语曰、莫怕莫怕。我来也。时精爽顿昏。不知死生之隔。遂与共寝。欢如平生。自是日日至。每饮食必对案。仆妾辈从旁窥之。无所见。但器中物亦类有人残余者。缱绻益久。意中愦愦。渐不喜食。行步言气衰劣。然未尝与人言。有道人乞食过门。适见之。叹曰、君甘与鬼游。独不为性命计。吾能行天心王法。今以授君。努力为之。鬼不攻自退矣。子举洒然悟。即再拜传受。绘六甲六丁像。斋戒奉事唯谨。妻犹如故态。颇亦不乐。时时长吁。如不得志者。又半年。涕泣辞诀。曰、久留恐坏君法。吾去矣。遂绝不至。子举从此奉法愈力。为人治病辄验。建炎二年。予妻族张氏、避地自京师南下。寓居扬州龙兴寺。先是有祖姑嫁赵氏。夫为绛州守。未赴。居太原。值虏骑围城。姑陨于炮下。又有八叔者、为贼所得。脔食之。是岁妻祖母田氏病。仿佛见此两人在窗外。子举适同居寺中。外舅以事告之。子举焚香祷请。久而言曰、是一男子。一妇人。皆以非命死。然是公家戚属。不宜加罪。当以酒币善遣之。如其言。病亦寻愈。
　　
　　魅与法斗
　　赵伯兀者、子举之子。效其父习行天心法。未成。有馈鲤鱼于家者。鱼从盆中跳出高数尺。如舞跃然。时子举出行。家人亟呼伯兀。兀杖剑诵咒。临以正法。鱼跃愈高。几至丈许。兀亦恐遽趋避之。又尝与群从饮于严州双溪亭上。婢子卧栏竿侧。忽放声大哭。问焉不应。伯兀知为物所凭。亦行法与相竞。自申至三更。不止。不胜倦苦。舍之去。伯兀从弟伯禔说。
　　
　　蒙城观道士
　　亳州蒙城县庄子观玉册殿。扃鐍严谨。非时不许开。宣和中。道士张冲俊、掌观事。夜闻其中杖直决遣声。尽二十乃止。明旦、呼众人启钥视之。盖一道士常持天心法者。缚于梁间。足反居上。两脊杖痕如碗大。已死矣。双足虚抱于梁。初无绳絷也。郭沰说。时随其父为丞。
　　
　　夷坚乙志卷第七十一事
　　
　　毕令女
　　路时中。字当可。以符箓治鬼著名士大夫间。目曰路真官。常赍鬼公案自随。建炎元年。自都城东下至灵壁县。县令毕造。已受代。檥舟未发。闻路君至。来谒曰、家有仲女。为鬼所祸。前后迎道人法师治之。翻为所辱骂。至或遭棰去者。今病益深。非真官不能救。愿辱临舟中一视之。路诺许。入舟坐定。病女径起。着衣出拜。凝立于旁。略无病态。津津有喜色。曰、大姐得见真官。天与之幸。平生壹郁不得吐。今见真官。敢一一陈之。大姐乃前来妈妈所生。二姐则今妈妈所生也。恃母钟爱。每事相陵侮。顷居京师。有人来议婚事垂就。唯须金钗一双。二姐执不与。竟不成昏。心鞅鞅以死。死后冥司以命未尽。不复拘录。魂魄漂摇。无所归。遇。九天玄女出游。怜其枉。授以秘法。法欲成。又为二姐坏了。大姐不幸。生死为此妹所困。今须与之俱逝。以偿至冤。且以谢九天玄女也。真官但当为人治祟。有冤欲报。势不可已。愿真官勿复言。路君沉思良久。曰、其词强。顾毕令曰、君当自以善力祷谢之。法不可治也。女忽仆地。掖起之。复困惙如初。盖出拜者乃二姐之身。而其言则大姐之言也。死已数年矣。明日、二姐殂。路君来吊。其父曰、昨日之事。曲折吾所不晓。而玄女授法。乃死后事。二姐何以得坏之。君家必有影响。幸无隐。在我法中。当洞知其本末。毕令曰、向固有一异事。今而思之。必此也。长女既亡。菆于京城外僧寺。当寒食扫祭。举家尽往。菆室之侧。有士人居焉。出而扃其户。家人偶启封。入房窥观。仲女见案上铜镜。呼曰、此大姐柩中物。何以在此。必劫也。吾以为物有相类。且京师货此者甚多。仲女力争曰、方买镜时。姊妹各得其一。鞶结衬缘。皆出我手。所用纸。某官谒刺也视之信然。方嗟叹而士人归。怒曰、贫士寓舍。有何可观。不告而入。何理也。仲女曰、汝发墓取物。奸赃具在。吾来擒盗耳。遂缚之。士人乃言半年前夜坐读书。有女子扣户。曰、为阿姑谴怒。逐使归父母家。家在城中。无从可还。愿见容一夕。泣诉甚切。不获已纳之。缱绻情通。自是每夕必至。或白昼亦来。一日方临水掠鬓。女见而笑曰、无镜耶。我适有之。遂取以相饷。即此物也。时时携衣服去补治。独不肯说为谁家人。昨日见语曰、明日我家与亲宾聚会。须相周旋。不得到君所。后夜当复来。遂去。今晨独处无悰。故散步野外以遣日。不虞君之涉吾地也。吾家闻之皆悲泣。独仲女曰、此郎固妄言。必发验乃可。走往殡所踪迹之。其后有罅可容手。启砖见棺。大钉皆拔起寸余。及撤盖板。则长女正叠足坐。缝男子头巾。自腰以下肉皆新生。肤理温软。腰以上犹是枯脂。始悔恨。复掩之。释士人使去。自是及今。盖三年余矣。所谓玄女之说。岂非道家所谓回骸起死。必得生人与久处便可复活邪。事既彰露。不可复续。而白发其事。皆出仲女。所谓坏其法者岂此邪。路君亦为之惊咤。道出山阳。以语郭同升。升之子沰说。造字以道。
　　
　　西内骨灰狱
　　政和四年、有旨修西内。命京西转运司董其役。转运使王某坐科扰。为河南尹蔡安持劾罢。起徽猷阁待制宋君于服中。以为都转运使。免判常程文书。专以修宫室为职。宋锐于立事。数以语督同列曰、速成之。醲赏可立得也。转运判官孙贶。独以役大不可成。戏答曰、公闻狐婿虎之说乎。狐有女。择婿得虎焉。成礼之夕。傧者祝之曰。愿早生五男二女。狐拱立曰、五男二女非敢望。但早放却臊命为幸耳。今日之事。正类此也。宋不乐。贶即引疾罢去。凡宫城广袤十六里。创立御廊四百四十间。殿宇丹漆之饰猥多。率以趣办。需牛骨和灰。不能给。洛城外二十里。有千人冢数十丘。干官韩生献计曰、是皆无主朽骴。发而焚之。其骨不可胜用矣。自王漕时已用此。宋然之。管干官成州刺史郭琏容。佐使臣彭玘。十余人。皆幸集事。举无异词。宋以功除显谟阁学士。召为殿中监而卒。宣和中。孙贶病死。至泰山府。外门榜曰清夷之门。狱吏捽以入。令供灭族状。孙曰、我何罪。殿上厉声曰、发洛阳古冢以幸赏。乃汝也。安得讳。孙请与诸人对。望两囚荷铁校立庑下。各有一卒持铁扇障其面。时时挥之。扇上皆施钉。血流被体。引至前。乃宋王二君也。犹与相撑拄。孙历举狐虎之说。及所以去官状。廷下人皆大笑。两人屈服去。孙复苏。他日韩生亦梦如孙所见者供状毕。将引退。仰而言曰、某罪不胜诛。但先祖魏公有大勋劳于宗社。不应坐一孙而赤族。主者凝思良久曰、只供灭房。状乃如之。自是数月死。不一岁妻子皆尽。今唯取同宗之子以继云。予闻此事于临川人吴虎臣曾吴得之韩子苍。予以国史院简策参之。得其岁月官职如此。邵武李郁光祖云、有朝士亦以是役进秩。后居邓州。得异疾。疽生于臀。长寸许。中有骨焉。不可坐卧。医以药龁之。久而坠地。拳曲如小猪尾。数日又如故。复以前法治之。如是岁余。凡落三十六节。乃死。王日严云、宋君初与官属议。或以为不便。宋入宅思之。必欲行。自批一纸出付司。孔目官某。虑异时为人所讼。以所批黏入牍中。后数年。冥府摄对狱。见牛头卒引一人从烈焰出。乃宋也。孔目诉曰、事皆由待制。手笔尚存。王者敕一卒往取。顷刻即至。以示宋。宋引伏。孔目者乃得归。明日诣曹阅故牍。首尾千百番皆在。独失宋批矣。遂以病自列。去吏归。而弃家为苦行道者。
　　
　　汀州山魈
　　汀州多山魈。其居郡治者为七姑子。倅厅后有皂荚树极大。干分为三。正蔽堂屋。亦有物居之。陈吉老为通判。女已嫁矣。与婿皆来。夜半女在床外睡。觉有撼其几者。颇惧。移身入里间。则如人登焉。席荐皆震动。夫妻连声呼有贼。吉老遽起。与长子录曹者偕往。无所见。诧曰、公廨守卫严。贼安得至。若鬼也。争敢尔。老兵马吉、方宿直。命诣厨温酒。厨与堂接屋。马吉方及门。失声大叫。录曹素有胆气。自篝火视之。吉仆绝于地。涎液纵横。灌以良药。久之始能言。曰、一黑汉模糊长大。出屋直来压已。不知所以然。吉老犹不信。录曹见白衣人长七尺。自厨出趋堂。开门而出。真以为盗。急逐之。而堂门元闭自若也。启之。又见其物开厅门去。复逐之。亦闭如故。洎至厅上。白衣径奏东箱卒伍持更处。一卒即惊魇。众救之已绝矣。后数年。赵子璋为倅摄郡。时属邑寇作。江西大将程师回。自赣上来逐捕。将班师。小休倅厅。出所携二妾与赵饮。正行酒。有小妾长才二尺许。褐衫素裙。缓步且前。程迎击以杖。乃一猫跃出。衣服皆委地。子璋子伯禔。随父之官。马吉者犹在。闻其说如此。伯禔说。
　　
　　黄莲山伽蓝
　　韶州乐昌县黄莲山寺。为一邑胜处。建炎二年冬。郡守延临江静师往主法席。寺伽蓝神素着灵异。邑人祈赛。必杀牲酾酒。既则饮酒乃归。师始至。与神约曰、神受佛嘱付。守护伽蓝。不应当此供。自今日以往。更具净馔。神其听之。由是人无敢以酒肉入山门者。明年十一月晦。有檀越营佛事毕。欲饮酒。三仆舁一缸由东厢过神祠前。一犬不知从何来。突出正与缸相值。应时破碎。无复余沥。见者莫不叹异。郏次南说。
　　
　　宁都吏仆
　　赣州宁都县吏李某、督租近村。以一仆自随。仆乞钱于逋户。不满志。缚诸桑上。灌以粪。得千钱。即日云雷四起。毙仆于村中普安寺前。钱正在腰间。打四百文入肉中。皮蒙其上。绍兴十四年三月也。县是时曰虔化云。寺僧祖一说。
　　
　　杜三不孝
　　洪州崇真坊北有大井民杜三。汲水卖之。夏日则货蚊药以自给。与母及一弟同居。弟佣于饼家。唯兄以两饭养母。然特酗酒。小不如意。至于辱詈加棰。邻曲见者皆扼腕。导其母使讼。未及也。一旦大醉归。复殴母。俄忽忽如狂。取所合蚊药内砒霜硫黄掬服之。走入市。从其徒求水饮。市人以为醉。不知药毒已发矣。顷刻而死。其不孝之报欤。
　　
　　布张家
　　邢州富人张翁。本以接小商布货为业。一夕闭茶肆讫。闻外有人呻痛声。出视之。乃昼日市曹所杖杀死囚也。曰、气绝复苏。得水尚可活。恐为逻者所见。则复死矣。张即牵入门。徐解缚。扶置卧榻上。设荐席令睡。与其妻谨视之。饲以粥饵。虽子妇弗及知。经两月。胁疮皆平能行。张与路费。天未晓。亲送之出城。亦未尝问其乡里姓名也。过十年久。有大客乘马从徒。赍布五千疋入市。大驵争迎之。客曰、张牙人在乎。吾欲令货。众嗤笑。为呼张来。张辞曰、家赀所有。不满数万钱。此大交易。愿别择豪长者。客曰、吾固欲烦翁。但访好铺户赊与之。以契约授我。待我还乡。复来索钱未晚。张勉如其言。居数日。客谓翁可具酒饮我。勿招他宾。既至。邀其妻共饮。酒酣起曰、翁识我否。乃十年前床下所养人也。平生为寇劫。往来十余郡。未尝败。独至邢。一出而获。荷翁再生之恩。既出门。即指天自誓云、今日以往。不复杀人。但得一主好钱。持报张翁。更不作贼。才上太行。便遇一人独行。劫之正得千余缗。遂作贾客贩卖。今于晋绛间有田宅。专以此布来偿翁媪恩。元约复授翁。可悉取钱营生产业。吾不复来矣。拜诀而去。张氏因此起富。赀至十千万。邢人呼为布张家。三事亦得之郏次南。
　　
　　何丞相
　　何文缜丞相在太学。与同舍生黄君、诣日者孙黯问命。黯袒衣踞坐。丞相先占。既布算。黯正襟揖曰、命极贵。不惟魁天下。且位极人臣。二人相视笑。曰、何相侮邪。黯愠曰、黯老矣。粗有生计。今谄一秀才。其获几何。柰何命实中格。丞相曰、然则何时作状元。曰、乙未岁。何年为相。曰、不出一纪。但有一事绝异。君拜相后。当死于异国。寻常奉使绝域者。不过侍从官。何由有宰相入国者。此为不可晓耳。初丞相自仙井来。时过桐柏。于庙中上书乞梦。其夕梦人报霍侍郎来见何状元。遂出相见。霍曰、将来殿策问道。及至京又求梦于二相公庙。梦人告如霍所言。既觉。试作策头数百字。以示黄君。黄以为不佳。丞相时为邓洵武枢相馆客。又梦一人报霍侍郎来。既坐。霍曰、君昨拟道策甚谬。上所解道德经。更三日以赐二府。君当首见之。宜熟读也。如期邓公果拜赐。即录本。晨夕诵读。乙未岁廷试果问道。悉以经语对。遂为第一人。后十二年。至靖康丙午。拜少宰。从二帝北狩。死于虏。皆如黯言。霍公盖先两榜为龙首者。
　　
　　天心法
　　李士美丞相长子衡老。初学天心正法时。饮食坐起。未尝不持摄。寓居桂林。夜如厕。见灯盏出于外。心已怪之。复取置中间。俄又在外。已则登其上。既而益高。盏正覆而油不倾。旋转满室。将及头上。衡老方踞厕。势不可施法。怖惧大呼而出。自是不敢轻习行。或云初行符箓。非鬼物所乐。故多设怪以恐试之尔。嘉叟说。
　　
　　虞并甫奏章
　　虞并甫、侍其父漕潼川。以父病斋戒浃日。命道士刘泠然。奏章请命。刘素以精确著名。自子夜登坛伏。迟明方兴。言曰、适之帝所。见几上书章内两句云。乞减臣之年。增父之算。帝指示吾曰、虞允文至孝。可与执政。而不言从其请。已而父竟卒。后十有八年。并甫参大政。宇文仔说。
　　
　　孙尚书仆
　　孙仲益尚书、居毗陵。遣两仆往平江。一人暴卒于道。一人买苇席覆其尸。而归报其家。经宿至。则死者复活矣。云、方同行。下路左遗溲。遇黄衣卒持藤棒来驱曰、官唤汝牵舩。果有舩相衔。行运河中。独押我挽之。舟行如飞。不知为何处。心以谓无县文引在手。何得擅呼我。伺其小怠。挤诸河。急从故道归。至则见身在苇席下。无计可入。彷徨不忍去。乃坐于上。天将晓。行人过见而叱曰、何为独坐此。非鬼乎。竦然如失。不觉入身中乃寤。方知为死也。李耆俊说。
　　
　　夷坚乙志卷第八十三事
　　
　　牛鬼
　　秉义郎高世令。居台州黄岩。绍兴四年。摄征税于温州白沙镇。二月十九夜。已就枕。闻窗外两人呼曰、异物且来杀君。君谨避之。坚塞五窍勿与校。庶或可脱。审其声。乃旧同寮明州都监李利见。台州巡检赵禄。皆死矣。大惧。即蒙被危坐以待。少顷闻有诟李赵者。曰、我杀高世令。干君何事。别一人以杖拄地行。过床后若瞽者。细语云、彼呼君时。切勿应。又闻诟者曰、盲畜生。汝亦复强预人事。李赵相与劝解曰、杀一高世令。于君何益。既而一虫薨薨然自窗隙入帐中。绕被飞鸣。且十数匝。高窥见虫色烂然如金。垂红线于后。引手欲挽之。李赵又呼云、祸事祸事。杀之冤害益重。乃纵之。来往尽夜。终不得逞而去。小史窥窗外。见少年与一妪对立。少年曰、须与翁索命。妪曰、宜然。天明启门。则两牛卧篱下。迹所从来。乃近镇五里农家物也。镇寨巡检闻此怪。招高饮。开释之。俄而求归曰、老妪少年。皆在卓下矣。高妻拏皆在黄岩。是夜见其妾云、君来时我已有娠。今小蓐以死。昨尝寄履袜达乎。方啜泣。李赵褰帷入。叙阔如平生。高度必死。竟夕秉烛。遍作书与亲旧诀。得八十幅。语或杂偈颂。殆类有物凭之者。屡冠带走出。将赴舍前江水。复闻空中语曰、勿与鞋。与即去矣。左右藏去之。凡不饮食。五日乃醒。家人来视之。所谓孕妾实妊身四月。食牛肉而坠。元不死也。高亦无恙。吴传朋说。
　　
　　歌汉宫春
　　绍兴四年、蜀道类试进士。成都使臣某人祷于梓潼神。愿知今岁类元姓字。夜梦至庙中。见二士人握手出。共歌汉宫春词。问玉堂何似茅舍疏篱之句。神君指曰、此是也。明日复入庙。将验昨梦。士人来者纷纷不绝。久之有两人同出。携手而歌。果梦中句也。省其状貌皆是。即趋出揖之曰。二君中必有一人魁选者。具以梦告。皆大喜。已而更相辩质曰、自我发端。曰、我正唱此。一人者、仙井黄贡也。奋然曰、此吾家旧梦。何预君事邪。吾父初登科时。梦神君赠诗云。玉堂消息近。金榜姓名高。觉而喜。自谓必为翰林学士。然但至成都教授而终。以今思之。端为我设。所谓玉堂消息者。正指词中语耳。是岁贡果为第一。两世共证一梦。虽一时笑歌。亦已素定于数十年之前。神君其灵矣哉。关寿卿说。
　　
　　万寿宫印
　　干道二年、静江临桂令郭子应。梦人告曰、君新除提举万寿观。郭方以邑事为苦。而骤得祠官。梦中喜甚。明日转运判官朱。以诸州折米钱。檄郭莅纳。令别关印用之。于辛字库中得印一纽。后数日取视之。其文乃桂州玉清万寿宫记。临桂丞张寅说。
　　
　　师立三异
　　饶州妙果长老师立。少年时。行脚至衡山福严寺。方夏四月晚。游寺前兜率桥。见潭下峭壁间。异僧背负石而立。师立夙闻人言。此地有罗汉。隐见不常。且忆藏经所载持地菩萨入石壁事。竦然敬视。忽壁开尺许。僧入其中。复合无纤罅。又旬日放参毕。与同参二人。信步到寺后虎跑泉亭上。天风倏起。二僧欲归。师立独少留。二僧曰、久知亭下多异。师无庸留。立方壮不以为意。俄亭西南角有扣柱者。继即伸手内向。渐进不止。肘几过五尺。立戏之曰、复能缩否。应声而退。少顷又闻扣柱声。立曰、若圣者邪。当隐。若山鬼即见形。如食久一手复出。五指初大如椽。渐小如婴儿初生指状。立颇恐。即下山。时绍兴十年也。又三岁还乡。过庐山白云庵。清夜礼佛。有物行牕外。类牛及虎。开户视之。一黑牛绝大。裴回往来。立念日中无所见。岂鬼邪。明日至其处。乃巨青石偃卧。正昨夕牛行处云。师立说。
　　
　　吹灯鬼
　　妻族婿王氏子。居唐州方城县麦陂团。与邑僧一人厚善。僧死数年矣。梦如平生来。语笑良久。且赠诗而去。既觉。能忆两句曰、父母丘坟毕。儿孙叹自缘。忘其末联。复祝曰。若果有灵。勿惜再梦。遂复得之曰、青山无限好。归去莫留连。明日味其语。疑为不祥。他日自县归舍。薄暮矣。被酒策马独行。仆在后未至。行二十里。望丛棘间七八人相聚附火。往就之。皆丐者也。环坐不语。细观其形状。略与人同。而或断臂。或缺目。或骈项。无一具体。见王生跃而起。吹其所执灯。灯以猪胞为之。得不灭。震怖疾驰。鬼追之不置。又二十里乃到家。急扣门曰、鬼逐我。门中人鼓噪以出。始散去。遂得病死。
　　
　　无颏鬼
　　吾乡白石村民。为人织纱于十里外。负机轴夜归。月正明。一人来曰、吾胆怯多畏。闻此地有鬼物夜出。愿得俱行。民许之。其人曰、脱有所睹。何以为计。曰、我见之。当击以轴。腰下插大镰刀。亦可杀也。其人竦然。行稍后。又呼曰、人言鬼无颏。试视我面。民知其鬼也。举刀回首欲挥之。颔与胸接。两眼眈眈然。遂不见。
　　
　　长人国
　　明州人泛海。值昏雾四塞。风大起。不知舟所向。天稍开。乃在一岛下。两人持刀登岸欲伐薪。望百步外有筱篱。入其中。见蔬茹成畦。意人居不远。方蹲踞摘菜。忽闻拊掌声。视之。乃一长人。高出三四丈。其行如飞。两人急走归。其一差缓。为所执。引指穴其肩成窍。穿以巨藤。缚诸高树而去。俄顷间。首戴一镬复来。此人从树杪望见之。知其且烹己。大恐。始忆腰间有刀。取以斫藤。忍痛极力。仅得断。遽登舟斫缆。离岸已远。长人入海追之。如履平地。水才及腹。遂至前执舩。发劲弩射之不退。或持斧斫其手。断三指落舩中。乃舍去。指粗如椽。徐兢明叔云尝见之。何德献说。
　　
　　秀州司录厅
　　秀州司录厅多怪。常有着青巾布袍。形短而广。行步迟重者。又有妇人。每夜辄出。惑打更吏卒者。先公居官时。伯兄丞相方九岁。白昼如有所见。张目瞪视。连称水水。移时方苏。后两日、公晚自郡归。侍妾执公服在后。忽大呼仆地。公素闻鬼畏革带。即取以缚妾。扶置床。久之乃言曰、此人素侮鬼神。适右手持一物。甚可畏。谓带也。我不敢近。却不知我从左边来。方幸擒执。又为官人打钟馗阵留我。我即去。愿勿相苦。问汝何人。不肯言。至于再三。乃曰、我嘉兴县农人支九也。与乡人水三者。两家九口。皆以前年水灾漂饿。方官赈济活人时。独已先死。今居于宅后大树上。前日小官人所见。乃水三也。公曰、吾事真武甚灵。又有佛像及土地灶神之属。汝安得辄至。曰、佛是善神。不管闲事。真圣每夜被发杖剑。飞行屋上。我谨避之耳。宅后土地。不甚振职。唯宅前小庙。每见辄戒责。适入厨中。司命问何处去。答曰、闲行。叱曰、不得作过。曰、不敢。遂得至此。公曰、常时出者二物为何。曰、青巾者、石精也。称为石大郎。正在书院牕外篱下。入地三尺许。妇人者、秦二娘。居此久矣。公曰、吾每月朔望。以纸钱供大土地。何为反容外鬼。汝为我往问。明日当毁其祠。曰、官岂不晓。虽有钱用。柰腹中饥馁何。我入人家有所得。必分以遗之。故相容至今默默。食顷复言曰。已如所戒。白之土地。怒我饶舌。以杖驱我出。公曰、曾见吾家庙祖先否。曰、每时节享祀。必往观。闻饮食芬芬。欲食不得。列位中亦有虚席者。唯一黄衫夫人。见我必怒。又使往觇。俄气喘色变。徐乃言曰、方及门。为夫人持杖追逐。急反走。仅得脱。所谓夫人者、曾祖母纪国也。公问所须。曰、鬼趣苦饥。愿得一饱馔。好酒肥鹅。与众人共之。无如常时以瘦鸡相待也。语毕竦然倾耳。如有人呼之。遽曰、土地震怒。逐我两家出。今暂止城头。无所归托。愿急放我归。自此不敢复来矣。乃解其带。妾昏睡经日。乃醒。
　　
　　无缝舩
　　绍兴二十年七月、福州甘棠港。有舟从东南漂来。载三男子。一妇人。沉檀香数千斤。其一男子。本福州人也。家于南台。向入海失舟。偶值一木浮行。得至大岛上。素喜吹笛。常置腰间。岛人引见其主。主夙好音乐。见笛大喜。留而饮食之。与屋以居。后又妻以女。在彼十三年。言语不相通。莫知何国。而岛中人似知为中国人者。忽具舟约同行。经两月。乃得达此岸。甘棠寨巡检。以为透漏海舶。遣人护至闽县。县宰丘铎文昭。招予往视之。其舟刳巨木所为。更无缝罅。独开一窍出入。内有小仓阔三尺许。云女所居也。二男子皆其兄。以布蔽形。一带束发跣足。与之酒则跪坐。以手据地如拜者。一饮而尽。女子齿白如雪。眉目亦疏秀。但色差黑耳。予时以郡博士被檄考试临漳。欲俟归日细问之。既而县以送泉州提舶司未反。予亦终更罢去。至今为恨云。
　　
　　詹林宗
　　乡士詹林宗。绍兴三十二年。读书于成西妙果塔院。晨起。巾栉有小蛇。正据巾上。移时方去。逮秋试中第五人。干道元年。当科举。往近村大塘湖僧庵肄业。默自祷曰、前三年灵瑞、已得第五。今举或魁选。当感大蛇为兆。祷之明日。方独坐作尚书义。有蛇不知从何来。蟠其坐侧。伸首顾眄。惊之不动。久乃趋出。詹殊自喜。及揭榜果第一人。
　　
　　葛师夔
　　葛师夔、为洪州武宁簿。入府白事。泊于上蓝寺。欲以迟明上谒。时方六月。恶从吏同室挠睡。独设一榻。扃户而寝。但小吏在户外。余皆宿水陆堂。就枕未几。闻蹋床上人鼾睡。叱之稍止。才欲寐。则声复厉。葛伸手取溺器。正触其身。甚怒。须天明治之。洎鸡唱。外报可起。既下床。鼾者尚不动。葛出户。呼小史以灯入。验为何人。史骇叫曰、死汉也。奔出外。尽呼宿直者与主僧来观。乃一男子。戴乌帽皂袍束带。偃然其上。奄奄无喘息。僧识之。惊曰、是寺中素所往来者。死已五日。昨菆于寺后。何以能至此。急邀其子视窆处。棺空矣。他日。又至寺。憩方丈中。主僧相就夜语。葛偶及故人刘县丞数岁无消息者。僧盖与刘善。指卧榻曰。丞死于别室。其妻则终此榻也。葛初不知此。颇惧。然不克徙。既寝。展转不寐。闻击床屏者三。心矍然。强呼曰、若是故人。何惜明告。即连扣数声。大呼葛字曰、鸣道安乐否、葛蒙被亟走出。明日迁居。绍兴甲子。葛为余干丞。与予言。今追书之。失刘丞姓字矣。
　　
　　虔州城楼
　　绍兴十七年夏、先公南迁。予与季弟从行。八月二日、至虔州。泊舟浮桥下。登城楼少休。郡守曾卿端伯慥来见。曰、此非馆处。独郁孤台可尔。而周康州先居之。明当去矣。姑为一夕留可也。是夜奉先公正中设榻。予兄弟席于旁。丁夜。予起更衣。从北偏门出。一人正理发。发垂至地。时两仆宿门内。曰汪三、程七。予谓是此两人。呼之不应。复还视门内。盖寝如初。固疑之矣。又出焉。运栉尚未止。面对女墙。足太半垂在外。风吹其发蓬蓬然。心始动乃还榻。明日而先公言汝夜何所往。吾闻抱关老卒云、楼故多怪。每夕必出。予因道昨所见者。是日徙于郁孤。竟夜不成寐。又闻周康州在馆时。有人从房中开二重门走出。意以为盗。呼其子尾逐之。门盖自若也。
　　
　　小郗题诗
　　李谟、居无锡。正与客饮。有道人扣门曰、吾自青城上来。刘高尚先生、使我见公。欲有所言。阍人曰。宝文方饮酒。不敢白。再三请之。不可。道人不乐。曰、假笔来。吾欲记名字。阍人与之。即书户上曰、日转庭槐影渐移。重门复屋传呼迟。不如拂袖穿云去。说与落花流水知。题毕而去。曰、吾所谓小郗者也。谟闻之。怅恨自失者累日。李纶说。
　　
　　夷坚乙志卷第九十事
　　
　　胡氏子
　　舒州人胡永孚。说其叔父顷。为蜀中倅。至官数日。季子适后圃。见墙隅小屋。垂箔若神祠。有老兵出拜曰、前通判之女年十八岁。未适人而死。葬此下。今去而官于某矣。问容貌何似。曰、老兵无所识。闻诸倡言、自前后太守。以至余官诸家。所见妇人。未有如此女之美者。胡子方弱冠。未授室。闻之心动。指几上香火。曰、此亦太冷落。明日、取熏炉花壶往为供。私酌酒奠之。心摇摇然冀幸得一见。自是日日往。精诚之极。发于梦寐。凡两月余。他日又往焉。屋帘微动。若有人呼啸声。俄一女子袨服出。光丽动人。胡子心知所谓。径前就之。女曰、无用惧我。我乃室中人也。感子眷眷。是以一来。胡惊喜欲狂。即与偕入室。夜分乃去。自是日以为常。读书尽废。家人少见其面。亦不复窥园。唯精爽消铄。饮食益损。父母窃忧之。密以扣宿直小兵。云夜与人切切笑语。呼问子。子不敢讳。以实告。父母曰、此鬼也。当为汝治之。子曰、不然。相接以来。初颇为疑。今有日矣。察其起居上下。言语动息。无少分不与人同者。安得为鬼。父母曰、然则有何异。曰、但每设食时。未尝下箸。只饮酒啖果实而已。父母曰、俟其复至。使之食。吾当自观之。子反室而女至。命具食延之。至于再三、不可。曰、常时来往无所碍。今食此。则身有所著。欲归不得矣。子又强之。不得已一举箸。父母从外入。女矍起将避匿。而形不能隐。踧踖惭窘。泣拜谢罪。胡氏尽室环之。问其情状。曰、亦自不能觉。向者意欲来则来。欲去则去。不谓今若此。又问曰、既不能去。今为人邪鬼邪。曰、身在也。留则为人矣。有如不信。请发瘗验之。如其言破冢。见柩有隙可容指。中空空然。胡氏皆大喜。曰、冥数如此。是当为吾家妇。为改馆于外。择谨厚婢服事。走介告其家。且纳币焉。女父遣长子与家人来视。真吾女也。遂成礼而去。后生男女数人云。今尚存。女姓赵氏。李德远说。忘其州名及胡氏子名。
　　
　　栏街虎
　　赵清宪公父元卿。为东州某县令。有妇人亡赖健讼。为一邑之患。称曰栏街虎。视笞挞如爬搔。公虽知之。然未尝有意治也。会其人以讼事至廷。诘问理屈。遂杖之。数至八而毙。即日见形为厉。行步坐卧。相追随不置。虽饮食亦见于杯盘中。公殊以为苦。既罢官。过岱岳入谒。女鬼随之如初。暨登殿。焚香再拜。犹立其旁。公端笏祷曰、元卿受命治县。以听讼为职。此妇人自触宪罔。法当决杖。数未讫而死。邂逅致然。非过为惨酷杀之也。而横为淫厉。累年于兹。至于大神之前。了无忌惮。神聪明正直。愿有以分明之。使曲在元卿。不敢逃谴。如其不然。则不应容其久见苦也。祷毕又拜而起。遂无所见。赵公之孙恬说。
　　
　　李孝寿
　　政和二年。李孝寿为开封尹。以严猛居官。辇毂之下。无敢议其政者。有游士寓汴河上逆旅中。暴得疾。惛不知人者累日。忽洒然醒。问人曰、大尹安否。曰、无恙。曰、是将死矣。因言病中愦愦。见壁间隐约如一门。久而愈明。金铺朱户。高明伉爽。不觉身在门侧。排闼而入。庭庑宏丽。类好官府。而寂无一人。徘徊甚久。闻堂上乐作。其声渐近。女妓数百人。自屏后出。各执乐具。服饰甚都。拥金紫贵人。乘凉舆。径至厅事。丝管竞作。喧轰动地。贵人就坐。女妓环列左右。忽拊掌一声。悉变为牛头阿旁之属。奇形丑貌。可怖可愕。所坐之榻。化为大铁床。向来金石丝竹。皆叉矛钻钻物也。百鬼争进。剥其衣碎之。屠割焚炙。备极惨楚。号呼宛转。不可忍视。如是移时。又悉拊掌。则鬼复为妓。床复为舆。叉矛复为金石丝竹。贵人盛服如初。奏乐以入。吾身进退无所向。独往庑下小室宿焉。不复知昏旦。度如一日许。所见复然。如是者三。渐玩习不甚惧。稍从旁观之。一鬼忽顾曰、汝为何人。辄至此。将累我。逐吾使出。且阖其户。因得复生。所见贵人、乃尹也。时孝寿犹无恙。已而有疾。遂改提举醴泉观。才一月果死。方孝寿治京师。尤留意奸盗。有白马甚骏。将入朝。为人窃去。散遣逻者伺诸城门。阅五日。或榜于门曰、白马已染成乌马。今行千里矣。盖盗既得马。黔其皮鬣。乘以出。故不可捕。明年。濮州诸李遣信致饷。发其篚。马皮在焉。奸猾能玩人如此。
　　
　　八段锦
　　政和七年。李似矩弥大为起居郎。有欲为亲事官者。两省员额素窄。不能容。却之使去。其人曰、家自有生业。可活妻子。得为守阙在左右。无以俸为也。乃许之。早朝晏出。未尝顷刻辄委去。虽休沐日亦然。朝晡饮膳。无人曾窥见其处者。似矩嘉其谨。呼劳之曰。台省亲事官。名为取送。每下马归宅。则散去不顾矣。况后省冷落。尔曹所弃。今独如是何也。曰、性不喜游嬉。且已为皂隶。于事当尔。似矩素于声色简薄。多独止外舍。效方士熊经鸟申之术。得之甚喜。自是令席于床下。正睡熟时。呼之无不应。尝以夜半时起坐。嘘吸按摩。行所谓八段锦者。此人于屏后笑不止。怪之、诘其故。对曰、愚钝村野。目所未见。不觉笑耳。非有他也。后夜复然。似矩谓为玩已。叱曰、我学长生安乐法。汝既不晓。胡为屡笑。此人但谢过。既而至于三。其笑如初。始疑之。下床正容而问曰、自尔之来。我固知其与众异。今所以笑。必有说。愿明以告我。对曰、愚人耳。何所解。固问之。踟踌良久乃言曰、吾非逐食庸庸者流。吾之师、嵩山王真人也。愍世俗学道趋真者益少。欲得淳朴端敬之士教诲之。使我至京洛求访。三年于此矣。昨见舍人于马上。风仪洒落。似有道骨可教。故托身为役。验所营为。比观夜中所行。盖速死之道。而以为长生安乐法。岂不大可笑欤。似矩听其言。面热汗下。具衣冠向之再拜。事以师礼。此人立受不辞。坐定。似矩拱手问道。此人略授以大指。至要妙处。则曰、是事非吾所能及也。当为君归报王先生。以半岁为期。复来矣。凌晨不告而去。明年五月。似矩出知光州。终身不再见。沈度公雅说。
　　
　　金刚不坏身
　　医师能太丞、居京师高头街。艺术显行。致家赀鉅万。晚岁于城外买名园。畜姬妾十辈。全失卫生之理。但每日早起。诵金刚经数卷。既卒三岁。女真犯阙。发其墓。剔取金带衣服。弃尸道旁。乱定。其子讷修理坟茔。见僵尸暴于墓左。颓然若生。略不少损。乃知金刚不坏身之说。非虚语也。讷精于产科。官至遥郡团练使。陷虏在陈王悟失家。为先君言。
　　
　　黄士杰
　　南剑州将乐人黄士杰。母余氏、梦人持省试榜告曰、尔子得官。母曰、吾子不读书。何由得。曰、天命已定。出示之。乃黄光弼也。母曰、吾长子士安已入道。少者名士杰。无此人。曰、改名而字符翰可也。母志诸壁而不言。绍兴四年。士杰欲应秋举。母曰、若素不学。徒有往反费。不可。士杰以告叔父。叔为之言。母曰、必欲往须更名。名不改不可试。叔谓士杰曰、汝母所见若是。其可违。乃具纸笔往请。母即书黄光弼字符翰。果预荐。次年登科。士安后名大成。予尝见之于岭外。大成说。
　　
　　二盗自死
　　族弟、爟。绍兴十八年。为坑冶司检踏官。自鄱阳如信州。与县小胥某偕行。至余干。族人为尉。以酒肴犒从者。小胥空腹饮数杯。醉不能起。爟先行。待之终日不至。越三日、遣一介还。缘道访之不得。胥有端砚甚大。酷爱之。常置腰间。是日乘醉行。有两人视其腰下。疑为白金也。杀之。探其物非是。乃束以菅荐。投诸江。略无一人知者。明年。二盗共在一处。白昼扰扰。如与人争辩状。自言曰。曩实误杀汝。吾过矣。为傍人说去年事。归及家皆死。
　　
　　刘正彦
　　宣和初。陕西大将刘法。与西夏战死。朝廷厚恤其家。赐宅于京师。其子正彦。既终丧。自河中徙家居之。宅屋百间。西偏一位素多鬼。每角门开。必见紫衣金章人。如唐巾帻。裴回其中。小童拱立于后。亦时时来宅堂。出没为人害。正彦表兄某、平生尚胆气。无所畏。独欲穷其怪。乃书刺往谒。置于门外。少选门自开。紫衣端笏延客入。设茶相对。仪矩殊可观。询其何代人。何自居此。曰、居此三百年。在唐朝实为汴宋节度使。以臣节不终。阖宗三百口。并命此处。至今追思。虽悔无及也。客曰、岁月如许。胡为尚沦鬼录。曰、负罪既重。受生实难。非得叛臣如吾者相代。未易可脱。客曰、为公徼福于释氏。作水陆法拯拔。以资冥路若何。曰、无益也。然且试为之。客退语正彦。他日。呼阇梨僧建道场于厅事。甫入夜。紫衣者据胡床而观。小童在傍几。执事之人无不见。僧独惧。振杵诵降鬼神咒。才出口。紫衣已觉。厉声呼小童曰、索命去。童趋而前。僧即仆地。如为物搏击。乃告曰、我实杀汝。焚其骨。以囊贮灰。挂寺浮图三级下砖隙中。无一人知之。今不敢隐。愿舍我。逾时乃醒。紫衣与童皆不见。问之元不知所言。此童盖为僧所棰杀。死后乃从紫衣者。僧见之故惧。至建炎中。正彦卒以逆诛。
　　
　　王敦仁
　　胡汝明待制舜陟帅广西。与转运使吕源。以职事相失。府吏徐竽者、获罪于胡。杖而逐之。阴求胡过失以啖源。得其邕州买马折阅事。劾奏于朝。故相秦桧入其言。绍兴十三年。遣大理丞袁楠。燕仰之。为制使鞫治。是岁六月。捕胡下吏。凡一时左证皆就逮。竽亦对狱。才旬日。胡死狱中。二承惧。秘不使言。阳令府中召医入。谕医者王敦仁、使证为病笃。舁出外。竽亦得归家。行未至。忽敛衣襟曲躬向空而揖。曰、待制在此。即时病。及家而死。后三年六月。敦仁以疽发背死。凭其家人言曰、我顷入狱视胡待制。时实已死。我畏寺丞之责。妄言疾势八分。合服钟乳。药至已无所付。自饮之而出。致其冤不得直。今须我对于地下。吕源受代。居衡州。且死。戒子弟治身后事。指其棺曰、入此见胡待制。时大费分说在。竟亦不起。又胡公在狱时。得以一婢自随。后嫁桂林。众人白昼见胡从外入。曰、急须汝证吾冤。勉为吾行。婢曰、待制有命。敢不从。胡喜而出。婢具告其夫。将更衣索浴。未及而逝。
　　
　　崔婆偈
　　东平梁氏乳媪崔婆。淄州人。为宣义郎元明乳母。平生茹素。性极愚。不能与同辈争长短。主母晁夫人。留意禅学。崔朝夕在旁。但能诵阿弥佛。虔诚不少辍。不持数珠。莫知其几千万遍。绍兴十八年。年七十有二。得疾洞泄不下床。然持念愈笃。忽若无事时。唱偈曰、西方一路好修行。上无条岭下无坑。去时不用着鞋袜。脚踏莲花步步生。讽咏不绝口。人问何人语。曰、我所作。婆婆何时可行。曰、申时去。果以其时死。十月五日也。用僧法焚之至尽。舌独不化。如莲华然。元明子友。
　　
　　夷坚乙志卷第十十二事
　　
　　张锐医
　　成州团练使张锐、字子刚。以医知名。居郑州。政和中。蔡鲁公之孙妇有娠。及期而病。国医皆以为阳证伤寒。惧胎之堕。不敢投凉剂。鲁公密信邀锐来。锐曰、儿处胞十月、将生矣。何药之能败。如常法与药。且使倍服。半日儿生。病亦失去。明日妇大泄不止。而喉痹不入食。众医交指其疵。且曰、二疾如冰炭。又产蓐甫尔。虽扁鹊复生。无活理也。锐曰、无庸忧。将使即日愈。取药数十粒。使吞之。咽喉即平。泄亦止。逮满月。鲁公开宴。自诸子诸孙及女妇甥婿合六十人。请锐为客。公亲酌酒为寿。曰、君之术通神。吾不敢知。敢问一药而治两疾、何也。锐曰、此于经无所载。特以意处之。向者所用。乃附子理中圆。裹以紫雪耳。方喉闭不通。非至寒药不为用。既已下咽。则消释无余。其得至腹中者。附子力也。故一服而两疾愈。公大加叹异。尽敛席上金匕箸遗之。慕容彦逢、为起居舍人时。母夫人病。亦召锐于郑。至则死矣。时方暑。锐欲入视。慕容不忍。意其欲求钱。乃曰、道路之费。当悉奉偿。不烦入也。锐曰、伤寒法、有死一昼夜复生者。何惜一视。不得已延入。锐揭面帛注视。呼仵匠语之曰、若尝见夏月死者面色赤乎。曰、无。口开乎。曰、无。然则汗不出而蹶耳。不死也。无亟敛。趋出取药。命以水二升煮其半。灌病者。戒曰、善守之。至夜半大泻。则活矣。锐舍于外馆。夜半时。守病者觉有声勃勃然。遗矢已满席。出秽恶物斗余。一家尽喜。敲门呼锐。锐应曰、吾今日体困不能起。然亦不必起。明日方可进药也。天且明。径命驾归郑。慕容诣其室。但留平胄散一贴而已。母服之。数日良愈。盖锐忿求钱之疑。故不告而去。绍兴中入蜀。王秬叔坚问之曰、公之术古所谓十全者几是欤。曰、未也。谨能七八耳。吾长子病。诊察色。皆为热极。命煮承气汤。欲饮之。且饮复疑。至于再三。将遂饮。有如掣吾肘者。姑持杯以待。儿忽发颤悸。覆绵衾至四五。始稍定。汗下如洗。明日而脱然。使吾药入口。则死矣。安得为造妙。世之庸医。学方书未知万一。自以为足。吁可惧哉。王柜叔坚说。
　　
　　余杭宗女
　　唐信道、宣和五年。自会稽如钱塘。赴两浙漕试。馆于普济寺。寺后空室有旅榇。欲观之。僧止之曰、是中乃一妇人。棺半开半阖。时时出与人往来。非数人同入视不可。唐曰、岂有秀才畏鬼者乎。竟独往。棺上志曰、某王宫几县主之柩。盖距是时已四十年矣。一女子可二十许岁。粉黛铅华。如新傅者。容色与生人无少异。惊叹而出。还会稽。以语吴棫材老。材老曰、是乌足为异哉。吾居余杭县寺中。亦有宗女柩寄僧坊者。每夕与僧饮酒歌笑。旁若无人。通衽席之好。迟明就木。僧必送之以往。如是二年。事浸闻其父。父怒。谋举而焚之。母梦女悲泣告曰、儿不幸死。而冥数当与僧合。自知淫秽。以贻父母羞。然腹已有孕。傥不得生子。则沉沦幽趣。长无脱期。愿少缓三月。使毕此缘。然后就焚。无害也。母亦泣而寤。以告夫。夫愈怒。曰、儿已死。乃与庸僧游。又欲为生子。吾不能受此辱。必焚之乃可。是夜母及一家人悉梦女来。如前诉之语而加苦切。申言至数四。明日合词白其父。父坚忍人也。愈益怒。不俟所择日至。立呼凶肆之人。舆薪厝火。斧棺而爇之。其腹皤然。少焉折裂。果有婴儿。已成形矣。信道说。
　　
　　金马驹
　　京师人郭自明太尉。以事太宗藩邸。恩至濮州刺史。赐宅于炭坊巷。尝夜半闻屋上甲马奔骤声。怪之。遣人出视。见一马大如猫而差高。驰走不止。一卒以荻帚扑得之。取至地。乃黄色小马。盖生物也。收养于家。久而驯熟。出入无所畏。郭氏宝惜之。遇食时。妇女翦嫩草如丝缕。手日喂饲。呼为金马驹。后为人误击其足。微有损处。然嘶鸣饮龁自若也。又一夕。有人扣门曰、还太尉马钱。守者以告。遣视驹已死矣。及启关。五百千宛然在地。郭氏取钱而瘗其驹。更数岁。发瘗而观。则成一金马。旋化为铜。所损足已落。至今犹在。其玄孙绘居郑州新郑者、实藏之。绘从弟沰说。
　　
　　湖口龙
　　池州每岁发兵三千人。遣一将督戍江西。率以夏五月会于豫章。番休而归。绍兴二十五年。统制官赵、受代去。行两日。泊舟顺济祠下。祭罢。携妓入庙饮酒。以舟中苦热。命设榻于西厢饮福厅。将翼日早发。庙祝知神不乐。不敢明言。但云、龙王不在庙。出巡江矣。度一二日西归。大军若果行。惧或相值遇。不便也。素胆勇。且被酒。闻祝言。殊不信。叱曰、师行何所畏。如期打鼓发舩。行未至湖口县三十里。遥望若有山横前。舟人震恐。以为真山。竦身立观之。少焉北风大作。白浪涌起如屋。见向所谓山者、乃大赤斑龙。无首无尾。其身长正与江阔等。拥水而南。犹命射之。百矢俱发。其来愈近。始惧。急回桌奔入小避之。矴缆方毕。龙直前而过。寒风肃然。当盛暑、皆有挟纩意。久之乃息。他舟覆者数十艘。沉士卒数十人。巨商同宗行者。亦多溺死。时外舅镇江西。具列其事。独讳庙中之过云。
　　
　　吴信叟
　　卿枢王恭简公时亨。绍兴丁卯岁、为明州节度推官。时吴信叟罢右史乡居。与宾客罕还往。唯枢及签判王某、鄞县宰刘某、三人者。得陪杖屦。然信叟与枢厚甚。一日延之坐。问曰、君家祖茔相对。当有三峰峙立。水流其前。是否。枢惊曰、然。公何以知之。曰、吾非瞽史。但习静滋久。中心泊然。或可以前知。岂特此也。君异时官职亦可言。从此十年。当为馆职。历着廷。尝教王府。由柱下史至侍从。然后出为大帅。乃入秉枢极。刘宰固佳士。但寿算垂尽。得终此任幸矣。王签判亦碌碌一两政。皆非君比。枢虽素敬之。然亦疑信居半。且谓已第二人及第。一任回。便可觊入馆。不应在十年后。既而刘卒于鄞。王签判亦偃蹇。枢受代改官。才得洪州教授。待久次。丙子岁、乃之官。会信叟入为给事中。荐之。召拜校书郎。阅两月除佐著作兼二王府教授。而信叟迁吏部侍郎。枢往贺。留与饮。情意恋恋。临上马谓曰、见君止此耳。枢讶其言不祥。已而为铨试考官。在贡院。闻信叟坐论事罢知毗陵。即去国。固已不及见。暨出院。遣使持书问讯。至萧山。则信叟死于县驿矣。枢果自右史登掖垣。出镇蜀道。还朝同知密院而薨。考其所言。无毫厘不合。王公说。
　　
　　王先生
　　濮州王老志先生。以道术知名。濮有士人。饶口辩。欲以语穷之。往造焉。其居四面环以高墉。但开狗窦出入。士人匐匐就之。方谈词如云。忽地下旋涡坼。俄已盈尺。中有鳞甲如斗大。先生谓客曰、子亟归。稍缓必致奇祸。士人遽出。行未五里。雷电雨雹倏起。马蜷局不行。偶得一土室。入避之。望先生庵庐。百拜乞命。仅得脱。其它事多见于蔡绦国史后补。
　　
　　义乌古瓮
　　金华喻葆光、字如晦、义乌人也。绍兴丙辰正月、命奴江陆、耕所居之南前郭园。耕未竟。土中洞然有声。牛为之惊。陆意其下有藏窖。辍耕掘地。深二尺。得瓦缶。广六寸。厚一寸。形模甚古。下覆一瓮。瓮正圆。可容三斗黍。四耳附口口径四寸。视之其色苍然。扣之其音铿然。发缶窥之。枵然无有也。洗涤滓垢。置之几案间。莫有能别其为何代物者。遇客至、则以盛酒。葆光之子良能。尝作古瓮赋。至今存焉。
　　
　　梦女属对
　　喻叔奇良能绍兴丁巳闰十月十三日、夜、宿于居之南斋。梦友人相携至一处。云窗雾合。幽闺绣户。萧洒可爱。如名妓家。一女子方笄岁。秀色靡曼。衣制娴雅。床毾茵席。兰麝之芬郁然。屏几供张。皆华好相称。坐良久。女子顾曰、妾有隔句。欲烦郎君属对如何。叔奇唯唯。乃言曰、皇天生奚酎之人。见鱼便摸。言毕。以纸授客使书。又改人字作才字。叔奇问酎字若何书。曰、从酉旁寸者是也。何谓奚酎。曰、人之风流者为奚酎。何谓见鱼便摸。曰、犹言见哄便打耳。叔奇方事科举。以功名为心。意不在色。即答之以他语曰、元气钟太阿之剑。逢虎须争。女子熟视微笑。又欲令和诗。未及言而梦觉。鸡既鸣矣。二事皆叔奇说。
　　
　　闽清异境
　　福州闽清县、近村有大溪。溪北有寺。溪南大山长谷。草树延。父老相传。自古以来。人迹所不到。到则遇奇怪。有三僧从他处来。皆好寻幽选胜。欣然欲往。相与里糗粮。拏小舟。度彼岸。为三宿计。行未久。满道蛇虺纵横。践之以过。异鸟形容可憎。鸣噪纷纷。触目生怖。不半日。两人愿还。一僧独奋曰、出家儿视死为等闲。况怖惧乎。我将独往。乃并两人所赍。草行露宿。愈益南去。二之日、蛇鸟渐少。稍有径路可寻。三之日、亦觉倦苦。遥望山下木杪炊烟起。知有人居。复行前抵其处。得茅屋一间。寂不见人。僧就憩。取乱叶爇之。俄一人自外荷锄至。架锄于门上。趋近附火。视之、人也。不交一谈。袖中出芋十枚。炮熟指其半与僧。自食其半。既暮、径卧土榻上。僧亦同宿。终不相谁何。天将晓。人已去。僧亦从此归。沿道处处记之。到寺具以所见语两人。两人悔前日空反。乃相约重寻之。历三日、与曩所记无异。及大木下。则茅屋已焚。但斫木皮尺余。题诗其间曰、偶与云水合。不与云水通。云散水流去。杳然天地空。怅然而归。后无有能去者。何德献说。
　　
　　巢先生
　　绍兴八年、无锡县有道人、曰眉山巢谷。年百十七岁。少时与东坡兄弟往来。状虽甚老。然面不黧皱。瞳子碧光炯然。饮酒食肉皆过人。舅氏太学博士沈公体仁、居高村。距县十余里。谷每杖策至。辄留连信宿。自言三十岁时逢异人。谓已寿不长。至五十五岁数尽。因授以秘法。使记其岁月日时。俟时至。当即静室步北斗。而被发卧魁星下。必可免。自是每十五年。辄有大厄。须五如此。若满百二十岁。则长生不死矣。始时在宿州天庆观。以正月十六夜当死。如异人教。绝食一日。从道士借空房。托云行气。屏处其中。正昼已见鬼物纷纭。如有所追捕。夜且半。来者愈密。周旋室内。至践发肤以过。然身殊轻。不能压。人皆咨嗟叱咤曰、必在此。何以不见。失今夕不取。吾曹罪在不赦。奈何。其夜扰扰几达晓。寂无所闻。乃敢出。凡四度若此。所见皆同。今年又当尔。未知终可脱否。至十一月二十一日。遍告邑中所善者。乃还寓舍闭户。过三日、人讶其不出。发户视之。已死。鼻端一道正白。不知以何日终。岂非造化大限。竟不可逃乎。苏黄门作巢公传。已言其卒于岭南。今此其人岂是乎。惜无有人以此问之者。舅氏说。
　　
　　松球
　　绍兴戊午冬、予兄弟同奉先夫人之丧。居无锡大池坞外家坟庵。庵前后巨松二万株。次年春、两松各结一球。松高四五丈。球生其颠。四向翠叶围绕。宛然天成。庵僧绍明曰、近村边氏墓松。亦曾如此。其状差小。而其孙安野秀才预荐。今数二而大。岂非沈氏有二子登科乎。是时内兄沈自强、自求、方应进士举。既而皆不利。而予伯氏、仲氏、乃以壬戌年中博学宏辞。盖习此科时。正在庵肄业。遂合二球之瑞。
　　
　　梁元明
　　予友婿梁元明。尝梦入冥府。冥官令诣曹对状。戒之曰、还家勿泄于人。虽父母妻子。亦不可言。若犯令当灭族。梁再拜受命。追者导之还。经地狱门。引入至镬汤。见狱卒以长叉叉囚置镬内。骨肉糜烂。腥臭逆鼻。正如人间瓠羹然。是夜梦觉。以告其妻。妻亦不敢问所供何事。梁自是不食瓠羹。云闻其气辄呕逆。后三年。从桂林如衡山。道经零陵。逢他人丧柩。书铭旌曰汉阳军签判梁宣义。询其乡里。曰东平人。元明新调汉阳签幕。乡贯官氏皆同。深恶之。竟不及赴官而卒。时绍兴十四年。
　　
　　夷坚乙志卷第十一十三事
　　
　　玉华侍郎
　　莆田人方朝散。失其名。政和初。为歙州婺源宰。病热困卧。觉耳中锵锵天乐声。少焉有女童二十四辈。各执旌纛幢幡至前。俄采云从足起。掩苒飞腾。瞬息间到一城。城中大楼明奂高洁。金书其门曰、太华之宫。正中设榻使就坐。侍女列立。长髯道士乘云至。碧冠霞衣。执玉简。直前再拜。方惊起欲致答。道士拱手。言某于先生役隶也。愿端坐受。敬拜毕。跽白曰、碧落洞玉华宫莫真君敬问先生。瑶台一别。人间甲子周矣。嗣见有日。钦迟好音。方懵然不知所答。道士曰、下土溷浊。能移人肺肠。先生应已忘前事。今当缕陈之。先生唐武后时人也。生于冀州。能属文。而嗜酒不检。浮沉里中。时河北大疫。死者如乱麻。先生书所得药方。揭于通衢间。病者如方治之。即愈。由此相传益广。所活不可计。梦中有人告曰、子阴德上通于天。上帝嘉其功。当以仙班相召。先生素落魄。且自恃将为天人。愈益放诞。竟以狂醉堕井死。死后久之。乃用前功。得召见于白玉楼。盖李长吉所作记处也。时有四人同召。当试文一首。帝自书大道无为赋为题。先生有警句曰、帝凿窍而丧魄。蛇画足而失杯。帝览之大喜。擢列第一。拜为修文郎。专以文字为职。继有玉华侍郎之命。同寮十八人。皆上清仙伯也。每侍帝左右。出则陪从金舆。尝晓幸紫霞宫。宫人不知辇至。或晚起。才画一眉。即趋出迎谒。帝顾之笑。命诸侍郎赋诗。先生卒章云、晓妆不觉星舆至。只画人间一壁眉。帝吟讽激赏。卒以恃才怙宠。为众所嫉。下迁群玉外监。既陛辞。帝曰、群玉殿乃吾图书之府。非卿文学出伦。未易居此。是后宴见稍疏。一日、帝与诸仙游瑶圃。思先生之材。遣使来召。先生辞以疾。独与侍女宋道华泛舟池上。执手眷眷。有人间夫妇之想。为使者所劾。帝批其奏曰、男为东家男。女为西家女。皆谪堕人世。道华生于蜀中。而先生乃为闽人。先生既登第。为邵武判官日。帝命召还。有不相乐者。奏云。邵武分野。炎气方重。须此人仙骨以静之。乃止。近已有诏更一纪复故处。莫真君乃代先生为侍郎者。惧尘世易流。又有他过。则仙梯愈不可攀。故遣弟子来。郑重达意。宋道华者、先已得归正。持宝幢立于侧。拜而言曰、人世纷纶真可厌苦。若得再入碧落洞中。望见金毛师子。千秋万岁。永无闲思念也。方君闻两人语。始瞿然如有所省。道士及众女皆谢去。遍体汗流。遂寤。盖已三日。即召会丞尉及子孙。历道所见。遂申郡乞致仕。时年六十有二。后不知所终云。先君顷于乡人胡霖卿涓处得此事。亦有人作记甚详。久而失去。询诸胡氏子及婺源人。皆莫知。但能道其梗概如是。今追书之。复有遗忘处矣。
　　
　　永平楼
　　饶州永平监楼。南临番江。绍兴三十二年。会稽陆瀛、毗陵张抑、居官舍。晚饮微醉。同登楼凭栏立。傍无侍史。方纵谈呼笑。有妇人不知所从来。立于两人中间。亦凭栏笑曰、尔两人在此说甚事。未及答。已无所睹。皆大惊悸。急下楼。后不敢复往。郭□已说
　　
　　唐氏蛇
　　唐信道、于会稽所居。治松棚毕。俯见短枝出地二寸许。以为松也。将拾弃之。其物蠢蠢有动态。拔之不出。呼童发土取之。则渐大。凡深数尺。盖一异蛇也。尾细如箸。其身乃粗大与人臂等。至头复甚小。与尾相称。越人皆所不识。予前志有融州蛇事。与此相反云。唐说
　　
　　巩固治生
　　方城人巩固者、以机数治生。其邻周氏素富。一旦男子相继死。但余一老媪并十岁孙。固置酒延媪。以善言诱訹之。开以利害。曰、媪与孙介处。而挟田宅货财自卫。是开门揖盗之说也。曷若及身强健时。尽货于我。我当资给媪终老。育而孙使成人。若何。媪大喜。以贱价求售。其直不能什二。固才得之。即逐使离业。而尽室徙居之。徙之日。命数僧具道场庆谢。至夜半。大声从井中出。旋绕满宅。到晓乃止。固竟居之。甫一岁。虏人犯唐州。巩氏数十口。皆死其处。无一得免者。
　　
　　刘氏葬
　　刘延庆少保少孤。后丧其祖。卜葬于保安军。有告之曰、君家所卜宅兆。山甚美而不值正穴。盖墓师以为不利己。故隐而不言。若启坟时。但取其所立处。则世世富贵矣。如其言。墓师汪然出涕曰、谁为君言之。业已尔。无可柰何。葬后不百日。吾当死。君善视我家。当更为君择吉日良时以为报。某日可舁柩至此。俟见一驴骑人。即下窆。无问何时也。刘氏闻其说亦恻然。但疑驴骑人之说。及葬日。迁延至午。乃山下小民家驴生驹。毛色甚异。民负于背。将以示其主。遂以此时葬焉。越三月。墓师果死。延庆位至节度使。子光世、至太傅扬国公。刘尧仁山甫说。山甫扬公子也。
　　
　　米张家
　　京师修内司兵士阚喜。以年老解军籍。为贩夫。卖果实自给。其妻汤氏、旧给事掖廷。晚乃嫁喜。宣和二年六月。喜卖瓜于东水门外汴堤丛柳间。所坐处去人居百许步。柳阴尤密。午暑方盛。行人不至。闻木杪呼小鬼。继有应之者。呼者曰、物在否。应者曰、在。如是再三。仰头周视。无所睹。惧不自安。欲归而妻馈食适至。具以事语之。妻曰、老人腹虚耳聩。妄闻之。无惧也。明日复如前。又以语妻。妻曰、然则翼日我于此代汝。汝当为我馈。汤氏、慧人也。伺其时至。闻应答声毕。遽曰、既在何不出示。即于树间掷金数十颗。银十余铤。黄白烂然。妻四顾无人。亟收置瓜篮中。未毕而喜至。惊笑曰、吾不暇食矣。喜见黄物形制甚异。疑不晓。妻曰、此褭金也。尽拾瓜皮与所坐败簟覆篮。共舁以归。仅能行百步。重不能胜。暂寄于张家茶肆中。出募有力者挈取。张氏讶其苍黄如许。发蔀见物。悉以瓦砾易之。喜夫妇不复阅视。及家始觉。妻曰、姑忍勿言。明当复用前策。尚可得也。洎坐树下。过时无所闻。乃效其呼。小鬼亦应曰、诺。妻曰、再以昨日之物来。曰、亡矣。问何故。曰、已烦卖瓜人送与张氏竟。喜将讼于官。妻曰、鬼神不我与。虽诉何益。不若谋诸张氏。张曰、物已归我。又无证验。安得取。且尔夫妇皆老而无子。多赀亦奚为。幸馆于吾门。随所用钱相给。毕此一世可也。喜乃止。张氏由此益富。徙居城北。俗呼为米张家云。鲁畤说
　　
　　涌金门白鼠
　　京师人鲁畤。绍兴十一年。在临安。送所亲于北闸下。忘携钱行。解衣质于库。见主人如旧熟识者。思之而未得。退访北关税官朱子文。言及之。盖数年前所常见丐者也。其人本豪民。遭乱家破。与妻行乞于市。使三子拾杨梅核。椎取其实以卖。少子尝见一白鼠在聚核下。归语父。父戒曰、明日往捕之。得而货于禽戏者。必直数百钱。勿失也。迨旦、母与偕至故处。果见鼠。逐之。及涌金门墙下。入穴中而灭。母立不去遣子归取插劚地。深可二尺。望鼠尾犹可见。俄得一青石。独去之。下有大瓮。白金满中。遽奔告其父。父至不敢启。亟诣府自列。愿以半与官。而乞厢吏护取。府主从其言。得银凡五千两。持所得即日鬻之。买屋以居。而用其钱为子本。遂成富家。即质库主人也。畤说
　　
　　金尼生须
　　平江传法尼寺何大师。本章子厚家青衣也。其徒曰金师。亦故章妾。尝昼卧室中。道人叩门入乞食。金师曰、院中冷落。殊乏好供。曰、随缘足矣。吾适到妙湛院。欲少留。而尸气触人。不可入。故舍而至此。乃设饭延之。食毕将去。金师夙苦瘵疾。常奄奄短气。漫言曰、我久抱病。先生还有药见疗乎。曰、适有一粒。正可服。即同往佛殿。命汲水东向吞之。询其乡里。曰、我河东人。骨肉甚多。不肯言姓名。临去时嘱曰、既服我药。用两事为戒。切不可临丧及送葬。更十二年。吾当复来。遂出。金师归舍。便闻食气逆鼻。两日不食。何师怒骂之曰、汝从野道人吃毒草药。损污肠胃。当即死矣。强之使食。才下咽即呕。自是竟不食。久之髭髯皆生。黳黑光润如男子。后因赴亲戚家丧斋。遂思食。距服药时正十二年。道人亦绝不至。金师遭虏寇之难。死于兵间。何德献说何及见金师生髯时
　　
　　阳山龙
　　平江府二十里间阳山龙母祠。相传其子每岁四月、必一至祠下。皆取道野外。吴中人多见之。唯绍兴二十年独入城。章几道仅宅后有廨院。曹云借居之。是日雷电旋绕其室。曹在堂上。有物拥之向壁。揭庭下松棚。从空起。室中箱箧。皆挈徙它处。几道与其甥何德辅俌仰望。见云中火光。巨鳞赫然。或僧、或道士、或尼、或倡女。杂沓其前。履空蹑云。为捧迎状。越城一角而去。何德献说
　　
　　遇仙楼
　　信州弋阳人吴滂。字润甫。所居曰结竹村。幼子大同。生而不能言。手亦挛缩。绍兴十七年。年十一岁。方秋时。与里中儿戏山下。有道人过。问吴润旉家所在。旁儿指曰、在彼。曰、此子何不答我。曰、不能言。道人曰、然则我先为治此疾而后往。乃摘茅一茎取其葴。针大同两耳下。应时呼号。又连针其肘。遽伸手执道人衣。曰、何为刺我。群儿皆惊异。与俱还滂家。道人入门曰。君家又有一人废疾。可舁至县中。寻吾治之。且约以某日。盖滂兄浚长子不能行。四十五岁矣。过期数日、乃入邑访之。无所见。后滂与大同至县。见丐者鬅鬙蓝缕。大同指曰、此是也。滂以钱遗之。不受。曰、沽酒饮我足矣。至酒肆。方具杯。掷去之。曰、此不足一醉。自入库中取巨瓮。两人不能胜者。独挈之出。其直千钱。举瓮尽饮之。乃去。又曰、君家麻车源木甚多。可伐之。为我建一楼于所居竹间。麻源者、去结竹七里。产大木。滂如其言立楼。命曰遇仙。常烹羊酾酒为庆会。自此道人不复至。大同独时有所适。或经日乃返。不告家人以其处。始时身绝短小。今形容伟然。气韵落落。又数年复来告曰、俟尔父母捐馆。妻子亦谢世。当访我于贵溪紫竹岩。今滂夫妇皆死。大同妻子华宫瑶馆。游毕却返。绛节回鸾翼。荷殷勤三斝香醪。供养我上真仙客。赤霭浮空。祥云远布。是我来仙迹。且频修同泛舸上云秋碧。书毕。人问曰、先生降临。何以为验。曰、赤云满空。则吾至矣。异日复至果然。故词中及之。
　　
　　牛道人缺
　　内文缺
　　白猕猴
　　朝请郎刘公佐、罢衡州守。舟行归京师。道中得疾。其妻赵氏、每夕必至所寝处。视诊药饵。时方盛夏。马门不关。一夕赵至床侧。公佐睡未觉。一物如猴。色正白。直从寝合。冲人而出。径历外户。跳登岸。赵氏畏惊病者。不敢言。独呼子总出视之。物犹在岸上。睢盱回顾。久之始去。刘生于丙申属猴。人以谓精爽逝矣。至泗州而卒。
　　
　　天衣山
　　李处度平仲。居会稽。绍兴十八年。被疾未甚笃。州监仓方释之。与数客往省之。李方燕语往来。且道医之谬。忽顾曰、近被旨买丝数万两。不知其价几何。客讶语不伦。俄呼虞候令传语唐运使。且喜同官。今先行相待。可便治装也。又语客曰、得一廨舍在天衣山中。极明洁。客不敢答。即引去。是夜遂卒。唐君名闳。其室与李相近。时病废家居。闻之甚惧。次日亦卒。李之葬乃在天衣山云。方子张说
　　
　　夷坚乙志卷第十二十一事
　　
　　真州异僧
　　金华范茂载渭建炎二年。以秀州通判权江淮发运司干官。官舍在仪真。方剧贼张遇、寇淮甸。民间正欢。范泊家舟中。而日诣曹治事。其妻张夫人。平生耽信佛教。每游僧及门。目所见物。悉与之。不少吝。郡有僧鸣铙钹行乞于岸。呼曰、泗州有个张和尚。缘化钱修外罗城。张邀至舟所。僧于袖间出雕刻木人十许枚。指之曰、此为僧伽大圣。此为木叉。此为善财。此为土地。命之笑。则木人欣然启齿。面有喜色。取一儿枕鼓而寝者以与张。曰、此僧伽初生时像也。又以药一粒授张。戒使吞之。张施以紫纱皂绢各一匹。僧甫去。范君适从外来。次子以告。问何在。曰、未远。遣人追及。将折困之。僧殊不动容。索纸书十字者二。又书九字及徐字于下。以付范。即去。张氏取药欲服。而其大如弹丸。不可吞。乃命婢磨碎。调以汤而饮之。明日僧复至。问曰。曾饵吾药否。以实对。僧叹咤曰、何不竟吞之而碎吾药。然亦无害也。后两日、贼舩数百。渡江而南。将犯京口。最后十余舩。独回泊真州。杀人肆掠。是时岸下舟多不可计。舳舻相衔。跬步不得动。范氏之人无长少。皆登津散走。张以积病不能行。与一女并妾宜奴者三人不去。但默诵救苦观世音菩萨。时正月十四日也。一贼登舟。从蓬背揕矛入。当张坐处。所覆衾四重皆穿透。刃自腋下过。无所损。贼跳入中。又举矛刺之。出两股之间。亦无伤焉。贼惊异释仗。问曰、汝有何术至是。曰、我以产后得病。故待死于此。但诵佛佛耳。安得术哉。家藏金银一小箧。持以相赠。幸舍我。贼取之而留其衣服。曰、以为买粥费。去未久。又一贼来。持火药罐发之。欲焚其舟。未及发而器坠水中。亦舍去。俄顷两岸火大起。延及水中。范氏舟缆已爇断。如有牵挽者。由千万艘间无人自行。出大江。茫不知东西。唯宜奴扶柁。夷犹任所向。及天明则在扬州矣。范之弟茂直为司农丞。从车驾行在。即挈取之。是日一家十四口。数处奔迸。并集于扬。不失一人。方悟碎药无害之说。使如僧言吞之。当无惊散之苦矣。范归乡。因溺水被疾而殂。正年三十九。葬于婺。买山于徐家。尽与纸上字合。僧不复见而所留木儿。亦不能动。具后张夫人沉痾去体。寿七十乃终。其子元卿端臣说。
　　
　　章惠仲告虎
　　成都人章惠仲。与其妹婿丘生。绍兴二十六年以四川类试中选。同赴廷试。未出峡。舟覆于江。丘生死焉。章仅得免。既赐第。调井研县主簿。还至峡州。得家书报其弟病死。章茹哀在道。兼程而西。跨羸马。倩一川兵挈囊以随。过万州。日势薄晚。犹前行不已。遂坠崖下。去岸十余丈。遍体皆伤。不可起。俄有虎至。奋而前。衔其髻欲食。章窘怖。呼而言曰、汝虎有灵。幸听我语。吾母年八十矣。生子二人。女一人。往年妹婿死于水。今年弟死于家。独吾一身存。将以微禄充养。今汝食我。亦命也。无足惜。柰吾老母何。虎自闻其言已释髻。低首为倾听状。语毕即舍去。盘旋其傍。若有所捍御。夜过半。章痛稍定。睡石上。梦人告曰、天欲晓、可行矣。觉而已明。攀危木寸步而上。及登岸。马犹立不动。遂乘以行。告敕皆在身。但囊橐为兵携去。章赴官满秩而母亡。未几章亦卒。乃知一念起孝。脱于死地。专为母故也。异类知义如此。与夫落陷穽不引手而挤之下石者。远矣。可以人而不如虎乎。
　　
　　大散关老人
　　政和末、张魏公自汉州与乡人吴鼎、同入京省试。徒步出大散关。遇暴雨。而伞为仆先持去。无以障。共趋入粉壁屋内避之。败宇穿漏。殆不容立。望道左新屋数间。急往造焉。老父出迎客。意色甚谨。纵观客容貌举止。目不暂置。二人同辞而问曰、老父岂能相乎。应曰、唯唯。魏公先指吴生扣之。笑曰、大好大好。而不肯明言。吴生指魏公曰、张秀才前程如何。起而答曰、此公骨法贵无与比。异日中原有变。是其奋发之秋。出将入相。为国柱石。非吾子可拟也。二人皆不以为然。会雨止。即舍之去。明年。魏公登科。吴下第。公送之出西郊。临别谓曰、君过散关时。幸复访道傍老父。吴虽不乐父言。然亦欲再谒休咎。及至昨处。唯粉壁故在。无所谓新居者。询关下往来人皆莫知。魏公既贵。为川陕宣抚处置使。吴犹布衣。以公恩得一官。竟不显。二事皆黄仲秉说
　　
　　肇庆土偶
　　郑安恭为肇庆守。有直更卒。每夜半。见城上亭中火光。往视之。乃十余人及小儿数辈聚博。卒有胆不惧。戏伸手乞钱。诸人争与之。几得三千以还。明日验之。真铜钱也。不以语人。次夕又如是。遂赂掌宿节级。求专直三更。所获益富。逾两月矣。会军资库失钱千余缗。并银数百两、揭榜根捕。或告云。此卒近多妄费。又衣服鲜明。可疑也。试擒之。诘其为盗之端。不能隐。具以实言。郑意必土偶为奸。乃系卒使人部往。遍索诸庙。至城隍庙中有土偶。状貌类所见者。碎之。腹中得银一笏。尽剖之皆然。因发地。凡偶人下。各得数十千。合此卒用过之数。更无少差。即尽毁偶像。其怪遂绝。安恭说
　　
　　韩信首级
　　席中丞晋仲旦政和中。为长安帅。因公使库颓圮。命工改筑。于地中得石函一。其状类玉。盖上刻韩信首级四字。乃篆文也。其中空无一物。即徙于高原。祭而掩之。朝奉郎郑师孟说。郑与席为姻家。
　　
　　江东漕属舍
　　江东转运司、在建康府。三属官廨舍处其中。其最北者。相传有怪。前后居者多不宁。隆兴二年。陈阜卿为守。湖州通判方释之、送女嫁其子。馆是舍。见东窗壁间。人影杂沓。谓墙外行人往来。不以为异。如是者终日。试往就视。则人物长不满尺。骑从甚盛。如世之方伯威仪。驰走不绝。方君惧。即他徙。赵善仁独不信。故往宿焉。中夜闻呼其姓名。晨起求巾帻衣服。皆不见。乃尽悬于梁上。皇恐而出。郡人言此地昔尝为庙云。释之说
　　
　　王晌恶谶
　　王晌神道。在京师时。从妙应大师问相。得两句偈曰、姓名不过程家渡。出郭犹行十里村。绍兴丙子岁、罢当涂守。在宜兴县。又从达真黄元道求诗、其末句曰、巽岭直下梅家店。福禄难过丑年春。会江东提举官吕忱中。发其在宣城时事。置狱广德军。所按无实状。狱不成。移鞫徽州。出广德南门。过一岭。问其名。曰巽岭。固已不乐。至渡头客舍小憩。则梅家店也。矍然恶之。不觉堕泪。同行士人卫博宽释之。少解。命仆具酒。老兵就户限椎鹿脯。晌责其不洁。兵恚曰、此与建康府不同。何足校。晌忿其不逊。盛怒。酒杯落地。即得疾不起。时丁丑年正月九日也。渡曰程家渡。去广德恰十里。孙琏说
　　
　　秦昌时
　　秦昌时昌龄。皆太师桧从子。绍兴二十三年。昌龄宫观满。将赴调。见达真黄元道。戒曰。君寿命不甚永。然最忌为宣州官。若得之。切不可受。受必死。既而添差宁国军签判。不欲往。具以事白其叔父。叔父诮责之。遂受命。以九月十八日至家。五日而死。竟不及赴官。昌时自浙东提刑来会葬。闻达真在溧阳。往见之。达真曰。今年葬签判。明年葬提刑。吾将往会稽奉送。昌时怒且惧。明年十二月十二日、果访之于会稽。取纸写诗。有二五相逢路再迷之语。昌时曰、寿止二年或五年邪。曰、否。二月或五月邪。曰、否。然则但二日五日乎。曰、恐如是。时会稽守赵士粲。提举常平高百之。皆在坐。密问曰、提刑方四十五岁。精爽如此。何为有是言。曰、去岁见之于溧阳。神已去干。曾与约送葬。寿夭定数也。何足讶。今不过七日耳。是月十八日、昌时具饭。召百之及其婿冯某。达真在焉。昌时坐间。取永嘉黄柑。手自铨择。达真随辄食之。食数颗。又擘其余。掷之地。昌时以情白日。叔父生朝不远。欲持以为寿。愿先生勿相苦。达真嘻笑曰、自家死日不管。却管他人生日。左右见其语切。皆伸舌缩颈。昌时不乐。顾百之及冯婿招之出。自掩关作书。嘱虞候曰、若黄先生寻我。但以睡告。虞候立户外。忽闻笔坠地。入视之。已仆于胡床。涎塞咽中革革然。其家呼医巫络绎。妻詹氏泣拜达真求救。笑曰、吾曩岁固言之。今日专来送葬。命止于此。虽扁鹊何益。善视之。三更当去矣。至时果死。
　　
　　成都镊工
　　政和初。成都有镊工。出行廛间。妻独居。一髽髻道人来。求摘耏毛。先与钱二百。妻谢曰、工夫不多。只十金足矣。曰、但取之。为我耐烦可也。遂就坐。先剃其左。次及右。既毕。回面则左方毛已茁然。又去之。右边复尔。如是至再三。日过午。妻不胜倦厌。还其钱。罢遣之。夫归具以告。夫愠曰、此必钟离先生也。何为拒之。正使尽今日至明日为摘鬄。亦何所惮。吾之不遇命也。即狂走于市。呼曰、先生舍我何处去。夜以继日。饥渴寒暑皆不顾。如是三四年。遍历外邑以至山间逢樵人弛檐。樵诘之曰、汝何为者。告以故。樵者曰、此神仙中人。彼来寻君则可。君今仆仆一生亦何益。吾虽至愚。然闻得道者。非积阴功至行。不可侥冀。吾有秘术授君。君假此辅道。摩以岁月。傥遂如愿。戏拔茅一茎嘘之。则成金钗。谓工曰、试用我法为之。当有济。工曰、此皆幻术不足学。我所愿则见先生耳。樵者曰、君未见其人。正遇之何以识。曰询于吾妻得其貌。已图而置诸袖中矣。樵者曰、然则君三拜我。我能令君见。工设拜拜起。樵问曰、视吾面何如。曰、犹适所睹耳。再拜又问、至于三。视之无复樵容。俨然与所图无少异。曰、汝直至诚求道者。汝哀号数年。声彻云汉间。上帝亦深怜汝志。故令吾委曲唤汝。汝从我去。遂与俱入山中。后二年还乡。别其所知而去。至今不再出。
　　
　　武夷道人
　　建州崇安县武夷山。境像幽绝。中临清溪。盘折九曲。游者泛舟其下。仰望极目。道流但指言古迹所在。云莫有登之者。绍兴初、有道人至冲佑观。独欲入访洞天。经数月。寻历殆遍。无所遇。忽于山崦间得草庵。有道姑屏处。长眉红颊。旁无侍女。问其来故。谓曰、洞天有名无形。相传如是。吾处此久矣。不见也。道人曰、业欲一往。要当尽此身寻之。时天色阴翳。日已暮。姑邀宿庵中。道人谢曰、子妇人独居。于义不可。曰、非有他也。兹地多虎狼。恐或伤君耳。竟不肯入。危坐于户外。夜未久。果有虎咆哮来前。姑急开门呼之。答曰、宁死于虎。决不入少焉。又增一虎。嘷啸愈甚。姑又语之曰、此两黑虎性慈仁。余皆搏人不遗力。君将为齑粉矣。道人守前说不为动。俄而五虎同集。衔其头足以往。才十数步。掷于坡下而去。体无少损。遂坚坐达明。姑延入坐。嘉叹曰。子有志如此。非我所及。洞天盖去此不远。然尚隔深渊。渊阔十余丈。惊湍怒流。但一竿竹横其上。非身生羽翼不可过。亦时时有双髻樵人往来。子试往。幸而相遇。当拜而问涂。不然无策也。既至。溪流汹涌崩腾。木石皆振。弱竹袅袅。不可着脚。适逢樵者出。乃前再拜。樵者矍然退避曰、山中野人。采薪以供家。安敢当此。具以所欲拱白之。樵始秘不言。既而曰、谁为君道此。曰、闻诸庵中女。樵怒曰、多口老婆。妄泄吾事。令道人闭目。挽其衣以行。觉如腾虚空。云龙出没。顷洞两耳间。既履地。乃在平冈上。宫殿崔嵬。金铺玉户。一人碧冠朱履。顾左右曰、安得有凡气。道人趋出稽首。碧冠叱曰。谁引汝来。以樵者告。即遣追至前。袒其背。以铁拄杖鞭之三百六十。血肉分离。骨破髓出。道人亦战惧。碧冠曰、洞天乃高仙所聚。汝何人。乃得辄至。贳汝罪。宜速回。积行累功。他时或可来。命取水一杓饮之。中有胡麻饭一颗。饮水毕嚼饭。咀咽移时。仅能食三之一。腹已大饱。碧冠笑曰、汝食吾饭一粒。尚不能尽。岂得居此。遂还。至崖下。见被杖者呻痛草间。曰、坐汝至此。吾方被谪堕。不知经几百劫。乃得释。汝去矣。归涂不复见溪。安步长林。而足常去地寸许。回望高山深谷。窅非昨境。道姑与庵亦失其处。遂栖于岩石中、至今犹在。黄元道七八年前曾见之。云山东人也。
　　
　　龙泉张氏子
　　处州龙泉县米铺张氏之子。十五岁。尝携鲜鱼一篮。就溪边破之。鱼拨剌不已。刀误伤指。痛殊甚。停刀少憩。忽念曰、我伤一指。痛如是。而群鱼刮鳞剔腮剖腹断尾。其痛可知。特不能言耳。尽弃于溪。即日入深山中。依石窦以居。绝不饮食。父母怪儿不归。意其堕水死。明年寒食。乡人游山者始见之。身如枯腊。朐瘠见骨。然面目犹可认。急报其父母来。欲呼以归。掉头不顾。曰、我非汝家人。无急我。父母泣而去。后十年复往视。则肌体已复故。颜色悦泽。人不知所以然。今居山二十余岁矣。四事皆黄达真说
　　
　　夷坚乙志卷第十三十三事
　　
　　刘子文
　　刘总、字子文、绍兴初。为忠州临江。今秩满寓居邻邑垫江县。有子曰侍老。六岁矣。子文忽见其乳妪旁有小儿。长短与侍老相似。意其与外仆私通所生者。以咎其妻。妻李氏痴懦。不能治家。然知为妄也。应曰、无是事。子文怒。时已苦股痛。常策木瓜杖。即抶妻背使出。往白其母。母曰、儿误闻之。安得有是言。子文嗟恚曰、吾母尚如此。复何望。归舍以果诱侍老曰、尔乳母夜与何人寝。其儿为谁。侍老愕然不能对。子文遽前执其手。攫拏不置。左右急救之。犹败面流血。遂呼妪逐去之。曰、汝来我家数年。儿亦长矣。乃以奸秽自败。以吾儿故。不忍治汝。汝好去。妪泣拜出。子文目送之。笑语侍人曰、渠儿已相随出门。丑迹俱露。而家人共蔽匿之。何也。众知其将病。不旬时果被疾死。病中时自言我数与太守争辩不得。汝非不知。何为相守不去。后其弟縡云、子文为夔州士曹日。狱有一囚。在生死之间。郡守欲杀之。子文不强争。囚竟死。则病中所见。疑其祟云。子文、予外姑之兄也。
　　
　　九华天仙
　　绍兴九年。张渊道侍郎。家居无锡县南禅寺。其女请大仙。忽书曰、九华天仙降。问为谁、曰、世人所谓巫山神女者是也。赋惜奴娇大曲一篇。凡九阕。【其一曰】、瑶阙琼宫。高枕巫山十二。睹瞿塘千载。滟滟云涛沸。异景无穷。好闲吟满酌金卮。忆前时楚襄王。曾来梦中相会。吾正鬓乱钗横。敛霞衣云缕。向前低揖。问我仙职。桃杏遍开。绿草萋萋铺地。燕子来时。向巫山朝朝行雨暮行云。有闲时。只恁画堂高枕。【瑶台景第二】绕绕云梯。上彻青霄霞外。与诸仙同饮镇长春醉。虎啸猿吟。碧桃香异风飘细希奇。想人间难识这般滋味。姮娥奏乐箫韶。有仙音异品。自然清脆。遏住行云不敢飞。空凝滞。好是波澜澄湛。一溪香水。【蓬莱景第三】山染青螺。缥渺人间难陟。有珠珍光照。昼夜无休息。仙景无极。欲言时汝等何知。且修心。要观游亦非大段难易。下俯浮生。尚自争名逐利。岂不省来岁扰扰兵戈起。天惨云愁。念时衰如何是。使我辈终日蓬宫下泪。【劝人第四】再启诸公。百岁还如电急。高名显位。瞬息尔泛水轻沤。霎那间难久立。画烛当风里。安能久之。速往茅峰割爱休名避世。等功成须有上真相引。指放死求生施良药。功无比。千万记此个奇方第一。【王母宫食蟠桃第五】方结实累累。翠枝交映。蟠桃颗颗、仙味真香美。遂命双成持灵刀割来耳。服一粒令我延年万岁。堪笑东方。便起私心盗饵。使宫中仙伴。递互相尤殢。无柰双成向王母高陈之。遂指方偷了蟠桃是你。【玉清宫第六】紫云绛霭。高拥瑶砌。晓光中无限剖列。肃整天仙队。又有殊音。欲举声还止。朝罢时亦有清香飘世。玉驾才兴。高上真仙尽退。有琼花如雪。散漫飞空里。玉女金童。捧丹文传仙诲。抚诸仙早起。劳卿过耳。【扶桑宫第七】光阴奇扶橤宫里。日月常昼。风物鲜明。可爱无阴晦。大帝频鉴于瑶池朱栏外乘凤飞。教主开颜命醉。宝乐齐吹。尽是琼姿天妓。每三杯须用圣母亲来揖。异果名花几千般。香盈袂。意欲归。却乘鸾车凤翼。【太清宫第八】显焕明霞。万丈祥云高布。望仙官衣带。曳曳临香砌。玉兽齐焚。满高穹盘龙势。大帝起玉女金童遍侍。奉饬宣言。甚荷诸仙厚意。复回奏。感恩顿首皆躬袂。奏毕还宫。尚依然云霞密奇更异。非我君何闻耳。【归第九】吾归矣。仙宫久离。洞户无人管之。专俟吾归。欲要开金燧。千万频修已。言讫无忘之。哩啰哩。此去无由再至。事冗难言。尔辈须能自会。汝之。言还。便是如吾意。大抵方寸平平无忧耳。虽改易之愁何畏词成文不加点。又大书曰、吾且归。遂去。明日别有一人自称歌曲仙。曰、昨夕巫山神女见招。云、在君家作词。虑有不协律处。令吾润色之。及阅视。但改数字而已。其第三篇所云。来岁扰扰兵戈起。时虏人方归河南。人以此说为不然。明年。渊道自祠官起提举秦司茶马。度淮而北。至酂阳。虏兵大至。苍黄奔归。尽室几不免。河南复陷。考词中之句。神其知之矣。
　　
　　法慧燃目
　　绍兴五年夏大旱。朝廷遍祷山川祠庙。不应。遣临安守往上天竺迎灵感观音。于法惠寺建道场。满三七日。又弗应时。六月过半矣。苦行头陀潘法慧者、默祷于佛。乞焚右目以施。即取铁弹投诸火。煅令通红。置眼中。然香其上。香焰才起。行云满空。大雨倾注。阖境沾足。法慧眼即枯。深中洞赤。望之可畏。然所愿既谐。殊自喜也后三日。梦白衣女子来。欲借一隔珠。拒不许。二僧在傍曰、与伊不妨。伊自令六六送还。既觉。不晓所谓。至七月二十一日。又梦二僧来请赴六通斋。白衣女亦至。在前引导。法慧问何人。僧曰、我等施主也。慧曰、女人恐不识路。师何不相引同行。僧曰、他路自熟。稍前进。则山林蔚然。百果皆熟。纷纷而坠。慧就地拾果食之。觉心地清凉。非常日比。又俯首欲拾间。女子忽回面。掷一弹。正中所燃目。失声大呼而寤。枯眶内已有物若鹅眼。瞻视如初。渐大复旧。数其再明之时。恰三十六日。始悟六六送还之兆。
　　
　　蚌中观音
　　溧水人俞集。宣和中。赴泰州兴化尉。挈家舟行。淮上多蚌蛤。舟人日买以食。集见必辍买。放诸江。他日得一篮甚重。众欲烹食。倍价偿之。坚不可。遂置诸釜中。忽大声从釜起。光焰相属。舟人大恐。熟视之。一大蚌裂开。现观世音像于壳间。傍有竹两竿。挺挺如生。菩萨相好端严。冠衣璎珞。及竹叶枝干。皆细真珠缀成者。集令舟中人皆诵佛悔罪。而取其壳以归。传灯录载唐文宗嗜蛤蜊。亦睹佛像之异。但此又有双竹为奇耳。宋贶益谦说。
　　
　　盱眙道人
　　绍兴三十年、杨抑之抗为盱眙守。有道人不知所从来。能大言、谈人祸福或中。杨敬之如神。馆于郡治之东斋。每招寮属与共饮。道人时时举目旁视。类有所睹。春夜过半。杨之子恂。妇将就蓐。恂出外唤人呼乳医。过东斋。闻道人在室内与客语。及还。又见其送客出。隐隐有黑影自南去。固已怪之。忽前揖曰、尊公已出厅。吾将往谒。恂曰、方熟睡未起也。咄曰、灯烛罗陈。宾客满坐。君何以戏我。恂止之不可。遂还舍。明日白其父。父犹谓其与异人相过。戒勿轻言。后半月。宿直者早起。斋门已开。而道人不见。急寻之。乃在斋北丛竹间。以带自绞死矣。始知前所见。皆鬼祟也。蒋德诚天佑时为通判。亲见之。
　　
　　牛触倡
　　桂林之北二十里曰甘棠铺。绍兴十六年。方务德滋为广西漕。桂府官吏皆出迎候。营妓亦集于铺前。散诣民家憩息。一黄犊逸出栏。群倡奔避。牛径于众中触一人。以角抵其腹于壁。肠胃皆出即死。牛发狂掣走入山。里正与士兵数十人。执弓弩枪杖逐之。凡两日乃射死。倡之姓名曰甘美。自后风雨阴晦之夕。人皆闻其冤哭声。历数年方止。
　　
　　严州乞儿
　　严州东门外有丐者、坐大树下。身形垢污。便秽满前。行人过之皆掩鼻。李次仲季独疑为异人。具衣冠往拜。丐者大骂极口。次仲拱立不敢去。忽笑曰、吾有一诗赠君。即唱曰、缘木求鱼世所希。谁知木杪有鱼飞。乘流遇坎众人事。才三句复云、你却不次。仲恳求末句。又大骂。竟不成章。明年绍兴甲子岁。严州大水。郡人连坊漂溺死者甚众。而次仲家居最高。独免其祸。始悟诗意及你却不之语。次仲说。
　　
　　食牛诗
　　秀州人盛肇、居青龙镇超果寺。好食牛肉。与陈氏子友善。陈尝遣仆来约。旦日会食。视其简无有是言。独于匀碧笺纸一幅内大书曰、万物皆心化。唯牛最苦辛。君看横死者。尽是食牛人。肇惊嗟久之。呼其仆已不见。旦而询诸陈氏。元未尝遣也。肇惧、自此不食牛。赵纲立振甫说。
　　
　　海岛大竹
　　明州有道人、行乞于市。持大竹一节。径三尺许。血痕涴其中。自云本山东商人。曾泛海遇风。漂堕岛上。登岸纵目。望巨竹参天。翠色欲滴。叹讶其异。方徘徊赏玩。俄有皂衣两人来。云寻汝正急。乃在此耶。答曰、适从舟中来。尚不知此为何处。何为觅我。皂衣不应。夹捽以前。满路崭峭。如棘针而甚大。刺足底绝痛。不可行。问其人曰、牛角也。益怪之。复前行。至一处。主者责曰、汝好食牛。当受苦报。始大恐。拜乞命。曰、请后不敢。主者曰、汝既悔过。今释汝。可归语世人。视此为戒。曰、有如不信。以何物为验。主者顾左右令截竹。使持归便见。两人携大锯。趋人林中。少顷而竹至。鲜血盈管。下流污衣。云、方锯解囚未了。闻呼即至。不暇涤锯也。遂持竹回舟。既还家。即弃妻子。辞乡里他适。而溷迹丐中。赵振甫屡见之。
　　
　　嵩山三异
　　刘居中、京师人。少时隐于嵩山。居山颠最深处。曰控鹤庵。初与两人同处。率一两月。辄下山觅粮。登陟极艰苦。往往跻攀葛藟。穷日力乃至。两人不堪其忧。皆舍去。独刘居之自若。凡二十年。遭乱南来。绍兴间尝召入宫。赐冲静处士。今庐于豫章之东湖。每为人言昔日事。云嵩山峻极处。有平地可为田者百亩。别有小山岩岫之属。常时云雨。只在半山间。大蜥蜴数百。皆长三四尺。人以食就手饲之。拊摩其体腻如脂。一日、聚绕水盎边。各就取水。才入口。即吐出。已圆结如弹丸。积之于侧。俄顷间累累满地。忽震雷一声起。弹丸皆失去。明日山下人来。言昨正午雨雹大作。乃知蜥蜴所为者此也。又闻石壁闲老人读书。逼而听之寂然。既退复尔。其后石壁摧。得异书甚多。阴阳方技修真黄白之学。无所不有。既下山。独取其首尾全者数十篇。余悉焚之。又尝闻异香满室。经日乃散。不知所从来也。刘生于元丰七年甲子岁。
　　
　　黄蘖龙
　　黄蘖寺在福州南六十里、山上有龙潭。从崖石间成一穴。直下无底。潭口阔可五尺。寺僧曰、此福德龙也。常时行雨归。多闻音乐迎导之声。或于云雾中隐隐见盘花对引其前者。泉州僧庆老闻而悦之。与辈流数人。至潭畔。焚香默祷。且诵白伞盖真言。愿睹其状。先取楮镪投水中。即有物自下引之。倏然而没。固已骇之矣。时方白昼。黑云如扇起。顷之满空。对面不相识。徐徐稍开。一物起潭中。类莲华而茎柄皆赤色。继有两眼如日。辉采射人。突起其上。诸僧怖惧。急奔走下山。雷霆已随其后。移时乃止。
　　
　　庆老诗
　　庆老、字龟年、能为诗。初见李汉老参政。投贽有共看栖树鸦之句。大奇之。以为得韦苏州风味。所居北山下。山顶有横石如舟。自称舟峰。汉老更之曰石帆庵。为赋诗曰。鹑作衣裳铁作肝。老将身事付寒岩。诸天香积犹多供。百鸟山花已罢口衔。定起水沉和月冷。诗成冰彩敌云缄。山头画舸谁安楫。我欲看公使石帆。又尝访之不值。留诗曰、惠远过溪应送陆。玉川入寺不逢曦。夕阳半岭鸦栖树。拄杖寻山步步迟。其后庆老死。汉老作文祭之。曰、今洪觉范。古汤惠休。亦尝从佛日宗杲参禅。杲不印可。曰、正如水滴石。一点入不得。盖以言语为之祟云。泉州报恩寺庆书记。亦能诗。汉老称赏其一联云。人从晓月残边去。路入云山瘦处行。以为可入图画。
　　
　　蒋山蛇
　　泉州都监王贵、说绍兴初。张循王驻军建康。裨校苗团练、至蒋山下踏营地。中涂无故马惊。怪之。见大蛇在桑间。以身绕树。树为之倾。伸首入井中饮水。苗不敢复进。策马欲还。循王之子十四机宜者。适领五十骑在后。苗呼曰、前有异物惊人。宜速还。机宜年少壮勇。且恃众。加鞭独前。问知其故。即引弓射之。不中。又射之。正中桑本。蛇回首着树杪。张口向人。吐气如黑雾。人马皆辟易百余步。面目无色。不三月间。苗张及从骑尽死。右四事王嘉叟说。
　　
　　夷坚乙志卷第十四十五事
　　
　　笋毒
　　乡人聂邦用、尝游荐福寺。就竹林烧笋两根食之。归而腹中愦闷。遇痛作时。殆不可忍。如是五年。瘦悴骨立。但诵观世音名以祈助。其弟惠琏。为僧在永宁寺。邦用所居曰丽池。去郡三十里。每入城。必宿于琏公房。梦人告曰、君明日出寺门。遇货偏僻药者。往问之。当能疗君疾。疾若愈。明年当及第。然须弥勒下世乃可。邦用觉、以梦语琏。叹异之。昼出寺门外。果遇卖药者。见之即曰、君病甚异。当因食笋所致。盖蛇方交合。遗精入笋中。君不察而食之。蛇胎入腹。今已孕矣。幸其未开目。可以取。傥更旬日。蛇目开。必食尽五藏乃出。虽我不能救也。乃取药二钱匕。使以酒服之。药入未几。洞泻秽恶斗余。一蛇如指大。蟠结粪中。双目尚闭不启。邦用以疾平为喜。独疑及第之说。时郡中以永宁为试闱。逮秋试。邦用列坐。正在弥勒院牌下。果登科。
　　
　　刘蓑衣
　　何子应麒为江东提刑。隆兴二年十月、行部至建康。入茅山谒张达道先生。闻刘蓑衣者、亦隐山中。常时不与士大夫接。望导从且至。则急上山椒避之。子应尽屏吏卒。但以虞候一人自随。杖策访焉。刘问为谁。以闲人对。刘呼与连坐。指其额曰、太平宰相张天觉。四海闲人吕洞宾。子应乃天觉外孙。惊其言。起曰、张丞相。麒外祖也。先生何以知之。刘曰、以君骨法颇类。偶言之耳。吾与丞相甚熟。君还至观中。视向年留题可知也。子应请其术。笑曰、本无所解。然亦有甚难理会处。君也只晓此。又从扣养生之要。复曰、有甚难理会处。竟不肯明言。子应辞去。且问所需。曰、此中一物不阙。吾乃陕西人。好食面。能为致此足矣。明年若无事时。幸再过我。子应去数步。回顾则已登山。其行如飞。迨反观中。求张公题字。盖绍圣间到山所书也。乃买面数斗。遣道仆送与之。子应还鄱阳为予言。次年春、复往建康。欲再访之。及当涂而卒。所谓明年若无事者。岂非知其死乎。
　　
　　浙东宪司雷
　　浙东提刑公廨。堂屋之南。隔舍五间。谢诚甫祖信居官时。其弟充甫处之。夏日暴雨。震霆洊至。如在窗几间。充甫正衣危坐。静以观之。闻梁木砉然有声。未及趋避。已折矣。笼箧之属。元在东壁下。暨雷雨止。则已徙于西边。位置高下。一无所改。方震时。盖未尝见室中有人也。何德献说。
　　
　　常州解元
　　绍兴十年、常州秋试。有术士言今岁解元姓名。字中须带草木口。闻者皆谓人名姓犯此三者固多。岂不或中。及榜出。乃李荐为首。荐字信可。姓中有木。名中有草。字中有口。余人皆不尽然。
　　
　　振济胜佛事
　　汤致远枢密、镇江金坛人。为人刚褊。居官居乡皆寡合。乡人以故多惮与还往。其子廷直先卒。两孙皆粹谨。能反乃祖所行。族党翕然称之。隆兴二年。汤公薨。数月后、见梦干长孙曰、我生时无大过。死后不落恶趣。不须营功果。但岁方苦饥。能发廪出谷以振民。远胜作佛事。于吾亦有赖也。是夕里中人多梦汤至。其言皆同。长孙即持米五百斛。与金坛宰。使拯救饿者。且尽又以三百斛继之。袁仲诚说。
　　
　　王俊明
　　蜀人王俊明、洞知未来之数。虽瞽两目。而能说天星灾祥。宣和初在京师。谓人曰、汴都王气尽矣。君夜以盆水直氐房下望之。皆无一星照临汴分野者。更于宣德门外密掘地二尺。试取一块土嗅之。躁枯索寞。非复有生气。天星不照。地脉又绝。而为万乘所都可乎。即投匦上书。乞移都洛阳。时中国无事。大臣交言其狂妄。有旨逐出府界。寓于郑许间。靖康改元。颇思其言。命所在津遣。召入禁中询之。犹理前说。曰、及今改图。尚为不晚。仙井人虞齐年。时为太常博士。俊明告之曰、国事不堪说。唯蜀为福地。不受兵。君宜西归。勿以家试祸。虞曰、先生当何如。曰、吾命尽今年。必死于此。但恨死时妻子皆不见耳。虞雅信其言。亟谒乡相何文缜求去。得成都倅。京城将陷之日。有旨遣四卫士舆轿急召俊明。至宫门。闻胡人已登城。委之而去。匍匐下车。莫知其所往。疑挤于沟壑矣。其家行哭。寻之数日。竟不见。遂以去家之日为死日云。虞并甫说。
　　
　　南禅钟神
　　绍兴八年十一月、常州无锡县南禅寺寓客马氏。居钟楼下。其妇产子焉。数日后一妾无故什地。起作神语。斥其亵污。曰、速徙出。不尔且有大祸。前日爨下食器破。乃我为之。汝误笞婢子矣。马氏谓为妖厉。呼僧诵首楞严咒祛逐之。厉声曰、我伽蓝正神。主钟者也。安得见迫。此钟本陈氏女子所铸。今百余年。吾守护甚谨。凡寺以钟声为号令。每鸣时。天龙毕集。而今接官亦叩击。吾以首代受之。不胜痛。盍为语寺僧。别造小钟。遇上官至则击之。脱不我信。当以未来三事为验。自此信宿有倡女来设供。继有商人刘顺施刹竿又旬日宣州僧日智道者来。设大水陆三会。智公乃十地位中人。以大慈悲作布施事。宜加敬礼。语讫寂然。马氏惧。即迁居。所谓三事者。皆如其说。县人边知常作记。
　　
　　洪粹中
　　乐平士人洪斿。字粹中。为人俊爽秀发。然好以语言立讥议。尝作山居赋。纯用俗语缀缉。凡里巷短长。无不备纪。曲尽一乡之事。独与族兄朴友善。政和八年登第。未得禄而卒。无子。凡丧葬之费。皆出于朴。后数年。朴与医者叶君礼夜坐。叶先寝。朴忽起与人相揖。便延坐交语。家人窃听之。粹中声也。愀然曰、思君如昨。愿一见道旧。谢送死之恩。而屡至门。皆为阍者所阻。今随令兄七承事自周原来。七承事葬处也。故得入。念临终时非吾兄高义。朽骨委沟壑矣。始死了不自觉。但见吏卒来云、迎赴官。即随以往。今在冥中判一局。绝优游无事。特苦境界黑暗。冥漠愁人。虽为官百年。不若居人间一日也。冥吏与我言。生当为大官。正坐口业。妄说人过。故一切折除。今悔之无及矣。生时所为文一编。在十二郎处。烦兄明旦乘其未起往取之。秪在渠箱中替子上。朴恍忽问。不忆其已死。唤人点茶。遂不见。时灯火虽设。无复光焰。叶医惊问之。始悟。明日往十二郎家。得其书。粹中夙与妻不睦。后再适叶氏。亦时时来附语。叶生诘之曰、平生闻洪粹中博学。若果是。可诵周礼。即应声高读。首尾不差一字。十二郎其侄也。
　　
　　鱼陂疠鬼
　　族人洪洋、自乐平还所居。日已暮。二仆荷轿。一仆负担。必欲以中夜至家。邑之南二十里曰吴口市。又五里曰鱼陂畈。到彼时已二更。微有月明。闻大声发山问。如巨木数十本摧折者。其响渐近。洋谓为虎。而虎声亦不至是。心知其异矣。亟下车。与仆谋所避处。将复还吴口。已不可。欲前行。则去人居尚远。进退无策。望道左小涧无水。可以蔽匿。即趋而下。其物已在前立。身长可三丈。从顶至踵皆灯也。二轿仆震怖殆死。担仆窜入轿中屏息。洋素持观音大悲咒。急诵之。且数百遍。物植立不动。洋亦丧胆什地。然诵咒不辍。物稍退步。相去差远。呼曰、我去矣。径往畈下一里许。入小民家。遂不见。洋归而病。一年乃愈。担仆亦然。二轿仆皆死。后访畈下民家。阖门五六口。咸死于疫。始知异物盖疠鬼云。
　　
　　全师秽迹
　　乐平人许吉先。家于九墩市。后买大侩程氏宅以居。居数年。鬼瞰其室。或时形见。自言我黄三江一也。同为贾客贩丝帛。皆终于是。今当与君共此屋。初亦未为怪。既而入其子房中。本夫妇夜卧如常时。至明则两发相结。移置别舍矣。方食稻饭。忽变为麦。方食早谷饭。忽变为晚米。或宾客对席。且食且化。皆惧而舍去。吉先招迎术士作法祛逐。延道流醮谢祀神祷请。略不効。所居侧凤林寺僧全师者、能持秽迹咒。欲召之。时子妇已病。鬼告之曰。闻汝家将使全师治我。秽迹金刚。虽有千手千眼。但解于大斋供时多攫酸馅耳。安能害我。僧既受请。先于寺舍结坛诵咒七日夜。将毕。鬼又语妇曰、秃头子果来。吾且谨避之。然不过数月。久当复来。何足畏。吾未尝为汝家祸。苟知如是。悔不早作计也。僧至。命一童子立室中观伺。谓之开光。见大神持戈戟幡旗。沓沓而入。一神捧巨纛。题其上曰秽迹神兵。周行百匝。鬼趋伏妇床下。神去乃出。其头比先时倏大数倍。俄为人擒搦以行。僧曰、当更于病者床后见两物。始真去耳。明日。床后大柜旁。涌出牛角一双。良久而没。自是遂绝不至。凡为厉自春及秋乃歇。许氏为之萧然。三事洪绂说。
　　
　　结竹村鬼
　　弋阳县结竹村吴庆长。遣仆夜守田中稻。有操镰窃刈之者。持挺逐之不获。明夜复然。旦而视其稻。盖自若也。仆素有胆气。自谋曰、挺短无及事。当以长枪为备。至夜果来。见人出则走。仆大步追击。桩以枪。遂执之。秉火而视。乃故杉木一截。取卧于床下。明日将焚之。以语里巫师。巫师曰、是能变化。全而焚之不可。即碎为片片。置小缶。和汤煮之。薪火方炽。臭不可忍。闻二缶中号叫哀泣曰、幸赦我。我不敢复扰君。苟为不然。必从巫师索命。仆为破缶掷诸原。果不复至。
　　
　　新淦驿中词
　　倪巨济次子冶、为洪州新建尉。请告送其妻归宁。还至新淦境。遣行前者占一驿。及至欲入。遥闻其中人语。逼而听之。嘻笑自如。而外间略无仆从。将询为何人而不得。入门窥之。声在堂上。暨入堂上。则又在房中。冶疑惧亟走出。遍访驿外居民。一人云、尝遣小童来借笔砚去。未见其出也。乃与健仆排闼直入。见西房壁间题小词云、霜风摧兰。银屏生晓寒。淡扫眉山脸红殷。潇湘浦。芙蓉湾。相思数声哀叹。画楼尊酒闲。墨色尚湿。笔砚在地。曾无人迹。倪氏不敢宿而去。二事椿年说。
　　
　　赵清宪
　　赵清宪丞相挺之侍父官北京时。病利。逾月而死。沐浴更衣。将就木。忽有京师递角至。发之无文书。但得侯家利药一帖。以为神助。即扶口灌之。少顷复苏。遽遣人入京。扣奏邸吏。盖其家一子苦泄利。买药欲服。误以入邮筒中也。又尝病黄疸。势已殆。有妪负小盝至门。家人问所货何物。曰、善烙黄。呼使视之。发盝取铁匕烧热。上下熨烙数处。黄色应手退。翌日脱然。后为徐州通判。罢官将行。又以利疾委顿。素与梁道人相善。其日忽至。问所苦。曰、无伤也。命取水一杯。置案上。端坐咒之。须臾水跃起如沸汤。持以饮赵公。即时痛止。公心念无以报。但尝接高丽使者、得银盂一。欲以赠之。未及言。道人笑曰、高丽银与铜何异。不须得。长揖而出。追之不复见。东坡集中有赠梁道人诗曰、采药壶公处处过。笑看金狄手摩娑。老人大父识君久。造物小儿如子何。寒尽山中无历日。雨斜江上一渔蓑。神仙护短多官府。未厌人间醉踏歌。即此翁也。
　　
　　大名仓鬼
　　王履道左丞、政和初、监大名府崇宁仓门。官舍在大门之内。一夕守宿吏士数十人。同时叫呼。声彻于外。左丞披衣惊起。一卒白云。有怪物甚可怖。公勿出。乃伏屏间觇之。一大鬼跨仓门而坐。足垂至地。振膝自得。屋瓦皆动摇。少焉阔步跨出外。入李秀才家而灭。李生即时死。
　　
　　邢大将
　　邢大将者、保州人。居近塞。以不仁起富。积微劳得军大将。尝以寒食日率家人上冢。祀毕饮酒。见小白鼠出入松柏间。相与逐之。鼠见人至。首帖地不动。遂取以归。鼠身毛皆白。而眼足頳红可爱。邢捧置马上。及家即走不复见。即日百怪毕出。釜鬲两两相抱持而行。器皿易位。猫犬作人言。不可诃叱。邢寝榻旁壁土脱落寸许。突出小人。面如土木偶。又五日已长大。成一胡人头。长鬣鬅鬙。殊可憎恶。语音与生人不少异。且索酒肉。邢不敢拒。随所需即与之。稍缓辄怒。一家长少服事之唯谨。凡一岁邢死。诸怪皆不见。三事嘉叟说。
　　
　　夷坚乙志卷第十五十四事
　　
　　董染工
　　乡里洪源董氏子。家本染工。独好罗取飞禽。得而破其脑。串以竹。归则焚稻秆丛茆。焫其毛羽净尽。乃持货之。平生所杀不可计。老而得奇疾。遍体生粗皮。鳞皴如树。遇其苛痒时。非复爬搔可济。但取茅秆以燎四体。则移时乃定。继又苦头痛。不服药。每痛甚。辄令人以片竹击脑数十下。始稍止。人以为杀生之报。如是三年。日一偿此苦。然后死。
　　
　　临川巫
　　临川有巫、所事神曰木平三郎。专为人逐捕鬼魅。灵验章着。远近趋向之。自以与鬼为仇敌。虑其能害己。日日戒家人云、如外人访我。不以亲疏长少。但悉以不在家先告之。然后白我。里中人方耕田。见两客负戴行支径中。褰裳局步。若有碍其前者。耕者曰、何为乃尔。曰、水深路滑。沮洳满径。急欲前进而不可。耕者笑曰、平地无水。安得有是言。两客悟。谢曰、眼花昏妄。赖君指迷也。欣然直前。皆不留碍。径至巫门。自称建州某官人顷为祟所挠。得法师救护。今遣我赍新茶来致谢。家人喜。引之入、劳苦慰藉。始以告巫。巫问何在。曰、巳入矣。大惊曰、常戒汝云何。今无及矣。使出询其人。无所见。巫知必死。正付嘱后事。忽如人击其背。即踣于地。涎凝喉中。顷之死。李德远说。
　　
　　上犹道人
　　乡人董璞、宣和四年。为南安军上犹丞。有道人从岭外来。长六尺余。云将自此朝南岳。且言有戏术。董为置酒召客。而使至前陈其伎。独携无底竹畚一枚。泥满其中。庭下观者数百。道人令自取泥如豆纳口内。人人询之。欲得作何物。或果实。或肴馔。或饴蜜。不以时节土地所应有。皆以其意言。道人仰空吸气。呵入人口中。各随所须而变。戒令勿嚼勿咽。可再易他物。于是方为肉者能成果。为果者能成肉。千变万化。无有穷极。而一丸泥自若也。董氏子弟或不信。遣乡仆胡满出。戒之曰、汝亦说一物。正使诚然。姑应曰不是。试观其何以处。仆含泥呼曰、欲樱桃。道人呵问之。曰、非也。再三问皆然。笑曰、汝欲戏我耶。吾将苦汝。又呵气入之。则为大蒜。辛臭达于外。仆犹执为未然。道人遍告众曰、此人见侮已甚。当令诸君皆闻之。指其口曰、大粪出。应声间秽气充塞。彻于庭上。仆急吐出。取水濯漱。良久尚有余臭。观者大笑。益敬之。道人亦求去。与之钱不受。独索酒。饮数升遂去。竟不知为何许人何姓氏也。董外孙洪应贤邦直从在官下。亲睹其异。应贤说。
　　
　　诸般染铺
　　王锡文在京师。见一人推小车。车上有瓮。其外为花门。立小榜曰诸般染铺。架上挂杂色缯十数条。人窥其瓮。但贮浊汁斗许。或授以尺绢。曰欲染青。受而投之。少顷取出。则成青绢矣。又以尺纱欲染茜。亦投于中。及取出、成茜纱矣。他或黄或赤或黑或白。以丹为碧。以紫为绛。从所求索。应之如响。而斗水未尝竭。视所染色。皆明洁精好。如练肆经日所为者。竟无人能测其何术。
　　
　　赵善广
　　赵敦本不韦绍兴二十九年、为临安通判。其子善广在侍傍。梦人持符追之。曰、府主唤。广辞不肯行。曰、吾父与府公共事。吾知子弟职耳。何为唤我。持符者捽之以行。广问当以何服见。曰、具公裳可也。既至公府。庭下侍卫峻整。威容凛凛可畏。主者据案怒色曰、赵善佐、汝前生何以敢杀孕妇。广拜而对曰、某名善广。非佐也。主者顾追吏曰、此岂小事而误追人邪。命捽送狱。而释广。广还至家。但见眼界正黑。不能得其身。自念平生诵法华经。今不见何邪。忽觉所诵经在手。光焰焕然。已身乃卧床上。投以入。遂寤。家人盖不觉也。后七年为饶州司户。乃卒。
　　
　　宣城冤梦
　　李南金、客于宣州。与一倡善。绍兴十八年。秦棣为郡守。合乐会客。李微服窥之。以手招所善倡与语。秦适望见大怒。械送于狱。将案致其罪。同狱有重囚四人。坐劫富民财拘系。吏受民贿。欲纳诸大辟。锻炼弥月。求其所以死而未能得。南金素善讼。为吏画策。命取具案及条令。反复寻索。且代吏作问目。以次推讯。四囚不得有所言。狱具。皆杖死。吏果得厚赂。即为南金作地道引赎出。后二年、南金归乐平。与其叔师尹。往德兴。谒经界官王昺。宿于香屯客邸。夜中惊魇。叔呼之不应。撼之数十。但喉中介介作声。叔走出唤邻室人。并力叫呼。良久乃醒。起坐谓叔曰、恶事真不可作。曩者救急为之。今不敢有隐。始尽说前事。云、适梦身在宣城。逢四人于路。挽衣见苦曰、汝无状。用计杀我。我本不负汝命。今当相偿死。便取大铁盆覆我。故不能出声。非叔见救。真以魇死矣。又十年。竟遇蛇妖以卒。洪绂说。
　　
　　马妾冤
　　蜀妇人常氏者、先嫁潭州益阳楚椿卿。与嬖妾马氏、以妒宠相嫉。乘楚生出。棰杀之。楚生仕至县令死。常氏更嫁鄱阳程选。干道二年二月。就蓐三日。而子不下。白昼见马妾持杖鞭其腹。程呼天庆观道士徐仲时咒治。且饮以法水。遂生一女。即不育而妾怪愈甚。常氏日夜呼謈。告其天曰、鬼以其死时杖杖我。我不胜痛。语之曰、我本不杀汝。乃某婢用杖过当。误尽汝命耳。鬼曰、皆出主母意。尚何言。程又呼道士。道士敕神将追捕之。鬼谓神将吾负至冤以死。法师虽尊。柰我理直何。旁人皆见常氏在床。与人辨析良苦。道士念终不可致法。乃开以善言。许多诵经咒为冥助。鬼颔首即舍去。越五日复出。曰、经咒之力。但能资我受生。而杀人偿命。固不可免。常氏曰、如是吾必死。虽悔之。无可柰何。然此妾亡时。有钗珥衣服。其直百千。今当悉酬之。免为他生之祸。呼问之曰、汝欲铜钱耶。纸钱邪。笑曰、我鬼非人。安用铜钱。乃买寓镪百束。祝焚之。烟绝而常氏殂。时三月六日也。
　　
　　水斗
　　乐平县何冲里、皆程氏所居。其北有田一坞数十百顷。绍兴十四年夏五月、积雨方霁。日正中无云。田水如为物所卷。悉聚为一。直西行至杉木墩而止。其高三四丈。初无堤防。了不泛决。里南程伯高家。相去可三百步。井水忽溢起。亦高数丈。夭矫如长虹。震响如霹雳。北行穿程聪家墙。又毁楼西北角而过。村民遥望有物。两角似羊。踊跃其中。与青衣童数人。径赴墩侧。田水趋迎之相扦斗。且前且郄。凡十刻乃解。北水各散归田。与未斗时不少减。南水亦循旧路入井中。是日满村汹汹。疑有水灾。既而无他事。伯高者、本以富雄其里。自是浸衰。未几遂死。今田畴皆为他人有。而聪亦与弟讼分财。数年始定。然则非吉祥也。
　　
　　京师酒肆
　　廉布宣仲孙惔肖之、在太学。遇元夕。与同舍生三人。告假出游。穷观极览。眼饱足倦。然心中拳拳。未尝不在妇人也。夜四鼓。街上行人寥落。独见一骑来。驺导数辈。近而觇之。美好女子也。遂随以行。欲迹其所向。俄至曲巷酒肆。下马入。买酒独酌。时时与导者笑语。三子者、亦入相对。据案索酒。情不能自制。遥呼妇人曰。欲相伴坐如何。即应曰、可。皆欣然趋就之。且推肖之与接膝。意为名倡也。妇人以巾蒙首。不尽睹其貌。客戏发之。乃一大面恶鬼。殊可惊怖。合声大呼曰、有鬼。酒家奴出视。则寂无一物。嗤其妄。具以所遇告。奴曰、但见三秀才入肆。安得有此。三子战栗通昔。至晓乃敢归。
　　
　　桂真官
　　会稽人桂百祥。能役使六甲六丁。以持正法著名。称为真官。先是吴松江长桥下。每潮来多损舟舩。相传云龙性恶所致。县人共雇一傔。赍诉牒请于桂。桂曰、若用我法。当具章上奏。则此龙必死。事体至大。吾所不忍。姑为其易者。乃判状授傔。戒曰、汝归持往寻常覆舟处。语之曰、桂真官问江龙何为辄害人。宜速改过自新。脱或再犯。当飞章上天。捕治行法矣。此人持归报父老。别募一渔者、使伺潮将至。从第四桥出白之。渔者迎投判牍。具告桂语。瞬息间、潮头正及其处。即滔滔而返。自是不复为害。二事赵公懋元功说。
　　
　　大孤山龙
　　陈晦叔辉为江西漕。出按部。舟行过吴城庙下。登岸谒礼不敬。至晚有风涛之变。双桅皆折。百计救护。仅能达岸。明日发南康。舩人白当以猪赛庙。晦叔曰。观昨日如此。敢爱一豕乎。使如其请以祀。而心殊不平。舩才离岸。则风引之回。开阖四五。自旦至日中乃能行。又明日抵大孤山。舩人复有请。晦叔怒曰、连日食吾猪。龙亦合饱。鼓桌北行不顾。才数里。天地斗暗。雷电风雨总至。对面不辨色。白波连空。巨龙出水上。高与樯齐。其大塞江。口吐猛火。赫然照人。百灵秘怪。奇形异状。环绕前后。不可胜数。舟中人知命在顷刻。各以衣带相缠结。冀溺死后。尸易寻觅。殿前司拣兵将官牛信。从吏在别舫。最惧俯伏板上。见一人白发不巾。当顶栉小髻。谓曰无恐。不干汝事。晦叔具衣冠拜伏请罪。多以佛经许之。龙稍稍相远。遂没不见。暝色亦开。篙工怖定再理楫。觉其处非是。盖逆流而上。在大孤之南四十里矣。初未尝觉也。南昌宰冯羲叔说。
　　
　　皇甫自牧
　　皇甫自牧、罢融州通判赴调。由长沙泛江。六月剧暑。自牧在舟中。与同行者皆袒裼不冠屦。以象戏遣日。忽博局倾侧。以为适然。对弈不辍。舟师之妻大呼曰、急焚香。龙入舩矣。惊顾见一物缴绕。超出水面。正当马门压焉。舟低七八尺。腥涎流液满中。鳞大如盆。其光可鉴。自牧惶遽穿靴着衣。百拜祷请。舟且平沉。龙忽跃入水。其响如崩屋声。激巨浪数四而波平。舟已远矣。自牧至梧州守而卒。王更叟说。其姻家也。
　　
　　程师回
　　燕人程师回、既归国。为江西大将。绍兴十二年。朝廷遣还北方。舟行过大孤山下。舟人白凡舟过此者、不得作乐及煎油。或犯之。菩萨必怒。师回曰、菩萨为谁。不肯言。逼之再三。乃以龙告。师回嘻笑曰、是何敢然。龙居水中。吾不能制其所为。吾在舟中。龙安能制我。命其徒击鼓吹笛奏蕃乐。烧油炸鱼。香达于外。自取胡床坐舩背。陈弓矢剑戟其旁。舟人皆相顾拊膺长叹曰、吾曹为此胡所累。命尽今日矣。柰何。时天气清明。风忽暴起。曀雾四合。震霆一声。有物在烟波间。两目如金盘。相去仅数十步。睨舩欲进。威容甚猛。师回曰、所谓菩萨者乃尔邪。引弓射之。正中一目。其物郄退。睢盱入水中。未几风浪亦息。安流而去。人皆服其勇。江行人相传以烹油为戒。云蛟螭之属。闻油香则出。多腾入舟。舟必覆。或至于穿决堤岸乃去。师回所射。盖是物也。
　　
　　徐偲病忘
　　婺州永康人徐偲、字彦思。素以能文为州里推重。乡人欲为父祖立铭碣。必往求之、平生无时顷辍读书。后仕至建州通判归。暮年忽病忘。世间百物、皆不能辨。与宾客故旧。对面不相识。甚至于妻孥在前。亦如路人。方食肉不知其为肉。饮酒不知其为酒。饥渴寒暑昼夜之变。一切尽然。手亦不能作一字。阅三年乃卒。盖苦学精思。丧其良心云。喻良能说。
　　
　　夷坚乙志卷第十六十五事
　　
　　刘姑女
　　方城县境有花山。近麦陂市。市人率钱筑道堂以处道女。村民刘姑者、弃家入道。处堂中。其女既嫁矣。一夕梦见之。泣曰、我昨与夫婿忿争。相欧击。误什户限上。蹙损两乳。已死矣。姑惊怛而寤。即下山诣女家询之。果以昨日死。扣其曲折良是。欲执婿送县。里人劝止之。曰、姑名为出家。而以一女自累。不可也。乃止。里胥亦幸无事秘不言。女冤竟不获伸。
　　
　　云溪王氏妇
　　政和七年秋、婺源县云溪王氏妇死。经日复生。邑人朱乔年松方读书溪上。亟往问所见。曰、昨方入室。见二吏伺于户外。遂率以去。步于沙莽中。天气昏昏。不能辨蚤暮。俄顷入大城。廛市井邑甚盛。凡先亡之亲戚邻里皆在焉。相见各惊嗟。问所以来故。追吏引入官府。历西厢下。拱立舍中。吏检簿指示曰、汝是歙州婺源县俞氏女乎。答曰、然。曰、父祖名某。乡里名某乎。曰、非也。摘其耳曰。误矣。叱追者使出。久之复执一妇人至。身血淋漓。数婴儿牵捽衣裙。旋绕左右。吏又问其姓氏家世邑里。皆与簿合。命付狱。而顾我曰、与汝同姓氏。故误相逮至此。此人凡杀五子。子诉冤甚切。虽寿算未尽。冥司不得已先录之。汝今还阳间。宜以所见告世人。切勿妄杀子也。别遣人送出。推堕河中。遂寤。乔年即与其家人往询所追者家。果以是日死。乔年为文记之
　　
　　海中红旗
　　赵丞相居朱崖时。桂林帅遣使臣往致酒米之馈。自雷州浮海而南。越三日、方张帆早行。风力甚劲。顾见洪涛间。红旗靡靡。相逐而下。极目不断。远望不可审。疑为海寇或外国兵甲。呼问舟人。舟人摇手令勿语。愁怖之色可掬。急入舟。被发持刀。出蓬背立。割其舌。出血滴水中。戒使臣者、使闭目坐舩内。凡经两时顷。闻舟人相呼曰、更生更生。乃言曰、朝来所见。盖巨也。平生未尝睹。所谓红旗者鳞髟鼠耳。世所传吞舟鱼。何足道。使是与吾舟相值。在十数里之间。身一展转。则已沦溺于鲸波中矣。吁可畏哉。是时舟南去。而北上。相望两时。彼此各行数百里。计其身当千里有余。庄子鲲鹏之说。非寓言也。时外舅张渊道为帅云。张子思说得之于使臣。舅不知也。
　　
　　三山尾闾
　　台州宁海县东。涉海有岛。曰三山镇。镇屯巡检兵百人。凡两潮乃可得至。先君为主簿时。曾以公事诣其处。与巡检登山顶。纵观四面皆大洋。山之阴水尤峭急。从高而望。水汨汨成涡。而中陷不满者数十处云。此所谓尾闾泄水者也。
　　
　　董颖霜杰集
　　饶州德兴县士人董颖。字仲达。平生作诗成癖。每属思时。寝食尽废。诗成必遍以示人。尝有警语云。云壑酿成千嶂雨。风苹吹老一汀秋。蒙韩子苍激赏。徐师川为改汀字为川。汪彦章曰、此一字大有利害。目其文曰霜杰集。且制叙以表出之。然其穷至骨。他日入郡。为人作秦丞相生日诗。穷思过当。遂得狂疾。走出欲投江水。或为遣人呼其子。买舟载以归。归数日而死。家贫子弱。葬不以礼。亦无钱能作佛事。历十余日。宗人董应梦者梦见之。曰、颖死后以家贫之故。不蒙佛力。尚未脱地狱苦。吾兄傥施宗谊。微为作斋七。以资冥路。并刻霜杰集传于世。则瞑目九泉。别当报德矣。应梦如其请。先饭僧作斋。又梦来谢曰、荷兄追拔。已得解脱。霜杰愿终惠也。以诗一章为谢。记其一句曰、日斜人度鬼门关。余句乡人或能言之。应梦家正开书肆。竟为刻集。
　　
　　刘供奉犬
　　临安万松岭上。多中贵人宅。陈内侍之居最高。绍兴十五年、盛夏纳凉。至四鼓未寝。道上人迹已绝。忽见狱卒衣黄衣。领三人自北而南。一衣金紫者行前。其次着紫衫。又其次着凉衫。到刘供奉门外。升阶欲上。金紫者难之。狱卒曰、彼中己承当。如何不去。时已晚。请速行。乃俯首而入。□□□□□□□□□□□□(以下原阙两叶)
　　
　　之正寝。扃鐍甚固。孙唤驿吏启门。答曰、此室为异鬼所居。凡数十年矣。无敢入者。孙生年少。又为大府僚属。拥从卒百人。恃勇使气。竟发户而入。至夜、明烛于前。取剑置几上。过二更后。独坐心动。未能就枕。忽闻梁上有声。仰视之。一青鬼长二尺许。正跨梁拊掌而笑。孙密呼户外从者。皆熟寝不应。久之鬼冉冉而下。立孙侧。盘旋而舞。少焉夺剑执之。舞不止。孙益惧。但端坐听命。俄有妇人顶冠出屏后。衣服甚整。笑曰、小鬼莫恼官人。便归去。言毕皆不见。牕纸已明。盖扰扰达旦也。肇仕豫。为吏部侍郎。出知棣州。因大旱。用番法祈雨。执肇坐于烈日中。汲水数十桶。更互浇其体。遂得病死。
　　朱希真梦缺
　　内文缺
　　邹平驿鬼缺
　　内文缺
　　金乡大风
　　济州金乡县、城郭甚固。陷于北虏。绍兴壬戌岁、有人中夜扣城门欲入。阍者不可。其人怒骂。久之曰、必不启关。吾自有计。忽大风震天。城门破裂。吹阍者出城外。一县室屋。皆飞舞而出。自令丞以下。身如御风而行。不复自制。到城外乃坠地。是岁州为河所沦。一城为鱼。而金乡独全。遂为州治。二事赵不庮说。
　　
　　韩府鬼
　　韩郡王解枢柄。建第于临安清湖之东。其女晚至后院。见妇人圆冠褐衫。背面立。以为姊妹也。呼之。妇人回首揕女胸。即仆地。犹能言所见。遂短气欲绝。王招方士宋安国视之。揭帐谛观。曰、虽有祟。然无伤也。一女子年可十八九。说其衣冠皆同。又一老媪五十余岁。皆在左右。今当遣去。命取大竹一竿。挂纸钱其上。使小童执之。令病者嘘气。宋以口承之。吹入竹杪。如是者二。竹势为之曲。宋曰、邪气盛如此。岂不为人害。又汲水噀其竿。童力不能胜。与竹俱仆。女遂醒。先是某人家室女为淫行。父母并其乳婢生投于井中。覆以大青石。且刻其罪于石阴。今所见盖此二鬼。鬼为宋言如是。宋字通甫。治祟不假符箓考召。其简妙非他人比也。韩府今为左藏库。
　　
　　鬼入磨齐
　　镇江都统制王胜、独行后圃。遥望山石后有人引首。近而视之。乃牛头人。着朱衣相对立。胜叱问曰、谁。牛头亦曰、汝为谁。胜扪砖击之。亦掷砖相报。胜惧舍之而还。其妻初嫁军小将。又嫁陈思恭。末乃嫁胜。尝见二前夫同坐于堂。以语胜。胜曰、复来当急告我。明日又至。胜出。其坐自如。亟逐二鬼。皆走至西厢。入磨齐中乃灭。胜以手击磨。五指皆伤。是年死。二事韩子温说。
　　
　　张抚干
　　延平人张抚干。有术使鬼神。钟士显世明病疟。折简求药。张不与药。不答简。但书押字于简板上。戒曰、以舌舐之当愈。果愈。钟妇翁林氏。富人也。用千买美妾。林如福州。而妾病沉困不食。钟邀张治之。张曰、事急矣。度可延三日命。林君如期归、则可见。乃呵气入妾口中。少顷目开体动。索粥饮之。颇能语。信宿林归。妾亦死。又与邓秀才者同如福州。邓羸劣不及事。张曰、吾以一力假君何如。邓曰、君自无仆。何戏我。前过一神祠。指黄衣卒曰、以此人奉借。邓特以为相戏侮。遂分道各行。至前溪渡头。舟人檥舩待。曰、君非邓秀才乎。适有急脚过此。令具舟相载。固已怪之矣。晚到村市。见旅舍贴片纸曰邓秀才占。问之、又此人也。自是三日皆然。至福唐。梦黄衣来曰、从公数日。劳苦至矣。略无一钱相谢何耶。我坐贪程行速。蹙损两指。当亟为疗治。觉而异之。即焚楮襁数万祝献。归途过祠下。视黄衣足指。果断其二。自和泥补治之。
　　
　　赵令族
　　赵令族、居京师泰山庙巷。仆人尝入报有髑髅在书牕外井旁。令族曰、是必鸱鸢衔食坠下者。善屏弃之。仆持箕帚去。此物殊不动。将及矣。遽跃入井中。其声紞如。仆以事告。令族曰、乃汝恐惧不自持。误蹙之坠水。姑以石窒之。勿汲也。明日又往。则复在石上。且前视之。逮相近。宛转从旁揭石以入。仆益恐。令族犹不信。曰、明日谨伺之。我将观焉。乃窥于牕隙中。所见与仆言同。亦惧。会元夕张灯。自登梯卷帘未竟。忽悲哭而下。问之不答。遂得心疾。厌厌如狂痴。其妻议徙居以避祸。既得宅于城西。遣其子子澈先往。妻与令族共乘一兜担。子澈扫洒毕。回迎之。遇诸东角楼下。揭帘问安否、令族神色顿清。但时时探首东望。极目乃已。及至新居。则洒然醒悟。能说病时事。云、忆初登梯时。见妇人被发蒙面。从堂哭而出。声绝哀。吾不胜悲。亦为之挥泪。自此不离左右。然未尝见其貌也。今日相蹑升轿。接膝坐。被发如初。望东阙门。急趋而下。向东行。吾即觉神观稍复旧。觇其出通衢。杂稠人中。不可辨。乃止。以今日之醒。念前日之迷。得不堕鬼计中幸矣。令族既免。续又有宗室五观察来居之。不半年死。时宣和中。
　　
　　何村公案
　　秦棣知宣州。州之何村。有民家酿酒。遣巡检捕之。领兵数十辈。用半夜围其家。民、富族也。见夜有兵甲。意为凶盗。即击鼓集邻里。合仆奴持械迎击之。巡检初无他虑。恬不备。并其徒皆见执。民以获全火盗为功。言诸县。县既知之矣。以事诿尉。尉度不可以力争。乃轻骑往。好谓之曰、吾闻汝家获强盗。幸与我共之。民固不疑也。则大喜。尽以所执付尉。而与其子及孙凡三人。同护以征。遂趋郡。棣释巡检以下。而执三人。取麻通缠其体。自肩至足。然后各杖之百。及解索。三人者皆死。棣兄方据相位无人敢言。通判李季惧。即丐致仕。明年。棣卒于郡。又明年。杨原仲厚为守。白日见数人驱一囚。杻械琅珰至阶下。一人前曰、要何村公案照用。杨初至官。固不知事缘由所起。方审之。已不见。呼吏告以故。吏曰。此必秦待制时富民酒狱也。抱成案来。杨阅实大骇。趣书史端楷录竟。买冥钱十万同焚之。赵不庮闻之李次仲。
　　
　　姚氏妾
　　会稽姚宏、买一妾。善女工庖厨。且有姿色。又慧黠谨饬。能承迎人。自主母以下皆爱之。居数月久。一夕姚氏举家觉寒气满室。切切逼人。巳而闻鬼哨一声。从牕间出。家人惊怖。稍定。方举烛相存问。独此妾不见。视其榻。衣裘皆在焉。牕纸上小窍如钱大。不知何怪也。郭堂老说。
　　
　　夷坚乙志卷第十七十五事
　　
　　翟楫得子
　　京师人翟楫。居湖州四安县。年五十无子。绘观世音像。恳祷甚至。其妻方娠。梦白衣妇人以盘擎一儿。甚韶秀。妻大喜。欲抱取之。一牛横陈其中。竟不可得。既而生男子。弥月不育。又祷请如初。有闻其梦者。告楫曰。子酷嗜牛肉。岂谓是欤。楫竦然。即誓阖家不复食。遂复梦前妇人送儿至。抱得之。妻遂生子为成人。同偕说。
　　
　　张八叔
　　边知白公式。居平江。祖母汪氏。卧病。更数医不効。有客扣门。青巾乌袍。白晰而髯。言吾乃润州范公桥织罗张八叔也。前巷袁二十五秀才。令来切。公式出见之。客曰。不必诊。吾已得尊夫人疾状。留一药方。曰乌金散。使即饮之。边氏家小黄犬。方生数日。背有黑绶带文。客曰。幸以与我。后三日复来取矣。公式笑不答。后三日。犬忽死。汪氏病亦愈。乃诣袁秀才谢其意。袁殊大惊。坐侧有画图。视之乃吕洞宾象。宛然前所见者。画本实得于张八叔家。边侄维岳说。
　　
　　王欣托生
　　王欣。字亨之。江阴人。绍兴戊辰登科。待杨州教授阙。未赴。以乙亥三月卒于家。冬十月。其田仆见一人跨马。两卒为驭。谛视之。教授君也。惊问何所适。曰、吾欲到彭蒿因千二秀才家。仆曰。此去彭蒿十余里。日势已暮。恐不能达。欣曰。远非所惮。为我前导足矣。乃与俱行。至初更。及因氏之门。欣下马。留一纸裹与仆。曰。谢汝俱来。倏从门隙中入。仆惧甚。亟归。视裹中物。得铜钱五十枚。不敢语人。明日又往问乃因氏孙妇是夜得子。严康朝说。
　　
　　合皂大鬼
　　临江军合皂山下张氏者。以财雄乡里。绍兴十四年。家仆晨兴启户。有人长丈余。通身黑色。径入坐厅上。诘之不应。曳之不动。急报主人。及呼众仆至。击之以杖。铿然有声。剌之以矛。不能入。刃皆拳曲如钩。沃之以汤。了不沾湿。顽然自如。亦无怒态。江西乡居多寇窃。人家往往蓄大鼓。遇有缓急。击以集众。至是鼓不鸣。张氏念不可与力竞。乃扣头祈哀。又不顾。徐徐奋而起。循行堂中井灶湢溷。无不至者。张室藏帑。悉以巨鏁扃钥。鬼轻掣之。即开。所之既遍。复出坐。及暮将明烛。火亦不然。一家惴惧。登山上王笥观。设黄箓九幽醮。命道士奏章于天。七日。始不见。张氏自此衰替。今为窭人。石田人汪介然说。
　　
　　宣州孟郎中
　　干道元年七月。婺源石田村汪氏仆王十五。正耘于田。忽僵仆。家人至。视之死矣。舁归舍。尚有微喘。不敢敛。凡八日复苏。云。初在田中。望十余人自西来。皆着道服。所赍有箱箧大扇。方注视。便为捽着地上。加欧击。驱令荷担行。至县五侯庙。有一人具冠带出。结束若今通引官。传侯旨。问来何所须。答曰。当于婺源行瘟。冠带者入复出曰。侯不可。趣令急去。其人犹迁延。俄闻庙中传呼曰。不即行。别有处分。遂舍去。入岳庙。复遭逐。乃从浙岭适休宁县。谒城隍及英济王庙。所言如婺源。皆不许。遂至徽州。遍走三庙。亦不许。十人者惨沮不乐。迤逦之宣州。入一大祠。才及门。数人已出迎。若先知其来者。相见大喜。入白神。神许诺。仍敕健步遍报所属土地。且假一鬼为导。自北门孟郎中家始。既至。以所赍物藏灶下。运大木。立寨栅于外。若今营垒然。逮旦。各执其物巡行堂中。二子先出。椎其脑。即仆地。次遇仆婢辈。或击或扇。无不应手而陨。凡留两日。其徒一人入。报西南火光起。恐救兵至。亟相率登陴。望火所来。彍弩射之。即灭。又二日。复报营外火光属天。暨登陴。则已大炽。焚其栅立尽。不及措手。遂各溃散。独我在。悟身已死。寻故道以归。乃活。里人汪赓新。调广德军签判。见其事。其妹婿余永观。适为宣城尉。即遣书询之。云。孟生乃医者。七月间。阖门大疫。自二子始。婢妾死者二人。招村巫治之。方作法。巫自得疾。归而死。孟氏悉集一城师巫。并力禳禬始愈。盖所谓火焚其栅者此也。是岁浙西民疫祸不胜计。独江东无事。歙之神可谓仁矣。石臼人汪拱说。王十三乃其家仆也。
　　
　　驯鸠
　　盐官县庆善寺。明义大师了宣。退居邑人邹氏庵。隆兴元年春。晨起行径中。见鸠雏堕地。携以归。躬自哺饲。两月乃能飞。日纵所适。夜则投宿屏几间。是岁十月。其徒惠月。复主庆善寺。迎致其师于丈室之西偏。逮暮鸠归。则閴无人矣。旋室百匝。悲鸣不止。守舍者怜之。谓曰。吾送汝归老师处。明日笼以授宣。自是不复出。驯狎左右。以手摩拊皆不动。他人近之。辄惊起。鸣呼。孰谓畜产无知乎。窦思永说
　　
　　女鬼惑仇铎
　　紫姑神类多假托。或能害人。予所闻见者屡矣。今纪近事一节。以为后生戒。天台士人仇铎者。本待制寓之族泒也。浮游江淮。壮年未娶。干道元年秋。数数延紫姑求诗词。讽玩不去口。遂为所惑。晨夕缴绕之不舍。必欲见真形为夫妇。又将托于梦想。铎虽已迷。然尚畏死。犹自力拒之。鬼相随愈密。至把其手以作字。不烦运箕也。同行者知之。惧其不免。因出游泰州市。径与入城隍神祠。焚香代诉。始入庙。铎两齿相击。已有恐栗之状。暨还舍。即索纸为妇人对事。具述本末。辞殊亵冗。今删取其大略云。大宋国东京城内四圣观前居住弟子纪三六郎名爽。妻张氏。三六娘。行年三十三岁。辛酉年三月十二日巳时降生。癸巳年三月十四日死。是年九月。见吕先生于箕口。得导养之术。自后周游四海。于今年八月三日。过高邮军。见台州进士仇铎。在延洪寺塔院内。请蓬莱大岛真仙。为爱本人年少。遂降箕笔。诈称我姊妹在蓬莱山。承子供养。今日降汝。汝宜至诚。不得妄想。我当长降于汝。又旬日。来往益熟。不合举意写媟语诱铎。又说将来有宰相分。以此惑乱其心。十七日。到泰州。要与相见。不许。又要入梦。亦不许。遂告铎云。汝父恨汝不孝。焚章奏天。上天降旨。三日内有雷震汝。宜多设茶果香烛。稽首乞命。我当为汝祈天免祸。又索度人经万卷。三年之后。要与汝为夫妻。意欲铎恐惧从己。又伪称吕翁在门。令来日未明。来东门外石坟侧相见。铎欲往赴。为众人挽住。又写云房两字。使铎食乳香半两。冀狂渴赴水死。至于引头击柱。用破磁败面。皆不死。遂称天神已降。将烧汝左臂。令铎入荐中。伏于床下。作吕翁救解之言。曰。天神幸以吕岩故。赦此人。此人若死。岩不复为神仙。如是经两时久。不能杀铎。至晚。方与铎言。我非蓬仙。是白犬精。今日代汝震死。永为下鬼。宜以杯酒叙别。明日又来。云、我乃兴化阿母山白蛇精。从前所杀三千七百余人矣。众人招法师来。欲见治。又降铎曰。我只畏龙虎山张天师。余人不畏也。缘三六娘本意。耽着仇铎。迷而不返。须要缠绕本人。损其性命。今为铎诉于本郡城隍。奏天治罪。伏蒙取责文状。所供并是诣实。如后异同。甘伏重宪。其所书凡千五百字。即日录焚之。铎后三日始醒。盖为所困几一月。妇人自称死于癸巳岁。至是时巳五十三年矣。鬼趣亦久矣哉。
　　
　　张成宪
　　张成宪、字维永。监陈州粮料院。时宛丘尉谒告。暂摄其事。捕获强盗两种。合十有五人。送于县。具狱未上。尉即出参告。白郡守。求合两盗为一。冀人数满品。可优得京官。郡守素与尉善。许诺。以谕张。张曰。尉欲赏无不可。若令窜易公牍。合二者为一。付有司锻炼迁就。则成宪不敢为。郡守不能夺。尉殊忿恨。殆成仇怨。后十二年。张为江淮发运司从事。设醮茅山。夜宿玉宸观。梦其叔告曰。陈州事可保无虞。但不可转正郎。已而至殿庭。殿上王者问曰。陈州事尚能记忆否。对曰、历历皆不忘。但无案牍可证。王曰。此中文籍甚明。无用许。既出。见二直符使。各抱一锦绷与之。曰。以此相报。张素无子。是岁生男女各一人。又七年。转大夫官。得直秘阁而终。边维岳说。
　　
　　鬼化火光
　　韩郡王居故府时。有小妓二十辈。其子子温。年十二岁。与妾宁儿者。晚戏东厢下。见一人行前。容止年状。亦一小妓也。呼之不应。乃大步逐之。子温行甚遽。其人雍容缓步。初不为急。然竟不可及。将至外户。子温大呼。忽已在庭下。化形如匹练。迸为火光。赫然入沟中而灭。问宁儿所见皆同。归白其父。皆以为当有伏尸。或宝物。欲发地验之。既而以功役甚大。乃止。
　　
　　沧浪亭
　　姑苏城中沧浪亭。本苏子美宅。今为韩咸安所有。金人入寇时。民入后圃避匿。尽死于池中。以故处者多不宁。其后韩氏自居之。每月夜。必见数百人。出没池上。或。僧或道士。或妇人。或商贾。歌呼杂沓。良久必哀叹乃止。守宿老卒方寝。为数十人舁去临入池。卒陕西人。素胆勇。知其鬼也。无惧意。正色谓之曰。汝等死于此。岁月已久。吾为汝言于主人翁。尽取骸骨。改葬于高原。而作佛事救汝。无为守此滞窟。为平人害何如。皆愧谢曰。幸甚。舍之而退。卒明日入白主人。即命牛车徙池水。掘污泥。拾朽骨。盛以大竹槎。凡满八器。共置大棺中。将瘗之。是夕。又有一男子。引老卒入竹丛间。曰。余人尽去。我犹有两臂在此。幸终惠我。又如其处取得之。乃葬诸城东。而设水陆斋于灵岩寺。自是宅怪遂绝。二事皆子温说。
　　
　　林酒仙
　　崇宁间。平江有狂僧。嗜酒亡赖。好作诗偈。冲口即成。郡人呼为林酒仙。多易而侮之。唯郭氏一家。敬待之甚厚。郭母病。僧与之药一盏。曰。饮不尽即止。勿强进也。已而饮三分之二。僧取其余弃于地。皆成黄金色。母病即愈。且留朱砂圆方。与其家。郭氏如方货之。遂致富。苏人有能传其诗者。曰。门前绿柳无啼鸟。庭下苍苔有落花。聊与东君论个事。十分春色属谁家。秋至山寒水冷。春来柳绿花红。一点洞庭万变。江村烟雨蒙蒙。金斝又闲泛。玉仙还欲颓。莫教更漏促。取月明回。他皆类此。
　　
　　蒸山罗汉
　　边公式家祖茔。在平江之蒸山。宣和元年。公式为太学录。得武洞清石木罗汉象十六。遣家僮致之坟庵前。一夕。行者刘普因。梦十余僧持学录书来求挂搭。以白主僧慧通。通难之。曰、庵中所得。鲜薄寻常。供僧行三两人。犹不继。安能容大众哉。来者一人起。取笔题诗门左。曰、松萝深处有神天。不忆其它语。明旦话此梦未竟。而石本至。公式足成一章曰。松萝深处有神天。小刹何妨纳大千。挂搭定知宜久住。歌吟何幸得流传。袖中出简聊应尔。门上题诗岂偶然。顾我未除烦脑习。与师同结未来缘。语虽非工。然皆纪实也。
　　
　　沈十九
　　昆山民沈十九。能与人治书画。而其家又以煮蟹自给。县人钱五八新绘地藏菩萨象。倩沈示票饰之。其傍烹蟹。盖不辍也。夜梦入冥府。所见狱吏。皆牛头阿旁。左右列大镬。举叉置人煮之。将及沈。忽有僧振锡与钱生皆在侧。谕狱吏曰、但令此人入镬净洗足矣。沈犹畏怖。吏命解衣而入。俄顷即出于沸鼎烈焰之中。众囚冤呼不可闻。己独无苦趣。清凉自如。正如澡浴。身意甚快。展转而寤。遂戒前业。卖饧以活云。时绍兴十二年也。三事边维岳说。
　　
　　十八婆
　　叶审言枢密。未第时。与衢州士人马民彝善。民彝素清贫。后再娶峡山徐氏。以赀入。因此颇丰赡。称其妻为十八婆。绍兴三十二年。叶公自西府奉祠。归寿昌县故居曰社墈。时方冬日。有两村夫荷轿。舆一老妇人。自通为马先生妻来相见。叶公命其女延之中堂。视其容貌。昔肥今瘠。绝与十八婆不类。问其故。答曰。年老多事。形骸销瘦。无足怪者。皆疑之。扣其仆。仆曰。但见从店中出。指令来此。不知所自也。叶氏客徐钦邻。观此妪面色枯黑。觉其非人。又从行小奴。携装匣在手。皆纸所为。已故弊。乃送死明器耳。大呼而入。曰。此鬼也。逐出之。妪犹作色曰。谓人为鬼。何无礼如是。既出门。轿不由正道。而旁入山崦间。遂不见。数日后民彝至。言其妻盖未尝出也。钦邻说。
　　
　　钱瑞反魂
　　干道元年六月。秀州大疫。吏人钱瑞。亦病旬余。忽谵语切切。如有所见。自言被追至官府。仰视见大理正俞长吉。朝服坐殿上。瑞尝为棘寺吏。识之。即趋拜拱立。俞曰。所以呼汝来。欲治一狱。左右引入直舍。验视案牍。乃浙西提刑司公事也。挂者凡五六十人。瑞结正。赍呈甚喜。因恳乞归。俞未许。瑞无计。退立廊左。见故人宁三囚首立。揖瑞言旧为漕司吏。曾误断一事。逮捕至此。向来文字在某厨青纱袋中。吾累夕归取之。家人以为寇至。故不可得。烦君归语吾儿。取而焚寄我。瑞许之。望长吉治事毕。复出沥恳。始得归。令人送还。才出门。命乘一大舟。舟乃在平地。瑞以为苦。梦中呼云。把水洒地。正尽力叫号。舟已抵岸。遂惊觉。满身黑污如洗。时长吉知盱眙军方死。瑞至今犹存。景裴弟说。
　　
　　夷坚乙志卷第十八十三事
　　
　　张淡道人
　　衢州人徐逢原。居郡之峡山。少年时好与方外人处。有张淡道人过之。留馆其门。巾服萧然。唯着青巾夹道衣。中无所有。虽盛冬不益也。每月夕。则携铁笛。入山间吹之。彻晓乃止。逢原学易。尝闭户揲大衍数。不得其法。张隔室呼之曰。一秀才此非君所解。明当语子。明日授以轨析算步之术。凡人生死日时。与什器草木禽畜成坏寿夭。皆可坐致。持以验之不少差。最好饮酒。时时入市竟日。必酣醉乃返。而囊无一钱。人皆云能烧银以自给。逢原欲测其量。召善饮者四人。更迭与饮。自朝至暮。皆大醉。张元自如。夜入室中。外人望见其倒立壁下。以足挂壁。散发置瓦盆内。酒从发际滴沥而出。逢原之祖德诠。年七十余矣。张曰。十八翁明年五月有大厄。速用我法禳禬。可复延十岁。徐氏不信。以为道人善以言相恐。勿听也。语才出口。张已知之。即舍去。入城中罗汉寺。时年五月。德诠病。逢原始往请之。不肯行。果死。其徒有头一人。又秘藏纸画牛一头。每与客戏。则取图挂壁。剉生草其旁。良久草或食尽。或齮龁过半。遗粪在地。可扫也。后以牛与头。而令买火麻四十九斤。纽为大索。嘱之曰、吾将死。死时勿棺敛。只以索从肩至足通缠之。掘寺后空地。为坎埋我。过七日。辄一发视。头谨奉戒。既死七日。发其穴。面色如渥丹。至四十九日。凡七发。但余麻在。并败履一双。尸空空矣。逢原尝赠之诗曰、铁笛爱吹风月夜。夹衣能御雪霜天。伊予试问行年看。笑指松筠未是坚。张以匹绢大书之。笔迹甚伟。又以匹绢书汞法授逢原。逢原死。乡人多求所书法。其子梦良不欲泄。举而焚之。轨析之术。徐氏子孙略知其大概而不精矣。逢原孙钦邻说。
　　
　　太学白金
　　任子谅在太学。夜过斋后。于丛竹间见银百余笏。月光照之。粲烂夺目。子谅默祷曰。天知谅清贫。阴有大赐。然晻昧之物。终不敢当。愿归诸神祇。他日明中拜赐。乃幸耳。遂委而去。及登厕复还。至其处。觉白物颇动摇屈伸。讶而注目。乃巨白蛇。其长丈余。急反室。明日不复见。不知白金之精。荡于异物耶。将蟒怪为孽。欲致人害之耶。二者不可晓也。子谅之子良臣说。
　　
　　天宁行者
　　邵武光泽县天宁寺多寄菆。行者六七人。前后皆得痴疾。积劳悴以死。唯一独存。亦大病。自谓不免。已而平安。始告人曰。每为女子诱入密室中。幽牕邃合。床褥明丽。缔夫妇之好。凡所著衣履。皆其手制。如是往来且一年久。一日。土地神出现。呼女子责曰。合寺行者。皆为汝辈所杀。岂不留一人。给伽蓝扫洒事。自今无得复呼之。女拜而谢罪。流涕告辞。自此遂绝。始能饮食。渐以复常。念向来所游处。历历可想。乃邑内民家女菆房。白其父母发视。盖既死十年。颜色肌体皆如生。傍有一僧鞋已就。两手又抱只履。运针未歇。枕畔乌纱巾存焉。父母泣而改殡。
　　
　　赵不他
　　赵不他。为汀州员外税官。留家邵武。而独往寓城内开元寺。与官妓一人相往来。时时取入寺宿。一夕五鼓。方酣寝。姑父呼于外曰。判官诞日亟起贺。仓黄而出。赵心眷眷未已。妓复还。曰。我谕吾父持数百钱赂营将。不必往。遂复就枕。明旦将具食。赵之匿友冯八官者来。妓避之户内。曰。是尝过我。我以君故不忍纳。方蓄憾未解。不欲出。冯君嗜石榴。已留两颗在厨矣。及冯入。与赵饮酒啖榴。即去。妓出对食。迨晚索汤濯足。夜同卧。赵之侄适至问安否。妓令赵耸身外向。已伏千内。侄楫床下。不揭帐亦去。两人绸缪笑语。赵忽睡。梦携手出寺行市中。至下坊。妓指一曲曰。此吾家也。既过门。能为顷刻留否。赵心念身为见任。难以至妓馆。力拒之。遂惊觉。流汗如洗。方知独寝。呼其仆问妓安在。仆曰。某人未明归去。至今不曾来。问对食及濯足事。曰。公令具两人食。而无他客。黄昏时。又令燖汤盥濯。然未尝用也。始悟其鬼。自是得大病。遍身皮皆脱落。一年乃愈。自云幸不入其家。入则死矣。二事光吉叔说。
　　
　　吕少霞
　　绍兴二十年。徐昌言知江州。其侄琰。观众客下紫姑神。启曰。敢问大仙姓名为谁。何代人也。书曰。唐朝吕少霞。琰曰。琰觊望改秩。仙能前知。可得闻欤。曰。天机不可泄。诗曰。但为书经史。或诗词两句。寓意其间。当自探索之。遂大书韦苏州诗曰。书后欲题三百颗。洞庭须待满林霜。坐客传玩。莫能测其旨。后十五年。琰方得京官。调吴县宰。乃悟诗意。洞庭正隶吴也。琰说。
　　
　　龚涛前身
　　龚涛仲山。说其母方娠时在衢州。及期将就蓐。遣呼乳医。时已夜半。医居于郡治之南。过司法厅。见门外扰扰往来。云官病亟。及至龚氏而涛生。襁葆毕复还。则司法已死。明日为龚氏言之。司法君姓周氏。为人洁清。好策杖着帽。每出。必呼小史。以二物自随。涛三岁能言时。常呼人取帽及拄杖。其家乃知为周君后身也。
　　
　　超化寺鬼
　　衢州超化寺。在郡城北隅。左右菱芡池数百亩。地势幽閴。士大夫多寓居寺后。附城有云山阁。阁下寝堂三间。多物怪。无敢至者。唯曾通判独挈家处之。往往见影响。犹以为仆妾妄语。拒不信。幼子年二岁。方匍匐在地。乳母转眄与人语。忽失之。举家绕寺求索。且祷于佛僧。竟夕不见。明日闻箧中啼声。启钥见儿。盖熟睡方起也。即日徙出。至今空此室云。长老说。
　　
　　嘉陵江边寺
　　奉中大夫王旦。字明仲。兴州人。所居去郡数十里。前枕嘉陵江。尝晚饮沾醉。独行江边。小憩磻石上。望道左松桧。森蔚成行。月影在地。顾而乐之。忆常时所未见也。乘兴步其中。且二里。得一萧寺。佛殿屹立。长明灯荧荧然。寂不见人。稍行至方丈。始有一僧迎揖。乃故人也。就坐良久。忽悟僧已死。问曰。师去世累岁矣。乃在此邪。僧曰。然。语笑如初。存问交游。今皆安在。几至夜半。倦欲寐。僧引入西偏小室。使就枕。戒之曰。此多恶趣。毋辄出。须天且明。吾来呼公起矣。遂去。旦裴回室中。觉境象荒閴。不能睡。俯窥牕外。竹影参差。心愈动。登床展转。目不交睫。不暇俟其呼。径起出户。遥见僧堂灯烛甚盛。趋就焉。众方列坐。数仆以杓行粥。钵内炎炎有光。逼而视之。盖镕铜汁也。热腥逆鼻不可闻。而还。复见昨僧。咄曰。戒君勿出。无恐否。命行者秉炬送归。中涂炬灭。旦蹶于地。惊而寤。则身元在石上。了未尝出。殆如梦游云。黄仲秉说。
　　
　　赵小哥
　　泉州通判李端彦。说绍兴十六年。在秀州。识道人赵小哥者。字进道。尝隶兵籍。不知名。自云居咸平县。状儿短小。目视荒荒。有白膜蒙其上。寻常能以果实草木治人病。其所用物。盖非方书所传。或以冷水调燕支末疗痔疾。或以狗尾草疗沙石淋。皆随手辄愈。喜饮酒。醉后略能谈人祸福事。通判朱君。馆之舟中。因热疾沉困。发狂跃入水。偶落渔罔中。救出之。汗被体即苏。后三年。来临安上省吏孙敏修家。适卧病。不食七日。吐利垂死。有二走卒。持洪州赵都监书。来市民陶婆家。报赵道人死于洪。盖平时皆与厚善者。陶曰。道人固无恙。正尔在孙中奉宅。遽同往问讯。赵既闻之。亟起出。若未尝病者。二人大骇。拜之不己。赵但默诵真诰中语。殊不答其说。即往后市街常知班家。好事者争焚香致敬。赵拱手凝目。时举手上下。不措一词。逮夜。外人散去。其家遣一子侍。直至晓。前后门悉开。巳不知所在。久之。复归湖上。过李氏坟庵。与端彦相见。尘垢盈体。若远涉万里状。问所往。不肯言。但云前者为人所戹苦。且避之。今不敢再入城矣。半年又告去。曰。此地疫起。吾当治药救人。去一年然后归。端彦问曰。君为道人。亦畏疫疠乎。曰、天灾岂可不避。自是还往浸阔。绍兴三十年。又来临安。馆于马军王小将家。进奏官刘某。以风痹求医。教以薄荷汁搜附子末服之。刘饵之过度。遂死。其子归咎欲讼于有司。赵曰。不须尔。取所余药尽服之。亦死。王氏为买棺。敛而瘗诸小堰门外。役者封坎毕。还憩门侧粥肆中。见赵在前。呼揖曰。甚苦诸君见送。众人异之。急返窆处启其柩。空无一物矣。
　　
　　休宁猎户
　　休宁张村民张五。以弋猎为生。家道粗给。尝逐一麂。麂将二子行。不能速。遂为所及。度不可免。顾田之下有浮土。乃引二子下。拥土培覆之。而自投于罔中。张之母遥望见。奔至罔所。具以告其子。即破罔出麂。并二雏皆得活。张氏母子相顾。悔前所为。悉取罝罘之属焚弃之。自是不复猎。休宁多猴。喜暴人稼穑。民以计笼取之。至一槛数百。然后微开其板。才可容一猴。呼语之曰、放一枚出。则释汝。群猴共执一小者推出之。民击之以椎。即死槛中。猴望而号呼。至于堕泪。则又索其一。如是至尽乃止。土人云。麦禾方熟时。猴百十为群。执臂人立。为鱼丽之阵。自东而西。跳踉数四。禾尽偃。乃攫取之。余者皆捽踏委去。丘中为空。故恶而杀之。然亦不仁矣。朱晞颜说。
　　
　　魏陈二梦
　　史丞相直翁。代魏丞相南夫。为余姚尉。方受代。魏梦与史同至一处。皆称宰相。而己所服乃绯衣。觉以告史。殊不晓服章之说。后十五年。史公为右相。魏公以工部郎中轮对。宰相奏事退。即继上殿。正着绯袍。恍忆所睹。殆与梦中无异。谓己应之矣。史去位三年。而魏拜右仆射。正践其处、陈阜卿为吏部侍郎。梦与王德言为交代。德言仕至知枢密院。阜卿其所荐也。亦甚喜。谓且登政路。未几。除建康留守。思德言所终之地。大恶之。既至。凡居室燕寝。皆避不敢往。才逾月而卒。二梦吉凶荣悴相反如此。
　　
　　张山人诗
　　张山人、自山东入京师。以十七字作诗。著名于元佑绍圣间。至今人能道之。其词虽俚。然多颖脱。含讥讽。所至皆畏其口。争以酒食钱帛遗之。年益老。颇猒倦。乃还乡里。未至而死于道。道旁人亦旧识。怜其无子。为买苇席。束而葬诸原。揭木书其上。久之。一轻薄子至店侧。闻有语及此者。奋然曰。张翁平生豪于诗。今死矣。不可无纪述。即命笔题于揭曰。此是山人坟。过者应惆怅。两片芦席包。饬葬。人以为口业报云。吴傅朋说。
　　
　　青童神君
　　龙大渊深父。始事潜邸时。得伤寒疾。越五日而汗不出。膝下冷气彻骨。舌端生白膏。医者束手。以为恶证。是夕灼艾罢昏寝。梦若至诸天阁下。四顾无人。独仲子乳母在傍。方竚立、有驺导从东来。相续数百辈。身皆长大。着淡素宽袍。巾车垂帘。色尽白。杳杳望西北方去。行声稍绝。又有继其后者。侍卫皆青衣女童。各执芙蓉花。麾纛旗幢。夹列左右。一人乘辂如王者。戴卷云玉冠。被青衣。两绶自顶垂至腰。缥缥然。容貌清整。微有须。似十三四岁男子。深父望之。以手加额。辂既过。一女童招深父使前。顾曰。识车中尊神乎。曾施敬否。曰。车过速。仅得举首瞻仰耳。曰。甚善甚善。此青童神君也。使子遇白舆中人。已成齑粉。然当再回。不可不避。以手中花予深父。顾其后武士。令导往对街双阖门。曰。宜亟入。徐则及祸。趋至门。门内人问曰。用何物为验。示以花。即引使入。乳妪继进。户者止之。武士取花房下小蘤。置其手。亦得入遂登高楼。楼施楯槛。槛外飞阁缭绕。蹑虚而成。四望极目。少选。白舆从西北辚辚复来。前后素衣纷纭。渐化为白气一道。长数百丈。霹雳从中起。声震太空。望东北而去。凡所经。室屋垣墙。山阜林木。不以巨细高卑。在坑在谷。皆为微尘。独门内楼槛。屹立不动。深父悸不自定。俯瞰阁下。澄潭莹澈。如大圆镜。正窥水小立。有人挤之。坠潭中。蹶然而寤。汗流浃肤。钟既鸣矣。急呼其子记神名。设香火位。诘朝益愈。方能言其事。道士云。此东海青童君也。白车者。疑为蓐收曰白虎之属。吁可畏哉。
　　
　　夷坚乙志卷第十九十三事
　　
　　贾成之
　　贾成之者。宝文阁学士谠之子。通判横州。有吏材。负气不肯处人下。太守鄱阳王翰。不与校。以郡事付之。得其欢心。凡同寮。四年。而后守赵持来。始至。即与贾立敌。尽捕通判群吏械于狱。必令列其官不法事。吏不胜笞掠。强诬服。云。通判每纳经制银。率取耗什三以入己。持以告转运判官朱。知其不然。移檄罢其狱。且召贾入莫府。持虑为己害。与所善邓教授谋。遣军校黄赐。采毒草于外。合为药。而具酒延贾。中席更衣。呼其子。以药授官奴阮玉。投酒中。捧以为寿。宁浦令刘俨。时在坐。酒入贾口。便觉肠胃掣痛。眼鼻血流。急命驾归。及家已冥冥。妻子环坐哭。贾开目曰。勿哭。我落人先手。输了性命。不用经有司。吾当下诉阴府。远则五日。近以三日为期。先取赵持。次取邓某。然后及俨玉辈。经夕而死。临入棺。头面皆坼裂。郡人见通判骑从如常日仪。趋诣府。阍者入白。持涔然如斗水沃体。明日出视事。未至厅屏。有撒沙自上而下。每着身处。皆成火燃。典客立于傍。一沙溅之。亦遭灼。良久乃止。又明日坐堂上。小孙八九岁。方戏剧。惊曰。贾通判掣翁翁头巾飏空去。持摸其首。则巾乃在地上。遂得病。时时拊膺曰。节级缓縳我。待教授来。我即去。越三日死。时干道元年七月也。邓教授考试象州。与监试签判王粲然。试官卢觉参语。忽起与人揖。回顾曰、贾通判相守。势须俱行。烦乡人为我治后事。乡人者、觉也。二人曰。白昼昭昭。焉有是事。君岂以心劳致恍忽邪。邓指庑下曰。彼在此危立久矣。趋入室。仆床上。小吏唤之已绝。黄赐、阮玉。不数旬继死。刘俨罢官如桂林。乘舟上漓水。见贾来压其舟。遂病死。既而复苏。如是者至于再。不知今为如何。持之子护丧至贵州。亦暴卒复生。然昏昏如狂醉矣。王翰说
　　
　　马识远
　　马识远。字彦达。东州人。宣和六年。武举进士第一。建炎三年。为寿春守。虏骑南侵。过城下。识远以靖康时尝奉使至。虏虏将知之。扣城呼曰。马提刑与我相识。何不开门。寿春人籍籍言郡守与虏通者。识远惧。不敢出。以印授通判。通判本有异志。即自为降书。启城迎拜。虏亦不入城。但邀识远至军与俱行。通判又欲以虏退为己功。乃上章言郡守降虏。已独保全一城。奏方去而识远得回。才留北军三日。通判窘惧。即为恶言动众亡赖少年。相与取识远杀之。家人子亦多死。朝廷嘉通判之功。擢为本郡守。大喜过望。受命之日。合乐享吏士。酒才三行。于坐上得疾。如有所见。叩头雪泣。引罪自责曰。某实以城降。反冒以为功。而使公罹非命。某悔无及矣。即仆地死。至绍兴十年。复河南地。观文殿学士孟富文庾为西京留守。辟掾属十人。每日会食。承议郎王尚功者。忽以病不至。公遣掌客邀之。良久不反命。复遣一人焉。至于四五。皆不来。满坐怪之。既而数辈同至。面无人色。言曰。王制干瞪坐于地。头如栲栳。形容绝可怖。见之皆惊蹶气绝。移时乃苏。是以后期至。孟公率莫府步往视之。王犹能言。曰。乞与召嵩山道士。时道士适在府。即结坛召呼鬼神。俄有暴风肃然起于庭。风止。一人长可尺余。紫袍金带。眉目皆可睹。冉冉空际。诘道士曰。吾以冤诉于上帝得请而来。非祟也。师安得以法绳我。道士不敢对。孟公亲焚香问之。始自言为马识远。曰。方守寿春时。王生为法曹。尝夜相过。说以迎虏。识远拒不可。遂与通判谋翻城。又矫为降文。宣言于下。以致杀身破家之祸。通判既攘郡印有之。王生亦用保境受赏。嗟乎冤哉。言讫泣下。歔欷曰。帝许我报有罪矣。瞥然而逝。王生明日死。前一说闻之马氏子炎。一说闻之陈桷元承世所传。或误以为一事云。
　　
　　光禄寺
　　临安光禄寺。在漾沙坑坡下。初为官舍。吴信叟尝居之。其妻昼寝。有沙纷纷落面上。拂去复然。惊异自语曰。屋下安得此。则有自屋上应者曰。地名漾沙坑。又何怪也。吴氏惧。即徙出。蒋安礼为光禄丞。斋宿寺舍。因喷嚏。鼻涕堕卓上。皆成小木人。雕刻之工极精。揽取之则已失。顷之复尔。凡堕木人千百。蒋一病不起。杭人云。旧为伪福国公王宅。华屋朱门。积杀婢妾甚众。皆埋宅中。是以多物怪。今无敢居之者。王嘉叟说
　　
　　秦奴花精
　　刘縡。字穆仲。予外姑之弟也。少年时。从道士学法箓。后随外舅守姑苏。与家人俱游灵岩寺。夜宿僧舍。遥闻山中呼刘二官人。久之声渐近。舍中人亦睡觉。縡问曰。闻此声否。皆笑曰。蒙天心正法力。宜如是。明日。縡为牒责土地神曰。吾至诚行法。未尝有破戒犯禁事。山鬼安得辄侮我。是夕。梦神告曰。已戒从吏搜索。乃花精所为。非鬼也。行且治之矣。縡还家。梦其故妾秦奴者。来曰。寺后呼君者。盖我耳。君若不相忘。无令伽蓝神急我。縡又为牒。如世间缴状。遣人投于祠。数日。又梦妾来别曰。君已投状。我不敢复留。泣而去。秦奴者。京师人。死于临安。至是时巳六年矣。
　　
　　杨戬二怪
　　宣和中。内侍杨戬。方贵幸。其妻夜睡觉。见红光自牖入。彻帐粲烂夺目。一道人长尺许。绕帐乘空而行。徐于腰间取一盂。髻中取小瓢。倾酒满之。其香裂鼻。笑顾戬妻曰、能饮此否。妻疑惧不敢应。道人旋绕数匝。再三问之。终不应。道人曰。然则吾当自饮。一引而尽。倏然乘红光复出。遂不见。其家闻酒香。经数日乃歇。戬新作书室。壮丽特甚。设一榻其中。外施缄鏁。他人皆不得至。尝上直。小童入报有女子往来室中。妻遽出视之。韶颜丽态。目所未睹。回眸微笑。举止自若。需戬归。责之曰。买妾屏处。顾不使我知。戬自辩数。且相与至室外。望之信然。及启钥。女亟登榻。引被蒙首坐。戬夫妇率妾侍并力掣之。牢不可取。良久回面向壁。身稍偃。意其已困。复揭之。但见巨蟒正白。蟠屈十数重。其大如臂。僵伏不动。家人皆骇走。戬遣悍卒十辈。连榻舁出。弃诸城外草中。不敢回顾未几时戬死。吴元美仲实说。前一事嘉叟说。
　　
　　吴祖寿
　　吴开正仲。娶刘仲冯枢密女。生一子曰祖寿。建炎中。随父责居韶州。梦有人着唐衣冠。如旧相识。来谒曰。吾相寻二百年。天涯地角。游访殆遍。不谓得见于此。祖寿曰。君为何人。有何事见寻。如是其切。其人曰。君当唐末为县令。吾一家十口。皆以非罪死君手。岁月久矣。君忘之邪。因邀往一处。稍从容。祖寿问曰。君处地下久。当能测人未来事。吾欲知前程。寿夭通塞。盍为我言之。曰。君命只止此。官爵年寿。荣富福禄。皆如是而已。无一可言者。祖寿愀然不乐。梦中鞅鞅成气疾。瘤生于肩。惊而寤。觉枕畔如有物。扪之。真有小瘤在肩上。明日而浸长。俄成大瘿。高与头等。痛楚彻骨不可卧。刘夫人迎医召巫。延道士作章醮。万方救疗之。竟不起。正仲侍妾春莺。后归外舅。其说如此。
　　
　　庐山僧鬼
　　僧闻修。姓陈氏。行脚至庐山。将往东林。值日暮。微雪作。不能前。乃入路侧一小刹求宿。知客曰。略无闲房。唯僧堂颇洁。但往年有客僧。以非命死其下。时出为怪。过者多不敢入。闻修自度不可他适。又疑寺中不相容。设为此说。竟独处焉。知客为张灯炽火。且告以僧名。慰劳而出。逮夜趺坐地炉上。衲帔蒙头。默诵经咒。微睡未熟。隐约见一僧相对。亦蒙头诵经。知其鬼也。厉声诘之曰。同是空门兄弟。生死路殊。幸且好去。不答亦不起。闻修闭目合掌。诵大悲咒。亦梵声相应和。闻修心动。称其名。叱之曰。汝是某人耶。其人遽起。含唾噀闻修面满所披纸衾上。皆鲜血。遂不见。知客闻叱咤声。知有怪。亟来视之。纸衾盖白如故。遂邀与归同宿。天明即下山。闻修说。
　　
　　二相公庙
　　京师二相公庙。在城西内城脚下。举人入京者。必往谒祈梦。率以钱置左右童子手中。云最有神灵。崇宁二年。毗陵霍端友。桐庐胡献可。开封柴天因。三人求梦。皆得诗两句。霍诗曰。已得新消息。胪传占独班。柴曰。一掷得花王。春风万里香。胡曰。黄伞亭亭天仗近。红绡隐隐凤鞘鸣。既而霍魁多士。胡与柴皆登第。乡人余国器应求崇宁五年赴省试。其父石月老人。携往庙中。焚香作文祷之。夜梦一童子。年可十三四。走马至所馆门外。告曰、送省榜来。觉而榜出。果中选。其它灵验甚多。不胜载。石月老人说。
　　
　　望仙岩
　　广西某州。隔江崖壁峭绝。有望仙岩。自来无人能至。对岩曰望仙铺。铺兵饶俊。老矣。唯嗜酒不检。宣和末。有道人过之。已醉。从俊寓宿。至晚。吐秽淋漓。呼俊曰。尔且起。以所寝床借我。如其言。夜过半。又呼曰。饥甚。思一鸡食。幸惠我。俊唯有所养长鸣鸡。杀而与之食。至晓辞去。书一诗授俊曰。饶俊饶俊听我语。仙乡咫尺没寒暑。与君说尽止如斯。莫恋浮生不肯去。转眄间。道人腾至岩上。端坐含笑。俊望之。如在云霄。大叫曰。先生何不带我去。久之不应。即踊身投江。同辈惊号曰。饶上名落水。相率救之。俊乍见乍没。入波愈深。且溺矣。道人忽如飞翔。径到波面。携俊髻以行。傍人见祥云涌起。即时达岩畔。后还家与妻子别。告人云。此吕翁也。黄道人说。州名不真。
　　
　　马望儿母子
　　唐州倡马望儿者。以能歌柳耆卿词。著名籍中。方城人张二郎。游狎其家累年。既而挈以归。后虏骑犯京西。张氏避地入巴峡。望儿死于峡州宜都县。时夜过半。未及敛。舆置空室中。明日。买棺至其处。独衣服委地如蜕。不见尸矣。求之。乃在门掩间。倚壁立。自顶至踵。无寸缕着体。人谓其为娼时。少年来游。或谢钱不如意。并衣冠皆剥取之。是以及此报。生一子曰运。居宜都田间。绍兴二十七年六月。与其仆过江视胡麻。农人在田者数辈。天正热。日光赫然。忽片云从中起。正罩运身。顷之。阴翳如墨。对面不相识。傍人但闻运连呼曰。告菩萨如一。食顷天气复清。运己仆于地。亲身之衣皆焚灼。而汗衫碧裙无伤。气歹歹未尽。众共扶掖行数十步。入一民家。犹呻吟称苦苦。数声遂死。时年三十四。
　　
　　沈传见冥吏
　　鄱阳士人沈传。早游学校。乡里称善人。家居北关外五里堠之侧。年四十余岁。得伤寒疾。八九日未愈。方困顿伏枕。正黄昏时。一黄衣持藤棒。径从外入。直至床前。全类郡府承局。端立不语。时时回顾寝门外。又一人黑帻而绿袍。捧文书在手。欲入未入。黄衣摇手谓曰。善善。绿袍于袖中取笔展簿。勾去一行。两人遂继踵而去。传惊慑良久。问妻子皆无所睹。怖愈甚。即时汗出如洗。越一日乃瘳。后以寿终。
　　
　　疗蛇毒药
　　临州有人。以弄蛇货药为业。一日。方作场。为蝮所啮。即时殒绝。一臂之大如股。少选。遍身皮胀作黄黑色。遂死。一道人方傍观。出言曰。此人死矣。我有药能疗。但恐毒气益深。或不可活。诸君能相与证明。方敢为出力。众咸竦踊劝之。乃求钱二十文以往。才食顷。奔而至。命汲新水。解裹中药调一升。以杖抉伤者口。灌入之。药尽。觉腹中搰搰然。黄水自其口出。腥秽逆人。四体应手消缩。良久复故。已能起。与未伤时无异。遍拜观者。且郑重谢道人。道人曰。此药不难得。亦甚易办。吾不惜传诸人。乃香白芷一物也。法当以麦门冬汤调服。适事急不暇。姑以水代之。吾今活一人。可行矣。拂袖而去。郭邵州云得其方。鄱阳徼卒。夜直更舍。为蛇啮腹。明旦。赤肿欲裂。以此饮之。即愈。洁己说
　　
　　韩氏放鬼
　　江浙之俗信巫鬼。相传人死。则其魄复还。以其日测之。某日当至。则尽室出避于外。名为避煞。命壮仆或僧守其庐。布灰于地。明日视其迹。云受生为人为异物矣。鄱阳民韩氏妪死。倩族人永宁寺僧宗达宿焉。达瞑目诵经。中夕。闻妪房中有声呜呜然。久之渐厉。若在瓮盎间。蹴蹋四壁。略不少止。达心亦惧。但益诵首楞严咒。至数十过。天将晓。韩氏子亦来。犹闻物触户。声不已。达告之故。偕执杖而入。见一物四尺。首戴一瓮。直来触人。达击之。瓮即破。乃一犬。呦然而出。盖初闭门时。犬先在房中矣。瓮有。伸首呧之。不能出。故戴而号呼耳。谚谓疑心生暗鬼。殆此类乎。宗达说
　　
　　夷坚乙志卷第二十十二事
　　
　　童银匠
　　乐平桐林市童银匠者。为德兴张舍人宅打银。每夕工作。有妇人年二十余岁。容貌可观。携酒肴出共饮。饮罢则共寝。天将晓乃去。凡所持器皿。皆出主人翁家。疑为侍婢也。不敢却。亦不敢言。往来月余。他人知之者。谓曰。吾闻昔日王氏少婢。自缢于此。常为惑怪。尔所见得非此鬼乎。幸为性命计。童甚恐是夜复以酒至。即迎告之曰。人言汝是自缢鬼。果否。妇人惊对曰。谁道那。遽升梁间。吐舌长二尺。而灭。童不敢复留。明日辞去。
　　
　　天宝石移
　　福州福清县大平乡修仁里石竹山。俗曰虾蟆山。去邑十五里。干道二年三月三日夜半后。居民郑周延等。咸闻山上有声如震雷。移时方止。或见门外天星光明。迹其声势。在瑞云院后石竹山上。明旦。相与视之。山顶之东南有大石。方可九丈。飞落半腰间。所过成蹊。阔皆四尺。而山之木石。略无所损。县士李槐云。山下旧有碑。刊囊山妙应师谶语。顷因大水碑失今复在县桥下。其语曰。天宝石移。状元来期。龙爪花红。状元西东。邑境有石陂。唐天宝中所筑。目曰天宝陂。距石竹山财十里。是月集英廷试多士。永福人萧国梁、魁天下。永福在福清西。闽人以为应谶矣。又三年。兴化郑□继之。正在福清之东。状元西东之语。无一不验云。
　　
　　祖寺丞
　　赵公时霈侍郎。政和八年冬。为无为军教授。通判祖翱者。济南人。本法家。尝历大理丞。处身廉谨。以法律为己任。赵尝梦游一小寺。寺旁有池。方不逾寻丈。四周朱栏三重。内一重可高二尺。中高三尺。其外四尺许。赵身在重栏内。去水止三四步。视池中有一浮尸。恶之。方欲越栏出。举足极艰。尸忽起逐人。赵蹴之于水。再欲出。又起如初。复蹴之。至于三。其行稍缓。其容戚戚然。若有所诉。询之云。昔日罪不至死。为通判祖寺丞枉杀。抱冤数年矣。赵曰。祖丞明习法律。于刑狱事尤详敬。决不妄杀人。答曰。此事固非祖公意。然因其疑。遂送他所。竟以死罪定断。故冤有所归。渠寿命不得久。将死矣。聊欲君知之。言讫。即跃入水。赵睨重栏愈高。唯四角差低。甚易之。然卒不可逾越。尸自水中指云。从高处过甚易。遂如其言。踉蹡一举。已出平地。复贺曰。既过此栏。前程无留碍矣。觉而惊异之。时翱适出外邑。迨其归。才五日。得内障目疾。日以益甚。至不能瞻视。乃丐宫祠。又月余。目顿愈。忽中风淫。手足遂废。及得请而归。过梁山泺口。舟坏水入。篙师急救拯。仅能登岸。翱惊惧暴亡。距赵梦不数月。噫囹圄之事。深可畏哉。赵梦中不能问其姓名。及所坐何事。为可惜也。赵公自记此事
　　
　　梦得二兔
　　龙深父。生于辛卯。年二十五岁时。梦入大宫殿。及门。武士门焉。旁列四兔。顾深父曰。以一与尔。俯而取之。得第一枚。褐身而紫脊。抱置于手。武士又呼其后一人。授以次兔。俄又呼深父。复与其一。腹白而毫紫者。负于肩以归。乃寤。时妻方娠。即语之曰。我梦如此。当得子不疑。然必当孪生。汝勿恐。妻闻之惧。泣以告其姑。姑责深父曰。妇人未产子。而以此言恐之。柰何。后三月免身。但生一男子。时乙卯年也。已悟首兔之兆。其子名雱。亦以二十五岁得男子。又已卯年也。然则再得兔。盖有孙之祥。三世皆生于卯。亦异矣。
　　
　　龙世清梦
　　龙世清。建炎中。为处州钤辖。暂摄州事。其后郡守梁颐吉至。以交承之故。凡仓帑事务。悉委之主领。又提举公使库。有过客至郡。梁饷以钱三十万。吏白以谓故事未尝有。龙为作地道。分为三番以与客。梁视事三月。坐寇至失守。罢去。继之者有宿怨。劾其请供给钱过数。即州狱穷治。一郡官稍涉纤芥者。皆坐狱。龙亦收系。惧不得脱。夜梦入荒野间。登古冢。视其中杳然以深。暗黑可畏。手攀墓上草。欲坠未坠。一人不知从何来。持其髻掷于平地。顾而言曰。我高进也。遂惊觉。后两日。温州判官高敏信来。置院鞫勘。一见龙狱辞。曰。太守自以库金与客。何预他人事。释出之。乃知所谓高进者此也。及狱具。梁失官。同坐者皆以谪去。独龙获免。
　　
　　徐三为冥卒
　　湖州乌程县浔溪村民徐三者。绍兴十五年七月中。暴死。四日而苏。言追至冥府。主者据案。皂吏满前。引问平生既毕。授以铁棰。使为狱卒。立殿下。凡呼他囚姓名。即与同列驱而进。吏前数其过恶。令持棰笞击。应手为血。以水噀之。乃复为人。如是者非一。良久事稍间。纵步庑下。过一室。榜曰判官院。陈列帏帐几格。细视其人。盖故主翁王蕴监税也。询所以来。备言始末。且力丐归。蕴许诺。与俱过他府。令坐门外。须臾出呼曰。汝未当来此。今可复生。手书牒见付。使亟还。且云。我在此极不恶。但乏钱及纸笔为用。汝归语吾家。速焚钱百万。纸二百张。笔二十枝。寄我。阳间焚钱不谨。多碎乱。此中无人能串治。当用时殊费力。宜以帕子包而焚之。勿忘也。又取首掠系左臂。曰。恐吾家人不汝信。此吾终时物。可持以为验。即泣谢。踊跃而出。中路频有鬼神呵阻。示以牒乃免。益疾走。登高山。跌而寤。未暇诣王氏。既而复死。明日。王氏遣信来责曰。昨夜梦监税言向来事。何不早告我。自是三日始再苏。言某神遮留。令作竞渡戏。视左臂所系首掠犹存。封识宛然。徐后七年。至秀州魏塘。为方氏佣耕。又七年。以负租谷不能偿。泛舟遁归其乡。过太湖。全家溺死。子弟景裴说方氏婿也
　　
　　神霄宫商人
　　古象戴确者。京师人。年十二岁时。从父兄游常州。入神霄宫。访道士不遇。出至门。有商人语阍者。吾欲见知宫。时道教尊重。出入门皆有厉禁。阍者索姓名及剌谒。此人不与。纷争良久。捽阍于地。欧之。径入户。诸戴恐其累己。皆舍去。此人既入。即不见。而于厨屋内遍壁上下。皆书吕洞宾至四字。知宫者闻之。拊膺太息曰。神仙过我而不得见。命也。明日。欢传一州。后三日。戴氏诸人饭于僧寺。确起如厕。还就石槽盥手。傍一人俯首涤筹。一客相对与共语。确望客容貌。盖神霄所见者。趋前再拜。其人惊问何故。曰。公乃吕先生也。具以前事告。其人笑命就瓮取水一杯。自饮其半。以其半与确。确饮之。出白其父。奔至厕所访之。无及矣。确既长。能为费孝先轨革卦影。名曰古象。后居临安三桥为卜肆。有丐者结束为道人。蓝缕憔悴。以淘渠取给。尝为倡女舍后除秽。确心窃怜之。明日。延之坐。具食。谓曰。君名为道人。须有所奉事高真像貌。今日日从役污渠中。所得几何。况于入倡家。衣服手足。皆不洁清。得无反招罪咎。道人谢实有之。特牵于糊口不暇恤。确赠以钱二百。忽笑曰。颇相忆乎。确愕然不省。曰。方见君于此。不忆也。道人曰。五十年前。君遇吕翁于常州僧寺。时有据石涤筹者。识之乎。我是也。确惊谢。方欲询姓名。长揖而去。自是不复见。确自饮残水后。至七十余岁。无一日病苦。赵立说
　　
　　城隍门客
　　建康士人陈尧道。字德广。死之三年。同舍郭九德。梦之如平生。郭曰。公已死。那得复来。陈云。吾为城隍作门客。掌笺记。甚劳苦。今日主人赴阴山宴集。阴山庙在南门外十里始得暇。故来见君。因问其家父母兄弟。泣下久之。郭曰。公既为城隍客。当知吾乡今岁秋举与来春登科人姓名。曰。此非我所职。别有掌桂籍者。归当扣之。居数日。又梦曰。君来春必及第。我与君雅素。故告君。他虽知之。不敢泄也。郭果以明年第进士。又有刘子固者。与尧道同里巷。其妹婿黄森。贤而有文。父为吏。负官钱。身死家破。森亦不得志以死。死数月。其妻在兄家。忽着森在时衣。与兄长揖。容止音声如真。子固惊怆。呼其字曰。元功。君今安在。曰。森平生苦学。望一青衫不可得。比蒙陈德广力。见荐于城隍为判官。有典掌。绿袍槐简。绝胜在生时。恐吾妻相念。故来告之。子固问来春乡人谁及第。曰。但有郭九德一人耳。有顷乃去。其言与前梦合。方德说
　　
　　潞府鬼
　　潞州签判厅。在府治西。相传强鬼宅其中。无敢居者。但以为防城油药库。安阳王审言。为司法参军。当春时。与同寮来之。邵綦亢。数人。携妓载酒。往游焉。且诣后园习射。射毕。酣饮于堂。忽闻屏后笑声。如伟丈夫。一坐尽惊。客中有胆气者。呼问曰。所笑何事。答曰。身居此久。壹郁不自聊。知诸君春游。羡人生之乐。不觉失声耳。能饮乎。曰。甚善。客起酌巨杯。翻手置屏内。即有接者。又闻引满称快声。俄掷空杯出。客又问曰。君为烈士。当精于弓矢。能一发乎。曰。敢不为君欢。然当小相避也。既以弓矢入。众各负壁坐。少焉一矢破屏纸而出。捷疾中的不少偏。始敬异之。皆起曰。敢问君为何代人。姓名为何。何以终此地。曰。吾姓贺兰。名鋈。语未竟。或唒其名不雅驯。怒曰。君何不学。岂不见诗小戎篇阴靷鋈续者乎。遂言曰。鋈生于唐大历间。因至昭义。谒节度使李抱真。干以平山东之策。为谗口所谮。见杀于此地。身首异处。骸骨云廾不收。经数百年。逢人必申诉。往往以鬼物见待。怖而出。故沉沦至今。诸君俊人也。颇相哀否。坐客皆愀然。有问以休咎者。一一询官氏。徐而语曰。来司户位至侍从。然享寿之永。则不若王司法。时诸曹吏士及官奴。见如是皆奔归。欢传一州。太守马玿中玉。独不信。以为僚吏湎于酒。兴妄言。尽械系其从卒。且将论劾之。众惧。各散去。明日。中玉自至其处。察视之。屏上穴纸固在。命发堂门鏁。鏁已开。门闭如初。呼健卒并力推扉。牢不可启。巳而大声起于梁间。叱曰。汝何敢尔。独不记作星子尉时某事耶。中玉趋而出。自是无人复敢往。同户乃来之。邵果为工部侍郎。审言以列大夫知莱州。寿七十五而卒。王公明说。莱州乃其伯祖也。余中口及第。括异志亦载此事甚略。误以审言为王丕。它皆不同。
　　
　　王祖德
　　成都人承信郎王祖德。绍兴三十一年。来临安。得监卬州作院。既之官矣。闻虞并甫以兵部尚书。宣谕陕西。即求四川制置司檄。以禀议为名。往秦州上谒。未及用。以岁六月客死于秦。虞公遣卒护其柩。且先以讯报其家。王氏即日发丧哭。设位于堂。既而柩至。蜀人风俗重中元节。率以前两日祀先。列荤馔以供。及节日。则诣佛寺为盂兰盆斋。唯王氏以有服。但用望日就几筵办祭。正行礼未竟。一卒抱胡床从外入。汗流彻体。曰。作院受性太急。自秦州兼程归。凡四昼夜抵此。将至矣。俄而六人荷一轿至。亦皆有悴色。轿中人径升于堂。据东榻坐。乃祖德也。呼其妻语曰。欲归甚久。为虞尚书苦留。近方得脱。行役不胜倦。传闻人以我为死。欲坏我生计尔。当已信之。妻曰。向接虞公书。报君没于秦。灵輀前日已至。何为尔。始笑曰。汝勿怖。吾实死矣。吾闻家中议卖宅。宅乃祖业也。安得货。吾所宝黄筌郭熙山水李成寒林凡十轴。闻已持出议价。吾下世几何时。未至穷乏。何忍遽如是。吾思家甚切。无由可归。今日以中元节冥府给假。故得暂来。然亦不能久。又呼所爱婢子。恩意周尽。是时一家如痴。不能辨生死。忽青烟从地起。跬步不相识。烟止寂无所见。关寿卿耆孙馆于夹街之居。见户外扰扰。亟往视之。已灭矣。
　　
　　蜀州女子
　　彭州人苏彦质。为蜀州录事参军。有女年八九岁。因戏于床隅。视地上小穴通明。探之以管陷焉。走报其父。持长竿测之。其深至竿抄不能极。及取出。有败绛帛挂于上。大异之。呼役夫斸其地。逾丈许。得枯骸一躯。首足皆备。即敛而葬诸原。明日。忽有好女子游于室中。家人逼而问之。辄避入壁罅。终莫得致诘。是时郡有陈愈秀才者。从阆中来。善相人。且能以道术却鬼魅。召使视之。俄一妇人至。曰。妾本汉州段家女。许适同郡唐氏。将嫁矣。而唐氏以吾家倏贫。竟负元约。既不得复嫁。遂卖身为此州费录曹妾。不幸以颜色见宠于主人。为主母生瘗于地下。阅数年矣。非苏公改葬。当为滞魄。但初出土时。役者不细谨。锄妾胫骨欲断。今不能行。不得已留此。非有他也。陈曰。欲去何难。吾为汝计。取纸翦成人形。曰。用以驮汝。乃笑谢而退。是夜彦质嫂。梦一仆夫背负此女来。再拜辞去。二事皆黄仲秉说
　　
　　饮食忌
　　食黄颡鱼不可服荆芥。食蜜不可食鲊。食河豚不可服风药。皆信而有证。吴人魏几道志在妻家啖黄鱼羹罢。采荆芥和茶而饮。少焉足底奇庠。上彻心肺。跣走行沙中。驰宕如狂。足皮皆破欲裂。急求解毒药饵之。几两日乃止。韶州月华寺侧。民家设僧供。新蜜方熟。群僧饱食之。别院长老两人。还至半道。遇村虚卖鲊。不能忍馋。买食尽半斤。是夕皆死。李怫郎中过常州。王子云缙为郡。招之晨餐。办河豚为馔。李以素不食。遣归饷其妻。妻方平明服药。不以为虑。啜之甚美。即时口鼻流血而绝。李未终席。讣音至矣。前一事魏几道。中一事月华长老悟宗。后一事王日严说。
　　
　　  夷坚丙志
　　夷坚丙志序
　　
　　始予萃夷坚二书。颛以鸠异崇怪。本无意于纂述人事。及称人之恶也。然得于容易。或急于满卷秩成编。故颇违初心。如甲志中人为飞禽。乙志中建昌黄氏冤冯当可江毛心事。皆大不然。其究乃至于诬善。又董氏侠妇人事。亦不尽如所说。盖以告者过。或予听焉不审。为竦然以惭。既删削是正。而冗部所储。可为第三书者。又已襞积。惩前之过。止不欲为。然习气所溺。欲罢不能。而好事君子复纵臾之。辄私自恕曰。但谈鬼神之事足矣。毋庸及其它。于是取为丙志。亦二十卷。凡二百六十七事云。干道七年五月十八日。洪迈景卢叙。
　　
　　夷坚丙志卷第一八事
　　
　　九圣奇鬼
　　永嘉薛季宣、字士隆、左司郎中徽言之子也。隆兴二年秋、比邻沈氏母病。宣遣子沄、与何氏二甥问之。其家方命巫沈安之。治鬼。沄与二甥皆见神将着戎服。长数寸。见于茶托上。饮食言语。与人不殊。得沈氏亡妾。挟与偕去。追沈母之魂。顷刻而至。形如生。身化为流光。入母顶。疾为稍间。沄归。夸语薛族。神其事。时从女之夫家。苦魈怪。女积抱心恙。邀安之视之。执二魈焉。状类猴而手足不具。神将曰。其三远遁。请得追迹。俄甲士数百。建旗来前。旗章画三辰八卦。舒光烨然。器械悉具。弩梁施八龙首。机藏柄中。触一机则八龙张吻受箭。激而发之。跃如也。无何缚三魈至。又执二人。一青巾。一髽髻。皆木叶被体。命置狱考竟。地狱百毒。汤镬剉碓。随索随见。鬼形糜碎。死而复苏屡矣。讫不承。安之呼别将蓝面跨马者讯治。叱左右考鞫。亲折鬼四支。投于空而承以槊。大抵不能过前酷。而鬼屈服受辞。具言乃宅旁树。刳其腹得一卷书。曰、此女魂也。投之于口。亦入其顶中。是夕小愈。明日、神将言魈党三辈。挟大力。不肯就逮。方以兵见拒。请击之。遽发卒数万。且召会城隍五岳兵。侦候络绎。既而告败。或有为所劓刖。窜而归者。曰、通郡郭为战场。我军巷斗。皆不利。又遣铁帻将率十倍之众以往。亦败。安之色不怡。烧符追玉笥三雷院兵为援。会日暮不决。后二日、始有执旗来献捷者。如世间捷旗。而后加谨报二字。得一酋。冕服而朱缨械之。大青鬼称为雷部。凭空立。云气复冒其体。鼓于云间。霆声再震。金蛇长数丈。乘电光入幽圄中。沄及何甥谓与常雷电亡异。而余人不觉。其夜神将曰、闻远方神物为诸鬼地。且将劫吾狱。命槛车锢囚于内。罗甲卒卫守。安之焚楮镪数万以犒士。既焚、则已班给。人才得七钱。数日、女疾如故。安之复领神将来曰、女魂又为鬼所夺矣。于是解发禹步。仗剑呵祝。每俘获必囚之。何甥自是无所睹。沄见神将形渐长大如人。揖季宣就席。与论鬼神之事。曰、非是真有。原皆起于人心。人心存而有之。无无有有。盖无所致诘。又语沄问学。曰、当读睿智显谟两先生文集。告以世无此书。曰、书已为秦政焚灭矣。承烈先生者、显谟先生子也。其意盖指帝尧及文王武王。又曰。人无信不立。果知自信。则先王之道、可由学而致。宣外甥久病疟。女兄睹此事敬异之。神即傍顾曰、闻亲戚间有鬼疟。可并案也。安之不许。明日、女兄来假室治甥病。神降者三人。其一类左司公。呼宣小字曰、虎儿。吾汝父也。今为天上明威王。位在岳飞右。吾兄吏部嘉言待制弼姻家孙秘丞端朝分将五雷兵。亦为三明。当与孙公过汝。宜治具以待。凡捕得七鬼。悉系狱。迨夜下漏。呼囚大略如人世。明日、神将来甚众。自此不复离堂户。或称南北斗真武岳帝。灌口神君、成汤、高宗、伊尹、周公、陈抟、司马温公者。又言尧舜在天为左右相。文王典枢密。孔子居翰苑。其语多野鄙可笑。阎罗王续至。望神将再拜谒。饬阴吏索薛氏先亡者。得男女十有六人。宣父母及外舅孙公咸在。皆公服帔裳。一家婢仆悉见。席罢。曰、狱事未竟。明当再来。今日馔具殊薄恶。后必加丰。令足以成礼。遂去。独留两偏将徼巡。沄出、见吏士塞途。所经祠庙。主者迎谒。一走卒还白曰、上天以下元考功。吾王转飞天大神。王以元帅董督五院矣。五院者、安之所行法也。宣兄宁仲窃怪之。诵言曰、此奇鬼附托。不足复祀。宣曰、鬼神固难知。既称吾先人。安得不祭。神将稍不怿。为奏诬宁仲等不孝。请于帝减其算。旋得诏报可。意欲以惧宣。明夜十六人复集。自设供张。变堂奥为广庭。幄帟皆锦绣。器用皆金玉。男子貂蝉冕服。妇人袆衣。侍女珠翠。金石备乐。如埙篪柷敔之属。沄所未尝见。酒既酣。奏妓为泼寒胡曼延龙爵之戏。千诡万态。听其音调。若因风自远而至。伶官致语。多谶未来事。或诮不已。信者皆粗俗。持两端。自相缪戾。颇觉人议已。左司者哭而言曰、汝谓死而无知可乎。殆有相荧惑者。非汝之过。可绘我与孙公像。并所事神将祠于室。宣曰、大人死为天神。甚善。子孙当蒙福。不宜见怪。以邀非正之享。今其绝影响。勿复来。应曰、诺。诘旦、久未起。妻淑者、秘丞女也。亦疑以为不可复祀。宣未对。所谓左司秘丞者、已泣于床隅。曰、真绝我乎。淑曰、阿舅阿父幸见临。何为造儿女子床下。皆大惭。曰、汝言是也。吾即去。遂跨虎以出。淑谓长姒吾翁吾父皆正人。必不为此。殆是假其名而窃食者。语竟、即有驱先二人来。曰、此等皆妄也。真飞天王使我捕之。宣叱曰、汝辈魑魅亡状。又欲以真飞天诳我。拔剑击之。则复其本质。少焉尽室皆魈。移时乃没。明日、沄诵书堂上。又有启户者曰、二魈已伏诛。吾来报子。宣以剑拂其处。血光赫然。它奇形异状者踵至。皆计穷舍去。其一盘辟于廷。曰、昼日吾无可柰何。夜能苦子耳。及夜径来逼沄。宣抱之于怀。魈将以物置沄口。宣掩之。沄于手中得药。投诸地。有声堕宣指间。疮即隐起。已又投食器中。淑取食之。无伤也。夜半不去。沄困急闷闷不自持。默诵周易干卦。似小定。既而复然。淑取真武象挂于傍。沄觉如人噀水入身中。冷若冰雪。魈化为光气。穿牖而灭。精神始宁。薛氏议呼道士行正法。魈历指其短。惟不及张。彦华偶随请而至。魈诈称旧仆陈德华。叱令吐实。曰、我西庙五通九圣也。沈安之所事。皆吾魈属。此郡人事我谨。唯薛氏不然。故因沈巫以绐之。欲害其子。今手足俱露。请从此别。华去之明日。妖复作。攻沄益甚。华始命考召。沄见神人散发飞空。乘铁火轮。魅以药瓢迎拒之。人轮皆丧。九圣者、自称神将。着纱帽赭服。与道士并。步(止)噀水。略无忌惮。华归焚章上奏。扫室为狱。置灰焉。明旦阅灰迹。一鬼一妇人就系。狱吏朱衣在傍立。空中鬼反呼正神为贼将。言曰、勿得以戈摏我。我为王邦佐。铁心石肠人也。汝何能为。趣修我庙乃已。宣不复问。领仆毁其庙。悉断土偶首。初沄梦为群猴舁入穴。青色鬼牵虎龂龂然。于是□其像。庙既坏。邦佐方引咎。请于沄。宣还家。续□七人至。其一自名萧邦贡。沄呼曰、神将胡不擒此。即有大星出中庭。云烝其下。三魈扶摇而上。旋致于灰室。其四脱走。火轮石斧。交涌云际。凡俘鬼二十一。皆斩首。其十五尸。印火文于背。曰山魈不道。天命诛之。其六尸印文。称古埋伏尸不着坟墓。害及十人者。竿枭其首以徇。是夕启狱。灰迹从横凌乱。而絷者才五辈。将上送北酆。金甲神持黄纸符饬示沄。上为列星九。中画黑杀符。下云大小鬼神邪道者并诛之。沄录示华。华喜曰、上帝有命矣。质明诣狱问吏。吏白制饬已定。行刑可也。首恶非王邦佐。实萧文佐。萧忠彦、李不逮。余不可胜计。姓名不足问也。甲卒以木驴石砭火印木丸之属。列廷下。吏具成案律书盈几。呼军正案法。一吏捧策书至。曰、已有特旨。无庸以律令从事。先列罪于漆板。易以朱榜。金填之。立大旗。书太清天枢院。下揭牌曰、奉饬某神将行刑。吏以引示沄曰、有饬诸魈并其所偶。一切案诛之。五雷判官者进。曰、元恶毙以阴雷。皆三生三死。次十五人支解。余阴雷击之。引三魈震于前。酌水灌顶。旋复活。如是三击乃死。以篮盛尸去。三朱榜标其后。曰九圣、曰山魈、曰五通。罪皆有状。使徇于庙。相次以驴床钉二男四女及六魈。刽者朱帕首。虎文衣。亦各书其罪。一人乃旧婢华奴。以震死而为厉者。一人非命而为木魅者。男强死而行疫者。魈正神而邪行者。诈称九圣者。窃正神之庙食者。生不守正。死为邪鬼。杀人误国。无所不至。而踪迹诡秘如某人者。皆先啖以食。吞以木丸而后脔之。其毙于雷火者。又二十二人。竟刑皆失所在。武吏持天枢院牒致宣曰、山魈之戮。非本院敢违天律。为据臣僚奏请。专饬施行。牒请照会。初郡人事九圣淫祠。久为民患。及是光响讫熄。自沈巫治从女病。以十月七日、迨二十八日乃毕事。首尾逾再旬。彦华所降天人。与沈巫之怪。无以异。弟语音如钟磬金玉。细若婴儿。而怪声则重浊类人云。宣恨其始以轻信召祸。自为文曰、志过。纪本末尤详。予采取其大概。着诸此。沄时方十四五岁。
　　
　　陈舜民
　　晋江主簿陈舜民、被檄诣福州、未至三驿。已就馆。从者皆出外。独坐于堂。有妇人自东偏房出。着淡黄。衫靓装甚济。徘徊堂上。歌新水词两阕。舜民知其鬼物。默诵天蓬咒。殊不顾。缓步低唱。其容如初。舜民益疾诵咒。声渐厉。妇人頩然怒曰。何必如此。趋入房。乃不见。梁叔子参政说。
　　
　　贡院鬼
　　临安贡院。故多怪物。吏卒往往见之。干道元年秋试。黄仲秉钧胡长文元质芮国瑞辉昌禹功永为考试官。国子监胥长柳荣。独处一室。病痁昼卧。一男子。一妇人。携手而入。招荣曰、门外极可观。君柰何独块处此。荣不应。就榻强挽之。荣起坐。澄念诵天蓬咒。才数句。两人即趋出。禹功之仆。取汤于中堂。觉如人疾步相蹑者。心颇动。望堂上灯光。方敢回顾。乃白鹅一群。叱之即没。长文之小史。从堂后中间过。遇妇人高髻盛服。凭阑坐。不见其足。稍前视之。已失矣。持更者言。每夕必见此鬼往来云。
　　
　　东桥土地
　　李允升者、以进士登第。用枢密使汪明远荐。得上元令。归宜兴待阙。梦县之东桥土地遣人来迎。云当作交代。允升辞以当赴官。不愿为此职。土偶甚怒。曰、汝且去上元满一任。允升到官二年。以事去。竟用赃罪。徙岭南。
　　
　　阎罗王
　　林衡、字平甫。平生仕宦。以刚猛疾恶自任。尝知秀州。年过八十。乃以荐被召。除直敷文阁。既而言者以为不当得罢归。归而病。病且革。见吏抱案牍来。纸尾大书阎罗王林。请衡花书名。衡觉以语其家。前此二十年。盖尝梦当为此职。秘不敢言。今其不免矣。家人忧之。少日遂卒。卒之夕。秀州精严寺僧十余人。同梦出南门迎阎罗王。车中坐者、俨然林君也。衡居于秀之南门外。时干道二年。二事方务德说。
　　
　　文氏女
　　干道三年四月、永州文氏女及笄。已定昏将嫁。前两夕。梦黄衣人领至官曹。判官绿袍戴帻。迎谓曰、且得汝来。此间错了公事。起大狱十五六年。累人不少。汝且归。明日复来。遂觉。以白父母。殊不晓其言。次夕。又梦至殿下。王者据案坐。判官抱文牍以上。王判云、改正。即有人持汤一杯。于廷下饮之。极腥恶。出门而寤。则化为男子矣。父母惊遣报婿。婿家以为本非女子。特以诈绐人。投牒讼于州。案验得实。乃已。其语音态度。犹与女不异。但改衣男服尔。婿家复欲妻之以女云。
　　
　　神乞帘
　　永州谯门相对有小庙。庙神见梦于录事参军何生。曰、吾一方土地神耳。非王侯也。郡守每出入。必径祠下。我辄趋避之。殊不自安。就君乞一帘蔽我。如其言。明日梦来谢。化州守何休说。录事之子也。
　　
　　南岳判官
　　李摭、字德粹、济南人。建炎初、度江寓居缙云。调台州教授。单车赴官。与州钤辖赵士垚善。以官舍去学远。请于赵。愿易其处。赵许之。既徙家往居。摭稍葺钤辖廨。且谒告归迎妻子。未还。教授廨内有小楼。赵氏之人至其上。闻驰马呼噪声。恐而下。则歌吹间作。如大合乐。遽以告赵。即日反故宅。摭还亦但处元廨中。久之从容谓赵曰、吾前生为天曹录事。坐有过谪居人间。而吾平生操心复不善。故所享殊弗永。去此半月。当发恶疮死。敢以后事累君。赵噩然曰、必无是理。勿妄言。才旬日。疽生于脑。信宿侵淫见骨。果死。死数日、家方饭僧。庖婢在房。举止骤与常异。自称教授来。遣仆急邀赵。赵至。婢泣而言曰、摭死矣。以在生隐恶。受谴至重。可令吾家用今夕设醮。谢罪于天。赵即呼道士如其请。婢着青袍执简戴帻。雍容出拜。外间闻之。争入观。婢炷香跪炉。与官人无少异。醮竟、又谓赵曰、已蒙道力。得脱苦趣。犹当为异类。只在郡城某桥下。过三日、幸一视我。三日往焉。见巨黑蟒蟠屈土中。半露其脊。赵酹之以酒。他日、婢复作摭来。又邀赵谓曰、蟒祸已免。今为南岳判官。威权况味。非阳官可及。得请于上天。许般家矣。遗骸满室。唯君是托焉。赵责之曰、君为士人。岂不知书不孝有三无后为大。君既不幸早世。而令一家共入鬼录可乎。婢不复答。少顷即苏。未几摭妻继亡。三子皆幼。凡其送终之事。赵悉办之。摭从兄德升尚书擢后居天台。始收恤其孤云。赵之子不拙说。
　　
　　夷坚丙志卷第二十事
　　
　　舞阳侯庙
　　冯当可时行为万州守。郡有舞阳侯樊哙庙。民俗奉之甚谨。冯以为哙从汉高祖入蜀汉。未久即还定三秦。取项羽。未尝复西。而万州落南已深。与黔中接。非哙所得至也。是必夷祅之鬼。假托附着。以取血食尔。法不当祀。即日撤其祠。未几出视事。见伟丈夫被甲持戟。仪状甚武。坐于公庭上。冯知其怪也。叱之。掀髯怒曰、吾乃汉舞阳侯。庙食于兹地千岁矣。何负于君。而见毁撤。吾无所归。今当与君同处此。冯以所疑质责之。其人自言为真哙不已。冯奋曰、借使真樊哙。亦何足道。历诋其平生所为。不少慑。神无以为计。奄奄而灭。自是虽不复形见。然日挠其家。冯之子年七八岁。屡执缚于大木之杪。如是数月。冯用公事去郡。然后已。
　　
　　魏秀才
　　成都双流县宇文氏、大族也。即僧寺为书堂极广。延士人魏君。诲其群从子弟。它日家有姻礼。张乐命伎。优伶之戏甚盛。诸生皆往观。至暮、僮仆数辈亦委去。魏独处室中。心颇动。上堂欲寻僧。而诸僧适出民家作佛事。阖寺悄然。乃反室张灯而坐。夏夜盛热。牕牖穿漏。松竹凄戛。明月满庭。一妇人数往来。知其鬼也。外户犹未闭。不敢起。益添膏油。数挑灯。举手颤掉。误触灯灭。不胜恐。急登床。引帐自蔽。时时望庭下妇人。固自若也。既又触帐绳绝。帐随坠。荡然一榻。空无遮阑。愈益惧。不觉昏睡。及寤。妇人已在侧。魏苍黄无计。运枕掷之。妇人怅惋惊起不复出外。但绕室徘徊。且笑且泣。鸡初鸣。忽趋出。少焉僧尽归。呼语其故。乃三日前民家菆一柩于此。今所见盖其自鬼云。
　　
　　蜀州红梅仙
　　旧传蜀州州治。有所谓红梅仙者。绍兴中。王相之为守。延资中人李石为馆客。石年少才隽。勇于见异。戏作两小诗。书屏间以挑之。明日便题一章于后。若相酬答。他日郡宴客。中夕方散。石已寝。见一女子。背榻踞胡床而坐。问之不对。疑司理遣官奴来相污染为谑。或使君侍妾。乘主父被酒而私出者。不然。则鬼也。自谋曰、三者必居一于此矣。不如杀之。犹足以立清名于世。取剑奋而前。女子起行。相去数步间。逐之出户。俄跃升高木上。奄冉而灭。石始大恐。欲反室。足弱不能动。会持更卒振铃至前。乃与俱还。次夕又至。初觉暗中如小圆光。渐隐隐辨人物。已而成人形。虽不敢与语。然财合眼。必见之。其友赵庄叔逵辈两三人。同结科举课。来共宿。石嘱之曰、必相与唤我。无令熟寐。以堕鬼计。然自是不复可脱。后如成都。亦随以至。或教之曰、青城丈人观。神仙窟宅也。君第往。彼必不敢来。既而亦然。石追悔前戏。付之于无可柰何。久之归东川。过灵泉县朱真人分栋山下。将入简州境。始不见。盖岁余乃绝。石字知几。干道中为尚书郎。
　　
　　刘小五郎
　　汉州德阳人刘小五郎。已就寝。闻门外人争哄。一卒入呼之。不觉随以行。回顾则身元在床上。审其死。意殊怆然。才及门。见老妪携一女子。气貌悲忿。别有两大神。自言城隍及里域主者。取大镜照之。寒气逼人。毛发皆立。其中若人相杀伤状。二神曰、非也。此女自为南剑州刘五郎所杀。君乃汉州刘小五郎。了无相干。吾固知其误而早来。必欲入君门。所以纷争者。吾止之不听故也。今但善还无恐。女子闻此言。泫然泣下。叹曰、茫茫寻不得。漠漠归长夜。遂舍去。刘生即苏。
　　
　　罗赤脚
　　罗赤脚、名晏。阆中人。少时遇异人携以出。归而有所悟解。宣和中。或言于朝。赐封静应处士。张魏公宣抚陕蜀。延致军中。金虏攻饶风关。尽锐迭出。大将吴玠御之。杀伤相当。犹坚持不去。公以为忧。罗曰、相公勿恐。明日虏遁矣。有如不然。晏当伏鈇质。以受误军之罪。明日果引而归。公始敬异之。连奏为太和冲夷先生。好游汉州。每至必馆于王志行朝奉家。王氏传三世见之矣。其事志行夫妇。礼甚敬。曰、吾前身父母也。绍兴丙辰岁。蜀大饥。志行买妾于流民中。姿貌甚丽。罗见而骇曰、此人安得在公家。留之稍久。得祸将不细。当相为除之。命煮水数斗。取灶下灰一篮。唤妾前。以巾蒙其首。而注汤于灰上。烟气勃勃然。妾即仆地。盖枯骨一具也。罗曰、渠来时经女僧否。今安在。曰、在某处。亟呼之。伺且至。则又以巾蒙枯骨。复为人形。举止姿态。与初时不异。遂付于僧。而取其直。志行从弟志举。登第归。罗见之他所。授以书一卷。缄其外。戒曰、还家逢不如意事。则启之。及家三日而闻母讣。试发书。乃画一官人绿袍骑马。前列贺客。最后舆一柩。凶服者随之而哭。广都龙华寺者。宇文氏功德院也。罗与主僧坐。忽起曰、房令人来。僧惊问何在。曰、入祠堂矣。僧谓其怪诞。明日。宇文时中信至。其妻房氏。正以前一日死。尝往杨村镇。馆于陈氏。夜如厕。奔而还。曰、异事异事。适四白衣人逾垣入圃中。陈氏皆惧。罗曰、无预君事。明晨当知之。及旦、圃人告羊生四子。绍兴三十年。在盐亭得疾。寓讯如温江。求迎于李芝提刑家。李遣数仆来。罗病良愈。即上道。戒其仆曰、自此而左。唯金堂路近。且易行。然吾不欲往。愿从广汉。或它涂以西。幸无误。仆应曰、诺。退而背其言。行抵古城镇。罗闷然不怡。曰、汝诸人必置我死地。固语汝勿为此来。今无及矣。是夕病复作。古城者、金堂属镇也。又温江而殂。蜀人以为年百七八十岁矣。士人往问科名得失。奇应如神。兹不载。
　　
　　赵缩手
　　赵缩手者、不知其名。本普州士人也。少年时。父母与钱令买书于成都。及半涂。有方外之遇。遂弃家出游。至绍兴末。盖百余岁矣。喜来彭汉间。行则缩两手于胸次。以是得名。人延之食。不以多寡辄尽。饮之酒。自一杯至百杯皆不辞。或终日不饮食。亦怡然自乐。尝于醉中放言文潞公入蜀事。历历有本末。他日复询之。曰、不知也。萧仲秉钧家写其真事之。成都人房伟为赞云、养气近术。谈道近禅。被褐怀玉。其乐也天。欲去即去。欲住即往。缩手袖间。孰测其故。赵见而笑曰、养气安得谓之术。禅与道一也。安有二。我缩手于胸。非袖间也。取笔续曰。似驴无觜。似牛无角。文殊普贤。摸索不着。又自赞曰、红尘中白云里。好个道人活计。无事东行西行。有时半醒半醉。相逢大笑高谈。不是胡歌虏沸。除非同道方知。同道世间有几。绵竹人袁仲举。久病起。遇赵过门。邀入饮以酒。问曰、吾疾状如此。先生将柰何。赵不答。但歌词一阕。曰、我有屋三间。柱用八山。周回四壁海遮阑。万象森罗为斗栱。瓦盖青天无漏。得多年结就因缘。修成功行满三年。降得火龙伏得虎。陆地通仙。云此吕洞宾所作也。吾亦有一篇。又歌曰、损屋一间儿。好与支持。休教风雨等闲欺。觅个带修安稳路。休遣人知。须是着便宜。运转临时。祅知险里却防危。透得玄关归去路。方步云梯。歌罢、满引数杯。无所言而去。仲秉正与偕行。徐问其故。曰、观吾词意可见矣。后旬日、袁果死。什邡县风俗。每以正月作卫真人生日。道众毕会。赵亦往。寓于居人谢氏。先一夕告之曰。住君家不为便。假我此榻。吾将有所之。拂旦径趋对门小寺。得一室。据榻趺坐。傍人怪其不言。就视已卒矣。会者数千人。争先来观。以香火致敬。越三日火化。其骨钩联如锁子云。
　　
　　长道渔翁
　　兴州长道民。以钓鱼为业。家在嘉陵江北。每日必拏小舟过江南。垂纶于石上。至晡而返。老矣尚自力不辍。一日且暮。犹不归。妻子遥望之。民宛然据石如常时。而呼之不应。疑以为得疾。其子遽鼓桌往视。见蓑衣覆其体。是日未尝雨。民元不持蓑笠行。既至已死。但蚯蚓遍满身中。咂啮不置。若披蓑茸茸然。盖平生取鱼用蚓为饵也。
　　
　　守约长老
　　汉州杨村镇三圣寺。长老守约。彭州人。元受业于州之白鹿山。既死。其弟子在山中者梦之。曰、吾已托身异类。只在山下某人家。宜来视我。弟子觉而泣。明日往访焉。得一犬。四体纯黑。唯腹下白毛一丛。俨然成守约两字。乃赎取以归。
　　
　　朱真人
　　成都民李氏、居郡城北。尝有丐者至。容体垢污可憎。与之钱不肯去。叱逐之。入于门侧。遂隐不见。李氏虽怪咤。然不测为何人。后三日、别一道士至。顾其家人言曰、汝家光采顿异。殆有神仙过此者。曰。无之。道士指左扉拱手曰、此灵泉朱真人象也。始谛视之。面目冠裳。历历可辨。道士曰、真人来而君不识。岂非命乎。吾能以绘事加其上。当为君出力。使郡人瞻仰。即探囊中取丹粉之属。随手点缀。俄顷间而成。美髯长眉。容采光润。宛然神仙中人。李氏惊喜。呼妻子稽首百拜。道士曰、犹有一处未了。吾只在对街天庆观。今姑归。晚当复来。不揖而出。过期杳不至。就问之。盖未尝有此人也。李氏愈恨其不遇。揭扉施观中。张忠定参政焘为府帅。为建小殿以奉焉。
　　
　　聂从志
　　仪州华亭人聂从志。良医也。邑丞妻李氏。病垂死。治之得生。李氏美而淫。慕聂之貌。他日丞往傍郡。李伪称有疾。使邀之。伺其至。语之曰、我几入鬼录。赖君复生。顾世间物无足以报德。愿以此身供枕席之奉。聂惊惧。但巽词谢。李垂涕固请。辞情愈哀。聂不敢答。趋而出。径还家。再招不复往。迨夜、李盛饰冶容。扣门就之。持其手曰。君必从我。聂绝袖脱去。乃止。亦未尝与人言。后岁余。仪州推官黄靖国病。阴吏逮入冥证事。且还。一吏揖使少留。将有所睹。又行至河边。见狱吏捽一妇人。持刀剖其腹擢其肠而涤之。傍有僧语曰、此乃子同官某之妻也。欲与医者聂生通。聂不许。见好色而不动心。可谓善士。其人寿止六十。以此阴德。遂延一纪、仍世世赐子孙一人官。妇人减算、如聂所增之数。所以荡涤肠胃者。除其淫也。靖国素与聂善。既苏。密往询之。聂惊曰、方私语时。无一人闻者。而奔来之夕。吾独处室中。此唯妇人与吾知尔。君安所得闻靖国具以告。由是播于众口。时熙宁初也。王敏仲劝善录。书其事。他曲折甚详。然颇有小异。又无聂君名及李氏姓。聂死后。一子登科。其孙曰图南。绍兴中。为汉州雒县丞。属仙井喻迪孑(甫)汝砺作隐德诗数百言。以发潜德。其词曰、太虚八境初无二。中有道人常洞视。借问道人何等公。从志其名聂其氏。华亭春酣战桃李。香气入帘人破睡。凌波微步度劳尘。栀子同心传密意。道人不动如澄水。看破新装小年纪。回身向郎郎忍弃。愁眺月华空掩涕。含羞转态春百媚。而我定心初不起。世人悠悠初未知。故有冥籍还见记。仪州判官临颍生。良原田夜黄衣吏。手提淡墨但仓黄。门列阴兵更奇佹。昧爽堂皇势呀豁。玉带神君气高厉。靖国再拜呼使前。案头吏抱百叶纸。数行具书一善事。聂君夜却淫奔李。由来胸中无浊见。前尘百暗心常止。一室超然方隐几。入眼狂花乱飘坠。定情岂复顾条脱。合欢未许同阳燧。坐令密行动幽只。棘使华年增一纪。出门仍问紫衣翁。阴诛与世无差异。百叶部中分次第。忠孝弃捐神所劓。杀生之报定何如。朝生暮死蜉蝣尔。踏翠裁红可怜妓。擢足琼浆被鞭棰。房公湖边秋色里。阿孙图南前拜跪。扣头授我如上事。愿谒英篇书所以。我闻南曹北曹尺有咫。天知地知元密迩。岂惟妙药彻五藏。况复宝鉴悬千里。幽中谅有鬼能言。密处须防墙有耳。诸生举止虽细微。动念观心实幽邃。端知天上戊申录。记尽人间不平地。东邻西舍总不知。却有鬼神知子细。障碍为壁通为空。只有此心难掩蔽。云何是中有明暗。至行通神裁一理。道人两眼无赤眚。揩定人间几真伪。赵骅已矣马元死。郡有隐德如君子。嗟我诸生苦流转。奔色奔声复奔味。其间贪魃尤阴诡。收索携提入馋喙。都儿阿对共揶揄。笑杀官人常梦秽。虽云幽暗巧规避。僮仆羞之那不愧。哀哉诡谲王冀公。未省胡颜向祁睿。我爱昔人尤简贵。寡欲清真有高气。旷然澹处但真独。胸中岂复留尘累。生死幽明了不期。是心默与神明契。王忱绣被下庭堂。李约宝珠存含襚。九原可作吾与归。敛膝容之想幽致。喻公诗颇奇涩。或不可晓云。此卷皆黄仲秉云。
　　
　　夷坚丙志卷第三十一事
　　
　　黄花伥鬼
　　成都人杨起、字成翁。政和中。与乡人任皋。同入京。赴省试。出散关下。行黄花右界中。此地素多寇。不敢缓辔。马瘏仆痡。正暑倦困。入道旁僧舍少憩。长廊閴寂。不逢一僧。两客即堂上假寐。杨睡未熟。一青衣童。长二尺。面色苍黑。自外来。持白纸一幅。直至于傍。欲以覆其面。相去尺许。若人掣其肘。不能前。童却立咨嗟。久之掩泣而去。杨以为不祥。洒泪自悼。亦不敢语人。是夕泊村店中。方就枕。童亦至。径造皋侧。以所携纸蒙之。退而舞跃。为得志洋洋之态。皋不觉也。明日、行三十里间。逢清溪流水。二人往濯足。毕事。杨先登。皋方以涤荡为惬。未忍去。忽大声疾呼。杨回首视之。已为虎衔去矣。始知所见盖怅鬼云。杨是年登科。
　　
　　诺距那尊者
　　眉州青神县中岩山、诺距那尊者道场也。山下三石笋。峭拔鼎立。游人斋戒往宿。多获见华幢豪光之瑞。临卬宋似孙过其地。逢一僧在前。酣醉跌宕。挂新笋三枝于杖头。时方午暑。殊可憎。然未尝语也。僧回首咄曰、我不饮酒。君何得以犯戒谤我。宋怒不对。犹以其醉。强忍不与校。僧又曰、知君是依政宋官人。薄有净缘。故得至此。宋忽悟其人负三笋。岂非尊者示现乎。下车欲致敬。无所睹矣。
　　
　　李弼违
　　李弼违者、东州人。建炎间入蜀。后为蜀州江原宰。与邑人胡生游。胡生妾、四川都转运使之女。女尝陷虏。后乃嫁胡。弼违每戏侮之。至作小诗以资嘲诮。胡积不能堪。采摭其公过。肆溢恶之言。售于都漕。所善张君。适为干官。证以为然。下其事于眉州。州令录事参军阎忞典治。逮捕邑胥十余人下狱。必欲求其入已赃。弼违当官清白。无过可指。但得尝买铁汤瓶。为价钱七百五十。指为亏直。忞以为非辜。难即追摄。郡守畏使者、不从忞言。立遣吏逮之。弼违不胜忿。自刎死。死财一月。眉之狱吏与郡守相继亡。都漕与胡生亦卒。忞官罢赴调成都。过双流县。就郭外民家宿。夜且半。闻扣寝门者。问为谁。曰、弼违也。又问之。答曰、弼违姓李。君岂不忆乎。君虽不开关。吾自能穿隙以过。语毕、已在床前立。忞甚惧。回面向壁卧。弼违曰、君不欲见我。当以项下不洁之故。吾今自掩之。即解腰间帛匝其颈。忞不获已起坐。弼违曰、吾前冤已白。无所憾。然连坐者众。非君来证之不可。君固知我者。今禄命垂尽。故敢奉烦一行。尚有未到人甚多。天符在是。可一阅也。取手中文书示忞。如黄纸微浅碧。其上皆人姓名。而墨色浓淡不齐。弼违指曰、此卷中皆将死。墨极浓者期甚近。最淡者亦不出十年。所以泄天机者。欲君传于人间。知幽有鬼神。可信不疑如此。揖别而去。忞略能记所书。它日、其人病。豫告其家。此必不起。已而果然。盖以所见验之也。忞少时亦卒。
　　
　　费道枢
　　费枢、字道枢。广都人。宣和庚子岁入京师。将至长安。舍于燕脂坡下旅馆。解担时日已衔山。主家妇嫣然倚户。顾客微笑。发劳苦之语。中夜、独身来前。曰、窃慕上客风致。愿奉顷刻之欢可乎。费愕然曰、汝何为者。何以得至此。曰、我父京师贩缯主人也。家在某里。以我嫁此店子。夫今亡。贫无以归。不能忍独宿。冒耻就子。费曰。吾不欲犯非礼。汝之情吾实知之。当往访汝父。令遣人迎汝。汝勿怨。妇人羞愧不乐去。费至京。他日过某里。得所谓贩缯者家。通名欲相见。主人曰、客何人。安得与我有故。答曰、吾蜀人费枢也。比经长安。邂逅翁女。有所托。是以来。翁蹑履出迎。曰、畴昔之夜。梦神告吾女将失身于人。非遇费秀才殆矣。君姓字真是也。愿闻其说。具以告。翁流涕拱谢曰。神言君且为贵人。当不妄。退而计其梦。果所见女之时。即日遣长子取女归而更嫁之。明年。费登科。官至大夫。为巴东守。
　　
　　杨希仲
　　杨希仲、字季达、蜀州新津人。未第时。为成都某氏馆客。主人小妇。少而荡。诣学舍调客。欲与绸缪。希仲正色拒之。遂去。其妻在乡里。是夕梦人告曰、汝夫独处他乡。能自操持。不欺暗室。神明举知之。当令魁多士以为报。妻觉、不知何事也。岁暮夫归。始言其故。明年、全蜀类试。希仲为第一人。
　　
　　张四郎
　　卬州南十里白鹤山张四郎祠。盖神仙者流。山下碑甚古。字画不可识。郡人云、四郎所立以御魑魅。救疾疫。后人能辨其字者。则可学仙。青城唐耜为卬守。好游其地。冀有所遇。每立碑下摩挲读之。忽能认一字。曰、岂非某字乎。傍有人应曰、然。耜恶其儳言。叱使去。既而悔之。不见其人矣。又尝出游。逢道人立路左。作戏呼曰、使君奉赠一土镜。命从吏取之。乃顽块也。怒以为侮己。将执以归。细视其块。果耿耿有光采。始疑为异人。俄亦不知所在。唐氏至今宝此土。耜、字益大。仕至秘阁修撰。
　　
　　常罗汉
　　嘉州僧常罗汉者、异人也。好劝人设罗汉斋会。故得此名。杨氏媪、嗜食鸡。平生所杀。不知几千百数。既死。家人作六七斋。具黄箓醮。道士方拜章。僧忽至、告其子曰。吾为汝忏悔。杨家甚喜。设坐延入。僧顾其仆去东第几家买花雌鸡一只来。如言得之。命杀以具馔。杨氏子泣请曰、尊者见临。非有所爱惜。今日正启醮筵。举家内外久绝荤馔。乞以付邻家。僧不可。必欲就煮食。既熟。就厅踞坐。析肉满柈。分置上真九位。乃食其余。斋罢。不揖而去。是夕卖鸡家及杨氏悉梦媪至。谢曰、坐生时罪业。见责为鸡。赖常罗汉悔谢之赐。今解脱矣。自是郡人作佛事荐亡。幸其来。以为冥涂得助。绍兴末卒。今肉身犹存。
　　
　　道人留笠
　　永康青城山、每岁二月十五日为道会。四远毕至。巨室张氏唐氏轮主之。会者既集。则闭观门。须斋罢乃启。一日方斋。有道人扣门欲入。阍者止之。呼骂不已。阍往告张氏子。张虑其挠众。坚不许。其人不乐。乃往山下卖茶家少驻。索笔题壁间。脱所顶笠挂其上。祝主人曰、为我视此。徐当复来。去未久。笠如转轮、旋绕于壁上。见者惊异。走报观中人。共揭笠观之。得诗一首。其语曰、偶乘青帝出蓬莱。剑戟峥嵘遍九垓。绿履黄冠俱不识。为留一笠不沉埋。众但相视悔恨。然无及矣。
　　
　　杨抽马
　　杨望才、字希吕、蜀州江原人。自为儿童。所见已异。尝从同学生借钱。预言其笥中所携数。启之而信。既长。遂以术闻。蜀人目为杨抽马。谓与人抽检禄马也。容状丑怪。双目如鬼。所言事绝奇。其居舍南大木蔽芾数丈。忽书楬于门曰、明日午未间。行人不可过此。过则遇奇祸。县人皆相戒。勿敢往。如期、木自拔仆地。盈塞街中。而两旁屋瓦略不损。然所为初乃类妖诞。每持缣帛卖于肆。若三丈若四丈。主人审度之。偿钱使去。既而验之。财三四尺尔。或跨骡访人。而托故暂出。系骡其庭。行久不反。骡亦无声。视之、翦纸所为也。或诣郡告其妖。云每祠祀时。设为位六。虚其东偏二位。而杨夫妇与相对。又一僧一道士坐共下。左道惑众。在法当死。坐是执送狱。狱吏素畏信之。不敢加械杻。又虑逸去。杨知其意。谓曰、无惧我。我当再被刑责。数已定。吾含笑受之。吾前日为某事某事。法所不舍。盖魔业使然。度此两厄。则成道矣。司理杨忱。夜定狱。杨言曰、贤叔某有信来乎。殊可惜。忱不答。暨出户而成都人来。正报叔讣。他日又谓忱曰、明年君家有喜。名连望字者、四人及第。忱一女年十六七岁。暴得疾。更数医不効。则又告之曰、公女久病。医陈生用某药。李生用某药。皆非是。此独后庭朴树内蛇祟尔。急屏去药。须我受杖了。为以符治之。女当平安。勿忧也。忱归语其妻。且疑且信。盖常见小蛇延缘树间。而所说易医用药。皆不妄。后杨受杖归。书符遗忱。使挂于树。女即洒然。明年。忱群从兄弟类试。果四人中选。曰从望。民望、松望、泰望。先是杨取倡女为妻。一日、招两杖直至其居。与钱三万。令用官大杖挞己及妻。各二十下。两人惊问故。曰、吾夫妇当罹比祸。今先禳之。皆不敢从而去。及狱成。与妻皆得杖。如所欲禳之数。而持杖者、正其所招两人。晚来成都。其门如市。士人问命。应时即答。或作赋一首。诗数十韵。长歌序引。信笔辄成。每类试必先为一诗示人。语秘不可晓。迨揭榜。则魁者姓名。必委曲见于诗。或全榜百余人。豫书而缄之。多空缺偏傍。不成全字。等级高下。无有不合。四川制置司。求三十年前案牍不得。以告杨。杨曰、在某室某匮第几沓中。如言而获。眉山师琛。造其家。乡人在坐。新得一马。黑体而白鼻。杨曰、以此马与我。君将不利。客恚曰、先生恃有术。欲夺吾马。吾用钱百千。未能旬日。而可胁取乎。杨曰、欲为君救此厄。而不吾信。命也。明年五月二十日。冤当督报。谨志之。勿视其刍秣。善护左肋。过此日。或可再相见。客愈怒。固不听。亦忘其语。明年是日。亲饲马。马忽跑跃。踶其左肋下。即死。关寿卿耆孙为果州教授。致书为同僚询休咎。仆未至。杨在室告其妻。令以饭犒关教授仆。饭已具。仆方及门。又迎问之曰、不问已事而为他人来。何也。仆惊拜。殊不知所以然。与华阳富家某氏子。游甚匿。尝贷钱二十千。富子靳不与。夜处外室。闻扣门声。曰、我乃东家女。夫婿使酒见逐。夜不可远去。幸见容。富子欣然延纳。与共寝。虑父母觉。未晓呼使起。杳不应。但闻血腥满帐。挑灯照之。女身首断为三。鲜血横流、如方被刑者。骇悸几绝。自念奇祸作。非杨君无以救。奔诣其家。排闼入告急。杨曰、与君游久。缓急当同之。前日相从假贷。拒不我与。今急而求我何故。富子哀泣引咎。杨笑曰、此易尔。无庸忧。持吾符归。置室中。亟闭户。切勿语人。富子谢曰、果蒙君力。当奉百万以报。曰、何用许。但当与我所需二万钱。遂以符归。惴惴竟夜。迟明潜入室。不见尸。一榻皎然。若未尝有渍污者。不胜喜。即日携谢钱。且携酒肴过杨所。杨曰、吾家冗隘不可饮。盍相与出郊乎。遂行访酒家。命席对酌。视当垆妇绝似前夕所偶者。唯颜色萎黄为不类。妇亦频属目。类有所疑。呼问之。对曰、两日前梦人召至一处。少年郎留连竟夕暨睡醒。体中殊不佳。血下如注几二斗乃止。今犹奄奄短气。平生未尝感此疾也。始悟所致盖其魂云。虞丞相自荆襄召还。子公亮遣书扣所向。杨答曰、得苏不得苏。半月去作同签书。虞公以谓签书不带同字已久。既而守苏台。到官十五日。召为同签书枢密院事。时钱处和先为签书。故加同字。如此类甚多。不胜载。
　　
　　王孔目
　　成都孔目吏王生、住大安门外。每五鼓趋府。必诵大随求咒一通。将及门。率值妇人行汲。如是久之。一旦有惑志。诵咒稍辍。妇人忽至前曰、我每旦将过此。吾主公必夙兴。如有所敬者。故我汲水不敢缓。今日独否。君岂有所慢乎。王生竦然而去。固不晓其语。晚归过江渎庙心动。亟入瞻谒。见壁画一妇人。手持汲器。盖平生所见者。
　　
　　唐八郎
　　唐八郎者、本青城赵氏子。父曰赵老。居山下。喜接道流。唐年十许岁。似有所遇。家人失之。逾两月、得于山后盘石上。取以归。自是率意狂言。尝升木杪。大呼曰、青城市中水且至。明日、县乃大火。又尝摩拊一巨木。咨嗟其傍。或问之。曰、是将为吾父柩。居亡何。赵老果死。久之告人曰、张天师在仙井。我将从之游。弃家而行至仙井。每夜卧室中。白气被其体如月。外间皆见。邑人员彦材、老矣。自谓行运与何文缜丞相同。必继魁多士。绍兴庚午。赴廷试。既行。唐访其家。悉取器皿之属。倒置于地。曰、秀才出去状元归。可贺也。一家皆喜。彦材既入试。误有所识于白襕上。为内侍所发。当罢归。以有升甲恩。特旨列于五甲末。乃悟倒置之意。士子十数辈将应举。来谒唐。唐云、君辈皆非虞任之比。任之者、虞育也。是年育免举。众士俱不利。员显道与宗家以肉菹作饼。食而余其四。其日晚。唐至索食。显道曰。适无一物。可以为先生供。唐笑曰、肉饼尚有四枚。何靳也。凡所见皆类此。隆兴初、成都村民挽车入市。逢道人、遗交子二千。授以书曰、倩汝送与仙井唐八郎。民接书即行。同辈稍黠者咤曰、吾闻八郎异人也。书中得非有奇药方书乎。发视之。白纸也。急复缄封之。才至仙井。唐迎骂曰、何不还吾书。民再拜谢罪。唐执书再三读。叹曰、又迟了我二十四年。不乐而去。至今犹存。此卷皆员兴宗显道说。
　　
　　夷坚丙志卷第四十四事
　　
　　饼店道人
　　青城道会时。会者万计。县民往往旋结屋山下。以鬻茶果。有卖饼家得一店。初启肆之日。一客被酒造其居。醉语无度。袒卧门左。饼师殊苦之。与之钱不受。饲以饼不纳。先是有风折大木。居民析为二橙。正临门侧。以待过者。店去江颇远。方汲水二器。未及用。客忽起。缚茆帚蘸水。洗木搰搰。逾两时。又卧其上。往来望见者皆恶之。及门即返。饼终日不得泄。客亦舍去。谢主人曰、毋怒我。我明日携钱偿汝直。当倍售矣。遂行。或诣橙旁欲坐。见光采烂然。乃浓墨大书吕先生来四字。取刀削之。愈削愈明。深透木底。上下若一。观者如堵。自此饼果大售。时绍兴三十二年二月。关寿卿亲见其洗木时。云一清瘦道人也。
　　
　　麻姑洞妇人
　　青城山相去三十里。有麻姑洞。相传云亦姑修真处也。丈人观道士寇子隆。独往瞻谒。至中涂。遇村妇数辈。自山中担萝卜中出。弛担牵裳。就道上清泉。跣足洗菜。见子隆至。问尊师何往。曰、将谒麻姑。一妇笑曰、姑今日不在山。无用去。取萝卜一颗授子隆。曰、可食此。食之遂行。窃自念曰、彼皆村野愚妇。岂识麻姑为何人。得非戏我欤。忽焉如悟。回首视之。无所见矣。自是神清气全。老无疾病。每为人章醮。自称火部尚书。寿过百岁。隆兴中乃卒。
　　
　　青城老泽
　　青城县外八十里老人村。土人谓之老泽。东坡集中所载不食盐酪年过百岁者盖此也。平时无人至其处。关寿卿与同志七八人。以春暮作意往游。未到二十里。日势薄晚。鸟鸣猿悲。境界凄厉。同行相顾。尘埃之念如扫。策杖徐进。久之山月稍出。花香扑鼻。谛视之。满山皆牡丹也。几二更。乃得一民家。老人犹未睡。见客至。欣然延入。布苇席而坐。诸客谢曰、中夜为不速之客。庖仆尚远。无所得食。愿从翁赊一餐。明当偿直矣。翁曰、幸不以粝食见鄙。敢论直乎。少顷、设麦饭一钵。菜羹一盆。当席间环以碗。揖客共食。翁独据榻正中坐。俄烝一物如小儿状。置于前。众莫敢下箸。独寿卿擘食少许。翁曰、吾储此味六十年。规以待老。今遇重客不敢爱。而皆不顾。何也。取而尽食之曰、此松根下人参也。明日、导往傍舍。亦皆喜。争相延饮馔。曰、兹地无税租。吾斸山为垅。仅可播种。以赡伏腊。县吏不到门。或经年无人迹。诸贤何为临肯之。留三日。始送出山。凡在彼所见数百人。其少者亦尨眉白发。略无小儿女曹。后不暇再往。右三事皆关寿卿说。
　　
　　孙鬼脑
　　眉山人孙斯文、文懿公抃曾孙也。生而美风姿。尝谒成都灵显王庙。视夫人塑象端丽。心慕之。私自言曰、得妻如是。乐哉。是夕还舍。梦人持锯截其头。别以一头缀项上。觉而摸索其貌大骇。取烛自照。呼妻视之。妻惊怖即死。绍兴二十八年。斯文至临安。予屡见之于景灵行香处。丑状骇人。面绝大。深目倨鼻。厚唇广舌。鬓发鬅鬙如虿。每啖物时。伸舌卷取。咀嚼如风雨声。赫然一土偶判官也。画工图其形。鬻于市廛以为笑。斯文深讳前事。人问者辄曰、道与之貌也。杨公全识其未换首时。曰、与今不类。蜀人目之为孙鬼脑云。
　　
　　阆州通判子
　　阆州通判之子。数遣小兵货物于市。尝持象笏至富民家。民诘之曰。此吾家来。汝从何得之。兵以实告。民入索箧中。果不见。证其为盗。执而讼于官。时同郡数家被盗。所失财物甚众。立赏迹捕莫能得。及闻是事。皆诣府投牒。吏就鞫问。其对如初。郡守韩君以语倅。倅心疑其子。潜入书室。见所陈衣服器皿玩好。皆非己所有。大骇呼问之。以窃对。父震怒曰、吾不幸生子。而以穿窬为罪。世间之辱。何以过此。命擒缚送府。子殊无惧色。守以美言诱之曰、吾与汝父同寮。当为汝地。但还诸人原失物。必不穷竟也。遣兵官监诣其室。尽取所藏。子具言某物某家者。某物某家者。乃各以付失主。但余皮袜一双。无主名。子再拜豤请曰、愿以见赐。守问何所用。对曰、顷登子城。见此物在城下。试取着之。便履空如平地。自是入人家。白昼亦不能觉。守益不信。还其袜。且验焉。子欣然。才着毕。腾升屋端。了无滞碍。其去如飞。竟失所往。予妇侄张寅、为临桂丞。闻之于灵川尉王琨。琨云此近年事。不欲显其姓名。特未审也。
　　
　　庐州诗
　　庐州自郦琼之难。死者或出为厉。帅守相继病死。历阳张晋彦祁作诗千言。讽邦人立庙祀之。庐人如其戒。郡治始宁。其诗曰、平湖阻城南。长淮带城西。壮哉金斗势。吴人筑合肥。曹瞒狼顾地。符秦又颠挤。六飞驻吴会。重兵镇边陲。绍兴丁巳岁。书生绾戎机。郦琼劫众叛。度河从伪齐。苍黄驱迫际。白刃加扶持。在职诸君子。临难节不亏。尚书徇国事。既以身死之。骂贼语悲壮。摏喉声喔咿。呜呼赵使君。忠血溅路歧。赵康国知庐州。乔张实大将。横户枕阶基。至今遗部曲。言之皆涕洟。统制官乔仲福。张璟以不从乱。被害于州治。法当为请谥。史策垂清规。法当为立庙。血食安淮圻。柰何后之人。邈然弗吾思。官居潭潭府。神不芘茅茨。冤气与精魄。皇皇何所依。所以州宅内。鬼物多怪奇。月明廷庑下。仿佛若有窥。謦欬闻动息。衣冠俪容仪。士民日凋瘵。岳牧婴祸罹。一纪八除帅。五丧三哭妻。张节度宗颜。夫妇俱丧。陈阁学规。李舍人谊。韩大夫沃。鲍左司琚皆死。杜观察琳。吴徽猷垧。皆丧妻张侯及内子。遍体生疮痍。爬搔疼彻骨。脱衣痛粘皮。狂氓据听事。夫人凭指挥。玉勒要乌马。云鬟追小姬。同殂顷刻许。异事今古稀。张宗颜妻既死。一日有村民狂走。登听事据坐。作妻附语。怨詈家事。又言欲取乌马与小婢。俄皆死。磊落陈阁学。文章李紫微。筑城志不遂。起废止于斯。杜侯在官日。夜寝鬼来笞。拔剑起驱逐。反顾出户帏。曰杜二汝福。即有鼓盆悲。杜琳夜为乔张笞击拔剑击之。乃顾曰。杜二汝有福。德章罢郡去。厌厌若行尸。还家席未暖。凶问忽四驰。鲍字德章。安道移嘉禾。病骨何尪羸。于时秋暑炽。絮帽裹颔颐。余龄亦何有。干在神已睽。王安道帅庐。病亟请于朝。移嘉禾死。师说达吏治。通材长拊绥。东来期月政。简静民甚宜。传闻盖棺日。邑里皆号啼。韩沃字师说。近者吴徽阁。鱼轩发灵輀。营卒仆公宇。毁驷裹敝帷。行路闻若骇。举家惊欲痴。吴垧之妻丧车临启。有茶酒卒。与一马同毙。昔有邺中守。迥讳姓尉迟。后周死国难。英忠未立祠。及唐开元日。刺史多艰危。居官屡谪死。未至先歔欷。仁矣张嘉佑。下车知端倪。庙貌严祀典。满考迁京畿。兄弟列三戟。金吾有光辉。吴竞继为政。神则加冕衣。自此守无患。史书信可推。伯有执郑政。汰侈荒于嬉。出奔复为乱。羊肆死猖披。强魂作淫厉。杀人如取携。其后立良止。祭祀在宗枝。罪戮彼自取。祸福尚能移。族大所冯厚。子产岂吾欺。寒温五种疟。踸踔一足夔。或能为病祟。祈祷烹伏雌。况我义烈士。品秩非贱卑。凛凛有生气。为神复何疑。勺水不酹地。敢望壶与蹄。片瓦不覆顶。敢望题与榱。邦君寄民社。此责将任谁。既往不足咎。来者犹可追。傥依包孝肃。或依皇地祇。经营数楹屋。丰俭随公私。城中有后土废祠。孝肃公故第。皆爽垲可附为宇。丹青罗像设。香火奉岁时。尚书名位重。正寝或可施。吕姬徇夫葬。义妇严中闺。有得吕尚书括发之帛归吴中者、夫人吴氏持之自尽以殉葬。清贤列两庑。后先分等衰。当时同难士。物色不可遗。张陈李鲍韩。势必相追随。德章病而去。去取更临时。尊罍陈俨雅。剑佩光陆离。匠事落成日。醮祭蠲州治。青词奏上帝。册祝告神知。若曰物异趣。人鬼安同栖。兹焉卜新宅。再拜迎将归。悲笳响萧瑟。风驭行差池。穹旻亦异色。道路皆惨凄。巍文武庙。千载无倾欹。使君享安稳。高堂乐融怡。岂弟布惠政。吉祥介繁禧。遂纡紫泥诏。入侍白玉墀。斯民获后福。年谷得禳祈。坎坎夜伐鼓。欣欣朝荐牺。人神所依赖。时平物不疵。中兴天子圣。群公方倚毗。明德格幽显。和风被华夷。典章粲文治。昭然日星垂。臣工靡不报。秩祀当缉熙。四聪无壅塞。百揆钦畴咨。咨尔淮西吏。不请奚俟为。露章画中旨。施行敢稽迟。太常定庙额。金榜华标题。特书旌死节。大字刻丰碑。碑阴有坚石。镌我庐州诗。
　　
　　赵和尚
　　僧宗印、本陕西士人。姓赵氏。弃俗为僧。靖康时在长安。住大刹。好谈世间事。词锋如云。方金寇犯阙。范谦叔致虚左丞。帅京兆。节制五路军。一见大喜。邀使反儒服。即往谒华山庙。自言以身济世之意。遂从范公。范以便宜命之官。艰难中颇有功。积迁至直龙图阁。已而隶川陕宣抚司。亦领兵数千人。对客辄大言。常云吾留意释氏。得大辨才。在古佛中。当与净明维摩等。至于贯穿今古。精练吏事。于天下文官实为第一。料敌应变。决机两陈之间。于天下武官亦为第一。若四方多垒。烟尘未清。则为盗贼第一人。不敢多逊。坐客畏其言。无敢答者。其评议人物。凶险好骂。盖出天资。既得志。前后度僧五百。皆名曰宗印。使之代己。时已年六十余矣。不复娶。唯买妾二十人。后解兵闲居。数岁而得疾。藏府洞泄无时。群妾弃去不视。赵自取其粪食之。有见而怪之者。答曰、汝安得知此味。经旬乃死。识者以为口业之报。席大光守河中日。尝蒙共力。适帅湖南。为饭千僧以资福。赵虽通显。人犹呼为赵和尚云。
　　
　　景家宅
　　达州江外、民景氏宅甚大。其侧古冢屹然。时时鬼物出见。处者不宁。徙入城避之。予妇家入蜀僦以居。外舅之弟宗正。夏夜露宿。过三更。见大毛物。睢盱而前。引手拍其项。宗正矍起。厉声叱之曰、汝岂不见北斗在上乎。乃敢尔。其物应声退。安寝至明。
　　
　　蜀州紫气
　　崇宁三年、成都人凌戡。诣阙告言蜀州新津县瑞应乡民程遇本名犯光尧嫌名。家葬父母。其坟山上常有火光紫气。诏下本郡。令速徙它处。仍命掘其穴成池。环山三里内。自今不许为墓域。郡每以季月差邑官检视。明年。诏以其地屡有光景动人。宜为奉真植福之所。乃建道观。名曰寅威。赐田十顷。岁度童行二人。后二年。光尧太上皇帝诞降。实始封蜀国公。竟以潜藩升为崇庆军节度。遂应火光紫气之符。而程氏子名适与帝嫌名同。天命昭灼如此。
　　
　　查氏饼异
　　荆南查氏、世居沙头。有女自幼好食饼。每食时、但取其中有糖及麻者咀之。而弃其圈。亦小儿常态也。干道二年。女十四岁矣。因步中庭。雨忽作。有物挟以腾空。震雷击之。堕地死。天雨饼桊者。移时乃止。群犬攫食。与真者不异。朱之渊说。
　　
　　小溪县令妾
　　蜀士某、部纲东下。出成都。泊舟江渎庙。天未明。入祠拜谒。望正殿内一妇人已先在。疑其鬼也。甚惧。稍定倚户窥之。妇人焚香亟拜。泣而祷曰、妾本京师人。早失父。随母西入川。嫁成都人某氏。今七年。生男女二人。良人去年赴叙州小溪令。不挈家行。亦无书信来。近闻负约别娶矣。妾穷独难久处。四顾孑孑。更无亲戚可依。晓夕思之。惟有一死。愿大王监此心。即以剃刀自刎。登时仆地。士人惊怪。且恐暗昧累己。亟登舟解维过小溪。所谓县令者、乃乡人也。出迎于江亭。从容及其家事。令曰、向买一妾留家间。久未暇取。士人略道其形容踪迹。令惊曰、皆是也。君何由知之。乃话所见。令瞿然俯首不语。俄告去。唤汤至。已不能执杯。曰、君所言才毕。此人即在傍。吾不免矣。遂升车回。及县治而死。此干道元年事也。亦黄仲秉说。云某部纲者。欲再访其详未得也。
　　
　　郢人捕鼋
　　郢州江中、积苦老鼋出没。为堤岸及舟船之害。郡设百千赏募人杀之。有渔者出应募。问所须。但求一渡船。两人操楫。大瓮一枚。猪肝一具。及铁钩环索之属。至日登舟。穴瓮底。以钩絓肝置其内。顺流以行。移时鼋出食肝并吞钩。首不能缩。怒甚。引颈出于瓮。欲犯船而身碍瓮间。进退不可。渔者以棰击其首。紞然而没。则放索随之。任其所往。度已困。复举索引钩。又击之。至于三四。鼋死、始桌舟牺岸。邦人观者如堵。喜其去害。争出钱与之。盖鼋性嗜猪肝。渔者知之。又得操纵之术。故为力甚易。仲秉说。
　　
　　桃源石文
　　建炎三年四月、鼎州桃源洞大水。巨石随流而下。石问有文似天书。而字画皎然。可识凡三十二字。云、无为大道。天知人情。无为窈冥。神见人形。心言意语。鬼闻人声。犯禁满盈。地收人魂。其言虽简。而有警于人世。
　　
　　韭黄鸡子
　　张魏公居京师。赴客饭。以韭黄鸡子为馔。公不欲食。主人强之。不得已为食三颗。而意亦作恶。不终席而归。夜中忽足痛不可忍。秉烛照之。乃三鸡啄其足。一牡二牝。金甲大神立于旁。扣公曰、发愿否。公曰、愿尽此生不食鸡子。神曰、愿轻。公又曰、某此生不犯戒。则母氏延无量之寿。犯此者为不孝。神人颔之。倏忽间与鸡皆不见。迨晓。视啄处赤肿犹寸余。自是不复食鸡卵。
　　
　　夷坚丙志卷第五十三事
　　
　　李明微
　　李明微法师。福州人。道戒孤高。为人拜章伏词。报应甚着。绍兴五年。建州通判袁复一。使与天庆观叶道士。同拜醮。既罢。谓叶曰。适拜章时。到三天门下。见此郡张道士。亦为人奏青词。函封极草率。又已破碎。天师云。此不可进御。掷去之矣。叶曰。张乃观中道侣也。但不知今夕在谁人家。明日、张自外归。叶扣其所往。曰。昨在二十里外叶家作醮。村民家生疏。青词纸绝不佳。及焚奏之际。架复倾侧。词坠于地。吾急施手板承之。赖以不甚损。然鹤氅遂遭爇。叶为话明微所见。张甚惧。即日自具一醮谢罪云。
　　
　　虢州驿舍
　　宣和中。虢州路分都监新到官。以代者未去。寓家于驿。日未晡。会食堂上。白气从廷下井中出。勃勃如雾。须臾青衣女子出于井。历阶而上。遍视坐人。丫髻森如。目光可鉴。已而入西边小室。沿壁而升。遂失所在。举室皆悚。至夕不敢寐。二鼓后。门窗无故自辟。由外入者纷纷。亦未疑为怪。就视之。面目衣冠。尽与一家人不异。而家人所见。又皆类都监。憧憧往来。莫知孰为人。孰为鬼。虽有刀剑。惧误伤人。不敢击。达旦方止。老幼惊怖如痴。即日徙出。后月余。缙云人陈汝锡。来通判州事。方葺官舍。亦暂泊驿中。都监者具以前事告。陈不谓然。过三日。群婢悉梦魇。有见人物极大而无言者。有遭鬼物自床舁至地者。亦至晓乃止。然别无它。
　　
　　叶议秀才
　　绍兴二年。处州青田人潘绂。闾丘观。俱为萧山尉。同处一寺。乡人叶议秀才。以家贫母老。来相依。日饭尉家。夜则寝僧舍。时三衢柴生。能相手纹。谈祸福。视叶手。惊曰。君色殊不佳。法当杀人。否则为人所杀。近三日事尔。切勿妄出。正恐不得免焉。叶素怯懦。且方侨寄为客。与人未款曲。度必无如是事。姑应曰。诺。越三日薄暮。二尉留与饮。中夕醉归。同室僧已寝。一盗在外。尾其后以入。发箧有声。僧觉之。潜起。将取杖击盗。正与盗遇。盗以刃伤僧。僧绝叫而走。叶熟睡。闻呼声。蹶然起。盗适当前。叶急持其袂。盗虑不得脱。掣其肘曰。放我。不然。将杀汝。叶醉甚。持之愈急。盗恐众至。乃剚刃而去。叶即死。二尉闻之。惧以是坐罪。迹捕未获。见叶从庑下掩腹入僧房。左右无一睹者。邑有女巫。能通鬼神事。遣询之。方及门。巫举止言语如叶平生。大恸曰。为我谢二尉。我以宿业不幸死。今已得凶人。更数日就擒。无所憾。独念母老且贫。吾囊中所贮。可及百千。望为火吾骸。收遗骨及余赀与母。则存没受赐矣。尉悉如所戒。后五日。果得盗。盗言杀业之次日。即见诸百步外。已而渐近。昨乃与同卧起。自知必败云。
　　
　　小令村民
　　青田小令村民家妇。年二十余。愚而丑。为祟所凭。能与人言。唯妇见其形。用大纸满书其上。不能成字。贴妇房内壁。仍设一卓置香炉。如人家供神佛者。每日焚香十余度。或沉、或檀、或柏子和香之属。莫知所从来。富人徐勉。素木强。闻其事。特往验之。方及门。空中语曰。好客且来。可设茶。勉已愕然。既坐。问民曰。闻汝家有鬼。胡不令出见我。语未竟。一物坠背闲甚重。遂堕地。视之。则茶磨上扇也。背亦不觉痛。勉怖而出。祟以粪逐而洒之。有行者善诵秽迹咒。能祛斥鬼物。勉邀至民家。未及施术。一刈草大镰刀。从空飞舞而下。挥霍眩转。如人执持刃。垂及衣裾。急窜去仅免。后颇盗微物。以益其家。山间牧童。尝窥见之。似十二三岁儿。遍体皆黄毛。疑为猴玃之属。至今尚存。
　　
　　青田小胥
　　建炎中。青田小胥陈某者。尝上直。同辈三人皆窃出。陈素谨畏。独卧吏舍。明旦。门不启。主吏扣户连呼之。不应。以告县令陈彦才。破壁以入。衣衾巾履皆在。独不见人。而窗壁整密如常时。莫能测。陈父日夕悲泣。山椒水涯。寻访略遍。适路时中。过永嘉。道出青田。蒋存诚祭酒。方乡居。怜其父老而失子。为以情祷之。时中命具状。诉于驱邪院。而判其后云。当所土地里域真官。仰来日辰时。要见陈某下落。如系邪祟枉害生人。亦仰拘赴所属根治。余依清律施行。仍画玉女于后。令焚于城隍祠。明日。去县五里曰下浦。渔者方收网。忽潭水沸腾。声如雷震。急檥舟岸侧以避。俄顷。一物跃出。高丈余复坠。水亦平帖。徐而观之。乃陈胥之尸。时秋尚热。死已旬日。而面色如生。竟不测为何祟。其身何以能出户也。
　　
　　长生牛
　　绍兴元年。车驾在会稽。时庶事草创。有旨禁私屠牛甚严。而卫卒往往犯禁。有水牛顶臿刃。由禹庙侧。突入城。见者辟易。厢卒虑其蹂躏。欲阑执之。为所触几死。时府治寓大善寺。牛迤逦入三门。过西廊。一马系廊下。见牛至。奋蹄蹴之。牛怒触其腹。腹裂。肠挂于角。怒愈甚。逢人则逐。径诣廷中。郡守陈汝锡方治事。牛望见乃缓行。引首悲鸣。遂卧阶下。陈令健卒为去刃傅药。兀然不动。且告以立赏捕屠者。命牵付圆通寺作长生牛。即就绁而去。与常牛无以异。后数年方死。
　　
　　鳖逐人
　　大理司直陈棣。幼嗜鳖。所居青田山邑。艰得之。随得则食。初未尝起念。绍兴壬戌岁。梦适通衢。见鳖二十余出水中。行甚遽。且将啮已。急走还。及门。鳖亦踵至。复趋堂上。相逐愈急。窘甚。跳登食床。鳖竞缘四脚而上。棣大怖。谓曰。我元无食汝意。何为迫我。叱之而寤。明旦启门。有村仆持所亲刘元中书。致一竹畚。饷鳖二十八头。发视之。绝类昨梦所睹。时元中新得仆。善捕鳖。赤手行水际。察沙石间。则知鳖所隐。日获数十枚。以故亲党亦蒙惠。棣举所饷放诸溪。自是不复食。
　　
　　缙云鲙飞
　　缙云县溪涧浅涩。寻常无大鱼。渔者尝获巨鲤。异而献于县。县令方从政。倍偿其直。付庖人斫鲙。招邑官开宴共享。酒数行。丝竹在列。鲙至未及食。忽氛雾昼冥。雷雨骤至。柈中鲙缕。舞跃而出。大风彻屋脊。瓦落势如崩。盛夏凄寒。坐客毛发皆立。火球如五斗栲栳大。飞集筵间。客趋避书合中。火亦随入。电光中巨人迭往来。逾数刻雨止。屋内犹黑。秉烛视令。则与两妓已仆地。良久乃苏。客及从吏衣裾多焦灼。川流湓溢。逾旬始平。识者以为龙螭之类也。
　　
　　西洋庙
　　永嘉胡汉臣。世居西洋。忽为祟所挠。始则扬沙击石。石之所击。自门廊洞达卧内。皆铿然有声。而壁户略无小损。既久则空中与人语。时置粪污于饮食器皿中。虽买熟物亦皆然。其家良以为苦。幼女始分双髻。见白衣丈夫。持剪刀来前。呼曰。小娘子与我头上角。儿女惊啼闲。已失一髻。汉臣从外至。抱女膝上。方泣诉。又呼曰。彼人复来剪我髻矣。急护其首。则又失其一。命道士巫觋。百计禳治。皆不验。谋徙居避之。家具什物。悉胶着于地。虽至轻者。亦极力不可举。弗克去。如是几二年。因饮亲戚家。大醉归。及所居巷口。望见小庙。疑其为祟。乘醉就邻家假巨斧。碎土偶。并香案诸物。锁鐍其门。自是怪不作。
　　
　　徐秉钧女
　　永嘉徐秉钧县丞。有女曰十七娘。慧解过人。将笄而死。母冯氏。悼念不能释。忽梦女坐庭中。弄博具。记其已死。呼谓之曰。自汝死后。我无顷刻不念汝。汝何得在此。女曰。不须见忆。儿已复生为男子矣。取骰子示母。曰。此叶子格也。博徒以骰子两采相向为叶子盖是我受生处。他曰至黄土山前米铺之邻访我。彼家亦且作官人。言讫而觉。以语徐。徐所居在安溪村。不知黄土山为何地。或曰。乃南郭外一虚市。去城财五里。即往寻迹。正得一米肆。其邻若士人居。询之。云叶子羽秀才宅。验与梦相符。投刺入谒。从容及其子弟。叶曰。数日前诞一男子。较其日。乃冯氏所梦之夜。具以告之。且求见其子。眉目宛与女相类。顾徐有喜笑色。子羽名之仪。明年果登科。儿十余岁时。犹间至徐氏。常称冯为安溪妈妈。
　　
　　江安世
　　江安世。兰溪人。好道士说。受箓于龙虎山张静应天师。受法于南岳黄必美先生。所居曰元潭村。于堂侧建小室。为奉事之所。一日。雨初霁。砌下五色光十数道。直出檐间。或大如椽。或小如竹。莫知其所起。疑有伏宝。命仆斸之。过丈余。无所睹。复填甃之。光出如故。治之以法。又不効。黄先生至其家。为作黄箓醮。埋金龙于甃下。光始绝。尝清旦。入道室焚香。见一石当香案前。周匝皆青苔。石体尚湿。盖方自溪涧出者。江君常时唯用二小童扫洒。他人莫得入。意童为戏。然石甚重。非二人所能举也。不复问。但令舁着门外塘水中。明日如初。又徙置三里外大潭。而扃此室。明日亲启户。石又在焉。默祷于神。书符其上。投之溪流。又明日乃不见。江甚喜。以为蒙符力。殃怪不敢至矣。正对客饭。有物击堂屋上瓦。荦荦有声。坠于廷。验之。盖元所见石。昨符尚存。题其旁云。此符有未是处。反视其背。别一符存焉。与江所书小异。江自度无可奈。乃纳诸室中。久之。得朱书小纸于案。曰。公既无如我何。盍图我昆弟之形。我当助公行法。江祝曰。汝为何神。昆弟有几。作何形相。果能助我行法。当明告我。复有片纸曰。我三灵官也。悉以状貌衣冠告之。江不得已。为图象置坛侧。其家亦时时遇之。由是生计顿替。二年江亡。怪亦绝。
　　
　　兰溪狱
　　兰溪祝氏。大家也。所居去县三十里。一子甫冠。颇知书。宅之侧凿大塘数十亩。秋冬之交水涸。得枯骸一具。于岸边树下。莫知所从来。邻不敢隐。闻之里正。先是有道人。行丐至祝氏。需索无厌。祝怒。驱使出。语不逊。祝欧之。道人佯死。祝苍黄欲告官。迫夜未果。道人知不可欺。遂谢罪去。里正夙与祝氏讼田有隙。遂称祝昔尝棰人至死。今尸正在其塘内。以白县。县宰信以为然。逮下狱。凡证佐胥史讼其冤者。宰悉以为受赇托。愈加绳治。笞掠无虚日。祝素富室。且业儒。未尝知官府事。不胜惨毒。自诬服。其母虑不得免。迎枯骨之魂归家。焚香致祷。日夕号泣。且揭榜立赏。募人捕真盗。县狱具。将上之郡矣。前所谓行丐者。在鄂岳间。欲过湘。南陟衡岳。梦人告曰。子未可遽行。翌日将有来追者。寤而异之。及明。别与一道流相遇。市酒共饮。问其从何来。有何新事。曰。吾从婺州来。到兰溪时。闻市人籍籍谈祝家冤事。因具语之。丐者矍然曰。诈之者我也。我坐此罪。固已得谴于幽冥。今彼絷囹圄。死在旦暮。我不往直之。则真缘我以死。冤债何时竟乎。乃强后来者与俱东。兼程抵婺。自列于县。县宰犹谓其不然。疑未决。已而它邑获盗。讯鞫间。自言本屠者。尝赊买客牛。客督直甚急。计未能偿。潜害客。乘夜置尸祝氏塘中云。祝于是始得释。
　　
　　桐川酒
　　绍兴二十五年。沉德和介为广德守。檄司理□棣兼公使库。时□煮酒毕。已叠成栈。一日。库吏出酒。走告云。第二栈亡酒数百尊。棣入视之信然。疑小人为欺。但责其踪迹奸盗。又旬日。所亡滋多。上层宛然不动。皆自下失去。周视墙坦牕壁锁钥。无纤介疏漏。殊怪之。特未遽信为鬼物也。郡兵行子城上。得一壶于两竹间。验之。则桐川印记。莫能究其所以然。又数日。与同官沈文司户偕往观。所失盖不可胜计。沈恐地有陷处。秉烛照之。地平如掌。一层之下。空空无余。方议以事闻于郡。吏卒相谓库旧有神祠。前官辄去之。得非其为孽乎。密市牲醪。罗拜祷请。许以再立庙。明日众至。则亡酒皆如故。其后给散。校元数唯欠一尊。盖竹间者也。乃为立祠。此卷皆缙云陈棣说。
　　
　　夷坚丙志卷第六十三事
　　
　　范子珉
　　处州道士范子珉。嗜酒落魄。初自雁荡游天台。至会稽中道。得异石宝之。赏玩不去手。后为同行道士窃去。遂若有所失。语多不伦。谈人意外事。时时奇中。独善画。为人作烟江寒林。深入妙品。而牛最工。浙东人以故呼为范牛。但好弄溷秽。或匊于手。或濡以衣。或置冠髻间。或以污神祠道佛象。或染指作字。书人家牕壁。然不觉有秽气。从人乞钱米。先以若干语之。如数即受。或多或少。皆弃去不取。其所得亦多投厕中。青田县吏留光死。家贫未能葬。殡于城隍祠前。次年。冢为雨所坏。露棺一角。范过其旁。取瓦砾敲之曰。勿悲恼。更三日有亲人伴汝矣。时光弟矩亦为吏。果以后三日暴死。诸子幼。群胥为葬于光冢之侧云。遂昌叶道士。结庵山间。范谒之。中涂失路。遇叶之仆。问津焉。仆畏其扰也。绐曰。左。左乃山穷绝处。非人所行。范知之。举手指仆曰。汝却从此去。乃由他路诣庵中。叶欲具食。而俟仆不至。范告之故。叶自往寻。仆正危坐大石上。神气如痴。呼问之。始醒。言曰。适不合欺范先生。先生指令从此去。即觉有物牵引以行。茫如醉梦。非尊师见呼。不可还矣。叶亦惧。令仆谢罪焉。后至婺州赤松观。见观中人。无所不狎侮。每饮必斗余。买牛肉。就道室煮食。醉饱即卧。已则遗粪满地、徐徐起。引手匊弄。以十指印壁上。一室皆满。房内人悉舍去。无敢与校。但伺其出。汲水净涤之而已。唯陈乐天恶之。时对众咄骂。范笑且怒曰。汝乃敢毁我。趋诣三清殿下再拜。呫嗫有祷。拂衣出。过两日。乐天无疾死。以是黄冠益谨事之。观前横小溪。往来病涉。道士姓施者。与弟子一人。捐橐中钱为石桥。工役已具。范曰。勿为此桥。君将不利。施君曰。吾以私钱为济众事。何不可之有。卒为之。范亦不强止。笑谓之曰。如此亦大好。我恰有红合子两个。将持赠君。以助费施。敬谢曰。诺。不知何物也。他日复至。无所携。施以为请。曰。吾既许子矣。必不妄言。后三月。桥成。二道士继死。匠师舆两红棺以敛云。太尉成闵。责居婺。范尝往谒。外报潘承宣来。闵将出迎。范曰。勿见此人。恐公家不免。闵有子娶秦国大长公主女。潘之妹也。以昏姻之故。竟延入坐。范曰。祸作矣。祸作矣。急买纸钱。取公夫妇衣来。我为尔解祟。既具。范焚香诵咒。并衣与纸同焚之。居亡何。秦国薨。闵与夫人往吊。俱得疾。夫人在素帏裹。风涎暴作。冥不知人。闵泄利交下。殊困怠。强舁以归。未几平安。而夫人经年仅小愈。乃知元索衣时。侍婢但以闵两袴往。非夫人者也。干道二年。钱竽为缙云守。范自衢往访之。曰。负公画四轴。故来相偿。毕则行矣。画成。俨然就逝。将敛。得片纸于席间。书曰。庚申日天地诏范子珉。盖其亡日也。陈天与说。
　　
　　红奴儿
　　池州青阳主簿斛世将。官满还临安。县人刘录事者。亦赴调。寓于它馆。斛过之共饭。饭才罢。又欲同诣肆啜汤饼。刘曰。食方下咽。势不能即饮。君盍还邸小憩。吾徐往相就矣。斛去移时。刘往访之。已病卧床上。望见刘。悲泪如雨。良久言曰。吾死期至矣。适从君所归。穿抱剑营街未毕。逢一妇人。呼语曰。君向与我约如何。始以不娶欺我。既而背之。我病。君略不相视。天地间岂有忍人如君比者。今事已尔。我亦不复云。但君亦且得病。病状殊类我。我虽在此。必不往视君。君勉之。遂别去。吾行数步思之。盖昔时所与游倡女红奴儿者。其死三年矣。吾心惘然。迨反舍。意绪良不佳。疾势已然。当不能起。奈何奈何。刘为作粥煮药。至暮乃归邸。后七日果死。其党能谈其往事者。云曲折病状。皆与鬼言合。盖索买汤饼之时。魂已去干矣。时干道二年。韩彦端说。
　　
　　孙拱家猴
　　秀州魏塘镇孙拱家。养一猴数年矣。拱妻顾氏。尝晚步门外桥上。呼小童牵至前。猴趋挽顾衣。为欲淫之状。顾怒。命仆痛棰之数十。遂归。迨夜。闻室内牕棂。动摇有声。谓盗至。起觇之。忽两毛手自牖执其臂。惊悸大叫。随即什绝。家人闻之尽起。张灯出视。正见猴踞于外。犹坚持臂不肯释。击以杖乃退。顾昏然不知人。抉齿灌药。扶救竟夕乃苏。方事急时。不暇缚猴。猴得脱走。登木跳踉不可奈。孙氏集其邻。绕村追蹑。射杀之。凡三日乃定。
　　
　　桃源图
　　缙云人刘甫。通判成都日。遇异人。揖于道左。携一篮。中贮二板。坚劲如铁。言能刻桃源景物。恨未有所属也。吾视君可受其一。甫喜。延入官舍。异人求一室独居。索斗酒引满。入室须臾。出板示甫。图已成。楼阁人物。细如丝发。俨然可睹。女仙七十二。各执乐具。知音者案之。乃霓裳法曲全部也。其押案节奏。舞蹈行缀。皆中音会。一渔翁檥舟岸傍。位置规模。雕刻之精。虽世间工画善巧者。所不能到。同时为倅者。亦欲得其一。初不闭拒。即诣之。所需如前。刻才半。板忽碎裂。遂失其人所在。时天圣中也。刘氏世传宝之。建炎之乱。逸于民间。今为毗陵胡氏所有。郡士孙希记之云。渊明所志桃源事。止言桃花夹岸。中无杂木。种作男女衣着。悉如外人。黄发垂髫。怡然自乐。今是图乃有台殿。如仙宫佛国。又无桃林与记颇异。疑异人所见。与世所传不同。或神仙方外之事。不可以常理度也。予尝见墨本。悉如上说。岂非仙家境界。别有所谓桃源者乎。
　　
　　李秀才
　　李纶居福州。好与方外人处。嵩山李秀才者。不知从何来。一见合意。即留馆门下。且数月。其人尚气不检。尝欧人折齿。捕录送府。纶为言于府帅薛公弼。得免。他日。又欧人。纶责数之甚至。自是不复出。一日。天正寒。李生素不拥炉。忽索火。邀纶共坐。谓纶曰。君好尚炉鼎。亦有得乎。顾其仆取烝饼来。饼至则细嚼。吐其滓为四。以擦铁箸。投火中。少焉红焰腾上。挟而掷之地。箸中断。既成白金矣。纶惊愕。因言顷尝得小郗先生所呵石烝饼。生笑曰。此不足为也。吾当以黄者赠君。纶大喜而未敢言。子诜之。甫数岁。家人教之拜。使求戏术。生脱诜之银扼臂。涂以津。亦置火中。及取出。其一纯为黄金。一变其半。廷下黄菊已槁。诜之折一枝。请为戏。嘘呵少顷。亦成金花。后数日。纶请所谓黄饼者。生曰。君贪心如许。何由能成道。姑以红者示君。取一饼。持刀中分之。嘘其半边。裹以纸。良久出视。已成丹沙。墙壁棱棱。光明可监。又索水银两器。饮其一。竦身距跃。珠星从毛窍闲踊出。的皪满地。坚凝可扫。复以一器漱齿。随即吐之。皆成银。如丸墨之状。纶益敬异焉。会纶将调官临安。生缄水四壶授之。曰。以是饯行。是夕反舍。遂不见纶。行至中途。发水悉为美酝。于幂纸上大书麻姑酒三字。凡所化物。今皆在诜之处。其银着断处化为金云。范元卿说。
　　
　　徐侍郎
　　衢州人徐生。为新喻丞。被宪司檄。鞫狱于庐陵。行未至吉水三十里。值暮将宿客邸。大姓徐叟者。力邀迎止其家。烹羊置酒。主礼勤甚。丞意以谓叟特以宗盟故耳。至夜。密告曰。老人居此。未尝与士大夫接。昨夕梦大官行李过门。先牌题云徐侍郎。而今日君至。君必且贵不疑。愿以子孙为托。丞少年登科。自待良不薄。闻其语欣然。且约还日复过之。遂去抵郡。逾月而讫事。东归径谒叟。叟馆犒如初。然礼敬颇衰矣。临别愀然曰。丞公是行。得无有欺方寸乎。畴昔之夜。梦神人告我。谓君受人钱五百千。鞫狱故不以实。官爵当削除。而年寿亦不远。君何不自重。负吾所期。丞惊愧不能答。既还家。会荐员满品。诣临安改秩。甫受告。即得疾。死逆旅中。其父本米侩也。随子之官。日夜导以不义。庐陵之役。本富民欧杀人。丞纳民赂。抑民仆使承。仆坐死。故阴谴及之。既亡而父犹在。凡所获亦随手散去。其贫如初。刘敏士文伯说。
　　
　　十字经
　　吴人周举。建炎元年。自京师归乡里。时中国受兵。所在寇盗如织。举遇星冠羽服人谓曰。子明日当死于兵刃。能诵十字经。不唯免死。亦能解冤延寿。举跪以请。云九天应元雷声普化天尊十字是也。拜而受之。明日果遇盗。逼逐至林间。窘惧次。猛忆昨语。亟诵一声。犹未绝口。雷声大震。群盗惊走。遂得脱。赵学老说。
　　
　　长人岛
　　密州板桥镇人。航海往广州。遭大风雾。迷不知东西。任帆所向。历十许日。所赍水告竭。人畏渴死。望一岛屿渐近。急奔赴之。登其上。汲泉甘甚。乃悉辇瓶罂之属。运水入舟。弥望皆枣林。朱实下垂。又以竿扑取。得数斛。欲储以为粮。大喜过望。眷眷未忍还。共入一石嵓中憩息。俄有巨人四辈至。身皆长二丈余。被发裸体。唯以木叶蔽形。见人亦惊顾。相与耳语。三人径去。行如奔马。嵓下大石。度非百人不可举。其留者独挈之以塞窦口亦去。然两旁小窍。尚可容出入。诸人相续奔入船。趣解维。一人来追。跳入水。以手捉船。船上人尽力撑篙。不能去。急取搭钩钩止之。奋利斧断其一臂。始得脱。臂长过五尺。舟中人邑之以盐。携归示人。高思道时居板桥。曾见之。沈公雅为予说。予甲志书昌国人及岛上妇人。乙志书长人国。皆此类也。海于天地间为物最鉅。无所不有。可畏哉。
　　
　　温州风灾
　　绍兴三十二年七月十三日。温州大风震地。居人屋庐。及松江舟楫。吹荡漂溺不胜计。净居尼寺三殿屹立。其二压焉。天庆观钟楼亦仆。唯江心寺在水中央。山颠二塔甚高峻。独无所损。先是两日。有巨商檥舟寺下。梦神告曰。后日大风雨。为害不细。可亟以舟中之物它徙。吾今夕赴麻行水陆会。会罢。即来寺后守塔矣。商人如其戒。麻行者。村中地名也。继往侦问。果有设水陆于兹夕者。初郡有妇人。年可四十许。无所居。每乞食于市。语言不常。夜则寄宿于净居金刚之下。诸尼皆怜之。不忍逐。风作之前日。指泥像语人曰。身躯空许大。只恐明日倒了。去弗宿。已而果然。
　　
　　诸天灵应
　　永嘉许及之。深甫之父。事诸天。甚着灵应。盗尝夜入门。家未之觉。许老梦寇至。为巨人持长枪逐之。惊寤遽起视。外户已开。略无所失。明旦。见一枪于大门之外。不知从何来。及入诸天室焚香。则神手所持枪失之矣。始悟昨梦。
　　
　　福州大悲巫
　　福州有巫。能持秽迹咒行法。为人治祟蛊甚验。俗呼为大悲。里民家处女忽怀孕。父母诘其故。初不知所以然。召巫考治之。才至。即有小儿盘辟入门。舞跃良久。径投舍前池中。此儿乃比邻富家子也。迨暮不复出。明日。别一儿又如是。两家之父相聚诟击巫。欲执以送官。巫曰。少缓我。容我尽术。汝子自出矣。无伤也。观者踵至。四绕池边以待。移时。闻若千万人声起于池。众皆辟易。两儿自水中出。一以绳缚大鲤。一从后棰之。曳登岸。鲤已死。两儿扬扬如平常。略无所知觉。巫命累瓶甓于女腹上。举杖悉碎之。已而暴下。孕即失去。乃验鲤为祟云。
　　
　　张八削香像
　　温州市人张八居家。客持檀香观音像来货。张恐其作伪。欲试之。而遍体皆采绘。不可毁。乃以小刀刮足底香屑爇之。既而左足大痛。如疽毒攻其内者。药不能施。足遂烂。至今扶杖乃能行。右四事皆木蕴之说。
　　
　　汪子毁神指
　　饶州双店民汪涣。世事善神。龛其像于室中。幼子五岁。戏折其中指。涣梦金甲神诉曰。吾卫护翁家有年矣。未尝令翁家有小不祥事。奈何容婴儿毁吾指。涣惊谢。旦而视之。信然。亟命工补治。此子即日病。中指间疮绝痛。既愈。遂拳缩不可展。
　　
　　夷坚丙志卷第七十七事
　　
　　大仪古驿
　　右侍禁姜迪。蔡州新息人。为天长县大仪镇巡检。寨去县六十里。迪尝趋县回。遇雨。弛担道上古驿。遣从者具食。迪被酒如厕。见妇人高髻长裙。类唐时装束。持朱柄铜戟来。直前刺迪。迪尽力拒之。且大叫。从吏继集始舍去。索室中无所见。是夕不克行。但徙于西序小合。而戒数卒守门。迪欲寝。妇人已先在。曰。适相戏尔。何至是。挽使就枕。迪不得已。与同衾。问其姓名。不答。未晓。趋去。及迪起行。又执戟前导。至寨前乃反。自是每诣驿。必出共寝。其出也。辄导至邑门外。及还。又送之。而左右无一见者。迪浸惑焉。率以旬日间。假职事一往来。同僚稍闻其异。迪亦无所隐。一夕方寝。又有二小手扼其喉甚急。迪惊呼。外人至。已失矣。即撤帐明烛。环以仆从。少顷。皆睡熟。烛亦灭。妇人复来。曰。曩亦妹子相戏尔。便有小妇一人。尤美色。参寝榻上。明日归寨。两妇皆戟而前。如是岁余。气力枯悴。渐不能食。会供奉官孙古者。来摄天长税官。古尝受上清箓。持天心法甚验。迪家人邀治之。设坛考召。佩以灵符。迪明日出。双戟不至。行数十步。始见于道旁。大妇怒曰。吾姊妹于君无负。岂有心害君。乃以法遣我耶。愤邑之气。形于颜色。幼者从旁解之曰。此人无情若木石。然离合皆定数。何必戚戚于此。遂瞥然而逝。古戒之曰。百日内勿再经是驿。迪以疾故。亦解官还乡。沉累月。乃得脱。王翰之时为天长宰日严内翰伯父也。
　　
　　安氏冤
　　京师安氏女。嫁李维能观察之子。为祟所凭。呼道士治之。乃白马大王庙中小鬼也。用驱邪院法。结正斩其首。安氏遂苏。越旬日复作。又治之。崇凭附语曰。前人罪不至殊死。法师太不恕。须臾考问。亦庙鬼也。复斩之。后半月。病势愈炽。道士至。安氏作鬼语曰。前两祟乃鬼尔。法师可以诛。吾为正神。非师所得治。且师既用极刑损二鬼矣。吾何畏之有。今将与师较胜负。道士度力不能胜。潜遁去。李访诸姻旧。择善法者拯之。才至。安氏曰。师勿治我。我所诉者隔世冤也。我本蜀人。以商贾为业。安氏。吾妻也。乘吾之出。与外人宣淫。伺吾归。阴以计见杀。冤魄栖栖。行求四方。二十有五年不获。近诣白马庙。始见二鬼。言其详。知前妻乃在此。今得命相偿。则可去。师无见苦也。道士曰。汝既有冤。吾不汝治。但曩事岁月已久。冤冤相报。宁有穷期。吾今令李宅作善缘荐汝。俾汝尽释前愤。以得生天。如何。安氏自床趋下。作蜀音声喏。为男子拜以谢。李公即命载钱二百千。送天庆观。为设九幽醮。安氏又再拜谢。欻然而苏。李举家斋素。将以某日醮。前一夕。又病如初。李大怒。自诣其室谯责之。拱而言曰。诸事蒙尽力。冥涂岂不知感。但明日醮指。当与何州何人。安氏前生为何姓。前日失于禀白。今如不言。则功德失所付矣。李大惊异。悉令道所以然。又曰。有舍弟某。亦同行乞。并赐荐拔。庶几皆得往生。李从其请。安氏遂无恙。安氏之姊嫁赵伯仪。伯仪居湖州武康。为王昐说。
　　
　　扬州雷鬼
　　上官彦衡侍郎。家居扬州。夫人杨氏。白昼在堂中。与儿女聚坐。忽雷雨大作。奇鬼从空陨于地。长仅三尺许。面及肉色皆青。首上加帻。如世间幞头。乃肉为之。与额相连。顾见人掩面如笑。既而观者渐众。笑亦不止。顷之。大霆激于屋表。云霾晦冥。不辨人物。倏尔乘空而去。
　　
　　新城桐郎
　　练师中为临安新城丞。丞廨有楼。楼外古桐一株。其大合抱。蔽荫甚广。师中女及笄。尝登楼外顾。忽若与人语笑者。自是日事涂泽。而处楼上。虽风雨寒暑不辍。师中颇怪之。呼巫访药治之。不少衰。家人但见其对桐笑语。疑其为祟。命伐之。女惊嗟号恸。连呼桐郎数声。怪乃绝。女后亦无恙。询其前事。盖恍然无所觉也。
　　
　　寿昌县君
　　朝散大夫池州通判丁餗。妻寿昌县君施氏。病卒于官舍。越十四日。子愉。梦母如存。且曰。我将往生于淮南。然犹为女人。寿复不永。所以然者。以宿负未偿也。汝与汝父言。亟营胜事。使我得转为男子。愉觉以告父。后数日。孙百朋。又梦经官府。卫卒罗陈。方趋而过。或呼于后曰。县君在此。安得不省谒。遽回入府门。至东庑帘下。果见之。言曰。吾于此萧然无亲旧。而旦暮有趋府之劳。幸以命妇。得乘车。不然。则徒行。婴拘絷之苦矣。语未毕。帘外吏曰。可疾去。判司知之。不可也。施氏亦曰。可去矣。既出门。又有呼者曰。判司召。乃由西庑进。见绿衣人据案。熟视之。则故潭州通判李纲承议也。百朋忆其与乃祖同年进士。升堂再拜曰。公与祖父同年。世契不薄。愿毋答拜。纲受之。既坐。询大夫安否甚悉。少顷。吏引施氏就讯。百朋离席。纲曰。施县君与子亲欤。曰。新亡祖母。纲曰。天属也。百朋曰。如闻已有往生之缘。而未脱女身。信否。曰。然。昨日符已至。百朋泣曰。祖父昔从公游。今祖母生缘。在公謦欬。苟得转为男。存没被厚德矣。纲曰。奈事已定何。百朋哀祈数四。纲曰。子少俟。当试为图之。于是纲出。循庑而上。迤逦升殿中。若无影响。须臾复下。则左右翼扶。步武详缓。笑曰。已遂所请。然须归诵佛说月上女经。及不增不减经。以助度生。可也。百朋拜谢而退。视祖母犹立阶下。大言曰。二经多致之。勿忘也。遂寤。尽记其说。餗且惊且疑。曰。二经之名。所未尝闻。使访诸干明院。果得之。乃月上女以辨才闻道。如来授记。转女身为男。及慧命舍利弗。问佛以三界轮回。有无增减之义。餗始叹异。择僧之贤。及令家人女子。皆斋洁持诵。数至千卷。设冥阳水陆斋以侑之。迨百日。餗梦妻来曰。佛功德不可思议。蒙君追荐恩。今生于庐州霍家为子矣。谢诀而去。
　　
　　利国圩工
　　政和中。太平州修利国圩。工徒甚众。忽有鸦千数。噪集于别埂之傍。主役者异之。使人验视。乃一役夫已毙。而鸦衔土以覆之。蔽瘗几半。又令启土。于死者胸臆间。得小卷轴。乃金刚经也。众莫不敬叹。为徙诸高原。敛而葬之。旧事多有此比者。
　　
　　钱大夫妻
　　钱令望大夫之妻陈氏。天性残忍。婢妾虽微过。必棰之。数有死于杖下者。其后卧疾。有发语于冥暗中。自言为亡妾某人。具道欲杀陈之意。钱君具衣冠。焚香拜之。且许诵佛饭僧助其超生以赎妻过。妾答曰。妾贱隶尔。何敢当。官人之拜。但已诉于阴官。必得县君一往乃可。功德虽多。无益也。陈竟死。
　　
　　蔡十九郎
　　绍兴二十一年。秀州当湖人鲁王樐。赴省试。第一场出。忆赋中第七韵。忘押官韵。顾无术可取。次日。彷徨于案间。惘然如失。皂衣吏问知其故。言曰。我能为君盗此卷。然吾家甚贫。当有以报我。丁宁至三四。王樐许谢钱二百千。乃去。犹疑其不然。未几。果取至。即涂乙以付之。询其姓氏。曰。某为蔡十九郎。居于暗门里某巷第几家。差在贡院。未能出。且以批字倩王樐达其家。王樐试罢。持所许钱及书。访其家。妻见之。泣曰。吾夫亡于院中。今两举矣。尚能念家贫邪。是年王樐登第。复厚恤之。仍携其子以为奴。二十六年。考试湖州。以此奴行。因为人言之。此事与唐人所载郭承嘏事相类。而近年士大夫所传。或小误云。
　　
　　子夏蹴酒
　　湖州学。每岁四仲月。堂试诸生。三场誊录封弥。与常试等。其中选首者。郡饷酒五尊。第二第三人三尊。第四第五人两尊。绍兴二十一年。唐嘉猷尧封为教授。既试将揭榜。游学进士福州人陈炎。梦登大成殿。夫子赐之酒五尊。子夏怒形于色。举足蹴其二。觉而异之。以语同舍生。及榜出。名在第二。嘉猷告之曰。君本居魁选。坐误引子夏事。故少贬。始验所梦。
　　
　　周庄仲
　　周庄仲。建炎二年登科。梦至殿廷下。一人持文字令书押。视其文若世间愿状。云当作阎罗王。辞以母老。初入仕。不肯从。使者强之再三。令押字。不得已从之。觉而殊不乐。明日。遂改花书。至夜。梦昨夕人复来云。汝已书押。岂可更改。但事犹在二十年后。绍兴十七年。为司农寺主簿。又梦人持黄牒来。请受阎王敕。更二年当复来。愈恶之。秘不语人。逮十九年七月。恰及二年。方为户部郎官。自谓必无事。始为家人话前梦。其夜梦门神土地之属来拜辞。若有金鼓骑从。相送迎者。翌日。在部中欲饭。觉头昏不清。急归。不及治药而卒。
　　
　　阴司判官
　　绍兴二十三年七月。湖州教授赵失其名夜梦人投刺来谒。曰莫仔。既入坐。起而言曰。仔。城南人。适闻天符下。除教授为阴司判官。仔副之。方有联事之幸。不敢不修谒。赵大骇。扣其何人。答曰。仔郡之富民也。行第七十一。尝以入粟得助教。赵觉而恶之。明日诣学。具以所见语诸生。诸生言果有此人。名族排行皆不妄。然已堕鬼籍二年矣。赵意色怆然。退即感疾。不药而死。
　　
　　沈押录
　　绍兴二十七年冬。湖州长兴县沈押录。因公事追赴郡狱。系两月。乃得释。时已逼冬至。沈晚出门。欲通夕步归。虽天气昏暝。不暇止。行四十余里。夜过半。逢一民居。驻立户外。须臾女童开门。问何人。告之故。女曰。村落近多盗。缓急或生事。不若入门内宿。沈亦念不可前进。乃从之。女又曰。娘子今夜独宿后房。君试入。当有好事。沈不答。又言之。沈曰。恰打官方了来。那敢作此罪过。女曰。无妨也。强邀至数四。沈求汤洗足。女童即入。以大盆盛汤付沈。沈洗足已。取腰间小书刀削爪。刀才出鞘。宅与人及盆皆不见。身正坐一冢上。急舍去。乃免。
　　
　　马述尹
　　马述尹。年十八。随父肃夫。调官京师。抱疾而终。有姊嫁常州税官秉义郎李枢。母留姊家。不知子之亡。李氏婢忽如狂。作男子声曰。我即马述尹也。某月某日以疾死。今几月矣。欲一见吾母与大姊。故附舟来。欲丐佛果。以助超生。母与姊始闻之悲骇。扣之而信。遂许其请。婢乃不言。即召太平寺僧诵经。具馔写疏以荐。明日。婢复语云。荷吾母与姊姊如此。但某僧看经至某处止。某僧至某处止。功德不圆。为可惜尔。其母未深信。试呼僧责之。皆惭谢而退。亟更诵焉。
　　
　　马先觉
　　马肃夫次子先觉。尝与其友游神祠。见壁间所绘执乐妓女。中姝丽者心悦之。戏指曰。得此人为室家。素愿足矣。是夕妇人见于梦寐。耽溺既久。视以为常。始犹畏人知。秘不敢言。后亦无复忌惮。每切切然私语于室中。外人或入遇之。则曰。家人在此。盖荒惑之甚。不悟其为非也。父母以为忧。百方禳治。弗少衰。竟至不起。
　　
　　雷火烁金
　　姑苏人徐简叔之祖。居乡里日。震雷发于房宇间。烟火蔽塞。移时始散。栋柱破裂。龙迹存焉。其后启木鐀。欲取白金器皿。乃类多穿蚀。皆成珠颗。流散于下。鐀之扃鐍元不动。而内自融液。盖神龙之火。尤工于败金石也。
　　
　　大渎尤生
　　长洲人尤二十三者。富民也。居于大渎村。绍兴三年。感疾死。初无它异。既而邻邑昆山之东。农家牛生白犊。胁下黑毛成七字。曰尤廿三曾作牢子。盖尤始贫时。曾为县狱吏。有隐恶云。尤氏子欲赎以二万钱。其家不许。
　　
　　蝇虎报
　　秉义郎李枢妻之乳媪。好以消夜图为博戏。每于彩绘时。多捕蝇虎取血。和笔涂之。盖俗厌胜术。欲使已多胜也。习以为常。后老疾将终。语人曰。无数蝇虎儿咬杀我。为我捕去。而旁人略无所见。知其不永。久之乃死。此卷皆王日严所传。日严多得于其弟者。
　　
　　夷坚丙志卷第八十二事
　　
　　无足妇人
　　关子东。说其兄博士演。在京师。见妇人丐于市。衣敝体垢。无两足。但以手行。而容貌绝冶。有朝士见而悦之。驻马问曰。汝有父母乎。曰。无。有姻戚乎。曰。无。能缝衽乎。曰。颇亦能之。朝士曰。与其行乞栖栖。孰若为人妾。敛眉叹曰。形骸若此。不能自料理。若为婢子。则役于人者也。安能使人为己役乎。且谁肯用之。士归语其妻。妻亦恻然。取致其家。为之沐浴更衣。调视其饮食。授以针指、敏捷工致。一家怜爱焉。士亦稍与之昵。居一年许。出游相国寺。遇道人。骇曰。子妖气甚盛。奈何。士以为诳已。怒不应。异日再见曰。祟急矣。子其实语我。我无求于子也。家岂有古器若折足铛鼎之属乎。曰。无之。问不已。士不能掩。始以妾告。曰。是矣是矣。亟避之。明日宜驰往百里外。藉使不能及。姑随日力所至托宿。深关固拒。中夜闻扣户者。无得开。或可以免。舍是无策也。士始怖。不谋于家。假良马。尽日极行。逼暮舍于逆旅。歇未定。道上尘起。旗帜前驱。一伟丈夫乘黑马亦诣焉。长揖而坐。指一房相对宿。略不交谈。士愈惧。闭户不敢寝。夜艾。外间疾呼曰。君家忽值丧祸。令我持书来。时灯火尚存。自隙窥觇。乃无足妇人。负两肉翼。翼色正青。士骇汗如雨。伟人遽撤关出。挥剑击之。妇人长啸而去。明旦。士起见伟人。拜而谢之。曰。微尊官。吾不知死所矣。敢问公为谁。曰。子识我乎。乃相国寺道人也。曩固告子矣。我即子之本命神。以子平生虔心奉我。故来救护。言讫与车马皆不见。
　　
　　胡秀才
　　姜补之师仲在太学。与胡秀才同舍。胡指上病赘疣。欲灼艾去之。或告曰。今日人神在指。当俟他日。胡不以为信。遂灸焉。七日而创发。皮剥去一重。见人面在中。如镜所照。恶之。亟覆以膏。又七日稍愈。痒甚。因爬搔皮起。人面如故。历四十余日。创益大且痛。竟不起。
　　
　　赵士遏
　　武功大夫合门宣赞舍人黄某。为江东兵马钤辖。绍兴二十二年正月。秩满。将归弋阳。过池州。值雪小留。郡守假以教授廨舍。遇旧同官赵士遏。赵讶其颜色青黑。而欬不已。语言动作。非复如畴昔时。从容问所苦。黄愀然久之。曰。吾家不幸祖传瘵疾。缘是殒命者。世世有之。自半年来。此证已萌芽。吾次子沅亦然。殆将死矣。遂悲伤出涕。赵曰。每闻此疾可畏。间亦有愈者。而不能绝其本根。吾能以太上法箓治之。但虑人不知道。因循丧躯。公果生信心。试为公验。于是焚香书符。以授黄及沅。使吞之。未久。遍手指内外皆生黄毛。长寸余。赵曰。疾深矣。稍复迁延。当生黑毛。则不能救疗。今犹可为也。于是择日。别书符。牒城隍。申东岳。奏上帝讫。令黄君汛扫寓舍之西偏小室。纸糊其中。置石灰于壁下。设大油鼎一枚。父子着白衣。闭门对床坐。吞符讫。命数童男秉烛注视。有顷。两人身中飞出黑花蝉蛾四五。壁间别有虫。作声。而出。或如蜣螂。如蜘蛛。大小凡三十六。悉投沸鼎中。臭不可闻。啾啾犹未止。继一虫细如丝发。蜿蜓而行。入于童袖间。急捕得。亦投鼎中。便觉四体泰然。了无患苦。黄氏举室欢异。知其灵验。默祷于天。愿为先世因此疾致死者。作九幽大醮救度之。未醮数日。黄之妻梦先亡十余人。内有衣皂小团花衫者。持素黄箓。白简来拜谢曰。汝救我。则我救汝妻。觉以告夫。黄泣曰。衣小花衫者。吾父也。吾父死于兵戈中。衣服不备。但得一衫以敛。梦中所见者。真是矣。遂以二月朔。设醮于天庆观。是夕阴云四垂。雨意欲作。中夜隐隐闻雷声。所供圣位茶。皆白如乳。道众恐雨作。不能焚词。既而至五鼓。醮事毕。雨乃大至。黄氏历世恶疾。自此而绝。士遏。字进臣。时右朝请大夫魏彦良。通判池州。为作记。
　　
　　谢七[女更]
　　信州玉山县。塘南七里店。民谢七妻。不孝于姑。每饭以麦。又不得饱。而自食白秔饭。绍兴三十年七月七日。妇与夫皆出。独留姑守舍。游僧过门。从姑乞食。笑曰。我自不曾饱。安得有余。僧指盆中秔饭。曰。以此施我。姑摇手曰。白饭是七[女更]者。我不敢动。归来必遭骂辱。僧坚求不已。终不敢与。俄而妇来。僧径就求饭。妇大怒。且毁叱之。僧哀求愈切。妇咄曰。脱尔身上袈裟来。乃可换。僧即脱衣授之。妇反复细视。戏披于身。僧忽不见。袈裟变为牛皮。牢不可脱。胸间先生毛一片。渐遍四体。头面半成牛。其夫走报妇家。父母遽至。则俨然全牛矣。今不知存亡。右四事亦得于王日严。
　　
　　白石大王
　　福州人陈祖安之父。待兖州通判阙。梦黄衣吏持符至。曰。帝命公为白石大王。问所在。曰。今未也。俟公见巨石玷一角。乃当去。及期。复来迎矣。觉而大恶之。后赴官两月。谒泰山。宿山下一寺。适见庭下大石。其一角正缺。怅然不乐。还郡未久。而黄衣至。遂以其日卒。
　　
　　莫东得官
　　吴兴莫伯甄。为奉议郎时。三子皆未官。尝梦以恩泽补第二孙东。寤而喜曰。东于子孙数为第五。吾得以延赏恩及之。足矣。至绍兴三十二年。以朝请郎为潼川转运判官。遇登极。恩。当遣子弟奉表入贺。时长子澄。已登科。仲季以母服不可往。乃命吏持函。空其名。令至吴兴以授澄。使自处之。澄长子果。次子东。果读书颇有声。谓必能继取名第。乃以官与东。伯甄闻之。念前梦。怃然不乐。是年以覃恩及磨勘。进秩朝散大夫。不及拜而卒。生前所蒙。但一孙得官尔。右二事文举说。
　　
　　黄十翁
　　黄十翁者。名大言。浦城人。寓居广德军。绍兴二十七年十一月四日。因病久心悸。为黄衣童呼出门。行大衢路。两旁植垂柳。池水清澈可爱。荷花如盛夏时。经十余里。更无居民。望楼观嵯。金碧相照。童引入门。罪人万数立廷下。殿上四人。冠通天冠。衣缕金袍。分席而坐。一吏唤黄。大言云。汝数未尽。误追汝来。命青衣童引出东门。回顾余人。已驱之北去。东门外如阳间市肆。往来阗阗。行未远。别见宫阙甚丽。内外多牛头阿旁。王者旒冕秉圭坐。威严肃然。紫衣吏问曰。汝住世作何因果。对曰。顷岁兵乱时。曾为二寇掠财物。徐就擒捕。保伍欲戮之。大言愍焉。以钱二十千赎其死。及平生戒杀持经造像数十事。俄持巨镜下照。了无冤业。即令诣总管司照对。总管司之长称舍之。其副乃广德出摄吏王珣。与大言素厚。谓之曰。汝当再还人世。若见世人。但劝修善。敬畏天地。孝养父母。归向三宝。行平等心。莫杀生命。莫爱非己财物。莫贪女色。莫怀疾妒。莫谤良善。莫损他人。造恶在身。一朝数尽。堕大地狱。永无出期。受业报竟。方得生于饿鬼畜生道中。佛经百种劝戒。的非虚语。又嘱曰。为吾口达信于我家。我在公门。岂能无过。但曾出死罪三十一人。有此阴德。故得为神。可造衣服一袭。多诵经文。化钱万七千贯。具疏奏城隍司。以达我要赎余过。且言世人以功德荐亡。须凭城隍证明。方得获福。若岁时杀物命祭祀。亦祖先不享。此二事不可不知。后二日。阴府会善男女于无忧阁下。随其善行。俾证道果。至于地狱囚人。亦驱至彼。如州郡囚听赦罪。轻者亦脱苦受生。宜往观之。至则睹所谓无忧阁者。众所成。高出云表。祥光彻天。男女皆在其下。其善者衣服盛丽。持香花经巷。徜徉采云之间。玉砌金阶之上。而地狱之众。皆锁梏囚执。尪劣憔悴。跪伏门外。喜惧相半。方顾视感叹。忽荡无所睹。王总管云。已凭今日佛荫。脱地狱苦然皆失人身矣。回至总管司。见对事者亦众。其相识者。托为嘱子孙。丐功德。所付之语。皆生平闺门隐秘。非外人所得知。事毕。童导之归。望一铁山。烈火炽然。烧灸群囚。号叫不绝。又一山。有树无叶垂植刀剑。囚攀援而上。受剸割之苦。积尸无数。大言合掌诵观世音地藏二菩。忽震雷一声。二山皆不见。前行过一岩洞。臭河不可近。童子云。世人弃残饮食酒茗于沟渠。皆为地神收贮于此。俟其命终。则令食之。又行数里。再至王所。王敕云。汝还世五年。传吾语于人间。作善者即生人世。受安乐福。作恶者万劫不回。受无间苦。令闻此者口口相传。遂别命一青衣童。引出长春门。有花如初。过桥失足而寤。已初八日矣。黄翁时年八十五、崇仁县主簿秦绛为作记。
　　
　　衡山民
　　干道初。元衡山民。以社日祀神。饮酒大醉。至暮独归。跌于田坎水中。恍忽如狂。急缘田塍行。至其家。已闭门矣。扣之不应。身自从隙中能入。妻在床绩麻。二子戏于前。妻时时咄骂其夫暮夜不还舍。民叫曰。我在此。妻殊不闻。继以怒骂。亦不答。民惊曰。得非已死乎。遽趋出。经家先香火位过。望父祖列坐其所。泣拜以告。父曰。勿恐。吾为汝豤土地。即起。俄土地神至。布衫草屦。全如田夫状。具问所以。顾小童令随民去。童秃发赤脚。类牧牛儿。相从出门。寻元路。复至坎下。教民自抱其身。大呼数声。蹶然而寤。时妻以夫深夜在外。倩邻人持火炬求索之。适至其处。遂与俱归。子妇侄张寅说。
　　
　　顶山回客
　　平江常熟县僧慈悦。结庵于县北顶山绝巘。白龙庙之傍。凡三十余年。以至诚事龙。得其欢心。有祷必应。邑人甚重之。绍兴三十二年。年七十八矣。忽得蛊病。水浮肤革间。累月不瘳。朝夕呻吟。殆无生意。棺衾皆治办。待尽而已。一客不知从何来。戴碧纱方顶巾。着白苎袍。眉宇轩昂。与常人异。自山下至龙祠礼谒。因历僧舍。见慈悦病。间之曰。病几何时矣。此乃水肿。吾有药能疗。悦欣然请其术。命解衣正卧。以爪甲画其腹并脐下。应手水流。溢于榻下。宿肿即消。又探药一饼如弹丸大。色正黑。戒曰。宜取商陆根与菉豆。同水十碗。煮至沸。去其滓。任意饮之。药尽则病愈矣。兼师寿可至八十五岁。悦愧谢数四。且询其姓氏乡里。曰。我回客也。临安人、又曰。和尚。如今世上人识假不识真。语讫。揖而去。悦如言饮药。味殊甘美。越两日乃尽。病如失去。亦不复知客为何人。后两月。别一客言来从都下。因观补陀山观音至此。出一卷画赠悦曰。此我所为者。即去。既而展视之。乃画薜荔缠结中覆吕真人象。始知所谓回客者此云。县主簿赵彦清为作记。
　　
　　粉县主
　　宗室郇康孝王仲御孙女。曰粉县主者。年十四五时。与家人会饮于堂。忽大风从庭起。雷雨继至。火光如球。纵横飞掣。烟雾四合。对面不相睹。男子号哭乞命。妇人掩耳仆卓上。或有堕地者。移时方止。天晴如初。点检坐中人。独不见县主。久之。但得双目睛于庭砌下。尸失所在矣。县主之父曰士骊。
　　
　　耿愚侍婢
　　大观中。京师医官耿愚。买一侍婢。丽而黠。逾年矣。尝立于门外。小儿过焉。认以为母。眷恋不忍去。婢亦拊怜之。儿归告其父曰。吾母乃在某家。时其母死既祥矣。父未以为信。试往殡所视之。似为盗所发。不见尸。还家携儿。谒耿氏之邻。密访婢姓氏。真厥妻也。即佯为贩鬻者。徘徊道上。伺其出而见之。妻呼使前。与叙别意。继以泣。语人曰。此为吾夫。小者吾子也。耿闻之怒。诟责之曰。去年买汝时。汝本无夫。有契约牙侩可验。何敢尔。夫诉诸开封。迹所从来。婢昏然不省忆。但云。因行至一桥。迷失路。为牙媪引去。迫于饥馁。故自鬻。牙媪亦言实遇之于广备桥。求归就食。遂鬻以偿欠。京尹不暇究始末。命夫以余直偿耿氏。而取其妻。耿氏不伏。夫又诉于御史台。整会未竟。复失妇人。讼乃已。不一年。耿愚死。家亦衰替。
　　
　　江氏白鹑
　　江遐举邈宣和中。为虹县令。长子自严州奉其母往官下。有白鹑白雀各一。皆莹洁可观。共一笼置诸舟背。入汴数十里。过灵惠二郎祠。舟人入白曰。神素爱此等物。愿收秘之。即携入卧处。一婢从庖所来至笼畔。无故失足。触笼坠。视之鹑死矣。鸣玉说。
　　
　　夷坚丙志卷第九十四事
　　
　　上竺观音
　　绍兴二年。两浙进士类试于临安。湖州谈谊。与乡友七人。谒上天竺观音祈梦。谊梦人以二楪贮六茄为馈。恶之。惟徐扬梦食巨蟹甚美。迨旦。同舍聚坐一客。语及海物黄甲者。扬问其状。曰。视蝤蛑差小。而比螃蟹为大。扬窃喜。乃以梦告。人以为必中黄甲之兆。洎榜出。六人皆不利。扬独登科。后二年。谊复与周元特操赴漕司举。又同诣寺。前一夕。周梦与诸人同登殿。谊先抽签。三反而三不吉。余以次请祷。周立于后曰。所以求。唯欲求梦尔。何以签为。众强之。方诣签下。遇妇人披发如新沐者。从佛背趋出。谓其贵家人。急避之。遂寤。明晨入寺。谊所启三签。果不吉。余或吉或否。周但焚香再拜。愿得梦。是夜梦乡人徐广之持省榜至。凡列三等。已为中等第一人。已而贺客四集。有道士在焉。明年七月。省试罢。□□与待榜。他日阅市。闻呼于后曰。元特□□奉贺。回顾乃徐广之也。云。适过郡门。见□□□司榜内一人。与君姓名同。聊相戏耳。周方谯责之。则又有言曰。省榜自南门入矣。遂相与散。周及家而报至。次日。数客来贺。一道士俨然其中。周曰。与君不相识。何以辱顾我。道士笑曰。君岂忘之邪。去年君过我卜。我推君五行。知。今年必及第。今而实然。故来贺以印吾术。非有所求也。遽辞去。沉思其人。乃开元寺卖卜者。始验昨梦。无少不合。周果居中等。虽非首选。而于吴兴为第一人。夫广之之戏谈。黄冠之旅贺。皆偶然细事也。而梦寐魄兆。已先见于旬月之前。人生万事不素定乎。元特说。
　　
　　酆都宫使
　　林乂。字材臣。姑苏人。刚正尚谊。乡里目为林无差。以其名近叉字也。晚以贡士特奏名得官。调嘉兴主簿。任满还家。梦吏士来迎入官府。升堂正坐。掾属数十辈。或衣金紫银章。列拜廷下。出文牍。摘纸尾使书。视官阶。乃印衔。阔径三寸。不可辨。但识其下文五字。曰酆都宫使林。如是几数纸。乂平生读道书。颇慕神仙事。顾谓吏曰。学道之人。皆当为仙官。此乃冥司主掌。非以罪谴谪者不至。且吾闻居此职者。率二百四十年始一迁。非美官也。不愿拜。吏曰。此上帝命也。安得拒。恐得罪于天。将降充下列。虽此官不复可得矣。乂不得已。乃书名。遂寤。知其命不得长。以告所善道士吕山友。乂弟乂之妇虞氏。尚书策女也。不食猪肉。乂诮之曰。吾家寒素。非汝家比。安得常有羊肉。盍随家丰俭勉食之。妇谢曰。何敢尔。但新妇自少小时。闻烧猪气。辄头痛不可忍。今见则畏之。非有所择也。乂曰。我若真为酆都官。必使汝食。妇笑曰。幸蒙伯力为增此食料。新妇大愿也。久之。乂调官京师。还及泗上。卒于舟中。初乂父挈家过泗。谒普照王寺。其母生乂于舟中。及其死也亦然。讣未至吴。家人臛猪为面。弟妇问曰。何物盛馔。芬香如此。家人曰。猪肉也。妇曰。试以与我。取食之。立尽一器。自是遂能食。时乂卒已半月云。自山□□□宅编作记。□一□不甚详。又□□以乂为毅。
　　
　　二郎庙
　　政和七年。京师市中一小儿。骑猎犬。扬言于众曰。哥哥遣我来。昨日申时。灌口庙为火所焚。欲于此地建立。儿方七岁。问其乡里及姓名。皆不答。至晚。神降于都门。凭人以言。如儿所欲者。有司以闻。遂为修神保观。都人素畏事之。自春及夏。倾城男女。负土助役。名曰献土。至饰为鬼使巡门。催纳土者。往来憧憧。或榜于通衢曰。某人献土。识者以为不祥。旋有旨禁绝。既而蜀中奏永康神庙火。其日正同。此儿后养于庙祝家。顽然常质也。
　　
　　宣和龙
　　宣和元年五月。京师大雨连日。及霁。开封县前茶肆家。未明。起拂拭案榻。见若犬蹲其旁。至旦视之。龙也。有声如牛。惊而仆。茶肆与军器作坊邻。诸卒适赴役。见之杀而分其肉。街吏惧不敢奏。都人图玩其形。长六七尺。鳞色苍黑。首如牛。两颊如鱼头。色正绿。顶有角。坐极长。于其际始分两歧。与世间所绘龙相类。后十余日。忽大水犯都城。高出十丈。自西北牟驼冈。至万胜门外马监。民居尽没。时以为大河决溢。然水色清澄。河又未尝决。终莫知所从来。居数日。水已入汴渠。逮晓将溢。朝廷募人乘风水之势。决其下流。乃由城北入五丈河。下注梁山泺。首尾几月乃已。故俗传为龙复仇云。见蔡绦后史补。
　　
　　温州赁宅
　　温州城中一宅。素凶怪。先是仲监税居之。一家尽死。后数年。吕监税者自福州黄崎镇罢官来。亦居之。常见仲君露首秃发。往来西舍间。女子年十二三。最恼人。伺客至。辄映壁窥之而笑。翻弄什器。涂涴窗几不可搏逐。唯一妪颇恭谨。每女子出。必叱去。吕妻病数日不愈。妪教之曰。县君无它疾。但煎五苓散。下半硫丸足矣。吕以其言有理。亟从之。一服而愈。然人鬼杂处。家之百物。震动无时。或空轿自行于厅上。举室殊以为忧。他日。妪又告。曰我辈相与共议。欲迎君作主。约用后月某日。此计若成。君必不免。宜急徙以避祸。吕以告胡季皋。襄季皋为福州干官。时识之。亦劝使去。去之日。西舍男女数十辈。骈肩出观。相顾嗟惜。似恨谋之不早也。后无复有敢僦舍者。经一月未毕。邑胥挈家来。或告其故。胥笑曰。我乃人中鬼也。彼□□尔。何足畏。处之不疑。群鬼亦扫迹。
　　
　　应梦石人
　　席大元帅蜀。丁母朱夫人忧。将葬于青城山。议已定。梦两人入谒。行步重迟。遍体疮痍可憎。告曰。太夫人葬地。盖在温州。地名徐家上奥。庚山甲向者是也。公必往求之。异时毕事。幸为我疗吾疮。席公尝寓居永嘉。心亦欲还。顾惮远未决。觉而异之。书其事于策。即具舟东下。并奉其父中丞柩归于温。窆日已迫。而宅兆殊未定。招萧山人张藻卜之。偕止山寺中。其侄七郎。适买□□田舍主人翁间所往。告之故。翁曰。去此一里许。名徐家上奥。有一穴庚山甲向者。人多以为吉地。用善价求之者甚众。徐氏皆不许。君试往观之。会日暮。不克往。归而言之。语未竟。席曰。得非庚山甲向者乎。取所书梦验焉。无少异。明日。亲访其处。一媪出言曰。吾徐翁妻也。昔吾夫尝欲用此地以葬父。梦金甲大神持梃见逐。指芦席上坐者一人。曰。此席相公家地。汝安得辄尔。自是以来四十年。今以与公。不取钱。吾儿方为里正。得为白邑大夫。免其役足矣。席大喜过望。但不晓梦中所见为何人。既葬二亲。又自为寿茔于左次。役夫斸土。有声丁丁然。视之。乃两石人卧其下。埋没既久。身皆穿穴。席祭之以酒。舁出外。命和泥补治而为立祠。榜曰应梦石人云。张大猷说。
　　
　　老僧入梦
　　干道三年。武经郎王瓘。干办蒋参政府。其弟琮。以冬至日游天竺。先一日。从瓘假马。瓘令殷卒以省院大黑马绐之。是夜琮梦老僧来谒。前致辞曰。老去乏筋力。或得从君。愿少宽鞭棰之罚。琮惊谢而寤。明日马至。即乘之以行。既出都门。蜷局不肯进。方举鞭击之。忽悟曰。畴昔之梦。岂非此乎。亟以付驭者归。而步入寺。蒋府闻之。亦不复留。命反诸故处。瓘说。
　　
　　聂贲远诗
　　聂贲远昌靖康元年冬。以同知枢密院。为和议使。割河东之地。以赂北虏。闺十一月十二日。至绛州。州门已闭。郡人登诸城上。抉其目而脔之。时其父用之尚无恙。绍兴十一年。张铢自北方南归。过绛驿。见壁间有染血书诗一章。绛人言聂之灵所作也。其词曰。星流一箭五心摧。电彻双眸两胁开。车马践时头似粉。乌鸢啄处骨如灰。父兄有感空垂念。子弟无知不举哀。回首临川归不得。冥中虚筑望乡台。铢录之以示其子昂。载于行状。
　　
　　沈先生
　　沈先生者。和州道士也。不知始所以得道。常时默默。不深与人往来。值其从容时。肆意谈说未来休咎事。无不中的。然不可问也。人与之食。受之不辞。居无事。或至经月不食。宣和间。有言其名于朝者。召入禁中。偃蹇不下拜。扣其所学。亦泛然无言。不合旨。犹以为正素大夫。遣归故郡。建炎元年秋。忽着衰麻立于谯门外。拊膺大哭。良久回首。望门内而笑。三日乃止。末几剧贼张遇攻破城。郡守率州兵保子城。贼不能下。遂去。凡居民在外者皆被害。后二年。遍诣廛市。与人相别。且告之曰。有米莫做粥。有钱莫做屋。人不能领其意。自是不知所如往。是岁虏犯淮西。和州受祸最酷云。
　　
　　李吉爊鸡
　　范寅宾自长沙调官于临安。与客买酒升阳楼上。有卖爊鸡者。向范再拜。尽以所携为献。视其人。盖旧仆李吉也。死数年矣。惊问之。曰。汝非李吉乎。曰。然。汝既死为鬼。安得复在。笑曰。世间如吉辈不少。但人不能识。指楼上坐者某人。及道间往来者。曰。此皆我辈也。与人杂处商贩佣作。而未尝为害。岂特此有之。公家所常使浣濯妇人赵婆者。亦鬼耳。公归试问之。渠必讳拒。乃探腰间二小石以授范。曰。示以此物。当令渠本形立见。范曰。汝所烹鸡可食否。曰。使不可食。岂敢以献乎。良久乃去。范藏其石还家。以告其妻韩氏。韩曰。赵婆出入吾家二十年矣。柰何以鬼待之。他日赵至。范戏语之曰。吾闻汝乃鬼果否。赵愠曰。与公家周旋久。无相戏。范曰。李吉告我如此。示以石。赵色变。忽一声如裂帛。遂不见。此事与小说中所载者多同。盖鬼技等耳。右二事皆唐少刘说。
　　
　　吴江九幽醮
　　吴松江石塘。西连太湖。舟楫去来。多风涛之虞。或致覆溺。干道三年。赵伯虍旦为吴江宰。念幽冥间滞魂。无所诉。集道士设九幽醮于县治。以拔度之。汴人薛山为馆客。因以故友黄升司理并其子溺水之由白之。就设二位以祀。既罢三日。伯虍旦被提举常平。符按所部营田。与山共载。绝湖抵九里寺。夜过半。梦黄君来访如平生。敛襟肃容。若特有所谓者。山犹意其赴官而告别也。徐问之。则曰向自吴门分袂。狼狈于此久矣。比蒙县尹大赐。周旋其行。方从是脱去。山曰。何不一谒之。以谢此意。曰。固屡往矣。而门庭甚峻。非复可入。敢以诿吾故人。既而告退。就阶登马。廷下立者数百人。山戏之曰。车骑一何都邪。黄曰。不然。此皆平时留滞。同荷赵君恩而去者也。已别。山惊寤。以语伯虍旦。乃知昨朝所绝湖。正黄父子没处也。
　　
　　郑氏犬
　　福州人奉议郎郑某。宣和中知乐平县。自乡里携一犬来。常时驯扰不噬人。邑有贩妇。以卖花粉之属为业。出入县舍。郑氏甚重之。尝白昼入堂。犬迎啮其乳。仆地几死。郑叱家童缚犬。念其远至。不忍杀。持以与报本寺僧。是夜郑被盗。后半月捕得鞫之。乃此妇为囊橐导贼至。始悟犬之灵识。复呼以归。僧德滔说。
　　
　　后土祠梦
　　抚州后土祠。灵响昭著。宜黄士人邹极。未第时。致祷求梦。梦入庙詹敬毕。转眄东壁。有大书一诗。睨而读之。既觉。历历可记。诗曰。天道本无成。明从公下生。温黄前后并。黑闇里头行。大十口止各。常常啼哭声。两个齐六十。只此是前程。邹玩其语多不佳。惧或死于疫。后以治平三年乡荐。赋题曰。天道无为而物成。次年省试。赋题曰公生明。列坐之次。温州人居前。黄州人居后。时亮阴罢廷对。始验前诗二联之意。邹仕终江西提刑。盖大十口止各。本路字也。常常啼哭声。刑狱象也。与其妻并年六十五而卒。夫四十字之微。而场屋二题。坐次先后。朝家之变故。官寿之终极。与妻室之年。靡不先见。吁其异矣。
　　
　　泰山府君
　　临川雷度。字世则。性刚介。好读书。虽登名乡贡。而不肯赴省试。其甥蔡直夫为永康军通判。既之官。是年九月晦。蔡妻徐氏。梦人持尺书。类漕台檄。徐读之竟。迨寤。但忆纸尾大书云。泰山府君雷度押。畏其不祥。且未知度之安否。不旬日蔡卒。妻孥护柩以归。明年。至乡里。始知度以故岁八月卒矣。泰山之梦。其然乎。右二事皆临川吴必说。
　　
　　夷坚丙志卷第十十一事
　　
　　方氏女
　　婺州浦江方氏女。未适人。为魅所惑。每日过午。则盛饰插花就枕。移两时乃寤。必酒色着面。喜气津津然。女兄问其故。曰。不可言。人世无此乐也。道士百法治之。反遭困辱。或发其隐慝。曰。汝与某家妇人往来。道行如此。安得敢治我。或为批颊抵冠。狼狈而出。近县巫术闻之。皆莫敢至其家。扫室焚香。具为诉牒。遣仆如贵溪。告于龙虎山张天师。仆至彼之日。女在堂上。见两黄衣卒来追已。初犹不肯行。卒曰。娘子无所苦。才对事毕即归矣。遂随以去。凡所经途。皆平日所识。俄至东岳行祠。引入小殿下。殿正北向。主者命呼女升殿。女窃视其服。紫袍红鞓带佩鱼。全如今侍从之服。戒之曰。汝为山魈。缴绕曲折。吾已尽知。但当直述。将释汝。初女被祟时。实其亡叔为媒妁。是日先在廷下。瞬目招女。使勿言。女竟隐其事。但说魅情状及所与饮狎者。主者判云。元恶及其党十人。皆杖脊远配。永不放还。而不刺面。余五六十人。亦杖臀编管。传囚决遣。与世间不少异。又敕两卒送女还。时家人见女仆地。逾两时。口眼皆闭。抉齿灌药。施针灼艾。俱不省。但四体不冷。知其非死也。仆归云。既投状。天师判送东岳。限一时内结绝。故神速如此。自是女平安如常。逾年而嫁。则犹处子云。
　　
　　高教授
　　乡人高遹。字广声。为秦昌时婿。居于会稽外邑。与詹道子亢宗友善。绍兴辛已。淮上受兵。遹入城。舍于詹氏。与馆客陈确日同处。相得甚欢。隆兴二年。遹为太学录。确夫妇同梦遹来。而身绝短小。确语妻曰。不见高广声才数月。一何短如此。俄相随入卧内。妻愠曰。高教授当识道理。何为至吾床闼间。逐之不见。遂惊寤。明日以告道子。时遹已病困。道子方以为忧。闻其事良不怿。是夕而讣至。明年。确妻复梦人舁柩入门。问之。曰。高官人也。觉而语确。确心知遹之来为己子。预戒产具。即日得一男。右二事皆詹道子说。
　　
　　掠剩大夫
　　扬州节度推官沈君。失其名及乡里。居官颇强直。通判饶惠卿尤知之。惠卿受代归临川。一府僚属。出祖于瓜洲。前一夕。沈闻书窗外人语曰。君明日禄尽马绝。为妻子言。愀然不乐。明日。将上马。厥子牵衣止之。沈曰。饶通判相与甚厚。方为千里别。安得不送。策马径行。所乘马盖借于军中者。恶甚。始出城。奔而坠。足絓鞈间。不可脱。驰四十里。及瓜洲方止。驭吏追及之。则面目俱败。血肉模糊。不可辨识。舁归舍。气息奄奄。经一日而绝。惠卿怜其以已死。赙钱二十万。郡遣夫力十余辈护柩归。诸人在道相顾。如体挟冰霜。或时稍怠。则头辄痛。类有物击之。两旁行者。皆见一绿袍官人。坐柩上。执梃而左右顾。至家乃已。后岁余。其妻阎氏。白昼见。旗帜奄冉行空中。一人跨白马。跕躞而下。至则沈也。相慰拊良久。又遍呼诸子。诲以读书耕稼之务。曰。吾今为掠剩大夫。勋业雄盛。无忆我。翩然而去。自是不复来。阎氏之弟榕传其事。
　　
　　生肉劝酒
　　南丰曾氏。为临川李氏婿。初亲迎时。舅母张氏送之。逼岁求归。李氏置酒饯别。张归而愠曰。我在李家十数日。蒙渠主礼不为薄。但临行时忽以生肉劝酒。使我心恶不可堪。人问其状。曰。羊一盘。猪一盘。鸭鸡各一盘。凡四品。盘各四巨楪。皆生物也。饤饾虽丰。岂复可食。家人亦皆咄咄曰。不谓李官人家野陋乃如此。村妇邓八[女更]。实从张为客。私语人曰。安得是事。县君岂别有所睹乎。张之夫先为光化军司理。不挈家行。久之得赴云死矣。后其子归。乃言以去腊未尽三日死。死之日。同僚随土俗具祭。用生物四大盘。其器皿名物。悉与张所见同。盖张从李氏归时。司理君始死受奠。千里影响。符契若是。异哉异哉。右二事皆李德远说。
　　
　　黄法师醮
　　魏道弼参政。夫人赵氏。绍兴二十一年十月十六日。以病亡。至四七日。女婿胡长文元质延洞真法师黄在中。设九幽醮。影响所接。报应殊伟。魏公敬异之。及五七日。复命主黄箓醮。先三日。招魂入浴。幼子叔介。年十二岁。以念母之切。愿自入室持幡伺视。既入恸哭云。母自白幡下坐椅上。垂足入浴。盆左右挂所著衣。正举首相顾。忽焉不见。所以哀泣。已而迎魂至东偏灵位。黄师见夫人在坐。叔介至前即仆地。曰。妈妈在此。家婢小奴。先因病肿死。亦从而至。语言甚久。黄虑鬼气伤儿。神。乃布气吹其面。取汤一杯。令饮即醒。云适往市门下看迎仙女。见数十人衣金锦袍。拥一轿。四角皆金凤。口衔金丝球。二仙童行前。捧金香炉唾壶。到吾家门。仙女出轿。见先生再拜请符。才得符。收置袖间。却乘金毛羚羊。二童导而去。遂觉。盖所见者。乃是夕坛上所供神虎堂追召魂魄者也。时已五鼓。方就睡。又梦入大门。将军长丈许。金甲青鞾。引而行。殿上人服青服。戴青冠。执青圭。坐龙椅上云太一救苦天尊也。闻呼第二曹请九天司命第□主者同坐。俄空中青云起。玉女数百。捧红幡幢。迎上清宫第六位至。共食仙果。叔介前观之。为异鬼如师子形者。逼逐令去。将军叱曰。救苦天尊请来对罪。安得辄逐。命狱卒碎斫之。左右天仙无数。嬉戏自如。或戴碎玉花冠。动摇有声。云是狼茫冠。上天真宰。下降检察地狱。将军曰。三界各有体。天界逍遥自在。故多快乐。人世务礼法。故尚恭敬谦逊。地府治人罪。故尚威猛。正自不同。又闻呼都案判官。追在狱囚。列廷下约万人。皆荷铁校。传呼引第十人。直符使乘云持牒下取。牒阔可二尺。长袤丈。径至地。挟此人同上云去。其余火轮铜柱。铜狗铁蛇。锻治于前。楚毒备极。三人着公服在其中。将军曰。一为临政酷虐。二为事父不孝。三为作监官不廉。监官乃吾弟。曾任潭州税官。盗用公家钱而逃。至今在狱。而酷虐者获罪尤重。叔介问如何可救。曰。除是转九天生神章一万遍。即可救拔。又引至镬汤碚石矞律等狱。纵观诸囚。叔介言敢问将军何姓。曰。旧在人间姓王。此问无姓。每见世人设水陆请地府诸司。称崔判官李判官之类皆不肯赴。不若只称第几司第几案判官便了。又曰。吾得一幙次甚窄。身却不在彼。常在坛上听指挥。不敢离一步。便一两字亦从吾手中过。然后奏上。吾一看三清。二看法师至诚。便是吃一盏白汤。也奏去。只为排得幙次不是。左右多有秽触。又黄衣人炷香衣服不洁。负水人身体腥秽。一青衫小儿抱婴孩来天尊位前戏狎。天尊怒。皆追来枷了。青词甚好。宣开地狱。赦亦至诚。特以判官声雄。道字不真。有一字读作潭字。数人清不出。天尊主者皆怒。已而辨之。乃涛字也。主者白请放六人。判官密言赦文不明白。再堕其四。只赦两人。其一则赵氏也。将军曰。汝父常诮汝懒惰不读书。我教汝聪明咒云。无碍无遮广聪明。矞律莎诃无紧揭。又聪明偈云。大广天地无碍遮。一界迟奇比江海。一磨二磨转不觉。才管一觉无碍空。戒令勿泄。每遇节序。焚香默诵百过。且谓人心如镜。须管常磨。勿令尘染污。自然聪明。又言吾一身五职。第一三天门下引进主者。第二黄先生主掌文字。第三自然山主。第四监灰河主。第五职事微。不可说。遂引叔介至灰河。无罪者过桥。业重者解其下服。着度河裈。由河中过。岸上大枯木数株。鬼卒以所脱衣挂于上。续以车载从桥行。衣上各书姓名。窥其一标云。屠氏十娘。叔介临欲归。拜将军曰。自到冥间。荷将军慈顾。答曰。汝何所谢。吾实当谢汝。忆昔尝与汝同官。曾缘公累。赖汝调护得免。至今不忘。今归时凡此中所见所说。尽为人道之。使知省戒。无得隐情。揖别而行。望其家已近。母在一室涂泽毕。令引至坛。对曰。黄先生不许孝子登坛。母乃独登之。遍礼列位。诣黄君幙前。焚香拜曰。谢救苦。黄法师便冉冉翔空。回首言宿世冤家。皆得解脱。汝勿复悲恼。令从者取盂水噀叔界面。仍叱之。遂寤。天方明。自寝至觉仅数刻。而所经历闻见。连日言之不能尽。魏公以其事物色之。盖醮筵置龙虎堂。于四厢逼近外庖。往来喧杂。炷香者乃老卒。而汲水一兵患疥痨。圃中儿每敖戏圣位前。皆符其语。乃告白龙虎神。徙位于静处。而易执事者。禁儿勿得至。又考所谓潭字之误。盖词文旧语内云。或死于水涛之中。道童书涛为淘。以唾润指。揩作涛字。不甚明了。故读者误焉、魏公自作记五千言。今摭取其大要如此。
　　
　　朱新仲梦
　　朱新仲待制翌绍兴二十八年守严州。梦至大山下。左右指云昆山也。未几徙宣州。宣城献地图。有乡名昆山者。谓前梦已应。又一岁徙平江。昆山正其属县。在平江日。梦典谒报洪内翰来。亟出迎。则予仲兄也。时自翰林学士奉祠居乡里。既坐。乃居东道。觉而异之。不两月新仲罢去。仲兄实踵其后云。
　　
　　常熟圬者
　　中大夫吴温彦。德州人。累为郡守。后居平江之常熟县。建第方成。每夕必梦七人衣白衣。自屋脊而下。以告家人。莫晓何祥也。未几得疾不起。其子欲验物怪。命役夫升屋。撤瓦遍观。得纸人七枚于其中。乃圬者以佣直不满志。故为厌胜之术。以祸主人。时王显道奂为郡守。闻之。尽捕群匠送狱。皆杖脊配远州。吴人之俗。每覆瓦时、虽盛暑。亦遣子弟亲登其上临视。盖惧此也。吴君北入不知此。故堕其邪计。
　　
　　茶肆民子
　　干道五年六月。平江茶肆民家。失其十岁儿。父母连日出求访。但留幼女守舍。一黄衣卒来啜茶。告云。尔家几郎使我寄语。早晚当附木筏还家。女喜祈客少驻。以俟父母归。坚不可。临去又云。明日几郎自别寄信来。遂去。迨暮。父母归。女具道其故。莫测所以然。而忧其非吉语也。明旦。外传有浮尸在升平桥河岸木筏侧。奔往视之、乃所失子。傍人言顷年一急足溺于此。则民女所见。殆其鬼乎。
　　
　　乐桥妖
　　平江乐桥民家女。既嫁。每夕为妖物所扰、母念之切。乃与同榻卧。将伺察之。财日暮。则一人从地踊起。垂两髻于背。红繻弈然。大声如疾雷。地亦随合。凡数夕如是。以告其夫。夫穿地觅之。仅二尺许。得一铜铃。以红带系其鼻。始忆数年前朝廷申严铜禁。故瘗铃土中。久而忘之矣。即击碎弃之。女疾遂愈。右四事皆朱似叔召说。
　　
　　刘景文
　　承议郎任随成。刘景文季孙甥也。言景文知忻州时。每数日辄一谒晋文公祠。至必与神偶语。移时乃出。神亦时时入郡。郡吏见景文闭合与客语。则神至也。他日于广坐中。谓一曹掾曰。天帝当来召君。君即去。吾且继往。坐客相视失色。未几。掾果无疾而逝。景文亦相继亡。经夕。蹶然复苏。索笔作三诗。诗成语家人曰。吾今掌事雷部中。不复为世间人矣。瞑目竟死。其一章云。中宫在天半。其上乃吾家。纷纷鸾凤舞。往往芝术华。挥手谢世人。竦身入云霞。公暇咏天海。我非世人哗。二章云。仙都非世间。天神绕楼殿。高低霞雾匀。左右虬龙遍。云车山岳耸。风颦天地擅。从兹得旧渥。万动毫端变。其三云。从来英杰自消磨。好笑人□事更多。艮上巽中为进发。一车安稳渡银河。其语皆不可晓。予案东坡集。景文为隰州守以没。此云忻州恐非。何薳春渚记闻云。景文梦为文公之代而卒。其说不同。坡公称景文诗句云、四海共知霜鬓满。重阳曾插菊花无。其清警如此。今三诗乃尔。生死之隔。一至是乎。
　　
　　雍熙妇人词
　　姑苏雍熙寺。每月夜向半。常有妇人往来廊庑间。歌小词。且笑且叹。闻者就之。辄不见。其词云。满目江山忆旧游。汀洲花草弄春柔。长亭檥住木兰舟。好梦易随流水去。芳心空逐晓云愁。行人莫上望京楼。好事者往往录藏之。士子慕容嵓卿。见而惊曰。此予亡妻所为。外人无知者。君何从得之。客告之故。嵓卿悲叹。此寺盖其旅榇所在也。右二事皆见周紫芝少隐竹坡诗话。
　　
　　夷坚丙志卷第十一十六事
　　
　　李铁笛
　　饶州道士曹与善。政和中。以道学上舍。贡于京师。与河北李陶真道人相识。李好吹铁笛。盖放浪不羁之士也。曹后归乡里。宣和三年。为神霄宫副。李从京师来见之。有一马、置于四十里店民家。时以荐福寺为宫。每吹笛宫门。则马不烦仆御而自至。往来月余。一旦告别。会曹入城。李来不相值。彷徨良久。顾道童周永真。索笔砚。题诗壁间云、一别仙标历四春。神霄今复又相亲。炉中气候丹初熟。匣里光芒剑有神。未驾鸾舆朝碧落。且将踪迹傲红尘。乘风暂过羌庐去。异日相期拜紫宸。书其后曰、潜真散。人潇湘访曹副宫不遇留题。方掷笔。曹适归。永真以告。而李已不知所在矣。明年。一客白袍皂绦。甚古。入曹之室。视壁间字。问谁所书。永真言李陶真先生也。客笑曰、九百汉。亦索笔书对壁。自称道人李抱一。云、一粒金丹续命基。算来由我更由谁。神龟移入云端去。彩凤抟归地母骑。溟涬浪中求白雪。昆仑山里采琼枝。只消千日工夫足。养个长棱八角儿。书毕即去。后三年。又有姓崔者来。读二诗大笑。时永真亦在傍。崔瞪视移时。咄曰、汝师曾食肉乎。曰、然。曰、非汝买与之耶。安得如是。连捽其耳。复掴之仆地。径趋出。初永真性蒙钝。及是觉聪明颇开。后易名彦昭为道士。二李之诗、尝刻石于宫。靖康中。神霄废复为荐福。石为僧所毁。曹与善至八十五岁。干道四年方卒。周说
　　
　　朱氏乳媪
　　乡人朱汉臣。宣和中为太学官。其乳母死。殡于僧庵。及还乡里。不暇焚其骨。朱妻弟李元崇景山。入京舍客馆。梦老妇人彷徨室中。明夜又梦。且泣诉曰。我朱家乳母也。不幸客死。今寄某坊某庵中。甚不便。愿舅挈我归。李白、庵中菆柩不少。何以为志。曰、在庵之西偏。冢上植竹两竿。南者长而北者短。柩上所题字尚存。索之当可得。李既觉。不复寝。急取纸笔书之。迟明往访。寻至其处。如所言。以告守僧。出柩而焚之。裹遗烬付一仆。僧因言此中瘗者以百数。初来时。每夜闻歌叫嘻谑声。终则多叹泣。至明、所供器或东西易位。月夕尤甚。殆不安寝。今久矣。亦不复畏也。李归番阳。未至之三日。朱氏梦妪来。有喜色。曰、久处异乡殊寂寞。赖李二舅挟我归。将至矣。一家皆为哀叹。遣人迎诸涂。盛僧具以葬焉。
　　
　　华严井鬼
　　刘彦适、登第归。与其弟设水陆斋于永宁寺泗州院。会散、宿院中。阇黎僧继登、督其徒收拾供具。见客户不闭。责问僮奴。皆云二刘掩关寝久矣。秉烛巡视。室空无人。衾裯亦不见。疑为它往。而三门又已扃钥。登咤曰、必华严鬼也。亟命取铃杵往访焉。先是西廊华严院一行者、合缢于院后井旁栗树上。时出为物怪。继登过西边。得遗被。及华严墙畔。又得一履。院僧熟睡。排闼而入。径趋井所。二刘果对坐井上。互举手推挹。为逊让之状。即扶以归。既醒。扣其故。曰、终夕倦局。恰登床欲寝。而行者来传阇梨之意。云夜尚早。正煎汤相待。幸可款语。遂随以行。了不知墙壁之留碍。俄闻妇人歌笑声。朱门华屋。赫然焕耀。或导使入门。念兄弟同行。义难先后。方相撝避忽冥然无所睹。非师见救。皆堕井死矣。彦适、字立道。
　　
　　施三[女更]
　　州民张元中。所居通逵。与董梧州宅相对。董氏设水陆。张梦女侩施三[女更]来。曰、久不到君家。今日蒙董知郡招唤。以众客未集。愿假馆为须臾留。张记其已死。不肯答。又曰、曩与君买婢。君约谢我钱五千。至今未得。我怀之久矣。非时不得至此。幸见偿。张寤而恶之。明日买纸钱一束。焚于澹津湖桥下。夜复梦曰、所负五千而偿不用百。傥弗吾与。将投牒讼君。是时勿悔也。张不得已。如其所须之数。举以付寺僧。使诵经。既而叹曰。数与鬼语。更督无名之债。吾岂不久于世乎。然其后八年乃死。
　　
　　胡匠赛神
　　番阳民俗。杀牲以事神。贫不能办全体者。买猪头及四蹄享之。谓之头足愿。木工胡六病。其妻用岁除日具祷赛。置五物釜中。俟巫者。会节序多祀事。巫至昏乃来。妻遣女取馔。奔而还。告母曰、母自往取之。儿欲视吾父。色殊怖沮。母至厨发幂举肉。亡其一蹄矣。仓黄不暇究。但别买肉以补之。既罢。女始言适欲入厨。见黑物宛宛。彻屋上下。了不能辨其状。故惊而出。后数日胡匠死。
　　
　　赵哲得解
　　鄱阳县吏李某。干道四年七月。梦出城过东岳行宫。道上见故同列。抱文牍从中出。告曰、此本州岛今秋解试榜。来书岳帝。李问吾所亲及乡里何人预荐。曰、但有君巷内赵哲一人耳。梦中思之无此子。以为疑。其人曰、赵医秉德之子也。李曰、此吾近乡、熟识之。渠名中兴。非哲也。曰、吾言不妄。君当自知之。遂去。时此吏死数年矣。李异之。出诣赵。欲话其事。遇诸涂。赵曰、吾已纳保状。夜梦人相劝云、朝廷方崇太平之业。而予尚名中兴。又与国姓同不可。能易之乃佳。吾甚惑此梦。今将谋之朋友。李大笑。具道所见。使改名哲。且曰、子若荐送。吾以女嫁子。是岁哲果登名于春官。李遂纳为婿。
　　
　　白衣妇人
　　宣和中、乡人董秀才。在州学、因如厕。见白衣妇人。徘徊于前。问其故。曰、我菜圃中人也。良人已没。藐然无所归。董留与语。且告以斋舍所在。至夜、遂来并寝。未几得疾。同舍生或知之。以白教授。教授造其室。责之曰、士人而为异类所冯。何至此。扣其所有。曰、但尝遗一衵服。取胝之。秽而无缝。命投诸火。遣诸生踪迹焉。一老圃曰。向者小儿牧羊。一牝羊坠西廊井中。不可取。今白衣而出。岂其鬼欤。呼道士行法。咒黑豆投于井。怪乃绝不至。然董亦死。
　　
　　锦香囊
　　德兴县石田人汪蹈。绍兴十六年。延上饶龚滂。为馆客。书室元设两榻。龚处其东。虚其西以待外客之至者。秋夜、龚已寝。灯未灭。觉西榻窸窣声。俄有妇人揭帐出。冠珠翘。瑶环玉珥。奇衣袨服。仪状丽。图画中所未睹。径前相就。龚喜惧交怀。肃容问之。曰、君何人。何自至此。曰、中丞不须问。龚曰、吾布衣也。安得蒙此称。曰、君明年登名乡书。即擢第。前程定矣。遂留宿。鸡初鸣。洒泣求去。解所佩锦香囊为别。曰、谨秘此物。无得妄示人。苟一人见。即不复香矣。过四十年。当复来取之。恋恋良久。携手出户。仰视天汉。指一大星曰、此我也。方谛观次。有物如白练。自星中起。下垂至地。妇人即登之。既去丈余。回顾曰、郎亟反室。脱有问者。勿得应。违吾言。将致大祸。遂冉冉上腾而灭。龚凝竚詹慕。不忍去。忽思向所戒。急归闭关。未一息。闻人击户。拒不答。怒骂而去。至明、视所遗囊。文锦烂然。非世间物。中贮一合如玳瑁。以香实之。芳气酷烈。不可名状。具以语汪翁。汪婿王庆老、屡求观。不得。乘醉发笥偷玩。香自此歇矣。龚果自此登科。所谓中丞之祥。未知信否。予族人绂代龚为馆。见汪翁道此。
　　
　　牛疫鬼
　　绍兴六年。余干村民张氏家已寝。牧童在牛圈。闻有扣门者。急起视之。见壮夫数百辈。皆被五花甲。着红兜鍪。突而入。既而隐不见。及明、圈中牛五十头尽死。盖疫鬼云。
　　
　　牛媪梦
　　乐平县杭桥市、染工程氏。梦老媪来曰、负君家钱若干。除已偿还外。犹欠若干。幸余一屋。可以充数。今别君去矣。再拜而辞。既寤。闻一牝牛死于空屋中。剥货得钱。如梦告之数。
　　
　　程佛子
　　德兴县新建村、居民程氏。屋后二百步有溪。程翁每旦。必携渔具。往踞蹯石而坐。施罔罟焉。年三十。时正月望。夜梦人告曰、明日亟去钓所。当获吞舟鱼。觉而异之。鸡鸣便往。久无所睹。自念梦具欺我欤。忽光从水面起。照石皆明。掬水濯面。澄心谛观。但有大卵石。白如雪。光耀粲烂。一举网即得之。持以归。妇子皆惊曰、尔遍身安得火光。取置佛卓上。一室如昼。妻窥之。乃如干红色。顷刻化为带。长三尺。无复石体。益惊异。炷香欲爇间。大已如楹。其长称是。惧而出。率家人列拜。俄闻屋中腷膊声。穴隙而望。如人抛掷散钱者。妻持竹畚入。漫贮十余钱。方持行。已满畚矣。小儿女用它器物拾取。莫不然。良久遍其所居。或掷诸小塘。未移时亦满。其物在室中连日。翁拜而祷曰、贫贱如此。天赐之金。已过所望。愿神明亟还。无为惊动乡闾。使召大祸。至暮、不复见。而柱下踊一牛头。摇耳动目。俨然如生。明日乃寂。然程氏由此富赡。每岁必以正月十六日、设斋饭缁黄。名曰龙会斋。翁颇能振施贫乏。里人目为程佛子。绍兴二十九年。寿八十三岁而卒。其孙亦读书应举。
　　
　　芝山鬼
　　芝山在城北一里。左右前后皆墓域。僧寺两庑。菆柩相望。风雪阴雨。辄闻啾啾之声。盖鬼区也。绍兴十六年。通判任良臣伯显丧子。入寺设水陆。夜未半。阖寺闻山下人戏笑往来。交相问劳。程祠部守墓仆。自支径黄泥路口归。逢三人同行。厉声曰、吾辈以寺中会集。见召而往。汝何为者。而敢至此。追逐欲欧之。仆奔窜。适有篝火从寺出者。乃得脱。
　　
　　叶伯益
　　浮梁程士廓宏远干道三年。自秘。书丞罢归。妻有娠临月。其弟宏父。如景德镇。十二月十五夜、梦叶伯益谦亨舍人访其居。求一室寄迹。宏父曰、兄弟宴居处不甚洁。独士廓新治书斋为胜。君试观之。相随而入。见供张华洁。如宿办者。喜曰、此中便可久留。吾得之足矣。共坐索饭。且求火肉。火肉、乡馔也。伯益生时固嗜此。索之诸房。又得于士廓位。既具馔。客饱食就枕。宏父梦觉。明日还家。道遇仆至。报士廓妻得子。因名之曰亨孙。时伯益物故。恰三年矣。
　　
　　李生虱瘤
　　浮梁李生、得背痒疾。隐起如覆盂。无所痛苦。唯奇痒不可忍。饮食日以削。无能识其为何病。医者秦德立、见之。曰、此虱瘤也。吾能治之。取药傅其上。又涂一绵带绕其围。经夕瘤破。出虱斗许。皆蠢蠕能行动。即日体轻。但一小窍如箸。端不合。时时虱涌出不胜计。竟死。予记唐小说载贾魏公镇滑台日。州民病死。魏公云、世间无药可疗。唯千年木梳烧灰。及黄龙浴水。乃能治尔。正与此同。
　　
　　钱为鼠鸣
　　吾乡里昔有小民。朴钝无它技。唯与人佣力。受直族祖家。日以三十钱顾之舂谷。凡岁余。得钱十四千。置于床隅。戒妻子不得辄用。每旦起。詹玩摩拊。乃出。一夕寝不寐。群鼠鸣于旁。拊床逐之、不止。吹灯照索、无物也。灯灭复然。扰扰通夕。蚤起。意间殊不乐。信步门外。正遇两人相欧斗。折齿流血。四旁无人。遂指以为证。里胥捕送县。皆入狱。民固愚。莫知其争端。不能答一辞。受杖而归。凡道途与胥史之费。积镪如洗矣。
　　
　　张二子
　　番阳城中民张二、以卖粥为业。有子十九岁矣。嗜酒亡赖。每醉时。虽父母亦遭咄骂。邻里皆恶之。干道七年二月。寝于乃祖榻上。夜半忽惊蹶。介介不能出声。救疗逾十刻方醒。久之能言曰、为黄衫人呼去。逼入浴室中。四向皆烰火。热不可向。啼叫展转。觉有人在外相援。而身不得出。如是移时。欻然而寤。谓为梦魇。然境界历历可想也。俄顷鸡唱。父诣厨作粥。牝猫适产五子于灶中。其一死矣。疑是儿所堕处云。自是始知悔惧。设誓不饮酒。尽改故态。此卷皆吾州事
　　
　　夷坚丙志卷第十二十五事
　　
　　舒州刻工
　　绍兴十六年。淮南转运司。刊太平圣惠方板。分其半于舒州。州募匠数十辈。置局于学。日饮喧哗。士人以为苦。教授林君。以告郡守汪希旦。徙诸城南癸门楼上。命怀宁令甄倚、监督之。七月十七日。门傍小佛塔、高丈五尺。无故倾摧。明旦、天色廓清。至午、黑云倏起西边。罩覆楼上。迅风暴雨随之。时群匠及市民卖物者百余人。震雷一击。其八十人随声而仆。余亦惊慑失魄。良久楼下飞灰四起。地上火珠迸流。皆有硫黄气。经一时顷。仆者复苏。作头胡天佑白于甄。令入按视。内五匠、曰蕲州周亮、建州叶浚、杨通、福州郑英、庐州李胜。同声大叫踣而死。遍体伤破。寻询其罪。盖此五人尤耆酒懒惰。急于板成。将字书点画多及药味分两。随意更改以误人。故受此谴。
　　
　　紫竹园女
　　隆兴二年、舒州怀宁县主簿章裕之官。仆顾超、夜宿书轩。见一女子。着绿衣裳。诉云、为母叱逐。无所归。知尔独处。故来相就。问所居。曰、在城南紫竹园。遂共寝。才数夕。超恍惚如痴。貌瘦力乏。裕怪而诘之。以实告。裕曰。必妖物也。将害汝。俟今夜至此。宜执之而大呼。吾当往视。及至。超持其袖。呼有鬼。女奋身绝袖而窜。举灯照之。乃巴蕉叶也。先是轩外紫竹满园中。巴蕉一丛甚大。曩亦尝为怪。裕命芟除之。血津津然。并竹亦伐去。且逐超归。超自此厌厌不乐。竟抱疾死。
　　
　　吴旺诉冤
　　绍兴十五年。陈祖安为吴县宰。甥女陆氏病困。为鬼物所凭。陈欲邀道士禁治。鬼云、无用治我。我抱冤恨于幽冥间。几二十年不获伸。是以欲展愬。问其故。云、我姓名曰吴旺。南京人。遭兵火南渡。家于府子城下。以货绦自给。尝与乡人蔡生饮。沿河夜归。蔡醉甚。误溺水死。逻卒适见之。疑我挤之于河。执送府。下狱讯治。不胜痛。自引伏。有司处法。杖死于雍熙寺前石塔下。衔冤久矣。今日聊为公言之。陈曰、当时之事谁主此、答曰、狱官亦无心。其事尽出狱吏。盖吏惮于推鞫。姑欲速成。不容辩析。而狱官不明。便以为是。竟抵极法。因历道推吏狱卒及行刑人姓名。陈曰、审如是。何为独愬于我。曰、寺与县为邻。乃本府祷祈之所。平时公入寺。我必见之。故熟识公。今事已久。不能复直。弟欲世人一知之耳。陈曰、汝骨安在。吾为汝寻瘗。使安于土可乎。曰、遗骸零落。所存仅十一二。葬之亦无益。公幸哀我。愿丐水陆一会。以资受生。陈曰、此费侈。吾贫不能办。曰、然则但于水陆会中入一名。使人至石塔前密呼吴旺。俾知之。亦沾功德。可以托生矣。陈曰、何处最佳。曰、皆有功德。而枫桥者尤为殊胜。幸就彼为之。陈许诺。鬼巽谢。陈问病者可痊否。曰、陆氏数尽。恐不能逃。医药祈禳。皆无所用也。后数日、女果死。明年。王葆彦光往枫桥作斋。陈以俸钱。为旺设位。
　　
　　舒州雨米
　　干道四年春。舒州大雨。城内外皆下黑米。其硬如铁。嚼碎米粒。通心亦黑。人疑向来米纲舟、覆于江。因龙取水行雨而卷至也。
　　
　　朱二杀鬼
　　平江常熟民朱二。夜宿田塍守稻。有女子从外来。连三四夕寝昵。体冷如冰。知其非人。遍村落测之。了无踪迹。密以布被缝作袋。欲贮之于中。女已知之。是夜至舍外悲泣。朱问故。曰、汝设意不善。我不复来矣。朱曰、恐此间风冷病汝。故欲与同卧其间。无他意也。乃入宿袋中。过夜半。朱诈言内逼。遂起。负袋于肩以行。女号呼求出。朱不应。始时甚重。俄渐轻。到家举火视之。已化为杉板。取斧碎之。流血不止。明夜扣门索命。久乃已。右五事皆新安胡倜说
　　
　　河北道士
　　宣和七年正月望夜、京师太一宫张灯。观者塞道。二人坠于池。宫卒急拯之。不肯上。肆言如狂。道众施符敕百端。皆弗効。事闻禁中。诏宝箓宫主者往治。主者惧不胜。躬诣道堂。遍揖曰、吾党有高术者。愿相与出力。不然、将为教门之累。堂中数百人。皆不敢答。某道士从河北来。独奋身起。诮之曰、平时不肯力学。缓急乃殢人。即仗剑以往。至池畔。二溺人皆拱手。某道士语众曰、此强鬼也。非先拔其骨不可。众固不晓为何法。某道士绕池禹步。诵咒良久。遣健卒入水掖溺者。已身软如。洎至岸。则凝然块肉也。叱问所自来。同辞对曰、某等亦道士也。生时善法箓。坐罪受谴。虽幽明殊涂。而平生所习固在。度非都下同侪所能敌。不意神师一临。茫无所措。今过恶昭著。执而囚诸无间狱。亦唯命。以为敕韭粉。亦唯命。傥慈悲不杀。导以生路。使得免于下鬼。师之惠也。许之。复默存食顷。悉起立如常。其家人扶以去。两观黄冠。合词喜谢。扣其故曰、此鬼不易制。若与之角力。虽千人不能胜。吾尝学拔鬼筋法。故一施之。筋骨既尽。无能为矣。皆叹曰、非所及也。抚州民宋善长、为人佣。入京得事此道士。宋狡而慧。颇窥见所营为。又尝窃发其笥。习读要诀。私为闾阎治小祟。辄验。师亦喜之。将传授秘旨。而宋诡谲无行。且懒惰。不肯竟其学。会靖康之变西归。后为道士。居州之祥符观。其治鬼魅亦如神。凡病疟及疫者。以指画其面中间。须臾左热如火。而右冷如冰。随其冷热呼吸之。应手而愈。门人数十。皆得其绪余。一人尝至村民家。民家大小皆以疫卧。治之不愈。诣郡邀宋行。宋入道室。取神将前茅鞭。三击地。又取供饼裂其半。授之。曰、无庸我去。汝持此与食。自能起矣。门人还至民家。病者皆已起。言曰、赖宋法师三声雷救我。盖其所习者五雷法也。
　　
　　饶氏妇
　　抚州述陂去城二十里。遍村皆甘林。大姓饶氏居之。家人尝出游林间。见仆柳中空。函水可鉴。子妇戏窥之。应时得疾。归家即痴卧。不复知人。遂有物语于空中。与人酬酢往来。闻人歌声辄能和。宛转抑扬。韵有余态。音律小误。必蚩笑指摘。论文谈诗。率亦中理。相去咫尺。而莫见其形貌。妾有过。则对主人显言。虽数十里外田畴出纳为欺。亦即日举白。无一讳隐。上下积以厌苦。祓禳祷禬。百术备至。终无所益。凡数年。饶氏焚香拜祷曰、荷尊神惠顾。为日已久。人神异路。愿不至媟慢。以为神羞。欲立新庙于山间。香火像设。与众祗事。愿神徙居之。各安其分。不亦善乎。许诺。自是寂无影响。饶氏自喜其得计。营一庙甚华丽。日迎以祠。越五日复至。言谑如初。饶翁责之曰、既庙食矣。又为吾祟何也。笑曰、吾岂痴汉耶。如许高堂大屋。舍之而去。乃顾一小庙哉。饶氏愈益沮畏。讫子妇死。鬼始谢去。一家为之衰替云。
　　
　　徐世英兄弟
　　徐世英、抚州人。登进士第。为建昌军司户。官舍后有淫祠。欲去之未果。忽得惑疾。兀兀如白痴。饮食言笑。皆与人异趣。兄世杰闻其故。自乡里往视之。既至。未及语。英迎唾其面。杰愕不知所为。便觉恍惚。而英洒然如平常。杰抱疾以归。喑不能言。日用所须。每书字以告。性嗜杜诗。虽屏弃人事。惟求观此诗不辍。其后浸剧。每出必裸袒。家人闭在一室中。仅二十年乃死。英仕至广州教授。亦卒。兄弟皆以文学推于临川。而不幸如是。为可怪也。
　　
　　蛇犬毙
　　林廷彦为临川守。之任未几被疾。廷中人正昼见人坐于厅事椅上。以为使君、病间、能出矣。或前视之。乃州宅犬母焉。又二蛇蟠于侧。取杖欲击之。蛇去不见。但毙犬货于屠肆。是年林卒。又宜黄县涂千里者。夏日与宾友坐于所居之燕堂。犬衔蛇径至前。啮杀之。委于地而去。客以为此杨震鹳雀衔鳣之瑞。千里愀然曰、吾生于乙巳。今行巳运。而有蛇祸。吾殆不免乎。不一岁果卒。
　　
　　奉阇梨
　　宜黄县疏山寺僧奉阇梨者。善加持水陆。及工诵咒偈。年益老。患举音不能清。每当入道场。辄饮鸡汁数杯。云可以助声气。或得酬谢不满意。辄肆言詈辱。暮年得疾。舌左右歧出。与元舌为三。饮食语言皆不可。医者为傅药。割去之。楚痛不堪忍。才旬日复然。则又施前术。凡至五六竟不止。最后困剧。其徒于白昼见青面大鬼。自窗入。捽之而去。就视死矣。
　　
　　红蜥蜴
　　豫章新建县治。干道四年七月。夜半大雷震。令厅屋瓦皆鸣。家人共聚一室。闻风声汹汹。窗棂戛然。疑即有覆压之患。五鼓乃定。及明视之。圃后拔出巨柳。其长三丈。大十围。寸断如截。遍满丞主簿舍中。一蜥蜴色如渥丹。长仅尺。僵死地上。人疑以为异物云。右六事皆临川刘名世说
　　
　　僧法恩
　　绍兴十年。明州僧法恩。坐不轨诛。恩初以持秽迹咒着验。郡人颇神之。不逞之徒。冀因是幸富贵。约某月某日奉以为主。举兵尽戕官吏及巨室。然后扫众趋临安。不得志则逃入海。时郡守仇待制悆已去。通判高世定摄事。群凶谓事必成。至聚饮酒家。举杯劝酬。相呼为太尉。未发一日。其党书恩甲子。诣卜者包大常、问休咎。方退。又一人来。迨午未间。至者益众。而所问皆同。且曰、欲图一事。可成否。包疑焉。绐最后者曰、此非君五行。在吾术中有不可言之贵。视君状貌。不足以当之。其人安在。我当自与言。不敢泄诸人也。问者喜走白恩。与俱至包肆。包下帷对之再拜。曰、贱术何所取。而天赐之福。今乃遇非常之庆。家有息女。不至丑陋。愿得备姬嫔之列。即延入室。导妻子出拜。置酒歌舞。使女劝之饮。包敬立。良久托为买肴馔。亟出告之世定。趣呼兵官。即日悉擒获。狱成。恩及元恶脔于市。余党死者数十人。陈尸道上。是夜路都监出徼巡。见一人展转于众尸中。乃杖死而复苏者。掖起询之。云、初入市就刑。但知怖惧。不复记省。方杖胁一下。神从顶间出。坐屋檐上。观此身受杖毕。乃冥冥如梦。不知今所以活也。都监曰、汝既合死。那得活。举足蹴其伤。复死。世定用是得直秘阁。包生亦拜官。郡人合钱百万与之。
　　
　　青城丈人
　　相州人作千道斋荐亡。僧道乞匄皆预。凡坐中人各随意诵经一卷。有道人但诵太乙寻声救苦天尊一声。遂就食。邻坐僧戏之曰、只诵一声。莫舌干否。道人曰。苟有益死者。奚用多为。斋罢径出。漆碗楪内、皆有朱书字如刻。曰青城丈人。以刀削之。愈见。
　　
　　李主簿
　　武昌李主簿。梦就逮冥司。主者问汝前身为张氏子时。安得推妻堕水。李梦中忽忆其事。对曰、妻自失足堕水死。非推也。主者遣追本处山川之神供证。与李言同。遂放还。他日在旅舍。遇妇人自言为前生妻。相守不肯舍。绸缪如生。姻党皆知之。数年乃谢去。李亦不娶。终身虽无它苦。但常病腰痛。以木为两椎。刳其中。每日扣击数百下。痛则少解。盖鬼气染渍所致云。
　　
　　吴德充
　　吴公才、字德充、弋阳人。入太学。年至五十。无所成。欲罢举归。决梦于二相公庙。梦童子告曰、君明年甚佳。自此泰矣。吴信之。勉为留计。明年上舍中选。自顾年益高。复起归思。又梦曰、即登科矣。无庸归。明年果于嘉王榜擢第。既调官。临出京。又梦前人来曰。君仕官不可作郡守。盖以前生为郡。治狱不明。误断一事。虽出于无心。然阴谴不薄。已令君损一目矣。切勿再居此官以招祸。觉而思之曰、吾五十二岁。仅得一官。势不能至二千石。且吾双目了然。安有眇理。不以为信。后三岁。因病赤目。果偏失明。而仕于州县。不甚待次。自虔州雩都罢、历通判衡州永州建康府。绍兴十二年。至临安。又求倅贰。时王庆曾次翁参知政事。与吴有同舍契。谓之曰、君三任通判。资历已高。当作州何疑。荐于时相。以为宜春守。吴不乐。才至家而卒。
　　
　　夷坚丙志卷第十三十五事
　　
　　蓝姐
　　绍兴十二年。京东人王知军者。寓居临江新淦之青泥寺。寺去城邑远。地迥多盗。而王以多赀闻。尝与客饮。中夕乃散。夫妇皆醉眠。俄有盗入几三十辈。悉取诸子及群婢缚之。婢呼曰、主张家事。独蓝姐一人。我辈何预也。蓝盖王所嬖。即从众中出。应曰、主家凡物皆在我手。诸君欲之。非敢惜。但主公主母方熟睡。愿勿相惊恐。秉席间大烛。引盗入西偏一室。指床上箧笥曰、此为酒器。此为彩帛。此为衣衾。付以钥。使称意自取。盗拆被为大复。取器皿蹴踏置于中。烛尽又继之。大喜过望。凡留十刻许乃去。去良久。王老亦醒。蓝始告其故。且悉解众缚。明旦诉于县。县达于郡。王老戚戚成疾。蓝姐密白曰、官何用忧。盗不难捕也。王怒骂曰、汝妇人何知。既尽以家赀与贼。乃言易捕何邪。对曰、三十盗皆着白布袍。妾秉烛时。尽以灺泪污其背。但以是验之。其必败。王用其言、以告逐捕者。不两日。得七人于牛肆中。展转求迹。不逸一人。所劫物皆在。初无所失。汉张敞传所记、偷长以赭污群偷裾而执之。此事与之暗合。婢妾忠于主人。正已不易得。至于遇难不慑怯。仓卒有奇智。虽编之列女传不愧也。
　　
　　长溪民
　　福州长溪民、为赘婿于海上人家。以渔为业。其母思而往见之。民殊不乐。母觉其意。明日即告归。民不肯留。而其妇独留之曰、阿姑少留。候得鱼作杯羹。少顷民还。至门闻母语声。急藏鱼于舍后。复诳其母。且告之曰、今日风恶。不获一鳞。母遂去。既行。民责妻曰、吾适所得皆鳗鱼。既多且大。常日不曾有此。汝何苦留此间耶。妇往视。则满篮皆蛇也。惊走报民。民不信。自往焉。果见群蛇蟠结。一最大者昂首出。径咋其喉即死。蛇亦不见。
　　
　　福州异猪
　　政和元年正月、福州北门卖豆乳人家。猪夜生七子。但一为猪。余皆人头马足。肌体悉类人。净无一毛。初生时。呱呱作儿啼。其家惧。亟瘗于厕后。邻人闻啼声。伺晓入视。犹及见其二。取以示里中。斯须间、观者如市。郡守知为不祥。命亟杀之。时方上祥瑞。不敢以闻于朝。
　　
　　福州屠家儿
　　福州城中羊屠家儿。年十六岁。性柔善。惟嬉游市井间。不肯学父业。父母谓之曰、汝已成长。当学世业为活。为养亲之计。浪游何益。对曰、逐日眼见已熟。要杀便能。何以学为。父以羊一刀一付之。闭诸空屋。窃窥其所为。自旦至午。但对羊默坐。忽握刀而起。指羊曰、与汝相为仇。岂复有穷极。挥刀自断其喉。父母急发壁救之。无及矣。
　　
　　林翁要
　　福州南台寺、塑新佛像。而毁其旧。水上林翁要者。求得观音。归事之。后数月、操舟入海。舟坏而溺。急呼观音曰、我尝救汝。汝宁不救我。语讫、身便自浮。得一板乘之。惊涛亘天。约行百余里。随流入小浦中。获遗物一笥。颇有所资而归。人以为佛助。右四事皆福州太平寺僧蒋宝所传。宝有一书。曰冥司报应。记此事。
　　
　　郭端友
　　饶州民郭端友。精意事佛。绍兴乙亥之冬。募众纸笔缘。自出力以清旦净念书。华严经。期满六部乃止。癸未之夏五、染时疾。忽两目失光。翳膜障蔽。医巫救疗皆无功。自念惟佛力可救。次年四月晦、誓心一日三时。礼拜观音。愿于梦中赐药或方书。五月六日、梦皂衣人告曰、汝要眼明。用獭掌散熊胆圆则可。明日遣诣市访二药。但得獭掌散。点之不効。二十七夜。梦赴荐福寺饭。饭罢归。及天庆观前。闻其中佛事钟磬声。入观之。及门、见妇女三十余人。中一人长八尺。着皂春罗衣。两耳垂肩。青头绿鬓。戴木香花。冠如五斗器大。郭心知其异。欲候回面瞻礼。俄紫衣道士、执笏前揖曰、我乃都正也。专为华严来迎。请归舍啜茶。郭随以入。过西廊。两殿垂长黄幡。一女跪炉礼观音。帘外青布幙下。十六僧对铺坐具而坐。道士下阶取茶器。未及上。郭不告而退。径趋法堂。似有所感。遇夜分乃觉。明日告其妻黄氏云、熊胆圆方。乃出道藏。可急往觅。语未了。而甥朱彦明至。曰、昨夜于观中偶获观音治眼熊胆圆方。举室惊异。与梦吻合。即依方市药。旬日乃成。服之二十余日、药尽眼明。至是年十月。平服如初。即日便书前药方灵应特异。增为十部乃止。今眸子了然。外人病目疾者、服其药。多愈。药用十七品、而熊胆一分为主。黄连密蒙花活皆一两半。防已二两半。草龙胆蛇蜕地骨皮大木贼仙灵脂皆一两、瞿麦旋覆花甘菊花皆半两。蕤仁一钱半。麒麟竭一钱。蔓青子一合。同为细末。以羯羊肝一具。煮其半焙干。杂于药中。取其半生者。去膜乳烂。入上药。杵而圆之。如桐子大。饭后用米饮下三十粒。诸药修治无别法。唯木贼去节。蕤仁用肉。蔓菁水淘。蛇蜕炙去。郭生自记其本末。但所谓法堂感遇。不以语人。
　　
　　洪州通判
　　乡人李宾王利用绍兴二年、知新淦县。以宣抚使入境。躬至村墟督赋。其仆梦主人归。剑檛传呼曰、洪州通判来。且以告主母。李公至。妻言其事。李笑曰、孤寒如是。方大军络绎过县。幸不以乏兴为罪。得供给粮饷足矣。别乘非所望也。明年八月满秩。果为洪州倅。卒如仆梦。
　　
　　金君卿妇
　　荆南某太守之女、年十有八岁。既得婿。将择日成礼。梦人告曰、此非汝夫。汝之夫乃金君卿也。既觉不以语人。但于绣带至。每寸辄绣金君卿三字。母见而疑之。以告其父。父物色府中。至于胥史小吏。无有此人。诘其女。具以梦白。未几所议之婿果死。后半岁。新峡州守入境。遣信至府。则金君卿也。始悟前事。至别厚待之。留连累日。知其新失伉俪。以女梦告之。金曰、君卿犬马之齿。四十有二矣。比于贤女。年长以倍。又加其六焉。且悼亡未久。义不忍也。主人强之。且曰、因缘定数。君安能辞。不得已竟成昏。后三十年。金乃卒。妻生数子。金官至度支郎中。番阳人也。右二事皆李宾王说
　　
　　铁冠道士
　　郑介夫侠。福州福清人。熙宁中、以直谏贬英州。元佑初、东坡公荐之复官。绍圣初、再谪英。时坡公贬惠州始与相遇。一见如故交。政和戊戌。介夫在福清。梦客至。自通铁冠道士。遗诗一章。视之、乃坡公也。坡在海上。尝自称铁冠道人。时下世十七年矣。其诗曰、人间真实人。取次不离真。官为忧君失。家因好礼贫。门阑多杞菊。亭槛尽松筠。我友杇疏者。相从恨不频。又曰、介夫不久须当来。寤而叹曰、吾将逝矣。时年七十八。明年秋被疾。语其孙嘉正曰、人之一身。四大合或。四者若散。此身何有。口占一诗曰、似此平生只藉天。还如过鸟在云边。如今身畔浑无物。赢得虚堂一枕眠。数日而卒。
　　
　　张鬼子
　　洪州州学正张某、天性刻薄。老而益甚。虽生徒告假。亦靳固不与。学官给五日则改为三日。给三日则改为二日。它皆称是。众憾之。有张鬼子者。以形容似鬼得名。众使为作阴府追吏。以怖张老。鬼子欣然曰、愿奉命。然弄假须似真。要得一冥司牒乃可。众曰、牒式当如何。曰、曾见人为之。乃索纸以白矾细书。而自押字于后。是夜诣州学。学门已扃。鬼子入于隙间。众骇愕。张老见之。怒曰、畜产何敢然。必诸人使尔夜怖我。笑曰、奉阎王牒追君。张老索牒。读未竟。鬼子露其巾。有两角横其首。张老惊号即死。鬼子出立于庭。言曰、吾真牛头狱卒。昨奉命追此老。偶渡水失符。至今二十年。惧不敢归。赖诸秀才力。得以反命。今弄假似真矣。拜谢而逝。陈正敏遁斋闲览、记李安世在太学。为同舍生戏以鬼符致死。与此颇同。然各一事也。
　　
　　太平宰相
　　宣和中、艮岳之观游。极其伟丽。既有绛霄楼华胥殿诸离宫矣。其东偏接景龙门。巨竹千个。蔽亏翠密。京师他苑囿亦罕比。宫嫔出入其间。如仙宸帝所。徽宗命建楼以临之。既成而未有名。梦金紫人言曰、艮岳新楼。宜名为倚翠。取唐杜甫诗所谓天寒翠袖薄日暮倚修竹之句也。梦中问汝何人。对曰、臣乃太平宰相。寤而异之。明旦、翰林学士李邦彦入对。奏事毕。偶问曰、近于苑中立小楼。下有修竹。当以何为名。邦彦了不经思。即以倚翠对。上惊喜。谓与梦协。时邦彦眷注已深。有意大用。自是数日间拜尚书右丞。遂为次相。
　　
　　路当可得法
　　政和中路君宝瓘知陈州商水县。其子当可时中侍行。方十七岁。未授室。读书于县圃四照堂。时梁仲礼为主簿。二子俊彦、敏彦、皆十余岁。相与游处。一夕。圃吏告失时中所在。君宝遣卒遍索于邑中。不可得。阅五日乃出。谓其逸游。杖之。时中不敢自直。但常常吐鲜血。而私语梁主簿曰、问者独坐小室。有道人不知何许。来与某言。久之曰、汝可教。吾付汝以符术。可制天下鬼神。然汝五藏间秽污充积。非悉扫去不可。初甚惧其说。笑曰、无伤也。命取生油白蜜生姜各一斤。合食之。遂与俱去。亦不知何地。凡数日不思食。唯觉血液津津自口出。每夕以文书十余策。使诵读。昼则无所见。临别又言曰、汝已位为真官。阶品绝高。但如吾术行之足矣。自是遂以法箓着。后数月、谓梁子曰。吾此书一符错误。获谴不小。当削阶数级。仍有廱疽之害。未几疽发于背。如碗大。痛楚备极。凡四十九日乃痊。右二事皆梁俊彦子正说
　　
　　长乐海寇
　　绍兴八年。丹阳苏文瓘、为福州长乐令。获海寇二十六人。先是广州估客及部官纲者、凡二十有八人。共僦一舟。舟中篙工柁师、人数略相敌。然皆劲悍不逞。见诸客所赍物厚。阴作意图之。行七八日、相与饮酒大醉。悉害客。反缚投海中。独留两仆使执爨。至长乐境上。双橹折。盗魁使二人往南台市之。因泊浦中以待。时时登岸为盗。且掠居人妇女入船。无日不醉。两仆逸其一。径诣县告焉。尉入村未返。文瓘发巡检兵。自将以往。行九十里。与盗遇。会其醉。尽缚之。还至半道。逢小舟双橹横前。叱问之不敢对。又执以行。无一人漏网者。时张子戬给事致远为帅。命取舟检索。觉柁尾百物萦绕。或入水视之。所杀群尸。并萃其下。僵而不腐。亦不为鱼鳖所伤。张公叹异。亟为敛葬。盗所得物才三日。元未之用也。张庭实德辉说
　　
　　蔡州禳灾
　　吕安老尚书、少时入蔡州学、同舍生七八人。黄昏潜出游。中夕乃还。忽骤雨倾注。而无雨具。是时学制崇严。又未尝谒告。不敢外宿。旋于酒家假单布衾。以竹揭其四角。负之而趋。将及学墙。东望巡逻者。持火炬传呼而来。大恐。相距二十余步。未敢前。逻卒忽反走。不复回顾。于是得逾墙而入。终昔惴惴。以为必彰露。且获谴屏斥矣。明日兵官申府云、昨二更后大雨正作。出巡至某处。忽异物从北来。其上四平如席。模糊不可辩。其下谡谡如人行。约有脚三二十只。渐近学墙乃不见。郡守以下。莫能测为何物。邦人口相传。皆以为巨怪。讲于官。每坊各建禳灾道场三昼夜。绘其状。祠而磔之。然则前史所谓席帽行筹之妖。也殆此类也。尚书之子虚己说
　　
　　蟹治漆
　　干道五年。襄阳有劫盗当死。特旨贷命黥配。州牧虑其复为人害。既受刑。又以生漆涂其两眼。囚行至荆门。盲不见物。寄禁长林县狱。以待传送。时里正适以事在狱中。怜而语之曰、汝去时倩防送者往蒙泉侧。寻石蟹捣碎之。滤汁滴眼内。漆当随汁流散。疮亦愈矣。明日、赂送卒得一小蟹。用其法。经二日。目晴如初。略无少损。予妹婿朱晞颜、时以当阳尉。摄邑令。亲见之。
　　
　　夷坚丙志卷第十四十三事
　　
　　张五姑
　　外舅女弟五姑。名宗淑。自幼明慧知书。既笄。嫁襄阳人董二十八秀才。董懦而无立。淑性高亢。庸奴其夫。郁郁不满。至于病瘵。靖康之冬。郭京溃卒犯襄邓。董死于汉江。明年。淑从其母田夫人至南阳。饮酒笑嬉。了不悲戚。宿痾亦浸瘳。方自欣庆。一旦无故呕血斗余不止。心疑惧。使呼□□□□□□□语曰、和中不可再嫁。嫁当杀汝。和中盖淑字。虽家人皆不知之。淑识其声为故夫。叱曰。我平生为汝累。今死矣。尚复缴绕我。使我再归它人。何预汝事。巫无语而苏。淑固自若。会外舅来南。挈与偕行。至扬州谋婿。将以嫁王趯。淑曰。一生坐文官所困。不愿再见之。得一武弁足矣。遂适合门宣赞舍人席某。时二年五月、董氏丧制犹未终。其冬、席生又死于盗。淑随母兄度江。寓溧阳。三年三月晦、梦席生自牖捽其头。觉而项痛。丹瘤生左颊。卧病逾月。昏昏不能知人。二[女更]往视之。笑曰、姑夫恰在此。闻妗妗至去矣。问为谁。曰、二十八郎也。自是但与董交语。以至于亡。明年、其母在达州。梦淑与人聚博于楼上。犹如在生时。母责之曰、赌博从晓连夕。岂是女子所为事。淑忿怒化为旋风。逐母至床。母惊号曰、鬼掣我。子妇急起视。则身已半堕地。明日不能起。两月而卒。
　　
　　宜都宋仙
　　宣和中、外舅为峡州宜都令。盛夏不雨。遍祷诸祀。无所应。邑人云、某山宋仙祠。极着灵响。乃具馔谒其庙。财下山。片雪已起于山腹。方烈日如焚。忽大雷雨。百里沾足。邑人戴神之赐。相与出钱葺其庙。而莫知仙之为男为女。考诸图志。问于父老。皆无所适从。外舅昼寝。梦大舆自外来。幡盖麾眊。仪物颇盛。巍然高出于屋。私念言县门卑陋。安能容此。转眄间已至廷中。跂而窥之。则妇人晬容襐饰坐其内。惊起欲致敬。倏然而寤。乃命塑为女仙象。未及请庙额。而移官去云。
　　
　　刘媪故夫
　　唐州人张文吉。下世十余年。妻刘氏、年且八十。白昼逢故夫。挽其衣使行。曰、相与归去。无为久住此。相持不解。刘遂仆地。其季子至前。掖张翁使去。曰、困吾母如是何也。又扶妪起立。然后去。妪长子及妇孙辈、见老人乍仆乍起。趋视之。历历闻其言。时季子亦死久矣。咸忧惧知为不祥。未几妪死。
　　
　　锡盆冰花
　　外舅清河公、绍兴六年。以中书门下省检正官。兼都督府咨议军事。往淮西抚谕张少保军。留家于建康。十二月十五日生辰。家人取常用大锡盆洗涤。倾浊水未尽。盆内凝结成冰。如雕镂者。细视之。一寿星坐盘石上。长松覆之。一龟一鹤分立左右。宛如世所图画然。外姑刘夫人、命呼画工写其状。工所居远。比其至、已消释矣。自是无日不融结。佳花美木。长林远景。千情万态。虽善巧者用意为之。莫及也。迨春暄乃止。而外舅有兵部侍郎之命。春渚记闻。有葛□之一事甚相似。
　　
　　王八郎
　　唐州比阳富人王八郎。岁至江淮为大贾。因与一倡绸缪。每归家。必憎恶其妻。锐欲逐之。妻、智人也。生四女。已嫁三人。幼者甫数岁。度未可去。则巽辞答曰。与尔为妇二十余岁。女嫁有孙矣。今逐我安归。王生又出行。遂携倡来。寓近巷客馆。妻在家稍质卖器物。悉所有藏箧中。屋内空空如窭人。王复归见之。愈怒。曰、吾与汝不可复合。今日当决之。妻始奋然曰、果如是。非告于官不可。即执夫袂走诣县。县听仳离。而中分其赀产。王欲取幼女。妻诉曰、夫无状。弃妇嬖倡。此女若随之。必流落矣。县宰义之。遂得女而出居于别村。买瓶罂之属。列门首。若贩鬻者。故夫它日过门。犹以旧恩意。与之语曰、此物获利几何。胡不改图。妻叱逐之。曰、既已决绝。便如路人。安得预我家事。自是不复相闻。女年及笄。以嫁方城田氏。时所蓄积已盈十万缗。田氏尽得之。王生但与倡处。既而客死于淮南。后数年。妻亦死。既殡将改葬。女念其父之未归骨。遣人迎丧。欲与母合祔。各洗涤衣敛。共卧一榻上。守视者稍怠。则两骸已东西相背矣。以为偶然尔。泣而移置元处。少顷又如前。乃知夫妇之情。死生契阔。犹为怨偶如此。然竟同穴焉。
　　
　　杨宣赞
　　唐州相公河杨氏子。聚于戚里陈氏。得官至宣赞舍人。平生喜食鸡。所杀不胜计。晚年疮发鬓间。未能为甚害。家所养鸡、忽中夜长鸣。大恶之。明日杀而炙之。复以充馔。未下咽。疮毒大作。蠒满一面。久之稍愈。而溃汁流至喉下。啮肌成穴。殊与鸡受刃处等。鲜血沾滴无休时。竟死。右六事皆闻于妻族
　　
　　忠孝节义判官
　　杨纬、字文叔、济州任城人。为广州观察推官。死官下。丧未还。其侄洵、在乡里。一日晡时、昏然如醉。欻见纬乘马从徒而来。洵遽迎拜。既坐。神色翛然如平生。洵跪问曰。叔父今何之。曰、吾今为忠孝节义判官。所主人问忠臣孝子义夫节妇事也。从容竟夜。旁人但见洵拜且言。皆怪之。将行。二紫衣留语曰、府君好范山下石台。何不就彼立祠。洵忽寤。告家人曰、适广州叔父至云云如此。众悲骇。因呼工造像。工技素拙。及像成。与纬不少异。始知其神。然以官不显。又无迹状。故州县不肯上其事。祠竟不克立。纬生为善人。所居官。专务以孝弟教民。正直好义。故没而为神。考诸传记。盖未尝有此阴官也。见晁无咎集
　　
　　龙可前知
　　东平龙可、字仲堪。邃于历学。能逆知未来事。宣和末、赵九龄见之于京师。赵以父病急归。遇可于门。可曰、京师将有大变。吾亦从此去矣。扣之。曰、火龙其日。飞雪满天。明年。金虏犯都城。以丙辰日不守。时大雪连。皆符其语。
　　
　　水月大师符
　　绍兴二十一年、襄阳夏大雨。十日不止。汉江且溢。吏民以为忧。襄阳知县阎君谓同寮曰、事急矣。吾有策、可令立止。虽近巫怪。然不敢避此名也。遂命驾出城。至江上。探怀中符投之。酌酒三祭而归。是夜雨止。明日水平如故。一郡敬而神之。临川李德远、时为观察推官。就扣其说。阎具以教之。曰、但如我法。人人可为之。无他巧也。其法以方三寸纸。朱书一圈。而外绕九重。末如一字。书水月大师四字于其上。凡水旱疾疫刀兵鬼神山林木石之怪。无所不治。遇凶宅妖穴。书而揭之。皆有奇効。德远归临川。其侄妇每至晡时。辄为物所凭。新妆易衣。坐于榻以伺。少顷、则与人嬉笑谑浪。竟夜乃息。德远密书符贴户限内。妇不知也。明日在床上。见伟男子冠带如常时而来。及房外。若有所碍。戟手骂曰、贱女子。忍遽忘我乎。妇应曰。我未尝有此心。何为发是语。男子举足欲入。终不能前。遂去。妇洒然如醉而醒。始为人言之。盖罔罔累旬。了不知身之所寄也。自是遂安。予为礼部郎日。德远为太常主簿。同行事斋宫。为予书之。然未之用也。
　　
　　贾县丞
　　李德远、绍兴二十七年。调官临安。馆于白壁营。与福州姚知县同邸。时方盛夏。每夕纳凉于后轩。姚之旧友贾县丞、来料理。云失告身事。所居相去百步。早出暮还。必过姚话夜。李因得识之。贾丞长安人、谈骊山宫阙故都井邑之盛。衮衮可听。又尝为缙云丞。说鬼仙英华事迹。尤有据依。姚李更买酒设果。与之款接。凡两月。始各舍去、又二年。李为敕令所删定官。局中从容与同僚唐信道、语及怪神。唐具述英华之故。李应答如响。唐曰、君何以知之。以所闻告。唐骇曰、得非长身多髯者乎。曰、然。陕西人乎。曰、然。曰、是人自缙云罢即死。其兄葬之于某处。吾送之窆乃反于今十年矣。安得如君所云者乎。李方追惧。毛发为洒淅。徐思之、相从如是久。而未尝白昼一来。虽同饮啄语笑。然其坐常去灯远。元不熟审其面目。今知乃鬼尔。姚生别后岁余而殂。
　　
　　郑道士
　　建昌王文卿、既以道术著名。其徒郑道士、得其五雷法。往来筠抚诸州。为人请雨治祟。召呼雷霆。若响若答。绍兴初来临川。数客往谒。欲求见所谓雷神者。拒之不克。乃如常时诵咒书符。仗剑叱咤。良久阴风肃然。烟雾亏蔽。一神人峨冠持斧。立于前。请曰、弟子雷神也。蒙法师招唤。愿闻其指。郑曰。以诸人欲奉观。故遣相召。无它事也。神恚曰、弟子每奉命。必奉上天乃敢至。迨事毕而归。又具以白。今乃以资戏玩。将何辞反命于天。此斧不容虚行。法师宜当之。即举斧击其首。坐者皆失声惊仆。移时方苏。郑已死矣。右三事皆李德远说
　　
　　黄乌乔
　　邵武黄敦立、少时游学校。读书不成。但以勇胆戏笑。优游闾里间。邑人以其色黑而狡谲。目之曰乌乔。所居十里外有大庙。乡民事之谨。施物甚多。皆门外祝者掌之。黄欲取其缣帛以嫁女。祝知难以词却。姑语之曰、君盍以杯珓卜。若神许君。无不可者。黄再拜祷曰、积帛庙中。颇为无用。移此以惠人。神所乐也。而庸祝不解神意。尚复云云。大王果见赐。愿示以圣珓。或得阴珓。则夫人垂怜。尤为上愿。若得阳珓。则阖庙明神。皆相许矣。祝不敢言。竟负帛以归。它日、与里人会。或戏之曰、君名有胆。今能持百钱诣庙。每偶人手中置一钱。然后归。当醵酒肉以犒君。黄奋衣即行。二少年轻勇者、阴迹其后。间道先入庙。杂于土偶间。窥其所为。有顷黄至。拜而入。曰、黄敦立来施钱。大王请知。遂摸索偶像。各置其一。或手不可执。则置诸肩上。俄至少年所立处。突前执其臂。黄以为鬼也。大呼曰、大王不能钤勒部曲。吾来俵钱。而小鬼无礼如是。又行如初。略无怯意。既毕事。扃庙门而出。其党始叹服之。溪北旧有异物。好以夜至水滨。见徒涉者必负之而南。或问其故。答曰、吾发愿如此。非有求也。黄疑其必为人害。诈为它故。连夕往。是物如常态。负而南。后三日、黄谓之曰。礼尚往来。吾烦子多矣。愿施微力以报。物谢不可。黄强举而抱之。先已戒家仆、束草然巨石。财达岸。即掷于石上。其物哀鸣丐命。及烛至。化为青面大玃矣。欧杀投火中。环数里皆闻其臭。怪自此绝。徐搏说
　　
　　綦叔厚
　　綦叔厚尚书崇礼登第后。僦马出谒。道过一坊曲。适与卖药翁相值。药架甚华楚。上列白陶缶数十。陈熟药其中。盖新洁饰而出者。马惊触之。翁仆地。缶碎者几半。綦下马愧谢。翁市井人也。轻而倨。不问所从来。捽其裾。数而责之曰、君在此。尝见太师出入乎。从者唱呼以百数。街卒持杖前诃。两岸坐者皆起立。行人望尘敛避。亦尝见大尹出乎。武士狱卒。传呼相衔。吾曹见其节。奔走不暇。今君独跨敝马。孑孑而来。使我何由相避。凡侮诮数百言。恶少观者如堵。綦素有谐辨。不为动色。徐徐对之曰、翁翁责我甚当。我罪多矣。为马所累。顾无可柰何。然人生富贵自有时。我岂不愿为宰相。岂不愿为大尹。但方得一官。何敢觊望。翁不见井子刘家药肆乎。高门赫然。正面大屋七间。吾虽不善骑。必不至单马撞入。误触器物也。恶少皆大笑称善。翁亦羞沮。以俚语谓綦曰、也得也得。遂释之。井子者、刘氏所居京师大药肆也。故綦用以为答。赵恬季和说
　　
　　夷坚丙志卷第十五十二事
　　
　　黄师宪祷梨山
　　绍兴戊午、黄师宪自莆田赴省试。与里中陈应求、约同行。以事未办。后数日、乃登途。过建安。诣梨岳李侯庙谒梦。梦神告曰、不必吾言、只见陈俊卿已说者是已。黄至临安。方与陈会。询其得失。陈盖未尝至彼庙也。辞以不能知。黄逼之不已。陈怒。大声咄曰、师宪做第一人。俊卿居其次足矣。黄喜其与梦合。乃以告之。暨揭榜、如其说。
　　
　　周昌时孝行
　　临江军富人周十三郎、名昌时。事母郑氏甚孝。郑病腰足五年余。行步绝费力。招数医治药。略无小効。绍熙二年中秋夜、周与妻侍母饮酒赏月。见母坐立艰辛。不觉堕泪。洎罢就寝。抽身潜起。妻谓其登厕耳。乃怀小刀下庭。向空朝北斗祷云、老母染疾久。百药并试。有加无减。今发愿剖腹取肝啖母。以报产育乳养之恩。望上真慈悲。俾获感应。焚香讫、将施刃。忽闻有声自后叱喝。且以杖击其背。惊而回顾。寂不见人。但有封贴在地。取视之。中有纸。书云、周昌时供奉母病。累岁孝行。此药三粒。赐郑氏八娘。周捧泣拜谢。俟明旦以进母。积痾顿瘳。方具所见告妻子。
　　
　　虞孟文妾
　　衢州龙游人虞孟文。以钱十四万买妾。颇有姿伎。蒙专房之爱。无何孟文死。其从弟仲文、忍人也。强以元直畀[女更]氏。领妾以归。仅数月。妾梦故主君来。责之曰、汝在此处睡、莫未便。寤而惧。以告仲文。仲文向曰、彼已死。乌能畏我。鸡鸣起奏厕。方过堂下。兄持梃坐堂上。起逐之。击之至再。走而免。遂得病亡。
　　
　　鱼肉道人
　　黄元道、本成都小家子。生于大观丁亥。得风搐病。两手挛缩不可展。膝上拄颐。面掣向后又喑不能啼。父母欲其死。置于室一隅。饥冻交切。然竟不死。独祖母哀怜之。时时灌以粥饮。活至七岁。遇道人过门。从其母求施物。母愧谢曰、家极贫。安得有余力。道人曰、然则与我一儿亦可。母以病者告。曰、得此足矣。以布囊盛之。负而出。乃父迹其所往。则至野外。取儿置地上。掬白水洗濯。脱所披纸被蒙其体。□□□□一粒纳儿口。旋绕行五六十里。步(原缺九行又十字)
　　
　　鱼一头、使生食。又溺于□□□□染指尝之。甘芳如醴。捧钵尽饮。有声入腹铮铮然。忽若推堕崖下。所见犹元牧之处。牛在旁龁草。无少异。觉四体不佳。跳入山涧中坐。水深及肩。展转酣畅。越一夜乃出。则神气洒落。方寸豁如。非复前日事。不知几何时矣。牵牛还王家。主人讶曰、小儿何所往、许久不归。自此日游廛市。能说人肺腑隐匿。或骂某人曰、汝行负神明。且入鬼录。又骂某人曰、汝欺罔平民。将有官事。已而果然、市人畏其发伏。相戒谨避之。王翁缚而闭诸室。寻纵去。入眉山累年。会张魏公为宣抚使。奉母夫人来游山。见之。携以出。后随公出蜀。甫下峡。不辞而去。过武当山。孙旭先生告之曰、罗浮山黄野人。王代时□惠州刺史。弃官学道。今仙品已高。宜往敬拜。以求延年度世之术。欣然而行。至罗浮崇真观问津。观主曰、山有三石楼。高处殆无路可上。须攀藤萝。援枯木。如猿猱以登。不幸陨坠。必糜碎于不测之渊。君不为性命计。则可往。黄曰、若顾恋性命。安肯来此。乃告以其处。杖策径行。而下石楼。始自崖而升。仅可容足。将及中楼。风雨骤至。急趋一石穴避之。迫暮留宿。夜闻林莽戛戛声。大蚺蛇入穴。继之者源源不已。蟠绕于旁。黄暝目坐。达日。群蛇以次去。复前行。崖路中绝。独巨藤枝下垂。援之以上。时时得小径。然财数十步。即途穷。俯瞰江水。相望极目。但随蔓势高下以进。日力垂尽。始到上楼。一穴圆明通中。匍匐过之。达嵓畔。望野人绿毛被体。踞石坐。萧容设拜。拱而立。其人殊不视。黄不敢喘息。久之忽问曰、汝为谁。何自来此。亦何用见我。具以对。曰、料汝且饥且渴。自起揭所坐石。石下泉一泓极清。指曰、此可饮。黄以槲叶杓酌之。可二升许。腹大痛。亟出大泄。二十余行始定。复入侍。方命之坐。始言曰、浮世荣华富贵。疑若可乐。至人达观。直与腐鼠等耳。人能处此地。与居富贵等。虽尽今生至来生不厌倦。傥一毫带芥。顷刻不可留。汝观此间别有佳处否。对曰、游先生之庭。尚不敢左右眄。焉知其它。野人曰、汝试观吾受用处。引手扪石壁。划然洞开。相与入其中。其上正平。光采如镜。其下清泉巧石。奇花异卉。从横布列。两池相对。谓黄曰、汝留此为我治花国。东池水可供饮。西池以溉灌。勿误也。遂先出。闭壁门。黄奉所教。地方七八丈。而无所不有。牡丹五色。花皆径尺。室中常明。不能辨昼夜。居之甚久。花叶常如春。一日、野人启门入。甚喜曰、汝果能留意于此。真可教。汝姑去此。吾之学长生久视法也。与寂灭之道不同。当尽世间缘乃可。兼汝服珍泉。涤秽已尽。宜别有所食。于钵中取鱼肉如故山所得者与之。指石窟宿溺使尽饮。遣下山。曰、汝归逢人与鱼肉。任意啖之。直俟不欲食时。复来见我。黄再拜辞去。从此能啖生肉至十斤。后稍减少。绍兴二十八年、召入宫。赐名元道、封达真先生、戒令勿食鱼。御制赞赐之。曰、不火而食。太古之民。不思而书。莫测甚神。外示朴野。内含至真。白云无迹。紫府常春。周参政葵旧与之善。闲居宜兴。黄过之。书明月双溪水清风八咏楼十字以献。后二年。黄以口过逐居婺。周公适自当涂移守。所书始验。凡此诸说。多得之于周。干道二年、予见之鄱阳。食肉二斤。而饮水犹一斗。证其得道始末。与周说不差。故采着其大略。又一年。在九江。为郡守林栗黄中所劾治。杖而编隶之。
　　房梁公父墓
　　吕忠穆丞相。政和初、葬其父于济南之历城。穿墉二丈。得石椁。墓兆俨然。中空无所有。但存一石。曰随司隶刺史房彦谦之。墓。与吕氏所卜地。窆穴无分寸不同。遂葬其处。彦谦、即唐宰相梁公玄龄之父也。梁公为太平贤相。而忠穆亦为中兴名宰相。去五百年而休证冥合如是。异哉。赵不庮说
　　
　　种茴香道人
　　政和末。林灵素开讲于宝箓官。道俗会者数千人。皆擎跽致敬。独一道人、怒目在前立。林讶其不拜。叱曰、汝有何能。敢如是。曰、无所能。林曰、既无所能。何以在此。道人曰、先生无所不能。亦何以在此。徽宗时在幙中听。窃异之。宣问实有何能。拱而对曰。臣能生养万物。即命下道院取可以布种者。得茴香一匊以付之。俾二卫卒监视种于艮岳之趾。仍护宿于院中。及三鼓失所在。明日视茴香。已蔚然成丛矣。
　　
　　朱仆射
　　豫章丰城县江边宝气亭。建炎三年。居民连数夕。闻呼朱仆射。而不见其人。已而新虔州守冯季周询修撰、赴官。泊舟亭下。从行仆朱秀者溺死。八月四日也。右二事皆吴虎臣说
　　
　　燕子楼
　　潭州府舍后燕子楼。去宅堂颇远。家人不能至。守帅某卿、好游其上。卿晚得良家女为妾。名之曰酥酥儿。嬖宠殊甚。一日亦登楼。问其所以来。答曰、愿见主翁。心不惮远。卿益喜。留连经时。使之去。薄晚卿还。酥迎于堂。卿顾曰、适归无它否。妾愕然曰、今日在房中。足迹未尝出外。安有是耶。卿怒曰、汝来燕子楼视我。我与汝语。良久乃去。何讳之有。酥面发赤曰、素不识楼上路。何由敢独行。公特戏我。傍人尽证其不然。卿惘惘不乐。入燕寝径卧。疑向者所见。定鬼物也。少时酥入室。拊其背。掖之使起坐。曰、我真至公所。恐他人知之。故匿不言。亦因以恼公尔。何以戚戚为。卿意方自解。又与嬉笑。忽曰、今以实告公。我非酥酥也。请细视我。视之、则一大青黑面。极可憎怖。卿拊床大叫。外人疾趋至。无所睹。即抱病遂卒。王嘉叟说。闻之张敬甫。
　　
　　阮郴州妇
　　户部员外郎阮阅。江州人。宣和末、为郴州守。子妇以病卒。权殡于天宁寺。阮将受代。语其子曰、吾老矣。幸得解印还乡。老人多忌讳。不暇挈妇丧以东。汝善嘱寺僧守视。他日来取之可也。子不敢违。是夜阮梦妇至。拜泣曰、妾寄殡寺中。是为客鬼。为伽蓝神所拘。虽时得一还家。每晨昏钟鸣。必奔往听命。极为悲苦。今不获同归。则永无脱理。恐以榇木为累。乞就焚而以骨行。得早窆山丘。无所复恨。阮寤而感动。命其子先护柩还江州营葬。是夜梦子妇来谢云。
　　
　　岳侍郎换骨
　　绍兴十一年岁除之夕。岳少保以非命亡。其子商卿霖并弟震同妻女、皆羁管惠州郡。拘置兵马都监厅之后僧寺墙角土室内。兄弟对榻。仅足容身。饮食出入。唯都监是听。秦桧死、朝廷伸岳公之冤。且诏存访其家。还诸子与差遣。商卿未拜命。间一夕。闻寺钟鸣。恍惚如梦。见青袍一卒、类亲从快行。系两袖于腰。手挈竹篮。贮刀剑椎凿之属。锋毛吹刃。顿于榻上。长揖一声。大喝云、奉上帝敕旨。为官人换仙骨。语毕升榻。商卿怖汗如雨。谨听所为。遂以所赍器具。恣加割剔。然殊不觉痛。须臾讫事。收器而下。复唱云、换骨讫。揖而告去。商卿揭帐视之。髑髅一躯。自首至足卧于地。遂惊觉。日已亭午。震在傍言闻兄伸吟声甚苦。呼撼之不应。念无策可为。但坚坐守护。至今犹未盥栉。商卿具道所睹事。才绝□□□□轿来邀致。仍传庆语。乃告命已至。□□□□□之意。淳熙间、持湖北漕节。鄱阳胡璟德、□监分司粮料院。与之谈此。青袍传旨时以大官职称之。不欲自言。后擢工部侍郎广东经略而卒。
　　
　　朱氏蚕异
　　湖州村落朱家顿民朱佛大者。递年以蚕桑为业。常日事佛甚谨。故以得名。绍熙五年。所育蚕至三眠将老。其一忽变异。体如人。面如佛。其色如金。眉目皆具。朱取置小合。敬奉于香火堂中。邻里悉往观。李巨源在彼。亦借归瞻视。诚与佛像无少异。经数日。因开合。已化为蛾。即飞去。
　　
　　金山设冥
　　太学博士庄安常子上、宜兴人。因妻亡。为于金山设水陆冥会资荐。深夜事毕。暂寄榻上。梦妻来。冠服新洁有喜色。脱所著鞋在地。袜而登虚。渐腾入云表始没。惊觉以白于僧及它人。皆云是生天象也。
　　
　　夷坚丙志卷第十六十六事
　　
　　陶彖子
　　嘉兴令陶彖有子。得疾甚异。形色语笑。非复平日。彖患之。聘谒巫祝。厌胜百方。终莫能治。会天竺辩才法师元净。适以事至秀。净传天台教。特善咒水。疾病者饮之辄愈。吴人尊事之。彖素闻其名。即诣谒。具状告曰、儿始得疾时。一女子自外来相调笑。久之俱去。稍行至水滨。遗诗曰、生为木卯人。死作幽独鬼。泉门长夜开。衾帏待君至。自是屡来。且言曰、仲冬之月。二七之间。月盈之夕。车马来迎。今去妖期逼矣。未知所处。愿赐哀怜。净许诺。杖策从至其家。除地为坛。设观世音菩萨像。取杨枝沾水。洒而咒之。三绕坛而去。是夜儿寝安然。明日、净结跏趺坐。引儿问曰、汝居何地而来至此。答曰、会稽之东。卞山之阳。是吾之宅。古木苍苍。又问姓谁氏。答曰、吴王山上无人处。几度临风学舞腰。净曰、汝柳氏乎。辗然而笑。净曰、汝无始以来。迷巳逐物。为物所缚。溺于淫邪。流浪千劫。不自解脱。入魔趣中。横生灾害。延及亡辜。汝今当知魔即非魔。魔即法界。我今为汝宣说首楞严秘密神咒。汝当谛听。痛自悔恨。讼既往过愆。返本来清净觉性。于是号泣不复有云。是夜谓儿曰、辩才之功。汝父之虔无以加。吾将去矣。后二日复来曰、久与子游。情不能遽舍。愿一举觞为别。因相对引满。既罢。作诗曰。仲冬二七是良时。江下无缘与子期。今日临歧一杯酒。共君千里远相离。遂去不复见。秦少游记此事
　　
　　大清宫道人
　　毫州盖老君乡里。故立太清宫。崇事之。尝有道人卖药者、敝衣贫窭。而意气扬扬甚倨。携药炉诣殿下烧药。大言自尊。指圣像曰、此吾之弟子也。吾为老君师聚观渐众。须臾。火自炉出。灼其衣。焰发满身。惊而走。左右以水沃之。不灭。狂走廷中。火所经。他物不焚。独焚厥身。已而北面像前。若首伏者。遂毙。视其躯干。皆灼烂矣。
　　
　　王屋山
　　道士齐希庄、不知何许人。学养生。喜游名山。至王屋。乐之。不忍去。架草堂。居于燕真人岩前。山多栗、黄精、及诸果蔬可食者。以时收采给食。居三年。猴入其室。逐之不去。视人坐起百为。从傍効之。希庄大怪。忆初入山时。客教以逐猴法。取猴粪悬而击之。试用之。猴舍去。甫数日、别有大猴。如五六岁儿。垂毛至地。熟视希庄。效其动作如前。惧不敢复逐。意欲出山未决。闻有呼之者。出户。见ㄚ髻童子。黄单衣绿带。目有光。貌不全类人。问曰、麻笼山自何往。指示之。疾去如飞。直度岭壑。望之不可及。自是舍傍百物、皆夜有声。一夕大雪。晨起。见门外人迹无数。希庄发悸。不能复居。走山下得喑疾。数岁方愈。右二事皆见张文潜集
　　
　　王少保
　　王德少保。葬于建康数十里间。绍兴三十一年。其妻李夫人以寒食上冢。先一夕宿城外。五鼓而行。至村民家。少憩。天尚未明。民知为少保家。言曰、少保夜来方过此。今尚未远。夫人惊问其故。答曰、昨夜过半。有马军数十过门。三贵人下马叩户。以钱五千。买谷秣马。良久乃去。意殊不款曲。密询后骑。曰、何处官人欲往何地。骑曰、韩郡王、张郡王、王少保。以番贼欲作过急。领兵过淮北捍御也。夫人命取所留钱。乃楮镪耳。伤感不胜情。祀毕还家。得疾而卒。是年四月。予在临安。闻之于媒妪刘氏。不敢与人言。但密为韩子温道之。及秋来。虏果入寇。
　　
　　余杭三夜叉
　　干道五年。余杭县人余主簿妻赵产子。青面毛身。两肉角狞恶可怖。即日杀之。未几同邑文氏妇生子。绝与前类。而两面相向。大非凡所闻见比。亦杀之。而赂乳医钱三十千。使勿言。然外人悉知之矣。已而一圃人妻。复生一物亦然。三家之怪。相去不两年。所居只一二里内。岂非一气所沴乎。王三恕说
　　
　　张常先
　　张常先者、嵇仲枢密第三子。凶愎不逊。秦丞相以其父故。超资用之。绍兴二十五年。除江西转运判官。其居在信州。将行。从郡守林景度机假吏卒别墓。怒不设银香炉。捽州指使吴成忠、杖之。林不敢校。赴官三月。为言者论罢。既又坐告讦张魏公生日诗事。削籍编管循州。刑部下信州差一使臣十卒护送。时常先方自豫章归。未至信。信守遣人逆诸途。所谓吴成忠者、偶当行。才被差。不复治装。即日行。遇于三十里间。叱下车。褫其巾。使步于马前。未半舍。困苦不可忍。适逢所善皇甫世通、泣言其情。世通为祈吴生、赂以银二百两。乃得冠巾乘轿。且携二妾俱西。每至宿店。吴生令十卒监常先。同处一房。锁其户。而自据二妾。凡两月。乃至循。时疫疠大作。循民死者十四五。郡守张宁、为治城外台隐堂舍之。常先已病因。居数日愈甚。不暇入城而死。吴生亦继焉。盖复恶已甚矣。
　　
　　华阳观诗
　　绍兴二十五年春、秦丞相在位。其子熺、谒告来建康焚黄。因游茅山华阳观。题诗曰、家山福地古云魁。一日三峰秀气回。会散宝珠何处去。碧嵓南洞白云堆。时宋为建康守。即日镌诸板。扬于梁间。至晚。秦往观之。见牌侧隐约有白字。命举梯就视。则和章也。曰、富贵而骄是罪魁。朱颜绿鬓几时回。荣华富贵三春梦。颜色馨香一土堆。读之大不怿。方秦氏权震天下。是行也、郡县迎候趋走。唯恐不至。无由有人敢讥切之如此者。穷诘其所自。了不可得。宋与道流皆惧。不知所为。是岁冬。秦亡。
　　
　　秦昌龄
　　秦昌龄写真。挂于书室。鱼肉和尚见之。题曰、动着万丈悬崖。不动当处沉埋。弥勒八万楼阁。击着处处门开。会得紫罗帐里事。不妨行处作徘徊。时绍兴二十三年也。至九月、昌龄调宣州签判归。中涂感疾。至溧水疾亟。寓于王季羔宗丞空宅中。忽觉寒甚。欲得夹帐。县令薛某买紫罗、制以遗之。遂死于其间。又是年春、在茅山观前。遇一人。目如鬼。着白布袍。担草履一双。笼饼两枚。歌而过曰、四十三。四十三。一轮明月落清潭。盖昌龄正四十三岁也。右二事皆太平州医汤三益说
　　
　　会稽仪曹廨
　　严陵江圭、绍兴中。权浙东安抚司属官。居于会稽旧仪曹廨中。二子年皆十余岁。早起、至中堂小合内。见妇人罗衫而粉裳。就其母装梳处理发。讶非本家人。走入房白父。圭亟起视之。尚见其背。入西舍一妪榻旁而灭。呼妪起。语之。妪曰、今日天未明。妇人在窗外折桃花一枝。簪于冠。笑而入。恍惚间复睡。竟不知为何人。圭以问守舍老阍卒。曰、二十年前柳仪曹居此。时其子妇以产厄终室中。今出见者人也。世传鬼畏桃花。其说戾矣。江鸣玉说
　　
　　王氏二妾
　　靖康二年春。都城不守。虏指取官吏军民无虚日。宗室妇女倡优多不免。朝士王某家早启关。二妇人坐于外。径趋入中堂。泣拜曰、妾等已发至军前。窜身得归。今不敢还故居。愿为公家婢以脱命。二人皆美色。王纳之。王无正室。嬖之甚至。与约不复娶。后为中书舍人出奉祠。忽起伉俪之议。一日食罢。二人盛饰出拜。惊问之。对曰、向者以当死之身。蒙主君力。以得更生。旦有天日之约。不谓君赐不终。中馈将有所属。妾谊不得生。行当永诀。故告辞。王方慰而止之。又泣曰。业已如是。然妾不忍独死。早来汤饼中。辄已置药。恐毒发须臾。愿勉处后事。妾今先导入泉涂矣。再拜而出。王大骇。起视之。则径相携赴水死。王无以为计。呼家人语其故。急求药解之。不及而卒。
　　
　　王省元
　　临江人王省元、失其名。居于村墅。未第时家苦贫。入城就馆。月得束修二千。尝有邻人持其家信至。欲买市中物。时去俸日尚旬浃。王君令学生白父母豫贷焉。生持钱出。值王暂出外。乃为置诸席间。而未之告也。是夕、王梦二蛇往来蟠舞一榻上。惊觉不复能寐。明日邻人欲归。王又以语学生。生具以告。乃悟昨梦。喟然叹曰。二千之入至微矣。先旬日得之。至于蛇妖入梦。陶朱猗顿。果何人哉。宁蹑屩还家。茹藜饭糗。以终此身尔。功名富贵。非吾事也。即日弃馆而行。不复有意于进取。科诏下。朋友交挽之。勉入举场。遂荐送。明年省闱中第一人。仕亦通显。伯兄在馆中闻同舍说
　　
　　广州女
　　广州番巷内民家女。父母甚爱之。纳婿于家。女佷戾不孝。无日不悖其亲。绍兴二十五年七月、因昼饮过醉。复詈母。既又走出户。以右手指画。肆言秽恶不可闻。邻人不能堪。至欲相率告官者。忽片云头上起。雷随大震。女击死于道上。其身不仆。手犹举指如初。予时在南海。即闻之。
　　
　　碓梦
　　靖康末、有达官不欲书姓名守郡于青齐间。以不幸死。后十余年。其子梦行通逵中。夹道榆柳。寂无行人。闻大声起于前。若数百鼓隐隐然。渐近疑为大兵来。趋避诸路旁士室。而密窥于牖间。既至。乃数百鬼负大磨。旋转不已。有人头出磨上。流血滂。谛视之、盖乃翁也。方惊痛。则复有声如前。近而晲之。又其母夫人。不觉大哭。遂寤。惧冥祥可怖。亟诣严州。以钱数百千作黄箓醮。延宗室兵马监押子举主醮事。是夕。众人皆见浴室外。一人衣紫袍金带长尺许。眉目宛然可识。立于幡脚。少焉入浴间。醮事讫。子举为奏章请命。谓其子曰、尊公事不忍宣言。当令君昆弟自观之。取一大合。布灰其内。周围泥封。使经日而后发视。及发之。上有画字如世间书云、某人蠹国害民。罪在不赦。诸子恸哭而去。方达官在位。不闻有大过。既以非命死矣。而阴谴尚如是。岂非三世业乎。张晋彦祁适在彼。偶行坛下。遇男子作妇人泣曰、我乃公亲戚间女也。靖康中。从夫官河北。为寇所害。旅魄无所归。赖今夕醮力。以得至此。历问诸家姻眷甚悉。晋彦亦以诸亲不存者询之。相与酬答。几至晓不可脱。迨旦又升坛。立于法师之后。日光盛乃隐。王嘉叟说闻之于晋彦
　　
　　异人疽方
　　歙县丞胡权。遇异人都下。授以治疽内托散方。曰、吾此药能令未成者速散。已成者速溃、败脓自出。无用手挤。恶肉自去。不假刀砭。服之之后。痛苦顿减。其法用人参当归黄芪各二两。芎穷防风厚仆桔梗白芷甘草各半之。皆细末为粉。别入桂末一两令匀。每以三五钱投热酒内服之。以多为妙。不能饮者。煎木香汤代之。然要不若酒力之奇妙。京师人苦背疡七十余头。众医竭其技弗验。权示以此方。相目而笑曰、未闻治疽恶疮。而用药如是。权固争之。曰、古人处方自有意义。观此十种。皆受性和平。大抵以通导血补中益气为本。纵未能已疾。必不至为害。何伤也。乃亲治药与服。以热酒半升。下六钱匕。少顷痛减什七。数服之后。创大溃。脓血流迸。若有物托之于内。经月良愈。又一老人蠒发于胸。毒气浸淫上攻。如大瓠斜臿。项石不能动。与服药一日。蠒即散。余小瘤如栗许。明日平妥如常。又一翁发脑。不肯信此方。殒命医手。明年其子亦得疾。与父之状不异。惩前之失。纵酒饮药焉。遂大醉竟日。展转地上。酒醒而病已去。其它効验甚多。真神仙济世之宝也。选药皆贵精去粗。取净秤之。予两兄以刻于新安当涂郡。
　　
　　王氏石铭
　　邵武人危氏者、大观二年。葬其亲于郡西塔院下路傍。逾月雨过。视坟侧隐然有痕。掘之。得银酒杯二。铜水缶及镜各一。又得埋铭石。其文曰、琅邪王氏女。江南熙载妻。丙申闰七月。葬在石城西。诸器皆古。而制度精巧。非世工可及。
　　
　　冯尚书
　　邵武士人黄丰、冯谔、一乡佳士也。同谒本郡福华王庙求梦。梦有黄三元冯尚书之语。皆喜自负。其后丰以应武举作解头。又连魁文解。竟不第。所谓三元乃如此。谔试南省。名在第二。廷对中甲科。为临安府教授。摄国子正。与同年林大鼐梅卿厚善。林骤得位至吏部尚书。荐谔自代。未及用。卒于官。所谓尚书乃如此。
　　
　　夷坚丙志卷第十七十一事
　　
　　沈见鬼
　　越民沈氏、世居山阴道旁。郡人奉诸暨东岳庙甚谨。每三月二十八日。天齐帝生朝。合数郡伎术人。毕集祠下。往来者必经沉生门。绍兴乙亥岁。三道流归天台。以是日至门少憩。一人老矣。衣服蓝缕。二人甚壮。颇整洁。随身赍干糒及马杓之属。坐久。沈出见之。三人长揖。求汤沃饭。沈并遗以蔬菜浊酒。皆喜谢。毕饭。老者从容告曰、子将有目疾。解腰间小瓢。奉药三粒。云疾作时幸可用此。沈唯唯。须臾辞去。复言曰、中秋日当再过此。千万候我于门。若不相遇。后不复会矣。沈亦唯唯。置药佛堂隐奥处。未尝以语家人。亦莫之信也。夏六月、真苦赤目。肿痛特甚。寝食俱废。凡可用之药无不试。有加无瘳。始忆道人语。而忘药所在。命遍索之。经日得于佛堂尘埃中。取一粒。沃之以汤。铜箸点入眼。如冰雪冷彻脑间。痛即止。肿亦渐退。是夜熟睡。明旦起。双目如常。所居去城十五里。城外石桥曰跨湖。顷兵难时。多杀人于此。一日、骑驴入城。过午而归。经此桥。见桥上下被发流血者。斩首断臂者。三两相扶。莫知其极。奇形异状。毫毛不能隐。惊而坠。迨起。复见之如故态。且惊且走。不敢开目。比至家。日已晡。暮出舍前。见田间水际亦如是。大怖而还。过数日。又入城。其归差早于前。所见俨然。但正心澄念以待之。悸魄稍定。自是常有所睹。渐不加畏。乡人颇知其事。多往访焉。韩总管丧爱子。念之不忘。召问沈。沈云、小人但见鬼物耳。若追召遣逐不能也。韩曰、吾正不为此。但恐儿魂魄尚幽滞。烦君一观之。引诣昔所居。沈初不识。具言容貌举止所衣之服。与生时了不异。立于室中。韩举室大恸。其后问者不可以缕数。大抵皆如韩氏事。遂呼为沈见鬼。五年之后。渐无所睹云。所谓道人中秋之约。竟忘之矣。好事者为惜之。
　　
　　仙岩三羊
　　建炎中。北方士大夫。多寓南土。王显道侍郎奂挈家来信州之贵溪。止于近郭仙岩下一山寺。里落相往还者。馈之生羊三。王氏素戒杀。亦不忍卖。放诸山间。无人牧视。任其栖止。羊逐食登高。遂至绝巘。既而不可下。留止岩穴。望之宛然。饮噍自若。凡三岁。三氏它徙。三羊尚存。后人遂目之为仙羊。过二十余年。乃不见。仙岩距龙虎山不远。灵迹甚多。盖神仙窟宅也。张南仲说。
　　
　　灵显真人
　　建炎四年。张魏公在蜀。方秦中失利。密有根本之忧。阴祷于阆州灵显庙。梦神言曰、吾昔膺受王爵。下应世缘。故吉凶成败。职皆主掌。自大观后蒙改真人之封。名虽清崇。而退处散地。其于人间万事。未尝过而问焉。血食至今。吾方自愧。国家大计。何庸可知。张公寤而叹异。立请于期。复旧封爵。且具礼祭告。自是灵响如初。俗谓二郎者是也。
　　
　　兴元梦
　　绍兴三年、刘彦修子羽知兴元府。往谒灵显王庙。欲知秋冬间边事宁否。夜梦入庙中。神召升殿。刘如所欲言扣之。神曰、方请于帝。吾亦未知。临出门。使妇人持一柈示之。曰、贺废刘。视其物。唯猪肺一具。石榴一颗。觉而窃喜。知刘豫且废矣。又四岁。豫果灭。
　　
　　阁山枭
　　干道辛卯岁。饶州久不雨。江流皆涩。阁山渔者三人。空手入番江捕鱼。二人先出。其一觉两股忽冷加冰。微有涎沬。惧枭穴其下。故急出。独一人不见。告其家守之。至暮而还。后二日、尸浮于五里外。左股下一穴如拳大。举体皆白。盖为枭所绕而吮其血也。枭状全与鳗鲡鱼同。长至八九尺。亦蛟类也。阁山民李十尝捕得之。
　　
　　安国寺神
　　铙州安国寺长老新入院。夜率其徒绕廊诵大悲咒。明夜、梦五伟人衣冠森整。同列而拜曰、弟(原阙一叶)
　　
　　杂肉馒头缺
　　内文缺
　　畏龙眼缺
　　内文缺
　　王铁面
　　三衢人王廷。善相人。不妄许与。士大夫目为王铁面。干道三年至临安。以六月三日来见予。予时以起居郎权中书舍人。又权直学士院。廷曰、君额上色甚明润。自此三十二日及四十九日、有为真之喜。明日、予在漏舍。与从官言之。皆相托招致。予退以语廷。廷曰、所言元未验。遽见荐。使我何以借口、俟君迁除了。它日复来。不失此约幸矣。竟不肯诣。周元特权兵部侍郎。欲求去。邀之至局中。廷曰、冬季当迁。异时典州未晚也。户部郎中莫子蒙。□金部郎中何希深逢原适在坐。廷曰、更一月、莫郎中当带职帅边。何郎中当作监司。元特曰、吾方求退。固无至冬迁之理。莫郎中纵补外。未应得职名。何郎中入蜀十年。持使者节多矣。还朝未半年。何由便去。廷曰、我信吾术尔。无柰公所言人事何也。密谓元特曰、何公明年禄尽。岂特一去邪。廷留数日。即归乡。至七月六日、予忝掖垣之拜。二十二日、直院落权字。与所指两日不少差。子蒙以八月除直徽猷阁帅淮东。希深出为福建提刑。次年卒。元特以十一月拜吏部。又二年乃为太平州。皆如其言。此盖亲见者。而所传数事。尤奇崛可纪。徐吉卿嚞侍郎。绍兴三十一年。宫观在衢。廷见之曰、公从今六十日当召用。吉卿曰、与汝乡里。勿见戏。廷曰、廷平生不谀人。安得此。姑以二事验之。一月后得五百里外骨肉间凶讣。继有登高颠坠之厄。则吾言应矣。已而吉卿长女嫁马希言者。卒于临安。吉卿因省先茔。登山而跌。碍树间不至损。会朝廷择使出疆。趣召之。日月皆吻合。其见予之岁。尝至镇江。谓通判毛钦望曰、君终任造朝。得一虚名郡守。金山主僧方入院。廷曰、即日游行二百里。僧殊不信。甫二日。方务德自建康遣信招之。遂行。求决于廷。廷曰、至彼且复来。来之日有小惊恼。然不关身也。及归。方弛担。而西津火。寺之僦舍十余家焚焉。钦望秩满得全州。不及赴而致仕。又过姑苏。见王浚明□曰、将罹伉俪之戚。自此贤合虽小疾。亦宜善为之防。浚明不敢答。妻宋氏、窥于屏间。闻之。击屏风怒骂而入。未几、果以腹痛卧疾。讫不起。范至能。方闲居。谓之曰、今年纵得官。皆不成。俟入新太岁。乃极佳耳。吴人耿时举。以恩科得文学。形模举止如素贵。蒙胡长文力为岳庙。廷曰、此人不得官。尚可活数年。食禄一日死矣。耿不旋踵而亡。至能除提举浙东常平。命未出而寝。立春日、差知处州。至郡数月。召还为侍从。廷约再见予。予迟其来而竟不来。予亦罢去。得非知其如是。未有可以为予言者乎。凡徐吉卿事闻之胡长文。镇江事闻之黄仲秉。姑苏事闻之范至能云。
　　
　　苕溪龙
　　莫子蒙在吴兴。挈家游苕溪。时六月上旬。荷华极目。饮酒啸歌。尽清赏之致。日下昃。望数里外火煜煜起。少焉渐近。阴风掠面甚冷。舟人曰、此龙神过也。宜急避之。子蒙与家人皆登岸。入小民家。坐犹未稳。大风拂溪水而过。震霆随之。飞电赫然。其去如激箭。骤雨翻盆。仅两刻许。晴云烈日如初。视向来所游处。几不可识。荷芰洗空无一存。舟陷入泥中。不可即取。所携器皿皆坏。非舟人先知。殆落危境矣。子蒙说。
　　
　　刘夷叔
　　绍兴二十九年闺六月、校书郎任元理质言暴卒。其官奉议郎。不应延赏。于是秘书少监任信孺。与同舍议。为请于朝廷。以元理乃故谏官德翁之孙。乞特官其嗣。以劝忠义。于时于公令予秉笔。正字刘夷叔望之摘予起言曰、只如此意似不广。宜增数语云、亦使四方英俊。知馆阁养士。虽其不幸。亦蒙哀恤如此。既如其言。然私讶之。任氏得一子官。相去仅月余。夷叔因食冷淘破腹。一夕卒。其官亦奉议郎。遂符前志。同舍又请焉。汤丞相曰、若更行此。遂成永例。恐议者不谓然。闻其生前多着书。若悉上送官。亦可持以为说。虞丞相时为秘书丞。命其子尽录父遗文合数百卷上之。下两省看详已。
　　
　　夷坚丙志卷第十八十二事
　　
　　张风子
　　张风子者、不知何许人。绍兴中来鄱阳。止于甲氏客邸。每旦出卖相。晚辄醉归。与人言初若可晓。忽堕莽中。不可复问。养一鸡一画眉。冬之夜。炽炭满炉。自坐床上。而置二虫于两旁。火将尽。必言曰、向火已暖。可睡矣。最善呼鼠。申媪以为请。张散饭于地。诵偈数句。少顷。众鼠累累而至。或缘隙钻穴。盖以百数。聚于前。攫饭而食。食罢。张曰、好去。勿得啮衣服。损器血。群鸣跳踉。在东归东。在西归西。勿得乱行。苟犯令必杀汝。鼠默默引去。不敢出声。或请除之。则用诵咒而遣往官仓中。云法不许杀也。目光绀碧如镜。旋溺时。直溅丈许乃堕。好歌满庭芳词。曰、咄哉牛儿。心壮力壮。几人能可牵系。为爱原上娇。嫩草萋萋。只管侵青逐翠。奔走后岂顾群迷。争知道山遥水远。回首到家迟。牧童能有智。长绳牢把。短稍高携。任从它入泥入水。无为我自心调。步稳青松下。横笛长吹。当归处。人牛不见。正是月明时。皆云其所作也。留岁余乃去。
　　
　　猪耳环
　　将仕郎宋卫。自蜀道出峡至云安关。杀猪赛庙。洗牲时。见耳下一方镮。墨色犹明润。盖必前身为人而犯盗者也。
　　
　　韩太尉
　　韩公裔太尉。绍兴中。以观察使奉朝请。暴得疾。太上皇帝念藩邸旧人。遗御医王继先诊之。曰、疾不可为也。时气息已绝。举家发声哭。继先回奏。命以银绢各三百赐其家。临就木。适草泽医过门。呼曰、有偏僻病者道来。韩氏诸子试延人。医视色切。针其四体至再三。鼻息拂拂。微能呻吟。遂命进药。逗晚顿苏。明日具奏。归所赙。复赐为药饵费。宗室中善谑者。至相戏曰、吾家贫如许。若如韩太尉死得一番。亦大妙。后韩至节度使。又三十年乃卒。
　　
　　契丹诵诗
　　契丹小儿初读书。光以俗语颠倒其文句而习之。至有一字用两三字者。顷奉使金国时。接伴副使秘书少监王补。每为予言以为笑。如鸟宿池中树僧敲月下门两句。其读时则曰。月明里和尚门子打。水底里树上老鸦坐。大率如此。补锦州、人。亦一契丹也。
　　
　　星宫金钥
　　甲志载建昌某氏紫姑神事。同县李氏亦奉之甚谨。一子未聚。每见美女子往来家间。遂与狎昵。时对席饮酒。烹羊击鲜。莫知所从致。父母知而禁之。不可。乃闭诸空室。女子犹能来。经旬日。谓曰、在此非乐处。盍一往吾家乎。即携手出外。高马文舆。导从已具。促登车。障以帷幔。略无所睹。不移时。到一大城。瑶宫砌。佳丽列屋。气候和淑。不能分昼夜。时时纵游它所。见珠球甚多。粲绚五色。挂于椽间。问其名。曰、此汝常时望见谓为星者也。留久之。一日凭阑立。女曰、今日世间正旦也。生豁然省悟。私自悼曰、我在此甚乐。当新岁节。不于父母前再拜上寿。得无诒亲念乎。女已知其意。怅然曰、汝有思亲之心。吾不可复留。汝宜亟还。亦宿缘止此尔。命酌酒语别。取小幞纳其怀。戒之曰、但闭目敛手。任足所向。道上逢奇兽异鬼。百灵秘怪。从汝觅物。可探怀中者。以一与之。切不得过此数。过则无继矣。俟足踏地。则到人间。然后为还家计。生泣而诀。既行。觉耳旁如崩崖飞湍。响振河汉。天风吹衣。冷透肌骨。巨兽张口衔其袪。生忆女所戒。与物即去。俄又一物来。如是者殆百数。摸索所携。只余其一。忽闻市声嘈嘈。足亦履地。开目问人。乃泗州也。空子一身。茫不知为计。启幞视之。正存金钥匙一个。货于市。得钱二十千。会网舟南下。随以归。家人相见悲喜。曰失之数月矣。李绍祖奉世说。其族人也。
　　
　　阆州道人
　　阆州故多蚊。廛市问寝者。终夜不交睫。某道人舍于客邸。主家遇之颇垕。时时召与小饮。虽僦直或亏。弗校也。留数月而去。临去别主人。愧谢再三而起。至井旁言曰。吾在此久。君独能见知。无以报德。当今君家永绝蚊蚋之患。即取瓢中药一粒投井中。戒曰、谨覆之。过三日乃可汲。遂去。果如其言。每暑夕。蚊雷群鸣于檐间。而不能入室。张魏公宣抚川陕时。开府于阆。士人估客。往来无算。骈集此邸。至于散宿户外。计所获。视它邸盖数倍焉。
　　
　　炸虾翁
　　建炎中。谢亮大卿使夏国。道汉江晚泊。见岸上蚁子以千数。争入水。视之已化为虾。如是累累不绝。谢卿登岸。迹其所从来。乃自小冢间出。询诸居者云、向一翁居此三十年。以炸虾为业。死数月矣。此其葬处也。始验其骸为蚁所食。而复堕虾类云。
　　
　　徐大夫
　　绍兴初、韩叔夏璜以监察御史宣谕湖南归。有旨令诣都堂白宰相。时朝廷草创。官府仪范尚疏略。两浙副漕徐大夫者、素以简倨称。先在客次。视韩绿袍居下坐。殊不顾省。久之。乃问曰、君从甚处至此。韩曰、湖外来。徐曰、今日差遣不易得。纵见得庙堂。亦何所济。少焉朝退。省吏从庑下过。徐见之。拱而揖曰、前日指挥某事。已即奉所戒。吏方愧谢。望见韩惊而去。徐固不悟。继复一人至。其语如前。俄亦趋避。而丞相下马。直省官抗声言请察院徐大骇。急起欲谢过。燎炉在前。袖拂汤瓶什。冲灰蔽室。而不暇致一语。是日韩除右司谏。即具所见奏劾之。以为身任使者。媚事胥徒。遂放罢。后数年起知婺州。时刘立道大中为礼部尚书。旦夕且秉政。其父不乐在临安。来摄法曹于婺。因白事迟缓。徐责之曰、老耄如此。胡不归。刘曰、儿子不见容。所以在此。徐瞠曰、贤郎为谁。曰、大中也。遽易嗔为笑曰、君精采逼人。虽老而健。法掾非所处。教官虚席。勉为诸生一临之。即以权州学教授。
　　
　　桂生大丹
　　贵溪桂缜家两事。已载甲志。缜又言其叔祖失其名。好道尤笃。常欲吐纳烟霞。黄冶变化。为长生轻举之计。有客过之。自云能合九转大丹。信之不疑。尽礼延纳。倾身竭家。听其所取。费不可胜计。逾年。丹成。客举置净室。封以朱泥。外画八卦列宿十日十二辰。极其严閟。而谓桂生曰、吾今欲游二神山。访吾侣。三年而后还。及是时药乃可服。毋背吾言。遂去。桂曰诣丹室。焚香设拜。岁余忽念曰、仙家多试人。正使丹可服。或靳居不吾与。将柰何。窃启其藏。则全丹俨然其中矣。不胜喜。不与妻子谋。汲水径服之。药方下咽。外报客至。才入门。望见桂生。惊而走。桂遣仆追挽之。客曰、吾药虽成。而日月未满。初未尝告服饵法也。顾不听吾戒。且吾岂真游三山乎。元未始离此也。今若是。旦夕必死矣。吾方从神仙久视之学。岂当与行尸共处耶。竟去。是日暮。桂觉五藏间有如火灼。明日不可忍。跳入门外沼中。不数刻。沼水皆沸。荷花尽萎。屋角树高数丈。能腾立其杪。俄而复下。奔驰叫号。越三昼夜。七窍血流而死。
　　
　　林灵素
　　林灵素、传役使五雷神之术。京师尝苦热。弥月不雨。诏使施法焉。对曰、天意未欲雨。四海百川水源。皆已封锢。非有上帝命。不许取。独黄河弗禁而不可用也。上曰、人方在焚灼中。但得甘泽一洗之。虽浊何害。林奉命即往上清宫。饬翰林学士宇文粹中莅其事。林取水一盂。仗剑禹步。诵咒数通。谓宇文曰、内翰可去。稍缓或窘雨。宇文出门上马。有云如扇大。起空中。顷之如盖。震声从地起。马惊而驰。仅及家。雨大至。迅雷霆。逾两时乃止。人家瓦沟。皆泥满其中。水积于地尺余。黄浊不可饮。于禾稼殊无所益也。洪庆善说。
　　
　　国香诗
　　建中靖国元年、山谷先生自黔中还。少留荆南。见里巷闾一女子。以谓幽闲姝丽。目所朱睹。惜其已适人。因作水仙花诗以寓意。曰、淤泥解出白莲藕。粪壤能开黄玉花。可惜国香天不管。随缘流落小民家。命其客高子勉荷属和。后数年。山谷下世。女在民家生二子。荆楚岁饥。贫不能自存。其夫鬻之于田氏为侍儿。一日召客饮。子勉在焉。妾出侑觞。掩抑困悴。无复故态。坐间话昔日事。相与感叹。为请于主人。采诗中语。名之曰国香。以成山谷之志。政和三年。子勉客京师。与表弟汝阴王性之钰会语及之。性之拊髀叹息曰、可流诸篇咏。为异时一段奇事。子勉遂作长句。甚奇伟。其词曰。南溪太史还朝晚。息驾江陵颇从款。才毫曾咏水仙花。可惜国香天不管。将花托意为罗敷。十七未有十五余。宋玉门墙迂贵从。蓝桥庭户怪贫居。十年目色遥成处。公更不来天上去。已嫁邻姬窈窕姿。空传墨客殷勤句。闻道离鸾别鹤悲。藁砧亡赖鬻蛾眉。桃花结子风吹后。巫峡行云梦足时。田郎好事知渠久。酬赠明珠同石友。憔悴犹疑洛浦妃。风流固可章台柳。宝髻犀梳金凤翘。樽前初识董娇饶。来迟杜牧应须恨。愁杀苏州也合销。却把水仙花说似。猛省西家黄学士。乃能知妾妾当时。悔不书空作黄字。王子初闻话此详。索诗裁与漫凄凉。只今驱豆无方法。徒使田郎号国香。性之用其韵。尤悲抑顿挫。曰、百花零落悲春晚。不复园林门可款。待花结实春始归。到头只有东风管。楚宫女子春华敷。为雨为云皆有余。亲逢一顾倾国色。不解迎入专城居。目成未到投梭处。后会难凭人已去。可怜天壤擅诗声。不如崔护桃花句。坐令永抱埋玉悲。游子那知京兆眉。难堪别鹤分飞后。犹是惊鸿初见时。亲欢密爱应长久。暂向华筵赏宾友。舞尽春风力不禁。困里腰支一涡柳。坐上何人赠翠翘。蜀州风调尤情饶。欢浓酒晕上玉颊。香暖红酥疑欲销。佳人薄命古相似。先后乃逢天下士。但惜盈盈一水时。当年不寄相思字。宜州遗恨君能详。瘴云万里空悲凉。无限风流等闲别。几人鉴赏得黄香。
　　
　　张拱遇仙
　　汴人张拱、举进士不第。家甚贫。母党龚氏世为医。故拱亦能方术。置药肆于宜春门后坊。仍不售。尝晨起披衣栉发。未洗颒。有道士迎日而来。目光冏然。射日不瞬。径造肆中。顾而不揖。振衣上坐。拱颇忿其倨。作色问所来。答曰、汝无诘吾所从来。正欲见汝耳。拱意此妄人。京师固多其比。掷一钱与之。麾使去。笑曰、吾无求于人。以汝有道质。故来诲。汝何赐拒之深。拱悟。起冠巾而出。与之语。及出家事。理致精微。闻所未闻。于是始愧悔曰、拱鄙人眼凡心惑。仙君幸见临。愿终教之。道士曰、汝何来。曰、家贫飦粥不继。傥使不食可饱。则上愿也。俄而鬻烝枣者来。道士取先所掷一钱买之得七枚。顾谓拱曰、神仙以辟谷为下。然却粒则无滓浊。无滓浊则不漏。由此亦可以入道。张子房诸人。乃以丹药疗饥。固已迃矣。汝欲得此道。自此不淫可乎。人不能淫。俗念自息。俗念既息。则仙才也。乃取七枣熟视而嘘之。曰、汝啖此。可终身不食。人或强使食亦无禁。复欲不食则如初。但汝有老母妻子。未可相从。然既啖七枣。当应七梦。豫为汝言。汝事亲既终。昏嫁既毕。已能不食。复又何求。宜脱身诣名山。于悬绝处寻石穴深广有容者。自累石塞其门。一念不起。坐卧行立于其间。自有佳趣。仅及半纪。则汝之身如蝉出壳。消遥乎六合之外矣。过此非今日可以语汝也。言竟摄衣而起。拱固留之。不可。起出门。无所见。拱乃知其非常人。怅然有所失者。累月。闻饮食气辄呕。遂不食。逾二年。粪溺俱绝。神气明爽。步趋轻利。每自试其力。从旦至暮。缘京城外郛可币者五反。盖数百里也。前后得七梦。如道士言。不小差。母病痔二十年。众药不验。漫以七枣余核进之。一夕而愈。拱既不御内。视其妻如路人。妻郭氏、性刚果。忿恚而卒。家人益忧疑之。逼而馈之食。食兼数人。尔后或食或不食。朋友疑其诈者。扃诸室试之。不以为苦人。成召鉴则携药而往。至则登病者之席。坐于旁。虽逾旬涉月。杯水粒粟无所须。喜饮酒。好作诗。行年六十。而颜色如壮者、后其母没。不知所终。李方叔作传。
　　
　　夷坚丙志卷第十九十六事
　　
　　宋氏葬地
　　宋文安公白开封人。葬于郑州再世矣。方士过其处。指墓侧涧水。曰、此在五行书极佳。它日当出天子。宋氏闻之惧。命役徒悉力闭塞之。遂为平陆。自是宦绪下进。亦不复有人登科。崇宁初、大水泛溢。冲旧涧成小渠。仅阔尺许。明年。曾孙涣擢第。距文安之没正百年。又六年。兄榘继之。然涣仕财至郡守。榘得博士以没。其后终不显。榘与予妇翁同门婿也。
　　
　　饼家小红
　　张外舅寓无锡。买隙地数亩。营邸舍。方役士工。老兵刘温、戏拈块绐众。曰、我正获黄金一块。众争观之。非也。笑而掷之。乃真得金玦一双于碎土中。卖得钱数千。即日感疾。半年乃愈。时张氏居南禅寺。鬼降于紫姑箕上。书灰曰、我乃公家所营邸处士中人也。名曰小红。居于西门。姊妹二人。吾父为饼师。不幸后母无状。虐遇我。我二人不能堪。皆自经死。今我重不幸。朽骨为公隶人所坏。圹中物可直万钱。刘老翁悉取之。我无所归。今只在牕外胡桃树下。依公家以居不可复去矣。人曰、汝坐后母以死。胡不求报耶。曰、己诉于天。既报之矣。许以佛经不肯受。人曰、大仙方至、汝安得久此。答曰。如是且归树下。续当复来。张氏多赂以佛事。及焚钱设馔祭之。乃绝。
　　
　　棠阴角鹰
　　番阳棠阴寨。西枕□□。常有角鹰巢于近山上。每掠湖面。捕凫鹜食之。一日用势过当。双爪搦凫脊。陷骨中。不可出。凫抱痛。猛入水。鹰尽力不能脱。少顷。二物皆浮死水上。人谓鹰之力岂遽不能胜一凫。盖亦业报也。
　　
　　薛秀才
　　王荆公居金陵半山。又建书堂于蒋山道上。多寝处其间。客至必留宿。寒士则假以衾裯。其去也。举以遗之。临安薛昂秀才来谒。公与之夜坐。遣取被于家。吴夫人厌其不时之须。应曰、被尽矣。公不怿。俄而曰、吾自有计。先有狨坐挂梁间。自持叉取之。以授薛。明日又留饭。与弈棋。约负者作梅花诗一章。公先输一绝句。已而薛败。不能如约。公口占代之云、野水荒山寂寞滨。芳条弄色最关春。欲将明艳凌霜雪。未怕青腰玉女嗔。薛后登第。贵显为门下侍郎。至祀公于家。言话动作。率以为法。每着和御制诗。亦用字说。其子入太学。夸语同舍曰、家君对御作诗。固不偶然。顷在学时。举学以暇日出游。独闭门昼卧。梦金甲神人破屋而降。呼曰、君可学吟诗。它日与圣人唱和去。今而果验。客李骥者。素滑稽。应声蹙頞连言曰、果不偶然。果不偶然。薛子诘之再三。骥曰、天使是时已为尊公烦恼了。盖以薛不能诗。故戏之也。韩子苍为著作郎。人或谮之薛云、韩改王智兴诗讥侮公。其词曰、三十年前一乞儿。荆公曾为替梅诗。如今输了无人替。莫向金陵更下棋。薛泣诉于榻前。韩坐罢知分宁县。其实非韩作。吴傅朋说。金甲事得之吴虎臣。
　　
　　朱通判
　　绍兴九年、邕州通判朱履秩满。携孥还家。装赀甚富。又部官银纲。直可二十万缗。舟行出广西。朱有棋癖。每与客对局。寝食皆废。尝愿得高僧逸士。能此蓻者。与之终身焉。及中涂。典谒吏通某道士求见。自言棋品甚高。朱大喜。亟延入。其人长身美须。谈词如云。命席置局。薄暮不少倦。遂下榻留宿。从容言欲与同行之意。道士曰、某客游于此。常扣人门而乞食。得许陪后乘。平生幸愿也。朱益喜。及解维。置诸船尾。无日不同食。别一秀才作伴。皆能痛饮高歌。颇出小戏术。娱其子弟。上下皆悦之。相从两旬。行至重湖。会大风雨不能进。泊于别浦。饮奕如初。二鼓后。舩忽欹侧。壮夫十余辈突门入。举臼刃啸呼。朱氏小儿争抱道士衣求救。道士拱手曰、荷公家顾遇之极。不得已至此。岂宜以刃相向。命以次收缚。投诸湖。明旦、分挈财货以去。县闻之。遣官验视。但浮尸狼籍。莫知主名。而于岸侧得小历一卷。乃群盗常日所用口食历。姓第具在。凡十有七人。以告于郡。事至朝廷有旨。命诸路迹捕。得一贼者。白身为承信郎。赏钱二百万。建昌县弓手数辈。善捕寇。因踪迹盗。海客任齐乳香者。请于尉李镛。愿应募。西至长沙。见人卖广药于肆。试以姓第呼之。辄回首。走报戎逻执之。与俱诣旅邸。一室施青纱厨。列器皿甚济。访其人则从后户遁矣。盖伪道士者也。狱鞫于临江。囚自通为王小哥。乃同杀朱通判者。其徒就获它处者十人。道士曰裴三。秀才曰汪先。皆亡命为可恨。镛用赏升从事郎。调饶州司法。与予言。
　　
　　咸恩院主
　　婺源县山寺曰咸恩院者。僧俱会主之。惟酒肉钱财是务。晨香夜灯。略不经意。屋庐老坏不葺毗。沙门天王殿圮。即其柱为牛栏。恣肆自若。凡四十余年。虽老不革。干道元年。神降于法堂。呼俱会名。诃叱数其罪。一小童见巨人大面努目。朱衣长身。震怒作色。余但闻其声而已。自是凡僧所有衣衾饮食钱物器具。无不取去。弃掷山林间。村人或拾得之。庖刀至从厨下冉冉空行而出。箱箧匮椟之属不可提挈者。时时见烟出其中。急发视。悉煨烬矣。僧不胜窘愤。尽裒所余。散寄檀施家。神夜詈其主云、汝乃蔽罪人。祸且并及汝。其人惧不敢寝。待旦持还之。狼籍殆尽乃已。寺后巨竹数百挺。常时非三二百钱不能售一竿。悉中断之。小童忽不见。越二百乃归。云为神摄至所居。室屋雄伟华丽。侍卫满前。大人小儿。皆青紫朱衣。亦有宾客往来。使我服事左右。次日晚。一妇人云。久留此童亡益也。挥我使去。恍惚如梦。乃得还。他日、又降法堂。呼僧出告曰、汝罪上通于天。宜速去此。以弟子智圆继主之。不尔我将降大罚于汝。僧涕泣唯唯。徙寓近村客舍。不数月死。
　　
　　汪大郎马
　　崇宁中、婺源县市人汪大郎。得良马。毛骨精神。翘然出类。使一童御之。童又善调制。以时起居。马益肥好。它郡塑工来。邑人率钱将使塑五侯庙门下马。或戏谓曰、能肖汪大郎马。则为名手。致谢当加厚。工正欲售其技。锐往访此童。啖以果实。稍与之狎。日即其牧所睥睨之。又时饮以酒。引至山崦。伺其醉睡。以线度马之低昂大小。至于耳目口鼻鬃鬣微芒。无不曲尽。并童亦然。已悉得其真。始诣祠下为之。既成、宛然汪氏马与仆也。择日点目睛。才毕手。汪马忽狂逸。童追蹑乘之。径赴城南杉木潭。皆溺水死。自后马每夜出西湖饮水。或往近村食禾稼。次日湖畔与田间。必即马迹。而浮萍犹黏着泥马唇吻间。禾穟零落道上。童亦有灵响。人诣祠祈祷者。多托梦以报。至宣和初。方腊来寇。庙遭爇。马乃灭迹。今老人尚能言之。右二事皆李绘说。
　　
　　潍州猪
　　宣和六年。强休父知潍州。屠者以猪皮一片来呈。上有六字如指大。云、三年不孝父母。朱书赭然。表里相透。郡中争传观之。屠者亦即日改业。宗子赵不设侍父为仪曹。及见之。
　　
　　婺州雷
　　绍兴六年六月。赵不设在婺州。与数人登保宁军楼纳凉。黑云欻起天末。顷之弥空。雷电。激烈。雨声如翻江。滚火球六七入于楼。不设辈悸慑。卧伏楼板上。以手掩面。但闻腥秽不可忍。稍定窃视之。见三四人长七八尺。面丑黑。短发血赤色。蓬首不巾。执檛如骨朵状。或曰在。或曰不在。或曰只这里只这里。言讫。始闻霹雳声。良久云散雨霁。起验视。乃楼门大柱震裂。踵至顶一路直如线。傍有龙爪迹云。
　　
　　雷鬼坠巾
　　绍兴二年四月。婺州义乌县骤雨。大雷电中。坠一青布头巾于村落间。非复人世顶制。惟四直缝之。持以冒三斗水瓮。正可相称。带长三四尺。阔如掌。村民不敢留。以置神祠中。数日因雷雨。复失去。右三事皆得之李缯。云赵不设所说。
　　
　　天帝召段王樐
　　段王樐、字德瑱。袁州万载人。略知书。天性淳谨。未尝忤物。然遇不平事。则奋臂而前。建炎间。寇盗充斥。段氏族属数十口。皆为所剽。王樐挺身持金帛往赎。贼叹重其义。皆付之使归。绍兴五年。东南处处大旱。斗米过千钱。王樐尽发宿藏。止取常直。又为粥以食饿者。赖以活者不可计。后忽厌人事。结庵于严田之山中。壁间多书坦荡二字。一旦召会亲旧。与叙诀曰、不久天帝召我。人不以为然。经数日。升□□□□□□□□去。乡人走视所居。惟敝衣履存。□□□□□上于朝。而邑官有不乐者。沮止之。遂已。
　　
　　无町畦道人
　　冯观国、邵武人。幼敏悟。读书既冠。意若有所厌。即弃乡里游方外。遇异人。得导引内丹之法。凡天文地理性命祸福之妙。不学而精。自称无町畦道人。寓宜春二年。挟术自养。所言人吉凶。及阴阳变化尽验。或有诮其醉饮狂怪者。观国不与校。以诗谢之云。踏遍红尘四百州。几多风月是良俦。朝来应笑酡颜叟。道不相侔风马牛。又述怀诗云。落魄尘寰触处然。深藏妙用散神仙。笔端间作龙蛇走。壶里常挑日月悬。漫假人伦来混世。只将酒盏度流年。潜修功行归何处。笑指瀛洲返洞天。余诗尚多。皆脱尘世离俗罔等语。人亦莫能晓也。绍兴三十二年三月。遍辞知旧。且寄诗言别。至十四日。端坐作偈而逝。仪真李观民。为郡守。闻而敬之。命塑其身于城东治平宫。右二事得之□宗说。
　　
　　屈师放鲤
　　番城西南数里一聚落。曰元生村。居民百余家。皆以渔钓江湖间自给。有屈师者。扑买他处鱼塘。至冬筑小堰于外。尽放塘水。欲竭泽取鱼。见两大黑鲤。越出堰外。复乘水跳入。如是者至再三。窃异焉。迹其所为。乃新育小鲤数百尾。聚一窟中。不能出。故雌雄往来。且衔且徙。宁其身之蹈死地而不恤也。屈生慨然叹息。为以箕悉运出之。弃役而归。后数年。病死入冥。阴官语之曰、汝渔者以罔罟为业。而有好生之心。其用意又非它人比。延汝寿一纪。归语世人。勿残害天物也。盖死一夕而复生。
　　
　　青城监税子
　　蜀人杨迪功。宣和中游太学。不成名。晚以恩得官监青城县税。有子□□□□敏延老儒寋先生诲之学。邑人关寿卿过杨。杨留共饭。与俱至书馆。其子忽称父字。长揖而言曰、颇亦记上庠同舍之款乎。吾浙西人姓(原阙五字)某自离乱出京。不复(原阙八字)数十人。独吾与君为知心友。(原阙六字)父子虽形容隔生。非复可识。然方(原阙五字)尝间断也。遂道旧所习经。及诵所为文。澜翻出口。元不经意。时寋老方自作万物皆备于我论。试问之。曰、此论当作何主张。应声曰、天生万物。唯人最灵。大而为天地。高而为山岳。流形动植。品汇散殊。而六尺之躯。厥理悉备。此其贵盖与天地等。蚩蛮泯泯。自贱厥身。真可叹也。寋老愕然。复详扣其说。笑曰、待汝一口吸尽西江水。向汝道。盖蜀人相传秦时为西江害者。乃寋角龙也。故举此语以为戏。杨君追忆旧事。与之言无一不合。隆兴元年。寿卿诣阙。此子年十有三矣。不知其后何如也。寿卿说。今记姓名不能审。
　　
　　虏亮死兆
　　绍兴三十一年。(原阙八字)于杨州。予从事枢密行。府在(原阙七字)有客诣府上书云以。太一局(原阙八字)当以冬至前有萧墙之变。(原阙九字)八日冬至。天重阴。提举(原阙七字)能为天文告。予曰、昨夕四鼓。(原阙六字)而东北忽穿漏。一大星坠焉。(原阙八字)而报至。果符两人之言。是时虏将戕其主。欲遣使报我。访得瓜州所俘成忠郎张真。使持牒请和。真到家。妻子凶服而出。谓其已战没。方命僧作四七道场。既相见。悲喜交集。真取灵几自焚之云。
　　
　　青墩窍蛇
　　番阳莲河村杨氏子。买永和镇青墩四。甚爱之。置小室窗外。首春微暄。启牕坐其上。觉如人肘其衣。回顾无有也。少焉又触其股稍痛。起视之。见有物宛转于窍内。所触处己蠒赤成创。急呼家人出。破墩以验。盖(原阙八字)动。沃之以汤。皆死走。(原阙十字)越三日而亡。
　　
　　夷坚丙志卷第二十十五事
　　
　　九华山伟人
　　绍兴三十一年。虏寇迫淮上池州。青阳人相率至九华山搜索隐邃。(原阙四字)避地处。某秀才者。深入高崦中。见泓(原阙十字)练置斧(原阙十五字)左臂臿斧(原阙十四字)盖丈余矣。(原阙十四字)蛇也。战(原阙十五字)奔还不(下原阙)
　　
　　施闻诗梦
　　吴兴施德(原阙十四字)公庙梦(原阙十五字)角合一个言曰。相(原阙十一字)乃骰子六枚。皆成四采。揭□□至第三板见施姓者。湖州长兴人。而缺其名。疑问之曰、此是矣。明日以语同舍。皆贺吉梦、曰。子及第必居高甲。且为博士。骰子者。博具也。别一人往来牕外应声曰。梦非今日事。其应尚远。施颇不乐。出外视之。无人焉。已而京城乱。归故乡。家间多故。不复就举。后三十年而德初登科。以掌团司笺表刊名。正在第三板。时官年恰二十四。当绍兴二十四年。始尽悟骰子六(原阙十字)未生。
　　
　　刘希范
　　长兴刘(原阙十五字)夜不能(原阙三行又十五字)中刘(原阙十四字)恩数视执政此□□存
　　
　　荆南妖巫
　　荆南有妖巫。挟幻术。为人祸福。横于里中。居郡县者莫敢问。吴兴高某。为江陵宰。积不能堪。捕欲杖之。大吏泣谏。请勿治。且掇奇祸。高愈怒。捽吏下与巫对。杖之二十。巫不谢。嘻笑而出。才食顷。高觉面微肿。揽镜而视。已格格浮满。仅存两眼如线大。遽呼吏询巫所居。约与偕往。吏以为必拜谒谢过。乃告其处。径驰马出门。行三十余里。薄暮始至。萧然一败屋也。巫出迎。高叱从卒缚诸柱。命以随行杖乱棰。凡神像经文等悉发之。巫偃然自若。后入其室。获小笥。破鐍观之。茵蓐包裹数十重。得木人焉。又碎之。始有惧色。然欧掠无完肤矣。高面平复如初。执以还。明旦入府。白曰、妖人无状。某不惜一身为邦人除害。惧语泄必遁去。故不暇先言。今治之垂死。敢以告。府帅壮其决。谕使尽其命。而投之江。
　　
　　时适及第
　　时适者。徐州(原阙十三字)乡人梦见之。说朋友间事甚详。乡人问曰、时仲亨如何。曰、刘豫榜中当及第。寤而告适。适谓豫乃济南人。既为御史矣。未知与同姓名者复何在。固不信也。后十五年。当逆豫僭窃时。乃中其(原阙一叶)两头不能伸缩。恶之。以与潜山观道士。使养于山间。不数日失去。是冬、栋妻赵氏卒。以为不祥之兆。盖亦偶然耳。右三事王嘉叟说。
　　
　　玉师子缺
　　内文缺
　　两头龟缺
　　内文缺
　　张朝女
　　绍兴十年张(原阙八行又十三字)
　　
　　郑司业庖人
　　郑明仲司业南福州(原阙五字)乡里□□□师至丹阳。逢故旧数人。与同舟。随行仆能设馔。诸人皆喜。愿得同庖饮食。郑呼仆告之。毅然曰、所以来。但能服事一主人翁尔。不愿杂他客也。谕晓再三。至啖以利。竟不可。郑怒逐使还。再拜而请曰、遣归诚善也。恐吾乡人不详知。谓以过获谴。愿乞一家书。言其故。郑亦欲寓安讯。即作书授之。又拜而去。至(原阙六字)书。验其日盖当日(原阙十三字)闻之(原阙八行)无一言(原阙十五字)汗炉上腥秽之气。逼(原阙六字)趋出□□闭户扫除就寝。明夜复至。睡愈熟。侧身仰面。张口呀然。昱先以秤锤置火中。急取纳其口。即号叫而遁。声如老猪。衣襟曳余火。延烧落叶。时已昏黑。无人敢追视。竟不知何等怪也。后月余学生在窗下。闻外间窸窣。穴窗窥之。霜月皎然。黑物如猴。蹲水沟小桥上。别一物正白。如三尺枯槎。相对箕踞。移时起(原阙七字)先吟曰。风定(原阙十七字)霜(原阙七行又十六字)六郎(原阙十六字)如雪从西偏户内(原阙七字)死尸何敢擅出。六郎有正库钱万余贯。未曾请动。设使天命合终。犹当作茆山洞主。尔下愚暗鬼。不速去。吾将治尔。连叱之。妪悲啼。复匍匐趋故处。叟亦不见。至夜半。注渐能呻吟。食粥数日而愈。伯英从容说所睹。注色动。乃言汝不在家时。老婢不为吾役。且以恶言相抗。吾击以铁鞭即死。密埋之浴室。(原阙十二字)人袁径。(原阙九行)形骸(原阙十六字)盖真人真气所(原阙十二字)丽类贵游。而言辞鄙俗。无酝藉。甚恶之。冀□□去。曰虽然。终不愿得也。老病缺于承迎。当令儿曹奉陪次。客曰、我专为君来。君不欲丹。当复持以归。但路绝远。愿借一宿。明旦晴即去。不然。须少留也。不获己。命馆于松菊墅。时天久晴。五更大雨作。苏意(原阙十三行又十三字)家人以顶暖不忍敛。及明诸子记前事。发笥视之。药故在。取投口中。须臾即能起。洒然若无疾。饮啖自如。再令拾刺字并丹贴欲烧末饮之。不复见。后数日。长子如京口。以客言命图黄象。象(原阙十四行)甲踊出怖而死。予妻族入蜀时。过其处。泊僧寺中。随行使臣刘亨寝浴舍。见贫悴者十余辈。伸□□□问何人。曰、采薪烧水。连昼夜不得息。涷(原阙十四行又十三字)新鐍藏之。戒(原阙十一字)开当以畀江十三。□□□坐而绝。时年八十余。绍兴中。造五辂(以下原阙)
　　
　　　庚戌花朝后二日。读丙志毕。后数叶破碎不堪。珠为可惜。雅庭识。
　　顶山寺缺
　　
　　萧六郎缺
　　
　　长生道人缺
　　内文缺
　　房州汤泉缺
　　内文缺
　　王君仪缺
　　内文缺
　　蜡屐亭诗缺
　　内文缺
　　 
　　
　　  夷坚丁志
　　夷坚丁志序
　　
　　凡甲丁四书。为千一百有五十事。亡虑三十万言。有观而笑者曰、诗书易春秋。通不赢十万言。司马氏史记。上下数千载。多才八十万言。子不能玩心圣经。启瞷门户。顾以三十年之久。劳勤心口耳目。琐琐从事于神奇荒怪。索墨费纸。殆半太史公书。曼澶支离。连犿丛酿。圣人所不语。杨子云所不读。有是书不能为益毫毛。无是书于世何所欠。既已大可笑。而又稽以为验。非必出于当世贤卿大夫。盖寒人野僧山客道士瞽巫俚妇下隶走卒。凡以异闻至。亦欣欣然受之。不致诘。人何用考信。兹非益可笑与。予亦笑曰、六经经圣人手。议论安敢到。若太史公之说。吾请即子之言而印焉。彼记秦穆公。赵简子。不神奇乎。长陵神君。圮下黄石。不荒怪乎。书荆轲事。证侍医夏无且。书留侯容貌。证画工。侍医画工。与前所谓寒人巫隶何以异。善学太史公。宜未有如吾者。子持此舌归。姑閟其笑。他日戊志成(原阙一叶)圣像暴露。取所余三门。屋蔽之。而覆以茅。未几又摧败。路人至买箬笠。系于像顶。以遮雨日。尧卿忽得病。凡半年。四体臭腐。血液交流。痛苦万状。亲朋问讯者。莫敢窥其户。且死。见黄衣人来追。明言理会拆观事。李守及象求之彰。亦相继亡。独尧卿受祸最酷。李盖为所误云。村墟民睹咎证如此。共率钱粟。作屋三间。移像事之如故。时绍兴二十七年也。后五年。予闻之于知军向仲德士俊云。
　　
　　夷坚丁志卷第。
　　　此叶不知何处错简。姑仍旧本。附列于此。心源识。
　　
　　夷坚丁志卷第一九事
　　
　　王浪仙
　　温州隐者某、居于瑞安之陶山。所处深寂。以耕稼种植自供。易筮如神。每岁一下山卖卦。卦直千钱。率十卦即止。尽买岁中所用之物以归。好事者或赍金帛。经月邀伺。然出未十里。卦已满数。不复肯更占。郡人王浪仙。本书生。读书不成。决意往从学。值其出。再拜于涂。便追随入山。为执奴仆之役。稍稍白所求。隐者亦为说大概。又举是岁所占十卦。使演其义。王疲精竭虑。似若有得。彼殊不以为能。曰、汝天分止此。不可强进也。遣出山。然王之学固已绝人矣。有以墓域讼者求决焉。其卦遇贲。曰、为坟欠土。此不胜之兆。后逾月。前人复来。又筮之遇蒙。曰、兆非先卦比。冢上有草。当即日得直。既而尽然。西游钱塘。时杭守喜方技。至者必厚待之。然久而乖戾。辄置诸罚。不少贷。王书刺曰、术士王浪仙。守延入。迎问曰、君名有术。曾听五更城上鼓角声乎。曰、闻之。其验如何。曰、内外皆平宁。但今夕二鼓后。法当有妇人告急者。王还客舍。厢卒数人已先在。曰、君何苦来此。前后流配者。不知几人矣。今我辈相临。何由得脱。翌日未明。守招与言曰、昨语甚神。夜适二鼓。通判之妇就蓐。扣门来求药。真所谓妇人告急也。自此馆遇加礼。遂询休咎。对曰、今年某月某日午时。召命下。守固笃信者。屈指以须。至期、延幕僚会饭。王生预席。守曰、王先生谓今日忝召节。诸君试共证之。食罢及午。寂无好音。坐客皆悚。既过四刻许。促问至再。王趋立廷下。观日影。贺曰、且至矣。须臾邮筒到。发封见书。果召赴阙。守谢以钱百万。约与偕入京。王曰、远郡鄙人。愿一识都邑。侥幸发身。但家贫特甚。俟送公上道。暂还乡。持所赐与妻子。然后兼程而北。未为晚。守许之。既行。或问其故。曰、使君虽被召。而前程不见好处。殆难面君也。守未至国门。乃别除郡。逾年而卒。王生不知所终。
　　
　　僧如胜
　　永嘉僧如胜。与乡僧行脚至临安。憩道店。见小儿鬻卦影者。胜筮之。兆云、有玉在土中。至九月十六日当出土。儿曰、吉卦也。乡僧得兆。画官人挽弓射一僧。两矢不中。后一矢贯其足。下有龙蟠。儿不能晓。僧自推之。曰、我必将以荐作长老。至三乃効耳。又龙者君象。我且游京师。庶或幸遇。未几镇江太守具帖疏备礼。延如胜住甘露寺。正以九月十六日。乡僧亦喜。谓且继此得志。数年无所成。会杭卒陈通作乱。僧避入南山。尝出至山腰。蔽树视下。贼党数辈行峡中。仰高乱射。以搜伏兵。连发三矢。最后正中僧足。别一僧坐于傍。曰、隆上坐。乃始验卦中象。无一不应云。
　　
　　左都监
　　修武郎左良。绍兴二十八年。为婺州兵马都监。赴幕官王作德日休晚集。归家已夜。两人随之而入。至中堂乃觉。良怒曰、汝何为者。敢至此。执其一。痛棰之。首有两角屹然。良知其阴吏也。犹不肯释。其一从后捽良腰仆坐。遂冥冥长往。将晓乃苏。言被追到冥府。二使方白其拒抗之罪。主者审姓名。对曰、婺州都监左良。主者曰、吾命逮左琅。何关此人事。即放还。良行十余步。回顾则二使者已对絷于庑间矣。明日、同官来问良疾。具说其故良尝在张魏公府为帐下。气干甚伟。自再生之后。神观索然盖人与鬼斗为所伤云
　　
　　许提刑
　　靖康冬、金人再渡河。河北提刑许亢。坐弃洛口奔溃。窜吉阳。会中原乱。不之贬所。与二子及从卒十余人。间关至南康。不欲与州郡相闻。但入庐山一小寺栖止。仆因摘园蔬。与僧争哄。僧密诣郡告云、遭溃兵行劫。实繁有徒。郡守李定信之。即调兵授甲。围其寺。尽缚亢父子。并从卒送狱。亢至廷下。大呼称枉。且具言平生资历。定曰、岂有曾为监司。所至不出谒而避匿者乎。谕狱吏研鞫不得情。乃遣孔目吏入囚室。阳与好言探迹。具酒同饮。了无盗劫之状。亢仓黄南来。妻妾沦落。告敕不一存。无以自明。定疑不可解。亢长子善占梦。亢语之曰、吾梦父子持伞行雨中。已而大风起。吹三伞皆半裂飞去。是何祥邪。子泣曰、梦殊不吉。此父子离散为三之象也。是夕孔目又来。携酒肴甚盛。与三许剧饮。且满酌属亢曰、提刑勉一醉。少顷徙两令郎他舍矣。会罢各分囚之。过夜半。悉以铁椎击死。定上奏自言有除盗之功。未报而卒。凡豫其事者。一月内继死。唯孔目独存。鄢陵人周西瑞琥尝知南康军。与定先后隔政。其子瑴闻之于孔目云。亢以武举得官。
　　
　　夏氏骰子
　　夏仅、字几道。卫州汲县人。崇宁大观间。居太学甚久。未成名。家故贫。至无一钱。同舍生或相聚博戏。则袖手旁观。时从胜者觅锱铢。俗谓之乞头是也。一夕。束带焚香。对局设拜。曰、仅闻博具有灵。敢以身事敬卜。今年或中选。愿于十掷内赐之浑化。不然。将束书归耕。无复进矣。祝罢。即挼莎掷焉。六子皆亦。夏愕喜。不敢自信。又祝曰、仅至诚斋心。以平生为祷。恐适者偶然。愿更以告。复再投之。三采皆同。乃再拜谢神贶。是岁果于莫俦榜登科。后官至中大夫。川陕宣抚司参议官。其家藏所卜骰子。奉之甚肃。右一事周瑴说。
　　
　　治挑生法
　　莆田人陈可大、知肇庆府。肋下忽蠒起。如生疖状。顷刻间大如碗。识者云、此中挑生毒也。俟五更以菉豆嚼试。若香甘则是。已果然。使捣川升麻为细末。取冷熟水调二大钱。连服之。遂洞下。泻出生葱数茎。根须皆具。蠒即消。续煎平胃散调补。且食白粥。经旬复常。雷州民康财妻。为蛮巫林公荣。用鸡肉挑生。值商人杨一者。善医疗。与药服之。食顷。吐积肉一块。剖开筋膜中有生肉存。已成鸡形。头尾觜翅悉肖。似康诉于州。州捕林置狱。而呼杨生、令具疾证及所用药。其略云、凡吃鱼肉瓜果汤茶。皆可挑。初中毒。觉胸腹稍痛。明日渐加搅剌。满十日。则物生能动。腾上则胸痛。沉下则腹痛。积以瘦悴。此其候也。在上鬲则取之。其法用热茶一瓯。投胆矾半钱于中。候矾化尽。通口呷服。良久以鸡翎探喉中。即吐出毒物。在下鬲则泻之。以米饮下郁金末二钱。毒即泻下。乃碾人参白术末各半两。同无灰酒半升。纳瓶内。慢火熬半日许。度酒熟。取出温服之。日一杯。五日乃止。然后饮食如其故。
　　
　　挑气法
　　从事郎陈遹。为德庆府理官。鞫一巫师狱。巫善挑气。其始与人有仇隙。欲加害。则中夜扣门呼之。俟其在内应答。语言相闻。乃以气挑过。是人腹肚渐胀。日久腹皮薄如纸。窥见心肺。呼吸喘息。病根牢结。药不可治。狱未成而死。江璆鸣三作守。以事涉诞怪。不敢置于典宪。但杖脊配海南。此妖术盖有数种。或咒人使腹中生鳖者。或削树皮咒之。候树复生。皮合而死者。然不得所以治法。右二事陈遹说。
　　
　　南丰知县
　　绍兴初。某县知县赵某。季子二十岁。未授室。与馆客处于东轩。及暮客归。子独宿书院。闻窗外窸窣有声。自牖窥之。一妇人徘徊月明下。方骇噩间。已傍窗相揖。惊问云、汝何人。窃至此。曰、我东邻女也。慕君读书。逾墙相从。肯容我一听乎。欣然延入。留不使去。自是晓往夕来。子神情日昏悴。饮食顿削。父母疑而扣焉。不以告。密讯左右者。曰、但闻每夜切切如私语。又时嬉笑。久欲白而未敢。父母知为鬼所惑。徙归同榻寝。即寂然。逾月。颜色膳饮稍复旧。一日、独处房中。忽大呼求救。似为人捽髻而出。驱行甚速。举家不知所为。婢仆共牵挽。而力不可制。迤逦由书院东趋后园。才出门。去愈速。将至八角大井边。欻仆地不醒。家人共扶舁归。移时乃能言。云、实与妇人往还久。及徙室。不复来。今旦父母在堂上。忽见从外入。忿怒特甚。戟手肆骂曰、许时觅汝不得。原来只在此。便向前捽我髻。尽力不能脱。直造井傍。以手招井内。即有无数小鬼出。皆长三二尺。交拽我。势且入井。俄一白须翁。坐小凉轿。仆从三十辈。自园角奔而至。传呼云。不得不得。群鬼悉敛手。翁叱曰、着棒打。仆从举梃乱击。皆还井中。翁责妇人曰、我戒汝不得出。那敢如是。妇低首敛衽。无一言。又曰、原有大石镇井上。今何在。仆曰、宅内人舆将捣衣矣。咄曰、不合动着。鞭妇人数十。骂之曰。汝安得妄出。为生人害。况郎君自有前程耶。逐入井。命别扛巨石窒于上。告我曰、吾乃土地也。来救郎君。郎君性命几为此鬼坏了。归语家中人。此石不可动也。语罢后。升轿去。此子后得官。仕至南丰宰。
　　
　　金陵邸
　　绍兴初。朝士赴调临安。过金陵。投宿官舍。从仆解担散去。独坐堂上。良久东边房门自开。一奴蓬首出。青衫白袴。瞠目视之。举手指胸曰、胸中有玉环。问君知不知。瞥然复入。士骇怖不能支。几欲堕地。惊魄小定。方摄衣正席。西边房门又开。一妇人衫裙俱青。抱婴儿以出。亦瞠目而视。指其儿曰、官人殃杀我。语讫遽入房。士肝胆皆震。欲走而足不能步。欲呼而声不能出。移时仆自外至。急徙于客邸。迷罔者终日。
　　
　　夷坚丁志卷第二二十事
　　
　　邹家犬
　　筠州新昌县民邹氏。豢犬极驯。每主翁自外归。无问远近。必摇尾跳跃迎于前。邹生尝负租系狱。逾旬得释。比还家。日已晚。犬喜异常时。爪误主衣。衣为之裂。邹以为不祥。语妻曰、我恰出狱。犬乃尔。辽山寺方作屋。吾欲犒匠。可杀犬烹之。副以面五斗往。妻如其言。明日邹诣寺。命童负一合自随。至则僧待于门。迎白曰、勿启合。得非以犬与面来乎。邹愕然。问所以。僧曰、檀越入坐堂上。兹事言之则不忍。不言则负所托。昨夜梦檀越之父。曰、我以贪恋故。不能超脱。托生为本家犬。故见吾儿归。必出迎。适以其释囚系而还。喜甚。误败其衣。儿遂与妇谋而杀我充馈。虽然就死。亦幸舍畜身。若得免刲脔之苦。师恩厚矣。生时有银若干。密埋于灶外。恐为人盗取。常睡卧其上。烦戒吾儿发取之。为作佛事。以资冥福。持所余尚足营生也。邹闻言悲恸。且云犬日夜实寝于彼。遂瘗之寺后。归发其藏。果得银如数。乃设水陆于寺中。
　　
　　张敦梦医
　　庐陵人张敦。精于医术。浪迹岭外。尝侨寓潮州。梦人邀去。大屋沉沉如王居。立俟门左。吏导之使入。及廷下。望其上帟幕赫然。主人冠服正坐。一少年着浅色衣。红勒巾。引敦上诊脉。敦云、肾藏风虚。恐耳鸣为害。冠服者曰、连日正苦耳痛。看得极好。且觅药。顾少年可与钱二十千。敦未暇予药。惊而寤。不省为何处。疑必神祠也。明日遍访。末至南海行庙。尽忆所历。引而上者。盖东庑小殿王子也。登正殿。瞻视神像。左耳黄蜂巢焉。即谨剔去。焚香再拜而退。又明日、郡之税官折简来云、客船过务败税。抵言是君家物果否。敦念初无此。亟往证其妄。见舟人已系梁闲。遥呼曰、某乃刘提举姻家蔡秀才田客。知君与提举厚。又与监税游。故托以为词尔。敦为营解纵去。既而蔡来谢。且饷布帛之属。正直二十千。提举者刘景也。
　　
　　管枢密
　　缙云管枢密师仁为士人时。正旦夙兴出门。遇大鬼数辈。形貌狞恶。叱问之。对曰、我等疫鬼也。岁首之日。当行病于人间。管曰、吾家有之乎。曰、无之。曰、何以得免。曰、或三世积德。或门户将兴。或不食牛肉。三者有一焉。则我不能入。家无疫患。遂不见。
　　
　　小孤庙
　　吕愿中。赴湖北转运。舟行过小孤山。入谒庙。见案上古铜洗甚奇。有款识。爱之。白于神。以所用铜盆易去。置诸行李舟中。扬帆而上。薄晚系缆。独此舟不来。明日、先行达九江。商人继至。言后一舟沉溺。方呼岸上人漉取辎重。吕亟遣往视果也。篙师云、离庙下未远。便若有物絷柁底。百计取之不能动。初无风涛。正尔覆溺。点检所载。虽湿坏皆不失。独铜洗不知所如矣。他日有客至庙中。盖宛然在故处。
　　
　　富池庙
　　兴国江口富池庙。吴将军甘宁祠也。灵应章着。舟行不敢不敬谒。牲牢之奠无虚日。建炎闲、巨寇马进。自蕲黄度江。至庙下求杯珓。欲屠兴国。神不许。至于再三。进怒曰、得胜珓亦屠城。得阳珓亦屠城。得阴珓则舁庙爇焉。复手自掷之。一堕地。一不见。俄附着于门颊上。去地数尺。屹立不坠。进惊惧。拜谢而出。迄今龛护于故处。过者必瞻礼。殿内高壁上亦有二大珓。虚缀楣间。相传以为黄巢所掷也。
　　
　　济南王生
　　济南王生。参政庆曾宗人也。登第出京。行数十里闲。憩道旁舍。主人亦士子。留饮之酒。望舍后横屋数楹。帘幙华楚。问为谁。曰、某提举赴官闽中。单车先行。留家于此。以俟迎吏。今累月矣。遥窥其内。隐隐见女子往来。甚少艾。注目不能去。抵暮留宿。主人夜与语。因及乡里门阀。审其未娶。为言提举家一女。极韶媚。方相托议亲。子有意否。生欣然唯恐不得当也。主人为平章。翌日约定。女之母邀相见。曰、吾夫远宦。钟爱息女。谋择对甚久。不意邂逅得佳婿。彼此在旅。不能具六礼。盍相与略之。乃草草备聘财。择日成婚。且许生挈女归济南。须至闽遣信来迎。既别不复相闻。生不以为疑。女固自若。历四五年。生二子。起居嗜好。与常人不殊。但僮仆汲水时。只用前桶。而弃其后。以为不洁。自携一婢来。凡调饪纫缝。非出其手不可。夜则令卧床下。忽告生云、我体中不佳。略就枕。切勿入房惊我。生然之。俄顷。震雷飞电。大雨滂沛。火光煜然。尽室危怖。移时始定。女与婢皆失所在矣。初生之入京。道经某处龙母祠。因入谒。睹龙女塑容端丽。心为之动。默念他年娶妻如此。足慰人心。及出门。有巨蛇蟠马鞍上。驱之弗去。始大恐。复诣祠拜而谢过。洎出乃不见。后遇兹异。识者疑其龙所为云。
　　
　　海盐道人
　　王观复待制本崇宁初。为海盐令。当春月、启县囿卖酒。游人沓至。王长子钺。字秉义。年十余岁。亦纵目焉。逢一野道人。举手前揖。呼为供奉。谈笑久之。乃去。钺恶其官称。归以白父。莫测所谓也。后十年。政和官制行。改西头供奉官为秉义郎。始悟道人之言。乃更名鈇。而字承可。
　　
　　二鳖哦诗
　　王承可侍郎。建炎末。居分宁田舍。梦黑衣男女仅三十辈。两人如夫妇立于前。余皆列于后。泣拜乞命。梦中似许之。明日、纵步门外。逢村民负鳖来。倾置地上。二大者居前。余二十六枚在后。恍忆昨夕事。尽买之。放诸溪流。是夜梦二黑衣来谢。且哦诗两句云。放浪江湖外。全胜沮洳时。超然有自得之貌。喜色可匊。盖向者处陂泽之间。而为人所取也。
　　
　　张通判
　　干道六年、缙云人张某。为韶州通判。随行仆与婢通。事败。擒付狱。阴谕录参吴君。使毙之。吴以白郡守周济美。舜元周以为不可。使正法具狱。杖脊配隶岭北。张意不满。择本厅军校使护送。戒云、杀之而归。当厚赏。校奉命就道。越二日。拉杀之于南雄境上。是夜周梦仆泣诉曰、某有罪。赖使君全活之恩。今竟为通判所杀。幸使君哀之。明日、穷治其事。军校者已归。趣治之。亦坐决配。张在书室。见仆立于前。方以未押行为怒、忽无所睹。即仆地。遂得疾暴下。逾旬而卒。
　　
　　孙士道
　　福州海口巡检孙士道。尝遇异人。授符法治病。甚简易。神应响答。提刑王某之弟妇得疾。为物冯焉。斥王君姓名。呼骂不绝口。如是逾年。禳祀祷逐。无不极其至。不少痊。闻孙名。遣招之。孙请尽室斋戒七日。然后冠带焚香。亲具状投天枢院。弟妇已知之。云、孙巡检但能治邪鬼尔。如我负冤何。及孙至。邀妇人使出。王曰、病态若此。呼者必遭咄骂。岂有出理。孙曰、试言之。妇欣然应曰、诺。少须盥洗即出矣。良久整衣敛容如平时。见孙曰、我一家四人。皆无罪。而死于非命。既得请上天。必索偿乃已。法师幸勿多言。且披其胸示之。云、被酷如此。冤安得释。孙但开晓劝解。使勿为厉。即再三拜谢而入。孙密告王曰、公忆南剑州事乎。王不能省。孙先已书四人姓名于掌内。展示之。王颔首不语。意殊悔惧。盖昔通判南剑日、以盗发属邑。往督捕。得民为盗囊橐者。禽其夫妇戮之。其女嫁近村。闻父母被害。亟来。哭悲号忿詈。王怒。又执而戮之。女方有娠。实四人并命也。孙曰、此冤于吾法不可治。特可暂宁尔。它日疾再作。勿见唤也、自是妇稍定。越两月复然。讫王死。妇乃安。
　　
　　潮州孕妇
　　干道三年。潮州城西妇人孕过期。及产儿。才如手指大。五体皆具。几百枚蠕蠕能动。以篮满载投于江。妇人亦无恙、古今无此异也。
　　
　　张注梦
　　邵武人张汪。绍兴丁卯秋试。梦人以箸插于髻。曰、子欲高荐。当如此乃可。既寤熟思之。曰、吾名汪。若首加点则为注。乃更名注。是年果荐送。将试春官。又梦绿衣小儿自褓中曳其衣。曰、勿遽往。可待我也。既而不利。至干道己丑。始以免举再行。而同里丁朝佐。亦预计偕。二人同登科。朝佐正生于丁卯。始悟前梦。戏谓丁曰、为尔小子。迟我二十一年。相与大笑而已。
　　
　　刘道昌
　　刘道昌者、本豫章兵子。略识字。嗜酒亡赖。横市肆间。尝以罪受杖于府。羞见侪辈。不敢归。径登滕王阁假寐。梦道士持一卷书。置其袖。曰、谨秘此。行之可济人。虽父兄勿示也。戒饬甚至。既寤。书在袖间。顿觉神思洒落。视其文。盖符咒之术。还家即绘事真武象。为人治病行醮。所书之符。与寻常道家篆法绝异。凡所疗治。或服符水。或掬香炉灰。或咒枣。殊为简易。且告人曰、夜必有报应。无不如意。以治牛疫。亦皆愈。郡人久而知敬。共作真武堂居之。初将凿池取水施病。尽。忽有泉涌于庭。极甘冽。及加浚治。正得一古井。今其术盛行。而道书不可得见。但以符十许道刻石云。
　　
　　李家遇仙丹
　　豫章丐者李全。旧隶建康兵籍。绍兴辛巳之战。伤目折足。汰为民。而病废不能治生。乃乞于市。掖二拐以行。目视荒荒。索涂甚苦。每过王侍郎宅门。必与数钱。忽连日不至。谓必死矣。经半月复来。则双目了然。行步轻捷。自说逢道人授药方。且戒我服之有効。当货以济人。勿冒没图利。日得七百钱便足。问其姓不肯言。我积所丐金便成药。服之十日。眼已见七分。而脚力如旧矣。即用其方卖药。持大扇书李家遇仙丹。揭二旗于竿。服者皆验。然所得未尝过七百钱。一日多至两千。遂卧病不能出。钱尽乃安。时干道己丑岁也。
　　
　　刘三娘
　　豫章狂妇刘三娘。病心疾。每持二木棰相敲击。终日奔走于市。衣服蓝缕垢污。好辱骂人。夜或宿祠庙中。虽有子为兵。然视之泊如也。宋镇□枢密朴独识为异人。张如莹尚书澄作守。常呼入府舍。留三两夕。与饮食。或弃廷下。或遗矢被中。久之忽告常所往来者。曰、某日吾当死。已而果然。其子瘗诸野。后半年。郡驶往长沙见之。击棰如故。驶惊问曰、三娘尔死矣。那得在此。笑曰、寄语吾儿。在此甚安。再三问不对。亦不复再见。归语其子。发视窆处空空然。
　　
　　兴国狱卒
　　兴国军司理院。有囚抵法。当陵迟。狱卒李镇行刑。囚告之曰、死不可辞。幸勿断我手。将不利于尔家。镇不听。至市先断其二手。曰、看汝将柰我何。越二日、镇妻生子。两腕之下如截。时王澬稚川为通判。亲见之。
　　
　　丘氏豕祸
　　干道六年。南雄州摄助教丘悦家病疫。其家大猪育数子。或人头鸡头豹首马首。俨如塑绘瘟鬼状。遂杀猪祭而禳之。其祸愈甚。悦与妻皆死。长子如冈□魁乡荐。亦夫妇并亡。凡八九丧。百计祷禬。久之乃定。此近豕祸也。
　　
　　宣城死妇
　　宣城经戚方之乱。郡守刘龙图被害。郡人为立祠。城中蹀血之余。往往多丘墟。民家妇任娠。未产而死。瘗庙后。庙旁人家。或夜见草间灯火。及闻儿啼。久之。近街饼店。常有妇人抱婴儿来买饼。无日不然。不知何人也。颇疑焉。尝伺其去。蹑以行。至庙左而没。他日再至。留与语。密施红线缀其裙。复随而往。妇觉有追者。遗其子而隐。独红线在草间冢上。因收此儿归。访得其夫家。告之故。共发冢验视。妇人容体如生。孕已空矣。举而火化之。自育其子。闻至今犹存。荆山编亦有一事小异。
　　
　　白沙驿鬼
　　南剑州东界白沙驿。素多物怪。行客仆厮。单寡莫敢宿。绍兴甲戌。方务德侍郎滋帅闽。幕府七八人来迎。皆宿是驿。时当初暑。并设榻堂上。夜久方就枕。主管机宜王晓。忽惊魇嘂呼。众起烛火视之。尚为纷拏抵斗之状。良久乃醒。云、适睡犹未熟。有白衣妇人来。就床见逼。驱逐不去。且挽吾衣不置。诸君起。方相舍耳。众视晓衵服碎如悬鹑。为之通夕秉烛。不敢寐。
　　
　　李元礼
　　福州福清人李元礼。绍兴二十六年。为漳州龙溪主簿。摄尉事。获强盗六人。在法七人则应改京秩。李命弓手冥搜一民以充数。皆以赃满论死。李得承务郎。财受告。便见冤死者立于前。悒悒不乐。方调官临安。同邸者扣其故。颇自言如此。亟注泉州同安县以归。束担出城。鬼随之不置。仅行十里。宿龙山邸中。是夜暴卒。此卷皆王稚川说。
　　
　　夷坚丁志卷第三十七事
　　
　　武师亮
　　抚州金溪主簿武师亮。秩满泊家于近村龙首院。夜有掷瓦击窗者。疑寺僧所为。旦而诘之。僧不敢对。徐言曰、此邑三郎神。响迹昭著。得非有所犯乎。武未信。明日行廊庑间。瓦砾从空而下。纷纷不绝。时方雪作。而掷者皆干。殆若古墓中物。武始惧。召僧诵经祷谢。怪亦然。至飞石满磬。其父取一砖题志。掷而祝曰、果触犯三圣。愿复以来。顷之再至。题处宛然。不得已自东厢迁于西。以避其怒。行李未定。扰扰如初。乃尽室入邑中。寓妙音道观。怪益甚。呼道士设醮致敬。略不为止。武怒。呼神名诟之。曰、汝为神。当聪明正直。何暴我如是。吾之待汝亦至矣。曾不少悛。恣具邪佷。自今以往。吾不复畏汝矣。语讫。音响寂然。先是家之箱箧。虽无锁钥者。亦如为物所据。牢不可启。是日开阖如常。石害遂息。
　　
　　王通判仆妻
　　抚州王通判。家居疏山寺。其仆之妻少而美。寓士周舜臣。深属意焉。而不可致会。王遣人篝火扣门。邀周夜话。及开门。乃仆妻也。顾周笑。吹灯灭。相随以入。曰、非通判招君。我作意来此尔。周不胜惬适。遂留宿。明日再相逢。漠然如不识面。颇怪之。又疑与畴昔之夜所合者。肥瘠不类。至夜复来。不敢纳。坚不肯去。天未明。忽不见。周密扣寺僧。盖邻室有妇人菆柩。旋得病。月余乃愈。蔡子思教授者、闻之。特诣其室。焚香致祷。求一见。欲询乡里姓氏为谁。将为访其家。寂无所睹。
　　
　　云林山
　　临川徐彦长。居金溪云林山下。妻党倪氏访之。宿于外室。时天雨晦冥。夜半后。有物推门。门即开。径入踞炉。吹火明而坐。倪从帐间窥之。似羊有髯。遍体皆湿。下床叱之。物跃起。仆于倪身。倪大叫。走出得脱。不知何怪也。
　　
　　孙光禄
　　郑人赠光禄大夫孙俣卒。其家卜地以葬。长子恪。梦与弟河东尉悚。侍父及客张彦和者。同游山寺。光禄令煮面。恪辞以饱。彦和亦不食而起。独悚与对食。食罢。光禄曰、此去小梅山只四五里耳。彦和曰、几有十里。光禄曰、然。盖杨妃村只四五里也。梦后十日。河中报悚讣音至。亦相从卜葬。正与光禄同日。既过坟寺。寺僧馔面。以供两灵几。宛然梦中事也。墓在小梅山南。相去十里。又四里有杨家庄云。
　　
　　江致平
　　江致平与能相老翁善。翁忽告之曰。君何为作损阴德事。不一年死矣。江、吉人也。应曰、吾安得有此。翁曰、试思之。江曰、自省无他恶。但昔年为试官时。置一亲旧在高等。其实有私焉。独此事耳。翁曰、是也。君以一己好恶。而私天爵以授人。其不免矣。未几而卒。呜呼。世人之过倍江公万万者比肩立。可不惧哉。
　　
　　嵩山竹林寺
　　西京嵩山法王寺。相近皆大竹林。弥望不极。每当僧斋时。钟声隐隐出林表。因目为竹林寺或云五百大罗汉灵境也。有僧从陕右来礼达磨。道逢一僧。言吾竹林之徒也。一书欲达于典座。但扣寺傍大木。当有出应者。僧受书而行。到其处。深林茂竹。无人可问。试扣木焉。一小行者出。引以入。行数百步。得石桥。度桥百步。大刹金碧夺目。知客来迎。示以所持书。知客曰、渠适往梵天赴斋。少顷归矣。坐良久。望空中僧百余。驾飞鹤。乘师子。或龙或凤。冉冉而下。僧擎书授之。且乞挂搭。坚不许。复命前人引出。寻旧路以还。至石桥。指支径令独去。才数步。反顾则峻壁千寻。乔木参天。了不知寺所在。
　　
　　陆仲举
　　大观中、太学生陆仲举。因上书论事屏出学。后复游京师。梦神告云。汝当发迹。何不上书。明夜再梦。陆以尝坐此谪。殊不信。乃迁舍避之。是夜又梦。犹未谓然。走谒故人高伸尚书。丐归资。相见甚喜。留之宿。翌旦朝回。谓曰、天觉极恼人。欲作政典。令吾为校证官。陆曰、此乃周官六典中一事耳。何不便作六典。而独举其一耶。伸曰、君好作一书言其事。陆始思神言。亟草书论之。伸命楷书吏。立誊写以入。遂得迪功郎。时张天觉为相。
　　
　　洛中怪兽
　　宣和七年。西洛市中忽有黑兽。仿佛如犬。或如驴。夜出昼隐。民间讹言能抓人肌肤成疮痏。一民夜坐檐下。正见兽入其家。挥杖痛击之。声绝而仆。取烛视之。乃幼女卧于地已死。如是者不一。明年而为金虏所陷。
　　
　　翁起予
　　翁起予商友。家于建安郭外。去郡可十里。上元之夕。约邻家二少年。入城观灯。步月松径。行未及半。遇村夫荷锄而歌。二少年悸甚。不能前。但欲宿道傍民舍。翁扣其故。一人曰、适见青面鬼持刀来。一人曰、非也。我见朱髟鼠豹裈持木骨朵耳。翁为证其不然。明旦方入城。其说青面者不疾而卒。朱髟鼠者得疾还死于家。翁独无恙。
　　
　　胡大夫
　　常州人胡大夫。为信州守。方交印。厅事大梁迮迮有声。呼匠升屋相视。将加整葺。梁折厅摧。压死者数人。不越数日。胡疽发于背。堂中汤炉内灰火。无故飞扬。遍满一室。巨蛇垂头梁上。呱呱作儿啼。胡病三日而卒。右十事皆郑人孙申元翰所录。
　　
　　窗棂小妇
　　常州宜兴僧妙湍。掌僧司文籍。与其辈二人。以岁暮持簿书。赴县审核。宿于庑下空室。三僧同榻。二仆在门外。已灭烛就枕。湍善鼓琴。暗中搏拊不止。二僧亦未交睫。闻有敲窗者。问之不对。以为小吏故作戏耳。少焉一声划窗甚响。僧起再明灯。即升榻。望窗纸破处。有妇人小面正可棂间。良久入卓上立。形体悉具。仅高尺余。僧唤仆不应。密相与计。此亦无足畏。俟其至前。则两人执之。一人启门呼仆入。五男子当一女鬼。便可成擒也。妇人稍下据倚坐。已与常人等。遂揭帐而登。僧始耸然如体挟冰霜。不暇施前策。妇人忽趋而下。自为掩帐。取钵便溺。其势如倾斗水。退至火边。大声吼。雷从地起。物与灯皆不见。湍琴犹在膝。惊魄定。方复起。共坐达旦。明日告邑胥。皆莫知何怪。其室今为吏舍云。
　　
　　韶州东驿
　　王行中、与兄克中。自抚州金溪。携仆卒十余人。往广州省其父。过韶州东境。将入驿。驿卒白。此有所谓七圣者。多为往来之害。不若诣旅邸。安静无事。行中以谓卒惮于供承。故妄言恐我。且吾一行不为少。正有物怪。岂不能御。竟宿焉。众仆处外。三仆在堂。夜且半。内外诸门忽同时洞开。灯烛陈列。行中又疑为盗。杖剑膝上。须其入而杀之。克中但蒙被坐。诵楞严咒。良久闻堂上兵刃戛击。其呼噪应和之声。全与世间恶少年所习技等。行中窥于门。见七男子被发袒裼。各持两刀。跳掷作戏。始大惧。径登床。伏于兄后。众鬼入室。尽挈箱箧出。并帐亦掣去。取行庖食物啖嚼。又窃窥之。已断三仆首。并手足肝肺。分挂四壁。益骇怖。不敢复开目。渐亦昏睡。俄邻鸡再唱。寂不闻声。心稍定。天明而起。则笼帐之属元不移故处。三仆悉无恙。略述所见颇同。但不深记屠割时事。其宿于外十辈。亦有被此害者。虽皆不死。而神气顿痴。颜色枯悴。盖血液已失故也。克中仕至肇庆通判。行中为广西干官而卒。
　　
　　海门盐场
　　通州海门县监盐场刘某。生一男。夜睡惊啼。父母往视。见儿头上有泥捻馒头两枚。挥去之。儿即愈。它日复然。自是常置坐侧。或与乳妪介处。则怪复至。刘知祟所为。责之曰、汝能为怪。胡不施吾夫妇间。但困婴孩何也。是夜故出宿外舍以验之。明旦起。枕席及蹋床上。凡列泥馒头三十余。大小各异。又衣服器皿之类。多无故而失。访之无踪。婢妾良以为苦。一日守门者语老仆曰、两尼童入宅甚久。可以遣出。仆入白之。元无有也。少顷门者见其出。即随逐之。过墙角小庙而隐。刘具香酒。诣其处祷曰、自居官以来。于事神之礼无所旷。何乃造妖如此。今与神约。能悉改前事。当召僧诵经。办水陆供。以资冥福。不然、投偶像于海中。焚祠伐树。二者唯所择。再拜而退。才还家。前后积失衣皿六十种。宛然具存。儿疾亦不作。刘满秩善去。代者到郡。郡守田世卿。招饭。席间话此事。至暮更衣久不返。遣官奴就视。已仆地气绝。呼医拯疗。中夕始苏。既之官。两子并夭。世卿闻彼大树起孽。命卒伐为薪。刘氏免其祸。而代者当之。为可怜也。
　　
　　扬州醉人
　　建炎二年、郑人孙宣仲甫侍父大夫君恪如扬州。舍于旅邸。周官人者亦寓焉。一客醉且狂。从外来。踞肆邸内。出秽恶语。周指孙居室谓曰、此官员性猛厉。将执汝。盍去之。客愈喧勃。不可禁。良久大夫君出谒。宣仲独守舍。客径入室。解索缚宣仲于案。时群仆悉出。无救解者。周生亦闭户。客忽自舍去。登高桥。语行人曰、我适诣某店。遭孙大夫父子困辱。无面目见人。遂取腰间小佩刀。刺喉下立死。逻卒以告兵官。亟逮捕孙周诸人至。且将验视死者。俄而复苏能言。自索纸对状云、实以醉后狂言。原未尝为孙氏所辱。桥上云云、亦不能记。皆身之所为。他人无预也。于是尽得释。其人旋踵竟死。非生前一状。孙几为所累云。
　　
　　海门主簿
　　通州海门县主簿摄尉事。入海巡警。为巨潮所惊。得心疾。谓其妻曰、汝年少又子弱。柰归计何。妻讶其不祥。簿曰、有妇人立我傍求绯背子。宜即与。妻缝绯纸制造焚之。明日又言渠甚感激。但云大一裾耳。妻诣昨焚处检视。得于灰中未化也。复为制一衣。簿时时说见人从灶突中下。而居室相去远。目力不能到。凡月余。预以死日告妻。奄忽而陨。官舍寓尼寺。妻不胜惧。倩两尼伴宿。才过灵帏前。一尼遽升几坐。作亡者语。且命邀邑宰孙愬。孙来与问答甚悉。又数小吏某人之过。乞棰之。孙如其戒。而谕以理曰、君诚不幸死。亦命也。眷眷如是。何得超脱。为邀僧惠瑜说佛法。经一日、尼乃醒。及丧归。又对众附语。令其妻欲嫁则嫁。切不可作羞污门户事。吾不恕汝。人或疑小吏之故云。
　　
　　南丰主簿
　　闽人王某不欲名。为南丰主簿。惑官奴龙莹。遣妻子还乡。独与莹处。知县孙悫谏止之。不肯听。终窃负以逃。继调湖南教授。莹随之官。饮食菜茹。皆资于外庖。一日。莹携粥来。勤渠异常时。王未暇食。忽有煤尘落碗内。命撤之。莹曰、但去其污处足矣。何必弃。强王必使食。王怒曰、既不以为嫌。汝自啖之。莹亦不可。王愈忿。适一犬自前过。乃翻粥地上。纵使食。须臾间犬吐黑血。宛转而死。王诘其事。莹曰、粥自外入。非知其然也。命呼庖者。庖者曰、每日实供粥。旦独却。回云宅内己自办之。原粥尚在。可具验也。遂穷搜室中。得所煮钵。莹始色变。执送府讯鞫。服与候兵通。欲置药毒主翁。然后罄家赀以嫁。及议罪。以未成减等。杖脊而已。此可为后生之戒。非落尘赐佑。王其不免。
　　
　　谢花六
　　吉州太和民谢六以盗成家。举体雕青。故人目为花六。自称曰青师子。凡为盗数十发。未尝败。官司名捕者踵接。然施施自如。巡检邑尉数负累。共集近舍穷素之。其党康花七者。家已丰余。欲洗心自新。佯为出探官军。密以告尉。尉孙革又激谕使必得。遂断其足来。乃遣吏护致。扣其平生。自言精星禽遁甲。每日演所得禽名。视以藏匿。如值毕月乌。则以月夜隐于乌巢之下。值房日兔。则当昼访兔蹊。往来若与本禽遇。则必败。家居大屋。而多栖止高树上。是时与康七同行劫。事既彰露。课得觜火猴。乃往水滨猴玃所常游处。忽一猴过焉。甚恶之。明日复得前课。又明日亦如之。而猴无足。知必无脱理。见康七来疑之。欲引避。为甘言所啖。又念相与为盗十年。不应遽卖我。才相近。右足遂遭斫。尚能跳行数十步。得一草药解止血定痛。拔以裹断处。又行百步。痛极乃仆。今无所逃死也。是年会赦。亦以一支折得放归。今犹存。虽不复出。但为群盗之师。乡里苦之。右七事孙革说。
　　
　　夷坚丁志卷第四十四事
　　
　　孙五哥
　　郑人孙愈。王氏甥也。年十八九岁时。到外家。与舅女真真者。凭阑相视。有嘉耦之约。归而念之。会有来议婚对者。母扣其意。云如真真足矣。母爱之甚。亟为访于兄。兄言吾数婿皆官人。而甥独未仕。若能取乡荐。当嫁以女。愈本好读书。由此益自勤苦。凡再试姑苏。辄不利。女亦长大。势不可复留。乃许嫁少保赵密之子。愈省兄愬于临安。因赴饮舅氏。真真乘隙垂泪谓曰、身已属他人。与子事不谐矣。愈不复留。即还昆山故居。遇侄革于道。邀同舟。问之曰、世俗所言相思病。有之否。我比日厌厌不聊赖。肠皆掣痛如寸截。必以此死。革宛转尉解。且诮之曰、叔少年有慈亲。而无端恋着如此。岂不为姻党所笑。既至家。馆革于外舍。愈宿母榻。半夜走出。呼革起。曰、恰寝未熟。闻人呼五哥。愈第五。视之。则真真也。急下床。茫无所睹。此何祥哉。革留旬日过临安。适真真成礼于赵氏。次日合宴。恍然见人立其旁。惊曰、五哥何以在此。便得疾。逾月乃瘳。是时愈已病。羸瘠骨立。与母谒医苏城。及门为母言。此病最忌哕逆及呕血。若证候一见。定不可活。语毕、忽作恶。吐鲜血数块而死。方女有所见之夕。愈尚无恙。岂非魂魄已逝乎。后生妄想。不识好恶。此为尤甚。故书以戒云。女今犹存。
　　
　　司命府丞
　　王筌。字子真。凤翔阳平人。其父登科。兄弟皆为进士。筌独闲居乐道。一日郊行。憩瓜圃间。野妇从乞瓜。乳齐于腹。筌知非常人。问其姓。曰、吾萧三娘也。筌取瓜置诸橐以遗之。妇就食。辍其余。曰、尔可尝乎。筌接取而食。无难色。妇曰、可教矣。神仙海蟾子。今居此。当度后学。吾明日挟汝往见。及见海蟾曰、汝以夙契得遇我。命长跪传至道。授丹诀。戒以积功累行。遂还家白母。遣妻归。周游名山。一时大臣荐其贤。赐封冲熙处士。元符三年。再游茅山。先是中峰石洞忽开。真诰所谓华阳洞天便门者也。一闭千岁矣。又甘露□降。道士刘混康曰、必有异。既而筌乃来受上清箓。是夕仙乐闻于空浮之上。留逾岁。昼梦二天人与黄衣从者数百乘。拥白虎来迎。跨虎而行。登危蹑险。由中峰入石洞。向所开便门。顾视左右。金庭玉室。两青衣童入通。见茅君再拜谒。君问劳甚厚。曰、帝已饬汝华阳洞天司命府丞。因赐金尺以还。及寤。别混康曰、吾数将尽。且有所授。从此逝矣。下投道人葛冲曰、敢以死累公。预言八月十七日当解化。及期、具衣冠端坐而卒。时建中靖国岁。春秋财六十一。
　　
　　刘士彦
　　刘士彦、自睦州通判替归京师。檥舟宿泗间。遇乞人。年可十七八。目莹唇朱。光采可鉴。异而问之。对曰、吾卖豆每粒千二百钱。刘曰、吾适乏钱。只有所衣绵袄以奉偿如何。曰、固可也。容取豆。以纸一幅于两乳间擦摩之。辄有黑豆数粒出。取一与刘。掷其余汴水中。刘欲吞之。曰、未也。又探胸掖间。复有菜豆数粒出。亦取一与刘而掷其余。刘并吞二豆毕。与所许衣。笑而不取。刘始病蛊。不能食。即日食如初而益多。后面色如丹。但每岁一发。渴必饮水数斗。觉二豆在腹中如枣大。乞人又约某年相见于淮西。不知如何也。右二事见浮休集。
　　
　　蒋济马
　　干道七年秋、大饥。江西湖南尤甚。民多馁死。八年春。邵州遣吏蒋济。往衡山岳市。买朴硝等物。造甲乘马以行。缘道践人麦田。或以米饲马。二月二十七日。至衡山境内栎冈。忽天色斗暗。不辨人物。雷声大震。良久开晴。济与马皆仆地死矣。邵州以事申转运司。转运判官陈从古。揭榜一路以示戒。
　　
　　皂衣髽妇
　　婺源士人汪生、干道六年春。过常州宜兴。为周参政馆客。季冬之夕。有妇人自外来。通身皆皂衣。顶为两髻。貌绝美。手捧漆柈。柈中盛果馔。别用一银杅贮酒。徐步至前曰、夫人以天寒夜长。念先生孤坐。令妾进酒。汪且喜且疑。谓夫人不应深夜遣美妾独出。岂非宅内好事者欲试我欤。然服饰太古。似非时世装。二者皆可疑。不敢举首。亦不饮。妇人曰、此酒正为先生设。何所嫌。言之再三。汪遂饮犹未半。妇人自取果恣食。又谑浪嬉笑。通绸缪之意。汪始愧恐。放酒走出。良久复入焉。一无所见。明夜。其来如初至于三。汪不得已。悉所见白周公。公曰。家间寻银杅无处所。方以责婢仆。得非怪邪。命遍索幽隐。至酒室。见古铛甚朴。木牛杅皆在内。周曰、必此物也。举其腹视之。乃唐干封年造。即碎之。自此无所睹。汪说。
　　
　　沅州秀才
　　沅州某邑村寺中。僧行者十数辈。寺侧某秀才善妖术。能制其命。凡僧出入。必往告。得贝亲施必中分。不然。且受祸。虽鸡犬亦不可容。绍兴三十年。客僧旦过。方解包。会邻村有死者、急唤僧诵经入殓。时寺众尽出。唯此客独往。得钱七百以还。既而众归知是事。相顾嗟愕。至暮悉舍去。客固不悟也。饥甚。入厨取食毕。自闭三门。升佛殿坐佛脚下。以袈裟蒙头。诵楞严咒。夜过半。迅雷一声起。霹雳继之。而窗棂间月色如昼。俄闻铃铎音。若数壮夫负巨木。欲上复下。如是三四反。又若失脚而堕。遂悄无所闻。天明出视。得四纸人于阶下。旁一棺亦纸为之。漫折于怀中。少顷众至。见之惊。争问夜所睹。具以本末告之。且云、彼人习邪法。既不能害人。当自被其害。试共往扣。则秀才果已毙。四体如刀裂。寺以告县。遣巡检索忠者体究其事云。王充老说。
　　
　　德清树妖
　　宋安国、为浙西都监。驻湖州。其行天心法犹不废。德清民家为祟扰。邀宋至其居。治不效。更为鬼挫辱。宋忿怒。诣近村道观。斋戒七日。书符诵咒。极其精专。乃仗剑被发。入民居后大树下。禹步旋绕。忽震雷从空起。树高数丈。大十围。从顶至根析为两。又震数声。枝干无巨细。皆劈裂如算筹。堆积蔽地。怪遂扫迹。
　　
　　郭签判女
　　湖州德清县宝觉寺。顷有郭签判。菆女柩于僧房。出与人相接。大为妖害。后既徙葬。而物怪如初。寺中扃此屋三间。不敢居。久之。侍卫步军遣将卒来近郊牧马。宗室子赵大。诣寺假屋沽酒。僧云、无闲舍。独彼三间。以鬼故。不为人所欲。然非所以处君也。赵曰得之足矣。吾自有以待之。即日启门。通三室为一。正中设榻。枕剑而卧。夜漏方上。女已飒然出。艳籹鲜服立于前。赵曰、汝何人。何为至此。笑而不言。问之再三。皆不对。赵遽起抱之。颇窘畏。为欲去之状。俄顷间如烟雾而散。怀中了无物。自是帖然。赵居之十余年。不复有所睹。
　　
　　镇江酒库
　　欧阳尝世为镇江总领所酒官。以酒库摧陋。买民屋数区。即其处撤而新之。时长沙王先生赴召。过镇江。其人精治案魑魅。不假符水咒祓。盖自能默睹。欧阳遇之于府舍。即往谒。邀至新居。具食以待。扣之曰。此地有鬼物乎。曰、有二鬼。一以焚死。一以缢死。然皆畏君不敢出。但一大蛇枉死。不知其故。当令君见其形。左右闻者毛悚。饭罢。王语主人。可视壁间。视之。蛇影大如椽。长袤丈。自东而西。乃具询主吏。对曰、一酒匠因烝酒堕火中。一库典以盗官钱自尽。而不能记蛇事云。右三事皆欧阳隽说。此其父也。
　　
　　胡教授母
　　处州胡教授母。年九十而终前两日、何人来与语。使之告世人云。大鼓不鸣。深水不流。六月降霜。芦沉石浮。间隔寒泉。高山一丘。且言冥司处处令人报世间。公直为上。勿攘田土钱物。见专治此等事。更有数语。传者以为不可载。时干道八年。何德杨说。
　　
　　戴世荣
　　武翼郎戴世荣。建昌新城富室也。所居甚壮丽。绍兴三十二年。家忽生变怪。每启房门。常见杯柈肴馔。罗列地上。群犬拱立于傍。箧中时时火作。烧衣物过半而箧不坏。妻赵氏在寝。觉床侧如人击破瓦缶数枚者。一室振动。尘雾滃然。寻即卧病。或掷砖石器物。从空而下。门闼窗柱。敲击不暂停。其音亦铮淙可爱。验击处皆如茧栗痕。历历可数。医者黄通理。持药至。夺而覆之。仓黄却走。飞石搏其脑。立死。巫者汤法先。跳跃作法。为二圆石中其踝。匍匐而出。僧志通。持秽迹咒。结坛作礼未竟。遭湿沙数斗。壅其头项。几至不免。亲戚来问疾者。虑有所伤败。皆面壁而行。百种禳禬无少效。赵氏以所受张天师法箓。铺帐顶。裂而掷之地。竟不起。世荣足患小疽。遭怪尤甚。乃取鱼网离地数尺。遍布室中。以避投石之害。犹掷于网之下不已。相近三二十里人家。碗楪陶器。无一存者。皆不知所以失。盖其日夜所击之物也。世荣疾笃。见异物立廷下。马首赤髟鼠。长丈余。须臾首渐低。大吼一声。拏空而去。不数日。疽溃而死。家遂衰替。世荣虽富室子。然乡里称善人。殊不测所以致怪也。赵氏兄善宰说。
　　
　　京西田中蛇
　　河中府老兵胡德。壮年往京西捕盗。昼过村野。遇大蛇于麦垅中。昂首疾行。麦为之靡。数卒挟枪刺杀之。其长丈许。分为十余脔。各挈提以去。德取其头挂于枪。行未远。村妇人望见。博膺迎哭曰、谁令儿轻出以速死。率家人共挽德。至所居哀诉。且买蛇头瘗之。又一客以端午日入农民家乞浆。值其尽出刈麦。方小立。闻屋侧喀喀作声。趍而视。则有蛇踞屋上。垂头檐间。滴血于盆中。客知必毒人者。默自念吾当为人除害。乃悉取血置其家齑瓮内。诣邻邸以须。良久彼家长幼负麦归。皆渴困。争赴厨饮齑汁。客饭毕。复过其门。则举室死矣。外舅为河中教授日。胡德为阍者。说此事。
　　
　　建昌井中鱼
　　大观戊子年七月五日。建昌军驿前大井。水连日腥不可饮。居民浚治之。得一鱼可三指大。类鲫而眼上赤纹色如金。头有两角。细而坚硬。民贮以巨桶。并买楮镪送于江。至暮大风急雨。吹折大木无数。皆疑以为龙类云。
　　
　　王立火麀鸭
　　中散大夫史忞。自建康通判满秩。还临安盐桥故居。独留虞候一人。尝与俱出市。值卖火麀鸭者甚类旧庖卒王立。虞候亦云无小异。时立死一年。史在官日。犹给钱与之葬矣。恍忽间已拜于前。曰、仓卒逢使主。不暇书谒。遂随以归。且献柈中所余一鸭。史曰、汝既非人。安得白昼行帝城中乎。对曰、自离本府即来此。今临安城中人。以十分言之。三分皆我辈也。或官员。或僧。或道士。或商贩。或倡女。色色有之。与人交关。往还不殊。略不为人害。人自不能别耳。史曰、鸭岂真物乎。曰、亦买之于市。日五双。天未明。赍诣大作坊。就釜灶燖治成熟。而偿主人柴料之费。凡同贩者亦如此。一日所赢。自足以糊口。但至夜。则不堪说。既无屋可居。多伏于屠肆肉案下。往往为犬所惊逐。良以为苦。而无可奈何。鸭乃人间物。可食也。史与钱两千遣去。明日、复以四鸭至。自是时时一来。史窃叹曰、吾人也。而日与鬼语。吾其不久于世乎。立已知之。前白曰。公无用疑我。独不见公家大养娘乎。袖出白石两小颗。授史曰、乞以淬火中。当知立言不妄。此媪盖史长子乳母。居家三十年矣。史入戏之曰、外人说汝是鬼如何。媪曰、六十岁老婢。真合作鬼。虽极忿愠。而了无惧容。适小妾熨帛在旁。史试投石于斗中。少顷焰起。媪颜色即索然。渐益淡浅。如水墨中影。忽寂无所见王立亦不复来。予于丙志载李吉事。固已笑鬼技之相似。此又稍异云。朱椿年说。闻之于史倅。
　　
　　夷坚丁志卷第五十五事
　　
　　三士问相
　　政和初。建州贡士李弼、翁楶、黄崇三人。偕入京师。游相国寺。时有术者。工相人。平生祸福。只断以数语。其验如神。共扣焉。曰。李君即成名。官至外郎。翁君须后一举。官亦相次。黄君隔三举乃可了。官亦与翁同。既而弼楶如其言。崇蹉跎恰九岁。方复获解。入京相者犹在。见崇来。大呼曰。何为至此。崇话畴昔事。且言李翁二君已登科。相者曰。往来如织。安能记省。姑以君今日论之。法当得升朝官以上。柰何作不义事。谋财杀人。阴谴已重。宜速归。非久当死。不必赴省试也。又问几子。曰、三人。曰、行亦绝矣。崇不乐而退。果下第归。不一年而死。三子继夭。妻改嫁。其嗣遂绝。初。崇母既亡。父年过六十。买妾有娠。临就蓐。崇在郡学。父与崇弟谋。晚年忽有此。吾甚愧。今将不举乎。或与人乎。不然。姑养育待其长。使出家若何。对曰。此亦常理。唯大人所命。不若举而生之。兄归须有以处。妾遂生男。第遣信报崇。崇即还。揖父于堂。父告以前事。命抱婴儿出。时当秋半。闽中家家造酒。汲水满数巨桶。置廷内以验其渗漏。崇以手接儿。径掷桶中溺杀之。父抆泪而已。盖黄氏赀业微丰。崇畏儿长大。必谋分析。故亡状如此。宜其陨身绝祀也。李弼仕至朝奉郎。宗子博士。翁楶至承议郎台州通判。相者可谓造妙矣。
　　
　　陈通判女
　　兴化陈子辉。绍兴戊午。待南雄通判阙。居乡里。当夏夜。家人聚饮。其妻顾长女使理乐。乐声失节。怒而叱去之。女不复出。酒罢问所在。得于后堂空室中。对灯把针。痴不省事。挟与还。卧床则已死。气虽绝而心微温。医巫拯疗不効。凡奄奄百二十日。闻泉州有道士。善持法。招之而至。先以法印。印遍体。乃召其魂。云为漳州大庙所录。后两夕。忽呻吟作声。至旦。屈右足呼痛。视之。一指破流血。正昼稍能开目。又明日。始言外翁召我去。女外家在漳州。元未尝识。而说其舍宇不少差。且云。外翁嫁我与大王作小妻。受聘财金钗两双。臂缠一双。银十笏。钱千贯。采帛不胜计。猪羊各二十口。酒数十缸。我入王宫。大王极相怜。每日食饮。必三人共坐。又令训诸小婢音乐。留甚久。外报家人来欲取我。他未欲归。王亦使逐去。比两日间。又报或持官文书。督取甚峻。王发怒。遣兵捍拒之。使者将举火焚宫。通我身皆火焰。王欲相近不复得。群吏曳我以出。王索轿送我。轿卒恐惧奔窜。不得已独行。山路险确。腰股俱疲。过岭下。小石损我足。仆地移时。至今犹痛不堪忍。自是神采如旧。但每至阴雨。则小腹必痛。后以嫁迪功。郎郭某。辛酉岁。成昏于南雄州。
　　
　　四眼狗
　　建阳黄德琬。买一犬纯黑。而眉下两点白如眼然。因呼为四眼。居三岁。田仆陈六来告曰。宅主众犬。屡啮杀羊。验之而信。家凡六犬。命悉击杀之。勿令遗类。以相教习。五犬死。独四眼佚去。过两夕。来梦于黄妻云。官欲尽杀犬。我实无罪。平生不咬羊。只在后门夜守贼。愿免一死。妻言之于黄。明日再究诘。果不与同类混迹。心欲贷之。已复归矣。自是真宿后墙下。又七年尚存。
　　
　　师逸来生债
　　建阳医僧师逸。好负债。尝从县吏刘和。借钱十千。累取不肯偿。刘愤曰。放尔来生债。自是绝口不言。后五岁。逸死。又二岁。刘之母梦其来。如平常。俯而言曰。昔欠录公钱十贯。今日谨奉还。遂去。母觉而告刘。此何祥也。拂旦。田仆来报昨夕三更白牸生犊。
　　
　　张一偿债
　　建阳乡民张一。贷熊四郎钱两千。子本倍之。经年不肯偿。熊督索倦矣。好与言曰。无复较息。但求本钱可乎。张愧谢。稍以与之。竟负元数八百。熊亦不复取。三年而张卒。卒之四年。熊梦张以八百钱来偿。置地上。皆小钱。留与坐。啜茶乃去。觉而与妻说方竟。一仆扣门曰。牛生犊甚大。急欲酒作福。熊喜甚。仅再旬。犊不疾辄死。邻屠来就买。熊需两千。屠笑曰。是有何所直。剥而尽货。岂不及此数。但有鬻牛之名。当先以酒及杯羹啖里正。又以饷四邻。乃取其赢。今唯有八百钱。幸见付。否则已耳。解腰间囊掷于地。正张生梦中所偿处。俨然小钱也。熊方悟前事。亟与之。
　　
　　吴辉妻妾
　　绍兴甲子五月。江浙闽所在大水。崇南县黄亭镇人百余家尽走。登扣冰庵以避之。门廊堂殿皆满。建阳人吴辉。娶黄亭蓝氏。端午日。妻归宁。正值水祸。同一妾从父母栖于庵之钟楼。睡觉。闻鸡鸣。则身乃在山上松林中。莫知所以能至。迨旦观之。盖庵后山也。妾亦在旁。父母与家人皆不见。凡来庵中千口。其得生者十之一。悉若虚空中有人送出者。庵屋尽为水荡去。地面亦无复存。
　　
　　句容人
　　绍兴二十一年十二月。知建康府王伸道□遣驶卒往茅山元符宫。限回程甚速。还次中涂。值夜寒甚。望山脚下园屋内爇火。亟就之。至则村民七八辈。围守一尸。云。是人自缢于此室。吾曹乃里正及邻保。惧为虫鼠所坏。故共守以须句容尉之来。众或坐或睡。驶卒不敢久留。独出行。月色朦胧。方前趍。而屋内人有相踵者。与之语。亦相应答。可二里许。正逢一缺沟。驶跃而过。后者不能越。坠于沟中。其声董然。驶回步扶掖。则死矣。奔诣道旁舍。扣户告主人曰。我欲还府。有山下守尸者相从。失足沟中。似不可救。幸为语诸人。使视之。舍翁烛火以往。正见数辈惊遽驰走。言失却死尸。闻其报。随以前。果得之。复舁还室。举置绳缳中。明日。尉熊若讷始至。盖强魂附尸欲为厉。驶卒亦危哉。
　　
　　荆山庄瓮
　　秦氏当国时、金陵田业甚富。曰永宁庄者。保义郎刘稳主之。曰荆山庄者。陈某主之。绍兴壬申。刘因事过陈舍留宿。晚如厕。见群猪环瓮饮米泔。瓮为猪所摩。微露黄色。扣之则铜也。还访于陈。曰。顷以瓦瓮或木槽饲豕屡为所坏。前岁耕夫获此于土中。吾以米五斗得之。质性坚重。庶其可久。刘曰。我欲买往句容。改铸器玩可乎。陈曰。细事耳。刘偿绢两匹。命仆持归。磨治莹洁。光采粲然。是岁赍租入诣秦府。试以献相君。相君视之。乃真金也。盖汉时生金所制。重二十四斤。即奏诸御府。而厚以钱帛犒刘生。
　　
　　员家犬
　　员琦。为建康军统领官日。部有四人善盗。昼解人衣。夜探鸡犬。无虚日。琦谕队将戒之。贷其前过。曰。后勿复犯。琦家养狗黑身而白足。名为银蹄。随呼拜跪。甚可爱。忽失之。揭榜募赎。凡两日余。老兵来报四偷方杀狗亨食。亟遣验视。狗已熟。皮毛俨然。琦命虞候莅埋。又以灰印印地面。使不可窃取。穷究曲折。果四人同谋。二人用索钩罥之于东门外城下。琦呼责将官。犹以已微物。使勿深治。将官取同谋者杖背五十。正盗者鞭满百。旬日内受鞭者皆死。一夕。琦门内闻狗爬声。绝似银蹄。家人皆笑曰。岂狗鬼乎。呼之即应。及启门。摇尾而入。衔人衣。且拜且跃。悦乐不胜名状。明日。验瘗处。印如初。土亦不陷。但穴中空空。又疑向所杀者。为他人家畜。复具载形色。遍榜外间。许人识认。亦无寻访者。始知其冤业所召云。银蹄再活十年方死。
　　
　　威怀庙神
　　建阳县二十里间盖竹村有威怀庙。以灵应着。陈秀公升之少年时。家苦贫。朋友勉以应乡举。公虽行而心不乐。过庙入谒。祝杯筊曰。某家贫。今非费数千不可动。亦无所从出。敢以决于灵侯。举三投之。皆阴也。意愈不乐。同涂者强挽以前。既入城。梦人白言盖竹威惠侯来相见。出延之。具宾主礼。神起谢曰。公惠顾时。吾适赴庵山宴集。夫人不契勘。误发三阴筊。公此举即登科。官至宰相矣。公惊寤。他日斋戒秘往祷。连得吉卜如所占。果拔乡荐。明年登甲科。为熙宁相。
　　
　　灵泉鬼魋
　　王田功。抚干建阳人。居县境之灵泉寺。寺前有田。田中有墩。墩上巨木十余株。径皆数尺。藤萝绕络。居民目为鬼魋。幽阴肃然。亦有岁时享祀者。王将伐为薪。呼田仆操斧。皆不敢往。王怒。欲挞之。不得已而行。才施数斧。木中血流。仆惧乃止。还白焉。王挞其为首者二人。曰。只是老树皮汁出。安得血。群仆知不可免。共买纸钱焚之。被发斫树。每下一斧。即呼曰。王抚干使我斫。竟空其林。得薪三千束。时绍兴十三年也。经月。王疽发于背。自言见祟物。既死。祟犹不去。众为别栽木其处以谢之。今蔚然成林。祟始息。
　　
　　鱼病豆疮
　　溧水尉黄德琬。巡警至高淳镇。见渔人檥舟十数。泊岸旁。不施罔罟。貌有愁色。问其故。对曰。今岁黄颡鱼遭疫。皆患豆疮。数日以来。无一鱼可捕。黄命取验之。举罔得数枚。熟果病疮。正与人所苦无异。或遍身或头尾口眼闲云。逾旬方平复。然居人畏有毒。不敢食也。
　　
　　石臼湖螭龙
　　溧水县石臼固阳湖中。浅处有官圩。亘八十四里。为田千顷。名曰永丰圩。政和以来。历赐蔡韩秦三将相家。绍兴二十三年四月。为江水所坏。朝廷下江东发四郡民三万修筑。时秦氏当国。州县用命督工甚整。次年四月十二日正昼。忽有巨物。浮宣江而下。蹙浪蔽川。昂首游其闲。如蛟螭之类而戴角。村民老弱。夹岸呼噪。争携罔罟篮畚。循水旁捕鱼。邑尉黄德琬。适董役见之。问其人。皆云螭龙也。或一年。或二年。或三五年。必一出。其体涎沫甘腥。故群鱼逐而啖食。但掠岸时。渔人所获无百斤以下者。是日此物穿丹阳湖而去。至岁暮。石臼湖水合。舟楫不通。月望夜。又一螭自湖中徙丹阳。声如震霆。坚冰裂开一丈二尺余。鼓浪亦高。冰破处经两日不合、乃知圩堤决溃。盖是兽所为也。
　　
　　陈才辅
　　建炎末。建贼范汝为、叶铁、叶亮作乱。建阳士人陈才辅。集乡兵。杀叶铁父母妻子。贼猖獗益甚。绍兴元年。遂据郡城。朝廷命提举詹时升。奉使谢向。同招安。群盗皆听命。独叶铁不肯。曰。必报陈才辅。乃可出。詹为立重赏。擒获以畀之。铁选三十辈监守人。与钱一千。戒之甚至。曰。失去则皆斩。欲明日邀使者。及诸酋。高会而甘心焉。监者以巨索缚陈脚。倒垂梁闲。大竹篾拲其手。剑戟成林。相近尺许。臿一刀甚利。至二更。众皆醉。陈默祷曰。才辅本心忠孝。为国为民。老母在堂。岂当身受屠害。若神明有知。愿使此曹熟睡。刀自近前。为破索出手。使得脱去。良久。刀果自前。如神物推拥。陈以掌就断其篾。两手既释。稍扳援割截。系缚尽断。遂握刀趍门。一人睡中问谁开门。应曰。我。其人不知为陈也。曰。不要失却贼。陈曰。如此执缚何足虑。及出门。已三鼓。行穿后巷约一里。闻彼处喧呼曰。走了贼。陈益窘。顾路旁坎下。篁竹蒙翳。急藏其间。而千炬齐发。搜寻殆遍。坎中亦下枪刃百十。偶无所伤。诸人言必归建阳。或向剑浦。宜分诣两道把截。陈不敢择径路。但屈曲穿林莽中。明日。抵福州古田境。卖所持刀。得钱买饭。直趍泉州。就其姊婿黄秀才。逾八日。而十卒持詹君帖至。复成擒。陈知不免。亟自碎鼻。以血污身。佯若且死。十卒自相尤曰。柰何便至此。扛置邸中。真以为困悴。不复防闲。又三日。黄生来视。适茶商置酒。招黄及十人者。商家相去稍远。唯七人往赴。留三人护守。陈又默祷如曩时。三人皆饮所饷酒亦醉。买菜作羹。一坐房前。一吹火灶间。一洗菜水畔。陈乘间携棍棒挥击即死。南走漳州。竟得脱。明年。韩蕲王平贼。陈用前功得官。
　　
　　张琴童
　　张永年居京师。时值暮冬大雪。家人宴赏。遣小苍头曰琴童者。持糖蟹海错。饷三里间亲戚家。小儿轻捷不惮劳。雪中往复三四反。双足受冻。色紫黑。其母居门首。见而念之。呼入与汤使淋洗。冻已极不知痛。少顷八指悉堕盆中。母视之。皮内血皆成冰。为汤所沃。故相激而断。此卷皆黄德琬说。
　　
　　夷坚丁志卷第六十四事
　　
　　和州毛人
　　宣和中。和州一老妇人携两男。大者二十六岁。小者二十岁。云在孕皆二十四月乃生。遍体长黑毛有光采。眼睛如点漆。白处如碧云。唇朱如丹。皆善相术。尝召赴京师。婴金帛。遣归州。通判黄达如邀问相。大者曰。可至大夫与州。生六子。其半得官。黄呼长子出见。问有官否。摇其首。问寿几何。曰。将钱来。数至四十四钱。顾其弟曰。是么。弟曰。是。即与之。又相长女。问有封邑否。不对。问寿得五十三钱。相次女得二十七钱。凡阅数人。率如是而已。初无多言。是后二十余年。黄仕历御史郎。官至朝请大夫。知徽州而卒。六子。三入官。长子长女享年。如所得钱之数。次女以绍兴甲子岁。从其夫祝生赴衡山尉。溺死于江。恰二十七岁。
　　
　　王文卿相
　　建昌道士王文卿。在政和宣和间。不但以道术显。其相人亦妙入神。蔡京尝延至家。使子孙尽出见。王皆唯唯而已。独呼一小儿。谓曰。异日能兴崇道教者。必尔也。京最爱幼子。再询之。王拊所呼儿背。曰。俟此儿横金着紫。当赖其力。可复官。京大不乐。小儿者。陈桷元承也。母冯氏。蔡之甥。故因以出入蔡府。绍兴间。诸蔡废绝。陈佐韩蕲王幕府主。徽猷阁待制知池州。岁在辛酉。蔡京子孙见存者特叙官。向所谓幼子者。适来池阳料理。陈为之保奏。陈行天心法食素。真一黄冠耳。
　　
　　奢侈报
　　绍兴二十三年。镇江一酒官。愚騃成性。无日不会客。饮食极于精腆。同官家虽盛具招延。亦不下箸。必取诸其家。夸多斗靡。务以豪侈胜人。尝令匠者造十卓。嫌漆色小不佳。持斧击碎更造焉。啖羊肉唯嚼汁。悉吐其滓。他皆类此。统领官员琦。从军于彼。每苦日谏之。反遭讪辱。后八年。琦从太尉刘锜信叔来临安。谒贵人于漾沙坑。琦坐茶肆。向来酒官者直入相揖。裹碎补乌巾。着破布裘。裘半为泥所污。跣足行。形容不可辨。久乃忆之问其故。泣而对曰。顷从京口任满。到都下求官。累岁无成。孥累猥众。素不解生理。囊槖为之一空。告命亦典质。妻子衣不蔽体。每日求丐得百钱。仅能菜粥度日。琦曰。何至沾污如是。曰。得钱籴米而无菜资。但就食店拾所弃败叶。又无以盛贮。惟纳诸袖中。所以至是。琦恻然曰。亦记昔时相劝乎。曰。天实折磨。何所追悔。琦邀至所寓。饷以羊酒。又与钱数十千。使赎告身。后不复见。又有郭信者。京师人。父为内诸司官。独此一子。爱之甚笃。遣从临安蔡元忠先生学。信自僦一斋。好洁其衣服。左顾右眄。小不整。即呼匠治之。以练罗吴绫为鞋袜。微污便弃去。浣濯者不复着。黄德琬以绍兴已卯赴调。适与之邻。每劝之曰。君后生未知世务。钱财不易得。君家虽富。亦不宜枉费。日复一日。后来恐不易相继耳。信殊不谓然。隆兴甲申冬。黄再入都。因访亲戚陈晟。见信在焉。为晟教幼子。衣冠蓝缕。身寒欲颤。月得千钱。自言父已死。尚有田三百亩。家资数千缗。尽为后母所擅。一夕径去。不知所往。素不识田畴所在。无由寻索也。黄与数百钱。捧谢而退。
　　
　　陈元舆
　　陈元舆轩侍郎。建阳人。原名某。未第前。梦经两高门。各有金书额。若寺观然。一曰左丞陈轩。一曰右丞黄履。既觉。即改名。以嘉佑八年第二人登科。履真至右丞。而陈但龙图阁直学士。暮年谓诸子曰。吾白屋起家。平生不作欺心事。今位不副梦。尝思其由。昔年守杭州日。寄居达官盛怒一老兵。执送府。欲杖之。而此兵年余七十。法不应杖。吾既听赎。而达官折简来相诮。不获已复呼入。其家人罗拜泣请曰。若杖必死。吾不听。亟命行决。果死于杖下。舆尸而出。至今二十年。吾未尝不追以自咎也。违法徇情。杀人招谴。宜其不登大位。汝等宜戒之。方陈梦时。左右丞乃寄禄官。其后始以为执政。盖幽冥中已知之矣。
　　
　　高氏饥虫
　　从政郎陈朴。建阳人。母高氏。年六十余。得饥疾。每作时如虫啮心。即急索食。食罢乃解。如是三四年。畜一猫甚大。极爱之。常置于旁。猫娇呼。则取鱼肉和饭以饲。建炎三年夏夜。露坐纳凉。猫适叫。命取鹿脯自嚼而啖猫。至于再。觉一物上触喉间。引手探得之。如拇指大。坠于地。唤烛照其物凝然。头尖匾类塌沙鱼。身如虾。壳长八寸。渐大侔两指。其中盈实。刮之。肠肚亦与鱼同。有八子。胎生蠕蠕若小鳅。人皆莫能识为何物。盖闻脯香而出也。高氏疾即愈。
　　
　　翁吉师
　　崇安县有巫翁吉师者。事神着验。村民趍向籍籍。绍兴辛巳九月旦。正为人祈祷。忽作神言曰。吾当远出。无得辄与人问事治病。翁家豤诉曰。累世持神力为生。香火敬事。不敢怠。不知何以见舍。再三致叩。乃云。番贼南来。上天遍命天下城隍社庙。各将所部兵马防江。吾故当往。曰。几时可归。曰。未可期。恐在冬至前后。自是影响绝息。尝有富室病。力邀翁。严洁祭祷。掷珓百通。讫不下。至十二月旦。复附语曰。已杀却番王。诸路神祗尽放遣矣。即日灵响如初。
　　
　　陈墓杉木
　　建阳民陈普。祖墓傍杉一株甚大。绍兴壬申岁。陈族十二房。共以鬻于里人王一。评价十三千。约次日祠墓伐木。是夜普梦白须翁数人云。主此木三百八十年。当与黄察院作椁。安得便伐。普曰。谁为黄察院。曰。招贤里黄知府也。普曰。渠今居信州。岂必来此。翁曰。汝若不信。必生官灾。况我辈守护历载。虽欲卖必不成。普觉而语其妻。妻曰。只为此树。常遭孙侄怒骂。切勿妄言。明日。王一携钱酒及鹅鸭来祀冢罢。与众聚饮于普家。饮毕。人分钱千有八十。尚余四十钱。普取之。曰。当以偿我薪直。一侄素凶佷。夺而撒于地。普怒殴之。至折其足。王一犹未去。惧必兴讼。不复买木。但从诸人索钱。四人不肯还。又相殴。遂诣邑列诉。初诸陈各有田三二十亩。因是荡焉。或窜徙它县。后五年。黄察院卒于信州。其子德琬买椁未得。访求于故里。有以陈杉来言。云愿鬻已久。因校四十岁。数房荡析。恐不能遽合尔。试遣营之。则三日之前。在外者适还。是时已成十六家。各与千钱。皆喜而来就。竟仆以为椁。普方话昔年梦。琬细视木理。恰三百八十余晕云。察院名达如。
　　
　　永宁庄牛
　　秦氏建康永宁庄。有牧童桀横。常骑巨牛。纵食人禾麦。民泣请不悛。但时举手扣额。诉于天地。绍兴二十四年三月中。正食麦苗。风雨雷电总至。牛及童俱震死。同牧儿望见空中七八长人。通身着青布衣。于烈焰中提童去。又一人挈牛升虚。凿其脑后一窍。阔寸许。舌出一尺。火燎其毛无遗。监庄刘稳。命舁牛弃诸江。民窃揽取剥食之。刘诣尉诉。尉谕劝之乃止。
　　
　　犬啮绿袍人
　　崇安人彭盈。纳粟得将仕郎。既受命。诣妻家致谢。其家养七八犬。甚大且恶。居深山间。素无官人登门。彭服绿袍。拜妻母未竟。群犬不吠。同时而出。一犬先啮幞头。众犬环搏之。面皮耳鼻皆破。滚转于地。家人惊迫。以巨棒痛击方退。彭已困卧血中。惛不能知人。两日而死。犬吠所怪。盖真有之。钟士显侍郎。只一子。荫补入官。往妻族讲礼。毙于犬。其事正同。
　　
　　叶德孚
　　建安人叶德孚。幼失二亲。唯祖母鞠育拊视。又竭力治生。尝语叶云。术士言汝当得官。吾欲求宗女为汝妇。建炎三年。因避寇徙居州城。而城为寇所陷。时叶二十一岁矣。祖母年七十。不能行。尽以所蓄金五十两。银三十铤。付之。使与二奴婢先出城。戒曰。复回挟我出。勿得弃我。我虽死。必愬汝于地下。叶果不复入。祖母遂死寇手。及乱定。已不可寻访。叶用其物买田贩茶。生理日富。绍兴八年。假手获乡荐。结婚宗室。得将仕郎。明年参选。以七月二日。谒蜀人韩慥问命。韩曰。必作官人。不读书亦可。若询前程。俟过二十二日立秋。别相访。当细为君说。叶大怒。几欲棰辱之。同坐黄德琬劝使去。后十六日叶得病。即呕血。始以为忧。同行乡僧来货茶。与之同岁。乃令具两命。复诣韩。韩曰。记得此月初曾看前一命。但过不得立秋。此日不死。吾不谈命。僧归不敢言。叶病中时时哀呜曰。告婆婆。当以钱奉还。愿乞命归乡。勿陵迟我。竟以立秋日死。叶不孝不义。鬼神当殛之。客死非不幸也。韩之术一何神哉。
　　
　　茅山道人
　　丙志所纪秦昌龄咎证事。不甚详的。今得其始末。复载于此。绍兴癸酉三月。秦同其侄焞。诣茅山观鹤会。邀溧水尉黄德琬。访刘蓑衣于黑虎洞林间。席地饮酒。遣小史呼能唱词道人。俄二十辈来。迨夜步月行歌。至清真观路口道堂。众坐诸人。各呈其伎。忽空中如人歌四句。黄尉能记其二云。四十三。四十三。一轮明月落清潭。秦正四十三岁矣。大不乐。历扣二十人。此谁所言。皆曰。元未尝发口。乃罢酒而还。九月果卒。前一年。达真黄元道。谓秦曰。君有冤对。切忌四三。秦豤求解释之术。时幼儿弄磁瓢为戏。黄取其一。呵祝以授秦。秦接之手内如火。不觉扑于地。黄复拾取。叹息曰。了不得。回顾医者汤三益曰。君宜藏此物。遇有急。则倾倒之。得青丸。则不可服。红丸则可服。后三年。汤病伤寒甚笃。试倾其瓢。得红药一颗。服之即瘳。至今犹在。
　　
　　泉州杨客
　　泉州杨客。为海贾十余年。致赀二万万。每遭风涛之厄。必叫呼神明。指天日立誓。许以饰塔庙设水陆为谢。然才达岸。则遗忘不省。亦不复纪录。绍兴十年泊海洋。梦诸神来责偿。杨曰。今方往临安。俟还家时。当一一赛答。不敢负。神曰。汝那得有此福。皆我力。尔心愿不必酬。只以物见还。杨甚恐。以七月某日至钱塘江下。幸无事。不胜喜。悉辇物货。置抱剑街主人唐翁家。身居柴垛桥西客馆。唐开宴延伫。杨自述前梦。且曰。度今有四十万缗。姑以十之一酬神愿。余携归泉南。置生业。不复出矣。举所赍沉香龙脑珠琲珍异。纳于土库中。他香布苏木不减十余万缗。皆委之库外。是夕大醉。次日闻外间火作。惊起走登吴山。望火起处尚远。俄顷间已及唐翁屋。杨顾语其仆。不过烧得粗重。亦无害。良久。见土库黑烟直上。屋即摧塌。烈焰亘天。稍定还视。皆为煨烬矣。遂自经于库墙上。暴尸经夕。仆告官验实。乃得葬云。
　　
　　僧化犬赋
　　陈茂秀才。建阳人。工为文。聚徒数十人于开福寺地藏院。院僧德辅。能诵孔雀经。主持水陆戒律颇严。陈之徒扰之已甚。稍不副其欲。浸润于陈。陈遂撰德辅白昼化犬赋。播于外。其隔联云。饥噬米糠。几度寻思于药食。冷眠苕帚。这回抛弃于禅床。阖邑士民。惊而来问。四远传者。皆以为然。辅不胜忿。具疏告天地。旦旦登钟楼以额扣钟。一扣一拜。日百拜乃止。已而陈得疾。疮秽遍体。不复能聚徒。困悴以死。众谓口业招谴。然僧之用心报复。亦为已甚矣。
　　
　　张翁杀蚕
　　干道八年。信州桑叶骤贵。斤直百钱。沙溪民张六翁。有叶千斤。育蚕再眠矣。忽起牟利之意。告其妻与子妇曰。吾家见叶之饲蚕。尚欠其半。若如今价。安得百千以买。脱或不熟。为将柰何。今宜悉举箔投于江。而采叶出售。不唯百千钱可立得。且径快省事。翁素伉暴。妻不敢违。阴与妇谋。恐一旦杀蚕。明年难得种。乃留两箕。藏妇床下。是夕适有窃桑者。翁忿怒。半夜持矛往伺之。正见一人立树间。仰椿以矛。洞其腹。立坠地死。归语家人曰。已刺杀一贼矣。彼夜入为盗。虽杀之无罪。妻矍然疑必其子。趍视之果也。即解裙自经于树。翁讶妻久不还。又往视。复自经死。独余妇一身。烛火寻其夫。乃见三尸。大呼告邻里。里正至。将执妇送官。妇急脱走。至桑林。亦缢死。一家无遗。元未得一钱用也。天报速哉。此卷亦黄得琬说。
　　
　　夷坚丁志卷第七十六事
　　
　　戴楼门宅
　　显谟阁直学士林邵。年二十岁时。赴省试。入京师。僦居戴楼。门内所处极荒僻。人多言彼宅凶怪。以其僦直廉。不问也。数日后。闻堂屋两山小儿语声。唤仆登屋视之。无所见。次夕三鼓宿房内。有盗至。尽揭盖覆衣衾去。而门窗如初。须臾一仆举所卧荐席。其下若新坎穴。衣衾在焉。又次夕。阴晦中一物坠地。声甚大。至晓。乃花纹石段四五。各长数尺。里巷来观。有识者云。此州桥花石也。时方修桥。往验之信然。遂徙出。
　　
　　林氏婿婢
　　林显谟长女。初嫁一武官。夫妇对饮。遣婢往堂后小圃摘菜。少顷。婿忽大叫仆地。如中风状。至晓始苏。婢亦方还。蓬头垢面。衣服皆沾污。疑其乘隙有他过。诘之。云。初入圃。放灯笼于侧。以小刀掘菜根。方举一窠。有小儿长尺许。自地踊出。挥刀斫之。应手成四五儿。愈斫愈多。牵衣而上。遂为所压坠。昏不醒。及觉日已出。度其见怪时。正婿得疾之际。婿自是感心疾死。林女后适中大夫任廱。
　　
　　王厚萝卜
　　王厚。韶之长子。位至节度使。为边帅。晚年归京师。一日家集。菜楪内萝卜数十茎。忽起立。须臾行于案上。众皆愕然。厚怒形于色。悉撮食之。登时呕吐。明日死。幼弟采。字辅道。宣和初。为兵部侍郎。坐天神降其家。被极刑。人以为韶用兵多杀之报。
　　
　　天台玉蟾蜍
　　蔡州城西军营中。有庙曰天台山庙。不知其义。庙中有石。高三尺。石眼有水。虽旱岁不涸。尝为人发地测之。愈深愈大。不可穷极。又有小白蟾蜍。雪色而朱目。常在水中。或至人家。则为吉兆。朱鲁公丞相胜非郡人也。崇宁四年春。得之于所居堂户限下。以净器覆之。周围封志甚密。祝之曰。若果通灵。当自归庙。至暮举器无见矣。径往庙访视。乃在水中。是岁朱公登第。
　　
　　济州逆马
　　政和初。济州村民家马生驹。七日大与母等。额上一目。中有二晴。鼻吻如龙。吻边与蹄上斑文如虎。色正赤。两膊皆起肉焰。一夕食其母。皮骨无遗。逸出田间。民虑其为患。集数十人追杀之近邸。画工图其形以示人。盖兽中枭獍也。
　　
　　南京龟蛇
　　靖康元年闰月。北虏犯南京。合围方急。有穹龟见城中。大如车轮。高三尺。骨尾九条。甲色黄如蜡。每甲刻一字。可辨者八。云郭负放生。千秋万岁。余不可读。目光射人。颈鳞如钱。顾视殊不凡。留守朱鲁公。命置于城隍庙。郡人争往观。公畏其惑众。乃言龟不食。岂思水耶。投之南湖。不复出。继又雷万春庙有大赤蛇。蟠香炉中。累日不动。但时或举首。人莫敢近。公作文祭焉。且言贼犯城。不施阴助。乃出异物以怖人。何也。即日蛇亡。凡受敌逾半年。竟不能陷。
　　
　　秉国大夫
　　张邦昌为中书舍人。使高丽。至明州。谒东海庙。夜梦神告曰。他日至中书侍郎。但不可为秉国大夫。后数年。当宣和末。果有凤池之拜。靖康元年正月九日。围城中拜少宰。出质于虏营。挟以归燕山。明年。都城失守。虏胁立为楚帝。遂坐诛。
　　
　　朱胜私印
　　朱丞相留守南京。虏寇来攻。方修守备。夜巡城至南门。见壕外光照地。冏然如烛。遣人视之。无物也。谨识其处。旦而掘之。得一铜方印。大径寸。古篆四字。曰朱胜私印。铜色深绿。制作甚精。朱公名胜非。而印。曰朱胜私。亦异矣。右八事皆见朱丞相秀水间居录。
　　
　　干道八年。予仲兄留守建康。亦发土得印。径寸七分。其文十二字。曰西道行营水陆诸军都虞候印。欲考其何时而未暇也。
　　大浑王
　　闻人兴祖。字余庆。秀州人。博学有文采。魁伉豪梗。不拘小节。居于近郊。自称东郊耕民。为州学录。与学谕娄虡友善。绍兴丁卯夏。虡以疾卒。秋九月。兴祖梦一客来访其居。绯袍跨马。导从甚盛。谛视乃虡也。谓兴祖曰。幸当与君联事。呼后骑使升。曰。此马顷刻千里。俯仰间身已据鞍。遂交辔而行。夹道列炬如昼。行数里。火光浸微。至大官府。中有殿南向垂帘。帘内灯烛明灭。廷下吏卒。或坐或卧。见二骑至。不为起。二人转而东。复少北。有听事对设两榻。执事者鞠躬声喏。虡揖就坐。曰。此君治所也。俄一小儿自屏间出。挽其衣虡曰。令嗣先在此矣。盖数年前所失稚子也。虡曰。君且归。徐当相迎。兴祖方揽辔。蹶然而寤。明日。遍告常所来往者。疑为不祥。未几因出谒。过娄氏之门。毛骨凛然俱竦。即得疾。扶归家。信宿而卒。卒后其表弟陈振。梦见之。与语如平生。振曰。闻兄为冥吏。信否。兴祖唯唯。振又曰。人持杯珓来卜者。兄能告以吉凶乎。曰。大浑王雅不喜此。振曰。然则兄为大浑王官属邪。兴祖遽曰。吾失言。吾失言。号恸而去。振惊寤。尚依约闻其哭声云。
　　
　　张氏狱
　　政和初。宗室郇王仲御。判宗正。其第四女。嫁杨侍郎之孙。杨早失父。其母张氏。性暴猛。数与妇争詈。杨故元佑党籍中人。门户不得志。妇尤郁郁。张尝曰。汝以吾为元佑家。故相陵若此。时节会须改变。吾家岂应终困。妇以其语告郇王。王次子士骊妻吴氏。王荆公妻族也。每出入宰相蔡京家。遂展转达于京。京以为奇货。即捕张置开封狱。府尹劾以诽谤乘舆。言语切害。罪至陵迟处斩。二法吏得其事。曰。妇人尚无故杀法。安得有大逆罪。尹怒。并杖之。二人皆以疮溃死。张竟抵法。行刑之日。郇王矍然不谓至此。骊与两弟入市观。未几。辄相继死。骊见妇人被血。蹲屏帐间。又作鬼语曰。我本不欲校。无柰二法吏不肯。蔡京后感疾。命道士奏章。道士神游天门。见一物如堆肉。而血满其上。旁人言上帝正临轩决公事。顷之。一人出。问道士何以来。告之故。其人指堆肉曰。蔡京致是妇人于极典。来诉于天。方此震怒。汝安得为上章。对曰。身为道士。而奉宰相之命。岂敢拒之。曰。后不得复尔。又曰。适已有符遣京送潭州安置矣。汝可亟还。道士寤。密以告所善者。又十年。京乃死于长沙。然郇王女及吴氏。俱至八十。
　　
　　汤史二相
　　缙云汤丞相。四明史丞相。绍兴十五年乙丑。俱在临安。汤公以政和令赴词科。史公以进士赴省试。同诣韩慥问命。慥时方葺所居。仅留一席地。每客来立谈即逝。及二公至各言甲子。慥呼小女设倚。延坐置茶。咨叹良久。拱手曰。二公皆宰相。即日亨奋矣。皆不敢自谓然。是年并擢第。汤公由馆阁翰苑登枢府。以丁丑岁拜相。史公方为太学博士。常语人曰。韩慥言汤公。信神验。何独至于我而失之。今之相望。真天冠地屦也。庚辰之冬。汤公自左揆免归。史公正直讲建邸。用攀附恩亟迁。癸未春拜相。
　　
　　荆山客邸
　　韩洙者。洺州人。流离南来。寓家信州弋阳县大郴村。独往县东二十里。地名荆山。开酒肆及客邸。干道七年季冬。南方举人赴省试。来往甚盛。琼州黎秀才宿其邸。旦而行。遗小布囊于房。店仆持白洙。洙曰。谨守之。俟来取时。审细分付。黎生行至丫头岩。既一驿矣。始觉。亟回韩店。径趍卧室内。翻揭席荐。无所见而出。面色如墨。目瞠口哆。不能复言。洙曰。岂非有遗忘物乎。愀然曰。家在海外。相去五千里。仅有少物。以给道费。一夕失之。必死于道路。不归骨矣。洙笑曰。为君收得。不必忧。命仆取以还。封记如初。解视之。凡为银四十四两。金五两。又金钗一双。黎奉银五两致谢。拒不受。黎感泣而去。明年。游士范万顷。询知其事。题诗壁间曰。囊金遗失正茫然。逆旅仁心尽付还。从此弋阳添故事。不教阴德擅燕山。又跋云。世间嗜利。为小人之行者。比比皆是。闻韩子之风。得无愧乎。洙今见存。
　　
　　夏二娘
　　京师妇人夏二娘。死经年。见梦其子杜生曰。我在生时。欠某坊王家钱十二贯。某坊陈家钱三十四贯。坐谪为王氏驴。而鬻于陈。王氏所得价钱偿已足。而陈未也。日与之负麦。然一往反。才直三十八钱许。今日以外。尚欠十八千。非两年不可了。吾昔日瘗银百余两于堂内户限下。可发取以赎我。其子曰。即往寻访。以何为记。曰。明早从南熏门入。一骡最先行。别又一驴。次则我。汝来时。我自举头视汝。杜生寤。掘地得银。径诣南熏待之。果遇麦驮联翩来。第三者仰头相视。杜雨泣。欲牵以归。陈氏之役曰。此吾主家物。汝何为者。杜曰。吾母也。当还原价以赎。其人不许。相与忿争。厢官录送府。府尹扣其说。命引驴至前。谓曰。果识汝子。可衔其裾。应声而然。尹异之。时刘豫盗京师。尹具以白豫。呼入殿廷。复谓之曰。能举前两足搭于肩上。则信矣。应声亦然。豫嗟异良久。欲官为给钱。杜拜曰。若尔恐母债不得释。愿自出钱而丐驴归。豫许焉。杜扫一室。谨事之。又二年乃死。买棺加衣衾以葬。后朝廷得河南。杜氏子来归。居赣州。为人话其事如此。
　　
　　华阴小厅子
　　宣和间。陕西某郡守赴官。食于道上驿舍。一道人从外直入。阍者谕使去。不肯听。家人望见亦怒。争遣逐之。独郡守延问其故。但云。尊官过华阴时。若见小厅子。幸留意。他无所言也。语毕径出。守欲扣其曲折。使追之。不可及。洎入关。浮舟溯渭晚泊矣。从吏白有小史持刺。称华阴小厅子欲参谒。拒以非时。则曰。有一事将语使君。然吾祗役于邑中。来日朔旦。不可脱身。故乘休假驰至此。此去邑尚百里也。守忆道人语。命呼登舟。则又曰。所言绝秘。不愿傍近闻之。必移泊北岸乃可。守又从之。舟人谓系缆已定。无故而北。岂非奸盗设计乎。北又非安稳处。不得已而行。迨至北岸。其人杳不来。尽室怨悔。业已尔。无可奈何。夜未半。大风忽起。如山颓泉决之声。鱼龙悲吟。波浪溅激。摇兀不得寐。兢忧达晓。望南岸既崩摧数仞。客舟同憩宿者。沦溺无余。及到县访求此吏。盖未尝有也。一家免葬鱼腹。异哉。
　　
　　武昌州宅
　　刘亚夫。为武昌守。始入州宅。望堂上若有人。及升堂。正见妇人在门扇内立。垂双足于外。亲往视之。盖新被刖者。履袜皆鲜洁。不见上体。立而不仆。刘疑以为奸人所为。阴察中外。寂无声迹。凡停留两日。乃命埋藏之。竟不测其异。孙革说。
　　
　　大庾疑讼
　　大庾县吏黄节妻李四娘。素与人淫通。乘节出外。挈三岁儿奔之。与俱逃。行未久。儿啼不可止。乃弃草间。县手力李三者。适以事到彼。见儿宛转地上。心不忍。抱之归。家人皆喜。节还舍。失妻子。求访备至。李三居数里间。正挟儿为戏。而节来。即告其邻共捕执送县。穷鞫甚苦。李诬服云。家无子。故杀黄之妻。沉尸于江。而窃儿以归。今既成擒。甘就死不悔。狱成且诣郡。正械立廷下阴云忽兴。雷电皆至。李杻械自解脱。兀兀如痴。稍定。则推吏巳死。背有朱书字。似言狱冤。诸吏二十辈。皆失巾。邑令亦怖慑。良久呼问李所见。但云。眼界漆黑。不知所以然。独长官坐青纱帐中耳。令恐悔。亟释之。而四娘与淫夫终不获。时绍兴十九年八月二十九日也。黄节李三并此儿。至今无恙。
　　
　　夷坚丁志卷第八十四事
　　
　　华阳洞门
　　李大川。抚州人。以星禽术游江淮。政和间。至和州。值岁暮。不盘术。俚语谓坐肆卖术为钩司。游市为盘术。正旦日。逆旅主人拉往近郊。见悬泉如帘。下入洞穴。甚可爱。因相携登陇。观水所注。其地少人行。阴苔滑足。李不觉陨坠。似两食顷。乃坐于草壤上。肌肤不小损。睨穴中。正黑如夜。攀缘不能施力。分必死。试举右手。空无所著。举左手。即触石壁。循而下。似有微径可步。稍进渐明。右边石池。荷花方烂熳。虽饥渴交攻。而花与水皆不可及。已而明甚。前遇双石洞门。欲从右入。恐益远。乃由左户而过。如是者三。则在大洞中。花水亦绝。了不通天日。而晃曜胜人间。中有石棋局。闻诵经声。不见人。远望若有坐而理发者。近则无所睹。俄抵一大林。阴森惨澹。凄神寒骨。怖悸疾走。已出旷野间。举头见日。自喜再生。始缓行。逢道傍僧寺。憩于门。僧出问故。皆大惊。争究其说。李曰。与我一杯水。徐当言之。便延入寺具饭。悉道所历。僧叹曰。相传兹山有洞。是华阳洞后门。然素无至者。李问此何处。曰。滁州境。今日是何朝。曰。人日也。李曰。吾已坠七日。财如一昼耳。僧率众挟兵刃。邀李寻故蹊。但怪恶种种。不容复进。李还和州。访旧馆。到已暮夜扣户。主人问为谁。以姓名对。举室唾骂曰。不祥不祥。李大声呼曰。我非鬼也。何得尔。遂启户。留数日而归。每为人话其事。或诮之曰。尔亦愚人。正旦荷花发。讵非仙境乎。且双石洞门。安知右之远而左可出也。李曰。方以死为虑。岂暇念此。后虽悔之何益。李有子。今在临川。陈锷说。闻之大川。
　　
　　雷击王四
　　临川县后溪民王四。事父不孝。常加殴击。父欲诉于官。每为族人劝止。干道六年六月。又如是。父不胜忿。走诣县自列。王四者持二百钱。遮道与之。曰。以是为投状费。盖言其无所畏惮也。父行未半里。大雷雨忽作。急避于旁舍。雨止而出。闻恶子已震死。趍视之。二百钱乃在其胁下皮内。与血肉相连。父探怀中所携。已失矣。
　　
　　南丰雷媪
　　南丰县押录黄伸家。因大雨。堕雷媪于廷。扰扰东西。苍黄失措。发茁然赤色甚短。两足但三指。大略皆如人形。良久云气斗暗。震电闪烁。遂去不见。
　　
　　泥中人迹
　　抚州村落间。一夕雷雨。居民闻空中数百人。同时大笑。明旦。大木一本。连根皆拔出。其旁泥内。印巨人迹绝伟。腰臂痕入地尺余。足长二尺。阔称之。疑神物尽力拔树。遇滑而蹶。故众共笑之云。
　　
　　宜黄人相船
　　宜黄人多能相船。但父子相传眼诀。而无所谓占书之类。干道五年。县民莫寅。造大舰成。以大钱邀善术者视之。曰。此为雌船。而体得雄。一板如矛。崭焉居中。其相既成。在法当凶。官事且起。灾于主翁。寅欲改更之。曰。祸福已定。不可为也。寅持钱三百万。将买盐淮东。适州需船载上供钱。拘以往。至大孤山下。桅樯为风所折。仓卒无可买。伐岸傍杉为之。人或言此神树。不暇恤。是夕。满船闻奇响震厉。莫测所以然。既过丹阳。盗夜入船。谛观之。若甲士数十辈往来者。寅家藏古刀累世矣。近年遇夜后光采发见。讶其异。取以自随。乃携此刀径趍前。间值一人熟睡。手横腹上。奋刀连斫之。断其右臂。救至得不死。盖部纲官刘尉也。初。刘生以寅解事有胆。故处其舟中。元未尝有纤介之隙。寅殊不知。觉遂就擒。鞠于镇江狱。府官欲论以死。而刘尉持不肯。曰。固他生宿冤耳。非今世事。吾幸存余生。何必处以极典。遂用疑狱奏谳。得减死。黥隶邵武军。
　　
　　颊瘤巨虱
　　临川人有瘤生颊间。痒不复可忍。每以火烘炙。则差止。已而复然。极以患苦。医者告之曰。此真虱瘤也。当剖而出之。取油纸围项上。然后施砭。瘤才破。小虱涌出无数。最后一白一黑两大虱。皆如豆。壳中空空无血。乃与颊了不相干。略无癜痕。但瘤所障处正白尔。
　　
　　胡道士
　　胡五者。宜黄细民。每乡社聚戏。作砑鼓时。则为道士。故目为胡道士。以煮螺蛳为业。必先揭其甲。然后烹之。及卧病。自举右手一指。曰。一螺在此。遂以针剔去其爪。流血被掌。呼叫称痛。少焉又剔其次者。至并足甲皆尽。乃死。
　　
　　赵监庙
　　建昌寄居赵监庙。素有羸疾。或教之曰。服鹿血则愈。赵买鹿三四头。日取一枚。以长铁管插入其肉间。少顷。血凝满管中。乃服。鹿日受此苦。血尽而死。赵果肤革充盛。健饮啖而所服既多矣。晚得疾。遍体生异疮。陷肉成窍。痒无以喻。必以竹管立疮中。注沸汤灌之。痒方息。终日不暂宁。两月而卒。
　　
　　乱汉道人
　　乙志所载阳大明遇人呵石成紫金事。予于起居注得之。今又得南康尉陈世材所记。微有不同而甚详。故复书于此。大明者。南康县程龙里士人。父丧庐墓次。其明年岁在壬戌。乙志作癸亥。七月七日。晨兴。有道人从山下来。阳时与学童三四人处。一仆执炊。荒山寂寞。左右前后十里间。绝无人居。扳缘萝蔓。乃得到。正无可与语。见客来。喜而迎之坐。客曰。子八月当有厄。服吾药可免。取腰间小瓢出药一粒。令以水吞。且曰。吾有求于子。其许我乎。曰。何求。客指架上布衫。曰。以此见与。阳欲许而颇疑其伪。未即与。请至再。不得已付之。客卷纳瓢中。瓢口仅容指。阳虽怪咤。然默念岂幻我欤。既而言吾岂真欲衫。聊相试耳。便能见赠。为可嘉也。探瓢出还之。索碗水置药末一撮。拨旋久之。成红丸如弹。揖阳曰。能服此否。阳曰。身幸无病。不愿服。客即自吞之。徐徐语曰。子久此。当窘用。吾有遗于子。呼学童掬块土。大如拳。握而嘘之者三。顾阳曰。意吾手中何物。曰。不知也。置诸几。则烂然金一块。历历有五指痕。曰。可收此以助晨昏之费。盖阳母尚存。阳方知为异人。尚疑其以财利尝试我。拒弗受。客笑掷之地。引脚蹴之。遂成顽石。起辞去。留与饮。不可。漫指壁间诗。谓曰。此皆诸公见寄者。愿得先生一篇如何。客曰。子欲诗可矣。取案上秃笔。就地拂数四。蘸碗水中。大书于壁。略无丹墨之迹。殊不可辨。既送之下山。回视已若淡紫色。其诗云。阳君真确士。孝行洞穹壤。皇上怜其艰。七夕遣回往。逡巡乐顽石。遗子为馈享。子既不我受。吾亦不汝强。风埃难少留。愿子志勿爽。会当首鼠记。青云看反掌。前题乱汉道人四字。字径四寸许。俄又加赤色。正如赤土所书。明日。遍询村民。皆莫见所谓道人者。乡之士共以告县。县告郡。郡闻于朝。赐束帛。后五年。世材自福州来为尉。亲见阳谈始末如此。访程龙之庐。草屋摧颓。他诗悉剥落。独道人者洒然如新。诗中云遣回往。疑必吕洞宾云。阳庐父墓终丧。母继亡。亦(原阙十二行)
　　
　　和旨楼缺
　　内文缺
　　吴僧伽
　　吴僧伽。赣州信丰县僧文佑。本姓吴。落发出游。结庵于赣县岭。久而去之。客云都净寺之僧伽院中。遂主院事。故因目为吴僧伽。佯狂市廛。人莫能测。每日必诣松林以扣之。曰。赵家天子赵家王。不晓其意。逢善人于涂。辄拱楫致敬。贪暴不仁者。率抵以狗彘。不少屈。恶少年不乐。至群辈噪逐之。尝走避于某家园竹中。疾呼求救。且拊其竹曰。大大竹林成扫帚。不旬浃。万竹悉枯。此家固一凶族。自是衰替。寺后竹丛。一竿最巨。忽夜至。造其下。考击而歌。声彻四远。连夕如是。他僧为之废寝。怒而伐之。既而紫芝径尺生上。邑民曾德泰。老无子。与妻议饭吴以祈。未及召。旦而排闼来。曾大惊。谨馈之食。将去。曰。当何为报。唯有二珠而已。果连生二子。县市旧集于南洲。而县治外但旷野。吴过门必言曰。钱将平腰矣。及洲没于水。市遂徙于邑门之阳。尝求菜于民妇。戒使多为具。妇许诺。夫归怒其妄费。吴至乞酰。生啖之。若欲辍而噎食者再三。妇曰。食饱则已。何必尽。曰。欲免汝夫妇责言耳。民骇谢。学佛者孙德俊。往汀州武平。谒庆岩定应师。师曰。雨于川自有佛。礼我何为。孙曰。佛为谁。曰、吾法弟僧伽也。为吾持一扇寄之。舟檥岸。吴已至。曰。我师寄扇何在。孙以汀扇数十杂示之。径取本物而去。由是狂名日减。多称为生佛。一夕。遍诣同寺诸刹门。铺坐具作礼。曰。珍重珍重。皆寂无应者。中夕。趺坐而逝。时大中祥符己酉六月六日也。是日。邑大商在蜀。遇之于河梁。问吴僧何往。痀偻急趍曰。少干少干。商归。乃知其亡。其亡也。异香满室。数日不变。佥议勿火化。而垩其全体事之。元丰乙丑冬。一僧来郡城。访桂安雅家。求木作龛。桂曰。师为何人。曰。雨于都妙净寺明觉院吴僧也。桂许之。送之逾阈。遂不见。后乃审其故云。明觉即僧伽也。真身至今存。
　　
　　何丞相
　　何文缜丞相。初自仙井来京师。过梓潼。欲谒张王庙而忘之。行十里始觉。亟下马。还望默祷再拜。是夕梦入庙廷。神坐帘中。投文书一轴于外。发视之。全类世间告命。亦有词语。觉而记其三句云。朕临轩策士。得十人者。今汝然为举首。后结衔具所授官。何公思之。廷试所取。无虑五百。而言十人。殆以是戏我也。及唱第果魁多士。第一甲元放九人。既而傅崧卿以省元升甲。遂足十数。盖梦中指言第一甲也。所得官正同。叶石林书此。
　　
　　鼎州汲妇
　　鼎州开元寺。多寓客。数客同坐寺门。见妇人汲水。一客善幻术。戏恼之。即挈水不动。不知彼妇盖自能幻也。顾而言曰。诸君勿相戏。客不对。有顷曰。若是。须校法乃可。掷其担化为小蛇。客探怀取块粉。急画地作二十余圈。而立其中。蛇至不能入。妇人含水噀之。稍大于前。又豤言官人莫相戏。客固自若。蛇突入直抵十五圈中。再噀水叱之。遂大如椽。径躐中圈。将向客。妇又相喻止。客犹不听。蛇即从其足缠绕至项。不可解。路人聚观且数百。同寺者欲走诉于官。妇笑曰。无伤也。引手取蛇投之地。依然一担耳。笑谓客曰。汝术未尽善。何敢然。若值他人。汝必死。客再拜悔谢。因随诣其家为弟子云。
　　
　　瑞云雀
　　邵武军泰宁瑞云院。主僧显用之师普闻。干道六年十一月一十八日。巡堂殿焚香。至罗汉像前。方瞻礼次。一雀飞鸣盘旋。敛翼立炉上。历一时久。凝驻不动。视之已化矣。乡人接迹来观。了不倾侧。正与像相对。显用具白县。县宰赵善扛。书偈于纸尾。曰。日日飞鸣宣妙旨。幻华起灭复何疑。可怜多少风尘客。去去来来只自欺。寺僧图其状刻石。今经数年。雀羽毛不摧落。俨然如生。远近起敬者不绝。予甲志所载鼠坏经事。亦此寺也。绍兴初。宗本住泰宁之丹霞。亦有雀化之异。显用持刻本来。
　　
　　夷坚丁志卷第九十二事
　　
　　太原意娘
　　京师人杨从善、陷虏在云中。以干如□山。饮于酒楼。见壁间留题。自称太原意娘。又有小词。皆寻忆良人之语。认其姓名字画。盖表兄韩师厚妻王氏也。自乱离暌隔。不复相闻。细验所书。墨尚湿。问酒家人。曰、恰数妇女来共饮。其中一人索笔而书。去犹未远。杨便起追蹑及之。数人同行。其一衣紫佩金马盂。以帛拥项。见杨愕然。不敢公召唤。时时举目使相从。逮夜众散。引杨到大宅门外。立语曰、顷与良人避地至淮泗。为虏所掠。其酋撒八太尉者、欲相逼。我义不受辱。引刀自刭不殊。大酋之妻韩国夫人、闻而怜我。亟命救疗。且以自随。苍黄别。良人不知安往。似闻在江南为官。每念念不能释。此韩国宅也。适与女伴出游。因感而书壁。不谓叔见之。乘间愿再访我。傥得良人音息。幸见报扬。恐宅内人出。不敢久留连。怅然告别。虽眷眷于怀。未敢复往。它日、但之酒楼。瞻玩墨迹。忽睹别壁新题字。并悼亡一词。正所谓韩师厚也。惊扣此为谁。酒家曰、南朝遣使通和。在馆有四五人。来买酒。此盖其所书。时法禁未立。奉使官属。尚得与外人相往来。杨急诣馆。果见韩把手悲喜。为言意娘所在。韩骇曰、忆遭掠时。亲见其自刎死。那得生。杨固执前说。邀与俱至。向一宅则阒无人居。荒草如织。逢墙外打线媪。试告焉。媪曰、意娘实在此。然非生者。昨韩国夫人闵其节义。为火骨以来。韩国亡。因随葬此。遂指示窆处。二人逾垣入。恍然见从庑下趣室中。皆惊惧。然业已至。即随之。乃韩国影堂。傍绘意娘像。衣貌悉曩所见。韩悲痛还馆。具酒肴作文祭酹。欲挈遗烬归。拜而祝曰、愿往不愿往。当以影响相告。良久出现。曰、劳君爱念。孤魂寓此。岂不愿有归。然从君而南。得常常善视我。庶慰冥漠。君如更娶妻。不复我顾。则不若不南之愈也。韩感泣。誓不再娶。于是窃发冢裹骨归。至建康。备礼卜葬。每旬日辄往临视。后数年。韩无以为家。竟有所娶。而于故妻墓稍益疏。梦其来。怨恚甚切。曰、我在彼甚安。君强携我。今正违誓言。不忍独寂寞。须屈君同此况味。韩愧怖得病。知不可免、不数日卒。
　　
　　许道寿
　　许道寿者、本建康道士。后还为民。居临安太庙前。以鬻香为业。仿广州造龙涎诸香。虽沉麝笺檀。亦大半作伪。其母寡居久。忽如妊娠。一产二物。身成小儿形。而头一为猫。一为鸦。恶而杀之。数日间母子皆死。时隆兴元年。
　　
　　滕明之
　　临安人滕明之、初为诸司吏。坐事失职。无以养妻子。乃为人管干官爵差遣。规取其赢。且好把持人语言短长。求取无度。识者畏而恶之。绍兴丁卯之秋。告其妻曰、吾适梦至望仙桥。入马胎中。惊怛而寤。此何祥也。即得疾死。死之夕。家人皆闻马嘶声。妻后亦流为倡云。
　　
　　西池游
　　宣和中。京师西池春游内酒库吏周钦。倚仙桥栏槛。投饼饵以饲鱼。鱼去来游泳。观者杂沓。良久皆散。唯一妇人留。引周裾与言。视之、盖旧邻卖药骆生妻也、自徙居后、声迹不相闻。见之喜甚。问良人安在。顣頞曰、向与子邻时。彼谓我私子。子既徙去。犹屡棰辱我。我不能堪。与之决绝。今寓食阿姨家。闻子已丧偶。思欲遣媒妁言议而未及。不料获相逢于此、周愈喜。即邀入酒肆。草草成约。纳为妻。逾数月。因出城回。买饭于市。骆生适负药笈过门。周以娶其出妇之故。羞见之。掩面欲避。骆遽入相揖。周勉与语。且询其室家。骆伤惋曰、首春病疫死矣。吾如失左右手。悲念之不忘。遂泣下。周宽譬使去。殊大惊。又疑骆讳前事而为之说。立诣旧居。访邻里。皆言骆妻死。明白曰、吾属皆送葬者也。周益自失。惧不敢还家。又不知所为。纵饮酒垆醉。就睡。迨夜乃出。信步行。茫无所之。值当道卧者绊而仆。沾湿满身。复起行。财数十步。闻连呼杀人。逻卒蹑寻。见周意状苍忙。而污血被体。共执送官。具说踪迹如此。竟不能自明。掠死于狱。而真盗逸至京东。以他过败获。具言都城杀人事。移牒开封。则周既死矣。可谓奇祸也。其子子明、亦坐恶逆诛。
　　
　　舒懋育鳅鳝
　　临安浙江人舒懋、以卖鱼饭为业。多育鳅鳝瓮器中。旋杀旋烹。一日发瓮失所蓄。遍寻之。乃悉缘着屋壁。累累欲上。而无所届。缭绕虬结可畏。懋甚惧。取投诸江。誓不复杀。而易为蔬馔。经数月。所入殊薄。不足以赡家。乃如其故。俄又失二物所在。因汲水见密蟠井中。不暇顾省。拾取而烹之。时干道五年春也。及秋疫作。尽室皆死。懋独不然。但遍身生疮。每疮辄有鳅鳝头喙突出。痛楚特甚。后一月乃死。
　　
　　陈媳妇
　　宣和四年。京师鬻果小民子。夜遇妇人。艳妆秀色。来与语。邀至一处。相与燕狎。颇得衣物之赠。自是夜夜见之。所获益多。民服饰骤鲜华。而容日羸悴。医巫不能愈。有禁卫典首刘某。持斋戒不食。但啖乳香饮水。能制鬼物。都人谓之吃香刘太保。民父母偕往豤祈。刘呼视其子曰、此物乃为怪耶。吾久疑其必作孽。今果尔。即共造产科医者陈媳妇家。陈之门刻木为妇人。饰以衣服冠珥。稍故暗则加采绘。而更新其衣。自父祖以来有之。不记岁月矣。刘揭其首幂。令民子视之。则宛然夜所见者。乃就其家设坛位。步(正)作法。举火四十九炬焚之。怪遂绝。
　　
　　河东郑屠
　　临安宰猪。但一大屠为之长。每五鼓击杀于作坊。须割裂既竟。然后众屠儿分挈以去。独河东人郑六十者。自置肆杀之。尝挂肉于案钩上。用力颇锐。钩尖利甚。伤其掌。刃透手背。痛逾月方愈。又临灶燖猪。恍若有物挽捽入大釜中。妻子急拯之。半身煮烂死矣。
　　
　　张颜承节
　　宣和间、京师天汉桥。有官人自脱冠巾。引头触栏柱不巳。观者环视。恍莫测其由。不复可劝止。问亦不对。良久血肉淋漓。冥仆于地。徼巡卒共守伺之。日晚小苏。呻吟悲剧。顾曰、我张颜承节也。住某坊内。幸为僦人舁归。既至家。遂大委顿。头颅肿溃如盎。呼医傅药。累旬方小愈。家人扣其端。全不自觉。疮成痂而痒不可忍。势须尽爬搔则又肿溃。才愈复痒。如是三四反。逾年不差。殆于骨立。尽室忧其不起。尝扶掖出门。适旧仆过前。惊问所以。告之故。仆曰、都水监杜令史、施恶疮药绝神妙。然不可屈致。当勉诣彼。庶见证付药。可立愈。张仗仆为导。亟访之。杜生屏人曰、颇忆前年中秋夜所在乎。曰、忘之矣。杜曰、吾能言之。君是年部江西米纲。以中秋夕至独树湾檥泊。月色正明。君杖策登岸。百步许得地平旷。方命酒赏月。俄而骤雨。令仆夫取雨具。怒其来缓。致衣履沾湿。抛所执拄斧掷之中额。仆回舟谓妻曰、我为主公所击。已中破伤风。恐不得活。然无所赴愬。即死。汝切勿以实言。但云痼疾发作。此去乡远。万一不汝容。何以生存。宜豤白主公。乞许汝子母。附舟入京。犹得从人浣濯以自给。言终而亡。比晓、妻举尸瘗于水滨。泣拜君曰、夫不幸道死。愿容附载。君叱之曰、舟中皆男子。岂宜着汝无夫妇人。略不顾。促使解缆。妻拊膺大恸曰、孤困异土。兼乏裹粮。进退无路。不如死。抱幼子自投江中。仆既殒于非命。又痛妻儿之不终。诉诸幽府。许偿此冤。去年君触桥时。乃彼久寻君而得见也。张震骇曰、是皆然矣。某方欲丐药。何为及此。且何以知之。杜曰、吾昼执吏役。夜直冥司。职典冤狱。兹事正在吾手。屡为解释。渠了不听从。自今四十九日。当往与君决。至期、可扫洒静室。张灯四十九盏。置高坐以待之。中夜当有所睹。幸而灯不灭。彼意尚善。若灭其半。则不可为矣。吾亦极力调护。但负命之冤。须待彼肯舍与否。有司固不可得而强。无用药为也。张泣谢而归。如其教。张灯之夕。独坐高榻。家人皆伺于幕内。近三鼓。阴风劲厉。四十九灯悉灭。其一复明。亡仆流血被面。妻子相随。犹带水沥漉。从室隅出。拽张曰、可还我命。即陨坠于下。头缩入项间而死。
　　
　　龙泽陈永年
　　干道三年秋。临安大雷震。军器所作坊兵龙泽夫妇。并小儿曰郭僧。凡三人。震死于一室。初泽父全既死。泽妹铁师、居白龟池为娼。其母但处女家。遇子受俸米。则来取三斗去。泽夫妇颇厌其至。屡出恶言。郭僧者、亦相与骂侮。以乞婆目之。故获此谴。同时有严州人陈永年。同其兄开银铺于临安市。狂游不检。母私储金十数两。规以送终。恐永年求取无度。不使知。一日开箧。永年适自外来。见之。遽攫而走。母恚闷仆绝。兄追及争夺。仅得其半。以归母。母遂病卧。是夕。永年亦遭震厄。
　　
　　钱塘潮
　　钱塘江潮。八月十八日最大。天下伟观也。临安民俗。太半出观。绍兴十年秋前二夕。江上居民或闻空中语曰、今年当死于桥者数百。皆凶淫不孝之人。其间有名而未至者。当分遣促之。不预此籍。则斥去。又闻应者甚众。民怪骇不敢言。次夜、跨浦桥畔人。梦有来戒者云、来日勿登桥。桥且折。旦而告其邻数家。所梦皆略同。相与危惧。比潮将至。桥上人已满。得梦者。从傍伺之。遇亲识立于上者。密劝之使下。咸以为妖妄不听。须臾潮至。奔汹异常。惊涛激岸。桥震坏入水。凡压溺而死数百人。既而死者家来。号泣收敛。道路指言其人。尽平日不逞辈也。乃知神明罚恶。假手致诛。非偶然尔。
　　
　　陕西刘生
　　绍兴初、河南为伪齐所据。枢密院遣使臣李忠、往间谍。李本晋人。气豪好交结。人多识之。至京师。遇旧友田庠。庠、亡赖子也。知其南来。法当死。捕告之。赏甚重。辄持之曰、尔昔贷我钱三百贯。可见还。李忿怒曰、安有是。吾宁死耳。陕西人刘生者、闻其事。为李言极知庠不义。然君在此如落穽中。柰何可较曲直。身与货孰多。且败大事。盍随宜饵之。李犹疑其为庠游说。然亦不得已与其半。刘曰、勿介意。会当复归君。李佯应曰、幸甚。庠得钱买物。将如晋绛。刘曰、我亦欲到彼。偕行可乎。即同涂。过河中府。少憩于河滩。两人各携一担仆。共坐沙上。四顾无人。刘问庠乡里年甲。具答之。刘曰、然则汝乃中国民。尝食宋朝水土矣。庠曰、固然。刘曰、我亦宋遗民。不幸沦没伪土。常恨无以自効。朝廷每遣人探事。多采道听涂说。不得实。幸有诚悫如李三者。吾曹当出力助成之。柰何反挟持以取货。庠讳曰、是固负我。刘曰、吾素知此。且询访备至。甚得其详。吾与汝无怨恶。但恐南方士大夫。谓我北人皆似汝。败伤我忠义之风耳。遂运斤杀之。仆亦杀其仆。投尸于河。并其物复回京师。尽以付李。乃告之故。李欲奉半直以谢。刘笑曰、我岂杀人以规利乎。长揖而别、李南还说此。而失刘之名。为可惜也。
　　
　　要二逆报
　　姑苏村民要二、以渔为业。凶暴不孝。绍兴二十三年。妻生男方在乳。民母抱持之。老人手弱。误堕于地。死焉。母畏子之暴。不知所为。民殊不以介意。他日白母曰、久不到舅家。偶得大鱼欲往馈。能偕行否。母慰喜过望。欣然从之。幞被登舟。行数里。至寂无人处。则停桌持斧立母前。怒目骂曰、母生我、既知爱惜。今我生子。那得不爱。柰何故堕地杀之。便当偿子命。母知不可脱。急引被蔽头面。曰、听汝所为。民奋斧将及母。母分必死。久乃寂然。举被视之。不见其子。而舟已在所居岸下。既反舍。妇泣言适青天无云。大雷一声。夫震死于野。遍身皆斧伤巨创。不知何以至此。母始话其事。元不闻雷声。亦不觉舟之动摇复还也。民之家遂绝。此卷□忠州郎□□说
　　
　　夷坚丁志卷第十十三事
　　
　　邓城巫
　　襄阳邓城县有巫师。能用妖术。败酒家所酿。凡开酒坊者、皆畏奉之。每岁春秋。必遍谒诸坊。求丐年计。合十余家率各与钱二十千。则岁内酒平善。巫亦藉此自给。无饥乏之虑。一岁因他事颇窘用。又诣一富室有所求。曰、君家最富赡。力足以振我。愿勿限常数。主人拒之甚峻。曰、年年饷君二万钱。其来甚久。安得辄增。宁败我酒。一钱不可得。巫嘻笑而退。出驻近店。遣仆回买酒一升。盛以小缶。取粪污搅杂。携往林麓。禹步诵咒。环绕数匝。瘗之地乃去。适有道士过见之。识其为妖。而不知事所起。巫还店喜甚。俄道士亦继来。少憩访酒家。见举肆遑遑忧窘。问其故。曰、为一巫所困。今酒瓮成列。尽作粪臭。惧源源不已。欲往寻迹哀求之。道士曰、吾亦见此人。不须往求。吾有术能疗。但已坏者不可救耳。即焚香作法。半日许臭止。又言凡为此法以败五谷者。□□粪秽罪甚大。君家宜斋戒。当奉为拜章上愬。其家方忿恚迫切。趣营醮筵。道士伏廷下。逾数刻始起。曰、玉帝有饬。百日内加彼以业疾。然未令死也。自是巫日觉踝间庠。爬搔不停。忽生一赘。初如芡实。累日后益大。巍然径尺如球。而所系摇摇才一缕。稍为物枨触。则痛彻心膂。不复可履地。子孙织竹为箦。舁以行丐。饮食屎溲杂箦中。所至皆掩鼻。历十年乃死。胡少汲尚书宰邑。尚见之。其子栝说。
　　
　　徐楼台
　　当涂外科医徐楼台。累世能治疖。其门首画楼台标记。以故得名。传至孙大郎者。尝获乡贡。于祖业尤精。绍兴八年、溧水县蜡山富人江舜明、背疽发。扣门求医。徐云可治。与其家立约。俟病愈。入谢钱三百千。凡攻疗旬日。饮食悉如平常。笑语精神。殊不衰减。唯卧起略假人力。疮忽甚痛且庠。徐曰、法当溃脓。脓出即愈。是夜用药众客环视。徐以针刺其疮。捻纸张五寸许如钱缗大。点药插窍中。江随呼好痛。连声渐高。徐曰、别以银二十五两赏我。便出纸。脓才溃。痛当立定。江之子源怒。坚不肯与。曰、元约不为少。今夕无事。明日便奉偿。徐必欲得之。江族人元绰。亦在旁。谓源曰、病者痛已极。复何惜此。遂与其半。时纸捻入已逾一更。及拔去。血液交涌如泉。呼声浸低。徐方诧为痛定。家人视之、盖已毙。脓出犹不止。不一年、徐病热疾。哀叫不绝声。但云舜明莫打我。我固不是。汝儿子亦不是。如是数日乃死。二子随母改嫁其家医遂绝。
　　
　　符助教
　　宣城符里镇人符助教、善治疽。而操心甚亡状。一意贪贿。病者疮不毒。亦先以药发之。前后隐恶不胜言。尝入郡为人疗疾。将辞归。自诣市买果实。正坐肆中。一黄衣卒忽至前。瞠曰、汝是符助教那。阴司唤汝。示以手内片纸。皆两字或三字作行。市人尽见之。疑为所追人姓名也。符曰、使者肯见容到家否。曰、当即取汝去。且急归。以七日为期。遂不见。满城相传符助教被鬼取去。及还至镇岸临欲登。黄衣已立津步上。举所执藤棒点其背。符大叫好痛。黄衣曰、汝元来也知痛。所点处随手成大疽如碗。凡呼謈七昼夜乃死。
　　
　　水阳陆医
　　宣城管内水阳村医陆阳、字义若。以技称。建炎中。北人朱莘老编修、避乱南下。挈家居船间。其妻病心躁、呼陆治之。妻为言吾平生气血劣弱。不堪服凉剂。今虽心躁。元不作渴。盖因避寇惊忧。失饥所致。切不可据外证。投我以凉药。编修嗜酒得渴疾。每主药必以凉为上。不必与渠议也。我有私藏珍珠。可为药直。君但买好药见疗。欲君知我虚实。故丁宁相语。陆诊脉、认为伤寒阳证。煮小茈胡汤以来。妇人曰、香气类茈胡。君宜审细。我服此立死。陆曰、非也。幸宁心饮之。妇人又申言甚切。陆竟不变。才下咽。吐泻交作。妇遂委顿。犹呼云、陆助教、与汝地狱下理会。语罢而绝。后数年。溧水高淳镇李氏子病瘵。来召之。用功数日未効。出从倡家饮。而索钱并酒馔于李氏。李之兄怒。叱不与。及归已黄昏。乘醉下药数十粒。病者云、药在鬲间。热如火。又云。到腹中亦如火。又云、到脐下亦如火。须臾大叫。痛不可忍。自床颤悸坠地。至夜半。陆急投附子丹沙。皆不能纳。潜引舟。遁去。未旦李死。绍兴九年。陆暴得病。日夜呼曰、朱宜人、李六郎、休打我。我便去也。旬日而死。
　　
　　秦楚材
　　秦楚材梓政和间、自建康贡入京师。宿汴河上客邸。既寝。闻外人喧呼甚厉。尽锁诸房。起穴壁窥之。壮夫十数辈。皆锦衣花帽。拜跪于神像前。称秦姓名。投杯珓以请。前设大镬。煎膏油正沸。秦悸栗不知所为。屡告其仆李福、欲为自尽计。夜将四鼓。壮夫者连祷不获。遂覆油于地而去。明旦、主人启门。谢秦曰、秀才前程未可量。不然。吾辈当悉坐狱。乃为言京畿恶少子。数十成群。或三年。或五年。辄捕人渍诸油中。烹以祭鬼。其鬼曰狞瞪神。每祭、须取男子貌美者。君垂死而脱。吁其危哉。顾邸中众客。各率钱为献。秦始忆自过宿州。即遇此十余寇。或先或后迹之矣。遂行至上庠。颇自喜。约同舍出卜。逢黥面道人携小篮。揖秦曰、积金峰之别。三百年矣。相寻不可得。误行了路。却在此耶。无以赠君。探篮中白金一块授之。曰、他日却相见。同舍欢曰、此无望之物。不宜独享。挽诣肆将货之。以供酒食费。肆中人视金。反复咨玩不释手。问需几何钱。曰、随市价见偿可也。人曰、吾家累世作银铺。未尝见此品。转而之他。所言皆然。秦亦悟神仙之异。不肯鬻。以制酒杯、茶汤匕、药器。凡五物。日受用之。自此三十年无病苦。绍兴十六年。在宣城。忽卧疾。五物者同时失去。知必不起。果越月而亡。积金峰在茅山元符宫云。
　　
　　建康头陀
　　政和初、建康学校方盛。有头陀道人之学。至养望斋前。再三瞻视不去。斋中钱范二秀才。诣之曰、道人何为者。对曰、异事异事。八坐贵人。都着一屋关了。两府直如许多。便没兴不唧溜底也。是从官有秦秀才者、众目为秦长脚。范素薄之。乃指谓曰。这长脚汉也。会做两府。客曰、君勿浪言。他时生死都在其手。满坐大笑。客瞠曰、诸君莫笑。总不及此公。时同舍生十人。唯邢之縡者。最负才气。为一斋推重。适从外来。众扣之。曰、也是个官人。略无褒语。遂退。后四十年间。其言悉验。秦乃太师桧也。范择善同去尘拂魏道弼良臣三参政。何任叟若巫子先伋两枢密。钱端修时敏元英周材两从官。一忘其姓名。独邢生潦倒。得一官即死。
　　
　　洞元先生
　　沈若济、临安人。结庵茅山。以施药为务。宣和间、蒙召对。赐封洞元先生。尝指华阳洞之东隙地。曰、死必葬我于是。其徒以地势汗下为言。不听。绍兴十五年卒。其徒用治命。掘地六尺许。得石板。大书六字曰、沈公瘗剑于此。观者异焉。岂非先有神物告之者乎。佳城漆灯之说。信有之矣。右六事皆汤三益说
　　
　　天门授事
　　赣州宁都县胡太公庙。其神名雄。邑民也。生有异相。顾自见其耳。死而着灵响。能祸福人。里中因为立祠。崇宁初、邑士孙勰志康、梦白须翁邀至其家。问曰、如何可得封爵。孙意其神也。告曰、宜行阴功。无专祸人。翁曰、吾岂祸人者。吾为天门授事。日掌此邦人祸福。必左右窃闻之。托吾所云。妄出扰惑尔。孙曰、岁时水旱。最民所急。若能极力拯济。则县令郡守。必以上于朝。封爵可立致也。觉而审其为太公。五年丙戌、县大火。祷于祠。俄顷风云怒起。如有物驱逐之。火即灭。县以事白府。奏赐博济庙。明年。遂封灵着侯。噫神既受职于天。犹规规然慕世之荣名。唯恐不得。乃知封爵之加。固非细事。孙公梦中能晓神如是。可谓正士矣。黎珣作记
　　
　　大洪山跛虎
　　随州大洪山寺、有别墅曰落湖庄。绍兴十一年。庄僧遣信报长老净严遂师云、当路有跛虎。出颇害人。往来者今不敢登山。殊惧送供之不继也。净严即命肩舆而下。至虎所过处。下舆焚纸钱。遥见其来。麾从仆及侍僧、皆退避。独踞胡床以待。少焉虎造前。蹲伏于旁。弭耳若听命。时枣阳随两县巡检张腾、适被郡檄。就寺纳二乡税租。亦同往。且升高木。谛观之。不知严所说何语也。虎俄趍而去。自是绝迹不复出。见汉东志
　　
　　张台卿词
　　国朝故事、翰林学士草宰相制。或次补执政。谓之带入。大观三年六月八日、何清源执中登庸。四年六月八日、张无尽商英登庸。皆张台卿阁草麻。竟无迁宠。时蔡京责太子少保。张当制。诋之甚切。为搢绅所传诵。京衔之。会复相。即出张知杭州。明年六月八日、宴客中和堂。忽思前两岁宿直命相、正与是日同。乃作长短句纪其事。曰、长天霞散。远浦潮平。危栏驻目江皋。长记年年荣遇。同是今朝。金鸾两回命相。对清光频许挥毫。雍容久正。茶杯初赐。香袖时飘。归去玉堂深夜。泥封罢。金莲一寸才烧。帝语丁宁。曾被华衮亲褒。如今漫劳梦想。叹尘踪杳隔仙鳌。无聊意、强当歌对酒怎消。观者美其词而讶其卒章失意。未几以故物召还。遽卒于官。寿止四十。台卿、河阳人。吴传朋说
　　
　　新建狱
　　豫章新建村民、夏夜群辈纳凉。有自他所疾走来。以手掩腹叫号曰、某人杀我。奔趍及其家。即死。家诉于县。县捕某人讯之。自言此夕在某处为客。与死者略无干涉。鞫不成。悉逮纳凉者二十辈。分囚之。使各道所见。皆曰、实闻其言如是。他非所知也。县令必欲得其情。棰掠不可忍。乃共为证辞以实之。引某人参对。不能胜众。诬强服。仰天而呼曰、某果杀人。不敢逃戮。若冤也。愿天令证人死于狱以为验。不旬日、狱疫暴起。凡十人相继殂。县令知其然。又畏凶身不获。竟不释此人。终亦死。
　　
　　潮州象
　　干道七年。缙云陈由义。自闽入广。省其父提舶司。过潮阳。见土人言比岁惠州太守挈家从福州赴官。道出于此。此地多野象。数百为群。方秋成之际。乡民畏其蹂食禾稻。张设陷穽于田间。使不可犯。象不得食。甚忿怒。遂举群合围惠守于中。阅半日不解。惠之迓卒一二百人。相视无所施力。太守家人窘惧。至有惊死者。保伍悟象意。亟率众负稻谷。积于四旁。象望见犹不顾。俟所积满欲。始解围往食之。其祸乃脱。盖象以计取食。故攻其所必救。尨然异类。有智如此。然为潮之害。端不在鳄鱼下也。由义说
　　
　　刘左武
　　刘左武者、河北人。南来江西一邑。三十年而亡。数岁间、妻及男女数人继死。但余子妇并幼子存。家赀本不丰。悉为一仆干没。至于五丧在殡不能葬。其侄宗奭、邑人涂氏甥也。内弟伯牛。以奭故。助之钱□千。且相率诣其家奠酹。奭顷随父为靖安宰。携小史来。是日从行。忽升堂据几。为刘君揖客状。呼其仆骂曰、吾一家五人。未能入土。此为何时。汝忍破荡吾生计。使至此极。非涂亲惠赐于我。当柰何。拱手起就伯牛。欲致谢。牛避不与之接。遂骂子妇曰、坐汝不解事。以及此。今复何言。又骂仆曰、汝乃愚人无足问。吾亦不诉于阴司。所以责汝者。聊欲使汝知幽明虽异路。不可欺也。仆但俯首不敢答。奭恶其久留。屡叱逐之。且高诵天蓬诸咒。即瞠目曰、我少顷自退何用作此。凡五六刻乃去。小史蹶然而起。无所觉。伯牛说
　　
　　夷坚丁志卷第十一十四事
　　
　　田道人
　　田道人者、河北人。避乱南度。居京口。每岁三月。茅山鹤会。欲与其徒偕往。必有故而辍。绝兴壬午之春。始获一游。因留连月余。将归。足疾骤作。不可行。既止即愈。欲行复作。如是者屡矣。意其缘在此山。祷于神。乞为终焉之计。自尔不复病。梦神告曰、此非汝居也。汝自有庵在山中。其址东向者是。宜亟访之。固以为想念所兆。未深信。越数夕。梦如初。犹未决。又念身赤立于此。纵得其基。虽草庐岂易能办。是夕梦神怒曰、旬日不迁。必死兹地矣。晨兴访同类。且托寻迹之。杳不可得。或曰、吾闻大茅君藏丹之处。名丹沙泓。地势正东。但知名耳。不识其所在。盍询之耆老间乎。亦竟莫有知者。旬日之期既迫。皇皇不敢怠。独徘徊兔径。忽有村夫搦其胸。方恐惧。其人乃问曰、汝非寻丹沙泓庵地者乎。我知之。引至崦中。以足顿地。曰、此是也。田四顾山林翔抱。正可为东向居。喜甚。犒以百钱。笑曰。我岂求此者。将安用之。不顾而去。田沿路标志而反。明日往。芟剃荆棘。以籧篨作屋宿焉。中夜大虎来。倚卧于外。晓乃退。嵓石下有蛇。微露脊膂。大如柱。皆不伤人。又明日、僦工携畚臿平治。于积叶三四尺下。得盘石。嶙峋嵌空。纵广数尺。若爪所攫拏而穿者。发之、得石莲华盆。有水浸丹沙一块。重可二十两。取而藏之。盖前日村夫顿足处。是后蛇虎皆不见。疑为卫丹之镇云。隆兴甲申乙酉岁。近境疾疫起。田以丹末刀圭揉成丸救之。服者皆活。所济数千人。共以木石钱粟。为营一庵于泓中。去玉晨观不远。为人布气治疾。亦多验。干道己丑、蓝师稷为江东提刑。过茅山。亲见田说。及分得丹三钱。辛卯岁。以庵与杨和王之孙。奋衣出山。不言所向。
　　
　　瓶中桃花
　　孟处义去非。知楚州。元夕享客。以通草作梅花。缀桃枝上。插两铜壶中。末尝贮水也。中春后、桃枝忽结花甚盛。数日方落。孟殊以自喜。至秋乃有闺门之戚。明年而为淮漕。
　　
　　丰城孝妇
　　干道三年。江西大水。濒江之民。多就食他处。丰城有农夫。挈母妻并二子。欲往临川。道间过小溪。夫密告妻曰、方谷贵艰食。吾家五口。难以偕生。我今负二儿先渡。汝可继来。母已七十。老病无用。徒累人。但置之于此。渠必不能渡水。减得一口。亦幸事。遂绝溪而北。妻愍姑老、不忍弃。掖之以行。陷于淖。俯而取履。有石碍其手。拨去之。乃银一笏也。妇人大喜。语姑曰。本以贫困故。转徙他乡。不谓天幸赐此。不惟足食。亦可作小生计。便当却还。何用去。复掖姑登岸。独过溪报其夫。至则见儿戏沙上。问其父所在。曰、恰到此。为黄黑斑牛衔入林矣。遽奔林间访视。盖为虎所食。流血污地。但余骨发存焉。不孝之诛。其速如此。是时蓝叔成为临川守。寓客黄虨彪父自丰城来。云得之彼溪旁民。财数日事也。右三事皆蓝叔成说
　　
　　李卫公庙
　　温州城东有唐李卫公庙。州人每精祷祈梦。无不应者。绍兴三十二年。郡士木待问蕴之、得漕荐。谒庙扣得失。梦着紫衫独立于田间。士子数千辈。拥一棺驰去。皆回首视蕴之。明旦、以语同舍生潘柽。柽解曰、君当魁天下。棺之字从木从官。君得官无疑。数千辈舁之。明皆出君下也。果如其言。时同郡木子正、亦梦神告曰、明年本州岛再出状元。其姓名曰木棐。子正以为神报已。必继王十朋之后。遂更名棐。既而棐试下。蕴之登科。子正始悟木之身乃十字。移旁两笔、合棐之上为朋字。其下复一木焉。则十朋之后。踵之者姓木而非棐也。
　　
　　天随子
　　干道六年。木蕴之待洪府通判缺。居乡里。火焚其庐。生事垂罄。作忍贫诗曰、忍贫如忍灸。痛定疾良已。余子爱一饱。美疹不知死。步兵哭穷途。文公谢五鬼。百世贤哲心。可复置忧喜。通经作饥面。伟哉天随子。九原信可作。我合耕甫里。逾年。梦一翁衣冠甚伟。来言曰、若识我乎。我则天随子也。以君好读予文。又大书予杞菊赋于壁间。顷作诗用忍饥事。又适契予意。故飘就见。为君一言。予昔有田四顷。岁常足食。惟遇潦则浸没不得获。忍饥诵经。盖此时也。今子有回禄之祸。而穷悴踵之。是水为我灾而火为子厄也。然予田尚在独为蝇蚋所集不可耕。无有能为予驱除者。不免慁子耳。既寤、殊不晓其言。晨起、偶整比夜所阅书。而笠泽丛书一策。适启置按上。视之。乃甫里先生传。前日固未尝取读也。篇中有云、先生有田十万步。吴田一亩二百五十步　有牛减四十蹄。耕夫百余指。而田污下。暑雨一昼夜。一与江通色。无别己田他田也。先生由是苦饥困。仓无斗升畜积。正与梦中语合。而一田字上有二死蝇粘缀。嗟叹甚异。为拂拭去之。
　　
　　郑侨登云梯
　　莆田郑侨惠叔、干道己丑春。省试中选。未廷对。梦空中一梯、云气围绕。窃自念曰、世所谓云梯者。兹其是欤。俄身至云梯侧。遂登之。及高层仰望。则有大石苍然如镜面。正惧压己、忽冉冉升腾。立于石上。惊觉自喜。但不晓登石之义。既而为天下第一。其次曰温陵石起宗。先是考官用分数编排。石君当居上。临唱名、始易之云。右三事皆木蕴之说
　　
　　金溪渡谶
　　泉州南安县金溪渡。去县数里。阔百许丈。湍险深浚。不可以为梁。旧相传谶语云、金溪通人行。状元方始生。郡人皆欲副其谶。姓金者多更名通行。姓方者更名始生。然莫有应者。江给事常、自京师丁母夫人忧。归泉南。建炎丁未。卜墓地于渡之南岸。工役者日有履险之劳。南安宰事江公谨甚。命暂联竹筏为小桥。仅可轻单往来。未几复为水所坏。是年实生梁丞相。所谓通人行之语。其应如是。
　　
　　南安黄龙溪
　　中州南安县学前、有溪名黄龙。干道四年。邑令天台鹿何、趍府归。过学门。闻路人喧呼。轿卒皆驻足惊顾。怪问之。曰、黄龙溪上龙见。鹿停车熟视。波澜汹涌中。一物高数丈。崭然头角。出没其间。须臾雷声大震。烟雾蔽蒙。腾空而上。人多有见其尾者。鹿为之骇愕。知此地必有嘉祥。因赋诗勉诸生。得句云、鸡渡已苻当日谶。龙溪仍见此时祥。士大夫多属和。明年、大廷策士。县人石起宗、初为榜首矣。既而列在第二。龙之为灵、其非偶然。父老谓顷曾鲁公擢第时。溪龙亦见。公廷试第一。以一足微跛。降第二人。两事甚相类云。右二事鹿伯可说。予案曾鲁公父会乃第二人。而鲁公在宋郊榜为第五。
　　
　　蔡河秀才
　　乡人董昌朝、在京师。同江东两秀才。自外学晚出游。方三月。开沟乱石栏道。至坊曲转街处。其一人迷路相失。两人者、元未尝谒宿假。不敢蹑寻。遂归。经日始告于学官。访之于所失处。无见也。乃移文开封府。府以付贼曹窦鉴。鉴到学询此士姓名。曰孙行中。字强甫。束带着帽而出。鉴呼其隶。使以物色究索。众谓江东士人、多好游蔡河岸妓家。则仿其结束。分往宿。月旦之夕。一隶在某妓馆。妓用五更起、赴衙参约。客使待己。妓去。客不复寐。见床内小板庋上。乌纱帽存。取视之。金书强甫两字宛然。客托故出门。遍告侪辈。伏于外。须妓归。并妪取缚送府。始自言向夕有孙秀才。独来买酒款曲。以其衣裘华洁。而举止生梗。又无伴侣。辄造意杀之。投尸于河。斥卖其物皆尽。只余此帽。不虞题志之明白。以速祸败。冤魄彰露。何所逃死。遂母子同伏诛。昌朝说
　　
　　桂林库沟
　　静江府军资库、沟积为物所窒。水不行。而金帛数失去。踪迹其原。殊不测所以来处。主藏吏迭以倍偿为苦。库官白府帅。撤而修之。当沟之中道。有两尸。以首相值。仰卧其间。既槁矣。旁有束绢存。亦断坏不可拾。甚后闻他偷儿言。向来每穿窬皆由沟外以入。窦甚窄。仅能容身。必以头先之而足作势。乃可进。此盖一人出未竟。别一人不知而入之。邂逅相遇。进退皆不可。故卒于死云。时外舅张公为帅。
　　
　　王从事妻
　　绍兴初、四方盗寇未定。汴人王从事、挈妻妾来临安调官。止抱剑营邸中。顾左右皆娼家。不为便。乃出外僦民居。归语妻曰、我已得某巷某家。甚宽洁。明当先护笼箧行。却倚轿取汝。明日遂行。移时而轿至。妻亦往。久之。王复回旧邸访觅。邸翁曰、君去不数刻。遣车来。君夫人登时去。妾随之矣。得非失路耶。王惊痛而反。竟失妻不复可寻。后五年。为衢州教授。赴西安宰宴集。羞鳖甚美。坐客皆大嚼。王食一脔。停箸悲涕。宰问故。曰、忆亡妻在时。最能馔此。每治鳖。裙去黑皮必尽。切脔必方正。今一何似也。所以泣。因具言始末。宰亦怅然。托更衣入宅。既出即罢酒。曰、一人向隅而泣。满堂为之不乐。教授既尔。吾曹何心乐饮哉。客皆去。宰揖王入堂上。唤一妇人出。乃其妻也。相顾大恸欲绝。盖昔年将徙舍之夕。奸人窃闻之。遂诈舆至女侩家。而货于宰。得钱三十万。宰以为侧室。寻常初不使治庖厨。是日偶然耳。便呼车送诸王氏。王拜而谢。愿尽偿元直。宰曰、以同官妻为妾。不能审详。其过大矣。幸无男女于此。尚敢言钱乎。卒归之。予顷闻钱塘俞倞话此。能道其姓名乡里。今皆忘之。如西安宰之贤。不传于世。尤可惜也。
　　
　　沈仲坠崖
　　予叔父家养羊数百头。放诸山上。多为狼所食。尝遣表侄沈仲迹寻之。值夜未毕事。方独行。忽逢家所使刘行者在前。戏呼其姓名。仲虽怒、而暗中喜得侣。即相应答。刘曰、此路甚险恶。宜随我来。乃踵以前。才数十步。遂坠落崖中。臂几折。忍痛大叫。屠牛者居山下。识其声。急张灯携梯掖之以上。扶还家。左臂穿穴透骨。犹能道所见。而刘行盖未尝出。始知鬼也。
　　
　　沈纬甫
　　沈纬甫、温州瑞安人。久游太学不成名。罢归乡里。颇以交结邑官顾赀谢为业。然遇科诏下。亦赴试。每不利。必仰而诟人曰、纬甫潦倒无成。为乡曲笑。五内分裂。天亦知我乎。干道六年。邑尉黄君遭民讼。使者遣官按究。得实矣。尉甚恐。载酒食访沈。日夜谋所以脱免计。一百挟两妓拏舟邀沈泛湖。将近其所居。使妓奉杯夹之。曰、可唱平地一声雷之词。为沈学士寿。沈谢曰、得如此。五内不分裂矣。即跪受之。饮未釂。云雾斗合。风雨骤至。舟力挽不可前。时二月八日、雷始发声。俄有霹雳震沈氏之堂。一柱飞扬如屑。屋脊穿透无全瓦。寝室文书尽焚。帷帐碎折。屏榻若受万斧。而四隅略无纤隙。莫知雷所自来。明日、邑人相率焚香告语曰、恶事不可为。沈氏之雷。其得不监。彼好言五内分裂。斯其应乎。堂门有天篆数行。外人莫得见。黄尉惊悸得心疾。两月小愈。出诣沈。沈犹举手加额曰、先生所谓一声雷也。了不省悟。黄后三年亦亡。瑞安主簿陈处俊说
　　
　　霍将军
　　吴兴士子六人、入京师、赴省试。共买纱一百匹、一仆负之。晚行汴堤上。逢黥卒蓬首黧面。宛宛然出于榛中。见众至。有喜色。左顾而啸。俄数人相继出、挟槊持刀。气貌凶悍。皆知其贼也。虽惧而不可脱。同行霍秀才者、长大勇健。能角抵技击。乡里目为霍将军。与诸人约勿走。使列立于后。独操所策短棒。奋而前。群贼轻笑。视如几上肉。霍连奋击。辄中其膝。皆迎杖仆地不能兴。然后得去。前行十余里。过巡检营。入告之。巡检大喜曰、此辈出没近地。杀人至多。官立赏名捕不可获。何意一旦成擒。邀诸客小驻。自率众驰而东。俨然在地。宛转反侧。凡七八辈。尽执缚以归。护送府而厚谢客。五士谓霍非与君偕来。已落贼手矣。霍曰、吾若独行。亦必不免。诸君虽不施力。然立卫吾后。无反顾忧。此所以能胜也。严惠朝说
　　
　　夷坚丁志卷第十二十六事
　　
　　龚丕显
　　上饶龚丕显。绍兴十七年。得乡贡。明年省试后。梦入大官局。立廷下。与其徒数百人。皆着白袍居西边。王者坐于上。吏一一呼名讫。引居东。其宗人滂亦预选。丕显随呼且东矣。判官趍升殿。有所白。旋下。入东廊。抱文书巨沓而上。揭以示王。王翻阅移时。连颔首。判官复下。却挽使西。愠而寤。怃然不乐。是年下第。滂独登科。丕显知梦已验。但不晓坐何事婴罚。自是无进取意。蹭蹬恰一纪。用免举到省。乃获正奏名。既廷试。喜曰、事毕矣。尚以唱名系念。又梦适旷野。徘徊竚立。望神人冉冉由云端下。顾己曰、汝欲见及第饬乎。出袖中小轴。展示之。乃黄牒也。其前大书龚丕显三字。又细书曰、为不合争论昏姻事。展十二年。惊起。具语所亲曰、不善事不可为。顷时乡里有失行妇人与恶子通者。吾之甥闻而讦之。恶子惧。与妇人约。急纳币结昏。吾甥亦强委禽焉。恶子不能平。讼于官。甥谒吾求援。吾与为地道。竟得妻。一时良以为得策。不谓阴谴分明乃如是。悔之何及也。丕显为余干尉。竟不达而卒。
　　
　　逊长老
　　李似之侍郎弥逊为临川守。以父少师公忌日。往疏山设僧供。与长老行满共饭。满年八十余矣。饭且竟。熟睨李曰、公乃逊老乎。李不应。左右皆愕。俄又曰、此老僧同门兄也。名上下二字。皆与公同。自闻公出守。固已疑之。今日察公言笑动作精采容貌。了不见少异。公其后身。复何疑。李扣其以何年终。则元佑戊辰。正李初生之岁也。李亦感异。还家揭燕寝。曰小云堂。而赋诗曰、老子何因一念差。肯将簪绂换袈裟。同参尚有满兄在。异世犹将逊老夸。结习未忘能作舞。因缘那得见拈花。却修净业寻来路。澹泊如今居士家。李初命名时。固得于梦兆。甲志载之矣。
　　
　　王寓判玉堂
　　九江人王寓。政和间。为洪州进贤主簿。将受代。(原阙一叶)□□□子春语之曰、是为烂缘血风。我有一药可治此。名曰二百味草花膏。病者惊曰、用药品如是。世上方书所未有。岂易遽办。君直相戏耳。赵曰、我适有见药。当以与君。明日携一钱匕至。坚凝成膏。使以匙抄少许入口。一日泪止。二日肿消。三日痛定。豁然而愈。乃往谒赵致谢。且扣其名物。笑曰、只是用一羯羊胆。去其皮脂。而满填好蜜拌匀。勺之候干。则入钵研细为膏。以蜂采百花。羊食百草。故隐其名以眩人云。或云亦有它方证载云、
　　
　　汀民咒诅狱
　　汀州民聂氏、与某氏为诅。久之两家数十口相继死。唯聂氏子庆独存。从长老法海、住南岩寺。三年。海迁天宁。庆与之俱。中涂遇瘴疾。死而复苏。语海曰、似梦中见五人来。相逮甚遽。云追汝久矣。汝在南岩。吾不敢进。今须汝往圆案也。驱逐疾行。庆皇惧念佛乞哀救。至麻潭渡。遇白衣岩主于道。五人俯伏屏息。岩主告之曰、不必庆。送死者唯此木耳。汝为我子。何忍见夺耶。翟圭遣军校张有部役夫方欲遣挽。木从山自滚下。其末断折丈许。见者异焉。四月初、温在田莳稻。忽大风雨作。雷击仆于地。其身由鼻准中分。右畔如火所爇。烟色郁郁然。左畔半体仍旧、而不死。今母子皆存。翟圭说
　　
　　郑安子孙缺
　　内文缺
　　温大卖木缺
　　内文缺
　　陈十四父子
　　赣州兴国县村民陈十四。事母极不孝。尝因邻人忿争。密与妻谋。牵其母使出斗。母久病瞽且老不能堪。捽拽颠仆。至于死。遂告于县。诬云为邻所殴杀。里巷及其妹共证为不然。县执陈系狱。未及正刑而毙。时干道六年也。后三年。陈妻度溪视女。遭震雷击死于水中。厥子闻之。奔至溪旁。采长藤入水缠母尸。挽而上之。岸上人劝以身负。不肯听。雷复震一声。亦击死。其家遂绝。知县穆准说
　　
　　西津亭词
　　叶少蕴左丞、初登第。调润州丹徒尉。郡守器重之。俾检察征税之出入。务亭在西津上。叶尝以休日往。与监官并栏干立。望江中有采舫。傃亭而南。满载皆妇女。嬉笑自若。谓为贵富家人。方趍避之。舫已泊岸。十许辈袨服而登。径诣亭上。问小史曰、叶学士安在。幸为入白。叶不得已出见之。皆再拜致词曰、学士隽声满江表。妾辈乃真州妓也。常愿一侍尊俎。惬平生心。而身隶乐籍。仪真过客如云。无时不开宴。望顷刻之适不可得。今日太守私忌。郡官皆不会集。故相约绝江此来。殆天与其幸也。叶慰谢。命之坐。同官谋取酒与饮。则又起言。不度鄙贱。辄草具肴酝自随。敢以一杯为公寿。愿得公妙语持归、夸示淮人。为无穷光荣。志愿足矣。顾从奴挈榼而上。馔品皆精洁。迭起歌舞。酒数行。其魁奉花笺以请。叶命笔立成。不加点窜。即今所传贺新郎词也。其词曰、睡起闻莺语。点苍苔帘栊昼掩。乱红无数。吹尽残花无人见。唯有垂杨自舞。渐暖霭初回轻暑。宝扇重寻明月影。暗尘侵尚有乘鸾女。惊旧恨。镇如许。江南梦断横江渚。浪黏天蒲陶涨渌。半空烟雨。无限楼前沧波意。谁采苹花寄取。但怅望兰舟容与。万里云帆何时到。送孤鸿目断千山阻。重为我。唱金缕。卒章盖纪实也。此词脍炙人口。配坡公乳燕华屋之作。而叶公自以为非其绝唱。人亦罕知其事云。叶晦叔说
　　
　　吉撝之妻
　　岳州平江令吉撝之、唐州湖阳人。初娶王氏。枢密伦女第也。既亡。复娶同郡张氏。居于长沙。张氏生女数日。得危疾。医不能治。其母深忧之。邀巫媪测视。云王氏立于前。作祟甚剧。命设位祷解。许以醮忏。不肯去。巫语撝之。曰、必得长官効人间夫妇决绝写离书与之。乃可脱。撝之不忍从。张日加困笃。不得已洒泪握笔。书以授巫。即杂纸钱焚付之。巫曰、妇人执书展读竟。恸哭而出矣。张果愈。生人休死妻。古未闻也。张与予室为同堂姊妹。今尚存。
　　
　　胡生妻
　　尉氏县富家子胡生、再娶张氏女。颇姊。胡嬖一尼。畜于外甚久。张知之。呼其夫归。责怒捽挽。至欲以炉灰眯其目。胡脱手走。曰、宁痛棰我。此岂得然。张益怒。自投于廷。展转咆掷。时有娠越八月矣。困剧间在地昏睡。梦胡之前妻来。曰、彼乃我夫。汝安得辄据。吾今杀汝儿。即举拳筑其腹。悸而寤。始道所见。扶痛入室。已不可堪。所居去县四十里。亟呼乳医。医未至。胞堕地而死。
　　
　　谢眼妖术
　　谢眼者、赣州宁都人。一目眇而有妙术。尝与客坐村店。遥望数妇人。着新衣出游戏。谓客曰、彼方袨服。吾必使之跣行。袖手良久。诸人果裴回窘挠。皆脱履袜。牵衣而过。既至前。问其故。曰、沮洳被径。殊为妨人。谢笑命反顾。则坦途自若也。一小儿负饼饵两畚。随其母归外家。谢就求之。儿不可。即取青竹篾一条。密置后畚。儿觉担颇重。行稍迟。母屡待之。俄而偏重不能举。怪而发幂。但见小青蛇满其中。大惧悉弃之。又有民挈猪头以过者。谢曰、吾能得此以侑觞。默诵咒数十言。民行至山下。讶血臭。视之。已变为人首矣。怖而走。谢徐取以归。与客煮食。每入酒家饮。无敢不致敬。或待遇小不惬。则抛掷苇杖而出。便有蛇出地上。酒徒皆避席。由是乡里畏事之。后年老病悴以死。其后亦绝。陈熙说
　　
　　薛士隆
　　薛士隆季宣家。既遭九圣之异。其后称神物降其居者。尚连年不绝。干道癸巳岁、自吴兴守解印归永嘉。得痔疾。为庸医以毒药攻之。遂熏烝至毙。死之数日。其子沄、病中。闻若有诵禅氏所谓偈者。其语云、议着即差。拟着即错。挑起杖头。将错就错。鱼鸟飞沉。各由至乐。要知乐处。无梦无觉。吁亦异矣。士隆学无所不通。见地尤高明渊粹刚正而有识。方向用于时。年财四十而至此极。善类咸嗟惜焉。官止通直郎。待常州阙。不及赴。
　　
　　洞庭走沙
　　谢巽与权、干道七年十一月、自沣州守受代。与其孥陆行。抵巴陵。舍余岳阳楼。凡辎重之属悉置两大舟。又空一舟。规以自载。涉重湖。后三日乃至岳。是日岳守王习、为具。招之宴郡斋。舟方西来。司法吕棐、官舍在楼侧。当冬至节假。乘间率妻妾登坡上。纵目遥望湖心。有黑物甚长。乍出乍没。尾三舟而下。初以为龙。士人曰、是名走沙。江湖中虽有之。而不常见也。良久抵岸。谢亦还。遂乘舟去。吕复观焉。黑物随之如初。既行三十里、至九龙浦。欲赴道人矶宿。泊沙忽猛涨成围。渐东及舡半。篙师大恐。入白谢。请急出避。遽呼家人、由沙上跳登岸。少顷。一巨鼋升舟。其身长阔丈余。以首并足。尽力压舟顶。重载者皆平沉入水。独所乘轻者无恙。其生生之具。并衾帱裘褐尽没。暮寒方厉。遣信假衣衾于王守。王令道人矶巡检、募兵卒善没者下拯之。水深不可测。樯竿高数丈。犹不见表。知无可奈何乃止。一家亦仅脱死。危矣哉。吕棐说
　　
　　淮阴人
　　绍兴三十一年、浦城叶荣良贵、为淮阴邑令。士人有死三日而活者。云被追入冥至官府。追者引从东厢过。见仪仗列屋。皆万乘所用。异之。不敢问。既立廷下。主者曰、汝未合死。宜亟还。遂由西厢出。所见如初。方扣其人此何用。答曰、府君将迎新天子。故排比乘舆法物耳。及门而寤。他日以告叶。叶戒使勿敢言。明年。皇上登极。乃印其事。
　　
　　淮阴民女
　　淮阴小民丧其女。经寒食节。欲作佛事荐严。而无以为资。母截发鬻之、得六百钱。出街将寻僧。值五人过门。迎揖作礼。告其故。皆转相推避。良久一僧始留。曰、今日不携经文行。能自往假借否。妇人遍访诸邻。得金光明经一部以授僧。方展卷启白。妇人涕泪如雨。僧恻然曰、不谓汝悲痛若此。吾当就市澡浴以来。为汝尽心。既至、洁诚持诵。具疏回向毕。乃授钱归。遇向同行四人者于茶肆。扣其所得。邀与共买酒。已就坐。未及举杯。闻窗外女子呼声。独经僧起应之。泣曰、我乃彼家亡女也。沦滞冥路久。适蒙师课经精专之功。遂得超脱。阎王已饬令受生。文符悉具但未用印耳。师若饮酒破斋。则前功尽废。实为可惜。能忍俟明日乎。僧大感惧。以语众。皆悚然而退。亦绍兴末年事也。
　　
　　李妇食醋
　　世人饮啄之物。各有冥籍。传记所载。及丙志所书材乂弟妇猪肉。皆是也。泉南为海错崇观之地。杯盘之间。非醋不可举箸。李氏一妇。独不能饮涓滴。其弟因梦入冥对事。临放还。过廊庑诸曹局。见门上榜曰、食料案。就视之。正得泉州一簿。白吏借检视。于女兄之下。每日所食。纤细悉具。但无醋字。乃取笔书醋半升三字。及寤而病瘳。女兄自是日遂啖醋如常人。
　　
　　夷坚丁志卷第十三十五事
　　
　　邢舜举
　　邢舜举者。大观间。由武举入官。为虢州巡检。平生耽好道术。凡以一技至。必与之友。尝独行郊外。逢妇人竹冠道服。前揖曰、君非邢良辅乎。曰、然。一生何所好。曰、好修养术。然学之颇久。了未睹其妙。曰、君虽酷好。奈俗情未断何。吾与君一药。用新水服之。非唯延龄。又能断众疾。亦修真之一端也。邢喜谢曰、幸甚。固未暇即服。又探袖中取一方。目日还少丹。授之曰、饵此当有益。稍疑其异人。试问休咎。曰、前程难立谈。君中年将困戹。晚始见佳处耳。复扣其姓氏居止。笑曰、与君相从久。何问为。独不忆壁间画卷乎。乃我也。今日故告君。必敬必戒。毋忘斯言。忽不见。邢亟还舍审厥象。盖所事何仙姑道貌。与适妇人无少异。怏怏自失。取水吞药。且如方治丹。谨服之。觉精力益壮。颜色润好。暨南渡出入岳少保之门。历福建路钤辖。坐岳事贬窜。不数年。并失一子。家道沦替。几二十年。方得随州钤辖知郢州。后致仕。居襄阳。逮干道癸巳。春秋八十九矣。略无病苦。目光如童儿。发不白。犹能上马驰骋。人指为还丹之验。后三年病。病起三月。又大泻。腹中出一物如升。坚滑有光。无秽气。邢惨然语旁人曰、药丹既下。吾无生理矣。明日而卒。予弟景裴官襄阳。及见之。
　　
　　高县君
　　绍兴二十四年、保义郎李琦。监和州东关镇税家颇丰赡。有高指使者。赴官舒州。与其妻来谒。愿贷钱五万为行装。约终任偿倍息。李如其数假之。高既满任。欲如约。妻曰、百千不易办。幸相去远。彼未必来索。姑俟他日可也。高然其计。归涂过和州。不见李。后三年。李为黄州巡辖官。方昼倦卧。见高妻披骡皮来。拜堂上云、负公家钱久。今来奉偿。未及答。径趍马。李惊觉。卒报马生牝骡。往视之。正卧母旁。未能动。李咨叹良久。与语曰、高大夫借钱。我固不介意。那至此。若果县君也。盍起行。应声跳跃行数步。李大惊异。遗书扣高生。其妻正用是日死。李饲养此骡不忍乘。外人或欲见。则徐徐牵以出。但呼为高县君云。
　　
　　李遇与鬼斗
　　无为君指使李遇。迎新郡守于城西。既行十余里。闻尚远。遂还家。忽百许小儿从路旁出。皆始四五岁。大呼而前。合围击之。李初不惧。与相欧。每奋拳必十数辈仆地。然才仆即起。已散复合。如是数四。有跃而登肩取巾搊发者。李益窘。走不可脱。且击且前。一老叟布袍草屦。不知自何来。厉声咄曰、此官人常持法华经。若损他。岂不累我。叱令退。小儿遂散。老人亦不见。李回及门不能行。门卒扶以归。至家惛不醒。诸子揭衣视。但青痕遍体。即就其处招魂。呼僧诵经。涉半年余。始策杖能出。老人疑为土地神云。时绍兴二十八年也。
　　
　　潘秀才
　　汉阳学士潘秀才。晚醉出学前。临荷池。欲采莲而不可得。见妇人从水滨来。行甚急。问潘曰、日已暮。何为立此。潘曰、汝为谁。曰、东家张氏女也。今夕父母并出。心相慕甚久。良时难失。故来就君。潘大喜。携手同入。自是旦去暮来。未两月积以羸悴。同舍生扣其由。秘不肯答。学正张盥苦诘之。乃具以告。张曰、子将死矣。彼果良家女。焉得每夜可出。又入宿学中。此非鬼即妖。若欲存性命。当为验治。潘惧而求教。张取针串红线付之。使密施诸衣裾上。是夕用其策。明日一学人分道。遍访僧坊祠室。或于桃花庙壁上。见绘捧香柈仙女。红线缀裙间。即以刀刮去。且碎其壁。怪遂不复至。
　　
　　周三郎
　　颍昌舞阳县石柱村。去县十余里。路中素有怪。村民李顺者、入县酣醉。抵暮跨驴归。出门未远、或自后呼其姓名。曰、我乃汝比邻周三郎。适往县市干事回。脚气忽发。步履绝艰苦。汝能与我共载还家。当作主人以报。顺虽醉。尚亦知此地物怪。不敢应。亦不反顾。其人怒曰、相与邻里。无人情如此。吾必与汝同此驴。语毕、已坐于鞍桥后。顺甚窘。密解所服绦。转手并系之。加鞭亟行。渐近家。遽连声欲下。曰、须奏厕。顺复不对。又曰、汝且回头看我。言至再三。顺佯若不闻。到家寂寂无声。呼其子就视。乃朽棺板也。斧而焚之。路怪由是遂绝。
　　
　　汉阳石榴
　　绍兴初、汉阳军有寡妇。事姑甚谨。姑无疾而卒。邻家诬妇置毒。诉于官。妇不胜考掠。服其辜。临出狱。狱卒以石榴花一枝簪其髻。行及市曹。顾行刑者曰、为我取此花插坡上石缝中。既而祝曰、我实不杀姑。天若监之。愿使花成树。我若有罪。则花即日萎死。闻者皆怜之。乃就刑。明日花已生新叶。遂成树。高三尺许。至今每岁结实。
　　
　　昭惠斋
　　武昌村民共设昭惠斋。一牧童得馒头二只。以木叶包其一。置腰间鱼挈中。将还家。天忽冥晦。雷电以风。童仆地。少顷复起行。见者问其故。童曰、初不闻雷声。但见神人数百疾驱至。颇相逼。有老人握我手。曰、汝何敢以斋食置鱼挈中。我答曰、欲归遗母。老人喜。即挥众使退。
　　
　　孔劳虫
　　孔思文、长沙人。居鄂州。少时曾遇张天师授法。并能治传尸病。故人呼为孔劳虫。荆南刘五客者。往来江湖。妻顿氏、与二子。在家夜坐。闻窗外人问刘五郎在否。顿氏左右顾。不见人。甚惧。不敢应。复言曰、归时倩为我传语。我去也。刘归。妻道其事。议欲徙居。忽又有言曰、五郎在路不易。刘叱曰、何物怪鬼。频来我家。我元不畏汝。笑曰、吾即五通神。非怪也。今将有求于君。苟能祀我。当使君毕世鉅富。无用长年贾贩。汨没风波间。获利几何。而蹈性命不可测之际。二者君宜详思。可否在君。何必怒。遂去不复交谈。刘固天资嗜利。颇然其说。遽于屋侧建小祠。即有高车驷马。传呼而来。曰、郎君奉谒。刘出迎。客黄衫乌帽。容状华楚。才入座。盘飧酒浆。络绎精腆。自是日一来。无间朝暮。博奕嬉笑。四邻莫测何人。金银钱帛。赠饷不知数。如是一年。刘绝意客游。家人大以为无望之福。他夕因奕棋争先。忿刘不假借。推局而起。明日刘访箧中所畜。无一存。不胜悔怒。谋召道士治之。适孔生在焉。具以告。孔遣刘先还。继诣祠所。炷香白曰。吾闻此家有祟岂汝乎。空中大笑曰、然。知刘五命君治我。君欲何为。不过効书符小技。吾正神也。何惧朱砂为。孔曰、闻神至灵。故修敬审实。何治之云。问答良久。孔诮之曰。吾来见神。是客也。独不能设茶相待耶。指顾间。茶已在桌上。孔曰、果不与刘宅作祟。盍供状授我。初颇作难。既而言供与不妨。少顷、满卓皆细字。如炭煤所书。不甚明了。孔谢去。慰以好语曰、今日定知为正神。刘五妄诉。勿恤也。适过相触突。敢请罪。既退以语刘。料其夕当至。作法隐身。仗剑伏门左。夜未半。黄衣过来。冠服如初。径入户。孔举剑挥之。大叫而没。但见血中堕黄鼠半体。旦而迹诸祠。正得上体于偶人下。盖一大鼠也。毁庙碎像。怪讫息。
　　
　　梁统制
　　鄂州选锋军统制梁兴。尝以厅前水斛竭。呼舍中卒诃问。卒谢罪。已而复然。梁大怒。欲加棰。卒曰、每日满贮水。其敢慢。有如公弗信。愿至晚一临视可知矣。乃释之。但命辇水满斛。然后退。明日复空。颇讶其异。戒使谨伺之。才二更。一大蟒从屋背垂首下饮。顷刻而尽。遽入曰。梁遣小校迹其所往。历历见过江至大别山下。直入深窟中。居人咸言此物穴居有年。未尝为人害。人亦莫敢近也。明旦、梁呼帐下赵谆。领数十壮卒。操劲弓。傅毒矢。渡江。又令一人登山吹笛。少焉蟒出。立射杀之。数夕后。梁梦妇人来。作色言曰、我何罪于君。枉见杀。今相从索命。趍而前欲搏梁。梁大窘。即与之斗。妇人不胜。曰、姑以大郎君为代。未几长子果卒。诸兵死者数辈。余亦大病。赵谆惧。昼夜焚香祷谢。仅得免。越四岁梁亡。汉阳人谓蟒为山神。故能报仇如是。然生不能庇其躯。舍江水不饮。而远恋斛中。以自取祸何也。
　　
　　李氏虎首
　　干道五年八月。衡湘间寓居赵生妻李氏。苦头风。痛不可忍。呻呼十余日。婢妾侍疾。忽闻咆哮声甚厉。惊视之。首已化为虎。急报赵至。问其由。已不能言。儿女围绕拊之。但含泪扪幼子。若怜惜状。与饮食。略不经目。与生肉。则攫取而食。六七日后。稍搦在旁儿女。如欲啖食。自是人莫敢近。赵舁置空室。扃其户。日饲以生肉数斤。邀其友樊三官来。告之故欲除之。樊曰不可。李为人无状。众所共知。上天以此示警。若辄去之。殃咎必至。盍与之焚章告天。使得业尽而死。亦善事也。赵如其言。命道士作灵宝度人醮数筵。李方绝命。生时凶戾很妒。不孝翁姑。暴其亲邻。赵生不敢校。及是无人怜之者。右十事皆梅师忠说。
　　
　　张尚书儿
　　张克公尚书夫人刘氏。生三子。皆不育。其状甚异。一无舌。一阴囊有肾十枚。张公竟无子。刘夫人御婢妾少恩。每嗔恚。辄闭诸空室不与食。晚年不能饮啖。十日共食米一升。销瘦骨立。乃卒。人以为业报云。刘氏、予外姑之姊也。
　　
　　閰四老
　　方城县乡民阎四老。得疾已亟。忽语其子曰、我且为驴。试视我打马展。即翘足仰身。翻覆作势。其状真与驴等。又曰、可剉细草和烝豆来。我欲饱食而死。家人泣而进之。据盆大嚼。略无遗余。食毕复卧。少顷气绝。閰平生盖在乡里作牙侩者。
　　
　　叶克己
　　寿昌叶克己、年十岁。时从其父大夫将居扬州。病赤目。继以血利。久之大小便皆结塞。遇一僧曰、是服药茹毒。元藏已坏。今当取而下之。即出外。旋剉治药十两许。携入渍以酒使服。预戒其家。具浴盆以俟。少焉肠胃痛彻。亟踞盆。有物坠于内。乃腐肠也。长丈许。如是者再。气息仅属。父兄谓必死。至晚忽呻呼索粥。旦而履地。一家惊异之。俄大疸发于阴。尻间穿七窍。粪溺自其中出。臭污不堪闻。僧曰、此非俗人家所能供视。当随吾以归。既而不胜其烦。复以还叶氏。盖又十年。从其兄行已。寓兰溪。有道人过而语之曰、汝抱疾甚异。吾能识之。但饮我酒。明日为汝治。一钱不汝索也。即取酒二升与饮。喜曰、良酝也。所酿几何。曰、五斗。戒使悉留之。乃去。明日果来。烧通赤火箸。剚入尾闾六七寸。晏然如不觉。继以冷箸涂药。随傅。之数反。又烧铁譬烙疽上。皮皆焦落。然后掺药。填六窍而存其一。曰、不可窒。此窒则死。兄在旁不忍视。掩袂而起。财两夕。疮痂尽脱。所烙处肉已平。六窍皆盈实。腹内别生木肠。自是与常人亡异。饮啖倍于他日。而所下粪全似鸡。遂娶妻生子。年过五十。疽复发于脐下。洞腹乃死。凡无肠而活者四十二年。世间无此病也。二医疑皆异人云。
　　
　　临安民
　　临安民因病伤寒。而舌出过寸。无能治者。但以笔管通粥饮入口。每日坐于门。某道人见之。咨笑曰、吾能疗此。顷刻间事耳。奈药材不可得何。民家人闻而请曰、苟有钱可得。当竭力访之。不肯告而去。明日又言之。会中贵人罢直归。下马观病者。道人适至。其言如初。中贵固问所须。乃梅花片脑也。笑曰、此不难致。即遣仆驰取以付之。道人屑为末。掺舌上。随手而缩。凡用二钱。病立愈。右二事叶行己孝恭说。
　　
　　鸡头人
　　徐吉卿侍郎嚞居衢州之北三十里。干道六年间。白昼有物。立于墙下。人身鸡头。长可一丈。侍妾出见之。惊仆即死。健仆或持瓦石挥击。若无所觉。良久乃没。徐之次子官于秀州。数日后闻其讣。正此怪见之日。而徐公寿考康宁固未艾。怪不能为之祟也。徐公宗人说
　　
　　夷坚丁志卷第十四十二事
　　
　　武真人
　　武真人名元照。会稽萧山民女也。方在孩抱。母或茹荤。辄终日不乳。及菜食则如初。母甚异之。年稍长。议以妻邑之富人。既受币。照鞅鞅不乐。训以女工。坐而假寐。母笞怒之。谢曰、非敢怠也。昨梦金甲神告以后土见召。与之偕往。入云霄间广殿下。见高真坐殿上。玉女列侍。招我升殿。戒曰、汝本玉女。顷坐累暂谪尘境。三纪复来。汝归休。遂弃人间事。及觉欲不食。而母见强。又梦神怒曰、命汝勿食。违吾戒何也。剖腹取肠胃。涤诸玉盆。复纳于腹而缄之。因授灵宝大洞法及大洞大法师回风混合真人印。俾度世之有疾者。母闻言惊悟曰、儿异人也。予为儿绝姻事。俾遂乃志。自是独居净室间。以符水疗人疾。远近奔奏求符。或邀过家视病。则命二仆肩舆以行。不裹粮。至中涂。从者馁。但市桃两颗。呵气授之。人食一桃。往数十里不饥。侍御史陈某。居钱塘。以天心法治人疾。舍旁别圃建层楼。圃人告有骑而行其上者。陈叱去曰、焉有是。薄暮携剑印。宿于下。亦闻马声。未几、家人扣门趣之归。曰、幼女系空中。如物羁縻状。视之信然。女昏不知人。累日、陈诣楼设醮厌之。火起壁间。食卒奔下。火亦止。又召道士摄治。及门亡其巾。家人益恐。致书招元照。照衣冠造之。陈女起。迎门笑语。若初无疾者。照携之宿楼上。越三昼夜无所睹。女亦泰然。韩子扆太尉裔官辇下。尝自书章。拟奏于天。述遭遇太上兴运事。人无知者。邀照奏之。俯伏良久乃起。诵章中语。无一非是。且曰、上帝嘉公恬靖无觊幸。批答云、谨守千二日辨曹赏厥功。后皆应如照言。韩自幼患足疾。每作至不得屈申。照为按摩。觉腰间如火热。又摩其髀亦热。拂拂有气从足指中出。登时履地。厥疾遂瘳。韩仆宿于庐侧隘舍。夜梦鬼物压其身。叫呼而出。值照至。不告之。故与纵步至其处。照及户而返。曰、室有自缢者。蓬首出舌。见吾求度。即书符。命仆焚之。夜梦人谢过曰、吾得真官符超生。不复来矣。启关而出。韩氏设榻留照寝。不闻喘息。徐见青云起鼻端。一婴儿长三寸许。色如碧流离。光射一榻。盘旋腹上。顷之不见。张循王家婢有娠。过期不产。请照往。诸婢杂立。照独视孕者。咨嗟曰、尔宿生为樵夫。尝击杀大蛇。今故仇汝。在腹食尔五藏尽。乃已。急白王出之。书二符授婢。婢如戒焚符。以水饮讫。产一大蛇。王闻之大骇。敬礼之。欲赠以金缯。不受。复如韩氏。留岁余。欲归。止之不可。涕泣而别。言予不再至矣。众疑其将羽化也。旦日、拏舟归萧山。至家无疾而卒。先是邑中十余家。俱见照衣道服。各诣其家聚话。移时乃去。数日、或诣照家访之。家人云死矣。邑子数辈先后至者。同曰、昨方至吾家。何遽尔。验其访诸人日。乃尸解日云。时绍兴十一年也。韩俣廷硕说。
　　
　　存心斋
　　赵善琏、与其弟居衢州。肄业城内一寺。榜小室曰亦乐斋。是岁获解。而绌于春官。或为言乐与落同音。士子所深讳。而以名其居。宜不利矣。乃改为居易斋。久之。梦老翁高冠雪髯。来相访。指而言曰、子所以易此者。正以乐字为不美。独不思居易者。唐白乐天之名乎。白乐之称。尤为未韪。琏谢曰、然则何为而可。曰、当命为存心斋可矣。觉而更之。遂以干道五年登第。调章贡幙官。为予言
　　
　　明州老翁
　　明州城外五十里小溪村。有富家翁造巨宅。凡门廊厅级。皆如大官舍。或谏其为非民居所宜。怒不听。财成而翁死。其子不能守。先是魏南夫丞相寓城中。无宅可居。及罢相来归空橐中得千万买之。家人时时见老翁往来咨叹。如有恨者。共以白丞相。为立小室。塑以为土地。自是不复出。徐闶说。
　　
　　千鸡梦
　　新安郡士人。梦鸡数百千只。飞翔廷中。时方应举。疑非冲腾之物。以告所善者。或曰、世谓鸡为五德。今若是其多者。千得万得也。可为君贺。果登科。罗颉说。
　　
　　武唐公
　　武唐公者。本阆州僧官。嗜酒亡赖。尝夜半出。扣酒家求沽。怒酒仆启户迟。奋拳揕其胸。立死。逾城亡命。迤逦至台州国清寺。自称武道人。素精医技。凡所拯疗。用药皆非常法。又必痛饮斗余。大醉跌宕。方肯诊视。然疾者辄愈。后浪游衢州江山县。豪族颜忠训之妻毛氏。孕二十四月未育。武乘醉欲入视。颜曰、道人醉矣。须明旦可乎。武曰、吾自醉尔。病人不醉也。遂入。又呼酒数升。乃言曰、贤室非妊娠。所感甚异。幸其物未出。设更半月殆矣。吾请言其证。平生好食鸡。每食必遣婢缚生鸡于前。徐观其死。天明一饱食。终日不复再饭。审如是乎。颜生惊曰、诚然。武与约索钱至二十万。始留药一服。戒家人预备巨钵及利刃曰。即饵药。中夕腹痛。当唤我。如期果大痛。急邀之入。入则毛氏正产一物。武持刃断为两覆以钵。命婢掖孕者起。绕房行。明旦。启钵视之。盖大鳖也。首足皆成全角。目亦开。特为膜所络。动转未快。故不能杀人。颜生敬谢。欲偿元约。且以所主酒坊与之。皆笑不取。曰、吾特戏君耳。建炎中。卒于国清、年八十余岁。国清僧道益。从其学医。话此事。
　　
　　孔都
　　饶州狱卒孔都。素与酒家妇人游。一日过其门。用他故争阋。郡牙校夏生适见之。明晨。妇人诉于郡。夏生颇左右之。孔受杖。心衔其事。后数日、出至冰平监之东。欲买酒。而夏生又先在彼。望见孔入。从后户佚去。孔径回抵赡军库。以私酝告官。官乃追卖酒人并比邻送狱。狱成。酿者坐徒刑。且籍产拆屋。四邻皆均赏钱。夏生亦被罪。酿者当出赏百余千。无以偿。至于鬻其女。不胜怨。率邻人共诣东岳行宫。具诉孔夏私隙。迁怒破其家。祈神为主。是日孔在家。忽震恐不自持。呼妻子及里人聚坐。过夜半。乃言遭十余人见捕。赖此间党盛。今舍去矣。天未晓。索衫着。出曰、当往狱官厅。是晚不还家。历五日。或言有溺死于澹津湖者。孔妻惊疑必其夫。及厢官涝出尸果也。盖孔挟一时之忿。致诸家挠坏如此。故神殛之云。淳熙元年四月也。
　　
　　白崖神
　　梓潼射洪县白崖陆使君祠。旧传云姓陆。名弼。终于梁泸州刺史。今庙食益盛。政和八年十月七日。蜀人迪功郎郭畤。自昌州归临卬。过宿濑川驿。梦为二吏所召。行数里至官府。极宏丽。厅事对设二锦茵。廷下侍卫肃然。顷之、朱紫吏十辈。拥一神人。紫袍金带。引畤对立。眙未及言。神顾曰、且易服。乃退如西庑。吏云、王自言与君有同年家契。当受君拜。曷为不言。王甚不乐。畤曰。王为谁。曰、射洪显惠庙神。昔年泸南安抚使英州刺史王公也。其子云。今为简州守。畤始悟与云实同年进士。甚惧。曰、然则欲谢不敏。且致拜可乎。吏曰、可。再揖至茵次。通叙委曲。因再拜。神喜跪受。劳问如世间礼。遂就坐。神曰、吾入蜀逾二纪矣。曩过陆使君庙。留诗曰、泸洲刺史非迁谪。合是龙归旧洞来。一时传诵。指为警策。暨以言事得罪。弃官谢世。获居于此。独恨王氏族人无知者。藉子之简州告吾儿。畤敬诺。寤后六日。至简池。谒太守弗获。不得告。明年过资州。复梦神召见。责其食言。畤愧谢。神曰、是行必为我言之。吾近数有功于民。不久亦稍增秩礼命矣。畤既觉。兼程至简。以手书达所梦。太守感泣。访手泽于家而得其诗。王公名献可。字补之。自文阶易武。仕至诸司使英州刺史知泸南而卒。岂非代陆公为白崖神乎。龙归洞之事。见于庙记。宣和六年。宇文虚中与云同在河北宣抚幕府。为作记云。
　　
　　慈感蚌珠
　　大观中。湖州人邵宗益。买蚌于市。烹而剖之。其一有珠。宛然罗汉像。偏袒右肩。短首左顾。衣纹毕具。观者敬骇。遂奉以归慈感寺。寺僧椟藏。客至必出示。叶少蕴作诗云。九渊幽怪舞垂涎。游戏那知我独尊。应迹不辞从异类。藏身何意恋穷源。归来自说龙宫化。久住方惊鹫岭存。此话须逢老摩诘。圆通无碍本无门。一时名流属和甚众。曾公衮纡云、不知一壳几由旬。能纳须弥不动尊。疑是吴兴清霅水。直通方广古灵源。月沉浊水圆明在。莲出污泥宝性存。隐现去来初一致。莫将虚幻点空门。此寺临溪流。建炎间。两浙提刑杨应诚。与客传玩。不觉越槛。跃入水中。四坐失色。亟祷佛。求之于烟波杳茫之间。一索而获。葛常之立方说
　　
　　蔡郝妻妾
　　蔡待制之子某。建炎间。自金州□阳令解官。避地入蜀。久之。得监大宁监盐井。挈家之任。妻生男五岁女三岁矣。同处一舟。而蔡私挟外舍妇人。别乘一小艇日往焉。常相距数里。至暮或相失。妻密知之。平旦遣童持合至蔡所。曰、孺人送点心来。启之。则二儿首也。蔡惊痛如痴。止桌以须其至。至已自刎矣。蔡竟与嬖人之官。持身复不谨。为郡守王君所按。其家多赀。悉倾倒以献。仅得免。未几亦卒。郝师庄者。尝为忠州垫江令。后寓夔府僧寺。妻先亡。一妾有子。专家政。郝生招同寺人饮酒。或指墙而笑曰、此处独无瓦。又光洁。得非僧徒夜逾垣至君内乎。郝信以为然。日夕诃责其妾。疑忌百端。虽小故不舍。妾不胜冤忿。伺郝晓出。即刃厥子。且藏刀衣下。郝闻变走还。门欲入。适别婢拥彗在前。瞬目使去。凶妾知不可奈。亦自戕。妇人天资鸷忍。故杀子陨身而不惮。传记中所载或有之。
　　
　　郭提刑妾
　　政和末、陕西提刑郭允迪。招提举木筏叶大夫饮酒。出家伎侑席。一姬失宠于主人。解逢迎客意。叶乘醉谑之。曰、吾从主公求汝。必可得。当卜日遣车相迎。姬大喜满望。信为诚说。穷日夜望之。眠食尽废。遂绵绵得疾。不能兴。傍人往视病。辄曰、叶提举车马来未。明年元夕。忽自力新妆易衣。告人曰、向正约今日。而肩舆果来。我即去。才举步。奄然而陨。盖叶君酒间戏言。旋踵不记忆。此姬乃用迷着以致死。二司皆在河中府。时外舅为学官云。
　　
　　刘十九郎
　　乐平耕民植稻归。为人呼出。见数辈在外。形貌怪恶。叱令负担。经由数村。历洪源石村何冲诸里。每一村。必先诣社神所。言欲行疫。皆拒却不听。怪党自云。然则独有刘村刘十九郎家可往尔。遂往。径入趍庑下客房宿。略无饮食枕席之具。明旦、刘氏子出。怪魁告其徒曰、击此人右足。杖才下。子即仆地。继老妪过之。令击左足。妪仆如前。连害三人矣。然但守一房。不浪出。有侦者密白一虎从前跃而来。甚可畏。魁色不动。遣两鬼持杖待之。曰、至则双击其两足。俄报虎毙于杖下。经两日、侦者急报北方火作。斯须间焰势已及房。山水又大至。怪相视窘慑。不暇取行李。单身亟奔。怒耕民不致力。推堕田坎中。蹶然起。则身乃在床卧。妻子环哭已三日。乡人访其事于刘氏。云二子一婢同时疫困。呼巫治之。及门而死。复邀致他巫。巫惩前事。欲掩鬼不备。乃从后门施法。持刀吹角。诵水火轮咒而入。病者即日皆安。予于乙志书石田王十五为瘟鬼驱至宣城事。颇相类。
　　
　　雷震犬
　　淳熙元年六月十五日。饶州大雷雨。市店有客携猎犬。来数日矣。是日正午。卧于茶卓下。忽浓云蔽屋。店中渐暗。客妻出呼犬。为一青面长人掣其手使去。少顷开晴。犬已死。毛皆焦灼直上。屋瓦碎者甚多。犬之罪无由可知。然雷威亦亵矣。
　　
　　夷坚丁志卷第十五十六事
　　
　　(原阙二十八行)
　　
　　谭李二医缺
　　内文缺
　　黄谷取胆缺
　　内文缺
　　贾木恶梦缺
　　内文缺
　　梦龟告方
　　冀州士人徐蟠。因坠马伤折手足。痛甚。命医者治之。其方用一活龟。既得之矣。夜梦龟言曰、吾惟整痛不能整骨。有奇方奉告。幸勿相害也。蟠扣之。云、取生地黄一斤。生姜四两。捣研细。入糟一斤同炒匀。乘热以布裹罨伤处。冷即易之。先能止痛。后整骨。大有神効。蟠用其法果验。
　　
　　田三姑
　　淄州人田瑴女。嫁攸县刘郎中之子。刘下世数年。田氏病。遣仆至衡山。招表侄张敏中。欲托以后事。未克往而田不起。初、田有兄娶衡山廖氏女。女死。又取其妹。兄亦亡。独后嫂在。乃与敏中同往吊。寓于张故居没山阁。时隆兴甲申冬也。是夕。廖嫂暴心痛。医疗小愈。过夜半。欻起坐。语言不伦。张往省候。则其姊凭焉。咄咄责妹曰、何处无昏姻。必欲与我共一婿。死又不设位祀我。使我岁时无所依。非相率同归不可。张谏晓之曰、此自田叔所为。非今婶过。既一家姊妹。宁忍如此。少顷。勿拱手曰、叔翁万福。又曰、庆孙汝可上床坐。叔翁者。田三之季父瑴。庆孙者其稚子也。皆亡矣。盖群鬼满室。左右尽悚。俄开目变貌。作田氏音声。顾张曰、知县其为姑来。姑生前有欲言者。今当具以告。邀使稍前。历道始死时。夫兄侵牟及婢妾窃攘事。主名物色。的的不差。且嘱立所养次子为刘氏后。复切切屏语。似不欲他人预闻。良久洒泪曰、我无大罪恶。不堕地狱道中。但受生有程。未能便超脱耳。呜咽而去。方附着时。廖氏眼颊笑涡。及十指纤长。全如田姑在生容貌。如是继日来。讫于廖归。明年春。将祔于刘茔。张与廖送葬。宿其冢次。方寒雨凄零。松风答响。皆起怖悸意。廖复为所凭。张谯之曰、必山鬼野怪假托。若真田三姑。何为容色不与去冬等。随声而变。宛然不少异。申言曩事。丁宁委曲然后已。迨廖氏还家。又来倩有祷于张。旁人曰、张知县居不远。盍径往白之。曰、宅龙遮我。虽欲入不见容。我不免为是。后一年。廖卒始绝。鬼附生人多矣。独能使形状如之。为可怪也。
　　
　　汪澄凭语
　　番阳人汪澄。家颇富。独好以渔弋挂罦为乐。年财三十。以干道九年五月死。其妻里中余氏女也。稍取其敖戏之具与人。或毁弃之。明年七月旦初夜。妻在床未睡。觉四体竦淅。惊惴呼告其乳媪。媪亦然。俄顷作澄语。骂其妻曰、贱人来。吾死能几时。汝已萌改适他人意。二子皆十许岁。家赀殊不薄。岂不能守以终丧。吾甚爱鹦鹂雕笼。及双角弓。何得便与三十五舅。三十五舅者。妻之兄仲滔也。所居正比邻。密觇壁间。澄厉声曰、何不入视我。而顾窃听。滔惧即舍去。又使招其仲兄。辞以疾。则叹息曰、生时不相睦。固知其不肯来。吾父可得见否。父老且病。扶杖哭而入。澄拱手而揖。为恭敬听命之状。父曰、儿既不幸早世。得不堕恶趣。宽吾悲心。无为见怪于家。怖妻子也。澄亦泣曰、大人有言。澄当去。媪遂厥然而默如。两食顷。复附语呼其子曰、我将出而土地见阻。汝宜办小祭。善为我辞。子遽杀鸡取酒。诣祠祷解。媪乃苏。□氏□客□时说。
　　
　　聂进食厌物
　　北京人聂进。家世奉道。不茹犬雁鳖蒜之属。唯进独喜食。父常戒之。辄曰、将止矣。他日、又如初。年二十二岁时。病伤寒困顿。见青衣人来唤。遂随以行。逾山涉水。乃抵大城门。门吏问此何人。青衣曰、聂进也。吏曰、来矣。可速行。已而到一宫阙。门下复有吏。衣裾甚伟。亦抗声问曰、何人。青衣复曰、聂进也。吏亦曰、来矣。官人相候久。可速入。进殊惊悸。引立庑下。或呼令升阶。进密举首。见三人皆王者服。据案坐。谕进曰、汝嗜食厌物。虽父兄戒饬。不敬听。是何理耶。此等物亦有何好。进伏地告曰、兹蒙严旨。自此决当断食。王曰、果能尔。当放还。进曰、苟复念此。罪死不赦。王命吏送归。冥行不知所之。及家。望孥累聚泣。吏推之。身投榻上。血污从鼻出。约两斗许。移时渐苏。进后由北方归。正得官。淳熙元年。年四十九矣。为秉义郎添监抚州酒税。自言其事。
　　
　　新广佑王
　　邵武军北大干山广佑王庙。考图记乃唐末欧阳使君之神。距县二十里。对路立屋数楹。以馆祠客。有王道人者。居其旁。躬洒扫事。颇谨朴戆直。干道四年秋。梦车骑满野。羽仪舆盖。如迎方伯连率。而又过之。皆自庙中出。趍问何所往。一吏曰、远接新广佑王。曰、敢问王何人。今居何地。曰、在浦城县。故临江丞陈公也。觉而记其语、明日、径走其处询访之。果有陈丞以进士登第。平生廉正。为乡里所称。死方五日。道人验梦可信。喜而归。稍以告人。今犹处祠侧。
　　
　　詹小哥
　　抚州南门黄柏路居民詹六、詹七。以接鬻缣帛为生。其季曰小哥。尝赌博负钱。畏兄棰责。径窜逸他处。久而不反。母思之益切。而梦寐占卜皆不祥。直以为死矣。会中元盂兰盆斋。前一夕。詹氏罗纸钱以待享。薄暮、若有幽叹于外者。母曰、小哥真亡矣。今来告我。取一纫钱。祝曰、果为吾儿。能掣此钱出。则信可验。当求冥助于汝。少焉阴风肃肃。类人探而出之。母兄失声哭。亟呼僧诵经拔度。无复望其归。后数月、忽从外来。伯兄曰、鬼也。取刀将逐之。仲遽抱止曰、未可。稍前谛视。问其死生。弟曰、本惧杖而窜。故诣宜黄受佣。未尝死也。乃知前事为鬼所诈云。
　　
　　晁端揆
　　晁端揆居京师。悦里中少妇。流眄寄情。未能谐偶。妇忽乘夜来。挽衣求共被。晁大喜。未明索去。留之不可。曰、如是得无畏家人知乎。既去。蓐褥间余血涴迹。亦莫知所以然。越三日过其间。闻哭声。扣邻人曰、少妇因产而死。今三日矣。晁掩涕而归。
　　
　　水上妇人
　　政和间。京西路提点刑狱周君。失其名。以威风直震郡县。尝乘舟按部还。遥见水上若妇人长尺余。衣袂蹁跹。迎舟而下。泊相近。容色凄惨。类有所愬。及相去咫尺。迷不知所在。疑为偶然也。次日。所见复如之。其色益悲。周谓必冤魄伸吐。遂停桌。即近县追一倡。须语言稍警惠者。众莫测何为。既至。衣冠焚香祝之。曰、汝果抱冤。当凭此倡以言。吾为汝直。须臾倡凛凛改容。哀且泣。音声如他州人。云、妾某州某县某氏。为某人谋财见杀。事不闻于官。无由自白。敢以遗恨告。周随录其语。密檄下彼郡。捕得凶民。一问具伏。遂置诸法。周表卿尚书为宜黄丞时。为疏山长老了如说而忘其名。或云即茂振枢密麟之父也。
　　
　　张圭复生
　　江吴之俗、指伤寒疾为疫疠。病者气才绝。即敛而寄诸四郊。不敢时刻留。临川民张圭死。置柩于城西广泽庵。庵僧了焘。夜闻扑索有声。起而伺则张柩中也。既不敢发视之。隔城数里。无由得言。但拱手而已。良久声息。迟明奔告其家。亦不问。至秋将火葬。剖柩见尸。乃侧卧掩面。衣服尽碎裂。盖曩夕复苏而不获伸也。吁可伤哉。番阳亦有小民。以六月拜岳帝祠。触热闷绝。亟棺厝于普通塔。其事正同。
　　
　　张客奇遇
　　余干乡民张客。因行贩入邑。寓旅舍。梦妇人鲜衣华饰。求荐寝。迨梦觉。宛然在旁。到明始辞去。次夕方阖户。灯犹未灭。又立于前。复共卧。自述所从来。曰、我邻家子也。无多言。经旬日。张意颇忽忽。主人疑焉。告曰。此地昔有缢死者。得非为所惑否。张秘不肯言。须其来。具以问之。略无羞讳色。曰、是也。张与之狎。弗畏惧。委曲扣其实。曰、我故倡女。与客杨生素厚。杨取我赀货二百千。约以礼昏我。而三年不如盟。我悒悒成瘵疾。求生不能。家人渐见厌。不胜愤。投缳而死。家持所居售人。今为邸店。此室实吾故栖。尚眷恋不忍舍。杨客与尔同乡人。亦识之否。张曰、识之。闻移饶州市门。娶妻开邸。生事绝如意。妇人嗟喟良久。曰、我当以始终托子。忆埋白金五十两于床下。人莫之知。可取以助费。张发地得金。如言不诬。妇人自是正昼亦出。他日低语曰、久留此无益。幸能挈我归乎。张曰、诺。令书一牌曰、廿二娘位。缄于箧。遇所至。启缄微呼。便出相见。张悉从之。结束告去。邸人谓张鬼气已深。必殒于道路。张殊不以为疑。日日经行。无不共处。既到家。徐于壁间开位牌。妻谓其所事神。方瞻仰次。妇人遂出。妻诘夫曰、彼何人斯。勿盗良家子累我。张尽以实对。妻贪所得。亦不问。同室凡五日。又求往州中督债。张许之。达城南正度江。妇人出曰、甚愧谢尔。柰相从不久何。张泣下。莫晓所云。入城门亦如常。及就店。呼之再三。不可见。乃亟访杨客居。则荒扰殊甚。邻人曰、杨元无疾。适七窍流血而死。张骇怖遽归。竟无复遇。临川吴彦周旧就馆于张乡里。能谈其异。但未暇质究也。
　　
　　吴二孝感
　　临川水东小民吴二。事五通神甚灵。凡财货之出入亏赢。必先阴告。忽来见梦曰、汝明日午时当为雷击死。二乞救护。神曰、此受命于天。不可免也。吴虽下俚人。而养母至孝。凌晨具馔以进。白云将他适。请暂诣姊家。母不许。俄黑云起。日中天地冥暗。雷声填然。吴益虑惊母。趣使闭户。自出坐野田。以待其罚。顷之。云气廓开。吴幸免祸。亟归拊其母。犹疑神言不必实。未敢以告。是夜复梦曰、汝至孝感天。已宥宿恶。宜加敬事也。母子至今如初。
　　
　　杜默谒项王
　　和州士人杜默。累岁不成名。性英傥不羁。因过乌江。入谒项王庙。时正被酒沾醉。才炷香拜讫。径升偶坐据神颈拊其首而恸。大声语曰、大王有相亏者。英雄如大王。而不能得天下。文章如杜默。而进取不得官。好亏我。语毕、又恸。泪如雨。庙祝畏其必获罪。强扶掖下。掖之出。犹回首长叹。不能自释。祝秉烛入。检视神像。亦垂泪尚未已。
　　
　　龟鹤小石
　　王仲礼因作屋。就隙地取土。遂成洼池。得黑石小块。才广二寸许。汲水涤之。上有白龟白鹤。形模宛然。鹤之尾龟之背。则纯黑。初谓前人染成者。稍刮磨之实然。于是盛以磁器。置之书案。犹未觉其异。他日夕阳透窗。正照鼎上。二物皆浮起于水中。取出谛视。元在故处。复置诸水。则亦如先所见。始加珍秘。时绍熙甲子岁也。至于乙亥恰一纪。忽焉失之。
　　
　　夷坚丁志卷第十六十九事
　　
　　胡飞英梦
　　淳熙二年。乡士张赴省试。诣吴山庙。□□□试罢。具酒炙约同往。(原阙十字)携纸钱致谒。愿(原阙十四字)何不(原阙六行又十六字)公训(原阙十四字)其后门人吕川。作(原阙十一字)湖湘旱。府帅张安国。(原阙十字)邦人或曰。东明石像观音。夙着显应。(原阙四字)说祷之果雨。于是议饰殿宇。以备他日祈谒之地。蔡适在殿后。乃语其孙卫。使徙之。卫喜于乘时得安厝。即卜地命役。及启棺改敛。皮肉消枯已尽。独心骨上隐起一卍字。高一分许。如镌刻所就。闻者异焉。王师愈齐贤说。
　　
　　蔡相骨字缺
　　内文缺
　　郑生夫妇
　　郑毅夫内翰侄孙爟。为林才中大卿婿。成亲四年。生一男一女。伉俪甚睦。郑因入京。遇上元节。先一日、将游上清宫。偶故人留饭。食牛脯甚美。暮方至宫。才观灯殿上。忽觉神恩敝网。亟归。已发狂妄语。手指其前。若有所见。曰、(原阙五字)杀此人。当时有男子在旁。见用药。(原阙五字)旁人乃令妻也。呼问林氏。亦约略能记忆中毒者。责骂之颇峻。林氏曰、本非同举意。何为及我。其人曰、因何不言。自是郑生常如病风。数欧詈厥妻。无复平时欢意。不能一朝居。林卿命女仳离归家。冤随之不释。遂为尼。郑讫为废人。后出家着僧服。死于无锡县寺。
　　
　　黄安道
　　番阳士人黄安道、治诗。累试不第。议欲罢举为商。往来京洛关陕间。小有所赢。逐利之心遂固。方自京赍货且西。适科诏下。卿人在都者。交责之曰、君养亲忍不自克而为贾客乎。不得已同寓一寺。夜梦人者道服仙衣。据案坐。前有簿书。呼语之曰、此先辈榜。黄意其神也。再拜哀祷。求知姓名。仙问汝谁氏子何许人。具以对。乃启簿累叶。指一黄戛示之。曰、君也。对曰、姓是名非。恐必不然。仙曰、是矣。至于再三。黄始沉思曰、然则当易名应之耳。谢而且退。仙又曰、典谟训诰。是汝及第时。黄寤与乡人语。疑所治经复不同。或劝使并改经。遂名戛。而以书应举。即预荐。到南省。第二道义题。问典谟训诰誓命之文。果登第。
　　
　　吴民放鳝
　　吴中甲乙两细民。同以鬻鳝为业。日赢三百钱。甲尝得鳝未卖。梦人哀鸣曰、念我有子。言至再四。惊而觉。无所睹。燃火照寻。声在桶内。一鳝仰头噞喁。审听之。口中如云念我有子者。甲遽悟曰、卖尔求利。本非善图。即默发愿改业。明日。又以常所赢钱与乙。而并买其所负者。放诸江。鳝迎水引首随之。久而不去。甲祝曰、我坐贫故。不念罪福。今既放尔。而相逐不舍。岂非尚有怨乎。应声而没。既空归。其妻以失累日所得。诟之曰、必以供饮博费。穷诘不已。始具告之。殊弗信。是夜别梦数十人。言汝欲图钱作经纪。盍往某路二十里间当可得。既寤。忆所指非人常行处。试往焉。约二十里。草蔓邃密中。似有物。视之。得旧开元通宝钱二万。如宿藏者。欣然拜受。负以还。用为本业。家遂小康。
　　
　　仙舟上天
　　马忠玉、随其父为金陵幕官。七月中。家一女一妇。同登舍后小楼。天色约未申间。仰空寓目。见一舟凌虚直上。数道士环坐笑语。须臾抵天表。天为之开。色正赤。舟径由开处入。天即合无际。而开处尚赩赩如霞。忠玉闻而往观。但犹见一道赤色耳。
　　
　　雷丹
　　吴智甫、知抚州崇仁县。当七月下旬晚。坐厅治事。风雨忽作。雷电总至。霹雳相继数十声。庭中火块迸走。有飞光大如燕。自敕书楼过而南。须臾稍息。外报县南村中民饶相家。贮谷仓遭爇。仓在田间。故寺基上火。至此而燃。月余方止。仓及谷皆烧变如状。后数十日。有商客类道人过其处。以石击所烧仓。仓中败谷坚如石。成五色。或如蜂蝶蚓蚁龟鱼蚕蛾之类。或犹是谷穗。客取数品藏去。焚香拜于前。及取碎末于碗内研细。酌溪水调服之。人问其故。曰、此雷丹也。凡有祸有病者。此悉能治。遂去。邑人闻之。持以疗病祟。辄愈。取之几半。饶氏方知爱惜。设杙遮阑。众乃不至。而自外至中心。皆成佛象、侍卫罗汉俨然。徙归居室供事。智甫遣吏往求。但于裂罅中得类物形者少许而已。饶相官为率府率。
　　
　　酒虫
　　齐州士曹席进孺。招所亲张彬秀才为馆客。彬嗜酒。每夜必置数升于床隅。遇其兴发。暗中一引而尽。无此物则不能聊生。一夕忘设焉。夜半大渴。求之不可得。忿闷呼噪。俄顷呕逆。吐一物于地。既乏灯可照。倦极就枕。安眠达旦。诸生毕□□彬未起。往视之。见床下块肉如肝。而黄上□□□犹微动。诸生曰、先生不夙兴索饮。而困(原阙六字)出此虫乎。取酒沃之。唧唧有声。(原阙七字)彬起视试之亦然。始悟平生(原阙二行又十四字)跪膝若有(原阙十二字)食血筒处忽水(原阙七字)而圆。小大不等。张甚惊。尚疑(原阙六字)食及烹肉就货乃不能切。皆有□□□石满其中。皮肉胃藏尽然。始知舍利也。□□□罢业裒从来所弃牛骨并舍利。作一塔□之。
　　
　　牛舍利塔缺
　　内文缺
　　鸡子梦
　　东平董瑛坚老之父。知泽州凌川县。县素荒寂。市中唯有卖胡饼一家。每以饮馔萧索为苦。会将嫁妹。郡官寄饷干寥牙鸡子三十枚。大以为珍味。食其七而留其余。挂于堂内梁上、已而妹婿至。庖妾请以供晨餐、董夜梦二十三小儿自梁而下。同词乞命。中一女着帔而跛足。旦起颒面。妾持叉取所挂物。得二十三枚。方忆昨梦。乃舍之。遍求牝鸡于同官家。分抱焉。皆一一成鸡。唯一雌病脚。董自是不杀生。右八事皆董坚老相授。云其先君少保所记也。故皆远年事。
　　
　　浙西提举
　　司马汉章倬绍兴二十七年。自浙西提举常平罢。其干官张某。梦人告曰、司马复得旧物矣。旁又一人。言乃其弟季思伋也。张驰以白汉章。且贺其擢序不久。继邸报至。除国子监朱丞填阙。名字正同。已叹其验。朱公即福州相君也。陛辞日。留为右正言。而谢景思得之。与季思名同。鬼神善戏人如此。
　　
　　胡邦宁
　　宜春人胡邦宁。为江西剧盗。出没吉州之西□山。官兵追捕不能获。积为民间巨害。累岁乃就擒。既磔死于豫章本郡。发夷其父冢。尸已稿。未尽坏。当心有白蚁穴。宛然如一剑。但未脱鞘耳。其子盗弄潢池兵。宜伏斧钺。异哉。二事汉章说。
　　
　　祝钥二刀
　　缙云祝钥。干道壬辰春就铨。梦人来报已中第三等。又有持二刀授之者。既榜出中选如梦。迨注官。射隆兴之新建尉。建昌之广昌、南剑之剑浦。主簿凡三阙。竟得剑浦。乃悟二刀之兆。
　　
　　国子监梦
　　汪安行、徽州绩溪人。既改官。调知庐州舒城县。阙到而代者再任。汪欲走都下。别谋之。到郡。见教授林文潜。同年生也。劝之曰、二年缺正自不易得。何以易为。汪即有归志。夜梦人促其行云。已得国子监差遣矣。寤而喜。语其仆。复决行。讣至都数日。乃被敕差充国子监别试所誊录对读官。给本监讲堂印一纽。所谓差遣者乃如此。孰谓小事非前定乎。
　　
　　龙华三会
　　汪安行。为蕲州教授。干道辛卯秋。校试庐州。得一卷。文理甚优。可居前列。而误用一夔□□□黄州教授时。侠坚谓当(原阙九字)未有以(原阙六行又十五字)三会也。(原阙十五字)旁僧解之曰、此微事。与(原阙九字)二方勉为书庭谢去遂觉乃验。
　　
　　叶芮江舟
　　叶岳、字子中。信州玉山人。自会稽渡钱塘。至江岸。同待渡二百人。其七十人立墩上。余皆趑趄水滨。值潮势甚大。水滨之人急回就岸。已为涛所溺。潮将至墩。众惶惑相视。无所逃命。俄一船从西来。有出舷边促篙工。急救墩上官人者。岳即登其舟。随而登者三十辈。皆获免。半济。岳谢问姓名。乃芮国器祭酒之子。(原阙七字)何为得得见救。芮云、众(原阙九字)后数年。岳侍兄(原阙十二字)大江先已渡(原阙十三字)乱危(原阙十六字)来(原阙十七字)人皆仓卒(原阙十四字)事皆祝养直说。
　　
　　玉真道人
　　高子勉荷世居荆渚。多赀而喜客。尝损钱数十万。买美妾。置诸别圃。作竹楼居之。居曰玉真道人。日游其间。有佳客至。则呼之侑席。无事。辄终日闭关。未尝时节出嬉。历数岁。当寒食拜扫。子勉邀与家人同出。辞不肯。强之至再三。则曰、主公有命。岂得终违。我此出必凶。是亦命也。子勉怪其言。但疑其不欲与妻相见。竟使偕行。玉真乘轿杂于众人间。甫出郊。上冢者纷纷。适有猎师过前。真战栗之声。已闻于外。少顷。双鹰往来掠帘外。双犬即轿中曳出之。啮其喉立死。子勉奔救已无及。容质俨然如生。将举尸归。始见尾垂地。盖野狐云。此事绝类唐郑生也。王齐贤说。
　　
　　临邛李生
　　邛州李大夫之孙。元夕观灯。惑一游女。随其后不暂舍。女时时回首微笑。若招令出郭。及门外。又一男子同途。适素所善者。以为得侣。窃自喜。徐行至江边。男子忽舍去。女不从桥过。而下临水滨。李心犹了然。颇怪讶。亟往呼之。女从水面掩冉而返。逼李之身。环绕数四。遂迷不顾省。乃携手凌波而度。径入山寺中。趍廊下曲室。屋甚窄。几压其背。不胜闷。极声大呼。寺僧固知所谓。秉炬来访。盖谁家妇菆堂。李踞卧于上。如欲入而未获者。僧识之曰。此李中孚使君家人也。急扶掖诣方丈。灌以药。到明稍苏。送之归。凡病弥月始愈。司马汉章云、乃其妻鲜于夫人之外弟也。
　　
　　吴氏迎妇
　　乐平吴璞女。嫁德兴余宁一。有子。聚婺原张氏女为妇。余生死。吴继改嫁。后十年亦亡。余家老婢昼梦人来。谓已曰、吴夫人具采舟在江中。遣我迎妇及汝。婢梦中固拒。不肯往。妇独命车。随其使登舟。未数月。妇小病。遽不起。时淳熙元年也。婢至今存。
　　
　　夷坚丁志卷第十七十二事
　　
　　甘棠失目
　　番阳乡民甘棠、病失一目十年矣。淳熙三年六月一日、夜梦僧持数珠诵经。珠色莹黑。光耀可爱。试求之。得一珠而觉。后四日、以事入郡。出城东。于永平桥众中见道人。颀而长。着黄布袍。顾棠来。径前揽其衣。曰、与我偕去。棠疑且惧。却之。曰、素昧平生。适未尝相犯。何遽尔。道人笑曰、但来当示汝好事。既弗可脱。不得已随行。百步至江岸。岸先檥巨舟。即挽使登。鹢首挂金书牌刻敕赐职医字。左右侍女数人。美容丽服。向所未睹。道人云、汝失明久。今夙缘相值。当为汝医。棠谢曰、眼坏十年。瞳子已枯。虽医何益。道人不听。强令仰卧。使四女分执其手足。取铜箸搜搅眶间。痛不堪忍。泣而言感君恩意。吾尚存一眼。实不愿医。乃掖之起坐。一女倾瓶中汤半杯与饮。颇觉甘美。正念少憩。复拉卧如初。棠知无可柰何。委命而已。箸再入眶。觉脑后如钩出一物。徐以片纸掩其上。有顷去之。持镜使照。则双目了然。了无痛楚。棠惊喜起拜谢。请暂还。既至邸为人言所逢。无不骇异。好事者十余辈亟随之。及舟处略无见矣。棠时年三十八。其所居为崇德乡。自初得疾。家人日诵观世音菩萨名。香火供事甚谨。兹殆佛力云。
　　
　　琉璃瓶
　　徽宗尝以紫流离胆瓶十付小珰。使命匠范金托其里。珰持示苑匠。皆束手。曰、置金于中。当用铁葭熨烙之乃妥贴。而是器颈窄不能。又脆薄不堪手触。必治之。且破碎。宁获罪。不敢为也。珰知不可强。漫贮箧中。他日行廛间。见锡工扣陶器精甚。试以一授之。曰、为我托里。工不复拟议。但约明旦来取。至则已毕。珰曰、吾观汝伎能。绝出禁苑诸人右。顾屈居此。得非以贫累乎。因以实谂之。答曰、易事耳。珰即与俱入而奏其事。上亦欲亲阅视。为之幸后苑。悉呼众金工列庭下。一一询之。皆如昨说。锡工者独前。取金锻治。薄如纸。举而裹瓶外。众咄曰、若然谁不能。固知汝俗工。何足办此。其人笑不应。俄剥所裹者。押于银箸上插瓶中。稍稍实以汞。掩瓶口。左右澒挏之。良久金附着满中。了无罅隙。徐以爪甲匀其上而已。众始愕眙相视。其人奏言琉璃为器。岂复容坚物振触。独水银柔而重。徐入而不伤。虽其性必蚀金。然非目所睹处无害也。上大喜。厚赍赐遣之。子又记元佑间、中官宋用臣、谪舒州、郡作大乐。鼓甚华。饰以金采。既登架。旁镮忽断。欲剖之。重惜工费。宋命别为大环。歧其股为锁须状。以铁固鼓腹之竁。即敲环入竁中。才入而须张。遂不复脱。是皆巧思得之于心。出人意表者。前事刘子思说
　　
　　袁仲诚
　　丹阳袁仲诚孚自右正言外补。已而为江东提刑。梦人告曰、真而不倨。曲而不屈。其义如何。梦中不能答。明日、以语馆客范存诚。存诚曰、下文盖云命世亚圣之大才。真吉梦也。未旬日。袁得风疾。卒于官。识者始解之曰、二句之上云、有风人之托物。二雅之正言。袁所历官、及所得疾。皆见于是矣。何物黠鬼司梦。能戏弄人如此。时干道三年。
　　
　　阎罗城
　　襄阳南漳人张腆、居县之雁汊。世工医。绍兴十八年夏、夜梦自所居东行二里许。过固城铺北上。久之入大城。出北门。登溪上高桥。桥上水中人往来如织。见其妻郑氏亦涉水登岸。欲前同途。转眄间已相失。俄别至一城。同行者莫知其数。腆已入门。回问户者此何郡县。曰、阎罗城也。腆知身已死。甚悲惧。彷徨无计。不觉又前进。至阶北。见大门三楹。与众俱入。过百许步。复至一门。五楹金碧照耀。顷之、又过一门。涂饰益华。两庑下对列司局。正殿极高大。垂黄帘。腆且行且观。至东庑吏舍门内。顾舍中人悉冠带。或朱或紫。前揖之。了不相应。独一绯衣者微作答。腆立移时。绯衣颇相悯。以足拨一砖。云可坐此。坐未定。妻忽立于门外。相顾皆漠然。顷之、一人自殿帘出。着黄背子背。拱手仰视屋桷。移步甚缓。若有所思。久而复入。腆问何官。绯衣摇手低语曰、此阎罗天子也。腆曰、适观状貌。与人间所画不同。却与清元真君甚相似。言未既。殿上卷帘呼押文字。群吏奔而往。下列囚甚众。或送狱。或枷讯。或即放去。度两时许。人去且尽。腆在吏舍。遥见其妻。亦决杖二十。但惊痛垂涕而已。须臾帘复垂。吏还舍解衣。半坐半卧。绯衣指腆谓同列曰、此人无过。何不令还。众皆默然。又言之。乃曰、公欲遣去。何必相问。其中一人云、渠虽欲去。三重门如何过得。绯衣戒腆曰、外面如有人相问。但云司里令唤狱子。腆逊谢而出。每及一门。必有问者。如其言即免。复寻旧路急行。将近屋东桥下。跌水中而寤。鸡既鸣矣。呼其妻。亦矍然惊觉。语所梦无不同者。妻骂曰、我方受杖时。君在旁。略不顾我。情如路人。岂可复为夫妇。遂各寝处。才数日、郑氏腰下忽微蠒。继生巨疮。痛不堪忍。凡十日脓始溃。又十日方愈。腆慨然弃家。诣均州武当山。从孙先生者访道。越十七年乃亡。谷城医者王思明、与腆相好。景裴弟官襄幕。得于思明云。
　　
　　王稹不饮
　　严州观察判官王稹、京东人。每与人燕会。酒不濡唇。同官皆疑为挟诈。云得非阴伺吾曹醉中过失。售诸长官。以资进身计乎。益久稍以独醒侵之。稹长叹移时。愀然曰、久欲秘此事。诸君既相疑。敢不尽言。即袒衣示之背。两瘢相对。如尝受徒刑者。徐而言曰、三年前疽发于背甚恶。一日疮剧。冥冥不知人。或呼使出外。到官府。中有据案。见诘曰、汝曾为某州幕职乎。对曰、然。曰、某时某时。某人不应坐某罪。汝何得辄断之。对曰、此郡守之意。稹持之连日。尝入议状争辨。至遭叱怒。讫不能回。公牍始末具存。恨无由取至尔。主者命左右云云、一卒趍而出。俄顷已持文案来。主者反复阅视。喜曰、汝果无罪。几误杀汝。今遣汝归。呼元追吏护送。吏颇贤。沿路款语。力戒曰、回世间切勿饮酒。问其故、不肯言。及寤、腥血交流。疮已溃。即日遂愈。性本好饮。思冥吏之戒。不忍再速死也。闻者皆惨惧自悔云。
　　
　　淳安民
　　严州淳安县富家翁。误欧一村民至死。其家不能诉。民有弟。为大姓方氏仆。方激之曰、汝兄为人所杀。而不能诉。何以名为人。弟即具牒将诣县。方君固与富翁善。讽使来祈。已而答曰、此我家仆。何敢然。当谕使止之。彼不过薄有所觊耳。为唤仆面责。且导以利。仆敬听谢不敢。翁归以钱百千与仆。别致三百千为方君谢才数月。仆复宣言。翁又诣方。方曰、仆自得钱后。无日不饮博。今既索然。所以如是。当执送邑惩治之。翁惧泄。乞但用前策。又如昔者之数以与仆。方君曰、适得中都一知旧讯。倩市漆二百斤。仓卒不办买。翁幸为我市。当辇钱以偿直。翁曰、蒙君力如许。兹细事。吾家故有之。何用言价。即如数送漆。明年。仆又欲终讼。翁叹曰、我过误杀人。法不至死。所以不欲至有司者。畏狱吏求货无艺。将荡覆吾家。今私所费将百万。而其谋未厌。吾老矣。有死而已。乃距户自经。逾三年。方君为鄂州浦圻宰。白昼恍恍。于厅事对群吏震悸言曰固知翁必来。我屡取翁钱。而竟速翁于死。翁宜此来。亟还舍。不及与妻子一语。仆地卒。吏以所见白。始知其冥报云。
　　
　　薛贺州
　　郑人薛锐仲藏、为贺州守。晚治事且退。意绪忽昏昏不佳。枕胡床假寐。或揖其前请行。身随以出。到某处。他吏来言曰、官人传语使君。使君大期甚不远。若自此不出仕。前程犹未艾也。薛寓会稽久。生理从容。宦情素薄。闻之即应曰、愿自此不复仕。吏即去。俄复来曰、官人欲得一文书为证。薛索纸笔书授之。吏顾曰、既已形于文牍。不可复悔矣。遂去。已而又来曰、官人甚喜。使君可归。薛惘然如梦觉。即日上章乞祠官还越。时淳熙三年、官为朝请郎。为人言少须至大夫。经郊恩任子。当挂冠矣。后二年薛致仕
　　
　　三鸦镇
　　三鸦镇在河北孤迥处。汝州鲁山县亦有三鸦镇镇官一员。俸入不能给妻孥。官况萧条。地多塘泺。舍蒲藕鱼鳖之外。市井绝无可买。前后监司未尝至。有运使行部。从吏导之过焉。入其治。则官吏已悉委去。无簿书可寻诘。徘徊堂上。顾纸屏间题字尚湿。试阅之。乃小诗曰、二年憔悴在三鸦。无米无钱怎养家。每日两餐唯是藕。看看口里出莲花。运使默笑而去。好事者传诵焉。蒙城高公泗师鲁、绍兴末、监平江市征。吴中羊价绝高。肉一斤。为钱九百。时郡守去官浙漕。林安宅居仁、摄府事。其人介而啬。意郡僚买羊肉食者必贪。将索买物历验之。通判沈度公雅、以告师鲁曰、君北人、必不免食此。盍取历窜改。毋为府公所困。师鲁笑谢。为沈话前说。且曰、亦尝仿其体。作一绝句云、平江九百一斤羊。俸薄如何敢买尝。只把鱼虾充两膳。肚皮今作小池塘。闻者皆大笑。林公微闻之。索历之事亦已。右四事皆高师鲁说
　　
　　刘尧举
　　绍兴十七年。京师人刘观、为秀州许市巡检。其子尧举、买舟趋郡。就流寓试。悦舟人女美。日夕肆微言以蛊之。女亦似有意。翁媪觉焉。防察不少懈。及到郡。犹憩舟中。翁每出则媪止。媪每出则翁止。生束手不能施。试之日。出垂拱而天下治赋。秋风生桂枝诗。皆所素为者。但赋韵不同。须加修润。迨昏乃出。次日、试论复然。既无所点窜。运笔一挥。未午而归舟。舟人固以为如昨日也。翁媪皆入市。独女在。生径造其所。遂合焉。是夕。生之父母同梦人持榜来。报秀才为榜首。傍一人曰、非也。郎君所为事不义。天敕殿一举矣。觉而相语皆惊异。生还家。父母责讯之。讳不语。已而乃以杂犯见榜。后舟人来。其事始露。又三年。从官淮西。果魁荐。然竟不第以死。
　　
　　夷坚丁志卷第十八十二事
　　
　　路当可
　　丙志载梁子正说路当可事。云其父为商水主簿。路之父君宝为令。故见其得法甚的。滕彦智云、当可乃其舅氏。盖得法于蜀。而君宝是其叔祖。子正之说不然。滕言尝与中外兄弟白舅氏。丐一常行小术。可以护身者。舅曰、谈何容易。吾平生持身庄敬。不敢斯须兴慢心。犹三遇厄。当为汝辈道之。其一事云、顷经严州村落间。过旧友方氏家。留饮款洽。日且暮、里豪叶氏。介主人来。言笄女未嫁、而为魅所惑挠。凡以法至者、辄沮败以去。敢敬请于公。吾虽被酒。固不妨行法。即如叶氏、唤女出。既出、端丽绝人。默惊羡以为向所未睹。女忽奋而前。若为人所驱拥。吾惘然变色。急趋避于佛堂中。女追逐至门。乃反。吾以鬼见困。从其家求閴静处。将具奏于天。主人引吾至西边小圃。一堂前后皆巨竹。与所居相□。云、此最洁清。吾取箧笥朱丹符笔之属。置几上。未暇举笔、俄蒙然无所知。闭目审听。觉身在虚空。坐处摇兀不小定。盖已见縻于竹抄。食顷还故处。则凡桉牕户。皆粪秽狼藉不可处。度未能与敌。急唤仆肩舆出外。行十许里。适得道观。遂托宿。精神稍宁。始趋庭中。望斗下。焚香百拜谢过。退而焚奏章。留两宿。微似有影响。遣一道流诣叶氏物色之。归云、火昨从圃中堂起。尽焫丛竹。延及山后高林。门前屋数十区。并土地小庙。皆煨烬。吾知讼已直。自还扣之。一家长少正相贺。云女经年冥冥不知人。今日如醉醒。说去岁在房内。见一老翁。来为媒妁。出入数四。又数日、以金珠币帛数合来。已而迎一少年入。与我为夫妇。明日。挟我归。谒翁姑。其它称伯叔者、又十余人。翁甚老。呼谓众曰、吾家受叶氏香火几世矣。汝等后生。肆为不义。祸必及我。何不取诸他处乎。少年曰、此凭媒纳币而取之。昏礼明白。何所惧。后数闻术士至。必相与合力敌之。往往告捷。及路真官来。翁又呼谓众曰、吾闻路真官法力通神。非常人比。必不免。众亦颇惧。□有唤我言真官叫汝。我遂行。众皆从于后。将至书院。忽呼笑曰、真官夸汝好。盍往就之。遂拥我以前。既退。翁问所以。叹曰、事已至此。果能杀之。则大善。今祸犹在也。适方会食。门内火遽起。烟炎亘天。翁拊膺恸哭曰、祸至矣。以手推我出。曰、为汝灭吾家。我才得归。火乃稍息。常所见室宇台观。一切无孑遗。所谓行媒者土地也。此事本末可畏如此。吾几受其害。岂汝辈所当学哉。彦智举此时。尚有两事。未及言而卒。
　　
　　饶廷直
　　饶廷直、字朝弼。建昌南城人。第进士。豪杰有气节。绍兴七年、以事过武昌。有所遇。自是不迩妻妾。翛然端居。如林下道人。自作诗纪其事。云、丁巳中秋夜半。偶游黄鹤楼。忽遇异人。授以秘诀、所恨尚牵世故。未能从事于斯也。因作诗以识之。其词曰、黄鹤楼前秋月寒。楼前江阔烟漫漫。夜深人散万籁息。独对清影凭栏干。一声长啸肃天宇。知是餐霞御风侣。多生曾结香火缘。邂逅相逢竟相语。翛然洗尽朝市忙。直疑身在无何乡。回看往事一磁甑。下视举世俱亡羊。嗟予局促犹轩冕。知是卢敖游未远。他年有约愿追随。共看蓬莱水清浅。后三年。岁在庚申。朝廷复河南。以为邓州通判。金人叛盟。邓城陷。缢而死。载其柩还乡。舁者觉甚轻。然无敢发验者。或疑其尸解仙去云。东坡公作黄鹤楼诗。纪冯当世所言老卒遇异人事。王定国亦载之于书。疑此亦其流也。
　　
　　史翁女
　　南城人饶邠。大观间、预贡西上。遂留近京。馆于士人胡贾大家。胡亦贡士也。他日、同入京。暮投道店。见老媪、以黄罗帕发。执青盖过门外。类庄家人。别有少女。绝姝美。相逐而去。且行且眄。光艳动人。胡生惑之。率邠蹑其后。甫食顷、恍迷所如。益前进。可六七里、至一豪民居。登其门。老翁垂白负杖出。自言为为史氏。见客极喜。迎肃殊有礼、厅事上挂观世音像。香花奉事甚严。画绘光彩。非人间笔。既夕留宿。休仆马于外。二子请入拜其媪。许之。则逆旅所见者。询其故。笑曰、早携孙女访姻戚。薄暮归。不知二君在彼。失于趋避。深负愧怍。顷又呼孙女出。真国色也。言谈晤默。姿态横生。二子恍然心醉。须臾引入中堂。供张华楚。治具丰洁。宾主酬酢欢甚。半酣。胡试佻其女。女欣然就之。邠起便旋。翁使乳婢秉烛从。姿色亦可悦。邠出盥手。沃以水为戏。皆大笑。酒罢。女侍胡寝。婢侍邠寝。皆熟寐。及觉。寒风袭人。披衣起视。东方已白。回顾无复华屋洞户。乃在枫林古木间。二子相视叹怖。群仆亦莫知所以然。怅恍归邸竟不测为何物妖魅也。
　　
　　紫姑蓝粥诗
　　临川谢氏、家城西。筑圃蓺花。子侄聚学其中。暇日迎紫姑神。作歌诗杂文。友生江楠过焉。意后生伪为之。而托以惑众。弗信也。一日再至。见执箕者皆童奴。而词语高妙。颇生信心。于是默祷求诗。箕徐动曰、德林素不见信。曷乎索诗。漫赋绝句云、末豆应急用。屑榆岂充欲。嗜好肖赵张。苍皇救文叔。众不晓所谓。复祷求神愿明。以告我。又徐书云、第一句见晋书石崇传。第二句见唐书阳城传。第三句见史记仓公传。第四句见后汉冯异传。检视之。皆粥事也。盖是是官妓蓝氏者。家世卖粥。人以蓝粥呼之。楠前夕方宿其馆。神因以此戏之云。德林、楠字也。
　　
　　刘狗嫲
　　南城人刘生、别业在城南三十里。地名鲤湖。时往其所。检视钱谷。至则必留旬日。徘徊不忍舍。尝赴邻家饮。中夜未归。守舍仆倦甚。就卧主榻。少顷、见妇人衣二红衫。自外径入。登床熟视。番非刘生。骂曰、尔何人。辄睡于此。仆应声推之。脱手亟去。翻身逾垣。时月色正明。随逐之。化为花狗走出。仆因是始疑主公留连不去之意。盖为所惑也。明日告邻人。则其家所畜者。杀之。剖腹中已有异。方知其怪变如此。后乡人目之为刘狗嫲。右四事南城人饶居中说
　　
　　张珍奴
　　张珍奴者、不知其所自来。或云吴兴官妓。而未审也。虽落风尘中。而性颇淡素。每夕盥濯更衣。烧香扣天。祈脱去甚切。某士人过其家。珍出迎。见其风神秀异。敬待之。置酒尽欢而去。明日又至。凡往来几月。然终不及乱。珍讶而问曰、荷君见顾。不为不久。独不肯少留一昔。以尽相□□欢。岂非以下妾猥陋。不足以娱侍君子耶。士曰、不然。人情相得不在是。所贵心相知尔。他日酒半。客询珍曰、汝居常更何所为。对曰、失身于此。又将何为。但每夕告天。祈竟此债尔。客曰、然则何不学道。曰、迫于口体之奉。何暇为此。且何从得师乎。客曰、吾为汝师何如。曰、果尔则幸也。起更衣炷香。拜之为师。既去。数日不至。珍女独处。漫自书云、逢师许多时。不说些儿个。及至如今闷损我。援毫之际。客忽来。见所书。笑曰、何为者。珍不答而匿之。客曰、示我何害。示之、即续其后云、别无巧妙。与你方儿一个。子后午前定息坐。夹脊双门昆仑过。恁时得气力思量我。珍大喜。再三致谢。自是豁然若有悟。亦密有所传授。第不以告人。然未知其为何人也。累月告去。珍开宴饯之。临歧出文字一封。曰、我去后开阅之。及启缄。乃小词一首。皆言修炼之事。云、坎离干兑分子午。但认取自家宗祖。此下失一句炼甲庚更降龙虎。地雷震动山头雨。要浇灌黄芽出土。有人若问是谁传。但说道先生姓吕。始悟其洞宾也。遂斋戒谢宾客。绘其象严奉事。修其说行之。逾年尸解而去。
　　
　　袁从政
　　袁从政、宜春人。绍兴庚辰登第。调郴县尉。先是筠州上高陈氏女新寡。来归以妻袁。夫妇相欢。尝有彼此勿相忘。一死则生者不得嫁娶之约。既之官。未满秩。陈亡。不能挈柩归。但殡道旁僧舍之山下。再调桂阳军平阳丞。遂负前誓。更娶奉新涂氏女。相与赴平阳。道由是寺。同年有官于彼者、为具召之。才就坐。见故妻从外来。戟手骂云、平生之誓云何。今反负约邪。不舍汝矣。袁但向空咄咄。如与人言。又呼从史令回城隍牒。史骇愕漫应云、已回牒了。袁终席不复顾主人。不告而起。归与涂氏说其详。中夜发狂出走。涂追照以烛。袁吹灭之。竟赴井死。
　　
　　卖诗秀才
　　张季直、中原人。待湖北漕幕缺。寓居豫章龙兴寺。尝昼寝恍惚间。闻人拊掌笑曰、休休得也冈。云深处高卧斜阳。惊起视之。无见也。再就枕。复闻之。张不敢寐。走出访寺僧。僧曰、昔年有秀才。以卖诗为生。病终此室。岂其鬼乎。张悚然立丏休官。不半年亦死。及葬西山。其地名得也冈云。右三事李叔达说
　　
　　齐安百咏
　　黄州赤壁竹楼雪堂诸胜境。以周公瑾王元之苏公遗迹之故。名闻四海。绍兴戊午。郡守韩之美、通判时衍之、各赋齐安百咏。欲刊之郡斋。韩梦两君子。自言为杜牧之及元之。云二君所赋。多是苏子瞻故实。如吾昔临郡时。可纪固不少。何为不得预。幸取吾二集观之。采集中所传。广为篇咏。则尽善矣。韩梦觉。且愧且恐。方欲取樊川小畜二集。益为二百咏。会将受代。不暇作。遂并前百咏。皆不敢刊。
　　
　　东坡雪堂
　　黄人何琥。东坡门人何颉斯举之子也。兵革后。寓居鄂渚。每岁寒食必一归。绍兴戊午。黄守韩之美、重建雪堂。理坡公旧路。时当中春。琥适来游。梦坡公告之曰、雪堂基址。比吾顷年差一百二十步。小桥细柳。皆非元所。汝宜正之。梦中历历忆所指。不少忘。明日往白韩。韩如其言。悉改定。他日有故老唐德明者、八十七岁矣。自黄陂来观。叹曰、此处真苏学士故基也。右二事韩守说
　　
　　李茇遇仙
　　济南李茇、字定国。寓临安军营。以聚学自给。暇则纵游湖山。尝欲诣净慈寺。过长桥。于竹径迷路。见青衣道人、林下斸笋。茇揖之。道人问所往。曰、将往净慈。瞻礼五百罗汉。道人曰、未须去。且来同食烧笋。食之甚美。俄风雨晦冥。失道人所在。茇皇惧。伏林间。少顷雨止。寻径而出。至寺门下。觉身轻神逸。行步如飞。洎归舍、不复饮食。其从兄大猷莫为诸王宫教授。将之任。遣仆致书。见其颜如桃红。且能辟谷。以语大猷。及大猷至。则已去。云游茅山矣。后又闻入蜀、隐青城山。大猷为梓路提刑。使人至眉访所在。眉守复书报数年前已轻举乘云而去。今唯绘象存。
　　
　　唐萧氏女
　　殿前司游奕军卒李立。以贫隶兵籍。日为主将刈马刍。尝至湖山深僻无人处。遇女子。秀丽姝少。类仕宦家人。自邀与合。仍以衣服遗之。自是日会其地。且时致钱帛。给用度。立赖是少苏。其徒积讶之。意必盗也。共白主将。密使察之。无他故。始疑其必有异遇。因善术者宋安国、试扣焉。宋使呼立。立至。作法召女子亦来。曰、妾非今世人。盖唐时萧家女。立宿生前。乃白侍郎子。相许结昏。未嫁而妾不幸为洛中神物所录。遂弗克谐。立福力浅薄。展转堕为马曹。然妾一念故未尝舍也。近者与神缘尽。得自由。遍求白氏子后身。到此乃知为李立。遂与偿夙契。怜其苦贫。是以赒给之尔。宋曰、汝所与物。得非窃取乎。曰、非也。皆取诸豪贵家有余者。宋曰、汝可速去。勿复顾恋。恐诒后患。吾当移文东岳。令汝受生。女唯唯、拜谢而退。后果不复见。立贫如初。右二事皆童敏德藻之说
　　
　　夷坚丁志卷第十九十五事
　　
　　留怙香囊
　　衢人留怙彦强、年二十余。进士及第。调官归乡。常独处一室。其地滨水。水次皆芰荷。景趣奇迥。忽若有所遇。家人莫得而知也。第怪其入室即扃户。非温凊与宾客至。辄不出。人窃疑之而不可问。后因易衣浣濯。家人得珠囊于带间。皆北珠结成。而极圆莹粲洁。非世能有。所串银线。柔软光好。不可名状。囊中香气又特异。持以叩所自来。不肯言。伺间密听之。时闻弈棋下子声。遂作计启关。掩其不备。乃一美妇人对局。见外人至。急趋入屏后。就视之、无所睹。父兄意其鬼鬼。深以为忧。呼方士巫者、治禜百方。终不验。而怙颜充壮。了不类困于异物者。及将赴官。始绝不至。所存珠佩。其父遣掷弃海中。怙生平康宁无疾。至老嗜欲不衰。年八十余。尚有少妾十辈。官至中大夫。年几九十。晚年、人问昔所遇。曰、水仙也。当时失不询名氏。无得而传。盖得养生之术于彼云。其曾孙清卿说
　　
　　英华诗词
　　缙云英华事、前志屡书。然未尝闻其能诗词也。今得两篇。其诗云、夜雨连空歇晓晴。前山重染一回青。林梢日暖禽声滑。苦动春心不忍听。其惜春词云、东风忽起黄昏雨。红紫飘残香满路。凭阑空有惜春心。浓绿满枝无处诉。春光背我堂堂去。纵有黄金难买住。欲将春去问残花。花亦不言春已暮。殊有情致。故或者又以为神云。公安尉蔡聪发说
　　
　　黄州野人
　　黄州麻城县境有泰陂山。邵武人黄志从居之。其地多茂林绝麓。黄常自种蓺其间。百果粟豆成实。每苦为物所窃食。密伺之。见如人而毛者。搏之则逝。追之不及。百计罗络。因结绳置垅间而获焉。初不甚了了。养之数日。始能言。乃实人也。云、我某村陈氏子。年四十余。靖康之难。全家死于兵。身独得脱。窜伏山间。山有高嵓。可扳援藤萝而上。上有草如毯可覆。饥餐草实木叶。渴匊涧泉饮之。久而惯习。遍体生毛。亦无疾痛。忘其去家而居深山也。且敏捷如猿猱。黄与之食。又强使受室。久之肤毛皆脱。不复轻趫。人皆以为若复纵之还山。或可不死。使之饮食耆欲为可惜。黄不从。时童邦直为郡守。外孙王仲共垂侍行。见其事。为作野人记、并诗云。
　　
　　史言命术
　　王垂仲共、南城人。绍兴乙丑赴省试。闻术士史言方有声。往谒之。史问知乡里。曰、旦者仙郡李鼎、周楠、余去病、石仲堪、四先辈来问命。言独不取石君。余皆当高过。又询所业经。曰、习易、史曰、适南剑邓暐先辈。亦云治易。此人今年当擢第。语罢。始推王五行。曰、毋讳吾说。君非但今兹不利。后举亦不得乡荐。岁在庚午当再举。辛未必成就也。王不乐而退。已而六人得失皆验。所谈王后来事。的的不差。既廷对。又与同年乡人江秉钧往谒。史已不忆前事。独云、二君复何问。岂非欲知高下耶。然科级皆不高。王君尚可居黄甲。更有一说。江君生乙巳。带格角杀。必过房义养者。二人相顾叹异。盖江本甘氏子。来为江翁后云。暨唱名。王第四甲。江末等。史生之精妙如此。右一事皆王仲共说
　　
　　玉女喜神术
　　邵武人黄通判。自太平州秩满。寓居句容县僧寺。寺与茅山接。一女未出适。辄有孕。父母疑与人为奸。然女常日不出。亦无男子往来其家者。密诘之。女泣曰、儿实非有遇。但每睡时。似梦非梦。必为一道士迎置静室中。邀与饮宴。且行房室之事。以至有身。久负羞恨而不敢言也。父意茅山方士所为。乃托故具斋。悉集十里内道流。使女自帷中窥之。果某观中道士。颀然秀整。类有道者。擒问之具伏。遂缚致于县。县令考其迹状。曰、某所行盖玉女喜神术也。命加械杻。囚诸狱。道士高吟数语。未绝声。黑雾四塞。对面不相睹。少顷雾散。唯五木狼藉于地。道士不见矣。饶文□□
　　
　　盱江丁僧
　　绍兴初、盱江城北十五里间。黄氏客邸。有僧过其家。体貌轩昂。云俗姓丁。留数日。白主人日入城中行乞。夜即还。凡数月。所得钱物。亦分以与黄。黄异待之。相处益久。出入无所疑。间遂挑其妻。妻年尚少。有容质。既喜僧姿相。又以数得财故。心许而佯拒之。迨闇排僧闼而入。房内无灯。而自然光明。僧衣金栏袈裟。坐壁间青莲华上。类世所画佛菩萨然。妻惊慕作礼。僧遽跃下。语之曰、吾非世人。将度汝。汝勿泄。即留与乱。自是每夫出必往。浸久。黄知而诘之。不敢隐。尽以直告。黄怒。设计将捕治。托故出宿密反。人定后。妻又诣僧。摘语之曰。我夫欲捉汝。为之奈何。僧曰、汝无忧。阖户就寝。黄伏户外侧听。愈怒。欲入而不可。但呼骂之。初亦相应答。己则其声渐远。俄寂然无闻。坏壁入。爇火照之。室已虚矣。四壁枵如。僧与妻及器物了不一存。而牕壁牖户。无少损处。呼集邻里。追寻到明。窅无音迹。竟莫知所向。建昌崇真隐士黄彦中说
　　
　　江南木客
　　大江以南地多山。而俗禨鬼。其神怪甚佹异。多依岩石树木为丛祠。村村有之。二浙江东曰五通。江西闽中曰木下三郎。又曰木客。一足者曰独脚五通。名虽不同。其实则一。考之传记。所谓林石之怪夔罔两及山[犭巢]是也。李善注东京赋云、野仲游光。兄弟八人。常在人间作怪害。皆是物云。变幻妖惑。大抵与北方狐魅相似。或能使人乍富。故小人好之。致奉事以祈无妄之福。若微忤其意。则又移夺而之他。遇盛夏、多贩易材木于江湖间。隐见不常。人绝畏惧。至不敢斥言。祀赛惟谨。尤喜淫。或为士大夫美男子。或随人心所喜慕而化形。或止见本形。至者如猴猱、如尨。如虾蟆。体相不一。皆趫捷劲健。冷若冰铁。阳道壮伟。妇女遭之者。率厌苦不堪。羸悴无色。精神奄然。有转而为巫者。人指以为仙。谓逢忤而病者为仙病。又有三五日至旬月。僵卧不起。如死而复苏者。自言身在华屋洞户。与贵人欢狎。亦有摄藏挟去、累日方出者。亦有相遇。即发狂易、性理乖乱、不可疗者。所淫据者、非皆好女子。神言宿契当尔。不然。不得近也。交际讫事。遗精如墨水。多感孕成胎。怪媚百端。今纪十余事于此。建昌军城西北隅兵马监押廨。本吏人曹氏居室。籍入于官。屋后有小祠。来者多为所扰。赵宥之之女已嫁。与夫侍父行。为所迷。至白昼出与接。不见其形。但闻女悲泣呻吟。手足挠乱。叫言人来逼己。去而视之。遗沥正黑。浃液衣被中。女竟死。赵不讷妾、年可三十许。有姿态。尝奏溷欲起。髻忽为横木所串。阁于屋梁上。绝叫求救。人为解免。便得病。才数日死。南城尉耿弁妻吴。有祟孕。临蓐痛不可忍。呼僧诵孔雀咒。吞符乃下鬼雏。遍体皆毛。陈氏女未嫁而孕。既嫁。产肉块如紫帛包裹衣物者。畏而瘗之。女亦死。龚氏妻生子。形如人而绝丑恶。洎长不畏寒暑。霜天能溪浴。翁一八郎妻虞年少。干道癸巳、遇男子每夕来同宿。夫元不知。虽在房常掷置地上。或户外。初亦罔觉。但睡醒则不在床。虞孕三年。至淳熙乙未秋。产块如斗大。弃之溪流。寻亦死。饶氏妇王、在家为女时。已有感。既嫁亦来。遂见形。颜色秀丽如妇人。鲜衣华饰。与人语笑。外客至、则相与饤饾蔬果。若家人然。少拂之。即掷沙砾。作风火。置人矢牛粪于饮食中。莫不慑畏。后遣归其父母家。祸乃息。王不知所终。李一妻黄、刘十八妻周。生子如猪豚。毛甚长。堕地能跳踯。一死。一失所在。黄氏妻是夜遇物如蟆而长大。逼与交孕。过期乃生。得一青物类其父。胡氏妻黄孕不产。占之。巫云、已在云头上受喜。神欲迎之。不可为也。果死。新城县中田村民李氏妾生子。躯干矬小。面目睢盱如猴。手足指仅寸。不类人。三弟皆然。今五六十岁。南丰县京源村民丘氏妻孕十年。儿时时腹中作声。母欲出门。胎必腾踏。痛至彻心。不出方止。后产一赤猴。色如血。弃之野。母幸独存。宜黄县下潦村民袁氏女。汲水门外井中。为大蛇缴绕仆地。遂与接。束之困急。女号啼宛转。家人惊扰召巫。巫云、是木客所为。不可杀。久当自去。薄暮乃解。舁女归。色萎如蜡。病逾月乃瘳。颜状终不复旧。成痴人矣。
　　
　　鬼卒渡溪
　　绍兴癸□新城县村渡。月明中。渔人系舟将归。闻隔岸人唤船欲渡。就之。则皆文身荷兵刃者二十余辈。意其寨卒也。不暇问而载之。既济。探囊予钱。登岸谢别而去。平时兵卒经过。未尝有也。渔人既喜且讶。明日视其钱。皆纸也。始悟其鬼。邓慥说
　　
　　龙门山
　　南城县东百余里龙门山。山颠有寺。幽僻孤寂。人迹罕至。独一僧居焉。客僧过之。留宿他室。与主僧房相去差远。既寝。闻户外人呼声惊怪。不敢起。须臾门轧然自开。客悸甚。不敢喘息。急下床欲走。门已为巨石所塞矣。大呼移时。主僧始应。甫问答间。石忽不见。而门开如初。客不复能寐。往即主僧宿焉。且询其怪。曰、山鬼所为也。前后见此事甚众。但不能相犯云。邑士邓慥说
　　
　　郴卒唐颠
　　南城邓某、宣和五年。为郴州户曹掾。时牢卒唐胜。出处诡异。语默不常。若病风狂者。人目之为唐颠。有母无妻子。尝以过逃去。久乃从苏仙山白鹿洞中出。言洞中大有佳境。山川邑屋。别一人间也。或问尔何不遂留。曰、老母在。安可不归。异时去未为晚。细扣之、则不答。喜饮酒。常以马通及蛇置于怀。诣人索酒。若呼与之酒。虽副以粪秽。亦不拒。尝携毒虺来掾厅。掾呼至庭下。酌大白饮之。唐欣然一吸而尽。取虺啮食。留其半。曰、姑藏之以俟晚饮。每醉后。辄坦其腹。使人以铁椎撞之。如击木石。颜色略不变。后不知所终。掾之孙植说
　　
　　复塘龙珠
　　豫章武宁县复塘村。干道己丑岁七月二十一日、白昼雷雨大作。数牧童放牛垅上。见西北方电光中。二龙斗良久。东南震霆数声起。逐退之。二龙奔逃。坠一物于半空中。大如车轮。上下凡数十而不止。少顷、红霞白云。盘旋围绕。竟不得上。遂堕田间。其光渐微。仅若凫卵大。圆明如珠。众童竞取之。二樵者见其争不已。为击以斧。欲碎而分之。极力不少伤。相近富人余氏、闻之来观。见光采异常。知其龙珠也。易以数十钱。映空而视。中有仙女焉。遂为所得。府帅吴明可芾给事。闻而访之。余氏以伪珠塞命。吴亦不复取。自此后邑境连年水灾。继以荒旱。莫眹其故也。
　　
　　建昌犀石
　　建昌县富民有不肖子。常亡赖。纵饮。因大醉卧路旁。既醒。见一石如碗大。巉嵓可爱。日光射其中。有物焉。审视之。则犀牛也。不甚以为贵。持往江州。德安潘氏者奇之。饷钱十万。取其石。后其父闻而索之。巳无及矣。时干道五年八月也。
　　
　　陈氏妻
　　新淦民陈氏、所居在修德乡之郭下里。隆兴初元。妻为物所魅。经数年。百方禳逐弗効。夫问之。汝常日所见几何人。厥状何如。妻曰、先有白衣人强我同寝。我每绩麻时。老妪必来伴绩。仍携两童为执爨。无日不然。姑亦苦之。谓妇曰、若至当报我。妇奉教。会妪入室。走白姑。姑挟刃径往褰帐。妪正理麻。即斫之。妪示以囊金。曰、所为来欲富汝家。安得杀我。姑遂止。转眼间已灭不见。陈曰、妖易治尔。磨刀授妻曰、白衣至。便斫之。妻如言。举刃中肩。怪走而妪至焉。曰、郎与若相处许久。今乃谋杀之。何无人情如此。使在家受尽楚痛。展转不能。亦不恨汝。令我来觅药。妻不应。刀犹在手。伺隙剚其胁。妪奔大山。风掀裙起。狐尾露焉。俄两女童哭而至。曰、汝已伤我郎君。又伤我婆婆。可谓无义。妻连斫之。皆化为石。自是绝不来。
　　
　　谢生灵柑
　　温州民谢生母老病不肯服药。以夏月思生柑。不啻饥渴。谢生抟手无策。家有小园种此果。乃夜拜树下。膝为之穿裂。诘旦、已累累结丹实数颗。跪摘以奉母。食之痼疾遂瘳。闻者传为孝感。远近士大夫争赋诗词。歌诵其美。目曰灵柑诗轴。郡守王溉巽泽。诒书它邦。夸广其事。惜不上诸朝。揭之史策。使继姜诗孟宗之芳尘。以示不朽。时淳熙十四年也。
　　
　　许德和麦
　　乐平明口人许德和。闻城下米麦价高。令干仆董德、押一船出粜。既至而价复增。德用沙砾拌和。以与人。每一石又赢五升。不数日货尽。载钱回。甫及家。天气正好晴。或变阴暗。雷风掀其身于田畈间。即时震死。
　　
　　夷坚丁志卷第二十十五事
　　
　　郎岩妻
　　临川画工黄生。旅游如广昌。至秩巴寨。卒长郎岩馆之。中夕。一妇人出灯下。颇可悦。乘醉挑之。欣然相就。询其谁家人。曰、主家妇也。自是每夕至。黄或窘索。必窃资给之。留连半年。渐奄奄病悴。岩问之、不肯言。初岩尝与倡匿。妻不胜忿妒。自经死于房。虽葬。犹数为影响。虚其室。莫敢居。而黄居之。岩意其鬼也。告之故。始以实言。岩向空中唾骂之。徙黄出寓旅舍。是夕复来。黄方谋畏避。妇曰、无用避我。我岂忍害子。子虽遁我亦来。黄不得已。留与宿。益久。黄终虑其害己。驰还乡。中途憩泊。纳凉桑下。妇又至。曰、是贼太无情。相与好合许时。无一分顾恋意。忍弃我邪。宜速反。黄不敢答。但冥心祷天地。默诵经。妇忽长吁曰、此我过也。初不合迷谬。至逢今日。没前程畜产。何足慕。我独不能别择偶乎。遂去。其怪始绝。
　　
　　黄资深
　　黄资深秀才。广昌人。馆于乡里王氏。去主家百步许。有妇人自言主家女来与乱。既久。遂病瘵。主人疑焉。子弟于薄暮见牡狗衔酒器。人立而扣馆门。匿迹窥之。黄启户延入。俄闻饮食语笑声。亦未敢呼问。明日、密询之。讳拒甚力。是日且晚。狗趋屋后山间。久不返。子弟随观其所为。乃入破冢中。戴髑髅而出。急逐之。弃而走。追击以杖。杀而曳归。剖其腹似有孕。一物如皮球。膜里皆精液。疑结如乳。即煮熟之。加盐酰。托为野物以啖黄。妇人遂不至。黄他日始知其详。大惊愧。然所患瘵疾亦愈。广昌黄襄说
　　
　　蛇妖
　　蛇最能为妖。化形魅人。传记多载。亦有真形亲与妇女交会者。南城县东五十里大竹村。建炎间、民家少妇因归宁。行两山间。闻林中有声。回顾、见大蛇在后。妇惊走。蛇昂首张口。疾追及。绕而淫之。妇宛转不得脱。叫呼求救。见者奔告其家。邻里皆来赴。莫能措手。尽夜至旦乃去。又壕口宝慈观侧田家胡氏妇。年少白晰。春月饷田。去家数里。负担行山麓。过丛薄中。蛇追之。妇弃担走。未百步。惊颤而仆。为所及。以身匝绕。举尾褰裳。其捷如手。裳皆破裂。淫接甚久。其夫讶饷不至。归就食。至则见之。愤恚不知所出。呼数十人持杖来救。蛇对众举首怒目。呀口吐气。蓬勃如烟。众股栗莫敢前。但熟视远伺而已。数日乃去。妇困卧不能起。形肿腹胀。津沫狼藉。舁归下五色汁斗余。病逾年色如蜡。宜黄县富家居近山。女刺绣开牕。每见一蛇相顾。咽间有声鸣其傍。伺左右无人。疾走入室。径就女为淫。时时以吻接女口。又引首搭肩上。如并头状。女啼呼宛转不忍闻。家人环视。欲杀蛇。恐并及女。交讫乃去。遂妊娠。十月产蜿蜒数十。南丰县叶落坑绍兴丁丑岁、董氏妇夏日浴溪中。遇黑衣男子与野合。又同归舍。坐卧房内。家人但见长黑蛇。亦不敢杀。七日而后去。妇盖不知为异物也。此四女妇皆存。士人傅合宝慈道士黄师肇说  
　　
　　二狗怪
　　临川县曹舍村吴氏女。未嫁而孕。父母责之。女云、每夕黄昏后。有黄衣人逾墙推户入。强我与交。因遂感孕。家人密伺之。果如女言。将入、迎摏以刃。即死。取火照视。乃邻家老黄狗也。以药去其胎。得异雏焉。南城竹油村田家尝失少妇。寻捕无迹。半月而后归。云、为乌衣官人迎入山。处大屋下。饮宴相欢。不知何人也。自是常常去之。或至旬日。家人以为山鬼。率邻里壮男子。深入探逐。正见大石穴如屋。黑狗抱妇酣寝。不虞人至。无复能化形。遂击杀之。以妇归。
　　
　　红叶入怀
　　抚州金溪士人蓝献卿妻。颇有姿貌。与夫妇宁母家。肩舆行。涂中风雨暴作。空中飘红叶。冉冉入怀。鲜红可爱。抚玩不舍。至夜。恍惚间有人登床与接。及明告其夫。俄得狂疾。言语错乱。被发裸跣不可制。蓝大以为挠。医巫无所施其伎。了不知何物为妖也。朱极说
　　
　　杨氏灶神
　　南城杨氏家颇富。长子不肖。父逐之。天寒无所向。入所贮牛屋中。藉草而寝。霜重月明。寒不得寐。忽一虎跃而来。翼从数鬼。皆伥也。直趋屋所。取草鼓舞为戏。子不敢喘。俄黑云劲风。咫尺翳暝。虎若被物逐。仓黄走。众伥亦散。既神人传呼而至。命唤土地神。老叟出拜。神人责之曰、汝受杨氏祭祀有年矣。公纵虎为暴。郎君几为所食。致烦吾出神兵驱之。汝可谓不职矣。吾乃其家灶君司命也。汝识乎。土地谢罪而退。明日起视。外有虎迹。草皆散掷地上。后其父怒解。子得归。具言之。由是事灶益谨。县士罗大临说
　　
　　姚师文
　　姚师文、南城人。建炎初登第。得宜春尉以死。家之田园。先以岁饥速售。产去而税存。妻弱子幼。莫知买者主名。阅十余年。负官物至多。邑令李鼎治逋峻。系姚子于狱累月。会岁尽。鼎怜其实穷。使召保任。立期暂归。子至家。除夜无以享。独持饭一器祀其父。告以久囚不能输税之故。哀号不已。屋上忽有人呼小名。惊视之。父衣公服立。索纸墨笔砚。子欲梯而上。止之曰、幽明异涂。不宜相近。第置四物檐间可也。子退。忍泪屏息遥望之。姚稍步及檐坐。就膝书满纸掷下。俯拾之际。父遂不见。新岁持死父书至邑。邑宰读所书。某田归某家。税当若干。逮逋人至。皆骇异承伏。子乃得免。子妇之父董在临川。素相善。亦往访之。空中揖语。相劳如平生。且请具酒席。□□而不见形。董曰、以何礼为席。曰、与生人等耳。董如言。相对尽敬。不敢少慢。又语及教子。为出论题。说题意主张有条理。罢酒。始辞去。仍嘱善护其子。自此寂然。(原阙十二行)
　　
　　徐以清缺
　　内文缺
　　朱承议
　　南丰朱氏之祖轼、字器之。就馆于村墅。尝告归邑居。中道如厕。见一农夫自缢。而气未绝。急呼傍近人。共救解之。既得活。询其故。曰、负租坐系负不能输。虽幸责任给限。竟无以自脱。至于就死。岂他所欲哉。问所负几何。曰、得数千钱便了。特无所从出。朱随身赍挟。谨有此数。悉与之。不告姓名而行。岁夕无以祭神。亦不悔也。后以累举恩。至承议郎。生五子。京至国子司业。彦终待制。褒为郎官。襄至郡守。皆知名当世。朱公清健康宁。及见诸子达官。享甘旨。年八十有余乃卒。里中人至今能言之。
　　
　　巴山蛇
　　崇仁县农家子妇颇少艾。因往屋后暴衣不还。求之邻里、及其父母家。皆不见。遂诣县告。县为下里正。揭赏搜捕。阅半月弗得。其家在巴山下十里。山绝高峻。樵者负薪扫。至半岭。望绝壁嵓崖间若皂衣人拥抱妇人坐者疑此是也。置薪于地。寻磴道攀援而上稍近。两人俱入穴中。穴深不可测。樵归报厥夫。意为恶子窃负而逃者。时日已夕。不克往。至明、家人率樵至其处。侦视莫敢入。或云、穴深且暗、非人能处。殆妖魅所为。宜委诸巫觋。闻乐安詹生、素善术。亟招致之。詹被发衔刀。禹步作法。先掷布巾入。须臾青气一道如烟。吹巾出。又脱冠服掷下。亦为气所却。詹不得已。倮身持刀。跃而下。穴广袲如数间屋。盘石如床。妇人仰卧。大蛇缠其身。奋起欲斗。詹挥刀排堕床下。挟妇人相继跃出。妇色黄如栀。瞑目垂死。詹为毒氛熏触。困卧久乃苏。含水噀妇。妇即活。归之明日。始能言。云、初暴衣时。为皂袍人隔篱相诱。不觉与俱行。亦不知登山履危。但在高堂华屋内。与共寝处。饥则不物如饧与我食。食已即饱。心常迷蒙。殊不悟其为异类也。乡入共请詹尽蛇命。詹曰、吾只能禁使勿出。不能杀也。乃施符穴口镇之。自是亦绝。
　　
　　兴国道人
　　刘大夫子昂。为赣州兴国宰。一子年十七八岁。尝出书馆中。见醉人酣寝于阶下。令掖出、则常日在市货药道人也。明日复然。疑其异人。命扶入斋舍。揖使坐。焚香作礼。道人曰、郎年少。拜我何为。且何所求也。刘曰、某观先生必非寻常人。愿求秘术尔。道人笑探布囊。取文字三卷。缄其二。皆长二寸许。仅如指大。坚紧若木石。悉以授之。戒曰、谨守护。勿遗失。勿泄于人。先取不封一卷敬行之。余以次启视。书尽则事成矣。丁宁反复。乃去。刘大喜。退发其书。皆符箓咒术也。依法稍行之。无不立验。咒一枣置水缸中。试饮病者。无新故癃笃辄愈。请水者云集。父闻之。大以为忧。询小吏得其实。索书欲观。子不敢隐。取以示。即命焚之。火毕。室有声如雷。少顷神将数辈。如世所绘六丁力士者。涕泣辞诀。谓子昂曰、明府误矣。贤子当积功行而得道。今乃如此。何不祥甚邪。岂惟不得道。将致祸。某年受大难。不可禳也。言讫、隐不见。及期、子果死。
　　
　　陈磨镜
　　衡州陈道人。以磨镜为业。中年忽盲。但日凭妻肩。行于市。尝到衡山。觉有拊其背。曰、陈翁明旦出郭相寻。无失约。明将往。妻止之。曰、蛮寇方扰。安抚李尚书、以重赏募级。或有杀平人以应令。汝设遭此。奈何。遂已。明日、复遇之。约如初。且责其失信。陈语其故。曰、明日但出。无害也。乃如之。至则一道人。携陈手行官道上。诣粉墙后。附耳语。俄倾别去。不知所言何事也。自是陈不复出。独令妻自行磨镜以取给。而闭户端坐。过百日。双目了然。复明。颜色润泽如少年时。颇能谈人未来事。至今犹往来湖湘间。右二事余翼说
　　
　　乌山媪
　　新建乌山村、干道辛卯岁。邑境饥疫。有田家十余口尽死。唯老妪与小孙在。未几、妪亦死。孙力疾出。哀祈邻里。丐掩葬。皆畏病染。不肯往。越五日、妪手足微动。俄体暖目开、遂复活。孙掖起坐。问之。曰、数日何所往。若外人肯相助。则入土矣。幸而不至。岂非天乎。妪曰、我了不觉知。但见人唤我去。仍担我破笼。随行到桥边。一人自桥而下。令留住行李。使行桥上。顾来者纷纷。在泥在水。举足如陷。不暇问。前诣官府。朱扉洞开。门内朱紫衣冠。缁黄男女。被驱逐甚众。路逢县中旧识吏。问是何处。吏曰、非汝所知。汝不合来。此皆是劫会中人。五百年当一小劫。吾掌绫绢纸三等簿。纸簿勾已尽。绢簿亦勾半。汝系簿内人。然未当至。宜急回。使人引出复过桥。守者举手加额曰、还尔笼。尔有善心。脱此劫会。吾为尔喜。今速归救尔屋宅。遂失脚堕桥下。乃苏。齐彻说
　　
　　陈巫女
　　南城士人于仲德。为子斫纳归陈氏。陈世为巫。女在家时。尝许以事神。既嫁。神日日来惑蛊之。每至。必一犬踔跃前导。陈则盛饰入室以须。众皆见犬不见人。逾时始去。于氏以为挠。召道士奏章告天。陈稍苏。自言比苦心志罔罔。不忆人事。唯觉在朱门洞户宫室之中。服饰供帐。华丽焕好。一美男子如贵人。相与燕处。如是甚久。其母忽怒。呼谓子曰、不合留妇人于此。今上天有命。汝将奈何。盍以平日所积钱。为自脱计。子亦甚惧。遽云急遣归。自尔复常。于氏父子计以妇本巫家。故为神所扰。不若及其无恙时。善遣之。遂令归父母家。竟复使为巫。王三锡说
　　
　　雪中鬼迹
　　绍兴庚午岁十一月。建昌新城县永安村。风雪大作。半夜、村中闻数百千人行声。或语或笑。或歌或哭。杂扰匆遽。不甚明了。莫不骇怪。而凝寒阴翳。咫尺莫辨。有胆者开门谛视。略无所睹。明旦雪深尺余。雪中迹如兵马所经。人畜鸟兽之踪相半。或流血污染。如此几十许里。入深山乃绝。自十八卷至此。除路当可一事外。皆建昌士人邓植端若转为予言。
　　
　　
