花月尺牍　虞山徐枕亚著

卷一
初遇园中致书寄慕
　　女士青睐：
　　东邻宋玉，不窥园者经年矣。春色恼人，欲眠不得，而洋场十里，尽是尘嚣，选胜探幽，何处得少佳趣。行行且止，步入公园，门前车马纷驰，不过成一哄之市而已。蜿蜒循径，绣草若茵，一片樱花，睨人欲笑。初以为画廊新柳，必有丽人点缀其间。羯鼓一声，万花齐放，未尝不一饱眼福也。无如俗粉庸脂，但工涂抹，弄姿搔首，顾影自怜。听杜宇啼声，已催我不如归去矣。不图荼靡架下，一瞥惊鸿，岂许飞琼天风吹下耶；抑宓妃洛水，欲博陈思一赋耶？微论盛鬋丰容，非时下妆束所能及，即衣香鬓影，姗姗其来，而欲不拜倒石榴裙下，得乎？
　　窃思仆翩翩之少年也，椿荫早凋，终鲜兄弟，虽未敢颉颃朱顿，富甲一乡，而尔宅尔田，燕诒犹昔。所以落落寡偶者，深恐为蜂媒蝶，使所欺耳。然而鲽鲽鹣鹣，有美必合；弱冠毕业以后，伏居家衖，即欲物色佳人。不然，岂有不乘长风破万里浪，求学于扶桑三岛哉。日复一日，正在自悔蹉跎，天假之缘，得诸邂逅。匆匆返舍，大有积思成悔之感。继如女士亦清门望族，夙以不栉进士自命。尊甫一乡祭酒，尤爱掌珠，择婿之苛，逾笄未字，而闺仪家法，足式晚近浇薄之所为。仆何人斯，敢陈家世，然而九回肠转，一点心通，回首旧游，芳容如在。诵周南首章，不能忘关雎河洲之兴也，鳞鸿有便，先致掌拳。诸惟珍摄，不尽欲者。某启。

致复书谢
　　先生文几：
　　咳唾珠玉，吹落九天；薇盥再三，琅琅成诵。抑何相忆之深，而相誉之过耶？幼受姆训，不离中阈；曹诫刘传，深所服膺。徒以时势所趋，不得不出就外傅。在校四载，未尝一越雷池，惟是星昴房虚，偶焉归省。然其时发才覆额耳。笄总以后，仍事女红。即或长昼，无聊读书自遣，从小愿以闺中笔墨，流播人间。况复春蚓秋蛇，徒遭齿冷。诗不如谢道蕴，书不如卫夫人，何必刻画无盐，唐突西子，增此丑态乎？
　　园中之遇，本非意料，烟云过眼，往事成尘。儿女于情，甚非待字者所宜解。来书惓倦，若以藐姑仙子重到人间者．不知伊听雎鸣，我惊厐吠，人如陌路，何必通辞。然而先为一面之缘，继有尺书之费，如怨如慕，如泣如诉，此心耿耿，虽欲辍笔，而不能矣。
　　丈夫志在四方，蓬矢桑弧，正宜出为国用，灵护未暮，菽水不虞，分寸光阴，无竭虚掷。揆诸先生，窃所不取。果能鲲游鹏奋，下窥鳞翼，俾知少年白袷，亦能腾赶名场。岂必如潘安辈之以掷果盈车为乐哉？瓜田李下，应避嫌疑；人之为言，岂曰不畏。既荷知我，尤当谅我。以后毋以锦笺相饷，恐杯蛇之变，起诸家庭，即先生亦遭蝇玷也。匆匆奉答，言尽于斯，诸希雅照。某谨复。

直接求婚书
　　女士妆次：
　　木瓜之报，竟获琼环，蕙质兰心，跃然纸上。岂三生石上，果有前缘耶？仆岂不知祖生远去，先我著鞭；年矢催人，不堪回首。然北堂将老，谁作羹汤；中馈之虚，无不枨触。但冀鸳盟一订，即可以千金治装。鐏李夭桃，肃雍下嫁，不妨待诸三五载后也。
　　自际佳遇，并辱良箴。期望之情，溢于言表。仆益不敢以俳词绮语贡诸女士之前矣。辗转反则，一筹莫展，不获已商诸某媪，迳造尊潭。幸尊甫谊笃梓桑，不我遗弃。诚如赵秋舲所谓寅时卯时甲时酉时，把笔尖儿端写年庚字者。红丝之系，此即滥觞。虽乡谊朱陈．人家王谢，不至别起波澜，而纳采加笄，似非旦夕间所能藏事。银河牛女，一水盈盈，殊令人秋波盼断也。况仆之敬慕女士，何必非礼相干，赠芍采兰，同游溱洧，不特为大雅所不取．抑亦非君子所乐闻。至于申以盟誓，重以婚姻，不揣蒹葭，妄思倚玉。未识女季布，肯千金一诺否。有家有室，古训昭然，女士通人，度不作世俗腼腆态。黄姑聘钱，云英玉杵，果能如愿，仆何敢靳！否则“爱而不见，搔首踟蹰”，有索我枯鱼之肆而己。乘某媪之便，特致近状。并嘱某媪以答书为信，吮毫研墨，心如辘轳，尚乞爱鉴。某启。

某女士拒婚
　　先生复鉴：
　　某媪出一椾，并絮絮述尊嘱。窃不敢怨君以不入耳之言来相动勉也。深闺弱质，驰逐于热恼场中，雾鬓风鬟，惹人指点，自问已窬闲矣。猥以一念怜才，互通缣索．以至龙钟老妪自炫良媒。岂为先生作传书鸽耶，抑先生借为吉士之诱耶？
　　父母之命，媒妁之言，先生学于古训，当所热闻；况已致冰言，并传庚帖，结褵与否，自有主持。且先生亦非无母夫人者，不告之娶，敢曰行权？深恐佻达之为，徒与城阙子衿分谤耳。若其一再不释，要我盟言，惟有诉诸严亲，拚受重罚。于先生则画虎不成，毋乃类狗乎。某妪急欲返命，匆促泚笔。用代投梭。某复。

再致女士求婚
　　女士知己：
　　仆固可怜人也，沉腰渐瘦，潘鬓欲雕，已日与茶窖药炉为伍矣。在女士怀清履洁，以礼自持，仆不惟不怨之，且钦之、重之。而仆则如已眠之蚕，作茧自缚，梦魂所扰，辄作呓言；角枕锦衾，依然独旦。
　　老母多方料量，商及亲知，有谓宜执柯求妇者，有谓宜量珠买妾者，偶相询问．辄以病起为辞。孰知咫尺蓝桥，仆固有意中人在耶。
　　仆之恋恋于女士者，非有他也。欧风东渐，醉心自由。略解之无，即以女相如作饵。乘车并辔，列席牵裾，曾几何时，得新弃旧，仆亦数见不鲜矣。若其矫枉过正，以为礼失求野，虽酒食蚕织，不改故俗，而一丁不识，谚云无才是福，亦非偶也。女士惊才绝艳，独出冠时．而贞静幽闲，不愆四德，实可遇而不可求者。此其一。
　　老母年将五十矣，操持家政，仅恃一人。仆素阔疏，罔知会计，内而婢媪，外而纪纲。从未有向仆来告者。且仆有志于远游也久矣。太史公历名山大川归，乃作史记，其文章遂得不朽，况今瀛洲四达，任我往还；契合学人观摩名胜，亦吾辈所不可缓者。苟无嘉耦．代尽子职．奚以自解耶？士女蘋蘩井臼，靡事不谙，姑妇谈棋，自成乐趣，而游子始无内顾矣。此又其一。
　　然某媪作合之始，尊甫果不为首肯，仆亦未敢喋喋也。风流名字．写一红笺，赵璧之珍．至今尚在。或者东床坦腹，竟许右军，其迟迟不肯发表者，未始非以敦品励学相期望耳。女士夙承家学，善体亲心，当迨吉之期，殆不至有标梅之感欤。此又其一。
　　以上三端，乃倾胸鬲。铜琶铁板，不复作细响铮铮。哀而许之，实拜大德。不然，有化为蝴蝶，嗅甜香于绣裙边而已。吾亲吾身，遑复计及。篝灯午夜．悲从中来，病腕阑珊，字随泪进。生之死之，惟女士所命。某启。

某女士慰病略表允意书
　　先生病榻：
　　梅雨经旬，轻寒未己。闺中岑寂，亦几停针罢绣矣。惠教一一，使读者亦泪涔涔下。然仍不愿以传言青鸟，来进不根之谈也。自维一弱女子耳，雅鬟龙媪，行必相随，爱月惜花，尚以起早眠迟为戒。老亲呵护，慎重相攸，岂不欲得玉貌韶年，为作怜香之伴哉。尊府一节．与家慈亦绸缪者再。徒以未瞻丰采，遂致迟迟。初不料先生之身，因此而病；先生之病，因此而深也。君有三端，侬有三约，衡情酌理，并非强人所难，惟先生图之。
　　夫野田蔓草，自可不为，况在先生。即使剧馆比肩，酒楼促膝，移人之俗，侬实未敢雷同。约一。
　　至于一曲一绫，才人豪举，侬未遑责也。窃恐远游汗漫，不问家山，雁杳鱼沉，别营金室。诵“但见新人笑，不闻旧人哭”之句，未尝不废书三叹矣。信誓旦旦，无间始终。约二。
　　使君无妇，罗敷无夫，以礼自持，以情自遣，容方诟为越范者，倘竟“鼓钟于宫，声闻于外”，里邻戚党，吠影吠声，则惟口兴戎，皆先生自职其咎耳。“摩兜坚慎莫言”，识之识之。约三。
　　先生若能固约，侬当守季隗就木之志，誓共姜泛舟之心，他如六甲，援有成例。重轻缓急，权在老亲。侬惟一瓣心香，默祝先生努力加餐而已。凉暖不时，珍重珍重。伫问大好。某再启。

赠照片与说部致女士书
　　吾爱心照：
　　所托三约，字字从肺腑中流出，谨拜命矣。相思刻骨，得此霍然。但恨无术风，不能坐双仔之楼，一吐胸中块垒耳。楼纪蕉绿，点缀晴窗，每展报书，如亲乡泽。回环雒诵，转觉锦心绣口，绝世聪明，弄玉吹箫，来归秦史，彩鸾写韵，果嫁又箫。仆无此清才，有此艳福。不识几生修到也。
　　病余多暇，尚未涂乙丹黄。惟说部之书，近年几至充栋，梢加涉猎，殊逊古人。情致不如《石头记》而媟黩过之；笔意不如《西厢记》而荒诞过之。甚或托言译本，极肆描摹；赠答之词，等于郑卫。仆不愿自亵，更何忍亵女士．惟梦回《金屋》魂写《玉梨》，悱恻缠绵，合称香艳。即置之湘帘棐几间，与名花倾国，带笑同看，亦一兰闺韵事也。敬陈左右，弗嫌唐突。摄影一片，犹是春间故物，修眉丰辅，玉立亭亭，不识公园邂逅时，与此画中人相印否。一别以后，遽染微疴．消瘦形骸，那堪对镜。然画楼绣阁，夫几神驰，藉此区区，聊为伴侣。吾爱或不遄弃乎。金钗钿合，且待后盟，聊以媵函，敬希莞纳。某再拜。

女士答谢书
　　吾友爱鉴：
　　某媪携来赐件，画图省识，笑对春风，纨扇轻衫，雅称璧人之目。已与香囊锦杷，什袭藏之矣。盖恐娇憨小婢，唤作姑夫，未免红潮晕颊也。然迎风坐槛，待月凭阑，未尝不展玩之。究不知病余清减，当复如何？
　　忽忽半年，得无枨触。困人天气，每至午倦抛书。而姊妹行惠然肯来，亦小过一局楸枰．藉消长昼。否则调冰雪藕，同纳新凉，袜卸鸦头，髻拖凤尾，酒阑灯炧，杂以滑稽，又安识侬之心事耶？若仅无聊兀坐一影一灯，则曲本弹词，均已习见生厌。佳人才子，离合悲欢，而琐屑家常，尤嫌词费。所赠说部，略一把卷，便觉生香活色，流溢于字里行间，消夏余闲，得此或堪自遣，免使侬压压闷损也。用鸣谢悃，并问起居。

向女士索照片书
　　吾爱镜阁：
　　雪肤花貌，一往情深。犹忆著藕丝衫曳柳衣裙，绕廊履响，步步引人，时已令仆此心如醉矣。再通积素，许绾同心，自顾鲰生，何敢别求非分。仆以为吾爱之不忍峻拒者，感仆之情也，然而可人如玉，咫尺银潢。水佩风裳，徒劳遐想，仆非木右，能不作伤春杜牧耶？一病三月．百事俱废，而《会真记》所谓“隅墙花影，疑是玉人”者，犹觉色授魂与，如在目前。引玉抛砖，故以影片为媵。讵料有投无报，良用踌躇。岂天仙化人不欲以色身示世耶？抑凡夫俗子不堪呼画里真真耶？强起拈毫．率成四绝，敢尘妆次。尚乞扫眉才子，亲加红勒帛也。诗曰：
　　万花如雨散缤纷，宝马香车护暖云。不是蒲东萧寺里，背人私语溜双文。其一，咏（会真记）
　　情丝绾住奈何天，似合还离亦夙缘。记否氤氲新使者，帘前燕子故衔笺。其二，咏（燕子笺）
　　锦字瑶函却有情，果然怜我愈怜卿。笑他钗合浑多事．苦指双为为证盟。其三，咏（长生殿）
　　为郎憔悴近如何，一水盈盈隔爱河。可有散花天女在，幻形来伴病维摩。其四，咏（真真记）
　　读此可以知仆矣。竹床石枕．何地清凉？苟有仙子凌波，翻然而下，则芙渠出水．鲜艳异常，俾烦抱尘襟，一喷一醒。较之浮瓜沉李，接武南皮，其轩爽当有过之。伫盼未已，幸弗终靳。至嘱至嘱！某顿首。

女士拒索照片书
　　吾友雅爱：
　　载诵新诗，使我心痗。侬曾与君有一而缘者，岂虑重来崔护，迷却桃花一笑耶？窃谓婚姻之好，重在问名，媒合者委曲构成，彼此犹如陌路，必至亲迎之夕，画堂桦烛．始露容华，瘦短肥长，敢憎环燕。然而潘郎嫫女，每至仳离，即使妇是施颦，男非徐美，亦有以自伤怨耦．抑郁以终者。此宜为时流所诟病也。风气所激，强欲破除，一往一来，辄言交际，于是有大家闺秀，堕一藩溷者；有垂髻少女，下婚厮养者，非饵其色，则攫其利。朝朝暮暮，回首皆非，不可慨欤！侬之遇君，两心相印，妍媸之别，自在鉴中。岂必以身外之身，置诸左右哉。谨贡四诗，即以见志。诗曰：
　　绝世丰神想见之，相思相望两情痴。宰官门第闺人体，羞煞迎风待月词。其一，咏（会真记）
　　好事由来易折磨，尽教曲唱恼依多。新诗并入呢喃语，解事全凭卖药婆。其二，咏（燕子笺）
　　往事何曾诉女牛，未央太液可口秋。是谁夜半闻私语，比翼连枝记得怜。其三，咏（长生殿）
　　不陌天涯隔一纱，借将药臼捣丹砂。羊家苦欲留条脱，早作当年萼绿华。其四．咏（真真记）
　　诗不如君，意若相属。苟能勉允，名且不惜，身且不惜，矧故纸堆中物耶？非自珍爱，具有苦衷。缱绻之司．尚祈速发。复词近状。某裣衽。

再索照片书
　　爱卿一粲：
　　五云飞下，霏玉穿珠，质诸古人，当亦拜卿慧舌也。仆岂不知卿之恐遭萎菲者，故不肯以庐山真面，落人掌握。然荷卿殊宠，许附茑萝，今已忽忽浃旬矣，不特垂髫旧交，忘年老友．未敢轻道只字，即亲如姊妹，尊如舅妗，亦仅知求婚某氏而已。惟老母于仆，夙所钟爱，定省之际，业经婉曲上陈。感卿深情，敬卿不休．渴做一望颜色．藉证仆言。不然姑射轻盈，洛神秾艳，仆亦盟诸心坎．岂尚待遗神取貌．置诸笔床砚匣间哉。老母尔音金玉．决不愿微露圭角，且此举关系绝钜，流长蜚短，人何以堪。仆因慈命谆谆，不敢重为之请．果能博老人一笑．固不待洞房红烛，待晓堂前，向夫婿商量深浅也。临颖神驰，无任翘企。某谨上。

寄照片与某君书
　　吾友赐盼：
　　君之嬲我甚矣，一波未平，一波又起。是直以侬为儿戏也。尊堂高年人，墨守绳尺．度不以此举为然。即或曲谅儿心，于侬不加责备，屋乌之爱，已属徼幸，焉敢新妆空巷出斗万人．作宠柳骄花之计哉。且侬夙好淡冶，马纱雾毂容或相宜，而衣短露腰，裙长覆足，苦于拘束，未愿效颦。姊妹行咸以头巾目我，故所摄小影，强半是清癯瘦削一流。髻非走不落，鞋非错到底，不过葳蕤自守，异于对门之洛阳女儿而已。检点针箱，存者无几，姑撮其一．以慰堂上。此系暮春天气，拈香大士，归途留为纪念者。倚阑小坐．不教脂粉污人．竹露松风，别饶点缀。袁随园诗云“观音无别乐，受尽美人头。”侬不敢自命美人，而堂上慈悲，或与观音临风一拜也。君事已如所望，正宜调摄病体，渐冀复元，一面委曲进口，俾吾父可了向平之愿。徒恃儿女之私，谬通情好，其能久乎？君亦解人，奚烦絮絮。秋风多厉，强饭为佳！复问近绪，并叩太夫人懿福。某裣衽上。

约女士游园诉衷曲书
　　贤卿吾爱：
　　茂陵秋雨．病榻相如，一睹玉颜，即老母亦赞仆眼力，以为非名家丰范，断不能绰约如斯。明眸善睐，压辅承权．仆犹嫌子建侔色揣称之未工也。新凉天气，腰脚渐健，颇思于清华水木中，领略一二。然独行踽踽，意兴索然。而同辈相要，辄以醉月气觞，附庸风雅。即使桃花扇底，得遇香君，杨柳桥边，果逢苏小，亦不过慰情聊胜，乌足共矢白头哉？若其银花绣围．目迷五色，势心门敲红拂、琴感文君，虽曰前缘，终亏内行。他如伸“车来贿迁”之约．作“弱捐风起”之悲，无论老大年华，使彼永为弃妇，而新缣旧素，奚以为情？此尤仆所大不取也。往者逢场作戏，犹或逐逐随人，自睹天仙，馀均尘土。重以支离瘦骨，床蓐呻吟，百念俱灰．复何希冀。今幸生死肉骨，出诸贤卿，假我文章，成为眷属。海枯石烂，不渝此盟。而耿耿予怀．尚难自己。因念公园风景，自春徂秋，韩宫人以红叶为媒，陈孝女以瓶花作证，我侪作合．似有神灵。况当桂子香时，黄白相映，延秋赏月，分外团圆。敢请鱼轩，翩然戾止，并非所求无厌．相逼而求，窃恐书简交酬，言之未尽。卿不我弃，当于田字亭、炎字槛、亚字栏间相待。饱餐秀色，此福何如？愿卿哀而许之，某再拜。

女士允约书
　　吾友痴绝：
　　中秋明月，天上人间。读东渡《水调歌头》，犹令人想见琼楼玉宇也。惟是良宵多露．岂为女子所宜？况是夕争拜嫦娥，咸以饭罢酒馀，来观热闹。公园何地，顾可作七月七日之长生殿观耶？不特此也，侬有亲串，君有友朋，苟为所窥，得毋颜汗？即使一无相遇．而痴男呆女，花上哝哝。试问旁观者雅乎？否乎？君休矣，事宜三思。毋使侬左右做人难也。然以侬之结念，亦欲与君一伸契阔。公园石荫树罅，幽静异常。两两谈心，恰到好处。惟老父莞束严密，非关懿戚，未许栖止其家。不与母俱，即偕嫂往。仅挈侍婢出游者，匝岁不一二耳。
　　八月十四，为母校成立纪念，每年随班行礼，晚餐尽兴而归，现已折柬相邀，此举决难中阻，或者于停午以后，疾托河鱼，寻径向西，过园小叙。夕阳将下，仍需一油壁送归。若欲食肆歌场，招摇过市，前约俱在，侬必不许也。千载一时，不可失此机会。好在校中同学与家人绝不往来，侬故冒险一试，一之为甚，万不可再。良规不远，诸惟自卫。某裣衽复。

园会后寄女士书
　　卿卿怜我：
　　金尊酒潢，香溢罗巾，一笑微涡．轻飞霞晕，此情此景，不啻真个销魂矣。
　　仆之初意，望卿者不过拂柳穿花，殷勤携手，参横月落，一骑驰归。迨得复缄，正如好鸟弄晴，自成睍睆，钩心斗角，著著皆防。所谓“美人细意慰贴手，裁缝灭尽针线迹”者．庶几近之。然犹恐笑语未终，匆匆欲去，则乍离乍合，情更难禁。车到园门，心犹忐忑。初不料素罗衫子悄立花前，偏不肯脸儿回顾也。瓠犀半启，故故来迟，清茗半瓯，已令文园消渴。乃寻幽探胜，同扫石苔。薄福书生，竟许凭肩而坐。荡胸鬟乱，压臂钏松，一转秋波，含羞绾带．与仆互换约指。时卿亦神情颠倒否？镂金错采，少字外嵌，视仆之一颗园珠，巧拙正复有别。不我遐弃，补人纤葱，卿之视我为何人耶！我之对卿为何时耶！搜索枯肠，无一语足以表白。亦爱慕、亦感激、亦惊喜。非卿欲行，仆犹默默绕廊遥望，则已灯火通明矣。如织游人．忽焉星散。木樨阶下，我我卿卿。《会真记》有云“良夜又迢遥，闲庭又寂静，花枝又低亚。”似此佳境，不图及身遇之！而卿则委曲勾留，翩然入座。虽剥菱剖粟，芼菲擂姜，未足佐卿一醉。然当湘裙乍解，罗袜重拴之际，固不仅“意儿温存、话儿摩弄、性儿浃洽”矣。传杯弄盏，夜如何其。风露欺人．一声珍重。未识“金莲蹴损、玉簪抓住”否。
　　仆归，已鸣钟十二，空帏孤枕，无限凄凉。剔焰凝思，何能自已。迨蘧蘧入梦．纵不必迳到巫山，而软玉温香，尚觉盈盈在抱。卿亦有枨触于中否乎？昔人云：“与公珲交，如饮醇醪。”卿则醇乎其醇者。晓窗无事，姑写闲情，仍希示我动定。

女士答书
　　郎君珍重：
　　宵来风露，薄寒中人，新愈之身，能撑拄否。侬叩扉入阁，老父犹琅琅诵白太傅诗，闻侬足音，呼婢为导，曰：“姑娘不胜酒力矣。”已凉天气．寒蛩乱鸣。玉箪银床，都无聊赖。侍儿偏不解事，絮絮问纪念会热闹。开炉鼎茗，倚槛藕香，次第卸妆，尚吃吃说侬醉态。然抹胸微掩，搴帷就眠，脱略形骸，对灯微笑。此诚破题儿第一遭也。
　　侬生之始，今甫阅岁十八。梢头豆蔻，只是含苞；叶底芙蕖，何曾并蒂？呢呢折花之剧，迢迢斗草之天，何幸相逢，居然未嫁。此不可解者一也。洎乎君托知音，妾遍酬简，感秋潮之有汛，吹春水以何干。方笑裴郎，见云英而辄忆；不图卓女，结司马而自媒。此不可解者二也。即使女怀士诱，地老天荒，偶因一纸之书，遂缔三生之契。情郎爱宠，俱在画围．丽句清词，别成倡和，式相好矣，于以赠之。此不可解者三也。然而胭脂买尽，三绝何人；粉黛染成，六宫无色。美景良辰之约，坐花醉月之时。舜英舜华，其颜若此；采萧采葛．相憾如何，此不可解者四也。侬心古井水耳，咫尺波澜，落而复起。当时卒庭寂寞，携手画阑，稍不自支，诚有如树枝为帘，芳草为茵者。贪嗔交作，魔障愈高。虽神女楚襄，荒唐一梦，他日红氍毹上，合卺同牢．相顾不免颜頳矣。况君多病多愁．尤应善爱。侬岂蠢蠢如鹿豕，不谅人情哉。一失足成千古恨，君亦何乐为是。约指珠光闪烁，渊渊有金石声，韫匮藏之，借以自娱。盛会不常，宜加慎。妾某某谨复。

赠时计与他物致女士书
　　贤卿慧览：
　　复函织衣锦字，吹气如兰，绝代容华，绚烂归于平澹。牵牛露重，海棠风柔，循讽再三，抵得一幅美人秋睡图也。某媪久未来前，而迳付邮箍，春光恐多泄漏，梳佣王婶，闻在尊第有年，掠髩整鬟，即卿卿亦极相得。昨在老母前，躬许撮合，并索厚酬。仆约略与谈，犹述唧幼时嬉戏事，此后固不虑宵鸾信杳，黄犬音乖矣。
　　王婶颇称精细，当不至信口开河，卿又何必鳃鳃过虑哉。笺笺之赠约计四种。附以小诗．仍供一噱。诗曰：
　　人生驹过隙，飙轮转无已。一日十二时，刻刻停针指。（时计）
　　鲛人善藏绡，每有泪痕泾。寄语苏若兰，曲曲回文织。（手帕）
　　白玉净无瑕，上有朱丝篆。颠倒印鸳鸯，羞将少名唤。（玉章）
　　岭南有荔枝，红尘飞一骑。妃子笑颜开，应共甘醴醉。（荔枝罐头）
　　物微情重，敢乞莞存。王婶通辞，尊堂或有消息。俟得所闻，即当达意。顺问闺祉。某手泐。

复某君书并赠物
　　郎君赐盼：
　　王婶将物来，并媵以诗。忒聪明、忒煞思、忒风流、忒浪子矣。藕丝缚定鲲鹏翅，黄莺夺了鸿鹄志。窃为郎君不取也。
　　侬之义海恩山．早为郎君所曲谅，然荷承宠锡却而不纳，未免有负隆情。甚或施者先施．报者不报，揆诸通谊，亦歉于衷。然琐琐裙钗，有何持赠？倾箱倒箧，尚有时计一规．玉质金相，系在校时佩以定晷者。残膏剩馥，手泽犹存，郎君置诸衣襟，朝夕摩弄．如睹侬面。一日思君十二时，此意或能一释乎。枕衣一袭，草草女红，每当午倦抛书，夜凉把卷，熏笼被熨，湘榻帷垂，得此亦等于同梦。较之莺莺所寄，汗衫里肚锦袜，瑶琴玉簪斑管，别有一番用意矣。
　　王婶禁不起甜话热趱，不得不进为月老，恐人微言轻，徒著几分痕迹耳。姑看天缘，再明侬志。不盖覼缕。

致女士书
　　贤卿如握：
　　一声河满，双泪君前．仆诚命宫磨蝎矣！分鹣剖鲽，打鸭惊鸳，尊堂爱惜贤卿，不愿于归新特，郑恒女婿，出自姑娘。不识尊甫，亦曾允吉否？贤卿亦曾当意否？窃念一与之齐．终身不改，如卿大义，解者几人？况我辈情之所钟，虽海角天涯，必须团聚，特恐尊甫执泣父之语，牵羊担酒，递帖传庚，尊堂又护惜母家，从旁怂恿。女儿家羞人答答．似未便直达苦衷，百两彭彭，八鸾跄跄．斯时诗赋催妆，礼娴亲迎．笄珈象服，忍泪登舆．亲友盈堂，婢媪入室．不特鸿飞冥冥，易遇戈人，即欲三尺罗巾，御风而去，恐亦无此从容也。酒阑人倦，替解罗襦．高并两峰，轻迎一搦，已在掌握之间；而纸醉金迷，香温玉软，世无柳下，谁肯舍旃？迨至捻拢莲钩，抚摩藕覆，银缸吹罢，笑语入帏，卿自不能自持矣。春到人间，花能弄色，娇香嫩蕊．随蝶安排，此后恣情不休，哑声厮耨，尚有仆在胸中哉？即或感念旧情，亦徒作奈何之唤，断不能以微瑕白璧，再献荆王。卿本聪明，当筹善策。
　　仆遇此青天霹雳，几乎心与俱驰。越俎代庖，王婶亦呕出心血数斗。惟有从古押衙盗无双故事，俾青春鹦鹉，飞破樊笼，老母已预备青庐，先成嘉礼，然后摒挡资斧，同渡东瀛。俟将来学业告成，再向丈人峰请罪。卿处此万急，仍望诣园一行，庶可斟酌，近日揽镜自照．瘦比黄花。不负前盟，谨期如约。

女士覆书述园会后父兄闻信交责事
　　郎君鉴我：
　　来书所言，殆视妾为朝朝暮暮者耶？老母此说，别有原因．非事实也。八月十四之举，侬心本明白无他，不意为欢几何，祸机顿伏。母校教员某女士，侬之中表行也，旧例诸生纪念不及教员，某女士素乐游观，亦来赴会。侬于午餐以后，托词归家，女士郑重丁宁而别，孰意前星期来舍，将此事原委，尽达老父。老父不谋之母，而谋之兄，人静夜深，遣老媪传呼小婢．婢辈欲行又止，举步趑趄，而老媪以父命谆谆，不许侬偕婢前往。侬怀滋感，潜匿纱窗，划袜提鞋，心如旌动。始知以拷红手段，加及婢身。婢本无知，将某媪前后情形，历历如绘。侬以棋输一著，铁铸九州，只得闯入书房，挺身直认。父兄盛气相向，谓侬有玷闺门．侬乃从园遇以来，倾肝吐膈而出之。韩寿有香，不为贾午，萼华所赠．只属羊权。敢辞解佩之欢，可证守宫之迹。嘤嘤虽泣，侃侃而谈，俄而母已入门，与邱嫂共相劝导。父怒未息，兄语益侵。指为私行，责以共饮。盖公园续会，父兄已召御者而询之。侬夙愚憨，曾不少讳，母嫂力言弗播，敦迫归楼，而东方已渐白矣。侵晓，母来共榻，侬则假寐以伺，时仅著袒衣一袭，覆以薄衾，老母偏体扪捏，恐侬梦觉，葳蕤自守，此志可以一白。嫂氏午于晷小坐，问郎近状，并允力为转圜，若被时蝇玷一留，惟有饮鸩中宵了侬薄命而已。寻根究廷，郎且不免缵逾之行，其害顾如是哉。怒潮潮平，王婶忽来求吉。老母斯语实以难郎，侬之亲串中，不特无此事，抑并无此人，一发千钩，速为料量。太夫人老谋胜算，当可玉汝于成，不然釜负幕燕，尽是危机，郎君会心人，不再琐琐。妾谨奉复。

答女士慰藉书
　　贤卿妆前：
　　仆过矣，仆累卿矣。藕丝所缚，中断犹连，筠节既标，梃生不改。惩折柳逾墙之俗，亲不嫌严，达异室同穴之情，人非无信。况乃母能和事，嫂是解人，虽受摧残，何须呜咽。所患波平波起，未遂初衷；镜合镜分，恐成幻梦。言念及此，悲从中来。幸而诺纵如金，瑕非在璞。不写破瓜之字，只投寄药之书。求琼杵以论婚，未逢老媪。敞画屏而选婿，谁是仙人？仆之于卿，成约具在，冷云何蔽，皎日不渝。尚在家庭，敢忘天性，不愆礼义，奚恤人言！唯是弱女调停，漫言非偶，况得小姑居处，本是无郎。尚期勉体亲心，克谐夙愿，山重水复，且小叙娓娓之情，地久天长，曷少解绵绵之恨。诸宜自摄，不尽所言。

女士因情书为父兄所得告某君书
　　郎君郎君，如何如何！王婶阮侬，侬几不复求生矣。侬自被责以后，嫂氏出入与偕，对席观书，并窗绣锦，暇辄以小儿女牙牙学语，为侬解忧。强与周旋，聊图后会。不意变生不测．电掣驰飚，父詈于前，兄驰于后。屡声语声，杂不可辨。嫂方哺乳，一见骇然。父入中闺，急索锁钥，翻箱倒箧，了无所得。嫂犹向兄询问，侬惟垂颈瞑目，不复一言，而万杵捣心．几乎碎裂矣。累月通讯及照片约指等，均与银圆同蓄皮囊，连日与嫂共居，已知梗概。当父兄手忙脚乱，嫂已预为匿藏，片楮无存，一物不得。父始就榻前坐定，厉色疾言，向侬刺刺。嫂已潜入母所，殆将恃为后盾欤。侬则两经风鹤，草木皆兵，对此汹汹情形，点点猩红与涎俱迸。执巾揾泪，倚几含颦，侬之死所顾安在耶。兄出来简，读之尽是俪语，闲情别致，可谓好弄笔墨，差喜词不涉亵，语不忘规，犹冀曲原一线。父之初意，盖欲搜求证物，死女而讼郎，非嫂见几．祸且悬诸眉睫。及老母扶病而至，一场恶剧，居然瓦解冰销。从此嫂氏而外，又增一媪，行监坐守，并小婢亦弃与他人。狱之囚耶？关之僧耶？及嫂氏探得缘由，盖王婶由郎处持柬来．在嫂处先绾发髻，冉冉出户，遗地不知。兄拾而告父，酿此变端。同根相煎，抑何太急！每拟月明人静，归我仙乡，一念护花，辄惧与侬俱萎。而郎为侬误，对薄公庭，亦非计也。岁月苟延，徒增愧怍，郎若无耆英硕彦，鼎重一言，则劳燕东西，缱绻司亦无能为力，长门伫望，一日一年，生我死我．惟郎所命。

复女士书述遣媒不允事
　　卿卿吾爱：
　　开缄一读．尚未终篇．而气竭声嘶，不知涕之何从也。天之虐我二人酷矣，狂风骤雨．揉碎娇花；毒雾顽云，撇开明月。在闻其事者，且谓逼人已甚，况仆之眼皮供养，心坎温存者耶？满腹踌躇，只得白诸老母。母亦为太息者再，呼婢掠鬓，遣媪驾车，曰将归商舅氏。舅氏非他，曾一名进士出宰百里者。逊国诏下，即赋遂初．酒垒诗坛，与遗老互相角逐。称陶潜为处士，愧严光之故人．凡于儿女子事，久不萦心矣。吾母以关系手足故，求其借箸而筹。舅氏亦计招耆宿琅琊观察谯国孝廉，皆与尊甫称莫逆交者，联艺相偕，登堂交贺，借璧合珠联之颂，通冰清玉洁之词。孰意谈笑末终，反逢彼怒。决裂至此，令人难堪。度鸾凤双栖，决非换巢不可耳。
　　卿如能强为欢笑，曲予周旋，姑托守贞，倡言求学，或者尝辛茹蘖，尚有觌面之期。不然深锁云山，无津可渡，恐卿成倩女，仆病长卿，同负相思之债而已。若犹枝节横生，只可向昆仑奴借重，随机应变仍在卿卿。慎之慎之！谨复。

再致某君书述求学事
　　郎君青及：
　　侬之以泪洗面者十余日矣。得郎画策，胸仍无主，不得不退而谋诸嫂，嫂谓解铃系铃，非得中表姊游说老父不可。乃乘星期之暇，由嫂折柬相招。丝袜帆鞋，锦裙花帽，亭午作欧人妆束而至。倜傥之气，溢于言表。嫂即出所藏斗酒，举觥相劝，谈次乃及侬近状．并谓吹绉池水，干卿底事，而必为揭开黑幕耶。姊亦谢过不迭，并愿代作调人，嫂遂以求学情形，嘱其要成自赎。姊谓兹事体大，非嫂偕作，恐单丝独术，转语不圆。侬固料父性固执，未必肯以深闰弱质，远达重洋也。然四面楚歌，只此垓下一隅地，天不我绝，是在斯举。去未两小时．二人姗姗而至，曰：“谐矣，谐矣！准备樱花红闹时，看妹与郎度蜜月也。”姊本东方淳于之流，滑稽随口，老父亦为解颐。此番运广长舌于老父之前，以为非使侬离乡井，决不能斩断情丝。月晕而风，础润而雨，防微杜渐，当在未然。爱河不干，情天终缺，此后将不可收拾矣。东京某女校，渠有同学为之长，春归柳上，即须治装，如能许妹东游，则一苇可航，年费数百金足矣。生公说法，石竟点头。姊嘱侬通讯郎君，于腊尾年头鼓轮伺往。前生鸳牒，异域鹣盟，郎亦当距踊三百也。间不容发，试语我来。

某君复书并约东渡事
　　贤卿侍右：
　　月姊泄言，风姨遗信，以今观之，盖欲圆成二人好事也。仆之愿游瀛壖者久矣．徒以五角六张，年华浪掷，一炉所冶，情魔病魔，尚敢千里孑身，使老母倚闾而望哉？得卿为伴．良可自慰。然卿为淑女，仆本恨人，缱绻两情，叠遭磨折。此番之赐，天实为之。蓬莱方丈间人，视我辈彩凤双飞，翩翩而下，以为人间天上，修到几生。孰料莲心贮苦，梅子留酸，有不堪为外人道者。
　　仆与卿约，卿赴某女校，仆赴某医校，均三年完业者也。虽两地居，约百数武。才七日别，贮千万言。拟于中间受屋一廛，略备器具，等於陵之避地，效伯鸾之赁舂。庸值不过三金，使专司爨汲各事。将来暑寒休息，尽可同居，一倡一随，乐并未艾。主婚之事，尚乞转商令表姊为之。鱼纲珊瑚，燕栖玳瑁，当不惜比肩而拜也。白金百鉴，为卿之赆，券已署押，乞往某银行取之。何日起程，先期告我！子衣母线，各待绸缪，且候令嫂暨令表姊阃福。

女士答书
　　郎君几右：
　　函到券收，侬岂碧玉小家女，一无奁赠者耶？老母于垂髫之际，已为镂金错采，剖璞量珠，谓仓猝间必无当意者。曾几何时，明珰翠羽，不复御矣。弓鞋罗袜，不复贵矣。嫂氏以东渡在迩．力谋诸母，请以白金为代偿。然枕联并蒂．衾制合欢，绣裆锦襦，莫不妥为料量。几数数请于老父，托言行李，骗车井驰。昨午表姊复来，持某校邮筒，向父征信，且约明岁人日．相将放洋。郎君共济同舟，幸宜预为筹备，惟老母陡听此信，忽忽如有所失。乌唯作哺．凤欲离巢，侬亦何以为情哉。惟处此危机，应挑矰缴，深宵啜泣，无术可施。惟有勉力读书，借报万一。虽不必传经纱幔，忝作人师，而史续班昭，碑摹蔡琰，未必今不古若耳。郎君轻弁故土，远别高堂，此日亦为侬累。尤宜屏除鸿鹄，感奋鲲鹏，显亲扬名，庶乎不负。若仅温柔乡里图老终身，侬复何望耶。赁屋雇佣，到东再议，既有姊在，敢不禀承。草草毕姻，只以蔽人耳目，侬虽非愿，亦只无可奈何。行有日矣，毋再投书，以免别生魔障。风欺雪虐，拥炉不温．尚善自爱。届时当于船唇相待。妾谨白。

卷二
女郎赠手帕简
　　某哥青睐：
　　春色撩人，欲眠不得，韶华负我，有限何如？斗草庭闲，惆怅刘郎前度；隔花人远，依稀游子天涯。攀将离恨之天，抽尽相思之草。情长楮短，青鸟难传。会少离多，碧翁何妒。犹忆小园叙晤，软语缠绵，猥以文字之媒倾倒性情之府。爱河澹荡，情悔汪洋，缘非一面约定三生，人间私誓天上共闻，言犹在耳，人孰忘情。顾念妹非荡妇，君岂狂且。将毋瓜李嫌疑．难免桃花轻薄。不知结婚固尚文明，造端先由夫妇。鸳鸯河畔，须开自由之花；鸾凤冈前，始结合欢之果。两情既洽，一语相要。虽红颜薄命，惧好事之多磨。而白首盟心，祝良缘之好合。
　　兹遣小婢莺儿，奉赠手帕一方。譬细合之要盟，作香奁之纪念，以佩君身，如睹妾面。抽残愁女之丝，泣尽鲛人之泪。勿谓赠兰赠芍，当郑女之淫奔，须知报李投桃，本诗人所水好。鸳鸯绣出，同命相怜；蝴蝶飞来，别枝不寄。织天孙之云锦，宜赠牛郎；比苏蕙之回文，终惜凤侣。

谢女郎赠手帕简
　　某妹妆阁：
　　云淡风轻，奈何天气。莺飞草长，如许韶华。吟香阁内悼佳会之无常；修禊亭前，慨良辰之不再。花前密誓，丁宁犹绕余音；窗下抛书，午倦转成幻梦。新风桃李，恍彼美兮相迎；秋水兼葭，怅所思兮不见。正种相思之豆，忽开蠲恨之花。蝶使传来，燕笺飞到，珍重香闺．赠遗绣帕，者番手制，煞费心工。粉香花气，犹觉袭人；意绪情丝，为言玉女。试想凫飞袖底．飘若凌云；固知簇蝶裙边，温如佩玉。寻盟践约，恍如人面相逢；睹物思人，益令销魂真个。
　　某才惭宋玉，貌逊潘安，亦曾涉足情场，随缘香国。三干粉黛，绮情总觉空虚；十二金钗，艳福未曾修到。茫茫四海，谁是知音，落落一身，依然寡偶。不图青衫有泪，红粉多情；仆本恨人，卿能知我。钗细赠昔日之盟，巾帕里同心之结。柳枝娘之玉带，愧少新诗；洛川女之轻绡，珍逾拱璧。薰沐拜赐，什袭深藏。剧怜紫绮薰香，几多温软；莫使罗巾拭泪，长恨别离。今夜银河星皎，愿暂抛织女之棱；他时楚岫云飞，请更解江妃之佩。

约女郎某处相会启
　　珠户沉沉，金缸黯黯。银炉香烬，玉漏声稀。牙床块笏，瑶席凝华。绮幕流苏，雕屏口匝。七宝芙蓉之帐，九华葡萄之衾。永良宵兮璇馆，坐佳人于碧琉。尔乃披绣衣、携珠履．头上金爵之钗，腰间翡翠之佩。百蝶之裙委地，双凤之髻堆云。火齐木难，罨映容华；条脱金环，锵鸣臂腕。娇容似杏，吹气如兰。芳情脉脉，夜色溶溶。倚栏望月，启户迎风。秋水欲穿，春宵难买。并肩偎玉，携手入帏。郎船一浆，侬舸双桡。柳暗抱桥，花欹近岸。人面田田，脂香满满。嫣薰兰破，效凤女之颠狂；玉软香温，焕檀奴之华采。斯则温柔乡里．诚绝世之遭逢，风流队中，极人生之快乐者矣。仆何人斯，敢希此福。
　　昔者两番叙首，一见倾心。输万转之柔情，洒两行之粉泪。谁能遣此，未如之何！缓缓言归，子细证三生之业；匆匆惜别，丁宁约再见之期。虽复香闺深锁，绣闼森严，无翼能飞．有情难达。玉山青鸟，仙使迢遥；锦水丹鳞，素书稀少，云愁雾惨，蓝桥之路不通；月落参横．银汉之河永隔。天难如愿，人则同心，风月虽辜，钗钿无恙。谅至诚之可格，即不见兮何伤。然而韶光若驶，春色易阑，花难常好，月不多圆。况复文通善恨，平子工愁，瘦弱减沈约之腰，憔悴侵潘郎之髩。锦衾独睡，未来倩女之魂；绿绮空张，难解相如之渴。若使徒嗟兰蕙．终作参商。海上神仙，空劳远望；月中仙子，未许重窥。窃恐怨与魔深，迟为鬼妒。情天莫补．恨海难填，终衔精卫之冤，徒泣子规之血。天荒地老，因缘莫卜来生；月苦风凄，魂魄长留私憾。害杀相思，谁担罪过？嗟嗟前度刘郎，莫令天台永隔；重来崔护，当教人面相逢。卿如见怜．仆复何憾！今与卿约，月之某日，敬屈鱼轩，枉临某处。焚香扫地，蹑履整冠，恭迓仙姿．获亲乡泽。眉妩黛翠，如迎北牖之山；影动花桂，好待西厢之月。伏愿暂抛针黹，且别闺房。早降仙軿，来逢欢会。天风动而环佩鸣，彩凤捧而鸾凤下。恍织女从天而降，福慧双修；果姮娥奔月而来，情缘千载。斯则菩萨化身，定堪救苦，绛仙秀色，已足疗饥。何须殢雨尤云．并入阳台之梦；即此温香暖玉，陡生幽院之春。感激恩情，死且不朽。行云可托，引领为劳。

女郎答未能如约启
　　某哥青睐：
　　深闺独坐，镇日无聊。倦抛针黹，懒抹脂铅。玉枕不温，锦衾无梦。朝对镜以慵窥．暮倚栏而延伫。秋水望穿，春山蹇损。牡丹花下，化为蝴蝶之魂；菡萏池边，妒杀鸳鸯之梦。“怨莫怨兮长相思，悲莫悲兮生别离”，此之谓矣。自惭陋质．谬荷锺情。以潘安之美貌，兼宋玉之多才，证夙业于三年，办至诚于一片。花前月下，盟重河山；天上人间，心坚金石。虽爱情神圣，初无桑濮之嫌；而涉想光辉，窃有蕙兰之叹。妹独何心，岂尝须臾忘君子哉。
　　日月不居，尺波电射。河畔青青之草，最怕秋风；园中灼灼之桃，几多春色。岂不欲早谐夙愿，成就良缘，举孟光之案，挽鲍宣之车。牢结同心之带，辉联如意之珠。翡翠屏开．证因缘于美满；鸳鸯枕暖，拟眷属于神仙。即不然，而得接容仪，藉倾情愫。假片时之会合，摅万种之思量。珍重错刀之赠，殷勤琼玉之将。耿耿双星，纵少相逢之候；悠悠一别，宁无再见之期。则画饼聊以充饥，望梅亦堪止渴。何如阃范森严，闺仪整肃，出入必随保姆，举动须禀高堂。事无能为，身难自主。安得长房缩地，除非神女凌云。奔月嫦娥恨少飞升之术．离魂倩女空劳梦想之时。加以蜚语中伤，恶魔肆扰，念白璧之无瑕，恨青蝇之被刺。情田蟊贼．徒事伤残；色界鹰鹯，忘思噉攫。天乎己酷．情更难堪！红粉自嗟薄命，青衫翻负多情。从此形骸，倍形拘束；遂令父母益事防闲。梏香巢之彩凤，未许奋飞；闷幽谷之芳兰，无由贻赠。嗟乎，好事多磨，良缘易阻。销魂桥畔，有路难行；离恨天边，无方可补。织尽愁丝恨缕，酸辛莫唱怜侬；摧残爱叶欢苗，憔悴都无生趣。自谓今生，殆成永决。而乃黄犬传来，青鸾飞到，贻书密约，美意嘉招，情词悱恻，涕泪纵横。而妹也处此愁城，有同地狱，个巾苦处，君实未知。意外变端，谁能逆料。窃恐力愿心违，不免愆期爽约。行不得也哥哥，徒唤奈何尔尔。诚恐春光漏泄，有焚琴煮鹤之悲。抑且风色猖狂，非把棹采连之日。愤灵獒之当户，昆仑奴那得飞来，惧鬼蜮之含沙，陈仓道岂能偷渡？是以中心辗转，满志踌躇，未有良图，安敢率允？虽然紫玉之魂未化，孟珠之曲犹新，但使两地同心，何必一时谋面。红回绿转，天心有怜惜之时，璧合珠联，人事宥玉成之日。尚冀稍忍须臾，勿徒烦恼，俟有机缘，再通消息。此日音尘睽隔，殊辜阆苑之春；他时人镜团圆，共祝瑶华之会。

某君留别书
　　某妹妆阁：
　　兼葭玉倚，兰意香融，兼托莺邻，时通蝶使。谢家小妹，最解怜才．洛下书生，偏逢知已。不投邻女之梭，且解江妃之佩。墙窥宋玉．月待崔莺。时而花开和韵，灯下猜谜。或弄笛吹笙，按红牙而迭唱；或焚香品茗，窥绿意以濒浓。月府可通，香巢足恋，遂使梁间之燕，恒飞去以飞来；水畔之鸥，渐相亲而相狎。证来絮果兰因，饶有风情月意，自谓谊托深交，难得闺中之腻友；且喜情能固结，何求天上之神仙。如渴如饥，饱看绛仙之秀色；胡天胡帝，愿谐壁玉之良缘。
　　岂知好事多磨，情场易阻。非关薄幸，最怕生离。红杏花开，复解东风之意；绿波春涨．忽催南浦之帆。堂前之严命难违，白下之行踪暂泊。即时就道，无术回天，行色匆匆，中情郁郁。唱罢鹂歌，泣残鹃血。怕折阳关之柳，最是销魂；忍抛故国之春，不堪回首。而卿也适往探亲，无由握别，香阁人静，绣阁尘封。既室迩而人遐，徒心仪而神往。私衷耿耿，此恨绵绵。苍昊悭情，不许片时会合；赤轮驰影，未遑一刻勾留。从此燕南雁北，凤只鸾孤，萍飘蓬转，月苦风凄。目断迷途，心伤故国。沈腰病瘦，何堪山水阻深；潘鬓愁添，那禁风霜跋涉。
　　虽复六朝金粉，三月莺花，景物鲜妍，湖山壮丽。沽酒新亭旧址，卖花响屧回廊。桃叶渡头，尽多风月；枇杷巷里，不少笙歌。奈何别绪萦怀，羁愁满腹。异方闻乐，但触忧伤；客地看花，了无兴致。矧复深情永佩，旧好难忘，义海恩山，依然息壤；欢苗爱叶，誓不移根。愿飞出峡之云，仍归楚岫；转恨他乡之月，不照秦栖。
　　仆行矣前缘虽邈，后会有期！滞游子於天涯，寄美人以香草。秋灯夜雨，飘萧旅店之魂；碧海天青，环绕深闺之梦。更无女娲氏，补完离恨之天；安得费长房，缩尽相思之地。倚装率笔，不尽欲言，异地同心，还宜自爱！

久别探问某君书
　　某某吾哥鉴：
　　汉关秦月，目断刀环；楚水吴山，手分镜匣。愁听邻家之笛，声凄隔院之箫。沓宋玉于墙东，忆郑郊于江渚。一腔别恨，相思之字空书；万缕愁丝，回文之锦未就。每当花开花落，月缺月圆，见红兰之受露，倏青草之欺霜。春宫闷碧苔之色，秋帐含皓魄之光。夏簟难消长昼，冬烛焚永深宵。只觉愁中岁月．无殊客里光阴．任他美景良辰，浑少赏心乐事、望云似岁，度日如年。屡掷金钱，恒挑灯蕊，拔弯钗而暗卜，噪雀语以猜详。眼已双枯，肠经几转，何如探梅竟无消息，问竹不报平安。白雁销声，青鸾杀翮。恨釜中之烹鲤，不见郎书；泣枝上之啼鹃，有同妾汨。却怪王孙质赵，何事不归；更疑公子留秦，奚为不返？
　　彼夫商人重利，不管别离；夫婿封候，讵知懊悔。徒使浔阳江上，泣尽琵琶；春日楼头，怕看杨柳。亦有燕市少年，感恩知己，鸿文学子，挟策干政，割情忍爱，去里离乡，山遥水远．肠断魂飞。他如桴槎西域，持节北胡，迢迢绝国，惘惘故乡，河梁一别，遂无相见之期；岁月几经，难获生还之望。是则别虽一绪，事有万端而耳也。于此数者之中，曾有一焉可比乎？即谓父母之命难违，丈夫之志在远，然乌私尚知反哺，鸟倦犹且思归，不宜滞游子于天涯，纵豪情于江上。岂南朝金粉，大是留连；比里烟花，剧征歌舞。浪贴莫愁河畔．絮惹丝牵；署身迷香洞中，花娇蝶恋，乐不思蜀，愿老是乡。斯亦男子之恒情，狂郎之常态。抑或长途荆棘，偶尔罹灾；野店风霜，令人致病？困阮籍于穷途，泣杨朱于歧路。金尽裘敝，苏李子未敢返家．岁暮风寒，病相如尚难归蜀。岂其然欤，未可知也！惟是一团疑惑，几度思量。黄鹤杳然，白云何远。索解人而不得，问客子其云何。
　　昔者贻书作别，佩惓惓之深情；今兹问讯无由，怅悠悠之远道。愁吟芍药之诗，空搁鸳鸯之谱。刻骨相思，回肠作结。两行粉泪，洒成怨女之花；一片痴情，险化望夫之石。伤哉，君谓暂离，妾歌长恨矣。倘犹追念前欢，眷念旧好，岂可使迢迢银汉，长衍牛女之期；隐隐监桥，永隔云英之会？读元亮归来之赋，未免有情；诵文通离别之词，谁能无恨！还望先通旅邸之书，再作归家之计。想当年之崔护，可能依旧相逢；嗟天壤之王郎，勿再蹉跎后约。

赠某姑兰花简
　　某妹妆次：
　　自别芳姿，三秋有感；不亲芗泽，五浊俱蒸。当此嫣红姹紫，百媚千娇，众生颠倒，一例轻狂；在仆视之，有如粪土。索居无俚，寂寥寡欢，惟有滋九畹、寻十步，挹空谷之幽芳，扶闲阶之小影。置诸书室，如对美人。因念爱兰成癖，默契心期；佩茝临风，素同臭味。以余情之询芳，知卿心之难遣。借花献佛，流叶为媒。不烦粉蝶花蜂．探三春之芳讯；但白鱼红燕，通一点之幽情。将托荫子鸾闺，长依花史；誓移根于蟾窟，来佯嫦娥。除却人间凡艳，难为桃李之投；携来天上奇芬，聊当琼瑶之报。伏愿枝成连理，花结同心，辉映珊瑚．玉树荣敷。爱叶情苗，征来兰絮因缘，待博灵妃之粲；闻到梅檀香味，好参天女之禅。

谢某君蕙兰花启
　　某哥鉴：
　　小院沉沉，闲阶寂寂。花开无赖，草种相思。浦思山哀之意，春梦不圆；红愁绿惨之天，芳心难遣。欲探更君之讯，忽来君子之风。一握清芬，数枚绿萼。双翘颤翠钿之鸳．九子缀玉钗之风。沅湘泽畔，纫向灵均；芳杜洲前，沐余妃子。君本多情，花能解语。云阶移到．月地裁来。不特铜屏棐儿，点缀风华，绣幢湘帘，淹留香气；亦复发沾膏泽，体沐芬芳，悬之胸前，簪诸髻后。梅檀比馥，蒲柳同荣。若乃静对芳姿，默通情愫，同心比德，俪影妃华。绛仙合欢之果，青陵连理之枝，阳和尽被．幽谷皆春。含芳情之脉脉．幽闺来作蹇修，挹丰度之翩翩，浊世恍逢公子。不数口脂花胜，遗奁物于崔莺；譬偕沅芷江篱，寄绮怀于屈子。柳桥花岸，愿申握手之期；蕙带蓉裳，永结同心之佩。

致某氏姊妹启
　　自乾坤秀毓，偏在深闺；姊妹花开，遂为佳话。苕华之玉堪珍，棣萼之耀自婿。大乔小乔，播芳名于江左；倾城倾国，夸绝色于楼头。而且年并破瓜，才皆咏絮，阿姊未骨作妇．小姑本是无郎。遂乃问讯蓝桥，传书青鸟。不嫌唐突西施，窃慕风流男子。幸接丰姿，获通情愫，不特刘氏长姑，多蒙垂睐；抑且谢家小妹，亦解怜才。
　　某也貌愧潘安，才慨宋玉，得以因缘，共相缱绻。得一夔而已是，射双雕其敢希。岂知闺中私誓，谓当共事一夫，逮至花下要盟，安敢有辜二美，遂使双鬟小影，目迷楚岫之云；二女同心，身入天台之路。双飞有愿，两小无猜．不须疗妒鸧庚，定许同栖鸾凤。鹣鹣鲽鲽，燕燕莺莺，本来连理，还作并头。思承虢姨秦姨，居然唐帝；歌到桃根桃叶，愧作献之。风姨月姊，肯嫁凡庸；娥女宓妃，翻疑梦幻。由来两美多情，讵必三年有福。伏愿克践鸳盟，终成凤侣，不翻醋海之波涛，永焕情天之风月。莫使姬姜憔悴，邢卫分离；还期嫣汭婚姻，英娥并降。庶几兰蕙与花萼同芳，琴瑟偕埙篪并奏，素心与共，白首相偕。合欢之被温存，如意之珠联合。左拥右抱，愿终老于是乡。美合欢兼，尚何求乎多福。

某氏姊妹答启
　　郎君青睐：
　　琴调桐月，茗斗松风，珠薄留香之候，璧人并坐之时，幽会未终，离愁已触。柔肠宛转，刻骨相思。同是无聊，谁能为慰？惟有秋水相望，春山共蹙而已。
　　伏念愚姊妹以蒲柳陋质，荆树同根，得窥宋玉之容．辄辱周郎之顾。花裁玉剪。燕至双穿；柳织金棱，鹂来并坐。一则谊关同气，惟愿共嫁王昌，一则人本多情，不似择婚刘晔。三生有约，两小无猜，茧是同功，鸟真共命。杨家姊妹俱沾九锡之恩，茫氏燕莺且作一巢之宿。是有天缘，非皆人事。特恐薄命花枝，有似伤秋兰蕙，忽翻云雨，顿变沧桑。或始乱而终捐，或顾此而失彼。爱河难渡，恨海莫填。女子痴情，男儿薄幸。泣尽英娥之泪，难望同归，冤哉鸾凤之俦，无端拆散。衷情所虑，梦寐不宁。诚如来书，冀谐婚谱。窃恐私会不常，空言无补，未能红拂私奔，安得玉箫引去。业已共事君子，岂堪再嫁他人。速觅良图，早酬旧约．径禀双亲，来修六礼。蜂媒蝶使，雁贽羊仪，俾得明侍巾栉，共证钗钿。二女同心，焕情场之异彩；一夫主义，作香国之总持。花开连理枝头，还仗东风抬举；结果合欢树下．恰如明月团圆。恩深义重．感何可言；纸短情长，书不能成尽。

探访不值致某姑书
　　某妹妆次：
　　自别容毕，辄劳思念。芳洲寄恨，香草含愁。缥缈巫峰，漫寓情于行雨；潺湲洛水．徒托想乎凌波。一昨径诣香闺至寻花径，再访玉真之宅，重瞻金谷之楼。方冀迎风户启，待月人逢，握手言欢，倾心话旧。银河稳渡，请停织女之机；玉杵怀来，愿捣裴航之药。不图花容犹是，人面全非，凤去楼空，人遐室迩。天台路隔，谁从仙女入林；花洞云封，未许渔郎问渡。遂使重来崔护，惆怅春风；前度刘郎，迷离仙观。遍访浣纱溪畔，叹西子兮杳然；空来濯锦江边，问薛涛其安在。回忆楼头款语，花里留情，青衫落魄，红粉怜才。七宝栖台，独许刘桢平视，九真龙麝，且教韩寿分香。义重恩深，山盟海誓，胡天胡帝，水夕永朝，迄今思之，殆如天上。嗟风月之无常，恨沧桑之遽变。前欢已邈，后会犹赊。意者朱张宅内，或迁出谷之鸾；王谢堂前，不作归巢之燕。由是寻来竹径，未有纤痕；探到梅村，始知芳讯。茑萝近依于松柏，牡丹移种于洛阳。只恐海上蓬莱，不容近泊；月中桂树，未易轻攀。消魂桥畔，既无灵鹊可填；离恨天边，安有彩凤得跨。长为惜别之文通，怕作伤春之杜牧。斯可悲矣。嗟嗟！万丈情丝．系春不著；十重花障，窥面无由。早知今日之收场，深悔当时之多事。聊因鸟使，籍达鸾闺。临长枨触，不知所云。

约女子同游申江启
　　某姊妆次：
　　别才一月，感比三秋。每忆芳容，难消绮思。所恨兰闺咫尺，无殊蓬岛千重。或厐惊五夜，怕敲月下之门；或鹤惊三宵，易扰花间之约。虽蓝桥有路，许卜仙缘；而银汉无情，犹睽灵匹。回肠辗转，吊影彷徨，无翼能飞，有怀莫遂。因拟薄游沪渎，摆脱愁城．倘蒙不弃，为赋偕行。载西子于舟中，趁东风于江上，迁出谷之娇莺，作同巢之旅燕。琴樽叙首，好披行乐之图；风月入怀，应结合欢之果。盟誓毋忘，机缘勿错。潮生歇浦，试浮博望仙槎；春到阳台，勿负高唐好梦。敢因秋雁以传书，且作春风之劝驾。

答某君沪游如约启
　　某哥青及：
　　留春无计，待月不来。扪遍一双屈戌，倚残十二栏干。计一月之相思，抵十年之长别。只恐男儿薄幸，秋扇遽捐；不图君子多情，春风见召。得随陆贾游踪，共访春申遗迹。将使银河桥畔，鸟鹊效灵，黄浦江边，文鸳比翼。洵此间之足乐，敢有约而不来？范蠡偕西子以游．固所愿也；红拂随药师而去，请尝试之。惟是事机不密，物议易滋，防春光之漏泄，惧魔劫之横生。必也微行而过宋国，偷渡而出陈仓。梅柳渡江，三春无碍；骅骝载道，一尘不惊。庶几一枝稳借，翡翠共集于苕华；十日勾留，蝴蝶相偎于香梦。会心不远，觌面非遥。敢陈一得之愚，用广三思之益。

约某公子春日园中赏花启
　　某某哥哥史席：
　　媚昼红酣，扶春绿绕。玉栏有韵，金铎无声。莺娇燕婉之天，蝶醉蜂迷之地。试看云霞灿烂，披大块之文章；恰教风日暄妍，饶小园之春色。顾念韶华不再，花事易阑。苟不及时披行乐之图，抚景作赏心之会，正恐花开顷刻，春去刹那。转瞬红英游水．伤心紫玉成烟。折柳牵丝，莫系阳春之脚；翻花剪纸，难招香国之魂。则伤春杜牧，无稗芳菲；葬玉颦卿，徒传恨事。得不令红粉销魂，青衫洒泪哉？
　　何况君本多情，花能解语，岂可使花开自芳，春闲不爱，蹉跎绮景，辜负芳情。园开桃李，古人尚有同心；酒热樱桃，吾辈何妨学步。是用人约玉楼，事依金谷。好开北海之尊．坐花醉月；要借东君之力，惜玉怜香。倘得赏红客至，拾翠人来；定当使万花举笑，百卉争迎。冀檀郎之一盼，锡花国以百朋。连理枝头，闻春风之一曲；合欢花下，证绮业于二生。敬扫花阶，伫延芳躅。

问某公子病书
　　某哥鉴：
　　小窗人静，深院书长。细数落花，浑难破寂。静听啼鸟，更中添愁。每念薰香荀令，邈若云山；傅粉何郎，睽同河汉。未尝不倚栏镇日，却枕终宵。肠一日而九转，魂一夕兮九乖。
　　近顷以来，仆容既阔，音何更疏。屡卜金钱，恒挑灯蕊，鹊儿反舌，蟢子遁形。永朝永夕，疑雨疑云。乃有心问竹，不报平安；着意探梅，始知消息。谓多愁之平子，作善病之相如。犹意采薪偶抱，勿药可占，潘郎未应憔悴，张绪何损风流。乃疾异头风，陈琳之檄不愈；崇非瘧鬼，杜甫之什难驱。甚至恹恹渐甚，郁郁可怜，愁容但界双痕，瘦骨不盈一把。医徵扁鹊，台中之药无灵；祷藉巫咸，天上之神不佑。厥疾何来，寻思不得，岂其郁生肝膈．愁结心胸，烦恼生魔，怀思至病乎？嗟乎！吾哥生来情种，酿此病根，苦海无边，爱河莫渡，妹独何心，能不悲哉？
　　虽然，君上有高堂，下有弱弟，琴瑟待调，箕裘未启。大厦须支一木，重担何止千金。又况技冠雕龙，才高吐凤，前程正远，来日方长。岂可以儿女私情，遂令英雄短气？倘使多愁宋玉，与鬼为邻．则虽不杀伯仁，由我而死，百身奠赎，万事皆休。哥拚情死，妹愿身殉。从此蝴蝶花间，今生已难如愿；徒令鸳鸯冢上，后人转笑其痴。嗟乎！情场多历劫之时，愁城岂长生之国。勿为兰蕙之煎．徒食蓼荼之苦。疾非不治，事尚可为。虽无蜗皇帝补完离恨之天，尽有女华陀疗得相思之病。尚望放宽怀抱，保养身躯。青山无恙，樵苏有不尽之爨；银汉依然，牛女有重逢之日。谨祝早痊，好酬夙愿。

某公子病中覆书某某芳卿妆次
　　茫茫身世，万千总是多愁；扰扰情场，八九不能如意。自别以来，懒敲诗句，厌听笛声，忽忽若失．怏怏不怡，常不酒而如醉，即无梦而亦昏。鬟丝禅榻，耐尽凄凉；经卷药炉，浑无聊赖。揽镜自窥，讶容颜之太瘦：衫衣渐褪，抚肌肉以何存。憔悴自伤潘髩，支离有似沈腰。而家人惶急，类戚频来，医巫杂进，药石乱投，岂知解郁开怀之剂，正如画饼充饥；安神调气之方，无异隔靴搔痒。不识病根．徒乱人意。
　　嗟乎！仆本恨人，天偏厄我，以多愁多病之身，遇倾国倾城之貌。人非草木．其何以堪？兼之谢妹怜才，柳娘爱士，青衫久困穷途，红粉偏来知己，既已人逢璧玉，订婚约于终生；乃又路隔蓝桥，傍神仙于何日，感深五内，郁结寸衷，能无病且深乎？自维孤影如鸿．我辰安在，瘦躯似鹤，人寿几何。只恐此生福薄，后会缘悭。镜花水月，幻成缥缈虚无；雨魄云魂．博得迷离摸索。生既衔愁，死犹赍恨。幻韩凭为蝴蝶．可能飞傍妆台；化望帝为子规，徒自啼残夜月，岂不痛哉！
　　虽然仆为卿病，卿岂不知，仆为卿死，卿又何忍乎？正深赋鹏之悲，忽接飞鸿之讯，获披瑶简．如睹玉容，良言胜于药石，深情感人心脾，病中得此，良用自慰。怜卿正须怜我，斛铃还仗系铃。不是散花天女，无由参维摩病里之禅；还须劝酒文君，始能疗司马渴中之疾。苟玉女捧丹而至，定教妙手回春；即裴航捣药而来，也许仙续命。若蒙援救，哀鸣之鸟复生；稍一迟回，枯凋之鱼难活。力疾作覆，惟卿图之。

某姑与某公子夙有婚姻之约姑之母欲许他姓驰书告之
　　郎君惠鉴：
　　某以陋质，获亲君子。夙托葭莩之谊．幸分砚席之辉，商量文字，唱和诗篇，数年相叙，两小无猜。自维幼娴姆教，长习闺仪，耻轻薄之桃花，乡颠狂之柳絮。爱情神圣．此心本自无他；示柑庄严，非分安敢稍犯。及夫叙久交深，情投意合，猥蒙盼睐，曲荷殷勤。一念动怜才之意，三生感知己之情。一则生未有室，娶妻非阴丽何求；一则居本无郎，择婿待王昌而嫁，欧美有文明之制，婚姻本自主之权。道合时宜，又何拘于古礼；情堪曲谅，讵见屏于时贤，不须月老代系赤绳，但倩花神监盟白首。由是河山指誓，日月照临。地老天荒．勿渝此约；海枯石烂，敢背斯盟，一语相要．两情共矢。方幸终身有托，夙愿堪偿，弄玉楼头．待作神仙眷属：伯鸾庑下．何嫌贫贱夫妻。
　　不图好事多磨，良缘易阻，肓风怪雨，独妒花开；爱叶欢苗，偏遭摧厄。忙煞莺媒燕妁，传来蝶意风情。何物老妪，来作堂前说客；谁家公子，妄思月里嫦娥。母也不谅，夫复何言。窃恐铸成大错，演出奇冤。凤去随鸦，鸡来伴鹤，错点鸳鸯之谱，好姻翻作恶姻；狂吹牛马之风，佳偶变为怨偶。天胡此醉，人谁能堪。嗟乎吾哥！生不逢辰，事多拂意，祸已迫上眉睫．患更中于腹心。寸衷已乱，五内如煎；万念皆休，一筹莫展。安能效颦西子，偕隐五湖；若真逼嫁东风．满拚一死。临书迫切，不知所云，惟吾哥其速图之。

某公子覆某姑书
　　嗟乎青陵台上，飞来蝴蝶之魂；绿珠怨中，折断鸳鸯之翼。衔冤精卫，填碧海之难填：啼血鹃禽，叫青天而不应。千古伤心之事，无逾于斯；百年称意之缘，从兹已矣。
　　仆也不才，夙蒙见爱，拈来兰絮，曾参因果于三生，笑指梅花，为订婚姻于百岁。向使天孙下嫁，忽愆天上佳期；玉女来归，早报人间喜讯。却扇老奴，原知温峤，东床快婿，还属献之。荆钗裙布，未嫌蔬水清贫；酒盏棋枰，合共烟霞啸傲。斯则兰闺乐事，有似神仙；意幄风流，永谐伉俪。岂徒画眉京兆，传佳话于千秋；慰体荀郎，办深情之一片。又使萱堂慈爱，花蕊娇痴，殷勤承阿母之欢，委传体女儿之意。珠擎掌上，肯为暗处之投；月抱怀中，好作圆时之盼。是则娇娆左女．终为清拔徐妻。捣裴航之杵，还期圆满成功；吹弄玉之箫，未许凡庸同调。
　　顾乃警耗传来，恶魔飞出，天公狡狯，月老昏庸。沙叱利讵解怜香，氤氲使无端葬玉，哭糊涂之老母，听谬妄之虔婆。昔日盟鸥，譬送情于逝水；今番射雀，偏属意于他人。锺家新妇，不属参军；赵地才人，竟归厮养。仆诚无福，卿亦何辜？渺渺情天，起猖狂之风雨，茫茫孽海，掀险恶之波涛。自恨长旛无力，未能尽障狂澜，剧怜小玉多情，安得重逢旧雨；春蚕半老，徒留未尽之丝；彩凤分离，动复于飞之乐。歌陌上桑，难免据为彼妇，折台前柳，谁能禁得他人。
　　愧乏回天之术，黯黯魂销；将求缩地之方，喁喁而诉。红颜坑尽，莫寻燕子楼台，白首乘偕，从此萧郎陌路。嗟嗟！叶欲辞枝、花难自主，卿真无奈，我亦云然。安得快刀慧剑，斩断情丝；尚留绣帕香巾，付诸泪海。犀心忍痛，散开如意之珠；鹃舌言愁，划遍相思之字。聊作数行答覆，勿须怨我蹉跎；好凭一笔勾销，莫再为郎憔悴？

卷三
某姑剪发自誓再致某公子书
　　情天霹雳．蓦然间动魄惊心；孽海风波，淘不尽新愁旧恨。虽欲作将伯呼，不足为外人道。孰借箸而代筹，庶围城之立解。前书干渎，延聘甚殷。方谓海棠无力，或许扶持；不图松柏有心，终难托庇。数行写恨之书，一幅言愁之作，也似侬心，浑无主意。而且管宁割席，何来决绝之词；温峤绝裾，大有激昂之态。固知一荏弱女子，不足累昂藏丈夫，然而士为知己，君岂忍人？吕文靖之道学，且寄意于胭脂；李药师之英雄，独锺想于红拂。矧哥之于妹，誓为拚命之鸯鸳，愿作同心之鹣鲽，亦安能一朝撒手，万古忘情？得毋潘郎憔悴，屈子悲伤，发为愤词，原非得已；聊作壮语，无可如何。此则五更怨鸟，未足喻其凄凉；三峡哀猿，莫不闻之悲切者矣。
　　溯自慈亲见背，弱息已叹伶仃；老父垂怜，雏鬟犹苏覆庇。无何大椿凋谢．小胆凄清，痛阿爷之长逝，随继母而孤居，遂至伦常惨变，骨肉乖违。然犹念身虽处子，心许郎君。漆室岂真欲嫁，罗敷不啻有夫。小怜母，大怜婿，本女子之恒情；佳偶妃，怨偶仇，乃人伦之大事。故虽冤着芦花，苦茹莲子，谷飞为蛊，蜮射含沙，莫不忍气吞声，庶几心回意转。岂知上叫九天而不应，下呼九地而无灵。生我何仇，逢彼之怒。拆开并蒂之枝，断送如花之命。以为标梅汛届，非女贞不字之年，嫁杏期逢，有人尽可夫之例。实偪处此，尚何言哉？嗟嗟！榴房之子酸多，药店之龙骨出。置之死地，勿望生全。返彼恨天，斯为干净。华鬟忍利．愿早离倩女之魂；楚岫巫云，无复入襄王之梦。手剪青丝，谨以遗赠，一以当纪念品，一以表结发情。从此剪除烦恼，好偿孽债于前生；何常暗祝氤氲，更注良缘于来世！

某公子得赠发誓终身不娶再覆某姑书
　　恋花蝴蝶，无端打散秋风；啼月鹧鸪，到处惊残春梦。花逢浩劫，天妒良缘。窦屏温镜．已违白首之期；梁案秦楼，但说黄粱之梦。人生恨事，无逾于斯！自维家贫亲老，福薄缘悭．虽有苏张之舌，来作斧柯；如何秦晋之姻，终成画饼。卿家阿母，毫不相原。以为薏苡岂可联珠，蒹葭何堪倚玉。金张闺秀，只配王孙；王谢门楣，不婚寒士。掷还鸳帖．拒却莺媒。固知与卿为难，遂至视我如仇。柄凿但觉其龃龉，水乳终难子融洽。有怀莫遂，无计安排。韦固求婚，赤绳空牵于月老；嘉贞选婿，红丝偏系于他人。恨我此生为幸，难作鸳鸯；怜卿非类相从，不如鹑鹊。势已至于瓦裂，事难望其玉成。当年啮臂之盟．翻嫌多事；此日椎心之痛，更觉难言。卿非负仆，仆诚累卿。泪添九曲黄河，愁压二峰华岳。情场蹭蹬．孽债牵连。谁唤卿卿，徒呼负负。诚不如撒手分离，终身永诀。勿任诗人老去，尚眷念乎莺莺；公子归来，犹钟情于燕燕。使卿得保全幸福，仆可忏悔罪愆。区区私衷，天日可鉴！
　　乃仆欲绝裾割忍，卿遂剪发相遗。香云一握，本来孙寿之妆；愁绪千丝，何惜丽华之鬓。陶侃母贫欲延宾，也曾截发；曹命女誓无他志，同此用情。岂想念故人恩义，不忍再效双飞；或划除宿世孽缘，自愿独拚一死。从此青陵台畔，绝意偷生；即今白发堂前，无心乞活。蕉心抽尽，生意难回；鹃血啼残，春光易老。嗟嗟！三六鸳鸯，乌呼同命；一双蝴蝶．虫号可怜。卿如证位佛天，仆复无心人世。当养亲终老，绝意论婚，披发入山，澄心止水。忏三生之绮业．付万事于劫灰。情人璧玉，未容偷嫁汝南，织女黄姑，且待相逢天上。所赠青丝一握，自当什袭而藏。沐膏泽之养香，生以为伴，证钗钿以无恙，死愿同殉！

某姑三致某公子书并劝不必鳏居
　　琴心已冷，钗影终孤。生已离魂，命迁薄命。自古娥眉见嫉，谣诼频兴；而今鸩鸟为媒，因缘作梗。受尽蜂欺蝶误，枉教凤泣鸾悲。前书略述，不复赘言。近顷以来，药炉薰骨．镜槛生尘。惟有临风陨涕，更无拜月闲情。山厝愚公，只教立志；海填少女，总是埋冤。眉尖逗碧，久销柳叶之痕；唾点翻红，似涨桃花之浪。病到如斯，生何足恋！纵乞灵于参术，旦夕苟延；奈半死之梧桐，韶华不再。安得黄衫剑侠，横飞孽海神龙；自伤碧玉年华，历尽命宫磨蝎。长斋绣佛，以了馀生；削鬋毁妆，好偿宿孽。擘残金缕薪牋，怕寄玉箫愁句。雅不敏再诉烦冤，徒增忉怛。何奈蜡虽烧烬，烛泪犹寒；麝纵成尘，香心未散。
　　念妹此时，境绝凄苦，舍哥而外，无可告诉。怜此迸命之频伽，恐作分飞之劳燕。向有私衷，嗫嚅羞吐，今且垂尽，何可勿言。妹与哥虽无伉俪之缘，已定夫妻之分。他日者黄金买骨，勿为薄幸微之；碧落寻魂，有似神伤奉倩。埋香镌霍玉之碑，葬玉倩安仁之诔。清明烧纸，寒食奠浆，俾安怨女之魂，不馁若敖之鬼。则画中爱宠，聊可相呼；地下幽灵，亦当含笑。若必作独宿之萧郎，师不娶之曾子，眼前之一脉谁延，堂上之双亲莫慰。等尾生之抱柱．未免拘嘘；嗟伯道之无儿，得毋懊悔。硁硁之见，劝君勿尔。妹心如古井，命若微尘。生为佛国比邱，死作君家蒙妇。如仙眷属，既斋恨于生前；薄福裙钗，聊慰情于地下。不必孤行己意，但当牢记此言。则妹虽死之日，犹生之年。誓盒盟钗，念温馨兮如昨，衔环结草，容报答于将来。嗟乎吾哥！言尽于斯。写到断肠之句，付诸碧海千寻；吟成绝命之词，应向红颜一哭。

某公子三覆某姑书
　　无怨生离，有情中绝。空思出水之莲，无复回风之雪；造物不仁，我妹见厄。桃香骨瘦．恒带雨以如唬；桂蠹心空，讵经霜而不悴。兰焚蕙叹，绿惨红愁。正恐龛围绣佛，不藏怖鸰之身；丹炼金池，难续文鸳之命。萍因絮果，致十劫之沉沦；凤泣鸾悲，成一天之惆怅。妹之处境，良足惭矣。仆情劳若病，休文八诛之辰．思苦如痴，平子四愁之日。坦腹有心，画眉无福。虽复方传驻．景暗擣元；霜结绾同心，劳遣紫带。而施齐天之幔，莫障风狂；挥鲁阳之戈．难回日驭。即诚心以点石，安得成金；纵竭力以磨砖，难期作镜。风流温峤，终虐玉镜之台．病渴相如，莫问当炉之酒。亦既王郎情死，江令销魂，瑶瑟停弄，琼箫罢吹。从兹偷息人间，了无生趣，惟有忘情世外，鳏以终身。乃犹薰芬动虑，芳性含情，劝续鸾胶，代谋燕翼。虽支机直犯，几沉织女之星；而破镜飞来，犹照嫦娥之影。深情永佩，到死难忘。回忆金缸二等，与珠玉而俱灰；仰看碧落千寻，誓河山而长在。生不谐刘纲仙眷，获随鸡犬以俱升；死且作曼倩细君．愿割豚蹄而致祭。嗟嗟！笙凄庾岭，箫咽秦楼。梦已觉于楚襄，情更伤于韩重。乌鹊桥边，星目莫践；青鸾镜里，烟影难圆。卿是女贞之木，仆如思妇之花。非绛仙不足疗饥，非锺期毋宁绝响．巫山而外．不是行云，天汉曾浮，难为尺水。知音寥落，更无彼美怜才；绮业销磨，不复书生结习。
　　倘使情天风定，恨海波平，忘忧萱草，得转阳和；晚节黄花，不遭肃杀。则妙常无恙，讵辜多病潘郎；龙女有缘，终配善财童子。历经九死以馀，成就百年之好。岂第两人之幸福，洵为千古之美谭。不然罡风烈火，卿何堪万劫千磨；弱草微尘，我亦恨百年一瞬。强留躯壳，了今生未竟之缘；拚掷精神，偿宿世无穷之债。魄飞秋月，愁填《长恨》之歌；肠断春风．强续《会真》之记。生不同衾，死当同穴。在天比翼，在地连枝。当于香雪海中，预筑鸳鸯之冢：还向蘅芜梦里，来寻蝴蝶之魂。酬知己于闺中，思真刻骨；话酸辛于纸上，和不成声。勉答数章，长歌当哭。墨枯札简，泪湿红笺。卿意云何，予怀不尽。

某君责女士久无音信书
　　爱卿妆次：
　　自别容华，机经日月，芳洲系念，香草萦怀。秋水盈盈，湖萧葭于何处；春山黯黯．望云树以相思。当夫深院日迟，小窗人静，索居无俚，寂寥寡欢。碧桐剪下，孰与题诗；红豆拈来，向谁记曲。听树上之鸟声，浑如话旧；看庭前之花影，最是关情。未尝不对月怀思，临风惆怅。叹茫茫之情海，孰不望洋；问滚滚之爱河，谁能破浪。惟念风帘月树，曾经几度勾留；墨海诗窠．尽许两情颠倒。结文字之因缘，拟神仙之眷属。啮臂之盟辞如昨．指心之誓语难忘。虽复天台路隔，洛水波遥，联云不及夫秦楼，荐梦尚遥于楚岫。犹冀玉山青鸟，仙使飞来，锦水丹鳞，尺书递到。驿使传梅，寄三春之消息；主人问竹，报一语以平安。得卿只字，慰我寸心。瑶札欣披．玉容恍睹。纵室远而人遐，犹神交而心契，则工愁平子，亦可稍解离怀；善病相如，可至更增剧疾？而乃青鸾信杳，黄犬音乖，目断行云．心惊去日。莺花所乱，庾开府恨赋江南；烟树迷离，江文通魂销客里。岂蓬山十万，雁落峰头；弱水三千，鱼沉海底。
　　顾仆与卿，两地相违，一川仅隔，虽非咫尺，亦异天涯。藉蝶使以传来，谅鸿宾之多便。何争浮沉莫达，梗阻堪开；即谓家庭多故，闺阁大忘，或昼长春阁之晖，丝添弱线；或夜急秋砧之响，锦制并刀，何难抽片时之暇，作一纸之书，藉慰三秋之感，免深两地之思？
　　不然者，牵系足之红丝，难凭雁达；执画眉之彩笔，只许螺描，益令颠倒寻求．终怀疑而莫释；迷离摸索．欲索解而无由。碧海范范．白云渺渺．巫山神女，更无梦里之言，月府姮娥．不照人间之形。此日萧郎，已如陌路；他年崔护，讵识门庭，岂非等往事于浮云，付深情于流水？勿言女子多情，更甚男儿薄幸。斯则犀心抱痛，难通一点之灵；鹃舌言愁，徒洒数行之泪。譬忘情于太上，卿其忍哉，徒涉想于当初，吾滋戚矣！

女士答书某哥惠鉴：
　　湔裙水上，拾翠岩前，我歌《欢子》，君唱《怜侬》。曾几何时，忽成长别。久阔音尘，有劳寤寐。绿波三尺，莫喻情怀；明月一弯，常照颜色。悼欢会之无常，嗟韶华之易逝。深闺独坐，永巷多愁。悄对灯昏，凄闻笛怨。心如月苦，魂逐云飞，掬万斛之牢愁，郁一腔之幽怨，非凭尺素，难逃寸丹。何奈未曾蘸墨．意已先痴；刚欲抽毫，心常如醉。是以涛笺犹素．湘管不花。兼之人情变幻．世路崎岖，瓜田易起猜疑，墙茨横加诬蔑。辄生平地之风波，骤暗情天之星月。身常入瓮，何殊梏凤囚鸾；耳有属垣，又恐嗔莺叱燕。虑萋斐之贝锦，不将芍药远贻；防漏泄夫春光，未敢梅花暗递。妹也处此愁城，有同孩狱。销残绮思，磨尽华年。不为出岫之闲云，常作在山之泉水。备尝蘖味，剥尽蕉心。唤杜鹃而鸟亦魂飞，入药店而龙真骨出，两行血泪，洒成怨女之花；一片冰心，险化望夫之石。自拚苦志，宁作寡情。雅不欲托铿字以言愁，写花笺而寄恨。迷灵楚岫，从增宋玉之悲；病雨茂陵．何解相如之渴。
　　矧妹与哥．情牵一缕，缘证三生。钗盟镜誓，无改河山，瓜约萍期。口如日月，勿为秋扇之捐，敢怨春兰之暮。虽身非彩凤，未获双飞；而心有灵犀，能通一点。言筌之落，可参无上之禅；迹象遑求，应喻个中之意。斯即音沉璧玉，固犹属意夫郎君．何必书寄秦嘉，始谓多情之女子。我两人之永好．彼一札以何关。综是诸因，遂无一字。方冀吾哥，恕其阔疏之罪，鉴此委曲之衷。乃未贡芜词，来华札。谓日月之悠悠，何音书之寂寂，草慰怀思，遂加责让。岂苦哀之不谅，或近况之未知。遂使孤愤韩非，四愁平子，底事青衫泪湿，翻教红粉颜羞。岂知恨绪愁丝，何处识回文之锦；肓风怪雨，无心簪妙格之花，钟期知我．奚烦锦瑟以传情．裴质怜侬，讵藉红绡而寄泪。恕我无知，请君勿愠。相思两字，彼此具有同情；珍重一言，尔我毋忘夙约。

某君闻女士已许他人质问书
　　某姊妆次：
　　仆十年偃蹇，一卷行吟。懒逐情场，久销绮业。狂花俗艳，素不关心，浪蝶游蜂，耻同混迹。而事会相寻，氤氲巧合。猥以凡下，获侍仙才，一见相倾，三牛有幸，卿动怜才之念．仆感知己之情。雨闼晴窗，敲诗和韵；花晨月夕，煮茗清谭，绝似梁间飞燕，常对语以呢哺；更如水畔闲时，惭忘机而亲狎。一则生末有室，非阴丽以何求；一则居本无郎，必王昌而始嫁。两情既洽，一语相要，遂联锲臂之盟，且作指心之誓。相期永久，伉俪终谐，敢负此盟，神鬼不佑。方谓此生艳福，夙世良缘，逢绝代之佳人，作深闺之良友。赠来金错之刀．报以玉环之蠲。结绾同心，珠持如意。虽礼隆纳币，寒梅尚未聘棠；而天汁良姻，夭桃终当嫁李。
　　不图好事多磨，欢场易阻，既睽河汉，遂隔参商。从此青鸾信杳，赤鲤书沉，谁托微波．通芳讯。怅蓬山兮缥缈，徒役梦魂；望洛水以迢遥，不生羽翼。一腔离怨，万种愁思，正苦忧怀，忽惊恶耗。谓求凰业经有主，雀射已属他人。当年鲁女，窃忧误嫁秋胡；同日王孙，转负多情司马。人非温峤，居然下玉镜之台；婿岂王郎，何事坦东床之腹。鸩媒易误，鹣侣难谐，遂使裴航玉杵，三年只捣元霜，转教商妇琵琶，十里别弹明月。惧悰乍间，香誓旋渝，怅望银河，灵难填鹊；分离玉镜，梦不乘鸾。怒击三生之石，缘会终虚；空牵万丈之丝，恩情中阻。岂阮娘终归磨镜，抑邻女未肯投梭乎？挟京兆画眉之笔，韵事谁描；怀荀郎慰体之情，余香不暖。斯则下晴天之霹雳，未免惊心；翻孽海之波涛，终成恨事者矣。
　　惟是仆虽无状，卿岂负心。当日月之昭明，岂雨云之翻覆。庄严凤阁，甯甘柳絮随风；神圣鸳盟，肯逐桃花流水？或者市虎讹言，杯蛇幻影，譬嫦娥之奔月，假托空虚；如曾参之杀人，传闻差误。则春蚕不死，犹将吐未尽之丝；秋扇未捐，庶几践将来之约。无如悠悠之口，事出有因；凿凿之言，信非无据。是真是幻，将信将疑。恨不作襄王之梦，来探巫山；誓将泛渔父之舟，重寻桃洞。先裁玉札，飞上镜台。明慧如卿，周行示我。

女士答辩书
　　画楼春销，绣阁香销。斗草无心，落花有恨。袖倚竹而多寒，锦添花而未织。拜罢楼头明月，无限凄凉；吹来江上西风，倍添愁思。每念仪容睽隔，音问稀疏，前欢已邈，后会难期，未尝不肠回九转，泪洒千行。五更残梦，恍离倩女之魂；万种幽思，转益西施之病。而乃华笺飞到，既有责言；瑶札频来，更多误会。天孙受聘，构楼阁于空中；季迪求婚，幻云霞于天上。杯蛇市虎，岂可信道路之言；薏苡明珠，或竟出谤谗之口。
　　妹幼承姆教，长习闺仪，粗读诗书，略知礼义。擢净土之青莲，陋出墙之红杏．女贞不字．既恪守夫十年；人尽可夫，肯贻羞丈百世？矧知君文章富丽，品性温良．饶卫玠之丰神，擅谢庄之才调。不弃葑菲，相遗芍药，啮臂乍盟，终身有托。矢青山而共隐，愿白首以相偕。桓少君鹿车共挽，辛苦何辞；孟德辉鸿案相庄，清贫亦乐。想天上氤氲之使，早缔三生；展生前位业之图，定谐百岁。虽佳期未卜，欢会犹赊，裴航尚隔于蓝桥，黄姑犹睽于银汉。而同心一袜，比翼双禽．有生不二，之死靡他。洒成怨女之花，宁姑红泪；化到望夫之石．无改素心。区区之私，天日可鉴。门内之桃花无恙，惟期崔护重来；月中之桂子犹香，只许吴刚独伐。（某君姓吴故）漫道五双白璧，遂谐雍伹之姻；愿云十斛明珠，可买姬姜之貌。宁为邻女投梭．耻作江妃解佩。大抵空谷幽兰，只赠芬芳于君子；不比章台弱柳，尽教攀折于他人。
　　或者狂且鬼域，实为吾辈情魔，造蜚语以中伤，播浮言以耸听。从而离间鸳盟，迫得分飞鹣侣。掀平地之渡涛，闹情天之风雨。若必轻信谣传，徒寻烦恼，适中奸谋，自开嫌隙。诚不如视若浮云，付之流水。先生既归于乌有，达人当释夫狐疑。毋谓李桃无状，偷嫁春风；须知松柏有心，不欺冬雪。妹也抱坚贞之节，君则持镇定之心。勿惑流言，不渝素志。一心互印．两少无猜。虽隔形骸，实通梦寐。爱河风静，何妨容与中流；情海波恬，庶几伹登彼岸。

女士因避谣诼将赴远方求学书
　　某哥青睐：
　　前奉素书，计邀青览。屈不求申，谅惟知己。罗敷本自有夫，韦固漫云求妇。青绳有诮．白璧无瑕。任彼悠悠之口，宁污皎皎之躬。方谓忍心耐性，便可息事宁人。萋菲贝锦，虽多谗谤之言；薏苡明珠，终有分明之日。何如谣言蜂起，浊世魔多。腾孽海之皎龙，但见狂涛恶浪；肆情天之鬼蜮，偏多怪雨盲风。且也莺媒燕妁，每巧语而乱言；蝶意蜂情，更浮光而掠影。桃将嫁杏，惯为附会之谰言；梅也聘棠，传作风流之佳话。缥渺蜃楼海市，偏教以假扬真：依稀蛇影杯弓，直欲将疑作信。种冤孽于前生，偏多磨折；缔姻缘于夙世，几被摧残。
　　妹也乱枝无力，只解牵愁；莲的有心，更谁分苦。实我命之不犹，信人言之可畏。即使牢关春色．安能遍障狂飚。为花辩护，无由上达。绿章弱絮沾污，转恐难完素璞。长此吠声吠影，疑雨疑云，众口可以铄金，群毁亦能消骨。虽具苏张之舌，莫剖冤诬；更虞秦晋之姻，翻成仇怨。是则倾西江之水，不足洗其羞惭；淘北海之波，安得填斯愤恨。深惟瓜李之嫌，惧有棘荆之刺。再番忖度，几度思量，计惟有遁迹他方，潜踪异地。迁出谷之流莺，作寄巢之旅燕。或驾问字之车，或负从师之笈，毋谓逾淮之橘迁地勿良，须知净土之莲离尘始洁。域中四大，何处可以容身；海上三山．此间或堪驻足。将游学东瀛，愿赡东国之典型，饱看西京之风景。人坐春风时雨，地游远水遥山。庶几浮言自息，蜚除难诬。浮云过而仍是青天．狂风定而依然碧树。远嫌避谤，范蠡则逃隐湖中；忧谗畏讥，屈子且行吟泽畔。事非得已，情实难堪。
　　嗟乎我哥！自维弱质，久处深闺，何解风尘劳苦，那堪道路奔波。计无复之，铤而走险。从此凤鸾飘泊，不胜天涯沦落之悲；何时牛女交亲，重逢天上团栾之日。怅客路之悠悠．结芳情之唧唧。今将就道，聊凭鸟使以传书；还似临歧，听唱骊歌而洒泪。

某君劝止书
　　某妹妆次：
　　苍昊忌才，佳人蹇命。天上曾传小劫，人间不少恶魔。斗镜里之蛾眉，易生谣诼；幻杯中之蛇影，每启猜疑。征往事于千秋，付同声之一叹。然而定可胜天，诚能感物。莲心纵苦．不染淤泥，梅蕊虽寒，宁欺霜雪。任彼沙含射蜮，簧鼓流莺，悬秦廷之宝镜，怪状难蒙；燃温峤之灵犀，妖氛自戢。前书质问，偶惑流言。如箭在弦，犹石激水。将毋清狂杜牧，未免唐突西施。开罪实多，私衷甚歉。
　　比者鸟使频来，鱼书再读。愤青蝇之忘剌，作黄鹤之高飞。避嚣而远尘市，似亦何妨；畏谤而放江湖，此殊不必！如果不辞远道，宁赴殊方。惊鸿避弋，栖从紫塞而遥；飞燕离巢．冲向登云而去。天涯海角，有梦难通；远水遥岑，为踪何所？昔睽带水盈盈，消息尚艰于驿使；今望云山渺渺，音书更阻乎鸿宾。王嫱出塞，未知何日能还；蔡女入胡，不卜奚时获返。皓月昵而莺镜冷，彩云远而凤楼空。徒使前度刘郎，认桃花之犹是；昔年崔护，怅人面以全非。言念及此，其何以堪。又况行路多难，长途最苦，客邸增离人之恨，故乡牵游子之魂。乃欲以闺阁之身，蕙兰之质，蒙犯霜露，跋涉山川。只身无伴，万里长征。或怅杨朱歧路，或悲阮籍穷途。或宿荒村，露筋可患；或投旅店，牵臂堪虞。无论客路奔波，弱质不堪辛苦；抑且世途危险，娇姿孰与扶持？萍浮蓬转，徒离倩女之魂；凤泪鸾飘，只洒湘妃之泪。自差自误，宁不可悲。即谓任末远方负笈，班姬早岁受经，马融绛帐，不少裙钗；伏生青毡，且传巾帼，河间有藏书之府，且读十年；蜀中多问字之车，不辞千里。陆王学派，当挹取于他邦；欧美文风．宜渐摩于邻国。求学固贵一心，此举似乎两得。然而跳适异国，本人情之所悲；长别高堂，惧亲心之莫慰。开卷诚非无益，出门未必有功。燕子楼高，关盼讵应出户；彩鸾笺擘，薛涛只合闭门。斯即闺中讲学，窗下论文，非无咏絮之才，亦有簪花之格。固知在山泉水，毕竟洁清；非如出岫闲云，转多变幻。
　　不然者，狂且肆毒，好事造谣，岂不能更织萋菲，肆行污蔑。或指潜逃红拂，伪称表帽之装；或云远嫁乌孙，妄谱琵琶之怨。误白云为苍狗，幻碧海作蜃楼，架此虚诬，谁能剖辩？远游非计，镇定为宜。且息长征之驾，试翻内则之篇。书不尽言，珍重千万。

成婚前二日致女士书
　　爱卿妆阁：
　　夫妇为人伦之始，婚姻有自主之权。以神圣之爱情，叶文明之嘉礼。良缘无间，佳耦斯谐。仆束发受经，早谙婚义；弱冠弄翰，间肄闺辞。慕鲍宣之风流，愿丽华为伉俪。猥以文字因缘，遂订钗钿盟誓。索门合泮，缔两姓于朱丝；张姓连天，系一纱于玉臂。方谓姻连白建．喜得胜流，缘合老人，即期报板矣。然而求凰有曲，欢惊在御之声；特雉无媒，未下高门之聘。事会偶牵，欢缘中阻，情乃生魔，花偏遇蠹。狂翻醋海之渡涛，大闹情天之风雨。遂令十年不字，负此韶华；三星在天，歌残邂逅。鸳牒纷其飘零，鸾钗虑其醋配。恨无女娲氏炼石补天．世少古押衙挥戈回日。盖几几乎重来崔护，徒嗟门内桃花；三载裴航，空捣臼中仙药矣。
　　幸也天从素愿，神假微机，磨蝎几经，鸳盟终践。孔雀屏开，居然中选；文鸾镜舞．仍许重圆。由是敛阮修之婚费，贯天帝之聘钱，择吉命龟，请期奠雁。种得蓝田之璧，投将玉镜之台。月下多缘，喜接欢之有日；星隅在望．贵成礼之及时。
　　乃者良辰将届，吉日待临。星耀红鸾，桥填乌鹊。人间喜事，尚赊二日之期；天上祥光．待庆双星之会。绣襦甲帐，彩鸾许嫁文箫；莲幕碧鸡，君谟终妻葛女。我愧乘龙快婿，卿真跨凤仙姝。赶作嫁衣，织女料应忙碌；牢施槃带，诸亲替共安排。不必亲调蓉粉，满面浑妆；须教留着柳梢，双眉待画。月桂侍娥，争诵浪仙之赠句；山林娶妇，庶谐德耀之齐眉。特修小柬．用当催妆。待过明朝，即行亲迎。行见华堂锦错，步障尘飞，人似神仙，天圆眷属。金镜映流苏之帐，香暖芙蓉；璇闺传合卺之杯，春腾罗绮。记取两行花烛，羡卿艳福无双；悬知一刻春宵，令我销魂真个。

女士答书
　　郎君青睐：
　　婚以礼成，妻由义合。诗题红叶，事岂偶然；足系红丝，缘皆夙定。男有室，女有家，本人伦之大事；小怜母，大怜婿，亦女子之恒情。妹以陋质，获奉清尘，夙缘葭莩之亲，遂结苔岑之契，诗文结习，生平固末忏除；笔墨多缘．师友何妨攻错。宋玉风流，原非好色；王孙爱慕，只为怜才。涵神圣之爱情，解温馨之软语。伴结琴书，盟坚金石。珠联如意，赠将金错宝刀；结绾同心，牢里玉钗钿盒。胡天胡帝，百年偕老之心；如漆如胶，两小无猜之意。
　　无何芍药悲离，薏兰怨暮，泣露种相思之草．狂飚吹解语之花。万丈情魔．一天恨事。鸩以媒而肆毒，蜮如鬼而逞谗。树情场之仇敌，搅香国之姻缘。醋醋榴花，易惹红裙之妒；油油春水，难湔紫玉之愁。亦既琴弹别鹤，弋避惊鸿，历身世之艰危，遭命宫之磨蝎。向使钟家新妇，不属参军；赵地才人，终归厮养。遭沙叱利之摧残，遇武承嗣之强暴，送花絮而随流水，逼桃李而嫁东风。宁为拚命之鸳鸯，肯逐浪情之蜂蝶？惟此丹诚，有如皓日。啼鹃血以将残．春光易老；剥蕉心而几尽，生意方回。妖氛敛而喜气临，恶煞退而吉星照。回思散载风波．迟我三年琴瑟。犹幸良缘未错，好事终谐，天公许其玉成，月老烦伊斧伐。得配君子．永事高贤。桓少君共挽鹿车，固所愿也；孟德辉相庄鸿，案无多让焉。
　　但祝百年倚玉，奚烦十斛量珠。吉日伫临，香风迭迭。鹊报人间之喜，鸟填天上之桥。天孙织锦，犹忙作嫁之衣；弄玉吹箫，正谱合欢之曲。联云将及于秦楼，荐梦勿遥于楚岫。牵羊卖犬，标梅赓迨吉之诗；宝马香车，妖桃赋于归之什。却扇认老奴，作何狡狯；东床称快婿．想见风流。请将彩笔安排，好仿画眉韵事；曾向妆台游戏，偷摹捉鼻闲情。登门奠雁，此事烦郎；出阁施衿，颇愁为妇。犹记句赓同调，当年不少推敲；若教诗赋定情，此夜如何发付。聊因彩翰，用答丽情。枕边之私语匪遥，纸上余言不赘。

新婚后自校中致其爱妻书
　　爱卿妆阁：
　　琴弹别鹤，凄风送哀怨之音；镜舞孤鸾，冷月照单寒之影。是以江郎别赋，黯然销云；乐府离歌，潜焉陨涕。何况新月初圆，好花乍放．步帐之歌声甫转，妆台之烛影重摇。郎船一桨，依舸双桡，柳暗抱桥．花欹迎岸。映人面之田田，挹脂香之满满。乌鹊桥边，才逢牛女；红莲水上，刚戏鸳俦。定情诗细意推敲，合欢曲同心唱和。人间第一风流，得谐良匹；世上无双乐事，惟有新婚。洞房春暖，连朝之喜气犹多；远道尘飞，昨夜之欢情忽散。罢吟燕尔，听唱鹂歌。在卿固谓其不情，即仆亦嫌其过促。
　　惟是课程所缚，职务攸关。苜蓿之盘虽冷，臬比之座难虚。橐笔遨游，原非得已；征车况瘁，无可奈何。勿谓商人重利，最惯别离；勿云夫婿封侯，转多恼懊。辞婿而乡来客地，大是难堪；抛香闺而拥寒衾，谁能遣此。试想少年伉俪，孰不恋此温柔；回思半月夫妻，何忍遽教冷落。
　　仆本恨人，卿须怜我。割情忍爱．荡气回肠。花晨月夕，难忘故国之春；碧海青天，常绕深闺之梦。生涯累我，作嫁依人。只缘糊口于四方，遂隔同心于两地。阳台梦冷，闲停神女之云；银汉波横，愁织天孙之绵。犹幸砚田不恶，勿嗤舍己而芸人；若教租税有资，讵必离家而作客。今虽暂违妆阁，终傍瑶台。卿即多情，不必学善怀女子；仆诚无状，何至为薄幸男儿。陌头杨柳，勿牵少妇愁怀；客里梅花，定有离人消息。尚冀珍调玉体，善譬芳情。初日芙蓉．善韶华之尚少；百年琴瑟，计岁月以方长。纵使生离太苦，好留佳会于将来，譬诸久旱逢甘．且觉欢情之弥畅。他日者钗环细认，何殊却扇之时；琴剑归来，好叶同衾之梦。莫令春山蹙损，异时细与卿描；勿须秋水望穿，此日徒嗟人远。

妻答书
　　郧君青睐：
　　三星乍赋，百两初归。红烛摇花，紫萧吹月。结褵而述君子，却扇而认老奴。蒹葭幸倚．喜开并蒂之花；桃李齐芳，好种合欢之果。璈管则新声同奏，麝兰则香气犹浓。坐宝帐于九华，席犹未暖；作羹汤于三日，性不曾谙。何意彩云忽散，圆月已亏。少草剧怜独活，好花最苦将离。一双蝴蝶，才栖连理之枝，卅六鸳鸯，已作分飞之鸟。妾拈红豆，君遂青萍．望南浦以迢遥，对东风而惆怅。销魂桥畔，应飞倩女之魂；离恨天边，莫补娲皇之恨。遂使孤燕栖巢，一鸾羞镜；银河隔断，锦瑟空张。蝶梦不温，鸯衾转冷。讵人间美满姻缘，易招妒忌：抑天上神仙眷属，本惯别离。彗彼双星，谪居两地，恩情过笃，缘分转悭。此岂氤氲之狡狯，或亦造化之循环。
　　自披君札，实获我心。虽取譬于慰情，诚有关乎至理。妾非荡妇．讵怨轻离。君是丈夫．宜规远大。何敢以燕婉之私情．而泥鹏搏之健翮？虽同牢共食，只作平原十日之留；而比德俪心，巳遂裴航三年之约。所愿情天不老，恨海无波。蕙兰香永，松柏春长。勿为团扇之损，勿致回文之怨。青年匹偶，白首唱随。矢黾勉以同心，企久长而比翼。定教快婿王郎，百年偕老；何事远师裴泽，片刻难离。置而不御，料应无间瑟琴；迟以相期，未必遂辜星月。独念路上辛劳．客中寂寞，只身飘泊，孤影彷徨。曾不能侍奉衣裳，追随琴剑；代磨砚墨，替检缥鹊。只怜讲学河汾，帐后乏知诗之婢；安得赀春吴下，堂前来举案之人。是则心窃难安，事殊无奈也己。
　　金风多厉，玉体自珍！何日言旋，因风便覆。想陌上花开之候，正檐前鹊噪之时。重熏绣被之香，更续洞房之乐。异乐羊之废学，何事断机；慕冀缺之归耕，定当饷榼。

以食物寄与其新婚之妻简
　　爱卿妆次：
　　自别芳容．未通华翰。客情无赖，梦想为劳。每临风而惆怅，已匝月之睽违。回忆洞房春丽，绣阁风和。银烛灿花，玉箫吹月，垂帘熏百宝之香，却扇坐九华之帐。人醉合欢被内．真个销魂；花开连理枝头，自多喜色。何意诗吟燕尔，曲唱骊歌，牛女乍逢佳会，参商忽叹离居。房中罢奏．空张静好之琴瑟；客里凄清，辜负妍鲜之花月。得毋叹夫婚轻离，男儿薄幸乎？
　　仆也不敏，为人作嫁，负我新婚，卿种相思之草，必随浪迹之萍。兴言及此，能不黯然！犹幸俱在青年，相期白首。粱鸿庑下，虽无举案之人；陶潜山中，或有归耕之日。食物数种．辄先寄上。因驿使之梅传，当野人之芹献。荔枝本杨妃所爱，杜若惟美人是遗。讵里百烹雌，贻讥妻子，聊比东方割肉，归馈细君。食指料应动否，杂赜请尝试之。固知纤手调羹．珍馐不逮，试较并肩合卺，风味如何？惟兹微物，来自他乡，用慰别离，藉申爱敬。香阁消愁．亦堪佐酒；同牢乏伴．且劝加餐。香花谨供于佛前，桃李还投于妆次。博妻孥之一笑．试吟苏轼分酥；笃伉俪之深情，窃学谢元遗鲊。

妻答谢简
　　某某郎君青睐：
　　奁开玉镜，独灿珠帷。天上月明，人间春好。凤凰台上，含情脉脉之时；乌鹊桥边，私语喁喁之夜。梅妆乍试，菜奠未申，曲才谱夫合欢，诗忽赓夫送别。佳会重赊，欣情太促。怪兹苍昊，不予流连；嫁得黄姑，转多离别。遂使妾为思妇，君作离人。河汉不通，参商已隔。愁见陌头杨柳，妒他池畔鸳鸯。往往深闺独坐，镇日无聊。慵窥妆镜，久倚玉栏。远望白云，空拈红豆。画眉人去，远山底事重描；荐梦魂来，楚岫亦嫌遥隔。勉为新妇，曾入厨而作羹汤：只是思君，似闻韶而忘肉味。重念客居异地，未饫郇厨，寄食他人，徒弹冯铗。遗孟光于家内．何来伴食之人；阻阮肇于天台，谁供胡麻之饭。
　　正劳寤寐，忽奉馈遗。未有筐篚之将，先荷盘飧之赐。重烦眷爱，倍致缠绵。且劝加餐，莫教损食。承思非浅，荣于食邑之封；遗食何仁，大有东方之意。既珍远物．兼佩深情。托双鲤以飞来，作一鸾之舞抃。得毋玉真公主，逍遥贻素食之讥，几同东坡先生，妖美供老饕之嚼。见珍以罕，尽堪饱挹芬芳；每饭不忘，颇有相思滋味。愧无琼报，输将桃李之芳情；盼得珠还，领略纯莼之风味。

卷四
约女士至餐馆书
　　渔家春雨，红迎桃鳜之香；客路秋风，缘涨莼鲈之味。随园佳话，细检食单；郇氏丛谈，分罗厨品。近自欧风潜扇，海物纷陈。擘麟脯而进麻姑，调鱼羹而问宋嫂。吴盐越豉．别剂酸咸；春韭秋菘，自饶甘脆。不特窗明而几净，抑亦锦簇而花团。安排匕筋之时，停筝催酒；狼藉杯盘而后，解渴呼茶。何妨闲嚼槟榔，尽可分拈豆蔻。敢恳片席，用晋一觞。
　　务望俯鉴微忱，仰邀尊诺。毋落落而寡合，全姗姗以迟来。略贡近情，并无别客．地原近市，在亨台矗影之间；约不愆期，记楼阁上灯之候。用修鲤简，专候鱼轩。

答书
　　晨妆甫竟，午倦忽来。旬日之间，固已屏弃尘羹，扫除十饵矣。庖人不治．灶婢难炊。颇思染指尝鼋，去毛蒸鸭。倒梨花而买醉，捣菰米而含香。奈何坐小车，公究嫌不乐，墙非宋玉，何处能窥。忽奉来函，实偿我愿。
　　金簪玉脍，戏翻食谱于吴淞；雪藕冰桃，或纪胜游于杜牧。炮韩侯之鳖咸取鲜腴．膏太尉之羊何嫌滑腻。尉佗以桂蠹为馈，相如取蒟酱而归。为订晚餐，俾当异味。果然胜地．是高花绕室之中，莫笑老饕，当一骑飞尘而至。预通鸽使，特遣鸦鬟。且定心旌，再图面话。

赠女士糖果书
　　参横月落．烛烬炉残。中酒已多，呼茶不至。斯时已渴吻难消，馋涎欲滴矣。馝馚所溢．或脂饵而粉凌；鲜润可观．羌恣尖而茨实。舌本甘留之后，则崖密输甜，齿痕香散之时，则哀梨竟爽。回思此境，未免有情。
　　女士伏处深闺，未临远市，饧欲吹而谁卖，瓜因报以难投。若论茹苦之期，终当回蔗；每到溅酸之处，不止望梅。爰购糖霜，且媵果实，籍展葵倾之意，聊备芹献之需。果许哂存．得毋荣幸。羹材可借，何妨为人酪之调；物谱同珍，当不作盈车之掷。

答书
　　玉环病齿，惟甘斯和；西子颦眉，得冷乃隽。侬之徒倚于茗碗，困顿于药囊者有日矣。场同热恼，散少清凉，嚼橄榄而知回，饮葡萄而易醉。剥莲觉苦，搓橙识酸。心既如焚，口难同嗜。乃蒙伻来急急，珍赐累累。高从丹露之承，金茎巧浥；小试紫云之割，环叶交扶。色夺玫瑰，唾喷珠玉，瓶破而水浆欲迸，盘空而磊落俱堆。犀子偶临，也许领含饴之味；邻姬相赠，或小结报李之缘。敢达谢忱，并陈近状。
　　霜风多厉，日月其除。鱼炙两贯，鸡跖一器，用以伴简，藉劝加餐。

春日与女士书
　　云如粉暖，风比翦轻，燕寻旧巢，莺争早树。茶熟香温之地，那不撩人；花移月上之时，谁能遣此。恨非彩凤，御双翼而能飞；偏是春蚕，缚寸心而自茧。若逢晨沐，懒下书帷；每趁宵眠，偷然烛闇。扫出门看花之兴，辍寻庙步月之吟。斗酒双柑，何地再携处仲；扁舟一棹．此生莫问志和。不酒若酲，屡醒仍倦。愁耶？病耶？殊不自解。
　　女士惜花起早，拾草分研。横垂一桁之帘，小步双弓之屧。秋迁架畔，歘忽提尘；玳瑁梁边，呢喃解语。笑洧滨之谑女，赋长安之丽人。额解榻黄，赛梅还艳；唇欲点绛，赌樱更鲜。掠蝉翼而成鬟，仿鸦头而制袜。一搦则缣分腰瘦，六寸则鞵稳肤圆。如此可人，愧非吉士。莫道陌头杨柳，易感别离；未知人面桃花，兵容省识。辱有挚爱，惄如调肌。敬候起居．诸惟垂谅。

复书
　　金炉末熨，珠被不温。积泾雾于帘牙，漏斜阳于屋角。携梨同梦，闲书谁家；卖杏有声．离愁何处？南浦之波痕三尺，花朝之春色二分。绣到鸳鸯，强揩倦眼；飞来蝴蝶，若诉柔情。一日九回，君其知否？
　　况复小鬟多事，打枝上之莺儿；弱妹无知，待帘前之燕子。爽郊外踏青之约，笑倒邻姬；辞江湄拾翠之缘，羞呼游女。倚楼意远，对镜神驰。拆柳线而无聊，拾榆钱而暗卜。侬之近状．几类伤春。
　　郎君云想衣裳，风流裙屐。冠童沂水，趁风浴之言归；少长兰亭，偕咏觞而咸集。草长鹭飞之地，花开莺乱之天。尽可自娱，何须相忆。试问一池皱水，底事干卿；回思十里长亭，伊谁送别。果图觌面，幸弗愆期。姑假遨头同乐之名，约在婪尾初开之际。病余腕弱．不尽欲言。

七月七日与女士书
　　西王缥缈，远乘渡海之鸾；子普悲凉，闲控归山之鹤。讶神光于窦后，问指爪于麻姑。如此良辰，岂无佳遇？况乃画屏银烛，指天上之双星；檀板金尊，话人间之七夕。我生难再．卿意云何？
　　女士才冠针楼，名题粉席。豆棚瓜架，搜来结网之蛛；采旄桂旗，飞遍填河之鹊。联星娥而设供，邀月姊以证盟。纵教槎稳乘风，是谁赠石；即使庭空遇雨，只为洗车。灿灿七襄．匆匆一度。女士至此．得毋对明河而伫望，亘天汉以裹足乎？仆比阮咸之穷途，裤悬待晒；愧郝隆之腹笥，书俭难摊。然而默数佳期，尚怀旧恨。致向长生殿里，还叩太真；何须乞巧文中，重劳子厚。尚希颁复．俾免悬怀。

复书
　　一年嘉会，别泪何多；两岸分居，离情尔许。料美人之福薄，累之子兮神伤。果留未了之缘，何须钿合；只为难偿之债，在此聘钱。侬检点衣裳，倦于再晒；绸缪针线，懒说重穿。苦教同辈之粉呶，姑向上清而下拜。辉煌月烛，齿齿分排；灿烂桥星，鳞鳞交接。又有晋帅铸镜，一样团圆。记曾丁氏得梭，十分细密。
　　来书惓惓，无限牢愁，郎君何碍北贫，漫谈南富。卜霓裳之同咏，讵云锦之难裁。郭汾阳小驻银州，六字允苻贵寿；张博望遄蹄绝域，前身亦是神仙。离合本属不常，穷达俱宜各适。在天在地，但期无食前言；是女是牛，此后永坚成约。秋风加厉，珍重珍重！

中秋与女士书
　　秋到分时，一轮已满；月当明处，今宵独多。凄凉谪宦之歌，寥落孀娥之怨。谁家玉笛．与仙曲而同吹；可有金莲，因新诗而特撒。
　　仆遇不偶，随时辄悲。既愧庾亮之登楼，复谢袁宏之游渚。药铛何处，闲煞周生；文宴相将，且随苏子。然而听巫山之丝竹，毕竟魂销；幻紫府之裳衣，毋得心醉。客非好事，人不同圆。此意质卿，忍怛未已。不知浮云难蔽，弦管能催；紫霞既施，幔亭成贝。纵未得登梯之路，宜先化掷杖之桥。窃附文箫，听甲帐锦襦而去；愿从坡老，共琼楼玉宇而居。卿有何求？试为仆告！

复书
　　遥瞻彩幄．闻乐何曾；欲借仙槎，探源未便。指珠宫而贝阙，修到几生；被玉屑而金盘．件将千里。侬怀枨触，郎语缠绵。岂真可府到广寒，峰登天柱耶？停琴相伫．彻烛逾清。林下闲寻，有如匹练；坐隅交映，不借红纱。趁清赏而徘徊，忆苦吟而萧索。除非与素娥作伴，小舞桂官；或许借彩鸾同归．来穿松径。
　　奈何空违素节，徒寄秋思。望望兮九天，迢迢兮一水。丹如换骨，那不争餐；镜果驻颜，何妨先献。只较黄花而增瘦．莫从红叶以通词。郎幸能文，且预续广陵之笔；侬非解事，姑共探灵鹫之香。花好月圆，藉以为介。郎如怜侬，谨待后命。

约女士同往摄影书
　　雪肤花貌，白傅歌成；玉质艳姿，陈琳赋后。图潘夫人之影，何碍工愁；画王昭君之容．果然绝色。况复宫眉八字，仙髻九鬟，弥环写百练之兰．花子假三分之媚。甚至龙消制粉．鹤顶披梳，惟此新姿，迥非陈迹。
　　回想当年微步，犹生潘女之莲；往日纤腰，尚舞蛮姬之柳。明珰翠羽，摹绘洛妃；珊镜金钗，流传卢妇。似曾相识，苦不胜情。因拟再侍飞琼，重寻弄玉，斗经妆于时世．留小样于画图。不须落纸挥毫，离形得似，翻叹镂红裁翠．刻意求工。为传阿堵之神，当解相思之渴。鹣鹣鲽鲽，果然人是比肩；袅袅婷婷，无愧天生丽质。
　　不我遐弃，与子偕行。天高日晶，幸无久伫。

复书
　　效颦自愧，历齿不妍。较孙寿而工愁，比飞燕而逾瘦。红脂艳粉，久置镜奁；宝镊珠花，空陈妆阁。灵蛇懒绾，翠娥慵添。殆亦顾影凄凉，为郎憔悴耶！
　　辱承相约，聊乐我员。侬亦愿印有迹之鸿，刻成形之鹊。暂留纪念，交契情怀。无如玉导分簪，花翘小颤，宽到约腰之带，褪将缠臂之金。谁道丰姿．能如旧日？若论面目，珠失本来。徒劳京兆之追陪，何必无盐之刻画。
　　然而红绡寄泪，无朴幽期；小玉修容，姑谈近事。仿淡扫早期之态，伴添香夜凄之图。日后爱宠情郎，合称两美；当与股釼扇合，此订三生。命驾当临，郎其毋躁。

约女士舞台观剧书
　　楼台拾里，灯火万家。女儿洛阳之居，客子长安之道。马龙车水，热恼如斯；扇舞衫歌．繁华到此。都及时而成乐，将并辔以言游。况及清风徐来，淡日逾薄。插菊花而缀帽．织柳丝以垂裙。杉叠素罗，巾扬紫锦，靓妆小立，对镜为妍。岂不欲曲听紫云之回，骑展红尘之笑耶？
　　女士忝为知已，夙解悲秋。只工平子之愁，恐惹相如之病。屡听长漏，则无可慰情；相遇良宵，则何从遣兴。一斗亦醉，举座不欢。仆本恨人，岂能默默。
　　因念悲欢离合，尽成粉墨之场；儿女英雄，都付氍毹之用。插科打诨，何利何名？煞尾换头，谁宾谁主？可许江东公瑾，顾曲偕来；曾闻齐右韩娥，绕梁未散。增人生之感慨．识世事之沧桑．女士强作乐观，得小佳趣。酒阑灯炧，尚余优孟之衣冠；人定月明，重话丁娘之弦索。先期奉订，伏惟早发！

复书
　　昆体失传，秦腔兢唱。莫问点牌之曲，都成变徵之声。筑击渐离，笛吹李謩，恐亦有此悲凉，逊此激烈也。近年风气，步武欧西，采旧史以编排，搜异闻而组织。兴怀时事，则雅寓劝惩；景仰名人，则互摹悲乐。是惟妙惟肖，自在形声；而载笑载言，俱成节奏。写滑稽之状，笑倒淳于；传刺客之名，惨于聂政。小娥一劫．誓报旧仇；杜牧拾年，快醒好梦。引人入胜．见我犹怜。至于雌风兢鸣，凤巢咸集，翻伶官之外传，拾女伎之小名。不信管弦，能登大雅，几多妆束，亦仿内家。双歌而头锦争缠，一曲而束绫许赠。是为变态，亦可闲观。
　　他如女舞男歌，随时变幻；僮俾茶枻，趁此迷离。自成溱洧之歌，每酿濮桑之俗。容因冶甚，终是诲淫；怀到坐时，势将及乱。等诸自郐，奚足取焉？
　　郎君远性霞轩，逸情云上，既擅风流之度，应操月旦之评。若教谱叶宫商，自然永好；倘欲诗贻郑卫，请从此辞。小婢杏儿，侬拟随至，望予席地，聊以酬之。

赠女士西厢记书
　　《牡丹亭》下，艳说还魂；《长生殿》中，竟传密誓。懊恼《莺儿》之曲，悲凉《燕子》之笺。记《琵琶》而闲唱中郎，话《荆钗》而低呼小玉。韵长节短，演出新声；会少离多，谱成恨事。近则侈言艳迹，善体哀情。拾海外之丛谭，拈闺中之琐语。譬之劳人思妇，藉太史以采风；抑亦子墨翰林，托主人而寓意。作者固才工倚马，阅者亦多积汗牛。女士饵罢茶余，帘前花底，伊谁解闷，何以怡情？
　　元微之雅善《会真》，张君瑞果然解事。写红娘之侠气，足慑须眉；导双文之柔思，可怜身世。法聪僧何嫌唐突，崔夫人难得糊涂。自寄踪萧寺以来，迨惊梦草桥而后，家庭变幻，行旅凄其。斯记相传，约有四善：
　　夫治庖之事，奚须趣俎而来；借箸之呼，只为运筹而设。张生暂容片席，仅假一廛。缔斋鱼粥鼓之缘，备匣剑囊琴之贝。手缚鸡而未许．力抟虎以何能。而乃奋笔修书，请兵退贼。使君既返，仍留合浦之珠；老姆有言，愿聘云英之杵。若是者，君瑞之勇。
　　既而良辰已过，美眷全非。茕茕赁庑之人，恹恹倚床之病。茂陵雨冷，卓女谁家？太液霜寒，杨妃何处？莺莺情同陌路，身在深闺。纵教神女生涯，偶然有梦；毕竟少姑居处，本是无郎。恋恋不忘，行行仍止，发情止礼，达变通权。若是者双文之义。
　　至于吟风待月，只为佳期。朝雨暮云，无非幻境。好事多磨而易散，春以一泄而难瞒。红娘分属侍儿，贱侪厮养。何肯负良娘之任，不过重弱息之愆。岂知詈听申甲，反唇敢责；遂令词陈侃侃，失足何嫌。小婢既愿作调人，娇女亦还呼阿母。若是者．红娘之忠。
　　洎乎饯别一筵，送行十里，宫帽上林之杏，征鞭远道之杨。妾盼泥金，郎诚冠玉。既宜嗔而宜喜，复若合而若离。夫人以为木已舟成，只得帆随湘转。若听其欧兴蔓草．则徒玷家声；倘从今剑断藕丝，则先伤女节。匆匆此去，渺渺何年。若是者．夫人之智。
　　或者谓恣情哑声子语，绮孽宜除；摆腰揾口之时，媟调已甚。指烧香为多露，偕酬简以行云。不知是智是仁，各存识见；即空即色．讵有嫌疑。女士织就锦心，嘘成绣口，敢贻秘册．俾侍妆台。倘曾密咏恬吟，料有情人终成眷属；虽到重山复水．是前生事莫错姻缘。谨达鄙忱．敢祈爱鉴。

复书
　　一缕柔肠，十分侠骨。陋元轻而白俗，信枚速而马工。郎之惠也，侬之愿也。然而摊笺兀坐，只容《诫》读大家；偕书自抄，不过《传》繙刘向。诵道蕴舞风之句，且曰炫才；学苏蕙织锦之文，尚言斗巧。进士何堪不栉，尚书未免自矜。姆教既严．阃仪乃肃。
　　郎君书词缱绻，曲本秾纤。浏览尚未终篇，著作果然妙手。不图问字，来败兴之鸦鬟：偏欲惊人，有呼名之鹦舌。用是键诸衣笥，会当伴我灯檠。欲遣睡魔，尚待作一鸱之借；倘逢暇晷，不妨校三豕之讹，略叙近情．兼鸣谢悃。

约女士同坐马车游园书
　　榴火喷红，莲盖覆绿。招凉及以不至，驱净君而未来。丈八沟边，是谁留客；九成宫里，或亦迎凉。想帐烟簟水之间，有石枕竹床之致。科头小坐，倦眼不眠。何意塘上轻雪，惊回蕉梦；转令檐前急雨，送到荷香。风逐云痴，月烘星朗，三更良夜，一味新秋。女士于兹，或亦沃兰汤而披纱縠，挥蒲扇以睨罗帏耶？
　　因思沪上各园，迤西较盛。或领移山之趣，公果名愚；或结味莼之思，人真是隐。或美传城北，都湛清华；或景拓泰西，争谈爱俪。崇楼杰阁，每不胜寒，瑶章琪花，均堪自赏。姑借纵观之地，为谋却暑之方。洛神凌渡，自然仙者；子猷看竹，不问主人。辚辚之车，骎骎之马，花蹄玉轴，趁斜阳之一鞭；小钗轻裙，迎凉飔而双璧。此乐无极，盛会不常。挑灯作书，幸毋我却。

复书
　　蛤浆挥汗，蝉翼扰声。一雨以来，群热均息。此不可支芦帘以候萤火，焚艾蝇而驱蚊雷耶？侬爱筠筜以盘桓，望芙蕖而徒倚。晨起坐石，则散发不簪；午睡选阴，则引臂为枕。门外之事．罕与相通。
　　郎乃情之所钟，兴复不浅。风裳水佩，自完绰约之姿；金井玉栏，别有清凉之绪。飘然衔勒，捷矣辘轳。居然看偏长安，只须一日；记否从游金谷，齐放万花。携手水乡，凭肩香国。情脉脉而如诉，怀渺渺兮若思。莫云八尺簟纹，已凉天气；为问一庭月色，秋思谁家？侬当待郎．破晓具后。

出洋留学招未婚夫去到沪话别书
　　郎君青睐：
　　山盟海誓，夙世因缘；北辙南辕，今朝离别。自饯送长亭以后，正遄归故里之时。每忆伊人，白霜秋水；偶寻旧地，碧草春波。忽忽一年，迢迢百里。虽股钗扇合，自留无限之情：而寸楮尺缣，徒写相思之字。遥闻近状，谅表同心。
　　侬本弱躯，忝参新学。拟趁初笄之岁，为作破浪之游。猥以堂上萱花，老防背树；囊中榆荚，贫不名钱。将伯谁呼．寡兄又远。继思韶年矢催而难返，余事著借而可筹。鬻珥典钗．何妨摒挡；担簦负笈，讵惜辛劳。预约女师，并招舟子，不待明晨亭午，即来远浦春申。郎君仅距一程，不需终日。陈思入洛，料留枕之未忘；牵牛隔河，借乘槎而亦便。况复凉台燠馆．陈榻都悬；旨酒嘉肴，郇厨咸备。或比肩顾曲，侬作小乔；或携手游园，郎呼君羡。借通款曲，小作勾留。是所望也，其相许乎？
　　至于阳关三叠，为送征人；瀛岛十洲，去看仙境。果能相将而往，即可并域而居。凡此私怀，均宜密语。否则侬化望夫之石，郎登思妇之台。亦惟掩泪揾巾，缄愁伸纸而巳。敢速文旆．借询时绥。

责某女士愆期不至书
　　贤卿妆阁：
　　得邀梅讯，旋泛苇杭。适馆解装，翦灯把酒。满望惊鸿之影，御风而来，何图跨凤之身，越时不至。踟蹰搔首，惆怅扪心。岂真坐蝎宫之命，为人所憎耶？抑亦联鹊汉之缘．为天所妒耶？
　　伏思仆之与卿，青梅竹马，两小无猜，琼玖木桃，三生早订。徒以仆游乡校，卿泛归桡．鲤柬常通，鸳盟不负。桑弧蓬矢，未敢恋恋于室家；梅实桃华，是以迟迟于琴瑟。非相恝也．只有待耳。况卿久闻曹诫，善解谢园。擅苏若兰之神了，抱梁红玉之侠气。果能外周稗海．远引蓬山，持节乘车，何嫌乎冯缭；拈毫续史，且抗乎班昭，女传固可增辉，家乘于焉生色。手书来告，额庆何如！
　　然而箫艾三秋，兼葭一水，眉颦未解，眼望将穿。是否阿母难离，致生停顿；或者孔兄无力，别待绸缪。不则易辙他驰，尝茅居板桥之味；甚且经秋善病，写药炉茗碗之圆。将信将疑，若近若远。务希报以尺楮，释此寸衷。沪上十丈尘埃，断难久处；校中一周休沐，急待言旋。停琴而凉月未来，飞琖而彩云易散。敢期后会，毋食前言。

女士自辩书
　　青天碧檞，肯为无信之潮；复水重山，怕唱将离之曲。有辜郎约，实重侬愆。侬固罪矣．郎何迫耶？
　　窃谓闺人启行，艰于男子；瀛娇寄迹，异于中原。虽近者蓝粉钿脂，无需乎收拾；明珰翠羽，不取乎奢华。而书帙缄媵，帷裳置箧，凡革履花冠之熨贴，衣如裙幅之安排，事必躬亲．物惟求备。忽忽数日，心力悴焉。此其故一。
　　况复慈亲告别，每劝淹留；邱嫂多情，为言珍重。诸姑伯姊。叠开饮饯之筵；老媪丫鬟．亦洒临歧之泪。几多羁绊，如此缠绵。心摇荡而如旌，足趑趄而欲里。行行且止，已三日矣。此其故二。
　　重以残暑未销，轻雷忽走。风扬尘而作飓，雨积潦以成霪。若欲张帆，怕冒波涛之险；即教投辖，恐添枕簟之凉。无如痴云屡拨而不开，晴旭偶星而仍匿。佥谓校期尚远，海道匪遥。小住为佳，少安毋躁。与郎私约，可告人耶？此其故三。
　　郎本解人，侬非诳汝。何让词之相逼，竟余地之不留。明如影只形单，客中寂寞；还冀车悬马束，河上逍遥。悻悻奚为，拳拳不尽。用券良觌，先贡苦衷。

东渡后致女士书
　　飞仙何处，记天风吹下之声；神女不来，话暮雨行余之梦。问黄姑之别绪，可从使者携归；检红叶之新诗，合是宫人流出。自卿远去，愧仆独居。河满一歌．舟行万里。起居眠食．将复如何？
　　溯仆少年，亲卿玉貌。不唱懊侬之曲，早成怜我之歌。词复旅邸栖迟，舞台蝶躞；赋到同车之女，颜本如华。谱为不醉之缘，乐真未艾，羞含银海，倦倚玉楼。兰缸屡剔而还明，莲漏频催而尚待。几多芗泽。散入罗襦；若个温柔，投将琼杵。绿蘸鸳鸯之颈，叶覆芙藻；黄划蝴蝶之须．花开豆蔻。杨太真肉真新剥，薛灵芸泪果留香。人何以堪，谁能遗此？
　　奈何情天欲补，莫唤娲皇；恨海思填，空存精卫。当两两倾心之会，正纷纷夙驾之时。一鲽一鹣，自然合拍；谁劳谁燕，竟至分飞。斯时阻既不能，留犹未敢。水去而鱼惟就涸，林归而鸟已成孤。每当角枕夜醒，匡床午倦，回思往事，若不胜情。因以近作寄卿曰：
　　猎猎车声送夜凉，凭肩一笑酌瑶觞；云痕掩鬓霞飞颊，我愿今生老是乡。（其一）
　　花貌蹁跹雪作肤，腰肢无力倩人扶；风裳水佩清凉甚，一幅杨妃出浴图。（其二）
　　罗帏双掩锦衾横，烛焰将残望不明；最是耐人寻味处．牙龈微度一声莺。（其三）
　　春山隐约展眉娥．鬓髻堆鸦已半拖；怪底佯开星眼看，素罗袜子怕凌波。（其四）
　　遽遽一枕小游仙，软玉温香剧可怜；预贮茶瓯解余渴．清芬还沁口脂边。（其五）
　　绣带罗裆结束时，怪郎轻薄恕郎痴；女鸾自有栖身地，催促檀郎过别枝。（其六）
　　哝哝私语未曾终，曙色熹微旭影曛；强起呼鬟含笑立，隔衣偷觑守宫红。（其七）
　　倦来欹枕且偷闲，我我卿卿尽往还；抛却襄王太萧索，教人何地访巫山。（其八）
　　句纵不工，意有所属。奈盈盈之相隔，转怅怅以何之。比诸色黯垂杨．陌头春怨，合是烟含远树，楼上秋思。卿是羁人，仆为吉士。诸惟珍摄，聊代笑言。某谨白。

女士到校后覆书诉苦并劝游学
　　小鸟噪桅，巨鱼撞舰。涛声澎湃，山色崦嵫。以学绣之闺娃，作谈瀛之海客．幸有伴侣．藉解愁烦。回忆幽梦未已，爱情正浓，不觉心怦怦动，泪涔涔下也。
　　某日薄暮，始抵旅舍，门矮碍眉，楼低覆额。幽邃之地，房较蜂多，匿溪之庨，廊随虹亘。雏鬟进我以盥漱，老媪导我以枕衾。潋滟兰汤，呼邻姬而同浴；奇零菜谱，问灶婢而鲜通。风俗不同，语言互别，侬身至此，辄唤奈何。继乃就试分科，按期受业，刻鹄愧难类于鹜，亡羊急待于补牢。然而读异域之编，终嫌反舌；译同文之字，未免聱牙。羌夺翼以凌晨，更焚膏而继晷。勤能补拙，学可愈愚。侬在其间，何敢少息。惟是颜同菊瘦，骨较柴轻。顾影自怜．岂必为郎憔悴；与时俱进，肯教随俗浮沉。立志如斯，修书未暇，来函缱绻，徒益愁思。侬之茹苦含辛者，犹望郎能同居共处耳。
　　我国党庠术序，著于礼经；泮宫辟雍，耀诸史乘。别斋胡琼．只闻教授湖州；积分吴澄，尚欲钩稽元代。青矜佻达，袭国子庶子之名；广座臬比，辜经师人师之望。冬烘头脑，夏楚权衡，士习之颓，今时最烈。郎则髫年已逮，国学俱通，何妨驾言以出游，或能集思而广益。郑吉习外国之事。佥号淹通；李白吓蛮人之书，何伤博雅。治装陵贾，赵佗服其语言：饮酒张元．曩霄用谋为画。梯航殊易，糜费无多。至于小儿女之偶为，非是大丈夫所宜恋。敢酬寸简．并滕小诗。诗曰：
　　百年曾记系红丝，离合都凭缱绻司；絮纵多情无定处，花当有主半开时。荒唐往事迷三峡，缥缈闲怀绉一池；绮语忏除君悟否，不须重寄次回诗。
　　读此诗可以知侬矣。奉询近状，并候卓裁。某谨覆。

允出洋留学书要求与女士同校
　　蛰居非计，蠖屈求伸。况在后生，岂无壮志。惟是徐市三神之岛，张骞万里之槎，绝少交游，并虚亲故，殊令人计前途而憯怛，望远道以稠缪也。贤卿巾帼宗生，裙钗季布，幕墨雨欧风之成绩，作良妻贤母之导师。祖逖著鞭，匆匆此去；苏秦发箧，汲汲不遑。神骏涉险而识途，好鸟迁乔而求友。如斯说法，顽石亦解点头；既遇知音，爨琴何伤焦尾。拳拳三复，琐琐八行。仆何敢恋嘤鸣之楼，而受鹍鹏之笑哉？
　　卿之望仆挚矣，卿之讽仆深矣！环袂不兴，诚愧南方之弱；速装竟往，谁为东道之人。既难预挈夫纪网，何处先通夫绍介？指挥虽定，掣画犹艰。窃念贵校延聘名流，网罗男子．同阈既分夫内外，异室悉泯夫嫌疑。鸣雄鸣雌，声合可吹之律；行左行右，世多未见之书。苟片席之可分，愿束修之自上。还望妥为说项，庶几相约瞻韩。伫盼玉音，井希金诺。覼缕不尽．敬望自卫。

不允同校复书
　　董子下帷，纸传三载；达摩面壁，不过十年。史公之历山川，笔底乃有奇气；陈汤之望都邑，胸中都是舆图。亦谓男儿何以家为，外传本宜出就，矧复承欢堂上，尚有女媭计事家中，并留叔籍，当东寄西鞮之相兢，岂方壶员峤之难来。讵料故作难题，预图变卦，举万不能偿之愿，付渺不相值之人。郎亦知钗弁攸分，门墙各启乎？即使马家佳话，女弟子升帐传经；韦母令名，宣文君隔纱授业。岂有权奇倜偿，自号通方；遂令扑朔迷离，相沿习俗。多言可畏，举国皆非。以侬之心，度郎之志，殆不愿经抛桑梓，借以窘侬耶？抑且欲别附茑萝，因以拒侬耶？不然扶桑学舍，比次如鳞；驾叶儒生，来多似鲫。或膏肓调理，甘从秦缓之医；或枝节疏通，愿读东坡之律。或操奇赢而殖货，或庀材植而考工。或磷质培农，拾无定河边之骨；或山灵凿草，掘昆明劫后之灰。各有专门，自成绝业。但使登诸大雅，奚须谋及妇人？郎不近情．侬难遥制，愿恕鹘突，情释狐疑。

再请同校肄业书
　　来教申申詈我，咄咄逼人。尽蠲知己之情，几肆绝交之论。卿诚误矣！仆试述之。
　　仆固椿雕失荫，荻画知书者也。成童之前，但在家塾；舞勺之际，未出国门。即二千石送校以还，及十九龄毕业而后，敝庐弦诵，一步不越雷池；乡学盘桓，万里难窥星海。此番之慈亲俯允，季父勉从者，徒以有卿在耳。无论冬裘夏葛，雅赖维持；朝饔夕飧，或资调护。茂陵登病，代喂鬻药之炉；梁菀春游，并约看花之辇。星期共出，则旅次相栖；岁暮言还，则婿槎许附。是以竭诚致意，奉命修辞。满拟比翼之飞，交绾同心之结；而乃言如新剑，势莫转圜。烛到心而俱灰，鼓作气而旋竭。
　　母曰：“瀛壖花柳，易迷游子之踪。”叔曰：“海峤蓬莱，谁引仙人之路。”母曰：“中原自有国粹，尽许读书。”叔曰：“大都不乏通儒，何妨执贽。”举棋不定．筑室犹谋。仆则雄辨苏张，寓言庄列，谓近代异闭关之世，谓学子非求第之人。执艺乃可以成名，借材奚嫌乎涉远。昆仑扬舶，奇肱飞车，彼往此来，虽难实易。母志始移，叔颜亦霁。然非与卿亘处，断不使仆独行。仆故为发棠之求，卿勿避代庖之诮。莫道山崖海角，此生之盛会难常；须知地久天长．夜半之私盟尚在。慎毋遐弃．敢罄鄙忱。

复书报允
　　侬自东渡，忽忽二月矣。璧不一瑕，金谁众铄。折花难寄，拈豆相思。郎在侬前，侬为郎侍。岂不可金炉貌小，伴夜读以舔香；翠袖蛾长．看晨妆而理鬓耶？
　　侬之前訉，实有苦衷，敝校管鑰森严，室胪深邃。外辟舒翘之馆，远隔属耳之垣。虽一门居，不容轻涉，必六日别，始许偕行。然祗酬游剧场，逍遥餐舍，或打球沉醉，失笑三郎；或揽辔飞扬，交驰双骑。或问李邺侯之架，秘籍争搜；或游石季伦之园，奇芳竞赏。暮色欲瞑，人影俱归。秦洧之风，固所深戒；城阙之刺，是以无闻。侬何必自惹微嫌．隐干清议哉？
　　不图责以大义，讽以异言，忝居蒙介之班，敢拂尊亲之命。不辞忸怩，上渎教师，旋荷商量，转陈校长。须核课程之优劣，始定学级之等差。贝叶座中，许参一席。梅花香，生欢笑。郎可慰矣，母可解矣。阳历年关，拟不回国，既免行李之困乏，又省资斧之往远。已告家慈，果如我愿。恐资垂念，因特附闻。

劝女士年假回国抵沪密叙书
　　掌大扑雪，骨瘦敲冰。窗纸若裂．炉酒不温。此韩子所以吟苦寒，唐风所以娱晚岁也。仆在家衙，得侍庭闱，每于诵读之间，尚获团栾之乐。味珍腊鸟，香溢烹羊。一醉颓然，阳春至矣。卿则手软借药，指冻呵姜，既强起而繙书，复轻笼而吮笔。羊裘无赖．晨窗枯坐之时；翠被何人，午夜孤眠之际。此情此景．可想而知矣。
　　差幸急景雕年，许旋故国，料得远山近水，俱整归装。岂期甘作寓公，轻抛嘉耦。谬谓风餐露宿，致疾恒多；且云柳往雪来，耗赀更钜。卿即不念仆．独小念老母耶？卿即不计，独不计同族耶？卿纵无他，士增多口。还望幡然变计，惠然肯来。仆至沪滨先为欢迓．不特灯红酒绿，重叙旧游，抑亦纸醉金迷，为圆好梦。兽炉爇处，稳文鸳卅六之栖；腊鼓敲残，桌画鹢一双而去。仆偿夙望，卿展孝思。乐何如耶？计良得矣！速惠好音，倚装以待。

允回国书
　　郎处爱河，苦无涯涘；妾如古井，不起波澜。况学绩之未成，肯情丝之久缚？入厨芼韭，壑线纫兰。携娇女而观书，仿卫家而睹字。师先弟后，妹短姊长，同处房闱，互通谈笑。亦不觉朔风吹幕，积霰盈阶矣。
　　侬之不归，别无他恋。徒以长途初返，必至中道相要。斯时峻拒不能，久淹不可，堕十重之欲障，拯拔良难；闭一路之华观，沉酣已甚。肩偎口揾，每不自禁；色舞眉飞，未能免俗。郎甘入幕，侬不投梭。倘教蚌竟成珠，窃恐蝇将玷玉。言之丑也，谁实为之。是以拚割旧姻，绊羁异域。于功候不无少裨，而尘缘何事相侵。故作云言，藉消妄念。
　　何乃远驰燕帛，巧弄莺簧。相如谱曲，以试文君；韩寿留香，而待买午。纵云鹊放．到处开笼；若到厐惊，得无感帨。姑遵如约，勉为此行。相见欣欣，或有后果前因之契；于飞泄泄，且俟同牢合卺之年。良觌匪遥，复此为券。

复女士预告吉期书
　　字仿花簪，沃为薇盥；词成药石，拜倒榴裙。愧非礼之相干，致有词之可藉。仆诚过矣，卿其谅之。
　　惟是少女少男，絪缊所感；佳儿佳妇，团聚为宜。矧须挈伴以同行，允在及时而作合。迩由慈母，别遣冰人，向谭第而通词，对良媒而诺吉。谓锦衾角枕，当筹遣嫁之需；谓大贝南金，殊乏添妆之费。谓少舒跋涉，当趋黄浦以观仪；谓既缔丝萝，曷假青庐而行礼。诸承体恤，无任感纫。如能于廿号起程，即可以四天抵埠。门仰韩姞，舟泛仲任。缗丝雍肃之车，钟鼓和平之乐。对房中之夫婿，笔借画眉；问厨下之小姑，羹先洗手。卿卿至此，得毋顾新嫁娘而自笑，责登徒子为不情哉？三日之留，藉道契阔；两美之合，俱免别离。指云汉而妒河星，跨瀛寰而度蜜月。固不独玉台赌咏，笑织回文；绣阁繙书．助成博议而已。预遣青鸟，为报红鸾。某启。


　　慨自啼风泣月，多增客子之愁；握雨携云，滥演秘辛之记。话红颜之薄命，浪逐桃飞；笑青眼之迎人，路随柳折。往往钿难再合，镜不重圆，佳人随吒利而归，侯门断萧郎之迹。甚或兰摧玉折，香不返魂；水远山遥，书将寄恨。人生缺陷，似此偏多，我辈情怀，又将谁遣！翳古以来不胜纪已。陈子韬园，独能脱前人之窠臼，成绝世之文章，摭旧事而重题，数良缘兮非偶，悲欢无限，各写牢愁。离合何心，终圆美满。时则名花谁主，飘来藩溷之埸；落叶焉媒，流出御沟之水。凤凰交和，果合雌雄；鹣鲽相依，不离形影。倚玉台而赌咏，罚金谷以买欢。果然抬举东风，融成鸳梦；不道别离南浦，唱出骊歌，此一恨也。幸而细马同驮，春鹂互听，水郭山村之地，酒旗茶鼓之天，客里光阴，自饶风景，闲中岁月，只话家常。讵胜会之不时，蟾蜍圆缺；竟狂威之相逼，劳燕东西，此又一恨也。洎乎婆娑檀树，谬欲踰墙；消息梅花，姑将寄远。暮雨圜扉之路，晓风铃柝之声，处如许之凄凉，毕竟为郎憔悴；痛无情之摧折，肯教随俗浮沉。人本可怜，天胡此醉。此又一恨也。卒也红丝旧约，都付冰人；碧玉韶年，许谐嘉耦，望湖边之烟雨，荫到椿枝；听江上之琵琶，迎来桃叶。六珈辉耀，双璧清华，是足增家乘之光，食女贞之报矣。於戏，同是有情人，到此都成眷属；为留无限事，不妨再问因缘。丁巳莫春云间东讷
