骗经　　　　（明）张应俞　　著

　　一类　脱剥骗

　　假马脱缎

　　江西有陈姓庆名者，常贩马往南京承恩寺前三山街卖。时有一匹银合好马，价约值四十金。忽有一棍，擎好伞，穿色衣，翩然而来，伫立瞻顾，不忍舍去。遂问曰：“此马价卖几许？”庆曰：“四十两。”棍曰：“我买，但要归家作契对银。”庆问：“何住？”棍曰：“居洪武门。”棍遂骑银合马往，庆亦骑马随后。

　　行至半途，棍见一缎铺，即下马，放伞于酒坊边，嘱庆曰：“代看住，待我买缎几匹，少顷与你同归。”庆忖：“此人想是富翁，马谅买得成矣。”棍入缎铺，故意与之争价。待缎客以不识价责之，遂佯曰：“我把与一相知者看，即来还价何如？”缎客曰：“有此好物，凭伊与人看，但不可远去。”棍曰：“我有马与伙在，更何虑乎？”将缎拿过手，出门便逃去。缎客见马与伙尚在，心中安然。庆待至午，杳不见来，意必棍徒也。遂舍其伞，骑银合马，又牵一马回店。缎客忙奔前，扯住庆曰：“你伙拿吾缎去，你将焉往？”庆曰：“何人是我伙？”缎客曰：“适间与你同骑马来者。你何佯推？定要问你取。”庆曰：“那人不知何方鬼，只是问我买马，令我同到他家接银，故与之同来矣。他说在你店买缎，少顷与我同去。我待久不见来，故骑自马回店。你何得妄缠我乎？”缎客曰：“若不是你伙，何叫你看伞与马？我因见你与马在，始以缎与他。你何通同装套脱我缎去？”二人争辩不服，扭在应天府理论。缎客以前情直告。庆诉曰：“庆籍江西，贩马为主，常在三山街翁春店发卖，何尝作棍？缘遇一人，问我买马，必要到他家还银，是以同行。彼中途下马，在他店拿缎逃去，我亦不知，怎说我是棍之伙？”府尹曰：“不必言，拘店家来问，即见明白。”其店家曰：“庆常贩马，安歇吾家，乃老实本分人也。”缎客曰：“既是老实人，缘何代那棍看伞与马？此我明白听见，况他应诺。”庆曰：“叫我看伞，多因为他买马故也，岂与之同伙？”府尹曰：“那人去，伞亦拿去否？”缎客曰：“未曾拿去。”府尹曰：“此真是棍了。欲脱你缎，故托买马，以陈庆为质。以他人之马，赚你之缎，是假道灭虢术也。此你自遭骗，何可罪庆？”各逐出免供。

　　吾观作棍亦多术矣。言买马，非买马，实欲假马作罨，为脱缎之术。故先以色服章身，令人信其为真豪富；既而伫立相马，令人信其为真作家；迨入缎铺，诳言有马与伙，令人信其为真实言；至脱缎而走，以一伞贻庆，与缎客争讼：此皆以巧术愚弄人也。若非府尹明察，断其为假道灭虢，则行人得牛，不几邑人之灾乎？虽然庆未至混迹于缧绁，缎客已被鬼迷于白昼矣。小人之计甚诡，君子之防宜密。庶棍术虽多，亦不能愚弄我也。

　　先寄银而后拐逃

　　通州有姓苏名广者，同一子贩松江梭布往福建卖。布银入手，回至半途，遇一人姓纪名胜，自称同府异县，乡语相同，亦在福建卖布而归。胜乃雏家，途中认广为亲乡里，见广财本更多，乃以己银贰拾馀两寄藏于苏广箱内。一路小心代劳，浑如同伴。

　　后至日久，胜见利而生奸。一夜，佯称泻病，连起开门出去数次。不知广乃老客也，见其开门往返，疑彼有诈谋；且其来历不明，“彼虽有银贰拾馀两寄我箱内，今夜似有歹意。”乘其出，即潜起来，将己银与纪胜银并实落衣物另藏别包袱，置在己身边；仍以旧衣被包数片砖石放在原箱内，佯作熟睡。胜察广父子都睡去，将广银箱夤夜挑走。广在床听胜动静，出门不归，曰：“此果棍也，非我险遭此脱逃矣。”

　　次日，广起，故惊讶胜窃他银本，将店主扭打，说他“通同将我银偷去”。其子弗知父之谋，尤怒殴不已。父密谓曰：“此事我已如此如此。”方止。早饭后，广曰：“我往县告，若捕得那棍，你来作证；不然，定要问你取矣。”广知胜反中己术，径从小路潜归。

　　胜自幸窃得广银，茫茫然行至午，路将百里。开其箱，内乃砖石、旧衣也。顿足大恨，顿足大恨，复回原店。却被店主扭打一场，大骂曰：“这贼！你偷人银，致我被累！”将绳系颈，欲要送官。只得吐出真情，叩头恳免。时胜与广已隔数日程途，追之不及，徒自悔恨而已。

　　按：纪胜非雏客，乃雏棍也。先将己银托寄于广，令其不疑；后以诈泻开门，候其熟睡，即连彼银共窃而逃。彼之为计，亦甚巧矣。盖此乃“欲取姑与”，棍局中一甜术也。孰知广乃老客，见出其上，察其动静，已照其肝胆。故因机乘机，将计就计，胜已入厥算中而不自知矣。夫胜欲利人之有，反自丧其有，雏家光棍，又不如老年江湖也。待后回店，被其扭打，捻颈哀告以求免，是自贻伊戚，又谁咎也？天理昭昭，此足为鉴。

　　明骗贩猪

　　福建建旭人邓招宝者，常以挑贩为生。一日，贩小猪四只，往崇安、大安去卖。行至马安岭上，遇一棍问他买猪。宝意此山径僻冷，无人往来，人家又远，何此人在路上买猪？疑之，因问其何住。棍曰：“既前马安也。”宝曰：“既要买，我同你家去。”棍曰：“我要往县。你拿出与我看，若合吾意，议定价方好回家秤银；不然，恐阻程途矣。”此棍言之近理，宝即然之，遂拿一猪与看。棍接过手，拿住猪尾放地上细看，乃故放手，致猪便走。佯作惊恐状曰：“差矣，差矣！”即忙赶捉——不知赶之正驱之也。宝见猪远走，猛心奔前追捉，岂知已堕其术也。棍见宝赶猪，约离笼二三百步，即旋于笼内拿一猪在手，又踢倒二笼，猪俱逃出，大声曰：“多谢你！慢慢寻！”宝欲赶棍，三猪出笼逃走，恐因此而失彼；况棍走远难追，但咒骂一场。幸得三猪成聚，收拾入笼，抱恨而去。

　　吾观棍之脱猪也，一邂逅相逢之顷，贼念即生，乃以诡言相哄，致宝深信，所谓“君子可欺以其方”者也。乃始也放猪佯逐，以误其远赶之于前；继也擒猪踢笼，以制其不赶之于后：使人明堕其术而不自知。仓卒装套，抑何谲也！商者鉴之！勿谓暗机隐械，宜为慎防；即明圈显套，尤当加谨。

　　遇里长反脱茶壶

　　赵通，延平府南平县人也。家世积善，钱粮颇多，差当七图一甲里役。其甲首林钱一者，机智过人，不务生理，第饮赌宿娼，后来家业萧条，无处栖身，只得逃外。通亦不知其何往。

　　一日，通与仆往杭贸易，经过浦城，憩息于亭，适见钱一。通遂骂之曰：“这奴才！你逃外数年，户丁不纳，粮差累赔，是何理也？今你见我，你何以说？”钱一被骂不甘，心生一计，向前赔笑曰：“我每欲回，送条编与里长，奈我家中欠人财物甚多，难以抵偿，故不敢回矣。今幸遇里长，如天降下，敢再推辞？况这几年赖里长福庇，开店西关码头，家中稍裕。新娶邑人徐某之妾为妻，被人欺奸。我乃孤身一人，出外独居，无奈伊何！今幸遇里长，则有主矣。里长往杭州，亦经门处过，即到我家暂歇，自当算还编银；又烦代我作主。”通听其言，私心喜曰：“今日得此，可作往杭盘费，诚可谓出门招财也。”遂与同行。

　　至一店所，钱曰：“里长今朝起早，又路行半日，肚又饥矣，上店沽酒湿口何如？”应曰：“可。”遂入店，叫店主暖酒、切豆腐，与通食。更问店主曰：“这里有好红酒、猪肉否？”店主曰：“市前游店肉酒俱有。”钱一曰：“可借壶、秤一用。”店主拿壶、秤出，钱接过手，直望游店转弯抹角潜躲而去。通与仆吃酒，一壶将尽，乃对仆曰：“钱一去许久不来，莫非与人争斗？不然，此时当来矣。汝往看之。”仆即往酒肉店去问，说并无钱一。待欲寻他，又不知他去向，只得秤银还酒。店主收银，索取壶、秤。通怒曰：“酒是我吃，我还你犹可；壶、秤是你自交钱一，何干我事？”店主曰：“人同你来，你在我店饮酒，故把壶、秤借他。不然，我晓得甚么钱一？”言来言去，两下角口大闹。众人来劝，问其来历，始知甲首骗里长入店，更脱店主壶、秤。众大笑曰：“是他自错，赔他也罢。”不得已代赔，呕气抱忿而去。

　　按：林钱一始说家颇充裕，妻被棍奸，欲投里长作主，致人不疑；继也入店，借壶、秤沽酒肉，以叙间阔之情，使人不备：玩通于股掌之中，术亦巧矣。然钱一狡猾有素，通亦知之，乃一卒遇之，通遂信其言而入店饮酒；更欲沽红买肉，皆非款待之真情。在通当烛其伪而止之曰：“店中不便，有酒有肉，到家食之未晚也。”则钱一奸无所施。将道旁脱走不暇，何至赔壶、秤而受呕气也？故钱一狡也，而通亦欠检点焉。嘻！

　　乘闹明窃店中布

　　吴胜理，徽州府休宁县人，在苏州府开铺，收买各样色布，揭行生意最大，四方买者极多，每日有几十两银交易。外开铺面，里藏各货。

　　一日，有几伙客人凑集买布，皆在内堂作帐对银。一棍乘其丛杂，亦在铺叫买布。胜理出于施礼，待茶毕，安顿外铺少坐。胜理复入内，与前客对银。其棍蓦其铺无守者，故近门边，诈拱揖相辞状，遂近铺边拿布一捆，拖在肩上，缓步行去。虽对铺者，亦不觉其盗。后内堂诸商交易毕，胜理送客出外，忽不见铺上布，问对门店人曰：“我铺里一捆布是何人拿去？”对门店人曰：“你适间后来那客人，与你拱手作辞，方拖布去，众皆见之，你何佯失布？”胜理曰：“因内忙，故安他在外铺坐，候前客事毕，然后与他作帐。何曾卖布与他？”邻人讶曰：“狡哉，此棍！彼佯拱手相辞，令我辈不敢说他是贼，缓步而行，明白脱去矣！将奈何？”胜理只得懊恨一场而罢。

　　按：棍之窃斯布也，初须乘其丛杂，入其店中，尚未定其骗局之所出也。至胜理待其茶而安之外铺少坐，左顾右盼而奸谋遂决矣。故拱揖而辞，而明拖其布，如荆州之暗袭，不甚费力，真可谓高手矣。在胜理，店积货物，宜不离看守，方可保无虞。关防不密，安知无棍徒混入行奸乎？待布既失而后扼腕，何益哉？大凡坐铺者，当知此而谨慎之可也。

　　诈称偷鹅脱青布

　　有一大铺，布匹极多，交易丛杂，只自己一人看店。其店之对门人，养一圈鹅，鸣声嘈杂。开铺者恶其聒耳，尝曰：“此恶物何无盗之者？与我耳头得沉静些。”

　　忽棍闻之。一日，乘其店中闲寂，遂入店拱手，以手按柜头一捆青布，轻轻言曰：“不敢相瞒，我实是一小偷，爱得对门店下一只鹅吃，只大街面难下手。我有一小术，只要一个人赞成。”店主曰：“如何赞成？”小偷曰：“我在这边问曰：‘可拿去否？’汝在内高声应曰：‘可。’又再问曰：‘我真拿去？’汝再应曰：‘说定了，任从拿去。’我便去拿，方掩得路人耳目。托你赞成，后日你家不须闭门，亦无贼入矣。但你须在内去，莫得窃视，视则法不灵。你直听鹅声息，我事方毕，你可出来。”店主然之。小偷高声问曰：“我拿去否？”内高声应曰：“凭你拿去。”又再高声问曰：“我真拿去？”内又高声应曰：“说定了，任你拿去。”两旁店人皆闻其问答之语，小偷遂负其柜上一捆青布而去———人以为借去也。其店主在内，听得鹅声，不敢出来。其盗布者匆匆行之久矣。待之多时，鹅声不绝。

　　其店主恐店内久无人守，只得外出。看鹅尚在，自己柜头反失一捆青布。顾问两旁店曰：“适才谁上我店，拿我一捆布去？”左右店皆答曰：“是那个问你买的，你再三应声，叫他只管拿去。今拿去已久矣。”店主抚心自悔曰：“我明被此人骗了！只是自己皆死，说不得也。”事久，众邻觉之，始笑此人之痴，而深服此棍贼之高手矣。

　　按：君子仁民爱物，而仁之先施者，莫如邻；物之爱者，即鹅亦居其一。何对邻人养鹅，恶在嘈杂之声，必欲盗之者以杀之，爱物之谡何哉？利失对邻之鹅，而赞成棍贼以盗之，仁心安在？是以致使棍闻其言，乘机而行窃，反赞成其偷，亦是鼠辈也。欲去人之鹅，而反自失其布，是自贻祸也，将谁怨哉？若能仁以处邻，而量足以容物，何至有此失也！

　　借他人屋脱客布

　　聂道应，别号西湖，邵武六都人。家原富厚，住屋宏深。后因讼耗家，以裁缝为业。

　　忽一日往人家裁衣。有一光棍见客人卖布，知应出外，故领到应家前栋坐定，竟入内堂，私问应妻云：“汝丈夫在家否？”其妻曰：“往前村裁衣。”棍曰：“我要造数件衣服，今日归否？”对曰：“要明日归。”棍曰：“我有同伴在你前栋坐，口渴，求茶一杯吃。”应妻即讨茶二杯，放于斫凳上。棍将茶捧与布客饮。饮罢，接杯入，方出拣布四匹，还银壹两，只银不成色。客曰：“此价要换好银。”棍曰：“我儿子为人裁衣，待明日归换与你。”言未毕，棍预套一人来问：“针工在家否？”棍应曰：“要明日归。”其人即去。布客曰：“你收起布，明日换之与我。”客既出，少顷棍亦拖布逃去。

　　次早，布客到应家问曰：“针工归否？”应妻曰：“午后回。”布客次早又问：“针工归否？”应妻又曰：“今午回。”布客午后又来问，应妻曰：“未归。”布客怒曰：“你公公前日拿布四匹，说要针工归来还银，何再三推托？你公公何去？”应妻道：“这客人好胡说！我家哪有公公？谁人拿你布？”二人角口大闹。邻人辩曰：“他何曾有公公？况其丈夫又不在家，你布不知何人拿去，安可妄取””布客无奈，状投署印同知钟爷。状准，即拘四邻来审。众云：“应不在家，况父已死。其布不知甚人脱去。”钟爷曰：“布在他家脱去，那日何人到他家下？着邻约为之穷究，必有着落矣。”邻约不能究，乃劝西湖曰：“令正不合被棍脱茶，致误客人以布付棍，当认一半；布客不合轻易以布付人，亦当自认一半。”二家诺然，依此回报。钟爷以邻约处得明白，俱各免供。

　　按：布入人家卖，又饮人家之茶，则买主似有着落矣，谁不肯以布与之？讵料此棍借其屋，赚其茶，以为脱布之媒；又还其银，止争银色而许换，谁知防之？今后交易，惟两相交付。彼虽许换银，布只抱去，明日重来，则无受脱之事矣。

　　诈匠修换钱桌厨

　　建宁府凡换钱者，皆以一椅一桌厨列于街上，置钱于桌，以待人换。午则归家食饭，晚则收起钱，以桌厨寄附近人家。明日复然。

　　有一人桌厨内约积有钱五六千，其桌破坏一角。旁有一棍，看此破桌厨内多钱，心生一计。待此人起身食午，即装做一木匠，以手巾缚腰，插一利斧于旁，手拿六尺，将此桌厨横量直量一次，高声自说自应曰：“这样破东西，当做一新的来换，反叫我修补，怎么修得？真是吝啬的人！”自说了一场。一手拿六尺，将桌厨钱轻轻侧倾作一边，将桌厨负在无人处，以斧砍开，取钱而逃。时旁人都道是换钱的叫木匠拿去修，那料大众人群中，有棍敢脱此也。

　　乃午后，换钱者到，问旁人曰：“我桌厨哪里去？”众合答曰：“你叫木匠拿去修，匠还说你吝啬，何不再做新的，乃修此破物？彼已负去修矣。”换钱者曰：“我并未叫匠来，此是光棍脱去。”急沿途而访问，见空僻处桌厨剖破，钱无一文，帐恨而归。

　　按：此棍装匠而来，大举大动，大志大言，人哪知他是脱？只匠人修旧物，须在作场内，何须带斧带六尺而来？装为匠便非匠矣。但他人物件，他人为修，何人替他盘诘？此棍所以得行其诈也。然因此以推其馀，凡来历不明而装情甚肖者，倍宜加察也。


　　二类　丢包骗

　　丢包于路行脱换

　　江贤，江西临川县人。钱本稀少，每年至七月割早谷之后，往福建崇安地方以绱鞋为生。积至年冬，约有银一拾馀两，收拾回家。

　　中途偶见一包，贤捡入手，约有银二三两，不胜喜悦。从前一人曰：“见者有分，不许独得。可藏在你箱中，待僻静处拿出来分。你捡者得二分，我见者得一分。”贤意亦肯，况银纳置彼箱，心中坦然无疑。行未数十步，忽一人忙赶到来，啼哭哀告曰：“我失银三两作一包，是措借纳官的。你客官若拾得者，愿体天心还我，阴功万代。”前见者故作怜悯之容，曰：“是此绱鞋财主拾得，要与我均分。既是你贫苦人的，我情愿不分，你可出些收赎与他，叫他把还你。”贤被此人证出，只得开箱，叫失银者将原银包自己取去。但得其一钱收赎，亦自以为幸；不知自银已被棍将伪包换去矣。至晚到乌石地方，取出收赎银还酒，将剩者欲并入大包。打开只见铜铁，其银一毫也无，只得大哭而罢。

　　按：贤所赚银，必早被棍觑见，故先伪设银包套合。一棍在贤之先于荒僻处，俟贤来，投银包于地。彼必捡之，乃出而欲与之分，令藏彼箱，则与彼银共一处矣。其后棍妆情哀取，贤自应开箱还之，何自开箱使棍手亲取其原包？则棍得以伪包换贤之银，贤岂知防其脱换哉？故捡银之时，即以其捡者与前棍均分，勿入箱中，则彼穷于计矣。然二棍亦必于僻处再抢之矣。故客路不在虚得人之有，而在密藏己之有也，斯无所失矣。

 

　　三类　换银骗

　　成锭假银换真银

　　泉州府客人孙滔，为人诚实，有长者风。带银百馀两，往南京买布。在沿山搭船，陡遇一棍名汪兰，诈称兴化府人，乡语略同，因与孙同船数日，甚欢。习知滔朴实人，的可骗也。因言他故，往芜湖起岸买货。舟中说他尚未倾银，有银一锭，细丝，十二两重，若有便银，打换为妙，意在就孙换之。孙因请看，汪欣然取出真银。孙接过手，曰：“果是金花细丝。”汪欲显真银，因转在孙手接出，遍与舟中客人看，问：“好否？”都道：“是细丝。”遂因舟上有笔砚在，汪微微冷笑，将此银写“十二两足在风窠底”。孙心中道：“此人轻薄，有银何必如此翻弄？”因潜对汪曰：“出来人，谨慎些。”汪曰：“无妨。”孙因问：“要换折多少？”汪曰：“弟只零买杂货，凭兄银色估折便是。”孙因取出小八九钱重的，只九一二成色。汪看喜曰：“此银九四五倾来么？俱一样如此即好矣。”盖汪重估孙银水，使孙乐换。孙取天平两对，估折明白。汪即箱中取出白绵纸，与孙面包作两包。汪因佯起，转身一回，故意误收原银入袖，曰：“此包是我的了。”孙曰：“不是，这包是你的。”汪即替出那假，亦绵纸包，与真银一样，交与孙收。孙接过手，亦微开包紧，见银字无异，概不深省，即锁封笥箧中。汪须臾起岸分别。孙一向到南京，取出前银，乃是锡，懊恨无及，始知被他替包骗去矣。

　　按：孙滔，朴实人也。其看银时，但称彼轻薄，不知此人轻薄处，正要如此，人方不疑，后方好用假。不然，待打换之后，或有人从旁取视，岂不败机？故坐舟冷笑，为书银模样，无非为眩视计耳，向后谁复细认哉？说者曰：“假令包银时，孙即取真银入手，后令汪取银，则汪不穷乎？”曰：“虽然，彼棍者变计百端，即令真银入手，彼又别有脱法。”但各守本分，各用己财，勿贪小可便宜，则不落圈套矣。

　　道士船中换转金

　　贲监生在南监，期满将归，欲换好金数十两，归遗妻妾，以将远敬。同乡邓监生阻之曰：“京城换金者，屡被棍以铜脱去。金非急用，何必在此换为？”贲曰：“京城方有好金。若有棍能脱我者，亦服他好手段。”数日内换金十馀两，皆照金色交易，都是好金。

　　后有一后生，以金锭十二两来换。贲生取看，几有足色金。问其换数，后生曰：“某乡官命换的，要作五换。”贲递与邓看，曰：“此金可有六换，若五换，价公道矣。”邓看曰：“果好。可将此金对明收起，勿过他手，然后对银六十两还之。”贲依言，先收入此金，然后还其银。后生不得展转，只得领银归，见其父，云：“两监生如此关妨，不能再脱出。”父顿足曰：“一家生意在此，把本子送去了，何以为生？速去访此监生何时归？”回报：“已讨定船，某日刻期登舟矣。”体探已的。

　　至期，两监生到船坐定。老棍装为一道士，衣冠净洁，亦来搭船，舵工收之在船中。共谈处，道士言词雍容，或谈及京中官民事体，一一练熟。两监生及同船诸人，亦乐与谈。两日后，将近晚间，道士故提及辨珠玉宝贝之法，诸人闲谈一番。又说到辨金上去，道他更辨得真。贲监生因自夸彼在京换一锭足色金，换数又便宜。诸人中有求看估色数者，贲生夸耀，取出与诸人递观，皆夸羡好金。遍观已讫，时天色渐晚，复付还贲生。将收入箱际，道士亦曰：“愿借观。”接过一看，曰：“果好真金！”随手即付还讫，又道及别新话上去。贲监生收入金。晚饭已熟，各散而餐。饮日，道士以船钱还舵工，与诸人别而登岸去。

　　及贲监生归，以金分赠妻妾。数日后，叫匠人来打钏钿。先以小锭金打，匠皆称金好。贲夸曰：“更换有一锭十二两的尤好。”匠曰：“大锭金京中光棍多以铜脱人。”贲曰：“取与你看，有何棍能脱我乎？”匠接过手，笑曰：“正是铜也。”贲怪之，急取回看曰：“果铜也。我与邓相公看定是上好金，又同船诸人看皆是好金，何都被瞒过？”忽猛省曰：“嗳，是也！最后是一道士看，付还时天色近晚，我未及再检视，即收藏箱中。是此时换去也！此道士何得一铜如此相似，又早已在手，如此换得容易？想京中换金后生，即老棍之子，彼换时未能脱，故来搭船脱归也。”

　　按：老棍之脱贲生金也，人谓其棍真高手矣。吾曰不然。设若贲生韬藏不露，则老棍虽有诸葛神机，庄周妙智，安能得其金而窥之？何以脱为？故责在贲生矜夸炫耀，是自招其脱也。噫！


　　四类　诈哄骗

　　诈学道书报好梦

　　庚子年，福建乡科，上府所中诸士，多系沈宗师取在首列者。人皆服沈宗师为得人。

　　十二月初间，诸举人都上京矣。省城一棍，与本府一善书秀才谋，各诈为沈道一书，用小印图书，护封完密，分递于新春元家。每到一家，则云：“沈爷有书，专差小人来，口嘱付说，你家相公明年必有大捷。他得异梦，特令先来报知，但须谨密勿泄。更某某相公家，与尊府相近，恐他知有专使来，谓老爷厚此薄彼，故亦附有问安书在；特搭带耳，非专为彼来也。”及到他家，所言亦复如是，谓专为此来，馀者都搭带也。及开书看，则字画精楷，书词玄妙，皆称彼得祥梦，其兆应在某，当得大魁。或借其名，或因其地取义，各做一梦语为由，以报他先兆之意。曾见写与举人熊绍祖之书云：“闽省多才，甲于天下，虽京、浙不多让也。特阅麟经诸卷，无如贤最者。以深沉浑厚之养，发以雄俊爽锐之锋，来春大捷南宫，不卜而决矣。子月念二日夜将半，梦一飞熊，手擎红春花，行红日之中，上有金字‘大魁’二字，看甚分明。醒而忆之，日者，建阳也；熊者，君姓也；春花者，君治《春秋》经也。红亦彩色之象，‘大魁’金字则明有吉兆矣。以君之才，叶我之梦，则际明时魁天下，确有明证。若得大魁出于吾门，喜不能寐，人驰报，幸谨之勿泄。”熊举人之家阅之大喜，赏使银三两。请益，复与二两，曰：“明年有大捷，再赏你十两。”及他所奉之书，大抵都述吉梦，都是此意。人赏之者，皆三五金以上。

　　到次年，都银南翮而归，诸春元会时，各述沈道之书叙梦之事，各抚掌大笑曰：“真是好一场春梦也！”此棍真出奇绝巧矣。以此骗人，人谁不乐与之？算其所得，不止百金以上。聊述之以助一笑。

　　按：此棍骗新举人，骗亦不痛，虽赏他几两银，亦博得举家人肚中欢喜四个月。惜此棍不再来，若再为之，人亦乐赏之矣。此骗局中最妙者。

　　诈无常烧牒捕人

　　长源地方，人烟过千，亦一大市镇也。有一日者，推命人也。至其间推算甚精，断人死生寿夭，最是灵验，以故乡里之老幼男女，多以命与算。凡三年内有该病者、该死者，各问其姓名，暗登记之，以为后验。昼往于市卜命，夜则归宿于僧寺。

　　有一游方道士至寺，形容半槁，黄瘦黧黑，敬谒日者曰：“闻先生推命极验，敢求此地老幼，有本年命运该死者、当有疾病者，悉以其姓名八字授我，我愿以游方经验药方几种奉换。”日者曰：“你不知命，要此何干？”道士曰：“我自有别用。”日者悉以推过之命，本年有该病者、该死者，尽录付之。道士后乞食诸家，每逢痴愚样人，辄自称是生无常，奉阴司差，同鬼使捕拿此方某人某人等，限此一季到。痴人代之播传，人多未言。又私将黄纸写一牌文，末写“阴司”二大字，中间计开依日者所授之老幼命该死者，写于上半行。又向本僧寺问本地富家男女，及人家钟爱之子姓名，写于后上层。夜间故在社司前，将黄纸牌从下截无人名处焚化，其上半有人名处打灭存之。次日，人来社司祈，见香炉上有黄纸字半截未焚者，取视之，都是乡人姓名，后有“阴司”字，大怪异之，持以传闻于乡。不一月间，此姓名内果死两人，遂相传谓“前瘦道士是生无常，此阴司黄纸牌彼必知之。”凡牌中有名者皆来问，无名者恐下截已焚处有，亦往问之。道士半吞半吐，认是己同鬼使焚的。由是畏死者问：“阴司牌可计免否？”道士曰：“阴司与阳间衙门则同，有银用者，计较免到；或必要再拿者，亦可挨延二三年。奈何不可用银也。”由是，富家男女多以银贿道士，兼以冥财金银，托其计较免到，亦赚得数十金去。其后牌中有名者多不死，反以为得道士计免之力也，岂不惑哉！

　　按：阴司拘人，何须纸牌？即有牌票，亦何必焚？即焚矣，何为故留残纸馀字以扬于众？此必无之理也。观瘦无常一节，则惑世诬民昭昭矣。人之信鬼幻者，鉴此可以提醒。

　　诈以帚柄耍轿夫

　　城西驿上至建溪陆路一百二十里，常轿价只一钱六分；或路少行客，则减下一钱四分或一钱二分，亦抬。但先邀轿价入手，便五里一放。略有小坡，又放下不抬。大抵坐轿两分，步走一分。凡往来客旅，无不被其笼络者。或当考期，应试士子归家，轿价便增至二钱四分，至少者二钱。不先秤银不抬。若银揽到手，不抬上二十里，便转雇上路夫去，把好价减，只以一分一铺转雇他人抬之。其下手抬者，仍旧五里一放，动曰：“我未得时价。”士子不得已，又重加之。但士人往来简少，都无与较。

　　有一提控，不时往来于路，屡被轿夫刁蹬。一日，复要上县，先把两条纸，题四句嘲诗，以方纸包之，再用敝帚柄两个截齐，以绵纸封之，如两匹缎样。次日，自负上路，轿夫争来抬之。提控曰：“吾为一紧急事回家，身无现银。有能送我直到家者，议轿价二钱，又赏汝今晚明早酒饭。若要现银及转雇，则不能也。”内有二轿夫愿抬。遂以两封缎缚于轿，叮咛曰：“善安顿之，勿损坏！”才升轿，又曰：“我到回窑街，要寄一急信与人。你等到那里，慎勿忘也！”未半午后，已到回窑。提控曰：“你在此暂等，我去寄信便来。”其实抽身从小路归家，一饭久不来。两轿夫曰：“他坐话不觉久。有此两匹绸缎在此，我与你奔回，何须等他！”二人疾行，近晚归家。一曰：“各执一匹去。”一曰：“倘有好歹，须相添贴。”两人扯开绵纸，只是两截敝帚柄，重重封裹。又各有一方包，疑是书信。开之，见有纸题大字云：“轿夫常骗人，今也被我骗。若非两帚柄，险失两匹缎。”二人在家大骂曰：“光棍精光棍！”邻家轿夫闻之，入问何故各骂光棍，二轿夫叙其缘由如此。邻轿夫大笑而出，将两帚柄半封半露挂于排栅边，以两纸诗贴于旁。见者诵其诗，又看其帚柄，无不大笑曰：“此提控甚善骗。只你二轿夫亦不合起歹心，早是敝帚柄，故敢扬言骂人；若果是绸缎，你尚恐人知，那相公能寻汝取乎？此是你不是，何骂相公为？”

　　后三日，提控回，见此诗尚贴在排栅，故问居旁人曰：“前日人寄我两匹缎，被两轿夫抬走，你们亦闻得乎？”人知是此提控弄轿，曰：“你也勿寻缎，那轿夫亦不敢出索轿钱矣。”提控亦大笑而去。

　　按：提控骗轿坐者非棍也，此两轿夫则棍耳。不然，何提控再回询问，而轿夫不敢出也？此谓借棍术，还驭棍徒，亦巧矣。然凡远出，若雇轿夫、挑夫，须从店主同雇。彼知役夫根脚，斯无拐逃失落之虞矣。

　　巷门口诈买脱布

　　建城大街中，旁有一巷，路透后街。巷口为亭，旁列两凳，与人坐息，似人家门下一样。亭旁两边，俱土城，似入人家之门路，稍转，则见前大路矣。

　　忽日，有一棍在亭坐，见客负布而来，认非本城之人，心知其可哄，即叫曰：“买布！客人入亭来。”棍取其布，反复拣择，拿六匹在手，曰：“要买三匹，我拿六匹入内去拣。”即转入巷路，从后大街逃矣。布客在巷凳坐许久，时有一二行路者过此，心疑之，因随其后而入。转一曲墙路，见两旁并无人家，直前则出大路，心方知是被棍脱出。只问街两旁人曰：“方才有一人拿布六匹而来，兄曾见否？”旁人曰：“此巷往来极多，哪知甚人拿布？”布客道其哄买之由，旁人曰：“此是棍明骗去矣。”布客只得大骂，懊恨而去。

　　按：卖物者虽入人门下，亦必跟至其家，见其人居止实落，方可以物付与。不然，虽公共之门，里面人烟丛杂，亦未可轻易信也。商者可以鉴此。


　　五类　伪交骗

　　哄饮嫖害其身名

　　石涓，湖广麻城人。富而多诈，负气好胜，与族兄石涧尝争买田宅致隙。涧男石孝，读书进学，人品俊秀，性敏能文，人多拟其可中。石涓尝怀妒忌，思“吾生平发财，被涧兄所压。今其子又居士列，是虎而辅翼也。”因思计暗伤涧、孝父子。

　　不数年，涧故。石孝居忧，无人检束。涓思孝年少不羁，或可诱以酒色。因伪相结纳，孝趋亦趋，孝诺亦诺，终日游戏相征逐，数以曲蘖为欢。或时有美妓，涓邀孝饮其邸；或有好戏妇，涓每搬戏邀孝饮，又令戏妇曲意奉承，务挑其淫荡之心。孝堕其术中而不觉，玩日月，荒废诗书。及服阕补考，竟列劣等。孝因发奋，往寺读书，涓辄拉友挟妓，载酒至寺欢饮。孝见妓，不觉有喜心，故态复萌。涓又劝孝娶美妾二人，朝夕纵淫。内荒于色，外湎于酒，手沾战疯，不能楷书。道考被黜，家业凋零。石涓抚掌大笑曰：“吾生平之恨泄矣，计亦遂矣！”乃呼其子而训之曰：“涧兄在日，家富于我。因生孝不肖，酷好饮酒宿娼，不事诗书，致令丧却前程，身如丧家之狗。尔辈宜以为鉴，慎勿踏其覆辙。”未几，其子亦被人引诱赌嫖，所费不訾。涓因年老，无如之何，唯付之长叹而已。

　　按：石涓奸巧百端，匿怨友人，使孝淫溺酒色，名利俱丧。彼虽自谓得计，足以快其宿忿，殊不思杀人之父，人亦杀其父；杀人之兄，人亦杀其兄。天网恢恢，报应不爽，安能保他人不袭彼故智，而子孙不蹈其覆辙乎？垂戒二子所繇，殆与义方之训异矣，又何怪其子之复然耶！然孝亦自愚也。使孝稍有心智，宜忖父在之时，与彼有怨，今父已即世，得彼不念足矣，顾安望深交乃尔！此其中情，叵测可知。由是以怠惰荒淫为戒，勤励不息自强，则石涓虽诈，安能中自立之士哉！

　　哄友犯奸谋其田

　　毕和，山西人。心术狡险，阴悍暗毒，乡人无不被其害者。族弟毕松，有田一段，价值五十馀金，与和田毗连。和屡谋不遂，因诈与交好，屡席相款，旦夕游戏，即同胞不啻焉。

　　同乡有林远者，性刚而暴。其妻罗氏，貌美好淫，与夫反睦〔目〕。和乘机挑之，遂通往来，情甚密。假意不令松知，实欲使之知之。故遮头露尾，为松觑破。松乃怪和曰：“枉自与你相知。有此美妇人，何不引我一宿，岂便夺你爱乎？”和逊谢曰：“此妇极有情，若引你去，必深相怜爱。恐你往来无节，事机不密，其夫若知，有误身家不便矣。”松只疑其专宠，乃私往挑之，罗氏遂允。后来情更绸缪，每候其夫出外，非和往则松往，甚且三人同床，情如一体。

　　将及月馀，和密报其夫曰：“松弟与我至知，今闻与令正有情，我屡谏不听。闻你欲捕之，若捕得，可轻打些。彼必叫我解交，我谕他多送你些银，以绝他后日妄为。慎勿害他性命。”林远闻言，怒气填胸。次日即托言外出，须三日后方归。松专瞰远去向，闻其出外，即往其家，搂罗氏入房调耍。林远从密处突出，打入房中，二人已解衣在床。远揪松于床下凶打，罗氏拼命拿住夫手，远不能多打。松求放曰：“愿以银赎免。”远曰：“要何人来保认？”松曰：“叫我和兄来。”远正合意，即遣人呼和至。和曰：“不行正路，以至于此。须召见你亲兄来。”松曰：“勿召我兄，只你代我出银与之，后日即还。”和曰：“我代议事，怎好出银？但今事急矣，我若不出银，此事无由解释。然必有实物相当方可。”松因写前毗连之田契卖之。和曰：“只可少作价，多则亦为林远所得。”止作价四十两。和归，取银三十两相付。远曰：“须六十两。”和曰：“奸情被获，合输妇价一半。纵令正美貌，可值六十金，此已一半矣。”远再三不肯。和曰：“彼田价四十两，我手中无现银，不如约一月后，再在我手接十两。”远要约批。和曰：“若他人议事，须加二抽头，我已该八两矣。今为你息事，何逼我约批乎？”遂无约批，放松同归。

　　数日后，松备本息四十四两赎前田，和不肯退。一月后，林远向和取约银。和曰：“指示你撰银三十两，二两谢我，岂为多乎？”远后对人说出和教捉奸之由，松方知为和所卖。然已堕其诡计，悔无及矣。

　　按：和欲谋松田，先引之奸；欲诱其奸，先与之友。且其奸也，非彼明引，而令其自入。其要之田也，俟其有急而为之解纷，以徐收之，计亦巧矣。向非赖后约银，则林远必不言其所由，彼和之深情厚毒，畴能测之？故人而毒行不端者，彼虽与我交密，亦须提防者也。

　　累算友财倾其家

　　金从宇、洪起予，俱是应天府人。相隔一十馀店，皆开大京铺，各有资本千馀金。但从宇狡猾奸险，起予温良朴实。时常贩买京货，累相会席，各有酒量，欢相劝酬。

　　从宇思曰：“人言慈不掌兵，义不掌财。我观起予慈善好义，诚直无智。何彼铺买卖与我相并也？当以智术笼络之。”以故伪相交密，时节以物相馈送，有庆贺礼，皆相请召。起予只以金为好意，皆薄来厚往以答之。从宇曰：“此人好酒，须以酒误之。”乃时时饮月福、打平和、邀庆纲，招饮殆无虚日。有芳辰佳景，邀与同游；夜月清凉，私谈竟夕。起予果中其奸，日在醉乡，不事买卖。从宇虽日伴起予游饮，彼有弟济宇在店，凡事皆能代理。起予一向闲游，店中虚无人守。有客来店者，寻之不在，多往济宇铺买。由是金铺日盛，洪铺日替，起予渐穷于用。从宇随取随与之，每一半九成，一半七八成；银又等头轻少，不索其借批，但云“须明白记帐也”。不四五年间，陆续借上六百馀两。乃使济宇往取之，起予别借二百两以还。后算过帐，尚欠四百馀两。逼其写田宅为当，方思还债取田。起予一皆从言。再过两年，本息合四百五十馀两矣。济宇力逼全收。起予求从宇稍宽。从宇曰：“吾银本与舍弟相共，彼在家尝怨我不合把银借你。今我不理，任你两下何如？”此时金宅有新立当契在手，起予推延不过，只得将产业尽数写契填还之。他债主知其落寞，都来逼取。千馀金家，不两三栽，一旦罄空。皆金从宇倾陷累算之故也。

　　洪已破家之后，从宇全不瞅睐，虽求分文相借，一毫不与矣。从宇又用此术，再交杨店之子。有识者笑杨子曰：“汝是洪起予替身，何不取鉴前车乎？”杨乃渐疏绝之。

　　按：以银借人，收其子利，未为累算。特洪本富贾，从宇诱其游饮，不事生理，致资本消折，而以银借之。期间以八当十，加三算息，亏短田价，稍蚕食之。从宇之奸贪极矣！为富不仁，从宇其何说之辞？

　　激友讼奸以败家

　　马自鸣，浙江绍兴人。狷巧小人，柔媚多奸。族弟马应，轻浮愚昧，家更富于自鸣。其父素与鸣父不睦，两相图而未发。自鸣见应愚呆，性又嗜酒，故时时与之会饮；亦连引诸人，共打平和。唯此两人深相结纳，人多厌之，不与共饮。二人乃对斟对酌，此唱彼和，自号为莫逆交。应有事，多取决于自鸣；鸣亦时献小计，以效忠款。应素与亲兄不睦，数扬其短，欲状告之。自鸣假意劝阻，实于当机处反言以激之，益深其怒。应遂先往告兄，经官断明，拟应欧兄之罪；又投分上解释。此为破家之始。又屡屡唆其与人争讼，家日破败。

　　后自鸣往小户人家取债，见其妇幼美，归家向应前夸曰：“我今往某家取债，其媳妇生甚美貌，女流中西施也。我以目挑之，俯首而过。其屋只一楹，数往来于前。我神魂飘荡，不能自禁。又以笑语挑之，此妇亦笑脸回答，似亦可图。只怕其夫姑有碍，未敢施为。至今挂恋在心，寤寐思服。”应曰：“此家是我甲首，又系佃户，图亦何难？我必先取之。”自鸣激之曰：“汝若能得，我输你一大东道。依我说，勿去惹此愚夫，若捉住，彼粗拳，真打死也。”应曰：“未闻佃客敢殴主人者。”次日，即往其家收条编。一见其妇，即挑之，遣其婆出外曰：“可外出觅菜来作午。”婆方出，即强抱其妇入房。妇在从否之间，见隔壁一妇窥见躲开。妇指之曰：“某姆在隔壁窥见，你勿为此。”哪肯休，只以为推托也。相缠已久，婆在外归。妇只得叫妈妈曰：“主人如此野意。”婆作色叱。怒，先往县呈其拖欠条编，反允殴里长。其佃人以强奸诉官拘审，邻妇窥见，亲姑捉获。其妇又貌美倾城，满堂聚观，啧啧叹赏。因审作强奸，应拟死罪。后投分上，改作戏奸未就。而家业尽倾，田宅皆卖与自鸣。（自鸣）反责曰：“我当初叫你勿为，你不听吾言，以至于此。”应曰：“你口虽叫我勿为，先已造桥，送我在桥中去矣，难回步也。今欲怪你，又怪不得。孟子谓‘非之无可举，刺之无可刺’，正你这样人也。”

　　田卖尽，自鸣绝不与往来。朝夕相借，惟干谒亲兄，方知亲者终是亲；彼酒肉朋友，真伪情也。

　　按：应被自鸣笼络，家破，产业尽被鸣收之，反与之莫逆之交，何其愚也！苟有心智人之处世，内而兄弟叔侄，外而朋友亲戚，皆不能无。与兄结讼而求昵于友，是其所厚者薄，而薄者反厚也。何不观孙荣之间革孙华而亦昵于友，使非杨氏贤德，后始有悔悟。而能以是而自新之，彼虽有百般巧计，安能中自新之士哉！


　　六类　牙行骗

　　狡牙脱纸以女偿

　　施守训，福建大安人。家资殷富，常造纸卖客。一日，自装千馀篓，价值八百馀两，往苏州卖，寓牙人翁滨二店。滨乃宿牙，叠积前客债甚多，见施雏商，将其纸尽还前客，误施坐候半年。家中又发纸五百馀篓到苏州，滨代现卖。付银讫，托言系取旧帐者，复候半年。知受其笼络，施乃怒骂殴之。滨无言可应，当凭乡亲刘光前议，谕滨立过借批银八百两，劝施暂回。

　　次年，复载纸到苏州，滨代现卖。只前帐难还，施又坐待半年。见其女云英有貌，未曾许配，思此银难取，乃浼刘光前为媒，求其女为妾，抵还前帐。滨悦许之。其女年方十五，执不肯从。滨与妻入劝曰：“古有缇萦愿没官为婢，以赎父罪。今父欠客人银八百两，以汝填还；况福建客家多巨富，若后日生子，分其家财，居此致富，享福非小。”女始允诺。时施已六十馀矣。成婚近四载，施后回家身故。未及周期服，滨将女重嫁南京溧水县梁恩赐为妾，重收聘礼一百两。

　　守训男施钦知之为，本年亦装纸到苏州，往拜翁家，呼翁为“外祖”。翁不瞅睬他。请庶母出见，亦拒不出。众客伙皆怒而嗾曰：“你父以八百两聘礼，止成亲四载，未期服又重嫁他人。今一出见何害？情甚可恶！汝何不鸣官？”钦乃告于巡街蔡御史。时翁滨二得施为婿，复振家风，又发资金千馀，见告，毫无惧意。两下各投分上，讦讼几二年。各司道皆纳分上，附会而判。后钦状告刑部，始获公断曰：“翁滨二以女抵偿八百两，几与绿珠同价矣。但守训自肯，其财礼勿论。今夫服未满重嫁梁客，兜重财物，是以女为货，不顾律法。合责三十板，断身资银一百两，并守训为云英置衣资首饰银五十两，共与施钦领之。”因此积讼连年，滨二之家财尽倾，仍流落于贫矣。

　　按：脱骗之害，首侠棍，次狡侩。侠棍设局暗脱，窃盗也。狡侩骗货明卖，强盗也。二者当与盗同科。凡牙侩之弊，客货入店，彼皆作纲抵偿，又多窃取供家，每以后客货盖前客帐，此穷牙常态也。施守训在不早审牙家，致落此坑堑。只可小心逼取，或继以告，不当图其女为妾。夫以六旬上人，岁月几何，纳妾异地，能无后患乎？贻子后讼，所费不资。虽最终取胜，得不偿失矣。独恨翁滨二负心歹汉，以一女而还银八百两，得已过分，又得婿扶以成家；后女虽再嫁，当以身资还施之男，永可无患矣。乃贪心不满，再致倾家，真可为欺心负义之鉴。

　　贫牙脱蜡还旧债

　　张霸，四川人。为人机关精密，身长力勇。一日，买蜡百馀担，往福建建宁府丘店发卖。此牙家盆彻骨，外张富态，欠前客货银极多。霸蜡到，即以光棍顶作鬼名来借蜡，约后还银。数日后，霸往街游玩，其蜡遍在诸铺。及问其姓名，皆与帐名不同。霸心疑必有弊，故回店讯问牙人曰：“你脱我蜡去还前帐，可一一实报帐来。若不实言，你乘我几拳不得。”丘牙哑口无应。霸轮拳擒打，如鹰擒雀，如踢戏球。丘牙连忙求饶，曰：“公神人也。此蜡真还前客旧帐，并家用去矣，何能问各店重取？”张霸曰：“你将还人的及各店买去的，都登上帐，只说他揭借去，俱未还银。我将帐去告，取你硬作证，怕他各店不再还我？”丘牙依言，一一写成发货帐。

　　张霸即具状告府。署印梅爷看状，掷地不准。霸心伤失本，两眼自然垂。再三哀告，梅爷乃准其状。先差皂隶往查各店蜡。霸以银贿公差，回报曰：“各店果有张霸印号蜡。”梅爷曰：“哪有揭借客蜡都不还银者！”即出牌拘审。

　　各店在外商量曰：“我店买张客蜡，俱已还银，牙家收讫。又牙人自用蜡还我者，是他所合抽得牙钱，何得今更重告？吾与汝等敛银共用，投一分上，先去讲明，然后对审。”敛银已毕，即将银一百两投梅爷乡亲。

　　梅爷刚正之官，弗听，即拘来审。内有江店客人，乃惯讼者，先对理曰：“蜡乃丘牙明卖与我，公平交易，张霸安得重取？即未全交付，亦牙家刻落，与我辈何干？”丘牙曰：“蜡非卖他。是小人先欠诸店旧帐，张霸蜡到，他等诈言措借，数日后即还银。及得蜡到手，即坐以抵前帐。非小人敢兜客银也。”梅爷曰：“丘牙欠债，须问彼自取，安得坐客人货以还彼债？你众等可将价还张霸，免你等罪。”江店恃有分上，再三辩论，说是明白交易，并无对债之事。梅爷触怒，将江店责十板；江店又辩论不已，又被责二十板。后诸人惊惧，皆称愿赔求饶。以江店监禁，诸人讨保，断蜡银，限三日，不完再重责。三日果追完。霸领银讫，深感梅爷恩泽，顶戴香炉，到于堂下，叩拜而去。

　　按：出外为商，以缥缈之身，涉寡亲之境，全仗经纪以为耳目。若遇经纪公正，则货物有主；一投狡侩，而抑货亏价必矣。是择经纪，乃经商一大关系也，可不慎哉！如其人言谈直率，此是公正之人。若初会晤间，上下估看，方露微言，则其心中狡猾可知。若价即言而不远，应对迟慢，心必怀欺。若屋宇精致，分外巧样，多是奢华务外之人，内必不能积聚。倘衣补垢腻，人鄙形猥，肩耸目光，巾帽不称寒暑，此皆贫穷之辈。若巧异妆扮，服色变常，必非创置之人，其内必无财钞。若衣冠不华，惟服布衣，此乃老实本分，不可以斯之曰贫。商而知此，何至如张霸，被牙所脱也？况非刚正之梅爷，肯听分上，几乎素手归矣。故录之，以示为商者。当货物发脱之初，细审经纪对手，发落方可保无虞矣。


　　七类　引赌骗

　　危言激人引再赌

　　张士升，莒溪人，膏粱子弟也。父致万金，均分于士升兄弟，田园膏腴，坐享成业。一旦父卒，时初行万历钱，被棍徒引其赌博。彼富豪雏子，惟见场中饮酒豪放，可轻狂快意，哪知财帛当惜？不数月间，输去银数百两，尚欣欣喜赌，未肯休也。

　　乡有陈荣一者，乃士升父在日所用做中保供呼唤者。人虽微贱，却有忠义之心，不忍士升之被棍诱引也。乃备一盛筵，单请士升一人，酒筵中慢慢缓谈，将其父在日，始终生财缘由，爱惜钱米实事，一一从头细讲；且赞羡其能，慨叹其苦，后又谈及民情世故，及钱米难得之状，穷民无钱之苦，因劝之曰：“令先尊发此巨富非易，你须念先人勤劳，保守基业，切不可去赌。前者虽赌去数百金，已往勿咎；但从今改过，依旧坐享福泽矣。”士升见荣一词情恳切，一时良心发动，曰：“吾依你言，从今誓不赌也。”次日棍徒引之，果不去赌。众方怪异，后知出于荣一所劝，无可奈何，商议曰：“谁能引其再赌者，众敛十金与之。”有柴昆者曰：“我能引之。”众将银十两封存。

　　昆见士升在路亭闲坐，挨近其身，先闲谈他事，后问曰：“闻汝今收手不赌乎？”士升曰：“然。”昆曰：“赌非好事，今能自知回头，真是豪杰。盛族富家子弟，果有知识高人，我真羡服！只外人都传，是荣一老劝你而止。果是他劝否？”士升曰：“的是得他劝。”柴昆嗟叹曰：“荣一小辈奔走下贱之流，岂是你父兄，岂是你叔伯，何禁止得人？你名门子弟，聪明男子，何待贱人训诲？使路人传你听下贱人主使，皆暗中非笑，谓你无能为。依我所见，还当暂出小赌，过了半月一月，自己收手，人便说你是自不爱赌，非关听下辈命令也。如此方是大丈夫所为，不羞了故家门风。”士升是无识雏子，闻此佞言，心自猜曰：“果是我今若便止，人道是荣一之功。须再去赌一月，然后自止，岂不挺豪杰哉！”随即入场复赌。柴昆暗领众银而去。

　　士升赌了一月，野心复逞。后荣一虽言，亦不见纳，终至于尽赌倾家。皆柴昆一激之也，其祸烈也。

　　按：士升惑柴昆之瞽说，拒荣一之忠言，徒以其人卑微，谓受其谏为耻。不知尧请问下民，舜下询荛，周公走迎乎下士，韩信乞策于左车。彼帝王将相，犹俯听微言若是，岂以人之贱而可废其言之善乎！惜士升黄口之子，目不知古今，故中谗言而不察也。噫！

　　装公子套妓脱赌

　　王荻溪，万金之子。好赌无厌，多被赌朋合谋，尽倾其家。后收拾馀资，只得三百两，乃带一仆，复往县中赌。众棍后合本，迭来与赌。时荻溪家已尽破，而赌已学得甚高，虽未能胜众棍，亦不至为棍所胜。相持半月余，无好子弟到，无雏家可网，乃投府去。更无大赌场可快意者，遂往嫖李细卿家。

　　有二三赌伙寻至府，闻荻溪已入妓家，众即划计曰：“如此如此笼络之，可尽夺其金矣。”次日，候荻溪出外寻赌伙，即入对细卿曰：“荻溪只好赌，不好嫖，彼无厚物与你。今依我如此如此行，先送你二十两人事。后赌得的，每一百两复许加二抽。”细卿许诺，午设盛馔，方与荻溪入席饮数杯。忽二家人来送礼物，辉煌熳烂，皆上好物件，约值二十馀金。曰：“公子命送此薄仪，少倾便到。”细卿逐一看过，尽数收起，以茶待二家人于外，复来席陪荻溪，且喜且作懊恼之意。荻溪曰：“是何人送你厚礼，你反似犹闷，何故？”细卿曰：“不问正难开口。此是黄公子送的。旧年在此赌钱，输去银千馀两，我亦得他厚惠。今日将到，望相公赦我，妾须出去迎他。容后日多陪相公几日，以补罪。”荻溪曰：“既是公子，我便出外让他。”细卿喜曰：“相公如此宽容，是妾有二天也。”荻溪将拂衣起，细卿挽住曰：“少坐不妨！更有一件，此人极活泼无崖岸。少间乘机提起，若请相见，或在此同话，为我陪客。得借重高贤，亦为我增声价也。”荻溪本欲避席，只闻公子旧在此赌，心中早已喜十分。使一仆伏侍，在内独酌，叫细卿出外迎客。

　　须臾，公子到，细卿从容奉茶。叙寒温讫，公子径起，欲入内游玩。细卿慌忙请止，曰：“适有一外亲远来，在内留一水饭，恐无处可避也。”公子笑曰：“孤老便是孤老，何须托外亲也？既是你情人，我生平不吃醋，便请相见何妨？”即遣二仆入请。尚未出，又促细卿曰：“汝去请之。”细卿入内邀出。公子张看荻溪一表非俗，呵呵笑曰：“细卿妙人，果会择好才子。”即降前叙礼，院内备筵已到，公子坐上，荻溪前，细卿左陪。席间谈笑，并不及赌中去。到晚，索骰子行令，公子耍曰：“只恐卑人未晓好色。”细卿曰：“公子有一掷百万之豪，荻卿亦有呼庐赐绯之兴，愧小婢未足当好色耳。”公子曰：“荻溪亦作家乎？明早略赌一东道何如？”荻溪曰：“东道当小弟奉，何劳赌也？”公子曰：“空食未佳，须赢为奇。”先取掷之，无色。荻溪一掷即胜。公子须再加一台戏，又输；热性一起，曰：“荻溪有此妙手乎！与汝再决输赢。”荻溪曰：“不敢扳高耳，亦愿陪。”两下赌起，互有胜负。

　　至一更，公子输上百金。细卿亦抽头十馀两矣，即将骰子收起，曰：“今日乘轿劳顿，夜已深矣，须去睡。明日看戏时酒席中再翻，稍抬举我抽头。”公子以输多，发怒要赌。荻溪亦发大言曰：“若再来，须百金一堆，不然且罢！”公子先取定银在，以一百为堆。细卿故执骰不与。公子大怒曰：“只凭一掷，随有无便罢！”细卿付还骰。公子一掷即胜，得百金，曰：“更照前一堆。”又胜；曰：“我生平好大不好细，须二百为堆。”方发性间，忽闻门外火把轿来。慌入报曰：“老爷跟寻至急，可速回去！”公子曰：“我色方来，奈何阻我兴！”其后一掷，又赢二百为堆。家人催如星火，公子曰：“我明日昼间不来，夜定来矣。”荻溪留之，不能得。细卿亦惊作痴呆样，慌忙送别。归怨荻溪曰：“人无全胜。你先赢许多，须当知止。奈何公子欲翻，你更出大堆，是不晓避色也。空作惯家，不及我妇人见矣。”荻溪曰：“吾万金赌尽，何数他三百两！有甚大事，空怨恨为！”在细卿家留宿数日；再留之，坚辞而去。

　　按：公子是装来的，先以厚礼送妓，令荻溪信为真公子。后来圈套，皆是装成。其药骰已先藏在细卿手，故令其抢起真骰，然后以药骰付还之，使其不疑。三执皆胜，套定催归，其谁防之？然荻溪虽作家，安能测其弊哉！吁！凡赌博者，弊外生弊，鉴此而知机，收手勿赌，真良策也，莫如彼之一旦尽囊而空矣！

　　好赌反落人术中

　　闽人徐华胜，号含秀。为人矜夸骄亢，酷好赌钱。一日，买纸往京卖。有张鄂号叔真者，先富，因赌倾折，后有馀囊数百两，亦买纸往京卖。二人同县异乡，托处共店。鄂心怀一术，每在店中与华胜着棋，或赌东道，或赌时果。鄂棋本能让华胜一车，鄂乃孤客，徐姓众多，鄂每诈输东道，暗结华之乡亲，使钳其口，无得而议论之。故输五而赢二，而华胜不知鄂怀锋而之。

　　一日，鄂已睡，华胜邀起而赌东道。鄂心喜曰：“此夜机会可矣。”故推不起。又强之，鄂曰：“我不赌东道，要赌银。”胜心暗忖：“我棋高他，何惧之有？”连声应曰：“更好。”不知已堕其术矣。且素性亢傲，乡亲咸憎之，大家赞成其赌。鄂曰：“先以银对定，输即收去，无得抵赖。要一两一局，每两与众抽头二钱，作东道并做戏。”胜曰：“虽二两无妨。”未几，输数局。心中热起，说要十两一局。客中老成者曰：“不可，且休矣！”其后生辈反以言激之。胜心益热，再对银十两而赌。不数局，共输数十馀两。时天色已曙，鄂将胜银卷入囊中而起。胜邀再赌，鄂坚执不许，二人相扭甚热。鄂曰：“是你邀我赌，非我邀你赌。我若输你，肯饶否？我家财数千，因赌而倾。你输此些小，何得鼻血？好不为男子也！任你经官不还。”客中老成者曰：“是我辈无见识，不阻你，以致覆败。但张兄说得是，倘他输你，必不放他。不如我辈抽头者尽还你罢。俗云‘豪杰对豪杰，齿打落，吞肚里’。”鄂曰：“众既以抽头者退出，我亦退银三两做戏，更出一两作东道。内抽五钱，换金一线，打一戒指与徐兄，作好赌之戒。”众曰：“张兄之言大有理，乃豪杰惜豪杰，真慷慨丈夫也！”华胜默然。真个是：“安分不贪难诱引，贪心萌内必遭殃。”

　　按：好赌者落人圈套，何止若是。鄂犹是有本富商，故不尽取，而又善处于终，致戒其后。若赌场中光棍，何怕你万贯家财，尽落于伊手乎！睹徐华胜之输而返悔者，后人鉴之，可勿蹈矣。


　　八类　露财骗

　　诈称公子盗商银

　　陈栋，山东人也，屡年入福建建阳地名长埂贩买机布。万历三十二年季春，同二仆带银壹千馀两，复往长埂买布。途逢一棍，窥其银多，欲谋之。见栋乃老练惯客，每迟行早宿，关防严密，难以动手。诈称福建分巡建南道公子，甚有规模态度，乃带四仆，一路与栋同店。棍不与栋交语，而栋亦不之顾也。

　　直至江西铅山县，其县丞姓蔡名渊者，乃广东人也，与巡道同府异县，素不相识。棍往拜之。县丞闻是巡道公子，待之甚厚，即来回拜，送下程。栋见县丞回拜，信其为真公子。是夜，棍以下程请栋。栋欢领之，而心中犹谨防他盗，不敢痛饮；棍犹动手不得。次日，经乌石宿。其地非大口岸，栋欲办酒回礼，以无物可买而止。

　　又次日，到崇安县宿。栋心谓：此到长埂旧主不远，犹其外之故家也。且来日与公子别矣，不答敬殊非礼也，遂买肴馔请之。棍谓栋曰：“同舟过江，前缘非偶。与君一路同来，岂非偶乎？明日与君分路，燕鸿南北，未知何日再会，各开怀畅饮。”延至三更，其仆皆困顿熟睡。栋醉甚，亦伏桌睡。棍遂将栋之财物悉偷去。

　　待栋醒觉，不知棍何处去矣。即在崇安县告店家通同作弊。随即往江西广信府，告其县丞勾引光棍，而以原店家作证。县丞诉曰：“福建巡道实与我同府异县，其人姓氏，我素知之；但公子并未会面，他称其姓氏来拜我，我乃县丞小官，安得不回他拜，不送他赆？今至崇安已经数日，盗你银去，与我何干？”栋曰：“那棍一路同来，我防之甚切。他来谒你，而你回拜，我方信是真公子，故堕其术。今其人系你相识，安得不告你？”本府不能判断。栋又在史大巡处告。史爷判是县丞不合错拜公子，轻易便送下程，致误客商，不无公错。谅断银壹百两，与栋作盘缠之资而归。

　　噫：棍之设机巧矣！一路妆作公子，商人犹知防之。至拜县丞，而县丞回拜送赆，孰不以为真公子也？又先设机以请商人，则商人备礼以答敬，亦理所必然也。乃故缠饮，困其主仆，则乘夜行窃易矣。故曰其设机最巧也。使栋更能慎防一夜，则棍奸无所施。故慎始不如慎终，日乾更继以夕惕，斯可万无一失。不然，抱瓮汲井，几至井口而败其瓮，与不慎何异？吾愿为商者，处终如谨始可也。

　　炫耀衣妆启盗心

　　游天生，徽州府人。丰采俊雅，好装饰。尝同一仆徐丁携本银五百馀两，往建宁府买铁。始到崇安县，搭一青流船，艄公名李雅，水手名翁迓。雅先以嫖赌破家，后无赖而撑船。其时船至建阳县，天生起岸，往拜乡亲。将衣箱打开，取出衣服鲜丽，所带用物俱美。雅一见生心。

　　至晚，天生叫艄公买些酒馔。雅暗将陀陀花入酒中———陀陀花者，乃三年茄花也，人服此则昏迷不能语。是夜，天生主仆中了此毒，醉不能醒。三鼓时候，雅邀水手行谋。水手曰：“钱财有命，不可逆理妄求。倘若事泄，罪将安逃？吾不敢为也。”雅狠心一起，不听水手之阻，将其主仆推入深潭。天生淹死，徐丁幸饮酒少，入水复苏，颇识水性，水上岸。次日，搭后船往建宁府，即抱牌告于王大爷。当差捕兵六名，同徐丁到临江门去缉拿。临江门，乃建宁往来诸船凑集之口岸也。是时李雅谋财在手，正买酒上船，思量作乐。徐丁认得，即引捕兵擒锁，搜其赃物，尚在船中。遂并入赃，俱拿到府。

　　王爷审问。雅见事露，难以推托，一概供招，攀及水手同谋。徐丁曰：“我当中毒时，酩酊不能言，如梦中，闻得水手劝阻，不与同谋，已先逃去。今若枉及此人，令后人不肯向善也。”王爷即将李雅责四十板收监，依律拟斩。其行李并原银，差防夫二名，同徐丁直解至天生家去。李雅次年冬季处决。后水手翁迓弃船归农，颇致丰足。雅以谋人而促死，迓以阻谏而全家，谚曰：“善有善报，恶有恶报”，信不虚也。

　　按：游天生之召祸，良由衣服华丽，致使贼艄垂涎。大凡孤客搭船，切须提防贼艄谋害。昼宜略睡，夜方易醒。煮菜暖酒，尤防放毒。服宜朴素，勿太炫耀。故老子曰：“良贾深藏若虚。”孔子曰：“以约失之者鲜。”此诚养德之言，抑亦远祸之道也。

　　九类　谋财骗盗

　　商伙财反丧财

　　张沛，徽州休宁人，大贾也。财本数千两，在瓜州买棉花三百馀担。歙县刘兴，乃孤苦茕民，一向出外肩挑买卖，十馀载未归家，苦积财本七十馀两，亦到此店买棉花。二人同府异县，沛一相见，乡语相同，认为梓里，意气相投，有如兄弟焉。棉花各买毕，同在福建省城陈四店卖，房舍与沛内外。

　　数日后，兴棉花卖讫。沛者止卖小半，收得银五百馀两。兴见其银，遂起不良念，与本店隔邻孤身一人赵同商议：“我店一客，有银若干。你在南台讨荡船等候，待我拿出来即上船去，随路寻一山庵去躲，与你均分。”赵同许诺。兴佯谓沛曰：“我要同一乡亲到海澄买些南货，今尚未来，要待几日。”一日，有客伙请沛午席，兴将水城挖开，将沛衣箱内银五百馀两，悉偷装在自己行李担内，倩雇一人，说是乡里来催，欲去之速。兴佯曰：“行李收拾已定。奈张兄有人请吃酒，未能辞别。”沛家人曰：“相公一时未归，我代你拜上。”兴即辞主人陈四。陈四亦老练牙人，四顾兴房；兴所挖水城，已将物蔽矣。雇夫佯担海口去，旋即卖踪转南台，来荡船上水口。

　　及张沛回，陈四曰：“贵乡里已去矣，托我拜上相公。”沛开房门，看衣箱挖一刀痕，遂曰：“遭瘟！”待开看，银悉偷去。四顾，又无踪迹。陈四入兴房细看，见水城挖开，曰：“了事不得，今无奈了。但相公主仆二人，可雇四名夫，直到海澄。我同一大官，更邀七八人，讨一荡船到水口。”于是陈四往上寻船。至半午后，有船下水来者，问曰：“你一路下来，见一荡船载二人，有行李三箱，上去赶得着否？”艄子曰：“有三人，行李三担，在水口上岸去矣。”荡船赶至将晚方到水口，并未见一人来往。少顷间，见二牧童看牛而归，问曰：“前有三人，行李三担，小官见否？”牧童曰：“其三人入上源垅去矣。”问曰：“那山源有甚乡村？”曰：“无。止有一寺，叫做上源寺。”陈四将银五分，雇一牧童引路，径至其寺，时将三鼓矣。陈四曰：“我等叫他开门，他必逃走。我数人分作两半，一半守前门，一半守后门。天明僧必开门，我等一齐拥入，彼不知逃，方可捉得。”众曰：“说得是。”

　　及僧开门，众等拥入。和尚惊曰：“众客官哪里来的？”陈四乃道其故，即问：“那三人是甚时候到寺？”僧曰：“到时天色已晚，在那一楼房宿，说他被难，至此逃难。”僧引入，齐拥擒获。见其将沛之银装作一担，自银七十馀两以鼠尾袋装，另藏在身，悉皆搜出。三人跪下求饶：“是我不良，将他银拿来。他者奉还他，我者乞还我。”众等不听他说，将石头乱打半死，行李尽数搬来，三人同系至陈四店内。沛时往海澄，尚未归矣。

　　是日，客伙与地方众等，岂止数千人看，兴之廉耻尽丧。后数日，沛归，谓兴曰：“为你这贼，苦我往返海澄一遭。今幸原银仍在，我也不计较你，今后当做好人。若如汝见，定要呈官究治。”兴曰：“须念乡里二字。”曰：“若说乡里，正被乡里误矣！我念前日久与之情，不计较你，你急前去。”兴曰：“我银乞还我。”但兴银却被众等拿去。沛因叫众等“拿还他，我自谢你。”众人曰：“这贼若告官论，命也难保。今不计较，反敢图赖！”众人又欲殴他，沛劝乃止。谓兴曰：“你心不良，反为若此，今反害己，不足恤也。但我自推心，将银五两与你作盘缠。”兴且感且泣，抱头鼠窜而去。

　　噫！久旱甘雨，他乡故知。客于外者，一见乡里，朝夕与游，即成绸缪之交，有如兄弟者，人之情也。沛之与兴，以同郡乡人，又同兹贸易，与之共店托处，亦处旅者之势然也。何兴之包藏祸心，同室操戈，利其财而盗之？彼之暗渡荡船，自谓得计；岂知天理昭彰。奸盗不容，卒之擒获丛殴，噬脐无及，数十年苦积七十金，一旦失之。图未得之财，丧已获之利，何其愚也！予深有慨焉，故笔之，以为奸贪丧心者戒，而因告商者之宜慎，勿如乡里之为盗者误也。

　　傲气致讼伤财命

　　魏邦材，广东客人，富冠一省。为人骄傲非常，辄夸巨富。出外为商，无人可入其目。一日，在湖州买丝一百担，转往本省去卖，在杭州讨大船，共客商二十馀人同船。因风有阻，在富阳县五七日。其仆屡天早争先炊饭，船中往来，略不如意，辄与众斗口。众皆以伙计相聚日知，况材亢傲而相让之，其仆亦倚主势，日与众忤。在邦材，当抑仆而慰同侪可也；反党其仆，屡出言不逊曰：“你这一起下等下流，哪一个来与我和？”动以千金为言。又曰：“一船之货，我一人可买。”如此言者数次，众皆不堪，大恨之。

　　时有徽州汪逢七，乃巨族显宦世家也。不忿材以财势压人，曰：“世长势短，辄以千金为言。昔石崇之富，岂出公之下哉？而后竟何如也？”材怒其敌己，曰：“船中有长于下流者，有本大于下流者，竟无一言，你敢挺出与我作对？以丝一百担，价值数千金，统与你和。”逢七骂曰：“这下流好不知趣！屡屡无状，真不知死小辈也。我有数千金与你和，叫你无命归故士！”二人争口不休。众皆暗喜汪魏角胜，中心大快。有爱汪者，相劝各自入仓。

　　次日，李汉卿背云：“幸得汪兄为对。”材听之，乃骂汉卿而及逢七，语甚不逊，大都材出言极伤众。众不甘而忿恨曰：“一船人却被一人欺！我等歃血为盟，与他定夺！”逢七曰：“众等帮我，等我与他作对，以泄众等恨也。他有丝一百担，众助我打他半死，他必去告状，我搬他丝另藏一处。留一半，方好与他对官，将其底帐灭之。他若告我，众不可星散，坚言证之，即将他丝卖来与他使。俗云‘穿他衫，拜他年’。斗殴之讼，岂比人命重情？”众曰：“说得是。我等皆欲报忿，戒勿漏泄。”布谋已定。逢七乃与材在船中相殴数次，材极受亏，奔告在县，状已准矣。

　　逢七将材丝挑去一半藏讫，以材买丝底帐、各处税票悉皆灭矣。自己货发落在牙人张春店内。材上船见丝搬去，乃大与逢七殴；即补状，复告抢丝五十担，以一船客伙、艄公作证。逢七以猪血涂头，令二人抬入衙内，告急救人命事抵。即将银一百两，投本县抽丰官客，系本县霍爷母舅。材将银一百五十两，投本县进士魏贤及春元九位。逢七又将银二百两，亦投此数人。进士魏贤等先见本县为魏，又后催书，言辞支离，两下都不合矣。及审一起干证，艄公齐说：“相殴是实，未见搬丝。”本县判断担丝情捏，只以争殴致讼，俱各不合。材不甘，又赴本道告，批与本府推官陈爷审问。二人俱有分上，依县原审回招。材又奔大巡军门各司道告，及南京刑部告。然文状不离原词，皆因（袭）原断。

　　二人争讼一年许，材前馀丝皆已用尽。材叫一亲兄来帮讼，带银五百馀两，亦多用去。材又患病店中，家中叫一亲叔来看。其人乃忠厚长者，询其来历，始知侄为人亢傲，乃致此也。众客商说出此事，要作和气处息，各出银一百两，收拾官府，内抽五十两，与材作盘费之资而归。材归，自思为商之日，带出许多财物，今空手回家，不胜愤郁；且受合家讪詈，益增呕气。未几发疽，数月而死。

　　噫！邦材以巨富自恃，想其待童仆与乡人也。酷虐暴戾，人皆让之，酿成桀骜之性，是亢极而不知返者也。一旦出外为商，井蛙痴子，眼孔不宏，呶呶贯钱，知有己而不知有人，口角无惩，致逢七等忿而布谋，搬丝诘讼。始自挟其财多，可投分上凌人，意谓逢七等皆在其掌股玩弄矣；殊知县、府、道、司、刑部遍告，财本俱空，皆不能胜。斯时也，羝羊角藩，抑郁成疾，悔无及矣。非伊叔见机收拾归家，几郁死于外，作他乡之鬼矣。“谦受益，满招损”，自古记之。故匹夫胜予，无以国骄人。圣人之训，三致意焉。即王公大人，矜骄贾灭，比比皆然，况夫公么之辈乎！即庭闱密迩，傲惰而辟，已为非宜，况处羁旅之地乎！为商者，寄寡亲之境，群异乡之人，刚柔得中，止而丽明，尚恐意外之变，而可以傲临人乎！故曰：和以处众，四海之内皆兄弟；满以自骄，舟中之人皆敌国。商者鉴此，可以自省矣。

　　轿抬童生入僻路

　　超世材，建阳人也。年方垂髫，往府应茂才之选，未取而归。以行李三担，雇挑费大，乃寄船中，命仆护之。己独于陆路轿行，只一日可归。在路雇轿时，打开银包，取二钱碎银与之。两轿夫从旁看窥，有银一大锭。不行上三十里，扛入山僻路去。超生曰：“我昨从船往府，此陆路虽今日初行，但官路须是往来通途，不当在此偏僻去处。”轿夫曰：“正是此去，望前便大官道矣。”又行，更入山径。超生心悟，即呼曰：“我知此不是大路。你们不过是要银，我身上只一锭银三两。我家富万金，只我一人，便把此三银子送你不妨，何必要起歹意？”二轿夫放下，曰：“如此便把来与我，免你一命。”超生笑解付之，曰：“此何大事，而作此举动？好小器！可送我还大路。”二轿夫不顾，得了银，径从山路奔去。

　　超生自还寻大路，行至路边店舍，问此处有某县人开店否？人指示之，即入，对店主曰：“我系超某家，因雇轿夫，被其谋去盘缠银，又不能徒步走路。汝若识我家，托代雇两轿夫，送我到家，加还其工钱。”店主曰：“尊府大家，人皆闻名，我岂不知？”即奉上午饭，命两轿夫送回。归家言被谋之事，及某店归之情，家中大喜，曰：“得不遭毒手，幸矣！三两银何足惜！”因厚款二轿夫，仍专人往谢其店。

　　按：超生初未晓此路程，但见扛入山僻，即知非是大路。察两人谋害之情，便捐银与之，免遭毒手。不然，命且不保，安能存银？又知寻本乡店主，托雇轿送归，方保泰然无危。此其年虽幼稚，而才智过人远矣。诗曰：“书显官人才，书添君子智。”令超生非读书明理，几何不蹈于陷井？

　　高抬重价反失利

　　于定志，云南西河县人。为人心贪性执，冒昧于利。一日，买栀子往四川处卖，得银八十馀两。复买当归、川芎，往江西樟树卖，每担止着本脚银二两六钱。到时，归、芎虽缺，然比前价稍落些。牙人代发当归，十两一担；川芎六两一担。定志怒责牙人曰：“前日十二两价，如何减许多？”牙人辩曰：“若到二三担，则可依前价；今到二十馀担，若从前价，何以服行情？公欲重价，凭公发别店卖之，何必怒焉？”定志与牙角口，旁有一客伙张淳者，劝曰：“公货获利三倍，当要见机。倘价若落，未免有失渡无船之悔矣。”定志坚执不听。

　　数日后，到有当归三四担，牙人发价十两卖讫。淳又劝之曰：“此客已卖十两价耳，公何不卖也？”彼亦不听。后又二客人，有十五担到，牙人发价七两，亦卖讫。过数日，又有十馀担来，止卖四两。定志暗悔无及，众客又背地代他扼腕。定志又坐一月馀，价落货贱，与牙人不合，遂转发到福建建宁府，止卖三两七钱一担，比樟树价又减，更废船脚又多。定志自恨命薄，不当赚钱。人谓其非命薄也，乃心高也；非挫时也，乃过贪也。故笔之，以为嗜利不饱者鉴。

　　按：商为利而奔驰南北，谁不欲广收多获？特遇时而倍得其利，便可见机发脱。何乃贪黩无厌，至失机会而后扼腕，何益哉？甚矣，贪之为害也！不知凡物贱极征贵，贵极征贱，必无极而不返之理。此阴阳消长之数、造化否泰之机，往往皆然。岂可违时而遂贪心乎？是以从古君子，以不贪为宝。


　　十类　盗劫骗

　　公子租屋劫寡妇

　　会城中，每逢科试之年，各府举子到者极多。不论大小房屋，举子俱出重租，暂僦以居。东街王寡妇，其先得丹穴擅利，数世积镪巨万，名闻于人。止生二子，一弱冠，一垂髫。内止一丫头，外用一仆代管家，一小厮供役使，不过五六人家口。其厅堂高敞，房舍深广。其外厢每科租与举子居，常收厚利。

　　辛卯七月初，举子纷至。忽有二家仆，冠服齐楚，来择屋居。王管家引其看左右厅房，皆清幽洁净。二家仆曰：“此屋光明宽大，可中公子意。我全租之，不可再租他人。敢问租金多少？”王管家曰：“往年众人共租，租金常二十两。今你一家租，人少，不乱杂，只十五两亦可。”二家仆还十二两，即以现银付讫。一仆出引公子，乘四轿，带四仆并一小厮来。行李五六担，皆精好物件。到即以土仪送家主，又值银二三两。王寡妇曰：“往年举子送人事皆淡薄，今这公子真方家手面。”次日，命管家排大筵席，敬请公子，二子出陪。公子放怀欢饮，二更方散。

　　又次日，公子遣家仆叫厨子来做酒回席。一席请二幼主，一席送入内堂，与主母饮，叫其丫头边陪。命一小厮入，洒酒侍奉。一小席待两管家者，四仆陪之。各饮至二更，公子曰：“带来的酒开来饮。”少顷暖至，其酒味香甜，又不甚严，极是好饮。公子斟两大杯，奉二子曰：“此酒略爽口，各奉三杯。”二子各领饮。小厮在内，亦斟与主母饮。四仆亦劝两管家饮。二更已尽，赍发厨子去，收拾闭门讫。其后所奉酒内放陀陀花，其药性到，将一家人皆昏倒。假公子并六家仆，将寡妇等绑住，夤夜搜其财物，尽数收拾作五六担。晨钟一鸣，开大门公然挑去，并无人知。

　　次日，至午左右，邻居见其门大开，无一人来往，相邀入看，一家人皆被捆倒，如醉未醒。曰：“此必中毒被劫。”急代请医，解去其毒方醒，乃言被假公子租屋，投毒夜动。及寻究之，茫无跳影矣。

　　按：科举租屋，历科皆然，谁知有大棍行此术？其欲独租，不令租他人，犹是常情；惟初至时送厚人事，主必设席相待，理固然也；旋即回席，又且甚丰，一家婢仆皆有酒，即有意投毒矣。善察者，于送人事时犹是难察；惟一家大小皆有酒席相待，此处宜参透之。彼以客回主席，何必并及内外贵贱人哉？然孀妇女流之辈，二子黄口娃儿；若两管家者，彼能以是而预防之，则棍何得而行劫乎！

　　诈脱货物劫当铺

　　县衙边有一大典当铺，贮积货物巨万。人以物件当者，不拘多少，皆能收之。一日，有客人容貌雄伟，径入堂内相拜，屏人语曰：“不敢相瞒，吾是异府人，常做君子生意，屡年积得器物甚多。前月拦得赃官七个柜，多有宝贝器玩。今幸藏到贵县，一时难以变卖。尊府若能收当，愿面估其值，以十分之一先交与我，待你卖后均分其价，每千两各得五百，明年对月来支。”店主曰：“愿借货物一看。”贼曰：“货物极多，共九大柜，外面难以开看。今夜须吩咐守城者勿闭门，待人定后，你雇十八人在船边来抬入宝店，当面看定，估计价值，两相交付。先求些现，馀者明年找完。”店主曰：“可。”夜间吩咐守城者留门，雇十八人往江边扛货。果抬九柜入店。

　　赍发扛夫去讫，闭上外门。贼将锁匙将九柜锁都开讫，喝一声曰：“速出来！”每柜二人，各执短刀突出，将店主绑住，曰：“略做声便杀！”十九人争入内，把其男女都绑缚，然后将其铺内货物，尽数收入九柜内。十九人分抬出城，再嘱守城者曰：“可锁门矣。”夤夜扛上船去。半夜后，有渐解开绑者，因出解家人之缚，赶至城门，门已闭矣。问曰：“汝见扛柜者否？”守城人应曰：“扛柜者出城多时矣。”五鼓门开，寻至江边，贼夤夜开船，杳不知去向矣。

　　按：一人来店，其柜皆系自雇人抬入，谁知防之？但彼既称九柜，何不日间躬到其船，面察其柜内货物，则贼计无所施矣。顾听其夜来，又嘱守城者留门以延之入，致堕贼计，是开门而揖盗也。谅哉，利令智昏矣！

　　京城店中响马贼

　　董荣，山东人也。往南京廊下邓铺中买丝绸三匹，价银四两四钱。以天平对定，只差银色，讲议未成。忽一人骑白马，戴笼巾，穿青绢双摆，亦来铺买绸。邓店以绸与看。其人将董荣的绸来看：曰：“吾为你二家折衷。”叫董荣再添银二钱，荣意亦肯添。其人接银过手看，一跳上马，加鞭而行，马走如飞。荣忙赶上，过一巷，转一弯，其人与马俱不见踪。无奈，再至邓铺，谓其与棍相套，互争扭打。

　　忽巡街刘御史到，二人皆拦街口告。御史带回衙，拘其左邻右舍来审。邻舍曰：“先是荣入铺买绸，只争银色未成。一棍忽骑马至，亦称买绸，自言为彼二家折衷，叫荣添银。棍把其银入手，一跳上马而去，荣忙赶未见。以故二人争打，告在天台。谅此棍正是响马贼，必非通同店家作弊者。”刘爷曰：“邻佑所证是实，此非店家通同者。但在伊店而遭失脱，合令邓店补还银二两二钱，董荣亦自认二两二钱。”发出依处，彼此无罪。

　　按：响马贼尝在林路僻处动夺行旅，飞马而去。今在京城中行此，亦大奇也。且彼衣冠既美，有马在旁，其谁防之？今后上店买物，或有异色人在旁，须当严防，勿使银入人手，是亦老实照管之一策也。


　　十一类　强抢骗

　　私打印记占铺陈

　　乡有尤刁民者，侮法健讼，渔猎下民。人闻其刁风，莫不畏而远之。一日，往府搭船，已先入船坐。后搭船者群至，萍水相逢，彼此各不相识，船中对坐漫谈。忽讲及按院拿刁民事。内有姓丘后生，不知尤刁民之在船也，与众曰：“闻此时本县唯尤五最刁，凡与人暂处，无不被其骗害者。若得按院除了此人，民亦安生。”尤五心中冷笑，谓“吾与尔何干，既扬我刁，又愿按院除我？此人若不白骗他一场，枉得此刁名也。”见丘生所带铺陈甚好，即取一木印，挨近其毡条白处，私打一印号于中。

　　船晚至岸，各收拾自己行李而去。尤刁民尾丘生之后，行至府前，在仆担头把铺陈抢下，曰：“多劳你挑，我自拖去。”丘生来抢，曰：“是我铺陈，你拖何去？”二人互争不开，打入府堂上去。尤曰：“是我物，他强争。”丘亦曰：“是他争我物。”太爷曰：“你两人互争，各有甚记号？”丘曰：“我自买来的，未作记号。”尤曰：“我毡条内打有印记。”当堂开视，尤取衣带中木印对之，果相同。太府曰：“此是尤某之物，丘何得冒争！”将丘打十板，令尤领铺陈去，各赶出府外。丘骂曰：“你这贼是何人，敢如此骗我？后必报之！”尤五曰：“适船间你说尤刁民者，即是我。我与你何干，而终日道我刁？故教训你，刁人是这等做耳！”丘心中方悔：“是我妄称人恶，故致此失也。”

　　按：刁恶者，人谁不憎？但未识其人，勿轻扬其过。彼或从旁听之，必致恨于心。待你有失处，乘其隙而毒之，使人不自知矣。故古人三缄其口而慎其言。庞公遗安之计，但称曰好。彼尤五虽恶，何丘后生背地谈之，而自取尤五白占铺陈？与庞公遗安之计异矣。故孔子恶称人之恶，孟氏惕言人之不善者，皆圣贤教人远怨之道，言不可不慎也。

　　膏药贴眼抢元宝

　　县城有一银匠，家颇殷实，解户领秋粮银，常托其倾煎。一日倾煎元宝，心内尚有系未透处，夜间又煮洗之。其铺门有一大缝，外可窥见其内。一棍买一大膏药，夜间潜往窥之。见其把两元宝洗讫，放于炉边，棍在外作叫痛声，呼曰：“开门！”银匠问曰：“是谁？”棍外答曰：“被赃坯打得重，求你炉边灼一膏药贴之。”银匠开门与入。棍作瘸行状，且手战呼痛，蓬头俯视，以一大膏药在炉边灼开，把两手望银匠当面一贴，即抢一元宝以逃。银匠不胜热痛，急扯下膏药，元宝已被其窃一去矣。急叫：“有贼！”且出门追赶，不知从哪路去。彷徨追过数十步，只得怅恨而归。

　　按：此棍装痛呼门及炉边灼膏药，情果难察。但元宝重物，须先收藏，然后开门则可无失矣。后人观此，凡有银在身者，皆不可轻容异色人得近旁也。

　　石灰撒眼以抢银

　　孙滔，河南人也。常买绵布，在福建建宁府卖。一夜，在银匠王六店煎银，倾煎已讫，时对二包在桌。二人复在对银，有一盗径入其铺，将石灰撒其目。二人救目不暇，盗即将桌上所包之银拿走。滔拼命赶去，将及，盗乃丢一包于地。滔拾包归，到银铺开视之，则皆铁矣。后竟无迹可捕也。

　　语云：“贼是小人，智过君子。”诚哉是言也！其始入铺，撒灰腌人之目，致人无暇顾其财；追将近身，丢包于地，乃杜赶以脱其身也。此岂贼窥伺之机熟，而慢藏诲盗？然滔之不谨于其素，有以致之矣。鉴此惩噎，是为得之。

　　大解被棍白曰抢

　　王亨，南京扬州府人，是本府典吏。二考已满，该上京办事。家贫无措，措借亲朋银十馀两，独往北京，为办事使用。始到京中，在教军场边草坪中大解。方脱下裤，陡被二棍拿住，且骂且剥曰：“你这贼偷我衣物来。”即把其衣服并银一时抢去逃走。待他起来，缚裤赶之，二棍逃已远矣。亨行路日久，力已疲倦，拼死赶他不上，懊恨冲天，只得在会同馆乞借盘缠回家，另作区处。

　　按：孤客出外，非唯僻处可防劫夺，即大路解手之际，必当以裤脱之，挟在腋下。倘遇光棍若行歹意，则起而逃之亦可，或与之交战亦可。若王亨者，不知提防，而被棍将衣银尽剥一空。斯时也，盘缠无觅，顾何前程？苟非会同馆中同道辈乞借盘缠而归，几为乞丐矣。


　　十二类　在船骗

　　船载家人行李逃

　　倪典史以吏员出身，家实巨富。初受官，将赴新任，在京置买器用什物、珍玩缎匹，色色美丽，装作行李六担。打点俱备，先遣三个家人押往江边搭船，以一家人在船中守护，其二人复归。次日，同倪典史大伙人俱到江边寻船，并不见前船；其守船家人不知载在何去，知被贼艄所拐矣。

　　倪典史不得已，复入京城，向乡知借觅盘缠，欲往在京衙门告捕船贼。同选乡友阻之曰：“凡讨船须在捕头写定，其舵公有姓名可查，方保稳当。若自向江头讨船，彼此不相识，来历无可查，安得不致失误？且江边常有贼船，舵公伪装商贾，打听某船有好货，多致江中劫掠者，皆是在头查访去。若不识者，误上他船，虽主人亦同被害，何况载走一仆乎！今你赴任有限期，岂能在此久待？船贼又无名姓踪影，虽告何从追捕？不如罢休。”倪典史依劝，复在京中再置切要之物，急往赴任也。此不识写船而致误者，故述为舟行之戒。

　　娶妾在船夜被拐

　　扬州有一危棍，以骗局为生。生一女危氏，美貌聪明，年方二八，尚未字人。同帮计棍，青年伶俐，家无父母，危棍因以女招赘为婿。夫妻欢爱，岳婿同心。

　　后半年内，无甚生意。适有贾知县新受官赴任，经过扬州，欲娶一妾。危与计私议，欲以女脱嫁之。计许诺，自为媒，往与贾爷议。来看称意，即行聘礼，受银八十两，择日成婚。危与计同对女曰：“今半年无生意，家用穷迫，故以你假嫁与贾知县。其实你夫少年人，何忍舍你？我为父母，止生你一人，何忍舍你去？只不得已，把你为货也。况贾爷年老，他眼下未带长妻来，自然爱惜你。但恐到任后，接长妻到，必然酷虐你，骂詈鞭挞，自是不免。自古道：‘宁作贫人妻，莫作贵人妾’。今暂送你去，不日即登船矣。你夫暗以船随行，其船夜挂一白裤为号。你夜间若可逃，即逃过白裤船来，夫即在接你矣。切莫贪睡，误你夫终身；且你自受苦楚。”计故挽妻衣，涕泣面恳曰：“你肯许归，任你去；若不能逃，吾宁与你同死，决不忍相舍。”危氏亦泣曰：“父母有命，怎的不归？只你要随船候接，不可耽误。”三人商议已定。

　　次日，贾知县遣人迎婚，计为媒送去，贾与危氏在店成亲。又次日，危亦备席待婿，兼为起程。第四日，贾同妻收拾上船，危、计二人送别殷勤。船行一日无恙，次日泊于洲渚。计暗以船随，挨附其旁，挂一白裤于上。危氏同贾夫出船头观玩，见白裤船在旁，知计夫在候矣。夜与贾宿，着意绸缪，尽云雨之欢。贾以暮年新娶，夜夜不虚；况此夜船中又尽兴一次，帖然鼾睡矣。危氏遂密起，爬过有白裤船。计夫早已在候，相见欢甚，正似花再重开月再圆也。夤夜撑船逃回。

　　次早，贾知县醒来，不见危氏，心甚疑怪。再差一家人，往危老家报。危家惊异，疑是船中乖争，致逼投水，即赴府具状，告苛逼溺命事。家人数日回报，贾知县欲赴任期，不能久待，亦不往诉辨，自径投任去。三年后，入京朝觐，差家人送些少仪物与危老，见其家有一少妇，抱一幼子，宛似危氏，驰归报主。及贾知县打轿往，并不见踪。问昨妇何人，危云：“妻姨之女。”其妻反出来涕泣诘骂，扭问取人，又被骗银十两，方得脱身。此误娶棍女而人财两空，又受尽多少闲气也。

　　按：娶妾于妻岳之家，既在店成亲，又送别登舟，可谓极稳矣。谁知在船后，夜复能逃？故在外娶妾，不唯审择外家，兼亦宜审媒人居止，及靠店家一同核实，方可无失。然大抵不及娶本地人女，为更稳也。

　　买铜物被艄谋死

　　罗四维，南京凤阳府临淮县人。同仆程三郎，带银一百馀两往松江买梭布，往福建建宁府卖，复往崇安买笋。其年笋少价贵，即将银在此处买走乌铜物，并三夹杯盘诸项铜器，用竹箱盛贮，并行李装作三担。崇安发夫，直到水口陈四店写船。陡遇表亲林子达，亦在此店中。达问：“买甚货物？”维曰：“只买些铜器去，更带杯盘等，欲留家用。”达同牙人陈四，代讨一箭船。舵公赖富二、水手李彩、翁暨得搬其行李上船，甚重，舵公疑是金银，乃起不良心，一上船后，再不搭人。维曰：“我要速去，何如不搭人？”舵公曰：“今将晚矣。明日随搭数人，便开船。”维叫三郎买些酒菜，今晚饮用。舵工与水手三人商议：“今晚错过机会，明日不好动手。”维与仆饮醉熟睡。半夜后，舵公将船移于闲处，三人将他主仆以刀砍死，丢尸于江。打开打看，乃是铜物，止现银壹十五两。富二曰：“我说都是银子，三人一场富贵。原来是这东西！”彩曰：“有这等好货物，也多值银。”富二曰：“发在何处去卖？”彩曰：“何愁无卖处？可安船在一处，沿途发卖，岂无人买？”

　　林子达与四维分袂之后，已三个月矣，始到家中往拜四维。维父曰：“小儿出门，尚未归。”达曰：“差矣！”三月前，我在江西水口，同他在牙人陈四店相会。我与牙人同他去讨船，说他在福建买铜货，以竹箱装作三担，竟归来本处发脱。莫非舵公行歹意乎？”言未毕，父母妻子举家大哭。达曰：“且勿哭，倘在途中发卖也未可知。或舵公行歹意，必以铜物卖各处。试往各店踪迹铜物，问其来历，便见明白。纵铜物无踪，再到水口牙人陈四家，寻舵公问之，必得下落。”维父然之，叫次子罗逵随达去访。

　　访至芜湖县，铺中见其铜物，即问：“此铜物是公自买的，抑或他客贩来发行的？”铺主曰：“三月前，有三个客人来卖者。”达曰：“何处人？”曰：“江西人。”达惊惶曰：“差矣，失手是实。”即同逵径至水口，问陈四曰：“前装表亲货物的舵公，是何处人？”陈四曰：“沿山县人。”达道其故，即同陈四到沿山捕捉。

　　斯时，李彩、翁暨得卖得铜器，银入手，各在妓家去嫖。林、陈窥见彩，即躲之。林子达曰：“他在院中取乐，必不便动。我与你往县去告，差捕兵缉拿，恕不漏网。”二人入县告准，陈爷差捕兵六名，同林、陈往院中去捕缉。彩与得二人正与妓笑饮，陈四指与捕兵，俱擒锁之。再到赖富家来，富方出门他适，遇见亦被捉获。三人同拿到官，陈爷审问，将三人夹敲，受苦不过，只得招认。彩曰：“彼时搬箱上船，其重非常。疑是金银，三人方起意谋之，将尸丢落于江。开其箱看，尽是铜物，只得现银一拾五两，悔之无及。铜物沿途卖讫，银已分散。今其事败，是我等自作自受，甘认死罪。”陈爷将三人各打五十板，即拟典刑，赃追与罗逵、林子达领归。二人叩首而去。

　　按：溪河本险危之地，舵公多蠢暴之徒。若带实银在身，须深藏严防。或带铜器铅锡等物，镇重类银，须明与说之，开与见之，以免其垂涎，方保安全。不然，逐金丸以弹雀，指薏苡为明珠，其不来奸人之睥睨者几希。若维仇之能报，犹幸子达之得其根脚也。使非因写船者以穷其舵公，何以歼罪人而殄厥慝乎？然诛逆何如保躬？死偿何如生还？故出行而带重物者，宜借鉴于斯而慎之密之，其永无失矣。

　　带镜船中引谋害

　　熊镐，章富人，乃世家子也。力足扼虎，兼习棍棒。尝月夜挟二婢往后园，遇一虎跳墙入，即退入家，各持钢叉、大杖出。虎对面扑来，镐以叉抵，顺放于地，急打一下。虎复再扑，镐又叉放之，再打一下，虎遂回身而去。镐从后赶打，虎为之倒。疾呼二婢曰：“速来助。”二婢各以大杖以鏖之，虎立死杖下。时称之曰“打虎镐四官”。

　　后思遍游各胜处，故脱兄云：“将出外买卖。”兄阻之曰：“汝刚而无谋，莫思赚钱，还恐生祸。”镐曰：“老仆满起有力多智，与我同去，何妨？”兄不能阻。镐带百馀金行，曰：“吾出外相机置货，虽不得利，岂折本乎？有谁人欺得我者！”及游浙粤，有货可买者，仆满起曰：“此价甚廉，买归必得利。”镐曰：“吾远到此，未遍览此中景致，若遂置货，安能轻身自由？”仆累禀几次，皆不见听，知其志在浪游，不思利也，后只任之，主饮亦饮，主行亦随。不半年，本去三分之二矣。起复曰：“不归将无盘缠。”镐曰：“本虽少，亦要置些货归，可当远回人事相送者。”又挨两月，到湖州，起又催归。镐曰：“买何物好？”起曰：“笔墨上好。”镐曰：“不在行不会拣择，恐受人亏。亦须更买甚物，与母嫂及我妻者？银本已折，省他辈多口。”起曰：“细缎、镜好。”镐曰：“细缎无多本，不是这般客。不如买十两笔墨，十两镜罢。”起曰：“亦好。”催趱买归，只两小箱。镐曰：“此货甚妙，又简便易带。”

　　及到江边搭船，舵公见财主威仪，家人齐整，奈何行李只两小箱。及抬入船中，觉箱中镇重，想必尽是银也。故以言动问曰：“客官从何来，亦不多买些货物？”镐以本少，恐客商见轻，故谎言：“吾家兄敝任在湖广，吾从任中归，未买得甚货。”舵公曰：“原来是大舍。”又见家人伏侍恭敬，每呼主为相公，使用皆大手面，不与诸商一类，以此益信为真官舍，船中人皆敬让之。及到岸，诸商都搬起船。舵公独留熊大舍曰：“船中客官多，未能伸敬。念备一杯酒，敬请大舍。”即上岸，多买佳肴美酒，夜间劝饮，甚是殷勤，熊镐宽心放饮。舵公又苦劝家人酒。满起心知其非好意，初诈推不饮，后难禁其劝，亦饮数杯，推醉去睡。熊舍凭舵公劝饮，真醉不醒事。起俟其睡熟，即起对舵公曰：“吾非真醉。今将近家，心中忧闷，吃酒不下耳。此相公酒色之徒。大相公在任中，将几百两银打发他归。在路上嫖用都尽，只带得几把笔，几面镜归，与侄子辈作人事耳。明日大老爷归，必责我不能谏阻。世有此人，见酒如糖，又好夸口，怎么谏他？我试开两箱与你看，其中哪有厘银？”即取锁匙开两箱，惟笔与镜，并无银两。起取两面镜送舵公，曰：“一路来多蒙照顾，各送一镜与你用。”舵公曰：“主物不可擅送人。”起曰：“拿一半去，他也理不得，到家后那晓得数。”复锁住箱，与舵公去睡，起一夜提防。次日上岸，熊曰：“难得舵公如此好意，再偿他银一钱。”

　　及归家，起曰：“可数过镜，勿令有失。”镐检过曰：“更失两面。”起曰：“吾将这两面镜，换你我两颗头归。主人尚未知乎？”镐曰：“你何狂言？”起将船中劝饮事，一一叙之，曰：“彼非欲谋害，将别之人，何如此更费酒馔，若殷勤乎？”镐惊曰：“是也！非尔知事，险丧二命耳！”一家人闻之皆喜，赏满起。

　　按：镐本膏粱之子，以纵性为快，以夸口为高，哪知世路之险？若非满起心明，轻以二命付鱼腹耳。凡远行者，主若疏满，得一谨密家人，亦大有益。故旅以丧童仆为厉，以得童仆为吉。圣人系旅之义大矣哉。

　　行李误挑往别船

　　陆梦麟，江西进贤人。往福建海澄县买胡椒十馀担，复往芜湖发卖。有一客伙，将硼砂一担对换，馀者以银伐之。次日，叫店家写舵公陈涯四船，直到建宁。诸货都搬入船，只一仆詹兴，挑实落行李一担，跟梦麟同行。途中陡遇一乡亲，动问家中事务，语喇喇不能休。乃命仆先担行李上船，再来此听使用。仆挑往别船去，收在船舱已讫，再来寻主，尚与乡亲谈叙未决。见仆来，即差之别干，始辞乡亲到船。查行李未见，即将家人打骂；又坐舵公偷去，状告本县胡爷，言舵公盗他卖胡椒银一百馀两，以店家祝念九作证。舵公诉：“船中有客商十数伙，哪见他仆挑行李上船？”胡爷拘来审问，同船众商都谈，未曾见挑甚行李。胡爷曰：“船不漏针。别货物都在，独行李有银便会失落？”将舵公敲夹，不认，曰：“是他仆詹兴见囊中有银，自盗去以陷我；或错担别船去，以致有失。小人虽夹死难招！”胡爷又审詹兴曰：“想是你错认别人船为己船，忙中有失，非你背主，好好招来免夹。”詹兴不认，乃夹敲一百。受苦不过，只得招认：“是主人路遇乡亲谈话，我自担上船去，藏入船舱讫，再回听主差唤。及到船，并未见行李。是我一时错认，以致有失。恐主人加罪于我，我故不敢承。望老爷救小人一命。”胡爷将詹兴责三十板，劝梦麟曰：“是你自错。凡出外为商，银物不可离身。当担行李时，须叫詹兴看守，待你到船，然后差别干；纵错上别船，亦不会失。今若此，是你命该失财，岂可以怨仆乎？”各发出免供。

　　按：货物上船，须不离人看守。要防舵公侵盗，又要得智仆为吉也。故雏仆之挑行节，银物所系，须跟在身边，托在实落，方无所失。若先令挑去，错寄别船，安能无失哉？然麟徒知叙旧之谈，致仆误丧其财而干讼者，何其愚也！诸商鉴此，可为后戒。

　　脚夫挑走起船货

　　建城溪边，凡客船到岸，众脚夫丛集，求雇担代挑入城。有老成客，必喝退众夫，待船货齐收上岸，都数纪定，然后分作几担，叫几名脚夫，自相识认，乃发入城，急令人跟行其后，方保无失。若雏家到，众脚夫不管物件检齐否，即为收拾上担，及急跟夫去，多致遗物在船中未尽收。

　　有侯官县一田秀才，出外作馆。年冬归，得束金四十馀两，衣被物件亦十馀两，共作两大笼。经过建城，欲入拜乡亲，命一脚夫挑笼先行。田乃儒家，从后缓步随之。脚夫见其来迟，一步紧一步，趱入城门；人闹攘处，更是疾行，遂挑入曲巷逃走。田从后虽叫“止步”，哪能止得！入城曲巷多歧，何处可寻？次日，往府吕巡捕呈之。

　　吕捕衙是精明官，以脚扶拐物，须用脚夫查之。即叫二差人来：“你认定这田相公，今午后穿白长衫在船中。行李到，必有脚夫挑走，你二人从后密跟，到他家拿来。”再对秀才曰：“你今再讨假行李一担，在十里外搭船来府，照前日到岸时，叫脚夫来挑。你穿白长衫去，此两差人易认。若已在旁，你故意缓行，任此脚夫挑去，必能拿得前脚夫来。”秀才未会其意。

　　即日下午，备行李从十里外搭船到，见此两美人在旁，各相认得，故叫脚夫挑行李，从后缓随。脚夫果然挑走。二公差迤跟到家拿住，曰：“吕爷叫你。”脚夫黄三不知来历，只得随往。吕爷曰：“你缘何挑走秀才行李？”黄三惊曰：“只暂寄我家，便欲送还。”官止喝：“打五板！”田秀才方到衙。吕爷叮咛黄三曰：“今日饶你罪。这田相公昨日被脚夫挑走一担笼，限你两日代根究来；若寻不出，定坐你赔。”黄三曰：“河下挑夫，两日换一班。昨日不是我辈。”吕爷曰：“你即根究昨日的。”

　　黄三密访两日，不能得。第三日，公差来拿。到半途，见一脚夫柳五，将银三钱换钱用，随即买鱼肉等归家。黄三再拿到衙，禀曰：“并访不得。只今遇柳五换钱，多买鱼肉，事有可疑。”捕衙立差四人，同田秀才、黄三直往柳五家搜。只一间小房，搜果见赃。拿到捕衙，柳五供曰：“银物现在。前五日未敢出门，今日止用银三钱换钱，买物作欢。拐盗是实。”捕衙发打二十板，曰：“你二脚夫拐资客货，各该拟徒。但黄三捕出柳五，以此赎罪，再打十板释放，以惩后日。姑念柳五穷汉，只拟不应罪，纳完发放。”再叫田秀才具领状来，尽将原物领去。不数日，拿得真赃正犯，非有治才，安能如此哉！

　　按：脚夫挑走货物，处处有之，故出行最宜慎防。若吕捕衙之发奸得捕盗不遗余力者，全在以脚夫查脚夫一着。所谓“以蛮夷攻蛮夷”是也。又谚云“贼拿贼，针挑刺”，亦此意也。雇夫者可以为戒，捕盗者可以为法。
十三类　诗词骗

　　伪装道士骗盐使

　　唐寅，字伯虎，又字子畏，南京吴趋里人也。中弘治戊午南京解元，因事被黜之。后遂放浪不羁，流留花酒。善诗文，画极工。与文征明、文征仲、祝希哲等为友，皆极一时之名流也。日游平康妓家，滑稽为乐，随口成文。有一皂隶，携纸一张求画。伯虎援笔，画螺蛳十馀个，题诗于上云：“不是蝤蛑不是蛏，海味之中少此名。千呼万呼呼不出，只待人来打窟臀。”众皆大笑。偶一日出，见县前枷一和尚。众人请曰：“可将此和尚作诗一首。”伯虎询知和尚被枷缘由，援笔题于枷上曰：“皂隶官差去采茶，不要纹银只要赊。县里捉来三十板，方盘托出大西瓜。”知县送客出来见之，问是何人所作，或以伯虎对，即将和尚释之。其捷于口才，大约类此。

　　一日，与祝希哲等十数辈，携装游维扬，日与妓者饮酒，声色为乐。将及一月，资用殆尽。希哲曰：“黄金用尽，作何计策乎？”伯虎曰：“无妨！当今盐使者，资财巨万。我和你二人，可假扮女贞观道士以化之。”二人即扮道士。值盐使者升堂，二人俯伏阶下，云：“女贞观道士参见。”盐使者大怒曰：“岂不闻御史台风霜凛凛耶？是何道者，敢此无状！”将挞之。二人徐对曰：“明公以小道为游方觅食者耶？小道遍游天下，所交者皆极海内名流。即如吴邑唐伯虎、文征明、祝希哲辈，无不与小道折节为友。凡诗词歌赋，应口辄成。明公如不信，愿奏薄技，惟明公所命。”盐使者乃指堂下石牛为题，命二人联诗一首。伯虎应声即吟云：“嵯峨怪石倚云边，”哲云：“抛掷于今定几年。”虎云：“台藓作毛因雨长，”哲云：“藤萝穿鼻任风牵。”虎云：“从来不食溪边草，”哲云：“自古难耕陇上田。”虎云：“怪杀牧童鞭不起，”哲云：“笛声斜挂夕阳烟。”

　　盐使者览毕，霁色问曰：“诗则佳矣。将欲何为？”二人曰：“顷者女贞观圮坏。闻明公宽仁好施，愿捐俸金修葺，以成胜事，亦且不朽。”盐使者大悦，即檄吴兴二县，可给库银五百与之。二人见盐使者应允，速夜赴吴兴，假为道士说关节行状，对吴兴二县云：“今有盐使者修葺女贞观，此系盛举，可依数与之，不可宽缓。”吴兴二县果如数与之。二人得银大悦，曰：“不将万丈深潭计，安得骊龙项下珠？”复往维扬，聚交游十数辈，于妓者家欢呼剧饮，纵其所乐。不十数日，五百之金费用殆尽。后盐使者按临吴兴，束衣冠往女贞观，则见其倾圯如故。召吴兴二县责之，二县对曰：“日前唐伯虎与祝希哲从维扬来，极称明公兴此盛举，小知县即依数与之矣。”盐使者怅然，知为二人所骗，但惜其才，故亦不究。

　　按：唐伯虎、祝希哲，皆海内一时名家也。但以不得志于时，遂纵于声色，青楼酒肆中，无不闻其名。然非口若悬河，才高倚马，何以能倾动使院？此之骗，可谓骗之善矣。独计当今冠进贤而坐虎皮者，咸思削民脂以润私橐，敛众怨以肥身家，其所以骗民者何如！乃一旦反为唐、祝所骗，亦可为贪墨者一儆。但其知而不究，亦可谓有怜才之心者矣。

　　陈全遗计嫖名妓

　　金陵陈全者，百万巨富也。其为人风流潇洒，尤善滑稽。凡见一物，能速成口号。尝与本地院妓往来，唯一妓最得意。夏间瓜初出，院妓将瓜皮二片，放于门限内，诈令一人慌忙叫全云：“某姐姐偶得危病，要你一相见方瞑目。”全即乘马速至，慌忙进门，脚踹瓜皮跌倒。众妓鼓掌大笑云：“陈官人快做一口号，不得迟！”全即答曰：“陈全走得忙，院子安排定。只因两块皮，几丧我的命。”众妓欣然，遂会饮而罢。

　　又一日，与众妓游湖，见新造一船。众妓云：“速作一口号，勿迟！”全即答曰：“新造船儿一只，当初拟采红莲。于今反作渡头船，来往千千万万。有钱接他上渡，无钱丢在一边。上湿下漏未曾干，隔岸郎君又唤。”众妓皆欢然叹服。凡游戏口号，类如此。

　　彼时，浙江杭州有一名妓，号花不如。姿态甚佳，且琴棋诗画，无不通晓。但身价颇高，不与庸俗往来，唯与豪俊交接。每宿一夜，费银六七两方得。全闻之，欲嫖此妓，因而骗之。故令十馀家丁，陆续运船到杭，彼与二三家丁先往。到花不如家，即令家人扛抬皮箱一个———下面俱系纸包砖石，上面一重，俱是纸包真银，每十两为一封———入花不如卧房内，当面开箱取银，赏赐妓家诸役甚厚，奉不如白金十两。不如与众役俱大欢喜，以为此大财主也，所得必不资矣。不如问曰：“客官贵处？”全曰：“金陵。”又问曰：“高姓？”答曰：“姓浪。”又问曰：“尊号？”答曰：“子遂。”不如整盛席相款。子遂不去，只在彼家。过两日，又一家人来报云：“某号船已到。”子遂云：“馀货只放船内，但扛抬皮箱进姐姐家来。”如是者三四次，皮箱有五六个在不如卧房内矣。子遂见不如带珠，云：“你这珠俱不好。我有大珠数百颗，个个俱圆，候此号船到，我去取与你。”

　　将及月馀，子遂欲心已足。有一家人来报云：“某号船到。”子遂对不如言曰：“此号船不比前船，俱是实落宝货，须我自去一看，兼取大珠与你。其皮箱数个，安顿在你卧房，你须照管，我午后方能进来。但叫你家丁一人，并头口一个，同我去。”不如遂令一人跟随，并驴仔一个，与子遂同去。

　　行至半路，子遂慌忙言曰：“我钥匙一把，安放在你姐姐房内，一时起身，未及带来，你要去取来。”其人即回取。子遂云：“且止！要有我亲手字去，你姐姐方肯把钥匙交付与你。不然，取不来。”子遂乃下驴入纸店，写一口号云：“杭州花不如，接着金台浪子遂，着了人，赔了驴。从今别后，哪得明珠？”封识与那人回。不如开封视之，知被骗矣。忙开皮箱一看，俱系砖石。子遂预令家人买舟俟候，一到河边，即上舟回京。后不如细访，亦知是南京陈全，然已无如之何矣。

　　按：妓家尝是骗人，轻者丧家，重者丧身，未尝有被人骗者；况花不如高抬身价，选拣孤老，其骗人财尤难计算。岂知有陈全之术，又有神出鬼没者乎！赔人赔驴，悔无及矣。此虽陈全之不羁，亦足供笼络院之一笑云。


　　十四类　假银骗

　　设假元宝骗乡农

　　昔有一人，本农家者流也。辛苦耕田，服食淡薄，而性甚悭吝，家颇充裕。外地有骗棍到此地方，知这乡农性贪识惘，遂探其某日当在某处耕田，预将假元宝二个重一百两，埋藏其处。俟乡农正在力耕之时，贼棍故意在其山畔，作左寻右寻状。乡农问曰：“你这人在此寻甚么？”棍云：“我在此寻些东西，你问我则甚？”乡农只得默然。棍又认此树，复认彼树，如有所失状。乡农又曰：“你这人好笑，只管满山认树何为？”棍曰：“实不相瞒，我先父往岁曾被流贼所劫，亦同入伙。后来银子甚多，孤身难带，将银埋在各处，留下一帐登记，欲再来取，不幸死矣。今我依帐来寻此处树下的，不知哪个树是。幸遇你在此，可来助我寻。若寻得，分些与你不妨。”乡农遂带锄同寻。果在一树下，寻得元宝二个。棍佯作喜甚之态，说：“此若寻得，则他处皆可寻了。我实肯分些与你，只是此处无槌凿。”又曰：“此银我无贮藏所在，不如去你家下，代我寻完，分数个元宝谢你，尊意如何？”乡农云：“甚好。”但我与你素不相识，一旦至家下来往，岂不招人疑猜？”棍云：“当诈称是何亲故方好。”乡农云：“有了。我有一妻舅，六七岁时曾卖外江客人，至今并无下落。只认作我妻舅，回来看取姊姊、姊夫，有何不可？”遂将妻父、妻母姓名形状，一一对棍说讫。

　　遂领至家下，叫妻子出来见舅。其妻相见，问：“弟弟面貌，如何与我不相类？”棍应云：“弟出外省，那边风水不同，以此不类。”其妻又问云：“我父何名，形状何如？母何名，形状何如？”其棍对言不差。又问：“我叔何名，形状何如？”棍应曰：“我小时出去，只记得父母，记不得叔了。”妻遂信之。杀鸡烹鲜，设为盛馔，以待其弟。乡农兄弟诸人，各设席相待甚厚。棍对姊夫曰：“我要些零碎银用，可在你家取过十五六两，与我杂用。”乡农遂取己真银十馀两，与棍用。

　　过数日，棍将帐与姊夫查，更有元宝十馀个，在某山某庵中。其庵无人居住，姊夫带饮食二盒，挑至庵中。时庵中棍已预令二贼在彼伺候，即将乡农背缚于柱中。其二贼抽出牛尾尖刀，再三要杀之。棍佯劝云：“我受姊夫厚款，吃得他兄弟鸡鱼多，勿杀我姊夫。”三贼将饮食吃了即去。其乡农叫天不应，入地无门。至次日午后，一牧童至，乡农叫救命，得解缚归家。妻子问曰：“何待今日方归？舅何不回？”乡农应曰：“勿说他，勿说他。”至今被人骗者，俗语曰“勿说他”。

　　近有江源地方一人，被一棍亦如此骗。其妻有智，即以其元宝凿来与他，知是锡。遂将此棍捆打，勒其供状，始释之。苟非其妻有识，亦蹈前乡农覆辙也。彼时悔之，宁不晚乎！

　　按：此乡农心苦力勤，啬用薄奉以致富，幸矣！何乃为贪心所使，落贼牢笼，以致失财被辱，反不如江源之妇之智哉！然末世滋伪，奸宄百出，近有丢包贼骗人甚多。更江淮间，又有扯遂法，尤难防检。贼止问你一句，你若答应一句，即被他迷。此妖术也，害人尤多。世道人心，一变至此极乎！偶因前事，遂备述之，以为出途者警。

　　冒州接着漂白皛

　　钱天广，福建安海人也。时买机布，往山东冒州药王会卖。会期四月十五日起，二十五日止。天下货物，咸在斯处交卸。无牙折中，贸易二家自处。

　　一棍以漂白银来买布。每五两一锭，内以真银，如假银一般，色同一样。棍将丝银先对。广以铁槌凿打，并无异样。打至十馀锭，通是一色。广说：“不须再凿槌打。”棍遂以漂白出对，共银六百馀两，内只有细丝银一百馀两，馀者皆假也。银交完讫，布搬去了。广收其银，检束行李，与乡里即雇骡车，直到临清，去买回头货物。取出其银，皆假银也。那时虽悔不及，然广不甚动情，只说云“是我方承得此会，他人出外贸易，从此止矣。”人慨斯人量大，有此大跌，后必有大发也。棍虽脱骗得金数百，然天理昭昭，子孙必不昌隆。盖假银天下处处有之，故录此以为后人之提防，勿蹈天广之覆辙也。

　　按：棍之用假银，此为商者最难提防，必得其梗概，方能辨认。余于壬子秋，在书坊检得一小本仔，辨说银之真假，甚是明白。故录之，以为江湖诸君览之，则假银若一入眼，灼然明白。略陈其一二于左：

　　夫元宝者，坑淘出而原宝。今之官解钱粮，亦倾煎如坑淘出厚色，而成元宝也。俗云“圆宝”是也。
　　松纹，与细丝一样，其皆足色也。
　　摇丝，色未甚足。银泻入，以手摇动而成丝也，曰摇丝。
　　水丝，又名曰干丝，自七成、八成、九成、九五止，通名曰水丝。
　　画丝，即水丝。泻出而无丝，以铁锥画丝于其上，曰画丝。
　　吹丝，即九程水丝。银一入，口含吹筒即吹之以成丝也，曰吹丝。
　　吸丝，以湿纸盖其上，中取一孔，以银从孔泻下，吸以成其丝也，曰吸丝。今人以铁箔盖于上，亦中取一孔，银从孔泻下，亦吸以成丝也。盖吸丝自七成起，九五止。九五者，亦看得足色也。
　　茶花，以纹银九钱，入铅一钱，入炉中锅内不用一毫之硝，明倾取出，以把淡底填于脚。后泻银于内，铅方不露，而自成其粗丝也，曰茶花。
　　鼎银，即汞银也，又曰水银。以纹银五钱，以汞五钱半，入铁鼎中，倾其色通红于内，取出候冷，拿出其银，止有一两，拆汞五分，可打之而成，或造之以成饼。以银薄贴于外，以墨微洒之，以掩其太白。更能造酒器，及诸项首饰。能拔银丝，亦犹细丝者，只是色略青些。更有赤脚汞银，文银三钱，铜丝二钱，汞五钱半，如同前，倾煎取出，不能打造，亦如同水丝一般。若辨汞银，其色脚嫩，上面银薄贴，色不同赤脚者。然色赤而带嫩，终不如水丝色老。此上古所传。造此换人，亦发家数千。子孙继迹不肖，而家即萧条。害众成家，终不悠久。
　　铜，以铜嵌四旁，而后以银泻下，藏其铜于中，曰铜。辨之虽看其丝，终不如细丝之明。其丝粗而带滞碍，即可疑而凿之，方露其铜。
　　铁碎，以铁碎先放于内，然后以银泻诸，适均入其银内，包藏铁于其中。至低者亦有九成，九五者有丝。
　　或以铜碎如前，名曰包销银。至低者亦有九成；九五有丝，九成无丝。
　　钞仔铜，用铜一两，入银三分，入炉中。以白信石如硝抽入，泻入中。取出铗四旁者三四分重片，中心者又入炉中倾。再铗，如此者数次。然后用银末，以碗极细，用酸砒草捣汁，入硼砂三分，以罐仔同煮。后放前银末三分，入砒草汁内。以前铜入罐中，以筋炒之，取出，以白水洗去其砒草汁，其色甚白。有一人问曰：“铜中只用银三分，后又以银末三分，何能使银相交于外？”其人对曰：“世间宝物，惟金银为至宝。若先不以银三分入铜倾煎，则后用银末亦为煎煮，必不能入。先以银三分入内，则后用此银末煮之，自然相应也。”故造假银，俗曰“神仙”。然辨此铜，当认银色，乃死鱼白，无青白之色。再看其脚，有两样：或用胭脂点，或用石点。须在点脚及死鱼白处辨之处，则真、赝了然。
　　漂白，用银倾煎细丝一样，只是甚热而壁乃薄，而后以，去其下面者，只留上面其薄者，中以白铜倾一无壁，以前上面安于其上，下面用银箔合其下，用焊焊之。后用滓槌槌其脚，为风锅无二。虽以凿凿开，必不能辨。如辨此，则当时烧焊之际，以火烧去其青青自然之色，如死鱼之白，故曰漂白。以此辨之，灼然明白矣。
　　煎饼银法，每铅一钱，销铜一分。若九成银一两，可用铅一两；八成可用铅二两，七成可用铅三两，灰堤中用炭装炉，慢扇其火，煎至铅化。若过后，必急扇其火，待油珠大如豆者，即以盖盖之，煞出止九五色。如待金花灿烂，煞出即结布于上，曰布心饼，又曰焦心饼。下面蟹眼回珠，二面皆白，即松纹足色。
　　九成饼，亦出炉白。上乃鸡爪面，下面脚亦白。
　　八成饼，出炉略黑，必用天砂擦之方白。上面蚤斑之痕，剪开略白。
　　七成饼，出炉墨黑，亦用砂擦及用盐梅洗之方白，其剪口带赤。
　　六成比七成犹不同些。
　　五成即梅白饼。
　　盐烧饼，二钱五分银出一两，取出以盐烂水，调上一重在其饼上，入火烧之，取出以锤打去一重铜皮；又用盐烧之，再锤打。如此者数次，则外面铜去而自然白，曰盐烧。
　　白铜倾者即白盐烧。
　　三铗饼，底是足色饼，用如纸薄，中用白饼熔一饼于中。上面用银入炉中倾出细丝，入铅二三钱，取出，泻入炭锅，成一饼样，亦用甚薄，盖于其上。然后用焊焊成一饼，铗去其四旁者，中间的饼对面剪铗，尽可瞒人。辨之其饼厚，上下皆真银，中间色目异样。知者以银面于杉木擦之，即见三样色。
　　车壳即灌铅，以松纹细丝面，以落锥落一孔，然后以割仔入其内割之，尽取其囊中者，留其银壳。后用铅灌其内填满，再用银打一尖仔尖之，又以铁錾仔錾之，如风锅一般。然辨此银，要看其两面之痕处，即见明白。
　　倒茅饼，先以上号白信石，用熔成罐不洧水者，以盐泥固济，入信石于内。打二炷香升灯盏上，轻清者听用。以银七钱、铜三钱五分熔。将起炉时，以前信石七分入银内，将盖盖之。取出天砂擦之，其面上亦鸡爪面，如九成银一般。辨之九成出炉自白，不待砂擦；然此饼铗口带黄，九成饼铗口自白。以此辨之朗然。
　　更有铁线饼、江山白、华光桥、神仙饼、糁铜饼、倒插铅，其馀奇巧假银数十样，非言语笔舌所能形容。知者引申触类，观此思过半矣。有等游惰好闲、不务生理、受磨丧心、用此假银苟计衣食，以度时光，此犹穷徒，故不足责；然今贪黜之辈，家颇殷足，尚换此银，用以毒众，自图富厚，以遗子孙。不知丧心悖理，岂有善报，子孙其能昌乎！凡四民交易，止可用七成以至细丝，更低者不可用也。如昧心欺人，不唯阴遣之罪难偿，而阳报之网亦不漏矣。


　　十五类　衙役骗

　　入闻官言而出骗

　　里有寡妇，富盖乡邻。止生一子甘澍，年方弱冠，恪守祖业，不敢生放。乡人路五两次问之借银谷，皆不肯，心恨之。归与妻胡氏谋，要赖他强奸。妻许曰：“可。”又托心友支九为干证，即往分巡道处告。道亲提审，先问胡氏曰：“甘澍因何到你家？”胡氏曰：“他家豪富，终日无图，只是奸淫人妇女。知我男人未在家，无故来调戏我；不从便强抱亲嘴，骂他不去。支九来邀我夫贩货，甘澍方走去。”再问支九：“你往路五家何干？”支九曰：“小的与路五都挑贩为生，因邀他买货，听得（里）面妇人喊骂，甘澍走出。”又问甘澍曰：“你因何与妇人角口？”甘澍曰：“并无到他家，哪有角口？问路五左右邻便知。”左右邻都称：“甘澍寡妇之子，素不敢非为。外间并未闻奸情，此是装情捏他。”路五执曰：“他万金巨富，岂不能买两个干证？”左右邻曰：“我邻近不知，他支九隔越一街，岂不是买来作证？”道曰：“路五贫民，何能买人作证？”将左右邻并甘澍各责二十，定要问做强奸。甘澍出而惧甚，思无解释。

　　晚堂退后，道已封门，在后堂周旋闲行，沉默思想，忽自言曰：“错矣！错矣！”又周行数次，遂拂衣而入。适有防夫涂山，在外窥道举动，闻其言错，想必是审此奸情一事也。夤夜越墙而出，扣甘澍歇家门。歇家开门延入。甘澍正忧闷无计。涂山曰：“你今日事要关节否？”澍曰：“甚关节可解？正要求之。”涂山曰：“道爷适有妻舅到，三日内即要打发起身，唯此最灵。若投他，明日即复审，更大胜矣。”澍曰：“如此得可好。须银几何？”涂山曰：“此翻自案事，不比别人情，须百金方可。”澍曰：“百金我出，只要明日复审。”涂山曰：“舅爷今酒席尚未散，吾当即入言之。”澍与歇家送出。道大门已封，涂山复从居旁民家越墙而入。

　　次日，道出早堂，即出牌复审强奸事。甘澍大喜，以为果验也。下午再审甘澍曰：“路五曾问你措借否？”澍曰：“他两次问借银谷，我皆不肯，因此仇恨，妆情诬我。”再审胡氏曰：“甘澍未到你家，哪有强奸事？将拶起！”路五边未用银，一拶即紧。胡氏难忍，即吐实“未有强奸。只措借不肯，故妆情告他。”又将路五、支九各打三十，将甘澍全解无罪。涂山即跟出索银。甘澍曰：“吾乐与之。”涂山自索谢，澍另以十两与之。涂山以银入道卸起，再出索添谢，又得十两。当时以舅爷关节之力，岂知出道之自悔，而银尽为涂山所风骗乎！

　　按：衙役皆以骗养身供家，丰衣足食，其骗何可枚举！盖事事是骗，日日是骗，人人是骗。虽罄南山竹，何能悉之；虽包拯再生，何能察之？予素不入公庭，此中情弊，希所知闻。此其偶得于真见者，故述其弊窦如此。然衙中虽人人是奸徒，事事是骗薮，吾唯早完公课，百忍不讼，虽贪吏悍卒，其如我何！故曰：机虽巧，不蹈为高；鸩虽毒，不饮为高；衙役虽骗，不入为高。纵有无妄之灾，必有明官能昭雪之者。何也？官皆读书人，明者多而昏者少也。无奈在衙人役，各以阴云霾雾蔽之耳。故唯忍小忿，不入衙为高也。

　　故拟重罪释犯人

　　富民元植者，家温行谨，奕世良善，偶与乡权贵有隙。乡贵素善叶推官，乃吹毛求疵，砌元植之恶十馀件。叶推官为之送访，按院即批与叶审。叶提元植，谕之曰：“汝之恶迹，我已备晓，罪在有定。只汝家殷富，不许央关节。若有关节，罪有加无减。且收入监，候拘到被害，即听审定罪。”叶推官素廉正，从来不纳分上。今元植既承面诫，越不敢展转，只惶惧待罪耳。

　　适眷亲易乡官，素与植相善，知其事属仇陷，默地代诉于太府，托转释于四尊。太府乘间缓颊及之。叶四尊大怒，归取元植，责之曰：“我叫你不得投分上，反央太爷来讲。这样刁恶人，定要拟你谪戍！”元植茫不知来历，叩头曰：“老爷素不纳关节，一府通知；又蒙钧旨面谕，怎敢央太爷？实不知事从何来。”叶爷曰：“且入监去，定是军罪。”元植出查，方知事出易乡官，自以己意代释，并不使植知也。植思无处可解，寻其用事凌书手，密商曰：“能为我减军入徒，当以厚礼谢。”凌书曰：“能出百金，为汝计之。”植许曰：“可。”以银封讫。

　　叶爷果唤凌书手作招曰：“须寻一军律拟来。”凌书故以绞罪拟上。叶爷命改招，只可拟军。凌书过一日再以绞罪拟曰：“访单中惟谋死亲弟一件最重，正合绞罪。馀某条某条，只是徒罪，并无合军律者。”叶爷寻思：“有对头之状，尚不轻入人绞，况是拿访，而可绞人？”曰：“造化了他，只拟徒罢。”后拟上三年徒。元植欣然纳赎，凌书遂安受百金之贿。在叶爷，宁知其外受金而内拟人重罪乎？故衙役之欺官，虽神君不及察也。

　　按：善有旌奖，恶有拿访，此朝廷激劝一大机权也。今旌者多由攒刺之巧，访者或由权贵之嗾，其虚实益相半耳。然犹幸有拿访一途，可以少惕刁顽，稍为良民吐气。特被访者出入于问官之心，高下于权书之手，其情得罪当者亦少矣。当官持权者，或遇大故重情，必虚心详审，明察沉断，庶可杜奸欺之一二耳。

　　吏呵罪囚以分责人

　　传包孝肃为官，清廉明察，用法无私，诈不得以巧辨售，罪不得以权贵免，又不纳分上。故人称之曰：“关节不到，有阎罗包老。”

　　适有富豪子犯奸情真，知难逃洞察，预与一老胥谋曰：“包爷精明，察事如神。我所犯情真，干证又直证，罪实难逃。若重罚犹可输纳；唯痛责实是难堪。有何计可以减责，必不惜厚费图之。”老胥曰：“明日若当责时，你奔近案前，强辩求申。我从旁呵斥，为你分责，或可减你一半。此外，别无策可图也。”

　　次日，包公审得真情，发怒要打富子四十。富子奔近案（前），哓哓申辩不已。老胥从旁大声呵之曰：“速去受责，何须许多说话，罪岂赦你！”包公见之，大恨此吏揽权起威，恐后日窃势骗人，外必生事，即先责老胥二十板，偏减去富子二十，欲使威不自胥出，不知正落其谋中也。老胥遂得厚赂，而包公漠不知之。

　　按：吏为奸，皆是知本官性情，而变幻用之。老胥知包公严明，岂容胥吏招权？故旁呵犯人，包公必责吏而故恕犯人，以见胥吏之无权，欲外人不畏慑之。岂知于难减责之中，故分责以取其贿，又孰从而察之？公且受胥骗，况后之为官者哉！


　　十六类　婚娶骗

　　妇嫁淘街而害命

　　京城有房八者，为人痴蠢，以淘街为生，家止一老母。一日，房八淘街，往小河边洗。靠晚来有一妇人，身穿麻衣，旁立看淘洗讫，谓房八曰：“我将往娘家，今晚不能到，暂借你家一歇。”房八曰：“我家歇不得，何不往客店歇？”妇人曰：“客店人丛杂，（住）宿不便。你家有何人？”房八曰：“家有老母。”妇人曰：“有母便可同歇。”

　　房八引至家，妇人把银与籴米买酒菜，夜间三人同食。妇人问：“曾娶媳否？”房母答：“家下仅能度日，哪得银娶媳？”妇人曰：“我前夫死已葬讫，家无亲人。今收拾家财，将回娘家，奈娘家又远。看你儿子孝善，偶然相遇，亦似天缘，意欲为你媳妇，以供奉朝夕，何如？”房母曰：“你虽好意，只恐儿不能供三口人。”妇曰：“我亦带有些少银本，谅勤治女工，亦足自给。”房八喜曰：“我算命今年当招好妻。一人自有一人禄，何患不能供？”是晚，遂成亲同宿。一夜之间，叙尽风流。男称前未娶，今如渴而得浆；女称久失偶，今如热而遇凉。二人交爱，真如鱼水。房母亦大喜天赐贤媳。

　　次日，妇以银六钱与夫籴米买菜蔬。第三日，问婆母曰：“何不做身衣服穿？”婆称无银。妇又出银六钱，叫夫在汪客大布店买之。房八既得妻，又前后得银作家，心中扬扬喜色，往汪店买青布二端归。妇各将剪去三尺，故持尺量曰：“此是剪剩之布，未成全匹。何被人瞒也？可持去与换。有好银买布，他何得如此亏人？”房八听妻言去换。汪店言：“我家哪有零布？是你自剪起胡赖我。”二人各争一场。汪客令家人再以二端与之。及持归，妇背地以剪刀刺破几叶，后将展开，又曰：“如何又换两匹碾烂布？这布店好可恶！他欺你纯善，故敢诳你。今次不换，可放言骂他，怕他什么！”房八被妻激，忿忿往说：“你以破布诳我。”汪客说：“你买一匹布，来换许多次，店中哪有此功夫！”不换与他。房八便纵言秽骂。汪客怒，喝令家人扯打一顿，后以两匹布打开看明，掷与之。房八执布归，言被打之恨。妻怒，顿足曰：“有银买布，反招他打。他靠财势，可拼命与他作对。吾与婆能替你申冤。”又激夫到店凶泼。汪店家人又群起痛打，带重伤而归。妇哭曰：“必往告保辜状。”遂往御史处告准。归买好酒好菜，劝夫多饮，方可散血。夫被其劝，酩酊大醉。夜乘醉，紧绑其手足，以沙塞口鼻，至三更死已久，解其绑绳。妇故喊曰：“你儿身冷了，硬了，莫非是死？”吓得婆起看，儿已死。二人相对哭尽哀，复往御史处补状。差官检验收贮，遍体都有重伤。汪客惊惶无措。

　　过三日将审，妇与婆到汪客店曰：“我夫被你打死已的，只我婆年老，我一妇人难独供膳，把你偿命亦无益。你能出银三百两，与我供奉婆婆，叫婆具息免检罢。”汪客闻言心喜，令人担议，许出银二百两，与房母养赡。房母依妇言，自具息言：“身贫老，儿死妇寡，莫能存命。凭亲邻劝谕，着汪出银一百两，与氏养赡，免行检验。”官准息，将汪客打二十，又罚一大罪，令房八妻领银而归。过两日，妇窃银二百两，夜间逃去，不知所往。房母再欲告，汪客又重出二十两与之，以息其事。

　　按：此妇是大棍之妻，查得房八止此老母，故遣妇假与为妻，激其与富店殴争，然后加力打死，则房母必告，必可得银，然后拐银而逃。是断送人一命，而彼得厚利也。世之奸险至此，人可痴心而犯其机阱乎！

　　媒赚春元娶命妇

　　福建春元洪子选在京将纳妾，媒数引看，多未称意。适有崔命妇者，年近三十，犹绰约如处子。以为夫除服，入寺建醮。二棍套定，一为媒先引洪春元到寺亲看。洪见其容貌秀雅，言动庄重，大是快意。媒曰：“既称意，须与其大伯言之，此妇是伯主婚。”径引春元到其家，先袖钱五十文，入付其小家僮曰：“有一春元来尊府看大厦，托讨三杯茶与吃。”再出邀春元曰：“他大伯在外即回，可入厅坐。”少顷，一棍称为伯，从外入。三人叙礼，复坐，小仆捧茶出。媒曰：“令弟妇欲改造，此福建春元欲求娶，敬问礼银若干？”伯曰：“路太远些，恐弟妇外家不允。”媒曰：“他目今受官，即叫令弟舅同到任，亦何惮远？况他世家宦族，姻眷满朝，即在京亦多人看顾，此不可错过。但老爷尚未得见令弟妇。”伯笑曰：“舍弟妇人品德行女流第一，往日亦不肯令人见。今日除服，在某寺建醮，往彼处看之易矣。”媒曰：“尊府所出，亦不须看。但问何时肯去，及礼银若何？”伯曰：“她除服了，亦不拘时去。礼银须一百以上，她首饰妆奁，亦有五六十两。”旋引媒起，密曰：“我上贺须四十两，莫与弟妇知，其身资可减些。”再复入坐，复曰：“明日若交银，可在花园馆中。家中有俗忌，不交银也。”媒曰：“须请令弟舅同见为好。”伯曰：“彼来自多称说，待娶后即通未迟。”便送媒与春元出。媒曰：“适间伯与我言，须上贺银四十两，其身资可减些。彼不欲弟妇知，欲在园交银。”

　　次日，媒引春元及二管家同往园馆，又去邀崔家大伯同一小仆挟天平至。媒曰：“要叫一人写礼书。”伯曰：“亡弟未在，何用婚书？”媒曰：“京城交易，不比共府作事，只记一帐，亦有凭据。”伯曰：“吾自写何如？”媒曰：“最好。”即取纸与。写到财礼处，伯曰：“六十两。”媒曰：“减些，只四十。但要安顿令弟妇有好处，不必多索银。”伯曰：“两项可都一样。”媒曰：“易说的。”写完了，媒曰：“婚书放在我手，看对银。”先对四十两作一总封，又对二十两付与伯收。伯起曰：“吾取四十两，财礼任你家中面交；不然，亦不消说。”媒曰：“再加十两。”伯亦不肯。媒顾春元曰：“何如？”春元曰：“凑起四十两在你手，到他家交与妇人。”媒曰：“婚书并银，都要在我手，一同家中，两相交付。”伯曰：“我的非今日言明，要背交，昨已议定了。若事不成，岂能赖得？”媒惟取四十两并婚书在手，同春元回店，雇人去接亲。媒以婚书付春元曰：“事已定矣，不消带去。”只同两管家，领十馀人至崔家，先入厅旁坐。媒曰：“吾叫大伯来。”脱身去矣。

　　崔家见许多人来，出问曰：“你辈何干？”管家对曰：“来接亲。”崔家人曰：“你走错门了，接甚亲？”管家曰：“媒人引我来，怎会错？”崔家人曰：“哪位是媒？”管家曰：“媒去叫你大伯。”崔家人曰：“有甚大伯？”管家曰：“是你家交银主婚的。”崔唾其面曰：“你一伙小辈该死的！此是崔爷府中，你信何人哄，在此胡说？”管家曰：“昨同洪相公在你家吃茶，许议亲事，已在花园交银了，今反退悔。我岂怕你的，难道脱得我银去？”崔家人曰：“谁把茶你吃，谁受你银？我家哪有出嫁的人？”管家曰：“你前日在寺中建醮的娘子要嫁。”崔家人曰：“啐！那是我主母，曾受朝廷诰命，谁人娶得！我去禀巡爷，把这伙棍徒锁去！”两管家见媒人请大伯不来，心中不安，各逃回店。崔家人尾其后，查是春元洪子选强婚，即往府尹告强娶命妇事。洪春元闻告，始知被棍脱，即逃出京去。及府尹差人来提，回报已无期走矣。府尹曰：“他自然要走，怎敢对得！”遂为立案存照，以俟后提。

　　按：此棍巧处，在见崔家主仆皆在寺，乃哄其家小仆进茶；又云大伯欲背索上贺，在园交银，故可行其骗。洪春元既失银，又着走。又府尹信其强娶，为之立案。在外娶妾，信然难哉！作事何可不审实也？

　　异省娶妾惹讼祸

　　广东蔡天寿者，为人慷慨仗义，年四十无子。其妻泼甚，弗容娶妾。一日，贩广锡三十馀担，往苏州府卖，与牙人萧汉卿曰：“我未得子，意欲在此娶一妾，亦有相因的否？”汉卿曰：“有银何怕无当意女子？”即领去看几个室女。汉卿曰：“我年过四十，此女皆年纪不相宜，吾不娶也。”

　　忽有荡子国延纪，家有寡母邓氏，年三十三岁，容貌端好。夫死，遗家资千金，被延纪赌荡罄空，更欠赌银二十馀两，逼取无办。乃与棍商议，诈称母为妻，欲嫁以偿债。媒传于汉卿，领天寿看之，年貌合意，议身资银四十馀两。延纪曰：“氏系过江出身，恐外家阻挡，不与嫁远。其银可封牙人手，待临行上船，我叫人送到船来，人与银两相交付。”牙人以为可。

　　临行，延纪自雇轿，诈称母舅家接母。上船后，始知子将己脱嫁于客，心中甚怒，只忍气问曰：“夫既以我嫁人，何必相瞒，且娶我者是谁？”天寿应曰：“是不才。”妇曰：“看君谅是个富翁，我亦无恨。但我因夫赌荡，衣资首饰悉藏母家。我同你去取，亦且令母家得知。”天寿信之，与邓氏偕往。氏入诉其子背将己嫁之事。其兄邓天明发怒曰：“哪有子敢嫁母者！是何客人敢斗胆而娶？”出将天寿乱打。邓氏救止曰：“谅客人亦不知情，只不孝延纪，胆大该死！”天明即具状告县。邹爷准状，差拘延纪，逃走不出；先拘汉卿、天寿到。邹爷审出大怒，将婚主、媒人各责二十，以天寿收监，着汉卿讨延纪。数月，终不能拿，累被拿限拷打。天寿投分上释监，邹爷竟不许。人教天寿曰：“贼要贼拿，赌钱要赌钱人拿。何不许银与赌棍人拿？”不数日，贼指延纪所在，差人拿到。邹爷审出延纪以子嫁母与远客作妾，责四十板，拟重典，身资银追入官；汉卿、天寿各拟杖惩；其母取氏，着兄邓天明领归供养，任自择嫁，批照付之。

　　按：为嗣娶妾，礼律不禁，特当娶于附近小户。若出外省，慕色而娶，多酿后患。若此类者，可为炯戒矣。

　　青蛙露出谋娶情

　　徐州人陈彩，家资巨富，机智深密，有莽、操之奸。年三十岁，妻妾俱无子。邻舍潘，常借彩银，出外为商。彩往家，见其妻游氏美貌绝伦，遂起不良心。邀同本往瓜州买绵花，发广州等处卖。货收完，二人同归。路经西关渡，此幽僻之处，往来者稀。上渡，以篙撑船。彩暗忖：“此机可乘。”从后将一推落江。奔起水面，彩再以篙指落深渊。浸死之后，彩故叫渔翁捞其尸，以火焚之，裹骨归家。

　　彩穿白衣，见父母先大哭，而后报凶情。家大小都恸，乃细问身死因由。彩曰：“因过西关渡，上渡撑船，与篙并入水中。水深急，力不能起，遂致浸死。我雇人捞尸，焚骨而归。”言毕，潘家又哭。彩用将所卖帐薄并财本一一算明，交还之父母。满家反怀其德，哪知彩之设计谋死也。

　　至半年后，父潘玉年老，有二幼孙不能抚养，欲以媳招人入赘，代理家事，与彩商议。彩曰：“入赘事久远，必得得当人方可；不然，家被他破害，后悔何及？依彩愚见，小心支持守节，勿嫁人为尚。”彩言虽如此，而中藏机械甚深。后有议入赘者，玉亦与彩议，彩皆设机破之。因先贿游氏之外家。

　　布谋已定，自言于玉曰：“吾与令郎至知，本无自赘之理。但事有经权，试与尊叔自筹之。”玉曰：“尊见何如？”彩曰：“吾欲以叔产业悉付我理，请叔族亲议立文书，递年几多供应尊叔夫妇食用，几多供应祭坟纳役，馀者悉付叔存之，以备二孙婚娶；令媳与我为次室。况我拙荆颇贤，必无妒恚之患。后倘得产男女，必不亏她。是令媳得所归，而公家亦有所付托矣。”媳曰：“古云‘宁作贫人妻，莫作富人妾。’我夫与他为友，我嫁他为妾，似不好观瞻。请公公再详。”玉曰：“难得此人家富忠厚，况又代我理家。我不劳而坐享衣食，馀剩者又存与孙婚娶。文字有我族人为证，何等安妥，不必再疑。”海军家大小皆以为然，游氏父母亦同声曰“可”，游氏只得听命。

　　不觉嫁后二十馀载，生有二子，又养一长孙。前二子皆已娶媳，亦生二孙。彩之正室前十年已故，游氏与夫极和顺。一日，大雨如注，天井水满。忽有青蛙浸于水中，跃起庭上。彩以小竹挑入水中去，如此者数次。彩平时是谨密之人，是日天牖其衷，暗忖游氏恩情已久，谅谈前情，妻必不怨，不觉漏言曰：“你前夫亦似此青蛙。若不生计较，安得与你成夫妇？”游氏曰：“计较若何？”彩曰：“昔时见你貌无双，要得同床伴我眠。心生一计同贸易，过渡踢他落波心。你夫奔起浮水面，再将篙指落深渊。连奔连指两三次，亦如青蛙此状情。”游氏惊号，大骂曰：“你这狼子野心贼，当千刀万剐！哪有人如此狠心者！”彩被妻骂，无一语可应之。游氏哭奔于路，高声叫曰：“我前夫被这贼谋死，谋我为妾！我必经官告论，为前夫报仇！”左邻右舍皆卒听惊骇。彩叫二子强抬游氏入家，皆跪下苦劝曰：“看家中大小之面，勿说此话。”游氏指骂二子曰：“你父奸谋子岂昌，无端造恶忒强梁。险邪暗害同曹贼，天牖其衷自说扬。呈官告论清奸孽，斩他首级振纲常。我夫虽然归黄土，九泉之下也心凉。”

　　长子潘槐、次子潘杨闻游母出，路扬陈彩谋杀其父之事，与潘族众来问其详。游氏见二子并小叔，恸哭甚而言曰：“当你父在日，出外为商，尝问这贼借本。他见我先时有貌，即起歹意。邀你父出外贸易，归西关渡，踢你父于江中。奔起水面，复以篙指落深渊。如此者数次，因此浸死。”众等曰：“何以知之？”游氏曰：“适间大雨，天井水溢，有一青蛙被浸，跃起庭上。贼以竹打，抽下数次，蛙因打困浸死。天不容奸，他见此蛙，因自道其故，所以知之。儿可去告，我来作证。”槐、杨闻言，捶胸号天，大哭曰：“这仇不共戴天，扯来打死他！”直入内堂，将陈彩揪打。彩家理亏，自然不敢对敌。彩怒曰：“我纵谋人，罪有明条，岂该你打！”游氏曰：“他罪不容诛，若未经官，错手打死，则仇未报反成人命。”方闹嚷间，潘家族众倏集百馀人，中有无藉者欲掠其家。游氏曰：“物是我的。贼犯法当死，非他所有。我不出证其罪，汝众何得掠我财物？”

　　游氏与二子抱牌急告本县。魏爷准其状，差拿陈彩到官，无半语推辞，一一招认。魏爷打彩三十板，立拟典刑，即申上司讫。游氏并二子槐、杨各讨保，候解两院。是日，县看者何止数百人，皆曰：“此妇原在潘家，处中户；今处于陈，万金巨富，驱奴使婢，先作妾而今作正室；况年已久，生子及孙。徇情者初谈及此，未免哽咽喉干，吞声忍气而罢。今径呈之公庭，必令偿前夫命，真可谓女流中节侠，行出乎流俗者也！”

　　两院倒案已毕，陈彩正典刑已定。彩托禁子叫游氏并二子来狱中嘱咐。游氏不肯去见，只叫二子往见之。彩嘱二子传命曰：“我偿潘之命已定，她之怨已酬，而结怨之恩已报矣，何惜见我一面？我有后事欲以付托。”游氏曰：“我与他恩谊绝矣，有何颜再见他？”二子入狱中回话，彩大怒曰：“我在狱受尽苦楚，不日处决。她在家享受富贵，是他潘家物乎，陈家物乎？”言毕，二子以父言传于母。游氏曰：“我在你父家二十馀载，恩非不深，但不知他机谋甚巧。今已泄出前情，则你父实我仇人，义当绝之。你二人是我毛里天性，安忍割舍？你父不说富贵是他家的，我意已欲还潘家；今既如此说，我还意已决。当你母已死，勿复念也。”二子曰：“母亲为前夫报仇，正合大义，我父不得生怨。须念我兄弟年幼，方赖母亲教育，万勿往他家也。”游氏不听，召集陈门亲族，将家业并首饰等项交割明白，空身而还潘家，甘处淡泊，人皆服其高义，羡潘之有妻，仇终得报；叹子彩之奸谋，祸反及身也。


　　十七类　奸情骗

　　用银反买焙纸妇

　　宗化人羽崇，家资殷富，性最好淫，常以银谷生放于乡下。乡人唯早午晚在家食饭，午前后都往耕田，并无男子在家。崇偏于半午前往人家取帐，遇单居妇女，千方挑之，多与通好。

　　人有问之者曰：“凡妇人与初相见，面生情疏，茫不相识，怎好开口便通野话？倘怒骂起来，后何以登其门？”崇曰：“凡撩妇人，临机应变，因事乘机。或以言挑，或以利诱，或以势压，或以恳求，何止一端，全在察其心情而投中之。或无可入机者，试与之讲梦，说我昨夜梦一所在去，宛似你家一般，某物在此，某物在此。又梦与你相交，一夜快活，醒来乃是一梦。今日到此，全与梦中相同。如此且笑且说，讲了一遍，看她言貌或喜或怒，或不睬，或应对，或疑猜，便可以言投入。彼若发骂，我只说梦；彼若不拒，我便可取事矣。“我尝往一所在取帐。男子另一处造纸，两妯娌对焙纸。其伯姆半宿妇人，其婶子极是少美，我欲挑之。若半声推拒，隔焙便闻，何以动手？我生一计，包银一钱，作一块，密密轻轻与说曰：‘我欲挑你伯姆，把此一钱银送你；再一包五分，托你代送与伯姆，替我说个方便’。妇人接四包银，把自己包开看过，见银作一块，心中有些喜意，答曰：‘你爱她你自与她说，自然是替，我不好替说。’我便曰：‘若爱只是爱你，但恐你不肯，故托你通伯姆。’罢不应，我便搂之，默然应承。只隔焙干事，那边全不知。若不如此，反生计较。彼恐伯姆知之，怎肯默然应允？惟先说挑伯姆，彼心道：‘那边可干事，我这边密密干，亦何妨？’故不劳而成也。”

　　按：妇人不爱淫者亦爱财，但深畏人知，故不敢为。唯点壮其心，谓人不能知，彼便敢妄为耳。既许从你，彼之遮盖，自然更谨密矣。此羽崇骗奸机巧之一节也。然世情鬼魅，有许多深奸隐慝，何能尽述为戒？特择其近闻者如此。

　　和尚剪绢调佃妇

　　寿山寺，田粮五百石，分为十二房。僧皆富足，都锦衣肉食，饮酒宿娼，更甚俗家。每管寺十馀年，银多欲归，先约家中定姻，在外蓄发为头陀，鬓发可缚网巾，即回娶妻当家矣。每兄去弟来，父亡子继，据为己业，并无异色人得参入。或有畏受家累，不思归俗者，辄择村中愚善佃客有无妻者，出银与代娶。僧先宿一个月，后付与佃客，供不时往宿，僧来则僧之妻，僧去则佃之妇。故谚云：“非僧奸佃妇，乃佃奸僧老婆。”即此俗也。或生子，有全月可认者，则属某；或交错无可辨者，则僧与佃分，各得其一，待十馀岁，即领为侍者，实则亲子也。故僧家云：“灭灯传道，寄姓传宗。”即此也。

　　有一僧，往乡取苗租，其佃户柔懦。见其妇美貌，每挑之便骂，不睬。后冬十月，故买匹好绢，问此妇借剪刀，剪下二尺，曰：“将送人作鞋面。”馀者寄此妇手。两日后复来取绢，借剪刀又剪二尺，将往送人，馀者仍寄之。妇曰：“送甚人，何不全拿去？”僧曰：“只消许多，可长享用。”妇曰：“我代收藏，亦当剪二尺与我。”僧曰：“你若要，便全匹与你，这两尺亦与你，不消送那人矣。”妇曰：“果真乎？”僧曰：“惟恐你不受，我久有意送矣。”两下遂成云雨佳会。僧曰：“你往日骂我，今日何有这好意？”妇曰：“我冬间要做一身衣服，送母亲寿，故不得已从你。后日决不肯矣。”僧曰：“那二尺更要一次。”妇曰：“二尺任你送别人。”僧曰：“取多辞少，你好歹。”

　　及事完了出房，僧曰：“我要禾稿绞一索用。”妇取付之。僧将稿慢慢绞索。妇催快去，僧曰：“在外何妨？”少顷，佃客回，问曰：“你作索何用？”僧曰：“我有绢大半匹要卖，令正说要造衣，送令岳母寿，以你养的猪，作一两二钱还我绢，将此索牵去。”佃客骂妻曰：“我猪要养，何换此无用绢？急取还他去！”妇取起二尺，将大匹丢出还之，曰：“舍与你！”僧曰：“我还你是价，也不亏你，有甚舍与我？”僧见其取起二尺，知她终是爱财，次月复买蓝绢半匹，并前绢送与之。妇骂曰：“秃骡该入螺蛳地狱，我岂睬你！”僧曰：“正为你常骂我，故意取回，弄你受气。不然，我岂悭吝的？你说要一身衣服送寿，前日止一件衣，今敬剪一件下，成就你事，何故又骂？”妇拒不允，僧再三哀求，只前已有情了，终拒不得，复为受之。后遂通往来，难禁断矣。

　　按：此妇性本烈，只为爱其绢，遂至玷身。所谓“枨也欲，焉得刚”是也。人家唯禁止僧道来往，便是好事。若入寺，若拜佛，若子寄僧道姓，此皆耻事，切宜戒之。勿图无影福田，而蹈无穷污垢也。

　　地理寄妇脱好种

　　有鲁地理，看山颇精。要图一好地，自葬父。寻至宁城，得一佳风水，落在杨乡官坟祠后，既难明买，又难盗葬。闻杨乡官已故，两公子亦欲求地葬父。鲁地理即以此地献，引二公子来看，果好穴情山。不费买，坐向又大利，即用葬父，将银三十两谢地理。鲁客不能谋其地，因欲脱其种。乃租杨公子花园门下住家，用银娶一美妇为妻，与居两个月，对妻曰：“我要出外行地理，难计归程。家下若欠缺薪米，已托主人公子看顾你。此是我恩人，因得他银，故能娶你。我已远出，这两公子若调戏你，随你从他。若与他有情，后日扶持你必厚。但他家多奴仆，切不可与他通。若轻自身，公子必看贱你，后自取困穷，谁来周济你？”又去托两公子：“见得要远出行，地理家下些少，望相周济，归时一一奉还。”

　　公子常往花园，见其妇美，已是动心。地理才去两日，大公子即来其家，调戏其妻。这妇人已承夫嘱，慨然与通，情意好甚。后月馀，次公子亦来戏之，亦从。半年后，鲁地理归，见家中米菜充足，问妻曰：“公子来否？”妻曰：“两人都来，我都纳之。”鲁地理曰：“与这好人交，亦不羞辱你。有吃有穿，有人陪你睡，早晚有人看顾，我虽出外亦安。”妻笑曰：“食用还强你在家时，只你不要吃醋。”地理曰：“是他银娶的，又代我供你，何须妒？但两人迭来，恐你惹毒疮。须与他定一月一个，可无生疮。”

　　再次又出外，公子又来。妇人曰：“你两位不时来，恐我成毒疮。须定单月大公子，双月小公子方好。”公子曰：“你说极是。自今某月属某，菜米一应他供给。”不觉经四年，已生两男子，皆两公子血脉矣。鲁地理将命与人推，皆云后当大富贵。因携妻与子辞两公子而归，二人各赠有厚程。后二子长成，皆登科第，实杨姓之风水，被其暗漏去而不知也。

　　按：富贵家子弟，多有好淫人妻小者。或致生子，其风水不无分去。观此地理之脱种，后人可鉴矣。

　　有一富家子，往佃户家取租，见其妇美，累挑之。妇不敢从，密报于婆。婆曰：“他富家子，若与他有子，后日亦讨得吃。”富子后又挑之，妇即允，与入房中解衣。富子曰：“往时累说不从，今何故便肯？”妇曰：“已对婆婆说过了。”富子曰：“你婆要拿奸么？”妇曰：“非也！婆曰傍你富家种，若有儿，亦讨得吃。”富子一闻漏种话，猛然自省曰：“不可！不可！”连说四句“不可”，因转言曰：“我非真欲奸，只爱你生得好，故与耍耳。今送银三钱，与你买粉，我不污你也。”淫情已动，驰归家，夜与妻交。其夜受胎，后生一男，长中进士，官受知县。

　　初上任日，天晴日朗，忽见官堂四大柱上，各有两个“不可”金字，心中忧曰：“此必不可任此官也。”谨慎做一季官，便推病辞官养亲，匆然归。父惊问故，答曰：“因上任日，见四个‘不可’金字，恐非吉光，故辞官归养。”父曰：“养亲官在亦可。”经一夜，父思到大喜，呼其子曰：“你见四‘不可’金字，此大吉兆，你官必高也。我少年时，挑一佃妇，已允矣。临行事时，他说要傍我好种，我猛省起，连说四句‘不可’，遂不肯苟合。其夜归后即生汝，此天报我不淫人妇之德。若是凶兆，何故是金字？又何故四个‘不可’，与我昔言相应也？此是好兆矣。”儿曰：“是也。”随即写书托同年，次年复起官。后官至侍郎，一门贵盛。

　　看此节，可见富贵家子弟不可漏种于人矣。

　　有乡官知县，生四男，皆为秀才，聪明俊伟。一日，乡官卒。地理为择一葬地，风水甚佳，曰：“六年两科内，四位公子当尽登科第。”六年后，地理来取谢。三长公子都中去为官，独四公子在家款待地理，敬问曰：“承先生许我四人皆发科，今三位兄果中矣。论才学，我更高于兄，独不中，何故？”明日，地理同四公子再登坟细看，曰：“论此地，虽几兄弟皆当中，其间不中者，必有故。”公子恳问何故，地理曰：“令先尊几岁生你？”公子曰：“先父生我时年六十，后七十四岁卒，今又六年矣。”又问曰：“令堂当时几岁？”公子曰：“其时三十岁。”地理摇头曰：“我知之矣。”公子曰：“先生知何缘故？”地理曰：“休怪我说。公子必欲中，须问太夫人，你是何人血脉？”公子会其意，夜设盛席，慢慢劝母醉饮。至二更后，吩咐亲人并奴婢等各先睡。四下无人，公子跪曰：“儿有所禀，不敢言。不知母亲愿我中否？”母曰：“三哥子都中了，我愿你中极切。有甚好歹事，但说无妨。”公子曰：“地理说我不是爹爹亲血脉，故不中。必须知谁实生我，方可中。”母本爱幼子，静夜又无人，酒后又醉了，不觉吐言曰：“地理果高见。彼时你父已六十，衙中某门子后生标致，我实与他生你。”公子已得实，次日谋于地理。地理曰：“须到彼处谋门子骸骨来，附葬旁，来科即中矣。”公子依言，往取而葬之，次科果中。

　　看此节，可见暗中杂种，人不及知，故有共风水而贵贱悬隔者，其中不无难言处也。

　　又解某之父，血衰无子。其母夏月热甚，着单裙睡于床。家蓄有猴公，往奸之。惊醒欲推去，猴欲啮欲抓，推去不得。睡熟神旺，不觉淫情动，即有孕。解父归，妻与言被猴奸之故，曰：“此异物，须杀之。”猴既奸后心亏，走于后门大桃树上，不肯下。解父故与妻戏于树下。猴见人色喜，方下树来。解父槌杀之，即埋于桃树下。后解某生，极聪明伶俐，但跳跃倒地，若猴状。解母心知为猴种也。以无别子，故不杀之。八岁父死，地理为择葬曰：“此地极佳，当出神童才子。此子虽不才，但三年后可登高第。”过三年后，地理复来。解母曰：“汝说三年后此子知变，今轻狂如前，奈何？”地理再往坟细看，归问曰：“此子是安人亲生的，抑妾生乎？”解母曰：“此子非亲生，是邻家丫头与猴生的，欲弃之，我以无子，故血抱以养。”地理曰：“欲此子成器，须得猴骨在，附葬此冢之旁，后日还昌你家。”解母往树下掘之，其骨犹在。特与地理曰：“邻人尚留骨在，当如何处？”地理教择吉日葬之。再三年，果举神童，后为一代名人。（此闻其乡陈地理所传。）

　　看此节，可见风水之效，捷如影响。人家得好地者，子孙宜守礼法，不可淫欲败德，致漏脉于人也。

　　奸人婢致盗失银

　　宁城一人，姓李名英，年二十馀岁，聪明脱洒，惟耽酒色。常买夏布，往苏州阊门外，寓牙人陈四店。其店兼卖白酒。邻家林廷节，常遣婢京季来买酒。季年方十八，国色娇媚。李英爱之，因而调戏成奸，买簪圈等送之。同店多有谏其勿惹祸者。英与季两少相爱，情深意美，哪肯割断？后廷节察知季与英有奸，呼季责曰：“你与李客私通，我姑恕汝。可密窥英银藏于何处，偷来置些衣装与你，后得享用。”

　　一日，英饮酒娼家。季潜开英房，盗去银一百馀两。及英回店，知银有失，向店主逼取。客伙吴伦曰：“你房内有银，不可远饮娼家；即饮亦宜早归。今荡饮致失，何干主人事？今午见京季入你房中，必此女偷去。你可告于官，我与店主为证。”

　　英待两日，季不来店，乃告于府。廷节诉英欺奸伊婢，情露惧告，先以失银诬抵。本府张爷审问于证，吴伦、陈四证曰：“亲见季入英房，盗去银是实。”张爷诘曰：“客人房、室女床，二者岂容妄入？季入英房，汝等见何不阻？”伦曰：“英与季私通，亦是实，故英未在店，开门而盗。”张爷审出此情，知银系季偷是的；奈廷节乃府庠生，季考取之第二，只依廷节所诉，断曰：“既有奸情，则失银系是抵饰。以英不合欺奸侍婢，虚词抵赖。陈四为牙，知有奸情，何不谏英早改？待事败而犹偏证，各拟杖惩。”

　　按：此审李英甚枉。特为客旅，宜谨慎自持，岂有奸人侍婢而不取祸者！今店中多有以妻女引诱客人，成奸后赖其财本者。切宜识透此套，勿入其骗可也。

　　奸牙人女被脱骗

　　经纪廖三号龙潭者，有女名淑姬，年方二八，尚未配人。容如月姊，貌赛花仙，真个女子中班头，绝世无双者。客人张鲁，年二十馀岁，磊落俊雅，颇谙诗书，浪迹江湖。一日，买闽笋数十担，在廖三店中发卖。不时遇风，都放帐未收。日久，见其女丰姿娇媚，日夜想慕，不能安枕。奈廖三家中人众，难以动手。而女亦时于门后偷眼觑鲁。鲁以目挑之，女为俯首作娇羞态。二人情意已通，只阳台路隔，鹊桥难渡矣。

　　一日，廖三家中早起炊饭，与商人上乡讨帐。张鲁心喜，乘机潜入其房，与廖女成奸。偷情之后，时有私会。

　　其母知之，与夫商议曰：“吾女几多豪门求婚，未肯轻许。今被鼠客所玷，须密捕杀之，以消其恨。”廖三曰：“不可。凡妻与人私通，当场捉获，并斩呈官，律方无罪。今女与人通奸，并杀则不忍；单杀客人，被罪不至死，岂死无后话？现今笋帐已完，其银皆在我手。密窥女与奸时，当场捉之，打他半死，以锁系住，勒其供状，怕他不把笋银献我，彼时亦何说？”妻然之。

　　未数日，张鲁果堕其术。鲁曰：“此是我不良。银须以一半还我便罢，不然吾不甘心。”廖三不允，鲁遂告于府，批刑馆。吴爷审出实情，问淑姬：“曾许配人否？”对曰：“未配。”又问鲁：“曾娶否？”鲁已有发妻，乃诳曰：“发妻已死，尚未再娶。”吴爷断曰：“汝二人既未成婚，须断合之，以所勒银准作财礼。”廖三曰：“奸人室女而得成婚，后何以儆？”吴爷曰：“汝牙家常以妻女赖人奸而脱其银，吾岂不知？若不配合，须将汝女官卖，将银究论；张鲁合惩通奸之罪耳。”鲁曰：“一女子安值财礼一百馀两？须判一半还我，准与其女为奁。”吴爷曰：“为商而嫖花街柳巷，尚宜有节；主人室女，岂容欺奸？”鲁且感且哭，尽丧其本，止得一女，又无盘缠可带，即转嫁银三十两而归。

　　按：牙家纵容妻女与客人成奸，后脱其财本，此常套也。惜此女不知，为父母作货；张鲁亦不知，而落此套中。犹幸吴爷断与成婚，虽失利，犹得妇也。惜其财本稀少，不得同此女归耳。后之为商者，断合事本难期望，则脱奸宜慎防之。


　　十八类　妇人骗

　　哄婶成奸骗油肉

　　两妯娌并坐，适有卖油者过。婶石氏曰：“家下要油用，奈无银可买。”姆左氏曰：“先秤油来，约后还银未迟。”石氏叫入买油，秤定二斤矣。曰：“男人未在家，过两日来接银。”后两日卖油者来，婶曰：“无银，何以处？”姆曰：“再约三日。”婶以此言退之去。又三日，婶曰：“你教我先秤油，今竟无银。你讨些借我还。”姆曰：“你肯依我教，还他何难？”婶曰：“我凡事常依你，把甚物还？”姆曰：“我看卖油后生俊俏，你青年貌美，和他相好一次，油何消还？”婶曰：“恐你后日说。”姆曰：“是我教你，怎敢说？我避在房中，你自去为之。”

　　少顷，卖油者到。石氏思无计可退，强作笑脸，出迎曰：“两次约你接银，奈何无可措办，不如把我还你罢。”卖油者见其眉开眼笑，亦起淫心曰：“你家内有人，莫非哄我？”石氏曰：“丈夫去耕田，伯姆在邻家绩麻。因无人，故与你耍言。”卖油者放心，与入房去。左氏听已拴房门，即密出，将两半篓油倾起，把两半篓水注入，再到房门密听。婶曰：“完了，起去。”卖油者曰：“与我停停。”左氏手持麻筐，跳身出大门外，故扬言曰：“今日尚未午，何耕田的回了？”卖油者闻人言，忙出挑油，恰相遇于门外。左氏问曰：“婶婶油还你否？”卖油者连应曰：“还了！还了！”即挑过一村卖。左氏知其必再来，站在大门候。

　　近午，卖油者向前。左氏曰：“你尚在此？我婶婶的弟挑桶来打涝，见油一担在宅，家并无人，只婶房有人笑话，疑与卖油人有奸，将油倾在桶去，把半篓水注满，归报其母，母子径来拿奸。及来时，挑油的已去，正在此猜疑。叵知你在此，必拿你作对。”卖油者便行。左氏扯住曰：“我报你知，你须谢我。”卖油者曰：“明日寄两斤油与你。”

　　过数日，果寄油来。姆又变说，持与婶曰：“前日我在门站，卖油者复从门前过。我故耍之曰：‘婶婶说油银未还，你适间慌忙说还了，必有缘故。我在此等报叔叔。’卖油者心虚，许我两斤油，今果寄来。此是你换来的，须当补你。”婶曰：“似此半时光景，也是四斤油用，多谢指教。”姆曰：“你若依我，更有别享用处。”

　　少顷，有人叫卖肉。姆婶二人叫入，各秤二斤，吩咐再来接银。三日，屠子来接。伯姆秤银七分还之，婶的再约两日。至期，屠子来。伯姆曰：“你依前日套子还他，我方便入房内去。”石氏出，笑对屠子曰：“借你肉，无银可还。今日无人在家，不如把我肉还你。”屠子见其美貌，嬉嬉笑曰：“我只要你腰间些些肉。”石氏曰：“全身都允你，何惜些些？”屠子搂抱入房干事。伯姆潜出，把一担肉都搬入讫，默坐在肉箩边。

　　屠子与石氏欢罢而出，问曰：“我肉在哪里去””左氏曰：“叔叔挑与里老去了。”屠子曰：“何得偷我肉？”左氏曰：“你好大胆！叔叔归，见肉担在此，入房门来又闭住，只闻你两人嘻嘻笑话，知是你奸他妻，叫我看住房门。我不好听你动静，故坐在此。你且略坐，停会偷肉的便来了。”屠子挑起空箩便走。左氏扯住曰：“把一肉刀与我做当头。”屠子曰：“托你方便，明日送两斤肉与你。”左氏放手，屠子飞步奔去。

　　婶埋怨曰：“都是你教我干此事。今丈夫知道，怎么是好？”姆曰：“你不该把师父摊出来。只要你肯食肉，此事何难遮盖？”婶曰：“有甚计策，快说出来。”姆入房，拖一腿肉出，又入拖一腿，曰：“你食肉乎？你报丈夫乎？”婶曰：“你偷肉，不该惊死我。”姆曰：“我惊那人；不惊他去，怎得他肉？”

　　两妯娌将肉煮来，把酒对吃。婶曰：“真是一日不识羞，三日吃饱饭。”姆曰：“不是如此说，是半时得快活，一月吃酒肉。”二人呵呵，饱吃一顿，馀者烟干后食。

　　后数日，屠子经过，左氏出，支肉二斤，屠子速行。左氏曰：“亏我婶娘前日被一餐粗打，也该送二斤与她。”屠子将一片丢来，曰：“托你转上，我不得暇。”左氏手提两吊肉，入对婶娘说知，又将来作乐。婶曰：“我会养汉，不如你会光棍。”以后奸门一开，不可胜记。

　　按：石婶不过呆妇人，左姆乃狡猾巧妇；若是男子，当为大棍。遇此巧妇，愚者何不落其圈套？故不唯男子当择交，妇人尤当与良女相伴也。爬灰复骗奸姻母乡间有一殷实村老，谷豆满仓，鸡鸭成群。只极是村恶，不知礼体。娶一田家女为媳妇，年少貌美，便思爬灰。只怕老妈严厉约束，家法整肃，积年不敢发。

　　一日，老妈邻家请饮，村老便调戏其妇。拒不从，遂行强抱。其妇喊起骂出，去外家只十里，便徒步奔告于母。母系村妇，惫赖愤怒，同女来。这村老见媳妇奔告外家，忙叫老妈回，以实情吐告，商量何以抵对。老妈心忖：“亲家村鲁，必不来，惟姻母惫赖必来。”已思有计笼之，故反言要老公曰：“恭喜你，喜事到矣！”村老曰：“往事已错，何须再题。你往日常能干，我凡事皆听你。今须救我，忽致破家。”老妈曰：“何止破家，你该死矣！我今救你来，你越胆大。若听我言，事过再勿起此野意，不但救你，且有好事抬举你。”村老曰：“不愿抬举，只救得这一遭，再不敢起恶意。若再有此，天诛地灭！”老妈曰：“既肯誓过，饶你这遭。你取银四两，作二锭，伏在外客房中，覆大下。若姻母来，我叫她在房来洗澡。你听其洗完，从下出，以两锭银付她两手。她必定拿住，推拒你不得，你便强奸一次。走出外去，事便息矣。”村老曰：“若奸她，则挑她女是真矣。”老妈曰：“你勿管，后事在我身。”村老依言，藏入大去。

　　少顷，姻母到。老妈出外笑迎曰：“有劳贵步，未曾备轿迎得。”姻母便骂曰：“你家没伦理爬灰老贼，奸我女儿！”老妈故惊曰：“恰才哄我说，媳妇私煮炒吃，被他打骂，因逃归，乃有此恶事？我要和这老狗死！”大声大口，骂恨更切，姻母无待开口矣。因曰：“停会我、你、儿、媳四人，揪住打死，以大粪灌其口，使不为人。”即令媳妇把大鸡鸭宰，设盛馔待姻母。先大骂一场，后待茶果讫，曰：“走路身热，可讨水与洗澡，再好食午。”送姻母入房中洗，老妈入后厨房助妇整酒。及洗讫，下一人出，以银两锭付姻母，两手抱住便奸。及喊叫女儿、亲母，并无人应。其人曰：“她在厨房远，怎叫得知？”赤身难拒，又爱惜两槽银，哑口受奸。事讫，村老曰：“我就是亲家，你勿信女儿说。这成奸也是前缘，我本躲避你，谁知你送来洗澡，反先与你相好，从今再不望你女儿矣。”言罢走出。

　　姻母入厨，见女与老妈方在排馔，想叫时必是不闻，遂午间从容笑饮，不说及爬灰事矣。

　　席罢辞归，老妈再三苦留，女亦曰：“我叫你来做身主，你只要人酒吃，何这等老懵？”姻母曰：“我妇人自身不能作主，怎能做得你主？你公公不是好人，你妈妈贤德。只姑媳不相离，自无恶事矣。”老妈留之不得，以食品果仪厚赠之，欢喜送别而去。凄风骤雨之景色，倏化为光风化日之风景，皆能妇调停之力，———亦一大棍也。

　　按：妇人不可轻易往外亲之家。若彼狡妇与昵夫套合，中多有被其污秽者，谁则知之？若此村老妇之弄姻母，虽一时解纷之巧计，亦彼自知妇人性皆流水，可以利暗诱奸暗陷，必不敢张胆明言也。后人其鉴之。

　　佃妇卖奸脱主田

　　乡间有一佃户，欠主人苗三冬，算该本息银五两零。冬间，主人来收租，佃母与子谋曰：“苗带今年共欠三冬，明年必起田去，一家无望矣。我看主人富家子弟，必好风月，不如把媳妇哄他奸，拿住必可赖得苗去。”佃曰：“这事可。母亲可与媳妇言。”佃母曰：“还有一件，须要与他奸完了，然后拿住，他方甘心；若未成奸便拿，他是主人，怎肯受屈？又难赚他银矣。”佃曰：“亦可。”佃母方与媳妇言。妇曰：“你子心下实何如？”佃母曰：“我与儿说过了。任你事完成，然后拿他，方抵得苗去。”三人商议已定。

　　次日饭后，佃推往岳丈家借银来还苗。佃母又吩咐媳妇曰：“主人来无菜，我往上村讨斤肉，再往叔家取个鸡来。苗有还否，须做一东道与主人吃。你须备火炉与主人向。”主人在外已闻。二人去后，妇拾火炉出煽火。主人问曰：“你妈妈哪里去？”妇曰：“去讨菜。”又问曰：“你丈夫何去？”妇曰：“到我娘家去借银还你苗，未知有否？”主人曰：“不消问你娘借，只消问你借。”妇曰：“我若有银，早送来还了。”主曰：“昨夜早同我睡，便与你对苗去。”妇曰：“睡可当得银，今夜来陪你。”主人便起曰：“不待夜间，今日喜得无人，就耍去。你夫借得银来，我背地秤三钱与你买布；若无银，且宽限你明年还。”妇人即允，同入房去。佃户从密处窥见，悄悄出候房门外。只听房内二人欢话，心中自然焦燥，恨不得即打进去。半晌久，主人曰：“起去罢。”妇曰：“从容无妨。”知其完了，在房外高声喝曰：“你和甚人讲话？”打入门去。二人忙不能躲。佃户喝曰：“嗳也！你这贼奸我妻！”便在床上揪下打。妻忙起穿衣，来拿夫手曰：“你嫁我，我不在你家！”佃户曰：“这花娘也要打死！”三人滚作一团，也不能打得。佃母适携肉、鸡从外归，问曰：“何为？”佃曰：“主人奸我妻，我在床上拿住，我要打死这两个。”母指主人曰：“你好人家子孙也，不该干此事。不如讨银与我媳赔丑罢。”主人曰：“便对三年苗与你。”佃取妇脚带，系住主颈曰：“我不肯。”出外取刀磨曰：“定杀死他！”母出外抢刀，曰：“他是官家舍，白的是银，黄的是金，要得他几多。若杀死他，我你也不得安生。”再入劝主曰：“我儿性子不好，你再写田契与他。”主人曰：“亦可。”佃母取纸与写契。佃户立旁，勒要更写毗连田，共凑二十铺，作价二十两。主人亦写与之。佃母再与子商曰：“本意只抵赖苗，不意多得二十两。今晚你须避开，再令媳妇陪他一宵，方服得他心，可保无事。”佃曰：“已得娶妻之本，就让他一宵。”

　　半午后，方整酒出。佃欲请人陪，佃母曰：“不可，只我老人自陪。”三人同坐，主人只索饭吃回去。佃母曰：“适间儿子蠢性，千万勿怪，我自陪你。”叫儿子先吃饭，往母舅家，故说借银，相添买田。儿去讫，佃母呼妇出陪。主人曰：“你母子妆套弄我，明日必告官理论。”佃母发誓曰：“我若套弄你，我即死在今日！”佃妇泣曰：“若告我便缢死。”主人见妇泣，翻料其非套，曰：“我不管你有套否，今晚更与我睡一夜，便当送你。”佃母连声应曰：“凭媳妇。”妇曰：“拼定陪你。男人若有言，嫁我便是。”主人被此瞒过，只宿一宵而去，安然无后话。

　　按：佃母极狡猾，安排圈子已定，又令奸须过手，又令再陪一夜，方得主人心凉。不然，主佃之分，岂空套可笼？此佃母一狡棍也，述与后人知防。

　　三妇骗脱三匹马

　　荆南道上，人多畜马，以租行客，日收其利。有三妇轻身同行，遇马夫牵回马三匹，三妇各租乘一匹。末婶曰：“伯母善乘马者先行，我二人不善乘者随后。”行不十里，末婶叫马夫扶下马小宜。马夫紧抱以下，有讨趣之意。末婶曰：“你讨我便宜。”马夫曰：“不敢！要紧挟些，方不跌。”末婶曰：“看你亦知趣。我久无丈夫的，亦不怕你挟。”马夫曰：“既不怕，前有小茅房，再同我相抱一抱何如？”妇曰：“要赶路。今晚在你家借歇，何如？”马夫曰：“无三铺床。”妇曰：“伯母两人同榻，我只傍床。”马夫曰：“你要傍我床，我不索你租马银。”妇人曰：“人比马价，你又讨便宜。”马夫曰：“两有便宜事，可不好干。”

　　两人正在此私约，前面次伯母坠马。妇指马夫曰：“快去扶我小姆。”马夫行且回顾曰：“不要哄我。”妇曰：“小姆若跌坏，怕她不在半路歇？我你事一定成矣。”马夫忙奔前去。

　　次母跌在路盘坐，挪脚曰：“跌伤了脚，又跌伤了腿。”马夫扶起上马，曰：“须赶路。”次姆曰：“我跌坏了，前去须买补损膏药贴，只好随路歇，赶不得梢头。你前去叫我大姆少待。”因挨延北两遭，前马去不止十馀里。马夫向前去追，后二妇跃马加鞭奔回。

　　马夫前去赶不上，心忖曰：“任她前去，且在此等后二妇来，她自然要等齐同歇矣。”俟久不至，心又忖曰：“想必后路买膏药来。”因问行路人曰：“两妇人骑马的，到哪里了？”路人曰：“两妇人跑马如飞，此去不止二十里了。”马夫又问曰：“骑马是来此的，是去的？”路人曰：“是下去的。你快赶也来不及了。”马夫心无主意，慌忙走回原所，再问路人，皆云：“马去已远。”马夫追回十里，天已晚。再问行人，云：“不见妇人马矣。”三马从两路脱去，前后不能两追，马夫惟怅悒而归。

　　按：此巧脱处全在后妇小宜，与马夫私谈，以惑其心，以缠其时；次又中妇跌马，彼疑真不善骑者，又缠多时，则前马稳脱矣，故赚其前追，又安能及？后两妇奔回，彼唯疑跌伤来迟，岂料反奔而回乎？然亦马夫太痴：安有中途一遇，便许与你歇？马夫有何标致而妇恋之？其言太甘，其中必毒。故就其甜言处，便知是棍也。以妇人而有此高手，世道几何不鬼魅哉！

　　尼姑撒珠以诱奸

　　白鉴妻向氏，大有姿色。鉴专好酒，与妻不甚绸缪。为王军门公干，差之上京。妻向氏在家开纸马店，常遣婢兰香接钱交易。夫去日久，向氏时出店看人。有宁朝贤见之，爱其美，注目看之；向亦不避。朝贤归，与心友曹知高谋，欲诱此妇。曹曰：“若骗妇人，须用一女人在内行事，方易成就。古云‘山贼攻山贼，水寇擒水寇’。此中法华庵尼姑妙真，常往来各家，汝去托之，其事易矣。”朝贤闻教大喜，即寻法华庵来，见了妙真，以银二两送之，托其通纸马店内白鉴之妻；若事成之后，再有重谢。尼姑曰：“此也不难，你三日后来讨回音。”宁再三嘱之而去。

　　尼姑将手中数珠剪断绳子，捻定在手，往白鉴店前转行几次，不见向氏，空回了。次日又往，见向氏在店坐。尼姑故将断绳珠撒放满地，多有滚在污泥去者，俯躬满地捡之。向氏见，叫之入，以水与洗，又净手讫。尼姑再三拜谢而去。

　　至明日，尼姑买糕、果、饼、面四品，叫人往向氏家谢。向氏喜，遣人请尼姑来吃素酒。席间，向氏问曰：“你几岁出家？”尼姑曰：“我半路出家。”向曰：“因何事出家？”尼曰：“因嫁个人，好赌钱饮酒，终日在外，有夫与无夫同，故誓愿出家。”向氏叹气一声道：“招这人不如勿嫁。”尼见他动心，又问曰：“娘子如何叹气？”赂曰：“我病亦似你。今嫁个人，只好饮酒，从来不要妻子，一年不欢会几次。今又奉差远去，似无夫一般。”尼知此妇有春怨，即乘机曰：“男人心歹者多。唯我庵前宁朝贤，当日爱妻如命，只其妻没福而死。今央我择再娶，谁妇人遇此者，真日日得欢喜也。”向氏听了，口中不语。尼亦不好再调，酒完而去。

　　第三日，朝贤整饰衣冠，来庵问回音，妙真曰：“事有九分成了。凡妇人与夫和顺者，极难挑动。昨向氏请我，知她心中恨夫；又别夫日久，但有机会，便可到手。今须讨银与我，办一盛席，请来用好酒灌醉，必在我床睡，你便解开衣，慢慢行事，恣你所为矣。但醒来之时，须备镯甸簪珥类送之，可买其心，方可长久相交。”宁听了拜下：“若如此，死生不忘。今再送银五两，你速作席请来。”

　　妙真遣人买好肴好酒，叫厨子整治丰洁，先遣人去请，后自到家邀行。向氏欢喜，同兰香打轿而来。见酒席十分美盛，曰：“你还请何人？”妙真曰：“专请娘子，并无别客。”向氏曰：“一人亦不消如此破费，怎吃得许多？”妙真曰：“我无亲骨肉，多感娘子知己，愿结为姊妹，当个知心人。”向氏笑曰：“我和你知心，不能相爬痒痛。”饮了几杯，问曰：“此酒香而甜，其价必贵。”尼曰：“是前日宁大官送的，亦不识其价。”又劝饮。向氏曰：“酒甜吃得下，只恐易醉。”尼曰：“若醉暂在我房少睡，醒后回去不迟。不知娘子尊量，饮几许方醉。”向氏曰：“夜间恐睡不着，常可饮一瓶。若不饮酒，如何得睡？”尼曰：“若自家人在家，只吃他一杯，便可睡矣。”向氏曰：“我和你说知心话，虽醉只半夜便醒。丈夫在家，只是贪酒，再不要干事。我醒来极是难熬，哪止得我渴想？”妙真曰：“似此有老公的，与我无有的一般。我日间犹过了，只夜来过不得，惟怨前生未修种也。”向曰：“的是如此。今日须极醉，求一夜可忘却。”少顷醉倒，遣兰香先回看家，旋在尼床少睡。

　　朝贤向氏睡，即来解其衣带，如死去而暖的一样，凭他恣意恋战，其味甚美。少歇又一次，亦不醒。朝贤双手搂定妇人睡，直到半夜醒来，衣已脱去。觉有男子在身边，又觉腰间爽快，浑身通泰，低声问道：“你是何人？”朝贤道：“心肝，我想你几时，今日方才得偷两次，还要明日和我一好。”向氏曰：“你谋既就，切不可与外人知。”朝贤曰：“只尼姑知道，除外何人得知？”

　　又睡到天微明，向氏起。朝贤以镯甸与之，又抱亲嘴。两人兴浓，再战一次，携手出门。妙真已在候，忍笑不住，曰：“好酒也！”向氏曰：“好计也！”朝贤曰：“好姻缘也！”妙真曰：“既有此好，何以谢我？”紧抱贤曰：“亏我脚酸也，要和我好为谢。”贤曰：“力尽耳，今夜不忘谢。”向氏曰：“从今夜夜都让谢你。”朝贤曰：“后会可长，谢亦可长。”从此常与向氏往来，皆由尼姑此番之引诱也。

　　按：妇人虽贞，倘遇淫妇引之，无不入于邪者。凡妇之谨身，唯知耻耳，唯畏人知耳。苟一失身之后，耻心既丧，又何所不为？故人家唯慎尼姑、媒婆等，勿使往来，亦防微杜渐之正道也。


　　十九类　拐带骗

　　刺眼刖脚陷残疾

　　浙中有等棍，常于通衢僻路，专候人家子女十数岁者，或迷路失归，必拐带去。择其女有姿色，又绝聪明者，卖落院为娟。稍愚钝者，刺瞎其双眼，教之唱叫路歌曲；又或刖去足掌，致其拐脚。其刖足之法，每于隆冬极寒时，以麻扎幼童足肚，置脚掌于冷水中。浸得良久，以柴木指之曰：“痛否？”童应曰：“痛。”则又浸，及至冷极血凝，指亦不知痛，则以利刃刖断其足掌，然后用药敷之。后驱此双瞽者、拐脚者，叫乞于道，每日责其丐钱米。多者与之饱食，少者痛酷捶打，令乞者方肯哀丐。晚复聚宿舟中。棍得其钱米，置美衣美食，在舟中歌唱为乐。暇或登岸，又四出拐带，极为民害，而人不知。

　　一日，有小丐婆唱叫于路。居旁一老妇曰：“此丐婆好似李意五之女，其声音亦似，只目瞎耳。”丐婆曰：“吾父正是李意五，吾有哥名鸦儿。五年前我往外婆家，不识路，被人引去，刺瞎两眼，每日遣出叫化。有钱米归，则有食；丐得稀少，便痛打无食，极是苦楚无奈。你声音似我邻居王二姆一般，千万叫我娘与哥来认我，超度我出此地狱，你阴功如天。”王二姆听其叙来历皆真，收留入家曰：“你母今年已死，你兄迁居上巷，即遣人去唤来。”彼此皆相认得，遂具状告于县，批与主簿审。差人船中提二棍到。棍即用银贿主簿；又用银二十两买其兄李鸦儿曰：“你令妹是他人拐带，我收与众乞合伙，非我刺她眼。况今已双瞽，亦无人娶，不如与丐子为伴，亦不亏她衣食。”兄与官都得银了，拘审时哥不坚认，主簿仍断与棍去。棍引到船，撑入湖心痛打，以儆他丐，使后不敢漏泄。李丐婆叫屈连天，凄楚不忍闻。

　　船到向乡官后门，闻溪中叫死声，甚可怜，遣二家人去牵其船来，问打何人。众丐指曰：“打李丐婆。”乡官问：“因何打？”丐婆不敢说，只苦情求救。乡官令引丐婆异处，再问曰：“你因何被这等苦打？明说来，我便救你。”李丐婆一一叙其前由。向乡官闻情凄怆，不胜发忿，即锁住四棍，并引众丐入见太府，代陈其冤苦。太府亦切恨之，将四棍各打三十，曰：“此罪虽凌迟碎剐未足惩其罪，可锁于府前，令众人共殴之，以泄其忿。”众人知此棍情，都来手殴石打，四棍一时皮破血吐，立刻尽死。后瞽目、拐脚众丐，各问其乡贯，家有人者，令其收养；无亲属者，各送入养济院。人尽感向乡官之仁，能除此四孽棍。

　　按：人家子女幼稚，不可令其单行，亦不可带金银镯钱。若偶遇此等棍，悔何可及！其防于未失之先可也。今后官府遇瞎拐群集处时，遣人查其居止，及提问一二瘸瞎缘由，或访得此等棍，则除一棍胜去一狼虎也，功德高于浮屠矣。

　　太监烹人服精髓

　　朝廷往往听言利之臣，命太监四出抽分，名为征商抑末以重农本，实则商税重而转卖之处必贵，则买之价增，而买者受其害；商不通而出物之处必贱，则卖之价减，而卖者受其害。利虽仅取及商，而四民皆阴耗其财，以供朝廷之暗取，尤甚于明加田税也。且征榷之利，朝廷得一，太监得十，税官得百，巡卒得千，是民费千百金，以奉朝廷之一金，益上者少而损下者无涯矣。然巡卒、税官之实溪壑，犹是普天率土之民得饱暖也。特不耕不织而鱼肉下民，不免坐蠹天地间服食。若太监攘剥既多，崇聚盈溢，视锦绣如敝叶，视金玉如瓦砾。服食器用，皆与天子同；指使承顺，如奉天子同。人间福分享受，无不穷极；独恨不能淫乐女色，所少者此耳。尝命左右，访有复生阳物之方，购以万金。

　　有方外道士，利得其金也，私臆悬度，谓“古方云‘土以土补，木以木补，人以人补’，意必食人可补人也。”妄去献方云：“烹童男脍肝脯肉，食其精髓，则精液充满，阳物复生，可奸妇生子矣。”闽高阉信之，先售以百金，候服有验，再来领万金。由是，命牙爪往穷乡僻邑，买贫民幼童，诈云“高衙欲养为子，日后富贵无穷。”贫民信之，多卖以博眼前重利，且希望后日富贵。后先买者，难以稽数。但鬻子之家，有托人往查己子者，并无声息；即衙中走仆，亦不知内之养子若何也。原来买之幼童，尽养以锦衣美食。厨子能烹调一童以进食，赏银十两，深禁其秘密。每杀一童，厨子提刀追赶，众童各涕泣奔呼，候其走热气扬，则执其肥者烹之。

　　内有一童十二岁，跪厨子涕泣哀告，叩头求救。厨子亦泪曰：“吾怎能救你，吾亦不奈何堕此也。”有顷，外人传某乡官相拜。厨子曰：“凭你命，吾放你出去，外有乡官相拜，你扯其衣死哀求救；肯带你去，则你可生，我代你死罢。你可传知外人，切勿将子卖入太监府也。”此幼童直奔至乡官前，哀告：“厨子要杀我！”太监即令查拿厨子斩首，———彼恨其纵出此童也，笑颜谕幼童入后。幼童死扯乡官衣求救。乡官疑有缘故，为之带出。幼童历叙内中杀诸童之由，乡官不胜嗟叹。思起本未得诸童买来之由，又无厨子证据，亦不敢留养此童，遣其出外别投生。此童后流丐于建郡等处。人问其太监府之事，多能言其中之富贵，皆非人世所有也。自后方知太监之食人，始不肯以子卖之。近年，高阉以罪去。其鬻子之父母，累十百候于途，并不见一幼子与奸阉生去者，无不堕泪，痛其子之必遭烹也。

　　按：贫民卖子，极为至愚。若不能养，何不若凤阳府父子俱丐，犹可骨肉相保。必不得已，唯可卖之富户为仆。固不可供太监之，亦不可卖入庵寺为行童侍者，其贱尤在乞丐下也。国家置阉尹，以供扫除传命耳。至使握利权，享用已极，更思生阳物淫妇人，为不可必得之事。虽食人而可为汝欲扶已朽之躯，曾不惜人浑全之命乎？是可忍也，孰不可忍也！孟子曰：“善战者服上刑”，犹为强兵而杀人也；此为何事而视人命如草菅乎？王法若明，当不令此阉得生还矣。


　　二十类　买学骗

　　诈面进银于学道

　　凡学道出巡，各处棍徒云集追随，专体探富家子有谋钻刺者，多方献门路，以图蛊骗。或此路不售，后一帮又生一端以投，年年有堕其术者。但受骗之家羞以告人，故后次人又蹈之。

　　有一学道，考选至公，不纳分上。忽一棍自言能通于道者，人不之信。棍曰：“此道爷自开私门，最不喜人央分上前途。唯对手干者，百发百中，但人不敢耳。如真肯干者，但要现钱，彼当面接之，可稳保成就。”赵甲问曰：“从何处献之？”棍曰：“候退堂后，先用手本开具某县某人银若干，求取进学。彼肯面允，便进上银；如不允，银在我手，彼奈我何？”赵甲曰：“我要在旁亲看。”棍曰：“自然与你亲看。学道的二门，其缝阔一寸，从外窥之，直见堂上，任你看之。”赵甲曰：“若道肯亲手接银，吾敢投之。”即写手本，以手帕包银二百两作一封。

　　下午出堂，往道前候之。棍曰：“要二包过门银。”甲付与之。将退堂之际，棍以银与手本挨入堂去，嘱甲曰：“才封门时，即要在门缝来看。”及道退堂后，甲于二门缝中看，见道仍旧纱帽圆领而出。棍先以手本高递上，一门子接进。道展看了，笼入袖中去。棍又高擎一封银上，道顾门子，门子接上银。道一看即转身，门子随后捧银包而入。棍趋至二门，隔门谓甲曰：“好了，好了，事已妥矣！你见否？”甲应曰：“我亲见了，果是自接。”棍曰：“今夜不能出，我你须在门内外宿矣。”甲曰：“但得事妥，不吃晚饭亦好。”

　　次日开早门，棍与甲方同出，即到甲店拜贺。甲大设席待之。棍曰：“高取后须厚谢我。”甲曰：“加一谢是定规，不加亦不减矣。”此为信棍之戒。

　　后揭晓日，本生无名。棍查不见踪，方知前受银之道，乃此棍先与宿衙人套定，盖妆假道也。

　　二门望入堂上，虽可亲见，终是路遥，哪见得真？故落此棍骗而不知。若真道自接银，何必衣冠出？何必堂上递手本？又何必堂上交银？独不可私递手本乎？况堂上有宿衙人役，岂私受银之地？此村富不识官体，故以目见为稳，不知与你目见，正所以骗你也。

　　乡官房中押封条

　　富人钱一，欲为子买进学。歇家孙丙，有意骗之，与之言曰：“此中李乡官，原与学道同僚，二人极相得。今若说一名进学，此断可得。吾试与商议之。”钱一曰：“可。”孙丙往匠铺，见两挂箱一样，用钱三钱买其一，又以银二分定后只，嘱曰：“我停会引人来买，更出三钱，不可别换。”又买两把一样的锁。后以挂箱与锁付李乡官家人曰：“你可秤定二百两石头，装在挂箱内，外加锁之，放在你家主房内。少顷，我领人央你老爷说进学，以二百两好银与你封。你把放银的箱收入，换放石的箱出来，然后将这银与我均分。”李家人许曰：“可。”

　　孙丙领李家人来，对钱一说：“我面见李老爷了，他道此事容易，只把现银对于他家人看过锁住，送到他家加封条，仍以银箱付还我，以锁匙付他收。待有名进学之后，将原银谢他，不得开箱再换。”钱一曰：“在你家借一挂箱来用。”孙丙曰：“新锁有，挂箱可往街买之。”领钱一家人，以银三钱，往铺买到。钱一将银二百两同李家人、孙丙三面对定，收入挂箱中，外加锁定。

　　孙丙负银，同钱一到李乡官家，求加封条。李乡官推病，在厅左房内坐。李家人持箱入门边曰：“银已看对阴白，只讨一封条。”李乡官曰：“既看明白，还他自收，来接封条。”李家人仍以银箱出，再领出一封条，对三面封讫。钱一解锁匙，付李家人收。孙丙复负银箱归，交与钱一自收藏，皆谓事极妥矣。

　　及揭晓，钱一子无名。孙丙曰：“事不成，银现在，可速收拾归，免得李家人来索轿价。”钱一既失望，怏怏而归。及到半路，叫匠人开锁启视，则皆石头矣。惊异复回，大闹歇家曰：“你何通同骗我？”孙丙曰：“我与你当面干事，何处是骗你？若三面共开挂箱，犹怪得李家；今去半日，私自开箱，我那知中间是银是石？”钱一明知是孙、李合骗，只事无凭证，谅是难取，但辱骂歇家一场而归。此为信乡官之戒。

　　按：两挂箱共样，本是难辨。但加封条，只须在外封之，何必持入内禀乃请封条乎？向令当时若告，追究卖挂箱之家，问两箱何以一样，或能证出孙丙先买其一，后领人买一。或遇明官，便可从中勘出换包之骗矣。

　　诈封银以砖换去

　　建宁府郝天广，世家巨富，有几所庄，多系白米。时建宁无价，其智家罗五闻省城米价高腾，邀主人带二仆，以米十馀船装往省粜。时宗主王爷发牌考延、建二府，各有告示，将考儒童。米才上船，有一客人带二仆，来搭船往省。船中暇坐，问其何干。答曰：“王爷家来投书者。”后又谈及可夤缘之事，天广有长子出考，言甚合意；只宗主前考甚公，并无私窦，未敢深信其事。

　　至省中，棍辞别去，曰：“王爷有公子在学，必共看卷。试与谈尊府事，倘许诺，我再出回你诺；若不出，则事不谐耳，再亦无信。”天广曰：“是也。”密遣一仆，踪迹棍所去处，果入学道衙去。数日后出来曰：“事谐矣。可将银对定，以我皮箱藏之，外加封条，银仍与你自收掌。后有名进学，即以皮箱银交出与我。”天广思“银虽对定，仍是我藏，有何不可？”即依言对讫，不知此棍有甚法。银明是天广自投自锁，棍只加封票一条而去，再约曰：“今夜间公子或可潜出，我与之同看过，事即美矣。”连候数夜不来，天广以皮箱开看，其内尽是砖石，前银已被赚去矣。此为封银防换之戒。

　　按：买进学、买帮补，甚至买举人，此事处处有之，岁岁有之，而建宁一府，叠遭骗害为甚。盖建郡民富财多，性浮轻轻故也。虽累受骗，而继起营买者未已，此光棍途中常以逢考建宁为一桩好生意也。特其封银法，至今人看不破。明以银与之同封，复还我收，及棍去后开之，则皆砖石矣；或以为有一遁银法。如此神矣哉，上智难防也！唯明鉴乎此，勿信为上。若急欲买进，可勿封银，须以榜上有名为定。若只信其漏报，虽至三四次见金榜矣，亦未可以银付之，方可防其脱也。

　　空屋封银套人抢

　　骗局多端，唯仕进一途，竟奔者多，故遭骗者众。棍尝有言，唯虚名可骗实利，唯虚声可赚实物。盖仕进之人，求名之心胜，虽掷重利不暇顾惜，遂入棍术中而不及察。

　　有一巨富家子，欲营谋进学，所带管家者极为能干。往省考大续，寓一歇家中，令其求关通之路。数日内，以门路投者，更进迭来。管家者窥其行径，穷其来历，皆察其言事不相应，踪迹不分明，多与歇家有套同情弊，悉拒却之，不信其哄。后一棍妆为仆价，言语迟钝，举动村朴，自方跟一罢职乡官，与宗主有旧，来此打秋风。引管家去见乡官，果似贫薄小官样。面酌定一名进学，只谢银一百两亦肯讲，只要现银，来伊店封。管家曰：“在我店封。”乡官曰：“事宜慎密，你店内人众，传扬不便。此下有一所空房，是顾秀才的，前欲在彼借寓，以借什物不便，故迁在此。可与我小价在彼处封定，最是稳当。”管家强求乡官来所住店看封为妥。乡官曰：“汝更有疑，我只小价一人，任你多用人来同封。”管家回以“外人不可与知，只同本主去。”果只村仆一人在，把银出对定。忽有棍数人，打开门入曰：“汝辈买秀才，吾拿去出首！”将三人打倒，银尽抢去。

　　村仆爬起，做烦恼样。管家起，挈其手曰：“不须恼，此银亦不多，同在我店再封。”村仆不肯去。富子曰：“事已错矣，何可再干？”管家曰：“我自有处。”强邀村仆再来，一面令富子速收拾回家。管家雇募店中人，将自己当作儒士，与村仆对锁，送入县中，口告被脱抢之故。县官曰：“你不合买进学，与者受者各有其罪。况被棍抢银，与乡官家人何干？”管家曰：“抢银者即此棍之伙。但穷究此银出，情愿追入官；更愿大罚，与此棍同罪。”县官再差人去叫乡官，早已走了。县官曰：“此果是棍。”严刑拷打。棍仆受刑不过，愿赔一半。追完，管家又告愿全追，甘与同配驿。棍仆死不肯摊出同伙；又累受刑，无可追。乃将棍仆拟徒，管家者只拟杖发归。此为封银防抢之戒。

　　按：管家虽有能，终落棍所脱抢。特既抢后，即能拿棍仆同解，甘与同罪，终能追其一半，棍亦无所利。若富子自己，必不肯与棍同罪，而一抢之后，无如之何矣。或曰：管家顶认儒士，若官考之何如？曰：央分上之人，已是天才，官何须考？即考不得，亦无妨也。

　　诈秋风客以揽骗

　　简学宪最廉明。考大续时，有秋风客到，寓于开明僧舍。次日，有一棍带三仆来，亦与同寓。内中相拜，自称彼系县堂亲眷，亦来打秋风者。外则炫耀冠服，仆从扔卫更盛，每与（冠）盖往来寺中。尝有生儒遇之，辄误指曰：“此学道乡亲也。”又见简道亲回拜，又请酒，偕真秋风客往，而棍专外影窃其名，以欺诳人。简公是严明人，不数日，真秋风客已打发行矣，唯棍在寺。其外棍伙故四下传扬曰：“学爷乡亲在某寺。”生儒中亦甚传之，多有求取大续者，只无人可担当银。棍背套学道衙中书手、皂隶来，过付银封于其家。人既信是真秋风客，又衙门有身役人与同事，银封其家，亦复何虑？棍客动云，彼要说十名，每名要三百两。当赴场人众，各务兢趋，数日已满十人之数。共日封于各书、皂之家，明白交付，共银三千两。背地各瓜分已讫。

　　但思后日无名，不能回复诸人，银亦何以得去？乃雇一人，往学道出首：“见得衙门书、皂某某等，外同客棍招揽生童银若干两，封于某某等家。”简准状，即出白牌，提拿客棍风火至急，秋风棍即乘机逃去。又拿在衙书皂拶夹，皆不肯招，各打三十，革役。又差人往衙役家搜缉。凡有名与列钻刺者，闻踪迹露出，唯恐指名逮捕，各各四散，走回本县，银都弃撇，不敢来问。由是棍得安享所分之银。书皂虽革役，无赃可据，后复陆续谋入。唯一时受夹打，彼刑用在衙人役，亦仅如搬戏；而所得之多，奚止偿失也！此为信秋风客之戒。

　　按：此棍称学道乡亲，而学道既已来拜，又请吃酒，则的是乡亲矣。况书、皂皆有身役人，为之翼护，人孰疑之？不知真乡亲已去，而此乃其托名者。彼衙门人唯利是图，所敛既多，何惜数十之板？况其顶头银仍在，虽革役，乌足以惩之。今人谓衙役知法，不知侮法者正是知法之人。唯蹈实地行实事，以真学问博真功名，勿萌侥幸，勿图钻刺，棍骗何从入哉？彼遭骗者，皆惰学不肖之徒，自取灾眚者也。

　　银寄店主被窃逃

　　有三棍合帮，共骗得银三百两，未肯遂分，更留合装骗棚，以图大骗。先遣一人过省，离会城两日之府，用银七十两买屋，内系土库，城外铺舍开一客店。又用银五十两娶一妻，买一婢，又买一家奴。更有数十两在手上，调度供家。人见其店有家着奴婢，食用丰足，多往宿其店。此府相近省城，往年文宗考科举不及，常调邻府生童到此合考，以便往返，每富家生童择店，必居于此。

　　壬子科六月，科期已迫，复调外两府生员来此选考。本店住建郡三个秀才，皆系巨富。一日，有客儒人品丰厚，衣冠鲜整，泊船城外，入此店来，密问店主曰：“你识科举秀才中有大家者乎？”店主曰：“我店中三位都富家，你问何干？”客儒曰：“有好事与他讲。”店主曰：“甚好事，何不对我说？”客儒曰：“你不在行，只好与秀才讲。”店主出，向三秀才曰：“此客先生问科举秀才何人最富，有好事对他说。我问他何事，又不肯言。列位试问其说何事。”三人共入叙礼，问曰：“老丈问富家，小弟等家皆万金，有何好事说？”客曰：“列位肯计较中否？”三秀才曰：“中都肯计较，兄有何门路？”客曰：“我亦不能为力，亦不识门路。但果肯计较者，各备银一千两，来此店对过封定，付还你收，自有指示的路。”三人约四日后家中取银来对，客儒辞去。三人密遣人跟随客去，见其下船，船中止一家人。归报如此，三秀才喜曰：“此必大主考的人，可信也。”店主出问：“适间说何事？”三秀才曰：“此未必然事，若事可成，自有大抬举你。”

　　四日后，三家人都取银到。客儒应期来问，各答“银都齐备。”客曰：“今夜对明封定。”三秀才言：“银多夜间不便，明日入店主内庭去对。”客曰：“店主恐不密事，不知外客房中封更密。”三秀才曰：“明日临时相商。”客辞去。夜饭后，店主出曰：“列位与此客议封银事，客人难防。这门壁浅薄，若夜间统人来劫，可要提防。依我说，可藏入我城门内，你外间好心关防，可保安稳。”三秀才曰：“是也。”共将六皮箱银都寄入店主家内去。家主瞒过妻婢，将银尽从后门藏出，与棍伙夤夜逃去。唯嘱其妻曰：“明日三秀才问我，只说早间出去寻人，少刻即归。”

　　次日，客儒欣欣喜色来对银。秀才曰：“银付店主收藏，今早出外，少待即归。”等到午间，店主不回。客辞归船。午后又遣家人来问，又以店主未归答之。至第三日午间，问店主妇取皮箱，妇答云：“并未见甚箱。”及出溪边寻客船，亦不见矣。再问店妇取，苦执未见。任入搜之，竟不见踪。问：“店主果何去？”妇云：“前夜已出，教我如此应你。”三人正慌。

　　适此三棍脱得银去，已出境外。晚投宿一店，店主见其来晚，提其六箱皆重，疑是窃贼，明日将集众擒之。三棍闻其动静，次早天未明，只挑得四箱去，以二箱寄店。店主越疑是贼，出首于官。太府将银逐封开之，内封有一合同文书，称某人买举人者。太府提某生员到，不敢认。太府以甘言赚之，乃招认，即收入监。后又投分上解释，再骗去银四百两方免申道。又没入店主之屋，及官卖其妻婢，并箱内一千都追入库。彼四箱被棍挑去者，幸得落名，不受再骗。是府官亦一棍也。此为信店家一戒。

　　按：店主有家眷，最可凭者。彼肯代藏银，孰不信之？谁知其妻妾皆买下以装棍棚者。彼骗得厚利，则弃此而去，别娶妻妾，享大富贵矣。以有眷属之店尚不可信，世路之险，一至于此！人若何不务实而可信棍以行险哉！


　　二十一类　僧道骗

　　和尚认牝牛为母

　　夏六月间，一行脚僧过于路，见小竖牧一伙牛。内有黄牝牛，大而肥。牧竖伸左脚与之舐，牝牛舐之；又与右脚与舐。僧问曰：“此牛何为舐你脚？”牧竖曰：“此牛最驯熟，吾甚爱之。我脚多汗咸，故牛爱舐。”僧知牛爱舐咸味，密此牛，系索长者家所畜的。

　　次日，僧取浓盐汁，厚涂头脸及遍身手足等处，寻到索长者家，跪门涕泣曰：“愿赐慈悲心，超度我母子。”索老曰：“我不会说法念经，怎能超度人？”僧曰：“我先母在生，不肯修斋布福。今已死七年，知冥中必受罪谴，奈家贫不能功果追荐。因慕目连救母，情愿削发从师，专求度母。前月得遇善知识，指老母在长者家投生为黄牛母，敬来求超度。”索老曰：“我栏有四头牝牛，知何牛是？”僧曰：“愿同往看。畜物更有灵性，母子相见，必有恩爱情在，自与别的不同。”索老与僧同到栏前，放出群牛。僧见大牝牛到，即揭下袖蒂帽，涕泣跪向前曰：“此是吾母也！”牝牛嗅其咸味，以舌遍舐其头脸，若怜惜状。僧愈加流涕，又自剥去衣服，牛遍舐其身，不忍去。索老看见果异，真似母之爱子，但不能言耳。问曰：“既是你前生之母，今须何以超度？”僧曰：“我若有银，当以半价买去养，奈贫僧衣钵罄空。愿长者权舍贫僧，牵往山庵，日采草煮粥喂养。待其谴罪完满，天年数终，贫僧当收埋，念经卷超度，庶来世转身为人，不堕畜生道矣。”长者怜其词情恳切，曰：“吾舍与你去。”僧叩头拜谢，牵此牛往三日路外，付出庵寄养。

　　至十月，天气寒凉，叫屠子来宰，以一半分与，卖得价银一两五钱；一半僧自留，做成干粮，收藏衲袄中各处。径到索长者厅前，结双趺而坐。长者出曰：“何僧敢升厅而坐？”僧曰：“你颇认得我么？”长者曰：“不知你是何人，怎么认得？”僧曰：“亦自然觉得面熟么？”长者曰：“并无相会，何处面熟？”僧长叹曰：“你本来灵性且尽丧，何故不识故人色相！”长者曰：“何为是故人？”僧曰：“昔佛印点醒东坡，远公唤回乐天，非苏、白二公之故人乎？你前生与我同修，因尘心未断，复来享此人福。我今特来度你，急宜丢手尘债，再去勤修，庶不废前生功行也。”长者曰：“你安能识得前生？”僧曰：“我功行高你一倍。你今且享半生福禄，我又加半生苦修，何难知三生事因？”长者曰：“你今生若何苦修？”僧曰：“从前苦修且休提，现今已辟谷三年矣。”长者始惊曰：“你能辟谷，在我家辟一月何如？”僧笑曰：“三年于是，何有一月？”长者曰：“亦服茶汤乎？”僧曰：“清茶滚水，日一瓯耳。”长者留之，扫一空室与坐，早进瓯茶，夜进瓯滚水。

　　连坐七日，再请出，答对如常。长者惊服，问曰：“我当如何修？”僧曰：“只弃家长往，自有修行善方。”长者曰：“妻寡子幼，产业付谁？此事不能。其次修何如？”僧曰：“唯有舍施，修寺奉佛，来生亦受福报。现今庐山一庵，化人独力修造。倘捐五百金，一完修之，亦一大功德也。”长者依言，遣仆同僧送五百金往，交付与住持明白，留仆住数日，送归报主。后僧分住持银二百五十两而去。其以辟谷动富翁，则私食所带之干粮耳，宁有人而真辟谷者！

　　按：此僧脱牛，犹其小者，转卖之可也。名为生前母而宰食之，罪浮于天矣。至用为干粮而诈称辟谷，其骗亦大。虽半舍入庵，亦是好事，僧若得劝缘功。然周急赈贫，自当施于邻里，何必投入于庵？此愚人信福田利益之过也，亦未读傅奕公《高识传》矣。

　　服孩儿丹诈辟谷

　　有僧自称能辟谷者，富家多召而试之。连七八日不食一粒，或间二三日，服滚汤一瓯而已。传名甚广，人争以金帛舍之。一乡官见褚县尊，偶道及此，称世间有此高僧，真仙佛再生于世出。褚公最正大，素不信僧道辈，曰：“人受此色身，哪能断绝食色？假托辟谷者，不过暗藏干粮，以哄惑愚民耳。明理君子，何可信此辈？若果能辟谷，彼将远遁深山，唯恐名落人间，何必浪游市里？受人施舍金帛，将何所用？”乡官被褚公一驳，似乎己为信邪，更欲取信其言，乃曰：“老父母不信，可召而试之，方知晚生言非妄矣。”

　　褚公即差人唤至，令搜其身。别无夹带，唯持二十四个弥陀珠，诛之带入。扫一净室，布床席与坐，外遣人轮番密窥。日遣人明开门一视，出仍锁门。两日内，果结双趺而坐，容貌如故。第三日开视，见脸有乏汗，求滚水饮。褚公命与之，复出锁门。密窥者来禀曰：“僧以一弥陀珠调水饮讫，容貌复好。”后每两日进滚汤一碗，密窥者辄禀云：“以珠调吃。”

　　经十一日，召之出，取其弥陀珠视之，止十九枚在手耳。褚公收其珠，命收入轻监不许揽动，听彼静坐，以候发落。密嘱禁子曰。“铁容僧道人入见，两日后必问你乞食。你问其弥陀珠何以做？做来以水调之，与此珠一样，后重赏你。”

　　次日，僧即问禁子求食。禁子曰：“你教我作珠方法，便与你食。”僧曰：“此药极难得。你但与我食，出外多以银谢你，不必问此方。”禁子不与之食，三日饿倒，面青黄无人色矣。

　　褚公提出，审曰：“我早知此珠是孩儿丹矣。你供出制造方法来，免汝一死。”僧诈作将死形状，不敢应。褚公笑曰：“众看此辟谷僧，在褚爷前辟三日谷，即饿死矣。此丹妇人胎内孩子，必须谋死孕妇，剖其婴孩，以作此丹。不知你害死多少命，以造此恶业，你怎敢说出口？我岂求汝方乎？若打死你，罪还轻。”命衙前搭起一台，以十九枚珠发出，将四个调与众百姓看，以滚水调之，满碗都是膏液。有敢饮者，又香又甜，只饮两口，一日亦饱。后十五枚发与医生治补损。然后缚此僧在台上凌迟之。褚公曰：“县令为民父母，岂忍杀人？但为众冤泄恨矣。”众皆称快，而乡官后亦永不信僧道矣。

　　按：此诈辟谷者，多是藏干粮，其服孩儿丹者少。此粮非藏于身，恐人搜也。都寄于丐乞者之身，有人试之，则密以干粮付。又有服松毛竹叶者，松毛用羊蹄草同吃，竹叶用嫩蕨同吃，皆滑而可食。僧亦尝以此惑人，谓彼能服此。然从古有辟谷之说者，乃仙方，非人间所有也。曾见有遇异人授辟谷者，述之于左。

　　武夷山有贫民结庐于岩曲，仅容床灶，垦山种茶，卖以供食。积十数年，所开茶山，岁可收鬻三四金，每日力作不息，唯大寒、暑甚、风雨，终日寂坐岩庐下，不识经典，亦不通往来。

　　忽一日一道人过其庐，谓曰：“汝耕山劳苦，何不以茶山付人代耕，岁收一金，以买衣资？吾授汝辟谷方，则不须买米，不劳耕山，可安坐自足矣。”山民曰：“吾尝间修行人有辟谷方，若肯教我，愿拜师父求学。”道士曰：“你性子恬静，尽可修行。今后唯早晨煎清泉二罐，煎至半落，以两罐合煎作一罐，早午晚各饮二瓯。饮后澄心息想，以舌抵上颚，合口闭目，终日静坐。或天清神爽，爰出游，行则慢步闲观，随意所适，不拘半午，不拘片时。凡行住坐卧，只从心不拂。或山果草实可食者，遇着稍食一二不妨，但不可有意寻求。如此便可辟谷矣。记之不可轻易传人。”山民依此行之，一年果不食一黍，颜如金黄，轻健如常。同山旁居人，常不见其籴米，或过其庐，亦无锅甑。问之，答曰：“近年学得辟谷方。”居人转相传异。有拜之求方者，辄逃避不授，曰：“师嘱勿轻传泄。”次年传于远近，多有来册拜访者。或赍粮宿其居庐看守，至匝月，果唯见饮滚水，饮后静坐，寂无一为，亦无闲谈。不知者或穷问之，或与谈修养，微笑而起，出游山径，迨午晚归，复暖滚水而饮。凡人之来者不迎，去者不送，亦无半语讯问人。人问之，有可答者，随口答一二句。问其馀闲事，则摇首不应，若有厌烦之意，唯自去静坐。凡言动应酬，总是付之无心而已。第二年后，名益著。富家贵人，多备鞍轿迎者，坚逃不往。富贵人身往劝逼之，后亦遍往诸家，所到不食人一物，唯向空室静坐，若一木佛，然有言动而已。

　　经二年半后，有潭阳富人礼迎之，虔奉更肃，若敬神明。时进茶果，稍为食些少。后备清茶精饭，苦劝之食，坚辞不能，不得已为食一瓯。少顷饥甚，服滚汤。又饥饿不能禁，又索食。富人欢喜，肃进之。连三日内，皆一日五食，仅能止饥。山民自惊疑，急求归山，依旧服汤静坐，不免肚饥。后只得复食，三餐如寻常人矣。

　　按：山民所遇之道士，明是仙人。若辟谷三年完满，必有超度矣。惜哉为名所累，致人迎奉，致人逼食，而自毁前功。此劝食之愚。富人彼意，欲虔奉之，以分生佛之福，岂诚心奉道哉！此山民既为所误，而彼福亦安在也？且堕百劫之罪，来生必与山民结一大仇矣。观此，则辟谷乃仙方，不徒在服滚水静坐也。不然，后仍服之坐之，而何谷不能辟哉？则今之托辟谷索人钱米者，真盗贼僧道也。真辟谷者，敢令人知乎？

　　信僧哄惑几染祸

　　徽州人丁达，为人好善喜舍。一日，与友林泽往海澄买椒木，到临清等处发卖，货已卖讫。此处有一寺，内有名僧号无二者，年近三十馀，相貌俊雅，会讲经典，善谈因果，风动多少良家子弟，往寺参拜，常有被其劝化，削发出家者。时丁达邀林泽去谒无二。林泽曰：“你素性好善，闻此僧巧嘴善言，累诱人削发为僧。你若见之，被其哄惑，何以归见父母？”达曰：“劝在彼，从在我。我自有主，彼何能拿？”若要往拜之。见无二举动闲雅，谈及因果之事，达被打动，尽舍其财本，入寺拜无二为师，欲削发为僧。泽怒曰：“未到此处，我早言之。今果被哄惑，何以为人？”再三苦谏不听。泽自回去，达在寺修行。

　　过二年后，僧无二因有董寡妇入寺烧香，容貌甚美，亦信善好念弥陀。带一使女，十七岁，国色娇媚，到寺亦参拜。无二以巧言劝诱，寡妇亦心服，即拜无二为师，欲削发为尼，暂在寺宿几夜。其丫头常往无二房送果吕，无二欲心难制，以白金十两戏之。丫头收其银，与之通情。无二又思及其嫠妇，夜潜入其房，候董氏熟睡，欲强奸之。董氏坚贞不从，喊曰：“何人无理，敢来奸盗？”言未数声，无二以手巾紧勒其颈，须臾而死。

　　次日，使女去报知董氏之子李英。及到寺，无二已先逃走矣。但无二久出名，各处人多认得。李英雇人遍处缉拿，不两日拿到送县。王爷即点民兵百馀，围绕其寺。时寺僧已四散逃命，无僧可拿。王爷再命焚其寺，将无二责了四十，问典刑之罪。

　　达悔财本俱丧，无颜回家。后家中已知达逃回，叫人寻觅归家，发长方敢出。此愚人信僧之明鉴也。

　　按：寺门藏奸，僧徒即贼，此是常事，亦往往有败露者。人不目见，亦多耳闻，何犹不知戒？而妇人入寺，男子出家，真大愚也。董虽死犹幸完节；丁达虽幸逃生而财本已丧。使当时与无二并获，何分清浊？必并死狱中矣。故邪说引诱人者，无论士农工商，皆当勿信而远之可也。

　　僧似伽蓝诈化疏

　　天元寺年久倾颓，住持僧完朗有意修之，恐工费浩大，非有大力者发愿独任，未易举手。忽一日，游方僧若冰来寺投宿，身干魁梧，面方而黑，目圆耳长，宛似本寺伽蓝形象。完朗一见心喜，夜设斋款待，甚加勤敬。次日，僧若冰曰：“宝刹非兴旺，何如此肯接待十方？”完朗曰：“兴我寺者，在尊宿一臂之力，敢大有所托。”若冰曰：“山家缘薄，怎能相助？”完朗曰：“此寺须五百金方可全修，虽化些少众缘，亦不济事。看尊相，极似我本寺伽蓝，托你择巨富家，若化其全修，待彼在允否间，约其来寺亲看，我自有方法纳之。”

　　若冰会意，前去大江边，有柴商财本巨万。若冰备干粮在身，直到柴排厅中，朗讽一经，结趺而坐，高叫曰：“化缘！”柴商荆秀云命手下以钱与之。僧全不视，曰：“吾非化小可钱钞。贫僧与施主有夙缘，要化千金。”秀云作色曰：“化千金何用？”僧曰：“此去二百里，有天元寺。前创时，施主有缘在，故今生大富。近年颓坏，须五百金修理，又须五百金为香灯田，后可保长久，则施主功德远大矣。”秀云曰：“你为寺化疏，前生与此寺何缘？”僧曰：“寺本我居食之地，非有缘，得久居乎？”秀云不睬之。僧在柴排坐三日不去，手下人以饭与食，亦食；不与，亦不食。又过四日，秀云曰：“吾舍三百相助，你更去化别人。”僧曰：“有缘者不能化，无缘者何劳空说？”秀云曰：“你把疏簿来，我题三百两。”僧曰：“疏簿在寺中。三百亦不够用，不须题？你图今生享福，只施五百两。若布来世津梁，非千金不可。”秀云曰：“吾不信今生来生，你且领三百两去，好心修造。不足者，岂无别善人相助？”僧曰：“吾哪要银？你自送与住持僧。”秀云曰：“吾十日后送到寺来。”僧遂合掌，念“阿弥陀佛”一声而去。归对完朗详说其事，又约“十日后柴商且来，吾远避之。”完朗大喜，早备茶果斋品以待。

　　至第十日，秀云果带银同两仆来。完朗知是柴商，肃迎待茶毕，问曰：“施主高姓？”秀云曰：“姓荆。”完朗曰：“施主从哪里来？”秀云曰：“前约宝刹中化疏僧，今敬从江上来。”完朗沉吟曰：“山寺未曾化疏。”秀云曰：“十七日前，有僧在柴楼中坐七日，我许他今日来。”完朗曰：“本寺僧此半月内并无人出外者，必方僧诈托也。”即命作斋相待。秀云心疑怪：“若方僧诈托，何不前日即领银去？”只存在心，遍寺闲游。到伽蓝祠去，举头看伽蓝宛似前日僧形象。两仆亦指曰：“此伽蓝好似前日僧。”秀云看越惊异，心疑是伽蓝化为僧，以劝我修寺。即以祈曰：“前日僧若是你变的，求一圣。”即打一圣。又曰：“三百金已带来，祈保今年大利。”再一圣，又得一阳。又曰：“三百不够，若要五百，求一圣。”又得一阴。”又祝曰：“我心中已悟。若更要五百两香灯，求一圣。”果掷一圣。秀云拜谢讫，来就斋席，谓完朗曰：“须用银几何？”完朗曰：“久有意要修。前日叫匠人估计，要五百两方够，故不敢举。”秀云曰：“我前日许过三百两，今现送在此，明日更送二百两来添。若修完备，再舍五百两买置香灯田，永远奉佛。”完朗闻言大喜，合掌下拜。后依约舍完，若冰密分二百两而去。

　　按：僧貌似伽蓝，故凑成此巧，亦可谓奇。然是人作成此套，何尝真有伽蓝化身乎！故富而能舍，本是善行；若谓真佛化缘而施舍者辄有福报，此两个装骗僧，岂能福人乎？吾不信也。

　　诈称先知骗绢服

　　东阳江达涧，父遗产万金。因为本府库吏累累浸润剥削，破去家产强半；又好男风，尝畜美好小仆，陪侍出入。有日，江之梁友遇其小仆，问曰：“前日为你相公买两匹青绢都长，做长衫必有剩。”小仆曰：“裁工不善做，先做一领太长，穿不得；后一领做得恰好。”梁曰：“长的可裁短，何妨？”仆曰：“他也不要得，已藏在书房大箱中去。”———原来江多衣服，其穿后不用的，都投入此箱。梁曰：“新服何忍弃，叫把与我修短服之。”仆曰：“你要问他讨，箱中第三件便是这新服。”

　　适一僧在旁闻得，素知江达涧肯施舍，即诈称方僧，入江相公廨中抄化。江以两文钱施之。僧曰：“吾看满衙之中，皆有怨气，唯相公府中祥光满室，后日必有好官职，前程远大。吾将化你一件好服，以结个缘。”江曰：“我无好服。”僧曰：“你有一件穿不得的，舍与我好。”江故曰：“衣皆可穿，哪有穿不得的？”僧曰：“是一件新青绢太长的，在书房大箱中，第三件该舍与我，吾为尔消灾延寿。不然，你眼下有多少是非到。”江心异之，开大箱中看，果有两件在上，新绢服第三。便疑此僧先知，持出舍与之，问曰：“既舍此服，可免是非否？”僧曰：“我试你有善心否。今果肯施，便转灾成福矣。”

　　按：今僧皆庸人，何能前知？其称已往事者，多得于传闻；说未来事者，皆涉于矫诬。观此僧欺江相公之事，则今之称善知识者，皆此类也。江相公之易欺如此，家安得不败？世之信僧引诱者，可以此为鉴。


　　二十二类　炼丹骗

　　深地炼丹置长符

　　古有炼丹之说，点铁成金，盖仙方，非人世有也。世所传炼丹之术，用好纹银三两，杂诸铅、汞辰、朱砂药物在炉同炼，每次须炼四十九日。至四十日后，须两人轮番守炉，昼夜不得暂时离守。丹成，可得九两，内除三两银本，要三两买药物，每次只出三两。一年可炼四次，共可得十二两，仅足供两人食用。故真得此方者，亦不屑为。其炼出丹银，亦可经煎，每次渐渐亏少，复归于无。但此银第二次不可为银母，若再炼，须另以纹银为母。此相传真方，费心费工，甚不易为。若云游方士，托炼丹为名以行骗者，用砒霜、雄黄诸物，炒好银为灰砂，假称曰“丹头”；然后将此与好银同煎，仍煎成银，彼便道“丹药可点成银”，此个个是弄假行骗之套子。

　　有一道士，自称能炼丹者。先以银灰明煎出些与人看，人多疑信相半。一富人独信之，请至家炼。道士曰：“炼丹乃仙术，家中多秽浊，恐不能成。可于僻地开坑一丈四尺深，下仅可容一床一炉，在此处烧炼四十九日。一百两银母，可炼出三百两矣。”富人依言，于后门凿一坑，广八尺，深一丈四尺。道士入坑去，命用银十两买铅、汞辰、朱砂等来，先炼丹头，三日已讫。富人付银百两与炼，日吊下三餐饭与食，道人又命讨一手握的坚实圆木七只，每只三尺五寸长，作符；用大棕索一条，交横缚柴符上，日以大斧摧打柴符。富人每日往坑上看。至三十馀日，柴符渐渐打下，只有一尺在上，心料银将成矣。道士知一月之久，防守者必懈，夜以索一头系裹银药，一头系在腰，将七只长符，每二尺打一符于上，扳援而升，将银吊起，夤夜逃去。次早送饭，下无人接。以烛照之，不见道士矣。梯下看之，银都窃去，方知彼蹈符而上，明白被其窃骗也。

　　按：深坑煅炼，使人不疑其逃。然用符用索，已早为出坑之计。其使人不疑处，即其脱身处也。后人鉴此，尚以炼丹为可信否？

　　信炼丹贻害一家

　　方士以炼丹脱剥，受骗者历来无算，故明人皆能灼见其伪，拒绝不信。有一邴道士，术极高，拐一脚，明言已得真传炼丹术，不肯轻易为人炼。其法以丹头与人，任其以铜铅同煎，皆成银。彼自用则不须炼，但随手取出，都是银。或见人疾苦者，在手掌一捻，即取银与之；或衣袖中随来，亦是银。多肯施舍与贫人，由是，人称为“半仙”。有用银器皿设盛席待之者，食毕，令取一米桶置席上，以手取银器，件件收入桶中。及看，则空桶无一物，明言我收去不还矣。人以善言求取，则云：“已在你家内原藏器之所。”视之，果在。若恶言强取，则终不见。此谓得五鬼搬运之法。如此累显奇术，皆足骇动人。

　　有富人尧鲁信之，延至于家，朝夕参拜，敬礼备至，愿学其术。道士安然受拜，未肯遂传之。每日坐享其敬，饮醉而睡，睡醒而游，全不以其敬礼为意。但有甚术，凡拜之者便倾心悦服，与共席饮酒，使称颂其道。尧鲁一家老幼婢仆，皆尊敬之。唯鲁妻辛氏始终不信，累劝夫宜绝此邪人。后邴道士知之，以银二钱与其家小仆，曰：“你主母梳头时，可取她梳下头发一根与我。”小仆早晨取与之。道士得此发即作法，至半上午，辛氏中心只爱与道士通，谓婢曰：“今日我心异也。”至午益甚，又曰：“今日心中大异。”至半下午，心不能自禁，明谓侍婢曰：“吾往日极恶邴道士，今日何爱他好？你看我脸上何如？”婢曰：“你似欲睡模样。”至晚饭后，辛氏思与道士云雨之意极切，只恨一家人在旁耳。又强制住，密谓婢曰：“你今须紧跟我，或入道士房去，你须打我两掌，批我面皮，切不可忘。”及上床睡后，夫已睡着，辛氏披上衣，裸下体，开门径奔道士房去。道士正在作法催符。婢急跟出，呼曰：“此道士房，不可去！”亦不应。道士语婢曰：“你外去。”以手扯辛氏。婢近前批主母两颊，亦不管；又在面上打两掌，曰：“你未穿衣。”辛氏方醒，曰：“我是梦中来，何故真身在此？喜得你唤醒也。”手携婢曰：“快和我进去，好羞人也！”入房蹴夫醒，详言其情及得婢唤醒之事。夫曰：“哪有此理？你素恶他，故装此情捏之，岂有心既欲去，又肯叫婢挽之？这假话我不信。”次日，不得已述于夫兄言之。兄命弟逐去道士，亦不听；乃往县告之。县提去打二十，又会寄棒，打亦不痛，乃以收监。道士明是空身入监，随手取出都是银。以银贿禁子，令买酒肉入监食。禁子更加奉承，思求其方。后又解府解道，各官都加责，以无甚证据，不肯置之死。后竟托分上，放出逃去，不知所往。尧鲁一家长幼，后相继疾故，盖受其术所蛊也。唯辛氏贞正，寿考无恙，总理家政，以抚幼孙之长，至九十馀岁而卒。

　　按：妖术之暗中，如妖狐之投媚，必心邪而后能惑。苟心正者，虽入群妖之中，妖不能害。故傅奕不信死人之咒，而胡僧自死；仲淹下信杀子之鬼，而鬼自不来。辛氏心正，虽妖人灵法，能深疑于心，蚤嘱于婢，终不受其邪淫之毒。然则法虽巧，终不及人心之正也。后遇妖人者，其牢把心而勿睬之，彼邪亦安施哉？

　　炼丹难脱投毒药

　　古潭一后生丁宇弘，机关伶俐，识尽世间情伪，人不能欺。偶遇一方士，自称能炼丹。宇弘早知其伪也，欲乘此以骗方士，故诈为不知之状而琐琐问之。方士曰：“丹是仙术，古来传于善人，专以济救贫穷者。先须采药炼成丹头，后用银一钱，与丹头同煎，可得三钱；一两可得三两。”宇弘曰：“更多可炼否？”方士曰：“只要有丹头，虽一百一千皆可炼。”宇弘先用银一钱与炼。方士加丹头三分，即煎出银三钱。宇弘喜，更以一两与煎，又得银三两。宇弘益喜，请方士到家，殷勤相待。及银已费尽，又求再炼添用，陆续炼出银三十馀两。惟以好言承奉之，愿学其术，终不多出银与炼，反将方士丹头之本骗来矣。

　　方士思家中不奈他何，故说：“吾丹头已用尽。可多带银本，出外采药，再在外大炼。”宇弘明知其引外行骗，只自思“我用心提防，彼何以骗？”更欲尽骗其身心丹头之银，乃带银五十两，与俱出外，不肯取出费用。方士叫其取银买物，宇弘曰：“丹以换银，今已成之银，何必轻用？可取丹来炼银作路费，我银留买药。”方士尽将己丹头三两，宇弘用银十两，共炼成三十两，彼此各分一半。又远行两日，寝食严防。方士无计可脱，乃背地买砒霜在身，晚又买一鲜鱼入店。宇弘往煮熟，装作两碗，方士往捧一碗在席，放毒于内。又再捧一碗，故打忿嚏，将口馋溅入鱼上。方士曰：“这碗亵渎了，我吃。”及至半夜，宇弘腹疼。延至明晓，方士往医家求止疼药，煎服愈甚。至午，宇弘发散唇裂，腹痛难当，心疑是方士投毒，哀求之曰：“吾止有银五十五两，你能救我命，尽半与你。”时弘已不能起床矣。方士取其银置己包袱内，近床以药与之曰：“吾游方人，将攒他人银。你好奸狡，反骗去我银五十两。今止多得你五两，吾自行善心，以此药与你，凭你命当生死何如。”遂负行李逃去。宇弘急命店主以药煎。有认得者曰：“此解砒霜药也。”连服几次，疼稍止。再求近店人医之，三日始得痊愈，银已全被方士夺去矣，只沿路乞食而归。

　　按：知防炼丹，莫如宇弘。虽百计不能骗，反骗方士银本几尽，可谓巧极矣。然终被其投毒，银尽还讫，又多去五两，且几乎丧命。幸而得生，沿路乞食，亦劳且辱矣。方士炼丹，其可信哉？


　　二十三类　法术骗

　　和尚诈照形谋反

　　僧术中有以法咒水密咒某人，心欲何事，后令人自取照之，各随其心之所欲，自现其形。有米春元者，富过百万，田连两府，年逾五十，不思会试，唯安享豪华以为乐。妖僧闻其富，欲骗其厚利也，挟咒水之术，往叩其门，自言能望气，每见此宅紫气上冲，有鸾凤之彩。此百代王侯之兆，当有立翊运之功、分河山之带砺者。米春元未信。僧曰：“吾传有秘术，以符咒水能知此生荣枯结果。人但斋戒三日，虔心来照，则今生是何成就，自现于水中。”米乃留此僧，令家下人各斋戒。

　　至第三日，注大缸水于庭。僧密语咒水，令诸人自照。米照见戴丫天冠，穿蟒袍。幼子照之，亦同。长次二子，只纱帽圆领而已。米正室照，亦妃冠凤袍。两长妇照，唯珠冠翟服。米大异之，仅秘于心。

　　后与流寓枝乡官宴会，谈及时事，枝曰：“今并后匹敌，金注支庶。祸之萌，必始宫闱。异日不为文皇之蹀血，或为沂王府之反召。此鲁嫠所深恤者。”米曰：“往者逆未萌而折，宸豪已发而摧。国家如天之福，风雨何摇于牖户也？”枝曰：“不然。文静以监竖倡唐，姚衍以胖僧兴国。若辅之得人，成败安可料也？”米曰：“纵中土有故，水国偏在海隅，必无忧乱离也。”枝曰：“亦难保。谶云：‘某地出天子，江南作战场’，正可虑也。”米曰：“使宸豪复兴于今，成败当何如？”枝曰：“今承平驰兵，更甚于昔。向令宸豪不久淹南康，某都不诈应反戈，安至以铜钟灰也？”米闻言心喜。

　　又有一僧，能降神附童者，言往来祸福，如声应响。米请降之密祷，以欲图不轨事。神降曰：“金钟兴，玉气旺，清福扶王帝业强。洪流扫荡人安泰，裂土移宫镇远方。”米犹未决休咎，再求明报。降童喝曰：“此何事而敢絮叨也！”米不敢问，而未解神意。既而渔人于深渊得巨钟，金色烨然。米以为瑞也，召枝某及二僧决谋逆，欲俟五月某日五更早，大小官俱出城送万寿表，乃闭四门，伏兵城外，悉歼之。

　　至四更，兵卒供执事者早起，见城内伏兵处灯火异常，急报军官调兵捕之。城中扰乱，又遣兵守城。见江中船无数，皆早炊饭。城上兵疑是助乱者，大呼曰：“某人谋逆，被捕获斩首矣！”外伏者见内无号炮，城上有备，又闻呼喊声，送表官皆不出城，知事必败露，河边数十号船，乘微明时各各逃散。后官以乱者作造谋反劫库问，捕获数十馀人，皆斩首。而首逆者，反以不知情为辞，只拟流三千里而死于道。（此传内多隐语，未可明言也。）

　　按：米春元年老巨富，已无心向功名，更何心图王侯？止以咒水妖僧启其端，降神妖僧决其志，又以枝某失职，怏怏酿成大逆。二僧已就诛，而枝某幸脱于网。天何缓讨凶人哉？犹幸圣朝清明，小丑旋殄，固太平之洪福，亦此地民风素良善忠顺，不当受此叛逆者之荼毒也。然信僧惑邪之祸亦酷矣。后人其深鉴之，其深戒之。

　　妖术托梦劫其家

　　老狐昼伏岩洞，夜出寻食草木之实。有偶于草木中吸得天地氤氲之情者，便有灵变，能幻化为美妇，以迷诱人，采人之阳精，以益其灵通。法师捕得而烹之。和尚如求得狐心，焙而干之，熏以好香，于深山中构一草庐，以狐心奉祀于中，日诵诸般忏文经卷超度之，夜则群妖众怪嗥者、呼者、悲者、泣者、叫者、啸者、能为人言或蛮语者，千怪万状，于草庐外哀吊，极其凄凉。要极大胆之人，方敢中处。吊过七日，亦渐渐稀少。昼夜常诵经作法，备果食供奉。积至四十九日，然后焚了草庐，把狐心领回，香火祀之。如明日欲往见某人，先夜以锦囊盛狐心，置于心上，夜必梦妇人领之，先见其人：次日往拜其人，已梦中相会。后有所干求，人必以为异而多从之。此僧家骗化之一术也。

　　有富家羊老，生二子娶二媳矣。蓄积盈馀，极是悭吝，分文不肯施舍。忽夜梦两高僧来化缘，次日果有两僧到，容貌俨如梦中所会者，称言：“你取财太急，人多怨气。吾与你有夙缘，特来为你忏悔。”羊老信之，问：“忏悔当如何？”僧曰：“你合家当斋戒三日，再买果饼面食及三牲猪羊肉，半荤半素，吾为你作法请将，诵经供佛，将生前罪过解释，再祈后增福禄，便家门请吉，死后免堕矣。”羊老依言，斋戒买办。

　　至第三日，又有两僧到，又留相助诵经。至晚，来一僧念咒烧符，降遣羊老自跳自喊，取利剑在手，指其妻、子曰：“此鬼也。”悉手刃之。又追杀二媳。媳求僧解劝。僧指羊老喝曰：“坐！”羊老遂提剑咬牙，昏昏而坐，不醒人事。四僧入，轮奸二妇讫，以索缚之。搜其家财币，捆作四担，夤夜逃去。

　　次日，有人入其家者，见羊老被发伏剑，睁眼语，急出呼众入看。亲众群拥而入，羊老只说要杀鬼。众向前夺去其剑，呼其名曰：“你何故如此？”羊老渐渐复苏。人又问之，才知应曰：“吾梦见鬼多，正在此杀鬼，得你们叫我醒也。”及入后室，妻与子皆被杀。羊老大哭曰：“此我记得，杀三鬼在此，又赶杀二鬼婆，被僧拦开。”及入房，二妇皆捆在床，乃呼邻妇来解之。各称被僧所奸，金银财帛皆收拾去矣。一家痛恨无穷，一边收殓三尸，一边遣人四路赶僧，皆赶上两日路，并不见踪而还。

　　按：羊老素悭吝，则为富不仁之事有矣。乃僧悚以怨气，便信其说，而留以作福忏悔，则心先自疚故也。僧欲行术劫财，而先形于梦，此亦得狐心引梦之术而用之。彼梦谓高僧而反为劫僧，不信昼所为而信夜所梦，亦惑矣；不行善于平昔，而求忏悔于修斋，亦愚矣。今人多残忍不仁，贪暴不义，而欲饭僧供佛，追修忏悔，何异羊老之覆哉！甚矣！恶不可为，而僧不可信也。鉴此当为之凛凛。

　　摩脸贼拐带幼童

　　往年，京城中有幼童出外，尝被人拐带而去，寻之又无踪。后累累有之。人多见一僧，摩幼童之脸，则幼童随之而行。既而寻，已失之。故京城盛传谓之“摩脸贼”。时在京僧释人多，未察其孰是也。

　　忽宓富人，止生一子，出外不返，四下跟寻甚急，各处出赏帖曰：“有收留得者，赏银二十两；报信者赏银一十两。”四出挂帖出赏，终莫得下落。

　　住宓家小屋人班八，以淘街为生。一日，懒去掏街，往城外晦真庵闲游，转入后室，四旁周览。忽破水障中一小士露头来。班八认是宓家人，忙呼之曰：“家中四处寻你，何故在此？”宓子曰：“僧闭禁我在此，你快来救我！”班八看房门已锁，恐一人难带此子出，谓之曰：“你小心暂在此，我报你令尊知，即来取你矣。”飞跑而归，报宓老曰：“令郎受禁在晦真庵中，速去救之。”宓老即招五十馀人，前后到庵。班八引至庵后房中，打开门，认出宓子，又搜出十数童辈，即令众人捆住僧小山并同庵三人，都缚来状送到官。

　　官先审问众童曰：“汝等如何被引入庵？”众童曰：“和尚以手摩我眼睛，便见两边背后都是猛虎毒蛇，将来咬人伤人，唯面前一条路清净好行，我辈只向前走，便到此庵，被和尚幽闭住。”又问曰：“和尚留汝等在庵干何事？”众童曰：“可恨这秃子，不拘日夜，将我等做苦春，极是疼痛。若不从，便将大杖挞打。众人怕他，只得从他所为。”又问曰：“先拐来的后必长大，都放在何处去？”众童曰：“有病者有长大者，和尚说放他回去，未知后都回家否。”官再审僧小山曰：“你拐来众童后，病的长的都放哪里去？”僧不敢应。再问同庵三人，都云：“毒死埋讫。”官闻言大怒，将小山打四十，同庵者各打二十，曰：“此罪不容于死。”令锁出衙门外，许失童之家君聚手殴，打得身无完肤，有割其阳塞于僧口者，半日而死。人莫不恨其淫而快其死。后将其庵焚之，拐带之祸遂息。

　　按：好男风者，禽渎之行。此僧必有春意之方，非拐诸幼童，无以快其欲。又习得妖法，摩其眼睛则昏花见怪，故可诱引童男。其罪浮于天矣。积恶贯盈，众戮其身，言之羞口舌，书之污简牍，人谁不切齿之！世有负男子之躯者，其可袭此僧之恶行哉！


　　二十四类　引嫖骗（附引嫖类）

　　父寻子而自落嫖

　　富人左东溪，止生一子少山，常带千金财本，往南京买卖。既而入院毛月华，一年不归。东溪问于人，知子以嫖故，因贪欢忘返，累以信促之归。初犹回音，推托以帐未取完，后信往亦不答。东溪闻其财本已费过半矣，心中甚怒。欲自往寻之，又思空行费盘缠，乃带三百金货物，雇仆施来禄同往京寻子。

　　人货到京，早有人报知少山云：“尔父带货来卖，兼欲寻汝。”少山闻言甚闷，急呼其妈毛惜卿谋之曰：“家父特来催我归，尔计能陷他亦嫖，则我在此可久；不然，今须与你别矣。”惜卿曰：“你但深藏其间，忽与相见，我自有理会。”即遣人邀前院荀荣妈来，托他巧为牢笼。荣妈许诺而去。

　　东溪问在京客伙，知子在毛惜卿家嫖其女月华，径寻惜卿家来，欲呼子归。惜卿出而款待甚恭。东溪曰：“小顽少山在你家，我到京十馀日矣，可叫他出来见我。”惜卿悚敬曰：“相公即少山令尊乎？妾幸披云睹日也。令郎前在寒舍两三个月，今月馀前送别久矣。”即唤女月华出见，指曰：“此尔翁也。”命下拜。东溪不礼之。又命设席。东溪曰：“吾为不肖子而来，岂索汝酒食乎？速叫儿与我归，亦不消你假意相留。”月华曰：“果是前月已去，云欲收帐回家。若果在此，何敢相瞒？”东溪不信，定要究子下落。惜卿曰：“茅舍只数间，任相公遍搜之。岂能藏得？”月华领东溪入内，四下觅之，无踪。东溪大怒曰：“牙人说在此，如何藏开，说这鬼话？若吾儿不见，是你家谋死，必当官告你，著你寻觅！”月华惊曰：“从来院中那有谋人者？相公勿轻易怪人。”东溪诟骂而出。

　　行过院前，窗内一女将盆水倾出，淋东溪一身，冠服尽湿。时怒未散，问“此是谁人家？”仆来禄曰：“此一行都是乐户人家。”东溪即入其门指骂。荀荣妈出，惊惶问故，知是女荀庆云误倾水淋着，即唤出，棒打无数。庆云哀求劝救，东溪亦不睬。荣妈曰：“你好将新服换与相公，向前叩头求赦，留在此陪人礼，免后日生祸。”

　　庆云叩头讫，引入内房，取一套新衣与更，跪曰：“我等人家，最怕得罪于人。万望海度涵容，恕妾罪过。”东溪曰：“我原不怪你，只衣湿难行。我今换去，明日即送还矣。”拂衣便起。庆云挽曰：“更有杯酒陪礼。若便去，妈又怪责我矣。”东溪曰：“何消酒？”时筵已排列，庆云曲意陪奉，东溪亦放怀乐饮。至晚欲去，庆云恳留曰：“今半载空房，若不宿而去，真对面不相逢也。你宿则妈欢喜，谓我善留客。此岂费房钱乎？”又饮到二更而睡。东溪思房钱终是还之，且假意不动，以试何如。庆云偎抱抚摩之曰：“君作柳下惠，坐怀不乱耶？是入宝山空手回也。且暮夜无知，谁知尔贞节男者？”东溪笑而从之。

　　次日近午方起。才梳洗罢，酒席已备，慢慢劝饮，弹唱以奉之。靠晚，又欲归。庆云留曰：“肯宿妈妈甚喜。若一宵而别，真是萍水之逢，落花有意，流水无心也。妾纵奉侍不周，君何不做甘雨，济我半载旱人？”东溪又为留一夜。第三日，坚要归，求还旧服。庆云曰：“已遣人送往贵寓矣。”东溪曰：“承赐身上服，明日送还。”庆云曰：“只恐不中服，何不收作表记？”又取出一箱玩物，欲择一件相赠。东溪见箱中皆珠玉宝玩，仅取一牙扇坠。庆云曰：“此不敢奉，此银的敬奉。”东溪曰：“只领你意耳，何必送银物？”庆云曰：“此牙的是礼部公子所赠，旁刻有号。凡孤老所赐，唯银得用。若簪甸诸玩物，须存留之。后日有会，问及即在，方表不忘之意，故不敢转赠于人。此银扇坠，乃预打造，以回答人者，旁铸有妾名，故愿相赠也。”东溪受之而归。

　　明日，谓来禄曰：“看妓家极难做，只误倾一盆水，费尽小心承奉人，唯恐不当人意，我岂可过吃她物？我宿两晚，又吃四席酒，以银四两与之；受一银扇坠，以金银玉三枝簪答之，并这身衣服，你送去还他，我不再去。”原来前两夜来禄亦得婢桂英伴宿，两人情意绸缪，更相舍不得。临行嘱咐曰：“主人若再来嫖，又得再会。”故来禄只愿得主肯嫖，力劝曰：“前日空手去，也这般相敬；今日有银有簪送她，她不留宿，岂不留酒乎再吃她何妨？”东溪信之，再与仆往，以银与簪送之。

　　庆云得了，喜色满面，持入夸与妈曰：“左相公送我银四两、簪三根。非妾趋奉得欢喜，岂送许多礼乎？”荀妈亦大喜，出叩谢曰：“本不当受厚礼，既蒙赐，还在寒舍消耍几日。”东溪假辞要回，庆云挽入内房，酒席已备。东溪曰：“又烦宴我，后何以报？”庆云曰：“前日止是陪礼，今日所赐银，已准后帐。”东溪曰：“前银还前，我若嫖，须从今日算起。”由是日夜流连，忘其时月。来禄亦得再与桂英会，二人喜不自胜，侍奉加殷勤，使唤加听命。主仆皆乐而忘归矣。

　　东溪时或谓仆曰：“当要知止，银费去多矣。”来禄便诱曰：“人有金帛，正要追欢买笑。相公掌如许大家，才得此几月快心，纵此银用尽，家中何患无吃着？不及趁此未老时行乐，人生宁有百年，何必作守银虏也？”东溪心本迷恋，又累被来禄劝诱，并不知回头。不觉半年馀，三百金几尽。桂英时向来禄索衣服簪珥，来禄转于主，主曰：“亦未知我用多少，须与荀妈算之，然后留盘缠回去。”及算过，已用过三百馀两，尽货物还之，尚未够，盘缠全无办。来禄曰：“小主本多，可去借些。”东溪曰：“不好开口。你去婉转言之。”少山知父本嫖尽，抚掌大笑，令月华设席请父。及庆云来饯行，然后东溪与子默默同归。只谓缘遇使然，不知为计所陷。

　　按：尤物移人，丽色倾城，自昔慨之。安有入蠖中而皓然不滓者？东溪非为而来，直欲寻子而归。其深知妓之迷人与嫖之破家深矣，乃入其中而掘泥扬波，更甚于子。不迩声色、不溺情欲者既几人哉！孔（子）曰：“吾未见好德如好色者也。”则贤之易色者信难矣。故院中语曰：“不怕深来不乖，只怕深乖不来。”则唯勿蹈其地者，可超然樊笼外矣。不然，未有不受其羁迷者。
　　

