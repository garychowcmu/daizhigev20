醴泉笔录 宋 江休复
　　
　　●卷上
　　
　　御史台阁门移文用撩头牒，章郇公判审官院，张观为中丞，常用此例移审官。时章为翰林学士，辨之，张以故事而止。
　　
　　章仲镇云：章伯镇勘会案，岁给禁中椽烛十三万条，内酒坊祖宗朝用糯米八百石，真宗三千石，今八万石。
　　
　　康定中，侍禁李贵为西边寨主，妻为昊贼所虏去，家中一白犬颇驯扰，祝之曰：“我闻犬之白，乃前世为人也，尔能送我归乎？”犬俯仰如听命，即裹粮随之，有警则引伏草间，渴即濡身而返，凡六七日出贼境，其夫无恙，朝廷封崇信县君。
　　
　　陆参宰邑，判讼田状云：“汝不闻虞芮之事乎？耆司不受，再执诣县，云：不晓会得。再判云：“十室之邑，必有忠信。”
　　
　　李戡宰邑，问民间十否、莫有疾病否、莫有孝悌否之类。有一患大风者，药云：“吾不疗尔。”
　　
　　都下弄蝎尾，有五毒者、三毒者，云：城西剥马务蝎食马血，尤毒，己亥岁中屡有螫死者。
　　
　　毒虺断首，犹能听以噬人。
　　
　　客有投缙云山寺中宿者，僧为具馔羞，鳖甚美，但讶其无裙耳。入后屋，见黄泥数十团，大如缶，问行者，即向所食者。在其中取龟，以黄泥裹之，三日龟服气肥，味特异。
　　
　　王介甫云：明州有一讲僧，夜中为鬼物来请讲，欣然从命，舁行数十里，置在猪圈中，比晓方悟为鬼所侮。
　　
　　张枢言说杨大年临卒，戒家人曰：“吾顶赤跌坐，汝辈勿哭惊吾。”既而果然，家人惊。貌财复，寐而寝，遂卒。释教：“顶赤生天，腹赤生人，足赤沈滞。”
　　
　　梅圣俞云：叔父为陕西漕知，客卒，浴殓毕，他婢欲窃其衣，其尸热如火，惊告家人，遂传于外。或云：“不祥，此当有重丧。”俄而婶氏卒。
　　
　　持国按乐，见弦断、弦续者，笙竽之类吹不成声。诘之，云：自有按乐器，国家议黍尺，数年乃定，造乐器费以万计，乃用乐工私器以享宗庙。
　　
　　又七庙共用羊一，五方帝亦然。温成庙用羊豕各一。一疑郊本用特，后去特，以一羊豕代之。符后以永熙不可虚配，遂得升，明德尚在故也。后庙神德，贺、宋二京，尹、潘奉慈，刘、李、杨、李升，今独章惠。
　　
　　永叔书法最弱笔，浓磨墨以借其力。
　　
　　范希文戍边，行水边，其乐之从者前云：“此水不好，里面有虫（声如隙举反）。”谓之虫，乃是鱼也。答云：“不妨，我亦食此虫也。”
　　
　　原父《五十谥法》一篇：神化无方曰尼；耄期称道曰聃；卮言日出曰周；洁白不污曰皓。
　　
　　楠树直竦，枝味不相妨，蜀人谓之让木。
　　
　　胡瑷字翼之，卒，凶计至京，钱公辅学士与太学生徒百余人诣兴国戒坛院举哀，又自陈以师丧给假二日。近时无此事。
　　
　　王景芬职方，邵氏婿，常州人，小儿四五岁，甚俊爽，病将卒，忽言翁婆留取某某，长大必能葬翁婆。景芬大骇，始改葬其父母。邵不疑云。
　　
　　沈文通说故三司副使陈洎卒后，婢子附语亦云：生不葬父母，当得为贵神，今谪作贱鬼，足胫皆生长毛云云。
　　
　　祖择之押字直作一口字，人问之，答云：“口无择言。”
　　
　　司马君实充史讨，白执政：时政、起居注皆并不载元昊叛命、北戎请地事，欲就枢密府检寻事迹以备载录。庞洎自至史院，商量孙朴兼修国史之任，国恶不可书，会庞去相，遂寝。
　　
　　江南一节使召相者，命内子立群婢中，令辨之。相者云：“夫人头上自有黄气。”群婢皆窃视之，然后告云某是。柁工火儿杂立，使辨何者是柁人，云面上有水波文是。亦用前术。
　　
　　吴冲卿说：其先君为江州瑞昌令，一卒力啖巴豆如松子。问其由，始用饭一盎、巴豆两粒研和食，稍加如药，凡尽则加巴豆，减饭，积以岁月，至于纯食巴豆。此亦习啖葛之类。
　　
　　掌老太卿判太仆供袷，享太牢，只供特牛，无羊豕。公问礼直官如此，不知羊豕牛俱为太牢。
　　
　　大学生郑叔雄用善医，王尚书举正知杂，吴□□荐为秘书省校书郎。起居舍人范师道论列云：“山林有道之士，大臣荐之，不报而方投稷例辄行。”于是汝州孔文除直讲，杨州孙侔除试校书州学教授。
　　
　　大内都知张惟吉请谥，礼官以惟吉前持温成丧不当居皇仪，争之至明。时宰不知典，则阿谀顺旨。惟吉顿足泣下，缘此得谥“忠惠”。
　　
　　陈执中死，礼官以前事不正，谏请谥“荣灵”。
　　
　　大名府学进士刘建侯盗官书卖之，搜索既切，遂焚之。又与妻同杀人，取其金。前杀七人事明白，犹且称冤。府中谓之“始皇”，以其焚书坑儒也。
　　
　　程琳尚书知府曰：杀之，其容貌堂堂，言词辨博，庄生大儒之盗也（此段有脱误）。
　　
　　药方一大两，即今之一两。隋合三两为一两。
　　
　　宋相公，中朝书人高阝忠恕，司封二徐，书《佩Δ集》三卷。
　　
　　杨泫望之当官，免私家，上历亦自买纸。为江南转运使，先移文江宁府，要府官月俸米麦，何人担负磨面，曾支脚钱。
　　
　　司马君实侍先君知凤翔府，竹园中得一物如蝙蝠，巨如大鸱，莫有识者。有自山西来者云：“此鼯鼠也，一名飞生，飞而生子。每欲飞，则椽树至颠，能下不能高也。”
　　
　　判尚书礼部则尚书之职，判礼部贡院则侍郎之职也，其名表则员外之任也。王禹玉带馆职判礼部作三字，犹不解百官谢表。御史中丞署状而舍人作表，是兼尚书员外之职也。
　　
　　陈执中在枢府建排墙头，夏赞使人。上叹枢府不得人，于是王鬲、张观与执中皆罢。
　　
　　孙承旨自称韩持国作维国。齐廊太卿呼邵兴宗作元宗。
　　
　　袷享昭穆，各有幄次，谓之神帐云。
　　
　　礼牲体贵贱以为俎，实肩臀膊骼觳，左右前后，宾主有仪，今不复用。司马公说：曾在并州见蕃俗，颇存此礼。其最尊者得羊臆骨，其次项<页>骨。又说妇人不服宽裤与，制旋裙必前后开胜，以便乘驴。其风始于都下妓女，而士大夫家反慕之，曾不知耻辱如此。又凉衫以褐绸为之，以代毳袍。韩持国云：始于内臣班行，渐及士人，今两府亦然，独不肯服。予读《仪礼》，妇人衣上之制，如明衣谓之景，景，明也，所以御尘垢而为光明也。则凉衫亦所以护朝服，虽出近俗，不可谓之无稽。
　　
　　君实又说：夹拜，今陕府村野妇人皆如此，男子一拜，妇人四拜，男子一拜。城外则不然。
　　
　　子容判礼院，见君实，八音克谐，无相夺伦。今乐悬，但闻金声，余乐掩而不闻。宜罢连击，次第见其声。
　　
　　欧阳永叔修《唐书》，求罢三班院，乞一闲慢差遣，俄除太常礼院。司巡厅言。朝廷将太常礼院作闲慢差遣耶？
　　
　　子容说：周庙制户在东，牖在西，当中之分则也。近代宗室南向，室犹在西壁，袷享犹设昭穆，位于户外，南北相对。
　　
　　武功常景主簿说：庆善宫有唐碣，为民藏窖，盖民恐他人见之，理认远祖土田。旁有慈德寺，太宗所建，会昌废，寺犹遭毁拆，武宗可谓能行令矣。至大中复建，碑记尚存。
　　
　　肆赦，宣德门登降用乐悬，又排仗尽如外朝之仪。
　　
　　大典，礼部吉仪五十有五，其二十九日癸卯，五龙坛子奉敕于五龙庙谢晴，庙廊并颓毁，寓宿殿东道士之室，亦无坛也。
　　
　　仗仪内五牛旗，刻尽五色木牛，竖旗于背，载以舆床，四人舁之。按《六典》：卫尉三十二旗，十八曰五牛旗，皆是绣绘旗幅。若五牛以牛载，则其他麟凤之类，亦当如此矣。
　　
　　袷享行礼之际，雪寒特甚，上秉圭露腕肋祭，诸臣见上恭虔，裹手执笏者惕然，皆揎。庙主，帝用白帕、后用青帕覆，行礼则发之，方木为趺，荐以重褥，置主于其上。
　　
　　尘俗呼野人为沙魂，未详其义，士大夫亦颇道之。永叔戏长文贤良之选：“既披沙而拣金”，吴颇憾之，迁怒于原父云：“某沙于心，不沙于面；君侯沙于面，而不沙于心。”愈怒焉。
　　
　　又尝戏马遵旧日沙而不哨，如今哨而不沙。
　　
　　永叔云：令狐揆著书，数年乃成，托宋公序，投献李夷庾。夷庾问何人作序，讯知其人，使送银二笏。
　　
　　庞相令制后，舍人自署其名。永叔云：诰身后，惟吏部判官诰院者当押字尔。
　　
　　林璃、王洙同作直讲，林谓王：“何相见之阔也？”答云：“遭此霖雨，今后转更疏阔也。”王曰：“何故？”答云：“值这短略。”盖诋其侏儒矣。
　　
　　太祖忌宰相马不入寺，宗王计相乘马直至佛殿东，素无定制也。驾往寺观烧香，中丞不从由入台。翌日，幸慈孝集禧，宣召乃赴。
　　
　　供奉官罗承嗣住州西，邻人每夜闻击物声，穴隙视之，乃知寒冻齿相击，再赠之毡，坚不受。妻母来，见其女方食其枕中豆，赠之米面，亦不敢纳。遂挈其家居州南，聚赡穷亲四十口。尝辞水路差遣，云法乘官舟载私物不得过若干斤，重恐罹此罪，乞换陆路差遣。
　　
　　秘书丞沈士龙者，尝建言害民事数十条，漕司不行，遂弃官归。关门不放过，诉云：“母老病，拘滞于此，母必不全，亦关吏之罪也。”士龙竟坐擅去官守，追官勒停，举主、关吏一例见劾。
　　
　　李照讥王朴编钟不圆，后得圆编钟，正与朴同。议者始知照之妄。
　　
　　次道见郑毅夫除省判语词，中间具官某又云云，当诰词前具衔云云，中当云以尔云云。
　　
　　程侍郎言某为御史接伴人使，中丞张观云：“待之以礼，答之以简。”戡佩服其言。又说高敏之奉使接虏伴，使走马坠地，前行不顾，翌日，高马蹶坠地，戎使亦不下马。张唐公将奉使，王景彝云：“某接伴时，旧例使副每日早先立驿厅，戎使方出相揖。某则不然，先请戎使立阶下，然后前挹登阶。”唐公云：“我出疆，彼亦如此，奈何？”遂却如旧例。
　　
　　王景彝判三班院，云：某笏记上凡使臣八千五百人，差殿中丞苏哀作簿，簿成，只有七千六人，其余搜括并未见。
　　
　　苏仪甫使虏，至虏庭，传宣求紫鱼，答云：“虽是某乡中物，偶不赍来。”又云：“某箧中恐有。”试搜之，获弓，家人纳褚中，忘告之也。
　　
　　韩忠宪使虏，其介，刘太后之姻，庸而自专，私与虏使云：“太后言两朝欢好，传示子孙。”韩了不知，忽置一筵，遣臣来伴，因问：“太后有此语，何故不传？”忠宪答云：“皇太后每遣使，使人帘前受此语，戒使人令慎重尔。”于是以手顶礼云：“两朝生灵之福也。”
　　
　　陈相伴虏使，问随行仪銮司，缘何得此名。不能对，或云：隋大业中，銮集于供帐库屋，遂名此。
　　
　　文思院使，不知从何得此名。或云：“量铭待文思索。”或说殿名，聚工巧于其侧，因名曰文思院。
　　
　　李昉相致仕，后陪位南郊，病伤寒卒。子宗谔内翰，为玉清昭应宫副使，自斋所得疾卒。宗谔子昭述右丞，袷享奏告景灵，得疾卒。三世皆死于祠祭之所。
　　
　　裴如晦云：景德澶渊之幸，军费二十余万；郊赉用度，时一郊费六百万，今千余万贯矣。
　　
　　宋次道集《颜鲁公文》十五卷，诗方十八首，多是湖州宴会联句书，公必在其间。又有大言小言、乐语滑语、谗语醉语。又和政公主碑，肃宗女，代宗母妹。潼关失守，辍夫柳浑乘以济孀妹，首云平阳与娘子之军于司竹。襄城行匹庶之礼于宋公，常纟匡复之师于武后，皆前代所未有也。
　　
　　鲁公颜元孙墓志：省试□《河铭高松赋》，考官刘奇批曰：“铭赋音律，既丽且新，时务五条，辞高理赡，惜其贴经通六，所以屈从常第。”葬东京鹞店，今作曜字。
　　
　　予奉使迓贺正使于雄州界，曰：“唐中和自作借职，割俸钱与弟请，至今四十年，士大夫恐罕能如此。”
　　
　　文州羌人旄牛酥绝美，又云河朔人食油汤，以荐酸浆粟饭。
　　
　　冀州城南张耳墓，在送客亭后。戎使林牙者，由翰林学士问知州王仲平，仲平告之，不知张耳何代人也。大使耶律防谢曰：“契丹家翰林学士名目而已。”
　　
　　峨嵋雪蛆大，治内热。
　　
　　己亥历曰十一月大尽，契丹历此月小，十二月十四日夜才昏月蚀。戎使言：“窃谓已望。”时修《唐书》，问刘希叟，云：“见用楚衍历，差一日；宣明历，十一月当小尽。”
　　
　　雄霸沿边塘泊，冬月载蒲苇，悉用凌床，官员亦乘之。
　　
　　李昭遘右丞谓枢密程侍郎近日与蒲家刺权门事，谓之小火下。程答云：“不惟小火下，兼有大教头。”
　　
　　谢师直说：北都李昭亮相为宠嬖三夫人作水陆道场，嬴州唐叟张三郎处主位，李之祖父在宾位，焚香拜跪，不胜其劳。
　　
　　北虏水实羊肠，文州羌取蛇韬首绕头上，治上热。
　　
　　虏使云：青貂穴死牛腹，掩取之；紫貂升木，射取之，黄色乃其老者，银貂最贵，契丹主服之。又云：驰鹿重三百斤，效其声致之，茸如茄者，切食之。又云：大寒之毒如中汤火，着人皮肤成紫疱。又云：鞑靼界上，猎围中获一野人，被鹿皮，走及奔鹿。又云：女身国即挹娄之地，高丽、新罗，今是一国，其主王辉用契丹正朔。
　　
　　太子中舍柴余庆说：其从叔内殿承制肃蔡州日，掠房缗五千，其忧愁焦煎之貌，常如负人百千万，债者常在，病几死，才开目，问其子曰：“今日费几钱？”
　　
　　胡武平内翰丁母忧，前一岁。常州宅中海棠花开白花。余妹夫王伯先为金坛县令尉胡宾说。
　　
　　己亥秋，颍寿民小不稔，群盗劫禾颍上。令捕得，因遣之，缘益炽，漕司效令，且严其禁。
　　
　　橄榄木并花如樗，将采其实，剥其皮，以姜汁涂之，则尽落。
　　
　　余奉敕五龙庙谢晴，司天监择日供神位板，太仆供羊。司农供猪，粟黄白益馔油肫脂菲菁葱明油。大府供币帛湿香。少府供蜡，将作供神位水火。光禄供礼料，莲子、鸡头、胡桃、干枣，馔盐笋俎、干鱼、玉比、鹿脯、姜椒、橘、鼓鱼、兔、鹿、羊，醢饧醋酒柴炭，将作所供洗水香饼尔。
　　
　　梅二圣俞转都官员外郎，原父戏之：“诗人有何水部，其后有张水部，郑都官复有梅都官。”郑有《鹧鸪诗》，时呼郑鹧鸪。梅有《河豚诗》，可呼梅河豚耶？
　　
　　张唐公瑰修起居注、同知太常礼仪事，再疏乞毁温成后庙，皆不降出。
　　
　　齐廊公开大卿，曾为三司检法，时李士衡克使章得象洎黄宗旦为判官。公暇，省中棋饮谈谑，每值雪天，毕命僚属酒炙相乐。李谘为使，置酒设药梅而已，今都无此例。
　　
　　潍守解宾王恕登州交代胡俯，许其代官出于许原。许原，今郡北十余里，世称同州坊，亦云许坊，今为民田而无村矣。
　　
　　洛阳北有山泉，即汤所祷桑林之地，有庙即太乙之祠，俗号为圣王。近因旱，中使请祷得雨，乃奏请封为清渊侯。失于检详地志，致此谬。
　　
　　丁晋公谓曹、马为圣人。夏英公尝美李林甫之为相。
　　
　　《梁书儒林传》：伏曼容听事施高坐，有宾客，辄升高坐为讲说。今私家无畜此者。
　　
　　李宗谔谏议松相孙，其父匿于李助家，免难于李愚侯。趋州三房苏为郎中逢吉相孙，其父藏李沆相家，免祸。
　　
　　王坡任长安倅，眷一乐籍，为内所制，则自求死，家人惧而从之。后为陕漕范留于家，洁白而陋目，曰圣兽头。
　　
　　历表氵皋作号叫之号。
　　
　　一月三日疏决罪人，开封府罪人宿车院。中夜，车上有人伏其中执而殴之至死，有司以为大辟论，上云决臀杖二十，刺配牢城。宰相以为大辟当为流耳。再奏，上又云决臀杖二十。诸公下殿，方悟对断之精审。盖此为情可矜，则当上请，因降为流，今经疏决，则流下降为杖矣。
　　
　　秘书监马怀素编次图书，乃奏用左散骑常侍元行冲等二十六人，同于秘阁详录四部。
　　
　　韦述勤成国史，萧颖士以为谯周、陈寿之流。
　　
　　钱君倚云：《汉书律历志》：钧著一月之象。又云：辅弼执玉以翼天子。科场举人以为赋题。“著”疑是“者”，“玉”疑是“之”字，监本之误也。
　　
　　杨畋待制云：经筵读《后汉书》官{宀儿}乱政事，多为前侍读削去，如《何进传》。都无诛内官事，如《孔融传》但记孔老通家之旧谈辞如云等语。乐道辈将旧稿删去之，复采关治道者以备进读。
　　
　　王随作相，病已甚，好释氏，时有献嘲者云：“谁谓调元地，翻成养病坊。但见僧盈室，宁忧火掩房。”在杭州，常对一聋长老诵己作所偈，僧既聩，离席引首，几入其怀，实无所闻，翻叹赏之，以为知音之妙。施正目说此。
　　
　　王逵知越州，修城卒暴民，至发墓砖。钱公辅作ヘ，视砖文有永和年号，亦有孝子姓名者。先葬无主枯骨，寻亦见掘矣。
　　
　　京师神巫张氏，灯焰烧指针疗诸疾，多效于用针者。范景仁说其兄忽被神祟，饮水并食磁碗，召巫者视之，既退，欲邀厚货，偃蹇不应命，巫之神辄附兄之婢子云：“使彼救人苦，却贪财利不来。”索香火，如巫所禁祝之，遂愈，婢子亦不自知也。
　　
　　王介甫知鄞县日，奉行敕书节文，访义夫节妇，得三人，其间一人可采，姓童，为人典主库，谓之判子，家中养疏属数口，奉寡姊承顺不违。甥不事家业，屡负人债，辄为偿之而不以告姊。方欲奏上，而代到不果闻，以注误之过为后宰作笞。部中有两道者，常善遇之，每有堤塘桥道之役，令化募闾里，修筑不劳而成。
　　
　　故事，状元及第，到任一年，即召试充馆职。蔡自文忠始造文字得试。
　　
　　孙尚书侍经筵，上或左右瞩，或足敲踏床，则拱立不讲，以此每读书，则体貌端庄。
　　
　　宋、贾二相，布衣时同诣宋三命，云：“二公俱当作相，更相陶铸。”宋发即不同，贾虽差迟向后，宋却相趁尔。宋状元及第，知制诰。贾在经筵舍人院试出身。宋入参大政，贾试舍人。宋命隔幕，闻宋语二相，道及前事。自后，宋罢为散坡，自扬徙郓。贾既入参，一旦，有内降札子，启封则宋庠、吴育可参知政事。贾手写奏状，且喜前言之验。贾今为仆射侍中，宋史部尚书枢密使同平章事。韩钦圣好阳阴，见二公说。
　　
　　●卷下
　　
　　圣节道场建起十三日，枢府学士以下皆赴。十四日，中书会，独舍人与大卿监遥上下不过七八人。
　　
　　审刑奏案，贴黄上更加撮白，撮白上复有贴黄。
　　
　　国朝诸祠，牲牢之数不等。七室共一羊豕，后庙温成料一羊豕。蜡享百神亦然。然行事有滑稽者，诮其分张之征，谓之迎猫也。
　　
　　张瑰为礼官，议钱惟演谥文墨。钱氏诸子衰邀执政，诉其事。石中立指其幼者以告同列云：“此一寸金也。”诸钱数张二亲在堂，十年入舍之语。
　　
　　介甫云：辅嗣忠象谓马者必显之物。钦圣云：咸咸之义，自晦而上至心，则谓正吉悔亡。
　　
　　纣作炮烙之刑，陈和叔云：“《韩诗》作烙，《汉书》作格。”
　　
　　吴冲卿云：《庄子》姑射，今人尽读作怿，音义，惟有夜射二切。
　　
　　原甫云：《南陔》、《白华》六篇，有声无诗，故云笙不云歌也。有其义，亡其辞，非亡失之亡，乃无也。
　　
　　司马君实说：据《禹贡》，河自大亻丕、大陆又北为九河，则是河循太行北流，乃东入海，兖州境也。今之河朔处，势高地又坚，故少水患。又汉兖州界在今河阳，非《禹贡》旧境也。
　　
　　王禹玉上言，请以正月为端月。正音与上名相近也。
　　
　　冯章靖云：“昏字本从民，避唐文皇讳乃从氏耳。”孙文公云：“从高低之低。”冯证以《说文》，文始惭己说未博。
　　
　　宋子京判国子监，进《礼记》石经本，并请邵不疑同上殿，以备顾问。无何，上问古文如何。邵不疑对：“古文不篆于六体义训不通，今人之浅学，遂于一字之中偏旁上下杂用古文，遂致乖乱。”又顺：“林氏《小说》所云，亦有长义，然亦有好怪处。”上一问之。对云：“许慎《说文》归字从止归，省Ａ９声，举韦切；林氏云‘从追，于声’为近，此长于许矣。许氏哭从口，狱省声；林乃云‘众犬嗥’。此怪也。”
　　
　　董仲舒云：“以仁治人，以义治我。”原甫云：“仁字从人，义字从我，岂造文之意耶？”
　　
　　李白诗：“君不见裴尚书，古坟三尺蒿棘居。”问修《唐书》，李缙叔云：“催又云冕。”宋次道云：“是检校官与李北海作对，非龊龊人也。”
　　
　　敬字，左纪力反，右普木反。避庙讳，改姓者为苟且之苟，文章之文误矣。今雍相是也。
　　
　　邯郸公周陵诗：“才及春羔鼎祚移。”王介甫云：“舂羔鼎祚，天成诗语。”
　　
　　王左丞济州诗“汶阳归客”。司马君实云：其地则唐济郓州，今易地矣。又崇梵僧诗，初谓是僧名，乃寺名，近东阿覆釜村名。
　　
　　司马君实谓《诗》“奏假无言”为是，汤孙奏假为证。予以“鬲假无言”为是。据《传》，晏子和兴同异，引此诗，为证矣。
　　
　　齐桓公以燕公迭出境，乃割地予燕。然专割地之罪重于出境矣。欲称桓公之善，反毁之也。
　　
　　张枢言太博云：“四明海物，江瑶柱第一，青虾次之。”介甫云：“瑶字当作珧，柱即如蛤蜊柱，即韩文公所谓马甲柱也。二物无海腥气，鳆鱼今之牡蛎是。王莽食鳆鱼，常干省尔。”《褚彦回传》：自淮属北海，江南无鳆鱼，有饷三十枚者，一枚直千钱，不以头数之。又读如鲍，非乱臭者也。
　　
　　胡公谨云：登州成山出鳆鱼，俗云决明可干食。
　　
　　司马君实云：《论语》博我以文，博学于文，此二文谓六艺之文。
　　
　　《棫朴》诗云：“遐不作人。”毛：“远不为人。”郑：“初作人。”于义未安。《左氏》“栾武子能用善人”引此诗。杜预云：“作，用也。”言文王能用善人，合于能官人矣。
　　
　　司马迁误以“子我”为“宰我”。又以燕简公欲尽去诸大夫而立其宠人，作“宠姬”。
　　
　　白马寺后有李谷、苏禹圭、李沆等十宰相墓。
　　
　　退传相公，光化军人，少时薄游武当，村舍主人将杀以祀鬼。安卧室中，诵六天北帝咒。巫者见星宿覆其上，怖而却走。退传孙婿吕诲太傅云。白水县尧山民掘得志石，是员半千墓，云：十八代祖凝自梁入魏，本姓刘氏，彭城人，以其雅正似伍员，遂赐姓员。
　　
　　左冯龙兴寺殿，陌氏所构。至和二年重瓦，柏椽大径尺。寺僧守元八十三矣，云此本树法官引盗，旁人得捕”。或以潍之于登不得为旁，又条有误伤，旁人谓在旁，则判审刑。钱象先待制云：“旁求儒雅，胡竟坐自盗，将勒停，宾王落职知建昌军。”
　　
　　吴春卿葬新郑，掘地深二丈五尺，中更掘坡子，才足容棺。既下棺于坑口，上布柏，团以遮之，即下土筑，不用砖甓。吴氏葬其先亦如此。
　　
　　钱君倚学士说：江南王公大人墓，莫不为村人所发，取其砖以卖者，是砖为累也。曰：近江南有识之家，不用砖葬，唯以石灰和筛土筑，其坚如石。此言甚中理。
　　
　　沈文通学士与高继方同事贺北虏正旦，于幽州亦效中国排仗法服宫驾。
　　
　　《史记历书》云：“稊鴂先滜。”庞相云：“见夏英公文字中用滜，作陂泽之泽。”
　　
　　余见宋子京谢：长安有宝货，行搜奇物者，毕萃焉。唐诸陵经五代发掘，皆空。太平兴国中，具衣冠掩塞，长老犹见之。
　　
　　苏ヘ言：绵州二岁断大辟一人，凤翔半年断二十余人。
　　
　　权文公不避讳，论子举谟事。
　　
　　刘师颜视月占旱，问之，云：“谚有之，月如悬弓，少雨多风；月如倾瓦，不求自下。”
　　
　　同州民谓雨沾是为烂雨。
　　
　　蒲城县《胡珦神道碑》，韩文公撰，胡证书，在尉厩，近置夫子庙。访坟，不获矣。
　　
　　赵龙图师民自耀过同说礻殳礻羽，城有礻殳礻羽庙，疑礻殳礻羽亦是兵械，其秦祷兵之所乎？
　　
　　江州琵琶亭诗板甚多，李卿孙惟留一篇夏英公诗：“流光过眼如车毂，薄宦拘人似马衔。若遇琵琶应大笑，何须收泪湿青衫。”
　　
　　赵师民罢华原，过左冯，同登排云楼，指中条山北，所谓襄山杨荣赋勿华踏衰。检余靖初校《汉书》监本作襄，驰介问之云：“据《郊祀志》，襄字误矣。”
　　
　　薛俅比部待阙蒲中，出恰律郎萧悦画竹两轴，乃乐天作诗者。薛蓄画颇多，此两画尤佳也。
　　
　　昭应温泉，郑文宝诗云：“只见开元无事久，不知贞观用功深。”
　　
　　安道侍郎云：赵安玉客长安，购唐太宗骨葬昭陵下。一豪姓蓄脑骨，比求得甚艰。吴宣徽自延州以宿疾求蒲中，乞免院职，改大资政。尚书左丞呼大资，不呼左丞。府僚识体者，门状上添政字。
　　
　　韩稚圭善饮，后以疾饮量殊减。吴资政云：“道书云人多用于所长，有旨哉。”
　　
　　温仲舒判开封府，一进士早出探榜。其妻续，有人报其父母船至水门，亟僦驴往省之，至东门为醉人殴击。僦驴者又惧证左留滞，潜遁去。府中以醉人亦有指爪痕，俱杖而遣之。归家号泣。夫自外归，亦落第而泣，两不相知其由。徐知妻被杖，诣所司诉冤，不听。于州桥夫妻投河溺死。真宗闻之怒，知府已下悉罢去。吴春卿云：“小刑责，亦不可不慎也。”
　　
　　就师西门外立尉专决斗竞事，城里外悉府尹主之。每三大节，他官皆有休假，唯府事愈多，节日清明尤甚，斗竞至数百件。
　　
　　长安有宝货行，有购得名玉鱼者，亦名玉梁，似今所佩鱼袋，有玉者、铜者。文丞相五千市一玛瑙者，府中莫知何用，多云墓中得之。薛俅比部庆成军观太宁宫醮，见礼服剑室贯绦者，形正相似。
　　
　　梅挚、陈洎、刘湜假少常使虏，后俱作省造北使，宴阁门，从之萃坐朵殿。梅等以假官有升无降故事，副缀两制坐殿上，逡巡不赴。阁门副使张得一奏嫌坐位，任不赴坐。遂贬。苏卢衮上前端笏移南山，不诬矣。
　　
　　张得一自阁门副求正，副使引曹佾；李璋列王貂作枢，吴庞为副，以曹、李中宫外舍之亲，张未服，云：“公朝岂私亲耶？”吴云：“阁副侍中子若孙，恩泽差别，疏亲又差降，岂非用亲耶？”小绌又引非亲例，王云：“此边任。”张左请边任，遂正使名，除潞州，以潞州非人使路，改贝州，宣不候代到赴请河，又请不候代至贝王，贝王则据扶叛。张伏法京师。
　　
　　夏守恩太尉作殿帅。旧例，诸营马粪钱分纳诸帅。夏既纳一分，鱼轩要一分。时王相德用作都虞候，独不受。又章献上仙内臣请坐甲，王独以谓不当尔。兴国寺东大枢貂张耆相宅，近须兵防卫，不与。以此数事，擢为枢密副使。
　　
　　吕文靖说：作正字日，值旬休，丁晋公宅会客，忽来招，遂趣往。至则怀中出词题，帘外草寇莱公雷州制。既毕，览之不怿，曰：“舍人都不解作文字邪？”吕逊谢再三，乞化笔增损，遂注两联云：“当孽竖乱常之日，乃先皇违豫之初。”缘此震惊，遂至沈极。
　　
　　曹貂利用将赴汉东，入内供奉官杨怀敏尽逐其左右。旦将上马，坐驿厅，无人至。使数辈立屏后，时引首来窥，则挥手令去。曹夙怀忧惧，睹此疑将就刑。杨又徐进云：“侍中且宜歇息。”遂闭堂自经。
　　
　　天圣中，后殿中欲放榜，王沂公作相，端笏立。时有论奏近岁陈庞作相案，前笏读姓名，与百执无别。
　　
　　制胜关山林旧饶雪霜，今垦辟为稼土，气候与旧不同。
　　
　　夏英公少年作诗，语意惊人，有“野花无主傍行人”之句。
　　
　　李程画像在开元寺，因雨摧坏，吴冲卿云：“寺僧不好事，可惜。”今云此有榻本，可令重画，如此李程在里。”李程子廓从父过三亭渡，为小石隐足，痛以呼父，程云：“太华峰头仙人手迹，黄河滩里争如有隐人脚跟。”
　　
　　高敏之以钟乳饲牛，饮其乳，后患血痢卒。或以为冷热相激所致。
　　
　　川峡呼梢工篙手为长年三老。杜诗：“长年三老歌声里，白昼摊钱高浪中。”得名旧矣。
　　
　　府史胥徒乃四名，男臣女妾是两号。都下吏人连名府史，妇女表状皆称臣妾，皆非也。
　　
　　韩文公《谈苑》说《樊南集》故事灰钉云：扬雄赋殊非，《南史徐勉传》：属纩方毕，灰钉已具。
　　
　　杨文公内阁侍读，占城进狮子，例进诗文，公云：“渡海鲸波息，登山豹雾消。”为时激赏。《司马法》有虞城忄戒于中国《司马法》：夏执元戈，殷执白戚，周左杖黄钺。
　　
　　教坊伶人嘲钓客直乐云：“钓客击杖鼓百面如一，教坊不如他齐整，打一面如打百面。可谓婉而绞。
　　
　　汉三辅县谷，今醒泉、重泉。池阳，秦骊邑，汉新丰。新丰、平陵、槐里、茂陵、频阳、美原、礻殳礻羽、莲匀，在下邦东。
　　
　　峡江船须土人挠水势行之。周湛郎中作夔漕建宫，不得差扰，俄自沉一舟，众颇怪之。
　　
　　长安王渎，任度支员外郎，妻高氏，节度使琼第九女。前妻子经不教，供养殊阙。渎卒后十余年，经二子皆成立，相继卒，亦丧明。始首悔前咎，克己反善，云：“皆水邱妇并兄弟教经如此。”早夜策杖，不废定省，上之不辍。卒后水邱妇病瘫，其兄弟惧卒，水邱遂绝。人谓神理不可诬矣。
　　
　　解池盐岁课愈多而不精，耆老云：“每风雨起，盐结须以八翻转，令风吹，则坚实。今任其自熟，其畦下者卒虚软。”吴左丞春卿云：“初任临安日，捕到盐，令铺户验之，外界官盐则刑轻，私盐则刑重。患为铺户所欺，于庭下各取数纸裹之，外用帖子题记，置案上，分铺户作两番去帖隔验之，然后绝欺弊。始靳其验法细诘之，乃肯道云：“煮盐用莲子为侯，十莲者官盐也，五莲以下，卤水漓为私盐也。私盐色红白，烧焰灰染其色，以效官盐。于是嗅以辨之。”自是不用铺户，自能辨矣。
　　
　　曹佾太尉，长秋母弟张貂耆之坦床。始成婚，赀装甚盛，请衣帐者增二十缣。三月后尽敛持去，讯之，云：“本房卧制。未办此，皆假借来。”推延五六年，竟不致一物。吴大资与曹宣猷同馆伴话及此。
　　
　　钱明逸知开封府，时都下妇人白角冠阔四尺，梳一尺余。禁官上疏禁之，重其罚，告者有赏。
　　
　　京师风俗，将为婚姻者，先相妇，相退者，为女氏所告，依条决此妇人。物议云云，以为太甚。
　　
　　京师上元放灯三夕。钱氏纳士进钱买两夜。今十七、十八两夜灯因钱氏而添。
　　
　　诗僧惠崇多剽前制，缁弟作诗嘲之云：“河分冈势司空曙，春入烧痕刘长卿。不是师兄多犯古，古人言语犯师兄。”
　　
　　陕府昭宗御诗：“何处有英雄，迎归大内中。”在河中逍遥楼。与太宗诗“昔乘匹马去，今驱万乘来”。气象不侔矣。
　　
　　王重盈陕府构寺，募巧工图壁，悉沉于河。今建初院六祖等人多摸写。
　　
　　王文穆罢相，知杭州，朝士送诗，惟陈从易学士云：“千重浪里平安过，一尺竿头稳下来。”冀公称重之。杨文公在馆中，文穆或继至，必径出，他所亦然，几类爰、晁故事。文穆去，举朝皆有诗，独文公不作。文穆辞日，奏真庙传宣令作诗，迁延不送。
　　
　　吴春卿云：往年学中置一桑，螵蛸于笔格上亘朴缘者无数，检月令视之，乃螳螂生月日也。
　　
　　刘子仪侍郎三入翰林，意望入两府，颇不怿，诗云：“蟠桃三窃成何味，上尽鳌头迹转孤。”称疾不出朝。问候者继至询之，云：“虚热上攻。”石八中立在坐云：“只消一服清凉散。”意谓两府始得用青凉伞纟散也。
　　
　　丁崖州虽险诈，然亦有长者言。真宗常怒一朝士，再三语之，不崖州辄稍退不答。上作色曰：“如此叵耐，问辄不应。”谓进曰：“雷霆之下，臣更加一言，刘齑粉矣。”真宗欣然嘉纳。
　　
　　丁晋公在崖州，方弈棋，其子哭而入，询之，云：“适闻有中使渡海，将至矣。”笑曰：“此王钦若使人来吓我耳。”使至谢恩毕，乃传宣抚问也。
　　
　　开封府尹大厅自周起侍郎奏真宗云：“陛下昔居此，臣不敢坐。”自尔遂空，不复居。
　　
　　李□兵部作陕西转运使，尝至一州，军伶白语：“但某叨居兵部，谬忝前行。”李大怒。吕文靖相判许田，柳灏作漕府宴，优人云：“尔是防城举人，有何文学。”柳即泣诉相：“坐此必宜真有怨嫌者，故令辱某。”不得已，送狱鞫问，遂至配。
　　
　　章相在翰林日，尝差知权开封府。二十七日，请僧在家设七昼夜道场，惧冤滥也。
　　
　　近岁都下裁翠纱帽，直一千。至于下俚耻戴京纱帽。御帽例用京纱，未尝改易也。
　　
　　宋子京说许相公序开《西湖诗》：“凿开鱼鸟忘机地，展尽江湖极目天。”长安北禅寺笋石，郑天休资政题十字“春至不择地，路旁花自开”刊之。
　　
　　李丕绪少卿说：师颉作永兴重进果客时，府前有十余堵大墙蔽荒隙。军府萧条，寂无民事，因搜访碑碣，凡打三千余本。姜遵知府日，内臣曾继华来造塔。遵希明肃旨，近城碑碣尽辇充塔基，继华死于塔所。人谓之鬼诛也。
　　
　　紫阁山老僧文聪说：晏相来游山，猕猴万数，遍满山谷。僧言未尝如此多也。晏诗寻添猕猴之句。
　　
　　凤翔李茂正幽昭宗于红泥院，制度殊褊小，自据使宅，令其家供养真衫衣赭袍龙凤扇。民献善田，令薄出租以佃之，称秦王户。后子孙以券收田，有二孙府西土腴各余顷，不十年荡费尽，今丐于市。
　　
　　岐府使斋前有百叶桃，谷雨十日后，结实大如拳。
　　
　　猴部头，猿父也，衣以绯优服，韦布昭宗侧。梁祖受禅，张御筵，引至坐侧，视梁祖，忽奔走号，踯褫其冠衣。全忠怒叱，令杀之。唐之旧臣无不愧怍。
　　
　　安辔初，唐教坊优人，事李茂正。一日，作意将戏之，遂逃遁，经年复来，茂正云：“无容身处，还却来邪？”时茂正燔长安，绝还都之望，答云：“暂来看大王耳，归长安卖孚炭，足过一生，岂无容身地耶？”
　　
　　仪州，唐神策义宁军置使统之。
　　
　　太和年，姚说充使李茂正，墨制义州主公寺碑。魏晋秦年，督护汉炽太守王宝贵。此即汉炽城矣。又有白马令，某碑所在，亦名白马寺。按《图经》并不载，恐后湮灭，聊书记之。
　　
　　吴春卿殿试《圣有谟训赋》，用“答扬”二字，自谓颇工。考官张希颜不晓，云：“只有对扬休命，岂有答扬者耶？”旁一人云：“答即对也，乃及时文耳。”遂加一抹。宋宣献公绶编排卷子，知其误，不敢移易。向相《延州诗》：“四时常有烟棚合，三月犹无菜甲生。”又有人嘲《同州诗》：“三春花发惟樗树，二月莺啼是老鸦。”
　　
　　晏相言：作知制诰，误宣入禁中，真宗已不豫，出一纸文字，视之，乃除拜数大臣。奏臣是外制，不敢越职领之。须臾，召到学士钱惟演。晏奏臣恐泄漏，乞宿学士院。翌日，麻出，皆非向所见者，深骇之，不敢言。
　　
　　真宗上仙，明肃召两府谕之，一时号泣，明肃曰：“有日哭在，且听处分。”议毕，王文正曾作参政，秉笔至淑妃为王太妃，卓笔曰：“适来不闻此语。”丁崖州曰：“遗诏可改耶？”众亦不敢言，明肃亦知之，始恶谓而嘉王之直。
　　
　　宋相与高饣束同发天府，解日月为常赋象字韵之押状者，以落韵，先剥放，近百人投牒云：“某不落韵。”乃取卷视之，状下有可想二字，然赋亦纰缪，其如落韵剥放。举人不伏，高与甲忧问或醉或睡，伯庠更点检，诗只五韵，急呼二人起视之。二君欢欣，举子惭怍而已。
　　
　　嘉二年，欧阳永叔主文省，试《丰年有高廪》诗，云出《大雅》，举子喧哗。为御史吴中复所弹，各罚金四斤。
　　
　　
　　
