《岩幽栖事》　［明］陈继儒

　　香令人幽，酒令人远，石令人隽，琴令人寂，茶令人爽，竹令人冷，月令人孤，棋令人闲，杖令人轻，水令人空，雪令人旷，剑令人悲，蒲团令人枯，美人令人怜，僧人令人淡，花令人韵，金石令人古。

　　凡山具，设经籍机杼，以善族训家；备药饵方书，以辟邪卫疾；储佳笔名茧，以点绘赋诗；留清醪杂蔬，以供宾独酌；补破纳旧笠，以犯雪当风；畜绮石厅墨，古玉异书，以排闲永日；制柳絮枕，芦花被，以连床夜话；狎黄面老僧，白头渔父，以遣老忘机。

　　客过草堂，叩余岩栖之事，余倦于酬答，但拈古人诗句以应之。问：是何感慨而甘栖遁？曰：得闲多事外，知足少年中。问：是何功课而能遣日？曰：种花春扫雪，看箓夜焚香。问：是何利养而获终老？曰：砚田无恶岁，酒国有长春。问：是何往还而破寂寥？曰：有客来相访，通名是伏羲。

　　余喜赏雪，每戏云：古今一钝汉：袁安闭门，子猷返棹。底是避寒作许题目。

　　人有一字不识而多诗意，一偈不参而多禅意，一勺不濡而多酒意，一石不晓而多画意，淡宕故也。

　　《多少箴》，不知何人所作，其词云：少饮酒，多包啜粥；多茹菜，少食肉；少开口，多闭目；多梳头，少洗浴；少群居，多独宿；多收书，少积玉；少取名，多忍辱；多行善，少干禄；便宜勿再往，好事不如无。

　　山居胜于城市，盖有八德：不责苛礼，不见生客，不混酒肉，不兑田宅，不问炎凉，不闹曲直，不征文逋，不谈仕籍。如反此者，是饭侩牛店，贩马驿也。

　　陶弘景借人书，随误改定。米襄阳借书画，亲为临摹题跋，印记装潢，往往乱真，后并以真赝本同送归之。虽游戏翰墨，而雅有隐德。

　　山鸟每至五更，喧起五次，谓之报更。盖山中真率漏声也。余忆曩居小昆山下，时梅雨初霁，座客飞觞，适闻庭蛙，请以节饮。因题联云：“花枝送客蛙催鼓，竹籁喧林鸟报更。”可谓山史实录。

　　东坡《琴诗》云：“若言琴上有琴声，放在匣中何不鸣？若言声在指头上，何不与君指上听？”此一卷《楞严经》也。东坡可谓以琴说法。

　　裒访古帖，置之几上，其益有五：消永日，汰俗情，一益也。分别六书宗派，二益也。多识古文奇字，三益也。先贤风流韵态，如在笔端，且可以搜其遗行逸籍，交游宅墓，四益也。不必钩搨，日与聚首，如薰修法，自然得解，五益也。

　　山谷赋苦筍去：“苦而有味，如忠谏之可活国；多而不害，如举士而能得贤。”可谓得筍三昧。“洶洶乎如涧松之发清吹，浩浩乎如春空之行白云。”可谓得煎茶三昧。

　　真人面前莫弄假，痴人面前莫说梦。

　　寤言空谷，跫然客至，方相与计松桂，湎云烟，而负才之士，辄欲拈题阄韵，豪咏苦吟。幽人当此，真如清流之著落叶，深林之沸鸣蝉也。所谓诗人不在，大家省得三五十首唱酬，亦非细事。

　　苏子由云：多疾病，刚学道宜；多忧患，则学佛宜。以肉食无公卿福，以血食无圣贤德，然则何居而后可？曰：随常而已。

　　余每欲藏万卷异书，袭以异锦，薰以异香，茅屋芦帘，纸窗土壁，而终身布衣，啸咏其中。客笑曰：此亦天埌一异人。

　　洪崖跨白驴，驴名积雪。其诗云？“下调无人采，高心又被嗔，不知时俗意，教我若为人。”黄山谷自题象云：“前身寒山子，后身黄鲁直。颇遭时人恼，思欲入石壁。”余谓“有古语云：上士闭心，中士闭口，下士闭门。我操中下法，庶几免乎？”

　　瓶花置案头，亦各有相宜者。梅芬傲雪，偏绕吟魂；杏蕊娇春，最怜妆镜；梨花带雨，青闺断肠；荷气临风，红颜露齿；海棠桃李，争艳绮席；牡丹芍药，乍迎歌扇；芳桂一枝，足开笑语；幽兰盈把，堪仳［亻＋离］。以此引类连情，境趣多合。

　　牡丹须著以翠楼金屋，玉砌雕廊，白鼻猧儿，紫丝步障，丹青团扇，绀绿鼎彝，才子书素練以飞觞，美人拭红绡而度曲。不然乃措大赏花而。

　　古隐者多躬耕，余筋骨薄，一不能；多弋钓，余禁杀，二不能；多有二顷田，八百桑，余贫瘠，三不能；多酌水带索，余不耐苦饥，四不能。乃可能者，唯嘿处淡饭著述而已。然著述家切弗批驳先贤。但当拈己之是，不必证人之非。

　　海味不咸，蜜饯不甜，处士不傲，高僧不禅，皆是至德。

　　有儿事足，一把茅遮屋。若使薄田不熟，添个新生黄犊。闲来也教儿孙，读书不为功名。种竹浇花酿酒，世学闭户先生。右调《清平乐》，余醉中付儿曹，以为家券。

　　东坡投荒时，答程天侔云：“此间食无肉，病无药，居无室，出无友，夏无寒泉，大率皆无耳。”余拥山居，公所无者尽有之。不省何德而享此，唯日拈一瓣香，向古佛罪耳。

　　以蹊径之奇怪论，则画不如山水；
　　以笔墨之精妙论，则山水不如画。

　　小儿发愿云：愿明月长圆，终日如昼。余曰：善哉！虽然，使人终无息肩期矣！于邺诗不云乎：白日若不落，红尘应更深。

　　宣和时，酒店壁间有诗云：是非不到钓鱼处，荣辱常随骑马人。

　　李北海书，当时便多法之。北海笑云：学我者拙，似我者死。

　　黄山谷常云？士大夫三日不读书，自觉语言无味，对镜亦面目可憎。米元章亦云：一日不读书，做一日和尚撞一天钟觉思涩。想古人未尝片时废书也。

　　四时之景，莫如初夏。余尝夜饮归，作增字《浣溪纱》云：梓树花香月半明，棹歌归去蟪蛄鸣。曲曲柳弯茅屋矮，挂鱼罾。笑指吾庐何处是，一池荷叶小桥横，灯火纸窗修竹里，读书声。

　　余尝爱《夷坚支乙序》云：“老矣不复关心，犹独爱奇，气习犹与壮等，耳力未减，客话尚能欣听，心力未歇，忆所闻不遗忘，笔力未遽衰，触事大略能述。”此洪适语也。

　　人无意，意便无穷。

　　陆平翁《燕居日课》云：“以书史不园林，以歌咏为鼓吹，以理义为膏梁，以著述为文绣，以诵读为菑畬，以记问为居积，以前言为师友，以忠信笃敬为修持，以作善降祥为因果，以乐天知命为西方。”

　　以金石鼎彝竹简之古文，可以正六书；以六书之字画，尚可正六经之讹字。

　　韩退之诗云：“居间食不足，多官力难任，两事皆害性，一生常苦心。”子瞻诗云：“家居妻儿号，出仕猿鹤怨。未能逐十一，安敢抟九万。”二公犹不能徘徊于进退之间。其后退之迷雪于衡山，子瞻望日于儋海，回视阖户拥衾，簟瓢藜藿，不在天上乎？故《考槃》诗云：“独寐言，永矢弗谖。”

　　雪景莫若山，山雪莫若月下。余尝目击而赋四言诗云：“夜月岩牖，淡而无风，月值松际，鸡鸣雪中。”盖实景也。

　　箕居于斑竹林中，徙倚于青石几上，所有道笈梵书，或校雠四五字，或参讽一两章。茶不甚精，壶敢不燥；香不甚良，灰也不死；短琴无曲而有弦，长讴无腔而有音；激气发于林樾，好风送之水涯若非羲皇心上，亦定嵇阮兄弟之间。

　　李之彦云：“尝玩钱字旁，上著一戈字，下著一戈字，真杀人之物不悟也。”然则而两戈争贝，岂非贱乎！

　　吾子彦所述：“书室中修行法，心闲手懒，则观法帖，以其字可逐字放置也；手闲心懒，则治迂事，以其可作可止也；心手俱闲，则写字作诗文，以其可兼济也；心手俱懒，则坐睡，以其不强役于神；心不定，宜看诗及杂短故事，以其易于见意，不滞于久也；心闲无事，宜看长篇文字，或经注，或史传，或古人文集，此又甚宜于风雨之际，及寒夜也。”又虫：“手冗心闲，则思；心冗手闲，则卧；心手俱闲，则著书作字；心手俱冗，则思早毕其事，心宁吾神。”

　　小儿辈不可以世事分读书，当令以读书通世事。

　　辛弃疾言：人生在勤，当以力田为先，故以稼轩。

　　名妓翻经，老僧酿酒，将军翔文章之府，书主践戎马之场，虽乏本色，故自有致。

　　古人以书画为柔翰弱翰，故开卷张册，从容为上。

　　经史子集，以辞相传，而碑刻则并古人手跡以存，故好古尚友之士，相与共访而传之。

　　着棋不若抄书。谈人过，不若述古人佳言行。

　　画与字各有门庭，字可生，画不可熟。字须熟后生，画须熟外熟。

　　读史要耐讹字，正如登山耐歹路，踏雪耐危桥，闲居耐俗汉，看花耐恶酒，此方得力。

　　僧要真，不要高。

　　洞庭张山人云：山顶泉，轻而清；山下泉，清而重；石中泉，清而甘；沙中泉，清而冽；土中泉，清而厚。流动者长于安静，负阴者胜于向阳。山削者泉寡；山秀者有神。真源无味，真水无香。

　　“吾乡荇菜，烂煮之其味如蜜，名曰荇酥。郡志不载，遂为渔从野夫妨食。”此见于《农田余话》。俟秋明水清时，载菊泛泖，脍鲈（手旁＋寿）　橙，并试前法，同与莼丝荐酒。

　　余山中，徐德夫送一鹤至，已受所，张公复送一鹤配之，每欲作诗咏其事，偶读皇甫湜《鹤处群鸡赋》，遂不配笔。其中有句云：同李陵之入胡，满目异类；似屈原之在楚，众人皆醉。惨淡无色，低回不平，每戒比之匪人，常耻独为君子。

　　与其结新知，不若敦旧好。与其施新恩，不若还旧债。

　　三月茶筍初肥，梅花未困，九月莼鲈正美，秫酒新香。胜客睛窗，出古人法书名画，焚香评赏，无过此事。门生包鸣甫云：“淳化帖，苍颉字，尚带卦体。”此言得字之本。

　　住山须一小舟，朱栏碧幄，明棂短帆，舟中杂置图史鼎彝，酒浆荈脯。近则峰泖而止，远则北至京口，南至钱塘而止。风利道便，移访故人，有见留者，不妨一夜话、十日饮。遇佳山水处，或高僧野人之庐，竹树蒙茸，草花映带，幅巾杖履，相对夷然。至于风光淡淡，水月空清，铁笛一声，素鸥欲舞。斯也避喧谢客之一策也。

　　邵尧夫云：但看花开落，不言人是非。

　　王辰玉《香山记》云：大约西山之胜仿佛武林之西湖，逶迤不如，而蒨润或过之。因与二三子作妄想，若斩荻芦，开陂阳（耳旁＋显）以尽田荷花，至山膝而止，使十五小儿，锦衣画舸，唱江南采莲词，出没于白鸥碧浪之间。所在室诉衷情庐，必竹门板扉，与金碧相间出。而后结远道人，为香山社主；乞青莲居士，为玉泉酒家翁。吾老此可矣。

　　古云鹤笠鹭蓑，鹿裘鹊冠，鱼枕杯，猿臂笛，与画图之屋庐，诗意之山水，皆可遇而不可求，即可求而不可常。余唯纸窗竹屋，夏葛冬裘，饭后黑甜，日中白醉。

　　品茶一人得神，二人得趣，三人得味，七八不是名施茶。

　　嵩山僧赠余木瘿炉，余铭之云：“形固可使如槁乎？心故可使如死灰乎？唯我与尔有是夫。”又有天台僧寄余藤杖，余答以诗云：“僧寄天台杖，支余独上台。借它时点缀，不是老相催。打果惊黄鸟，疏泉破碧苔。秋声满松壑，并与夕阳来。”

　　余尝过一山邻，而老嗜花，红紫映户，弄孙负日，使人不复知有城居车马之闹，况京都滚滚尘邪？余赠以诗云：有个小门松下开，堂前明月绕畦栽。老翁抱孙不抱（雍＋瓦，上雍下瓦），恰欲灌花山雨来。

　　焚香倚枕，人事都尽，梦境未来，仆于此时，可名卧隐，便觉凿坏住山为烦。

　　余得古书，校过付抄，抄后复佼，校过复刻，刻后复校，校过即印，印后复校，然鲁鱼帝虎百有二三。夫眼眼相对尚然，况以耳传耳，其是非毁誉，宁有真乎？

　　掩户焚香，清福己具。如无福者，定生他想。更有福者辅以读书。

　　世人但爱秋月，而不知秋日之妙，白云碧汉，大胜平时，桂落庭闲，乃契斯语。

　　仇山村诗云：艰危颇得文章力，嫁娶各随男女缘。又云：无求莫问朝庭事，有耻难交市井人。

　　居山有四法：树无行次，石无位置，屋无宏肆，心无机事。

　　东坡有诗曰：“论画以形似，见与儿童邻，作诗必此诗，定此非诗人。”余曰：此元画也。晃以道诗云：“画写物外形，要物形不改。诗传画外意，贵有画中态。”余曰：此宋画也。

　　不能卜居名山，即于岗阜回复及林水幽翳处辟地数亩，筑室数楹，插槿作篱，编茅为亭，以一亩荫竹树，一亩栽花果，二亩种瓜菜，四壁清旷空诸所有，畜山童灌园薙草，置二三胡床，著林下，挟书砚以伴孤寂，携琴弈以迟良友，凌晨杖策，抵暮言旋。此亦可以娱老矣。

　　东坡《乙帖》云：“仆行年五十始知作活，大要是悭耳。而文以美名，谓之俭素，然侪为之。则不类俗人。”真可谓淡而有味者。诗云：“不戢不难，受福不那。”口体之欲，何穷之有，每加节俭，亦是惜延福寿之道，住京师宜用此策也。余以为山林人，此策尤不可少。

　　有客谓山居眷属难，山邻难，山友难，山仆难。余谓如此则山堂前草深一太矣。不如（来＋力，左来右力）断家事，择二三童子自随，其强干者以备烹爨树艺，文弱者以备洒扫抄写。子孙能相体者，则送供养，宾朋能相念者，则通（　食旁＋鬼）问，舍此以外，靡知其他。不然，东坡所谓“老稚纷纷口，众食贫孤寂”，未必不佳也。

　　傅大士云：宽着肚皮须忍辱，放开眉眼任从它。

　　读书当如斗草，遇一样采一样，多一样斗一样。

　　莫言婚嫁早，婚嫁后，事不少；莫言僧道好，僧道后，心不了。唯有知足人，鼾鼾直到晓；唯　有偷闲人，憨憨直到老。

　　韦应物、欧阳修，皆作滁州太守，而游琅琊山，则曰：鸣驺响幽涧，前旌耀崇岗“。永叔《游石子涧》则曰：”使君厌其从，车马留山前，行歌招野叟，共步青林间。”山游如是，乃不犯李义山“松间喝道”也。 
 
