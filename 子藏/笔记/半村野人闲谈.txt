《半村野人闲谈》   明 姜南

　　●用刑

　　周公政书，谓刑乱国用重典。林少颖曰：以其顽昏暴悖，不可训化，则歼渠魁，威强梗，宜以刚克之义也。书曰：惟敬五刑，以成三德，此之谓乎？高皇初定天下，承元大乱之后，痛五教之大坏，疾四维之不张，于是用重典以治之。乃有刖膝断趾、钩背剥皮、腰斩坑醢之刑。盖不如是，则相沿弊俗染人之深，不易驱之于礼义教化之中，亦圣人救偏拯弊之权，非众人所能识者。又按宋太宗时，光禄寺丞通判彰州钱易上疏，乞除非法之刑，曰：古之肉刑，尚以为虐而绝之。近代非法之刑，乃或支解脔割，勾背烙筋，身见白骨而口眼犹动，四体分落而呻痛未息。臣愚以为非法之刑，非所以助治也。臣谓一人爱民，民亦爱一人。既爱其上，则奉上而惧。苟以严刑欲戒，则惧未至而怨已深，乞禁非法之刑，止从绞斩，易、吴越王镠孙弘倧之子也。夫宋初惩五季之乱，其用重典宜也。至太宗之时，亦可以省矣。而不省，我太祖虽用重典以惩乱，至其作祖训，定律令，传之后世，则不许用法外之刑，盖因时制宜，不得不如是也。

　　●答应文章

　　王忠毅公骥，丰功伟烈，卓乎一世。凡有求诗文者，信笔成篇，略不经意。尝谓人云：北方老实文字，不足为法，答应而已，连稿付之。此可见公之真诚。然公之可传，亦不待此也。

　　●借亲

　　父母垂死，人子于此，正哀痛彻骨几不欲生之时也。今人反以送死为缓，惟以借亲为急，父母死未即入棺，仍禁家人辈不得举哀，弃亲丧之礼，而讲合卺之仪；实括发之戚，而修结发之好。虽簪缨诗礼之家，亦相率而行，恬不为怪，不知作俑者谁耶？此东谷所见之言也。吾乡有仕宦于关中者，卒于官，讣闻，其子将借亲，沈评事子轻以为不可，或笑之，以为不达变通，使或人见东谷之言，将不暇笑，而以评事之言为从也。

　　●体悉人情

　　宋张忠定公咏，视事退后，有一厅子熟睡，公诘之曰：汝家有甚事？对曰：母久病，兄为客未归。访之，果然。公翌日差场务一名给之，且曰：吾厅上有敢睡者耶？此必心极幽懑，使之然耳。故悯之。李畋张乖崖语录云。

　　●老景

　　今日残花昨日开，为思年少坐成呆。一头白发催将去，万两黄金买不回。有药驻颜都是妄，无绳系日重堪哀。此情莫与儿曹说，直待儿曹自老来。此姑苏沈石田启南之诗也。格律虽卑弱，然摹写衰老之景，人不能道也。

　　●入粟补官

　　宋晋阳王叔永云：纳粟补官，国初无此。天禧元年四月，登州牟平县学究郑河，出粟五千六百石赈饥，乞补弟巽官，不从。晁回、李维上言，乞特从之，以劝来者，丰稔即止，诏补三班借职（今承信郎）。自后援巽例以请者，皆从之。然州县官不许接坐，止令庭参。国家自正统以来，民有纳马、纳粟、纳草、纳银授以散官者。至弘治末，又有纳银授指挥、千百户之例，或为蓄积边储，拯济饥馑，行之以权，一时之急也。然授官者，皆令州县以礼相待，而豪民往往藉此抗礼长吏，不知逊避，间有廉能长吏，止令庭参，不延之坐，然亦可以摭此为故事以喻之耳。

　　●贤相表

　　唐开元相张公九龄，有《谢香药表》云：捧日月之光，寒移雪海；沐云雨之泽，春入花门。雕奁或开，珠囊暂解。兰熏异气，玉润凝脂。药白天来，不假淮王之术。香宜风度，如传荀令之衣。臣材谢中人，位参上将，疆场效浅，山岳恩深，唯因受遇之多，转觉轻生之速。又建中相常公衮有《谢绯表》云：臣学愧聚萤，才非倚马，典坟未博，谬居良史之官。词翰不工，叨辱侍臣之列。唯知待罪，敢望殊私，银章雪明，朱绂霞映。鱼须在手，虹玉横腰，祗奉宠荣，顿忘兢惕。蜉蝣之羽，恐刺国风。蝼蚁之诚，难酬天造。捧戴无力，兢惶在心。二表才数语耳，曲尽赐予之意。二公皆名臣可以为法者，故全篇载之，以见不以徒多为贵也。

　　●文人蹈袭

　　文选王简《栖头陀寺碑》文，有云：层轩延袤，上出云霓。飞阁逶迤，下临无地。而唐王勃《秋日燕滕王阁诗序》亦云：层台耸翠，上出重霄。飞阁流丹，下临无地。不唯蹈袭其步骤，而雕琢愈甚矣。

　　●稼轩不取犯古人讳者

　　宋辛稼轩弃疾帅长沙，士人或诉考试官滥取第十七名春秋卷，稼轩察之，信然。索亚榜春秋卷两易之，启名，则赵鼎也。稼轩怒曰：佐国元勋，忠简一人，胡为又一赵鼎？掷之地。次开礼记卷，稼轩曰：观其议论，必豪杰士也，此不可失。启之，乃赵方也。观此，则稼轩所存之厚可知矣。宜其不肯甘没于外裔，而自拔来归也，其以忠义显名也。宜哉！今世之小夫细人，仆隶厮养，多犯古先哲人之讳，在上者恬不之责而使之改焉，其亦异乎稼轩矣。

　　●谢庄善对

　　谢庄，宋孝武时除侍中。孝武尝赐庄宝剑，庄以与豫州刺史鲁爽。后爽叛，帝因宴问剑所在，答曰：昔以与鲁爽别，窃为陛下杜邮之赐。上甚悦。当时以为知言，盖亦巧于应对者也。岂至诚之道哉？

　　●刘义庆议避仇

　　刘义庆，宋武帝中弟，长沙景王道怜之第二子也。帝少弟临川武烈王道规既薨，以义庆嗣。元嘉中，为丹阳尹。有百姓黄初妻赵杀子妇，遇赦，应避孙仇，义庆议以为《周礼》：父母之仇，避之海外。盖以莫大之冤，理不可夺，至于骨肉相残，当求之法外。礼有过失之宥，律无仇祖之文，况赵之纵暴，本由于酒，论心即实。事尽荒耄，岂得以荒耄之王母，等行路之深仇？宜共天同域，无亏孝道。六年，加尚书左仆射。所著《世说》一书，先儒多称之。按汉晋六朝有避仇之律，此议甚当。

　　●苏东坡劝王安石谏兴大狱

　　苏子瞻自黄州移汝州，未至汝，上书自言，饥寒有田在，常愿得居之。朝奏，夕报可。道过金陵，见王安石曰：大兵大狱，汉唐灭亡之兆。祖宗以仁厚治天下，正欲革此。今西方用兵，连年不解，东南数起大狱，公独无一言以救之乎？安石曰：二事皆惠卿启之，安石在外，安敢言？子瞻曰：在朝则言，在外则不言，事君之常礼耳。上所待公者，非常礼；公所以待上者，岂可以常礼乎？安石厉声曰：安石须说。观东坡大狱大兵之言，虽有所激于中，然汉唐之祸，诚在于此。逐君子，困生民，亦以此败者，宋也。公之言，可谓有益于国家者矣。

　　●智囊

　　秦樗里子、汉晁错，皆号智囊。按樗里子，秦惠王异母弟，且死，曰：葬我必渭南章台东。后百年，当有天子宫夹我墓。及汉兴，长乐宫在其东，未央宫在其西，若樗里子者，真可谓智囊矣。贻谋及其身后，若合符节，得以全其邱陇，奇哉智乎？而错也为国摅智，不能保其首领，智安在哉？

　　●咏荆轲

　　荆卿欲报燕，衔恩弃百年。市中倾别酒，水上击离弦。匕首光陵日，长虹气烛天。留言与宋意，悲歌非自怜。此陈周弘直咏荆轲诗也。函关使不通，燕将重深功。长虹贯白日，易水急寒风。壮发危冠下，匕首地图中。琴声不可识，遗恨没秦宫。此陈杨缙赋荆轲诗也。二诗怆恨之情，皆在意外。靖节之后，此亦佳作也。

　　●富郑公言有所因

　　宋富郑公弼，奉使契丹，谓其主曰：北朝与中国通好，则人主专其利，而臣下无所获。若用兵，则利归臣下，而人主任其祸。故北朝诸臣争劝用兵者，此皆为其身谋，非国计也。愚按此言亦有所因，唐高祖遣郑元诣突厥，元说颉利曰：唐与突厥，风俗不同，突厥虽得唐地，不能居也。今虏掠所得，皆入国人，于可汗何有？不如旋师，复修和好，可无跋涉之劳。坐受金币，又皆入可汗府库，孰与弃昆弟积年之欢，而结子孙无穷之怨乎？郑公之言，全述此意，可以见夷狄无亲，惟利是动也。

　　●潘岳讥讪

　　潘岳，晋武帝时辟司空太尉府，举秀才。泰始中，帝躬耕籍田，岳作赋以美其事，才名冠世，为众所疾。遂栖迟十年，出为河阳令，负其才而郁郁不得志。时尚书仆射山涛领吏部，王济、裴楷等并为帝所亲遇，岳内非之，乃题阁道为谣曰：阁道东，有大牛，王济鞅，裴楷鞘，和峤刺促不得休。然则岳之取祸，盖亦恃才不逊之所致耳。纵使孙秀不衔之，亦何能以自免哉？

　　●题赵清献公墓诗

　　宋赵清献公抃墓，在衢州府城东北四十五里。宋景定间，林存为潭州帅，罢归道衢，调千夫荷担，经墓旁，疲甚，因相与语。赵清献公抃一琴一鹤，那有许耶？或闻之，题诗驿舍曰：千夫荷担在山阿，膏血如何有许多？不若扁舟经归去，休从清献墓前过。

　　●赵葵幼慧

　　宋赵南仲葵，父方，宁宗时为京湖制置使。葵每闻警报，与诸将偕出，遇敌辄深入死战。诸将惟恐失制置子，尽死救之，屡以此获捷。一日，方赏将士，恩不偿劳，军欲为变。葵时年十二三，觉之，亟呼曰：此朝廷赐也，本司别有赏赉。军心赖此一言而定，人服其机警。

　　●牛心山脉

　　四川龙州宣抚司东南，有牛心山，昔唐祖李龙迁葬于山侧。武后革命，命凿断山脉，水赤如血。及玄宗幸蜀，有老人苏坦奏，龙州牛心山，国之祖墓，今日蒙尘之祸，乃则天掘凿所致。玄宗即命龙州刺史修填如旧。未几，诛禄山，乃升州为都督府，赐号灵应郡。此说予以为谬妄之甚也。夫武氏既凿断山脉，则李氏衰矣，玄宗何以复兴？玄宗命填其断处，则地理家所谓客土无益也。吁！玄宗以励精用贤而兴，以荒淫用奸而败，于山脉何与哉？

　　●论宰予公伯寮

　　洪武癸酉，崇仁县儒学训导吉水罗公恢上疏言，孔子庙廷从祀者，当以道学论。当时有若优于宰予，《论语》记有若言行者四，皆有裨于世教。记宰予者亦四，皆见责于圣人。宜以有若居十哲位次，而宰予居两庑。公伯寮沮坏圣门，不宜从祀。蘧伯玉，孔子之故人，行年六十而化，今居两庑六十位次之下，未当，宜例升启圣王庙。疏奏不报，时皆服其论之当云。

　　●夏口城

　　武昌府城西黄鹄山，有夏口城，吴主孙权所筑，对岸则入沔津，故城以夏口为名。至刘宋顺帝时，柳世隆等守之，沈攸之攻之，不克。梁末陈初，周将史宁为土山长梯攻之，不能破。黄巢之乱，止陷其外城。盖其城依山负险，周回不过二三里，乃知古人筑城欲坚，不欲广也。

　　●颁书学校

　　洪武中，以夷陵州学正延平张先生智试礼部左侍郎。先生首言宜以书籍颁布北方学校，议者以费财不便，先生正色曰：使贤才汇征，利益生民，何惜此费？众大惭，卒从此议。

　　●霍氏衰

　　汉张安世子千秋，与霍光子禹，武帝时俱为中郎将，将兵随度辽将军范明友击乌桓。还，谒大将军光，问千秋战斗方略、山川形势，千秋口对兵事，画地成图，无所忘失。光复问禹，禹不能记，曰：皆有文书。光由是贤千秋，以禹为不材。叹曰：霍氏世衰，张氏兴矣。吁！光既知子之不材，而不能避远权势，以为保身全家之计，反因妻邪谋，以怙宠荣，其覆族也宜哉！

　　●李舟语

　　唐御史李舟曰：使释迦生中国，设教当如周孔。使周孔生西方，设教当如释迦。天堂无则已，有则君子生。地狱无则已，有则小人入。君子赢得为君子，小人枉了为小人。此语虽近俗，亦理到之言也。

　　●论三焦

　　苏黄门《龙川志》云：彭山有隐者，通古医术，与世诸医所用法不同，人莫之知。单骧从之学，尽得其术，遂以医名于世。治平中，予与骧遇于广都，论古今术同异。骧既言其略，复叹曰：古人论五脏六腑，其说有谬者，而相承不察。今欲以告人，人谁信者？古说左肾其府膀胱，右肾命门，其府三焦，丈夫以藏精，女子以系包。以理主之，三焦当如膀胱，有形质可见。而王叔和言三焦有脏无形，不亦大谬乎？盖三焦有形如膀胱，故可以藏，有所系。若其无形，尚可以藏系哉。且其所以谓之三焦者，何也？三焦分布人体中，有上中下之异，方人心湛寂，欲念不起，则精气散在三焦。荣华百骸，及其欲念一起，心火炽然，翕撮三焦精气，入命门之府，输写而去，故号此府为三焦耳。世承叔和之谬而不悟，可为长叹息也。予甚异其说，后为齐州从事，有一举子徐遁者，石守道之婿也，少尝学医于卫州，闻高敏之遗说，疗病有精思，予为道骧之言，遁喜曰：齐尝大饥，群丐相脔割而食，有一人皮肉尽而骨脉全者，遁以学医故。往观其五脏，见右肾下有脂膜如手大者，正与膀胱相对。有二白脉自其中出，夹脊而上贯脑，意此即导引家所谓夹脊双关者，而不悟脂膜如手大者之为三焦也。单君之言，与所见悬合，可以正古人之谬矣。今医家者流，皆执叔和三焦无状空有名以自信，不闻有此说，故录之。

　　●归姓表

　　唐郑准为荆南节度使成汭从事，汭本姓郭，代为作《归姓表》云：居故国以狐疑，望邻封而鼠窜。名非伯越，浮舟难效于陶朱。志在投秦，出境遂称于张禄。未遑辨雪，寻涉艰危。其后，范文正公幼从母适常山朱氏，冒姓名朱说，登第后，乞还姓，表遂全用郑语云：志在投秦，入境遂称于张禄。名非伯越，乘舟偶效于陶朱。议者谓文正公虽袭用古人全语，然本实范氏当家故事，非攘窃也。今考范集无此表，恐好事者以此一聊酷类文正事，故附会以为其表语，不可知也。

