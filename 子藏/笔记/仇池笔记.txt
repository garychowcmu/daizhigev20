仇池笔记   [宋]苏轼
　　
　　序
　　
　　卷上
　　
　　论文选
　　三殇
　　日月蚀
　　中宫太一
　　八阵图诗
　　不忮之诚信于异类
　　阳关三叠
　　磨蜴为身宫
　　治齿治目
　　老子解
　　三豪诗
　　万花会
　　弄胡孙
　　治大风方
　　酒名
　　论诗
　　禁同省往来
　　刘原父语
　　谿洞画李师中像
　　韩玉汝李金吾
　　舒公封荆公
　　以意改书
　　书秋雨诗
　　杜子美诗
　　子美诗外有事在
　　归去来词
　　孟郊诗
　　白乐天诗
　　成相
　　拟作
　　姜多食损智
　　石墨
　　桃笙
　　池鱼
　　耳白于面
　　如梦词
　　论物理
　　木螙
　　小儿吸蟾蜍气
　　奴为祟
　　附语
　　晋人书
　　隐者杨朴
　　古镜
　　剖桃核得雄黄
　　砑光帽
　　戴松鬭牛
　　鹅有二能
　　戒杀
　　论医
　　黎 子
　　服井花水
　　费孝先卦影
　　看茶啜墨
　　正献公焚圣语
　　贾婆婆
　　世有显人
　　论柳宗元
　　论金土同价
　　青苗钱
　　巫蛊
　　字谜
　　论墨
　　佛菩萨语
　　李赤诗
　　论茶
　　鲁直诗文
　　论漆
　　二红饭
　　大禹周公
　　
　　卷下
　　
　　论设醴
　　服松脂
　　孔北海
　　梁贾
　　鸡唱
　　晋卿墨
　　徐仲车二反
　　论汉武帝
　　硬黄临二王书
　　鲁直诗
　　宝应民
　　佛受戒平寃
　　君谟书
　　张子野诗
　　林擒诗
　　凤咮砚
　　李十八草书
　　杨凝式书
　　杜甫诗
　　与昙秀倡和
　　与可拾诗
　　论董秦
　　乐天烧丹
　　盘游饭谷董羹
　　参寥诗
　　煮猪头颂
　　?草诗
　　采艾
　　治内障眼
　　潘谷墨
　　雪堂义尊
　　颜鲁公临逸少字
　　欧公书
　　荆公书
　　真人之心
　　搬运法
　　勤修善果
　　众狗不悦
　　三老人问年
　　梦韩魏公
　　真一酒
　　法报化三身
　　蒸豚诗
　　儋耳地狱
　　五谷耗地气
　　论菊
　　本秀二僧
　　梅询非君子
　　吴育不相
　　时无英雄竖子成名
　　永洛之役
　　二李优劣
　　太尉足香
　　西征途中诗
　　招高丽
　　易书论语说
　　太极真人
　　论金盐
　　放生池碑
　　三騣马
　　诵金刚经
　　神清洞
　　论杜甫杜鹃诗
　　轑釜
　　论淳于髠
　　竹雌雄
　　戒杀
　　广利王召
　　
　　夏敬观跋
　　
　　序
　　
　　《笔记》于《志林》，表里书也。先大夫既已序《志林》而刻之矣。玆于曾公《类说》中，复得此两卷，其与《志林》并见者，得三十六则，去其文而存其题，庶无复辞，亦不废若原书，此余刻《笔记》意也。窃谓长公才具七斗，游戏翰墨皆成文章，故片纸只字，无非断圭折璧。才既高而节复峻，此足以起忮矣，况复呶呶不胜。其睥睨一世，则侧目而揶揄之者，固将甘心焉？而相公厮坏，殆以柄国者为鳖矣。士固可杀不可辱也，议新法未必伤柄人之心，然此等语不足以彻髓耶！夫荆公固士也，学虽僻而奈何辱之哉？乌台之狱，岂尽人尤也乎！刻《笔记》。万历壬寅孟夏日，海虞清常道人赵开美识。
　　
　　卷上
　　
　　论文选
　　
　　舟中读《文选》，恨其编次无法，去取失当。齐、梁文字衰陋，萧统尤为卑弱，如李陵五言皆伪。今日观渊明集，可喜者甚多，而独取数篇。渊明作《闲情赋》，所谓《国风》好色而不淫，正使不及《周南》，与屈原所陈何异？而统大讥之，此小儿强作解事也。
　　
　　三殇
　　
　　李善注《文选》本末详备，所谓五臣者，真俚儒荒陋者也。谢瞻《张子房》诗云：「苛慝暴三殇。」此《礼》所谓上中下三殇，言秦无道，戮及幼穉。而注乃谓「苛政猛于虎，吾父、吾夫、吾子皆死」。谓夫、谓父为殇。此类甚多。
　　
　　日月蚀
　　
　　玉川子《月蚀》诗，以蚀者月中虾蟆也。梅圣俞作《日蚀》诗云：「食日者，三足乌也。」此因俚说以寓意也。《战国策》：「日月辉于外，其贼在内。」则俚说亦当矣。
　　
　　中宫太一
　　
　　杜子美诗云：「自平中宫吕太一。」举世不晓其义，而妄者以为唐有平中官。偶读《玄宗实录》，有中宫太一叛于广南。杜诗云「自平中宫吕太一」，下文又有南海取珠之句。见书不广，轻改文字，鲜不为笑。
　　
　　八阵图诗
　　
　　予尝梦杜子美云：「世人误会《八阵图》诗『江流石不转，遗恨失吞吴』，以为先主、武侯欲与关羽复仇，故恨不灭吴，非也。我意本为吴、蜀脣齿之国，不当相图，晋能取蜀者，以蜀有吞吴之意，此为恨耳。」
　　
　　不忮之诚信于异类
　　
　　予少时书室前，竹柏杂花，众鸟巢于上。武阳君恶杀生，婢仆不得捕取。数年间，鸟有巢于低枝，其鷇可俯而窥也。此无它，不忮之诚，信于异类。
　　
　　阳关三叠
　　
　　旧传《阳关三叠》，今歌者每句再叠而已，若通一首，又是四叠，皆非是。每句三唱以应三叠，则丛然无复节奏。有文勋者，得古本《阳关》，每句皆再唱，而第一句不叠，乃知唐本三叠如此。乐天诗云：「相逢且莫推辞醉，听唱阳关第四声。」注：「第四声：劝君更尽一杯酒。」以此验之，若一句再叠，则此句为第五声。今为第四，则一句不叠审矣。
　　
　　磨蜴为身宫见《志林》一卷
　　
　　　
　　
　　治齿治目见《志林》一卷
　　
　　　
　　
　　老子解
　　
　　子由寄《老子新解》。使战国时有此书，则无商鞅、韩非，使汉初有此书，则孔、老为一，晋、宋间有此书，则佛、老不为二。
　　
　　三豪诗
　　
　　石介作《三豪》诗云：「曼卿豪于诗，永叔豪于辞，师雄豪于歌。」永叔亦赠杜默师雄诗云：「赠之三豪篇，而我滥一名。」默歌少见于世，有云「学海波中老龙，夫子门前大虫」，皆此类语。永叔不诮者，此公恶争名，且为介讳也。默豪气正是江东学究饮私酒，食瘴死牛肉，醉饱后所发也。作诗狂怪，至卢仝、马异极矣，若更求奇，便作杜默矣。
　　
　　万花会
　　
　　扬州芍药为天下冠。蔡京为守，始作万花会，用花十余万枝。既困诸邑，吏缘为奸，予首罢之。万花本洛阳故事，亦为民害。钱惟演作留守，始置驿贡洛花，有识鄙之。此宫妾爱君之意也。
　　
　　弄胡孙见《志林》四卷
　　
　　　
　　
　　治大风方见《志林》三卷
　　
　　　
　　
　　酒名
　　
　　退之诗云：「且可勤买抛青春。」《国史补》云：「酒有郢之富水春，乌程之若下春，荥阳之土窟春，富平之石冻春，剑南之烧春。」杜子美诗云：「闻道云安麯米春。」裴铏《传奇》亦有酒名松醪春，乃知唐人名酒多以春。
　　
　　论诗
　　
　　唐末五代文物衰尽，诗有贯休，书有亚栖，村俗之气，大率相似。苏子美家有长史书，云：「隔帘歌已俊，对坐貌弥精。」语既凡恶，而字无法，真亚栖之流。曾子固编《李太白集》而有《赠僧怀素草书歌》及《笑已乎》数首，皆贯休以下，格调卑陋。子固号有知识者，故深可怪。如白乐天赠徐凝、退之赠贾岛，皆世俗无知者所讬，不足多怪。
　　
　　禁同省往来见《志林》二卷
　　
　　　
　　
　　刘原父语见《志林》一卷
　　
　　　
　　
　　谿洞画李师中像
　　
　　郭祥正尝从章惇入梅山谿洞中，见洞主苏甘家有画像，事之甚严，云：「桂府李大夫也。」问其名，曰：「此岂可名哉！」叩头称死罪数四，卒不敢名。徐考其年月，则李师中诚之也，尝为提刑，权桂府耳。夷獠乃尔畏信之。
　　
　　韩玉汝李金吾
　　
　　韩缜为秦州，以贼杀不辜去官。秦人语曰：「宁逢乳虎，莫逢韩玉汝。」孙临最滑稽，或问：「莫逢韩玉汝，当以何对？」临曰：「可怕李金吾。」
　　
　　舒公封荆公
　　
　　王介甫先封舒公，改封荆公。《诗》曰：「戎狄是膺，荆舒是惩。」识者曰：「宰相不学之过也。」
　　
　　以意改书
　　
　　近世人轻以意改书，鄙贱之人，好恶多同，从而和之，遂使古书日就舛讹。孔子曰：「吾犹及史之阙文也。」蜀本《庄子》云：「用志不分，乃疑于神。」此与《易》「阴疑于阳」、《礼》「使人疑女于夫子」同。今四方本皆作「凝」。陶潜诗：「采菊东篱下，悠然见南山。」采菊之次，偶见南山，境与意会。今皆作「望南山」。杜子美云：「白鸥没浩荡。」盖灭没于烟波间。而宋敏求云「鸥不解『没』」，改作「波」。二诗改此两字，觉一篇神气索然。
　　
　　书秋雨诗
　　
　　人马正卿作太学正，有气节，学生不喜，博士亦忌之。予少时偶至斋，书杜子美《秋雨叹》一篇壁上，初无意也。正卿即日辞归，至今白首固穷守节。
　　
　　杜子美诗
　　
　　余在岐山，见秦州进一马，騣如牛，项下重胡倒立，毛生肉端，蕃人云此肉骏。乃知《邓公骢马行》「肉骏碨礧连钱动」，当作「肉騣」。《悲陈陶》云：「四方义士同日死。」此房琯之败也。《唐书》作陈涛，未知孰是？琯既败，犹欲持重有所伺，而中人促战，遂大败。故后篇云：「焉得附书与我军，忍待明年莫仓卒。」《北征》诗曰：「桓桓陈将军，仗钺奋忠烈。」谓陈玄礼也。佐玄宗平内难，又从幸蜀，建诛国忠之策。《洗兵马》云：「张公一生江海客。」此张镐也。明皇虽诛萧至忠，常怀之，侯君集云「蹭蹬至此」，至忠亦蹭蹬者耶！故杜子美亦哀之，云：「赫赫萧京兆，今为时所怜。」《后出塞》诗云：「我本良家子，出师亦多门。跃马三十年，恐负明主恩。坐见幽州骑，长驱河洛昏。中夜间道归，故里但荒村。恶名幸脱免，穷老无儿孙。」详味此诗，盖禄山反时，其将有脱身归国而禄山杀其妻子者。不出姓名，可恨也。《忆昔》诗云：「关中小儿坏纲纪。」谓李辅国也。「张后不乐上为忙」，谓肃宗张皇后也。「为留猛士守未央」，谓郭子仪夺兵柄，入宿卫也。
　　
　　子美诗外有事在
　　
　　杜子美自许稷与契，人未必许也。然其诗云：「舜举十六相，身尊道何高。秦时用商鞅，法令如牛毛。」此是稷、契辈人口中语也。又云：「知名未足称，局促商山翁。」又云：「王侯与蝼蚁，同尽随丘墟。愿闻第一义，回向心地初。」乃知子美诗外尚有事在也。
　　
　　归去来词见《志林》三卷
　　
　　　
　　
　　孟郊诗见《志林》三卷，并见《论贫士》则中
　　
　　　
　　
　　白乐天诗
　　
　　白乐天为王涯所谗，谪江州司马。甘露之祸，乐天有诗云：「当君白首同归日，是我青山独往时。」不知者以为幸祸，乐天岂幸人之祸者哉？盖悲之也。
　　
　　成相
　　
　　孙卿子书有韵语者，其言鄙近，多云「成相」，莫晓其义。《前汉．艺文志》诗赋类中有《成相杂词》十一篇，则成相者，古讴谣之名也。疑所谓「邻有丧，舂不相」者，又《乐记》云「治乱以相」，亦恐由此得名。
　　
　　拟作
　　
　　刘子玄辨《文选》所载李陵与苏武书，并齐、梁文士拟作。予因悟陵与武五言亦后人拟作。《列女传》蔡琰二诗，其诗明白感慨，颇类《木兰诗》，东京无此格也。建安七子犹含蓄，不尽发见，况伯喈女乎？琰之流离，必在父殁之后。董卓既诛，伯喈乃遇祸。此诗乃云「董卓所驱虏入胡」，尤知其非真也。盖范晔荒浅，遂载之本传。
　　
　　姜多食损智
　　
　　王介甫多思而喜凿，时出一新说，已而悟其非，又出一说以解之，是以其学多说。尝与刘贡父食，曰：「孔子不撤姜食，何也？」贡父曰：「《本草》言姜食多损智。道非明民，将以愚之。孔子以道教人者，故不撤姜食，所以愚之也。」介甫欣然而笑，久之乃悟其戏也。贡父虽戏言，王氏之学实大类此。
　　
　　石墨
　　
　　陆士衡与士龙书云：「登铜雀台，得曹公所藏石墨数瓮，今分寄一螺。」《大业拾遗》：「宫中以蛾绿画眉。」亦石墨之类也。沈存中帅鄜延，以石烛作墨，坚重而黑，在松烟之上。曹公所藏，岂此物也耶？
　　
　　桃笙
　　
　　柳子厚诗云：「盛时一失贵反贱，桃笙葵扇安可常。」不知桃笙为何物。因阅《方言》，宋、魏之间，簟谓之笙，乃悟桃笙以桃竹为簟也。
　　
　　池鱼见《志林》三卷
　　
　　　
　　
　　耳白于面见《志林》三卷
　　
　　　
　　
　　如梦词
　　
　　泗州雍熙塔下，余戏作《如梦令》两阕云：「水垢何曾相受，细看两俱无有。寄语揩背人，尽日劳君挥肘。轻手，轻手，居士本来无垢。」又云：「自净方能洗彼，我自汗流呀气。寄语澡浴人，且共肉身游戏。但洗，但洗，本为人间一切。」此本唐庄宗制，名《忆仙婆》，嫌其不雅驯，改为《如梦》。庄宗词云：「如梦，如梦，和泪出门相送。」取以为名云。
　　
　　论物理
　　
　　舒州医人李惟熙，善论物理，云：「菱芡皆水物，菱寒而芡暖者，菱花开背日，芡花开向日故也。」又曰：「桃、杏双仁辄杀人者，其花本五出，六出必双。草木花皆五出，惟雪花六出，此殆阴阳之理。今桃、杏六出双仁皆杀人者，失常故也。」
　　
　　木螙
　　
　　木实之螙者必不沙烂，烂者必不螙而能浮，不浮亦杀人。常考其理，既沙烂散，则不能蕴蓄而生虫，瓜至甘而不螙者，以其沙也。
　　
　　小儿吸蟾蜍气见《志林》三卷
　　
　　　
　　
　　奴为祟见《志林》三卷
　　
　　　
　　
　　附语见《志林》二卷
　　
　　　
　　
　　晋人书
　　
　　唐太宗购晋人书，有二王以下富千轴，皆在秘府。武后时，为张易之兄弟所攘窃，遂流落人间，多在王涯、张延赏家。涯败，军人劫夺金玉轴而弃其书。余于李玮都尉家见晋人数帖，皆有小印「涯」字，意其为王氏物也。有谢尚、谢鲲、王衍等字，皆奇。夷甫独超然，若羣鹤耸翅欲飞而未起也。
　　
　　隐者杨朴见《志林》二卷
　　
　　古镜
　　
　　元丰中，余自齐安过古黄州，获一镜，其背铭云：「汉有善铜出白阳，取为镜，清而明。」左龙右虎辅之。其字如菽，大篆，款甚精妙。白阳，疑白水之阳也。其铜黑色如漆，照人微小。古镜皆然，此道家聚形之法也。
　　
　　剖桃核得雄黄见《志林》三卷
　　
　　　
　　
　　砑光帽
　　
　　徐倅李陶有子年十七八，忽咏《落花》诗云：「流水难穷目，斜阳易断肠。谁同砑光帽，一曲舞山香。」父惊问之，若有物凭附者。云：「西王母宴羣仙，有舞者戴砑光帽，帽上簪花，舞山香一曲，曲未终，花皆落去。」
　　
　　戴松鬭牛
　　
　　有藏戴松鬭牛者，以锦囊系肘自随，出与客观。旁有牧童曰：「鬭牛力在前，尾入两股间。今画鬭而尾掉，何也？」黄荃画飞鴈，头足皆展。或曰：「飞鸟缩头则展足，缩足则展头，无两展者。」验之信然。
　　
　　鹅有二能
　　
　　钱塘人喜杀，日屠百鹅。予自湖上夜归，屠者之门百鹅皆号，声振衢路，若有所诉。鹅能警盗，亦能却蛇，其粪杀蛇。蜀人园池养鹅，蛇即远去。有二能而不能免死，又有祈雨之厄。悲夫，安得人如逸少乎！
　　
　　戒杀
　　
　　水族痴暗，人轻杀之。或云不能偿怨，是乃欺善怕恶。李公择云：「鸡有雌而卵者，抱之，虽能破{左壳右鸟}而出，不数日辄死。此卵可食，非杀也。」予曰：「凡能动者，皆佛子也。竹蝨，初如涂粉竹叶上，久乃能动。百千为曹，无非佛子。梁武水陆画像，六道外者，以淡墨作人畜禽鱼等形，惘惘然于空中，乃是佛子流浪，陋劣之极。至于湿生如竹蝨者犹不可得，但若存若亡于冥间耳。而谓水族鸡卵可杀乎？但一起杀念，地狱已具，不必在其能诉与不能诉也。」
　　
　　论医
　　
　　医之难明，古今所病也。至虚有盛候，而大实有羸状，疑似之间，便有死生之异。士大夫多秘所患以求痊，验医能否，使索病于冥漠之中，辨虚实冷暖于疑似之间。医不幸而失，终不肯自谓失也，巧饰遂非以全其名。间有谨愿者虽惑主人之言，亦参以所见，两存而杂治。吾平生求医，盖于平时默验其工拙。有疾求疗，必尽告以所患，使医了然知患之所以然，然后诊之。虚实冷暖，先定于中，脉之疑似，不能惑也。故虽中医，治吾疾尝愈，吾求疾愈而已，岂以困医为事哉！
　　
　　黎 子见《志林》一卷
　　
　　　
　　
　　服井花水见《志林》一卷
　　
　　　
　　
　　费孝先卦影见《志林》三卷
　　
　　　
　　
　　看茶啜墨
　　
　　真松煤远烟，自有龙麝气。世之嗜者如滕达道、苏浩然、吕行甫，暇日晴暖，研墨水数合，弄笔之余，乃啜饮之。蔡君谟嗜茶，老病不能饮，但把玩而已。看茶啜墨，亦事之可笑者也。
　　
　　正献公焚圣语
　　
　　杜正献公为相，蔡君谟、孙之翰为谏官，屡乞出外。仁宗曰：「卿等审欲得郡，当具所欲奏来。」于是蔡除福州，孙除安州。正献公曰：「谏官无故出，终非美事，乞且依旧。」上可之，退书圣语。时陈恭公为执政，不肯书，曰：「吾初不闻。」正献惧，遂焚之，由此罢相。议者谓正献当明日奏留，不当遽焚其书也。
　　
　　贾婆婆见《志林》三卷
　　
　　　
　　
　　世有显人
　　
　　李士衡之父豪恣不法，诛死。士衡进用，王钦若欲言之而未有路。会真宗论时文之敝，因言：「路振，文人也，然不识体。」上曰：「何也？」曰：「李士衡父诛死，而振为赠诰，曰『世有显人』。」上颔之。士衡以故不大用。
　　
　　论柳宗元见《志林》四卷
　　
　　　
　　
　　论金土同价
　　
　　齐高帝云：「当使金土同价。」意则善矣，然物岂有此理哉！孟子曰：「物之不齐，物之情也，巨屦小屦同价，人岂为之哉？」孟子亦自忘此言，为菽粟如水火之论。金不可贱如土，犹土之不可贵如金也。尧之民比屋可封，桀之民比屋可诛。若信此说，则尧时诸侯满天下，桀时大辟徧四海也。
　　
　　青苗钱见《志林》一卷
　　
　　　
　　
　　巫蛊
　　
　　汉武帝恶巫蛊如仇雠。盖夫妇、君臣、父子之间嗷嗷然不聊生矣。然《史记．封禅书》：「丁夫人、洛阳虞初等以方祠诅匈奴、大宛。」己且为巫蛊，何以责臣下，此最可笑。
　　
　　字谜
　　
　　鲍明远诗有《字谜》三首。「飞泉仰流」者，旧说是井字。又「乾之一九，只立无偶，坤之六二，宛然双宿」，云是桑字。又「头如刀，尾如鈎，中间横，四角六抽，右面负两刃，左边双属牛」，乃龟字也。
　　
　　论墨
　　
　　今世论墨，惟取其光。光而不黑，是为弃墨。黑而不光，索然无神气，亦复安用。要使其光清而不浮，湛湛然如小儿目睛乃佳。
　　
　　佛菩萨语
　　
　　济南龙山镇监税宋保国出其所集王荆公《华严解》。余曰：「《华严》有八十卷，今独解其一，何也？」曰：「公谓我此佛语，至深妙，他皆菩萨语耳。」曰：「予于藏经中取佛语数句杂菩萨语中，复取菩萨语数句杂佛语中，子能识其非是乎？」曰：「不能也。」曰：「非独子不能，荆公亦不能也。予昔在岐下，闻汧阳猪肉至美，使人往致之。使者醉，猪夜逸，买他猪以偿，吾不知也。客皆大诧，以为非他产所及。已而事败，客皆大惭。今荆公之猪未败耳。屠者买肉，倡者唱歌，或因以悟。子若一念清净，墙壁瓦砾皆说无上法，而云佛语深妙、菩萨不及，岂非梦中语乎？」保国曰：「唯。」
　　
　　李赤诗
　　
　　姑熟堂下《十咏》，怪其语不类太白。王平甫云：「此李赤诗也。赤自比李白，故名赤。后为厕鬼所惑，死。」今观其诗止于此，以太白自比，其心疾已久矣，岂厕鬼之罪耶！
　　
　　论茶
　　
　　除烦去腻，不可缺茶，然暗中损人不少。吾有一法，每食已以浓茶漱口，烦腻既出，而脾胃不知。肉在齿间，消缩脱去，不烦挑刺，而齿性便漱濯，缘此坚密。率皆用中下茶，其上者亦不常有，数日一啜，不为害也，此大有理。
　　
　　鲁直诗文
　　
　　黄鲁直诗文如蝤蛑、江瑶柱，格韵高绝，盘飡尽废；然不可多食，多食则发风动气。
　　
　　论漆
　　
　　漆畏蟹。予尝使工作漆器，工以蒸饼洁手而食之，宛转如中毒状，急以蟹黄食之，乃苏。墨入漆最善，然以少蟹黄败之乃可，不尔，即坚顽不可用也。
　　
　　二红饭
　　
　　今年东坡收大麦二十余石，卖之价甚贱，而粳米适尽，故日夜课奴婢舂以为饭，嚼之啧啧有声。小儿女相调，云是嚼蝨子。然日中腹饥，用浆水淘食之，自然甘酸浮滑，有西北村落气味。今日复令庖人杂小豆作饭，尤有味。老妻大笑曰：「此新样二红饭也。」
　　
　　大禹周公
　　
　　东坡将别，乞一言于徐仲车。曰：「自古皆有功，独称大禹之功；自古皆有才，独称周公之才。以其有德以将之故耳。」
　　
　　          仇池笔记   [宋]苏轼
　　
　　 卷下
　　
　　论设醴
　　
　　楚元王为穆生设醴，王戊即位，忘设。穆生遂谢病去，申公、白公独留。戊稍淫暴，二人谏不听，赭衣杂舂于市。申公愧之归鲁，而赵绾、王臧言于武帝，以蒲轮召，卒坐绾、臧事病免。穆生远引于未然之前，申公睠恋于既然之后，谓祸福皆天，不可避绝者，未必然也。
　　
　　服松脂
　　
　　松脂以镇定者为良。细布袋盛渍水中，沸汤煮之，浮水面者，罩篱掠取投新水中，久煮不出者弃不用。入白茯苓末，杵罗为末，每日取三钱匕着口中，用少熟水漱，仍如常法揩齿，更啜少熟水咽之，仍漱齿。牢牙，驻颜，乌须也。
　　
　　孔北海
　　
　　王巩云：「张安道说苏子瞻比予孔北海、诸葛孔明。孔明吾岂敢望，北海或似之，然不至若是之惷也。」北海以忠义气节冠天下，其势足与曹操相轩轾，决非两立者。北海以一死捍汉，岂所谓轻于鸿毛者，何名为惷哉？
　　
　　梁贾见《志林》三卷
　　
　　　
　　
　　鸡唱
　　
　　光、黄人二三月羣聚讴歌，不中音律，宛转如鸡鸣耳。与宫人唱漏微相似，但极鄙野。《汉官仪》：「宫中不畜鸡，汝南出长鸣鸡，卫士候于朱雀门外，专传鸡唱。」又应劭曰：「今《鸡鸣歌》。」《晋太康地道记》曰：「后汉卫士习此曲，于阙下歌之，今《鸡唱》是也。」颜师古不考古本，妄破此说，今余所闻，岂《鸡唱》之遗音乎？今土人谓之山歌云。
　　
　　晋卿墨
　　
　　王晋卿造墨用黄金丹砂，墨成，价与金等。三衢蔡瑫自烟煤胶外，一物不用，特以和剂有法，甚黑而光，殆不减晋卿。胡人谓犀黑暗、象白暗，可以名墨，亦可以名茶。
　　
　　徐仲车二反
　　
　　徐积字仲车，古之独行，于陵仲子不能过。然其诗文则怪而放，如玉川子，此一反也。耳聩甚，画地为字乃始通；终日面壁坐，不与人接，而四方事无不知，此二反也。
　　
　　论汉武帝见《志林》四卷
　　
　　　
　　
　　硬黄临二王书
　　
　　王会稽父子书存于世者，盖一二数。唐人薛、褚之流，硬黄临仿，亦足为法。
　　
　　鲁直诗
　　
　　读鲁直诗如见鲁仲连、李太白，不敢复论鄙事。虽若不入用，不无补于世也。
　　
　　宝应民见《志林》二卷
　　
　　　
　　
　　佛受戒平寃
　　
　　李如损之妹既笄，发病，见前世寃对日月笞之，遂归诚佛法。梦中见佛与受戒，平遣寃者。李因蔬食不嫁。
　　
　　君谟书
　　
　　仆尝论蔡君谟书为本朝第一，议者多以为不然。或谓君谟书为弱，殊非知书者。若江南李主，外险而中实无有，此真所谓弱者。以李主为劲，则宜以君谟为弱。
　　
　　张子野诗
　　
　　张子野诗笔老妙，歌词乃余波耳。《湖州西溪》云：「浮萍破处见山影，野艇归来闻草声。」和予诗云：「愁似鳏鱼知夜永，懒同蝴蝶为春忙。」若此之类，皆可追配古人；而世俗但称其古歌词。唐周昉画人物入神品，世亦但知有周昉士女，可谓未见好德如好色者欤！
　　
　　林擒诗
　　
　　儿子迈幼作《林擒》诗云：「熟颗无风时自落，半腮迎日鬭鲜红。」于等辈号有思致者。又诗云：「叶随流水归何处，牛带寒鸦过晚村。」此亦可人。
　　
　　凤咮砚
　　
　　仆好用凤咮石砚，论者多异同。盖少得真者，黯然滩石乱之耳。唐彦猷以青州红丝石为甲，或云惟堪作骰盆，盖未见佳者。
　　
　　李十八草书
　　
　　刘十五论李十八草书，谓之鹦哥娇，意谓鹦鹉能言，不过数句，大率杂以鸟语。十八后稍进，以书问仆：「近日比旧何如？」仆答曰：「可作秦吉了矣。」
　　
　　杨凝式书
　　
　　唐末五代文章卑泥，字画从之，而杨凝式笔迹雄强，往往与颜、柳相上下。今世多称李建中、宋宣献。此二人书，仆所不解，宋寒而李俗，殆是浪得名耳。惟蔡君谟书姿格既高，而学亦至，当为本朝第一。
　　
　　杜甫诗
　　
　　杜甫诗固无敌，然自「致远」已下句，甚村陋也。世人雷同，不复讥评，过矣，然亦不能掩其美也。
　　
　　与昙秀倡和
　　
　　余在广陵，送客山光寺。昙秀作诗云：「扁舟乘兴到山光，古寺临流胜气藏。惭愧南风知我意，吹将草木作天香。」余和云：「闹里清游借隙光，醉时真境发天藏。梦回拾得吹来句，十里南风草木香。」
　　
　　与可拾诗
　　
　　余昔对欧公诵文与可诗云：「美人却扇坐，羞落庭下花。」公曰：「世间元有此句，与可拾得耳。」
　　
　　论董秦
　　
　　玉川子《月蚀》诗云：「岁星主福禄，官爵奉董秦。」详味此语，当是无功而享厚禄者。秦本忠臣，天宝末屡立战功，亦颇知义。代宗时，吐蕃犯阙徵兵，秦即日赴难，或劝择日，答曰：「君父在难，乃择日耶？」后汙朱泚伪命，诛。考其终始，非无功而享禄者，不知玉川子何以有此句。
　　
　　乐天烧丹见《志林》一卷
　　
　　　
　　
　　盘游饭谷董羹
　　
　　江南人好作盘游饭，鲜脯鲙炙无不有，埋在饭中，里谚曰「掘得窖子」。罗浮颖老取凡饮食杂烹之，名谷董羹。诗人陆道士出一联云：「投醪谷董羹锅内，掘窖盘游饭碗中。」
　　
　　参寥诗见《志林》一卷
　　
　　　
　　
　　煮猪头颂
　　
　　净洗锅，浅着水，深压柴头莫教起。黄豕贱如土，富者不肯吃，贫者不解煮。有时自家打一碗，自饱自知君莫管。
　　
　　?草诗
　　
　　杜子美有《除?草》一篇，蜀中谓之毛?，毛芒可畏触之如蜂虿。治风疹，以此草点之，一身失去。叶背紫者入药。杜诗注云：「?，音潜，山韭也。」
　　
　　采艾
　　
　　端午日日未出时，以意求艾似人者，采之以灸，殊效。一书中见之，忘其为何书也。艾未有真似人者，于明暗间以意命之而已。万法皆妄，无一真者，此何疑也。
　　
　　治内障眼
　　
　　《本草》云：「熟地黄、麦门冬、车前子相杂，治内障眼有效。」屡试信然。其法，细捣罗，蜜为丸，如桐子大。三药皆难捣罗和合，异常甘香，真奇药也。露蜂房、蛇蜕皮、乱发，各烧灰存性，取钱匕酒服，治疮久不合。
　　
　　潘谷墨
　　
　　潘谷墨既精妙，而价不二。一日，忽取欠墨钱券焚之，饮酒三日，发狂赴井死。人下视之，趺坐井中，尚持数珠也。
　　
　　雪堂义尊
　　
　　元佑中，驸马都尉王晋卿置墨十数品杂研之，作数十字，以观色之浅深。若果佳，当捣和为一品。昔在黄州，邻近四五州送酒，合置一器，谓之雪堂义尊。今又为雪堂义墨耶！
　　
　　颜鲁公临逸少字
　　
　　颜真卿写碑，唯《东方朔画赞》最为清雄。后见逸少本，乃知鲁公字临此，虽大小相悬而意良是。非自得于书，未易为之言也。
　　
　　欧公书
　　
　　欧公用尖笔作方阔字，神釆秀发，膏润无穷。后人见之，如见其清粹丰颊，进趣裕如也。
　　
　　荆公书
　　
　　王荆公书得无法之法，然不可学，学之则无法。仆书作意为之，颇似蔡君谟，稍得意则似杨风子，更放则似言法华。
　　
　　真人之心
　　
　　道家云：「心不离田，手不离宅。」又云：「真人之心，若珠在渊。众人之心，若瓢在水。」
　　
　　搬运法
　　
　　扬州有武官侍其者，官于二广十余年，终不染瘴。面红腻，腰足轻快，初不服药。每日五更起坐，两足相向，热摩涌泉穴无数，以汗出为度。欧公平日不信仙佛，笑人行气。晚年云：「数年来足疮一点，痛不可忍。近有人传一法，用之三日，不觉失去。」其法，重足坐，闭目握固，缩谷道，摇飐两足，如气毬状。气极即休，气平复为之，日八九度，得暇则为，乃搬运捷法也。文忠痛已即止，若不废，当有益。
　　
　　勤修善果
　　
　　佛言：「三千大千世界，犹如空华乱起乱灭。」而况我在空华起灭之中，寄此须臾，贵贱、寿夭、得失、贤愚，所计几何？惟有勤修善果以升神明，照遣虚妄以识知本性，最为着身要事也。
　　
　　众狗不悦
　　
　　惠州市寥落，然每日杀一羊，不敢与在官者争买。时嘱屠者买其脊，骨间亦有微肉，熟煑熟漉，若不熟，则泡水不除，随意用酒薄点盐炙微焦食之。终日摘剔，得微肉于牙綮问，如食蟹螯。率三五日一食，甚觉有补。子由三年堂庖所食刍豢，灭齿而不得骨，岂复知此味乎！此虽戏语，极可施用，用此法，则众狗不悦矣。
　　
　　三老人问年见《志林》二卷
　　
　　　
　　
　　梦韩魏公
　　
　　夜梦登合江楼，月色如银，韩魏公跨鹤来，曰：「被命同领剧曹，故来相报。」他日北归中原，当不久也。
　　
　　真一酒
　　
　　余在白鹤新居，邓道士忽叩门，时已三鼓，家人尽寝，月色如霜。其后有伟人，衣桄榔叶，手携斗酒，丰神英发如吕洞宾，曰：「子尝真一酒乎？」就坐，三人各饮数杯，击节高歌合江楼下。海风振水，大鱼皆出。袖出一书授余，乃真一法及修养九事，其末云「九霞仙人李靖书」。既去，恍然。
　　
　　法报化三身见《志林》二卷
　　
　　　
　　
　　蒸豚诗
　　
　　王中令既平蜀，饥甚，入一村寺。主僧醉甚，箕踞，公欲斩之。僧应对不惧，公奇之。公求蔬食，云有肉无蔬。餽蒸猪头甚美，公喜，问：「止能饭酒肉耶，尚有他技也？」僧言：「能诗。」公令赋蒸豚，立成云：「觜长毛短浅含膔，久向山中食药苗。蒸处已将蕉叶裹，熟时兼用杏浆浇。红鲜雅称金盘饤，熟软真堪玉筯挑。若把毡根来比并，毡根自合吃藤条。」公大喜，与紫衣师号。
　　
　　儋耳地狱见《志林》二卷
　　
　　　
　　
　　五谷耗地气
　　
　　吾昔有田在蕲水，仅种一斗，得稻十斛。问其故，云：「连山皆野草散木，不生五谷，地气不耗，故发如此。」以是知五谷耗地气为最甚。王莽末，天下旱蝗，黄金一斤易粟一斗。至汉建武二年，野蚕成茧，被于山泽，至五年渐少，而农事益修。盖土不生谷，地气无所耗，蕴蓄日久，发而为野蚕旅谷，其理甚明。凡地不生草木者，多产金锡，亦其理也。书此，以为卫生之方。
　　
　　论菊
　　
　　菊黄中之色香味和正，花叶根实，皆长生药也。北方随秋早晚，大略至菊有黄华乃开。岭南冬至乃盛，地暖，百卉造化无时，而菊独后开。考其理，菊性介烈，不与百卉并盛衰，须霜降乃发，岭南尝以冬至微霜也。仙姿高洁如此，宜其通灵也。
　　
　　本秀二僧见《志林》二卷
　　
　　　
　　
　　梅询非君子见《志林》四卷
　　
　　　
　　
　　吴育不相见《志林》四卷，并上条，见真宗仁宗之信任内
　　
　　　
　　
　　时无英雄竖子成名见《志林》一卷
　　
　　　
　　
　　永洛之役
　　
　　张舜民云：「永洛之役，李舜举、李稷、徐禧皆在围中。上以手诏赐西人云，若能保全吏士，当尽复侵地。诏未至而舜举等已死。」圣意可谓重一士而轻千里，惜此等不被其赐也，哀哉！
　　
　　二李优劣
　　
　　中官李舜举死于永洛。将死，以故纸半幅书曰：「臣舜举死无所恨，但愿陛下勿轻此贼。」使一健黠者间走以闻。时李稷亦将死，书纸尾曰：「臣稷千苦万屈。」上为一恸。然二人优劣贤不肖，已可见矣。
　　
　　太尉足香
　　
　　方李宪用事，士大夫或奴事之，穆衍、孙路至为执袍带。王中正盛时，俞充令妻执板以侑酒。彭孙本一劫盗，招出，气陵公卿。韩持国至诣其第，出妓饮，酒酣慢持国，持国不敢对。然尝为李宪濯足，曰：「太尉足何香也！」宪以足踏其头，曰：「奴谄不太甚乎！」孙在许下，私捉逃军三百人役之。予时将乞许，觊至郡斩讫乃奏，会除潁乃止。
　　
　　西征途中诗
　　
　　张舜民通练西事，稍能诗，从高遵裕西征回，途中作诗曰：「灵州城下千株柳，总被官军砍作薪。他日玉关归去后，将何攀折赠行人。」「青冈峡里韦州路，十去从军九不回。白骨似山山似雪，将军莫上望乡台。」为李察所奏，贬郴州盐税。舜民云：「官军围灵州不下，粮尽而返。西人城上问官军汉人兀捺否，答曰兀捺，城上皆笑。」兀捺者，惭愧也。
　　
　　招高丽见《志林》三卷
　　
　　　
　　
　　易书论语说
　　
　　孔壁、汲冢竹简科斗，皆漆书也，终于蠹坏。编钟、石鼓益坚，古人为不朽之计至矣。然其妙意所以不坠者，特以人传之耳。《易》言：「神而明之，存乎其人。」吾作《易》、《书》、《论语说》，亦粗备矣。呜呼，又何以多为！
　　
　　太极真人见《志林》三卷
　　
　　　
　　
　　论金盐
　　
　　王莽败时，省中黄金三十万斤。陈平用肆万斤间楚，董卓郿坞金亦多，其余赐三五十斤者不可胜数。近世金不以斤计，虽人主，未有以百金与人者，何古多今少也！凿山披沙无虚日，金为何往哉？颇疑宝货神不可知，复归山泽耶。尝闻盐亦然。峡中大宁监日有定数，若大商覆舟，则盐泉顿增。乃知寻常便液之出，不拘远近，皆归本原也。
　　
　　放生池碑
　　
　　湖州有《放生池碑》，载其所上肃宗表云：「一日三朝，大明天子之孝；问安视膳，不改家人之礼。」鲁公知肃宗有愧于此乎？孰谓公区区于放生哉！
　　
　　三騣马
　　
　　唐李将军思训作《明皇摘瓜图》，嘉陵山水，帝乘赤骠，起三騣，与诸王嫔御十数骑出飞仙岭下。初见平陆，马皆若惊，而帝马见小桥不进，正作此状，不知三騣谓何。今乃见岑参诗有《卫驾赤骠歌》，曰：「赤髯胡雏金剪刀，平时剪出三騣高。」乃知唐御马皆剪治，而三騣其饰也。
　　
　　诵金刚经见《志林》二卷
　　
　　　
　　
　　神清洞
　　
　　曹焕游嵩山，中途遇道士盘礴石上，揖曰：「汝非苏辙之壻曹焕乎？」顾其侣，曰：「何人？」曰：「老刘道士寓此，未尝与人语。」道士曰：「苏辙，欧永叔门人，汝以永叔为何等人？」焕曰：「文章忠义为天下第一。」道士曰：「所知者如是而已。我永叔同年也，此袍得之永叔，盖尝破而不补，未尝垢而洗也。近得书甚安。汝岂不知神清洞事乎？汝与我以某年某月某日同集某处，我当以某月某日化于石上。」复坐，不复语。焕亦行入山，果如期化于石上。
　　
　　论杜甫杜鹃诗
　　
　　南都王谊伯谓杜子美诗，历五季兵火，多舛缺；且如「西川有杜鹃，东川无杜鹃，涪、万无杜鹃，云安有杜鹃」，盖是题下注，断自「我昔游锦城」为首句。谊伯为误矣。子美诗备诸家体，岂可以文害词、词害意耶？原其意，类皆有感，亦《诗》之比兴、《离骚》之法。按《百物志》，杜鹃生子，寄之他巢，百鸟为饲之。胡江东所谓「杜宇昔为蜀帝王，化禽飞去旧城荒」。此鸟至微，知有尊，故子美云「重是古帝魂」，又曰「礼若奉至尊」，讥当时刺史禽鸟有不若也。明皇以后，天步多棘，刺史能造次不忘君者可数也。严武在蜀，虽横敛刻剥，实资中原，是「西川有杜鹃」耳。其废王命，擅军旅，绝贡赋，如克逊在梓州为朝廷忧，是「东川无杜鹃」耳。涪、万、云安刺史，微不可考，凡其承君者为有也，怀贰者为无也。谊伯又云：「子美不应叠用韵。」子美自我作古，叠韵何害于为诗。
　　
　　轑釜见《志林》四卷
　　
　　　
　　
　　论淳于髠
　　
　　淳于髠一斗亦醉，一石亦醉。至于州闾之间，男女杂坐，几于劝矣，何讽之有？盖有微意。以多少之无常，知饮酒之非我，观变识妄，平生之嗜亦少衰矣。是以讬于放荡之言，而能规荒主长夜之饮，世未有识其趣者。
　　
　　竹雌雄
　　
　　竹有雌雄，雌者多笋，故种竹当种雌。自根以上至梢一节发者为雌。物无逃于阴阳，信哉！
　　
　　戒杀
　　
　　余少年不杀，未能断也，近年始能不杀猪羊。惜嗜蟹，每见饷者，皆放之江中，虽在江无活理，庶几求一活。即使不活，亦愈于烹煎也。亲遭患难，不异鸡鸭之在庖厨，不忍以口腹之故，使有生之类受无量怖苦耳。犹恨未能忘食味，食自死物可也。
　　
　　广利王召
　　
　　余一日醉卧，有鱼头鬼身者自海中来，云：「广利王请端明。」予披褐履革，黄冠而去，亦不知身步入水中，但闻风雷声。有顷，豁然明白，真所谓水晶宫殿也。其下骊目、夜光、文犀、尺璧、南金、火齐，不可仰视。珊瑚、琥珀，不知几多也。广利佩剑冠服而出，从二青衣。余曰：「海上逐客，重烦邀命。」有顷，东华真人、南溟夫人造焉，出鲛绡丈余，命余题诗。余赋曰：「天地虽虚廓，惟海为最大。圣王皆祀事，位尊河伯拜。祝融为异号，恍惚聚百怪。三气变流光，万里风云快。灵旗摇虹纛，赤虬喷滂湃。家近玉皇楼，彤光照无界。若得明月珠，可偿逐客债。」写竟，进广利，诸仙迎，咸称妙。独广利旁一冠簪者，谓之鳖相公，进言：「苏轼不避忌讳，祝融字犯王讳。」王大怒。余退而叹曰：「到处被相公厮坏。」
　　
　　夏敬观跋
　　
　　右《仇池笔记》二卷，旧题宋苏轼撰，亦宋人所裒集，非轼所手定也。赵开美既刊《志林》，又取此书于曾慥《类说》中刻之，去其与《志林》并见者三十六则，但存其题，详见赵序。今钞本《类说》列第十卷。凡上下二卷，共百三十八则。四库所收，从赵本录出，凡载全文者九十二，去文存题者三十四。昆山徐氏传是楼钞本亦然，疑所见乃赵氏刊版既佚后不全之本。此本取自钞本《类说》，增全文九，存题三，并见《志林》者实有三十七则，与赵刻去文存题三十六则之数又不符。或赵氏检对《志林》有漏略耶？玆以三本对校，以正盌脱之误。其见于商刻《志林》中者，往往视此为详，殆商刻集自原文，此则已经曾慥删削，间有足以订正讹误者，因亦刺取之，其无关订讹者，不入校语，以存《类说》之旧焉。己未仲春，新建夏敬观跋。
　　
　　
