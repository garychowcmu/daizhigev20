殷芸小说 　南朝梁 殷芸 编纂

　　　卷一　秦汉魏晋宋诸帝 
　　　卷二　周六国前汉人 
　　　卷三　后汉人 
　　　卷四　后汉人 
　　　卷五　魏世人 
　　　卷六　吴蜀人 
　　　卷七　晋江左人 
　　　卷八　晋江左人 
　　　卷九　晋江左人 
　　　卷十　宋齐人 

　　●卷一  秦汉魏晋宋诸帝

　　齐鬲城东有蒲台，秦始皇所顿处。时始皇在台下萦蒲系马，至今蒲生犹萦，俗谓之始皇蒲。　　　
　　始皇作石桥，欲过海观日出处。时有神人能驱石下海，石去不速，神人辄鞭之，皆流血，至今悉赤。阳城十一山石尽起东倾，如相随状，至今犹尔。　
　　
　　秦皇于海中作石桥，或云：非人功所建，海神为之竖柱。始皇感其惠，乃通敬于神，求与相见。神云：“我形丑，约莫图我形，当与帝会。”始皇乃从石桥入海三十里，与神人相见。左右巧者潜以脚画神形。神怒曰：“速去。”即转马，前脚犹立，后脚随崩，仅得登岸。
　　　
　　秦始皇时，长人十二，见于临洮，皆夷服，于是铸铜为十二枚以写之。盖汉十二帝之瑞也。　　　
　　荥阳板渚津南原上有厄井，父老云：汉高祖曾避项羽于此井，为双鸠所救。故俗语云：“汉祖避时难，隐身厄井间，双鸠集其上，谁知下有人？”汉朝每正旦辄放双鸠，起于此。　　
　
　　汉高祖手敕太子云：“吾遭乱世，生不读书，当秦禁学问，又自喜，谓读书无所益。洎践阼以来，时方省书，乃使人知作者之意，追思昔所行多不是。”

　　又云：“尧舜不以天下与子，而与他人，此非为不惜天下，但子不中立耳！人有好牛马尚惜，况天下邪？吾以汝是元子，早有立意，兼群臣咸称汝友四皓，吾所不能致，而为汝来，为可任大事也。今定汝为嗣。”　　
　
　　又云：“吾生不学书，但读书问字而遂知耳，以此故不大工，然亦足自解。今视汝书，犹不如吾，汝可勤学习。每上疏，宜自书，勿使吏人也。”　　　

　　又云：“汝见萧、曹、张、陈诸公侯，吾同时人，年倍于汝者，皆拜，并语汝诸弟。”　
　　
　　又云：“吾得病遂困，以如意母子相累，其余诸子皆足自立，哀此儿犹小也。”

　　高祖初入咸阳宫，周行府库，金玉珍宝，不可称言。其尤惊异者，有青玉九枝灯，高七尺五寸，下作盘龙，以口衔灯，灯燃则鳞甲皆动，烂炳若列星而盈室焉。复铸铜人十二枚，坐皆高三尺，列于一筵上，琴瑟笙竽，各有所执，皆点缀华彩，俨若主人。筵下有二铜管，上口高数尺，出筵后，其一管空，一管有绳，大如指，使一人吹管，一人约绳，则琴瑟笙竽等皆作，与真乐不殊。有琴长六尺，安十三弦二十六徽，用七宝饰之，铭曰：“璠玙之乐。”玉笛长二尺三寸，六孔，吹之，则见车马山林，隐嶙相次；吹息，则不复见，铭曰：“昭华之管。”有方镜，广四尺，高五尺九寸，表里有明，人直来照之，影则倒见，以手掩心而照之，则知病之所在，见肠胃五脏，历然无碍。又女子有邪心，则胆张心动。始皇常以照宫人，胆张心咴蛏敝８咦嫦し獗找源钣稹Ｓ鸩⒔远蟛恢淞?/P> 
　　晋武库失火，汉高祖斩蛇剑穿屋而飞。　　　

　　文帝自代还，有良马九匹，皆天下之骏马也。一名浮云，一名赤电，一名绝群，一名逸骠，一名飞燕，一名绿螭，一名龙子，一名璘驹，一名绝尘，号为九逸。有来宣能御马，代王号为王良。俱还代邸。　　　

　　汉武帝尝微行，造主人家。家有婢，有国色，帝悦之，因留宿，夜与主卧。有一书生，亦寄宿，善天文，忽见客星将掩帝星甚逼，书生大惊，连呼“咄咄”，不觉声高。乃见一男子，持刀将欲入，闻书生声急，谓为已故，遂蹙缩走去，客星应时而退。如是者数遍。帝闻其声，异而召问之，书生具说所见，帝乃悟曰：“此人必婢婿，将欲肆其凶恶于朕。”乃召集期门、羽林，语主人曰：“朕天子也。”于是擒拿问之，服而诛。后，帝叹曰：“斯盖天启书生之心，以扶佑朕躬。”乃厚赐书生。　　　

　　武帝时，长安巧工丁绶者，为恒满灯，七龙五凤，杂以芙蓉莲藕之奇。又作卧褥香炉，一名被中香炉，本出房风，其法后绝，至绶始更为之，机环运转四周，而炉体常平，可致之被褥，故以为名。又作九层博山香炉，镂为奇禽怪兽，穷诸灵异，皆能自然转动。又作七轮扇，轮大皆径尺，相连续，一人运之，则满堂皆寒战焉。　　　

　　 孙氏《瑞应图》云：“神鼎者，文质精也。知吉凶，知存亡，能轻能重，能息能行，不灼自沸，不汲自盈，中生五味。昔黄帝作鼎，象太乙；禹治水，收天下美铜，以为九鼎，象九州岛。王者兴则出，衰则去。”　　
　
　　《说苑》云：“孝武时，汾阴人得宝鼎，献之甘泉宫。群臣毕贺，上寿曰：‘陛下得周鼎。’侍中吾丘寿王曰：‘非周鼎。’上召问之，曰：‘群臣皆谓周鼎，尔独以为非，何也？有说则生，无说则死。’寿王对曰：‘臣安敢无说！臣闻周德者，始于后稷，成于文、武，显于周公；德泽上畅于天，下漏于三泉，上天报应，鼎为周出。今汉继周，昭德显行，六 合和同，至陛下之身而逾盛，天瑞并至。昔秦始皇亲求鼎于彭城而不得，天昭有德，神宝自至。此天所以遗汉，乃汉鼎，非周鼎也。’上曰：‘善！’”
　　　
　　魏文帝《典论》亦云：“墨子曰：‘昔夏后启使飞廉折金于郴山，以铸鼎于昆吾，使翁难乙灼白若之龟。鼎成，四定而方，不灼自烹，不举自藏，不迁自行。’”

　　《拾遗录》云：“周末大乱，九鼎飞入天池。”《末世书论》云：“入泗水。”声转，谬焉。　　　
　　 汉武帝过李夫人，就取玉簪搔头。自此后宫人搔头皆用玉，玉价倍贵焉。

　　又以象牙为篦，赐李夫人。　　　

　　 武帝为七宝床、杂宝案、厕宝屏风、列宝帐，设于桂宫，时人谓之四宝宫。
　　　
　　 成帝设云帐、云幄、云幕于甘泉宫紫殿，世谓之三云殿。　　　

　　 汉成帝好蹙鞠，群臣以蹙鞠劳体，非尊者所宜。帝曰：“朕好之，可择似此而不劳者奏之。”刘向奏弹棋以献。帝大悦，赐之青羔裘、紫丝履，服以朝觐。　
　　
　　 或言始于魏文帝宫人妆奁之戏，帝为之特妙，能用手巾角拂之。有人自言能，令试之，以葛巾低头拂之，更妙于帝。　
　　
　　 汉帝及侯王送死，皆用珠襦玉匣。　　
　
　　 魏武少时，尝与袁绍好为游侠观人新婚，因潜入主人园中，夜叫呼云：“有偷儿至。”青庐中人皆出观，魏武乃入，抽刃劫新妇。与绍还出，失道，坠枳棘中。绍不能动。帝复大呼：“偷儿今在此。”绍惶迫，自掷出，遂以俱死。

　　魏武又尝云：“人欲危己，己辄心动。”因语所亲小人云：“汝怀刃密来我侧，我心必动，便戮汝，汝但勿言，当厚相报。”侍者信焉，不以为惧，遂斩之。此人至死不知也。左右以为实，谋逆者挫气矣。　　
　
　　又袁绍年少时，曾夜遣人以剑掷魏武，少下，不着。魏武揆其后来必高，因帖卧床上，剑至，果高。　　　

　　魏武又云：“我眠中不可妄近，近辄斫人，亦不自觉，左右宜慎之！”后乃佯冻，所幸小人窃以被覆之，因便斫杀。自尔每眠，左右莫敢近之。　　
　
　　 魏武将见匈奴使，自以形陋，不足怀远国，使崔季代当坐，自捉刀立床头。事毕，令间谍问曰：“魏王何如？”使曰：“魏王邪望非常，然床头捉刀人，乃英雄也！”魏武闻之，驰杀此使。　　　
　　 陵云台上，楼观极盛。初造时，先称众材，俾轻重相称，乃结构。故虽高，而随风动摇，终不坏。魏明帝登而惧其倾侧，命以大木扶之。未几毁坏。论者谓轻重力偏故也。　
　　
　　 晋咸康中，有士人周谓者，死而复生。言天帝召见，引升殿，仰视帝，面方一尺，问左右曰：“是古张天帝邪？”答云：“上古天帝，久已圣去，此近曹明帝也。”　
　　
　　 晋明帝为太子时，闻元帝沐，上启云：“臣绍言，伏蒙吉日沐头，老寿多宜，谨拜表贺。”答云：“春正月沐头，至今大垢臭，故力沐耳！得启，知汝孝爱，当如今言，父子享禄长生也。”又启云：“伏闻沐久，想劳极，不审尊体何如？”答云：“去垢甚佳，身不极劳也。”　　
　
　　 晋成帝时，庾后临明，南顿王宗为禁旅官，典管钥。诸庾数密表疏宗，宗骂言云：“是汝家门阁邪？”诸庾甚忿之，托党苏峻诛之。后帝问左右：“见宗室有白头老翁何在？”答：“同苏峻作贼已诛。”帝闻之流涕。后颇知其事，每见诸庾道“枉死”。帝尝在后前，乃曰：“阿姗何为云人作贼，辄杀之？人忽言阿舅作贼，当复云何？”庾后以牙尺打帝头云：“儿何以作尔形语？”帝无言，唯大张目，熟视诸庾。诸庾甚惧。　　　

　　 宣武问真长：“会稽王如何？”刘■〈忄炎〉答：“欲造微。”桓曰：“何如卿？”曰：“殆无异。”桓温乃喟然曰：“时无许郭，人人自以为稷契。”　　
　
　　 海西时，诸公每朝，朝堂犹暗，惟会稽王来，轩轩如朝霞举。　
　　
　　 简文在殿上行，右军与孙兴公在后。右军指孙曰：“此是啖石客。”简文闻之，顾曰：“天下自有利齿儿。”后王光禄作会稽，谢车骑出曲阿祖之。孝伯时罢秘书丞，在坐，因视孝伯曰：“王函齿似不钝。”王曰：“不钝，颇有验。”

　　 简文集诸谈士，以致后客前客。夜坐每设白粥，唯然灯，灯暗，辄更益炷。
　　　
　　 佛经以为祛治神明，则圣人可致。简文曰：“不知便可登峰造极不？然陶治之功，故不可轻。”　　　

　　 简文帝为抚军时，所坐床上，尘不令左右拂，见鼠行之迹，视以为佳。参军见鼠白日行，以手版打杀之。抚军意色不悦。门下起弹，辞曰：“鼠被害，尚不能忘怀；今复以鼠损人，无乃不可乎？”　　　

　　 简文初不别稻。　　
　
　　 晋孝武年十二时，冬天昼日不着复衣，但着单绢裙衫五六重，夜则累茵褥。谢公云：“圣体宜令有常，陛下昼过冷，夜过热，恐非摄养之术。”帝曰：“昼动夜静故也。”谢公出，叹曰：“上明理不减先帝。”　　
　
　　 孝武未尝见驴，谢太傅问曰：“陛下想其形，当何所似？”孝武掩口笑云：“正当似猪。”　　　
　　 晋孝武帝尝于殿中北窗下清暑，忽见一人，着白袷黄练单衣，举身沾湿，自称是华林园中池水神，名曰淋涔君，语帝：“若能见待，必当相。”帝时饮已醉，便取常佩刀掷之，刃空过无碍。神忿曰：“不能以佳士见接，乃至于此，当令知所以。”居少时，而帝暴崩。　
　　
　　 宋国初建，参军高纂启云：“欲量作东西堂床六尺五寸，并用银度钉，未敢辄专。”宋武手答云：“床不须局脚，直脚自足，钉不须银度，铁钉而已。”

　　 郑鲜之、王弘、傅亮启宋武云：“伏承明旦朝见南蛮，明是四废日，来月朝好，不审可从群情迁来月否？”宋武手答云：“劳第足下勤至，吾初不择日。”帝亲为答，尚在其家。　　　

　　●卷二  周六国前汉人

　　 纣为糟丘酒池，一鼓牛饮者三千人，池可运船。　
　　
　　 介子推不出，晋文公焚林求之，终抱木而死。公抚木哀嗟，伐树制屐。每怀割股之恩，辄潸然流涕视屐曰：“悲乎足下！”足下之言，将起于此。

　　 王子乔墓在京茂陵，战国时，有人盗发之，睹之无所见，唯有一剑，悬在空中。欲取之，剑便作龙鸣虎吼，遂不敢近。俄而径飞上天。《神仙传》云：“真人去世，多以剑代其形，五百年后，剑亦能灵化。”此其验也。　　　

　　 老子始下生，乘白鹿入母胎中。老子为人：黄色美眉，长耳广额，大目疏齿，方口厚唇，耳有三门，鼻有双柱，足蹈五字，手把十文。　　　

　　 襄邑县南八十里曰濑乡，有老子庙，庙中有九井。或云每汲一井，而八井水俱动。有能洁斋入祠者，须水温，即随意而温。　　
　
　　 颜渊、子路共坐于门，有鬼魅求见孔子，其目若日，其形甚伟。子路失魄口噤；颜渊乃纳履拔剑而前，卷握其腰，于是化为蛇，遂斩之。孔子出观，叹曰：“勇者不惧，智者不惑，仁者必有勇，勇者不必有仁。”　
　　
　　 孔子尝使子贡出，久而不返，占得鼎卦无足，弟子皆言无足不来；颜回掩口而笑。孔子曰：“回笑，是谓赐必来也。”因问回：“何以知赐来？”对曰：“无足者，盖乘舟而来，赐且至矣。”明旦，子贡乘潮至。　　　

　　 宰我谓：“三年之丧，日月既周，星辰既更，衣裳既造，百鸟既变，万物既易，黍稷既生，朽者既枯，于期可矣。”颜渊曰：“人积压其一，未知其它。但知暴虎，不知冯河。鹿生三年，其角乃堕；子生三年，而离父母之怀。子虽善辩，岂能破尧舜之法，改禹汤之典，更圣人之文，除周公之礼，改三年之丧，不亦难哉！父母者，天地，天崩地坏，三年不亦宜乎！”　
　　
　　 子路、颜回浴于洙水，见五色鸟。颜回问子路曰：“由，识此鸟否？”子路曰：“识。”回曰：“何鸟？”子路曰：“荧荧之鸟。”后日，颜回与子路又浴于泗水，更见前鸟，复问：“由，识此鸟否？”子路曰：“识。”回曰：“何鸟？”子路曰：“同同之鸟。”颜回曰：“何一鸟而二名？”子路曰：“譬如丝绢，煮之则为帛，染之则为皂，一鸟而二名，不亦宜乎？”　
　　
　　 孔子尝游于山，使子路取水，逢虎于水所，与共战，揽尾得之，内怀中；取水还，问孔子曰：“上士杀虎如之何？”子曰：“上士杀虎持虎头。”又问曰：“叶士杀虎如之何？”子曰：“中士杀虎持虎耳。”又问：“下士杀虎如之何？”子曰：“下士杀虎捉虎尾。”子路出尾弃之。因恚孔子曰：“夫子知水所有虎，使我取水，是欲死我。”乃怀石盘，欲中孔子。又问：“中士杀人用舌端。”又问：“下士杀人如之何？”子曰：“下士杀人怀石盘。”子路出面是弃之，于是心服。　　　
　　 孔子去卫适陈，途中见二女采桑。子曰：“南枝窈窕北枝长。”答曰：’夫子游陈必绝粮。九曲明珠穿不得，着来向我采桑娘。”夫子至陈，大夫发兵围之，令穿九曲珠，乃释其厄。夫子不能，使回、赐返问之。其家谬言女出外，以一瓜献二子。子贡曰：“瓜，子在内也。”女乃出，语曰：“用蜜涂蛛，丝将系蚁，蚁将系丝；如不肯过，用烟熏之。”孔子依其言，乃能穿之。于是绝粮七日。

　　 有鸟九尾，孔子与子夏渡江，见而异之，人莫能名。孔子曰：“鸧也。尝闻河上之歌曰：‘鸧兮鸹兮，逆毛衰兮，一身九尾长兮。’”　
　　
　　 周公居东，恶闻此鸟，命庭氏射之，血其一首，犹余九首。　　
　
　　 秦世有谣云：“秦始皇，何强梁；开吾户，据吾床；饮吾浆，唾吾裳；餐吾饭，以为粮；张吾弓，射东墙；前至沙丘当灭亡。”始皇既焚书坑儒，乃发孔子墓，欲取经传。墓既启，遂见此谣文刊在冢壁，始皇甚恶之。及东游，乃远沙丘而循别路，忽见群小儿攒沙为阜，问之：“何为？”答云：“此为沙丘也。”从此得病而亡。或云：“孔子将死，遣书曰：‘不知何男子，自谓秦始皇，上我之堂，据我之床，颠倒我衣裳，至沙丘而亡。’”　　
　
　　 安吉县西有孔子井，吴江校书郎施彦先后居井侧。先云：“仲尼聘楚，为令尹子西所谮，欲如吴未定，逍遥此境，复居井侧，因以名焉。”　　　

　　 鬼谷先生与苏秦、张仪书云：“二君足下：功名赫赫，但春华到秋，不得久茂；日数将冬，时讫将老。子独不见河边之树乎？仆御折其枝，波浪荡其根，上无径寸之阴，下被数千之痕，此木非与天下人有仇怨，盖所居者然。子不见嵩、岱之松柏，华、霍之檀桐乎？上枝干青云，下根通三泉，上有猿狖，下有赤豹麒麟，千秋万岁，不逢斧斤之患，此木非与天下之人有骨肉，亦所居者然。今二子好朝露之荣，弃长久之功，轻乔松之永延，贵一旦之浮爵。夫女爱不极席，男欢不毕轮，痛夫！痛夫！二君，二君！”　　
　
　　苏秦、张仪答书云：“伏以先生秉德含和之中，游心青云之上，饥必啖芝草，渴必饮玉浆，德与神灵齐，明与三光同，不忘将书，诫以行事。仪以不敏，名问不昭，入秦匡霸，欲翼时君，刺以河边，喻以深山，虽复素暗，诚衔斯旨。”

　　 张子房与四皓书云：“良白：仰惟先生，秉超世之殊操，身在=屏蔽广告=之间，志凌造化之表。但自大汉受命，祯灵显集，神母告符，足以宅兆民之心。先生当此时，辉神爽乎云霄，濯凤翼于天汉，使九门之外，有非常之客，北阙之下，有神气之宾，而渊游山隐，窃为先生不取也。良以顽薄，承乏忝官，所谓绝景不御，而驾服弩骀。方今元首钦明文思，百揆之佐，立则延企，坐则引领，日仄而方丈不御，夜寝而阊阖不闭。盖皇极须日月以扬光，后土待岳渎以导滞；而当圣世，鸾凤林栖，不翔乎太清，骐骥岳遁，不步于郊莽，非所以宁八荒而慰=屏蔽广告=也。不及省侍，展布腹心，略写至言，相料翻然不猜其意。张良白。”　　　

　　四皓答书曰：“窜蛰幽薮，深谷是室，岂悟云雨之使，奄然萃止。方今三章之命，邈殷汤之旷泽，礼隆乐和，四海克谐，六律及于丝竹，和声应于金石，飞鸟翔于紫阙，百兽出于九门。顽夫固陋，守彼岩穴，足未尝践阊阖，目未曾见廊庙，野食于丰草之中，避暑于林木之下；望月晦然后知三旬之终，睹霜雪然后知四时之变，问射夫然后知弓弩之须，讯伐木然后知斧柯之用。当秦项之艰难，力不能负干戈，携手逃走，避役山草，倚朽若立，循水似济。遂使青蝇盗声于晨鸡，鱼目窃价于隋珠。公侯应灵挺特，神父授策，盖无幽而不明也。岂有烹鼎和味，而愿令菽麦厕方丈之御；被龙服衮，而欲使女萝上绀绫之绪”恐汩泥以浊白水，飘尘以乱清风；是以承命倾筐，闻宠若惊。谨因飞龙之使，以写鸣蝉之音，乞守兔鹿之志，终其寄生之命也。”　
　　
　　 晋简文云：“汉世人物，当推子房为标的，神明之功，玄脏之要，莫之与二。接俗而不亏其道，应世而事不婴□。玄识远情，超然独迈。”　
　　
　　 樊将军哙问于陆贾曰：“自古人君，皆云受命于天，云有瑞应，岂有是乎？”陆贾应之曰：“有。夫目■〈目闰〉，得酒食；灯火花，得钱财；干鹊噪而行人至，蜘蛛集而百事喜。小既有征，大亦宜然。故曰：‘目■〈目闰〉，则咒之；灯火花，则拜之；干鹊噪，则喂之；蜘蛛集，则放之。’况天下之大宝，人君重位，非天命何以得之哉？瑞，宝信也，天以宝为信，应人之德，故曰瑞应。天命无信，不可以力取也。”　
　　
　　 湘州有南寺，东有贾谊宅。宅有井，小而深，上敛下大，状似壶，即谊所穿。井旁局脚食床，容一人坐，即谊所坐也。　　　

　　 谊宅今为陶侃庙，谊时种甘，犹有存者。　
　　
　　 汉董仲舒尝梦蛟龙入怀中，乃作《春秋繁露》。　
　　
　　 汉文翁当起田，砍柴为陂，夜有百十野猪，鼻载土著柴中。比晓，塘成，稻常收。尝欲断一大树，欲断处去地一丈八尺。翁先咒曰：“吾得二千石，斧当着此处。”因掷之，正砍所欲。后果为蜀郡守。　　　

　　 汉武帝见画伯夷、叔齐形象，河东方朔：“是何人？”朔曰：’古之愚夫。”帝曰：“夫伯夷、叔齐，天下廉士，何谓愚耶？”朔对曰：“臣闻贤者居世，与时推移，不凝滞于物。彼何不升其堂，饮其浆，泛泛如水中之凫，与彼俱游？天子毂下，可以隐居，何自苦于首阳乎？”上喟然而叹。　　　
　　 汉武游上林，见一好树，问东方朔，朔曰：“名善哉。”帝阴使人落其树。后数岁，复问朔，朔曰：“名为瞿所。”帝曰：“朔欺久矣，名与前不同，何也？”朔曰：“夫大为马，小为驹；长为鸡，小为雏；大为牛，小为犊；人生为儿，长为老；且昔为‘善’，今为‘瞿所’，长少死生，万物败成，岂有定哉？”帝乃大笑。
　　　
　　 武帝幸甘泉宫，驰道中有虫，赤色，头目牙齿耳鼻悉尽具，观者莫识。帝乃使朔视之，还对曰：“此‘怪哉’也。昔秦时拘系无辜，众庶愁怨，咸仰首叹曰：‘怪哉怪哉！’盖感动上天，愤所生也，故名‘怪哉’。此地必秦之狱处。”即按地图，果秦故狱。又问：“何以去虫？”朔曰：“凡忧者得酒而解，以酒灌之当消。”于是使人取虫置酒中，须臾，果糜散矣。　
　　
　　 扬雄谓：“长卿赋不似人间来。”叹服不已。其友盛览问：“赋何如其佳？”雄曰：“合纂组以成文，列锦绣以成质。”雄遂着《合组》之歌，《列锦》之赋。　　
　
　　 扬雄着《太玄经》，梦吐白凤凰，集于《玄》上。　　　

　　●卷三  后汉人

　　 俞益期，豫章人，与韩康伯道至交州，闻马援故事云：交州在合浦徐闻县西南，穷日南寿灵县界。传云：“伏波开篙工凿石，犹有故迹。又云：“此道废久壅塞，戴桓沟之，乃得伏波时故船。昔立两铜柱于林邑岸，岸北有遗兵十余家，居寿灵之南，悉姓马，自相婚姻，今二百户，以其流寓，号曰马流。言语犹与中华同。”　　
　
　　 汉袁安父亡，母使安以鸡酒诣卜工问葬地。道逢三书生，问安何之，具以告。书生曰：“吾知好葬地。”安以鸡酒礼之，毕，告安地处云：“当葬此地，四世为贵公。”便与别。行数步，顾视皆不见。安疑是神人，因葬其地，后果位至司徒，子孙昌盛，四世三公焉。　
　　
　　 袁安为阴平长，有惠化。县先有雹渊，冬夏未尝消释，岁中辄出，飞布十数里，大为民害。安乃推诚洁斋，引愆贬己，至诚感神，雹遂为之沉伦，伏而不起，乃无苦雨凄风焉。　
　　
　　 崔骃有文才，其县令往造之。骃子瑗年九岁，书门曰：“人虽干木，君非文侯，何为光光，入我里闾？”令见之，问骃，骃曰：“必瑗所书。”召瑗，将诘所书，乃曰：“君使臣以礼，臣事君以忠。”　　　

　　 胡广本姓黄，以五月五日生，俗谓恶月，父母恶之，藏之葫芦，弃之河流岸侧。居人收养之。及长，有盛名，父母欲取之，广以为背其所生则害义，背其所养则忘恩，两无所归；以其托葫芦而生也，乃姓胡，名广。后登三司，有中庸之号。广后不治本亲服，世以为讥。　
　　
　　 马融历二县两郡，政务无为，事从其约。在武都七年，在南郡四年，未尝按论刑杀一人。性好音乐，善鼓琴吹笛。笛声一发，感得蜻出吟，有如相和。

　　 郭林宗来游京师，当还乡里，送车千许乘，李膺亦在焉。众人皆诣大槐客舍而别，唯膺与林宗共载，乘薄笨车，上大槐坂，观者数千人，引领望之，眇若松乔之在霄汉。　
　　
　　 李元礼谡谡如劲松下风。　　
　
　　 膺居阳城时，门生在门下者恒有四五百人。膺每作一文出手，门下其争之，不得，堕地。陈仲弓初令大儿元方来见，膺与言语讫，遣厨中食。元方喜，以为合意，当复得见焉。
　　　
　　 膺同县聂季宝，小家子，不敢见膺。杜周甫知季宝，不能定名，以语膺，呼见，坐置砌下牛衣上，一与言，即决曰：“此人当作国士。”卒如其言。

　　 膺为侍御史。青州凡六郡，唯陈仲举为乐安视事，其余皆病，七十县并弃官而去。其威风如此。　　　

　　 李膺尝以疾不迎宾客，二十日乃一通客；唯陈仲弓来，辄乘轝出门迎之。

　　 陈仲举雅重徐孺子，为豫章太守，至，便欲先诣之。主簿白：“群情欲令府君先入拜。”陈曰：“武王式商容之闾，席不暇暖，吾之礼贤，有何不可？”

　　 徐稚亡，海内群英论其清风高致，乃比夷齐，或参许由。夏侯豫章追美名德，立亭于稚墓首，号曰思贤亭。　　
　
　　 何颙妙有知人之鉴。初，同郡张仲景总角造颙，颙谓之曰：“君用思精密，而韵不能高，将为良医矣。”仲景后果有奇术。　　　

　　 王仲宣年十七时，过仲景。仲景谓之曰：“君体有病，宜服五石汤；若不治，年及三十，当眉落。”仲宣以其赊远，不治。后至三十，果觉眉落，其精如此。世咸叹颙之知人。
　　　
　　 张衡亡月，蔡邕母方娠，此二人才貌相类，时人云：邕即衡之后身也。

　　 初，司徒王允数与邕会议，允词常屈，由是衔邕。及允诛董卓，并收邕，众人争之，不能得。太尉马日谓允曰：“伯喈忠直，素有孝行，且旷世逸才，多识汉事，当定十志；今子杀之，海内失望矣。”允曰：“地蔡邕独当，无十志何损？”遂杀之。　
　　
　　 广汉王瑗遇鬼物，言蔡邕作仙人，飞去飞来，甚快乐也。　
　　
　　 郑玄葬城东，后墓坏，改迁厉阜。县令车子义为玄起墓亭，名曰“昭仁亭”。　
　　
　　 郑玄在徐州，孔文举时为北海相，欲其返郡，敦请恳恻，使人继踵。又教曰：“郑公久游南夏，今艰难稍平，倘有归来之思？无寓人于室，毁伤共藩垣林木，必缮治墙宇，以俟还。”及归，融告僚属：“昔周人尊师，谓之‘尚父’，今可咸曰‘郑君’，不得称名也。”袁绍一见玄，叹曰：“吾本谓郑君东州名儒，今乃是天下长者。夫以布衣雄世，斯岂徒然哉！”及去，绍饯之城东，必欲玄醉。会者三百人，皆使离席行觞，自旦及暮，计玄可饮三百余杯，而温克之容，终日无怠。
　　　
　　 荀巨伯远看友人疾，值胡贼攻郡，友人语伯曰：“吾且死矣，子可去。”伯曰：“远来视子，今有难而舍之去，岂伯行邪？”贼既至，谓伯曰：“大军至此，一郡俱空，汝何人，独止耶？”伯曰：“有友人疾，不忍委之，宁以己身，代友人之命。”贼闻其言异之，乃相谓曰：“我辈无义之人，而入有义之国。”乃偃而退，一郡获全。　　　

　　●卷四  后汉人

　　 谢子微见许子政虔及弟劭，曰：“平舆之渊，有双龙出矣。”　　
　
　　 汝南中正周斐表称许劭：高节遗风，与郭林宗、李元礼、卢子干、陈仲弓齐名，劭特有知人之鉴。自汉中叶以来，其状人取士，援引扶持，进导招致，则有郭林宗；若其看形色，目童龀，断冤滞，擿虚名，诚未有如劭之懿也。常以简别清浊为务，有一士失其所，便谓投之潢污，虽负薪抱关之类，吐一善言，未尝不寻究欣然。兄子政常抵掌击节，自以为不及远矣。劭幼时，谢子微便云：“此贤当持汝南管签。”樊子昭帻责之子，年十五六，为县小吏，劭一见便云：“汝南第三士也，此可保之。”后果有令名。　　　

　　 有客诣陈太丘，谈锋甚敏，太丘乃令元方季方炊饭以延客。二子委甑，窃听客语，炊忘箸箅，饭落釜，成糜而进。客去，太丘将责之，具言其故，且诵客语无遗。太丘曰：“如此，但糜自可，何必饭耶。”　　
　
　　 汉末陈太丘寔与友人期行，期日中，过期不至，太丘舍去。去后乃至。其子元方时年七岁，在门外戏。客问元方：“尊君在否？”答曰：“待君久不至，已去。”友人便怒曰：“非人哉！与人期行，相委而去！”元方曰：“君与家君期日中时，过中不来，则无信；对子骂父，则是无礼。”友人惭，下车引之。元方遂入门不顾。　　
　
　　 蔡邕刻曹娥碑傍曰：“黄绢幼妇，外孙齑臼。”魏武见而不能晓，以问群僚，莫有知者。有妇人浣于江渚，曰：“第四车中人解。”即祢正平也。祢便以离合意解云：“绝妙好辞。”或谓此妇人即娥灵也。　　　

　　 祢正平年少与孔文举作尔汝交。时衡年未满二十，而融已五十余矣。

　　 孔文举中夜暴疾，命门人钻火，其夜阴暝，不得火，催之急，门人忿然曰：“君责人太不以道，今暗若漆，保不把火照我，当得钻火具，然后得火。”文举闻之曰：“责人当以其方。”　
　　
　　 曹公与杨太尉书论刑杨修云：“操白：足下不遗贤子见辅，今军征事大，吾制钟鼓之音，主簿应掌，而贤子恃豪父之势，每不与吾同怀。念卿父息之情，同此悼。谨赠足下锦裘二领，八节银角桃枝一枚，官绢五百匹，钱六十万，四望通七香车一乘，青孛牛二头，八百里骅骝一匹，戎装金鞍辔十副，铃苞一具，驱使二人侍卫之。并遗足下贵室错彩罗裘一领，织成靴一量有心，青衣二人奉左右。所奉虽薄，以表吾意，足下便当慨然承纳，不致往返。”　
　　
　　杨太尉答书云：“彪白：小儿顽卤，常虑当致倾败，足下恩矜，延罪迄今；闻问之日，心肠酷裂！省览众赐，益以悲惧。”　　
　
　　曹公卞夫人与太尉夫人袁书：“卞顿首顿首：贵门不遗贤郎辅佐，方今戎马兴动，主簿股肱近臣，征伐之计，事须敬咨。官立金鼓之了，而闻命违制，明公性急，辄行军法。伏念悼痛酷楚，情不自胜。夫人多容，即见垂恕。故送衣服一笼，文绢一百匹，房子官绵百斤，私所乘香车一乘，牛一头。诚知微细，以达往意，望为承纳。”　　
　
　　杨太尉夫人袁氏答书：“袁顿首顿首：路歧虽近，不殿淹久，叹想之情，抱劳山积。小儿疏细，果自招罪戾，念之痛楚！明公所赐已多，又加重赉礼，颇非宜荷受，辄付往信。”
　　　
　　 司马德操初见庞士元，称之曰：“此人当为南州冠冕。”时士元尚少，及长，果如徽言。　　　
　　 司马徽居荆州，以刘表不明，度必有变，思退缩以自全；人每与语，但言“佳”。其妻责其无别。徽曰：“如汝所言，亦复甚佳。”终免于难。　　　

　　 颍川太守朱府君，以正月初见诸县史燕，问功曹郑劭公曰：“昔在京师，闻公卿百僚叹述贵郡前贤后哲，英雄瑰玮，然未睹其奇行异操，请闻遗训。”对曰：“鄙颍川，本韩之分野，豫之渊薮。其于天官，上当角亢之宿，下禀嵩少之灵，受岳渎之精，托晋楚之际，处陈郑之末。少阳之气，太清所挺。是以贤圣龙蟠，俊彦凤举。昔许由、巢父出于阳城，樊仲甫又出阳城，留侯张良又出于阳城，胡元安出于许县，灌彪义山出于昆阳，审寻初出于定陵，杜安伯夷又出于定陵，祭遵出于颍阳。”府君曰：“太原周伯况、汝南周彦祖皆辞征礼之宠，恐贵郡未有如此者也。”劭公对曰：“昔许由耻受尧位，洗耳河ぞ；樊仲甫者，饮牛河路，耻临浊流，回车旋牛。二周公蛤让公卿之荣，以此推之，天地谓之咫尺，不亦远乎？”　　　

　　●卷五  魏世人　　　

　　 刘桢以失敬罢。文帝曰：“卿何以不谨文宪？”答曰：“臣诚庸短，亦缘陛下纲目不疏。”　　　
　　文帝出游，桢见石人，曰：“问彼石人，彼服何粗？何时去卫，来游此都？”

　　 魏王北征蹋顿，升岭眺瞩，见一冈，不生百草。王粲曰：“此必古冢。其人在世服生矾石，热蒸出外，故草木焦灭。”遽令凿看，果是大墓，矾石满茔。一说：粲在荆州，从刘表障山而见此异。魏武之平乌桓，粲犹在江南，以此言为谲。　　　

　　 魏国初建，潘勖字符茂，为策命文。自汉武以来未有此制，勖乃依商、周宪章，唐、虞辞义，温雅与曲诰同风，于时朝士皆莫能措一字。勖亡后，王仲宣擅名于当时，时人见此策美，或疑是仲宣所为，论者纷纷。及晋王为太傅，腊日大会宾客，勖子蒲时亦在焉。宣王谓之曰：“尊君作封魏君策，高妙信不可及，吾曾闻仲宣亦以为不如。”朝廷之士乃知勖作也。　　　

　　 孙邕醇粹有素。魏武帝初置侍中，举者不中选，遂下令曰：“吾侍中欲得浑沌，浑沌氏，古之贤人也。”于是臣下方悟，遂举邕，帝大悦。　
　　
　　管宁避难辽东，还，遭风船垂倾没，乃思其愆过，曰：“吾曾一朝科头，三晨晏起。今天怒猥集，过必在此。”风乃息。　　
　
　　魏管辂尝夜见一小物，状如兽，手持火，向口吹之，将爇舍宇。辂命门生举刀奋击，断腰。视之，狐也。自此里中无火灾。　　
　
　　王朗中年以识度推华歆，歆蜡日尝与子侄宴饮，王亦学之。有人向张茂先称此事，张曰：“王之学华，盖是形骸之外，去之所以更远。”

　　华歆遇子弟甚整雅，闲室之内，俨若朝典。陈元方兄弟，恣柔爱之道，而二门之中，两不失其雍熙之轨度焉。

　　中华佛法，虽始于汉明帝，然经偈故是胡音。陈思王登渔山，临江阿，闻岩岫有诵经声，清婉遒亮，远谷流响，肃然有灵气，不觉敛襟祗敬，便有终焉之志。诸曹解音，以为妙唱之极，即善则之，今梵呗皆植依拟所造也。植亡，乃葬此上。　　　

　　傅巽有知人之鉴，在荆州，目庞统为半英雄。后统附刘备，见待次诸葛亮，如其言。
　　　
　　平原人有善治伛有，自云：“不善，人百一人耳。”有人曲度八尺，直度六尺，乃厚货求治。曰：“君且伏。”欲上背踏之。伛者曰：“将杀我！”曰：“趣令君直，焉知死事？”
　　　
　　俗说：有贫人止能办只瓮之资，夜宿瓮中，心计曰：“此翁卖之若干，其息已倍矣。我得倍息，遂可贩二瓮，自二瓮而为四，所得倍息，其利无穷。”遂喜而舞，不觉瓮破。　
　　
　　董昭为魏武重臣，后失势。文、明之世，下为卫尉。昭乃厚加意于侏儒。正朝大会，侏儒作董卫尉啼面，言昔太祖时事，举坐大笑。明帝怅然不怡。月中迁为司徒。　
　　
　　魏凌云台至高，韦诞书榜，即日皓首。榜有未正，募工整之。有铃下卒，着履登缘，如履平地；疑其有术，问之，云：“无木，但两腋各有肉翅，长数寸许。”　
　　
　　晋抚军云：“何平叔巧累于理，嵇叔夜隽伤其道。”　
　　
　　王辅嗣注《易》，笑郑玄云：“老奴甚无意。”于时夜分，忽闻外阁有着屐声，须臾即入，自云是郑玄，责之曰：“君年少，保以穿凿文句，而妄讥诮老子邪？”极有怒色，言竟便退。辅嗣心生畏恶，经少时，乃暴疾而卒。　　　

　　景王欲诛夏侯玄，意未决间，问安平王孚云：“己才足以制之否？”孚云：“昔赵俨葬儿，汝来，半坐迎之；太初后至，一坐悉起。以此方之，恐汝不如。”乃杀之。　　
　
　　钟毓、钟会少有令誉。年十三，魏文帝闻之，语其父繇曰：“令卿二子来。”于是敕见。毓面有汗，帝问曰：“卿面何以汗？”毓对曰：“战战惶惶，汗出如浆。”复问会：“卿何以不汗出？”会对曰：“战战栗栗，汗不得出。”

　　又值其父昼寝，因共偷服散酒。其父时觉，且假寐以观之。毓拜而后饮，会饮而不拜。既而问毓：“何以拜？”毓曰：“酒以成礼，不敢不拜。”又问会：“何以不拜？”会曰：“偷本非礼，所以不拜。”　　　

　　钟会撰《四本论》始毕，甚欲嵇公看，致之怀中。既诣宅，畏其有难，惧不敢相示，出户遥掷而去。　　　

　　钟士季常向人道：“吾少年时一纸书，人云是阮步兵书，皆字字生义，既知是吾，不复道也。”　　　

　　阮德如每欲逸走，家人常以一细绳横系户前以维之。每欲逸，至绳辄返，时人以为名士狂。

　　阮德如尝于厕见一鬼，长丈余，色黑而眼大，着白单衣，平上帻，去之咫尺。德如心安气定，徐笑而谓之曰：“人言鬼可憎，果然如是！”鬼赧而退。

　　●卷六  吴蜀人　　　

　　桓宣武征蜀，犹见诸葛亮时小吏，年百余岁。桓问：“诸葛丞相今谁与比？”意颇欲自矜。答曰：“葛公在时，亦不觉异，自葛公殁后，正不见其比。”

　　武侯躬耕于南阳，南阳是襄阳墟名，非南阳郡也。

　　襄阳郡有诸葛孔明故宅，故宅有井，深五丈，广五尺，曰葛井。堂前有三间屋地，基址极高，云是避水台。宅西有山临水，孔明常登之，鼓琴而为《梁甫吟》，因名此山为乐山。嗣有董家居此宅，衰殄灭亡，后人不敢复憩焉。

　　武侯与宣王治兵，将战，宣王戎服莅事；使人密觇武侯，乃乘素舆，葛巾，持白羽扇，指麾三军，众军皆随其进止。宣王闻而叹曰：“可谓名士矣。”

　　孙策年十四，在寿阳诣袁术，始至，而刘豫州到，便求去。袁曰：“豫州何关君？”答曰：“不尔，英雄忌人。”即出，下东阶，而刘备从西阶上，但辄顾视之行，殆不复前矣。　
　　
　　顾邵为豫章，崇学校，禁淫祀，风化大行。历毁诸庙，至庐山庙，一郡悉谏，不从。夜，忽闻有排大门声，怪之。忽有一人开阁径前，状若方相，自说是庐山君。邵独对之，要进上床，鬼即入坐。邵善《左传》，鬼遂与邵谈《春秋》，弥夜不能相屈。邵叹其精辩，谓曰：“《传》载晋景公所梦大厉者，古今同有是物也。”鬼笑曰：“今大则有之，厉则不然。”灯火尽，邵不命取，乃随烧《左传》以续之。鬼频请退，邵辄留之。鬼本欲凌邵，邵神气湛然，不可得乘。鬼反和逊，求复庙，言旨恳至。邵笑而不答。鬼发怒而退，顾谓邵曰：“今夕不能仇君，三年之内，君必衰矣，当因此时相报。”邵曰：“何事匆匆，且复留谈论。”鬼乃隐而不见，视门阁悉闭如故。如期，邵果笃疾，恒梦见此鬼来击之。并劝邵复庙。邵曰：“邪岂胜正？”终不听。后遂卒。　
　　
　　豫章太守顾邵，是雍之子。邵在群卒，雍集僚友围棋，外启“书信至”，而无儿书，虽神意无变，而心知有故。以爪掐掌，血流沾褥。客散，叹曰：“已无延陵之遗累，宁有丧明之深责！”于是割情散哀，颜色自若。　　
　
　　沈峻，珩之弟也，甚有名誉，而性俭吝。张温使蜀，与峻别，峻入内良久，出语温曰：“向择一端布，欲以送卿，而无粗者。”温嘉其能自显其非。

　　尝经太湖岸上，使从者取盐水；已而恨多，敕令还减之。寻亦自愧曰：“此吾天性也！”　
　　
　　沈珩守风粮尽，从姚彪贷盐百斛。彪性峻直，得书不答，呼左右，令覆盐百斛于江中，曰：“明吾不惜，惜所与耳！”
　　　
　　诸葛恪对南阳韩文晃，误呼其父子。晃曰：“向人子前呼其父字，为是礼邪？”恪笑而答曰：“向天穿针，不见天怒者，非轻于天，意有所在耳。”

　　孙权时，永康有人入山，遇一大龟，即束之归。龟便言曰：“游不量时，为君所得。”人甚怪之，载出，欲献吴王。夜泊越里，缆船于大桑树。宵中，树呼龟曰：“劳乎元绪，奚事尔耶？”龟曰：“我被拘絷，方见烹霍，虽尽南山之樵，不能溃我。”树曰：“诸葛元逊博识，必致相苦，令求如我之徒，计从安薄？”龟曰：“子明，无多辞，祸将及尔。”树寂而止。既至，权命煮之，焚柴万车，语犹如故。诸葛恪曰：“燃以老桑乃熟。”献者乃说龟树共言。权登使伐树，煮龟立烂，今烹龟犹多用桑薪。野人故呼龟为元绪。　　　

　　新淦聂友小儿贫贱，尝猎，见一白鹿，射中之，后见箭着梓树。　
　　
　　孙皓初立，治后园，得一金像，如今之灌顶佛。未暮，皓阴痛不可堪。采女有奉法者，启皓取像，香汤浴这，置殿上，烧香忏悔，痛即便止。　

　　孙皓问丞相陆凯曰：“卿一门在朝几人？”答曰：“二相五侯，将军十余人。”皓曰：“盛矣！”凯曰：“君贤臣忠，国之盛；父慈子孝，家之盛；今政荒民敝，覆亡是惧，臣何敢言盛也？”　　　
　　有客相从，各言所志，或愿为扬州刺史，或愿多赀财，或愿骑鹤上升。其一人曰：“腰缠十万贯，骑鹤上扬州。”欲兼三者。　　　

　　●卷七  晋江左人　　　

　　王安丰云：山巨源初不见《老》、《易》，而意暗与之同。　　　

　　晋武帝讲武于宣武场，欲偃武修文。山公谓不宜尔，因与诸尚书言孙、吴用兵本意。遂究论，举坐无不咨嗟。皆曰：“山少傅乃天下名言。”后寇盗蜂合，郡国无备，不能复制，皆如公言。时以为涛不学孙、吴，而暗与理会。王夷甫亦叹其暗与道合。　　
　
　　卫瓘云：“吾在中山郡无事，高枕而已。”　
　　
　　裴令公姿容爽俊，一旦有疾至困，惠帝使王夷甫往看之。裴先向壁卧，闻王来，强回视之。夷甫出，语人曰：“双眸烂烂如岩下电，精神挺动，故有小恶耳。”　　
　
　　裴令公自王安丰，眼烂烂如岩下电。　　
　
　　杜预书告儿：古谚：“有书借人为可嗤，借书送还亦可嗤。”　
　　
　　洛下有洞穴，深不可测。一妇人欲杀其夫，推堕穴中，此人颠倒良久方苏。旁得一穴，行百余里，觉所践如尘，闻粳米香，啖之芬美。复遇如泥者，味似向尘。入一都郭，虽无日月，明逾三光，人皆披羽衣，奏奇乐。凡过此九处。有长人指柏下一羊，令跪捋羊须，得二珠，长人取之，后一珠，令啖之，甚得疗饥。请问九处，答曰：“问张华可知。”其人随穴得出，诣华问之，云：“如尘者，黄河下龙涎，泥是昆仑山下泥。九处地，仙名九馆。羊为痴龙。初一珠，食之，寿等天地；次者延年；后一丸，弃饥而已。”　　　

　　张华有鹦鹉，每出，还，辄说僮仆善恶。一日，寂无言；华问其故，曰：“被禁在瓮中，无因得知外事。”忽云：“昨梦不佳，所忌出外。”华强呼至庭，果为飞鹰所击，仅获见免。
　　　
　　张华既贵，有少时知识来候之。华与共饮九酝酒，颇为酣畅。其夜醉眠。华常饮此酒，醉眠后，辄敕左右转侧至觉，则必安泰。是夕，忘敕之。左右依常时为张公转侧，其友人无人为之。至明，友人犹不起，华咄云：“下级必死矣。”使视之，酒果穿肠流，床下滂沱。
　　　
　　魏时，殿前钟忽大鸣，震骇省署。华曰：“此蜀铜山崩，故钟鸣应之也。”蜀寻上事，果云铜山崩，时日皆如华言。　　
　
　　中朝时，有人畜铜澡盘，晨夕恒鸣如人扣。以白张华。华曰：“此盘与洛钟宫商相谐，宫中朝暮撞，故声相应。可钅虑令轻，则韵乖，鸣自止也。”依言，即不复鸣。　
　　
　　武库内有雄雉，时人咸谓为怪。华云：“此蛇之所化也。”即使搜除库中，果见蛇蜕之皮。　　　
　　吴郡临平岸崩，出一石鼓，打之无声。以问华。华曰：“可取蜀中桐材，刻作鱼形，扣之，则鸣矣。”即从华言，声闻数十里。　
　　
　　嵩高山北有大穴空，莫测其深，百姓岁时，每游其上。晋初，尝有一人，误坠穴中，同辈冀其倘不死，试投食于穴；坠者得之为粮，乃缘穴而行。可十许日，忽旷然见明。又有草屋一区，中有二人，对坐围棋，局下有一杯白饮。坠者告以饥渴，棋者曰：“可饮此。”坠者饮之，气力十倍。棋者曰：“汝欲停此不？”坠者曰：“不愿停。”棋者曰：“汝从西行数十步，有一井，其中多怪异，慎勿畏，但投身入井，当得出。若饥，即可取井中物食之。”坠者如其言。井多蛟龙，然见坠者，辄避其路。坠者缘井而行，井中有物若青泥，坠得食之，了不复饥。可半年许，乃出蜀中。因归洛下，问张华。华曰：“此仙馆；所饮者玉浆，所食者龙穴石髓也。”　
　　
　　羊琇骄豪，捣炭为屑，以香和之，作兽形。　　　

　　羊稚舒琇冬月酿酒，令人抱瓮暖之”须臾复易其人。酒既速也，味仍嘉美。其骄豪皆此类。

　　●卷八  晋江左人　　　

　　夏侯湛作《周诗》成，以示潘岳。岳曰：“此文非徒温雅，乃别见孝悌之性。”岳因此作《家风诗》。　　
　
　　石崇与潘岳同刑东市，崇曰：“天下杀英雄，君复何为尔？”岳曰：“俊士填沟壑，余波来及人。”　　　

　　孙子荆新除妇服，作诗示王武子，武子曰：“不知文生于情，情生于文，览之凄然，生伉俪之重。”　　　

　　王武子左右人，尝于阁中就婢取济衣服，婢欲奸之。其人云：“不敢。”婢云：“若不从，我当大呼。”其人终不从，婢乃呼曰：“某甲欲奸我。”济令杀之。其人具述前状，武子不信。其人顾谓济曰：“枉不可受，要当讼府君于天。”武子经年疾困。此人见形云：“府君当去矣。”遂卒。　　　
　　吾彦为交州时，林邑王范熊献青白猿各一口。　　　

　　●卷九  晋江左人　　　

　　裴仆射■〈危页〉，时人谓言谈之林薮。　
　　
　　士衡在座，安仁来，陆便起去。潘曰：“清风至，尘飞扬。”陆应声答曰：“众鸟集，凤皇翔。”　　　

　　士衡为河北都督，已遭间构，内怀忧懑，闻其鼓吹，谓司马孙拯曰：“我今闻之，不如闻华亭鹤唳。”　　　

　　蔡司徒说：在洛见陆机兄弟，住参佐廨中，三间瓦屋，士龙住东头，士衡住西头。　　
　
　　后分华亭村南为黄耳村，以犬冢为号焉。　　
　
　　刘道真年十五六，在门前戏弄尘，垂鼻涕至胸。洛下少年乘车从门前过，曰：“此少年甚■〈土回〉塠。”刘随车后，问“此言为恶为善？”答以“为善”。刘曰：“若佳言，令你翁■〈土回〉塠，你母亦■〈土回〉塠。”　　　

　　阮瞻素秉无鬼论，世莫能难；每自谓理足以辨正幽明。忽有一鬼，通姓名作客诣阮，寒温毕，即谈名理；客甚有才表，末及鬼神事，反复甚苦，遂屈。乃作色曰：“鬼神古今圣贤所共传，君何独言无耶？仆便是鬼！”于是忽变为异形，须臾消灭。阮嘿然，意色大恶。后年余，病死。　　
　
　　宋岱为青州刺史，禁淫祀，着《无鬼论》，甚精。无能屈者。邻州咸化之。后有一书生葛巾修刺诣岱，与之谈甚久，岱理未屈，徉或未畅，书生辄为申之。次及无鬼论，便苦难岱。岱理欲屈，书生乃振衣而起，曰：“君绝我辈血食二十余年，君有青牛、髯奴，未得相困耳。今奴已叛，牛已死，今日得相制矣。”言绝，遂失书生。明日百岱亡。　

　　孙兴公常着戏头，与逐除人共至桓宣武家，宣武觉其应对不凡，推问乃验也。　　　

　　●卷十  宋齐人　　　

　　昔傅亮北征，在河中流。或人问之曰：“潘安仁作《怀旧赋》曰：‘前瞻太室，傍眺嵩丘。’嵩丘太室一山，保云前瞻傍眺哉？”亮对曰：“有嵩丘山，去太室七十里，此是写书误耳。”

　　齐宜都王铿，三岁丧母，及有识，问母所在，左右告以早亡，便思慕蔬食。自悲不识母，常祈请幽冥，求一梦见。至六岁梦见一妇人，谓之曰：“我是汝之母。”铿悲泣。旦说之，容貌衣服，事事如平生也。闻者莫不歔欷。 
