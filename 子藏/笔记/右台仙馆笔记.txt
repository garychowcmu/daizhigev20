《右台仙馆笔记》  清 俞樾

　　●序余自己卯夏姚夫人卒，精神意兴日就阑衰，著述之事殆将辍笔矣。其年冬，葬夫人于钱唐之右台山，余亦自营生圹于其左。旋于其旁买得隙地一区，筑屋三间，竹篱环之，杂莳花木，颜之曰“右台仙馆”。余至湖上，或居“俞楼”，或居斯馆，谢绝冠盖，昵就松楸，人外之游，其在斯乎！余吴下有“曲园”，即有《曲园杂纂》五十卷；湖上有“俞楼”，即有《俞楼杂纂》五十卷，“右台仙馆”安得无书？而精力衰，不能复有撰述，乃以所著笔记归之。笔记者，杂记平时所见所闻，盖《搜神》、《述异》之类；不足，则又征之于人。嗟乎！不古训之是式，而惟怪之欲闻，余之志荒矣。此其所以为“右台仙馆”之书欤！曲园居士自记。

　　附录《征求异闻启》并小诗二首：余今岁行年六十矣，学问之道，日就荒芜；著述之事，行将废辍。书生结习，未能尽忘，姑记旧闻，以销暇日。而所闻所见，必由集腋而成；予取予求，窃有乞邻之意。伏望儒林丈人、高斋学士，各举怪怪奇奇之事，为我原原本本而书，寄来“春在草堂”，助作秋灯丛话。约以十事为率，如其多则更佳。先将二绝为媒，幸勿置之不答。

　　衰不复事丹铅，六十原非亲学年。正似东坡老无事，听人说鬼便欣然。郭冲五事太寥寥，戏学姚崇十事要。不论搜神兼志怪，妄言亦可慰无聊。

　　●卷一冯孝子，佚其名，太仓州之老闸镇人。少孤贫，佣耕以养母。乱后无田可耕，乃行乞于市，得钱则市酒肉以进，而歌俚曲以侑之。同治六年，母卒，乞得义冢地，并其父柩合葬之。日则仍出行乞，夕即于墓旁宿焉。每日必携数石以归，环墓成垣，自结草庐，寝处其下。后数年，无病卒。乡人即葬之于其所庐处。知州方公传书立碣表之，曰“冯孝子墓”。《春秋》二百四十年，人材极盛，而开卷即载颍考叔事，表纯孝也。余研经余暇，偶掇拾见闻，成斯笔记，而首以冯孝子事，亦庶几左氏之义夫。

　　木工陶某，金陵人。年甫四岁，值粤贼陷城，父为所掳，母子相依，幸而无恙。大乱既平，仍设肆于城中。至同治甲戌，陶年二十五矣。忽有老翁携瞽妇至门乞食，与之钱不去，熟视陶曰：“尔非陶姓乳名某者乎？”陶问何以知我，翁曰：“尔乃吾子也。”陶乎母出视，果其父，因扶之入，拜问由来。则始而被掳北行，后又流转至川、陕，今自陕归也。解腰缠出银数锭，皆累年贸易所得，恐途中遇盗贼，伪为窭人耳；瞽妇则其续娶者也。因大欢慰，亲党毕贺。夫兵乱以来，父子夫妻离散者多矣，此家乃得完聚，意其有阴德乎？

　　吾兄福宁太守，官厦门同知时，署附近有僧寺曰“碧山岩寺”，僧曰碧禅，能诗画，貌亦恂恂，吐属风雅。署中潘少梅、蔡瑜卿诸君，皆喜与之游。一日，忽具牒请还俗。吾兄素不喜僧，骂之曰：“今日既欲还俗，当初何必出家邪？”呵叱而遣之。碧禅故与署中吏魁某甲有隙，疑其谮于官也。是晚甲自署归其家，经由一隘巷，闻碧禅呼其名，回顾之，则已事刂刃于胸出于背。某甲犹能带刃狂奔，至家，告家人曰：“碧禅杀我。”言已，倒地而绝。事闻于官，吾兄命捕碧禅，不得。数月后，有人于署后山上见碧禅，则已有发辫矣。呼曰：“碧禅在此！”碧禅飞一足，蹴其人仆地，而自从山后跃而下，捷如飞鸟。望之，见其帽坠于地，辫乃缀于帽，非真发也。嗣后署中一幕友王姓者，房中每夜窗户不开，而频有所失。其所失物则皆得之署后山穴中，疑碧禅所为也。阅时既久，捕事益懈，而王姓者失物亦愈稀。已而吾兄调福防同知以去，继之者为龚司马，知此事，命捕之。有金姓者，侦知其在妓楼，纠众以往。碧禅见众至，自楼窗跃至平地，复从平地跃至屋上，顷刻绝迹。而龚司马于内室中得一书云：“吾与汝无仇，汝捕吾何也？然汝亦欲升官耳，吾不汝怨。汝他日还省，当访我于鼓山。”大骇，不知所自来，疑其人盖古剑客之流也。乃不复言捕碧禅。及任满还省垣，竟不敢至鼓山，而碧禅始终不可得。

　　邢阿金，农家女也。幼随其母往来大家，故有大家风范。修眉纤趾，望之楚楚，烹饪缝纫，并皆精妙。诵唐人小诗，略能上口。年及笄，嫁田舍儿，性粗暴，以其荏弱不任井臼，虐遇之。阿金性柔和，惟背人啜泣而已。其母闻之大戚，以钱赎之归。又嫁一富家子，年少美丰仪。阿金自幸以为得佳婿也，不意其佻达无度，得新弃旧，旋即仳离。乃嫁一官人为妾，又不容于大妇而归。于是阿金年亦二十外矣。有黄大令者年逾周甲，得之为室，甚嬖之。黄妻久卒，谋以为妻，阿金不可，曰：“妾出身微贱，岂足伉俪君子？不独损折年寿，亦且累君盛德。”黄鉴其诚，益爱重之。黄有子妇，与年相若，阿金待之极有恩礼。子妇承翁意，事之如姑，阿金虽谦不敢当，然子妇执礼不衰。无何黄病，阿金侍汤药惟谨，年余黄卒，竟仰药以殉。黄之子感其殉父，附葬如礼焉。此女四易所天，不为贞，卒殉其夫，不得不谓之烈。使其初适即得良奥，必为善妇。乃所如不合，遂历四姓，卒成大节，是谓质美而未学。君子哀其遇可也，取其晚盖可也。若豫让“众人”、“国士”之言，本非正论，固非女子所得藉口矣。

　　江西玉山县有水南寺，亦古刹也。有老僧曰月印，年六十余，终日坐一室诵经，足不出户，戒行颇高。畜一狗十许年矣，每月印诵经，狗必往听，一闻木鱼声，辄摇尾而至，僧俗咸叹异焉。后其狗忽病癞，皮毛脱落，且有秽气，然每日听经如故。一日，月印忽谓其徒曰：“此狗可厌，汝曹可牵出扑杀之。”其徒咸骇然，罔测其意。以师素严重，不敢违。姑呼狗出，禁勿使听经，实未忍杀之也。越三日，狗又乘间来听诵经，月印见之，惊曰：“汝曹未杀此犬乎？殆矣，殆矣！”命其徒至某村某姓家探问，则有一妇坐蓐，三日未产，其势垂危，乳医束手。月印乃曰：“汝曹不忍杀此犬，乃忍杀彼妇乎？此犬不死，彼妇不产。”乃命其徒立时扑杀之。再侦之，某姓家则已产矣，男也。月印曰：“此犬以听经善果，得托生为某姓男子，小有禄位。吾不及见矣，汝曹识之。”及某氏子稍长，辄来寺中，依依不去。月印摩其顶曰：“汝不昧宿根，此意甚善。但尚有小富贵未享，勿遽来此也。”某氏子后果膺微秩，其家亦有中人之产。晚岁家居，恒寄宿寺中。时月印圆寂久矣，为葺治其塔；寺中屋倾圮，亦出赀修理之，并买田供常住费。年七十余而终。

　　维扬李氏妇，早寡，以纺织自给，有子甫九龄。同邑富人某，艳其色，而无以自通，乃重赂其邻，使为间。会其子将出就傅，邻人以告某曰：“是有机可图也。”乃筑精舍于其旁侧，移子弟于其中，延师课读。宣言曰：“欲入塾者，勿拒。”使邻人以告妇，极言其便，妇乃使子往读。某善遇之，频以饮食馈遗。一日，出十数金相赠，曰：“闻子家徒四壁立，愿以此少佐饣粥。”子持归白母，妇曰：“币重言甘，得毋诱我乎？”乃使其子往谢曰：“极感长者厚意，母当踵门拜谢。”某则大喜。又使其子出金还之曰：“母性多疑，此不敢受。”某又爽然若失。子归备言其状，妇叹曰：“是可得其情矣。”明日戒子勿往。某自来招之，妇使其子谢曰：“子之惠愈厚，子之过愈大矣。绝子，所以报子也。”某惭而退。此妇不特以礼自持，其智识亦足多矣。

　　明归熙甫著论，极言女未嫁夫死守节之非。然考之礼，婿死，女斩衰往吊。圣人既为制斩衰之服，则已有夫妇之义，其曰既葬而除之者，礼为中人以下设耳。归氏之言，未为定论。乃粤东之俗，有所谓慕清者，则真出乎人情之外，为礼法之所不许矣。粤俗，未婚夫死不嫁，曰守清；原未许嫁而缔婚于已死之男子，往而守节，曰慕清。有许氏女，年逾В梅，言于母，求慕清。母谋之父，父不可。女曰：“姊以遇人不淑，贻父母忧。倘女亦然，不重有忧乎？且女弱，亦不任中馈事。苟或遁迹空门，是废大伦，诚不可也。若女萝乔木，得托清门，无废大伦而克成素志，父母何病焉？”乃许之。适有陈氏子将婚而夭，所聘之妇不能守清。陈氏寡母止此一子，乃访求慕清者。媒妁以许女告，遂成二姓之好，迎娶如礼。许女既往，每日略循定省虚文，此外无一事。窗明几净，焚香静坐而已。有小姑已许嫁叶氏，与嫂极相得。每至嫂所共话，辄叹曰：“嫂几生修此清福？”许女曰：“止凭此一念之坚耳。”小姑曰：“嫂幸而未许嫁，不然，亦无如何矣。”许女曰：“未入其门，事犹在我也。”小姑乃日聒其母，亦求慕清。母溺爱，曲从之，言于叶氏。初不可，既而曰：“彼女既绝意于归，强之亦恐非福。”索还聘礼而已。于是二女同居，至于白首，亲族中或颇称焉。真所谓非礼之礼矣。道光间，江南常州龙舟特盛，然多亦不过四五舟。且舟高于屋，运掉不灵，实亦无可观，观者之意不专在龙舟也。自五月起，至六月初旬，或犹未止。城外有地名唐家湾者，尤画舫聚集之所，每日东舷西舫，鳞次栉比，笙歌如沸，粉黛如云，盖亦一销金锅矣。余时客常州，居停主人邀余同往观之。见邻舟一大腹贾，挟三妓饮酒，拥一幼妓于怀，状甚亵，余命移舟避之。一榜人且解缆且太息曰：“孽报，孽报！”余问其故，榜人曰：“此三妓乃三姊妹也。其父在日为武进县吏魁，豪侈特甚，每年夏日辄乘舟至城外纳凉，招妓侑酒。舟中先携有纱衫裤，妓至则命易之，遍体雪肤，望之了了如无衣者然。屡坐吾舟，吾时年少，乐观之，辄给事于其侧，得寓目焉。不图至今日而其三女子乃有甚于斯也。岂非孽报！”余叹曰：“然则此大腹贾亦可危矣。”

　　谭某，不知何许人，客于荆州之沙市，年少美丰仪。市有周媪者，卖阿芙蓉为业，生一女，年十八，亦有风致。谭屡过之，遂与目成，使人风示媪，媪居为奇货，未诺也。女乃与谭约，效文君故事，具舟江上，中夜偕亡。媪侦探无踪，痛哭数日，竟服生鸦片而死。谭与女寄居汉口，甚相得。然女每梦母呼与俱返，觉而语谭，谭曰：“此所谓思梦也。”一夕，女倩邻媪买佳酿半壶置床头，女故善饮，亦不异也。夜半，忽自帐中跃出，披发跣足，腹内声如辘轳，十指甲色皆紫黑，始知已和生鸦片而饮之矣。救治不及，竟宛转而死，咸谓母来索命。余谓此女背母而逃，致母于死，死固其分，非必鬼母之为祟也。卫静澜廉访曰：“余披览案牍，见服生鸦片陨命者，几于无日无之。盖此物近来所在皆有，非如砒石等毒物必购求而得也。有一方可救之，宜广为传播。其方用雄黄二钱，鸡蛋青一枚，生桐油一两，河水调匀灌服。”

　　张永祺，南雄州人。娶何氏，生子甫一岁，挈之如母家。其姨女适某氏者亦至，有女亦一岁，与张子貌酷似，乍视之莫辨也。及何归，则呱呱者已为某氏女矣，盖母家戏易之博一笑也。何命婢往易之，及至家，仍某氏女也。又命媪往易之，至何家，谛视，则实张氏子，而非某氏女。何氏之母曰：“此事本由嬉戏而起，乃已易子而归，仍见为女，及携女来易，又见为子，此必有异矣。”乃自携其女之子至张家还之，且曰：“事诚可异，勿播扬也。”嗣是两家子女时时互易，莫知其所以然。后招姨女来，分宅居之，始已。或曰，此殆狐魅播弄以为戏也。黄某，不知何许人，父商于羊城，遂家焉。妻何氏，父在时所聘父执女也。黄冗不能自立，父死，遂入于下流，数年尽亡其赀，至无以存活。何曰：“相偕俱死，与君何益。有一策可两全，君意如何？”黄曰：“苟不为门户羞，任卿所为。”何曰：“妾姑母有子妇，早寡，欲得一人为伴侣。君如肯舍妾，彼譬如买婢，数十金不吝也。”黄从之。何商于姑，归告黄曰：“姑始以离人夫妇，执不可，妾力言之乃可。然须郎亲笔一纸书为券，免日后有违言，姑当以五十金润笔也。”黄欣然书券。何持去，遂不归。有知其事者，曰：“何女盖效买臣妻故事，所言[B220]也。”

　　殷怀乡，江浦人。少孤，有母及诸弟，无恒产，佣力以养。耕作之暇，辄入山刈薪，至夜分始休。明旦入市易甘脆奉母，日以为常。年三十，始娶妇，教之事姑，妇亦婉娩听从。无何岁大荒，无所得食，乃谓妇曰：“俱死无益，不如嫁汝，得银钱可以养吾母及吾弟，汝亦得生路，一举而两利也。”妇不可，殷曰：“此吾意也，非汝负我。且吾母得存活，即汝所以报我也。”妇乃从之，母及弟卒赖以全。后母死，负土成坟。诸弟成立，皆为婚娶，或劝续娶。泣曰：“吾妇归我，无失德，且得母欢心。昔以贫故弃之，今复娶，是负吾贤妇也。”卒不娶，独庐于墓侧以终。按《陈书》，徐陵弟孝克当侯景之乱，京师大饥，卖妻臧氏与孔景行，以其赀养母。是鬻妻养母，古人有行之者。然郭巨埋儿，论者谓不可为训，然则鬻妻养母，于义似亦未安也。或曰是盖舍其轻且小者，全其重且大者。然此妇既得姑欢心，或母知妇见出以己之故，涕泣不食，则去妇而转不足以养母；又或妇守从一之义，知事难两全，慷慨自杀，则未能养母，而适以杀妇。且岁饥乏食，非如水火盗贼之变起猝然者也，委曲图全，岂遂乏术，而计必出此乎？殷委巷细民，未闻大道，能割爱为此，亦复大难。然以事而论，则徐孝克与郭巨同一不可为训者也。

　　阿胜，广州人，谈者逸其姓氏。少孤，游于美利加国之旧金山，善贸易。居六载，积赀颇丰，航海而归，将缔婚于中土。有某氏女及笄，因媒合之，女母闻其丰于赀也，许焉。既又惧其仍远游也，曰：“吾女岂能相从于海外哉！”故使媒妁索重聘。阿胜鄙之曰：“卖婚，非礼也。吾何患无妻！”遂已其事，复游金山。女闻之，不直其母，窃附海舶，至金山寻夫。一日，于途中遇之，连呼曰：“阿胜，阿胜！”胜顾之惊曰：“卿闺中弱质，何为至此？”女具告之。胜感其义，与俱归旅舍成礼焉。论者谓女子在室从父母之命，此女不从母命，而从六礼未备之夫，不可为训。然重洋暌隔，万里追寻，亦不可云非奇女子矣。君子姑取其从一之贞，勿责其越礼也。

　　广东花县有一村聚，距城数十里，河水潆洄，清流如带，有桥甚钜。桥畔一石，形似老翁，村中咸呼为桥头土地神，香火颇盛。后有女子六人，守志不嫁，相约赴桥畔投水死，盖粤俗然也。父老谓神不能保卫，遂废其祀。附近有砖窑，相距里许，窑人舁之归，谋奉为窑神。是夕，窑中有声若霹雳，次日视之，所烧之砖皆成血色，咸谓石为祟，复舁而弃之河干。适有渔舟维岸侧，见此石，异之，载之船唇。俄疾风大作，舟几覆，惧而弃石于河。渔人旋腹痛欲死，乃使人泅水出之，仍置河干。邻邑三山县人闻其事，曰：“神既有灵，曷去彼而就我乎？”夜窃之去，及境，舆从鼓吹，导之以入，灵异大著，祭赛无虚日，为立庙焉。昌黎云：“偶然题作木居士，便有无穷求福人。”况石乎？然以《风俗通义》所书汝南石贤士事观之，则知此亦人心使然，久之当自歇也。

　　朱了头者，娄县农家子也。家本赤贫，又茕茕无所依，日行乞于市。咸丰辛酉岁，粤贼自嘉善趋枫泾，遇之，劫与俱去。朱曰：“我丐也，既无钱财自赎，又无一艺可供尔用，何劫我为？”贼曰：“汝既丐也，饥寒之困甚矣。从我去，不忧不富贵。”朱怒曰：“我惟甘饥寒，故丐耳；否则为窃为盗，胡不可乎？我不为窃为盗，乃从尔等作贼乎？”抗声大骂，遂见害。呜呼！如朱了头者，可谓有古烈士风矣。

　　汉阳朱勋臣，侨寓淮城。一日，忽于案头得张禹门书云：“欲借宅同居。”朱初不知张为何人，且罔测书所从来。正疑虑间，倏又得一书，乃知张为狐也。嗣是频有书来，而不以形见。朱惧，谋徙居以避之，徙居而张仍从焉。有请箕仙者，朱往问之，则柳仙，降判曰：“张禹门，吾弟子也，与汝有宿缘，宜为建祠。”朱谢力不及。又判曰：“三日再议。”及期而往，盘中书一“吝”字。朱方欲再问，而家人告火作，奔救乃熄。于是大惧，鸠工庇材，刻日成之。祠成，而张仍往来朱家。适有为朱女议昏者，朱以问张，张报书曰：“此不可许，三日后当有高人来为媒。”越三日，有一老妪来为徐秀才之子求昏。老妪高姓，始悟高人谓妪也。狐居人家，载籍所记多有其事，此狐自称张禹门，不知其何从得姓，何义命名也。箕仙殆即此狐为之托名。柳仙亦无其人，世传柳仙为吕纯阳弟子，盖本元人杂剧，此岂足为典要？且考宋郑景璧《蒙斋笔谈》，载吕诗“惟有城南老树精，分明知道神仙过”。城南老树，乃古松也，则知元剧已属讹传矣。余雅不信箕仙，窃谓当今之世，而欲绝地天通，宜首禁此术也。

　　何明达，桂林人，商于岭南，挟赀数千，频年折阅，耗其大半。旅况无聊，偶作狭邪游，至一所曰“巢云别馆”，有妓名翠莲，颇楚楚有致，何流连久之。忽见一妇自帘外过，淡妆素服，丰韵天然，何见而好焉。倩翠莲为之先容，翠莲曰：“是必无成。”问何故，曰：“伊因家难鬻身于此，有能拔出污泥中者，则委身事之；若视作路旁柳，伊不屑也。”何曰：“若然，此女大有志节，宜询其颠末。”乃呼问之。妇自言谭氏，“夫广西人，姓王名基，客游至此。娶妾甫两载，因事被逮于官，非百金不能出狱。妾念夫妇之义，自鬻以拯之。夫出囹圄，妾堕火坑矣。”言已泣下。何曰：“尔夫与吾同乡，吾不忍其家室流离。但不知尔夫已西归否？”曰：“闻犹未也。”何乃辞出，竟访得其夫，助赀使赎妇以归。市井细民，有此高行，虽士大夫或不及矣。

　　陈明赞，江西南安府人，谈者失记其县。家巨富，止一子，已抱孙矣。陈于生日置酒召族人共饮，语之曰：“某幸藉先业，加以积累，今拥赀三十余万矣。多藏厚亡，非所愿也。愿留奇零之数以赡妻孥，其二十万归始祖祠中，其十万归支祖祠中。岁入其息，仍以三分之一归吾子孙，恐子孙或不能守吾业，仍可藉此为生也。其三分之二以供春秋祭祀之需，族之人冠婚丧葬咸有助，孀者、孤者、废疾者、贫不能存者咸有养。归始祖祠者，遍及同族；归支祖祠者，惟及同支。以贤且才者一人司其事，虽一陇之地不得私鬻。即以吾今日之言为息壤矣。”闻者咸起拜曰：“盛德事也，但不知翁之子以为何如？”子亦矢言“惟父命是从”。议遂定。夫金穴铜山，终归于尽，陈翁此举，非独高义，抑亦明智也。拥三十万之赀于一家，不三十年必尽矣，今推之于一族，而仍使归其所入三分之一，则是使子孙长有十万也。老子曰：“既已为人，己愈有；既已与人，己愈多。”其是之谓乎！

　　贞女王蕙芳，常州人。父遭兵乱，挈家避沪渎，遂家焉。贫不能自存，乃鬻女于王姓者为女，时女甫四岁。及长，丰姿秀丽，娴习女红，王颇爱之。无何王卒，其妻旧居北里，搔头弄姿，非良妇也，携女再嫁。女心非之，而不敢言。其后夫素有登徒子之名，见女美，屡挑之。女惧不免，于同治癸酉岁二月十三日夜缢而死。此事诱与拒两无实迹，女虽死不得以贞女旌，因纪大略，冀不泯耳。广东潮州乡间多种柿，柿熟制为饼，必先曝之于场，夜则逻守之。有某甲以此为业，场中积柿如山，中设木棚，为守望所。一夕寝棚中，闻有声自东来，近而声益厉，咻咻焉，木棚为之震动。自隙窥之，虎也。急以刀斫之，断其尾，虎咆哮去。甲走归鸣金，集丁壮数十人，荷梃寻之。至一处，见虎屹然立，众莫敢近；久之不动，或以戈扌舂之，应手而仆，则已僵矣，乃裂其肉焉。此人猝见猛虎，从容不乱，可谓胆力俱全矣。孔子曰：“上士捉虎头，下士捉虎尾。”然下士亦正未易为也。

　　陈元绍，顺德人。家少康，父母俱存。妻某氏，亦故家女，而骄蹇殊甚，不修妇职。陈责之，辄反唇。父母戒陈曰：“和气致祥，慎勿尔也。”陈恐伤亲心，亦曲忍之。会陈父病，汤药皆母子经理，妇若无其事者，陈固心衔之。及父病愈，陈薄责妇，妇怒曰：“谁无父母！小恙非大事，何便作践人家儿女哉！”陈闻言，忿不可遏，挥以老拳，妇亦攘臂与争。母出排解，陈偶一举手，误挤母仆地，急扶母起，伏地请罪，母麾之出。陈惊惧不自安，竟亡去。月余，自广州贻其弟书曰：“兄无状，不可为子，惟有逃罪海外耳。重洋万里，无望生还，书到之日，即死别之年矣。”父见书不骇，自至省访之，不得，托人于外国招工局询问，亦无其子姓名，或云已于上月自澳门出洋矣。陈挤母仆地，事出无心，不孝之小者；长投海外，永绝天伦，不孝之大者。如陈者，其至性颇亦过人，惜其不学无术也。同年应敏斋廉访宝时，尝从金华至杭州，夜行钱唐江中。其时将二更矣，月色微茫，远树约略可辨。帆风而行，风力甚小，故舟行颇迟，而了不倾侧。长年三老皆偃息篷底，舟中诸客亦俱酣睡，敏斋独携一仆坐船头观江中夜景。所过之地名鲇鱼口，有小沙洲，舟沿洲而行。相距才数武，见洲上有一人与舟并行，迟速适相等。其人长丈余，视常人几三倍之，遍体青绿色，但望之不甚亲切，不知其为肌肉，为皮毛，为鳞甲也。顾问其仆曰：“汝见彼人否？”其仆不应。敏斋因还入舟中，其仆携坐具从之入，旋即大吐。问其故，曰：“主人所见，奴亦见之，不特形状可畏，且其气甚腥。适闻其气，故吐也。”敏斋后为余述之，云：“不知是何怪，殆传记所称枫人之类欤？”余谓：“沙洲无草木，不应有此。且草木之精，其气亦不腥，此必水怪也。以形论之，其长如此，非鱼即蛇。《搜神记》载孔子厄于陈，弦歌于馆中，夜有一人，长九尺余，皂衣高冠，咤声动左右。子路出与战，仆之于地，乃是大是鱼。君之所见，或亦此类乎？”

　　聂道人，湖北钟祥县人。乾隆甲子岁，邑大水，聂已五岁矣。有盛契真者，元游宫之道士也，悯其孤露，收之门下。然聂故钝根，一无所能。盛死，聂云游天下，不知历几何年月。嘉庆初，始居鄂之长春观，往往赤双脚，持长柄，行歌于市。至同治甲戌，其年一百三十有五，发丝齿贝，无异曩时，不知其得道引术而不死耶，抑其禀赋独厚也？不可谓非异人矣。

　　鄂人王慕堂，游于津门，遇盗，丧其所赍，寓居同乡陈姓家。偶出散步，过一曲巷，见一家帘栊低掩，中有丽人，衫痕鬓影，隐约可睹。王意方郁郁，亦不顾也。行数武，有小鬟追及之，曰：“主人相候，请君移玉。”问主人伊谁，曰：“至自识之。”至即帘中人也。然彼此均不相识。女冁然曰：“误矣。”王问故，曰：“妾本秦淮烟柳中人，从买人至此。买人死，遂独居。顷从帘隙窥君，颇似旧识某郎，故遣婢相招，而不知非也。”王因辞去。女请置酒小饮以谢过，王谢曰：“素昧平生，何烦厚意。”女曰：“相逢何必曾相识，萍水遇合，即是前缘。君即闲游，妾亦枯坐，杯酒小叙，亦足破寂。君何介介欤？”王遂留饮。酒半，言及被盗事，女问行止，曰：“客囊如洗，进退维谷。若小有膏秣资得入都门，则辇下尚有故人，或犹可谋干也。”女曰：“君勿忧。妾虽龌龊，颇具湖海襟怀，必当竭力。”酒罢，竟出百金赠之。王持以入都，所谋果遂。复访之，则门庭如故，人面不知何处矣。

　　番禺何桐屿，于同治癸亥初冬，有戚某向其借洋钱五百枚。何以其人旧曾借贷两次，皆如期而偿，遂诺之，立券期于岁杪。至期往索，某诧曰：“君梦欤？抑戏也？业已还君，何又索为？”何惊问：“何时还我？”曰：“十二月初三日，我携洋钱至君家交君手，承君留我小饮，犹如昨日事，何遽忘之？谓予不信，君还我借券犹在也。”乃取示何。何曰：“此券尚存我箧，君何伪造此？”某曰：“如君尚存借券，请以示我。”何至家检视，箧中诸券皆在，此券独无，惟诸券中杂有一纸，颇似前所书券，而无一字。其事遂无以自明，偕至神前，沥鸡血为誓，不知究竟若何也。此殆有秘物代墨书，券久而字迹脱落，遂成空纸。段成式《酉阳杂俎》称江东人或取乌贼鱼墨书契，以脱人财物，知古有此事矣。落地开花炮，其炮子虽年久尚能炸裂。乡民拾得者，因其封口处有金皮，贪取其金，每致伤命。甲戌正月，上海浏河镇东洋子泾桥镊工陈小弟，因新岁负人博，进无以偿。思同治元年七月中官军开放落地开花炮，有炮子落其地，陈小弟埋之土中，久思凿取其金，未敢措手。至是已历十三年，久在土中，必受潮湿，计必无碍矣。乃掘出，用斧凿取金皮，忽然炸裂，陈头面俱焚，左手打在数里外杨树上。室中一老妇、一童子，均轰死。军兴以来，官军用落地开花炮，无往不利。其炮子之遗落者，所在有之，愿得者以此为鉴，勿贪小利而致大害也。上海某甲，商于津门，十年不归。其家止一妾二女，妾故冶荡，不能独守空帏也。长女颇有母风，母倚之为钱树子。无何从人亡去，乃使次女继其业，次女不可，母憾焉。会有六十翁欲买妾，母贪重值，以次女妾之。甫一载，翁死，无子，家业尽为族人瓜分，女惟以针黹自给。母谓之曰：“人生世上，如轻尘栖弱草，何自苦为？当为汝别觅佳婿。”女断发自誓，竟不可夺。梅禹金有《青泥莲花记》，殆此女之谓乎？

　　李广元，不知其乡里。妻早卒，遗二子，长曰上朋，年七岁；次日上俊，三岁。李续娶郑氏，性阴险，善蛊惑，视前妻子如仇，日加楚毒。会郑所生子夭，谓由朋惊之使然，益虐遇之，朋竟死。俊忽得颠痫疾，忽歌忽泣，殊无人理。郑以为伪，试以秽物予之，食尽无难色，乃视为废物，亦不顾问。如是者数年，郑死，俊忽自愈。父怪之，俊泣曰：“儿病伪也。非伪为痫疾，则死继母手久矣。今继母死，又察父复有怜儿意，故敢以情告也。”此子在童年即能韬晦自全，其德慧术智过人远矣。

　　黄冈县易家坂有易翁者，夫妇二人，老而无子。止生三女，长次皆适人，惟幼女在室。翁死，母女相依为命，每抚女叹曰：“恨汝非男子也。”年十九而嫁，夫家甚贫，故恒居母家。癸酉十一月初十日，风雨大作，女偶立门前，为狂风卷去，母侦探无踪。三日后，忽自返，问所往，茫然也，而下体已化为男。母遍告族人验之，信，乃出钱七十二千与夫，令别娶妻。女易钗而弁，已聘王氏女为妇矣。晋定公二十五年，西山女子化为丈夫，与之妻，能生子，事见《开元占经》引《汲冢纪年》。然则此事自古有之，不足异也。

　　戴琴庄先生名福谦，先祖母戴太夫人之侄孙，与余兄弟行。而余少时曾请其授读，故始终以先生称之。其馆临平孙氏时，一日行于途，有娶新妇者，彩舆经过，先生避立道旁。俄风揭轿帘，瞥见轿中白如霜雪，一瞬之间，未能谛视，而心颇异之。偶言于先大夫，先大夫曰：“此必是日犯白虎凶星，得君文星解释之，传记中多有此事。君异时必大贵也。”众皆以为然。然先生于道光丁酉举于乡，越二岁客死京师，意不显。

　　安徽玉溪口，泊有炮船二。有某广文挈眷属坐小船过其地，日暮泊焉。夜鼓再严，管带炮船之营官乘他船出巡，船中兵勇起意至小船行劫，持刀登其舻。广文见盗至，大呼炮船救援。即杀之，并及其一妻一子一女一仆；长年三老，均投于水。因断其缆，使顺流而去。及营官回见邻舟不在，问之，众曰：“已解维行矣。”营官惊曰：“黑夜江行，必有失事，汝曹胡不阻止？”众曰：“阻而不听也。”营官见几上有翡翠条脱一事，审视即邻舟女子腕上物也，因亦不言。及旦鼓发旬，乃告于统带之官，捕船中兵勇，严鞫得实，枭其首于竿。苜蓿中，度无长物，扁舟江上，竟占无妄之灾。信乎江湖之险，不独风波也。

　　范某年四十无子，止一女，名婉如，颇婉娈可爱。有甥李仙槎，五岁而孤，偕其母以归，与婉如年相若，交相怜也。仙槎性柔和，范妻亦喜之，呼为李郎。仙槎母将死，泣谓范曰：“吾惟此子，恨不见其娶妇。婉如我所爱也，异日无令归他族，吾死目瞑矣。”仙槎既长，范予千金，使营什一利，而仙槎不善经营，数年折阅殆尽。范因憾之，寝前议。仙槎闻之，仰药死，婉如亦缢以殉。范大悔恨，合葬之。

　　扬州某甲，生一女，年破瓜矣，颇有姿色。其东邻为某氏别业，某子为邑诸生，读书其中，翩翩少年也。女屡入园采花，与生有私，女父母知而防闲之，遂绝迹。生思慕綦初。一日女至，曰：“殆矣，父母将为我择配矣。君急以媒妁来，或犹可及也。”言已即去。生告父母，初不可，强而后可。媒者致命，女父母曰：“齐大非吾耦也。”且知女私于生，恐异日不为舅姑所礼，竟谢绝之，而许女于他族。女知事不谐，服阿芙蓉膏死，生闻之亦自经死。两家父母皆大悔，卒合葬焉。痴儿荡妇，颇乖风化，其情可怜耳。此与前所记李仙槎、范婉如事相类，然彼则始有成言，谓之因情而死可也，谓之守义而死亦可也，固非此事所能拟矣。上海北乡有黄某者，妻李氏颇有姿。而黄贫不能自存，谋于李。李曰：“君为男子，而谋及妇人；无已，请鬻我乎？妾我可百金，妓我可千金也。”黄不可，李曰：“然则放鹁鸽乎？”沪俗伪鬻妻妾于人，伺间亡归，谓之放鹁鸽。黄从之，伪为兄妹，鬻于浦东曹氏为妾。不三日，黄往访之，李出见，颇落寞。曹留黄宿于家，翌日将告归，促李出言别。李始不出，久之乃出，不数语，遽厉声曰：“汝鬻我于此，乃谋与我偕遁乎！我至此无返理，汝不速去，我言于主人，缚送官矣。”黄大窘，踉跄而归。鹁鸽化为黄鹤，一去而不复返矣。此亦为鬼为蜮者之所不自料也。

　　韶州李弼廷有女曰松姑，年十五矣。自幼佞佛，奉一檀木观音像，已历六寒暑。父母欲议婚，女不可。父曰：“此皆奉佛之故也。”欲毁其像。女急白母，言像不可毁，请从父命。乃缔姻于程氏。女自是清癯异昔，医者诊之，言脾肺俱弱矣。一夕，女午夜欲起礼佛，觉有物触臂，方惊诧而腕已受伤。呼婢烛之，则有一蛇长二尺许，色如墨，蜿蜓下榻去。父母闻声趋视，蛇已不知所住，视女伤处，蛇齿宛然，黑气缕缕直达臂上。医至，谢不治，黎明竟卒。或言女本天仙化身，不合缔人间姻眷，故菩萨使以洁身归净土。果尔，何不使以无疾化去，而必死于蛇口乎？是殆有夙冤也。

　　闽中黄生，富家子也。年十五六，翩翩如璧人。忽得狂疾，歌哭不伦，自食其秽。夜或纵火烧屋，家人不能防。乃于山中构屋数椽，使居之，守以健仆。久之，益憔悴无人状。其所聘林氏女，父母欲绝其婚，女不可，曰：“未婚而婿膺恶疾，女之命可知矣。从一而终，万无他议。与其老死闺中为父母累，不如与狂夫同处空山，犹得稍尽妇职也。”父母初不许，言之益坚，乃如其志。与婿居山，饥饱寒暖，调护维谨。一日同坐石上，忽溪中有鱼跃出，长二尺许，其首类犬。未即取食，女力阻不听，竟食尽，越宿病若失。翁姑闻而喜甚，迎归成礼焉。《山海经》云：“诸怀之水多旨鱼，食之已狂。”黄生所食，岂即此欤？殆由林女《苡》之歌，感动幽明，故得此灵药，非偶然也。

　　杭州顾茂才，客吴中。甲戌春，春而复苏。自言初死时，但觉飘飘如凌云而上，俄而复下，则仍在吴市也。青衣三人，导至一处，即苏州府城隍庙。神出，略诘数语，便云：“误矣。”遣之还。甫出门，遇故人徐某，吴中诸生，前数年死者也。与偕至玄妙观茶寮小坐，顾问冥中事，曰：“与人世同，亦随时变易。阳间盛传十殿阎罗，此唐制也。唐分天下为十道，故冥中亦设十殿，今则否矣。道光以前，冥官尚有前代遗贤，今则皆本朝贵官，衣冠仪从，悉今制也。”茶罢，徐别去。及家门，如梦忽觉，则已死三日矣，因胸次微温，故未殓耳。考唐太宗分天下为十道。开元二十一年又分山南、江南为东西道，增置黔中道。然则唐制十道为时不久，中叶以后，冥中又当增置阎罗矣，何仍止十殿也。至云冥官皆近代贵官，则理固不妄。盖人死为鬼，人不能无贤愚，鬼亦不能无善恶，非于人鬼中择聪明正直者主之，则不胜纷纷矣。然世间无不死之人，即冥中亦无不散之鬼，盖精气固不能常存也。自夏以上，祀柱为稷，自商以来，祀弃为稷，盖柱之神泯矣。此圣人知鬼神之情状也。前在京师见许文恪公，公言有一人因病至冥中，所见冥中官吏，大半熟识，声音笑貌，一一与生时无异。余曰：“然则生而有官者，死亦有官守。如余者生为闲散之人，死亦宜为闲散之鬼。清风明月，任我邀游，不亦仙乎？”公大笑。

　　沪上有流寓陈氏妇，嫠也，携一女甚美。妇与某甲私，甲曰：“尔曷以女妻我，则我并迎妻母以归，谁议我者？”妇以语女，女不可。妇惑于甲言，卒以女许之。将成婚，女丑其事，缢而卒。妇惭惧，即迁去，而居此室者，辄见怪异，竟莫敢居。余谓贞烈之魄，固应不泯，然女之烈益著，母之丑益彰。惜无人敷陈此义，以消释其怨气也。

　　湖北荆门州后港镇有田氏兄弟，皆以猎为业。甲戌初夏，猎于邻村李家台。偶憩林下，同梦一老人告之曰：“午后幸助我一臂。”觉而异之。前行里许，雷雨大作，趋避枯庙中，雷声益厉。仰见{詹}下一物，长二尺余，有四翅，雷下击，则吐黑气御之。乃相谓曰：“梦中求助，岂雷神乎？”发火枪击之，枪发而疾雷骤至，兄弟皆昏不知人。雨过始苏，眉毛辫发各灼去少许，亦无大苦。闻人言五里外茭尾乡雷击死一蜈蚣，长二尺余，有四翅，知即此物矣。

　　粤东丁维勋，贾于沪上，娶妇王氏。甫逾年，丁病瘵，王扶持维谨。丁自知不起，语王盍自为计，王以死自誓。越日疾亟，又言之。王曰：“君何不谅之甚。”乃趋别室，缢而死。丁大感恸，将殓，力疾起拜，无何亦死。此妇殉夫于夫未死之前，似乎太早，然因其夫再三劝令自为计，故以死自明，亦田先生不使人疑之意也。余幼时尝作《秋胡妇》诗曰：“桑下相逢本偶然，黄金翻似试婵娟。妾身愿学田光死，一使人疑不值钱。”此妇殆亦此意矣。

　　上海谭家桥有宋姓，寓此有年矣。一女年十六，颇有姿。会有诬以他事者，女无以自明，缢而死，厝其柩于河干。宋旋迁居维扬，女之柩遂无过问者。久之，将陷于河。邻人胡宝素艳女美，心悼之，为改厝于高阜。俄梦女来拜谢，姿态如生。胡大喜，引与并坐。语及绝命之际，哽咽不成声，良久不去，遂与狎。自是无夕不至，胡竟病瘵死。此女可谓以怨报德矣。昔伍员、伯皆以宗族覆灭，逃死于吴，吴王为之报雠雪耻。其后伍员苦口犯颜，所以报吴王也；伯逢迎将顺，亦所以报吴王也。吾安知伯之意，不以子胥之悻悻然为负恩哉？然其报之适以亡之，此女毋乃类是。

　　扬州城外二十里有地名湾头，一夕大雷雨，震开一穴。次日，集人缒入，则穴中空洞若夏屋，然一棺其巨。众意其有宝器，发之。一人偃卧，白须及腹，仪容甚伟。得一珠于颐，得一剑于腰，取之出，更入搜索，则尸已化为灰矣。于棺之前斫片木出，隐约有“大业”字，不知隋代何人之墓也。其事在甲戌五月。太仓城北十里地曰毛市，有许姓染店，其染工皆句容、溧水人。许督之严，每年止许一人归。是岁应句容陆姓者归，某工与同邑，托传语其家。及陆返，某问家事，陆嗫嚅久之，曰：“吾负君矣。嫂因久旷，留余共衽席，余不能拒也。”某不信。陆曰：“嫂肋下有两黑子如豆大，然乎？”某遂无语，次日怀刃亡去。许知而追之，已附舟归矣。某抵家叩门，妇出，刃之毙，即至妇翁家言状。妇翁大骇，偕其子同往视之，则妇固无恙。问以前事，妇茫然曰：“吾未见夫归也。”相与骇异。忽见所奉观音像有刀痕数处，乃悟其故。正共罗拜，而许与陆踵至，陆力白前言之妄。盖陆至某家，妇登梯取屋上所曝酱饷客，陆窃窥其腋，故见之也。一言之戏，几至杀人，非菩萨慈悲，则此狱坐死者不止一人矣。

　　绍兴周某，习申、韩家言，馆于某邑。邑有因奸杀夫者，亦旧族也。死者一美少年，年二十余，妇年与相若，国色也。其奸夫年近半百，黑丑可憎。官鞫妇，妇惟俯首饮泣，历其指，痛欲绝。周窥而怜之，私问其故。妇曰：“数年来惘惘如梦，都不自知，殆夙业也。”周曰：“以卿弱质，何以堪此，不如姑认之，徐图一死。”因举小盒示之，盖阿芙蓉膏也。妇亦会意。案将定，周迟回未忍属，而妇仰药死矣。俄见梦于周曰：“妾死不蔽辜，仍堕畜类，毕命パ质，以偿今世之愆。三十年后，君为平阳士人，当侍君巾栉也。”事在隔世，无可证验，或当不妄耳。观其后果，信其前因，妇所云夙业，亦不虚矣。

　　上海浦东张老达，先世本多田翁。老达性俭啬，未尝妄用一钱。及病笃，命其弟与子析祖产为二，各得其一。室中有银一箧，乃老达手自积累，封识严密。至是命其妻启之，将议分析，而老达已逝。方共惊怛，忽箧中银锭随风飞去，争起扑之，如蛱蝶蹁跹，不可捉摸。或偶得一二，随手即空，俄顷之间，箧中之银乌有矣。乃悟作守钱虏亦正须福，张老达不能用之，犹得守之；其子若弟欲作守钱虏而不得也。

　　慈溪北乡有叶姓者，于甲戌五月生一男，人身而虎面，骇而弃之野。其邻人往视，犹未死，乃祝曰：“尔三啼，当抱汝归。”儿果三啼，乃抱之归。明日，乡党毕集，争取视之。或有为叶惜者，叶亦悔之，以青蚨一贯赎儿去。越宿，儿竟死。不死于野，不死于邻，而仍不可育，不知此何故也。

　　宜兴山中一赵姓者，每夕宿火于钅卢，加煤其上，以供明日之用。忽一夜，煤火皆发弃地上，连夕皆然。伺之，则一独足鬼俯钅卢而窥，且笑且发，群起搏之，一跳即逝。或曰此山魈也，是畏爆竹。乃伺其至，然爆竹投之。鬼惊仆，众入执之，于其足旁得一鼗鼓。鬼虽黑丑，殊无所能，惟叩首作乞怜状。或予之饮食，恐怖不敢多食，惟示以所弃鼗鼓，则喜而笑。姑与之，入手即大笑，奋足一跃，倏忽脱去。《抱朴子。登陟篇》：“山精形如小儿，独足向后，夜喜犯人，名曰魈。呼其名，则不能犯也。”此鬼形状，为山魈无疑，但不知所持鼗鼓何用耳。

　　吴中钱氏婢，嫁乡间一农家子。其地有所谓清明山太太者，相传为太湖黑鱼精也。忽附婢言前生为姊妹，故来省视，口操北音，清脆可听。嗣是每数日必一至，积三十余年，惟婢见之。或问婢：“太太作何状？”曰：“年三十许，历年以来，未尝衰老。我今龙钟日甚，而太太仍如初见时也。”钱氏旧主使婢入山进香，并命仆阿勤从之，欲觇其异。甫出门，婢腾身作据鞍状，又举手作扬鞭状，其行甚疾。阿勤追之不及。归而问之，曰：“太太怜我不任跋涉，以仆马来迎也。”婢卒亦无他异。山中初无神祠，惟空屋中一几一椅而已。后村人塑为男像，又有“飞虎城隍”之名。闻高伯足宰吴县，禁绝之。

　　吴中某甲，以行买至沪上，偶作狭邪游，悦一妓。酒阑之后，送客留髡，将歌同梦。偶问及家世里居，则即其乱中失去之幼女也，颜色俱变。妓问之，以实告。妓大啼，父摇手戒勿声：“徐谋为汝脱籍。”乃辞去。念客囊羞涩，安得此赎女之赀？而又不忍其沦落，转展无计，竟服阿芙蓉膏死。此人既遇其女，不思援手，而以身死之，亦可谓无策之甚者矣。“

　　粤人某甲，游于沪，悦一妓名紫鹃，脱籍，携之归，将偕老矣。俄某以讼事破家，鹃自鬻于平康，以其赀料理，讼始解。鹃再入青楼，郁郁不自得。甲时往慰喻之，拟重为脱籍，而苦无资。乃复至沪，将醵于旧友，久而无成。鹃在粤，日夕企望。忽有传甲已在沪物故者，遂服阿芙蓉膏死，同伴觉之，救治复苏。其事传闻至沪，人咸义之，助甲使归，复圆破镜焉。此女以既嫁之云英，为下车之冯妇，未免可惜。然本妓也，不能责以不贞。且其自鬻也，所以解其夫之讼；其再入风尘而不死也，所以待其夫之赎；则其意固未尝一日忘其夫也。善善从长，仍以贞烈许之可矣。

　　●卷二姑熟曹氏两孝女，长曰静宜，自幼许嫁姚氏，因兵乱阻隔。及乱定，姚氏子来为赘婿，居久之，始知其已娶妻生子矣。父母怒，责婿无礼，静宜曲为解之。姚氏子羞愤去，遂绝。静宜居家，事父母维谨。并以母病，代操家政，咸井井焉。婉宜者，其第三妹也，幼慧甚，读书过目成诵。父母奇爱之，苛于择婿，故未许人也。同治七年，父卒，婉宜誓以身殉，家人以母在劝止之。乃与静宜长斋奉佛，共诵《金刚经》，为亡父资冥福。无何，母又卒。二女乘人不备，同时仰药死。静宜有临终留别兄弟书曰：“妹不幸为女子身。自有知识，即念女子同受罔极之恩，而独无以为报，深觉歉然。稍长，见母有痰疾，发无定时，必有人昼夜经心，方免不测。诚恐一朝远嫁，不得侍奉母疾。而幼字姚氏，亲命难违，无术分身，焦思万状。及赘婿后，欲令别置媵妾，以便他日归宁。天幸其先已娶妻，并生子女。维时众欢遇人不淑，咸讥士也无良，而妹独欣天假之缘，得遂养亲之志。是以力阻正名之议，安心在家侍奉，满冀双亲寿享期颐，永叙天伦之乐。何图天降鞠凶，慈父见背；丧服未终，老母又染沈疴，殆将不起。呜呼！吾父吾母，既违定省于堂前；生佛生天，誓必相从于地下。从此色笑常亲，亦复何恨。惟念在室养亲，义非姚氏之人；生事死殉，可谓曹门之女。所存原聘金簪二枝，望即检还姚氏，永断葛藤，以明决绝。三妹于父殁之日，百计求死不得，此番恐亦不免矣。哀哉！兄弟叠遭大故，双折连枝，悲伤之情，不堪设想。窃有一言劝慰者，泉下庭闱，有妹等侍奉，足可放心。兄弟等子职所当尽者，不徒在哀毁二字，但能修身训子，积德显亲，自足慰父母之灵，而妹等亦从旁含笑矣。二妹已为孔氏妇，有其当尽之职，务宜节哀自爱，勿蹈非礼。死别须臾，临颖怆然！”

　　绍兴老儒王致虚言：乾隆之末，有贾慎庵者，亦老诸生也。尝梦至一处，似大官牙署，重门尽掩，阒其无人。正徘徊间，俄有数人拥一妇自远来，至此门外，将妇人上下衣服尽去之。妇犹少艾，微有姿首，莹然裸立，羞愧之状，殆不可堪。贾素负气，直前叱之曰：“若辈何人，敢肆无礼！”众微笑曰：“此何足异？”言未毕，门忽启，有数人扛一巨桶出，一吏执文书随其后而去。众即拥裸妇人，贾亦随入。历数门，至一广庭，见男女数百，或坐，或立，或卧，而皆裸无寸缕。堂上坐一官，其前设大榨床，健夫数辈，执大铁叉，任意将男妇叉置槽内，用大石压榨之，膏血淋漓。下承以盆，盆满即挹注巨桶中。如是十余次，巨桶乃满，数人扛之出。官判文书付一吏，与同出。贾视吏，乃其已故邻人周达夫也，因前呼之。周惊曰：“子胡在此？此岂可久留邪？速从我出。”贾问桶中何物，周曰：“鸦片烟膏也。”时鸦片烟未行，贾不知有此名目，因问鸦片烟何物？周曰：“方今承平日久，生齿繁衍，宜有大劫销除。而自来大劫，无过水火刀兵之类。遇此劫者，贤愚同尽，福善祸淫之说往往至此而穷。是以上帝命诸神会议，特创鸦片烟劫，借世间罂粟花汁熬炼成膏，供人吸食。食此烟者在劫中，不食此烟者不在劫中，听其人之自取，不得归咎于造物之不仁。而有此劫以销除繁衍之数，则水火刀兵诸劫，可以十灭五六矣。然罂粟本属草花，自古有之，其汁淡薄，不能熬膏。故又命九幽主者，于无间地狱中，择取不忠、不孝、无礼义廉耻诸罪魂，录送此间，榨取膏血，转付地上山陵原隰坟衍之神。使将此膏血灌入罂粟花根内，自根而上达花苞，则其汁自然浓郁，一经熬炼，光色黝然。子试识之，数十年后，此烟遍天下矣。”贾欲更有所问，忽又有人驱数十男妇至，鞭策甚苦，齐声呼号。贾悸而醒，以语人，人无信者。至道光中叶后，鸦片烟果盛行，而贾已前死矣。然其语犹在人耳，故其时皆言鸦片烟中有死人膏血，实由此语传讹也。

　　楚士吕凤梧，游于姑苏。于舟中见一女子，美而艳。来桡去楫，一瞬即过，然思之盈盈在目也。是夕就枕，梦有人告曰：“舟中人，汝妻也。”吕固未娶，不能无动，然无可踪迹，亦姑置之。明年，以贡入成均，遂如京师。偶于琉璃厂见一画，画中一女子像，酷似舟中人。上有诗云：“新妆宜面出帘来，共数庭花几朵开。我比敬君差解事，不曾轻去画齐台。”吕不知敬君事，惘然莫测，姑以青蚨一贯买得之。是岁，以知县{}分江西，与同官沈君甚相得。沈君者，苏人也，一日至吕斋中，见画大惊，曰：“此亡妇像，仆所手绘。昔岁在京师，亡一箧，遂失此帧。君得无于都门市上得之乎？”吕曰：“然则仆曾见君夫人。”因告以吴门舟中相遇事。沈曰：“否，否。吾妇前一年已物故矣。”吕曰：“若然，何相似之甚？”沈曰：“此必吾姨也。吾妻父生二女，面目相同，虽家人不能辨别。长即亡妇，君所见者其妹也。”吕因以梦中语告，沈曰：“吾姨固待聘者，当为君作蹇修。”竟宛转媒合之，一时以为佳话。按《说苑》载齐王起九成之台，募国中能画者，赐之钱。有敬君居常饥寒，其妻妙色，敬君工画台，贪赐画钱，去家日久，思忆其妻，画像对之而笑。沈所用敬君事即此。然事见《艺文类聚》所引，今本《说苑》无此文也。

　　滁州府来安县民刘某，夜起如厕，闻墙外语曰：“不食三日矣，蒙神许我明日以前村张氏童养妇供我一饱。汝与三郎亦得与焉，幸无他往。”刘讶其语，梯而观之，则墙外二狼相对坐，大骇而下。因思张氏妇，其族女也，天明趋往告之。女甫十三岁，是日遂闭门不出。姒妇笑谓之曰：“诳汝耳，岂有狼而人语者。”及暮，姒使至门外曳柴供晚炊，女不可。姒乃自往门外取之，且四顾曰：“狼何在？”言未既，一狼自积薪中出，冲姒倒，入门，衔女去。姒惊呼，邻人咸集，见狼犹未远，逐之。将及矣，忽路旁又出二狼，遂并驱而去。

　　吴宾香者，湖南沅陵士族女也。幼孤，依其舅寓居武陵。咸丰四年，粤寇至，舅家咸避去，独女随其舅居危城中。城破，女谓舅速去。舅曰：“若母以汝托吾，吾舍汝去，何面目见汝母地下乎？”女曰：“甥累舅非一日，今危急之际，岂忍复以孱躯为舅累哉！”入室，雉经死。越数日，贼入其居。时方酷暑，讶其尸久而不臭。解视之，衣皆缝纫，胸前得一诗云：“城破身难辰，途危志愈贞。千秋名节重，两字死生轻。未报君亲德，羞怀儿女情。愿将三尺组，毕此百年身。”汉口镇袁家湾有老木工，年六十三矣。二子未娶，俱执父业，而兄弟不相能。偶因口角，兄举斧斫弟之头，弟即死。邻人欲缚其兄送官，父泣曰：“老朽止此不肖子二，今幼子已死非命，而长子复抵法，则暮年何恃焉？”众哀其言，各散去，其事竟已。余按纪文达笔记中载有一事，与此相类，天下事竟有情与理两妨者。律载重囚无子者许其妻子入狱，此或可以通其变乎？

　　山右侯氏，在国初钜富，传闻其始富甚奇。有夫妇二人，穷而无子，然每日必祷于神，愿得横财，即死无恨。如是数十年无验，而夫妇则已老矣。一夕就寝，忽闻地上有声鬻然，如釜溢起，视之则遍地皆元宝涌出。惊喜，捉取之，而愈取愈多，至于不胜取，二老皆力竭而仆。有族子者，少孤未娶，所居相距不远，每日至其家助炊汲。是日至，而门不启，叩之不应，逾垣入视，则老翁已为元宝压死，老妇仅存一息，尚能言，未几亦死。族子葬埋之，拥其所有，为富人，乾隆末始衰。

　　英吉利国有帆船名夭仙尼，于同治十三年四月中开往亚甸。行六十余日，舟中失火，救之不得。舟师乃放小艇三，纵人逃命，登小艇者凡三十一人。行数日，一艇独后，望前两艇不复见。所赍粮食俱尽，死者二人，尚存六人，惟饮&lt；卤咸&gt；水度日，中有一人创议曰：“同死无益，苟一死而五人得生，是亦杀身成仁也。”乃相议以人为粮，削木为筹，掣得最短者任众杀食。已而创议之人掣得最短之筹。时有同载之水手名阿加士藐剌者，自以饮卤水多，恐不能活，愿代之死，而掣得短筹者执不可。乃杀而饮其血，食其肉，五人者遂不死。越数月，英国又有一大火轮船于亚非利加洲之南失火。二人逃小艇中，随风漂荡，数日不得崖岸，饥甚，竟食其同伴者以延残喘。观此二事，亦见航海之险矣。按晋杨泉《物理论》，汉末有管秋阳与弟及伴一人避乱俱行。天雨粮绝，谓其弟曰：“今不食伴，则三人俱死。”乃与弟共杀之，得粮达舍。后遇赦无罪。孔文举论此，以食之为是。梁元帝《金楼子》则以文举之论为悖逆之言。夫弱肉强食，禽兽之事，使饥而相食，则人何以异于禽兽乎？

　　华亭顾秉藻，幼而慧，父母皆奇爱之。咸丰十一年，与诸昆弟奉其母避兵沪上，得疾而卒。临终，牵母衣，请以仲兄子礼枢为嗣，母泣而许之。无何，母亦卒。及乱定还里，诸昆弟将如母命，而以秉藻未娶，不得有嗣。适金山钱氏有女，未许嫁死，与秉藻年相若也，遂媒合之。仿迎娶之礼，迎其柩归，合葬于秉藻之墓。好事者为赋催妆诗。按此事自古有之。迁葬嫁殇，媒氏职其明禁，而郑司农注《周官》曰“今时娶会”是也，则汉代固有此风。魏武帝为邓哀王聘甄氏亡女合葬，亦循世俗之见而已。

　　苏州袁氏女许嫁吴氏子，未婚嫁而遇庚申之乱，两家咸徙避。及乱定，女从父兄复还。父故业贾，复理旧业，居积颇赢。而吴氏则人亡家破，仅存老孀妇，即女之姑也。女请于父，愿适吴氏，事孀姑。父不可，且谋别嫁之，女断发自誓，因亦不强也。同治十三年，有吴氏亲串自秦中归，言与吴氏子同被掠，转展至江西，吴氏子于某年月日死。女闻大恸，谓父曰：“今日当从儿志矣。如不许，愿死之。”父不得已，归诸吴焉。此女不以贫富生死易心，可谓贤矣。明归熙甫著论，极言女未嫁夫死守节之非，近时汪容甫亦主此说。余颇不谓然。《列女传》曰：卫寡夫人者，齐侯之女也，嫁于卫。至城门，而卫君死。女人，行三年之丧，作诗曰：“我心匪石，不可转也。我心匪席，不可卷也。”如执归、汪之说，则卫女之诗，圣人何取而录之哉！忆前在沪上，应敏斋同年以所记张贞女事见示，余书其后，说此义颇详，今存文集中。

　　广东开平县城外有张桥村，皆张姓所居，钜族也。有张某者，聘杨氏女，未娶而卒。杨女衰经入门，拜见舅姑，筑室于夫之坟茔，居三日，乃还。张氏因择近支一人为之后，杨抚之，至于成人，为聘苏氏女。婚有日矣，而子又卒。苏女请仍以其日至夫家成服。杨曰：“是又一我也，此事不易。”固却之，苏女不可，乃如其志。姑妇二女并以未嫁女守义，可谓难矣。闻苏女嗣子已有声黉序间，或两节妇之报乎？

　　苏州城外有小家女，幼受某氏聘。及女长，父母俱死，独与兄居。闻婿游荡，人于下流，心鄙之，有背盟意。乃以所积女红赀洋钱十枚付其兄，属交原媒偿男氏聘币，索还婚书，其兄亦无赖，尽以供饮博，而伪为婚书以绐其妹。女不知也，以为真与绝矣，示意邻媪，使为媒妁，遂与城中护龙街王姓者成婚。其前聘夫知女归王氏，谋劫之。以王氏有备，不果，即于其日讼于官。官鞫得实，笞其兄三百，判女仍归前聘夫。以律以礼，固应尔也，然女之不能安其室，则可卜矣。番禺大石乡有某甲，生三子一女，次子早卒。某年为长子娶妇何氏，而以其女许嫁陈氏子，即何氏之从母昆弟也。何与女极相得，女偶刺绣，何见而欢曰：“工妙至此，可谓针神，如有才无命何！”女怪其语。固问之。何曰：“姑之婿乃寒家葭莩亲也，虽美如冠玉，然狎游无度，已染恶疾，亏其体矣。”女闻之，不食累日。母问之，以告，母曰：“或传闻误也。”而女以嫂言为信，一日自断其发。母大惊，呼妇至，咎其多言，何亦大惊，曰：“姑太不为我地矣！我与姑相爱如姊妹，故隐以相闻，而姑遽为此决绝之事。今尊章见责，我何以堪！”甲夫妇乃使原媒至婿家求绝。婿家不可，反欲讼甲背盟。甲夫妇追事所由起，日诟何。何不能忍，亦翦发投地曰：“新妇知罪矣，请偕小姑长斋绣佛以赎罪，可乎？”于是举家大详。甲子适他出，促之归，婉劝其妇与妹，而仍使人卑词求绝于陈。陈不得已，许之。此女未达韩诗《苡》之义，殊不可训，亦未知其卒如何也。李绳式字肯堂，广东韶州府人。本窭人子，以居积起家，暮年居然素封矣。生平所值，多是九数，盖其父于四十九岁生绳武，至六十九岁而卒。绳武十九岁始出学贾，五十九岁归老于家。生九子九女。六十九岁时，其继室年三十九，又生一子。未几，其第四子卒，仍为九子。子各娶一妇，无娶妾者，女之夫亦无娶妾者。九子九妇九女九婿，有孙十九人，外孙男女二十九人。光绪元年正月初九日，其九十生日也。是亦熙朝人瑞矣。

　　江北一妇，与其姑不相得，常勃溪。一日，妇吞金指环自尽，宛转欲绝。有人教以用羊胫骨烧炭研末，饣易饣唐调服。次日，金环从大便出，竟无恙。张少渠为余言，因书之以广其传。

　　某甲家小康，而数遭讼事，耗其财，郁结成疾，殆将不起。有丐踵门，自言能医。延之入视，已不食三日矣，气垂欲绝，而腹中尚咻咻动。丐曰：“是中有物，非吾所能治，当请吾师来。”以二十日为期，其家人曰：“旦夕不能保，可再旬乎？”丐出药授之，曰：“服此可待矣。”服之，果如熟寐者然，虽不食，竟不死。越二十日，一僧来曰：“丐所荐也。”入视病者，于钵中出一丸药，用铁丝系之，纳病者喉间，频牵曳之，复以手摩其腹。良久，病者口吻微动，僧摩腹益亟，仍牵曳其铁丝。忽突然掣出，即有一物随药而出，遽投诸地，乃一小蛇也。僧以药少许糁之，蛇化为水，病良已。人问蛇何自生，僧曰：“怨毒之气所结也。老僧不惟治病，且消其怨气，毋令与所讼者来生再冤孽纠缠也。”其家厚酬之，不受而去。此僧此丐，殆仙佛化身欤？

　　姑苏某寺僧，每岁举行佛会，托邻比一妪招致众善信。凡入会者咸输香钱数百文，僧与妪瓜分之。妇日以饶裕，而僧清贫如故。某岁除夕，索逋者踵于三门，僧无以应，竟亡去。明岁，里人以他僧主之。上元之夕，循例举佛会，仍托邻妪代为招致。事已，僧向妪索钱，妪迁延，久不与。一日，僧归自外，将入房，闻有声。入之，则有人在床，拥衾而卧。呼问之，妪也。问何至此，不应。僧将曳出之，甫一启衾，妪裸无寸缕。僧大惊，趋出，至妪家，招其子。子初若不信者，强拉之至。妪知事不谐，反诬僧。僧入厨取刀，断一指，忍痛示之曰：“以此自明！”妪母子踉跄去。乃悟前僧之堕妇术中也。若有定力如后僧者，佛矣。有孝廉下第南归，病于逆旅，不携仆从，惟一车夫与之周旋。病月余乃愈，而负逆旅主人及车夫钱已数十缗，无以为计。车夫曰：“君行既无资，住又不可。此间有一馆，吾托人先容，当可成。君曷就之，稍积馆谷，再谋归计，何如？”孝廉喜而从之。已而车夫来告曰：“事谐矣。惟距此尚百余里，明日吾御君行也。”迟明首涂，所行殊非恒境，始则阡陌纵横，继则山径丛杂，间有小村聚，亦不知名。行三日，始达其家，雕墙峻宇，规制甚宏。然无多人，亦无与交一语者。车夫导之入，历十余重屋，至一院落，花木翳然，窗明几净，乃语之曰：“此下榻所也。所司惟笔墨事。主人适他出，并笔墨事亦无之，君但居此，无苦也。君所负钱，巳悉为君偿之，勿以为念。惟此间仆御不多，苦无伺候之人，但于壁间置轮盘以通饮食。君有所需，扣盘而语之，即得也。”言已辞去。孝廉独居是室，供馔颇丰。然居有余，不见一人，殊深疑虑。偶出散步，则诸屋悉加扃锁，不得而入。独一室未扃，入之，则有书十余匮。因携一册归，将以遣日。书面大书一“水”字，中多符咒，不可通晓，殊无意味。明日拟往易之，而迷其处所，因复持归，姑置案头，又居数月，朔风戒寒，木叶尽脱，乡思颇切。偶啜茗，手披是书，见一符，屈曲如蛇，旁有咒语。戏以指醮杯中茗，画其符，并诵咒语。忽觉身在大水中，风涛澎湃，茫无畔岸。大惧，自分必死，姑闭目听其所之。食顷，忽履平地，衣履初不沾湿。道有行人，就之，问此何地，曰：“绍兴府也。”骇甚。孝廉本吴中人，距家非远，适有同年生宦于越，乃往谒之，助以资斧而归，既抵家，妻子迎问曰：“君馆某所，何遽言归？”问何以知之，曰：“数月前有客持百金来，言君之脯，寄家中，供薪水，因事冗故无书也。”孝廉益怪之，乃语其事，又虑为所踪迹，移家避之，后亦无他。或曰其符乃术家水遁法，孝廉已不能记忆，且亦不敢试也。

　　嘉庆间，有选人谒选，得贵州某县令，挈家赴任，从者颇多。至省会，谒大府毕，同僚语之曰：“此县瘠苦异常，万不可以眷属往。”乃留眷属于会垣，独行至郡，见太守。太守曰：“君所官非人境也。幸其印在吾处，君便可接印，不必前往矣。吾幕中适缺一书记，君文士，必娴翰墨，暂以奉屈，可乎？”令自念一官虽瘠，终胜幕下客，固欲往。太守乃命首县具车徒，且募一曾至此县者导之行。行数日而失涂，所遇皆苗僚异族，无可问。计其地不过五六百里，而行十许日未到。一日，导者告曰：“前途似是矣。”因共前进，至则贵垣环绕，若有城者。其中荆榛塞路，行颇不易。良久，见有土屋数间，其坏墙有字迹，审视之，则某县也，诧曰：“岂即公署乎？”呼其门，有人自草中出。问谁何，告之，其人叩首曰：“吾即县吏也。已二十余年无县令矣，不图今日复见令君。”问有隶役乎，曰：“曩固有之，今久无官，此辈皆散处各乡，不相闻久矣，不知其在亡也。”乃导之入，室中积土数尺，曰：“此公案也。”又其内荒冢累累。问此何人，吏曰：“皆前令君也，死于此，不能归骨，小人穴土瘗之耳。”令闻之丧气，即日言归。至郡中，太守以其始之固请往也，诮让之，流落数载，始得量移焉。此事曩在京师时闻之友人吴文南，并能言其县名，今记忆不真矣。边徼荒凉，事容有之，或谈者亦过其实乎？

　　文南言此时，因言薄宦远游，踪迹孤危，事有不可问者，国家定制，仕宦不得在五百里内，窃谓一命之员，从事万里，亦殊可怜，何不为之限制，使不得在一二千里外乎？乾、嘉间有某甲者，以县尉至滇南，莅任未一年而卒。无子，止一妻、一妻弟、一仆、一媪。居无何，妻弟亦死，仆媪皆散去，妻尚少艾，寄居民舍。久之无食，为人浣濯衣服以自给，十指流血，而不免饥寒。有邻媪者，在官之媒氏也，一日过而谓之曰：“何自苦乃尔。今有一策，可暂救饥寒，能从之乎？”妇问何策，媪曰：“新到县官，少年佻，而慕道学名。喜笞妓，笞必去衣。妓耻之，以多金求免不得，又以多金募代己者，亦无其人。若能代之到官，吾当与诸妓约，受杖一，予钱千也。伍百诸人皆受妓赂，行杖必轻。且形体是而名氏非，初不为泉下人羞也。”妇以贫失志，竟从其策。嗣后邑有妓女应到官，悉此媪为介绍而代之，县中皂隶无不识者，皆笑其顽钝无耻也。然妇竟积二百余金，以其夫之丧归葬。余谓此妇受辱虽甚，然究未失身，不得谓之不贞。不惜父母之遗体，以归其夫之遗骸，不得谓之不义。君子哀其志，悲其遇，未可重訾之也。

　　金陵乡间有某翁者，生一子，与邻村某氏联姻。兵乱，失其子。翁故为行贾，因转徙四方，收得一小儿，与其子年相若也，遂子之，而即名以子之名。及金陵收复，翁仍行贾于外，而某氏则已归矣。以女年长，将遣嫁，访得某翁所在，贻书告之。翁思己子虽失，幸有养子，可以赝代真也，乃作复书，订以是年夏秋间携子而归。及期果至，而故居无存，乃赁屋为娶妇计。两家均有成说，娶有日矣。翁之子忽归，归而不得其家，乃至邻村造妇翁之门而求见。妇翁大骇，因亲送至某翁家。子见父母，牵衣恸哭。翁欲不认，则真其子也；欲认之，又碍有妇翁在。乃曰：“此吾兄子，非吾子也。自幼失散，彼记忆不真耳。”妇翁归而疑焉。旋侦访得实，乃使媒氏告曰：“原聘者，吾婿也，他人子安得婿吾女？”某翁正&lt；止寺&gt；屠无计，而其养子知事且不谐，于人定后怀刃出门，突入妇翁之家。妇翁出，因左手把其袖，而右手以刃拟之曰：“尔女不我嫁，吾先杀尔及尔女。归杀婿，吾亦自杀，四人同日死矣！”妇翁见事急，请如期。曰：“不能待矣，事在今夕！”妇翁曰：“然则当释吾入内，略为小女治装，子姑小坐。”妇翁既入，谋集健仆缚而送之归。其妻曰：“非计也。如此，彼不愈恨乎？吾婿吾女，终必死其手。”“然则奈何？”妻曰：“彼有假子，吾何妨有假女。”乃潜自后户送其女至其叔父家，而饰一婢居青庐中，招婿入行礼。既成婚，乃语之曰：“汝不告而成婚，汝父必怒，毋遽言归，请留此满月何如？”喜曰：“诺。”妇翁使媒氏告某翁曰：“尔子已婿吾女矣。尔尚有兄之子，吾亦有弟之女。再以相配可乎？”翁亦喻其意，使其子为赘婿于女之叔父之家。既满月，妇翁择吉日送两婿两女偕归，其伉俪各相得，遂相安无事。

　　江西广昌人丘某，幼读书，困于童子试。忽梦至冥中，冥吏方据案决事，见丘曰：“此十名相公也，何遽至此？”麾之出，遂寤，以语人。或曰：“子必以第十名入学矣。”甲私念：“若果以第十名入学，则竟呼秀才可矣，何言十名相公乎？此殆非佳兆。”乃弃儒而贾，为同乡之卖茶者司笔墨事。春出秋归，岁以为常，绝意进取矣。一岁，归途过郡城，适值郡试，同学之友及亲串咸在，怂恿入试。丘不可，而众已为之在县注册，在府纳卷，乃勉就之。及府出圆榜，招覆试，果第十名也。丘见之惊悸，觉体中不佳，因不覆试而归。未至家，卒。噫！府试招覆，是何大事，其名次乃亦注冥籍乎？

　　桐乡沈宝樾，字茂庭，富而好施与。凡遇善事，必勇为之，远近有善士之名。庚申、辛酉之乱，避寇远出，其族姻从之者数十家。辛苦垫隘，卒不相舍，人尤称焉。初无子，中年后纳妾，生丈夫子二。邻有不戒于火者，火及其闾，天反风以免，咸曰为善之报也。乃于光绪元年冬日墙坏压死，向之称善者，至是而不能无疑。严芝生庶常，其友也，求余为文以释疑。余乃据《援神契》遭命之说及王充《论衡》福虚祸虚之义，为文以应之，娓娓千言。然王充所谓福虚祸虚者，余雅不以为然。夫余殃余庆之文，著于《周易》；天人相应之理，备于《春秋》。苟祸福皆虚，则劝惩无寄矣。同其时，适有张少渠之事。少渠名豫立，光绪元年以县丞奉檄与于海运之役。凡从事海运者，皆至沪渎，附火轮船以行。有轮船名“福星”者，行有日矣，江苏海运局之官大半附是舟。少渠初亦预焉，适有一轮船先“福星”二日而首涂，少渠舍而从之。同袍之友争掺其祛，卒不为留。已而少渠安抵丁沽，“福星”轮船竟沉于海，坐是船者皆死焉。少渠平日亦乐为善事者也。光绪二年，少渠行年五十，乞言于余。余因言少渠行善而得福报，宜益加勉，而力避王充之说。恐后之读者有矛盾之疑，故掇举其事，著于此编。杭州有老儒，以教读为生。一妻一女，家有余屋，因赁与某甲居之。居数岁，某甲迁居他处，然犹通问如常时，其眷属亦相往来也。一日，某甲使二人荷轿来迎其女去。及暮，老儒自馆中归，女犹未返，使人至某甲所迓之，则空无人矣。问其邻，言今日午前尽室而去，不知所之。老儒侦探无踪，惧为门户羞，不复深究。是女已许嫁，乃以暴卒告其婿氏，存亡听之矣。某甲挟女至江苏无锡，据为妻。而某甲故窭人，又慵惰，不能治生，转仰食于女。女工针黹，佣于苏州一宦家，月得洋钱二以畀其夫。而甲殊未餍，谋鬻女于妓家。女微闻之，无以自脱。忽有浙人来诣其主，女见其名纸，曰：“此吾杭之大姓，吾父尝教授于是家者也。”访知其所在，次日至其家求见，言家世及通家之谊，甚有条理。乃为招其父至，讼于官，笞逐某甲，而判归其女于父。老儒愀然不乐曰：“此女归，辱门户矣。”邵君步梅亦杭人官于苏者，旧与老儒相熟也，乃于吴下为此女相攸嫁一官人焉。余闻此事于步梅，以非美事，故不书其姓氏。

　　唐西镇劳氏，富于财。生一儿，年七八岁矣，犹口不能言，足不能步。其家创建育婴堂。堂成之日，儿即能言，越二岁能行，今且读书游泮水矣。报施之不爽如此。

　　余二儿妇，唐西姚氏女也。今春从母家还，言去岁其弟妇病甚奇。病中从床上一跃，高及床顶，有一铁钅句，随手折为二，如枯竹焉。其弟晋卿知为鬼孽附丽而然，对之长揖，以洋钱数十枚置其前曰：“吾以此买纸钱，焚化与汝，汝可归矣。”病者曰：“可。然吾杭人也，须送我至航船。”晋卿从之，且行且焚纸钱，至船，乃告之曰：“此杭州航船也。”突有旋风起其侧，为之栗然。及归家，妇病若失。异哉！鬼亦如人，来往以舟车乎？诂经精舍监院校官沈兰舫，临平镇人也，寓于杭。其子妇家无子，蓄一他人子为子，绍兴人也。兰舫子妇偶归宁，忽得病，口作绍音，盖即此子之祖也，索还其孙甚急。俄又作数人声，皆杭音，则其母家鬼也，曰：“此无理取闹，彼已作沈家妇，何预此事？非至临平招沈氏人来不可。”越日而沈氏之鬼大至。兰舫之祖母及父母又一庶母，皆临平口音，与生前毕肖，曰：“吾侪附船从菜市桥登岸至此。有吾侪在，妇必无恙。然不可久居此，宜还家。”其地距兰舫所寓尚数里，群谋所以归，鬼曰：“仍以轿舁之。但命轿夫徐行，遇阴凉处则稍憩，且使人频频以汤水饮之，必无妨也。”如其言而归。沈氏之鬼从之，仍附病者，与家人相问答。时兰舫适在吴下，其家人问宜召之归乎，鬼曰：“此无大事。新妇病不出三日愈矣，可无召也。”妇病果即愈，鬼语亦遂寂。兰舫为余言之甚详，此其大概耳。以是二事观之，鬼杂处人间，与人不异。周公作《金滕》曰“能事鬼神”，孔子赞《周易》曰“知鬼神之情状”，圣人固未尝言无鬼神也。晋人无鬼之论，岂其然乎？

　　杭州山墩某姓一女，兵乱时陷于贼，转徙至上海，为某甲所得，遂为夫妇。某甲固刀镊工也。及乱平，父母访得之，挈女还家。以其夫执贱业，不善也，谋伪为待聘者，别择婿，而女不可。乃招其夫至，而其夫无他能，仰食于妇，一家咸轻之，女亦偃蹇不甚为礼。夫郁郁无聊，食生鸦片以死，女竟别醮焉。此女始知从一之理，似明大义者；而终始参差，遂成两截人，亦可异矣。

　　绍兴某生，应京兆试入都，不售，寓其族子家。一日忽失之，十余日乃返，则止一衫一裤，面无人色。问旬余何往，何狼狈至此，某缕述所遭，乃可捧腹，盖其日某闲行入内城，至西四牌楼一曲巷中，见有一家门署“荷包出售”四字，乃叩门欲买荷包。有一少妇出以一枚示之，已敝矣。问有新者无，妇曰：“欲新者请入内。”乃入共坐，妇絮絮闲谈，不及荷包。问之，仍以旧者进曰：“吾家止此一枚也。”“然则何以署门求售？”妇微笑曰：“所售非此荷包也。”某会其意，以言调之。妇曰：“吾荷包价昂，郎有此赀乎？”某即解囊出钱券示妇，可数百千。是时银一两易钱十千，计之亦值银数十两。妇曰：“可矣。”相将入室，弛服横陈，某惑之，遂止宿焉。其家止一媪，妇所佣也；一童子，妇之弟也。朝夕饔食，咸仰给于某，数日而空其囊。妇曰：“囊中空矣。”某曰：“此细事，吾自能筹之。”数日，妇又语如前，某答之亦如前。一日方共卧，忽有男子至其庭，声如虎。妇曰：“殆矣！吾夫归矣，不去必血其刃。”乃导某出北牖，使逾后垣去。某仓卒不得衣，故止一衫一裤也。闻者咸粲然曰：“此皆伪局耳，然亦不可再往。”族子乃予以资而使南归。

　　苏州阊门外李继宗巷有某甲者，以裁缝为业（《唐六典》有裁缝之名，盖裁之缝之而后成衣，较《周官。缝人》其义为备），年逾三十，家亦小康。偶见江北篷船一女子，颇有姿首，悦之。旋有人为之平章，以洋钱一百为聘。议既定，乃择日迓以彩舆，果见女子以红巾幕首，数人扶而就舆，并有一衣包，亦置舆中。鼓吹迎归，将扶女出，则弱不胜衣，玉山矣，审视之，一草人也。启视衣包，则砖石也，盖恐舆轻致疑，故以此压之。举家大讠华，亟寻原媒，去如黄鹤矣。某怅然痴立，亦如木偶。

　　宝山乡民邹玉宝，幼聘某氏女。玉宝少孤，育于女家，未婚也，而与女以兄妹见。久之，年各十六七矣。玉宝偶入内，见女独坐治粉，戏问曰：“甜乎？”曰：“甜。”玉宝曰：“制成当以一枚甜我。”女笑而颔之。及成，父母与女共食，不及婿。女心憾焉，私以一枚使佣媪饷之。他日又相见，女戏问：“甜乎？”玉宝曰：“余未得尝，恶知甜！”女知媪之绐也，詈之曰：“老大婢，尚口馋如此乎！”媪曰：“视年稚而私于男子者何如！”女恚，交相诟也。父母闻之，薄责女。女益惭，其夕缢而卒，玉宝闻之亦缢。

　　光绪丙子、丁丑间，直隶大无有兄嫂二人，挈其妹至天津求食。行至紫竹林，日将暮矣，有以小车载糕而鬻者，适驻其旁。嫂饥欲食，兄因出钱数十买糕，夫妇共食，而不与妹。其妹旁坐啜泣。卖糕者大不忍，乃推车就女曰：“吾糕垂尽矣，所值无多，尽以乞汝，不责直也。”已而三人皆食毕，兄嫂起而招妹偕行。女曰：“前路茫茫，行将安往？往而无食，亦无生理。吾受此人一饱之恩，不如从彼去，免为兄嫂累也。”卖糕者喜曰：“吾固无妻者，得此女为妻，何幸如之。”转求之兄嫂，兄嫂曰：“既彼此皆愿，吾何间焉。”卖糕者乃以车载女，并招兄嫂同至其家。翌日成礼，扫旁舍居其兄嫂。其家固不甚贫，有骡二头，分一与其兄，使赁于人而食其值焉。余谓此女颇有识见，而此卖糕者亦长者也。萍水相逢，遂成伉俪，颇非偶然。安知其子孙不浸昌浸炽，成一大族，而推本所自，传为美谈乎？

　　光绪三年正月，余同年张子青制府之母孟太夫人卒于苏寓。先是，李眉生廉访于二年十二月梦至张寓，入其内寝，见太夫人蒙被卧床上，子青制府于床前西向坐，有一人跪其前。李问何人，有告之者曰：“酆都令也。”问何为跪此，曰：“制府孝子也，故跪而求之。”李寤，语人曰：“制府岂将奉讳乎？”时距太夫人之殁不二十日矣。此眉生亲为余言，并云：“酆都令冠七品冠，而不衣补服，殆其时国服未除故乎？其人恂恂如忠厚长者。从者十许人，形状颇不诡异，非如世俗所传牛头马面，而阴惨之气逼人，殊可怖也。”余按酆都有平都山，山有五云洞，为道书所传七十二福地之一，宜为神仙之窟宅。乃考《抱朴子。对俗篇》曰：“势可以总摄罗酆。”则酆都治鬼之说，晋世已有之矣。独念自蜀至苏，迢遥数千里，酆都令君跋涉远来，无乃太劳，且何以必使眉生见之？岂以眉生蜀人，有维桑之谊邪！

　　某甲，农家子也，其父母爱之。以其荏弱不任农事，有叔父开药肆于市，使从之学贾。其叔父嗜饮，每日必使就对门屠肆沽酒。甲时年十二三，眉目娟好，屠妇爱之，辄多与之酒。如是数年，甲年十六七矣，屠妇语之曰：“若知我爱汝乎？”曰：“知之。”“然则何以报我？”甲曰：“不知所报。”妇笑曰：“易耳。”乃出酒肉共食，食已，招之登楼，私焉。嗣后伺屠他出，辄就之，事秘无知者。一岁值中秋，药肆中友皆出步月，甲亦与焉。已而雨作，诸友皆反，而甲后之，及肆，则门阖矣。念叩门而入，必为叔父所责。正徘徊间，屠妇适开楼窗下视，楼固临街者，见甲在下，招之以手。甲曰：“屠在乎？”曰：“买猪去矣。”乃开门纳之，登楼而寝焉。会屠亦遇雨而归，呼于门。甲窘曰：“奈何？”妇曰：“无妨。”使尾其后以行，匿甲于门侧，屠入而甲出，不知也。甲念夜益深矣，叩门而入，叔父怒更甚，乃立檐下，以待天明。俄其妇又启窗，见甲犹在，曰：“未归乎？”曰：“然。屠安在？”曰：“醉而眠矣。”甲因遗其帽于楼，乃以手自扪其头，且伸手作索取之状。妇曰：“诺。”未几开门招甲，甲入曰：“屠在，招我何为？”妇曰：“已杀之矣。”甲惊曰：“奈何杀人？”妇曰：“汝以手示我，使我杀之，何问焉？”登楼视其床，赫然死人也。问何刀，曰：“屠刀。”“刀安在？‘’曰：”在床下。“甲即就床下取刀，斫妇死，而取帽以出，径归其家，绐其父母曰：”顷偕诸友步月，行稍远，距家近矣，故暂归也。“父母喜而留之。有皮匠者，药肆之邻也，素艳屠妇，而未得间。迟明，荷担出，过屠肆之门，见门虚掩。入之，无问者。皮匠固知昨暮出，而不知其反，私计妇必独寝于楼。乃登其楼，则屠死于床，妇死于地，流血濡其履，惊而走出，归而闭户，卧久之。天大明，列肆皆启，见屠户已启而无人，呼之不应。入视得状，又穷履迹，而至皮匠之门，遂缚送官。不胜鞭，自诬服。越数日，某甲反，诸友告之曰：”对门屠肆夫妇为邻人皮匠所杀矣。“甲曰：”信乎？“曰：”到官已自承，不久将尸诸市矣。“甲曰：”此我为之，何诬匠为？“叔父掩其口。甲不可，走县，挝鼓以闻，述本末。官曰：”义士也。“末减其罪，竟不死。此事前在新安，闻诸程君心言，曾记载其事，岁久稿佚，遂不能举其姓名乡里矣。唐沈亚之所撰《〔冯〕（马）燕传》，颇与此类，古今事固有相同者乎？

　　粤中李氏子，幼读书，应童子试，不售。性好博，父屡诫之，不悛，妇陈氏因之屡与反目。俄举一子，父名之曰阿靠。及阿靠周岁，父谓陈氏曰：“汝夫屡从牧猪奴游，非吾子也。吾名孙曰阿靠，将舍子而靠孙矣。为汝计，亦宜舍夫而靠子。”是日，父具酒食以饮食其子，谓之曰：“汝强饮食，伊汝醉饱，吾送汝赴清流矣。”李叩头求活，不许；复涕泣跪其妇前乞为缓颊，陈亦不应。父乃以布囊蒙其头，使健仆负而投之河。载沉载浮，将及里许，有人拯之起，则博场中旧友也，即留之博场中。居月余，李辞其友曰：“吾以好博故，父不以为子，妻不以为夫。今在此旦夕闻呼卢喝雉之声，弥触我隐痛矣。”乃去而乞食于市。顾尚能书，自买纸写楹联，遍送市廛，市人亦稍酬其笔墨之费，虽乞也而所得较丰。流转数千里，至山东某县，寓道观中，大病几死。观中老道士怜而饮食之，医药之，幸而病愈。道士谓之曰：“此间颇重南中文士，吾为招童子数人，使子授以经书，必有至者。此寒士谋生之恒业也，不胜于仰面求人乎？”李欣然从之，遂得与邑中士大夫游。有赵翁者，设逆旅以待四方之客。家颇小康，而无子；止一女，欲为女招婿，而即以为子，久而未得其人。道士乃说赵翁曰：“翁女若婿本地人，此时虽暂为翁子，久必挈女归耳。李氏子，无家者也，孑然一身，流落千里，若为翁婿，必长为翁子矣。”赵翁韪其言，乃赘李于家。久之，谓赵翁曰：“某视此间庠序中人，其文艺亦与某等耳。使得与试，一衿非所难也。”翁大喜，即使以赵姓应试，补博士弟子员。逾年举于乡，联捷成进士。数年后选授粤中一县令，携妻之官，历任繁剧，宦橐丰盈。因官本籍，恐致人言，未敢问其家也。服官十余年，以公事罢职，将归山东，乃迂道访之，则父死久矣。妻与子顾无恙，然贫甚，无以为生。李乃自至其家，诡言李氏子旧时博友也，请见其妻。时李有须，且貌又丰腴，其言操北音，妻固不识也。呼其子视之，二十余岁矣。问有妻乎？曰无。问何不娶，告以贫故。李慨然曰：“吾与李某自幼在博场中交好，今故人长逝，妻子单寒，西华葛帔，令人叹息。吾虽小人，不忍坐视。”乃出橐中数千金与之，且为作媒，娶邻村某氏女，婚费悉出自李。庙见之日，李亦至焉。李妻亲至堂前叩谢，并使其子与新妇登&lt；毛瞿&gt；&lt；毛俞&gt；展拜，中设一坐，请李坐之。时宾客咸在，意李必从谦抑，而李俨然踞坐，受其拜谒。拜已，大声呼曰：“阿靠！汝幼而无父，不识我宜也；阿靠之母，何亦不识我乎？”李妻在旁，闻而大惊。李乃语之曰：“吾即尔夫也。”因历叙前事，众宾咸诧叹。李曰：“吾官此多年，今不能复归原籍矣，即将辞尔等北去。夫妻父子，缘尽于斯。”妻闻之哭失声，众宾之长者或进言曰：“君既荣显，何不挈其母子同归山东？”李笑曰：“曩者之事，诚出老父之意。然夫妻死别，人间至惨，乃视吾布囊蒙首，漠不动心，人之无情，一至于此！吾在山东，有妻有子矣，焉置此为？其舍夫靠子，遵吾父之命可也。阿靠，阿靠，善事尔母。”言已，不顾而去。

　　余旧居临平镇时，其西邻有曰范桂芳者，故充仁和县役。曾得罪于孙文靖相国之孙古云袭伯，荷校通衢，然其后武断乡曲，豪横如故。余幼时屡见之，今死久矣。光绪五年，临平有沈氏妇病死，将死前数日，范桂芳附其体，与沈氏妇女相问答。盖范生前曾以钱债事与沈氏有隙也。范故杭人侨寓临平者，故其语犹杂杭音，鬼语亦然。溯范之死，四十余年矣，溯其生年，则已在百岁外。范本一小人，宜乎如昌黎公所云“其身已死，其鬼不灵”者，何其气久而不散如此邪？鬼神之事，真有不可知者。古者庙焉而人鬼享，是鬼恒居家庙也。孔子又曰：“骨肉毙于下，阴为野土，其气发扬于上为昭明，蒿凄怆。”是又居墟墓也。鬼果安在乎？延陵季子则曰：“若魂气则无不之也。”夫鬼不过人之余气，人之生也，非舟不能行水，非车不能行陆，乃其余气为鬼，遂能无所不之，是鬼转胜于人矣。汉文帝问鬼神，不知贾生之对云何。孔子之告子路，则曰：“未知生，焉知死？未能事人，焉能事鬼？”盖孔子亦有所不知耳。紫阳氏之说曰：“非原始，而知所以生；不能反终，而知所以死。”此说也，余所不解。夫原始反终，故知死生之说，不过谓生者人之始事，死者人之终事耳。若谓知生即可知死，此恐有所不能。夫人之生也，由父精母血感而成胎，夫人而知之矣。《淮南子》云：“一月而膏，二月而失，三月而胎，四月而肌，五月而筋，六月而骨，七月而成，八月而动，九月而躁，十月而生。”是未生以前之情状，古人有能历历言之者。今谓魂升魄降以后作何情状，亦可据此而推之，得乎，不得乎？紫阳又言：“幽明始终，初无二理，但学之有序，不可躐等。”此说又非也。如其说，则子路所学，未及乎此。诚哉，等不可躐矣！颜、曾之徒，所学高出仲氏倍蓰，岂诸贤所孜孜讲求者，已不在人事，而在鬼事，已不在生事，而在死事乎？寒夜无事，因范桂芳事，纵论及此。世无贾生，谁与决之？

　　李老道流寓楚北，自言蜀人。问其名，曰：“无名。”问其年，曰：“忘之矣。”视之如六七十岁人，然八九十老翁皆云自幼见之已如是，则其年固未可测也。所衣单布衫裤，外著葛布袍，冬夏不易，冬不言寒，夏不言热。与之食，食无算，不言饱；与之饮，饮无算，不言醉。或旬日不饮不食，不言饥渴。人皆以为得道者。或叩问养生术，老道曰：“吾不知其他，惟任其自然而已。”咸曰：“自然二字，平平耳，何能若是？老道必别有异术，而秘不言也。”余谓老子云“天法道，道法自然”，是自然二字，固老氏之要旨。天且法之，况于人乎？人之一身，清升浊降，本有自然之节。古之至人，患人不能循此自然之节，故有炉鼎之术，铅汞龙虎之说，使人循此以求自然之节而已，非有他道也。推而言之，圣人之治天下，亦若是也。君臣、父子、夫妇，昆弟、朋友，皆有自然之节。圣人制为礼法，使人循此以求自然之节也。又推而言之，制为六书，以求合于自然之文，制为五声六律，以求合于自然之音。是故拘拘于偏旁点画，非知书者也；见担夫争道，可悟书法。沾沾于上工四尺，非知音者也；闻海上波涛，可悟琴理。无他，自然而已。李老道之言，深得养生大旨。诚得此旨，则《参同契》可烧也，况《悟真篇》之类乎？

　　●卷三余门下士蒋泽山孝廉，至崇明县校试卷。事毕，观于文庙，见两庑先儒中汤文正公之位阙焉。问之学官，学官曰：“此地旧有五通神为祟。民间被五通之祟者，辄向学中门斗言明将汤文正之位私自请去，供奉其家，则祟自去，历来如此。吾侪职司学校，每十余日必来审视，如文正之位久而不归，则向门斗催取而已，不能禁止也。”夫吴中五通久为文正禁绝，崇明海外之地，当时或未尽奉行，乃身后栗主，犹足以慑伏奸邪，是其正气固长存天地间也。

　　苏人陶阿尼，性好博，而博屡负，橐中罄矣。计无复之，踽踽独行，将告贷于所识者。忽有入自后拍其肩曰：“阿尼输矣乎？”回视，则其已死之友朱大也。陶大恐。朱曰：“吾非祸君者。君能葬我骨，我当助君博。”陶诺之。朱乃出巨金一锭，曰：“持此入博场，压白虎门，必胜。再以所得者尽压白虎门，又胜。四度而止，勿过贪也。”陶从其教，果大得彩，比晓，腰缠累累矣。视其中有纸锭一枚，乃故人所假之原注也。访诸野，得其棺，卖地而葬之。

　　天津市中无赖少年，往往于博场索规例钱，诸博徒亦乐应之。然其始得也，颇不容易。余寓天津时，有粗作人田升日往来于博场。一日见有醉人昂然而至，上不衣，下不裤，止以尺布蔽下体。一入局中，便肆口骂，博徒群起，各执白木棍痛打之。然打者自打，骂者自骂，至体无完肤，气息仅属，犹喃喃骂不绝口。于是群叹曰：“好汉，好汉！”以童便饮之，又以温水涤其血污，负而归之开局者之家，自此月有规例矣。斯人也，岂所谓北方之强者与？

　　歙县汪氏妇，孕十六月而生一儿，躯体甚肥，龈有齿，颊有髯，目炯炯然。咸惧，欲弃之。其母不忍，仍为包裹。儿不啼，亦不食。乳至六七日，佥谓无生理，置诸奥，将俟人定而弃之河。比晚，忽闻哑哑有声，视之，则以两手掬土而食，其身骤长，乃听其自然。至月余乃死。众人聚观，宛若庙中所塑土地像，身长二尺八寸，须长寸许，秤之重二十一斤。

　　京师一大家，富于赀，佣一仆妇，为昌平州人，服役有年。性甚黠，能得主人心，故主妇颇委任之，凡金帛所藏，悉与知焉。一夜人定后，有盗六人，自屋而下，皆涂面执刃，群仆惊逸。此妇闻声趋出，为盗所执。以刃拟其颈曰：“尔主人何在？”曰：“值内班未归。”盗挥其徒曰：“速缚其主妇来。”妇跪而泣曰：“主母遇我厚，愿勿吓之，我愿以身代。”盗曰：“既如些，尔但告我金帛所在。”妇嗫嚅不欲言，盗举刃欲斫之，妇大骇，乃具告焉。盗搜括既已，意犹未足，复以刃胁使尽言。妇曰：“金帛尽矣，尚有珠宝首饰在某所。”于是盗又尽取之，笑谓妇曰：“汝所言未必尽，实念汝颇忠诚，姑留余地。”乃呼啸而去。主母深感此妇，出而慰谢之，而妇则面色如土，不作他语，连呼“吓杀，吓杀”而已。比晓，主人归，知状，亦尉谢之。然念妇虽为盗所劫，何必尽情泄露，当遑遽时，乃纤悉不遗如此乎？且仆妇甚多，何以独劫此妇？其事似有可疑。而妇自此即云惊悸成疾，越三日以病重告归。主人重赏而遣之，密遣干仆尾之行。妇初卧车中，出齐化门，即自起遣车反，而别雇一车以行，至昌平州某村止焉。有数人迎门而笑，妇亦笑而入。仆即奔告于官，遣役偕往。时已半夜，夺门而进，则妇正与众分所盗之物，金帛首饰俱在，缚送官，论如律。

　　京师又有一部郎家，佣一少妇，乃三河人。妇与其夫成亲甫一月而别，别时与夫约曰：“岁暮宜至京城某媒媪家访我所在，而见我焉，我必有以畀汝。”及岁暮，妇日至门前候其夫。一日，有乡人徘徊其门，妇见之，误以为夫也。盖相聚不久，而别已经月，面貌音声，不甚了了矣。遽招之曰：“尔今日始来欤？我望眼欲穿矣，汝少待，我取钱与汝。”其人惘然莫测，姑待之。妇果携钱券数纸出付之，其人大喜持去。明日，其夫果来，阍者达于妇，妇讶其复至，出而诘之曰：“昨付尔之钱，尚不足用乎？我则无矣。”夫曰：“我昨暮始至城中，宿于汝所言媒媪家，今日倩其幼子导引而来，昨岂曾至此。尔得无梦欤？”妇始悟昨日之误认，痴立无语，嘤嘤啜泣。夫固问之，乃哭失声。内主人闻之，呼入问故，知其事，大笑，怜其少年夫妇以贫故别离，以钱十馀贯与之，使畀其夫焉。苏州枫桥有高某，以课蒙为业，而性喜吟咏。一日，有江北难民数人阑入其塾乞食，高方执笔吟《感怀》诗，得句云：“有限年华催老易。”属对未就，难民中一老翁援笔续之曰：“无灵文字送穷难。”高大喜，延之坐，不坐；问其名，不告；赠以钱，受之而去。乌呼！江湖漂泊中乃有诗人哉，亦可喟矣！

　　光绪丁丑九月，扬州城内教场中有山东人张设布围，其中有奇形人五。一男子上体如常人，而两腿皆软，若有筋无骨者，有人抱其上体而旋转之，如绞索然。一男子胸间伏一婴儿，皮肉合而为一，五官四体悉具，能运动言语。一男子右臂仅五六寸，右手小如钱，而左臂长过膝，左手大如蒲葵扇。一男子脐大于杯，能吸淡巴菰，以管入脐中，则烟从口出。一女子双足纤小，两乳高耸，而颔下虬髯如戟。于是观者甚众。事闻于官，谓是采生折割者流，逐之出境。

　　杭州武林门外之山墩有桥曰新桥，乱后重修，颇为坚固。丁丑之秋，村人于桥旁搭台演戏，桥上观者甚多。有小儿呼曰：“桥下有人掊土（《史记。封禅书》《索隐》：掊，扒也），桥将圮矣！”众皆笑而不信。俄顷之间，桥果崩毁，死伤者甚众。此小儿不知谁何，或者鬼神使之警众欤？又闻此日麴部中一老优先知必有变异，恐伤其侪伍，密于台之四柱各斫一刀，又倒燃双烛于房以厌之。岂知伶人无恙，而反伤观者也，殆亦有数存矣。

　　蒋某，溧阳人。偶立门外，忽有素不相识者，口操绍兴土音，向之借洋钱五枚。蒋曰：“吾适无有，子姑少待，吾将乞诸邻。”及向邻家借钱归，而此人已他去，不可纵迹矣。蒋大呼曰：“吾负汝！”即取刀自刭而死。噫！人虽好行其德，亦不至此，殆有宿冤欤？此绍兴人为人为鬼，未可知也。

　　直隶永平府某县，其地闺范极严。凡女子初嫁，母家必使侦探，成婚之次日，夫家鼓乐喧阗，宾客杂沓，则大喜；若是日阒然，则女家为之丧气。女之留否，惟夫家为政，不敢与争矣。积习相传如此，虽其意固善，然亦敝俗也。有王姓嫁女于李氏，却扇之夕，李以新妇貌陋，嫌之。次日托言非处子，不举乐，仍呼媒妁送归母家。女幼失母，随其嫂以居，嫂知小姑无他，乃问昨夜洞房情事，则固未合欢也。嫂曰：“然则安知其不贞欤？”力言于翁，使翁讼于官。官命验之，果守礼谨严之处子也。乃判李姓，仍以鼓乐迎归。余按《毛诗。草虫》篇：“亦既觏止，我心则降。”郑康成解“亦既觏止”为男女觏精，解“我心则降”为自此可以宁父母，故心下也。说经者皆笑其陋。今观永平之俗，信必既觏而后可以宁父母，岂诗人之意固如此欤？

　　鄞人李姓者，为其弟娶妇，赁其邻陈氏屋作新房。每至夜半，房中辄有声，颇滋疑惧。一夜声作甚厉，举家咸集，觉床下泥土浮松，乃共掘之，得铜盆四具，铁如意一柄，铁碗一只。嗣后声遂不作，后亦无他。

　　昌黎云：“偶然题作木居士，便有无穷求福人。”《风俗通》所载如鲍君、李君、石贤士等，大率类此，从古然矣。乃若津门所传雪弥勒事，则尤可笑。某岁津门大雪，好事者戏聚雪作弥勒，低眉垂目，笑态可掬，偏袒踞坐，大腹彭亨，右手持牟尼珠，左手持布袋。又为作侍者二人，皆生动有致。愚夫愚妇见之，膜拜作礼，竟有以香烛供奉者。诸无赖子遂藉以敛钱，侈谈灵异。瞻礼者众，乃搭棚以盖之，檐前悬红灯二，居然一佛殿矣。然人多气盛，又益以香气烛光，熏蒸终日，未及浃辰，玉山矣，诸善信皆废然而返。

　　扬州兴教寺有万佛楼，相传前明所建。楼中之佛，实有万数，雕镂工巧。兵燹之后，此楼未毁。丁丑正月，有白发翁登楼焚香，谓寺僧曰：“中悬长生灯，宜防失火。”寺僧亦姑诺之。乃越十日，果以灯火上腾，由楼而至大殿、方丈，竟罹祝融之虐。此翁之言不幸而中，岂鬼神使之先告欤？闻灾之前三日，楼中佛像自仆于地者十数尊，亦可异也。

　　天津有邬三者，其父以沙船起家，死已久矣。邬三性嗜赌，遂耗其赀，田园皆归他姓，惟屋犹在，与母共居之。俄而母死，津俗丧礼尚奢，而出殡尤甚，邬卖屋治丧，遂无立锥地，寄居博徒家。有姑嫁奚姓，颇富，以其侄不肖，亦久不与通矣。邬年二十余，尚未有室。一岁迫岁除，窘甚，无以为生。有博徒与之谋，假以衣冠，使至其姑家求见，姑辞焉。告阍者曰：“此来非有干求，特以将成婚礼，不敢不告于长者耳。”姑闻此语，乃命入见，衣冠楚楚，颇不蓝缕。问频年何在，以贸易对；问婚期何日，曰：“即后日是也。”姑大喜，赠银十两为婚费，并云：“届期当来贺。”姑有子妇二人，各送津钱十千。邬持银钱，归商于博徒。诸博徒喜曰：“然则尚有后惠矣。”乃即所居屋，使工为之标饰，觅一青年之妓，饰以荆布，使伪为新妇也者。及期，其姑果至，见妇而悦之。妇又善于承迎，入厨作羹，跪坐而馈。姑欣然食已，谓曰：“此屋逼仄，吾不能宿此，明日当复来，少有资助。”明日又至，出屋契一纸曰：“此屋赠汝夫妇，即可迁移其中。”又出田契曰：“薄田百亩，粗供饣粥。”邬惊喜过望。此妓之父亦一博徒，因负人博进，暂以女为钱树子，今知邬有田有屋，即以女妻之。弄假成真，邬之谓与？陈某，杭州人。素性迂谨。负人钱百千，不能偿，忧愤不释，遂成心疾。一日，路过鬻明器之肆，见有纸糊元宝，晒于地上，大喜曰：“此天赐我也。然余无多求，取其二足矣。”即取二元宝去。肆中人知其也，亦姑听之。陈归，语妻曰：“今日天赐我二元宝，可以偿宿负矣。”妻取视之，笑曰：“此泉台上宝也。”（见《清异录》。）陈曰：“我取归时，明明元宝二枚，今化为纸，天绝我也！”遂痛哭求死。妻劝慰之，不可，其病益剧。亲属中有高姓者，素丰于财，且勇于为善，乃取真元宝二付其妻，使诡告其夫曰：“天赐之宝，又化为银矣。”陈大喜，遂以易钱偿所负，以其余为卒岁资，而心疾顿愈。

　　苏州胥门外梅湾里，有姚妪者，老寡妇也。抚孤子，至二十岁，将为娶妇。积洋钱四十余圆，以备婚费。又制银首饰数事，并新妇庚帖，同置一小椟中。一夕，忽然失去。妪念十余年所蓄，全在于此，今既失之，不能复措，而婚期已近，计无所出，朝夕悲泣。越三夕，忽于人定后闻屋上有人呼曰：“姚大娘！前夜冒昧，几误人婚姻，今仍送还，可至檐下取之，我去矣。”妪呼子出视，果得原物于檐下。斯人也，所谓梁上君子者乎？

　　去丁字沽三十里，有地名杨柳青，其地多女闾。有某甲浪游至此，见一家门署“招租”二字，旁注：“欲租者，请入面议。”某本无求舍之心，姑作寻芳之想，款扉而入。一苍头导之升堂，有少妇自房出，明眸皓齿，年约二十许。请导观屋宇，乃招之入房，红罗复帐，角枕锦衾，固其卧室也。某欲辞出，妇曰：“良人远客，度日无资。既不能枯坐食贫，又不屑倚门卖笑，姑借招租之帖，聊当卖酒之帘。君既惠临，岂得无所留赠？”某辞以无钱，妇笑曰：“何言之谦也。”即至身旁搜索，于靴幼夹袋中得钱券六十千，谢曰：“有此可为缠头之费矣。”即持付户外，交二男子手。某视妇虽荏弱，而此二男子固健者，知堕其计中，不敢与争，踉跄而出。此与前所记荷包出售事情状略同。某虽见机而作，未受虚惊，然所费不赀矣，亦可为冶游者戒也。

　　粤西有姚三者，幼时不异常人。年十八时，偶钓于池，得一鱼，无鳞，烹而食之。忽暴病，月余病愈，则躯体骤长尺许。已而屡病屡愈，病愈，体必加长。数年之间，长及一丈矣。然其首仍与常人无异。询其故，则食鱼时弃鱼头未食，一犬食之，俄而犬首亦大倍于前。惜此犬旋为人扑杀，否则亦必有可观矣。江西丰城乡间，某年春夏间，路毙一媪。众人悯之，醵钱买棺以敛，舁至义冢。未及葬埋，忽雷电大作，风雨暴至，众皆趋避。俄而霹雳一声，棺截为两段，此媪起坐棺中，视之则已生矣。余谓此媪偶然气闭，非真死也，为雷所震荡，气复流通，故仍生耳。然其棺无故为迅雷所劈，亦非偶然，殆命不应绝，如虢太子之遇扁鹊矣。

　　鄞有汪翁，富于财。妻死无子，纳一妾，生子而殇。及翁死，族人利其财，逼嫁其妾。翁死后三七之日，其家作佛事，亲族毕集，妾出遍拜之，泣而言曰：“未亡人虽小家女，亦知从一而终之义，誓死不出此门，愿长斋奉佛，以了余生。但求诸尊长见怜，与我一室之地，我便削发修行，家中赀产，所不问也。”言已，袖中出翦刀，翦发投地，哭而入内，时其年甫二十也。众人中亦有为感泣者，乃扫除屋西偏一小楼，使居之。呜呼！是亦居然一燕子楼矣。

　　有丐者乞食于吴市，忽有武弁遇之，问曰：“子非某乡某氏子乎？”丐曰：“然。”弁曰：“吾尝受子之惠，今何一寒至此？”乃携之至茶肆，使之啜茗，小坐以待，未几取衣服帽履而至，悉与易之。又于怀中出银十余两与之，曰：“子有此，可作归计，勿久吹吴市箫也。”丐者茫然不测所自来，向弁问故。弁曰：“事虽久远，子忘之，我不敢忘也。”竟别去。此弁感恩报德，殊有风义，使其得志，则淮阴侯之一饭千金，岂所难哉！

　　番禺李氏女，许嫁赵氏子。赵子以贫故，谋食海外，岁久不归，音问遂绝。女待至二十八岁，父母欲别嫁之，女不可。乃使媒妁言于赵氏，先娶妇入门，以待其子之归，盖亦粤俗然也。女于是或居夫家，或居母家，又历十余年。而赵氏子果由海外附轮船以归，行至中途，轮船飘没，同舟之人皆死于海。惟赵抱一木浮游数十里，遇他船救之，得生还家。后与女重行合卺之礼，夫妇皆年将五十矣。赵之遇难不死，或鬼神哀怜贞女，故阴相之，使得完聚欤？

　　山左程姓者，寓于吴中，有一婢，嫁农家叶氏子。庚申之乱，程全家避于叶氏，器用财贿悉寄焉。不数年，程氏相继死，止遗一幼子在襁褓中，婢抚以为子，使与诸子齿。俄而其夫亦死，婢守义不嫁，抚程子及其子俱成立。为程子聘邻村一女为妻。成婚之日。请姑出，将以新妇见，而婢遽出，自房登&lt；毛瞿&gt；&lt；毛俞&gt；而先拜焉。程子大惊，婢对众自陈曰：“我非新郎之母，乃程氏之婢也。主人不幸遭乱流离，死亡殆尽，我以郎君年幼无人管束，故十余年越主婢之分，冒母子之名，今敢不道其实欤？”于是具述颠末，并出资财，尽以归之。程子欲分其半以与婢，不受，乃使其妻以姑事之，而己仍呼为母焉。

　　甲与乙，兄弟也，同室而异爨。甲鳏而无子，乙有子，已十余龄矣。甲欲嗣以为子，而乙惑于后妻之言，执不可。一日，乙之子至河干淅米，失足堕于河，后妻望见之，惟大声呼救，坐而不动。甲适有小疾卧床，闻声趋出，一跃入河，拯之而起。子得免，而甲之疾则加剧。乙归知状，感焉，延医治甲疾，以其子子之。乌呼！乙之始惑于后妻之言，必以后妻为爱其子，而以甲为不爱其子焉，不遇事变，真伪乌乎见哉！

　　“有病不治，恒得中医”，贾公彦引此入《周礼疏》，非惟古谚，直是经义矣。潘玉泉方伯尝为余言，有病者延医治之，医言宜用麻黄少许以发汗。持方至药肆，而肆中适缺麻黄，以伪品予之，服之无效。次日医至，诧曰：“岂用麻黄太少，不足以发之乎？”乃倍其数，而肆中已购得真麻黄，如方服之，大汗不止而死。然此药之误也。又有兄弟二人，庚申、辛酉间，避乱于沪渎，同时而病，医者各授以方，且戒曰：“病异药异，切勿误投。”而其家止一爨，婢煎药，竟误投焉，次日皆愈。设使不误，不将俱死欤？医之不足恃如此。余谓医所凭者脉也，而脉之失传久矣。《史记。扁鹊传》言扁鹊饮长桑君所与药，“视见垣一方人，以此视病，尽见五藏症结，特以诊脉为名耳。”又曰：“至今天下言脉者，由扁鹊也。”夫扁鹊特以诊脉为名，则其精于医，非精于脉也。而至今言脉者宗之，则是扁鹊特以为名，而后人乃真以治病，即此知其不足恃矣。《素问》有三部、九候论，所谓三部者，岂今所谓三部乎？所谓九候者，岂今所谓九候乎？脉法既已失传，医道亦可不讲，而悬壶之客，遍满通衢，衙推之名，被之屠酤。又以其书传自黄帝，其职列于《周官》，从古相承，莫之敢废。父母之于子女，子孙之于祖父，苟医药之不具，即慈孝之有亏，而人之不获终其年命者多矣。医师、卜师，并列《周官》，卜亦圣人之所重，而唐李华有废龟之论。卜可废，医亦何不可废之有？余曾有《废医论》，刻入《俞楼杂纂》，虽骇俗听，不顾也。北地严寒，冬日则水泽腹坚，舟楫不通，虽通洋诸口，不能不停桡以待，谓之封河。若南中，则向无是也。乃光绪丁丑腊月大雪之后，气候凛洌，河中冰厚尺许，来桡去楫，为之停滞者旬有余日。苏城有某姓子，聘胥门外某氏女为妻，期于是月初八日迎娶。乃至是而冰雪交阻，将由陆路，则雪深没胫，舆不能行；将由水路，则冰坚如石，舟不能进。两家父母令新郎新妇望空交拜，以应吉时，越七日而黄姑织女乃得相见。是亦婚礼之中，亡于礼者之礼也。

　　鄞有卜者，设肆于市。一日，有男子在肆中大骂，势将用武，众人环集问故。其人曰：“夏间因人口不安，就彼问卜。彼问灶何向，我对曰：”南向。‘彼曰：“宜改西南。’我谨如其言。乃至秋而仍多疾病，又来问卜，彼仍问灶何向，我曰：”西南。‘彼曰：“宜改正西。’我亦如其言。今入冬后，病者未愈，加以贸易折耗，无聊之至，姑再卜之。彼问如前，及我告之，则曰：”宜改南向。‘是仍复其初矣。自夏徂冬，我奉彼为蓍龟，乃颠倒如此乎！“众大笑，为解劝之而去。余因忆亲串中有从相宅者之说，一岁之中，三易其灶而复其初，与此相类。然彼则三人三说，此则一人而前后异说，尤可笑也。江湖术士之说，固无足据矣。苏有某翁，于庚申之乱，失其子，旋于乱中收得他人子。及乱定复归，屋庐幸而无恙，乃即以他人子为子，而为之娶妇焉。俄而此子死，将为之敛，忽欠伸而起，遍拜其父母曰：”别父母久矣，幸无恙乎？“又指其所娶之妇而问曰：”此伊谁也？“怪而察其声，则即其所失之子也。问曰：”汝故吾子欤？今从何来？“其子曰：”吾自与父母相失，转徙至某所某所，今甫趁某人之船而归耳。“言未已，其所谓某人者自外叩门而入，曰：”我载尔子归，将至家而暴病死，今其尸尚在舟也。“父母趋而视之，则果其子之尸，始悟其子死，而借他人子之尸以生也。因即以所具之棺佥之，共相庆幸，谓假子死而真子生矣。乃其所娶之妇，则以其夫声音举止与昔顿殊，耻与同室。舅姑无如何，请其父母来再三劝导，始为夫妇如初。

　　光绪丙子夏秋之交，浙中大雨，临安一县凡出蛟二十七尾，其北乡有二山忽合而为一。徐花农孝廉书来述之，言其邑人来赴乡试者所言，当不妄也。余按《明史。五行志》，秦州有二山相距甚远，民居其间者数百万家。一日地震，两山合，居民并入其中。然则此事亦前史所有，不足为异矣。

　　绍兴某翁，生一子而妻死；乃续娶焉，又生一子。两子并长成，皆有室矣，而翁死。遗产千金，族人为均分之，俾兄弟同居而异爨。乃其弟慵惰，耗其所分之产，遂与母谋，将逐兄而据其所有。于是母子、兄弟、娣姒间，终日勃溪矣。兄不堪其逼，一夕谓其妻曰：“某所某所有钱若干，尔可抚遗孤度日，我已市有生鸦片烟，拚一死以解冤矣。”妇夺其烟，曰：“君死，我何赖焉？不如我死为愈耳。”夫初以为劝解之词，亦不留意。未几，闻妇在房中声息有异，入视之，则已宛转床蓐间，灌救无及，竟死。妇故妊身数月矣，死后腹中大动，逾时乃止，见者恻然。

　　杭有郑姓者，年四十余。妻始有孕，甚爱护之。佣一媪于家，凡爨汲浣濯之事，皆使代之，命其妻安坐勿劳顿。一日，曝衣于庭，而雨骤至，佣媪适他出，乃自起收之。还入室，闻呱呱声，以为邻儿也，察之则出己腹中，大惊而卧。夫归语之，延乳医治之，亦无效。时妊甫七月，儿啼腹中，月余乃止。及期而产，竟无他异。

　　绍兴张某，自幼聘陈氏女为妇。旋以父母双亡，又遭回禄之虐，无以为生，遂入天台削发为僧。而陈氏待婿不来，访知其遁迹空门，乃别嫁其女于沈氏。成婚之日，沈已大病，勉强成礼，未久即卒，女实犹处子也。其姑怜之，将为择婿。时张某在天台三年矣，有旧友入山遇之，劝其还俗，遂从之归。访所聘妻，已别嫁矣。其友为平章，娶沈氏之妻，而实即其元聘妻也。故剑复得，殊非偶然。但多此周折，不知造物者果玉成之欤，抑播弄之欤？

　　某孝廉，家贫落魄，无以为生，贷于亲友，皆莫之应。有一博徒，独善遇之，时有馈遗，以资薪米。及公车北上，又为治装，且赡其家。未几，孝廉捷南宫，授县令，感念旧恩，使人招之。谢不往，曰：“吾侪呼卢喝雉，席地帷天，放浪久矣。一入朱门，则束缚欲死，非所以爱我也。使我居君之所，仍日日外出，从牧猪奴游，不于君官声有损乎？又非所以爱君也。”孝廉乃使人赠之千金，亦不受，曰：“君虽日赠我千金，亦不过供我博场之一掷而已，徒伤君惠，而无救我贫，不如其已也。”此博徒见识甚高，使淮阴侯能见及此，则无鸟尽弓藏之叹矣。谁谓市井中无英雄哉！

　　宁波孙氏，有屋一区，忽于戊寅之春不时火起，虽旋起旋灭，而梁柱窗棂均有焦灼痕。孙氏之子亦猝然颠狂，时发时愈。愈时问之，云见有红袍纱帽者五，自云兄弟五人，皆明季翰林，欲孙氏为之立祠。又不时有字纸从梁上飞下，间有诗句。一日得七言诗一首，用四豪韵，而有跳字，群以为出韵，或以为误笔。少顷梁间飞下一纸云：“《集韵》：跳与逃通。”又问古人用过否？次日临睡，问者于床头得一纸曰：“元微之诗‘主帅惊跳弃旄钺’。”众皆惊服。余按《汉书。高帝纪》：“汉王跳。”如淳曰：“音逃。”此鬼不读古书，但以元微之诗句为证，信乎明季翰林也。

　　红兰，苏妓也，与某生订嫁娶，而生无力脱其籍，红兰郁结成疾。有费媪者，佣于妓家者也，谓曰：“娘子倾城姿，何患无藏娇金屋，乃恋恋一穷措大乎？”兰曰：“秦楼楚馆中所往来者，率皆纨绔儿、大腹贾，谁似某郎之甘苦相怜者。彼也力绵，我也命薄，茫茫孽海，不知伊于何底矣。”媪曰：“果尔，吾当为娘子玉成之。”一夕，乘假母他出，负红兰至某生所。生惧，不敢受。媪出红兰身契付生，曰：“吾已为盗得此纸，彼无如何矣。”媪归，乃迹假母所在，而告以红兰逃。寻觅数日，始同至生处见之。假母促兰归，兰誓死不从。妪曰：“此女心变矣，速归取身契，讼于官，必得直，我请为证。”假母归觅契，则无矣，不得讼。媪乃为调停，使生酬假母百金，而红兰竟归生矣。此媪者，其亦古之许俊、昆仑奴欤？

　　苏人某甲，无赖恶少年也。屡与人斗殴，为人痛打而不悛改，人皆呼之曰“石臼”，以其耐打也。一日，饮于酒家，饮毕径出。酒保索钱，甲曰：“乃翁适乏杖头资，俟诸异日可也。”肆中人恶其无状，群出诟骂，ㄏ而殴之，如舂如揄，血流漂杵。视之几无生理，乃纵之去。越数日复至，则伤痕已愈，咆哮如故。群叹曰：“真石臼也。”予以千钱而去。

　　阿保者，小家女也。父母早卒，育于比邻金氏媪。及长，颇有姿，媪欲倚之为钱树子。阿保泣曰：“豢养之恩，没齿不忘，虽鬻我为妾为婢，我不敢怨。若令堕入烟花，则刀锯鼎镬，不能夺我志也。”媪无如何，鬻于某姓为妾。而大妇妒甚，日加鞭笞，体无完肤，阿保惟饮泣而已。一日，妇乘夫外出，送之归金媪，而以逃亡告其夫。阿保俟夫归，作书自陈，杳无复书，亦未知其得达否。金媪乃伪为其夫书，命其他适。阿保得之，即日仰药死。乌呼！此女节烈之行如此，而淹没无闻，谈者并姓氏里居而失之，是可慨矣。

　　山东藩司管库之吏某甲，生女甚美，自幼许嫁其从母之弟。未嫁而婿死，问名者踵相接，而女誓不他适。父母劝谕之，不从，遂为别筑一静室居之，长斋事佛者数年，心如古井矣。俄其父盗用官钱事发，系囹圄，当死，计无所出。有富家子谓之曰：“吾丧耦未娶，尔能以女妻我者，我必为代偿官钱。”父母商之女，女执不可。母泣曰：“尔父无生理矣。父死，我亦必死，尔守未嫁之夫，而不顾父母之死乎？今舍此无他法，而尔执不可，我先死尔前矣！”女饮泣数日，从之。既嫁，事果得解。而女以违其初愿，居恒郁郁，不数年，竟死。自来表扬节妇者，必题以节孝二字。盖女子奉父母之命，以身事人，不负其夫，即是不负其父母，故节即孝也。乃如此女，则节孝不能两全，是亦居人伦之变矣。然女子为未婚夫守义，历来议论，颇有异同。此女改归他族，于礼本无不可，使其执志不从，父死而母随之，此恨岂有极欤？勉从亲命以全孝，而又郁郁以死，则仍所以徇其节。君子于此女无讥焉。

　　津门流妓，多出杨柳青、独流诸处，其地淫风流行，过于溱洧矣。乃有刘氏妇者，亦杨柳青人，其姑佣于某氏。某氏子知其子妇之美，乃以重金其姑，使招子妇来供缝纫之役。其子妇初意不愿，姑强之乃往。始至无所事，针黹稀少，而饮馔丰腆，亦颇相安。数日后，某氏子于薄暮入其室，挑以言，妇不从；直前犯之，妇夺门而出，奔回其家。某氏子乃使其姑劝谕之，姑告其子，子亦以为可。母子二人朝夕聒焉，妇投水死。嗟呼！碧玉小家之女，又居采兰赠芍之乡，而坚白自持如此，人之贞淫固出于天赋欤？

　　苏州阊门外高版桥，一富翁晚年得子，甫三岁，忽患惊风之疾，一厥不醒。翁痛甚，举家惶骇，四出求医。有道人踵门求见，自言能医。问所须，令于静室中为坛，取白米一斗，金银各十两，为镇坛之用。道人入室，诵咒良久，令抱儿出。道人以手抚摩数四，又以中指重按儿鼻，儿忽作一嚏。道人曰：“生矣，生矣！”翁大喜，留之饭，不肯，匆匆别去。视镇坛金银，封裹依然，而已易以瓦砾矣。正共惊疑，小儿倏复惊厥，竟于是日死。

　　苏人某甲，清狂不慧。母死未逾月，即欲纳妾，遍求佳丽。其亲串某乙知之，出一西洋法所照女子像视之曰：“君视此美否？”甲曰：“美甚。”乙曰：“此某氏女，可图也。然须重聘耳。”甲即托乙平章，往返数四，乃报甲曰：“事成矣。”议定聘银五百两，先付二百为女治奁具。甲如数付之。数日无耗，使人问之，则乙已远出矣。留书别甲曰：“君甫遭大故，即纳小星，非特人言可畏，抑亦国法不容。此事宜徐之。天下多美妇人，俟君服阕，再为留意。仆适有远行，前银暂借一用。”甲得书，惘惘累日。或慰之曰：“费此二百金，省却几许事，亦值得也。”又有人于学使者按试时，诡言是使者葭莩戚，可为买通关节。一生惑其说，乃与议定，用银二百两，先付四之一。及试毕无效，再访其人，杳无踪迹。忽得其一书云：“学使者乃朝廷大臣，岂可干以私？士子读书，当知义命，万无夤缘幸进之理。承惠银两，暂充杖头资。愿此后努力下帷，以求上进，勿图侥幸，致犯刑章。”斯言也，可为药石之言矣。以五十金买得之，亦不得谓之不值也。

　　某甲，铜匠也，居苏州阊门外，孑然一身，而颇有积蓄。然性俭啬，衣履不完，所居破屋两间，中惟草荐败絮而已。一夕，独坐未寝，时风雨交作。忽闻门外有泣声，启视，一少年女子也，颇姣丽。问所自，此女操江北口音，自言：“父母俱亡，为族人诳诱至此，将鬻我于倡家。恐陷入火坑，故冒雨而逃，然我无归矣。”言已又泣，且出金簪一枝付甲，求为之计。甲既艳其色，又利其财，乃招之入室，曰：“室止一榻，奈何？”女然曰：“既至此，固惟君所为矣。”甲喜，拥之而卧。及天明，女起为执爨，若甚相安者。俄有江北人数辈排闼而入，见女曰：“在此矣！”乃并执甲曰：“汝诱藏良家女子，当缚送官。”女俯首不一言，甲亦无从置辩。众人遍搜室中，得金簪并金约指十六枚，洋钱数十，问女曰：“簪与此等皆汝所携来乎？”女点首，乃尽攫之，挟女出。复欲拉甲去，一人故相解劝，乃舍之，哄然而散。

　　山东人朱翁，商于姑苏，性好施与，有以缓急告，辄假贷之，不责其偿。及病且死，其子问父：“外人所假贷者，亦有契券乎？”翁曰：“此可勿问也。吾枕函中有一小匣，吾死，汝取视之，一生吃著不尽矣。”俄而翁死，子发匣视之，中无他物，惟《朱子家训》一篇。此翁大有晏子凿楹之意，其所见高出士大夫上矣。

　　有于薄暮见一中年妇人哭于路，问之，曰：“吾某处人，附航船至此，投一亲戚，而其家已迁至别处。我欲归家，则夜航开矣，进退无所，是以悲耳。”其人为恻然，乃招之至家，饭以脱粟，而止宿焉。天明，不辞而去，则失去衣服什物无算，乃悟是此妇所为：是妇女能为贼也。有一家，每日必有所失，虽所值无多，然日日如此。而室中实无外人往来，惟邻舍一幼子，日或数至，嬉戏良久乃去。年未十龄，固不疑也。一日，此子将去，逾阈而仆，急为掖之起，则怀中堕出零物数事，皆其家物也，乃悟是此子所为：是童子能为贼也。金陵有某氏子，应童子试有年，考凤池书院，居然高等。乃其素性佻达，母又溺爱，不加防范。与邻女有私，丁娘十索，苦无以应。适其同居朱姓一老寡妇，颇饶于赀，某氏子乃乘夜入其室，窃得洋钱数十，黄金三十两，珠十余颗。质明，朱告于官，官往勘验，曰：“此非外贼也。”大搜其家，于某氏子书室得金珠焉，洋钱则无矣，乃絷之去：是士子能为贼也。苏城道前街有一客寓，多楼屋，每一间以版隔之，分为前后二间，客各居其一。有前楼之客，扃户外去，及归，启钥而入，则后楼之客正在其室，去箧探囊发匮矣。盖版不甚高，累卓倚而登，即可逾而过焉。然后楼之客寓此已经月，平日冠五品之冠，乘肩舆而出，一仆应门，一仆从之，居然一官也：是官亦能为贼也。嗟乎！外户不闭之风，固难望于中古以下矣。金陵杨立庵，医生也。一夜已二更矣，有人打门甚急，问之，曰：“求医者。”乃使佣媪启入之，则一盗也。涂面而持刀，径入杨室。杨见之，惶遽失措，顾曰：“尔何必涂面来。”其意谓我无所有，尔来此无谓耳。盗闻斯言，误谓杨识其面，不敢行劫而去。又滁州一张姓者，亦医生也。一夜，有盗入室，亦涂面而执刀。张固识其人，谓之曰：“尔何必涂面来。”盗知主人识己，惧其明日告官，竟杀张而去。同一涂面之盗，同一何必涂面之言，而一以获免，一以见杀，天下事其可以一律论哉？

　　徽之绩溪县有殷翁，与柳翁者相善也。柳翁且死，托其子于殷翁。及其子长，则流荡不肖，日以饮博为事。殷翁述乃父之遗言，苦口劝戒，至于流涕痛哭而罢，如是者非一次矣，而其子终不悛。殷翁知其不可教也，乃使其客日从之博，博大负则又教之卖田，而殷翁出己金托他人之名以贱值买之。其田之所入，则别置一处，不侵蚀其丝粟。凡柳子此后鬻田、鬻地、鬻金玉器皿、鬻字画玩好，殷翁悉以其田所入之钱，一一购买之。未数岁，良田美产，悉归殷翁。而除购买柳氏物外，又无他用，所积益饶，柳子固不知也。久之，并其所住之屋亦归于殷，柳遂无立锥地。其初寄宿亲串家，大受残杯冷炙之辱。又转徙至僧庐道观，亦不见容纳。遂行乞于市，夜则席地帷天，与群丐为伍。殷翁乃招之至家，熏沐之，饮食之，谓曰：“若亦忆我向者之言乎？”柳子痛哭自责。殷翁曰：“所失之物，不可复返矣。姑努力读书，或可望晚成耳。”柳子嗣是果发愤下帷，期年之后，得隶诸生籍。殷翁乃以所买田宅，一一归之，曰：“曩见足下迷而不悟，不可以口舌争，非山穷水尽，不知变计，故不得已出此背水之计，置之死地而生之。曩与子共饮博之某甲某乙，皆吾所遣；曩买子田宅之某甲某乙，即老夫托名也。今此计果成，郎君前程未可限量。老夫年迈，不久就木，死见尊翁，亦无愧九泉矣。”柳子感极，厥角稽首，不知所云。里党闻之，咸叹殷翁高义而又有远见，非寻恒所及也。余按元人杂剧中有一事与此相类，疑即古事而误传为今事，然言者凿凿，以为不诬，姑为记之。卑官小说家，固不必拘拘于事之真伪，但取其足以风世而已矣。

　　有客自宁波来，言其地有焚死女婴一事。于空地积薪，置女婴其上，举火而焚之。始则呱呱啼，继则动，久之皮骨俱焦，不复成人形矣。乃纟遂以石而投之江，观者数百人，咸为叹息。问其故，则此家已生二女，皆溺死之。至是复生女，故不毙之水，而毙之火，冀其魂魄知惧，不敢复来也。嗟乎！溺女已为敝俗，乃更以一炬了之。赤子何辜，惨罹王莽焚如之刑，为民牧者如何不为之厉禁也！

　　金少伯枢部之祖母某太夫人，享高寿，几及百龄而终。其末年神识日衰，见其子妇孙妇，辄呼大姊二姊，以为是亲串也。每至家祭之日，子妇具馔，则以既食辞。初谓是老耄谬误耳，已而每祭皆然，怪之。因问所食何物，则皆祭品也。始悟其形神已离，家祭之日，已与祖先一同受享矣。又缘此知“吉蠲为馆”，实有来享之者。圣人知鬼神之情状，而制祭祀之礼，《诗》所谓“芬孝祀，神嗜饮食”者，初非虚语也。

　　秦娘者，维扬勾栏中人。其父固老诸生也，谈者失其姓。生而国色，幼失怙恃，依其舅以居。而其舅负官逋，不得已，议鬻其甥女，为媒者所诳，遂入青楼。女守贞不辱，假母好言劝之，不从，恫忄曷之，挞楚之，惟以死自誓。假母计穷，议转鬻之他所，而以其貌美，未忍也。或为假母谋曰：“凡为女子，孰无情欲？宜广觅少年美男子，勿责以缠头之费。苟有当女意者，任留一二宿，此后事易为计矣。”假母从之，凡所交好者，皆托其物色。于是裘马少年，日有至者。女见之辄哭泣，稍近之则怒詈。假母不能忍，日以鞭朴从事，女决意求一死。夜梦老翁曰：“吾，尔父也。汝慎无死，吾已为汝觅佳婿，明日当可谐秦晋之好矣。”吴下有蒋生者，以应京兆试，道出芜城，初无意寻芳也。蒋有友，平时亦尝受假母之托，以蒋貌美，导之往。蒋始不可，友固怂{臾心}之。及至，女向壁哭如故。蒋调之曰：“闻卿名秦娘，小生则小字晋郎，秦晋自宜为姻好，何拒我之深也？”女闻言，忆梦中父语，秋波斜睇，见蒋风度不凡，不觉哭声顿止。假母喜曰：“大好，大好！今日仙女思凡矣。老身且去料理酒食。”女与蒋同坐房中，虽无一言，亦无愠意。须臾酒食至，假母招女同坐，女亦盈盈而至，然泪痕固涔涔也。蒋见旁无他人，乃问之曰：“观卿情状，必有隐怀。仆虽交浅，何碍言深。”女细述己志，且告以梦，又哽咽而言曰：“郎君若能为百年之计，梦中父命，敢不敬从。若以为风尘中人，苟遣一时意兴，则虽死不从也。”蒋叹曰：“有志女子哉！小生固未娶，然贫无金屋，奈何？”女曰：“苟许相从，荆布无恨。但求先矢天日，然后再陪杯勺。”蒋许之，共誓于神。是夜遂同宴好。假母喜女意转，坚留小住，乃流连三日。女谓蒋曰：“郎君别后，假母必不容独居，宜早为计。君家有何人？所居何处？可详告妾。”蒋曰：“家中无人，惟一寡姊相依，所居则姑苏某巷也。”女喜曰：“妾得计矣。君宜为一书与令姊，详述妾事，妾自有策脱此火坑。”蒋悉如其言。及蒋去三日，假母果别招一客至，女强笑承迎，醉之以酒。乃服客之衣帽蔑履，诈为客状，启户迳出，大骂曰：“何物婢子，如此倔强，令人愤气填膺！”假母疑女又有变，得罪于客，追出谢之，则扬长竟去矣。入房审视，客固醉卧未醒，而女兔脱，乃始追。女甫出门，而暴风骤起，灯烛皆灭。盖女之出也，默祷于父，有阴相之者也。追者皆悚然而返。女独行昏黑中，若有导之出者，遂附船至苏州，竟至蒋家，投书于姊。姊审书不谬，留之，而女已有身。及期，产一男。姊始犹狐疑，视所生男酷似其弟，乃大喜焉。蒋自别女入京，应京兆试，不售。或荐之就四川学政幕，甫至而学使者卒，蒋留蜀不得归。俄值川楚教匪之乱，益困顿。适大帅欲延一书记之友，蒋遂入其幕府，宾主甚相得。始惟司笔札之事，居久之，灰盘密谋，罔不参预，以军功保举训导。是时道路梗塞，鱼雁罕遇，而蒋亦从事戎旃，置家事不问，遂与家人久绝音问。及川楚平，叙功以知县铨选，始乞假而归。自辞家北行至此，将二十年矣。遥望故山，颇有近乡情怯之意。乃至所居坊巷，则门庭如故，且红灯双挂，彩幕高张，鼓吹喧阗，溢于户外，不知其有何事。入门则坐上客满，多不相识。有少年，就问客从何来。蒋诧曰：“吾故蒋某，此吾家也。”少年大骇而入。无何，有中年妇人出，则其姊也，惊且喜曰：“吾弟归欤？”引少年就蒋曰：“此吾弟之子也。”盖其子年已弱冠，是日适为毕姻耳。坐客皆大惊叹，以为巧遇。姊曰：“正有一事为难。弟妇已将作阿婆，而犹垂发作女儿装束，使之改妆，不可。今吾弟幸而归来，事当如何？”一客曰：“何不趁此吉日，使父母、子妇同日完姻，亦佳话也。”满堂轰然曰：“然。”于是青庐之内，花烛高烧，翁姑拜前，儿妇拜后。观者皆啧啧，谓为未有之盛事，好事者为作《秦晋配传奇》。

　　苏州乡间有某甲者，饶于赀而无子，年四十而鳏，乃谋买妾。偶入阊门，遇一媪，似曾相识，邀至其家。略叙寒暄，便问：“君今丧偶，当续弦乎，抑买妾也？”甲曰：“亦思买妾耳。”媪力以蹇修自任。言次，有女子奉茶出，媪曰：“此弱息也，君视可抱衾否？”甲睨之，女颇娟秀，乃问聘金几许，媒妁伊谁，媪曰：“老身无夫无子，久思托足空门，正苦此女为累。若得所归，便大慰矣，何敢多求。止望洋钱一百，为老身瓶钵之资。君如许可，则觌面一言，人财两易，媒妁奚为？”甲大喜，囊中适有此数，即以付妪，携女迳出，同舟而归。甫出城，有数人飞棹而至，中有老翁，哭而呼女，女亦哭而呼父，两舷切近，一拥登舟，翁抱女去。众人匈匈，势将用武。甲无婚书，无以自明。问女，则女无一言。知为媪所绐，但呼咄咄，而众已一哄而散矣。苏谚所谓“放白鸽”者也。

　　●卷四松江邹生，娶妻乔氏，生一子名阿九，甫周岁而邹死。乔守志抚孤，家尚小康，颇足自存。而是时粤贼已据苏、杭，松江亦陷于贼，乔虑不免，思一死以自全。而顾此呱呱者，又非母不活，意未能决。其夜，忽梦夫谓之曰：“吾家三世单传，今止此一块肉，吾已请于先亡诸尊长矣，汝宁失节，毋弃孤儿。”乔寤而思之，夫言虽有理，然妇人以节为重，终不可失，意仍未决。其夜又梦夫偕二老人至，一翁一媪，曰：“吾乃汝舅姑也。汝意大佳，然为汝一身计，则以守节为重；为吾一家计，则以存孤为重。愿汝为吾一家计，勿徒为一身计。”妇寤，乃设祭拜其舅姑与夫曰：“吾闻命矣。”后母子皆为贼所得，从贼至苏州。乔有绝色，为贼所嬖，而乔抱阿九，无一日离。语贼曰：“若爱妾者，愿兼爱儿。此儿死，妾亦死矣。”贼恋其色，竟不夺阿九。久之，以乔为贞人，以阿九为公子。贞人者，贼妇中之有名号者也。方是时，贼踞苏、杭久，城外村聚，焚掠殆尽，鸡豚之类亦皆断种。贼中日用所需，无不以重价买之江北。于是江北诸贫民，率以小舟载杂货渡江，私售于贼。有张秃子者，夫妇二人操是业最久，贼尤信之，予以小旗，凡贼境内，无不可至。乔闻之，乃使人传贞人命，召张妻入内与语，使买江北诸物。往来既谂，乃密以情告之，谋与俱亡。乘贼魁赴湖州，伪言己生日，醉诸侍者以酒，而夜抱阿九，登张秃子舟以遁。舟有贼旗，无谁何者，安稳达江北。而张夫妇意乔居贼中久，必有所赍；侦之无有，颇失望，乃载之扬州，鬻乔于娼家，乔不知也。倡家率多人篡之去。乔仍抱阿九不释，语倡家曰：“汝家买我者，以我为钱树子耳。此儿死，我亦死，汝家人财两失矣。若听我抚养此儿，则我故失行之妇，岂当复论名节。”倡家然之。乔居倡家数年，阿九亦长成。乔自以缠头资为束修，俾阿九从塾师读。俄而贼平，乔自蓄钱偿倡家赎身，挈阿九归松江，从其兄弟以居。阿九长，为娶妇，乃复设祭拜舅姑与夫曰：“曩奉命存孤，幸不辱命。然妇人究以节为重，我一妇人，始为贼贞人，继为倡，尚何面目复生人世乎？”缢而死。此妇以不死存孤，而仍以一死明节，不失为完人。程子云：“饿死事小，失节事大。”然饿死、失节，皆以一身言耳，若所失者一身之名节，而所存者祖父之血食，则又似祖父之血食重，而一身之名节轻矣。管仲有一匡天下之大功，则不必徇沟渎之小节，特非长乐老一流人所得藉口耳。咸丰三年，山东幅匪起，掠费县之仲村集。有一贼骑马走荒郊，遇少妇独行，遽下骑推妇于地，将淫之。不知此妇固倡也，殊不惭惧，乃反笑曰：“汝骑将逸，奈何？”贼思其言良是，而四顾无可系马处。妇又笑曰：“拙哉，贼也！何不即系于汝足？”贼亦笑曰：“诺。”乃引马缰系己足上，解衣就妇。妇猛起拾地上贼刀，力斫马尾。马惊，又负痛，狂奔十余里不止。贼为其牵曳而去，颅碎肋折，生死不可知矣。妇望之，鼓掌大笑，检贼衣，得巨金数锭，怀之归。

　　徽有富翁徐某，将葬其亲，广招堪舆家，足茧千山，未得吉壤。偶过一樵舍，有地师曰：“此地众山环抱，风藏气聚，真吉兆也。”徐翁曰：“然则其家何贫窭乃尔？”地师曰：“宜阴宅，不宜阳宅耳。”徐使人谋诸樵叟，叟曰：“先人之敝庐，百金不易也。”徐门下客有周姓者，工心计，善口辩，复使往说之。叟卒不可。将辞出，见有垂髫女荷薪而入，面目颇娟好。周曰：“此叟之掌上珠乎？”叟曰：“然。老夫妇无子，止此一女。”问许嫁乎，曰：“未也。”周妇告徐曰：“得之矣。渠有女，与君家季子年相若也，盍聘为儿妇，此地必可得矣。”徐翁曰：“樵耳，奈何与为婚姻！”周曰：“君何迂之甚！得地之后，此女去留，固在君也。”乃使周为媒。叟初以非耦辞，往返数四，始许之。逾岁，即草草毕姻。徐翁谓樵叟曰：“吾家颇有旷宅，盍移家来此，使婿女得朝暮见，差不落寞。”叟从之，与媪俱来。始至，亦甚相得。徐乃复以地为请。叟曰：“既成至亲，何爱敝庐，竟以奉赠可也。”徐乃择吉日，招地师定穴开圹，掘数尺许，得一断碑曰：“居此绝，葬此吉。”乃悟地师宜阴宅不宜阳宅之言不谬也。既葬数年，家益富厚，长子入粟，仕秦中为县令，次子亦登贤书，居然绅矣。而徐之季子颇喜狎游，旋娶一倡归以为妾，樵女微有违言，辄与反目，樵女诉于舅姑，舅姑顾不直之，曰：“汝小家女，眼孔浅耳。而夫大家子，东眠西宿，自是常事，岂如田舍儿止一妇哉！”妾闻之，意益骄，日进谗言于夫，又诬以阴事。樵女无以自明，雉经死。媪痛女亦死，乃逐樵叟。叟归，徘徊于徐氏新茔，痛哭其下，触墓石死。未几，天大雷雨，震徐氏之茔，发其穴，破其棺。徐翁不得已，易棺而更葬之，于其穴下又得断碑曰：“义则吉，不义则绝。”与前所得碑语意相承，盖一石也。改葬之日，季子暴卒。其明年，次子应礼部试入都，坠车死。长子官秦中，以侵冒军饷，伏法。徐翁暮年失所，亦以忧死。而门下客周姓者，偶过徐氏茔，见樵叟揖之人，则仍昔日樵舍也。悸而觉，恍然如梦，奔还其家，与家人言所见，未竟，忽曰：“樵叟又至矣！”欧血而死。

　　有巫者名就地滚，能以术致亡者之魂。其为术也，先伏地喃喃诵咒，诵毕，就地一滚，则亡者之魂已附其身，与家人问答如生时，其术甚验，故得是名，而其真姓名转不甚著矣。一日，有士人托致其父之魂，良久，竟不至。巫者甚愧，往见其师而问焉。师曰：“其人之父必大恶人也。”巫曰：“此亦儒流，未闻其有大罪孽。”师曰：“然则其人必生天矣。”巫请其说。师曰：“汝但能行召亡之术，而未能知亡者之情状也。夫人之生也，为血肉之躯，其质重浊。故虽圣贤如孔、孟，有蟠天际地之学；神勇如贲、获，有裂兕曳牛之力；而离地一步，即不能行。及其死也，此块然之质埋藏地下，而其余气尚存，则轻清而上升矣。大凡其气益清，则其升益高。故孔、孟、颜、曾，千秋崇祀，而在人间绝无，盖其气已升至极高之地，去人甚远也。苟有一分浊气未净，即不能上与太清为体，于是有赫然森列而为明神者焉。其品愈下，则浊气愈多，而去人亦益近。至于寻常之人，则生本凡庸，死亦冗，不过依其子孙以居。汝平时所一召而即至者，皆此等鬼也。若夫凶恶之人，清气久绝，纯乎浊气。生前有形有质，尚可混迹人间；死后形质既离，便非大地所载。其气愈沉愈下，堕入九幽，去入亦远。吾始疑其人之父为大恶人，恐其堕入九幽，故非吾术所能召也；既非此类，则必其人之气浊少而清多，已超然在声臭之外，故吾知其已生天也。”余谓此论极精，非他巫觋所能见及。佛家天堂地狱之说，不外乎此。余尝疑匹夫匹妇，死犹有鬼；而士大夫一经易箦，则反寂然，殊不可解。得此巫师之论，乃释然矣。若夫有恩报恩，有怨报怨，其心既有所系著，则无论气之清浊，而皆不能上升，故往往能见形为祸福。此巫师所未言，而可推论及之者也。

　　胡某，苏州人，役于冥中。其赴役也，每不自知，或行于通衢，忽然倒地；甚或自楼梯坠下，头面破坏，甚以为苦。哀于冥中主者，愿预示期日。主者曰：“他人皆不尔，而汝如是，是有夙谴也。宜自谶悔乃可。”甲自矢从此永不杀生，嗣后遂预知期日，先就床榻安卧，昏沉若死，或一二日始寤。其入冥为何事，则不与人言，惟言冥中城郭市廛与人间无异。然阴晦无天日，途中之人肩相摩也，而从无交一言者。又言冥中境域有数等，其所治事之处，最下一层也；由最下一层望次上一层之人，犹外邑之人视省会中人也；望再上一层之人，犹京师中人也；若更上，则不可得见矣。最下一层者，可以暂至次上一层，而不能至再上一层；其再上一层之人，则可至最下一层，但至者少耳。所言若此，与巫师之言可相印证矣。

　　江西南昌乡间有童子。放鸭于河。一鸭遁入田塍，其田主乃某秀才也，适行田畔，遂捕以归。童子寻至索鸭，秀才怒麾之以肱，坠门前池水中。池阔水深，童竟溺死。其母哭而至，秀才大言：“尔子自堕水死，与我何涉！”母见其词色甚厉，不敢与辨，又痛子死，亦自沉于池。事闻于官，秀才竟拟抵。临刑之日，一妻三子均来哭送，而秀才默无一言，但流涕而已。环观者甚众，见其人可四十余，貌亦闲雅，无凶悍之色。以一鸭之故，竟罹大辟，岂前生冤孽欤？亦可为小不忍者戒也。

　　汉口一钱肆中，以钱一千置钱版上，转瞬间并版失之。时无他人，惟一妇在柜前小立而去。乃使数人分东西追寻，果遇之于隘巷，方倾钱入袖中，犹未尽也。即拉之归，尽取其钱，将纵之去。一少年曰：“男子作贼已可恶，况乃妇人，宜重惩之。”乃尽褫妇上身之衣，缚之于柱，加笞楚焉。少年之意，非恶其作贼，盖以妇年止二十余，饶有姿首，欲观其袒露耳。方缚妇时，少年故意以手触其乳。鞭笞既久，复曰：“此妇顽钝无耻，宜并褫下衣。”众人咸曰：“不可。”少年乃手脱其舄，解其双行缠，掷置通衢，曰：“聊以示辱。”众人咸劝，乃始释之。妇披衣拾履，号哭而去。妇本良家，素无遗行，偶以贫失志，遘此大辱。既归家，又饱其夫老拳，既羞且愤，夜竟投缳焉。明日，少年在肆中，忽曰：“此妇又来窃钱矣！”众以为戏语，而数数言之，乃始骇间，少年忽张目作妇言曰：“吾岂来窃钱邪？来索命耳！吾诚不合窃汝钱，然何至辱吾如此？吾死，汝岂得生邪！”言已，以穿钱之草绳向喉下作自经状。众方惊顾，而少年已气绝矣。

　　高邮县某村，有农家姊妹二人，其姊嫁而死。婿请继室以其妹，父母皆喜，女不可，父母固命之，执不可。母私问之，女曰：“闺房之内，夫妇之私，天下之至耻，幸无他人得与闻耳。若姊妹俱事一夫，则吾姊之私，吾得而知之，是重吾姊之耻也。”父母不能强，乃已。按《明史。列女传》，虞凤娘，义乌人，其姊嫁徐明辉而卒。明辉闻凤娘贤，欲聘为继室。女知，泣谓父母曰：“兄弟未尝同妻，即姊妹可知。”父执不听，女自经死。余谓虞凤娘事不足为法，其所言亦于义未精，盖同夫与同妻迥别。妻不可同，非独兄弟为然，即非兄弟，亦无可同妻之理，夫则固有可同者。《春秋公羊传》曰：“诸侯娶一国，则二国往媵之，以侄娣从之。侄者何？兄之子也；娣者何？女弟也。”然则姊妹同夫。古礼固然。使谓姊妹不可同夫，则尧不当以二女妻舜矣。今此女所见，与虞凤娘正合。古今事固有相类者，然皆一偏之行，非中道也。

　　奚呆子，鄂人也，以樵苏为业，贫未有妻。然性喜淫，每负薪入市，遇妇女问价，辄贱售之，不与论所直，故市人呼曰“奚呆子”。市有某翁者，生女及笄，有姿首。奚见而艳之，每日束薪，卖之其门。俄而翁女死，奚知其瘗处，乘夜发冢负尸，归与之媾焉。翼日键户出采薪，而遗火于室，烟出自笮。邻人排闼入，扑灭之，顾见床有卧者，笑曰：“喧呶如此，尚未寤欤！此伊谁也？”发其衾，则一裸妇，迫而视之，死人也。乃大惊。有识者曰：“此某翁女也。”翁闻奔赴，验之信，闻于官，论如律。异哉！天下竟有好色如此人者！乃叹宋孝武帝为殷淑仪作通替棺，欲见辄引替睹尸，尚非异事。

　　有夫妇二人者，广东人，寓于苏。妇每至岁终，积针黹所储，并向其夫索洋钱数枚，寄广东遗其母。一岁索之，夫不之应，妇忿泣数日，雉经而死。有一子，甫两岁，夫以乳哺乏人，鬻之刘氏。刘抱子去，越二日，妇之鬼忽附其子，而语刘曰：“速召我夫来。”刘大惊，召其夫至。鬼曰：“尔不恤我之母，并不自恤其子，何无良至此！我今来挈儿去，无使谓他人父也。”言已，其子竟绝。此妇可谓有灵矣。然怼其夫遂杀其子，自是一悍妇，宜其轻以自戕也。

　　光绪丁丑正月，余姚城中失火，延烧屋宇四百余间。有某姓之听事毁矣，而大门岿然独存，其门额乃前明王文成所书也。故老相传，此门三遇火灾，而皆无恙，岂大儒翰墨，固有神物护持欤？

　　苏州齐门外黄姓嫠妇，汲水于河，其子甫五岁，随之行。妇失足坠水，儿大啼，亦匍匐入于水。适有舟过，拯妇起，而儿已随流去。至对岸，始救出之，则腹彭亨而气已绝矣。姑依法治之，覆儿大栲栳上，研皂角为末，吹入其鼻，未几儿哇然有声，吐水无数，竟得复生。孩提之童，从母入水，此赤子之真性也。绝而复苏，殆鬼神阴相之欤？

　　徐烈妇，名仲婉，平湖人，嫁同里赵宝善。夫兄宝源，亦娶于徐，于妇为从姊妹。甚相得也。其舅宦于蜀，姑从之。妇每以手书问起居，书法秀劲，舅姑得之甚喜。宝善能画花鸟，妇辄摹其粉本，绣之于缣，生动有致，见者咸叹美焉。生子女各一。宝善卒，妇曰：“姒，吾姊也。吾儿不患无母，惟逝者无侣，吾当相从地下耳。”家人共守之，不得死。日久，守稍懈，竟自经焉。发其箧，得数纸书，留别其父母舅姑者。又为韵语训其孤，并处分身后事，戒勿以佛事溷丧礼。夫烈妇殉夫，世多有之，若徐者贤而有才，尤难得也。

　　顾孝女，名嗣徽，字亚芬，金匮人。年十六，随父母避寇乡间。父或以诗文课诸子，孝女辄效为之。每出一语，隽永可喜，患难中以是博父母欢焉。及乱平还里，父母相继病，女臂肉，和药以进，卒无效。父母死，女欲殉之。或尼之曰：“母病，以弱弟托汝。今家庭之间，栎釜燃萁，情事孔亟。汝死，如汝弟何？”女乃不复言死。而兵燹后室庐尽毁，所居一室，黑暗如漆。女又厌人事相扰，杜门塞窦，足不逾阈，日坐其中，焚膏读书，服素而食淡。或劝以事佛，则曰：“非吾所愿也。”弟自塾归，必呼之问所读书。衣服饮食，调护惟谨。或弟有所需，而主者吝不与，则拔钗搜箧以给之。及为弟毕姻，乃叹曰：“今而后可以见父母于泉下矣。”仰药死。所著有《绿香吟草》，临终，投之火。此与徐烈妇皆贤而且才，故并录之。虽《虞初》小说，而未始不以表章孝义为主也。

　　汉口镇有刘氏女，许嫁张氏子，彼此往来嬉戏，从不避忌，亦其乡俗然也。有富家儿，见女而艳之，谋于父，将以千金买为妾，父漫应之。女以为实然，是夜，启户潜出如张氏告之，乃即夕成礼焉。质明，父失女，奔告于张，则女及婿双双而出拜矣。夫六礼不备，贞女不行，此女所为殊乖礼法。然既聘，则非奔也。宋儒云“权而得中，是乃礼也”，或可为此女解嘲欤？

　　苏州三乡庙有一僧曰皆通，年六十矣。除夕，其生日也。先期一月，大会僧俗，盛设酒面，以庆六十之寿。而即于是日备豫后事，绞纟今衾冒，手自料量。客问其故，曰：“吾不腊矣。”众莫之信。乃至十二月二日，竟趺坐而逝。此僧平日饮酒食肉，了不异人，而来去分明如是，可异也。

　　痴道士，卖药于苏州阊门外之渡僧桥，不知所自来，其言语不伦，人咸以为痴。每夜栖宿一草屋中。丁丑冬，大雪盈尺，而其草屋之上无雪。或问其故，道士曰：“明日饮吾酒，吾告妆。”次日，有好事者携酒而往，则道士不知所之矣。岂其异人溷迹市廛者欤？

　　山右何君，谈者失其名，以丁卯孝廉人赀为郎中，官农部。屡试春官，不得志。至丁丑春，忽梦一人向之诵诗曰：“十载莺花春夜梦，八年鱼水镜中欢。”寤而思之，似非佳语，居恒怏怏。俄而感疾，遂卒。计丁卯至丁丑十载，而其续娶之妻适止八年，梦中诗句，年数正符，亦足异矣。

　　李玉桂者，妓也。故蜀产，不知其姓氏，流转至汉皋，姓假母之姓，故曰李，颇有声北里间。有李孝廉者，长沙人也，计偕北上，道出汉皋，为友人拉作狭邪游，遂与妓相遇。妓屡目之。友曰：“若爱李郎乎？是固将买妾而未得其人也。”妓私于李曰：“信乎？果信也，妾有私赀如干，当出以佐君，为脱籍费。”李感其意，诺之，而请俟之礼闱捷后。已而春风失意，旅食京华，遂失前约。妓偃蹇风尘中，未尝一日忘李也。有富商某，艳其色，强委千金于其假母，劫之去。妓不食七日，不死，仰药死。嗟乎！节烈如是，此女不妓矣。

　　民间呼县尉曰四衙，盖以县令之下，有丞、簿、尉，故尉次第四也。通州德兴镇有毛某者，武断乡曲，俗有土四衙之号。畜一犬，甚爱之，名之曰阿生，饮食寝处，辄与共。每年六月六日，相传为狗生日，则具酒面为寿焉。一岁，为邻人王长林击毙。毛大怒，迫使具棺以葬之，斩衰而送之。且使手书讣状，榜诸通衢。其文曰：“不孝狗男王长林，罪孽深重，不自陨灭，祸延狗父阿生府君，于某年月日寿终。即日成服治丧，谨此讣告。”此真未有之奇文也。昔楚庄王所爱马死，使群臣丧之，以大夫礼葬之，因优孟之谏而止。阿生竟得成礼以葬，土四衙之豪横亦可想见矣。

　　河南有一县，谈者忘其县名，其俗喜为少子娶长妇，欲以操井臼、持门户也。有农家子甫十三四，而所娶妇年长以倍矣。新昏之次日，贺者毕集，而寝门未辟，日且旰矣。舅姑呼于门外，闻其子应声而不见其出，穴窗视之，则麇缚于床足。惊而问故，其子曰：“昨暮人定后，有男子自床下出，缚我于此，而拥新妇睡。”问何故不言，曰：“言则杀我。”语未竟，男女二人皆启帐出，男子抗声曰：“吾与尔新妇自幼有交，昨乘人乱入此室处，当容我尽欢而去。如敢破扉而入者丨”袖中出白刃指其子曰：“吾事刂刃尔子之腹矣！”举家惊异，罔知所措。而男子在室中索酒肉，索饭，索汤饼，曰：“不我与者，杀而子，与我而不丰美，亦杀而子。”其家不得已，一一与之。男子使自窗中置案上，而以长绳系其子，使就窗间取之。先命其子品尝，食然后食，以所余食其子。食毕，置虚命撤。于是观者云集，皆恐伤其子，计无所出。相持三日，闻之于官。官亦骇异，亲诣视之，信。官问新妇有父母乎？曰：“有。”乃逮之至，使呼其女，女不应。官命隶笞其父臀，批其母颊。父母呼吁，哀号甚惨，复使呼其女，仍不应。如是者三，母颊批至百，父臀笞至二百，流血漉漉。父母跪窗外哀其女，使开门，若罔闻知。官无如何，命人逻守之，絷其父母去。是时狱中有一贼，善穴人壁。官命之至其家，先伏人于门外，而使此贼伺男女皆睡熟，从屋后穴而进，潜以刀断其子之绳，曳之走。而门外伏者破扉突入，男女皆就缚，天明送之官。其事轰动一邑，观者自大门至大堂皆满，官坐堂皇鞫之。男子乃屠者，面麻有须髯，黑丑可憎。女则娟娟白皙，纤腰弓足，颇有风致。官呼女至前，戟手厉声大骂之曰：“吾见人多矣，从未见无耻如尔，不孝如尔者！犬彘之不若，非人类也。律载妇女犯奸，去衣受杖，况尔岂可以人理论乎！”命左右尽去其上下衣，不留寸缕。先批颊如其母数，再笞臀如其父数，然后科以奸罪，决大杖四十，命其父母领去，而归聘礼于夫家。父母扶裸女出县门，各脱衣衣其女，而观者无虑数千人，争前褫夺，竟不得衣而归。屠者笞二千，不死，次日又笞二千，未毕，死。女父母羞且愤，相继死。女杖创寻愈，无恙。后数岁有人于逆旅中见此女为人行酒，风致如故，而颊则有批痕矣。或指以问女，女缕述前情，不少讳。至公堂受辱情状，尤言之历历如绘，人多乐听之，藉博缠头以饣胡口焉。

　　江宁徐某，为赘婿于汪氏，生一子矣。汪以其贫也，庸奴视之，徐不能堪而归。其妇翁商于皖，将移家至皖。徐闻之，往迎其妇，妇不可。徐知其将从母远去矣，谋于族人，议夺其子归，族人咸以为然。乃将七八人偕往，先遍拜其邻比，告以故，已而直入妇室，劫其子去。妇之母大呼有盗，而邻人无应者。责其坐视不救，邻曰：“徐氏之子，为徐氏父兄抱去，此正理耳，吾侪何与焉？”妇母又至徐氏索之，徐氏群起诟谇，不敌而返。斯人斯举，大有张飞、赵云勒兵截江夺回阿斗之意，想亦从看演义得来也。

　　维扬王氏妇，孕六月矣。适有邻猫来攫其笼中之鸟，妇起逐之，仆于地，震动胎气，势甚危殆。一邻媪曰：“可速觅一二纸过期不赎之当票，烧灰和开水服之，则胎即安矣。”如其言，果无恙。夫过期当票，已成废纸，乃有安胎之妙用，其理不可解，亦见天下之无弃物也。

　　扬州之俗，婴儿初生，必服化毒丹以涤胎毒。有何氏者，生一子，命老妪至药肆买化毒丹。此妪乃金陵人，口音与扬州有异，药肆中人听之不审，误会为买活络丹者，即以付之。婴儿服后，忽大病，不食乳，数日竟死。偶检点得蜡丸，刻“活络丹”三字，穷究之，乃得其故，然无及矣。是故买药不可不慎也。有卖柴老媪，挈其子入城，至一富家。其子年十八九，未娶也。富家适有隔夜冷粥一盂，有蜈蚣死其中，议弃之于河，其子正苦馁，即曰：“此不足为患。”乃以指捉去蜈蚣，而啜之立尽。富家有女睨之而笑。其子以为悦己也，归而思之不置，遂成疾，日以羸瘦，几不起矣。媪知其情，偶以语富家之婢，遂达于女。女曰：“然则速召此子来。”其子喜甚，力疾奔赴。女一见大骂曰：“天下有此妄人邪！我见汝饥不择食，是故哂之，汝敢遽萌妄想乎！”命婢媪辈批其颊数十，其子叩头服罪，始叱之出。及归，病若失矣。

　　陈广辅、陈广弼，安徽巢县人，兄弟也。一日，因喧传天半有龙见，因登城观之。先有一人在城上，天雨泥滑，仆于地，压广辅之足。辅举足欲使挽之而起，不意足一举而其人滚落城下，头面破损，奄然毙矣。于是城门之兵役咸集，执二人，将送官。辅曰：“是诚我之罪也，与弟何与？”弼曰：“否，此我为之，非兄也，宜执我。”兄弟两争不已。辅曰：“我一时卤莽，致有此事，安可诬弟？”弼曰：“兄甫有室，兄死，嫂必嫁；我又无力娶妇，则宗祀绝矣。不如我死之愈也。”于是众皆叹曰：“义士，义士。彼人虽绝，或尚有救，姑试救之。”移时果苏，而其母亦奔至，见其子已苏，众又告以辅、弼之言，母亦泫然曰：“吾子幸而得生，即不幸，吾不责汝偿也。”辅、弼咸厥角谢之。道路嗟叹，以为三义。高邮一农家，衣食粗足。生一女，极美，父母爱之，择婿殊苛。其后门临大河，有宦家子泊舟河干，见女而艳之，停桡不去。一日，见有尼自其门出，遂尾之至庵，告以故，许以重赂。尼诺之。越数日，醉女以酒，而送之至舟，遂扬帆而去。女醒大啼，宦家子曲意抚慰之，矢以白首。比至家，则有翁在，女哭诉于翁。翁曰：“是吾儿之过也。然既至此，毋戚戚，吾为汝玉成其事。”乃倩媒妁，具彩币至其父母家，聘为子妇焉。农家失女，正愁苦无策，至是喜出望外，遂结朱陈之好。好事者为谱《意外缘传奇》。

　　王士淮，皖人，而家于扬，其妻则扬之仙女庙镇人。生一子一女，而妻卒。子年甫及冠，聘某氏女为妇矣，以学贾于质库，故恒不在家，惟女依父以居。一日，有从母至其家，谓女曰：“吾将归宁于仙女镇，汝曷从我至外家乎？”士淮适他出，从母乃告之邻妪，而携女去。士淮归，不见其女，邻妪亦他出，无从问讯。而大江以南，自经兵燹，妇女绝少，欲娶妇者辄谋之江北，奸人逐利，往往有略卖妇女之事。士淮疑其女为人所略，即渡江而南，踪迹之。至丹阳县境一小村聚，闻村人偶语曰：“可惜此好女子嫁此白头翁也。”王惊询其故，村人告以村中李翁年将六十，今日新买得一妾。王即访至其家，伪为贺喜者。闻内室有啼泣声，王遽出奔城中，诉于官。官命役偕往，闯入其室，大呼索女。女出，则非己女也。王骇愕，方自咎卤莽，女哭曰：“吾扬州某氏女，许嫁王氏。王士淮，吾翁也。”王惊且喜曰：“汝吾儿妇邪？吾即王士淮也。”拉李赴公廷。李愿还女，且以洋泉二百为谢，乃罢讼。寄女于尼庵，而遣急足告知女父。女家失女，正共惊扰，闻信奔至，得女，大喜，谓王曰：“吾昨至君家，闻之邻妪，君女固无恙，乃从姨至外家耳。然使君早闻妪言，则必不渡江寻女，不渡江寻女，则吾女不可得矣。此吾两家大幸也。”王亦喜曰：“此诚天。吾叨天之，而因以罔人之财，可乎？”归洋泉于李翁偕女父挈女归。

　　某甲以盐官需次维扬。家藏一大珠，重二钱有奇，置之暗中，有光荧荧，古所称夜光者也。一日，有同官数人踵门求观，咸共赞叹，先后辞去，惟一庄姓者未去。某送客复入，则庄姓者犹踞隐囊而吃鸦片，盘中之珠已失所在。大惊问庄，庄亦大惊曰：“室无他人，岂我窃邪？”乃自解其衣，不留寸缕，使大索之，且曰：“如疑我藏珠衣中，请留此衣，君假我衣以归可也。”某失珠大懊恼，然初不疑庄，乃越月而庄之仆以其珠来归。盖庄幼无赖，习吞刀、吐火诸幻术。是日乘某出送客，吞珠腹中，归则哇而出之也。后以虐遇其仆，事遂败。古人剖腹藏珠，以为大愚，此则匪夷所思矣。

　　苏州葑门内有王七者，与富仁坊巷某姓有连，自其父在时，即呼某姓妇为乾阿奶。父卒后，某姓抚育之，视犹子也。妇有一女，与年相若，初意即以为婿。及王七年长，则一流荡子也，妇乃悔前议，许嫁其女于胥门外某生，娶有日矣。王七闻之，纠合无赖少年十余辈，劫其女归。女至王七家，闭门号泣，久之无声。或自门间窥之，则雉经矣。破门入，救之复苏，女遂绝食求死。事闻于官，官以王七劫婚，非礼也。笞之百，且谕之曰：“汝谓某姓先曾有婚姻之议，然空言无实据。女既誓死不汝从，汝又何爱焉？男子岂患无妇哉！”乃判某姓妇以洋泉五十畀王七，使为异日婚娶之资，而全曩时抚育之义，女则归之某生云。

　　何阿双，金陵人，以负贩为业。畜一犬，竟体白毛如雪，光洁可爱。出入寝食，必与之俱，室无他人，以犬为侣。一夕，携犬归卧，至明日，门不启，人犬无声。邻人疑焉。又越一夕，门闭如故，呼之不应。排闼入，则流血满床，阿双已为犬啮断喉管而死，犬犹据其腹，大嚼不止。乃醵钱殡之，即杀犬祭焉。圣人云“鸟兽不可与同群”，信夫！

　　张阿福，绍兴人，寓于杭。自幼聘王氏女为妻，年三十矣，贫不能娶，女亦年二十有七。其母屡托媒媪趣阿福成婚，媪曰：“彼贫奈何？”母曰：“彼无婚费，我亦无嫁资，无已，其抢亲乎？”媪以告阿福。阿福大喜，乃期于某月日纠众劫女去。母故招集邻比至张氏夺女，则合卺已毕，贺客盈门矣。媒媪劝曰：“事已至此，夫复何言？明日当令其来谢罪也。”母若为悻悻者而归。夫抢亲，恶俗也，律有明禁，乃此则由女氏招之使抢，亦事之创见者矣。

　　律载将妻妾典雇与人为妻妾者，杖八十。而宁波乡间往往有此事，亦恶俗也。有唐某者，以采樵为业。一母一妻，以捆屦织席佐之，而常苦不给。值岁歉，饔飧缺焉。闻邻村有王姓者，无子，欲典人妻以生子。唐谋于母，将以妻典焉。妻不可，唐曰：“妇人失节，固是大事，然使母饿死，事更大矣。”妇乃诺之，典于王，以一年为期。而妇有姿，王嬖之。及期往赎，王将典契中一字改为十字，唐不能争。妇告众曰：“吾隐忍为此者，以为日无多而可以活姑与夫之命也。若迟至十年，吾行且就木矣，其奚赎焉？”乃投水死。此妇以养姑失节，卒至破镜难圆，黄泉赍恨，其亦可悲也已！

　　金陵城中有以芦席覆一尸者，其上半身不可见，下半身则裤仅及膝，双足不履不袜，挺然不动。尸旁立一丐者，向众涕泣，募钱收敛，云死者其父也。于时观者甚众，颇有哀而予钱者，或百或数十，一时积有千余。丐犹未足，请益哀。有老翁持筒吸淡巴菰，余烬适坠于尸足，足为之蹄。众大惊，既而悟其伪也，乃大笑。死者掀开芦席而起曰：“愈矣，愈矣！”卷芦席，向众叩头谢，共荷钱而去。

　　苏有汪氏子者，贾于常州，托其友金姓者寄家书于其母。金故酒徒也，既至苏，先沽饮大醉，然后如汪氏。汪所居在虎丘山后，金行至望山桥，失足坠于河，觉有人坚握其手不令起。金大惊，正与相持，忽有人诃曰：“此人为汪节妇送家书，尔曹安得留之！”金始得攀援登岸，疾行至汪氏，衣服淋漓，手腕青黑，汪母问故，具告之。母曰：“不图匹妇一节之善，感动鬼神也。”

　　浙右某生，年少美风姿，有声庠序间。以早丧父母，故弱冠而未有室。某年，以乡试至省城，寓亲串家。其家有女，貌美而能文，两相慕悦，遂有割臂之盟。女父已亡，其母微知之，不禁也。及生使媒妁来求婚，母问生年，则长于女者六岁，以俗有六冲之忌，辞焉。女知事不谐，终日悲泣。母始而慰论，继而谯诃，女遂雉经死。生闻之，亦仰药自尽。拘牵俗忌，遂使男女并以情死，虽非礼所许，其情亦可怜也。

　　龚某，不知何处人，入都应京兆试。场前纳一妾一婢，皆购自牙人，其姓氏里居，固无稽也。寓宅在前门外三里河，分前后二院。将入闱，以妾独居，虑有他虞，乃请其友部郎某君居其前院。部郎素迂谨，承友朋之托，一步不敢离，日坐前院读书而已。场毕，龚归，部郎告以谨守管键，幸不辱命。龚再三致谢，乃入后院，则阒其无人，并室中什物俱归乌有矣。窗户完好，惟后垣颓焉。始悟妾与婢皆从此去。防其前，未防其后也。

　　扬州东乡十里田有看青苗人，野宿棚内。遥见二里外河边土地庙前有火光，或大或小，忽明忽暗，疑之，约壮夫数人持械同往。至则一僧席地坐，旁置土锉，支以石，聚薪燃之。问何事，僧曰：“吾朝南海还，过此腹饥，故煮食耳。”众亦将返矣，一人笑曰：“和尚得毋食肉？”戏揭其盖，则所煮者两婴儿胎也。众大惊，争以械击僧。僧倒地，叹曰：“吾数尽矣！凡吾曹炼金刚禅者，须食男胎三十六个，大道乃成。吾止食其七，而遇公等，此吾福薄也。速毙吾，无多言。”众怒甚，击杀之，而投其尸于河。

　　无锡有哑丐者，行乞于市，多历年所，人皆识之。一日，至南门内一绅家乞食。其阍人拒之曰：“吾主人因幼子病危，自朝至日昃，不遑暇食，焉有食食汝乎？”哑丐忽出言曰：“何不谋之于我，我能治之。”阍者以其哑而能言，大异之，入言于主人，姑延入试之。切脉处方，具有条理。一服而有起色，服三剂，病者霍然。主人喜出望外，问其生平。丐自言：“父在日曾开药肆。我虽生而哑，然自幼识字，喜观医书，故颇知医。父殁家贫，又以不能言，有术无可施，故流而为丐耳。”问今何以能言，则亦不自知也。由是医名大噪，县壶城隍庙，就诊者日以千百计。然是岁之冬，有杭州黄质文路过无锡，访之，见其所开脉案不成文理，所书药名亦多别字。恐其术止一时偶中，竟以为高手医，吾不信也。或曰：“哑子能言，亦大奇事。”然安知其始非伪为哑以行乞欤？

　　道光丁酉乡试之年，湖州双林镇人沈涛在家昼寝，梦有数人哗嚣而入曰：“沈涛中式矣！”正惊喜间，又有一人狂奔而至曰：“误矣，误矣！非此沈涛也。”乃轰然俱出。其步履之声，始则自外而内，继则自内而外，行于石，然，行于木，登登然，皆历历可辨。是科沈响泉同年中式。响泉名涛，湖州城中人，所谓非此沈涛也。殆鬼神以此人名姓相同，故意戏弄之欤？

　　扬州之北鄙雷塘乡，即隋炀帝葬处也。近年忽出一物女，（“物女”二字见《春秋繁露。王道篇》，曰：“干溪有物女，水尽则女见。”）与村中少壮者交。交辄病，病重者死。光绪二年六月二十四日，日加午，忽阴晦如夜，雷雨大作。电光中见一女子，白衣红抹额，手执双叉，与霹雳斗，雷竟不能下击。相持良久，大声忽发，有雷火从地出，伤女一足。女稍逡巡，一迅雷从空劈下，其声猛烈异常，观者皆晕仆。俄而雨霁，则有一物震死于地。如猪而无尾，如牛而无角，周身白毛，两背至胁有黑毛成如意形，腹下一肉条长二尺余，其气膻腥，不可向迩。称之重二百余斤，众莫之识。其地有观音庵，一老僧出视曰：“此螭虎也。”乡人脔割而焚之，臭闻里外。愚按《说文》，螭若龙而黄。《汉书。杨雄传》《音义》引韦昭云：“螭似虎而鳞。”此物白毛黑文而无鳞，未必其为螭也。京师十刹海烟袋斜街，有山西刘姓之女，小字香珠，自幼许嫁同乡黄某。黄学贾于外，久无音问，而刘姓中落，女遂流落烟花。已而黄某积累得数百金，挟之至都，将求故剑，舍于西河沿逆旅。主人利其腰缠，诱与冶游。黄年少，堕其计。妓有秀兰者，与黄极相得。无何，黄之金尽，妓家将有逐客之令。秀兰乃托言赴庙会，与黄偕逃至良乡，投宿一老媪家。媪熟视曰：“汝非山西黄某欤？此女其刘家香珠欤？”叩媪姓氏，乃黄之从母，而刘女幼时呼为干阿奶者也，于是始知秀兰即香珠。媪为买花烛，具鼓乐，而成夫妇。

　　扬州左卫街一大宅，乱时为贼中大头目据为伪府。乱平后，某姓居之。其堂前地，每逢阴雨，辄见一女子形，洗之不去，天晴即没，遂扃闭不处。偶有亲串自远来，仆从众多，遂入居之。夜半，忽见砖动不已，顷刻坟起，一仆践之，晕仆于地。天明，言于主人，发而视之，则一女尸也。衣裙未坏，面目如生，遍体生绿毛，长寸许，栩栩欲动。闻于官，官命焚之。其邻有攻皮之工某叟，曰：“此事吾知之。我陷贼中，即隶此贼帐下。贼获此女，欲污之，骂詈不从。杖数百，骂益厉，遂活埋之。不意其今为祟也。”余谓此女既以烈死，毅魄贞魂，久已归之太虚，此特其遗蜕耳。久而成僵，或地气使然，与烈女初不涉矣。惜叟知其事而不能举其姓氏，不得为之表彰也。

　　金陵自遭兵燹后，往往于城中住屋内掘得棺木，盖皆乱中渴葬者也。王府园旁一废地，为某达官所得，以瓦砾堆积成山，命兵勇平治之。掘出棺二十余具，发视之，一棺有女尸，周身衣服绚烂如新，然皆已成灰，随手而碎。其尸未坏，肤肉白润，颊上粉泽犹存。又一棺有男尸，坐而不卧。又一棺已成僵尸，上半身生兽毛，下半身生鸟羽，尤可怪也。达官闻之，命将诸棺迁葬他处，不许开视。黔中有任某者，续娶胡氏，再嫁妇也。然甚贤淑，抚前妻子如己出。数年后，任大病，胡侍奉汤药，支持门户，累月不懈。见夫病笃，知不可为，乃先服毒，欲与俱死，抱夫痛哭，夫卒亦卒。亲友入吊，咸叹其烈。亦有议其不死前夫为可惜者。余按《隋书。列女传》首载兰陵公主事，是亦死殉后夫者，史臣称其质迈寒松。此妇亦其流亚矣。

　　京师西单牌楼有大宅，为狐居之，无赁者。屋主以久失业，怒甚，往而詈狐。是夕，忽失其子，次日求而得之于此宅。问何以至此，则亦不自知。而其子日就羸瘠，淹淹欲毙。或言东便门楼有狐总管，实司京师狐政，乃具酒食，撰文疏而往诉焉。越数日，往侦空宅，则树上县一首，似猫而巨，喙较长，盖已为总管所诛矣。狐神鼠圣，亦自有道欤？

　　距通州十里有普济闸，闸之西南有丛冢，相传为和尚坟。不知何年所葬，亦不知和尚为谁也。每于黄昏后，幻作鬼市，迷惑行人。行者患之，迂道避焉。乙亥之夏，有小舟载漕米赴普济闸，暮经其地，舟子呼纤夫改由对岸行。纤夫二人，其一收纤登舟，其一恃有膂力，笑而不信，奋臂独前。俄见灯火荧荧，青帘高挂，似有酒家。知是幻境，即折道旁柳树一大株，执之而往。距鬼市已近，便举柳乱击，见有无数和尚为所击倒。审视则在丛冢中，所见幻境，已无睹矣。乃觅路回舟以告，舟中人皆莫之信。然此后和尚坟头土尽塌落，无复怪异，皆此人一击之功也。

　　江西河口镇，咸丰中驻兵设防焉。命丁夫入山采薪，见有古榆一株，大可蔽牛，举斧斫之，血汁喷射。有土人告曰：“此树已四百余年，甚有灵异，伐之不祥。”乃舍之而还。营中军土闻其事，曰：“吾侪何畏鬼神，得此大材而不取，何以供炊爨乎？”明日，复率丁夫数十往伐之，血流如故。俄而树断倒地，响振山谷。树长十余丈，中空如竹，其内枯骨纵横，兼有髑髅一具又有碎碗及竹箸无数。观者咸骇异，莫测所自来。

　　江西一世家子，迁葬其祖。启穴，则棺已朽烂不全，棺中满贮磁碗竹箸，而不知尸骨所在。堪舆家曰：“此殆所谓移尸地乎？”命舁去空棺，入穴审视，则惟西北隅有一小孔，圆如盂口，大仅容拳。姑命从此掘入，至两丈有余，而尸在焉，僵卧未坏。其旁有磁瓮数枚，有大有小，形制甚古，出以示人，人莫之识。其棺中失尸，而易以磁碗竹箸，亦莫测其所以然。

　　嘉定城西有玄坛庙，颇著灵异。庚申城陷，庙亦旋毁，鞠为茂草矣。相传其始有某生者，馆于江西龙虎山张真人府。一日得家书，知其父病，急欲归，谋于真人。真人以一符与之，戒曰：“到家即焚化。”生登舟解缆，但闻波涛澎湃，舟行如飞。一日夜而至，父病已危，方寸瞀乱，竟忘焚符。符神屡见形求去，乃始忆真人言，具香烛焚化之。是夜，神复示梦曰：“送我太迟，已逾限期，不能归矣。”生乃醵金建庙以奉神。初不知神何名，因其像颇肖世间所塑之玄坛神，故谓之玄坛庙。

　　绍兴诸暨县之店口镇，有陈氏之屋，每遇火灾，而屋不毁。相传国初有陈紫衣者，将建此屋，亲至绍兴城中请夏姓者卜日。夏视之，一田舍翁也，乃曰：“请少待，为君择之。”陈即出洋钱十枚为谢。夏曰：“既如此，请三日后来。”陈知其以酬谢之多寡为选择之精粗，乃以白金百两揖而进之，曰：“老朽一生辛苦，始有此举，幸先生留意焉。”夏曰：“既如此，请一月后来。”及期而往，则曰：“日已选矣，幸勿稍有更动。”陈谨如所教。屋成而镇上大火，前后左右尽为焦土，惟陈之新屋岿然独存。自是以后，历三十余次火灾矣，至今陈氏犹世守之，而夏之子孙亦尚以择日为业。

　　湖南湘乡县有胡氏兄弟五人，皆享上寿。光绪四年，其长兄朝瑜八十九岁，次朝瑞八十七岁，次朝八十五岁，次朝瑶八十三岁，次朝环八十一岁。湖南巡抚以闻，洵人瑞也。事见邸钞，谨记于此。胡氏五人，可敌周之八士矣。

　　●卷五何阿谨，仁和临平镇人。当粤寇之乱，为贼所胁从，与俱至一村农家搜括钱物，于齑瓮中得洋钱八十，攫之去。后从贼中逃归，及乱定，即以其赀开馄饨店，甚得利。而村农颇知之，向之索取。阿谨坚不肯认，且曰：“贼取人钱物无算，皆将于我取偿邪？”村农曰：“汝曩时取我钱，人所共知，今亦非敢责偿。但我贫苦，无以为生，汝幸有余，稍有以偿我，我非惟不怨，且感尔也。”阿谨执不可。村农无如何而去，后竟以贫不能堪，投水而死。一日，阿谨在店方包裹馄饨，忽谓其妻曰：“今日我死矣。”问其故，不答。俄匆匆出门去，急使人迹之，则已赴水死，咸知村农索命也。

　　临平乡间有兄弟三人者，皆不孝其母，而伯仲尤甚。粤寇之乱，三人均从贼剽掠，颇有所获。乱定，尚有余赀，逐去其母，不与同居。俄其兄娶妇，两弟皆在，同治酒食。母闻来视之，兄大怒曰：“今日我喜事，汝穷媪，何得来梏乱我！”操挺逐之去。仲闻之，亦趋出詈骂，其势汹汹。母皇遽走出，哭而呼于市曰：“天乎！我有子如此！”时天色晴霁，忽阴云四合，雷雨交作，辟历一声，此三子者皆从室中提出，跪于母前而死矣。母又哭曰：“天乎！季子遇我尚不甚酷，何不留以与我邪！”又辟历一声，而季子竟活。

　　同治庚午岁，湖北咸宁乡间颇有虎患。有盛氏儿牧牛于郊，突与虎遇。儿从牛背坠地，牛以身庇之，奋其角与虎斗，不胜。有他牛来助之，虎乃去。盛氏儿得不死，而所牧牛竟以伤重而死。于是盛氏长老咸集，皆曰：“此义牛也。”买棺敛之，穴地葬之，且为作佛事，而使此儿斩衰治其丧，若丧所亲者然，谓之牛孝子。

　　苏州自粤寇之乱，屋庐多毁，葑门、齐门间则尚有存者。乱定后人多买其屋，移造于阊、胥两门间。有老儒借虹桥滨一废屋，聚童子数人而授读焉。忽闻有声出自四壁，若母鸡之呼其雏。及夜，又闻若有数十妇人嘤嘤啜泣者。如是数日不止，而匠人已操斤斧至，盖其主人已将此屋鬻于人，人将移造于他所也。舅氏姚松田老人言此事，且曰：“其祖若父辛苦而成此屋，子孙不能有，宜乎冥漠之中有深痛矣。”戴子高则曰：“此鬼亦不达之甚。有造此屋者，即有拆此屋者。凡物有成必有毁，天地且不能长存，矧区区一屋乎？”余谓子高之论固甚通达，而不知此声非其祖若父所为也。盖天地之精气，无所不在。而在空洞无物之处，则散漫流行，不能凝聚，必有所凭藉，而后其气得以凝聚焉。凡为大屋，其外则墙垣高峻，其内则门户重叠，如是百余年，或数百年，则其气之凝聚者久矣。凝聚既久，斯具形质：形质既立，斯含神明。大而山川，小而城社，又小而屋宇，其为神一也。今一旦将毁拆之，则失其所凭依，而其气不复能聚矣。其神实先知之，故有此悲叹之声，是乃屋之神，而非造此屋者之鬼也。余外家姚氏居临平枣山港，其对门沈氏所居，相传为元时屋，制度与今有异。乱后亦为人拆卸，运斤之始，大声忽发，匠者一人死焉。盖其气凝聚至数百年之久，故强盛而能为厉也。若夫茅茨苫盖，占地无多，聚气亦少，则随成随毁，了无灵异，其理亦可想矣。若谓其祖若父所为，岂荜门圭窦之鬼，其旷达转胜于高明之家之鬼欤？

　　仁和唐栖镇人姚晋卿，余二儿妇之弟也。少时延江姓者教之读。江亦年少，颇谨饬，终日坐书室中。忽一日，觉体中痛楚，俄而增剧，宛转床褥，呼父唤母，达旦不休。姚氏乃以舟送之归。江既归，遂卧床不起。每夜静息灯，黑暗如漆，尚能下床，于房中行走，稍露灯光，便不能动。若白昼，则虽四面用布幕遮阑，亦止能僵卧，稍求展转而不得矣。如是数年，便溺皆在床中，然饮食如故，体貌丰腴，如无病者。其父江兰圃，固知医，百计治之，不瘳。后穷于术，且意亦倦，不复为处方。而服药既久，一日不服药，则如饥之思食，渴之思饮，乃听其自为计，每日随意买药数味服之，虽无效，亦无损也。忽一日，启户竟出，行动如常。计自得病至此，已及十年矣。一旦霍然而愈，不知是日所服之药，适中病邪，抑或冤孽牵缠，至此解脱也？使段成式见之，当采入《奇病录》矣。

　　江兰圃有一子妇，于重身之后，忽见有妇人与同卧床中，向之切切私语。初甚骇异，后乃习见之。此妇人著红裙，形状了了，惟所语者讠连讠娄细碎，迄不知作何语。江氏妇大戚，自知及期必不能免，每与人言之，辄痛哭也。俄果以产卒。闻江氏妇颇婉娩，且年亦尚少，未有恶业，殆前生冤报也。

　　唐西姚氏一妇，忽患奇病，语言不伦，形状诡异。能反屈其足至首，又时或吐舌，垂至尺余，绝可畏怖。姚氏素奉箕仙，乃召仙问之。仙曰：“此妇前生为杭州施氏子。有夫鬻其妇者，施为作婚书，而妇不愿别嫁，雉经而死，夫悔之，亦自经。今来索命，不可为也。”姚氏之人环而祝之曰：“此前生施氏子事，与今生无涉。其今生在姚氏作妇，颇称贤淑。自夫死至此十余年，守义不嫁，冰霜之节，有足多者。若许以今生之善，赎前世之愆，愿广作佛事，以资谶悔。”鬼许之，附箕而言曰：“前愆终不能销释，今生既为节妇，姑舍之去，待来生再向彼索命可也。”自此姚氏妇之病果愈，年六十余而终。

　　唐栖姚氏又有一妇，体质荏弱，目中能见鬼物。其母家有一妇病，姚氏妇往省之。见病者床前立一黑人，面目不甚可辨；又有一人面色与常人无异，对黑人而揖。每见皆然，甚怪之。此妇之病旋愈。意者此黑人为索命之凶魂，对黑人而揖者，则报恩之善鬼矣。

　　苏州某甲，初以摇夜航船为业，年四十，犹未娶也。后行贩江湖，小有赀产，乃谋娶妻。艳邻村某氏女，托一媪为平章。媪谋之女父母，不许。媪归，戏谓甲曰：“我为若作冰上人，其父母颇不见拒，乃此女以君面有赘瘤，不愿为君妇，奈何？”盖某甲面有小瘤，故媪以此戏之也。甲闻言愤甚，是夜竟以利刃自决其瘤，血殷床席。次日，头肿如斗，宛转号呼，数日遂死。于是邻人皆咎媪。一老叟叹曰：“非媪之咎，是有冤报也。”苏城方陷贼时，某甲为贼作乡官，据有其友之妻。其友乘间携妻而遁，甲追得之。友故有瘤在其项，甲先破其瘤，血出如注，乃杀之，死状甚惨。念若此，岂非冤报乎？是可畏矣。

　　临平乡间有某氏子，刈草于郊。偶见一髑髅，悯其暴露，掘地而埋之。归语其人曰：“今日行一善事。”俄而寒热大作，鬼附之而言曰：“我在旷野甚乐，汝乃埋我土中，闷不可耐，必杀汝！”其家大恐，为酒食以祭之，焚纸钱无算。数日，鬼始去，某氏子病旬日而瘳。余谓髑髅之乐，过于南面之王，此《庄子》寓言耳。掩骼埋&lt；骨此&gt；，古之仁政。某氏子所为，诚属善事，反以此得罪于鬼，何欤？殆别有邪鬼，借此事为崇，以求酒食，非果此鬼之以德为怨也。

　　先达某公为朝官时，其次子妇病，有鬼物凭焉。公退食，入视之，意鬼必避己。两侍婢相视而笑。公问故，曰：“鬼在公衣袖间，殊不畏也。”公怒甚，闻门下士某孝廉能捉鬼，亲往告之。某曰：“明日公于病者窗户外设几席，与某共坐，俾某得望见室中，乃可为力。然布置须在有意无意间，毋使鬼知，知之则遁矣。”公从之。明日某至，公延入坐病者户外，适有棋局在旁，某曰：“今日无事，与公一弈可乎？”公曰：“可。”甫下三五子，某忽若沉思者，然支颐瞑目，似睡非睡。公笑曰：“此君小极矣。”命左右退去，无扰其神思，于是从者皆散。一饭顷，某猛醒曰：“鬼在此矣！”手执一瓶，言鬼在瓶中，亦不知瓶所自来也。而室中婢媪辈皆哗而出曰：“鬼为人捉去矣！”先是，婢媪辈皆见某入室，鬼即避匿床下。某随之入，鬼又跃上床顶，某随之上。如是数次，始为所获，故皆知鬼已捉去。而在室中者，为某之神，在户外者，为某之形，则众莫能辨也。公问请弈何意，对曰：“某始坐此间，即望见鬼在室中，仓皇欲遁，故姑与公弈，若无意于鬼者。鬼不我忌，某乃得乘间直入而获之也。”此事余闻之冯梦香孝廉，孝廉闻之其乡人童萼君先生，云是阮文达公事，不知然否。未敢质言，姑记其事如此。

　　江西万篪轩方伯，寓居杭州。光绪四年，以病卒。未病之前，其子妇以父病归省之。父谓之曰：“我病固不起，恐汝阿翁亦不久矣。近日世间死亡甚众，冥官延我二人核对簿书也。汝来省我，尚宜归省阿翁。”于是其子妇遄归，而万果病作矣。及其卒也，有韩氏之仆田姓者，人谓其有狗眼，能见鬼。是日适奉主命来视疾，归而语人曰：“我甫至其门，有神崔判官在焉，止我曰：”此时未可入。“我徘徊户外，见方伯便服出，其后一人从之，即世俗所谓无常也。而门内之哭声作矣。”然则人死固有无常欤？崔判官者何人欤？杭人所言如是，姑记之。慈溪慈湖书院有二，其旧者在慈湖西，即杨慈湖公祠堂也。有慈湖公塑像，以土木为质而衣冠之，与生人无异。昔年有学究于此教授生徒。学究他出，一徒窃神衣冠自被服之，以骇其同学者。同学者出不意，一惊而毙。嗣后慈湖公像乃真能行动，往往出外，骇逐路人。以铜钉钉其四支，以布蒙其头，始不复出。而此书院遂键闭，无敢居之者。其新者在慈湖东，邑人冯氏捐赀所建也，亦多怪异。有邵君名昌者，读书其中，夜出便旋，忽见长人踞坐树颠。邵颇以胆量自豪，举梃击之，长人跃下，与邵相搏。邵不胜，走入室，长人从之，仆邵于地，大肆捶击而去。邵遂大病，口吐青黑水，不数日而死。又有人于月夜见长人自慈湖书院出，此人亦素负胆量，尾之行。慈湖书院在北门外，由北门至西门外大宝山一大树下，长人始不见。此人施从数里，必穷其所之而后已，其胆量真不可及矣。邵死而此人无恙，盖不犯之，则长人亦不为人害也。慈邑之有长人，人往往见之。俗呼白衣者为白事人，黑衣者为黑事人，或疑为山魈。冯梦香孝廉曰：“邵君见其踞坐树颠，而此人又见其至树下而没，殆城南老树精之流亚乎？”余谓梦香之言为然。

　　同治乙丑春间，严州城中夜夜闻鬼叫，声乌乌哑哑，如小犬鸣。居东北者以为声在西南，居西南者又闻其声在东北，忽远忽近，声无定在，而终夜不绝。论者曰：“此必死粤寇之难者，魂无所归也。”其时袁君之京字怀西者，方权建德教谕，乃出己赀为倡，醵钱于四城门各放焰口一坛，并焚纸钱无算。果三夜无鬼声，其第四夜复然。协镇朱君仿而行之，亦三夜无声。吴和甫学使按试严州，居考棚，亦闻之，以问众广文。袁君以告，学使命各城门放焰口，如袁、朱二君故事，又自为文祭之，自是鬼声遂绝。

　　杭州保安桥有冯氏屋，屋外尚有隙地，谋筑墙围之。畚扌局已具，是夕闻窗外鬼哭声甚悲。冯氏或语之曰：“鬼哭何为？为鬼诚苦，为人亦未始不苦也。”窗外鬼叹息而去，闻者毛骨悚竖。次日掘土筑墙，于土中得四尸，盖粤寇陷城时死此者。乃悟鬼预知明日将为人所掘，惧其毁伤暴露，故先告哀于人也。为买棺改葬之，后无他异。

　　慈溪北门中亦有冯氏宅，相传此宅旧有驴精。冯氏一幼子患病，往往僵厥，云有长耳毛身人来至床头，持泥团强食之，疑即此驴精为崇也。后病愈，亦无他。粤寇之乱，宅毁于火，而驴精尚存，其所窟则在喉口中。喉口者，慈湖水入城，与城中诸水会合之故道也。其道经冯氏屋下，湮塞已久。或云赵文华筑城时所塞，或云冯氏之先有官御史者，实建此屋，恶水声之喧聒，故塞之也。数年前，邑人用形家言，率钱鸠工，开浚此道，以经费不继，半途而辍，故喉口中仍无水，驴精得居之，犹时出见形焉。

　　安吉典史周君言：其家有一佣媪，乃老寡妇也。在周氏数十年，家人皆敬遇之，不与他媪等。为人良善，凡家人诟谇，必委曲解释之。每食无鲑菜，惟酱腐乳一味而已。自云夜间一合眼，即有妇人衣蓝布衫者与之俱，如是数年，习见之，亦不为怪。一夕，妇谓媪曰：“今有极乐之境，当与尔一游。”媪唯唯。忽闻声如辟历，眼前有双门洞开，妇与媪并入其中，堂宇轩敞，陈设华丽，俨然富贵家也。既出，妇谓之曰：“汝知此何地乎？此地即在尔身。曩所入之门，即尔顶门也。”媪自扪其顶，则顶门已开，如小儿之有囱矣。自是每夕必至其处，妇亦辄与之俱，但不复闻辟历声耳。媪自与妇人游，能见人所不见，或空中有神明经过，媪能见之。故凡便溺，必闭窗牖，且施幕帘，不使有一隙漏光，惧渎神也。忽一日，向空叩头不已。人问故，曰：“关帝过也。吾儿关帝之后有黑云随之，恐将雨矣。”时晴日呆呆，初无雨意，俄而雷雨大作，人乃信之。问关帝之状若何，曰：“与庙中所塑无异。又问神在空中如何行走，曰：”凡神所至，必有白气围之，止见上身，不见其足也。“又数年，媪忽买黑枣啖之，日食无算。怪而问之，曰：”吾每夕与共之妇人，乃观世音菩萨也。今将从菩萨去，而以生平饮食太菲，寿数虽终，而食禄转未尽，不能遽脱俗尘，故食枣以盈其数也。“不数日，媪果无疾而卒。

　　阿三者，象山人，失其姓名。至湖州开垦荒田，居孝丰之乌泥坎。一日，偶失足，蹶于途。忽见有五六人皆著纺绸衫，口操湖音，向之索博进。阿三视之，皆不识也，怒曰：“吾何时与尔博，乃负尔邪？”遂相殴击，以一敌众，大受窘迫。俄有老人曳杖至，曰：“尔等何为？”阿三告以故，且求援焉。老人曰：“若辈无礼，我助尔击之。”挥杖奋击，五六人皆逃匿稻田中。阿三又拾路旁石块掷之，皆应手而灭。老人指路使归曰：“彼已灭迹，不足复虑，汝可归矣。”阿三循途而返，忽如梦醒，则身犹僵卧道旁也。归家惫甚，曾被捶击处尚觉痛楚，皮肉皆青黑色，旬余始愈。后至土地祠，见祠中神像，与前所见老人酷肖，知为神助，具牲醴谢之。

　　定海协镇葛君飞熊，微时素无业。定海之俗，为病者祷祀，必多具酒食。共阵于几者曰上筵，所以祭神；其置于地者曰下筵，所以祭鬼。上筵则主人自食其胙，下筵则分给乞者，任其醉饱而去。凡祷祀之家，必听命于卜者，故群丐日侦探于卜者之门，届期毕集，而葛亦与焉。一日食毕时，夜已深，微有月色。葛乘醉独行，忽见一女子彳亍前途，葛疑为私奔者，试尾之。至一家门外，门不启，而女子入，乃知为鬼。于是就门外窃听，则姑妇正相诟谇，已而寂然。葛虑有变，急叩户入，则妇又登楼，而姑犹怒坐楼下。葛告以所见，乃大恐，邀葛共登楼。葛甫上，向所见女子趋出，猝与葛遇，跌仆楼梯下，回顾已无有矣。入视其妇，妇悬于梁。幸其时未久，救之而苏，乃厚谢葛焉。

　　《世本》称巫彭作医，是故古之医即古之巫也。《周官》男巫之职主招弭，以除疾病，尚有古之遗意。至于后世，医日失传，而巫更无论矣。江西南昌府有所谓抢魂者，各村坊咸有庙，庙之神曰太子，白面而有笑容。其身著甲，其首戴兜鍪，一手执旗，一手执剑，不知何许人也。凡病重者，请道士为之抢魂，用响轿一乘，迎太子之神至其家。响轿者，舁之格格有声者也。既至，焚纸钱，道士叩头为病者祈祷。其夜以健者四人舁神，道士从之，又十余人执炬从之。至于旷野，盘旋三匝，众皆大呼。三匝既毕，飞奔而回。甫及门，即大呼病者之名，门内应曰“诺”，于是复奉神于其家。三四日后，仍用道士送之归庙，而病者果愈与否，道士不问也。广东则有所谓唤魂者，亦谓之跳茅山。其法用道士数人，设斋坛，悬神像，诵经谶，皆如常仪。既毕，则布楼梯一具，每级事刂利刃，刃皆上向，道士赤足踏其锋，拾级而登。如是数次，谓之上刀山。乃以铁弹一，铁炼一，置烈火中烧之使红。道士口含红铁弹，手捋红铁炼，久之，投入冷水中，水犹鬻然，即以此水为病人洗面。道士又自刺其手出血，涂病者两太阳穴及两掌心，以去内邪。又燃两炬，入病者室中，弹药末少许，訇然一声，满室皆火光，谓之发火粉，以去外邪。最后乃以雄鸡一，青竹竿一，取病者亲身之衣，登屋而呼其名，是谓唤魂。凡唤魂时，若适有物来，或牛羊，或鸡犬，均吉，无则病不治矣。或遇有人来，亦吉，然所遇之人必死。故道士行法时，其前后左右十家内，道士必保其无咎，十家以外，不能保矣。不幸遇此而死，其身必有火印云。余谓此皆师巫邪术，非古巫医之遗法，为民上者所宜明禁也。至宁波乡间有所谓烂泥膏药者，则尤可笑。其人首簪花，面敷粉，行村落间。有就医者，不诊脉，以清水一碗，用笔注浓墨三点于水中。其墨痕蜿蜒而下，用竹管窥之，即述病状，有中有不中，而率以五七言歌辞出之，辞极鄙俚，亦颇抑扬可听。从之索药，则以一泥丸付之，令病者贴某穴，无他药也。故有烂泥膏药之名。自称先世有与仙女耦者，与一丸泥，至今子孙用之不竭。荒诞之词，更不可诘矣。

　　慈溪俞君，以生人而役于冥中。有活无常之名。俞亦能文之士，颇耻之，故隐其名焉。其往役也，僵卧若死者，但胸膈间微温耳。或竟日而醒，或数日而醒，久而习之，亦不以为异也。询以冥中事，则礻必不言。俞有友素相狎，求与偕往观冥中景象。俞不可，苦求不已。俞曰：“必欲偕往，宜择静室安卧，虽数日不兴，戒家人毋动也。”友如其教。俞引其魂遍游冥中，亦有城市，与人世无异。俄至一官署，俞有事当入，谓其友曰：“子待我于此，勿他去。此间究与阳世有别，傥误入迷途，我不能救也。”友曰：“诺。”待久不出，意绪无聊。忽见数女子自署出，皆妖艳异常。其友心动，尾之行，入狭巷中。有小户半启，女子咸入，某不觉亦从之入。忽闻大声如辟历然，惊顾，则己身在豕{艹立}，化为小猪矣。俞自署出，不见其友，寻觅不得，怅怅而归。往探其友，犹僵卧未醒。其家人皆咎俞，俞亦皇遽无策，而抚其胸犹温，乃慰其家人曰：“此人生机未绝，当再往求之。”于是又赴冥中，一日余而醒，曰：“已得之矣。其魂在数百里外某县某，业已转世，非我亲往，不能返也。”乃至其地，探知一家有母猪亲生小猪。即至猪圈视之，有一白尾小猪，见俞则&lt；豕句&gt；然而鸣。问主人此猪直几何，主人知有异，曰：“非银十两不可。”如数与之，携之而归。至友卧室，用铁椎击猪毙之，而其友苏矣。然自此智识稍钝于昔，或由曾堕入猪胎故也。俞君自言每入冥，则城隍神授以草鞋二、扇一。著草鞋，则行走如飞，随心所之，无有隔阂，虽城垣可越而过，如门阈耳。其扇一面红，一面黑，以红者向人扇之，必竟体发热，以黑者向人扇之，则寒颤矣。又言冥中真有血污池，世传产妇必入此，妄也。血污池专治男子。凡男子惟一娶者，不入此池；再娶者即须入池一次；三娶者，入二次。若有妾者，入池之数视妾之数。俞君之言如此，可为色荒者戒，然于理实未是也。《礼》曰：“宗子虽七十，必有主妇。”则再娶固非所禁。而古者卿大夫一妻二妾，士一妻一妾，则妾亦非所禁也。岂有圣人之礼所许者。而冥司顾以为罪乎？余谓冥中无血污池则已，诚有之，必为男女之不以礼合者而设。外妇私夫，悉入其中，则情罪允洽矣。

　　慈溪之俗，有所谓肚仙者。相传鬼于生前负人之钱，则入其人腹中。其人藉鬼之力，为人招致亡者之魂，人必以钱酬之，偿满宿债，则鬼自去。有腹中止一鬼者，有数鬼同居一腹者。鬼之初入，人必大病，每食必大呕吐。俟鬼所居妥帖，由口出入，游行无碍，而后病愈。慈溪人极信之。有冯氏者，使之招致亡人。其人生前喜食鸦片烟，及至，即索之，乃为铺设茵褥如其生时，设盘于床，盛烟于筒。俄气缕缕出，似有人呼吸之者，不逾时而烟尽矣。此诚可异也。又有王姓者，于寇乱时失其子，请肚仙探之。肚仙归曰：“此人为炮火轰死，今其鬼周身黑如炭，形状丑恶。且久与诸厉鬼伍，伧伫{果}毅，无复人理。生前之事久已尽忘，招之入室，必将为祸，不如其已也。”而王姓必欲致之，强而后可。俄而肚仙云：“尔子已至，无一言，闯然入内室去矣，不可得而问也。”是夕，王姓果大不安，一女一媪均暴卒。王姓窘甚，复求驱去。肚仙云：“是非一人之力所能敌矣。幸腹中有三鬼，并力驱之，或尚可为。”俄闻空中搏击声甚厉，自内而外，久之始息。肚仙曰：“已为驱去矣，甚矣惫！

　　慈溪县城东二十里有骠骑山，旧名灵山，俗呼小灵峰。其上有会龙寺，奉葛仙翁像于寺中。凡入寺瞻拜者，必在神前请给牒文，谓之关牒，云死后持牒至冥中，可领银五百两。故乡民登山，必请牒，归而藏之箧笥，临死焚之。寺在山巅，自下而上，可五里许，而登者虽老弱，必步行，相传以篮舆登，则所领关牒成废纸矣。每年自正月一日至十日，及四月八日，为香期，一县之氓无远近毕登，邻县亦有至者，寺中香火缘此大盛。其牒文诡诞鄙俚，即由鬻纸之肆镂板刷印，上钤葛仙翁印。通人多笑之，以为寺僧造此邪说，藉以图利耳。然妇女临死，往往大呼速焚关牒，牒焚而目始瞑。焚牒时又往往有见其火焰作交龙形者。冯梦香孝廉曰：“天地之道，不外一诚而已矣。千万愚夫妇，诚意固结，安知冥中不由此增设一例乎？万事万物，不诚则虽真亦妄，苟诚则虽妄亦真。”余谓此论是也。《中庸》云“不诚无物”，可知诚即有是物矣。古之明器，今之纸钱，皆可以此例之。

　　慈溪冯孝廉贞，字膺甫，以才气自负。所居宅有鬼为祟，往往白日见形。或于地下伸出人头，俄与屋齐，或见披发人，伸舌下垂至地。种种怪恶，不可殚述，孝廉不惧也。常佩一宝剑，见鬼必逐之。一日逐鬼，鬼逃入其妻室，妻适免身。俗呼产妇房为红房，一月内入此为不洁。孝廉守此戒甚谨，鬼知之，故逃入红房。妻见鬼坐床沿作喘息状，大惊，呼孝廉入逐鬼。孝廉终不肯入，但执剑立门外，呼曰：“鬼如有胆，何不出与我斗乎！”后孝廉为文讼诸城隍，甫具藁，未誊也，夜闻案上纸笔有声。明日视之，纸已裂，笔尽秃。孝廉笑曰：“鬼畏吾文乎！”易纸笔书之，焚于城隍之庙。是夜，闻有锁炼声，至旦始寂，而自此鬼果不复见。

　　唐西镇人张庆孙，当粤寇之乱，避居盛泽镇，得病而死。死后其魂至盛泽之土地庙，盛泽土地以其为唐西人也，送之唐西之水南庙。水南庙者，唐西之土神，其神乃陆姓女子，死而为神。唐西一镇有水南水北之分，其庙在水南，故俗称为水南娘娘云。又由水南庙仍送之还盛泽土地庙而苏。未旬日，其妻劳氏死。先是，庆孙之死也，劳氏遍祷于群庙，请以身代。有庆孙之伯父行七者，死十余年，至是附一佣媪之身，语劳氏曰：“汝意甚善，然汝亦吾家健妇，不可少也。盍以尔女代？”劳曰：“此女年幼，吾尚望其成立。”坚请以身代。其七伯曰：“汝意既决，吾不汝违。然此事亦甚周折，吾尚须大费钱财耳。”及庆孙苏而劳死，知冥中从其请也。又临平人徐守之，其子名美生。美生病且死，美生姊才十余岁，忽从梦中呼[B17K]而醒，其颊红肿，遍体亦有青痕。问之，则云为其祖父母所挞也。时其祖父母久死矣，问：“何罪挞尔？”曰：“祖父母欲我代弟死，我不可，大加笞楚。我痛不可耐，已许之矣。”未几果死，美生病竟愈。由此二事而观，则死真可代也。惟圣人知之，故周公有请代之言。俗儒读《金滕》而疑焉，彼恶知死生之说，与鬼神之情状哉！又余二儿妇姚氏，幼时为其祖母所奇爱。年六岁，大病已死矣，其祖母命制棺未就，故尚未敛。有欲舁之出者，其祖母辄痛哭抱持之。有幼妹甫一龄，乳媪剑之立于旁，其母叹曰：“尔姊且死，尔祖母悲悼如是，尔不知邪，何不以尔代之？”是夜举家不寐，环病榻前，忽病者自床上自投于地，若有人提掷之者。众人惊诧，急抱之起，则已活矣，俄而其幼妹死。

　　范某，江西南昌人，居顺化门外。少无赖，族人患之，屡送官惩治；释回，则为患愈甚。族有某甲者，昌言于众曰：“尔曹但缚之来，吾当扌官其目，使彼不复能为患！”众从其言，缚某付甲。某乞哀甚苦，甲不听，竟抉其两瞳子，某遂以瞽废。后十余年，甲死，有子四人，某皆与之昵，若忘前隙者。光绪五年腊月，甲二子有事入城，某与偕焉，共宿于城中范氏之祠。三人者同床而卧，夜半，某以利刃事刂二子之腹杀之，而自诣县言状。夫以瞽废之人，卒能手刃所雠者之子，虽其事不足道，亦可谓智深勇沉者矣。

　　临平有沈姓者，患病数日，颇困顿。忽若有摄之者，随至一官府，有主者检籍曰：“此人未合死，误被摄取，仍当送还。”乃命人导之出。见堂下罪囚无数，敲扑甚苦。有沈恺者亦在其内，其素所识也，裸而受刑，遍体糜烂。旁有人谓曰：“明日且以铁索穿尔鼻。”沈见之，甚为悲悯。俄而若梦觉者，遂苏。使人视沈恺，则病卧床褥间，宛转呼号，已历数昼夜，求死不得。明日，其妻方持药至，忽鼻孔中喷出血二道，即时气绝。沈恺为人暴戾恣睢，久为乡里患，及死，人咸快之。余谓冥吏误摄，载籍常有，如《前定录》所载因追金乡县尉韦泛，而误追金坛县尉韦泛；《朝野佥载》所载因唤天官侍郎许子儒，而错唤地官侍郎周子恭，皆是也。若此沈姓之误摄，则似有意，盖欲使之见沈恺在冥中受罪，转告世人以为鉴戒耳。不然，则沈恺之死，虽有鼻中出血之异，安知其为冥谴哉！

　　安庆人游某，侨寓江西。其子妇重身，逾期不育，腹彭亨若五石瓠。或荐术士治之。术士至，披发跣足，禹步于庭，仗剑指麾，口诵咒。手执一雄鸡，刺其血，书符二。一焚其灰于水，令妇饮之，一令妇佩之于身，曰：“两日内必生，然恐所生非人也。”越两日，妇腹震动，大痛欲死。俄腥风起自床下，灯光惨淡，房中人咸凛凛，而妇已产矣。视所生儿，毛而色甚黑，眼鼻不可辨，口则甚阔，几过其耳，手足亦略具。通体柔弱无骨，提挈之则长，释手则短。咸共怪异恐惊。产妇命举而弃之野。余二儿妇因言其在家时，见亲串中生一子，至十岁外，犹不能行立。置之一大木盆中，便溺皆于是。提挈之则高与人等，释手则一皮浑脱耳。其母恶之，略不省视，其祖母怜而饮食之。年十六，竟死于盆中。余谓古称徐偃王有筋无骨，此岂其类欤？大儿妇又谓湖北咸宁乡间多怪产，有石氏妇，凡九产而生怪物九。大儿妇之嫂，石氏女也，实亲见其三：一猴、一蛇、一鸟。湖北咸宁乡间有毛氏女，未嫁而与人私。父母怒而杀之，埋其尸于野，俄而成僵尸，出逐行人，乃发面焚之。俗言焚僵尸必覆以鱼网，则尸烬而鬼亦灭。时偶未计及，焚烟上彻，有红舄见于林端。已而其鬼果时出为厉，凡人家子女之洁白端整者，每每为所祟而死。远近咸称之曰毛家姑妈，不知其所起，亦不知其何以得此称也。为所崇者，初不自言，虽父母前不告也。其人了无疾苦，但言欲制某色衣，某色裤，某色鞋袜，女则并抹胸缠足，一一布置。诸物既具，始言毛家姑妈招我去矣，向所布置皆毛家姑妈为之也。乘人不觉，即取著之，或仰药，或雉经，无一免者。于是人皆畏之，各村皆为立庙；庙立之后，为祟如故。有咸宁令某公，闻之大怒，悉毁其庙，且至江西真人府求施敕勒之术，自是稍静谧，然其为祟已数十年矣。方其盛时，乡间至不敢言毛家姑妈，偶言及之，则动色相戒云。及粤寇乱后，毛家姑妈复出，然不至如前之甚。诸被祟者，或仍言毛家姑妈，或言某氏子某氏女，则皆向之死于祟者，盖其徒党也。异哉！毛氏一女子，非取多而用宏者，何死后数十年犹有灵爽若此也？殆戾气所锺欤？又有顺宝者，咸宁范氏女，亦未嫁而私于人，为父母所杀。其鬼时时出见，久之人亦习见而不为异。每春日，诸女至山中采茶，薄暮则顺宝之鬼辄出助之，与其妹尤昵，几于无日不见。每语妹曰：“我不肖，死固分也；妹幸好为人，毋似我为父母羞。”此鬼殊有意，胜毛家姑妈多矣。

　　嘉庆时，钱唐人某游天台山，见一人自称陆讲山，言明季事甚详，异之。明日复访其人，则不复见矣。某欣然以为遇仙。按陆讲山先生名圻，字丽京，钱唐人，乃国初西冷十子之一。少负盛名，与弟阶、培称“三陆”。培以行人死甲申之难。先生后为湖州庄氏之狱所株连，及事白，奉母隐西溪骆家庄，常卖药苕、间。及母殁，弃家远游，不知所终。至嘉庆末，此人犹得见之，殆真仙矣。震泽王君蟾生，余门下士王廷鼎梦薇之父也。道光庚子岁，读书东安村之八蜡庙。庙有楼，王君与诸友昼则读于其下，夜则寝于其上。一日，诸友皆外出，王君独留。忽狂风起，窗户皆鸣，卷帙飞舞。突见一老叟兀立案前，年可六十许，黄面白髯，目开合不止，两手向空作攫抓之形。王君惊问何人，叟不答，徐徐却走，退至东壁，如嵌入者，两手攫抓如故。王君大呼，有老僧闻声趋至，则全身已隐，而须眉口鼻犹见于壁，栩栩欲活也。惧而走出。薄暮诸友至，复偕入视之，则无有矣。是夜仍宿于楼，夜半闻扣窗声，窥之，则有长人足立庭中，而首出楼外。诸友中有吴友霞者，素有胆，潜立窗侧，挟利匕首伺之。俄其人探手入，急以匕首刺之，中其腕，大叫而遁，匕首亦随腕俱去。俄闻锵然有声，知匕首堕矣。明晨得之于殿庭之西隅，血凝如膏，腥秽不可近。其时庙中人咸集，循血迹求之，至庙后，有败棺数具，一棺盖有渍血。僧曰：“必此棺为怪矣。”议焚之，王君止之，后亦无他。余谓昼所见者或即棺中人；若夜所见者，怪也，非鬼也，鬼安得有血乎？使非昼有此异，夜必酣眠，或为怪所攫食，未可知矣。棺中人与诸君有恩，王君止焚，是为有见。惟棺盖血迹又似可疑。或曰：“必此怪恨棺中人，而以此嫁祸也。”若然，则俄顷之间，机械横生，捷于鸣镝，视巨手破窗，更为可畏矣。

　　平望镇之西，有地名韭溪，里人潘氏之墓在焉。某年夏，忽于赤日杲杲中辟历一声，白云四起，有一物从空中堕其墓上。其物长四五尺，牛首鼍身，有角有鳞，而无尾。四足皆五爪，而后足若痿Φ不能起者，但以前两足蹒跚而行。所过之处，翁仲俱仆，大木尽拔。村人大骇，聚而观之，且奔告于潘。次日，潘至，是物已力倦，卧于丰草中，腥气不可向迩，蝇蚁集于其身，遍体蠕蠕然，而是物若不知者。或以竹竿刺之，亦不动，间或昂首一嘘气，触之者无不立倒。潘知其异，禁人勿犯之。无何，风雷交作，大雨如注，物奋身一跃，腾空而去。至天半，犹垂首俯视，久之始杳，竟不知是何物也。

　　布袋和尚者，不知何许人。嘉庆中，至吴江县城卖卜，居城东关帝庙中，口操楚音，年可七十余。项下县一黄布袋，不暂释，因以名之。袋广长仅尺余，不甚丰满，而和尚每日所用之具，若杯，若壶，若冠履，若纸墨笔砚，咸取之此，未尝阙焉。日卖卜，以十事为限，谈休咎辄中。既毕，则遍游村市，见字纸，必拾之投袋中，恒劝入惜字。自言每日所拾，暮则权之，必满一斤之数，如是者三十余年矣。庙中人有伺其熟睡而探其袋者，止得龟壳一，长寸余。于是皆疑为仙，环而叩其术。和尚厌之，用不恒至。一夕忽来，即阖户而寝。次日日中不起，呼之不应，破扉入，则和尚圆寂矣。失其袋，大索不得，正共惊异，而西郭外之人至，咸曰：“和尚成神矣！”盖其地故有土地庙，是夕，父老皆梦土地来别曰：“吾去矣。明日有县布袋于项者，是代吾者也。”及旦，父老至庙中察之，则见神项下县一黄布袋，诧曰：“此布袋和尚之物，何为而在此？”入城，而和尚果死，故知其真成神也。众即葬之土地庙后，至今神项犹县布袋云。

　　桐乡倪亚卿，弱冠游吴中，寓桃花庵之梦墨楼。一夕独坐，忽闻窗外吟诗声，静听之，其诗云：“生怕秋来瘦不支，十年心事诉谁知？荒庵寂寞如宫禁，况是风清月白时”“一病奄然百事灰，多情无力挽春回。青山绿水桥边路，苦望郎君拨棹来。”声甚凄婉。倪知是鬼，即亦不惧。俄见一女子推扉入，倪问曰：“卿何人也？”女曰：“妾姚氏，字修竹，家山塘，故风尘中人也。年十六，为贵州李小白刺史所赏，许以千金聘妾，先下百金为定，期三年之后改官江南，然后来迎。乃瓜期满矣，而花信杳然。妾感其情，誓不再嫁，独居抑郁，半载而殂。三寸桐棺，即停庵后，偶来玩月，聊尔哀吟，以抒幽悃，幸勿见讶。”倪怜之，以手抚其背。女却立曰：“妾以守贞，故归泉壤，否则犹在人间也。”言已遂灭。次日验之，果有一棺在墙隅，倪因题诗楼壁，以识其事。越二载，有都司李某自黔来苏，亦寓此楼，见诗惊曰：“李小白，吾父也。于咸丰十年殉难，吾即以先人难荫得此右职，初不知有斯事也。”因属庵僧：“善视此柩。吾差事毕，再来此，当为营葬。”然其后亦不复至。

　　咸宁毛氏有一婢，年十三四矣。其主母虑火灾，防范甚严，虽天寒不许近炉火。忽一夕，举家闻恶臭，若火炙物者，已而邻舍亦闻之，竞扣扉问故。其主母即呼是婢，则不知所在。旋得之于空室中，足踏铜火炉，倚门而立，呼之不应，视之，死矣。竞前挽之，则随手而化为灰，独两脚不化，犹立铜炉上，流膏满地。而室中物一无所毁，其所倚之门亦不焦灼。异哉！谓火自炉起，则当先焚其足，何其足转不化欤？或疑如佛家之戒火自焚，然此一蠢婢耳，平时初无异人处，且膏油流溢，死亦甚惨，戒火自焚，必不如是也。或疑此婢必先醉烧酒，火气薰，引动内火，遂至自焚。此颇似近之，然藏府燔烧，筋骨俱烬，其楚毒为何如，尚能植立不动欤？是真不可解矣。

　　绍兴萧山县有隔河，其河于百余年矣。光绪五年夏大旱，乃访求其故道，集民夫浚之。有周姓者与其役，掘得一石门，长广二尺许，启之则如隧道然。疑故时人家泄水之沟也，以竿探之，忽有声若人者。异而益穷之，至丈余，声愈厉。有青蛙数十跃出，大者如盂，最后一蛙，身长尺，色深黄，腹下纯白，遍身黑斑累累然，怒目大鸣。人或击以竿，蛙以前足格之，竿为之折。于是人争击之，蛙抱一木桩，兀不动，惟以后足相撑拒，口格格如鸣鼓。有老人急止之，曰：“此非常蛙，杀之恐不利。”众韪其言，拟纵之河，而蛙抱木不释，爪之入者三分。众因舁其木而投之，甫及河，蛙一跃而去，须臾大雨，四境沾足。

　　童元发，严州淳安人。其地皆山也，山多猛兽。元发父自城晚归，中涂一熊突出攫之，仆焉。同伴者狂奔而免，纠众还救之，熊始去，而元发父碎首刳腹死矣。奔告其家，时元发甫弱冠，日持匕首哭父死所，欲得熊而甘心焉，或数夕不归。母匿其刃，禁不使出。元发哭愈哀，月余复窃刃而逃，村人遍寻之不得，自是踪迹杳然矣。而数十里内，山中居者恒隐隐闻哭声，或夜静，闻霍霍磨刀声。去其乡五十里，有地名叶家坂，居人以猎为业。一日入山，见一兽，人面而兽身，以敝衣蔽体。众异焉，发火枪击之，不中，兽奔，众逐之。兽呼曰：“吾童元发也，勿伤我。”众人素知其名，呼与俱归，元发腾跃而去，捷于飞隼，俄顷不知所往。于是远近皆知元发不死，且喧传其异矣。元发母闻其事，思念甚切。一夕，忽闻扣门声，启之，则元发闯然入，曰：“儿今得报父雠矣！”气咻咻喘不止，汗淋漓如雨，肩一物掷地，腥臭不可近，烛之，熊也。母惊喜，邻舍毕集。时元发去家已一年余矣，问其所历，曰：“自入山后，日伏岩穴中。饥则采果实，或掘黄精白术食之，寒则集槲叶松毛为衣。数月后，觉身体轻捷，且生毛，如猿猱然，逾坑越谷，无异平地。日夕祷于山神，愿报父仇。昨宿枯庙中，梦神告曰：”杀而父者，去此不远，东行十余里，沿涧伺之，可得也。“如其言，果见熊饮于涧。事刂刃其腹，应手而毙，遂负之归。”闻者莫不叹异。翼日，熟而祭于其父之墓，并具牲体，酬神于山。嗣后饮食衣服仍复其旧，身亦重坠，与常人无异，惟遍体之毛，竟不脱落。余门下士王梦薇曾于同治十一年见之淳安市上。其人颀而长，年可三十许，肌理黧黑，两颧毛毵毵然，视其手臂亦然。人皆曰：“此童孝子也。”惟神识不甚慧，问之多不答，如聋者。识者谓积惨伤其心也。粤寇之难，近村多被焚掠，而童孝子一村独无恙。

　　吴江梅堰镇有殷姓者，贾人子也。畜一鹦鹉，五六年矣，爱之如子。咸丰十年四月，粤寇突至，殷举家奔窜。半途忽忆鹦鹉，复还至家中，谓鸟曰：“寇至矣，不能终畜汝，汝速去，勿罹此祸。”遂开锁纵之。鸟去而寇至，几不免。后岁余，殷徙居莺湖之计家港。一日，鸟忽至，飞鸣于室，若有所言。殷不悟，饲之不食，笼之不宿，至夜不去，啁啾如故。俄闻炮声，始悟贼将至，鸟速之去也。即挟眷属狂奔，而贼已四面合围，不得脱。天迟明，潜出，欲越桥北走，而寇伏于桥侧，群起遮拦。忽有一鸟翱翔其间，贼注目视之，鹦鹉也，口衔白布一幅。咸共骇异，疑为神，逡巡久之，而殷氏之众已从桥上去。贼因鹦鹉之异，亦不穷追。殷至光绪中尚在。

　　周如三，浙江山阴人，卖药为业。尝与村人采药王山，山有涧，狭而深，两旁石排列如矛戟，止容一人入，而黄精紫参生其中。周解衣使同伴者缒而下，有所得，公焉。其同伴有赵某者，见周衣巾藏白金十余两，利之，乃怀其金，与众俱走。已而周欲出，呼其曹，莫之应，窘而大号，亦无闻者。不得已，缘涧行。涧甚纡曲，广狭靡定。行十里许，得一洞，外窄而内宽；窥之，若有光。入之，则有一蛇存焉，长四五尺，围可五寸，鳞甲陆离，形状颇异。悸而欲出，已为蛇所见，因跪而告以故，并求寄宿焉。蛇若颔之者，周遂匍匐入，伏其侧。洞中山气薰蒸，不雨而滴，又昏暗无天日，不辨旦暮。久之饥甚，见洞有一石，光滑如脂，蛇恒以舌饣舌之。意其可以疗饥，又跪而祝曰：“小人不食三日矣，愿分君之甘。”蛇又若颔之者，因亦就饣舌之。石淡无味，然饥火顿息。如是数日，忽闻雷声殷殷，在山之巅。蛇闻之，蠕蠕然动，未几暴长，头角峥嵘，不蛇而龙矣，腾跃欲上。周攀其角曰：“龙王一出，某老死洞中矣。愿从龙王偕出。”蛇又若颔之者。辟历一声，挟周俱上，俄而坠于地，则其村也。乃反其家。家人喧相告曰：“吾以汝为死矣。”周曰：“谁言之？”曰：“闻诸赵。”周欲诣问赵，而赵已至，披发跣足，奉衣及金跪于门外，自述前意。问：“谁使汝来？又谁使汝言之？”则赵亦茫然不知也。

　　●卷六湖北咸宁有某氏女，颇娟好。粤寇之乱，有贼数人，突入其家，见女艳之，欲劫之去。其父母村农也，呆痴不晓事，谓贼曰：“吾女已许嫁某村某氏子矣，安能从汝？”贼曰：“易耳。吾往某村杀某氏子，则尔女可从我矣。”父母曰：“虽杀某氏子，亦不汝从！”贼曰：“然则并汝二人杀之，尔女可从我矣。”女见事急，从容谓父母曰：“吾父母何老悖如此！我得嫁将军，异日为妃为后，未可知也，岂恋此田舍郎哉！”又谓贼曰：“我从将军去，父母老悖不足与语。”父母牵女衣而哭，女挥手曰：“儿此去大好，何用悲苦。然父母宜即日他徙，不然地方官府知儿从贼，必以为父母罪矣。”言已，从贼竟去。甫行数里，又谓贼曰：“吾固许嫁某氏子，今从将军去，异日某氏必向父母索女，且为父母累。幸此地距某村近，宜往与诀绝。”贼从之。女平时固常至婿家，且为其姑所怜爱。乃是乃径诣其姑告别，且谓之曰：“舅姑宜即日他徙，不然地方官府知儿从贼，必以为舅姑罪矣。”其姑闻之泣，女不顾而行。贼欲犯之，辄好语之曰：“我固从汝，然须成礼，不可苟合。”行一二日，贼又欲犯之。女度父母舅姑皆已他徙，乃抗声大骂曰：“狗奴！我良家女，且已许嫁某氏子，岂从汝辈犬彘哉！”贼见其意骤变，大骇，尚以其貌美，不忍杀，以甘言劝慰。女骂益厉，自以头触贼刃，遂见害。此事余大儿妇言之，以不记其姓氏为憾。余曰是无伤也，《明史。列女传》所载，如招远孝女、石门丐妇、上海某氏、六安女之类，皆不详其姓氏，至今何尝不炳然史策哉！

　　苏州桃花坞有缸甏阿庆者（“甏”，俗字，古无之，《集韵》有“&lt；平瓦&gt；”字，蒲孟切，音膨，&lt；亢瓦&gt；属。或即此字），多膂力，乡里咸惮之。有某甲与之忤，庆纠其党，欲殴之。甲惧，奔告于庆之妻父，其妻父曰：“是不可以理谕也，汝谨避之而已。”甲匿数月，偶出，遇庆于途，痛殴之。甲愤且愧，归则吞生鸦片烟而死，乡里莫敢为一言。久之，阿庆亦死。其子曰二和尚，年长矣，家亦小康。一日，自市上晚归，遇甲于涂，呼曰：“汝父杀余，余今且杀汝！”和尚大骇，狂奔归家，遂大病，述所见，家人大具牲醴以祭之。久之，病始愈。逾年，又遇诸涂，归又大病，家人为焚纸钱无算，久之，病亦愈。而和尚以久病，遂失业，家亦落。一日，又遇诸涂，和尚习见之，亦不畏也。谓甲曰：“吾今非昔比矣，饔飧不继，生亦无味，顾安所得死？”甲曰：“何不食生鸦片烟？”和尚诺之。至夜，谓家人曰：“某甲教我以御贫之计，吾从其教，已食生雅片烟矣。”家人方惊愕，而和尚忽跳掷号呼，移时竟死。

　　门人王梦薇言：其乡先达有观察仲公者，微时读书于蒯氏之园。一夜，闻池中澎然有声，俄一人推扉入，面色微，有须，向公长跪。问何人，则叩首曰：“公勿怖，我乃鬼也。生前为蒯氏仆，失足死池中。冥司怜我无罪而死，且沉沦三载，不求替代，将保我为土地神。然仍须阳间贵人一保状，故敬来求公也。”公笑曰：“我一介寒儒，且阴阳路隔。何能为！”鬼苦求不已，公乃取名纸书一“保”字付之，欣然叩谢而去。次日，问诸蒯氏，果有此仆云。后公以编修视学江西，携眷属乘舟赴任，守风，泊一山下，见士女往来如蚁。问其故，曰：“此山土地神素灵异，今值生辰，故数十里内咸来瞻拜，此年年一盛会也。”公有子才十龄，闻之欲往，乃使数仆负之上山。至则笙歌鼎沸，百戏杂陈，观者环立如堵墙。诸健仆拥公子直至神前，公子忽仆，口流白沫，呼之不应，掖之不起。仆知干神怒，急叩首谢，无益。众人曰：“是非其父母来不可。”仆急归，述于公。公不得已，具香烛与夫人登山。既至庙中，仰瞻神像，宛然蒯氏仆也。乃曰：“子非数年以前求吾作保者乎？今得志，何漠然无故旧情也？且孺子无知，有何干犯，而凌虐至此。其平日妄作威福可知，余误保矣。”言已，举手批其颊，神首应手而坠，公子顿苏。众愕然，公为述其故，自是香火遂绝。

　　苏州珠明寺有痴和尚者，蓬头垢面，嬉笑无度，其状类痴人，因以为号也。常数日不食，或一日而食数日之食。冬夏衣一短布衲，不易亦不敝。畜一黑犬，跬步不离。每晨必出城，登枫桥，向西方呼吸良久而返。市中果饵鲑菜，任意攫食，食毕，纳其余于袖中。凡经其攫食者，是日利市三倍，故人皆乐之，不责直，亦从不予直也。若强之食，则必如直而偿，或却之，则投其钱而去。好与儿童嬉，袖中物辄分给之，亦有索之而不与者，莫测其意也。又能医人，有病者招之辄往，或不往，则病不治矣。有陆某病瘵，群医束手，乃延之诊治，比至，已死矣。和尚熟视大笑，急索笔，书一方云：“泰山石一片，蟠桃仁二十粒，扶桑木一株，用黄河水煎。”众难之，和尚又大笑，索火焚之，以其灰和茶灌死者口中，须臾即活，病若失。其医他人，用药悉类此，皆烧灰和水饮之也。一日，至日失不起。寺僧异之，窥其户，异香满室，入视，则已圆寂矣。舁之，轻如蝉翼。其所畜黑犬寻亦死。

　　俗谓悬物曰吊，汤临川《牡丹亭》曲曰：“高吊起文章钜公。”则明人已然矣。因而以缢死为吊死，其字实当为“[C023]”。《玉篇》了部：[C023]，丁了切，悬物貌。丁了切，其音如鸟，与吊略殊，然亦一声之转。《广韵》上声有茑字，都了切，读如鸟，去声。有茑字，多啸切，读如吊。然则了亦可读如吊矣。相沿既久，遂莫能改。河南省城有所谓老吊爷者，缢死鬼也。其人姓张，名子和，生时以卖布为业。一日，负布数匹，售之于市，为贼所窃，愤而缢死。死后颇著灵异，县中捕役奉以为神，尊之曰老吊爷，为之立庙。凡捕盗贼不得，得祷之，辄有应。其始惟详符县有庙，后中牟县捕役祷而应，因亦立庙。余亲家翁樊玉农观察曾宰中牟，其长女即余长子妇也，时尚幼，曾往观之。神像高才二尺许，立而不坐，手执雨伞，背负布数端，宛然一市井中人也。祥符有富民某姓者，生一儿，雇村妇乳之。妇负儿出游，俄失儿所在，大索不获。闻于官，官命役踪迹之，亦竟杳然。役祷于老吊爷，出而有鸦噪于前，若相导者，因祝之曰：“尔果神欤，请止。”鸦即止。又祝之曰：“尔果神欤，请飞。”鸦即飞。乃随之行，至城外一处，鸦集于地而噪。就其地发之，则儿尸存焉，断而为八矣，然莫知为何人所贼。祷于神，神亦不复指示。时村妇已去，久之，复入城言于其主曰：“杀儿者，即吾夫也。吾夫素无赖，频向我索钱，未满其欲，因促我归。我恋所乳儿，未忍言去。夫愤怒，乘我不觉，抱儿去，杀之也。”于是官逮其夫至，讯之，如妇言，乃论如律。妇诚愚，岂懵然不知杀人之必偿其命欤？殆亦若有使之者矣。樊和气，湖北咸宁人，余大儿妇之再从兄女也。其父名希森，以财雄于乡。咸丰二年，粤寇至，希森全家迁居省城中。俄而贼围省城，时和气甫十三岁，父素所怜爱，谓之曰：“吾全家无脱理，汝年幼，可偕仆媪辈逃匿。吾止汝一女，无俱死也。”和气曰：“父言误矣。父母止我一女，祖父母不止父一子乎？父宜亡去，存先人血食。一家细弱，俱宜早死，免为父累。父乃命我逃匿，设不幸落贼手，人必曰‘樊氏女为贼所得矣’，此言父岂乐闻哉！”已而贼围益急，城且旦夕破，举家和药以待。及城陷，父将饮之，和气夺其药去，而谓其母曰：“此母与儿辈所宜服也，儿请先母尝之。”言已，即举药一引而尽，曰：“此药甘如饴耳。”诸妇女亦有饮者。俄闻贼已封刃，且传伪檄安民矣，乃各以药解之。诸妇女皆苏，惟和气最先饮，毒深不可救，竟死。时仓卒不得棺，乃纳其尸于橱中，而埋之屋后积灰之下。未几贼至其居，举家分散，各不能相顾。贼退，始先后归其家，男妇数十人皆幸无恙，独和气死耳。因复入城，至故所居，发积灰求之。其橱固在，启之，尸尚未腐，面色如生，乃具衣衾改敛之。其手足犹可屈伸，惟腰间若有微创，盖先时纳尸橱中，误伤之也。然人虽见之，虑其母伤悼，亦不以告。久之，和气见梦于其母曰：“儿本仙女，死仍为仙。今在杏花仙女处，甚安乐，惟腰间微觉痛楚，亦无大苦，母勿念也。”母觉以语人，不解腰痛之故，人始以所见告，益信梦之非妄矣。

　　大儿妇樊氏言：其家庖人治一鳖，已以箸夹其头，将断之，忽其尾间又出一物如头然。庖人诧曰：“岂此鳖有两头欤？”强纳入之，复以箸夹其头，头出而尾间物亦出。庖人大怪之，乃曰：“吾熟尔于釜中，看尔有何怪异！”及熟而剖之，则中有一人焉，其状如老翁，须眉宛然，头戴风帽，身披氅衣，但不见其足耳。仆媪辈传观之，儿妇时尚幼，亦取视焉。虽已干腊，尚可把玩。或语庖人曰：“此鳖宝也，生得而畜之，则可以尽得天下之宝矣。”庖人乃大悔。

　　高君者，与临平周氏有连，余昔寓临平，屡见之。人以其行七，呼为七先生，忘其名矣。喜食鳢鱼，每使其子妇手治之。一日，其子妇治一鳢，未奏刀，而鳞间血溢出，诧曰：“此鳢有异，吾未之见也。”及熟而进之，以其异告，劝翁勿食。高殊不之信，笑曰：“鱼必有血，此何足异？”竟食之。是日遂死。按鳢鱼首有七星，亦名七星鱼。道家以雁为天厌，犬为地厌，鳢为水厌，是为三厌。高君喜食鳢，卒以陨命，可不戒欤！

　　苏州阊门内有屋一区，浙人唐氏僦以鬻缯帛。余妻昆弟之子姚谷孙与其事。一夕，与同业某氏子夜话颇久，觉有饥意，乃携鸡卵数枚欲就厨下熟而食之。甫出户，而所执之烛骤灭。是屋素著怪异，谷孙习之，亦不畏也，笑曰：“岂其鬼欤？”呼某氏子复以烛来，及至厨下，而烛又灭。谷孙曰：“汝能灭之，我不能然之欤？”乃与某氏子各执一烛，且各藏火种，此灭则彼然，彼灭则此然，屡灭屡然，竟煮熟鸡卵，食之而返。又小仓口一屋，亦有怪异。余尝僦居之。余长子绍莱与女婿许子原同卧一室中，夜深不寐，偶思得食。是日适有祀神之鸡，虽已启毛取血，未熟也。乃就窗外短墙上一小火炉，置铛于上，入鸡其中，敲石取火，束薪蒸而然之。两人皆不习爨烹，久之不，而意亦倦，抽薪灭火，仍归就枕。俄闻窗外有扇声，又有薪柴爆裂声。虑火未尽灭，或致上炎，偕出视之，则炉内初无一星之焰，而铛中已鬻然沸矣。发而观焉，鸡已烂熟可食。初不知其所由，姑取而饱食，竟无他异。余谓此必狐魅为之，非鬼也。

　　河南中牟县民间一女子，生而两目与人异。其瞳子旁有白痕一线围之，自幼能见神鬼。甫能言，即言空中某神人过，某仙人过。人虽不之信，然以某神某仙之名非童犀所能知，亦颇异之也。五六岁时，即能为人医病，久之其名大盛，延请之者无虚日。其治病也，不切脉处方，随意以一草一果食之。或使人入市买药物少许，所买药皆人所常用之品，且所值不过一二十钱，而病人服之，无不瘳者。一时哄然，以为神医。然不受谢，或以食物遗其父母，少则受之，多亦不受也。自言不能过十八岁，如期果无疾而卒。其人盖在道光初年，惜谈者失其姓氏也。

　　湖北有某媪者，乳医也，俗谓之收生婆，其始亦与他媪等。一日，偶于田间拾得死人手一，携归供奉之，嗣后其术益神。凡有召之者，或即时而往，或迟之又久而往。其至也，必适届其妇产时，未尝早至以待，亦未尝有不及也。一入其门，即知所生之为男为女，百不一爽。亦有呼之而不至者，则此妇必危矣。所至不索重酬，然竟以此起家。年八十余而卒。其晚年不轻为人收生，有难产者召之，犹时为一往。

　　楚人有梅姓者，官于中州。其妻将产，使人召收生媪，媪至，见一妇待于中堂，服饰甚艳，戴花满头，责媪曰：“来何迟也！人家何等大事，汝乃迟滞如此乎！”媪惶悚谢过，乃命入房视产妇。而妇产颇不易，久之，势甚危殆，媪曰：“事至此，恐不可为讳矣，宜请主妇来。”其家人曰：“产者即主妇也，吾家安得更有主妇！”媪曰：“待我于堂，且责我迟滞者谁欤？”家人闻之皆大骇异，谓无是人。媪不信，遍索之，果无有。已而其妇竟卒。后有知者，曰：“旧有朱姓居此屋，其妇以产难卒。”据媪所见，与朱氏妇形状相同，殆必其鬼矣。岂以产难卒者，亦如缢鬼溺鬼之求代欤？

　　杨某，山西人，官于贵州。有一妹，庶出也。妹甫生而所生母死，育于其母。幼而明慧，父母皆奇爱之。父临终谓某曰：“必善视此妹。”母临终亦谓某曰：“此女虽非我所生，我爱之逾所生。汝必善视之。”某承父母遗意，遇此妹甚厚。其妻颇贤，待小姑亦甚厚。女美而且才，家中事悉女主持之。已而其妻死，继室亦贤，仍以内政让女。女年已长矣，某择配良苛，凡有求娶者，某视之，辄曰：“非吾妹偶也。”因循久之，未得其人。而其继室又死，未几，又续娶一妇，妇不能如前两人之贤，辄怏怏曰：“奈何以小姑主家政！”然不敢公言于其夫。女知之，乃往往托疾，有以家事关白者，推以与嫂。如是年余，家中事悉决于嫂矣。然兄之饮食衣服，女尚手自料理。嫂意不乐，自是家庭间小有口舌，女郁郁成疾。是时女年几三十矣，某急欲为择婿，终以未得其人，迄无成议。某偶于役于外，闻女疾甚，驰而归，则女已死矣，乃抚膺大恸曰：“吾父遗言谓何？吾母遗言谓何？吾妹死，吾何面目见父母地下乎？”痛哭欧血，未数月，亦死。余谓此君推父母之遗意以爱其妹，可谓孝且弟矣。然不能早为择婿，使有所归，则爱之而不知所以爱之，适所以死之，虽以身殉，奚益焉？惜哉！

　　孟县贞女，不知其姓氏，故援《明史》招远孝女之例，以县名冠之。自幼许嫁某氏子，未嫁而某氏子卒。贞女年甫十四，请于父母，欲往。父母不许，固请不已。其叔父曰：“奈何吾家有此贞女而不成其志？”力劝其父母许之，遂如夫氏。舅姑皆不欲，其舅犹以婉言遣之，姑则出恶声焉。贞女痛哭不肯反。其夫之叔父曰：“奈何吾家有此贞妇而不成其志？”力劝其舅姑留之。姑遇贞女虐，饥寒不之恤，而役之如婢妾。冬日手足皲瘃，而操作不倦，无怨言。姑以其勤慎，稍怜爱之，然役之如故。有夫弟才八九岁，女视之犹弟也。未几，舅姑相继死，女主家政，丧祭皆以礼。及服阕，夫弟年十六矣，女即为之娶妇。妇至，亦颇婉娩，女每事必教导之，且曰：“不久当以家政付娣。”新妇曰：“我年幼无所知，仍当归姒。”女曰：“未亡人数载以来，心力交瘁，此后余生无几。尔夫妇不当代我劳乎？”自是女稍稍谢去家事，日事缝纫，一衣一襦，皆新作之，然悉以布，无寸锦尺帛焉。既毕，乃归其母家。先是，女间一归宁，未暮必反，母留之宿，辞以舅姑；及舅姑死，辞以家事。又其归也，惟居母所，虽兄弟之阈，不履也。至是乃遍诣其伯叔兄弟，留连数日而还。其叔父使人遗以红纟由一端，传语曰：“叔氏问姑娘使得否？”女大喜，受之，亦传语曰：“敬谢叔父，使得，使得。”俗语以可用为使得，亦莫之异也。还至夫氏，与小郎夫妇言家事甚悉。其夜，著所制衣襦，以叔父所遗红纟由自缢。甫就缢，即见其舅姑至，又偕一少年至，曰：“此尔夫也。”已而又有长老数辈至，室中无虑数十人。俄而中溜井灶之神悉至，社公亦至，皆力阻之。砰然一声，悬绝于梁，女坠于地。小郎夫妇闻声趋至，破扉而入，见状大惊，急扶女起，则已苏矣。夫妇厥角痛哭，请毋死。女慰之曰：“我不死矣。”乃述所见，曰：“神鬼皆阻我，我岂得死哉！”因解衣就寝，达旦晏然。次日，女大治酒食，祭其先，并中溜井灶一一祭之。人问故，曰：“谢其也。”其夕，竟缢而死。疑已以必死之故祭告鬼神，故鬼神亦不复阻之矣，年二十有二。其叔父遗以红纟由，大有王炎午生祭文山之意。使与死同音，使得者，死得也。于是一县轰然，欢其贞烈，孟县令实亲临其丧云。

　　江夏朱云舫敏中，元配早死，有一子四女，继室以龙氏。龙氏女在室时，梦有妇人至其前，呼之为妹，意若甚昵。龙固不识也，私计此人何以妹我。妇人已若觉之，笑曰：“妹不知欤？吾侪姊妹也。今有事相托，请从我一行。”乃与偕往，房栊曲折，且经由爨室，始至一处。有婴儿卧床上，妇抚之而谓女曰：“此妹之子也，宜善视之。”觉而异焉，不以告人。梦之次日，而朱氏之媒至，竟归于朱。成礼逾月，始履行其屋，由爨室至最后一屋，宛如梦所历。入之，则前妻所生子及乳媪在焉。盖以正屋方娶新妇，故移此耳。女憬然悟梦中所见，必前妻也，命移儿至己所卧室，抚爱之无异所生。后女竟无出，前妻子亦善事之。余外姊适周氏者之长女，归嘉兴张少渠大令为继室。张初娶丁氏，生一子一女。周既归张，数月，忽梦见一妇人，衣紫色衫，向己肃拜，曰：“诸事奉托。”问夫人何人，曰：“我丁氏也。”周顿悟为张之前妻，惊而醒，觉帐外如有人。搴视之，则其人犹立床前，果衣紫色衫，了了在目。周惧而呼，遂不见，盖亦以所生子女为托也。所异者，其所著紫色衫固尚在箧中，周亦尝著之。人死而有鬼，宜也，衣服犹在，岂亦有鬼？意者凡物有形质，必有精气，鬼固得摄其精气以去邪，抑或幻作是形以取信于人邪？

　　余家有佣媪何氏，天津人，言其乡间一巨家将筑室，集人夫治地，何媪犬兄之子与焉。掘得一银盆，其大如，争欲得之，遂至喧哄。闻于主人，主人曰：“此我地也。地上地下，皆我之物，汝曹何与焉！”众乃不敢争。主人携归，权之，重五十两，命匠之，而分与治地者，人得二两有奇。何媪夫兄之子亦受所分而归，俄而大病，医疗月余，虽幸不死，而所分之银尽矣。何媪每举此事以戒其侪辈曰：“分外之财，得之无益，勿妄求也。”

　　余大儿妇樊氏言：其二伯母体弱多病，恒在床褥，年四十九时，大病已死矣。众人欲为具含敛，而其子坐床头，手持其帐，不使人得近之，有言已死者，辄大怒。众人始以孝子哀痛，不忍夺之。继以死且竟夕，而绞纟今衾冒一事未具，惧不成礼，力劝其子，卒不可夺。迁延至于旦，而死者竟苏。既苏，命亟焚纸钱，以犒舆丁。众共骇异，环而问故，曰：“舅姑送吾回也。”时其舅姑死久矣，问其详，乃曰：“吾顷如梦中，至一处，舅姑皆在焉。栋宇高峻，僮奴甚众。舅姑见吾至，皆诧曰：”汝安得遽来此？宜速归！‘吾曰：“新妇既来此，当奉侍舅姑，尚何归乎？’舅姑皆不许，舅言犹和婉，姑色甚厉，并操杖逐之曰：”不去且杖尔！‘舅曰：“且勿，且勿。’与姑不知作何语，姑乃入房，携药一丸出，命吾吞之，曰：”今可去矣。‘吾徘徊未知所从，出闻舅呼陈荣。陈荣者，故樊氏奴也。及至，与生前无异，舅命陈荣以轿送吾归。吾从陈荣出，果有轿，乘之而行。甫望见家门，而舁者遽释肩，启帘幕，呼吾出曰：“至矣！至矣！’吾自门外行至此，甚疲惫。今舁者当尚在门外，故宜以纸钱犒之也。”闻其口中尚有药香，数日后其病竟愈。众人因问其子何所见而知尔母不死，其子亦不能言也。众曰：“大病不死，其寿殆未可量。”然至明年又病，未几竟死，死而其子亦不复力持之矣。乃知往岁实鬼神使之也。然死而复生，生一年而复死，亦似无谓。大儿妇曰：“吾伯母青年守节，五十岁时，亲友皆上寿，且为诗文表扬之。”鬼神殆欲以此稍酬其苦节欤？又言其死时亦颇有异。是日天适微雨，侍疾者偶言及之，其伯母曰：“吾宫中不雨也。”问何谓宫中，曰：“吾亦不知何宫，但觉屋甚高大，与常制异。且左右侍者皆宫妆，疑非民间阃阈也。”众以为将死妄语耳。乃数年后，其母病且死，语人曰：“姑娘至矣，所从宫妆女子甚众。”其云姑娘，即谓伯母也。初，其伯母甚孝，频以食物馈其母。及死，家人秘不以告，岁时仍馈食物，其母老耄，竟不知女之已死也。乃濒死见其女，果如所云，亦可异矣。余舅氏姚平泉先生《瓶山集》有《悼三女叔兰》诗云：“易迁宫里题名在，洒泪遥天隔绛霄。”自注云：“梦女来言，以节烈故，名列仙籍。”岂节烈妇女当居易迁宫欤？按葛洪《枕中书》有云：“童初之府，易迁之宫。”不言为妇女所居。然舅氏博极群书，必当有本，惜不及一问之也。

　　宝应某氏妇怀孕将产。产之前一日，其夫适自外至，以洋钱四十授妇，妇随手置之枕边。已而妇生男，其夫大喜，次日语妇曰：“吾夫妇年逾四十，今始得子，宜大治汤饼。晚日之洋钱何在？可仍付我，为儿作三朝。”妇探枕边，则无有矣。大惊，遍索不得，计室中无他人，惟产儿时有收生媪坐床头，必其所也。召媪问之，媪力辩，且曰：“我诚窃欤，我当为雷击死！我不尔窃，尔诬我窃，则尔所生子不出三日死。愿明神鉴之。”某夫妇以媪言切至，亦不之疑。三日洗儿，仍召媪与其事。及媪去，儿啼不止，至暮竟死。夫谓妇曰：“果诬媪矣。”妇大悔恨，抱死儿而哭。俄而晦冥，雷雨骤至，辟历一声，怀中儿活，而媪死于门外，洋钱在手。其为媪所审矣，然尚未知儿死由媪。及为儿易衤戋衤席，则一针存焉，儿脐尚有渍血。乃悟媪洗儿时，纳针脐中，徐徐入之，杀儿以应其誓也。媪狡且很如是，宜其为雷所诛哉。观此等事，不可谓天道远也。

　　嘉兴朱氏妇，钱唐许氏女也。妇颇贤淑，家人皆怜爱之。成婚未久，即大病，有鬼附之，一男一女，乃兄妹也。言妇前世为其兄之妻，有憾于其妹，诬以不贞。兄信之，诟其妹，妹无以自明，缢而死。已而兄知其诬也，悔之，亦缢而死，故兄妹同来索命也。朱氏盛设酒食以享之，为焚纸钱，为作佛事，鬼竟不可。或责鬼曰：“此妇前生不贤，今生则固甚贤也。汝曹不索其前生之命，而索其今生之命，何欤？”鬼曰：“吾诉之神明，展转申请，俟神明见许，始来索命，故迟至今生也。”曰：“然则何不索之于在室之时？”鬼曰：“彼在室时，不得于其嫂，大受磨折，此亦神明所以示罚，故我不遽死之也。今来汝家，乃大安乐，我不能再迟矣。”于是妇极委顿，病至月余，无复人状。有一媪者，其乳母也，怜之，每夜必伴妇宿。鬼辄批其颊，颊肿痛，且溃烂，乃不敢与同处。如是久之，妇竟死。余家有佣媪，旧佣于朱氏，实亲闻鬼语云。

　　唐西劳氏女许嫁而其夫死，遂守贞不嫁，长斋奉佛，足不及阈外，亲党咸叹美之。至三十余岁，忽有鬼附其身，自言：“生前为某氏妇，劳女乃其夫兄之子也。吾寡居，病鼓胀，乃诬我为私孕，昌言于族人，迫吾嫁。吾见逼夺，雉经而死，今来索命耳。”又谓女曰：“汝十余岁时曾病鼓胀，忆之乎？此吾所为也。吾寡妇病鼓胀则为私孕，汝室女亦私孕乎？汝若嫁人，吾必使汝以产难死。今汝既不嫁，吾仍使汝以鼓胀死。”后果如其言。或谓前志有之，敌惠敌怨，不在后嗣，况在来世。乃佛言众生造业，有现报，有生报，有后报。生报者，今身造业，后身受之也；后报者，第二第三生受之也。然则苟种业根，必有业报，虽于无量世中流转生死，而业结牵缠，终不相舍。噫！亦甚可畏矣。又按《婆沙论》云：有一屠儿，七生以来常屠，七生以前曾施辟支一食，故七生不堕恶道。然此人七生以来所作屠罪之业，过七生已次第受之，无有得脱，善恶俱尔。以是言之，此女前世之恶既有恶报，今生之善仍当有善报，但人不得见耳。

　　咸宁人吕某，有两兄，极友爱，俱前死。吕忽梦至一处，见堂上列长几二，两兄皆就几上治事，簿书堆积，似甚茫遽者。有一神，赤发颜，手执笔，跳舞于前，若俗所画魁星之像。正旁皇间，两兄已见之，曰：“汝何得来此？家中止汝一人矣，何得来此？”乃起至神前，若有所诉。神始不允，两兄力言之，乃首肯。两兄遽麾之出曰：“汝增寿一纪矣。”遂寤，果逾十二年而卒。异哉！使非两兄力言，此梦遂不醒欤？彼执笔而舞者，何神也？吕君与樊氏有旧，余大儿妇樊为余言之。余戏曰：“此必南斗之神也。魁为北斗第一星，此神似魁星，而赤发颜，南方之色也，则为南斗神无疑。南斗注生，宜吕君之益算也。”门下士司马晴江言：其伯曾祖宜亭公讳骧，江宁诸生，少任侠，有膂力。曾馆于扬州一盐商家。商有听事，颇宏厂，而终岁扃其户，言有鬼物，不可启。公曰：“试辟之。”商不可，强而后从之。公令以大盆实米，画八卦于上。是夜，公身坐米上，手执《周易》一卷，案头燃巨烛，置匕首二。夜将半，其左楹有声如裂帛。审视之，有人长寸许，蠕蠕然动摇于楹下，寝摇寝长，俄长至丈许，红袍乌帽，行近案侧，烛光骤暗。公以匕首指之，辄稍却，已而复前，指以匕首，却如初。前却者三，乃退至楹下，仍缩小至寸许而灭。公以匕首插地，识其处，还坐米上读《周易》，终夜不复有见矣。翌日，命人就所识处掘之，得朱棺一，有题字，不可辨。商欲焚之，公不可，令觅地迁葬，为文祭之，其宅以安。司马秀谷钟，乃晴江之伯父也。弱冠即以画名，山水、人物、花鸟、鱼虫，下笔辄有生趣。道光中，颇见重于公卿间。尝画麻姑一幅，其母韩宜人爱之，遂悬之室中。室逼仄，即悬于卧榻旁，下置溺器，亦弗留意也。俄而韩病鼻衄，血出如注，三昼夜不止，势甚危。其戚许云章言北山有孙明秀者，精奇门之术，乃即使许诣孙占问吉凶。孙布式已，曰：“病虽危，无伤也。病者床前有神像一帧，宜送禅院供奉，则病自愈矣。”许归以告，佥谓闺闼中无他神像，惟此麻姑，悬之已久，初无他异，且移奉禅院，亦非所宜。许曰：“何不火之。”乃如其说，付之火，火焰中有青气一道，直冲霄汉，逾时始散。其明日，韩病良已。金陵永福庵一老僧曰长龄，其俗家在鼓楼北之老菜市。自幼好勇斗狠，与里中无赖子游，父母弗能禁。曾为聘某氏女为妻，坚不欲娶，父母强之，始成婚。合卺之夕，逾墙逃去，竟不复归。无何，以酗酒杀人亡命于外，遂削发为僧。后事解，潜归故里，住永福庵，家人不知也。其妇自夫之出亡，恒郁郁，遂成疾，久之且死，乃语翁姑曰：“妇病入膏肓，无复生理，愿延僧作佛事，资冥福，虽死不恨。”翁姑怜而许之，即为延永福庵之僧。僧至，始知即其子也，令还俗，不可。使与妇见，妇取指上区环掷以与僧曰：“此汝家聘物，仍还汝。妾与汝无夫妻情，然死守空帷，自谓无负于汝。妾死后，当为诵《大悲忏》四十九日。”又谓舅姑曰：“请以妇柩停永福庵中。不从所请，死必为祟。”越日竟死。舅姑惧其为祟，如所请，停柩于庵之西厢。阅数月而僧病，羸瘦日甚。庵中旧佣一人，司香火，俗呼之曰道人。一夜将半，风雨凄凄，道人闻西厢门忽启，潜窥之，见一少妇循廊下，入僧所居室。道人疑僧所匿也，急奔捉之，妇忽不见，乃知其非人，惊而仆地，逾时始苏。遂以告僧，且诘其故。僧亦不讳，言：“吾妇每夜辄出，与吾合，吾病固以此也。”道人曰：“是不难。”乃用石工之墨绳于柩上纵横弹之，每一弹，柩内辄有声如裂，遂不复出，僧疾寻愈。及粤寇之乱，金陵不守，僧去游淮扬间。乱定复返，而庵已毁，乃住鼓楼之善司庙。同治三年，尚有人见之，年八十矣。

　　木工石工所用之墨线，古谓之绳墨，《记》云“绳墨诚陈，不可欺以曲直”是也。然权衡规矩，皆不足辟邪，惟木工石工之墨线，则鬼魅畏之，其故何也？邪不胜正也。《管子。宙合篇》曰：“绳扶拨以为正。”东晋《古文尚书》曰：“木从绳则正。”《淮南子。时则篇》曰：“绳者，所以绳万物也。”高诱注曰：“绳，正也。”鬼魅之畏墨线，畏其正耳。慈溪西门外曾有僵尸，夜出为人害。一夕，有木匠数人登城，隐女墙窥之，果见棺中有僵尸飞出，其行如风。匠人伺其去远，乃至其处，以墨线弹棺四周，复登城观其反。俄而僵尸还，见墨线痕，不敢入，徘徊四顾，如有所寻觅者然。俄见城上有人，踊跃欲上。众匠急以墨线弹女墙，尸遂不能上，相持至天明，仆于地，乃共焚之。

　　金陵小仓山后有大悲庵，乱后屋宇挠，惟前殿与后楼存。有吴生者，失其名，贫且孤，馆其中，日则于殿上授徒，夜则宿于楼。其徒皆村童，轮流为执爨。庵久无僧，师徒外无他人也。楼左右皆山，山中固多荒冢，每夕阳西下，暮色苍茫，恒见白衣人往来松下。吴妄意白者金象，疑有藏金，伺之。知自一棺中出，因托故早散诸徒，袖斧而往。乃斧未及棺，而棺中白衣人已出，则僵尸也。大惊却走，尸从之。吴意僵尸不能逾沟，走坎科处避之，而尸逾坑越谷如履平地。吴窘甚，奔还，庵门未及掩，而尸已及。吴急走，上楼而仆。明日诸徒咸集，而师不出，乃入视之，将及楼，见一白衣人僵立于梯，骇而出走，告其家。于是闻者毕至，以长竿缚帚扑之，乃倒，面如生，惟毛毵毵长寸许。众以称锤压其胸，惧其复起也。登楼视吴，则仆于床前，口吐白沫，胸间犹温，以姜汤灌之，始苏。诘得其故，乃曰：“君真大幸也。”意者僵尸艰于登陟，竭蹶半夜，甫及梯半，而天已明，阳气浸盛，故僵立不能动耳。吴遂导众至所出之棺，众皆知之，曰：“此某甲之子也。”往告之，甲乃返其尸于棺，聚薪蒸而燔之。逾数月，吴亦物故。或问甲：“尔子何乃衣白？”甲曰：“吾夫妇年逾六十，止此一子。此子死，族中又无可嗣。念身后竟无成服者，故预以白衣敛之也。”

　　郑和轩，江宁人，习申、韩家言。有妾某氏，颇有姿首，郑甚嬖之。就馆睢宁县，携妾俱往。署西斋固多狐，妾偶言及之。其夜，梦一少妇，美而艳，微有愠色，诣榻前，责其言语不谨，触犯忌讳，曰：“不薄惩之，奚以禁其后！”以手拂其面，微哂而去。妾惊寤，亦无所苦。明日窥镜，则左额上有爪痕五，青黑色，百计治之，不能去，心殊怏怏。会居停主人解任去，郑亦他就。越五年，又受睢宁令之聘，仍携妾往居。匝月，复梦前所见少妇，视之而笑。妾求去其瘢，妇笑曰：“诺。”及旦，爪痕如故也。妾阴念既已许我，必不我绐，乃置净水一盂，于西斋焚香拜祷之。三日后，取水面，其痕果应手而灭。

　　周某者，江南督标骑兵也。尝从一武弁至古北口外，宿旅店中。其地山深林密，地僻人稀，每多虎狼。日落之后，人无敢出者，而周不知也。晚饭毕，出门便旋，久而不返。店中故畜猛犬数头，日以铁锁锁之，及夜放犬，主人必遍告诸客勿出户，为犬噬。武弁闻之，呼周，始知其外出。主人骇曰：“此何时，尚外出欤！得勿为虎所食乎？”乃悉集其徒，秉炬火，持器械，往寻之。甫出门，见周俯卧于地，虎踞坐其股。众皆惊，欲击虎，则恐伤周。虎忽起立，以舌舐其项，众始击之，虎一跃而去。众舁周入店，血淋漉，仅一息存，以药敷之，幸不死。而自此项后骨外露，&lt；齿&gt；如锯齿然，皮肉不存，毛发不生矣。

　　徐州睢宁县北门有玄武庙，相传建自明时，庙久圮，仅存一殿，亦无僧也。道光丁未夏，有乡间甲乙二老，负薪入市，既售同归。至北门，小憩风于城下，就地酣眠。逾时甲醒，失乙所在，而担缠皆存。疑其如厕，久之不至，遂往寻之。至庙中，见殿前有血迹，仰视，则乙在空中，其腹黏著屋椽，初无所维系，而不坠落。大惊，奔闻于官。官至，饬役下其尸，众议以梯升，而尸忽堕，验之，则胸已洞矣。知其上必潜伏怪物，发视其笮，无所见。官无如何，姑命甲还告其家。时日方午也，俄浓云四合，雷声殷然，须臾大雨骤至。忽发一迅雷，殿上栋折榱崩，有黑物从电光中飞去，雨即止。未几，有自城外来者，言距城七里震死一蝙蝠，大如牛。乃知杀乙者，即此物也。

　　咸丰癸丑岁，粤寇陷金陵。有邓某者，江宁将军印房吏也，自城中逃出，而其子陷贼中，受伪职，邓不知也。其后大军围城，贼势穷蹙，有自贼中出者，以告邓，邓乃寄书于其子，速之出。子得书，将历年所得金银，分装四坛，埋旧所居屋中，覆以巨砖，暗立标记，遂亡归其父。未逾月城复，邓恐子所埋金为他人得，急与其子入城。至家，见屋宇如故，埋金处标记犹存，大喜，及夜发之，则坛固在，益喜。启其砖，则空矣，骇甚。俄闻一坛中有声，视之，惟鳝鱼一尾，长二尺许，圆径寸，游行其内。邓疑为金所化，出而死之，血淋沥无异常鱼。县之檐下，冀其复化为金，翌日腐矣。

　　金陵南门外有窦村，居民百余家，皆窦姓也。其地山水环抱，林树茂密，望之郁郁葱葱，若有佳气。相传康熙时有窦叟者，精堪舆术，为人择地，罔弗吉。其二子屡请于叟曰：“大人为人择吉壤多矣，盍自卜一区，为百年后藏真之室乎？”叟曰：“吾已得之矣。”请所在，笑而不言。及叟且死，二子复请，叟欲言又止。再三叩之，乃曰：“地即在吾所居屋中，第恐汝曹不能用吾命耳。”子曰：“大人命，何敢违！”叟乃示以穴所在，且命之曰：“吾死后，勿用衣衾棺椁。穴地八尺，裸吾尸，倒植其中，首下足上，面东向，以土覆之。汝曹扃门四十九日，过此乃可出。若不能用吾命，勿用此地也。”叟死，二子相与谋曰：“先人命虽如是，然裸而倒植，于人子之心安乎？”乃稍变通之，以帛缠尸，正立之于穴中，其他悉如父命。将及四十九日，叟之妻弟自徐州来视叟，诣其门，则门不开，叩门大呼。二子自内以父遗命告，其妻弟大怒曰：“父死不吾告，尔罪一也。葬不以礼，尔罪二也。且天下岂有葬父如是者！尔曹得无有异谋乎？不速启，吾且闻于官！”二子不得已，启门，延其舅入。是夜，有气五采见于其屋上，明日，大雷雨，辟历破其所葬之穴。二子奔视，则叟之尸已化为龙矣，头角悉备，惟两目尚闭，遍身若蛛网缠之者，盖为帛所缚也。俄迅雷下击，叟尸糜灿，二子寻亦死，无后。此叟妄冀非分，致身后为雷所击，其术虽精，适以自害矣。

　　楚人某，以丞ヘ官蜀中。其所官之地甚瘠苦，虽有衙署，相传有怪物踞之，其前任皆僦民屋而居。某穷甚，无僦屋之资，不得已，携一仆居署中。其夜，不敢寝，素善饮酒，姑取酒痛饮，腰间悬利刃以自卫。至夜半，忽有一巨人排闼入，势甚猛，视之，皑如霜雪。某即拔利刃力斫之，铿然有物坠地。其人返奔，某大呼追之，仆自旁屋闻声亦出。某胆益壮，共追至一处而灭，以物识之。复还入室，视所坠何物，则血淋漓一臂也。乃坐以待旦，亦无他异。及明，视此臂，乃银也，大异之。至夜所识处，掘而视之，中埋一银人，但少一臂，以所断臂配之，适合。荷以归，权之，重数千两。

　　罗大林者，上海东乡罗店镇人。身长而色黑，膂力过人，性粗疏无所畏。自幼以负贩为业，欲娶妇，苦无资，谋于其侪辈。时有巨宅一区，多怪异，入之者辄死。有好事者与之约曰：“汝能宿此一夕，当醵钱十万，为作婚费。”罗诺之，而虑其爽约，众乃书券付之。宅主人王姓者，闻之喜曰：“汝果能驱除怪物，吾有市上屋三间，俾汝纳妇，弗责值。”亦书券付之。其夕，罗捣蒜为泥，和烧酒中，饮微醉，持巨烛数枝，启钥而入。众虑其潜出匿他处，外键其户。罗既入，衰草蔽径，丛筱当门，室中尘积寸许，惟最后一室洁无纤尘。其西偏有床，床有帐，有衾褥，盖先时处此者所遗也。罗即坐帐中，以觇其异。至二更后，忽闻大声发于户外，一黑人闯然入，盘旋室内，其面目不甚可辨。俄逼近床前，罗突从帐中跃出抱持之。黑人不得脱，两手为所抱，又不得举，因对罗吹气，其冷如冰。罗侧首避之，久而颈痛，若被刀削者，乃强转其首，亦向鬼吹气，鬼亦侧首避之。已而鬼又吹气，罗又避之。相持极久，闻鸡鸣，鬼顿缩小，弥缩弥小，不复能吹气矣。而其体转益坚硬，罗终挟持不敢释。时其侪辈皆在近处守候，天明咸集入视。罗则所抱者棺木一段，放手倒地，朴漉有声，聚薪焚之，臭不可近。众壮其胆，予之钱屋，如所署券，此宅之怪遂绝，而罗之颈从此偏侧，不能正矣。其乡人呼之为“捉鬼罗大”。

　　于某，海盐人，居西乡之沈荡。其妻遇婢虐，有婢颇慧，年十六矣，频捶楚之。一日晨起，见庭有狗矢，怒婢不扫除，挞而迫之食。婢无如何，俯而少尝焉，哭而至河干涤其口。忽见一船泊岸，有美妇出，簪珥裳，俱极华丽。两婢掖之，由步而登，顾婢问曰：“汝是于家女奴欤？可传语主母，客至矣，急粪除后楼，为我卧室。”婢以为信，奔回白主，甫入门而仆，不省人事。其主母使人扶入，以姜汤灌之，良久乃苏。问其故，以所见告。于后有楼三楹，储什物，不住人。闻婢言，乃入探之。未至，沙石扑面，不能进，乃知为狐，即使此婢往。婢入无他，遂登楼，见所储什物已并叠在旁屋。其中为便坐，左为卧室，罗屏绣幕，陈设一新。美妇指挥二婢，布地衣，悬画Ｃ４。婢惧欲走，妇使坐，且语之曰：“闻尔主虐遇汝，吾甚不平。今后复尔，必小惩之。”自此以后，于妇于此婢稍加诃斥，辄有人批其颊。于妇惧，始善遇诸婢矣。月余，妇谓婢曰：“为语主人，假我洋钱五十，吾有所用之。然仍不出汝门，无虑假而不归也。”婢以告于。于正思一见，乃使婢告曰：“钱非所吝，但须面付耳。”妇笑曰：“诺。”于取洋钱如数至后屋，无所见。欲登楼，将及梯，忽眼前见一臂，著浅绛色衫，红袖高捋，皓腕呈露，带金玉条脱，铮琮作响。手掌红润，五指纤削如葱，指爪长寸许。于对之心荡，忽闻娇语曰：“收到矣，速去！”臂遂不见，而于手中物亦与俱去矣。于之女即于此时见靓妆一少妇，著浅绛色衫，年约二十许，向之微笑，忽失所在。妇见形于其父女，异地而同时，可异也。于有弟妇，孀居三年矣，于待之薄。其夜忽于枕畔得洋钱如于所失数，乃知其挹彼注此也。于亦感悟，遂善视之。妇居于宅半年，忽谓婢曰：“今将往苏州去矣。”遂绝。此光绪四年八月事。海盐吴鸿吉，邑诸生也，馆于同邑徐氏。徐宅颇广，粤寇之乱，曾为伪王府。贼平后，白骨累累，满空舍中，虽迁葬他所，犹见怪异。吴馆其中一二年，日形瘠。戚好怪之，问其故，辄言无他。久之，浸改常度，日喃喃作昵语。于是告之其家，家人至，已不复省识。舁之还，将召医治之，吴忽告其父曰：“此无病，不须医也。”察其音，则北人而又女子也。父因问曰：“汝何方鬼魅，来此作祟？”吴仍作女语曰：“儿生本宦族，幼通文翰，遭难郁郁而死。夜台凄寂，与尔子有缘，故来相就，行且谋百年永好，非为祟也。”于是知其有所凭，百计驱遣，不能去。家人愤而詈，则对詈，殴则对殴；若与好语，则清言娓娓，机慧绝伦。且喜度曲，靡曼之音，听者荡魄。家人因许以作鬼妻，为之设位。因自述为王姓，小字媚侬，且言其生年月日其备，然病竟不减。一日，告家人曰：“明日日吉辰良，当与郎君俱归矣。”是日，吴竟死。闻吴颇谨愿，好读书，乃为淫鬼所杀，岂其有夙孽欤？

　　●卷七樊君希棣，字萼楼，湖北咸宁人，余长子妇之三兄也。官贵州贵定县时，大病，死而复苏。自言死时初无所苦，但觉由内署出至大堂上，徘徊久之，没阶而下。将出仪门，有一叟自外趋进，力挽之使入，曰：“公去则百万生灵谁属乎？”送入内署，遂苏，如一梦耳。萼楼有文武材干，宦黔中十余年，积功至监司。其初至贵定也，贼环攻之，萼楼栖止雉堞间，与士卒同甘苦，故兵民悉为之用。与贼大小百战，身受十数创。其后贵定之民皆爱戴之，每以公事至省城，辄有数百人从之。萼楼止之城外，而从入城者犹数十人也。至则噪于大府之门，曰：“无夺我好官！”故令贵定最久，虽已擢郡守，而其在县也，仍以县令冠服视事，不敢言己迁官也。贵定在省城东北九十里，当是时大府亦倚以为重云。萼楼慷慷有大志，善用兵，自言异时天子或有事四夷，虽死不敢辞。余甚壮之。乃年未四十而殁，惜哉！余本拟为作传记存集中，因循未果，姑撮大凡，存之笔记。古来忠臣义士，恒藉稗官小说以传，不必碑版文章然后照耀四裔也。

　　余炳文，字朗斋，亦咸宁人。于余亲家翁樊玉农观察为妻昆弟之子，故恒在樊氏司钱币之出入，诚实不苟。兼善丹青，余长子妇粗知写生，其所教也。晚年家居，初无病，一夕忽梦玉农召之去，仍属以家事。时玉农卒久矣，觉而语人曰：“吾其将死欤？”未几，竟无病而逝。其诸子皆前卒，止存一孙，支离，无丑不备。或疑余君长者，不应如此。大儿妇言其所居之屋，虽天日晴和，亦觉阴晦，其家之索，职此故欤？然其中子名守钟，字韵笙，为贵州龙里县知县，颇有政声。贼环攻之，固守年余，贼不能破。会当去官，贼骤至，城遂陷。民拥之出走，已行数十里，可脱矣。拥持之者稍懈，竟乘间奔回城，遇贼于途。贼亦识之，曰：“此好官也。”相戒勿杀。乃夺贼刀，杀贼数人，贼仍不杀之。终赴水死。斯人也，固循吏及忠义传中所当两收者矣。朗斋曾送大儿妇，自湖北至苏州，止余春在堂旬日。曾余在杭州，及还，不再宿而朗斋去。大儿妇言朗斋此来，欲求余为其子作传，因匆遽故，未能达也。余悲其意，牵连书之于此。虽《齐谐》志怪之书不足云野史，聊以副朗斋未言之意而已矣。

　　孙某，归安诸生。病且死，恍惚间见有冥隶持牌至，牌上大书“提归安学生员孙某”。孙曰：“可不到乎？”隶曰：“阴司公事与阳世异，不能幸免也。”许以重贿，亦不可。促之行，至一大官府，引孙入，跪案前。神问：“汝是孙某乎？”曰：“然。”孙因叩头诡称有母年七十余，愿增寿一纪养老母。神怒曰：“汝生平无善行，但知放债取重利，不减算幸矣，望增寿乎？”取案头一册，以朱笔点之，投笔砰然，悸而觉。与家人言之，其夜遂死。孙母实前死，神不以此斥其妄求，盖未检册，虽神亦不知也。孙有桑田数十亩，蚕时以叶贷于人，及新丝出，乃收叶钱，必数倍于市价。神所云重利，其即此欤？

　　苏州察院街，市居稠密，有贝松泉笔店，笔颇佳。光绪戊寅岁，其店中频有火患，率莫知其所自来。一柱在复壁中，俄火发于柱，延及于梁。一饭箩悬空际，忽四旁烈焰上腾，急解系扑灭之，箩不焦灼。有学艺者，晨起卷卧具束之，已而烟从中出，发视，则被中著烬焉。店中至不敢举火，而火仍不熄。一月或四五发，邻人惊扰。或曰是殆狐魅所为，乃即室中设位以祀之，为患如故。有士人语之曰：“妖不胜德，子宜力行善事，庶足以禳之。设位以祀，适助其焰，无益也。”主人从其言，自矢于神，力行善事，撤所设位，而火患良已。

　　盛翁，绍兴之柯桥人，幼佣于唐栖宋氏。宋有女适姚氏。后宋氏中落，不能畜僮仆，盛遂从宋女归姚。姚聚族而居，人极众，每夜至三四更，尚有出入者，故大门常不闭。虑宵小乘间入，乃使盛坐守之。盛居姚氏数十年，勤于其事，小有所积蓄。以宋氏故主贫，恒之。后以老病归家，其子尚留唐栖。翁病笃，语家人曰：“吾今日当死矣，然吾子未至，吾且待之。”迟二日，其子至，翁乃死。盛虽小人，颇有行谊，宜其生死之际，来去自如也。

　　阑胡，亦名弹涂，海滨小鱼也。形如鳅，长二三寸，潮退，跳掷泥涂，无虑数千万头。定海六横{奥山}人恒捕食之。然人行泥中辄陷，必乘泥鳗，乃可捕阑胡。泥鳗者，以板为之，人坐其中，一脚在外，以脚推之，一推行可数丈。其捕阑胡之法，先以竹筒千百遍插泥中，乃乘泥鳗东西驰逐。阑胡遇孔必跃入，则尽入竹筒矣。当粤贼之寇定海也，先至六横。六横之地，分为八甲，有上四甲、下四甲之名。下四甲已降贼矣，上四甲有王大绥者，字博泉，籍诸生，一乡中推重之。家有一马颇良，或以语贼，贼欲得之。一日，下四甲人引贼四人至索马，王不与，贼怒，拔刀胁之。乡人咸集，贼止四人，力不敌，歼焉。次日，贼大至，王指麾乡人御之。贼舍舟而登，悉陷于淖，一足起，一足又陷。王望见之，令乡人皆乘泥鳗往，其行如飞，贼无不束手待毙，毙贼无算。由是乡人胆益壮，贼屡攻之，辄败于泥鳗，竟不能得六横。后攻定海，亦屡失利，由先挫于六横也。夫泥鳗一渔具耳，其形制殆如苏文忠所谓秧马者。当是时贼势甚盛，浙东西郡县皆陷，而区区海滨之民，以泥鳗胜之。不龟手之药，小用之，则以纟光，而大用之，则以破越，岂不信夫！

　　冯梦香孝廉之弟则诚，于同治壬申年读书慈溪县城中。一日，忽传江西张真人府有使者至城隍庙，乃往观之。果见一使者背负黄袱，中有文书，取出于神前焚之，以真人府封条封庙门三日。于是一县喧传，不知何事。数日后，县中一吏言之曰：“此为辽东某县事也。”辽东某县有夫妇偕行于路者，妇急欲溺，不得已，溺于路侧。其夜夫妇皆卧矣，有扣户者，夫启视之，久而不返。妇亦起，出视其夫，则腰断矣。人疑妇实杀之，闻于官，妇极口称冤。官细诘是日曾至何处，曾作何事，妇悉以告。因至所溺处掘地数丈，得一棺，启视之，面如生。官疑焉，牒问真人府。真人府覆言：“此鬼为元朝浙江慈溪县人，以行贾至辽东而死。其鬼强悍，妇溺适当其棺，触鬼之怒，是夜杀其夫者，果此鬼也。鬼本慈溪人，宜移文慈溪城隍治之。”故使人赍二文至慈溪，一焚城隍庙，限三日断此狱，故封庙门三日；一投慈溪县，故县吏得知其详。余谓此事妄也。忆袁随园老人《新齐谐》中有一事与此相类，州县治地方事，万无因事涉鬼神牒问真人府之理，此必道流缘饰旧事，以耸动愚民之视听耳。余在吴下，每见有人托言真人府法官施送符，聚敛钱财，此使者亦必其流亚也。所赍二文，一焚城隍庙，所谓限三日断狱者，谁实见之？一投慈溪县，县令亦不过姑妄听之而已。所谓辽东某县者，相距绝远，又谁肯越境而问之乎？是所投二文，皆可任意为之，无能发其覆者。观其事之不在浙东西，且不在与浙邻近诸省，而曰在辽东，其用意亦巧矣。慈溪之人，见其俨然有公牍投县署，必深信不疑，彼乃得肆行其术。余书虽志怪，然于此等事固不信之也。

　　定海大谢{奥山}有甲、乙、丙三人，兄弟也。甲、乙皆以捞海蜇为业（门人冯梦香曰：“海蜇”二字，见《闽中海错疏》，今俗称皆沿之。《文选。海赋》注引《南越志》，海岸间颇有水母，东海谓之宅。《博物志。异鱼篇》，东江有物，状如凝血，名曰鱼。余谓古字作“宅”作“”，在古音并鱼虞部中字，今作“蜇”，则支微部中字。亦见古今语音之变矣），丙尚幼，好狎弄，二兄厌苦之。一日，将入海，秘不使知。而丙已知之，先至舟中，伏隐处。及行至半途，乙语甲曰：“今日弟不来，差安静矣。”丙突出曰：“我在此！”相与大笑。旋至一处泊舟，甲将登岸，甫出舟，复跌入舟中，乙继出亦然。丙不解其故，试出觇之，则一巨蛇，粗若木桶，其色纯黑，蟠卧沙滩上，闻人声，若惊觉者，仰首向天，张口嘘气。其口分两岐，若翦刀然，口中鲜红如血。俄见蛇身徐引而直，蜿蜒自去，在风声从之。其行甚速，顷刻遂杳。始知两兄惊仆以此也，遂呼曰：“蛇去矣！”甲、乙乃苏，亟捩舵而还，不复操此业。或曰：丙不去，则甲、乙死生未可知，丙之去，殆有使之者乎？

　　有汪某者，习申、韩家言，其人固长者也。夜为冥官，治冥中事。三人共之，皆服本朝衣冠。其中坐者帽顶以珊瑚，汪则坐其左。一夕，有女鬼披发号哭，持状呈于中坐者。中坐者命持至汪前，汪阅之，所讼即汪也。先是，汪在某县幕，有女子为人调戏而自尽者。调戏之人例得死罪，汪改易其爰书中一字，而罪人减一等免死，故女鬼讼之。汪以其事涉己，仍使呈中坐者，中坐者与鬼语良久，鬼大笑而去，汪不知为何语也。及明日，某县以重修县志，请汪秉笔，汪乃悟鬼笑之故，因为此女立传，备言其本末，载入县志。

　　丹徒张氏，望族也。相传其先世有某甫者，至金陵应乡试，所寓屋租价甚廉，而室中尘积寸许。同寓之友疑其不吉，去之，张以其价廉，留焉，宿于楼下。至夜半，闻楼梯有步履声，伺之，见有二人衣服蓝缕，颜色惨淡，一提壶，一执扇，由梯而下，至中庭而立。张惧甚，欲呼其僮仆。忽又有一人，头戴白布高帽，手持绿油伞，语二人曰：“新科解元在此，尔等速去！”言已，三人者皆不见。明日询之邻人，知此楼故有缢死鬼，时出为祟也。张居此，竟无恙。是科果以第一人中式，次年成进士，以知县终。

　　镇江柳某，携其一弟二子至金坛应岁试，以试院左右屋价甚昂，乃于僻地租屋数椽而居之。屋在深巷中，每夜时闻鬼声&lt；需鬼&gt；&lt；需鬼&gt；然，颇厌苦之，谋逐鬼。柳某曰：“吾能诵焰口经以召诸鬼。俟诸鬼毕集，二子立巷口阻其出路，吾弟在内持帚向空奋击，必可痛惩之，庶此后鬼不敢至也。”众曰：“诺。”是夕，陈设如仪，柳高坐诵咒以召鬼，二子分守前后巷口，弟持帚奋击，柳又鸣铙以助之。鬼声至巷口辄回，如是久之。其长子呼其叔曰：“叔惫矣，且来守此巷口，我代叔击鬼。”叔往立未定，忽仆于地，若为人推倒者，盖鬼已奔去矣。后二子皆成进士，其叔以明经终。或曰：“鬼殆以其可轻而侮之欤？”余曰：“不然，鬼之畏人，畏其镇定耳；一移足，则气不固矣。敌之至也攻其瑕，病之来也乘其虚，皆此理也。”余同年丁濂甫绍周，自言少时曾戏学缁流施攻焰口，祗习召请之文，未得退送之诀。鬼聚其室，灯光如豆，濂甫置之不问，拥被而眠，但闻啾唧之声，达旦始寂，竟无他异。此则由濂甫根柢深厚，故鬼不得而侮之，否则未有不为所困者矣。

　　濂甫又言：道光辛丑岁入都会试，绕道走徐州，投宿旅店。店中人满，主人导至后屋中，扫榻布席，将就偃息。俄闻有臭气甚恶，周观四壁，无所见。以烛照床下，则一尸存焉，两手两足以四巨钉钉于床版。濂甫噤不敢声，危坐达旦，束装而去。此必孤客挟重赀为所戕害者，使见之而惊呼，必且身罹其害。危险之中，镇定如此，其胆其识，均足多也。

　　镇江甘露寺，一巨刹也。嘉庆间，长白策公守是郡，不信佛法。一日至寺，寺僧与之畅谈内典，并侈陈福田利益。公曰：“佛法深微，固难遽喻。至如慈云甘露，普拯幽冥，则宜实有征应。明日烦吾师施放焰口，吾亲临观览，必有所见，方释吾疑；不然，则是师之慧力未足洞彻幽明，当别选高僧拄持此寺。”僧唯唯，谋于其徒。有小沙弥颇狡狯，谓主僧曰：“市有丐者二人，形容如鬼，俟召孤魂时，使之至踱庭中，自东而西，太守远观，必以为鬼也。”主僧从之，乃与丐约，每人予之钱二百，使伪为鬼以欺太守。孰意次日日未暮，太守使人封闭三门，丐不得入。群僧无如何，晚间姑循照常仪登坛施食，果有人影往来庭庑。僧疑三门封闭，丐不知以何术而来，乃太守则耸然异之，布施优渥，顶礼而去。次日僧持钱往酬丐，则已僵毙道旁矣。始悟昨暮来者，丐之鬼也，因使人瘗之。镇江邹氏，在乾、嘉间颇称殷富。其第宅宽大，四旁小屋空者居多。一日，有佣工缢死其中，邹氏不知也。会其家作佛事，至夜施放焰口，缁流正在坛上诵经，忽阴风大起，满堂灯烛暗淡无光。群僧惶骇，皆逃入廊屋，惟主僧曰希圣者仍危坐不动，口中默念，不知是何神咒。良久灯烛复明，群僧亦集。佛事毕，希圣语主人曰：“今日事颇怪异，檀越宜各处检寻，有无他故。”次日寻至空屋，始知佣工缢死已数日矣。

　　丹徒有沈某者，工举业，而家甚贫，无所得食，乃为人作讼牒。一夕，梦其父痛责之，始辍不作。其后举于乡，成进士，以知县分发河南。十余年后，宦成而归，橐中颇丰。至岁除日，夜将半矣，其妻闻听事前似有人聚语，乃自门隙窥之。见古衣冠者数人列坐堂上，一人曰：“沈某不义之财，宜付之一炬。”一人曰：“此似过重，绝其嗣可也。”一人曰：“沈某作县令，听断尚无枉挠，绝嗣亦太过，但当散其财耳。”其妻悚然而入。后其家果日贫。

　　扬州包某，酷信扶箕之术。懋迁有无，悉决之于箕，久之家大富。一日，箕仙告之曰：“某日扬州有水灾，汝宜早为计，勿及于难。”包疑信参半。然念时届秋初，正淮水盛涨之时，且箕仙灵异素著，当不吾欺。乃先期具舟，托言有事于镇江，载眷属俱去。是日天气阴晦，大雨如注，甫出瓜步江中，风浪大作，波涛汹涌，几濒于危。幸而至于京口，雨霁，风亦稍止。次日探问维扬消息，则并无水灾，城中安堵如故。数日后，仍移家而归。叩问箕仙，盘中大书曰：“是日江中风浪可怕否？”殆以其屡渎，故戏之也。

　　京口有蔡姓者，其妻张氏，病中见一鬼来索命，言前世冤仇，今日既遇，必不相舍。蔡因具牒诉于城隍神。张见有冥隶持票来捉鬼去，俄又有一隶来拉张俱去，张遂昏然若死者。二日而苏，语其夫曰：“不可为矣！我至冥中与鬼对质，彼直而我曲，神不吾也。”翌日果死。

　　扬州有某翁者，以禺起家，为诸商领袖，家中巨富，年迹逾六十矣。偶乘肩舆过钞关义渡，值漕艘连樯来，风帆甚猛，顷刻而至，渡舟几为冲覆。同舟之人惶怖号呼，翁坐舆中，亦甚惊惧。有一舆夫在旁，见舆中所坐竟非翁也，青面赤发，目大如鸡卵，齿&lt；齿&gt；々出唇外，若庙中所塑鬼判者然。大惊，不敢言。俄顷之间，仍复其故，舟亦不覆。此翁以惊惧故，神出于舍，见此怪状，殆亦魔君转世者欤？

　　史兰奇，海宁之硖石镇人。无子，有一女名大姑，年二十，未许嫁。同治甲戌岁，史患痢疾甚剧，诸医束手。同里有戴生者，善扶箕之术，乃使求方于仙。仙判用大黄四两，佥疑不可用，请易之。又判用猪脾一具，实以糯米及莲实芡实，煮烂食之。大姑素慧，见仙方如此，叹曰：“吾父病必不起矣。”其夜，戴生在家，忽箕笔自摇动若欲书者，大惊，试扶之，则疾书曰：“此地竟有此大好事邪？史女大姑以身代父，其孝可嘉，惜其父禄已尽，不能延也。上帝悯之，赐其嗣子成名。又录大姑为泰山侍书，羽葆导引，从此经过，犹未远也。”众方惊诧，忽闻香气酷烈，且隐隐有音乐声。戴与史相距里许，乃走问史氏。史氏犹不知大姑已死也，急入视之，则大姑卧床上，其体已冰，推寻死状，盖服生鸦片烟而死也。次日，史病小愈，越十四日竟死。既服阕，其所嗣子补博士弟子员，所谓赐嗣子成名者信矣。则大姑之为泰山侍书，亦必不妄也。余雅不信扶箕之术，然如此等事，虽近无稽，而有足劝孝。稗官小说，何妨妄言而妄听哉！扶箕或谓之扶乩，余按《夷坚志》“沈承务紫姑”一条云：紫姑，仙之名，古所未有，至唐乃稍见之。世但以箕插笔，使两人扶之，或书字于沙中。据此，则当作扶箕为是。离硖石十余里，地名长阡，有王翁者，人颇长厚。一子弱冠，应童子试矣。为之娶妇，甫娶而妇死；续聘某氏女，未娶而女又死。其子旋发狂疾，翁亦久病。乃问于箕仙，仙判云：“此夙孽也。尔前生陈姓，家巨富。有范生者，寒士也，负尔百金。尔索之急，范缢死；妻徇夫死；子失母，亦死；其家遂绝。范讼之冥司，冥司以为负债必偿，索非无理。但阴律首在问心，范生本有偿意，而陈操之过急，致范生一家三命同时而死，情殊可悯。陈本素封，此金为数无多，在陈不足为得失。乃铢锱必较，为富不仁，其情又甚可恶，故判今生以一子、两子妇偿其三命，亦使绝后，所以报也。惟念今生尚不失为长者，倘能力行善事，或尚可挽回。”王翁乃矢于神，愿力行善事，且诵《高王经》满万遍。复叩问箕仙，仙曰：“冥司嘉尔善念，令范生宽二十年限，俟尔子生子，再偿范命矣。”已而子病果愈。

　　刘云椒孝廉廷杰，直隶通州人，道光戊子科举人，中年不得志，放浪诗酒以卒。仁和许信臣中丞乃钊、宛平史叔平观察致康，其同年中最契合者也。死后附箕仙降于许氏，成诗文数百言，酷肖其生前所为。中丞愕然曰：“君是云椒欤？何以至是？”曰：“然，廷杰死三日矣，以赴状未至，故君未知也。前身本紫府吏，今世无大罪恶，一诣城隍司，不复拘束，因念君故，一来耳。”又一日，复附箕言：“妻孥茕苦，诸君存恤之，甚善。闻叔平有卵翼孤儿之意，尤可感也。”时叔平方谒选京师，得云椒凶问，念其子尚幼，恐以贫废学，欲挈之至官。甫起是念，未以告人，而鬼神于数千里外已预知之，亦可异矣。

　　杭州艮山门外有地曰横塘，其地有明兵部尚书胡端敏公祠。肇自明季，至国朝二百余年，列入祀典，春秋致祭。粤寇之乱，胡氏子姓凋零，祠亦毁于兵火。余门下士高海鹏年与胡氏有连，议复之。乃纠合仁和、钱唐两县绅士，具呈请于大府。时杨石泉中丞为浙抚，以乱后无可稽考，咨询闽浙总督衙门。展转年余，始于同治十三年二月复建胡端敏公祠，由杭州府遣官致祭，悉如故事。祭后三日，海忽梦有古衣冠者向之拱手。胡氏后人于是夕同得此梦者十人而九，是公之灵爽犹未泯也。公名世宁，字永清，弘治六年进士。正德中官江西副使，忤宸濠得罪，戍辽东。宸濠诛，复起至兵部尚书、太子太保。《明史》有传。

　　仁和魏芸阁士龙，余甲辰乡榜同年也。魏为是科解元，其岁年已六十矣。生平邃于经史，而旁通禅学。每日晨起，必先诵《金刚经》一遍，寒暑不辍。道光庚戌岁，年六十有六，凭几诵经，端坐而逝，右手犹作展卷之状。卒后有传其为神者。其门人蔡小西孝廉祖武为龙游校官。一夕梦入公廨中，见魏与项侮侣先生并坐于上，旁列小几。蔡至，为之起，且曰：“君来大好，此间案牍甚繁，可分劳也。”其时蔡尚无恙，越三日即逝。项先生名名达，亦仁和人，嘉庆丙子科举人，先通奉公同年也。

　　仁和魏条三农部大纲，僦居宣武门外，历有年所矣。道光二十年，忽来一狐仙，不见形状，但在空中与人言语，自称姓名曰胡美髯。颇解诗，与农部倡和甚欢，其诗皆书片纸从空飞下。诗句清新，书法亦遒劲，一时传为美谭。有术士过其门曰：“此室有妖气，请为驱除。”农部不之信，术者叹息而去。未几，都中大疫，农部与三子俱死。殆所谓妖孽者欤？

　　杭城孙同伯，诸生也。元聘施氏，未娶而卒。光绪五年，复聘同里某氏女。婚有日矣，孙忽得疾，施氏之鬼附其体而言：“将与孙俱去。”孙父母苦求之，许迎其柩以葬，且立主家庙，皆不可。俄而孙竟卒。此鬼何强悍如此，或亦孙之数当尽欤？

　　道光十五年，杭城大疫，死者甚众，市中棺为之一空。武林门外有地名仓基，其地有金姓者于前一年除夕，闻门外有鬼声，俄又闻若有人言：“此家有节妇。”及元旦开门，则见墙上画一大红圈，异之，然亦谓是儿童辈所为耳。及夏间疫盛，邻比诸家无一免者，而金姓独无恙，始悟除夕红圈，乃鬼神为之以识别也。节妇姓钱氏，为金子梅都转之伯母，时守节已三十余年矣。余门下士高海乃节妇之外孙，为余言之。

　　海又言：钱唐黄成甫茂才维城，博学工诗文，年三十余而卒。平生著作，零落无存。同治十二年，仁和钟雨辰殿撰将编诗话，致书海，托为搜罗。海与黄君有旧，遍搜其诗不得，耿耿于心。一夕，忽梦黄君来，次日即于旧帙中得其七律一首，且骇且喜，录寄雨辰，并述其梦。文士名心至死不泯，亦可悲也。昔顾侠君选元诗竣，见古衣冠者数百人来谢，当非[B220]语矣。

　　钱唐有贝翁者，少有膂力，素以意气自负。一日，自城外被酒夜归，憩于白蜡桥下。瞥见一妇人趋过，觉有异，尾之行。抵一村舍，妇忽不见。叩门入，则其家止妇姑二人，是夜适反唇。因使视其妇，已扃户雉经矣，亟解县救之，得不死。感翁高义，以夜深止之宿。翁以其家无男子，不可，遂携灯独行。俄寒风自后来，林叶皆簌簌落。翁知为鬼，不之顾，鬼忽作声若相詈者。翁怒，返击之，鬼乃退。及翁行，又詈如初。翁益怒，穷追不已，复至于桥下，而鸡声四起，东方白矣。

　　仁和钟古春明经凤书，生平颇多善行。咸丰辛酉岁，杭城再陷，死之，其二子皆陷于贼。次子登甫孝廉世培时年甫十二，为贼所胁，已出城十余里，贼以其年幼力弱，弃之于途。是夜宿邮亭中，若有人推其背曰：“速行，速行！”登甫惊起，而昏黑不辨南北，其前隐隐有灯光，遂从之行。天明，至北新关，其地有吴姓者，知其为明经之子，收养于家。乱定后，于光绪元年中式副榜，次年登贤书。杭之人咸叹善人之有后也。

　　杭有高君者，勇于为善，其少壮时已不杀生，晚年并断荤血。然不奉佛，而好言养生，能辟谷数日不饥。年八十余，无疾而逝。有友人客于成都，一日，忽遇高于途，惊曰：“君高年来此何为？”时其友适将旋里，因约与偕。高曰：“我尚思游峨嵋山，君其先归。有扇一握，麈尾一柄，烦君携至我家，并为传语儿曹，我此来安好，勿念也。”其友抵家访之，则高死五月矣，成都相见之日，即其死日。一扇一麈尾，皆殉葬物也。此事载高氏家谱。予门下士高海，其族孙也，为余言之。

　　同治八年五月，苏城大风，民间所セ衣服（“セ”，俗字。然香山诗云“中庭セ服玩”，则此字唐已有之），皆随风而起，飞舞满天，有堕十里外者。苏俗率以稻秆为薪，十余斤为一束。有陆氏积薪于庭，亦被吹去，愈上愈高，望之若止三四寸者，移时不见。余门人王梦薇廷鼎时居护龙街，忽堕一竹筐，筐外书某年某月琴川黄氏置，盖常熟人家物也，距苏已七十余里矣。

　　梦薇又言：其家旧住平望镇柘湖之滨，门前多古树，最古者一槐，已二百年矣。一日大雷雨，槐为迅雷所击，分而为二。雷所劈处有烟焰上腾，越日乃止。邻比聚观，并无他异，惟于树根下掘得黄脂斗许，大小不等，而皆坚凝如石，椎而碎之，又甚黏腻。世称茯苓、琥珀生于松下，猪零生于枫下，此或其类欤？惜不知何名，亦未详所用也。

　　寿昌多山，故多虎豹。有童姓者居于眉林，其家畜一母猪甚大，一岁生子十余，内有一头，短颔修尾，与凡豕绝异，数日顿长大，食倍他豕。童老恶之，屏勿使食，欲使自毙。其邻叟曰：“此豕浅毛被体，粗具文理，状颇彪炳，得毋虎豹之属欤？”童老曰：“若然，亟当杀之，为虺弗摧，为蛇奈何？”磨刀霍霍，亲赴豕{艹立}.豕忽突出，追之不及，入于山中。数月后，有一豹径诣童氏，入其旧阑，若甚驯扰。群豕见之，&lt；豕句&gt；然惊走，豹徘徊良久乃去。嗣后月或数至，且与他豹及虎俱来，出入村舍，遇人不噬。然村中人甚厌苦之，聚众驱逐，如是数次，乃不复来。

　　江西李某，以贸易往来苏杭，亦老于江湖者也。尝自杭州归，途遇少年求载，同舟者咸拒之。李见其衣服蓝缕，踯躅江岸，心怜之，语同舟者曰：“孤客无归，大可怜悯，何惜此一席地乎？”乃招之登舟。及至常山，将舍舟而陆，少年顾诸客曰：“萍水相逢，幸附船骥。今行将分手，颇思稍尽微意，供诸君一饱，愿闻所嗜。”诸客曰：“昨过某处，见市中馒头颇佳，今思之，食指犹动。既承雅意，得此足矣，他不敢请。”时距其地已远，诸客姑以此难之，且知其贫，必不能办也。少年曰：“可。”乃还至其所卧处，蒙被而卧。众呼之，曰：“毋扰清梦。”众曰：“吾曹饥矣，馒头安在？”曰：“诸君何汲汲若是！顷方起馊裹馅耳。”卧如故。久之，觉热气缕缕自其被中出，众异焉。或曰：“此渴睡汉鼻息耳。”俄少年起曰：“馒头出笼矣！”发其衾，累累者皆是也。众客饱啖，咸果其腹。异而叩其术，笑不言。食已登陆，独约李会于三里外。李至，少年已先在，出数纸为赠。视之，自玉山起至李之乡里止，一路舟车悉为代雇，此则各牙郎之票据也。李怪问之，少年曰：“不敢相欺，某乃江湖所谓铁算盘者也。不必探囊去箧，而能以术取人财，舟中诸客所赍，已各分其半矣。以君长者，故丝毫未取，且为君代雇舟车，以报厚意。”李大惊，又甚感之，再三致谢。少年曰：“舟车之费，皆取之诸客，何谢焉？”李曰：“相距且数百里，何能咄嗟而办？”少年曰：“我辈于千里外物不难立致，况数百里内，直咫尺耳！”又谓李曰：“江湖间如我辈者不少，君此后橐中宜置五谷少许，或官府印花，方不为术士所算也。”遂别李而去。李持票据示牙行，无不合契，沿途舟车，悉应付如数。盗亦有道，斯之谓与？

　　门人汉阳邬梅仙，言其家好为扶箕之戏，名其坛曰“驻云坛”。有明五先生者屡降是坛，自言乃元时济州一狐也。少年时曾蛊某氏女，为雷神追击，几殆，其后潜修二百余年，始挂名仙籍。又言修仙之道，其过莫大于犯淫，其功莫重于惜命，故二百年来惟以惜命为事，虽一草一木，有生意者均不忍攀折也。叩以休咎，多不答，喜谈诗及古事，如云宸濠胁有肉鳞，王阳明体颀而黑，皆世所不知也。或问：“先生何不以狐为讳？”曰：“由狐而仙，譬如白屋中出公卿，方以为荣，何讳之有！”

　　临平有某氏嫠妇，独居悲花庵中，长斋奉佛有年矣。畜一猫，亦不食荤血，每食饲以白饭一盂，上置豆腐一方，呼而戒之曰：“猫，尔其省穑而食之！”猫嗷然若有知者，先食白饭，饭尽，乃食豆腐，日日如是。余外姊适周氏者之女实亲见之。余长女闻而笑曰：“此妇所修未知何如，此猫必成正果矣。”

　　有某氏者祟于狐，延道士驱之。道士星冠象简，伏而拜表，两童子执剑侍。乃道士未起，而童子忽失所在。俄闻有声出自瓮，视之，则二童在焉。瓮固不甚大，不知何以能容二童子，而二童子又何从入瓮也。共议破而出之，一椎甫击，而童子在瓮中呼痛。于是道士术穷，不得已，祷于狐。闻空中语曰：“既尔知罪，可避去，我出童子。”乃各避他所，而童子出矣。瓮初不破，亦不知其何以出也。余前记慈溪小灵峰关牒事，兹又闻有一庙，淫祀也。庙中之神不知何姓，塑一女像配之，则张氏女也。初张氏女从母至小灵峰进香，归而自言神悦其貌，将以为妻。自是闭门不与人接，而时有香气出其房中，儿女燕亵语亦往往闻焉。家人患之，莫可如何。居数月，女腹彭亨矣。母以告其父，父曰：“处子而有孕，是为门户羞。”立逼女死。神凭女而言：“苟杀是女，必祸尔家！”其父怒曰：“吾不畏也，必杀女！”女知不免，泣曰：“吾为此一块肉而死，凡妇女怀任者我必之。”乃于夜中投水死，尸逆流达于庙前。其夕庙祝梦神曰：“起，起，迎夫人。”不解所谓。次日，其家失女，疑其逃也，四出迹之，而得其尸。其兄愤怒，至庙中，批神颊无算，又以指爪碎其&lt；面甫&gt；。灵峰人闻其事，乃塑女像，称曰夫人，至今黾妇辄祷焉，香火甚盛。二月某日为夫人生日，红裙绿鬓相望，而神面爪痕竟不可去，屡经改塑，瘢如初。

　　杭有徐翁者，家于清波门之水沟巷。每岁暮祀神，必以彘首一、鸡一、鱼一，俗所谓三牲也。既撤，辄失之，初疑奴辈所窃，又疑猫犬食之，然无全失之理，又不应岁岁如是。一岁，祀神毕，徐翁亲以筠筐盛之，而县之于梁，自设卧榻于侧，卧而侦之。人定后，忽有瓦甓声出自厨下。无何，一人于于然来，头角崭然，若庙中所塑牛头之状，以头戴筐而去。翁徐起迹之，则至厨下而没，乃以物识其处。明日，集家人掘之，不数尺，见有阶级，徐翁疑其中有窖藏之物，自入视之。阶尽，忽隐隐有光，曲折而进，屋宇俨然，漆灯荧荧未灭，光盖从此出也。又进，则有朱棺一具，巨绠县之，明器之属罗列左右。徐取其铜爵一藏之怀中，尚徘徊其间，冀有所得。忽左室门辟，牛头人自其内出，徐骇极而奔，牛头人亦从之，及阶而止。众援翁出，即以土掩之，顾视翁色若死灰，汗犹涔涔也。探怀中，出铜爵，古色黝然，以插花，无不活，且能结实，洵非近代物也。此必唐宋人古墓，但牛头人不知何怪。《周官》方相氏职曰：“及墓，入圹，以戈击四隅，&lt；区攴&gt；方良。”此牛头人其诸所谓方良与？

　　张某，绍兴人，携妻子至杭赁屋而居。其妻自是多病，张疑其不服水土，使医治之。一夕，忽作杭音，语张曰：“此老妇之屋，汝何得居此？”张知有异，以屋券示之曰：“我所赁也。”曰：“屋虽汝赁，然其下我藏有金银，今尔居此，或盗我财，奈何？”张闻其语，艳之，乃曰：“尔附我妻而言，必为泉下人矣。金银皆人间所用之物，尔无用焉，苦守奚为？不如指以示我，我得尔财，为尔广作佛事，则彼此均有利益。不然藏地下，虽至百年，不获其用，甚无谓也。”曰：“汝言亦有理，但须以汝子为我子，我始以所藏付之。”张欣然呼其子至，拜于床下。其妻抚摩者再，仍作杭语曰：“所藏即在床下。”如言掘之，得一坛，缄封甚密。发之，惟洋钱三枚，簪数事而已。以告，则曰：“老妇耄而善忘，固不在此，当在户限下耳。”复掘之，得二瓮，一则满盛清水，一则贮铁钉无数，已生锈矣。又以告，其妻作杭音，呶呶不已，谓乾没其所藏金。张无如何，尽以前所得者易纸钱焚之，扰如故，乃别赁屋而迁居焉，其妻之病始瘳。

　　邬梅仙言：其友金某者，死后凭其家女奴而哭告其母曰：“儿寿不止此，特死于庸医耳。阴律，凡寿未尽者，必置之枉死城中，阴风冷雾，惨不可言。幸为儿多焚纸钱，庶可买他鬼自代。”问或为主者所觉奈何？曰：“每日以洋钱六枚赂主者，即无事矣。他鬼亦主者所顾募也。”问：“冥中亦有洋钱乎？”曰：“阳世之物，冥中皆有之，但多焚纸钱，一一可致也。”其母许之，女奴乃苏，问之茫然也。

　　海盐西门外有吴姓者，饶于赀。一婢名秋华，年二十矣，颇有姿首。光绪己卯岁四月中，忽有美丈夫据而淫之，既乃谓婢曰：“为我告尔主，明日扫除后屋以待，屋中什物好为陈设。倘有不备，或备而不华美，祸且立至。”婢告其主母，于是一家尽知之。吴翁以为妾，不之信。次日午后，有肩舆入其门，至中庭而止。舆丁启其帘，则虚无人也，惊曰：“吾在东门外，有少年赁吾舆，令舁至尔家，今安在欤？岂其鬼也？”因述其人年二十余，衣罗衫，手纨扇，丰采丽都，听其语，为冠盖中人，非本地乡音也。翁知有异，入内探问，则婢已失所在。翁室中有床一具，金钩翠幔，颇极富丽，亦转瞬失之。因觇之后屋，则沙石飞击，人不能近。有顷，婢自内出，传少年之语，属主人唤傅婢一人为之上头；又须备盛馔一席，次者两席；又须青蚨四贯，以备赏犒。“不从其言，且火尔屋！”翁惧，如言备之，而家中衣服器皿，其佳者悉被摄去，虽什袭深藏，亦不得免。明日，婢又传言，须循俗例，饣Й女三日，酒食之外，宜有杂戏侑觞。一日为十番鼓，二日为口技，三日为盲女弹词。亦曲从之。有好事者请入视新妇，亦不之拒，但见婢盛饰坐床头，房中纸醉金迷，五色眩目，余无所见。嗣是每日必有所需，间数日辄一出，出必舆，舆者但闻其语，不见其形也。吴翁苦之，将使人走江西诉于真人府。一日，少年忽谓婢曰：“我今且去矣。室中物具在，汝苟念伉俪情，一月之内，慎勿移动；一月不至，则永诀矣。”言已而去。吴翁即时移其物于他所，呼婢出嫁之，其后竟不复至。

　　海宁硖石镇之南有地曰大虹村，其地有吴姓者，本农家子也。后以水旱荒其田，弃而逐什一之利。久之，家稍裕，遂服贾于外，恒数月不归。其妻陈氏，虽农女而颇有姿，邻里诸少年皆艳之，然陈贞洁白守，无可乘也。有小姑，色仅中人，而愁眉龋齿，作诸媚态，惑之者颇众。性狡工谗，常于母前短其嫂，母信之，故陈恒郁郁，久之成疾。每疾发，心辄大痛，四体如冰，终日不暖，惟夜卧而痛止，而体亦温和，心异之。一夕睡醒，觉有人并枕卧，大骇，推枕而起，则杳矣。惶怖无措，解带欲自经，忽见少女向之敛衽，笑而言曰：“姊何卤莽，以侬为男子欤？”陈问：“卿人邪？鬼也？”女曰：“侬非人非鬼，实则狐耳。已为姊按摩四夕矣，再如是三夕，病即全愈。”陈见其修眉秀项，笑靥嫣然，甚爱之。与俱坐，问所自来，曰：“侬亦吴姓，小字细细，旧住海宁潮神宫，今宫圮，故一家俱他徙。侬与姊有缘，来相伴耳。”自是女不去，惟陈得见之。小姑闻嫂与人絮语，疑有所私，告其母。母怒，执梃而往，先于窗隙窥之。陈独坐灯下，方缝纫故衣，寂无他人。母以女诳己也，将还问之，至其室，则见女正与邻子狎，状甚亵。母愤甚，奔入，奋梃挞之，邻子尚抱持女不释。女号呼，母恐声闻于外，忍怒走出。女哭詈终夕，罔测其故。盖女虽与邻子私，是夕固独宿也，细细幻形以挫辱之耳，然自此百口莫辨矣。居月余，细细忽辞陈去，曰：“明日郎君至矣。”明日，吴果至，陈为述其事。吴欲一见，陈曰：“渠约一月复来，且俟其来谋之。”及匝月，陈方独坐，而细细至，握手笑语如故。陈述其夫求见，意不可，再三言之，乃许于道旁一见。戒勿萌他念，若恶作剧，则与姊从此绝矣。陈谨诺之。其日，吴自外归，忽见道旁大树杈桠中坐一女郎，衣浅碧色衫，淡墨色裙，罗袜锦鞋，纤不盈握，对吴微笑，百媚横生。吴大喜，趋而前，将缘树而上。忽飞尘眯目，痛不可启，掩面而归，为妻白其故。陈方咎吴狂妄，忽闻空中语曰：“与姊从此绝矣！”聆其音，细细也。陈拉吴俱跪叩头谢罪，泣而留之。曰：“缘定不能强也，明年二月尚可一见。”言已寂然。是时为咸丰己未八月。至庚申二月，杭城陷，乡间盗贼公行。吴外出未返，陈已有孕。其邻村有某甲者，素无行，且习邪术，恒取孕妇胎以为药。久闻陈美，且知其孕，白昼将三人入其室，思奸之而堕其胎。陈骇欲死，忽皆反奔而出，跪而自投，又以手自批其颊，颊尽肿，口流血。邻里聚观，甲等誓从此不敢犯陈，且愿保卫吴氏，使不受他害。众亦为代求，始得扶携而起，归各大病数月，后遂敛戢。是夜，陈梦细细来曰：“今日之事，我救姊也。上帝以我好善而贞，命为碧霞宫侍书。从此真与姊绝矣。”咸丰乙卯科浙江乡试，头场有绍兴某生于卷上大书一绝云：“绣鞋踏遍几回寻，相会当年未了因。记否红栏明月夜，楼头偷占一枝春。”人询其故，摇首不言。至初十日黎明，缴卷而出。余门人高海与同坐一号，先一日相与论文，极相契合。其三艺皆已脱稿，读之甚佳，乃夜间忽有此异，是必于温柔乡中失足者也。诸书言科场果报事，类此者极多，此则海实亲见之。

　　仁和高君桂山，与其兄啸萝，读书西湖之葛林园。其邻为梁文庄公祠，祠中有棺数十具，皆他姓所寄也。一夕，闻外有吟哦声，启视无人，闭户而声又作，乃笑曰：“如有吟魂，盍来相见？”久之杳然。隔数夕，又闻之，其声自西南来，浸至窗外。审听之，则嗟叹之声，非吟哦也。俄而哗然一声，其门自启，二人惊顾，以为鬼来，然实无所见。及卧，梦见一叟曰：“我粤东钱某，老诸生也，以谋食来浙，死于此。明日断桥堍下有著青布衣者，吾子也。吾棺停梁家祠内东廊下，烦两君指示之。”二人寤，述所梦皆同，相与愕然。次日，至白堤伺之，未至断桥，果有一人来，如梦所言，迎问之曰：“尔姓钱乎？”其人惊问：“何以知我？”乃告以梦。其人果访寻父柩者也。导至梁公祠，指示所在，并厚赠之使归。

　　黄桂圃培荣，浙之会稽人，道光末官湖北武昌府同知。咸丰二年，粤寇至鄂，城陷，桂圃衣冠坐堂皇，骂贼求死。贼絷之，并其一妾二子，挟以入舟。桂圃得间自沉于江，妾与子皆至金陵。长子启勋，时年十一二，为乡人窃负以出，逃至苏州。桂圃有弟金溪刺史，需次于苏，因抚育之。其妾为贼幽于女馆，久之放出，居乡间，以缝纫自给。幼子尚孩提，力不能养，有邻村妇乞为子，不得已许之，密以针刺“天赐”二字于儿左肩，泣而畀之。天赐者，儿乳名也。及官军收复金陵，启勋长矣，至金陵访其母，得之，迎以归。光绪四年，启勋预海运之役，溺死天津。金溪痛桂圃之无后也，其妾因言夭赐事，乃致书江宁蒋鹤庄太守物色之。得其母子，召至署中，解儿衣，验其左肩，则“天”字二画尚存，“赐”字贝旁亦未泯灭。乃谓村妇曰：“此黄氏子也。”判归黄氏。桂圃为国捐躯，固宜有后，而其妾之智节则亦足多矣。此事杜筱舫方伯为余言之。筱舫又言：启勋之溺也，失其尸，求之数日不得。筱舫之弟筱珊太守，时为江苏海运津局总办，命以纸作灵位，备书官职姓名，置木盆中，旁设羹饭匕箸具焉。浮之天津插口，使人驾小舟从之。初入水，其盆向北逆流，及小舟解维，盆即顺流下行。约二里许，至宝林庵前，木盆忽自就岸，则尸已出自水中，面貌虽改，衣装宛然。乃厚敛之，并请于朝，得优恤焉。筱舫问弟何处得此法，曰：“咸丰八年七月，有直隶广文忘其姓名，奉檄押送南漕剥船。舟中携有一子，以便旋失足入水，欲觅其尸。有土人传此法云。”鬼神之事诚有不可解者，此法屡试屡验，则亦奇矣。惟启勋殁于王事，其遗魄自不应葬之鱼腹，或有神物护持，亦未可知也。

　　周镜楼，南汇县人，曾应童子试，生一女而卒。初无灵异。数年之后，其女长矣，忽大病，病中言其父实保护之，故得不死。自是目中遂能见鬼，而镜楼即附其女以与人言，灵异大著。自云在冥中签押文书，颇能作威福。有谢心畲者，娶于周氏，与镜楼兄弟也。己卯秋病甚，镜楼之女往视之，见鬼往来甚多，问之灶神，神言无有。女曰：“吾所亲见，安得云无？”于是灶神穷治之，告女曰：“是于某月日赂门神而窃入者也。”其夜镜楼至，其家人环跪求之。镜楼诘问鬼，鬼自言姓李名儒奎，浙江人。八世前为王氏女，潘氏妇，心畲八世前为某氏子，与之私。后有孕，服堕胎药而死。岁月虽远，怨毒未消。累世寻求，至今始遇，必索其命乃去。镜楼劝之再四，且许延道士为诵经。鬼不可。镜楼怒曰：“汝不知吾周镜楼乎！汝能出吾掌握中欤？”鬼始听命，曰：“苟延道士诵经，愿诵《大梵经》。若《玉皇经》，则在冥中为最下田土，不愿得之也。”谢氏从其言，病良已。镜楼又言有顾春船者，戊子科举人，在冥中颇有势力，己得为冥吏，乃其所荐也。以是观之，冥间营营，亦与人世无异矣。

　　●卷八年月日时干支俱同者，六十年中，惟甲戌岁有甲戌月甲戌日甲戌时，乙酉岁有乙酉月乙酉日乙酉时，丙申岁有丙申月丙申日丙申时，丁未岁有丁未月丁末日丁未时，戊午岁有戊午月戊午日戊午时，己巳岁有己巳月己巳日己巳时，庚辰岁有庚辰月庚辰日庚辰时，辛卯岁有辛卯月辛卯日辛卯时，壬寅岁有壬寅月壬寅日壬寅时，癸亥岁有癸亥月癸亥日癸亥时。然甲戌之岁必有甲戌月，甲戌之日必有甲戌时，而甲戌之月不能必有甲戌日，其余皆然：故遇此难也。光绪六年三月十三日日加辰，是为庚辰岁庚辰月庚辰日庚辰时。杭有杨翁者，精于丛辰之学，死后营葬，有术者为择得此年此月此日此时，取四庚辰也。他术者以为不可用，议改用初六日癸酉。其家以翁素精此术，乃就其灵前拈阄决之，竟拈得四庚辰者，遂用以葬。友人丁松生与执绋焉，还过俞楼，为余言此，因为记之。

　　南斗注生，北斗注死，古有此说，是冥冥之中固有簿书记载矣。世间每遇水火刀兵诸劫，辄有人梦见冥中缮写册籍，疑亦理之所有也。咸丰之初，粤寇萌芽，有海盐人查某者，梦至一处，见文书堆积如山，数十人缮写，犹若不及。楹间悬一联云：“弱柳琼箫仙有劫”，“落花铜鼓佛无灵”。意不可解，而其语则颇可诵也。

　　黄冈县易氏女子化为男，余已载在第一卷矣。有佣媪宋姓者言：河南兰仪县乡间某氏女子，已许嫁矣。某翁无子，性好善，其女病数日，忽化为男。言于父母，验之信，乃使人告之夫家。其亲家翁曰：“此翁为善之报也。吾有弱女，愿即以嫁之。亲者无失为亲，不亦善乎？”某翁大喜，仍谐二姓之好。后生子女，而母故荏弱，凡衣履缝纫之事，父辄分任其劳，盖素习女红，虽为男子，犹未忘故技也。

　　牙牌之戏，相传起于宋宣和时，其来久矣。近世有《牙牌数》一书，借以占卜，盖亦古者棋卜樗蒲卜之类也。兄子履卿言：光绪己卯岁江南乡试，无锡诸士子于榜前占《牙牌数》，其辞云：“大开围场，射鹿得獐。顾盼自喜，中必叠双。”是科无锡县中式者二人，一顾姓，一章姓。顾字明见数中，而“射鹿得獐”句暗影“章”字，尤为巧合也。

　　任司马，江苏人，谈者不言其名字。需次浙中，寓舍频有怪异。一日，失去洋钱三枚，正相诘问，忽空中语曰：“我所假也，三日当奉还。”越三日，果得其二。问尚有其一何在，曰：“此尚须迟一日耳。”越日，果得之。嗣后频有假贷，或偿或否，而不见其形。司马偶坐听事前，忽见一人过其檐下，其形夭矫，几及丈余，疑蛇精也。司马有女公子刺绣于楼，晨起视之，则于空处添绣一人面，异而传观。空中语曰：“此我所为，即我之像也。汝曹欲识我貌，观此可矣。”其面不辨为男为女，惟上有两角，面色白，角则黄色。其余口鼻之类，尚与人无大异。至今此像尚在司马家。司马迁屋避之，辄随之至，不知其究竟如何也。咸丰间，江都符南樵孝廉主讲松江之柘林书院，与同人为扶箕之戏。有女仙降坛，自称唐时人，姓韩名碧霞，父诚为苏州刺史。时江苏尚陷于贼，问何时贼平。箕笔作一诗，有二句云：“扫开云雾见青天，正在辽东献豕年。”后贼平在癸亥岁，符豕年之语。又苏州陆凤石润庠之封翁九芝先生，于咸丰间扶箕，问凤石科名事。箕笔书七绝一首，其末句云：“金阶拜向卷帘时。”后凤石以同治甲戌大魁天下。是岁毅皇帝亲政，皇太后撤帘，箕诗“卷帘”之句，洵有先见。古称山鬼知一岁事，此殆不止一岁矣。

　　昆山县有地名茜墩。咸丰四年夏，有村童金姓者，年十五岁，刺小舟放鸭湖中。正夤缘苇间，俄油然作云，狂飙怒吼，白浪如山。人与舟俱被风挟至空中，俯视云气迷，下不见地。自思设或坠下，必糜烂矣。忽来一老者，衣黄色衣，须发皤然，手执麈尾，指曰：“去，去！”人船俱从空而下，坠于平地，一无所伤，距其家三里矣。观者环堵，咸共叹异。牵其舟下水，送还其家。

　　苏州开元寺前有大石狮二，岁月既久，颇著灵异。盘门以内，地甚荒僻，居人多以蔬圃为业。一夜三更后，守圃者见有物在圃中啮食蔬菜，其形庞然，不知何物。亟返呼众共视，则已杳矣。嗣后连夕皆然，乃纠众伺之。夜半，物果至，突出噪逐，物狂奔而去，至寺前乃止。迫视之，石狮也。遂铸大铁钉钉之，自此不复夜出。

　　朱祥麟，苏州人，素佻达，好渔色。偶饮于友人家，而归时夜已深矣，路无行人。至护龙街，见少妇独行，睨之美而艳。尾其后，徐以言挑之。妇微笑，招以手，大喜随之。行至一处，妇推门引朱入。屋不甚大，而陈设颇华，遂同入房中。镜奁脂，无不精美，床上则绮帷罗幔，绣被锦衾，更极富丽。妇解衣裙置施上，仅留衤日服，皓质呈露，促朱先寝。朱心荡不能自持，方欲登床，忽火光灼烁，十数人拥人，手执灯笼，皆有苏州府城隍字。俄顷之间，所见人物一时都杳，其地则在范庄前石栏杆外近水处也。骇极痴立，适有武弁行夜至此，知为鬼迷，送之归。此等景象，必溺鬼幻为之，使非神灯一照，是人必于温柔乡中失足矣，可不惧哉！

　　山东登莱青道署有朱藤二本，数百年物也。其藤蜿蜒萦绕，所荫可数亩许。花时紫艳纷披，掩映户牖间，清香袭人。相传其树有神，当风清月白，往往见之。民间有疾病者，得其一花一叶，即可疗治，以是争来祷祀，香火不绝。署中有空屋数间，花落辄扫置其中，以供病者之求。凡新官入署，必祭焉。潘伟如中丞尝为是官，循例致祭，并以酒一大瓮浇其根土。其夜两花神皆见形，一为老翁，朱颜皓首，长髯及腹；一为妇人。署中人皆见之。是年花开尤盛。

　　苏州人姜少甫与其友石某，至杭州天竺烧香，瞻礼既毕，循途而归。至万松岭下，石忽腹痛，即于道旁遗矢焉。忽有一鹰自空而下，攫其帽以去。急起夺之，而鹰愈翔愈远，高入云际，不可复见。二人大骇，踉跄归舟。至暮而石病作，头痛身热，颇不可堪。夜半，忽梦入一城。问城中人此为何地，或告之曰：“绍兴嵊县也。”俄至一庙，中有碑甚高，刻“申庄”二大字，而日间所失之帽俨然在碑上。大喜，引手欲取之。旁一僧止之曰：“不能，不能！且待四年后来取。”遂寤。次日病殊未减。姜与余门下士王梦薇有旧，以梦薇能医，令石力疾就诊，因自述其梦。梦薇诊其脉，但感受风寒耳，初无他也，授之以方，匆匆辞去，云：“即日还苏。”不知究竟如何。余谓此人之病，自因风寒，当腹痛时已伏病根，鹰之攫帽，会逢其适。既有是事，因有是梦，梦由心造，与病初无涉也。苏州陆墓村人某甲，当兵乱时，于途间得人家所弃子，畜之为子。比长，为取妻。甲夫妇初不知子之父母为谁，其子并不知别有父母也。光绪六年，甲妇病笃，死而复苏，呼其子，语之曰：“我在冥中，见尔母乞还其子，我已许之矣。汝母某氏，汝父则尚在人间，姓某名某，住苏州城中某处。汝宜携尔妇归，无使我失信于尔母也。”言已遂卒。其子以为乱命，不之信。次日，有苏州人至，其姓名与甲妇所言同，索还其子。甲问：“事越二十年，何忽见索？”其人曰：“夜间亡妇见梦，言曩所失子在君家。今向君家妇乞还，承其见许，故来此，愿与子俱归也。”甲问其家住何所，则亦符合。乃谓其子曰：“此真尔父矣。吾幸已有子，汝携妇以归，可也。”其子始泣谢而去。

　　杭州西湖玛瑙寺故址前，有大石一方，俯临湖ぞ，名停鹰石。有某寺僧拟刻《金刚经》于上，乃就石旁编木为棚，招集工匠于其中，将于次日奏刀焉。忽有一人衣黑色衣，青色半臂，至棚中与工匠闲话，问：“尔曹来此奚为？”告以故。其人曰：“俟刻石时，宜先告我。苟不我告，必贻后悔。”众工因询其所居，曰：“即在石旁不远耳。”及次日，将事刻，工匠遍觅其人不得。偶言于松木场茶寮中，有闻者曰：“石旁固无居人，得无龟精乎？”骇而问之，曰：“此石下旧有龟精，人往往有见之者，其大如五石瓠，不为人害。今刻经于其上，则彼为所镇压，不得出入自由，宜彼之意有所不欲也。西湖南北两山为石多矣，可刻之石亦必不少，奚必此？盍与僧再议之。”众疑信参半。是日因循未刻。越宿，而众工或病于目，或病于臂，乃觉其有异，言于僧，改刻他处。

　　某甲，农人也，尝以争田致人于死，后即于所争之田获稻。忽雷雨骤至，甲呼其子偕归，其子尚幼，随之行。见空中人马喧阗，无虑数十人，或手秉炬火，或负一物若鱼网者。既近，有青衣者二人夺其父所获稻去。又数人以网蒙其父头，炬火即从之下击，辟历一声，其子惊仆，起视，则其父死矣。曩所见诸人，皆化为云气，腾空而去。

　　桐乡周铁崖士钢，少补博士弟子员，屡试秋闱不售。一日，自佗处归，夜泊舟村落间。望见临水一家，有楼翼然，楼窗外有碧火如环，旋转不定。异而呼舟人讯之，舟人见而骇曰：“缢鬼求代，多作此状，吾屡见之矣。此家必有将缢死者，慎勿声，鬼为人所觉，且移祸于人。”周奋然曰：“见人死而不救，非夫也！”登岸，叩门大呼。其家出问，告以故，大惊，盖姑妇方勃溪，妇泣涕登楼，姑犹呶呶未已也。闻周言，亟共登楼，排闼而入，妇手持带立床前，神已痴矣。呼之逾时始觉，举家共劝慰之，乃已。周次日抵家，梦一老人谓之曰：“子勇于为善，宜食其报。”周曰：“此何足为善。必欲食报者，他不敢望，敢问我于科名何如？”老人笑而示以掌，掌中有“何可成”三字。寤而叹曰：“科名无望矣！”其明年，竟登贤书。是科主试者为何公，始悟梦语之巧合也。

　　同治乙丑年，浙江补行乡试。是年夏，嵊县有人梦至一庙，庙中有神南面坐。其旁胥吏甚夥，各负一牌，呈神坐前。神执笔于牌上点之，乃各负之出。梦者随而问曰：“此何牌也？”负牌者曰：“牌上姓名，皆今年乡试中式人也。”梦者见一牌上大书“裘治成”三字，其旁尚有小字数行。问此小字何也，曰：“皆其人所行阴德也。”寤而访之，则邑中诸生果有裘治成其人者，往告以梦。裘笑曰：“吾不应试十余年矣，精力衰颓，学问荒落，自分此生永谢场屋，恐不能践君幻梦也。”梦者遍告裘之姻族，咸纵臾之，乃赴试，竟举于乡。或问裘有何阴德，裘曰无之。固问，乃曰：“前年族人有一婢，将置之死，吾力救而免之，且为择婿而嫁焉。此或一事乎？余事则非所知矣。”盖无心之善，作者犹不自觉，而鬼神则已纪录之也。

　　会稽王湘舟济泰，工为制举文，而困于场屋。性好施予。一日，有里人以砚来，求易钱一千。视其砚，凡石也，却之。其人颜色惨沮，问其故，则其妇方产，势甚危殆，欲以此砚易钱招白洋媪婆。白洋媪婆者，越中乳医之最良者也。遂留其砚而予之钱。久之，念此妇未知已产未，使问之其家，则妇死矣，无以敛，其姑亦老且病，号兆欲自尽。王恻然，急取敝衣数袭，洋钱十枚，亲送与之。至咸丰乙卯岁，元旦之夕，梦一妇人向之叩首，曰：“妾即往岁以产而亡者也。”手以一黄纸条示之，有朱书曰“臣十七”。寤而不解所谓。是岁应秋试，入闱中，所坐号适为臣字十七。及题目出，文思泉涌，榜发中式。

　　山阴倪某，幼时曾一赴童子试，不售，辄弃去。善治生，家固殷，赈人极长厚，乡里称善人也。同治癸酉岁，年五十余矣。其邻有张君者，故粤东一县丞，以病免归，自言判冥中事，倪亦未之信。是岁之春，劝倪赴乡试，倪笑谢之，张言之不已。一日，密谓之曰：“君忘十五年前事邪？完人名节，上帝所重，君得科名，职此之故，其必往，毋自误也。”倪忆十五年前有亲串家一少妇，夫亡守节，其兄公以莫须有之事污蔑之，谋出之而夺其财。事垂成矣，为力白之乃已。此事张所不知也，始心动。然久抛举业，惧不中程式，乃先作文十余篇，并乞名手点定。及入场，《四书》题三道皆在其中，录之而出，榜发中式。乃叹曰：“张君果判冥事，不吾欺也。”

　　乐平汪宗伯守和，幼时读书家塾，私与侪辈斗蟋蟀，角胜负。宗伯公所蓄者巨喙而黑质，每斗必胜。公宝爱之，夜闭之笼中，而置诸庭，使吸清露。及旦取视，则死矣，两股断焉。懊恨殊甚，迹其所在，得一股于石罅，群蚁曳之，将入于穴，始知为蚁所杀也。公怒，思有以报之。乃至市廛买爆竹，剥取其火药，以膻物引蚁出穴，布火药于地而火之。群蚁数千，同时而毙，为之抚掌称快。既而悔焉，曰：“嘻！亦太甚矣！”遂不复畜蟋蟀。及嘉庆庚午岁，公以少詹事授奉天府丞兼学政，与盛京将军萨公善。一日，有布衣客诣将军辕门求见，萨公见之。长揖就坐，古貌俨然，自言：“以生人为冥吏，数至冥中决狱，今为汪学使一案而来。此案悬四十余年，仇家屡讼不休，今宜了结。以汪固端人，且其先世积累颇厚，自当右之。知公与汪善。明日请往省视，如汪有疾，属其家人勿相惊扰，亦勿投药饵，但谨守之，三日自愈也。”萨公异其言。明日，亲诣汪所，则汪得暴疾死，一署惶然。萨公如客言，使静守以待其苏。公果病三日而愈，自言得病之时，昏然不知人事，觉有人导之入一公廨。堂上有长官，服古衣冠，南面坐，面黧黑无髭，左右侍者甚众。长官问公曰：“有多人讼尔，知之否？”公告不知。长官命吏检簿籍示之，备载幼年杀蚁事。公谢曰：“事诚有之，今悔无及。”长官命传诸讼者，则焦头烂额者无虑数千人，环呼索命。长官婉言谕之曰：“蚁与蟋蟀，皆虫也，尔等不合嘬食其所畜蟋蟀。童子无知，苟图泄愤，罔识轻重，遂成此狱。今既已降其科名，减其禄算，使其一生常有美中不足之处，亦足以示罚矣。”众哗然曰：“我辈止伤蟋蟀一命，彼戕我族类万余，岂此薄罚所能了邪！”言已大噪，其势汹汹，殆将用武。长官大怒曰：“汪某已膺冥罚，足以蔽辜。尔等幺麽微物，贪慕腥膻，污生人之厨灶，侵死者之墓隧，罪不胜诛。若再喧哗，当科罪如律！”众始惧而退。长官谓公曰：“此案已结，宜益为善，以赎前愆。”公乃苏。明日，即往谢将军。甫入，而前日之客出，遇于门，不交一言。萨公迎慰之曰：“昨日对簿甚劳。”公惊问：“何以知之？”以客言告，公亦缕述前事，且曰：“顷所遇之客，即冥中决狱者也，对之犹懔懔。若非祖德所庇，恐无生还之望矣。”乃悟客非常人也。公以乾隆壬子年举于乡，闱中初拟中第二名，后抑置十八名。及嘉庆丙辰岁廷对后，读卷者以前十本进呈，公裒然居首，仁庙更定为一甲第二名。其后官至尚书，以资格将晋协揆，竟不果。道光十六年薨于位，宣庙悼惜，赠太子太保，赐祭葬。故事，尚书殁于官，得予谥，礼臣以请。会畿辅旱，宵旰忧勤，此奏久留中，卒不得谥。殆即所谓降科名，减禄算，美中不足者欤？公以一代名臣，以戕群蚁，致罹冥谴，物命至重，可不慎欤！

　　道光间，有某观察者，性廉静，公事之暇，辄至斋中读书。一童子侍，丙夜始就内寝，日以为常。会届中秋节，制府某公素贪黩，馈献不满意，辄中伤之。观察不得已，枉法得白金五百两置书箧中，将以备书函并字之需。时秋高夜静，月色皎洁，方执卷咿唔，忽飘风入户，为之栗然。突见一女子戴黑纱幞头，衣粉红绡衣，近案而立。正惊顾间，其后又立一丈夫，赤发深目，须如猬毛，直前谓观察曰：“公所得金盍以为长者寿？”观察未之应，而女子袖中出白丸摩弄之，光灼烁如一匹练。观察惧，发箧出金陈案上，女子尽纳之袖。丈夫又谓观察曰：“以公平时固廉吏，故不相害。然此不义物，非公所宜有，谨将去，成公之廉。”言已，与女子俱出，倏忽不见。殆古剑侠之流欤？观察秘其事，旋移疾归。既归里，始与所亲者言之。

　　江西南昌府照墙后有老屋数间，故炮局也。咸丰三年，粤贼围城，营于沙井。其地有文孝庙，为贼所踞，庙墙坚厚，城中发炮击之，不能破。有人夜过照墙后，见黑面人数十辈从炮局出，言愿助官军杀贼。次日访之，则无人焉，知为炮神。言于官，掘地得大小炮甚多，重三千斤者十三尊，重四千斤者一尊。舁至章江门炮台，向文孝庙击之，墙壁皆毁，毙贼无算，遂解南昌之围。南昌人谓之神炮。长江水师提督黄公翼升，迎养其太夫人于金陵。太夫人偶得疾，梦神人告曰：“我因寇乱，身陷狮子街井中。如能救拔，必有以报，疾不足忧也。”太夫人觉，言所梦。公命人浚井，果得一石像，询之土人，曰：“从前江宁城中本有石将军庙，毁于贼，失其像。今所得者，即是也。”公因为立庙井旁，颇著灵异，至今香火不绝。惟石将军不知何人，相传为东晋人司马流。按《晋书。苏峻传》，峻遣将韩晃、张健等袭姑孰，进逼慈湖，杀于湖令陶馥及振威将军司马流，其他无所表见。千百年后尚能庙食人间，亦可异也。

　　同治八年四月，江宁城糯米巷民宅中一井，晨汲得油数瓶，油尽始得水，明旦复汲亦然。如是数日，城内外悉闻知，观者填门。其家厌之，白县令封闭其井。长洲朱君孔彰时寓安品街，距其地不数十步，使人汲井验之，果如菜子油，入灯盏可然。

　　溧阳崔，贫甚无以为家，寄居僧寺。读书至丙夜，忽闻寺后山上有车马声，启后户视之，无所见。俄而声益近，有人叩户曰：“小吴王至。”崔延之入，知其非人也。不敢发问。客曰：“君毋怖。我广西人，亦读书，籍诸生，为贼劫至江南，后入官军中，从张将军战死于此。闻君读书，窃所爱慕，山中无佳侣，冀聆雅音，聊慰幽寂。”又曰：“上帝命我主此山，封我为小吴王，我亦不复更念人间世。惟有一女年十五矣，小名阿鸾，今流落在广东香港。君可至彼访之，如不嫌鄙陋，即以备箕帚可也。”言已别去。崔怪之，欲从其言往访女，然以道远，资粮扉屦，猝不易办，故未果也。居无何，小吴王又至，语崔曰：“君其无意乎？”崔以情告。曰：“君患无资，何不早告？此山之南有窖金，可发也。”即指示其处。崔发之，得白金五千两，乃如广东，访阿鸾于香港，果遇之青楼中。年未破瓜，犹处子也。风姿娟秀，粗通文翰，惟自幼流离，不自知其家世。崔以三千金赎之归，遂为夫妇。此事余闻之朱君孔彰，朱闻之于曾蓉舫。曾亦溧阳人，与崔相识也。

　　黟县北郊有王某者，以工为讼牒，遂致殷富，营造新宅，颇极华美。一日，有数客造其邻比，问王某所居，邻人指新宅告之，遂入，然莫见其出也。越数日，新宅中忽火起，众奔救乃熄。自是火发无时，旋起旋灭，家中什物每提掷空中，悉皆破坏。煮饭于釜，饭熟，辄杂以泥沙，甚至粪函溺器，狼籍衾枕间。月余，不胜其扰，王某自作牒将讼诸城隍神，若有人厉声曰：“汝伎俩能欺人间官府耳，能欺明神欤！”祟益甚。王大惧，伏地自投，且言知罪，愿许悔过。又厉声曰：“速迁去，免尔死！”遂举家远避，空闭其宅。

　　沈岳艮，宜兴人，有膂力，而居心险恶。当粤贼之据常州也，受贼伪职，从之抗拒王师。每掠得妇女，必裸而淫之。禅国山东南有石洞，极深邃，妇女避乱者数百人入焉。沈积薪焚其洞，皆毙之。又杀周王庙僧数十人，而投神像于厕中。贼平逃出，竟无恙。一日，忽病狂，家人扶置床上，旋跃起以手相搏曰：“众妇人来索命！”又作妇人声曰：“彼有力，吾曹不能胜，宜招和尚来。”又大呼曰：“和尚来矣！”自是日夜呼[B17K]，不绝声。数日，家人守者稍倦，竟奔出，不知所之。半月后，有人言周王庙厕中溺死一人，家人往视，果沈也。遍身青黑，七窍流血，臭秽不可向迩。呜呼！其受报亦酷矣。

　　抚州胡琼，常至城外访其亲串，所过之地荒僻无居人。忽见一女子立水次，亦未之异也。女子顾胡而言曰：“子衣上如何有血污痕？可解衣为子浣之。”胡自视良然，遂解外衣。女子曰：“中衣亦污。”又解之。如是者三，而血痕犹在。回顾女于，嫣然微笑，以手招之。胡悟女子非人也，抱衣却走。女子蹑其后，胡急奔。望见前有巨人二，不知其为人为鬼，亦不遑顾，直造其处，则二巨人者已不见，止有一土地庙。比至庙门，则女子亦不见矣。胡无邪心，故不为女鬼所惑，不然殆哉！

　　山阴某甲父子皆嗜食犬，犬之毙其手者不知凡几矣。壬申之秋，其子观剧北城，日晡而归。有卑脚花犬随之行，甚驯扰，试呼之，即弭耳从归。甫入门，忽跳踉大嗥，遽啮其股。其父闻声出，又啮之，伤于足。犬即走出，不知所往。父子中犬毒至深，号呼一昼夜而死。

　　闵斗阳司马世魁，归安晟舍镇人，官南府通判，升同知。一生正直不苟，居官亦多善政，年老乞归。其卒之前一日，有里人死而复苏，告其家人曰：“阴间路黑不能行，有人语我曰：”明日闵公赴南府城隍任，舆从不少，必有灯火前导，可随之往。沿途有供张，并可得酒食。‘“次日公无疾而终，里人亦死。死后见梦于其母曰：”今日从闵公俱行，不愁昏黑，且幸为公录用，不落寞也。“此事余闻之闵君小圃，即其族也。凡人之聪明正直者，殁则为神，理固可信。先兄壬甫卒于福宁知府任。福宁有杨明经廷瑞者，一乡推长者。先兄既捐馆舍，而杨君亦病，谓家人曰：”吾不起矣。吾梦见青衣者持官符至，言施侯迁擢去，以俞公代之，辟吾为幕僚，期以某日去。吾其能久乎？“趋治后事。果如期而卒。施侯者，故靖海侯晋江施襄壮公，相传殁后为海神者也。于是郡人藉藉，称俞公代施侯为海神云。兄子祖绥曾具先兄事略，求余为传志，其言曰：”明道行状以伊川而传，文忠碑铭待颍滨而作，宏文钜笔，虽亲弗嫌。“余兄弟似皆不足当此语，然吾兄居官立身具有本末，固宜撰次以示后昆。而余衰病侵寻，未能握管，偶因闵公事，附载先兄轶事如此。

　　闵君希濂，字一瀛，与余甲辰岁同举于乡者也。尝于夏日在书斋疲[1234]假寐，瞢腾中若有人持名刺来请者，从之至一处，宫殿巍峨，兵卫森列。登其阶，见堂上有古衣冠者二人，本朝衣冠者亦二人，皆南面坐。其两旁列坐者十数人，惟末坐虚焉。持刺者引闵登堂三揖，坐者皆为之起，即引之至末坐曰：“此君坐位也。”少顷，有吏持文书，并以笔墨来，分授两旁坐者，而闵亦得一卷。其卷首书“吏部天官增减司闵”八字，卷尾亦如之。吏请于卷首“闵”字下书一“奉”字，卷尾“闵”字下书一“行”字，而中间文字不使展阅。书已，吏持去，坐者皆散。前持刺者又引闵至一处，有屋三楹，额曰增减司，告闵曰：“此君之署也。”送之出门而醒。自是频梦至其地，事毕即醒。闵从不与人言，惟所亲者得闻之。暨咸丰之末，江南大乱，镇江府城陷于贼。闵时寓沪上，一日，梦有伟丈夫来见，与之谋克复镇江。闵曰：“书生不谙军旅，何能为？”其人曰：“行军贵谋不贵勇，君其无辞。”旋有诸将戎装而来，请命从何门入。闵梦中率尔曰：“从东门入。”皆曰：“诺。”俄而身履戎行，搴旗斩将，大捷而还，则身固卧逆旅中也。觉劳顿殊甚，静卧三四日乃起，果闻官军收复镇江矣。自是不复梦至增减司治事。闵后为石门教谕，寿终于官，亦无他异。

　　吴沙阳，归安诸生也。尝客山东，其子年十九矣，在家读书。吴一夕忽梦其子乘马来，遇诸涂，责其子何不下马，不应。追及之，欲与语，其子回顾，举鞭欲鞭之，旁有一白须老人呵止之曰：“此人于汝有十九年养育之恩，不可！不可！”吴遂寤。月余得家书，则其子即于是日死矣。

　　罗某业屠，一日将杀豕，豕作人言曰：“我应于明日死，何早也？”乃不杀。次日，又将杀之，豕又言曰：“我应重至九十斤而死，今止八十七斤，何早也？”罗惧，售其豕于人，改业不复屠。柯某亦业屠，一日执豕于牢，闻两豕相对作人语。其一曰：“今日尔去投生矣，我明日亦不免一刀之苦，当随尔去，宜稍待我。”其一曰：“诺”。柯闻之，亦遂改业焉。又有郑某，亦业屠。其徒郑三卧于楼上，夜半忽下楼，自将左手置砧上，以右手举刀断之，血流满身，大呼倒地。咸惊起，俟其苏而问之，言：“见有人来买豚蹄，我割而予之，不知自断其手也。”言毕而死。此三事皆闵君小圃言之。三屠皆湖州乡间人也。

　　金华府城外有某氏妇者，嫠也。同治壬申年正月望日，村中演戏，尽室往观，妇独不去。至二更后，其夫弟先归，呼妇不应。从窗隙窥之，见室中昏黑，惟妇床前有绿焰一线，如将烬之灯。惧其不戒于火，破扉入，以烛烛之，则见妇独坐椅上，自膝以上皆焦黑如炭，惟口辅不焦，其臭不可向迩。大骇，莫知火所从起。足下一火炉已冷矣，且鞋袜不，则非由炉中起也。此与第五卷所载咸宁毛氏婢事同不可解。

　　仁和典史福建林公汝霖，字小岩，于庚申岁杭城初陷时，衣冠坐堂皇，骂贼，并其家属同死。贼平后，当事者为闻于朝，裒其遣骸，葬于孤山，且立祠焉，今所谓林公祠是也。公有二子，曰庆生，曰泾生，佥谓同死于贼矣。至光绪己卯岁，有楚人罗君来游于浙，遍览湖山之胜。至林公祠，读壁间所刻碑记，知其事实，肃然起敬。留数月，仍还楚。雇一小舟，舟人甚谨愿，问其姓名，曰：“姓李，名泾生，湘乡人也。”问家有何人，曰：“有老父。”问母死几年矣，曰：“小人无母。”异而询其详，曰：“我本福建林氏子，祖官泾县，我生于泾，故名泾生。年八岁，随父官浙，城陷，为贼掠至金陵。有李翁者怜而抚我，即今老父也。后随之亡归，因姓其姓，以操舟为业。李翁无妻，故我无母也。”罗叹曰：“然则尔为林公子矣。”罗有季父官浙中，即驰书告之。其季父言于唐艺农观察，观察言于谭文卿中丞，中丞即移咨湖南，由湘乡令资送来浙。于光绪六年四月十二日至杭州，成服而哭于墓。中丞即以其事入告，俾承袭云骑尉世职焉。林公忠臣，固宜有后，若罗君者亦可谓有心人矣。

　　杭州孙氏女，年十五嫁同城高在端。甫五月而粤贼陷城，夫妇偕遁，中途遇贼，妇逸而在端陷焉。贼平后，侦知在端已死，妇赁屋独居，抱他人子为子。时其母亦孑然无依，乃迎之来，同居一室。妇上事其母，下抚其子，惟倚针黹为活，篝火夜作，达旦不休。而性倜傥，遇人则谈笑自如，诙谐间作。母疑其志可夺，阴遣其中表某甲为媒，劝改嫁。妇不可，因此浸失母意，恒以细事谯诃之。妇自夫死，悲伤成疾，又日夜操作，兼为其母所嬲，如是十余年，病转剧。念子已长大，可自立，己病如此，生亦何味，乃乘夜投缳焉。是时其母已寝。忽若有大声呼之起者。急与其子及同居之徐叟偕入妇室，则妇已悬于梁，有一衣茧纟由袍之老者以手藉其足。三人者入，老者始不见。乃解其悬，幸不死。自言初缢时，见有老者力止之，曰：“汝子不恶，汝再苦守十年，必有佳境，神明不负汝苦节也。”此老者疑为社公矣。

　　江浙间凡学手艺者，必三年而成；成后役于其师者三年，不取直。故俗语谓之学三年，帮三年。六年之后，任其所往。若师欲留之，则必予值矣。杭州艮山门外有棕绷店，其徒陆阿毛者六年满矣。师语之曰：“吾有女年十五，与汝年相若也。汝再帮吾三年，吾以女妻汝。”陆欣然从之。又三年，益勤，而其师因家计稍丰，拟嫁其女于贾人子，爽前约。陆请践言，不许。请予值，计三年之值须钱数万，师又吝不与。陆屡以为言，师怒，殴辱之。陆愤甚，缢而死。陆本无家，故无与师为难者。邻比之人始虽不平，师许厚葬之，亦无他言。而每夜闻鬼哭声，达旦始休。又陆之死也，口鼻流血于地，其地至夜辄生碧焰，荧荧如火，高尺许，用水洗涤，竟不能去。师令其女祭之，且祝曰：“嫁后若生子，必以为君后。”自此遂安静无他。

　　光绪丙子夏，义乌乡间有某氏儿甫十余龄，夜宿楼上。其父自外纳凉归，上楼欲卧，不见其子，呼之不应。家人闻声毕集，邻比亦至，秉炬穷搜，杳无踪迹。方惊疑问，忽见其子痴立阶前，问所之，不答，良久乃言曰：“有一白发翁到楼上，与儿草屦一双著之，招儿同去曰：”随我去，与汝果子吃。“儿曰：”吾家枣实方熟，食之不尽，岂贪汝果子哉！“翁促之急，儿啼不肯去。翁以手扪儿口，负儿从窗牖出，腾空而去。行一里许，儿闻家人寻呼声，曰：”速放我归，吾家人来矣！“翁乃脱所著草屦，仍负儿归，自墙外遥掷之，若投物然。”竟不知翁为何怪也。

　　咸丰间，金华之泽塘有操舟者名兴，谈者失其姓。尝在新安江中，有五六人赁其舟，比登岸，出一铜椎准赁舟之值。视其椎，刻龙九条，雕镂精工。其人曰：“此九龙椎也。吾祖为某省军门时所得，珍藏数世矣。”兴受而藏之。及还家，舍舟陆行，路遇一妇，问兴何往，曰：“将之泽塘。”妇请偕行。至一小桥上，妇袖中出酒一壶，粽二枚，与兴曰：“君且食之，妾去即来。”兴食饮已而妇不至，乃携壶前行。有少妇缢于林间，急解救之，问所苦，则其家因失酒、粽，疑妇窃食，妇忿而求死也。兴以壶示其家，且述所遇，始悟为缢鬼所弄也。兴又前行半里许，遇所遇妇人，怒而言曰：“汝坏我事，今不汝贷！”即见怪状吐舌长尺许，兴解囊出椎击之，有光如电，鬼即不见。乃知此椎固神物也。后舟行至七里泷，值大风，舟几覆。兴意椎既灵异，必能御风，以绳系椎投水中，火光迸出，绳绝椎沉，不复可出，而风波果定。

　　义乌人陈坡，字东屏，官宁远令。时亻民为乱，前任杨林弃城走，陈至，始平之。先是民间毁一文昌阁，发地得石，有文曰：“龙尾蛇首，犬逐人走，三木齐折，一土独守。”至是乃验三木谓杨林，一土谓坡也。又陈在官时梦游一处，额曰蒲团寺，壁间有诗曰：“破壁颓垣迹已荒，人间几度感沧桑。不如小小蒲团寺，万古钟声到夕阳。”后陈还里，咸丰辛酉贼陷义乌，陈避至城外观音堂，一见愕然曰：“此即梦中所历之蒲团寺也。”明日贼至，遇害。

　　湖州人朱新甫，于咸丰庚申岁避兵吴江县之莘塔镇。偶坐茶肆，见有一人扶老携幼，叩头于五十余岁一老翁前，且哭且言，情状甚迫，而老翁夷然不顾。朱怪而问之，曰：“吾与此翁，皆盐城人也。吾去岁挈眷属，操小舟，来此卖奄鱼，为贼所劫，一家七口，幸而不死，乞食为活。今遇此翁适将北反，求附其舟，此翁不许。行将作他乡饿莩，是以悲耳。”翁曰：“附舟可也，然自此至家乡千余里，尔一家七口，途中食用须钱七八千，吾亦小经纪人，岂能任欤？”朱恻然悯之，即探囊取洋钱六枚付此人，乃谢而去。茶肆中有人笑曰：“君受其欺矣。此七人者与老翁皆一党也。”朱犹未信。一夕，有事于河干，见数小舟泊焉，篷窗之下，酒肴罗列。窥之，即向之哭而求者，而老翁亦在焉，正共饮啖，谈笑甚乐。朱始知肆中人之言不谬，初甚怒之，继而笑曰：“彼自[B220]言，我则不失为义举，庸何伤乎！”越五月，寇大至，居民逃避，临河无舟楫，死者甚众。朱与妻孥正傍徨水次，忽见一小舟，其操舟者即前所遇盐城人也，呼之即至，载与俱免，复厚酬之。

　　绍兴人周某，当粤贼之乱，为贼劫至湖州。贼魁甚悍，一日有狗遗矢于地，贼魁怒，尽杀其所畜狗。最后一黑狗，哀号若求免者。周颇与贼魁善，力请弗杀，从之。周以此狗寄养他所。居数月，周从贼中跳出，狗随之行。至德清，宿枯庙中。及夕，狗忽登其榻，周惊起，则闻户外有人切切耳语，盖知其自贼中来，欲害之而取其所有也。周夺门出，数人露刃追之，狗狂噬，周得免。后绕道归绍兴，大风覆舟，周溺于水，狗亦入水，衔其衣，曳之至岸，乃得不死。光绪元年，有人见周于杭州城隍山，狗亦尚在。

　　吴江黎里镇多尼庵，登徒子游其中，犹青楼也。有农家妇素与青莲庵中一尼相识，艳其所为，常寄宿庵中，尼即诱与恶少淫。其夫屡以舟来迎妇归，尼厌之，与妇谋杀其夫。妇始诺之，继而悔焉。一日薄暮，夫又以舟来，尼与所私者伪言欲至某处，使其夫载以往，并招妇偕焉。行数里，天已暝，烟水渺茫，杳无人迹，尼与所私者用力推其夫于河。妇骇甚，欲援以手，禁勿许，妇大号。尼曰：“若为人闻知，尔当膺极刑，我则无恐，王法不杀僧尼也。”妇信之，乃忍不哭，仍从尼归。居数日，其夫弟来探其兄，尼与妇均言未尝来此。其夫弟遍访，无知者。会岁将暮，妇亦归家，私具酒食祭其夫，且祝曰：“死而有知，勿我怨。”为夫弟窥见，排闼入，穷究其故，妇坚不承，乃执妇并尼控于官。官严鞫之，始吐实，而苦不得其尸。时光绪三年正月十七日也，天忽大雷雨，尸浮起，距其死已五十余日，而面如生。尼所私者久亡去，官命役捕之，不获。役祷于尸，其夜死者见梦于役曰：“其人在江宁水西门外某姓饭店。”如其言，果得之，皆论如律。平望镇人王阿毛，好食蛙。制一铁针，长二尺许，每捕得一蛙，则以针穿其颈，针满始荷之而归，以充馔焉。如是者数十年矣。一日，至其亲串家，亲串止之宿。是夜有远处失火，阿毛登屋望之。其家临河而居，惧盗贼从水次攀援登屋，故于檐端列铁条数十，皆锐其末，如锋刃然。阿毛失足而坠，铁条适贯其颈，呼号甚惨。救之者无法可施，乃竖长梯于水中，众人缘梯而上，始将阿毛解下，而气已绝矣。其死状宛然如蛙也。

　　盛凝之，苏州人，少孤贫，而性甚慧。十四岁时，《十三经》已卒业。其季父命之学贾于钱店中。一日，其主使持金赴某所，道出隘巷，见一小家数人聚哭甚哀。问其故，邻人曰：“是家某人死三日矣，遗儿女三四，贫不能敛，故聚哭耳。”盛问所需若干，曰：“非银二十两不可办。”盛所持适有此数，悉以与之，遂不敢归店，至素所熟识之僧寺宿焉。店主待久不至，问之其家，不得。乃与季父侦探三日，而始遇之僧寺。诘之，以告，征之死者之家而信。季父痛殴之。寺僧劝曰：“事虽非，而其心术可取也。”季父乃舍之去。盛既失业，遂留居寺中，仍读书。越三年，补博士弟子员，始归其家。至咸丰庚申岁，盛年已四十余，为贼劫至扬州，逾年而逸。流寓仪征一破庙，卖卜自活，旋病死。庙僧谋藁葬之野，忽有守备洪君至庙，问知其姓氏里居，曰：“此吾同乡也。”少顷，请其母偕来。母曰：“昔年为汝父营葬者，与此人姓名正同，未知果是否。”乃以银三十两治其丧，寄棺庙中，属僧善视之。及乱平，洪已官参将，亲至苏州访盛氏，问盛凝之无恙否，其家曰：“乱时为贼劫去，今不知存亡。”洪又细问其年貌，乃哭曰：“若然，则恩人死矣！”盖曩时隘巷中死者，即洪父也。洪年十七，投江宁督标为兵，积功至参将。其母当日即询知盛之姓名居处，时时为子言之，命其图报。前真州庙中所殡者，犹冀非是，今知果然，乃挈盛妻子至仪征，以其柩归葬，且厚恤其家。

　　有友人言二事：一则前世之夫今世为女子，一则前世之妻今世为男子。二事绝奇，可纪也。云有钱某者，吴人也。妻卒，将敛矣，忽蹶然而苏，张目视其夫曰：“汝何人欤？”夫疑为谵语。妇即起坐，周视其室曰：“此何地欤？”已而引镜自照，大哭曰：“吾其为女子乎！”乃告其夫曰：“吾闽人王某也。因病而死，至冥中，冥王谓吾阳寿未终，命二鬼送之回。途遇大风，二鬼为风吹去，不知所之。我亦觉身轻如叶，随风飘堕至此，乃化为女子乎！吾本男子，读书识字，家亦小康，妻孕未产，今当奈何？”言已，复大哭。其夫劝慰百端，不应。始而不食，继觉饥饿，乃稍进饮食。夫欲与同寝，辄拒不纳。如是数月，有为其夫计者，曰：“饮食男女，人之大欲。彼既因饥饿而强进饮食，然则岂无欲念欤？当以男女之欲诱之。”夫乃觅得一说平话者，日日为演说淫亵之事。妇始乐听之，数日后，忽曰：“吾妇人也，奈何为我说此！”麾使出。是夜，夫就之，不复拒矣，遂为夫妇如常人。岁余，情好甚笃，乃哀其夫曰：“吾家在闽，杳无消息，妻产亦不知男女。君其偕我往探之。”夫不忍拂其意，偕赴闽。至其家言之，其家初不信。妇乃历叙前生事，一一有据，且与其妻言当日房帏秘事，人所不能知者：妻乃大哭，已又破涕而笑。其前世之妻，遗腹已生男子矣。留数月，始返。越一岁，妇受孕生一女，乃即以前生之子为婿，两家成亲串焉。又有邹某者，浙西老儒也，妻死已久，遗二子一女。二子未娶，女则已嫁矣。老儒以课徒为生，家徒壁立，衣食不充。忽一日，有一少年至，裘马甚都，揖老儒而问曰：“君其邹某欤？今年若干岁，有女一人、子二人乎？”老儒怪问：“君何知我？”少年曰：“吾前生乃君妻也。死后又生山西某姓家，某姓固钜富，吾拥赀数百万。念君寒饿，恒思周济，以父母在，未敢远游。今父母以天年终，故来相访耳。”乃历叙前生事，亦一一有据，相偕入室，手自检点平生故物，欷欲绝。已而二子至，皆能呼其小名，谓其夫曰：“吾携万金至此，二子可各与四千，以一千与女，而以一千为君娱老，无事更作村学究矣。”女闻其事，自夫家归，见是少年男子，羞涩不前。少年呼其乳名曰：“阿巧不识我欤？”执其手而泣。居数日，请老儒偕至前生埋骨处，蓬颗敝冢，在荒榛蔓草中，又欷久之，买地改葬，且为老儒营生圹焉。流连数月，乃始辞去。老儒命长男送之归，自此往来，亦如亲串云。淮安乡间来一瞽者，推人年命如神。有李氏子就之推算，瞽决其一生足衣食、无刑祸，有子女各六，然当有两妻。李笑曰：“吾农家子，不鳏足矣，焉有两妻？”瞽曰：“不然，命如是也。”又有陈叟延之至家，悉以其家人年命使推算之，一一不爽，至其女，则曰：“偏房命也。”陈叟怒曰：“老朽薄有田产，何至以女为人妾！”瞽曰：“不然，命如是也。即不作妾，亦非正妻。”已而李氏子娶于赵，甫六月生一子，乡里姗笑之。李之父惧为门户羞，归之于母家。赵女固贞淑，母家知其无他，然六月生子，无以自明。请反不可，乃留之，仍抚养其子。而李氏子所续娶，即陈叟女也，甫六月，亦生一子。于是赵女之父母兄弟咸哗于李氏之门曰：“尔谓吾女不贞，故六月而生子，今陈女亦六月生子，何也？留则俱留，逐则俱逐，一留一逐，行且兴讼。”李父子无以为计，其宗族姻亲咸谓其父曰：“若子两娶，皆六月而生子，赵、陈两姓清白旧家，两女亦皆端好，必无他故，是无可疑者也。宜迎赵女以归，使与陈女以姊妹称。”而陈女顾长赵女一岁，赵犹忿争。乃议不以长幼为次，而以先后为次，姊赵而妹陈，事乃定，两女皆婉娩颇相安。俄各受孕，逾期不育，至十二月始生，则皆女也。嗣后男女相间而生。生男皆六月，生女皆十二月，群疑尽释。两女各生三男三女。李氏子果有两妻、子女各六，陈叟之女竟为偏房，瞽者之言悉验。

　　《右台仙馆笔记》 下 清。俞樾●卷九湖北沔阳州库藏陈友谅残甲，上缀锈铁六片，各长二寸，广寸，厚不及分。相传观者不可抚弄，违则有灾。杜筱舫观察曰：“夥颐窃据，久应火灭烟销。而腐朽之余，犹不容触忤，岂以其取精用宏，故厉气亦结而不散乎？”余谓古物流传既久，能为神怪，往往有之，非必以其人也。《隋书》开皇十一年，以平陈所得古器多为祸变，悉命毁之。顾亭林先生讥其恣睢不学。余门下士冯梦香孝廉言其族人霁亭茂才家，藏其远祖尚书公所乘肩舆二具，前明遗物也，深广皆倍于今制。其广可五六尺，其深可容人伸足而卧；以竹为之，竹皆作┇字形。相传有触之者，必头痛身热，故久而不毁。粤贼之乱，有欲薪之者。人告之故，贼始不信，俄果大病，遂不敢毁，至今犹存。孔子曰物老则为怪，岂不信夫！

　　梦香又言：其先德观察公有妾丁氏，始入室时，适购得大珠一颗，遂名之曰珠圆，而甚嬖之。早死，死后数日，观察丙夜未成寐。忽闻启户声，疑为穿窬者，披衣起坐以伺之，则丁氏冉冉至，坐床沿，默无一语。观察亦悲甚，不知所云。如是者相对甚久，至天将明，丁氏乃缩小而灭，如烟之散于地。起视，则户扃如故，初未尝启也。观察自言他人虽见鬼，无如我之真切者。惜未一叩其冥中之情状也。

　　归安县南乡有长超山，茂林修竹，境颇幽雅。山有护云庵。相传前明凌忠介公未第时读书庵中，偶于月明时闲步山麓，忽有老者揖于前，口嗫嚅若将有言。公问之，曰：“我古冢中人也。子孙零落，祭扫无人。来从公乞一盂麦饭耳。”公不之信，笑而言曰：“吾性好静，故来此读书。而四面蛙声阁阁，达旦不休，甚厌苦之。苟能为吾禁群蛙不鸣，当有以报。”老人曰：“诺。”遂不见。其夜蛙果无声，公乃具酒饭祭之于荒丘。自是庵之左右，蛙不复鸣，至今犹然。杭州望江门外民汪甲，聘陆氏女，以贫不能娶。乃纠集十余人荷轿而如汪氏，劫女以出，纳之轿中，荷以归。女初大哭，久之寂然，及至家，则空轿也。大惊，返告之陆，适陆氏亦纠众来夺，遇诸涂，大哄而散。次日，媒妁咸集，汪言女尚在陆，陆言女已归汪，纷争数日，将讼于官。忽有人见其女僵卧海神庙外，以告陆，急舁之归。昏昏若痴，有时稍清爽，自言：“初入轿中，愤怒跳踉。忽自轿坠地，有数青衣拥之入庙。庙中神赤发垂肩，貌甚丑恶，而两耳皆聋。青衣者以女见，且以手示意，神颔之，留使执役。所食皆腥物，膏血淋漓，女饥甚而不可食。役之又甚苛，女终日哭，神亦不闻也，苛役如故。忽闻外间传言夫人自海昌还矣。众皆惊，以手作势告于神。神亦惶惧，急麾女出。遂有数人者曳女出门，置之地，即为人所见。”然女自归家后，忽歌忽泣，失其常度，父母亦厌之，归之于汪。汪与生二子一女，稍识人事，然神气之间仍痴呆也。

　　杭州紫阳山之麓，有林氏妇晨起汲井，忽重不可举。视之，则井中有一赤体小儿，长二尺许，以手攀绠，欲缘之上。大惊奔还，告其家人，其家人往视，则无睹矣，而妇遂得病，卧不能起。恒喃喃作呓语，曰：“吾金井神童也。方浴何得窥我？”嗣是妖异大作，室中什物辄被提掷毁坏。邻有秦生者，谓其夫曰：“吾为汝具状诉于关帝，汝可斋宿具香烛，持状至吴山关帝庙焚之。”其夫谨如所戒。越日，妇忽下床而跪曰：“关帝欲诛我，速请秦君为我一言，我即去矣！”其夫谋之秦，秦曰：“既称神童，而妄作祸祟，宜受诛殛，又何言焉？”已而妇病果瘳，秦复为文以谢。

　　海宁之硖石镇，西有紫薇山，东有审山，故亦名双山。审山之巅，有智标塔，甚壮伟。咸丰戊午岁，三月初六日黎明，居民忽见审山上白云澍渤，旭日照之，空明如镜。智标塔旁有无数塔，大小不一，倏忽万状：有金碧ピ赫者，有榱桷剥落者，有八角者，有四方者；一塔隐则一塔见，约半时许，共见六十四塔。日高云敛，乃无所睹。父老聚观，皆曰此名塔见（读如见龙在田），亦曰塔朝（读如春见日朝）。智标塔高据山巅，大逾常制，为塔之王，凡数百里内之塔，隔一甲子必来朝之。此说诞谩不足信。余门下士倪倬云钟祥家于紫薇山麓，是日实亲见之，语人曰：“云受日光与水受日光无异，塔影入云中犹塔影入水中，而云气变幻不定，故塔影亦随之而异。然形态虽异，而止见一塔，未尝两塔并见，则其为智标一塔之影，可无疑矣。

　　倪倬云又言：“硖石镇有古银杏二株，大十余围，相传皆东晋物也。一在其家，一在蒋氏之园。在其家者，恒见有白光夜出树下，其兄衷鲁闻人言银杏之下实生水银，所见白光必是也。乃掘坎埋一大石臼于中，俟其出，逐而陷之，而覆以巨石。天明发视，空无一物，而此后遂无所见。其在蒋氏园者，颇著灵异，人或便旋于旁，辄病。蒋氏筑小屋以奉神，榜曰”树神堂“。乱后，官就其园设里捐局。有李甲者役于局中，亦见白光出树下，知为水银，掘坎埋大缸焉。俗传水银能出入，则已成人形，收之之法，必以刀断之。若断其头，则所得少；断其股，则所得多。李是夕握刀以待，见白光过，猛斫之，果见其入于坎，乃覆以石，集火伴逻守之，天明发视，则一蚣遂蟠伏缸中，赤色熠熠，长二尺余。见人，一跃遂朱所在，众共惊异。翼日李大病，自言犯树神，当死。火伴多方祷禳，逾日乃瘳。

　　长洲秦云，字肤雨。自言二十一岁时，方盛夏，至所亲范梦庵家。主人为设馄饨，甫食其一，忽眼昏耳鸣，觉神已出舍，飘飘然若御风而行，不能自主。至一处，两山夹立，中一大路，长松老柏，苍翠可爱。其左畔山巅有一亭，乃由麓而登，见亭中树一碑，碑文奇古，不可识。亭后一径颇曲折。遵径而行，径尽得一院宇，朱门洞开。入之，其庭甚宽广，左植幽篁数株，风来成韵。右一大树，绿荫满庭，树下有巨石，二童子坐其上，见客亦不问所从来。登其堂，空无一物。堂后又有庭，较小于前。其石有门，门内一池清澄可鉴。旁有小楼，面池而构，上县一额，署曰“诗天”。爱其地，流连久之，及出则两童子不知何往矣。复至亭中远瞩，见有朱甍碧瓦隐见云间，叹曰：“如此境界，岂人间所有！吾其已离人世乎？”因念家中骨肉，不觉失声大哭，忽如梦醒，则卧榻上。范氏之人环立其前，皆喜曰：“生矣，生矣！”盖冥然若死者已一时许。范氏为延医诊视，汤药杂投，而秦固不知也。至是乃觉惫甚，若大病甫愈者然，三日之后始复其原。秦有《游诗天记》，叙述甚详。余撮其略如此。

　　光绪六年二月某日，湖州府祭蚕神庙，有一乐工于四鼓时至庙伺候。庙与东岳庙邻，其地空旷，时官犹未至，夜景凄清。乐工出庙闲步，见东岳庙中灯火辉煌，人声嘈卉。窃窥之，见堂上坐者面目不甚可辨，阶下跪二囚，一不相识，一则城中开珠宝店之某甲也。俄见狱卒ㄏ某甲，投油镬中，大惊趋出，还顾则黑暗无睹矣。祭毕，归以语人，人莫之信，不三日而乐工死，人始异焉。访之珠宝店，则某甲已卧病，未几亦死。死之日，遍体糜烂如火灼者，乃悟乐工所见之不妄。然某甲平日亦无大恶，罔测其由。有知者曰：前年洞庭山有某氏妇，私托佣媪以珠玉宝石之类售于湖郡。媪至郡城，亦无熟识者，惟与开眼镜店之某乙有旧。乙引之至甲所，议定价值洋钱一千有奇。媪先取奇数，余则甲书券付之。媪还舟，甫出太湖口，遭风而覆，同舟死者大半，其地距城止十八里。甲闻之，即往视，媪尸已为人捞至湖边。甲发其衣，则券在焉，取以归。私计此事惟乙知之，乃以洋钱一百赂乙，使秘其事，乙从之。山中妇闻媪死，知所托之物无可究诘，缢而死。甲罹阴罚，其以此欤？同跪之囚即乙无疑矣。或曰妇闻媪死而死，非因甲与乙之干没其赀而死也，甲乙宜若无罪焉。然甲一闻太湖有覆舟者，即冀幸媪死，及往视果然，遂搜取其券以归，此其居心为何如邪？妇虽不死于甲，而甲有可以死妇之道，乙之罪或可薄乎云尔，甲则难从未减矣。

　　光绪元年二月，上海招商局轮船名福星者，覆于黑水洋。江苏海运委员死者二十一人，满洲长小岩、大令长懋与焉。其眷属住江苏省城，犹未知其事。一日薄暮，其妻见大令自外入，倏不见。惊告于人，忽仆地作大令口音，泣述死状，并邀其同乡恒月坡司马恒坦至，托以后事。未几，凶问至，果如所言，月坡乃为经理其丧焉。越三年，又有朱云甫观察事，与此相类。朱云甫名其昂。浙江候补道，江苏宝山县人，侨居上海。其家世以沙船为业，谙悉海道，上海之有招商局，自朱君创之也。购火轮船往来南北洋，而江浙之漕粮即附其船以达，朱君实专司之。光绪四年，住大沽分局，偶感时疾，旬日而亡，年未五十。亡之次日，由轮船寄信其家，船甫至，信犹未达也。其家一僮婢忽仆地作朱君语，告家人以死期，且云：“本尚可活十二年，为医药所误。今附某轮船南归，已至矣。”举家正共惶骇，而轮船中即送信至。盖人之初死，灵爽犹存，意所专注，虽远必达。圣人知之，故始死设重以依神，虞则有虞主，练则有练主，皆欲其灵爽有所式凭，不至遽散也。讲学家必执无鬼之说，魄降魂升归之大虚无物，由是而背死忘生者众矣。

　　京师宣武门外有神獒，每出必于夜，千百犬随之而行。人或遇之，辄为所噬，相传久矣。杜筱舫观察言其戚储惺甫农部于冬夜饮友人所，醉而归。持灯独行，过菜市口。是日适决囚，遗血在地，有巨犬俯而易之，正当大路。惺甫叱之，犬一举首，则双目如炬，有异常犬，俄腾空而去。惺甫大骇，归即卧病，遂不起。所见岂即神獒邪？

　　筱舫又言：惺甫官京师时，买妾生一女。甫生，即问：“尔家何业？”其音甚细而清脆可听。告之曰：“京官也。”遂不复言。至周岁后，牙牙学语，与常儿同。及惺甫卒，妾别嫁，挈女以俱，女时四岁矣。一夕，忽语其母曰：“明日大姊夫来，当从之南还。”明日，而筱舫之弟筱珊太守至。其妻乃惺甫之兄子也，因念此女，恐其沦落，故来相访。其母知不可留，遂使从筱珊俱南。时杜氏卷属寓居淮城，闻其至，妇女悉迎于庭。女独牵其姊之裾，投其怀中而泣。女与其姊初未尝相见也，举家咸异之。留杜氏五六年，送之归湖北。储故湖北人，其嫡妻犹在也，嗣后与杜氏不相闻。计其年当已嫁矣，不知有异人处否也。

　　王孝子，名继谷，字子诒，会稽人。父为鄞县教谕。光绪五年，教谕君病，孝子祷于城隍神，请以身代，然父竟不起。孝子大恸，曰：“神不鉴我，由我不以身先之也。”事母俞益谨。一日私语兄曰：“昨梦父告以母禄将尽，奈何？”明年三月，母果病，时其家犹在鄞，其兄子献孝廉奉父丧归葬会稽，独孝子留侍母病。已而闻兄营葬毕将归，喜曰：“事母有人矣。”于四月五日冒雨走出，至暮不归。明日，或言有素衣冠者僵立月湖贺公祠外水中；往视之，果孝子也，不知于何时死，立而不仆。祠前众乐亭上黏黄纸一幅，大书“漱六道人归真处”七字。又有小字云：“漱六道人者，会稽诸生也。年二十二，随父至鄞。己卯十月二日父卒，越一百八十日入月湖以去，时年二十九。”盖孝子于兄弟行居六，故尝自号漱六道人云。已而，又于其书案得二书，一致其兄子献，一致其弟子虞。致兄书言本欲留数日面诀，乃去来有定时，不能如愿；致弟书则处分身后事，佥用白布道袍，勿用僧道作法事。一时咸共悲叹，然莫知其何以死也。久之，于废纸簏中得其祷神疏稿，其略曰：“继谷于去年腊月之望，夜梦不祥，次旦即沥诚上疏，请折儿算以益母年。乃入春以来，母体违和，日益沉顿。因忆去秋父病，乞以身代，良由志愿未坚，以致精诚莫达，椎心泣血，悔恨何追。今母抱疴日亟，而兄在越未归，力竭计穷，泪枯肠裂。若空言吁祷，恐难感格神明，股剖肝，不免伤残肢体。曷若踵汨罗之行，嗣曹江之志，削儿纪算，续母桑榆。至于晨昏侍奉，尚有诸昆，似续示祧，已延弱息。尘世利名，固非本怀，身后毁誉，在所不计。湛湛月湖，寸心可鉴，神听不远，哀此愚忱。”乃知孝子实因代母而死，遗笔不言者，恐伤母心耳。其兄在里门，梦孝子乘白马渡江而来，从者甚众，前有金牌，大书“孝子悌弟”字，已而讣至。然则所云“来去有定时”者，必非无因矣。子献寓书于余，请为铭诔，以传其弟之奇孝。余养疴吴下，未有以应，先书其大略于此。

　　距天津百里而遥，有地曰唐官屯，亦一屯阝聚也。光绪庚辰夏，其地有民家女死于雷，年甫十五六耳。久之，有知其故者，盖其家多畜鸡，而恒为人所攘，女甚憾焉，日踪迹之，无所得。有某甲者夫妇，年四十余，甫得一子，皆大喜。乃于子生之十二日为汤饼之会，杀鸡使妇烹之，而自出外买酒肉之类。女至其门外，见有鸡毛，疑焉；入视之，妇适奏厕。北俗所卧暖坑，即与灶相连，女见锅中热气炯炯，启盖而视，鸡也，恨曰：“此必昨日窃之我家者。”顾视坑上一婴儿，方呱呱而泣，即抱儿置锅中，仍为盖之而出。妇如厕还。失儿，觉锅盖微有异，发视，则儿与鸡俱烂矣。痛甚，倒投水缸中以死。其夫持酒肉自外至，儿死于锅，妇死于缸，莫测其由，亦缢而死。其家更无余人，邻比为殡之而已，无穷究其事者。及女死于雷，邻女之与女狎者知此事，始为人言之。

　　同治九年三月，绍兴府南门外从空坠一女，年十七八，貌颇娟好。问其姓氏，言语不能通，以手示意索纸笔。即与之，自书：“蜀人，距成都三千里。随母至田间，忽为狂风吹入空中，瞬息至此。”道旁观者如堵墙。有一士、一农、一贾，皆欲得之以为妇。里长闻于官，官命自择所从，颜不对；固强之，乃指为士者，遂以鼓吹送归成礼。秀水钱心庵作《莺啼序》一阕纪其事。按元郝文忠《陵川集》中，有《天赐夫人》词，亦蜀人，正与相类。又光绪五年十月初十日，京师安定门外有地名八公爷坟。是日午后，天忽起旋风。其地有十五岁之女在途，被风摄至半空，逾时落下即毙，其半面焦黑如墨。同一风吹女子，而有幸有不幸，昔人所以有茵溷之喻也。

　　河南颍州人李麟生玉方，以县令需次江苏。自言幼时至桐城一亲串家，其家适请狐仙。狐仙乃姊妹二人，一女巫主之。巫至，先相度坐处，分前后二室，前室陈果饵，必精美，后室则粗具蔬果而已，盖以待其从者也。甲夜仙至，闻其语不见其人。俄而后室中哺啜之声大作，前之人责之曰：“此家以礼相邀，何太无状？”内竟寂然。乃诘主人所问何事，一一酬答，既毕辞去。一人曰：“可瞻仙范否？”应曰：“可。”其来时置梯于中庭，及去，见二女子拾级而登，及ニ而隐；年可十六七，容貌失丽，而身材甚短，较之常人不过三之二而已。仙畏灯烛光，虽香烟亦避之。惜麟生方龆龀，不能言其详，但记大略如此。

　　蒋清翊，字敬臣，苏人也，以知县需次浙中。性耽翰墨，注《王子安集》颇详赡，余尝为作序。知余搜访异闻，乃以纪梦数事见示，今录如左。其一事云：同治壬戌岁在安邑县，梦坐花下湖山石上。有一大池，池之北，画阁琼窗，悉以五色颇黎嵌之，中有诸女笑语声。问此何地，一女曰：“此君旧所管领之寒香洞也，何忘之邪？”梦中亦自忆为旧游之地。俄鼠触物有声，遂觉。又一事云：丙寅岁附轮船至天津，中夜梦至一处，图书满室。有人告曰：“此为少海，上帝命唐龙门王勃在此修《金台仙录》。”俄而王出，梦中以《王集》多散佚，求观其全。王抽架上一帙示之，是《太极宫飞霞阁铭》，有序文甚长，可数万字。读已，王命送出。闻舟中人语而寤，则舟进烟台口矣。又一事云：戊辰岁在苏州，梦乡人箫鼓赛神。问何神，曰：“秦穆公也。”梦中为作祭文，觉而记其一联云：“雄狐定晋，兆霸迹于韩原；雌雉兴秦，膺灵符于陈宝。”忆《封禅书》，祠陈宝是秦文公，颇悔用事之失。后读《索隐》引《列异传》，则作秦穆公，梦语固不误也。

　　南府城外商山西北隅，有邢妃坟，虽碑志无考，而草间石兽犹存。故老相传妃即圆圆，吴梅村所为作《圆圆曲》者也。嘉庆间，苏州郑生客游滇，春日踏青商山，访圆圆墓不得，崩榛荒葛中，忽迷归路。俄而落照西沉，暮烟笼树，遥望前途，似有人家，思往借宿。至则朱门洞开，玉金铺，俨然王侯第宅。乃使阍者转达，良久而出，导入东厢，为设食樽酒，簋贰亦极精洁。饭已，有老妪出问：“客操吴音，是何乡贯？”具告之。少选，妪秉烛而出，肃客登堂。有女子容色绝代，羽服霓衣，如女冠装束，降阶而迎，曰：“妾即邢氏，埋香地下，百有余年，时移物换，丘陇就平。念君是妾同乡，有小诗十首，求为传播。”因命侍女取诗付郑。其末章云：“鸳鸯化尽鱼鳞瓦，难觅当年竺落宫。”郑问竺落之义，曰：“竺落皇笳天，是南方八天之一，载在《道经》，妾旧时所居宫名也。”取翠玉笛一枝以赠，并吟一诗曰：“叹息沧桑易变迁，西郊风雨自年年。感君吊我商山下，冷落平原旧墓田。”遂命送郑出。时东方微明，向之第宅俱无所见，惟四面隐隐若有垣墉，谛视之，则深林掩映而已。然袖中玉笛故在，视其诗笺，则多年败纸，触手欲腐，墨色亦暗淡，迥非人世之物。郑以幽会荒唐，刻圆圆遗诗，托诸箕笔。东海刘古石傅会作《商山鸾影传奇》，弥失其真。苏人蒋敬臣为余言如此，因纪其大略。至其诗，世多有之，且亦不甚工，故不录也。“竺落皇笳天”，据道家书为十八色界天之一云。

　　常州一女子，谈者失其姓氏，自幼为父母鬻于妓船。女绝色也，船媪颇珍之。稍长，导以淫，不从，日楚挞之，卒不可。而客来见女者，艳其色，争以利，冀当女意，故虽不荐枕席，而所得缠头倍他妓，媪以故稍宽之，女亦私积蓄阴自为计。咸丰己未岁，媪载女至湖州，有市人陆姓者温温然善伺人意，貌亦都雅。女年幼，于世情未阅历，见之以为佳士也，遂与订嫁娶。陆去，女白媪曰：“某日陆郎以洋钱二百来赎儿，儿即辞母去，苟不见许，儿死，于母无益也。”媪知不可夺，诺之。女虑媪中变，遍诣邻舟告以故，且言别。至期，陆不至，使招之来，问爽约之故。陆言无赀。女出私蓄洋钱百五十畀之，期于明日来。陆得钱即赴博场，顷刻而尽。他妓有知其事者，以告女，女犹不信。明日，陆仍不至，使招之，则徒手来，问昨所赠，曰：“罄矣。”女哭失声。陆乘间亡去，女遂仰药死。湖郡诸耆老闻之，皆悯女而恶陆之无行，强使经纪其丧焉。余亡友徐诚庵大令为作《兰陵女子传》。

　　月桂者，直隶栾城妓也。家贫，父母强使为之，而非其志。燕赵妓多奔走逆旅，媚过客，桂独否。蜀人刘斗山明经曾诣之，欣然延接，为竟夕谈，如文士，如山人，斗山甚异之。一日，有老尼踵其门，施以钱米，俱不受，愿一见。既入，无寒暄语，辄大笑，而桂对之痛哭不已。尼曰：“无过悲，若不忘本来，某日吾迟汝于某所。”桂唯唯。届期如尼言，至其处，果得一庵。桂入庵拜佛及尼，已而出翦刀自断其发。从之往者惊阻不及，劝之归，不可，乃还告其父母。越日复往，则庵中阒然，桂与尼俱杳矣。

　　四川石泉县刘氏女，许嫁同邑罗氏子。罗氏子与女同龄，年十五遘疾而卒。女欲奔赴，父母不可，意常戚戚，家人虑其死，严守之。父母潜受他姓之聘，秘不使知，女微闻之，佯为欢笑，父母以为无他也。其明年三月十六日，距罗氏子殁&lt；辶周&gt；岁矣，适父母兄嫂俱外出，女挈其妹如邻媪家。先是，媪有子失足堕江死，其妇闻之亦投江以殉，盖其家屋后滨江，女素所知也。语媪曰：“顷伤于手，闻媪后园多药草，愿往求焉。”妹时年十二矣，诧曰：“姊伤手，吾奚不知？”索观之，女敛手袖中，不使见。旋乞火燃香，执之而出，媪诘何为，曰：“辟秽气耳！”妹觉有异，从之出后户，女插香于地，拜且泣。妹问之，不答；趋走江边，妹掺执其祛，女急解外衣掷付妹，曰：“好事父母，吾去矣。”一跃入水。其族祖刘翁自隔江望见之，疑是女，急使人援之出，面如生而气已绝。其上下衣缝纫不可解，亦不甚沾濡，但肩背间有方尺许者，稍渍水耳。蜀俗死于外者，不以尸入室，议殡于门外。其嫂曰：“小姑从容就义，虽死犹生，请以尸入，我任其咎。”乃奉尸亻夷于堂。亲故来吊者，咸叹美之，而父母所许之某氏子亦至，愿一见其面。或曰：“不可。”或曰：“是固旧姻也，庸何伤？”时女已小敛，某氏子至女侧，女口鼻忽出血巽其面。某氏子惊仆，舆归，逾月竟死。道光壬辰年，有司以女贞烈闻于朝，旌其闾。命下之前一夕，其母梦女来，曰：“女奉上帝命，为湔江之神，不克在父母左右矣。”语已而拜，拜毕，有从者数十辈为女易冠服，色皆纯白，衣竟欲去。母挽留之，忽然而寤，以为积想所致。而湔江中有人堕水者，往往遇神人拯之而免，其神人之状，则少女而白衣，乃知即刘女也。嗣后灵迹甚著，邑人醵金建庙，颜曰“湔江水神庙”，香火颇盛。至乙未岁，其侄刘斗山明经，自他所闻其里火，不及车马，徒步而归，未至家已暮矣。至一桥，见有人迎面来，肥而短，其身正方。既过，念世间安有如此人，岂鬼邪？回顾之，见两磷火大如否，投之以石。其人复来，与相对而立，磷火荧然。目视之，则缩小如豆，稍瞬复大，如是久之，其人长啸而去。斗山不觉自随之行，俄闻水声，悟曰：“此必溺鬼也。”却立不前，而昏无所睹，觉有数人牵曳之。正危窘间，忽闻呼曰：“娘娘来矣！”皆散去。有人抚其背，曰：“儿何选事邪？彼不相侮，击之何为？幸儿有后福，彼尚不敢肆，否则吾来亦无及也。儿可速归，慰汝祖母，且告家人勿迁吾墓。”斗山豁然如梦醒，知为其姑也。归入门，则祖母方泣，询之，言：“梦汝姑来，是以悲也。”女墓滨水，其旁多他姓冢。葬后江水啮其处成一小屿，四面皆水环之，似不欲与相混者。家人虑其沦入水中，议迁葬，闻斗山言乃止。后斗山二子方幼稚，自邻村归，春涨暴至，陷于水。有女子抱持之，行半里许登岸，语之曰：“我乃尔祖姑也。”斗山之母叹曰：“吾小姑已成神，尚不忘母家如此乎！”斗山之母，即前此定议殡女尸于堂者也。斗山于丁酉岁得拔贡生，神所谓有后福者，其谓此邪？余与斗山有同岁之谊，亦尝相识于吴中，此事则斗山言于徐诚庵，诚庵笔之于书，故余得知之。

　　四川茂州西南有马厂山，其高数十里，盛夏积雪不消，土人言往往见山市。云有熊姓者，以淘金为业，闻是山多金苗，往寻之。至山深处，忽得一聚落，居人数千家，鸡犬相闻，庐舍栉比。熊游览，忘路远近，久之饥甚。见一家南向，颇壮丽，有白发翁负手立门外，顾熊曰：“客自远方来乎？”曰：“然。”又曰：“得无饥乎？此间无沽酒市脯处，老夫当作主人，脱粟一餐，不责直也。”熊称谢，从之入，出鸡黍如夙具者。熊食饱兴辞，翁问：“客何为来？”告以故，翁曰：“山中固产金，然外人不知其处，徒劳无益。客不如佣于我家，虽得直不丰，然较安逸矣。”熊从之。翁自言李姓，相待优渥。熊操作之暇，游于市井，皆殷勤款洽，乐而忘归。一日，李翁命人洒扫庭内，陈设一新。熊问故，曰：“腊日祀先祖耳。”熊自至山中，不知历时几许，闻翁言，知迫岁暮，怅然思归。翁慰留之。曰：“暂还当复来耳。”翁曰：“客必欲归，请以明日。”其夜，翁出一物，包裹重叠，授之曰：“薄具佣直，不能丰也，在汝家可数年温饱矣。然须秘密，虽床头人勿泄也。”熊谨受教，而异其言。夜方午，翁趋熊起，曰：“趁月色可行。”以蒸饼数枚纳熊怀中，曰：“饥则食此，可至家矣。元宵后仍来此，勿爽约！”熊甫出，门即阖。行数步回顾，则庐舍皆无，惟斜月欲落、树林深黑而已。大骇，以为遇鬼，探怀中则饼故在，啖之甚甘，乃于路旁稍憩。天明，出翁所赠物，发而视之，黄金可二十余两，惊且喜。虑复来迷路，折竹枝数十，沿路曲折插之，以为表识。及入城，则城中人方祀灶，急回家。出金易钱，邻人问金所从来，不以告。邻人疑焉，遂为蜚语，谓熊出行劫。熊不能复隐，具述所遇。邻人欣然固求偕往，届期转相招致至十余人，偕入山，寻向所插竹，历历俱在，而无复人迹。登高眺望，见有犬数十头从山下至，及近，则伏地大吼，悉化为虎，伤者数人，踉跄而归。

　　茂州环城皆山，夷汉杂处。距城十余里为塔山墩，依山构屋，曰奶奶庙。奉一女神，不知名氏，番人皆严事之。庙恒扃，遇祭赛始一开。有士人何某者，为人执担缠之役，每蒇事辄先返。火伴问之，则曰：“待汝于塔山墩。”如是半载，火伴疑焉，施行从其所之而瞰之。至庙侧之土谷祠，一叟出与何共语，语已偕入，瞰者随入，则叟巳杳，惟何独行。至祠后，有门通于庙，及门，门启，何入门。瞰者仍尾其后，门有阍者，亦不禁也。男女数十辈迎何入，为易衣履，俨然贵人。望殿上陈设华丽，非人世所有，意其为鬼魅，大声呼叱之，忽昏然仆地。诘旦始寤，则人物俱渺，惟何卧地上似已死者，而肌肤犹温，衣服则垢敝如故。屡呼之不应，惶遽欲出，而扃钥甚严。乃呼于墙隙，番人之守庙者闻之，讶其何以得入，启钥出之。诘其故，知内有死者，乃闻于州牧周公受田，命驾往验，至则何已醒矣。问之，自言上年过土谷祠，遇一叟招与语，欲以甥女女之，辞以已娶。叟曰：“固知之，然此有宿缘，以为外室，无伤也。”遂赘于其家。女貌甚美，家甚富，谓我福薄稍之，使足衣食而已。嗣是常宿其家。昨夜偶多饮而醉，故晏起耳，不自知僵卧庙中也。周以为妖，欲火其庙，番人罗拜乞免，乃已。其后诸番人以何为奶奶之婿，咸尊敬之。何担负往来，仍止宿庙中，瞰者后亦无他。何云是夜己与女均不知有瞰者也。

　　董叟，茂州人，善符水之术。老而丧妇，无子，携一女僦居废廨。有族子某，常外出，唯其妇及四岁子依叟以居。一夕，妇与女共话，至夜深，携子入室，女亦归寝。诘朝，日过午矣，而妇门不启。窥之，见与其子相对坐，呼之不应，破扉入，则妇与子俱死。子有烧痕一线，自足指入阳道中，妇亦有烧痕入于阴。视其面，欢然无戚容；抚其腹，空空然，如肠胃已烬者。室故有地炉，然无延烧及人之理，皆大异之。叟以此屋不吉，迁于他处。旋赘潘氏子为婿。次年正月，婿与女偕出贺岁，过废廨之门，婿忽欲入，女止之，婿即头痛不可忍。女急与俱归，言于父。叟知其遇祟，为施敕勒，痛稍止。其夜，叟就寝，忽闻女室中呼救声，持炬趋往，则女背为鬼火所燎，其光深碧，内外衣皆焦灼，殆将及肤，以水沃之始熄。女迷惘不能言，久之乃云：“见嫂使其子持其两手，而举火其背，窘甚而不能出声，幸亡母来疾声呼救，始获免耳。”女所云嫂，即族子妇也。叟复以符水治之，女遂安，婿亦无恙。前第五卷所记毛氏婢、第八卷所记某氏妇，殆皆此类乎！

　　茂州，古汶山郡，唐时曾陷于土番，人民稀少。从州治东行六十里，为甘沟；西行二十里，为打鼓石。沿途置店，以待行李之往来，应门者、当垆者，皆妇女也。其妇女之貌美者，恒有异疾，土人名之曰毒药鬼。每立春、立秋两节间，天癸至而疾作，作则腹涨如鼓，皮肤皆肿，口眼及十指甲流出黄水，至夜而烦懑更甚。其人身畔密藏小竹筒，虽其父母其夫不使知也。筒中储各兽之毛，犬、豕、牛、马、驴、骡皆备，暗中拈得一毛，其毛为何物，魂即化是物，出至旷野，迷罔行人，往往受其累。间或遇有胆力者，执而捶击之，则哀鸣乞怜。天欲明，窘更甚，辄自言其姓氏里居，人或杀之，则病者死矣。病人所流出之黄水，人稍沾染之，即中其毒，病亦如之，而病者得以稍间。故凡有是病者，相戒不食于其家，或不得已而就食，则以赤铜置食器内，毒不能中。异哉！此疾视粤之麻疯、粤之畜蛊更有甚矣。以上蜀事数则，皆徐诚庵所记，其子思赞录以示余，盖皆闻之蜀人刘斗山者也。

　　咸丰间功令，凡亲丧因兵乱不及奔赴者，虽已服满，仍命解任回籍，持百日服。于是余亲家翁樊君玉农，由河南府知府回湖北咸宁县籍持服，而满洲人德公实来代理府事。未逾月，有妾投井死。先是，有王公者与德公之父同官江西，实有异姓昆弟之谊。其王媪与德公之母，亦以姊妹相称。后王公以事遣戍，有仆负羁纟曳以从。临行，叩首于其主母，曰：“奴从主人去，无所顾恋。惟一女名莲，所爱怜也。幸主母善视之。”王媪曰：“若从主人去，若女即吾女也。”于是迁莲于闺中，以女畜之，且教之读书。莲长而美，德见而艳之，德故呼王媪为姨，请于姨，愿委禽焉。德美风仪，且能为诗，喜金石书画，亦翩翩佳公子也。然性儇薄，得新则弃旧，初娶妇极相爱重，后又纳广陵倡女为妾，与其妇仳离。王媪固知之，谓曰：“汝已娶妻，将以阿莲为妾乎？”德曰：“不然，前所娶妇不安于室，久归母家，姨所知也。莲妹归我，即我妻矣。”王媪曰：“广陵之妇，口舌可畏，阿莲非其敌也。”德曰：“彼妇已物故久矣。”王媪使侦之，其家果无广陵之妇，乃诺其请。德以礼娶之，视如嫡。而广陵妇实未死，已更易满洲装束，故王氏侦者不觉也。其性阴险，凡德所爱宠者，必以术间之。德怒，则或以赠僚友，或以配家奴；若有子女，知不可去，则用计并杀其母子，如是者非一人矣。莲始至，广陵妇谬相敬重，不敢均礼。久之，微用其离间之策，而德甚爱莲，不能动。广陵妇乃益自卑下，日为栉发，俄而发臭，俄而体臭，然他人固不闻也，惟德则闻之，不知其何术也。俄而并其室中亦臭，德遂不复入莲室，久而厌之，乃以与其弟。弟于兄弟行居八，家人呼之曰八爷。莲号泣不从，德语之曰：“吾与若缘尽矣。吾弟八爷，年少未娶，从八爷不胜从我乎？”乃择吉日，将使成礼。而所谓八爷者，亦喜甚，未及期先入莲室，以甘言悦之曰：“若意中欲何好物？当为若购之。”莲不应，固问之，乃大言曰：“他无所需，为我买好棺一具足矣。”八爷悚然而出。会王媪之子来为河南府丞，王媪将与偕至，莲每日问王氏已至未。乃王氏未至而所期已及，莲知不及待。一日，挈一小婢入后圃。圃故有井，莲趋赴井所，而命婢至他处采花。婢去稍远，即奋身入于井，婢回救无及矣。奔告于德，使人出之井，其内衣皆缝纫严密，知其死志久定也。莲既死，而王媪至，大骂于河南府之堂，呼德之小名曰：“阿巧，偿吾女之命！”德叩头服罪，且为莲盛丧葬之仪，使其弟八爷以妻服服之。时余长子妇樊尚从其母居河南府署，故知之甚详焉。莲以小家女，深明大义，从容死节，视彼持粱啮肥之子何如哉！是可嘉矣。惜不得其姓氏，大儿妇云：“当时闻署中人称为王姑娘，以其来从王媪家故云尔，实非其姓也。”

　　衢州人傅翁，无子，买他人子为子，已为娶妇矣。久之，其子知所生父母在某所，遂亡归省视。而其父母自卖子后以居积起家，颇足衣食，得子大喜，语之曰：“汝在孕时，与某氏指腹为婚姻，今其女长成，当为汝娶之。”子告以在傅氏已娶妇，父母曰：“此傅氏妇，吾何有焉？”卒娶之。而某氏女美，子甚匿焉，遂欲绝傅氏。而傅氏失子后，其妇日夜悲泣，傅翁乃踪迹之。得其子，挟以归，好语之曰：“天性之恩，固不可绝；然吾自幼卵翼汝，以至于成人，且有妇在，庸可绝乎？今后宜往来两家，两家各有妇，将来各孙其孙，可也。”子唯唯。而以傅氏所娶妇，不及后所娶者美，虽居傅家，情意落寞。其妇则事之如初，不以其别娶为恨，然子意益厌弃之。一日，傅翁夫妇方燕坐，闻子舍中声息绝异。奔视之，则子以绳勒妇喉，妇气垂绝，而子犹力持绳两端未释。大惊，急叱其子出，百计救妇，妇乃苏。问状，妇惟垂泪而已。有小婢在侧，述知子引绳向妇，妇延颈受之，略不撑拒，婢欲出告人，妇犹摇手止之。舅姑问何意，妇叹曰：“新妇不得于良人，虽生何味？不如死良人手之为愈也。”舅姑益怜之。然自此其子竟绝迹于傅氏。舅姑不得已，乃归妇于母家，劝之他适。数年后，舅偶过之，妇犹出拜，舅劝喻之，执志如初，是亦可悲矣。

　　杭人有娶妇者，合卺之夜，妇不与同衾，防御甚严，如是者一月，婿竟不得近。婿恨甚，俟妇归宁，出其衾与所亲者观之，以麻线密缝，仅容一身，每卧以足逆人，若蛇之赴壑者然，众咸异之。外舅姑知其事，咸劝其女，竟不听。乃谓其婿曰：“必尔等成婚之日，适值孤辰寡宿，是以如此。当为尔扫除别舍，选择吉辰，复行花烛之礼。”婿唯唯而已。逼近岁暮，人事纷纭，亦未遑暇也。婿以将度岁，来迎其妇，其妇涕泣不肯去，父母强之，乃归夫家。是夜，婿入室，妇避灯后，不与语。婿不得已先就枕，妇则坐以待旦，虽宵寒彻骨，不顾也。自是婿亦憎恶其妇，屡与反目。一日，因小故忿争，婿痛哭竟夕，详书妇来归后情状，黏著大门，竟去，不知所之。邻比竞集，读其所书，有云非入空门，即寻死路，是其生死不可知矣。此真所谓怨耦者与？

　　余尝馆江西玉山县，其书室之前即为帐房，而帐房即在二堂之左。官坐堂上鞫囚，听之了了，笞挞之声不绝于耳。每夜静，犹时闻肉鼓吹也。一日，与诸友坐帐房闲话，闻堂上笞一囚，而&lt；疒会&gt；々呼痛之声（&lt；疒会&gt；，音威，二字见《辍耕录》），则女子也。诸友趋往观之，拉余俱去，余危坐不起，咸笑曰：“有是哉，子之迂也！”俄而诸友反，余问何所见，曰：“批颊耳。”余问以何罪受刑，曰：“此妇与一僧通奸，乃置毒食中，谋杀其夫。夫中毒，腹痛欲裂，号呼之声彻于四邻，于是邻人至，灌以粪汁而吐之，幸不死。乃共闻于官，官逮妇及僧，讯得实。视其夫奄奄一息，呼医诊之，医曰：”毒尚未尽。‘复饮以药。夫踞地大吐，始而黑，继而紫，终乃红色。医曰：“毒当尽矣。然藏府受伤不浅，姑饮吾药养其藏府，涤其余毒，三日不死，乃可保也。’官以此妇淫毒如此，故批其颊二百，若夫死，当论如律也。”言次，一友袁姓者曰：“国家定律，妇人犯奸罪，去衣受杖。此妇淫毒如此，不依律决杖，乃仅批其颊，得无失之宽纵欤？”余曰：“不然，自古无妇人去衣而杖臀者。若史策所载，北齐武成裸文宣后李氏挝挞之，此淫乱之主所为，岂可为法欤？妇女受杖之律，莫详于《元史。刑法志》。其文云：诸和奸者，杖七十七，妇女去衣受刑。又云：诸倡女斗伤良人，辜限之外死者，杖七十七，单衣受刑。又云：诸妻以残酷殴死其妾者，杖一百七，去衣受刑。是去衣受刑，固前代所有。然所谓杖者，杖脊也，非杖臀也。《金史。海陵本纪》，以左丞相昂去衣杖其弟妇，而杖之。考《昂传》云：昂怒族弟妻，去衣杖其脊。是可知去衣而杖，非杖臀矣。及明初定制，笞杖皆臀受讯，杖臀腿受，无杖脊之条，于是妇人受杖者，亦以臀腿受。而又沿袭前代去衣单衣之例，遂有去妇女之衣而挞其臀者。此有明一代之弊政，实与妇女发教坊同一酷法也。本朝律例虽沿前明之旧，犯奸妇女去衣受杖，然官吏多仰体朝廷德意，务崇宽大，于妇女杖罪多不的决。后此倘有建言君子，删除妇女笞杖之律，或亦盛德事乎？”其时有吴君者刑法家，斫轮老手也，叹曰：“君言是也。往年乾隆间，江西有奸人伪为女子，汇缘入人闺闼，恣行奸秽。后事发，台司籍其所与乱之妇女，均科以和奸之罪，命所在地方官名捕之，依律决杖。一时宣传，云诸妇女到官，皆将去衣决杖。无赖子弟日集县门伺之。诸妇女闻之，知逮者将至，往往自经死，亦有杖毕不胜羞愧而死者。若从子之言，造福无量矣。”此段议论，余蓄之已久，《达斋丛说》中有汉唐改笞法说，《广杨园近鉴》中载某县令事，均略及此意。今撰笔记，偶忆旧说，因复详述之如此。

　　光绪六年五月间，湖北汉口镇人见江中流下一木版，其版凡数重，以巨ㄌ缠束之。上卧一女子，貌颇娟好，四肢皆贯以铁环，钉著于版，不能展动。旁置钱三千文，又有瓷坛一具，中实饼饵，即在其右手之侧。胯下有一人头，视之僧也，已臭腐不堪。版上插木为标，书其上曰：“此女金口人，年十九。僧年四十二。女死，则仁人君子取此钱买棺敛之；若其不死，则有饼饵可延其数日之命。见者不必救，救而收留之者，男盗女娼。”于是见者皆不之救，任其漂流而去。金口距汉口六十里，莫知其为谁氏女也。或曰次日流至一地，名曰葛店，为人所救，亦莫知其审。

　　镇海县乡间，有兄弟四人出海捕鱼，还至昆亭。将进口矣，适有出口之船满载货物而来。见渔船将近，惧其相撞，大声而呼。兄弟四人执不肯让，故意扌盍碰，彼舟竟覆。有一人从水中以两手攀舷求救，渔船之佣请命于主，四人皆曰：“若救彼起，必谓我触沉其舟，反滋口舌，不如死之。”引刀断其一手，其人犹以一手攀舷不释，乃并断之，始随流而去。是年夏六月，天大雷雨，兄弟四人俱在家中，为雷摄至中庭击死，其佣亦为雷击，口尚能言，历言前事而死。秀水北乡杨舍村，有沈氏兄弟二人，皆农夫也。伯生子二，仲生子一。仲妻杨悍而贪，日聒其夫求异爨，已许之矣。而杨又私计，若伯之夫妻父子皆死，则伯之田亦归于仲，利孰大焉。适值农忙，杨招其母来助己，遂与母谋，将置毒于饭以毙伯氏，时为五月二十三日。其夜雷雨大作，电光直射杨所居屋，杨之子甫四岁，呼曰：“雷至矣！”盖有所见也，杨罔知顾忌。次日，先以昨所余饭供母与夫，而使母更淅米煮饭，饭熟将置毒焉。雷又大作，母惧止女。杨不听，自入室取所蓄砒霜，未出而霹雳一声，杨死于房。母亦倒地，掖之起，良久始能言，述杨之阴谋如此。仲买棺敛杨，舁至桑田中，是夜雷仍不绝声。质明往视，则棺破而尸见矣。此与镇海捕鱼者事并在光绪庚辰岁。按《论衡。雷虚篇》，力破世俗雷为天怒之说，而谓雷者太阳之激气。太阳用事，阴气乘之，则相校轸；校轸则激射。激射为毒，中人辄死，中木木折，中屋屋坏，其理精矣。近世泰西人之说，以为雷者天空之电气。电气之为用至广，收而用之，可以代灯火，通言语，制器物；而人或触之，则其祸亦至烈。是气尤忌五金之物，故船桅屋柱皆忌裹铁，恐引电气下击也，其说尤言之凿凿。然如此等事，岂得谓无神物凭之哉！窃谓雷本是气，而既有是气，则鬼神即假是气以行其诛殛之法。正如水火风皆天地间所本有，而佛说有火灾、水灾、风灾，则鬼神即假此以成其劫也。武乙﹃辱天神，为暴雷震死，明载史策。必如王仲任所说，汉时画雷公，左手引连鼓，右手推椎，固失之诞妄；然竟谓无神以主之，人之遇雷而死者适然耳，则又天变不足畏之说，君子无取焉。

　　●卷十光绪六年五月，浙江巡抚谭公疏称：“台州府天台县民许治邦生于乾隆三十五年，至同治十一年百有三岁，经前抚臣杨昌浚照例请旌，并蒙赏给上用缎一匹，银十两。兹据天台县职员陈补过等呈，称许治邦见年一百十一岁，长曾孙许尊周于光绪五年八月孪生二子，次曾孙许尊贤亦生一子。许治邦家住福溪，人游寿字，越百龄有十岁，萃五世于一堂。仰恳天恩，从优旌表。”奉旨“礼部知道”。按明徐应秋《玉芝堂谈荟》罗列古来长寿人百数十岁者甚多，国朝赵耘菘《陔余丛考》中亦有一则，不及《谈荟》之博。昔读其书，每叹其异，不图并世乃有斯人，恐天壤间更无第二人矣。

　　同年魏芸阁士龙殁而为神，余已载于第七卷矣。今又闻诸杭人魏元名然乙，道光元年举行恩科乡试。魏于是年正月梦观天榜，其第一名则仁和魏士龙也。寤而求之，仁和学籍无其人，乃自改名士龙以应之。是科不中，至甲辰恩科乡试，果以第一人中式，距得梦之年二十四年矣。按世俗每言有梦见天榜者，考之载籍，唐人《前定录》载陈彦博梦至都堂，见陈设甚盛，庭中帏幄饰以锦绣，中设一榻，陈列几案，上有尺牍，望之照耀如金字。彦博私问之，曰：“明年进士人名，将送上界官司阅视。”此近乎天榜矣，而不言榜。又《感定录》载：元和初进士李固言就举，忽梦看榜，见李固言第二人上第。此言榜矣，而不言天榜。天榜之说，流俗所传。然自唐、宋以来，士以科名为进身之阶，则冥冥中或有豫定其籍者，亦无足怪。惟魏以道光二十四年领解，而先见梦于道光之元，抑何早欤？余与许仁山阁学、应敏斋廉访，皆是科中式者。是岁也，三人者年皆二十四，盖皆生于道光元年也。许生于七月，应生于十月，余生于十二月，当魏梦观天榜时，余三人皆未生，不知天榜中有余三人名姓否？若无之，则此榜为不全；若有之，则世间尚无此人，安得遽列之于榜乎？且余生至六岁，先大夫始命余名曰森，后又改今名。名且未定，而鬼神安得而豫知之？是不可思议矣。

　　《说文》：孑，无右臂也；子，无左臂也。余谓人之无左右二臂者，亦甚&lt；是少&gt；见，古人何必特制此二字？据《左传》“授师孑焉以伐随”，是孑为兵器，疑子亦兵器也，其说详见《第一楼丛书》六之四。乃大儿妇樊言昔年随父宦游中州，见某宦家一妹貌甚美，而无左右臂，问之，言天生如此，非断折也。此女饮食便溺一切须人。冬日衣厚，尚不甚觉，至夏日，则纱之衣，望之了了，两袖中空洞无物，殊不可看。故此女夏则避匿不出，虽亲串罕见也。闻其兄嫂甚贤，以此女不能出事尊章，又不忍以空闺终老，拟招一寒士于家，以为之婿，后亦未知果否？此女乃真兼孑子二形矣。

　　河南孟县民某甲，笃信神仙修炼之术，事吕仙甚虔，常以不得一见为恨。一日，独游于西岭汤王庙，徘徊瞻眺，冀有所遇。忽有人负衣囊匆匆而至，视之，乃素识之某乙，梨园中脚色也。问甲曰：“君何所思，岂又思见吕仙乎？吕仙在天上，安可得见？无已，吾为君扮一吕仙可乎？”（《说文》，扮读若粉。然《广韵》三十一裥有扮字，训打扮，音哺幻切，则此语亦古矣。）乃解衣囊出冠服服之，星冠霓衣，背负长剑，手执尘尾，曰：“君视吾似吕仙否？”曰：“甚似。”乙曰：“然则吕仙亦不过如此，求见奚为？此去十许里有某村，方演剧，待吾登场，吾去矣。”乃解所服佩，仍置囊中，负之而去。甲惘然久之，因亦徐行至某村，将睹优，则寂无所见。问之村人，皆言无其事，甚怪之。他日又与某乙遇，问何诳我？乙言：“是日我初未遇君，何诳之有？”乃悟所遇真吕仙，失之交臂矣。

　　孟县城西门外有古冢，不知其为何代何人也。冢上有槐树三，俗呼曰三槐坟，旧时能以器物假人。凡人间有吉凶之事需用器物，大而棹椅，小而盘子、叠子之类（盘子、叠子均见唐贞元十三年《济渎庙北海坛祭器碑》，今作碟，误，当作叠）。先一日焚香烛纸钱祷于坟，次日即陈列于坟前，任人取用矣。后假者往往久而不归，于是祷之不应。余按《续耳谈》载济源县北海庙通人假贷，欲假金者祷于神，而以交决之。神许，则以券投祠前池中，有银浮出如其数。贷者如期具子本祭谢而投之，金没而原券浮出。夫神与人通假贷，已属可怪；至冢中所有，不过明器之类，乌得有生人服用之物，更不可解矣！

　　孟县民李某，夜行为群鬼所嬲，惧甚。望见前途有灯光，趋赴之，则小屋三间，中有一女子，谓之曰：“君如畏鬼，可止宿此门外，即无伤矣。男女有别，不敢请入室也。”李从之，遂卧于地。女又谓之曰：“至晓，君当早行。诘朝有事，幸毋相扰！”及天明视之，在一小冢之侧，并无房屋。俄而有数人来发冢，舁其棺去。问之，曰：“棺中乃某氏处女，未嫁而死。今其父母用嫁殇之法与某氏子为冥婚，故迁其棺，与合葬也。”李乃悟诘朝有事之说，感其与已有恩，买纸钱焚与之。

　　孟县城西南路有沟三道，即名其地曰三道沟。昔有人微醉，夜行入于沟中，见有洞门半启，入之，则有灯暗然，垂欲灭矣。其人随手挑之，灯光复明，顾视灯后有银一锭，怀之归。及家视之，上有字曰：“挑灯银五十两。”以上孟县事三则，皆余门下士宋伯言桓坊所说。宋即孟县人，余于咸丰七年取入学者也。有人于冬日饮酒，大醉归家，行至半途，蹶然而倒。里长过而见之，以为死也，乃使其徒二人守之，而自入城闻于官。其夜大雪，守者寒甚，乃以芦席覆尸，而自就{穴复}穴中宿。夜半醉者忽醒，即起归其家。守者回，失尸，惧为官所责。因念某家男子死甫数日，其瘗处相距不远，乃发而取之，负以归，仍覆以芦席而守之。明日官来验尸，醉者闻之，知其为己来也，诣官自陈，言：“实未死，昨偶醉卧耳。”官曰：“然则尸何来？”以问守者，守者不能隐，言其实。官验之，则尸发际实有伤痕。因拘其妇至，问夫死状，则固与人有私而杀其夫者也。乃论妇如律。

　　有舅负其甥钱二十万者，自言无力偿之，死则为牛以偿耳。已而其舅死，甥家即于是日生一犊。甥知其为舅也，不以常牛畜之。每出游，必与俱。一日，途遇一叟，负盆盎之属而鬻于市。牛误触之，碎其盆盎，叟怒挞牛，甥急止之曰：“此吾舅也，愿勿挞。吾当偿翁盆。”叟异其言，问之，告以故，叟曰：“若舅为谁？”告以姓名，叟曰：“此人在日，吾负其钱若干，未有以偿也。今计盆盎之值适如其数，吾债了矣。”欣然而去。又一日，遇重车升，号而求助，甥不得已以牛助之。既登，重人谢曰：“君惠我甚厚，可值钱二百千也。”牛闻之，长鸣而毙。

　　有乡民自城归，中路闻人呼声，如曰捎捎，再听之如故，顾视无人。甫行数武，见地上有白金数十锭，喜甚，拾置钱橐，负以行。至一饭店，馁甚，饭焉。探手于橐取钱，觉其中蠕蠕然动，视之，则所拾白金悉化为蝌蚪虫矣。大惊，弃之间。归与妻孥辈言其异，或发视其橐，则尚有一虫存焉。倾而出之，及几铿然，视之真白金也，权之重三两。殆鬼神假手于人，使负此金至饭店，而此三两者所以酬其捎捎之劳也。捎捎，北人语，凡以物寄托人谓之捎。以上三事皆宋伯言说，未知亦孟县事否？

　　河南有一逆旅，庭中植牡丹数十本，花开具五色，大如。有挈眷属过此者，偶折一小朵，为其妻插鬓，俄有血从花蒂流出，沿妻面颊及于肩。大惊，知其有异，仍缀花于枝，用纸封裹之。及夜，忽见女子数十人联袂而至，交口诟詈，曰：“伤吾妹矣！”携一小女示之，伤痕在颈，纸封俨然。其人知为花神，乃谨谢过，且曰：“事由不知，非有意相犯。幸而获宥，当书其事于墙壁间，俾后来者知之，则永无攀折之患矣。”诸女颔之，相携俱去。其人后亦无他，惟其妻则血所沾濡之处，皆生疮，经时始愈。

　　宝应人某甲，屠者也。性吝啬，有母年七十矣，思得肉食，辄吝不与。一日，甲方鼓刀而屠，母又向之乞肉，甲怒曰：“虽断吾指，不与尔肉。”言已，忽不自知，奏刀砉然，一指断焉。痛绝仆地，徐起裹创而叹曰：“此鬼神之警我不孝也。”自此悔过，事母尽孝，甘旨之奉无缺。每出手以示人曰：“为人子可不尽孝于父母乎？视吾断指，可以鉴矣。”《易》有之：“小惩而大诫，小人之福也。”此屠之谓与？

　　汪子余，杭州人，其父宦游于蜀，身后甚贫。子余又生而多病，故自少失学，读书才通句读而已。能画花草，亦不工也。婚冠之年，因循不娶，遂无妻子。其舅家乃唐栖姚氏，怜而招至其家，使课其幼子读书，子余遂依姚氏以居。初不言断荤血，然居姚氏十许年，荤血之物从未见其一沾唇也。无事辄入小室趺坐，遇庚申日，则坐终日不出。姚氏常使一佣者伴之。坐至丙夜，佣见窗外一黑影大如席，惧而从后户出，自此不复肯与偕，然子余固无恙也。咸丰十年，杭城初陷，子余实陷于城中，从容乘间走出，仍从姚氏避难于石门之乡间。一日，忽自盥沐，易新布衣，向姚氏言别，遂趺坐而逝，年才四十余耳。姚氏买棺殡之，舁而置诸野。及乱平，议迁葬之，迷失其棺，竟不可得。余谓此子大似得道者，观其生死之际，则可见矣。其死也，岂所谓尸解者欤？传记所载诸尸解者，其棺或甚轻，发视或仅存其衣，或化为一竹杖，惜不得其棺而证之也。

　　余舅氏仁和姚平泉先生光晋，道光乙酉科举人，晚岁选授上虞县教谕，时年已七十七矣。当其未官上虞也，曾梦至一处，四面山如壁立，山上瀑布屈曲下流。及至虞，游仙姑洞，恍如前所梦者，诧曰：“吾前身岂山中老僧欤！”后至八十一岁，卒于官。易箦之前一夕，有红灯自宅门入，家人皆见之。余曾撰先生家传，备载其事。

　　拆字之术，古谓之相字。在宋则有谢石，见何《春渚纪闻》；在明则有张乘槎，见[1234]绩《霏雪录》。谢石事人多知之，至张乘槎，则知其名者少矣。其法随举一字，就机之所触，而断吉凶。今江湖间挟此技饣胡口者，先有一定之字，各就其字习成口诀，以应问者，此岂能有中哉！乾隆间，苏人有范时行者，颇善此术，曾至吾邑，寓紫阳观。所言不烦，而悉有意义，每日以得钱六百为率。钱足则谢客寂坐，有君平卖卜之风。一营兵拈“棋”字，问终身休咎，范曰：“凡围棋之子，愈著愈多；象棋之子，愈著愈少。今所拈是棋字，非棋字，从木不从石，则是象棋子，非围棋子也，恐家中人口日益凋零矣！”其人曰：“是也。然此非所问，问日后何如耳？”范曰：“观尔装束，是行伍中人，乃象棋中所谓卒也。卒在本界，止行一步，若过河后，则纵横皆可行。以是言之，尔宜外出方可得志。然卒过河亦止行一步，纵尔外出，亦不能大得志也。”又有人拈一“义”字以问，范问：“年若干？”其人告之，范曰：“然则生年属羊也。义字从羊从我，是止一属羊之我，尔终身孤只不能有妻子也。妻子且不能有，他可弗问矣！”又有人以“风”字问所孕为男为女，范曰：“移中间虫字于右旁，则似乎虺字。诗日‘惟虺惟蛇，女子之祥’，所孕必女矣。”诸如此类甚多。余幼时闻故老传说，今不能悉记，姑书此三事，庶范时行之名，异时或与谢石、张乘槎并传也。吾邑有保济侯戴公祠，庙貌巍焕，其后楼则奉侯之真身。乾隆间，邑人徐氏请箕仙，侯附箕而言：“邑有大灾，吾请于上帝，愿以身代之，帝许我矣。”众不省所谓，惟传神语以告人，劝人修省。是岁五月，庙中火起，延及后楼，悉成灰烬，侯之真身毁焉。道士之屋在殿东偏，相距不及一丈，檐焦灼而竟无恙，始悟神语，益共叹异。一邑聚谋，重建其庙。闽中木商沈某，以黄椐木至乍浦求售，中有四株，大可合抱，或与谐价，已有成议矣。沈梦一人衣冠甚伟，面有金光，谓之曰：“此吾屋柱，勿他售！”晨起甫与人言之，而吾邑人适至，问：“有大黄椐木乎？”曰：“有。将焉用之？”以庙柱告。沈悟见梦者即戴侯也，以木助之。及庙成，尚有余赀，因于庙后辟一园，为邑人游览之所。余幼时入庙，见殿屋雄峻，四柱甚大，父老犹举其事以告。及咸丰之季，邑遭兵火，侯庙复毁，乱后重建，然园林之胜则未复旧观也。

　　邑人童朴斋居新市镇，家饶于赀。其屋深邃，内楼前后各五间。童因眷口无多，于前楼作卧室，而空后楼，以储什物。一夕，闻后楼砰磅有声，犹不之异。次夕，则闻后楼语言嘈碎，达旦不休。天明，童往视之。甫上阶，闻内有人语曰：“居停主人来矣！”中扉顿启，一老翁出，颜丹发白，衣冠伟然，延童入内。童素有胆气，知其妖也，而不之惧。入则几案虽童之故物，而陈设一新。几列鼎彝，壁县字画，架庋书籍，地下厚藉氍毹，棹椅之类皆覆以锦褥。中县珠灯四，缨络烂然。坐定，翁自言：“姓锺，名紫霞，陕之华阴人。携眷属遍历名区，昨从虎丘来，将游西湖，并穷天台、雁荡之胜。而山妻忽病，暂借君楼停泊行李，必有以相报，幸勿闻之外人。”辞气温雅，蔼然可亲，童敬诺之。越一日，复具衣冠通谒，老翁使一童子献茶，余无所见，而楼上则讠连讠娄细语，若有数十人者。翁语童曰：“来而不往，诚为非礼。然老夫世外人，习于疏懒，不能报谒，幸勿罪也！”自后，童或无事，辄往钟所，杯茗清谈，常至终日。时亦置酒邀童饮，酒次，纵论今古经史百家，如肉贯串。每及南宋、元、明之事，历历若亲见；至北宋以上，则言其大概而已。童偶叩以吉凶祸福，则曰：“‘惠迪吉，从逆凶’，理有固然，毋烦推测也。”又善书画，尝写扇面赠童，一面临《兰亭叙》，一面仿南宫泼墨山水，童甚宝之。时当初夏，庭际荼蘼盛开。童之女名颖姑者，年九岁矣，独往采花。见美妇倚阑干立，乌帕裹首，紫衣而素裳。一垂髫婢侍以手招女，女不肯往，妇自出携女手，遂从之入。见老翁方危坐观书，笑谓女曰：“颖姑来，可楼上坐。”及登楼上，陈设视楼下更胜。诸婢年皆十许岁，呼妇为夫人。夫人寝室在东偏，有一小女，双足纤小，殆无甚匹。夫人曰：“此吾女也，少于汝一岁，汝宜妹之。”至西偏，则一美少年坐而读书，夫人曰：“此吾子也，汝宜兄之。”有顷，一少妇自后房出，夫人使女呼以嫂。遂命嫂治点心。食毕，又以一篮盛食物，命小婢送至庭中，颖姑携篮归。其母视之，非藤非竹，组织甚工。启而视之，则内盛苹果四枚、西凉紫蒲萄数百颗，讶曰：“此地此时安有此物邪？”嗣后每得时物，童辄命颖姑持饷其女，而夫人亦常以异果奇花相报。一日，颖姑甫缠足已，即至钟所，不良能行。夫人笑曰：“汝母不善缠足耳，吾为若缠之，非但不痛，且有捷效。”乃解其双行缠，以口呵气，其热如蒸，足骨柔软，约缣迫袜，了无所苦。一月之后，纤小与钟女不殊，其母窃启裹视之，所渗非矾，乃白糖也。其少妇则教颖姑以钅咸黹，端午日制艾虎及彩缕贻之，并极精妙，殆非人工所能为。居半年余，童所见惟翁与一僮，而颖姑则翁之全家皆得见之。童父女频如钟所，而翁与夫人则至庭中而止，未尝一诣前楼也。童虽秘其事，而仆媪辈不能无漏言，里中多有知者，人皆为童危，而童与翁益密。其友徐淳庵以刚直自负，适自山东回，语童曰：“子祸必矣，家为妖窟，而尚以为安乎？”童不应。徐自与所善贝炼师谋，贝闭目默坐，移时谓徐曰：“此狐也，然非祸人者，不久当自去，无烦驱逐也。”无何，有一道人黑面而虬须，背负一剑，过童氏之门，语阍者曰：“汝家妖气甚盛，吾能除之，无所求于主人，但妖死我愿得其皮耳。”时童适他出，阍者不告于主母，引道人自小弄而达于内。道人即于庭中，右手仗剑，向空画符，左手持水一杯，吸而喷之。闻楼上语曰：“庭中演戏剧矣，盍往观乎？”俄而道人手中之剑自坠，杯亦堕地而碎。道人大惊，若有以大杖敲其头者，踉跄走出。阍随之奔，蹶于阈，伤其股。楼上大笑。江阴陈澹山者，童之姻也，素善五雷之法，自苏至杭，道出新市，因诣童。童留之饭，而徐亦至，遂共饭焉。徐向陈述其事，童以目止之，不可，陈乃曰：“吾请尝试之。”时夜将半，陈命燃二烛，箧中出五色纸人五，按方位置于案，画符呵气于其上，正目视之不一瞬。有顷，纸人忽起立绕案而行，行稍缓，又呵以气，则行益加疾，其声隐隐如雷。至五更，陈曰：“妖已去矣！”以手击案，纸人皆仆，仍藏之箧中。是夜，童之内人闻后楼喧阗如初至时，窃从后窗窥之，见后楼上下皆红光围绕。闻翁与夫人语曰：“本欲俟尔病愈而行，今陈翁以真火相逼，不可留矣！惜不及与贤主人一别耳。”至五更，声乃绝。黎明入视，几榻如旧，地无纤尘，而所陈设则乌有矣。几上一小箧，启之，乃钟翁留别书也，情辞恳挚，微有怨徐之言，童读之黯然。外留定武不损本《兰亭》一册，郭忠恕山水一幅，以赠童者。又白金五斤，则赁屋之值也。夫人留珊瑚簪一枝、羊脂玉二枚、明珠四颗、碧霞宝石八块，赠颖姑为嫁资。澹山入室周视，叹曰：“此狐为我真火所逼，尚能从容而去，其道力深矣。幸其大道已成，故其临去不肯露恶状，不然吾非其敌也。”乃铸铁牌二面，书朱符其上，一钉于听事，一钉于后楼，以防复至，后竟寂然。此事在乾隆初年，邑人徐晦堂先生曾详记其事，余粗加序次而著于篇。传记所载狐居人家者多矣，未有若此之有情有礼者也。余尤叹其临去有君子交绝不出恶声之意。斯狐也，其狐而仙者与！

　　贝炼师，不知其名，居武康之高池。有道术，人皆尊之曰“炼师”，即前所记徐淳庵与谋童氏之妖者也。时嘉兴有钜室吴姓者，居北门外，其屋历二百余年矣。是年夏间久雨，忽有黑物出于爨室，长五六尺，广一尺许，无头面手足。近之则寒气逼人，兼有冷水喷射，中之者寒颤欲绝。每阴雨则见，晴明则否。有佃人赵某宿于其家，吴氏之佣告知此事，赵有拳勇，不畏也。夜适大雨，赵与佣痛饮大醉，俱至爨室伺之。二更后，是物果出。两人直前扑之，忽冷水四射，佣者倒地，赵奋击以拳，若中绵絮者然，而臂已断矣。大呼求救，闻者奔集，则是物已杳。视佣则面白&lt；面&gt；&lt；面&gt；，噤不能语；赵则倒卧血中，呻吟不辍，久之始能言所见。遍寻断臂不可得，后两人虽皆不死，而赵竟成废人焉。吴氏患之，乃至武康请于贝炼师，贝曰：“此物仅能于阴雨及夜间见形，气候尚浅，除之不难。”乃书一符，使其徒持以往，即焚于灶前。忽天色骤晦，巨雷绕屋而转，屋中诸物皆岌岌震动。俄辟历一声，硝磺之气满室，人有眩仆者，而天即晴霁。周视诸物，悉如其旧，惟有一大缸可容十余石者，本埋地中，为雷拔起，碎为数十块。视其下清水氵营氵荧，有巨蚌卧其中，其广修与前所见物等，业已断而为二，赵臂即在其旁。吴氏曰：“此缸埋自前明，贮以浊水，经宿则清而且甘，用以烹茶极佳。举家宝之，不知有怪物潜藏其下也。”乃以炭火钅蚌成灰，弃之北丽桥下，而归断臂于赵。

　　归安、德清、石门三邑之交，有古墓焉，背田面河，广可二亩余。规模虽颇宏敞，而兆域久湮，宰木亦尽，惟河边华表犹存。羊虎辟邪之类皆倒于地，翁仲仆者五，其一尚垂绅端笏独立荒烟蔓草中，然陷于土者将半矣。既无碑志可稽，亦从无祭扫者，不知为谁氏之茔也。有侵其墓傍地者，往往得祸，故相戒莫敢犯。附近居民每见有青衣人往来墓域，则是日河中必有溺死者。溺人无论肥瘠，一经灭顶，虽即时拯起，皮骨仅存，若枯腊然。于是人皆远徙，遂成荒墟。墓南里许为某村，有孙姓者，其妻携女往母家。舟过墓前，忽一青色手自水出，大如箕，攫其女入水去，惊而救之，则已死矣。孙恨甚，筑土壅流而掘之，至数尺，无所见。又年余，孙之次子与一佣者，各负斫草将归矣。骤雨忽至，见河中一人，以竹篙撑木{捭}而过。其子私计，由{捭}渡河而南，不及一里即至家矣，乃许持篙者以钱而登{捭}焉。{捭}小止容一人，故佣者仍沿河岸行。行数武，回顾之，见人与木没于水矣，急告其家。孙率家众飞棹而至，钩捞水中，仅得其子之尸，而撑{捭}者不知所之，咸以为妖鬼所幻化也。孙益愤怒，募术士治之。一道人来应募，为坛于河之南岸。方施敕勒，有暴风自北而至，一青衣人随风径扑道人。道人不能支，为其所压。青衣人倏不见，风亦寻止，众视道人，则已扁矣（扁音补典反，见《后汉书。东夷传》），流血殷然，告于官而瘗之。时乌程南浔镇有道士周静涵者，道行甚高，孙往求之。周闭目移时，谓孙曰：“此物修炼千年，吾非其敌，须召天神为助。虽幸胜之，吾亦将不免，不可往也。”孙固请之，周不得已而往，亦为坛于南岸。甫焚一符，暴风又起，青衣人见于前曰：“吾大道垂成，须得生人气血以助之，故溺人于河，取其气血，然所溺皆应死之人，非吾故戕其生也。与汝何与，而见逼迫？”周令其远去，青衣人曰：“吾道尚未成，去将焉往？”周苦劝之，不听。周乃向空书符，以水巽之。青衣人笑曰：“汝修止三世，不满四百年，安能治我？”径前扑之。周执令牌危坐，青衣人不敢近而退。周亦下坛如孙氏，命扫除一室，凝神静坐于其中者九日，复至坛所焚符，而天神降。青衣人出，将与神敌。神发巨雷，声振原野，火随雷出，其光烛天，青衣人不支而遁。周掷剑中其首，神向周拱手，上入云际，遂不复见。村人共见空中一物随剑堕于河干，就而视之，乃石人之半面也。渡河至墓域，则独立之翁仲其右面为剑斫去，血流至地，附以河干之半面正相吻合。周书符于其胸背，命众掘起而碎之。村人并碎其卧者而锻为灰，自是墓前无复怪异。周谓众曰：“此物再潜养五甲子，大道成矣。惜其欲速，遂至于此，深可悯也。”众送周归南浔，甫入门，见一人衣冠形状与周无异，自外而入，众皆见之。周曰：“吾元神将散矣！”取盐汤饮之，其人遂与周合为一。后周遂多病，自处分身后事，临终谓其徒曰：“吾为虚名所累，致损元功。尔等宜闭户自修，毋预外事也。”遂坐而化。此亦出徐晦堂先生所记，其事当在乾隆初年。余考之汪谢城广文所撰《南浔志》，周静涵名科耀，一名道昱，嘉兴人，习青符五雷法。初居武康之升元观，后住南浔广惠宫，著有《补闲吟草》四卷。

　　吾邑乾元寺，在吴羌山之麓，背山而面河，隔河则县城环峙若屏幛然。门前有大道，然地僻山空，过者绝少。邑人某君，与其友读书寺中，其友喜习阴符奇遁之术，某恒非笑之。友尝于月夜启匣，出一剑，长二尺余，晶莹夺目。持而舞于树下，觉空中有细物簌簌落地上。舞毕，拾视之，乃树之细枝也，修短若一。某异之，欲把其剑，友曰：“剑有神光，触之恐不利于君。”仍匣之而寝。一日薄暮，散步于三门外，友笑谓某曰：“君常笑我读奇门书，盍一观我技乎？”乃中立于路，画地作圈，径可丈余；取瓦石数十块，分而为八，排列圈外，坐而俟之。少顷，有一人衣白衣荷糖担，手执小锣而来，走入圈中。其人素所识也，友曰：“殆矣，此人将蹶！”言未竟，果触石而颠，碎其所赍，且伤于膝，坐地良久乃去。某问故，曰：“吾所布者，武侯八门阵也。今日支干皆火，而其人所衣所持悉属金，且入惊门，出伤门，能无蹶乎！”翼日，某又请为之，布置未已，忽闻对岸有人从城上厉声呼其友姓名，曰：“汝又在此恶作剧乎？”友遽伏地叩头，曰：“不敢，不敢。”闻其声，似秦人也。遥望之，其人面，而目甚大，余为雉堞所蔽，且相距甚远，不甚了了，须臾便去。某扶其友起，面色如死灰，战忄栗不已。问之，但曰：“我师也。”诘其姓名，不告。后其友旋辞去，终莫知其师为谁也。

　　绍兴昌安门外某村，有张世昌者，贾于外，恒累月不归，家中惟老母魏氏与妻同居。妻与母固姑侄也，亦甚相得。姑病思食鸡，妇杀鸡烹之，偶取一脔尝其旨否，姑适呼妇。妇未及咽而欲应，声不能出，气塞而蹶。姑频呼不应，强起视之，则已死矣。时方盛夏，疑其中暑，治之不苏。以母家相距百里，酷暑不能待，乃邀集邻比买棺敛之。又以家无停棺之所，舁而置之祖坟之侧，距其家五六里矣。而妇实未死，棺行摇动，其气复转，至夜而苏。觉身在棺中，闷不可耐，幸棺甚薄，足蹶手扌市，竟破之而出。茫茫四野，不知为何处，坐棺侧而泣。有菩提庵僧曰独修者，与佣工马四索逋而归，经由其地。闻泣声而问之，妇以实告。僧见妇有色，诡曰：“吾归必由汝村，盍从我行，我挈汝归。”妇诺之。行里许，至一村，则马四之兄马二家也。马四亦喻其意，而思独据妇，乃谓僧曰：“此妇死而复生，宜得糜粥调养。我与师亦饥矣，请至吾兄家小坐，略进饮食。”僧从其言。而是夜马二与妇均往妇家，家中阒其无人，马四固知之。及门，抉锁筒而入，邻人闻声，以为马二夫妇夜归，不问也。马四淅米溉鬻，使僧执爨，潜取析薪之斧，猛击僧头，毙之。即谓妇曰：“汝从我乎？不从者亦血吾斧。”妇惧，从之，乃席卷其兄之所有，挟妇以逃。次日马二归，见状，闻于官。而独修之徒知师被杀，马四不回，亦控于官，请捕马四。久之不获。张世昌之妻父魏翁，闻女暴卒，驰至棺所，则无尸矣，亦控于官。官诣视，罔测其故，命役缉访而已。及张世昌归，以妻死尸亡，再四寻求，将及一年，殊无踪迹。李茂元者，其素与同贾者也，是岁秋仍邀世昌同行，世昌以母病辞。茂元独行，至台州宁海县城外，见一家有妇出汲，视之世昌妻也。询之其邻，知为县中捕役许保贤之家。遽归告世昌，世昌乃诣县，请自任缉访之役，官判公牍与之。世昌与茂元偕妻父魏翁同至宁海，伺妇出，拉以赴官，并出公牍为据。官问妇，妇直言前事，盖马四挟妇至天台，又由天台转至宁海，赀用乏绝，投许保贤家为佣。许艳妇，欲私之，妇不可。乃与马四俱出捕贼，数日，许独归，谓妇曰：“马四死于水矣。”妇知有变，未敢言也。其夜，裸妇而缚之，与淫焉，妇不得拒，遂受其污，已数月矣。官执许保贤，问马四死状，初不言。刑之，始言：“诱与外出，而毙以斧。”官验马四之尸，伤痕宛然，乃论许保贤如律，而归妇于本夫。世昌以妇遭污辱，实为强暴所迫，告于母而收之，复为夫妇如初。异哉！小家一妇，微有姿首，三人为之并命。佛言‘慎勿与色会，色会即祸生’，岂不信夫！又马四之杀独修以斧，而许保贤之杀马四亦以斧。道家言枉杀人者，是以兵刃而更相杀，亦可畏矣。

　　广西南宁府税关前有旗竿二。某年秋间，居民望见旗竿斗中焱焱有光，每夜皆然，已月余矣。一日大雨如倾，雷火下击旗竿，而斗中有赤光上冲，雷遇之辄引去，如是三四。忽辟历一声，屋瓦皆震，赤光顿息，雨亦寻止。守关者仰望斗中，若有物然。缘竿而上，见其中蟠一蜈蚣，长可三尺，赤黑斑斓，已为雷火所毙。众皆骇异，乃出而县之竹竿，以示观者。关吏之庖人曰，李元敏于是夜出户便旋，见蜈蚣头中有光，高丈许，知其有宝。窃斫破之，得一珠大如龙眼，李匿其珠，弃蜈蚣于水。次日人不见蜈蚣，疑其复活而去，亦无穷究其事者。李以珠置暗室中，可以代灯，甚宝之。其妻偶出珠把玩，而邻妇适至，惧其见也，纳诸口中。少选吐出，而遍身发热，手足红肿，知中其毒，急研雄黄服之，浃旬始愈。李持珠至广州求售，西洋人见之曰：“此蜈蚣珠也。人或为毒蛇所噬，以此珠熨伤处，毒水涌出，即时平复。佩之可辟蛇虺，惟不可近口鼻耳。”琼州大贾闻之，买以千金。问所用，曰：“吾州五指山中多产奇蓝香，而恶蛇毒虺甚多，人不敢入。今持此珠往，则蛇虺远避，所获不赀矣。”欣然囊珠而去。李得金归，家遂小康。此与上二事。亦徐晦堂先生所记，当亦在乾隆间。宋洪景卢《夷坚丁志》载郑生夫妇等八事，云皆董坚老相授，故皆远年事，此亦同之也。

　　《晋书。佛图澄传》：“刘曜攻洛阳，澄令一童子斋七日，取麻油合胭脂躬自研于掌中，举手示童子，灿然有辉。童子惊曰：”有军马甚众，见一人长大白皙，以朱丝缚其肘。“澄曰：”此即曜也。“钱辛楣先生谓此后世圆光之术所自始，然则圆光亦释氏咒术之一端也。近世挟是术者，多不甚验。大儿妇樊言在母家时，其第六嫂刘氏忽病狂易。仆媪辈荐一圆光者，延之至。先洁除一室，于棹上置大栲栳一具，满盛米麦，中安一镜，四旁遍插小旗帜及箭。乃于其前燃一灯，膏盛灯明，光彩耀目。令三童子正目视之，有见则以告。童子先见一大门圆如规，门中室宇深邃。有一白须老翁在其内，老翁所至，童子辄能见之。见其由堂入室，周历房闼，望之了然，无有遮碍。俄而有一物，四足而毛，大如羊豕，老翁执之，纳一大缸中。术者先藏一小瓶于棹下，闻童子言至此，即以纸封瓶口，曰：”已得之矣。“于是诸象悉隐。术者曰：”病者所苦，今已除去，不日即愈。如不见信，请以一事为验。“乃又于棹下藏一物，使童子视光中何所有。童子曰：”吾见有大钱二，大如车轮，一字而一幕。“发视所藏，果钱二文，一字一幕也。术者曰：”吾术不妄，即此可见矣。“樊氏厚赠之，不受，曰：”受人一钱，吾术即败矣。“已而刘病果愈。问其得病之由，曰：”吾见一猫跳入室中，即时迷惘。“然则光中所见四足而毛者，即是物矣。

　　秦肤雨言：七八岁时，其族父芝庭家失金钏一双，不知窃者为谁。时有扬州人王姓者，善圆光。乃延之至于室中，设香案，翦素纸，广长各二尺许，蒙覆一器上，为四方之形。其人向之诵咒，复以清水巽之，又时时取炉中所焚之香，挹其烟气，令著纸上。如是四五次，遂呼童男女数辈，使谛视之，肤雨亦与焉。纸之左畔见诸神象，或袍带而秉笏，或甲胄而执戈，无虑百余人，须眉毕见。其在后者，仅露其首而已。纸之右畔有屋字之象，即其族父家也。族父坐卧室中，于灯下作书，幼孙女旁立而观；有一妇人在内，窃钏藏怀中：一一若绘。此妇旧尝佣于其家，恒往来者也。穷究之，果其所窃。回思曩夜情事，无一不合，其技亦神矣。

　　生而有文在手，自古有之，今不多见。唐栖姚氏生一子，有文在手，曰：“升”。此子聪慧异常儿，读书过目成诵。即他技艺，略一研寻，无不精妙。咸以英物目之。乃年甫弱冠，以诸生终，苗而不秀，乡里惜焉。然其人亦必有宿根者与！

　　唐西姚氏一妇，贤而且才，实管家政，春秋鱼菽之祭，皆此妇尸之。每祭前一日，必梦一妇人向之佥衽，曰：“我马氏也，凡遇祭祀，虽与诸尊属俱来，止能侍立于旁，而不得食。幸娘子哀怜，为设杯箸于末坐，且祝曰‘马氏坐此’，则我得与矣。”寤而不知马氏为何人，遍访之姚氏诸长老，始知姚氏之先有贱妾马氏，无所出，家祭不及焉。乃如其言，设杯箸，且祝曰：“马姨娘坐此。”至今循之。传称鬼犹求食，岂不信夫！

　　河南中牟县有老孝廉郭兰可者，其始生时，父适假寐，梦有人报曰：“某科二十一名举人郭兰可。”及寤，而家人以生子告，乃即以兰可名之，后果于是科中式，名次悉符。然则科名洵由前定矣。又孟县诸生有刘藜照者，于某年乡试之前梦观榜，有其姓名，大喜，以为必中矣。是科榜出，果有刘藜照，然非孟县人也。此则鬼神以其姓名相同，聊以为戏耳。

　　汴梁城南朱仙镇，有岳忠武庙。庙前有铁铸秦桧夫妇跪像，与吾浙西湖岳坟同。凡负贩之人至其地者，必批秦桧之颊，而摩王氏之乳，谓不如是，则是日[A13X]鬻市廛不能获利。岁月既久，颊与乳光泽可鉴。有秦氏家于庙侧，耻之，乘夜负铁像投于河中。至次日，而二像仍在水面，浮而不沉。众人环观，无不骇异，仍舁置庙前焉。

　　赵州城北有石狮一，满头有油污之痕，雨淋日炙，而不能去。相传其初曾幻为一少年，人民舍戏其妇，妇适夜绩，即取灯油浇其头。狮反身而遁走，至中道而鸡已鸣，遂不能还故处，至今蹲踞大道之旁焉。以上二事，并宋伯言说。奉化潘某，幼贫{宀娄}，长为县吏，遂以起家。蓄一婢，遇之虐，婢自经死，遂藁葬于野。岁余，潘经其地，见有烟气自其冢出。就视之，闻婢语曰：“且勿行，我与俱归。”大怖，奔还其家，而鬼亦随至，空中闻诟詈声。俄火发于笮，救之甫灭，而他处又焚，奔救不遑。有亲串来省视，曰：“何物鬼魅，白昼为祟！”言未已，一巨石自空坠，几中其颅，乃逃去。如是者四五年，潘氏之人死亡相踵，存者寥寥，赀产亦尽。

　　萧山某甲，家贫无以为生，乃交结吏胥，把持词讼，赀产日以饶裕，而作恶弥甚。中年后淫虐，几无人理。忽一日暴卒，未几复苏，自言：“冥司谓罪已盈贯，必置于法；但恐人间不信为恶之报，故暂令回生一年，使人观我受种种﹃辱，以警世人。见有鬼役数十挟持，我不能自主也。”言讫，即趋出跪于通衢，大呼曰：“我作恶人也，诸君看我苦否？我曾作某语，今当批颊。”乃自侧面以受刑，辅颐红肿，口中流血。又曰：“我曾为某事，今当笞臀。”即褫衣而受笞，附近之人止闻其呼吁，而一二里外，则敲扑之声清脆可听。受一刑毕，辄曰：“苦苦，诸君见否？”如是者每日皆然，周历城厢，遍身血肉糜烂。满一年，竟毙于路。纸牌之戏，本于唐宋人叶子格，而叶子又本于骰子，说见欧阳公《归田录》。今纸牌中有红点、黑点，殆即叶子格中红鹤、皂鹤之遗乎？近世纸牌盛行，闺阁亦有行之者。余亲串中一妇，病久谵语，辄曰：“二五来矣，幺六来矣，缘我床，压我被，尔曹何不为我捉去？”所云二五、幺六，皆纸牌名目也。上二下五曰二五，上一下六曰幺六。此妇生平从不为纸牌之戏，侍疾者异之。初犹不以为意，而妇数数言之，乃大索其室中，无所得。已而于楼上一破簏中，得纸牌数十叶，多年不用，尘灰满矣。疑此物为祟，取而焚之，妇果不复言。盖纸牌常在人手中，沾人手泽，故岁久或通灵也。

　　义乌城北隅，有楼氏废园，名槐圃。地甚幽僻，颇擅泉石花木之胜，而素传有鬼，无敢居者。咸丰庚午夏，傅君锡蕃欲假其地避暑，主人以有鬼告。傅曰：“固知之，非所畏也。”主人乃扫除一室，置榻其中。傅独坐至二更，月色皎然，了无所见，将就枕矣。忽一叟从屋隅出，傅揖之曰：“君其鬼乎？”曰：“然。”“来此何为？”叟曰：“此前朝墓地，葬此者非止仆一人。但鬼之于人，亦以气类相聚，以君文士，故敢一见。”乃坐而与言，其言明季事甚悉。临去，指园中花木曰：“弹指间又成荆棘也。”时粤寇之乱已扰及浙，而义乌犹未被兵，傅不以为信。未几，寇果大至，槐圃为墟。

　　义乌人陈某，邑诸生也，尝送所亲冯氏之葬。既至其地，冯氏甫，掘至五尺余，忽见古砖，又二尺余，而旧椁见。工匠辈佥谓宜别治一穴，地师执不可，陈亦从而附和之。冯氏之人曰：“如旧椁何？”陈曰：“此中骸骨，一无所存，且无碑志可考。是远代不知谁何之墓，复何顾惜，扌日而去之可也。”冯氏从其言。陈既送葬而归，遂发病，谓其子曰：“吾坐冯氏事死矣，地师亦不得活。”三日之中，陈与地师相继死，惟冯氏无恙，然自葬后，其家亦日落矣。

　　河南孟县宋君梦兰，字香谷，同治壬戌进士。以知县分发甘肃，奉檄至凉州，适回民为乱，城陷死焉，家中尚未得信。其族子宽夫，素与同学，甚相得，忽梦其行袍行裳如军营装束（行袍，即缺襟袍；行裳，俗名战裙，并见《会典》），携一卷书而读。读已泣曰：“我已为泉下人矣。”宽夫瞿然而寤，明日果得凶问。又浙江义乌人陈君，谈者失言其名，曾为分水训导，后死于家。其子时在省城，偶昼寝，梦其父自外至，颜色惨淡，子迎问之，其父曰：“汝尚不返乎？唤汝者行且至矣。”子欲问其详，适报家中有急足至，急起问故，乃知其父死矣。盖死者之灵与赴者俱至，与九卷中所记朱观察、长大令事正相类。

　　咸丰庚申，浙江省城失守，时何子敬观察绍祺以事至苏，其眷属留杭州。恭人陈氏闻变，语其家人曰：“主巳外出，吾曹无可求生。何氏湘南名族，长幼男女义不为贼所辱。”乃缚其幼子庆钅生、庆熙，沉之于池。自与姻家一妇朱氏者，引绳同缢。会江南援兵至，不五日而复省城，家人亟往视之，则二子以水浅未死。恭人与朱并悬于梁，朱气绝，而恭人竟以救得苏。自云：“缢后一无所苦，第见有两红灯在前，若相导者。惘惘从之行，不知所行为何地，俄而复见天日，则已醒矣。”后归原籍，以寿终。夫缢至数日，仍得不死，此事诚属罕闻。或曰恭人从容就义，节烈可嘉，宜为神鬼护持。然乱离之世，舍生取义视死如归者，夫岂乏人，何鬼神之独厚于恭人邪？闻其平日礼佛诵经，寒暑无间，大难不死，或由于此。《太平广记》中报应一门，以崇经像得福报者凡五卷，不得概以为诬妄也。杭州郑谱香都转，初应礼闱试，曾主同乡魏部郎家。其家故有狐，谱香之未至也，狐适逐去旧塾师，而使以谱香代之。部郎曰：“其人尚未至。”狐言：“某日必来。”已而谱香果以是日至，乃从狐议定焉。入书舍，则四壁皆糊以新纸，而蝇头小字满其上，杂录诗文，殊无条理。馆人曰：“昨暮犹未见有此也。”谱香知狐所为，微哂而出，于他舍小坐。忽一淡巴菰筒破窗而入，其声甚厉，此筒乃谱香遗在书舍中者。取视，则上系一纸书，大旨谓“何以轻我”，乃亦书数语答之。甫搁笔，而覆书已裹小石投入，捷速如此，宜其一夕之中书满四壁也。读之，语意仍不训。知不可以理谕，遂不复答。未久，辞魏而他就焉。谱香言此狐亦有不可及者，部郎一幼子初学为时文，甫作小讲，其文甚劣，几不可读。狐为易七八字，居然成文，真谚所谓点铁成金者也。又岁杪，部郎有故人告贷数十金，坚却之曰：“亡矣！”忽砰然一囊坠其前，白金满焉，大书其上曰：“此非蒙古儿乎？”部朗大惭。后未数年，部郎卒，家属相踵而亡，狐盖乘其衰气而侮之。余闻之杜筱舫云。

　　苑平许姓者，偶烹一鱼，已熟而食之矣，置其头于器中。至夜有光一点，荧荧如明星，持近灯，灯为之灭，家人异焉。剖而视之，得珠一颗。鱼珠不足怪，熟而犹能吐光，且有灭灯之异，则可怪矣。长洲朱我斋实亲见之。

　　●卷十一吴县太傅潘文恭公之仲子星斋侍郎曾莹与陆夫人，于光绪四年三月三日同日而卒。夫人殁于丑时，侍郎殁于巳时，海内异之。而文恭公之冢孙东园部郎仪凤于光绪二年二月十九日卒，其配胡淑人于光绪六年六月十九日卒，年皆五十有一。世传二月十九为观世音菩萨生日，六月十九则其成佛之日也，意其夫妇二人亦皆有宿根者与？

　　元和顾子山观察，于光绪庚辰岁行年七十。偶获一龟，长身细腰，下丰上杀，形如胡庐。宾客传观，佥以为寿征也。观察名之曰大吉龟，赋诗以张之，并属善画者摹其正反侧三形，索同人题咏。余亦为赋五言古诗一章。按《太平〔广记〕（御览）》水族部载：晋义熙中，有黟县吏入山采薪，得二龟，有两树骈生，以龟侧置树间。后经十二年复入山，见一龟甲已枯，一者尚生，极长。树木所处可厚四寸许，两头厚尺余，如马鞍状。又《夷坚志》“〔吕〕（吴）”德卿绿毛龟“一条载：秀州市民社会有一龟，若药瓢然。询其人，云自始得时，以铁束其腰背，故如此。此龟殆必其类乎，然亦罕睹矣！

　　镇江有一小家，止一母一女一子。子学贾于市肆，适有苏州吴县人某甲亦在彼学贾，与其子相识，遂得识其母。时往来其家，并其女亦朝夕见焉。其女许嫁一书生，贫甚不能娶，而其年长矣。某甲与其母谋言于婿氏，请绝其婚，婿氏竟许之，某甲因自媒焉。既有成言矣，而某甲之母执不可，乃不果。未几，女归于他族，而所适者亦甚贫，且夫妇不相得，女甚以为恨。越数岁，而前所绝婚之书生举于乡，明年成进士，女闻之大悔，雉经而死。时某甲已归姑苏，忽大病，自言：“女死后讼己于镇江府。城隍以其为吴县人也，由镇江府城隍咨苏州府城隍，复由苏州府城隍札吴县城隍，遣吏卒逮问，今不得免矣。”数日竟死。其死在光绪庚辰岁，度其事之缘起，亦必在同治、光绪间。谈者失其姓名，并此女前所许嫁之书生，亦不知何人，然其事则皆云实有之也。夫破人婚姻已不可，况毁人以自成乎？甲死宜矣。至地下主者，各有疆域，簿书期会，一如人间。圣人以神道设教而天下服，其知此也夫。

　　闽中陈生，谈者讳其名。自幼佻达，喜作狎邪游，而其父督之严，始稍稍向学，然其心固常在舞衫歌扇间也。一岁上巳之日，父适他出，乃托他事绐其师，私至郊外踏青，狎鸟撩花，忘路远近。忽闻箫鼓之声，问之途人，曰：“前村演剧也”即往观之。笙歌如沸，士女如云，游目骋怀，乐而忘返。未几夕阳在山矣，顿悟身在郊外，城门将闭，惧不能归，乃遵旧路而回。行未及半，忽见路旁隘巷中有绿衣女子，从一小婢缓步而行，小腰秀颈，楚楚可人。生念野外焉得有此佳丽，然爱其美，亦不疑也，施行从之，俄至一甲第而入。生徘徊门外，暮色苍然，私计不及入城，不如且谋寄宿，或有佳遇。乃叩门，以求宿告。婢出，诺之，导以入，则珠帘绣幕中绛蜡高烧，绿衣女已待于堂矣。生问姓氏，笑而不答。命置酒待客，雕盘绮食，颇极丰腆。又命婢歌以侑酒。酒阑烛炮，相携入室，红罗复帐，鸳被蛩毡，春梦香甜，不知东方之既白。忽毕爆有声，火光焱焱，照耀窗棂。疑为失火，推枕而起，则天已大明，而玉骨冰肌，俨然在抱，审视之，乃枯骸一具也。惊起四顾，则屋宇帷幕了无所睹，独立墟墓间。墓旁故有烧瓦之窑，窑破，故火光进射也。生知遇鬼，奔还其家。俄而大病，因与家人言所遇，咸以为虑，而卧病月余竟愈。于是尽涤邪念，下帷苦读，卒成进士，入词林焉。张仙槎习申、韩家言，游于闽中。咸丰初，就闽县令张芹香之馆。会芹香受代，而仙槎犹居署中。一夕至三更，甫就枕，忽见有二人来至床前，其人戴雨缨凉帽，如公门中装束。问来此何事，以劝捐对。仙槎曰：“吾侪橐笔依人，每岁所得亦甚微薄，其能捐乎？”二人曰：“固知汝不我信也。明日当持凭据来。”遂不见，甚异之。次日至丙夜，果见二人又与一人俱来，持簿书示之，曰：“此非凭据乎？”仙槎视之，则皆己平日所拟讼牒中批语也，其旁或注“可”字，或注“不可”字。问其故，答曰：“可者应如此办，不可者即属错误，应入犁舌地狱。”仙槎曰：“吾辈所拟批语，不过酌理衡情，初无成见；即有错误，亦属公过，何有如此重罪！”其人曰：“我亦不知，但汝能捐输，或可减罪。”仙槎许捐钱一千文，其人少之。增至七千，乃首肯，且曰：“汝勿食言，明日当先以实收来。及明日，三人者又以是时至，出一纸粘著帐上，曰：”实收在此。“言已即去。仙槎视之，其上大书”张仙槎捐钱七千文“八字，有朱印甚鲜明。谛视无有，朦胧间又了了在目，终夜转展，不能成寐。及旦，以语友人，友人劝之云：”既有此异，宜以七千钱买黄白纸钱至旷野焚之。“仙槎从其言，后亦无他。异哉！冥中亦如阳间，有捐输之例乎？此鬼挟人短长，以相恐犭曷，得钱七千，欣然而去，恐此朱印实收，亦不甚可恃矣！

　　福建南安县太学生陈良光之母，年近九十矣。道光戊申年腊月下旬，忽告其子曰：“明年我欲烧天香，然为期太迫，恐不及矣。”其子曰：“有何不及？”母曰：“非汝所知也。”烧天香者，泉州之俗，以正月初九为天生日，前后各三日焚香礼天神，谓之烧天香。至次年正月初五日，母命其子妇覃汤沐浴，浴竟，易洁衣端坐而逝。俄张目四顾，众人环问有何事未了，不答。其子请曰：“岂以天香未烧乎？”曰：“然。”子曰：“当即为料理。”乃悉依俗例买香烛等物，于初六日平明焚之。至母前告曰：“天香已烧矣。”应曰：“好。”仍闭目而逝。杭州沈子麟大令之父，于道光某年夏间有旧识之木匠来见，漫问之曰：“无恙乎？”匠曰：“几不获相见矣！”问何故，匠曰：“今年春间在嘉兴，为人造屋，忽觉胸次烦懑，恍惚闻人语曰：”将腹剖开，即舒畅矣。‘因将所用錾凿自剖其腹。又闻人语曰：“错矣！”顿觉身轻如羽，俄顷便还杭城。既至家中，并旧时相识之家一一皆到，翁家中我亦曾来也。已而仍回嘉兴，至向所营造之处，见一人卧版上，众人围绕之。因亦进而观焉，不觉与卧者合为一，大声呼痛。众皆曰：“生矣，生矣！’始悟无故自剖其腹，据人云死已半日矣，肠亦流出。主人召疡医纳其肠，用药线缝其伤口，医云尚可不死。数日后痛稍止，略进糜粥，主人使其徒送之还杭。今既数月，创已全愈，仍欲至嘉兴料理工作，故来一见也。”沈翁大异之，发其衣，创痕犹存，然肤革充盈，面目腴润，转胜于其旧也。闽人廖三者，故家子弟也。以其行三，故人以三爷呼之。貌魁梧，而性敏悟，凡艺事一学即精。生平刚直好义，不喜读书，自幼时即喜习拳勇，为投石超距之戏。及成童，以卞卞横里中，尝语人曰：“大丈夫当效班定远立功万里外，焉事章句为！”是时国家方以兵屯守台湾后山，兼谋开垦，历数年役未竣，而士卒之以瘴疠死者相踵也。廖三志在立功，不以水土恶毒为意，因赴某总兵军中投效，总兵委以夜巡之役。火伴或语之曰：“子行夜不畏鬼邪？”廖曰：“我有剑在，何鬼之畏？”火伴壮之。是夜廖只身巡视营垒，忽见二鬼白林中出，尾其后，廖以剑击之，鬼遂灭。逾时阴风凛然，又见前有一奇鬼，敦灰血拇，殊可骇异。廖拔剑待之，须臾鬼至，曰：“三爷，我非来角胜，乃来相请耳！”言毕，不见。廖归，疑不成寐，已而倦极，恍惚梦至一处，庙宇宏敞。有神坐殿上，问曰：“尔是廖三爷邪？”曰：“然。”神曰：“若来甚好，有一事非若不可，当以相属。”廖醒，遂发寒热，自知不起。逾月，果卒于台湾，未竟其用，闻者惜焉。福建建宁府有一旧宅，时建安令鲍君卒于官，其眷属赁是屋以居。楼故有狐，未之知也。鲍妻居楼上，往往无雨而屋漏。又所用什物，旦辄易其处，畏而迁居于下。其子少年负气，曰：“我何畏彼哉？”遂居之。天明犹卧未起，觉有奇臭，视之则被有沾濡之痕，发怒谩骂，则臭益甚。俄而己身亦臭，遍视不见，后方知其发上皆粪也。于是家人咸集，迁其子下楼。鲍君之弟焚香祝之曰：“我等罹死丧之戚，暂住于此，苟有失礼，当蒙见原。今空此楼供奉香火，幸勿相嬲。”祝后寂然。天下事可以理胜，而不可以气力争，类如此也。

　　湖北咸宁县刘氏一妇，年近百龄，而情性与孩童无异。每日晨起，家人为之簪花敷粉，衣以红紫艳色之衣，则终日笑。除其子及长孙一人外，余皆不之识。苟欲告之，则必举其祖若父之乳名，曰：“此某人之子，某人之孙。”乃始笑而颔之。如此媪者，殆亦近于鸡窠中小儿者与！

　　江西南康县乡间，有方贡生者，失其名。世以耕读为业，家颇小康。偶佣一童子，使牧牛。童子乳名毛狗。其始来也，有一小人与之俱，长仅尺余，时见时不见。久之而小人日益多，昏黑樘突，不胜其扰。或詈骂之，辄跃起批人颊。虽于贡生不敢犯，然呵责之，亦不听也。如是十四年，聚至百余之多，器用为其损坏，饮食为其污秽。甚或烟气缕缕出自笥中，发视，则所贮之衣皆烧成小孔以千百计。举家厌苦，延僧道禳之，则僧道悉被棰击，流血被面而去。或使人诉之真人府，使者甫出门，辄迷惘不能行一步。贡生忧之，而无如何。至道光丁酉岁，贡生于元旦黎明集其子弟，语之曰：“我梦见天榜，今科江西解元即我也，子弟中亦有数人中式者，我不敢泄。尔曹宜各努力，我亦自勉。”乃日夜督责其子弟温习举业，贡生以身先之。六月既望，躬率子弟赴省城应试。既至，又语子弟曰：“试期尚早，我有一老友，举业家斫轮老手也，距此不远。汝曹留此，勿荒所业，我且往访之。”乃不携童仆，买舟而去。去则竟赴贵溪县龙虎山，具牒于真人府，请除妖。真人受其牒，判九月朔日雷部施行。贡生奉牒遄返省城，则三场毕矣，即携子弟辈俱归。及九月朔，众小人殊未之知，嬉戏如故。日加辰，则各惶惑失措，有哭者，有怒骂者。亭午天忽无云，而雷电延霆轰，其势甚猛，俄迅雷一声，而众小人俱不见矣。是科方氏无一中式者，贡生固托言之，以愚众小人，使不为备也，亦可谓智深勇沉者矣。初，妖之兴也，客有善琴者来。或曰：“琴者，禁也，所以禁止淫邪也。”乃延此客，使鼓琴三日，果为之稍戢。客去，而扰弥甚，惟毛狗与之狎，呼毛狗为老庚。老庚者，俗呼同岁者之称也。其类甚繁，亦有婚嫁生育、亲戚故旧往来之事。每遇岁时，辄三五成群，聚而为意钱之戏。其法以三钱掷之，观其阴阳，以为胜负。尝使毛狗为囊家，得头钱三千余文。又一日大雨，庭中积水甚深，有数小人响之而哭甚哀。贡生使毛狗探之，则其幼子溺死水中也。雨霁得其尸。乃一二寸长之纸人耳。异哉！翦纸为人，乃作祟如此，竟不知其为何妖矣。然观琴客鼓琴，妖为少戢，则邪不胜正，其理昭然。贡生苟知此理，但当正心修身，以齐其家。一家中男正位乎外，女正位乎内，彼众小人者，自当形灭声销，固不必远求之龙虎山也。

　　休宁朱村有朱姓者，贾于外。父母早死，妻许氏在家。偶以鸡卵十余枚，使鸡母伏之，久之不出。一夕，许梦见舅姑自外至，皆以红帕首，而颜色愁惨。许欲启问，倏至埘桀间而隐。明旦往视，则二雏出壳矣，悟曰：“此必翁姑也。”对之流涕，乃溺而死之。即延僧诵经三日，求免翁姑之罪。数月后，复梦翁姑来谢曰：“我二人以生前杀生过多，冥司罚作鸡，使受汤火之苦。今幸新妇代为忏悔，仍得转生为人矣。”

　　休宁商山村，有杂货店兼卖猪肉，市者颇盛。日杀三四猪，东方未明，辄鼓刀而屠。一日屠竟，县肉于{}，忽见猪之后足颇似妇女之足，底平指佥，纤不盈握，众皆见而异之。因问爪壳何在。爪壳者，猪足下粗皮也。屠曰：“当尚在汤镬中。”往视，则绣履双浮，制作绝工，非乡间所有。捞而出之，众手传观，无不惊叹。此店嗣后专卖杂货，不复屠猪，至今尚在。

　　余亲家樊氏眷属寓居河南省城。时有佣妇，其家距城七十里。一日抱其幼女自其家来，骑驴而行，中路坠驴，复抱女起，骑驴入城，至于樊寓。而此女昏昏如睡，不复言语行动。与之食，尚能下咽，不与之，亦不索也。如是月余，樊氏之众语之曰：“汝女之病，久而不愈，曷不暂归乎？”妇然之，乃复抱女骑驴出城。行至来时坠驴之处，女忽开口唤母，问之，则能答矣。自此途中便能言笑，比至家，行动如常。盖坠驴时失其魂，至是复与合也。

　　陆连逵，字锺山，温州乐清县人。家尚温饱，以知县需次江苏，持孙琴西同年书来见。其人颇朴诚，而在吴中数载，甚落寞。亦尝乞假返其家，不久仍来，岁以为常。同治壬申秋，复至余寓，言将归遣嫁其女。余次日往送之，未见，嗣是遂不相闻。乃是年十二月，其兄之子忽来苏，踵门求见。问之，则钟山已被杀于途矣，为之骇然。详叩之，钟山之归，独行不挈僮仆。行至一处，为黄岩县所属，忘其地名，距其家止百数十里矣。钟山于其地赁一小舟，而自向市中买鲑菜之类。及归，则舟中已有客六七人，问之，曰趁船者也，无如何，姑听之。而此六七人者，皆盗也，舟子亦与通谋。夜深移舟至荒寂之处，杀钟山，沉诸河，而取其赀，无知者。越一月，有渔者出其尸于水中，则创痕犹存，乃闻于官。时黄岩令为孙君欢伯，健令也，亲往验其尸，于其袜肚中得字纸一卷，虽漫漶，犹约略可辨。一名纸有“陆连逵”三字，亦不知谁何，姑命以棺佥之。又月余，孙君如台州谒太守，偶与同官会饮，言及此事，一人曰：“此必乐清人也。君谓此人姓陆乎？非也。陆连，其覆姓，乐清故有陆连氏，吾尝令乐清，故知之。且吾与陆连氏亦颇有相识者。”乃以书问之，所问者即钟山之兄也。其家久知钟山于某日发苏州，待之不至，犹意其或不果归，至是始知中途有变。使其兄子往视，发棺视尸，已不可识，犹冀非真，故复来苏州审之。既知不谬，亟归言于孙君。孙君命役捕凶手，不可得。久之，或言某所有人以朝珠鬻于市，乡间安得有此物，是可疑也。孙君使人捕之。捕者以夜往，则有鬼声&lt；需鬼&gt；&lt；需鬼&gt；导于前。至其家，六七人皆在，已知事发，结束将行，稍缓则无及矣。缚之至官，皆吐实，杀以祭钟山。钟山为人固长者，罹此酷祸，殊不可解，而行路之难亦可鉴矣。余因先兄福宁君之丧往迎太夫人，亦尝取道于此。至台州府，适陈君鹿笙守是郡，留余饭于署中，且为具舟。舟人言：“须乙夜潮至，始行。”乃于晚饭后登舟，陈君亲送之，余辞焉不可。余先至舟，则舟中人满矣，问之，亦言是趁船者。余时止挈二仆，其一从余在郡署，其一留守舟中，止能护持行李，竟不能与之争。余傍徨无策，而陈君至，怒曰：“此何人也？”是时渐东当大乱之后，盗贼多有，故太守所至，辄有亲兵从行。陈君遂命亲兵悉驱其人登岸，并以四亲兵送余至黄岩焉。盖台温地僻，舟楫稀少，寻常行客每雇一舟，必有趁船者，固非尽盗贼也，然其情状，亦甚难堪矣。非太守亲送，岂能麾而出之哉！附书于此，俾于役者知所警焉。

　　嘉兴姚恩衍，字叔怡，官中书科。中书为人颇有才干，而性行笃实，虽在少年，已诺必诚，取与不苟。在京师时，乡人多推重之，以事讠垂诿者无虚日。光绪戊寅岁，忽自知将死，于人所属之事，一一处分，悉有条理。时其父访梅观察，方为长芦盐运分司，故其母与妻皆在天津。乃为书告知死期，请其母妻来京师诀别。母妻得书大惊，驰至，则虽有小疾，固未足忧也，而叔怡刻期待死。至四月之末，戒其阍者曰：“五月初六日巳时，夏侍郎来传旨，即为达，勿留滞！”家人咸怪其语。所谓夏侍郎者，乃夏君子松同善也。夏与姚虽同乡，然不过正月中贺岁投一名刺而已，平时固不相往来也。届期叔怡之病稍剧。日加巳，外报夏侍郎来，阍者甫延之入，而叔怡已气绝矣。子松之来也，初不为姚氏而来，盖叔怡之妻父钟学士骏声，与子松极相得。是日夏往访钟，钟适往视叔怡疾，阍者辞焉。问所之，以告。而夏有事必欲见钟，乃访之于姚氏，不图坐未定，而内之哭声已作也。一时咸共惊异，谓子松之来，适符叔怡之语，所传者何旨欤？此旨何以必由夏侍郎传之欤？叔怡死，子松亦可危矣。然子松固无恙，是年冬，即拜江苏学政之命。乃至庚辰秋，子松竟终于江阴使署，距叔怡之卒，未及三年也。古称刘桢、徐干、王粲，并为天上侍中，王茂弘为天上尚书令，传记所载，多有此事。子松起家词臣，历官卿贰，又尝预君畴务成之列，殁为贵神，固无足怪。叔怡言行，不失为君子，其死也，或亦有所为欤？惟彼时子松犹在人间，而玉版征书由其传达，是不可解。岂其神识已先归天上乎？

　　青浦县南门外离城二十里许，有觉海庵，故无僧也。同治间，忽来一僧，赤体无衣，惟以破被自覆。时方严寒，卧地上数日不起，见者怜之，或予以钱米，不受。一日，忽披破被走出，见一老妪两目失明，即向溪中汲水一瓯，付之曰：“试以此洗目。”如言洗之，瞽目复明，即能见物。又一少年左足反生，僧扪之曰：“正，正。”其足即时转正，与常人无异。于是远近喧传，谓之神僧，求医者日数十人。憎有医有不医，医则无不奏效。住庵中一月有余，后竟不知所之。青浦县长山，为九峰之一。山上东北隅，有平石一方，中有一痕，长尺余，广数寸许，由来久矣，莫知何时所刂刻也。近日有地师入山，为人求葬地，偶以定向之盘置此石上，适当其痕，而盘中子午针为之旋转，其针锋不直午，而直子。地师知其有异。将盘徐徐举起，针在盘中犹动摇不定，至离石三四尺，始复其常。说者谓其下必有磁石云。

　　青浦之章练塘镇，有某姓者买一西瓜，重二十余斤。将剖食之，而瓜在案上旋转不定，惧不敢剖。其旁人代为奏刀，砉砉一声，瓜分为二，而其中有蜈蚣一条，长尺余，广寸许，已成两段矣。腹中隐隐有光，破之得明珠数十颗。光绪庚辰岁七月中，娄县水浦桥农家牯牛产一犊，六足二尾。其四足与常牛同，两足在腹下，甚短；其二尾之下各有一肛门，每遗矢则一时并出。主人怪之，不敢畜。有江北人以洋钱六枚买之去，不知其何用也。

　　宁波某店一友，于岁终至各村中收债，肩负钱囊，手持簿籍，皆书其店之名。及归时，囊中盛洋钱三百有奇，钱五百有奇。时巳薄暮，虑遇暴客，将谋栖止，苦无逆旅可投。又行里许，见有草屋一所，扣门求宿，而是家惟母女二人，母执不可。女曰：“此客日暮途穷，不留焉往？吾母女可同榻，以一榻留客，亦何伤乎？”母从其言。女并为具食，客食已，枕钱囊而卧。夜半，女忽来求共寝，客峻拒之，女不肯去。客不得已，许以作竟夕之谈。谈至鸡鸣，女促客起，曰：“吾父归矣，可速去。”客惊起趋出，行百余步，忆钱囊未取，急回取之，至则并无草屋，有二棺攒焉。大惊，谛视之，钱囊一角犹见于外。正傍徨间，忽有一人至，谓客：“在此奚为？岂发丘摸金之徒乎？此两棺者，一吾妻，一吾女也。”客乃详述夜间止宿事，惟其女私就己则讳而不言，且告之曰：“吾囊中洋钱若干，钱若干，囊及簿籍皆有店名，请发视之。如有不符，吾任其罪。”乃发其攒，果如客言，俾尽取以归。

　　泰兴县黄桥镇有何某者，亦旧家子也。娶靖江盛氏女，美而贤。而何有外妇，遂仇视厥妻，日肆陵虐，盛顺受之无怨言。何嗜鸦片烟，丙夜犹不寐，使妇供茶汤。稍不如意，以烟签乱刺之，遍体无完肤，妇不胜痛，遂缢死。其父固长者，不闻于官，何得以无事。一夕，忽见妇来，流血满身，语何曰：“我事君，无失德，何酷虐如此？今得请于神矣！”言已不见。数月后，何忽得奇疾，十指先作痒，爬搔之，痒愈甚，乃以齿咬之，指寸寸断。以次及肩臂，及股，及足，凡口所及之处，无不啮者，血殷床褥。昼夜呼号，阅两月而毙。

　　泰兴东乡卢家庄有卢某者，贷富家钱，已偿其本，惟负其息钱一千，贫不能偿，求免焉。而富子执不可，竟如数取之。卢憾甚，因思其场圃外积草成阜，高数丈，若货之，值钱可十万。乃于幕夜跻其巅，掀其盖，置火于中，数日而草不然。谋诸妇，妇曰：“是夜五更，适有微雨，故不也。宜再置之。”乃复跻其巅，掀而视焉，则其中为火所烧，已空矣，因其盖沾雨，故火不能透。及掀之，火即上腾，卢坠其中，一时烈焰飞扬，卢与草俱烬，其妻奔救无及矣。陈子愚广文以此事语余，且曰：“吝小致失大，当以富子鉴。害人反害己，当以卢某鉴。”泰兴老儒何君萱泰，尝有事于宿迁，赁一车以行。其执鞭者，满面皆刀痕，若井字然。问之，曰：“余不敢自讳，十年前乃大盗也。有富家娶新妇，装送甚盛，与火伴八人往劫之。夜半入其室，新妇美而少，才十六七耳。叱曰：”勿惊我官人，我取银钱畀尔。‘众姑于窗外俟之。见其入床后若有所取，俄而一刀飞出，插于，人亦随刀飞出，众知不可敌，升屋而逃。我稍后之，甫及屋山，为其所及，蹴以足，我一身不能动，哀号乞命。新妇以刀划我面，纵横各数十，乃曰：“今夕我花烛良辰，姑贷汝死。’提而掷诸墙外，幸得不死，乃改行焉。”张翁，山东人。某年六月间于村外纳凉，夜深将归寝，忽有人出自草间。视之，其佣奴之已死者也。叱之曰：“我待汝不薄，乃来祟我乎？”曰：“非也。小人执役冥中，今奉牒来拘主人，追念旧恩，故先来告。牒中共三十人，主人名在第一，我移置其末。日拘一人，可延一月，此即所以报也。”言已不见。翁怃然曰：“我其死矣！”自念衣食粗足，婚嫁俱毕，死亦何憾。惟曾与某氏子为媒，此子孑然一身，贫无婚费，女氏恒有悔婚之意，我在故不敢言，我死奈何？明日，悉召诸子而语之，曰：“某氏之子，其父在日，曾假我钱八十万，以相信故无券也。今我老矣，久假不归，异日何面见故人于地下乎！”皆曰：“诺。”辇钱而归之，乃为故人子择日娶妇，告期于女氏。女氏无以拒，遂成婚。翁喜曰：“我事毕矣。”越月竟无恙。而其奴又来见，贺曰：“主人不死矣，冥中续有牒至，除去主人之名也。”

　　苏城六门，惟盘门居民最少，城外又无市廛，荒凉殊甚，故苏谚谓之“冷水盘门”云。咸丰三年，金陵不守，姑苏亦戒严，各城门日落即闭，而盘门尤早。有某生者，于清明前数日出盘门，至乡间展墓，及归，门已闭矣。正踌躇间，有二人踵至，观其装束如公门中人，笑而问曰：“先生不得入矣，城外有居停也无？”告之曰：“无有。”二人曰：“我家不远，盍偕往一宿乎？”某生喜，随之行。行未半里，即至其家，同入书室中，曰：“君未夕食，得无饥乎？”乃出，以茶一瓯、点心两叠子来，殷殷劝食。食已，坐而共话，竟不言寝，室中亦无床榻。旋闻比舍人语喧杂，问何事，曰：“邻有病人，恐不起矣。”及人定时，一人袖中出文书，谓某生曰：“请先生呵气一口！”从之，其人仍纳诸袖中，起曰：“吾二人有公事，宜即去，先生留此，待天明入城可也。”又曰：“我等去时，与常人有异，然无与先生，勿怖也。”乃走出，至庭中，矫首顿足，其身顿长，俄顷之间，高过于屋，从屋上蹈腾而去。其一人从之，厥状亦然。某生骇极，不知所谓，未几即闻哭声，知病者死矣，此书室即死者之家也。有人入此室，见之疑为贼，又见案上茶瓯及叠子，曰：“曩者内室中失此物，尔所窃乎？”将执之，某生力辩，始免。天明，踉跄而归。某生所遇，殆即俗所谓无常者欤！其所持冥牒，必须生人呵气，此何理也？且亦安能尽得生人为之呵气乎？幽冥之事，盖不可晓矣。

　　高邮某君，曾为蜀中一县令。咸丰初，引疾归。一夕，独坐书室中，忽有人入室，请与偕往。问所之，曰：“四川也。”某君从之出，门有肩舆舁之行，其行如飞，俄顷即至江干，则已舣舟而待矣。登舟解维，转瞬已至九江。又舍舟而陆，由江西、湖北而至四川，计其为地，已数千里，而其为时则食顷也。既入城，至一公廨，导之坐。西厢有旧时长官某臬使、某太守在焉，皆颜色愁惨，问之不答。俄传王者出御殿，即召之入，问：“某狱，尔知之乎？”曰：“知之。”盖此狱臬使与太守得贿，冤杀数人，某君力争不得，其引疾归，即以此也。乃具言本末，王者曰：“尔耿介可嘉。”命仍送之回。又闻传臬使与太守入，诘责甚厉，回顾此二人者，皆缩小如婴儿。须臾，有槛车载二人出。某君亦出。遇一友，故与同官蜀中者，友云：“我即将之官，不及与故人叙契阔，奈何？”问：“君居何官？”曰：“我扬州府城隍。”指槛车中人曰：“某某之狱，即使我治之。我不得久留，然我与君亦非久别。明年七月某日，君为某处城隍，我两人仍为同官也。”言已别去。某君遵旧路回家，则死已逾日，至是复苏。以其事告人，自云不久人世矣，人犹未之信。至明岁及期，果无疾而卒。

　　杭城无妓馆，间有女闾，非有导者不能入其门，故杭谚谓之“铁门槛”。宁波某生喜冶游，而性颇长厚。以应试至省城，试期尚早，枯坐无聊，偶动寻芳之兴，倩友人导至一家。室有少妇坐而刺绣，一媪旁坐，问之则姑妇也。某视少妇，肤色如玉，瘦腰纤趾，盈盈可爱。乃出金畀媪，使治酒食狎饮。既久，烛将见跋，其友辞去。媪与少妇导客入房，媪亦避出。某引少妇并坐，灯前抚摩谑浪，将缓其结束，妇羞甚，至于泣下。某骇曰：“尔为此态何也？”妇曰：“我父我兄咸列胶庠，我舅我夫亦诸生也。以皆早世，致我茕茕弱质一旦至此，追念逝者，能不伤心！”某闻之，亦凄然，曰：“然则尔何故甘心为此？今几次矣？”妇曰：“我姑无食，屡劝我作此事，重违姑意，勉强相从。今才初次耳。”某呼之曰：“嫂既欲守贞，何敢玷辱！”乃出数金赠之，曰：“所携无多，聊以此佐堂前甘脆之奉，吾去矣。”即从后门出，而夜色迷，不辨途径。时大乱之后，城中亦多荒僻之所，躐跋久之，忽见一小屋，微露灯光，中有讽诵声，因叩门问途。门启，延入，则一叟也。一少年方伏案作文，叟自言某姓，少年为其子，“今科主试者某公，吾素识之，故出此题，使吾子揣摩其所好而为之，然犹未得也。”某视其文极佳，乃曰：“贤郎之文，我所不及。叟犹以为未邪？”叟曰：“然。子如不信，吾试为改之。”即援笔就案头点窜百许字，曰：“如此庶乎可矣！”某再读之，不胜叹服，曰：“叟真斫输老手也。”吟讽不置。叟笑曰：“君既爱之，敬以奉赠何如？”某喜甚，即于灯下读之，疲极假寐，不觉酣眠。及醒，则朝暾已上矣。乃在土阜之下，初无屋宇，知所遇者鬼也。因思昨所游妇家，与叟同姓，得无即其舅与夫邪！反至妇家询之，面貌符合，为之悚然。归取数十金赠其姑，且谓之曰：“尔妇贞洁，勿强以苟且之行。”及入闱，竟遇是题，即录其文于卷，榜发魁也。复措千金畀其家。

　　苏州山塘有甲乙二人，甲素耿直，而乙则流荡好狭邪之游。一日薄暮，会饮于友人所，乙先归。行至闻德桥，见一小家微露灯光。近视，则自大门至于内室，门户尽启，而不见一人。异之，姑入而觇焉。经堂入奥，有一女子坐床上，华容盛，姣丽无双。乙入，女子邀与并坐，且曰：“夜行良苦，此间衾枕见成，何不少憩？”为代脱外衣，搭施架上。乙甫将就枕，忽有执灯而至者，女子惊起避之，其人即甲也。甲见乙痴坐桥栏，问坐此何事。乙曰：“君坏我好事不小。”甲笑曰：“此桥上有何好事？”乙始悟身坐闻德桥栏，衣服即在身旁，向之所见，一时消灭，知为遇鬼，踉跄而归。使非甲至，乙其危哉。

　　吴江顾生，因应试至苏，寓吉利桥畔。其旁有茶肆曰锦凤楼，饭后无事，偶往吃茶，至则坐客满矣。惟屋隅一卓子，止有老妪偕少妇共坐，无他客，顾往参坐。妪即与顾闲话，久之颇浃洽。妪曰：“此间无味，郎君如有兴，何不同至我家，当烹佳茗相待。”顾欣然从之。既至，导之登楼，楼上陈设亦颇精雅。其时为道光季年，鸦片烟已盛行矣。榻上烟具存焉，请试尝之。辞以不惯，妪曰：“偶然游戏，何伤乎？”命少妇烧烟奉客。顾甫登榻，妪脱其屦，曰：“任意眠坐，无拘束也。老妇有事且去。”妪去未久，闻楼下叩门声甚厉，少妇遽起下楼，生疑焉。施从其后以下，ㄣ伏户后。少妇启门，则有男子三十余人然而入，问人在何处，少妇曰：“在楼上。”乃悉登楼，顾因乘间逸去。盖苏俗往往有以妇女为&lt；囗繇&gt；者，少年子弟误入其中，必尽取其服物，且迫使书借券，或数十千，或数百千，乃始释之。谚谓之仙人跳云。

　　苏城海宏寺，亦古刹也。有某甲住修仙巷，相距甚近，与寺僧时相往来。一岁冬日，甲晨起无事，访僧闲话，入其门，无人门焉者，因入。至最后一院落中，闻僧在隔院呼取剪刀，敫然应者女子声也。从隔子中窃窥之，则见僧披大红绉纱狐白氅衣，立梅花下，有粉白黛黑者十余人，环列其侧。大惊趋出。甫至家，而僧使人以一盒馈，启视，则白金一百两，利刃一柄。甲会其意，受金反刃，并以纸画一瓶复之。后遂不敢复往。此事在咸丰之季。及同治中，寺僧以事得罪，官尽逐之，改寺为管粮通判署。甲始与人言其事焉。

　　乌程郑梦白先生祖琛，道光中以藩司居忧，甲辰岁服阕入觐，将至京师，宿于长新店。甫入室，有客求见，视其名刺，则故人也。欣然延入，坐谈良久而去。未几，外报此客又求见。疑其尚有未尽之辞，复出见之，则殊无所言，又坐良久而去。先生倚隐囊方谋小憩，而外报此客又至，厌而辞焉。客固以请，不得已，又见之，谓曰：“君数来，将何以教我邪？”客曰：“君视我谁也？”视之，则竟非前客，面目清癯，修髯及腹，殆神仙中人也，悚然异之，不知所云。客曰：“君第一次所见者，某人也；第二次见者，非某人，即仆也。仆欲有言于君，故幻其形以求见。又自惟交浅言深，故欲言而仍止。退而思之，此事所系甚大，不敢不言，故又来求见也。”问将何言，客曰：“仆乃天狐也，窃闻天曹之议，世间劫运将至。君此次入都，不久即膺节钺。将来数百万生灵之命，皆在君手，千万留意。言已不见，先生为敞罔者久之。是岁，即拜陕藩之命，由陕藩迁滇抚，俄移节粤西，而洪秀全之乱起。方其萌芽之始，犹可扑灭，先生思客言，不敢轻举，遂以因循酿祸，毒流海内。此狐既不惜一再求见，何不直言正告，而为此模棱之辞，使人误会其意欤？殆亦由阳九百六厄运，固不可免乎？或曰京师宣武门外有屋一区，旧有狐祟，先生居之则寂然。及去，祟如故。或恚而诘狐，狐曰：”数百万生灵皆送其手，吾曹能不畏之？“斯语也，盖即由此事传讹，而非其实。余所闻于乡人者，不尔也，先通奉公曾主先生家，先兄壬甫太守又曾入其幕府，其子姓辈有为余同年生者，余于道光中尝一见之。先生固长者，而亦素有吏才，晚任封疆，遂膺严谴，且为世诟病，亦见疆吏之难为也。

　　宝应城东门中有屋一区，故刘氏屋也，余同年生王文勤公幼时读书其家。偶食花椒，见其青葱可爱，乃以一枝插地上，曰：“若吾他年读书有成，则此枝当活。”后椒果活，阅三十余年，竟成大树，高过屋檐。文勤以道光丙午登贤书，庚戌成进士，同治中由编修擢浙臬，俄移粤藩，遂迁闽抚。而此屋亦归于王氏，其树犹在，盛于在刘氏时。佥曰：“此王氏之祥也。”久之，或言椒不留子，其苞一启子即堕落，恐不利于子姓，乃议伐之。余长女为文勤之仲子妇，力阻之不可。未及二年，文勤自台湾归，卒于福州；妻刘夫人先文勤二月而卒：其效可睹矣。

　　律曰：妻在，以妾为妻，杖九十。若妻已不在，则律无明文，似所不禁。然余亲串中，有妻亡之后欲以妾为妻者。其家欲得余舅氏姚平泉先生一言，以决斯议，许以千金为寿，先生竟不许也。余在河南时，闻有陶观察者妻亡，有四妾。一妾年长矣，内政悉主之，内外无间言。观察将以为妻。既有成议，命缝人为制命服。服成，观察使其弟亲赍至内室，以授其妾，盖重之也。妾方坐，竟不为起，睨而言曰：“置几上。”弟出大怒，谓其兄曰：“此人甫得志，无礼至此。异日尚可问乎？兄以为妻，弟不以为嫂。”力持不可，竟毁前议。然此妾素谦下，不失礼于人，不知此日何以如是，殆不克膺受是福，故鬼神夺其魄也。余家有一婢，始嫁一贵人为妾，不数年正位中闺，服一品之服。此婢乃六合人，咸丰中六合失守，随其父母至苏州，入难民局，内子姚夫人买得之，才七八岁耳。后其父母亦不知在亡，而此婢每卜问其父母安否，盖在婢妾中为有人心者，宜其有是福欤！苏州浒墅关之西乡，有巨蛇出没河干，人多见之，莫敢捕也。光绪庚辰夏，其地之人多生疡者，或曰：“是中蛇毒也。”乃募能捕之者。于城中得三丐，甲其师也，乙、丙皆其徒，索钱甚多，乡人醵与之，乃往。乙、丙荷一以从，既至，探得蛇窟。甲命乙、丙分立左右，而自启其，中贮蜈蚣无数，甲尽取食之。须臾，自顶至踵皆肿，甲闭目运气，久之其肿处皆消，惟右手食指与中指则大几如股。即以此两指探入窟中，已而用力拔出，乙、丙亦各曳其肘以助之。指出，蛇随之出，则已毙矣，犹啮甲指不释。乙、丙去其蛇，以药水洗之，两指旋复故。蛇长丈许，粗倍人臂，其色黑暗如炭，聚薪焚之，臭闻数里。此三丐者，其技亦神矣。

　　上海有某氏女，自幼从邻媪学绣，呼之以乾阿{弥女}.及年既长，媪犹以女视之，每小疾，痛爱惜，调护过于其母。女偶病，月事不行，媪甚忧之，语其母曰：“沪上无良医。天下之良医，无过于西洋人。西人于城外某所辟一馆，施医药，盍往求治乎？”母然其言。即使媪与俱在，赁肩舆二以行，辰而往，申而反。是夕，女即雉经而死。母哭之恸，媪亦哭之恸，然母甚疑焉。密呼舆者问之，舆者曰：“其日甫出城，媪即与女改坐东洋小车，使吾曹待于城闺，不知其所之也。”母益疑，乃使舆者物色推东洋车者而问之，则曰：“媪与女乘吾车，至一家，有小门。叩之，一妪出，手执菩提子，口诵佛号，导之入。即予吾钱，麾使去，不知其后如何也。”转展推求，卒无端倪。盖沪上恒有密室，为男女幽会之所。狡童淫女，白昼宣淫，又广布雉媒，使相罗致。疑此女堕入其中，以致失身，故惭而自尽云。

　　苏城之初复也，有贫士避寇而归，孑然一身，无所栖止，恒寄宿于相识之家。忽有延之使教其子者，喜而就之，始至亦甚相得。未及一月，其主人语士曰：“明日吾家有事，而屋舍狭小，虽书室亦须洒扫，以待宾客，愿先生暂归一日。”士曰：“诺。”仍寄宿于所识之家，越日而反。已而又将一月，主人语之如前，士不得已从之。已而又将一月，主人语之又如前，士乃实告曰：“某在城中，固无栖泊之所，曩者寄宿所识家耳。然是家亦无余屋，吾一往再往，实非所便。此书室既合让客，则无论何地，但可容一榻，虽庑下不辞。”主人踌躇久之，曰：“吾屋狭小，先生所知也。无已，则后有一室，素来积贮薪蒸，今稍粪除为先生布席于彼，可乎？”士曰：“甚善。”是日初昏，主人即导之入其室，且语之曰：“先生扃户酣眠，或有所闻，切勿窥观，彼此非便。”士谨诺之，而转展不成寐。及乙夜，便闻外间人语喧杂，不知何所作。私出窥之，见中堂陈设一新，其正中安一榻，榻有小几，左右各设ブ枕。主人及其眷属，又有外来宾客甚众，皆鹄立于堂，若有所伺候者。良久，乃闻曰：“至矣，至矣。”众皆趋出待于庭。又良久，乃见一客自外入，肥黑多须，装束诡异，径登堂，坐榻之左畔。旋有一女，艳服出自西房，视之，即主人之次女也。女向客扌及地而拜，拜已登榻右畔，与客并肩而坐。于是主人及其眷属及众宾客，皆以次入拜，客与女高坐受之，略不答礼。拜已，序立两旁。旋有数人舁一案至，其上有饮食之物，凡数十品。主人奉一器跪进客，主妇奉一器跪进女，于是堂上立者皆跪。客与女略尝即止。又以一器进如前，凡进十余品，止不进，殆由客止之也。前数人仍舁案出。客起女亦起，客携女手入东房。久之，淫亵之声达于外，主人及众客咸屏气待之。约两时许，客与女携手出，客装束如初，女则乱头粗服矣。仍坐榻上，主人主妇又跪进一瓯，不知为酒为茗Η也。客与女饮毕。皆起，客出，女跪送于堂，客掖之起；主人及众客跪送于庭，则不顾也。客去，乃始哄然而入。士惧为所见，潜入后室卧，不知其后如何。明日出视，则一切如旧，昨所陈设皆不见矣。士私计此非善地，越十许日，托故辞去。数月后又访之，则其家亦迁徙，不知所之矣。此盖所谓邪教者，但不知其名目，且踪迹诡秘，地方长吏无从知之，宜不能禁也。孙君长龄，字寿伯，乃补山相国文靖公之曾孙。与余家有连，故自幼相熟也。其生前即为冥官。每至冥中治事，辄瞑然如睡，或一宿或再宿而醒，问所事，不言。道光二十九年十二月十一日，孝和睿皇后崩，时江、浙未奉明文，而部中蓝印文书先至，咸知国有大丧。然其时成皇帝春秋亦高，群情拟议，未知其审。寿伯乃以《国策》触龙称赵太后之例，微语人曰：“媪也。”是夕至冥中，大受棰楚，责其漏泄。及醒，两股青紫，卧月余乃能起。或疑冥官何至受笞刑，余谓昌黎诗云“簿尉卑官不堪说，未免棰楚尘埃间”，冥中或尚沿唐制欤？惟其时诏书颁行天下，近京诸处咸已闻知，江、浙间距京师稍远，故未及耳。此非当秘密之事，虽有漏泄，未足深罪，竟被冥刑，何欤？余同年谢梦渔给谏增亦为冥官，谢性率易，每以冥中事语人，无所忌，不闻其以漏言获罪也。光绪初，盛京将军崇公卒。崇名崇实，字璞山，亦庚戌同年也。未卒前一月，谢语人曰：“璞山其不久乎，吾昨已于冥中见其魂矣。”人不以为信，逾月而遗表闻，乃信谢言之有因也。

　　●卷十二高玉新、贾助之，皆山东福山县人，于京师西单牌楼同开猪肉店。高行二，贾行三，各以行第相呼。始极相得，后有违言，积成仇怨。某年某日夜漏将尽，贾犹酣睡，高执利刃连斫之，伤颅及额，登时殒命，高到官自承不讳。而问官宽厚，欲改故杀为斗杀，免高之死。乃微以言导之曰：“汝两人素相得，何因口角细故顿起杀机邪？”高对曰：“昨得一梦。”官怪其言不伦，问何梦，对曰：“昨梦贾老三来，云：”高二兄，我死甚苦，汝必为我伸冤。‘“官察其声非高之声也，而高再三言之不已。官曰”然则斫下汝头颅，便可与贾老三伸冤矣。“高扌盍头曰（”扌盍头“二字，见《太平广记》卷四十二引《逸史》）：”谢大人明断。“官悚然，知附高而言者，即贾之鬼也。于是论高如律。

　　四川富顺县，民妇李氏，与佣工彭姓者有私。李有子学贾于外，其妇未婚也，而育于夫氏，名曰顺英。李遇之虐，顺英遂亡去。有木工黄姓者，留之以为妻，距其家百里矣。顺英之兄自外归，不见其妹，讼于官。官拘李与彭问之，得其奸状，则曰：“是必杀顺英以灭口也。”会其地三四里外有陂池，深丈余，浮一女尸，两手反缚，缒以巨石，其面目为鱼所唼喋，不可辨。官曰：“是必顺英。”李与彭大受笞，皆诬服。狱成，臬使苏公廷玉疑之，曰：“见尸之日，距李谋杀顺英之日，百有三旬。尸未溃烂，何邪？是必非顺英。”执不可，众议皆以苏为迂。俄而顺英自归，已抱子矣，乃皆叹服。而前所见女尸，则莫知为谁。久之，知有夫妇同行，中途反目，妇投池死，夫舍之去。池主畏累，以绳反缚之，将负至他处，又畏人见，遂缒石而沉之云。此事见苏公所著《从政杂录》。苏字鳌石，福建同安人。余谓李氏之狱，非得苏公力持，必有冤死者矣。尸犹未辨，而遽以定谳，可乎？惟池中女尸，恐别有故。夫妇反目，何遽轻生。妇既死矣，夫必买棺敛之，何遽掉臂而去邪？此事大有可疑，当时亦姑弗深求耳。

　　光绪六年，钱唐库吏何培，以征收钱粮擅改科则，为乡民所告。巡抚谭公震怒，执何培杀之。事后，有言培于五十岁时，至天日山礼佛，山中老僧语之曰：“居士来此大善。既来此，不必下山矣！可作书寄家中处分家事，留此与老僧焚修，亦无须削发，且作灵山会上一优婆塞，亦足远祸全生也。”培不解其意，应曰：“固所愿也。然家事甚多，必须亲自料理，俟诸事粗了，当再来耳。”僧摇首曰：“此去安得再来邪？”培归，未三年而及于祸，此老僧盖先知之矣。咸阳文古玉，字严山，年逾知命，而好学愈笃。当游学浙东，至黄岩，游九峰山，见紫云峰下有洞含岈，在绝壁间，因攀援而上。至则有门甚小，伛偻入之，中多蝙蝠，色皆纯白，大有如车轮者。行百余步，又有门半阖半开，侧身而入，则风日清和，平畴千顷。时方秋杪，其中气候乃似春夏之交，桑竹阴翳。民居亦稠密，惟道上行人稀少。遥望数里外，有高山上矗霄汉。循涂而往，山麓有石坊，刻篆文曰：“无可又之乡。”即于坊下小坐，又抠衣而登。可十余里，有一庙，庙祀许由，配以氵交长。问庙中人，乃知近村居民，皆太岳之后也。庙旁有酒卢，因入沽饮。见饮者甚众，皆衣冠都雅，言辞高古，不甚可解。末坐一少年独饮，揖而问其姓氏，自言王姓，年二十四岁。叩所学，少年云：“仆幼无所知，惟尝用力于《周易》、《老子》二书，私为之注，亦未敢自信也。”问此山何名，少年曰：“是名中天山，高逾万仞。山巅有不死之药，四方奇花珍木，无所不备，有神人守之。登高而望，则东南大海，西北河源，了了在目。然仆亦未尝跻其巅也。”古玉甚异之。时日已下舂，乃解佩玉付酒家为质，别少年而归，出洞门，则依夕矣。幸有月色，扪藤引葛，仅乃得下，借宿于僧寺，与僧言之，僧皆欣然欲往。次日复寻旧径，则石壁千寻，无复洞门矣，乃以酒钱置石上而反。乃至寺，有玉自溪水顺流而下，取视，则即昨留酒家为质者也。此事王子庄孝廉曾笔之书，王姓少年，必王辅嗣无疑。《太平广记》卷三十九引《广异记》载麻阳村人事，其所遇老翁为河上公，守门童子为王辅嗣。然则此等事，古书固有之，不得竟以为虚诞也。

　　黄岩县濒海，其民筑塘御潮，有头塘、二塘、三塘、四塘、五塘之称，俗语转为荡。自四荡以下，其地荒凉多鬼魅。同治之末，有人家娶妇，成婚之次夕，方宴宾客，新妇忽起从后户出，家人尾之。其行如飞，竟越竹园而去，钗珥之类皆竹叶间。竹外有池，捞漉无所得。列炬四照，见田间有女人足迹，相距辄数尺，斜迤从东南去。穷所往，得之半里外溪水中，已僵立而死。此王子庄孝廉门人施榕所言。新妇之夫，乃从学于施生者也。

　　同治中，临海县民比年疠疾，过大暑不瘳，乃于次年相约为送船之会，亦其旧俗然也。其船如商船之式，船具如桅樯舵虏，用具如桌椅床榻、枕簟被褥，食物如鸡彘鱼虾、米谷豆麦，备御之具如刀矛枪炮，无一不备。惟盛米之袋甚小，仅受一升，而数则以万计，皆村民所施也。前大暑数日，大建道场。至大暑日，送之出海，听其所之，俗呼为大暑船。尝有海盗夜遇之，以为商船，向之放炮，此船亦放炮御之。至天明，始知为大暑船，大惊而去。后此盗船为官军所败，群盗悉就俘无脱者。又福建某处有卖米之牙行，一夜有叩门以米来售者，担夫数十人至船中起其米，达日而米未尽。米袋大如五石瓠，荷者肩为之。天明视之，则小如碗耳。有父老识之曰：“此临海大暑船中米也。”即日疫疠大作，禳之始已。余从前客休宁汪村时，每年四月间，有打标之俗，亦所以逐疫也。糊纸为船，无物不具，但皆以纸为之耳。焚之野外，云送之游西湖，俚俗相沿，可发一噱。然亦有于徽河中亲见是船者。昔有贸布之客，曾附之至杭州。至今纸船之尾有一人负布而立，手持雨伞，如贾客之形，盖以识其灵异也。临海之船，竟是真船，宜其灵异更著矣。

　　王子庄孝廉，居黄岩之柔桥。其地有庙曰东阮，祀晋阮嗣宗，或曰即白龙山之神也。道光甲午岁，黄岩县中盛行花会。花会者，书三十四古人名，任取一名，纳之筒中，县之梁间，名曰作（去声）筒。主之者曰筒官。人于三十四名中自认一名，各注钱数投入匮中，谓之纳花会。所认之名适合筒中之名，则筒官如其所注钱数，加三十倍以酬之；不中，则如所注之数入钱于筒官。老少奔波，一邑若狂，因是又有降童之事。降童者，焚符降神，求示机兆也。神依人而言，所依之人谓之童身。神降，则童身自倒于地，口吐白沫，俄而跃起，竟登神坐，谓之上坛。于是众皆罗拜，求神指示，神辄示以隐语。酬对既毕，童身又倒地如初，谓之退坛。人依神言，射之往往有中者，故凡纳花会者，无不降童。所降之神非一，而小老爷尤著灵异。小老爷者，俗言观世音菩萨之弟也。人有所问，必回身向内，久之而后答，盖问其姊云。柔桥之人即降童于东阮庙中。小老爷甫降，而村民王广荣忽自田间趋而来，则东阮之神凭其身矣，小老爷仓皇退坛。广荣传神语，责父老招致邪神，亵渎灵场，父老皆叩扌盍不遑。神自言能治人病，由是问疾者麇至。广荣虽或耕于田，樵于山，贾于市，而庙中有人问疾，甫焚香默祷，无不应时立至。其人初不识字，至是辄能为人处方，悉中肯。有群医束手，服神方而即愈者。由是香火日盛，乃新殿宇，门楼郎庑，焕然一新，皆取给于香钱。而王广荣者，固不私一钱也。当是时，各村神庙俱有此等事，然皆以花会为主，间或赐方，亦不甚验。惟东阮庙，无敢以花会问者。越一二年，诸庙之神皆不降，而东阮降神者，垂三十年，至同治甲子岁，广荣死，始绝。

　　王子庄孝廉于光绪丁丑岁六月十一日，梦过其友张子远所，子远示以杂文一卷，内有[C108]说二篇。其一，乃王君仁堪所作。其文云：蓬莱、方丈之间，有神人焉，造飞楼于瀛洲之溪，距水尺咫。藐姑之仙来游，坐而濯足，甚自得也。邀赤松子同观焉，赤松子曰：“是太迫水，宜升而高之。”于是神人崇其楼三尺。王乔飞舄而至，曰：“美则美矣，尚病其庳也。”于是复崇其楼三尺。洪崖子曰：“高则高矣，登楼而望，方丈蔽其前，所见不旷也。”于是复崇之三尺。盖距水逾丈，而方丈之山弗能蔽矣。俄有海舟过其下，樯与甍齐，不能进也，于是神人又崇其址十倍，盖距水十有三仞六尺有咫云。既寤，其文历历可记，而莫测其旨。王君者，是年成进士，廷对第一人也。子庄曰：“此所谓‘巨鳌，首冠蓬山’者也。”王君大魁，应其兆矣。[C108]字其外类井，其中类亚，不知何字，梦中读如倪音，实字书所无也。子庄有《枝言》内外篇，皆纪异之作，以余征求异事，录以示余，余采取数则。如此篇者，与前所书文古玉事，并不知其为寓言为实事也。

　　翁君广平，字海村。于戊戌之春，客于乍浦。偶步野外，见众人皆西走，问之，曰：“西海塘之外，海台出见也。”海台者，俗呼海市也。因随之往。见塘外烟雾中，隐隐有楼台之象，其中有若宫阙者，有若寺观者，有若民居市廛者，有若驿舍邮亭者，以千百计，横亘十余里。是时雾气犹重，未能悉见也。少焉豁然开霁，屋舍后起一复道，如长虹，有舆马行其上。而屋舍之帘幕卷舒，窗户开阖，与夫士女之会聚燕饮，或盥漱，或栉纟徙，或坐而眺望，皆历历可数也。其东有平原，若演武场，有操弓矢者，有执旌旗者，骑而驰骤者，步而击刺者。又有若大官鸣驺清道而至者。其外又有若市井交易者，负者、戴者、坐者、趋者，亦历历可数也。稍远又有若城郭者，有若大船帆风而行者，莫能窥其际矣。俄而一峰突起，有云气环绕之，殷殷然有雷声。其中忽涌出七级浮屠，上插霄汉，铃铎动摇，光彩照耀，而其云气之变幻，莫能名状也。久之昏雾复起，海风亦作，所见之象，倏归乌有矣。翁君有《观海市记》，余同年暴梅村之孙式昭字方子者，录以示余，余撮其大略如此。翁君为震泽平望镇人，盖在乾、嘉间，所云戊戌春者，不知为何年也。

　　西湖南高峰之下有五老峰，相传有虎穴，俗呼谓老虎洞，然亦罕有遇之者。道光某年，有高氏于其地营葬，百杵俱举，邪许相闻。俄闻虎啸声甚厉，众皆奔走恐后，工遂辍。高氏患之，募求能得虎者。其附近有翁家山，山中人多膂力，应募捕虎。先用一木盆，置大铜镜于其中，烈日照映，光焰上腾，若火起然。于是山中之蜂飞集以万计，咸遗溺于盆中。土人言：“蜂见火起辄来救，遗溺所以救火也；”如是数日，积溺盈寸。乃捉一虾蟆，以溺少许著其身上。虾蟆中其毒，跳一步而死，则虎中其毒，亦跳一步而死；虾蟆跳数步死，虎亦跳数步死，以是试之，率不爽。乃伏巨弩于虎出入之处，弩末以蜂溺涂之。一人升树杪观动静，又数十人执火枪伏山下，与之约，闻山上爆竹声，则奔赴。是日虎不出。次日闻虎啸声，有一伥鬼先出，至伏弩所曰：“此不利于大哥。”即移置他所。又前行，树上人俟其去远，下树置弩如故，复升树。而虎至，触机弩发，虎中其毒死。伥鬼闻声复还，见虎已死，仰视有人在树杪，踊跃欲上，人击石取火然爆竹，响振山谷。山下所伏人皆上，咸发火枪，伥乃逃去。众人荷虎以归，高氏厚赉之。汪圻，字子封，湖州人，就馆于宣化府。偶小病月余，一夕梦有人语之曰：“请速赴任。”梦中即从之出，肩舆已俟于门。荷之者四人，其前亦有旗伞之属。俄至一处，似人间衙署，门塾堂庑规模略具，然颇隘小。堂上设公案，置印其上，赞拜如仪。遂登公坐，吏役参拜，按籍呼名，点以朱笔。事已退入内，则小屋三间，有二仆为之执役。须臾具饭，馔以四簋，切猪肉作丝，蒸鸡卵作饼，余则蔬菜，其味悉如人间。饭饱之后，一无所事，既无公牍披阅，亦无吏胥禀白。视其印文，曰“八达岭分司之印”，印虽在匣，从不启用。两餐之后，解衣就枕，甫合眼，蘧然觉矣，则仍在宣化郡斋也。是日仍病卧如常，及夜而卧，则又在彼矣，情景一如初至时。如是月余，汪颇厌苦之，乃语二仆曰：“吾不欲来此，得乎？”仆曰：“当问之吏胥。”已而来，言曰：“官既不欲，即亦不强。”出药二丸授之，曰：“服之，则不来矣。”乃吞之，忽如梦醒，自是遂不复至，而病亦从此若失。后汪以巡检需次直隶，尝奉使至宣化，过八达岭，有旋风起于车前，疑其故吏犹来迎候也。越数年，又过之，则无复斯异，盖日久浸疏矣。

　　绍兴有孙氏妇，嫠也，年且五十矣。与比邻徐叟通，生一子，不忍弃。而妇有女已嫁，亦早寡无子，乃使女子之。女甚喜，托言得之育婴堂者，抚之如所出。子五岁不能言，而性甚悍。年浸长，恒操刀与母斗，女患之。其母适至，女以告。时女之夫族有在坐者，曰：“此儿本非己出，又悍无人理，养虎畜狼，甚无谓也，不如逐之。”母素爱此儿，不信女言，与辩。儿忽大声谓女曰：“我本尔弟也，何得子我？”母女皆失色。族人以其素不能言，亦甚骇异，细诘之，则复不语矣。知其有异，亦不穷究。于是复留数年，年益长，性益暴，而是时其母已与徐叟合而同居，若夫妇矣。女之夫族竟以此儿归之二老，二老亦受之不辞。儿归徐，遂能言，与常儿无异。今尚为木匠云。

　　杭州清泰门外有士人徐彭宣者，夜饮醉归。过社庙之前，见庙中灯火辉煌，人语喧哄，异之，入而觇焉。见神坐堂上，吏役环侍，有按籍而呼名者，阶下鹄立之人闻呼则应，各受一卷，鱼贯而入。视其人多相识者，欲穷其异，因亦阑入其内，见诸人列坐东西。俄有人荷一牌自堂而下，牌上大书“自写履历”四字。诸人见之，皆蹙相顾，曰：“难，难！”有顿足摇头口张而不能翕者。徐意此最易事，何足为难。遥望堂西偏有一人，乃其兄也，执笔而手战，欲书又止者屡矣，曰：“岂吾兄善忘至此欤？”欲往语之，而逻者将至，惧为所见，乃循墙行。至一处，署曰“受卷所”。中一人据案坐，则其亡友曹某也。曹见徐，惊曰：“子何来此？为逻者所见奈何？速匿此！”徐入，因问其故。曹曰：“所谓自写履历者，使其人将生平行事，为善为恶，一一自书。若无所讳饰，是尚自知其过，犹可姑容，冀其悛改。小有不实不尽，则转送冥司科罪，不能生还矣。”已而缴卷者纷集，略一层卷，率多恶而少善。徐思其兄素号端人，必无遗行。及视其卷，则曾奸一处女，又尝干没人千金之赀，皆平素所未知者。未几门启，诸人皆出，曹急麾徐出，曰：“及此不出，即不能出矣。”徐趋出，履阈而仆，则身卧庙庑，东方白矣。归省其兄，则夜间寒热大作，昏不知人，黎明汗出始愈。因询以冥中事，兄茫然不知也。微以所见隐事叩之，兄大骇曰：“此十许年来未尝告人者，弟何处得之？”乃以社庙所见告，因同至庙中，立誓忏悔。今其兄年五十余尚在，或神许其改过欤！

　　王君半怡，乃余门下士王梦薇廷鼎之祖也。尝乘舟经太湖之筲箕，风雷交作，黑云四合，有五龙斗于湖中，忽远忽近。俄去船不及半里，湖水沸腾，船随风而上者数丈，一落则水及于，舟子惊号，不知所措。王君虽恐，犹谓死生有命，手据船舷以观其变。俄复有一龙至，满身鳞甲，灿若黄金，盘旋五龙之间，摆颔张鳞，夭矫腾跃。其时风雷益怒，湖水皆立，五龙皆不能敌。有一龙向东南而遁，捷于箭，王君之舟为其所摄，竟与俱去。约二十余里，至钱家一古墓前，龙触宰树而堕。舟亦堕地，头舻尾舳无不毁坏，同舟五人幸无伤失。龙仰卧墓上，鼻隆隆作声，若甚惫者。大雨旋至，龙展转良久，奋身一跃，复冉冉腾空而去。时已昏暮，五人者与舟子努力前行，遇男妇十数人，面目不可辨。问以途，曰：“前有陆家社，吾等皆社中人也，可从吾投之。”因尾之行。行五里许，果见一村落，及入村，男妇十数人一时不见。道旁有一庙，叩门而入，告以所苦，僧止之宿，且告曰：“君等堕舟处，即此村中陆氏之祖墓也。”王君私语同人：“顷所遇必陆墓之鬼，不然，此十数男妇何故于黑夜中冒风雨而行乎？”天明出庙，见有十余人荷畚扌局过门前，问之，皆陆氏子孙也。昨夜人定后，闻叩门甚急，启视无有。及寝，又梦其先人语之曰：“墓域为龙所毁，宜急修理。”故今往修墓也。王君语人曰：“吾言信矣！”

　　杭州陈香墅，四十无子。忽梦至一处，绿阴中有巨宅焉，四面皆楼，碧窗朱槛，绣幕低垂。少艾者列坐其中，脸檀眉黛，绮组缤纷，疑是青楼，徘徊不能去。突有十数人麇至楼下，或执秉秆焉，或执编菅焉，中一人持炬火指挥，使众之。一时火烈具举，焱焱炎炎，诸女号哭，有堕楼者。陈视其人，则同学友周子槿也。急叱之曰：“君何得燔人之屋？”力夺其炬，复挥众使退，于是火熄，楼中人哭声亦止，而陈顿觉，不解所谓。次日走访周，欲告以梦。至则周适因斋前榴树上有大蜂窠，偶为所螫，命家僮以火攻之，陈悟所梦即此也。乃以梦告，止勿火。是夜，陈复梦数十女子拜于前，曰：“君全吾族，德莫大焉。君善人，必有后矣！”陈五十岁后果得三子。

　　钱唐朱振甫，居十五奎巷。光绪己卯夏，独坐楼上，忽风雨骤至。朱起闭窗，为暴雷摄去，家人无知者。雨霁登楼，失朱所在，见窗有火灼痕，遗一履于窗下，举家惶惑大索。至楼后隙地，见朱已死，胸次尚温，面目焦黑。所衣白布短衫，苍黑成纹，似字非字，似画非画，皆莫之识。扶至床上，夜半而苏，问雷摄后如何情状，不能言也。适其家有病疟者，寒热交作之时，偶以衫覆之，病若失，遂异而藏之。自后病疟及疫疠，或为鬼魅所祟，得此衫，无不立愈，踵门来借者无虚日，有余杭某氏女祟于狐，因借衫去，甫入门，家人即见一物大如犬，自窦逃出。女在床中闻硫磺气，神识顿清，狐亦绝迹。于是朱之雷衫，益加宝贵。庚辰夏，三圣桥有许姓者，其子忽得异疾，白昼言动如常，入夜则肤冷如冰，始而寒战，继以谵语。其语率操北音，索酒食，索衣服玩好。不与，则詈骂其父母，甚且殴击；如命以进，则亦惟毁坏之而已。每自言吾家世大富贵，宫室如何华美，服物如何珍异，又曰：“某达官，吾门下也；某富翁，吾奴隶也。”如是者哓哓达旦，天明乃已。问之，则云：“每至黄昏，即有一人面团而ㄕ短，手持冷水一盂，泼我头上，遂昏然罔觉。凡所云云，皆不知也。”家人不堪其扰，拟借朱衫以驱之。则大骂曰：“吾乃天帝所使，风伯雨师且听我指挥，区区雷烬之余，焉能吓我邪？”ㄏ其母之发而殴之，众为跪求，始释。次夕，有所亲不谋于其家，衷朱衫而至。病者忽大喜，曰：“今夕得免矣。”问何故，曰：“此鬼缩小仅尺许，匿东北隅，股弁不止。且闻硫磺气甚烈，岂室中有朱家雷衫乎？”其所亲即出此衫，周麾于室，病者曰：“鬼巳入溺器中而没矣。”自是遂愈。

　　钱唐伊生，娶妻杨氏。光绪己卯乡试之前，妻忽得疾，百治不瘳。一日，作江西入口音曰：“予自江西奉真人府文牒，来浙江办闱差，与汝有缘，故寄居于此。饥矣，速为具食。”家人知其狐也，置瓜果焉。即剖一大西瓜，食之而尽，又食他果亦尽，仍索饭。饭至，尽数器。问之，则曰：“下咽即消，不觉其多也。”家人患之，而无如何。亦时见其形，一少年妇也。习见之，亦不为怪。时学使者方录送遗才，伊患不取，问于妻，妻曰：“必取，但不高耳。”已而果然。伊又问：“场中题目，可预知乎？”曰：“不能。”再三问，则曰：“君无忧焉，吾亦当入闱，必来相助。”及入闱，无他异，但文机颇不蹇涩。既出，责其不助，曰：“已助君矣。”问中式否，曰：“恐未必也。”有虞、李二生，伊之友也，以闱中文质之。曰：“虞君，文中之豪；李君，文中之禅也。”问中否，谢不知。及榜发，皆不售。伊以告，妻曰：“余早知之矣。”榜后踪迹稍疏，至第三日辞去。从此遂绝，而妻病亦瘳。

　　李钦，字又安，四川新都县学生，与同学二人赁屋村中，习举子业。夜闻几案有声，以为鼠也，晨起视之，书籍笔砚，皆有移动之迹，每夜皆然。疑有鬼物为祟，召巫禳之。巫置锣鼓于地，俄而自鸣；巫又削桃为弋，植于地上，俄自拔起，击巫之头。巫无如何，竟逃去，遂不复禳。一夕，闻有磨墨声，李大言曰：“尔既磨墨，必能作字，尔究何怪？盍书以告我。”明日，视案上大书“土阜中也”四字。至夕，众乃祝之曰：“尔既为土地之神，庙在何处？”书云：“在某处吾土地。”如言发之，果得一神象。众乃集赀为建小庙，安神像于其中。已而案上仍有声，众曰：“神必与我等有缘，能吟诗乎？”及旦，果于案上得诗二章，颇秀丽可喜。乃和其诗，写而焚之，自是日有酬唱之作。众曰：“虽见翰墨，未接言谈，能与吾辈共语乎？”室中忽有声曰：“可，然须灭烛。”于是夜间欲与神语，辄灭烛。神雅善谈论，经史异同，文章得失，下而医卜星相，江湖术士之学，无不通晓。兼之劝善规过，言近指远，众皆叹服，以为益友。远近闻风，暮夜咸集。有问疑事者，有乞书画者，皆如愿而去。如是年余，众曰：“吾辈可谓神交矣，然不睹风采，终为恨事，能使一见乎？”曰：“然烛即见。”乃然烛，而三人者所见各异：一为中年人，胜国衣冠；一为老年人，服本朝一品之服；一为少年人，巾服如明代诸生。一见之后，其象即灭，仍灭烛而与谈。众又曰：“既见风采，益深敬慕，君居何处？可许一往乎？”曰：“可。”遂与定期。及期，诸人就寝，梦步出村中，行半日许，便非复蜀中山水，观其风景，如在燕赵之郊。乘车而行，薄暮始到。朱门洞开，绿阴币地，广庭之内鹤舞猿吟。有老翁延客入，款接殷勤，陈设富丽。次日，又张筵以宴之，佐以音乐，席上果品，皆北产也。老翁各取数枚以赠，置怀袖中。又次日，仍循原路而归，至所居始觉，以为一梦历三日矣。问之家僮，不过是日晨起稍晏耳，怀中之果累累皆在，境虽幻而物则真，咸异之。然自此神竟不复至。李晚年以医游公卿间，颇有声，为人言其事甚详，此其大略耳。或曰土地之神，必不如是，殆狐魅托为之，理或然也。日本国人，多嗜食鳗。然虽嗜之，又甚畏之，曰：“是有灵异，能为祟。”故不敢自杀。凡启酒肆者，必多畜鳗，以供人之求，代之操刀焉。尝有醉客三四人，夜款酒家之门，时已三更，肆中人皆睡矣。客从门外问曰：“有鳗也无？”所畜之鳗于水中同声答曰：“无。”主人大惊。至天明，尽纵其所畜之鳗，即日改业。又一酒肆善烹鳖，享其利有年矣。所生子女手足皆短小，不满三寸，厥形如鳖，彼中人皆云杀生之报也。又有鬻豆腐者，其主妇憎一狗，沃以沸汤，狗体糜烂，叫号三日而死。时妇已孕，及期生一女，自右额至右耳生黑毛长五六分，剃之复生。今已嫁矣，毛则如故。人多见之者，与狗毛无异。

　　荭村翁，日本人，谈者失言其姓名，不能知也。有一奴，性刚暴，曾于竹林中得一野鸡之卵，拾归煮食之。夜分闻奴号叫之声，翁以为中其毒，往视之，则有一蛇长六七尺，盘绕膺背间，奴力解不能脱，乃以刀断之。天明复煮食其蛇，后竟无他。世传蛇雉相交，是生蛟。疑此卵雉母而蛇父，故蛇来求其子也。日本有老妪，畜一猫，甚爱之。而猫极馋，邻池所畜之鱼，为其窃食无算。邻以妪所爱，忍弗言。一日妪携猫至佛寺，寺有武夫寓焉。方招客会饮，酒肴已陈，以客未集，故未就坐。猫登筵大嚼，杯盘狼藉，武夫怒甚，拔刀杀之。妪闻猫死，走来抱猫而哭，忽中风疾，手足痿痹，寺僧送之归。妪自此日夜号叫，近听之，尚如人语；远听之，俨如猫鸣，三日亦死。

　　日本有鬻蔬果者，夏日梨熟，晨起至园中采之。有一蛇盘绕梨树，逐之不去，乃取巨石击之，中其头，立死。及还至家，其长女呼曰：“有数蛇追逐我甚急！”然其身畔实无一蛇，知所杀者为祟。乃招佛会之友，环而诵佛号，使女坐其中。良久，蛇果不见。众方欲散，而次女又啼呼如长女，复环而诵焉，次女曰：“蛇已去矣。”而三女复然，因诵佛如初，蛇乃绝迹，遂无他异。按所谓佛会者，中国多有之，聚男妇数十人同声念佛，竟日而罢，不谓彼中亦有此风也。

　　日本人多食河豚而死者。俗云中河豚毒者，埋土中一昼夜必活，然未之验也。有一渔师，食河豚而死。其家极贫，邻里之人醵钱买薄棺敛之，舁而置之郊外厝屋。厝屋者，为小屋于旷野，赁于人以停棺。吾浙杭州城外多有之，谓之攒基，即此类也。夜半死者忽苏，而身已在棺中，幸棺甚薄，力掀其盖以出。闻户外人声喧杂，窥之，则数人席地而博，思借灯火归家，乃启户而出。博徒见之以为鬼也，大骇，四散而走。所遗银钱之类，狼藉地上，不暇收拾，渔师尽怀之以归。日本有嫠妇，甚贫，节衣缩食垂三十年，积银四十余两。人或假其银三十五两，行贾于外。俄而妇死，妇故有一女，鬻于人为婢。妇死之夜，其女梦母来告之曰：“我已死矣，有银四十余两。除某人所假外，尚存十余两在床下，汝宜速往取之，毋落人手。”女惊哭而寤，即还母家，果于床下得银如数，而假银者在数百里外，亦梦妇来言曰：“我已死矣，所假之银必归之吾女，勿与他人！”寤而访之，知妇果死，不敢负，归所假银于其女。

　　日本西京有所谓平野巫者，皆妇女为之。各有一木匣，方一尺许，从不启以示人，不知其中何物也，能招死者之魂，与生人问答。尝有乡间一女子，与邻舍少年通，生一子。父母耻之，蓄其子而鬻女于西京仕宦家为婢。居无何，女死，父母如西京取其丧。检箱中少一衣，疑为人所，又以女死不及面诀，亦殊念之。乃谒巫者，请招其魂。巫焚香烛，祈于神，倚匣若睡。久之为女语，谢其父母。问衣所在，曰：“此在家中某箱内，固未携来也。”又曰：“吾儿肾囊，不必医治，十三岁自愈。”盖其子贤囊大如瓠，后至十三岁，果缩小如常；衣亦果在某箱内，悉如巫言。

　　日本某氏妇，因病而死，半夜忽蹶然而起，步向后房。众大惊，疑其复生，或曰：“是尸变也。”皆从其后，以观其异。妇至后房，抱一箧而倒。抚之，其体如冰，候其口鼻，了无出入之气，未尝生也。发其箧，亦初无珍异之物，惟有书一函。读之，乃知妇生前曾与一人有私，此书即所欢者诒之。妇虽死而一灵不昧，尚念此书在箧中必为人见，欲自毁之，而力已不能，适以自发其覆，可哀亦可笑矣。

　　日本有小村聚名曰长泽，有渠水贯其中，水极清，而深不过五六寸。村人某夜行，闻渠中有人言笑，以烛烛之，则其邻叟也，不解衣而浴，曰：“快哉快哉，惜水太冷，宜益以热水。”知其遇鬼，扶之归家，始如梦觉。问其故，曰：“有人邀我饮于酒肆，饮毕复邀我浴于浴堂，甚觉畅适，稍嫌水冷耳。”

　　日本有一处，松树成林，广袤可二里许。吟风啸雨，不见天日，旷无人居，亦无稻田蔬圃，遂为狐魅所聚处。曾有人过其处，见一狐出自草间，采野花插头上，拾落叶化为衣，被之而行，宛然一好女子也。其人从之行，见此女入市，出钱买物，因从后呼曰：“此非人，乃狐也，勿为所惑。”俄有人击其背甚痛，女子即不见，市人视其钱，乃树叶耳。又有农夫入市，买鱼、肉诸食物，盛以竹筐，携之而归。过此松林，见有两人争论，问之，曰：“吾两人拾得银券，分之不可，故相争耳。”农夫曰：“何不易钱而分之？”两人曰：“吾侪未尝入市，未知何处可以易钱？请君携此券入市，易钱而归，当分而为三，吾两人与君各得其一。”农夫大喜，乃置筐于地，曰：“我入市易钱，君等为我守此。此地多狐魅，勿为所窃也。”两人曰：“诺。”农入市，以券示人，则一枯叶也。大惊，即走还原所，筐中之物已空，两人者俱不见。张皇四顾，杳无人迹。

　　日本国神佛之庙，皆有灵牌。其制以纸为之，大者六七寸，小者三四寸，上书某神某菩萨名号。国人咸佩带之，谓可以备不虞，名曰：“守护札。”当我朝同治六七年间，其国中一日大风，有物漫空而下，如雪花之飞舞，及坠地视之，则皆灵牌也。又有铜石佛像及金银铜钱，亦杂其中而下。其钱皆在花木之上，人家花盆中亦往往得之，黏著枝叶，摇之不落。一时举国若狂，人家皆构神坛，结神会，男服女服，女服男服，鸣钲击鼓，走于通衢，呼曰：“岂不好乎！岂不好乎！”老少奔波，填衢溢郭，如是久之始息。又有人家子弟，或五日或十日不归其家。归而问之，则曰：“有僧招之去，从某山，过某山，至某山。”率皆高山峻岭，其所至之某山，则必素有神庙者也。计其程，则一日必行千余里，盖飞行于空中也。俗云此天狗所为。天狗者，彼中相传多在深山穷谷，古神佛之灵场。其形如人，衣僧衣，执羽扇，鼻准高七八寸，背有翅。又有所谓木叶天狗者，觜如鸟，手足皆四爪，背亦有翅，如中国所传雷神之形。赏善罚恶，其所司也。审尔则是神矣，不知何以呼为天狗，而是时且为人祟，又不知其何理也。彼国倘有《五行志》，此等事在所必载矣。

　　《史记。天官书》云：海旁蜃气象楼台。日本国越中州有鱼津港，港中往往见此象，每当天色朦胧，忽然而见。其色如淡墨，横亘空中，始止一层，须臾又见一层，或二三层，城郭楼台，望之了了。亦有车马驰骋，其中人物悉具，瞬息变幻，千态万状。然必无风乃可，有风即灭矣。其地两山环合，海气凝聚，故成此象。若外洋，则未有见之者。余前记翁君广平观海市事，兹闻日本人言蜃楼，故又记之。借不及翁君所记之详也。

　　日本国筑前州海中，每有火，俗呼之为不知火。余谓此不足异，《海赋》所谓“阴火潜然”者也。又其国敦贺港中，每岁除之夜，必有神火，浮于海面者三。其光流走，倏不定，往来甚速，至丙夜则尤盛，土人谓之龙灯。每岁皆然，不增不减。此则可异矣。以上日本诸事，皆本其国人吉堂所录。吉堂姓东海氏，名复，在海外曾读余所著书。及至中国，知余有《右台仙馆笔记》之作，录此十数事，托余门下士王梦薇转达于余，因粗加润色而存之。余诗所云“旧闻都向毫端写，异事兼从海外求”，洵不虚矣。

　　《夷坚志》云：平江市人周翁，疟疾不止，尝闻人说疟有鬼，可出他处躲避：是宋时已有躲疟之说。光绪庚辰初冬，余在右台山馆，从者余德病疟，间日一作。三作之后，又届当疟之日。余德黎明即起，采桃叶七瓣，置诸发际，望东三揖，即趋出。走苏堤第一桥，而至净慈寺，遂游雷峰塔内。将发际桃叶取出，摘草束之，置诸地，祝曰：“尔曹居此，我去矣。”祝已，径入城中，买酒饭，饮食醉饱，薄暮而归，疟果不作，是竟被躲过矣。然气血壮盛者，方可用此法，否则，未有不增剧者也（《玉篇》：躲，丁果切，身也。不知何以有躲避之义）。余四岁时，自德清南埭旧居，迁临平之史家埭，赁戴氏楼屋三间以居。其东厢楼版下横木截断其一，又以小方纸书“救”字倒黏壁上，不知谁为之，亦莫知所自始。余家居此凡十二年，一无怪异。惟有孙氏子来，其人甫逾十龄，有嬴疾，坐室中，见有一妇人自东厢徐行至后屋，衣蓝布衫，黑布裙。孙问：“此何人？”时太夫人与同坐，不见也。孙固言之，太夫人往视，杳无所见，笑曰：“汝眼花耳。”孙逾年即卒，殆衰征欤！

　　余外家姚氏，居临平之枣山港，听事□楹东西有厢。太夫人尝于夜分从西厢至东厢，一小婢执烛以先。见听事栏杆上有一妇人凭而玩月，太夫人问何人，不应，近之不见。乃与执烛之婢同索之，听事虚无一人。其时内室之门皆阖，亦不能他去，疑其鬼也。余内子姚夫人，生平见鬼尤多。其仲姊适戴氏，戴氏居湖州，夫人往省之，时甫十余龄，未嫁也。一夕，见屏后一人行走，衣声纟卒纟祭，听之了了。视其面貌，则其仲姊之兄公也，殁数年矣，从容登楼而去。夫人自言：“所见之鬼，未有如此亲切者。”后余家僦居临平乾河沿陈氏之屋，夫人于此屋恒有所见，不为余言。至同治壬戌岁，余家附火轮船北行，至天津避寇。夫人见舟中高处有鬼无数，或坐或卧，意鬼亦附海舶北行避寇欤！余《百哀》诗有云：“海舶飘零赋北征，未劳魑魅便逢迎。如何眼底分明见，人鬼居然共此行。”纪其事也。及吴中春在堂成，迁入居之，语余曰：“此屋平安，吾无所见。”余尝与门下士冯梦香孝廉言之，且云：“内人秉质素弱，此即其衰征也。”冯曰：“不然，鬼本在天地之间，与人并行而不悖。人苟秉气至清，眸子了然，则自足以见之。其前之有所见也，非衰也，乃其盛也；后之无所见也，非盛也，正其衰也。”梦香之言如此，或亦一理乎？余神识早衰，近益昏毛，虽视人之须眉且不甚了，宜其不足以见鬼矣。

　　余兄子祖绥，字履卿，先兄福宁君少子也。光绪丙子岁举于乡，距先大夫于嘉庆丙子登贤书，适花甲一周，亦科名嘉话也。出榜前一日，内子姚夫人于吴下春在堂梦先大夫自外至，七品冠服，如生时。内子迎问之，曰：“吾将谢恩，向汝姑借朝珠耳。”其时太夫人犹在堂也，内子寤，喜曰：“履卿中矣。”余《百哀》篇有云：“阿买聪明素所怜，秋风喜赋《鹿鸣》篇。先君入梦分明甚，来借牟尼一串圆。”纪其事也。先大夫易箦时，以七品，冠服佥，无朝珠，今借珠于太夫人。七品而挂朝珠，或仍用樾翰林封典乎？是时先大夫已受二品封，岂仍以翰林为重欤？

　　道光戊申年，余时馆于休宁汪村。是年秋冬间，附近数十里中，每夜有鬼哭声，无人不闻之，然余竟未尝闻也。生平于鬼，不闻其声，不见其形。惟咸丰庚申年，避兵至上虞舅氏。姚平泉先生为上虞校官，新捐馆舍，其家犹居署中，止余宿于花厅。至三更时，睡眼蒙龙，见一妇人趋而过。夜深安得有此，或是鬼欤？光绪己卯年，内子姚夫人卒，余感念不已，冀有所见，而竟杳然，虽每夕必梦，然止是《周礼》所谓思梦耳，非果其魂魄之入梦也。庚辰岁，余独宿右台仙馆中，夜不成寐，力行余所谓枕上三字诀（见《俞楼杂纂》）。甫欲交睫，辄为一蚊所扰，余甚苦之。念近来饮食减少，精神衰ぃ，惟恃夜枕尚安，故尚可支持，若今夕不寐，明日必大委顿矣。俄而蚊又集于面，余正无如何，蚊忽嘤然一鸣，若被人击者，从此寂然。余叹曰：“夫人有灵，为我扑杀此蚊矣。”余家于咸丰戊午、己未间，赁居吴下石琢堂先生之城南老屋。屋有五柳园，颇具泉石之胜。园西南隅有小楼三间，或言有狐居之，然余辈时往来其上，无所见也。时蓄一小犬，毛长被地，尾短足庳，形状可喜，性又灵警，闻呼即至，姚夫人极爱之。一夕忽失犬，大索不获。疑自大门逸出，咎阍者失于伺察，阍者力言未见其出。次日清晨，园门甫启，犬即跃出，盖在园中也。然是夜实于园中遍索之，何未之见欤？疑为狐所匿，殆知人爱此犬，聊与为戏耳。庚申之乱，余举家出奔，每一人登舆，犬必送至舆前，夫人犹命守屋者善视之。及城陷，犬与守屋者俱死。余后与吾兄福宁君言之，且曰：“是皆死于其职者也。”福宁君笑曰：“然则宜有恤典。”余曰：“有之。余有《忆旧游词》，后半阕云：”金阊更回首，只蔓草荒烟，碎瓦颓墙。碧血埋何处？叹苍头黄耳，都化磷光。‘所以褒赠之者至矣。“

　　仁和临平镇有永平庵。道光某年，忽传庵中地下空空有声，一时人皆往看，市廛为空。或曰其中有宝物，或曰是将出蛟。余时年尚幼，闻之惴惴焉。一两月后，往看者日少，人言亦稍息，后无他异。然究莫明其故，不知向来如此，至是始为人觉邪？抑向不如是，而是年忽有声也？有议掘而穷其异者，然皆畏之，莫敢发也。至癸卯乡试之年，余读书庵中，问之于僧，僧导至此室中。室乃泥地，既无砖石，亦无木版，以足蹋之，厥声隆隆，如挝大鼓，疑其下必空也。兵燹之后，此庵已鞠为茂草，想瓦砾之中足音久绝，亦不能更发此声矣。

　　郎沛昌，仁和之临平镇人。家居，忽得无名氏一书，言：“临平山之麓，景星观之后，有石如虾蟆形。其下有藏银无数，非君手开，不能得。可于某日某时，亲至其地，发而取之。”郎以为谰语，不信也。越日，又有人叩门，送一书至，所言与前同。视其人不之识，问何处得此书，曰：“途遇一人，托我寄君，不知所自来也。”匆匆辞去。于是所识者咸谓郎曰：“既有此异，试一往何伤乎？”郎从其言，届期荷锸而去，至其地，扣之，果得银甚多。而郎未携筐之属，无以盛之，乃掩以土，而至山下人家借得一畚，负之上山。遇数人似薪采者，各荷一以下，亦未及审视。及至所发之处，则已空矣。乃悟前数人所负者，即是也。郎发之而不能得之，然不经郎手，则不能发此，数人者必知其故。其两次致书，即是数人为之也，莫测其为何理矣。

　　杭州贡院之后，有鸭儿五圣庙。其旁有一破石臼，庙僧弃薪蒸余烬于此，间或宿火于中，以供人昏暮之求。附近居者咸便之。虽雨雪之日，未尝绝火，亦莫知其所自来，皆以为庙僧置之而已。有毛翁者，其家相距不远，旦夕经由其地，必就之吃烟，日以为常。一日忽失臼，乃共异之。庙僧因曰：“是臼本可异。吾宿火其中，亦偶尔耳，或三五日一置之，或七八日一置之，何以终岁不断乎？”于是共疑此臼为宝物，然莫可踪迹矣。毛翁之子曰永孝，字葆园，为余言之。葆园幼时，犹见此臼也。

　　同治元年，余在天津，忽喧传乡间有母杀其子女者。云其母嫠也，私于人，惧为子女所觉，谋杀之以灭口。其子甫十岁，读书村塾，微闻其谋。日加午，塾师纵诸徒归就食，是子惧不敢归。师不悟其意，谓其年幼独行，或有所畏，亲送之至其家。已而诸童食毕咸集，此子不来，师往其家问之，则已与两姊俱死矣。大惊问故。母言语支离，师迫而验之，则皆扼吭而死，形迹显然，乃闻于官。官鞫得实，怒其淫毒，械奸夫奸妇而徇于市。余适呼刀镊之工为余栉发，问：“此事信乎？”曰：“信。”“汝见之乎？”曰：“见之。此妇长身白皙，然目大而颧高，固非良妇也。”次日有同乡孙君自县署来，余因详询其颠末。孙曰：“安有此事？昨日县令以公事下乡，至今未返。县中寂无一事，安有此邪？”余不觉为之失笑。东坡云：“事不目见耳闻，而臆断其有无，可乎？”此事余虽未目见，实已耳闻，且所闻之人自云目见，言之凿凿，当不妄矣；而竟属子虚乌有。市虎成于三人，天下事大率类此。

　　●卷十三彭雪琴侍郎生于嘉庆二十年十有二月。其时风雪严寒，母王太夫人临蓐四日不产，濒危矣。忽有大风发窗外，室户自辟，灯烛俱灭，人皆惊仆，太夫人亦晕绝于床。俄而侍郎生，太夫人移时乃苏，曰：“顷见一伟丈夫，面黑色，偻而入，高与楼屋齐。吾悸甚，几丧魂魄。”其事见侍郎所自撰《王太夫人行略》。余戏谓：“史传所载，有黑面仆射，有黑王相公，君夙世为谁欤？”侍郎曰：“不然，此黑丈夫必卫我者。我前生是一女子，君如不信，视吾耳犹有穿痕。”然余视之亦殊无所见，不知侍郎此言何据也。

　　安徽乡间有陈氏孀妇，以夫弟逼嫁，雉经而死，诡言病死，无发其事者。时衡阳彭鹤皋先生方为其地巡检司，即雪琴侍郎之先德也，适以事至郡中。侍郎母王太夫人独居廨舍，一夕忽闻有妇女呼号之声，如曰冤苦，初不为意，而累夕皆然。有乳媪杨微闻陈事，曰：“得无陈氏妇乎？”太夫人祝曰：“诚是也，宜三呼。”果闻呼声三，已而风飕飕，从木末过，遂寂。先生归，太夫人白之，密访得实，闻之上官，论如律。此亦见侍郎所为《行略》中。惟先生始官怀宁三桥镇巡检，后调合肥梁园镇巡检，此事不言地名，不知为何地也。

　　江西鄱阳县民叶佐恩，娶同县徐姓寡妇陈氏为妻，生一子，曰福来。佐恩死，遗腹又生一子，曰福得。陈氏不能守，赘同县严磨生为婿。磨生与陈氏居叶氏者五年，始偕妻挈其前夫之二子以归。叶佐恩所遗田二亩，归严磨生耕种，以养其二子。屡荒于水，衣食不赡，而福来亦已九岁矣。乃送至坑下村徐茂拐子家，使学习裁缝，每年与钱三千四百。未几，又送福得至坑下刘光裕家，为之牧牛。其地距严氏所居曰车门湖者四十里。光绪三年十二月二十五日，磨生至坑下村接福来、福得回家度岁。二十六日晨起，蓐食而行，福来负蓝布袋，内盛洋钱一、铜钱千；福得负白布袋，盛米数升。行至上亭遇雨，而磨生又发痰病，乃于亭中少息，适遇雷细毛者担两箩而至。雷亦坑下刘氏之佣，自刘氏归其家，其所居与严相近也。磨生曰：“我病不能兴，当使二子从君先行，我小愈即至。”乃以钱米并置雷之箩内，雷与二子俱行。至鸳鸯岭，语二子曰：“我与若至此分路，若可坐此，待尔翁偕归，我去矣。”反其钱米于二子而归。而磨生犹卧亭中，久之病愈，雨止，天亦薄暮，乃走间道径归其家，已逮乙夜矣。问其妻，知二子未至。次日使严复仂走问雷细毛，知在鸳鸯岭相失，求之鸳鸯岭左右，无有也。上湾林有欧阳六毛者，言于二十七日遇二稚子问途，约略指示之，然问途之后亦不知所之。又有汪同兴者，启布肆于路旁，言二十七日，有二稚子因饥饿向汪索食，汪饭之而去。问饭毕焉往，不知也。问有见者无，曰：“有欧阳发仂者适在肆中，二子出亦出，或当见之。”二十八日，乃始得二子之尸于陈公坂，福来伤于腮，伤于耳，伤于咽喉；福得并伤于肾。钱米俱在，无所失。陈公坂距车门湖二里而近，莫知为谁所杀。或曰欧阳发仂也，或又曰欧阳丝林也。于是严磨生乃以欧阳发仂、欧阳丝林杀其二子控于官。而叶氏之族则曰：“是严磨生利其故父所遗之田，而自杀之也。”亦控于官，讼久不决。光绪四年，余亲家翁彭雪琴侍郎巡江至饶，严、叶皆具牒诉于行辕，发饶州府讯之。六年夏，侍郎至江西省垣，中丞以下咸迎候于滕王阁。而严磨生之妻陈氏，又以前事诉，前马者斥之，则自投于江。侍郎急命拯之起，受其牍，言于中丞。而豫章诸大吏久知其事，咸疑严磨生实杀二子，谓二子年幼，必无仇杀者；若利其有，则何以钱米俱在？是其继父杀之无疑也。故当侍郎未至之先，已命移其狱至省中治之。而鄱阳令汪君以诚者，贤令也，初下车，叹曰：“境有此狱，而卒不得杀人者主名，上为大府忧，焉用县令为？”时案中人证咸羁管县中，汪君密使侦者于诸人一举一动一语一言，随时伺察。至是年五月，民间传言彭侍郎巡江且至，将亲临郡城审断冤狱，而欧阳发仂闻之，即自疑，频向丁役探问消息。是月十六日，侍郎至。先是，有浮梁沈可发，私刻木印，伪造执照，自称曾在侍郎营中；侍郎提审得实，即以军法斩之。而欧阳发仂愈惧，其夜梦中呓语，连称不好者再。汪君得其状，知杀人者必欧阳发仂矣。乃于密室供城隍神之位而祷焉。夜梦至一处，闻尸臭而不见尸，有一人以身覆之，视之欧阳发仂也。及旦，躬率诸囚诣神庙而讯之，谓欧阳发仂曰：“尔实杀人，神已告我矣。”发仂虽不即承，而神色大变。越日，又讯于城隍庙，诸囚皆号哭，求神明昭雪，欧阳发仂无一言。夜将半，则大呼曰：“吾不敢欺神明，请吐实。”盖鸳鸯岭距车门湖尚三十余里。二十六日之夜，二子宿于鸳鸯岭之社庙中，明日前行，遇欧阳六毛而问途焉。又前行，饭于汪同兴布肆。而欧阳发仂见其幼稚可欺，欲诱至他处而卖之，乃追及之，而与之同行，且请为导。导至己家，宿之墙外土室中，虽其家人无知者。二十八日平明，复招之偕行，行至陈公坂，则离车门湖近矣。福来已识之，登山而望见其村，不肯与欧阳发仂偕。欧阳发仂强挽之，则大骂，乃痛殴其头面，又扼其吭而死。福得走且呼，曰：“杀吾兄矣！”蹴以足，伤其肾，亦杀之。发青白二布袋，见钱与米，弃之地不取，盖恐以此为人所踪迹也。汪君鞫得实，即驰白侍郎，侍郎时在焦山自然庵，读之狂喜。手批其牍，有云：“数年郁结，为之顿释。望空遥拜，为两冤魂叩谢贤令君。天下多覆盆，而有司安得如此尽心欤！又不禁感慨系之。”其年侍郎来吴下，知余有笔记之作，以全案示余，乃录其略如此。

　　宋大观中，吴兴邵宗益剖蚌，得罗汉像，偏袒右肩，矫首左顾，衣纹毕具（见《天中记》引《艺苑雌黄》，余未见原书）。又宣和中，溧水人俞集于蚌中得观世音像，旁有竹两枝。菩萨相好端严，冠衣璎珞，及竹叶枝干，皆细真珠缀成者（见《夷坚乙志》第十三）。是蚌中见佛菩萨象，记载有之。彭雪琴侍郎于宁波普陀山得蚌壳二，皆有佛像。以其一施焦山自然庵；携其一至苏州，余得见之。佛像凡十有二，左三、右五、中四，分列三行。其像皆如佛寺所塑弥勒佛然，眉目有笑容，手有指，腹有脐，无不酷肖，亦一奇迹也。徐花农庶常曰：“《金刚经》有一佛、二佛、三四五佛之语，是蚌所孕，正可谓之三四五佛矣。”彭雪琴侍郎幼时读书于衡阳之石鼓书院。有萧满者，少负才气，工为讼牍，然意在扶弱锄强，非挟邓思贤之术以牟利者也。中年以后，乃大悔之，改而习道家言，善敕勒之术，且好扶箕。其扶箕也，必与侍郎俱。萧满止能焚符召仙，而运笔于沙盘作字，则皆侍郎为政。其言乃侍郎自以意为之，然往往曲中问者之意，侍郎亦不知其所以然也。久之其名颇著，有问休咎者，有以病求方者，几无虚日。一县中老吏，以其子妇病求方，侍郎假箕笔作一诗云：“无端恶疾到心头，老米陈茶病即瘳。持赠与君惟二味，会看病起下高楼。”其人翌日来谢，果服老米陈茶而愈。萧满愈自信，侍郎则以为偶中也，如是者不胜记。时衡阳县令金君日声，浙人也。其孙甫三龄，偶病，使医治之，医授以方而去。如方具汤液以进，则其孙正熟睡，金君之妻谓其子妇曰：“儿睡甚安，勿遽进药。”乃使佣媪置之饭甑之上，欲其勿冷也。俄儿醒，命取药，姑妇二人共饮儿，儿啼不欲饮，强灌之，不能尽，视碗底浓厚如膏。金君妻咎其子妇曰：“我固命汝沥取清汁，何乃如是？”其子妇讶曰：“曩已倾竹{徙}中，尽去其滓，岂犹未尽邪？”然不疑有他也。俄而儿大啼，颜色骤变，手足揎蹙，殆不可堪，疑为药所误。呼前医诘之，医曰：“吾药虽不中，病何遽至此？”取余药审视，惊曰：“是鸦片烟膏也，不可为矣！”时道光中叶，鸦片烟犹未盛行，然官署中已多有之。金之庖人素嗜此，是日适以鸦片烟膏一碗蒸饭甑上，与儿之药碗大小形制相同，媪仓卒误取之也。金大怒，趣召庖人，欲予大杖，金妻曰：“无益也，宜为儿计。”偏召诸医，医至皆束手。或言萧、彭二君善扶箕，能为人求方，乃使使者二人持柬以往。其一人至书院，侍郎固在院中，使者致命。侍郎私计：三岁婴儿而饮鸦片烟膏一大碗，必无幸矣，辞不往。使者固请，侍郎不获已，乃曰：“然则当与萧满偕，今不知其人焉在。”请与使者共求之。侍郎之意以为萧满未必即得，迁延一二时，儿必死，即无事矣。甫出书院大门，而遇萧满，不得不与俱至县署。至则已设香案，陈箕盘，而金君者久具公服鹄立以待矣。略述病状，即请扶箕。萧满焚符如常仪，金君跪拜甚谨，侍郎惶悚无以为计，手扶箕笔，不能成一字，但频作旋转之势。金君请益苦，姑连书“吾至矣”，书已，仍作旋转之势。萧满见箕笔与常时异，亦自疑惧，左右顾望，汗出如浆。侍郎愈窘，平日常用之药，皆不能记，忽胸中骤得蓖麻子三字。思蓖麻子固药名，然非常用之药，不可轻投，转展寻思，竟无他品，遂书“蓖麻子”三字于盘中。金又请曰：“既蒙赐药，敢问当用几许？”又大书“一两”二字，侍郎亦不能自主也。金乃命人延二客至便坐小憩，且具食焉。食未竟，金出谢曰：“儿饮药大吐，毒尽出，今无害矣。仙人之赐也，二君之力也。”侍郎与萧满皆大喜，出以语人。有知医者曰：“蓖麻子固能拔毒，然其性烈，与巴豆同用之者，法不得过三钱。今用一两，殆哉！”盖以毒攻毒，少则无济，此殆有鬼神相之也。当此时，侍郎年甫弱冠。光绪庚辰岁，侍即年六十有六矣。夜过余春在堂，言此事。余曰：“楚语有云，民之精爽不携贰者，而又能齐肃衷正，则明神降之。侍郎固真灵位业中人，萧满亦必生有夙根者也，故二人扶箕，实能感召神明，与江湖术士左道惑众者不同也。”侍郎因言萧满晚年，折节为善，有以讼事相商者，必宛转排解之。其人自言前生为猴精，不知何所见，然其自睛流转不定，并口鼻辅颊亦然，疑其所自来必与人异矣。所谓萧满者，满非其名，盖于兄弟行居末，故谓之满，楚语然也。相呼既熟，其名与字，侍郎转不能记矣。余按吴江沈曰霖《奥西琐记》有土字一则云：“&lt；子兑&gt；，音近满，谓最少也。”然则字当作&lt；子兑&gt；，乃《曾文正公集》有《满妹碑志》曰：“吾父生子女九人，妹班在末，家人称之满妹。”其字亦作满，盖取盈满之义。税乃俗字，不足据也。雪琴侍郎又言：一日正在书院中作文，而萧满至，大呼曰：“速助我，不然败矣！”问何事，则其时衡阳县城中有书肆曰集贤者，其主妇为妖所凭，延萧满施敕勒之术，大为所窘，飞一石至，几碎其颅，故欲与侍郎俱往扶箕也。侍郎私念扶箕伪耳，安足驱妖，不欲往。而萧满固强之，乃与俱行，然实非其志也，故行甚迟。路中萧满与言：“此妇居楼上，辄从窗中飞石击人，肆中书籍皆为所毁，其余什物无完者。一月以来，人莫敢往，往辄为所困。”言未已，侍郎大怒曰：“青天白日，而魑魅横行如此，我必往除之。”奔而往，萧满自后呼之曰：“止止，吾尚有言。”问何言，曰：“两人偕往，气稍壮耳。”侍郎愈怒，曰：“吾何畏之有！”径叩书肆之门。门启，突入，主人问姓名，不告，曰：“来驱妖耳！”即脱帽露顶，望楼上而呼曰：“妖能飞石击人，何不敲吾头？若不能者，吾且登楼，赫汝躯，拉汝干。”楼上竟寂然。侍郎连呼不已，而萧满至，见之喜曰：“有胜矣，速登楼。”乃俱登楼。妇在帐中，力持其帐不释，侍郎呼其夫曰：“劈之！”帐既启，而妇遽引衾自蒙其头。萧满即取清水一瓯，画符其中，使其夫启衾而灌之。妇饮符水，略不柢梧。萧满曰：“饮此，神识当稍清矣，吾侪且扶箕。”侍郎则假箕笔，为处一方，略用丹砂镇心、茯苓安神之品，授其夫曰：“以此疗尔妇。”遂与萧满俱出。越日询之，此妇竟愈矣。

　　光绪七年正月上元夜前后数日，扬州灯市颇盛。自教场街鹅颈湾至犁头街一里有余，高棚广幕，灯明如画，士女嬉游，充街塞陌。有张纲镇人王姓者，全家入市观灯，俄皆失散，惟王翁与其子王大仅存。所失者：老妇一人，年五十四，即王翁之妻也；少妇一人，年二十四，王大妻也；又少妇一人，年二十三；少女三人，长者十七，次者十三，最小者九岁，皆王翁之女；又幼子一人，才八岁，王大之子也。于是王翁父子皆痛哭于路。或曰江湖间有曰洒天花者，善用迷药，欲取人子女，先以药洒同来者，则对面不能见。然后以药洒所欲取者，即惘惘随之去矣。王翁父子曰：“是则信矣，吾父子彼时皆头昏目眩，几欲倾跌，必迷药使然也。”王大曰：“父请先归，我自营求之，不得，不归矣。”掷杯交卜于神，请所之，神示以东南行。行数日，至仪征，于江口见一舟，曝衣于竿，则其妻之裙也。往求附舟，一老翁坐船头，操楚音，执不可；许以重赂，翁欲纳之。有少妇在船尾语翁曰：“尔不惜死邪？我欲留此身以复仇，必不可！”听其言，似中州人也。翁即麾王大去。王大徘徊江岸，忽有兵船巡江，帆风而至，其中有所识陈姓者在焉。即登舟告以故，乃眠桅以待。薄暮，见有一人入此舟，陈即招集火伴往捕之。其人一跃入水中，舟中惟老翁及少妇。少妇自言黄姓，河南偃师人，亦其人以术取之者，“一家四口皆为所杀，投尸于江，独我在耳。”翁则周姓，湖南茶陵人，老而行乞于市，其人招之至，以奴隶畜之。陈问其人姓名，妇曰：“此安徽舒城人。但知姓李，不知其名，年三十八岁。习于水，勇于泅，虽入水不死也。”王大问家属所在，果在舟中，闭置仓下（唐人欧阳詹诗：“隔帘微月入中仓。”是古止作仓，今作舱，俗字也），发而出之，皆喑不能言。少妇曰：“是饮哑药矣，我始来亦然，饮水则解。”乃饮以水，复能言，挈之同归。兵船中将弁将此船移交仪征县，县官命捕李姓者，后未知得否。

　　徽人程姓者，启肆于扬州新城之流芳巷。光绪庚辰腊月二十四日，既祀灶，与其徒会饮，皆大醉而罢。有李姓者，酒后至相识某姓肆中闲话，适有人来借钱，券书具矣，而无任者，主人辞焉。李慨然请为任，主人不可，李怒，始而谩骂，继而擐衣露臂，殆将用武，环而观者如堵墙。其旁有候补同知吴君寓，吴君之子闻门外大哗，出而观之。李忽一举手，伤吴辅车，四齿折焉。吴君怒，命里长监守之，质明将送之官。夜半，李酒醒，大惧，以头触壁，流血被面，昏绝于地。众惊救无及，正共，忽来一老者，曰：“毋动，我能治之。”取水一盂，书符其中，楔齿而灌之，李竟复苏，血亦顿止。老者曰：“十日不风，即无虞矣。”吴君闻之，使视其子之断齿，老者曰：“齿虽断，根犹在，可复生也。其童子欤，百日复故；若丈夫也，一年不入房，亦如故矣。”吴请治之，老者不受谢，惟请释李之罪。吴从其言，纵李去。此老者殆精于祝由之术者与？

　　天津有所谓姑娘子者，女巫也。乡间妇女有病，辄使治之。巫至，炷香于炉，口不知何语，遂称神降其身，是谓顶神。所顶之神，有曰白老太太者，猬也；有曰黄少奶奶者，鼠狼也；有曰胡姑娘者，狐也；又有蛇、鼠二物。津人合而称之为五家之神。紫竹林有李氏妇得寒疾，巫语之曰：“尔名在冥中，已书铜牌，越十日，当书铁牌，则虽神不能为矣。今幸有十日之期，宜速禳之。”病者惟妇言是听，大具牲醴祷焉。一二日间，病似小瘥。巫益自多，乃授以秘方汤丸杂进，其药率由巫配合，所费不赀，而服之无验。病日加剧，巫屡变其方以侥幸，其或中朝补而夕泻，昨热而今寒，不及十日，李氏妇竟死。

　　湖北樊君希棣，字萼楼，余于第七卷中载其死而复苏事。今又闻萼楼有妾姚氏者，素婉娈，善事其嫡。平日尝言：“妇人嫁为人妻，则事舅姑如事父母，礼也。今我为人妾，不敢侵主妇之职，则惟有事主父主母如事父母耳。”以故萼楼夫妇极爱怜之。萼楼仕黔中，以寇盗磐互，寄其帑于蜀，姚亦从焉。俄而病死，萼楼在黔，未知也。一夕见姚冉冉至户外，欲入又不敢入，即于户外报地而拜。视其所衣，裳鲜明（四字本《后汉书。皇后纪》。《释名》：妇人上服曰。今俗呼妇人上服曰褂，乃俗字也，故借用此语），讶曰：“汝何得衣此？”遂无所见。越数日而家书至，姚死矣。其后黔乱粗定，家人自蜀还黔，萼楼语其妻曰：“姚死，汝以盛服佥之，非礼也。”妻曰：“不然。”萼楼笑曰：“汝无我诳！”因历言其簪珥裳，妻不能隐，乃曰：“吾痛之甚，故稍假之耳，君何从知此？”萼楼告以所见。一弱女子耳，死后一灵不泯，竟能自蜀至黔，亦可异也。余大儿妇樊之伯父，早卒。其伯母痛甚，以姑年老，惧伤其心，不敢哭，日夜饮泣。泪尽则继以血，久之血亦尽，则有如膏如脂者出眼孔中，两目眵昏，几失明矣。一日，有亲串家为扶箕之戏，而其伯父降焉，言谈如平生时。或问之曰：“君既有灵，何不归家，与家人一叙乎？”箕笔书曰：“吾生无罪过，死后在冥中微有禄秩，不为冥吏拘束，虽日日归家，亦无不可。所以不归者，归亦无益，徒使家人悲悼耳。”其伯母闻之，使人因其再降而与之言，请必归，自誓勿哭。乃订期焉，且曰：“哭则吾即逝矣。”及期，设箕盘于密室中，伺之果至，箕动有声。其伯母在窗外闻之，不觉呜咽，箕笔遂止不动。后屡请不复至，其伯母甚悔，亦无及矣。

　　蜀人沈君秋风，与大儿妇母家樊氏有连。同治中，曾为贵州布政使，有疾，使医治之，已愈矣。医曰：“百日不洗足，乃可，若洗足，则无救。”而沈君极喜洗足，且其时寝兴饮食咸复其常，不以医言为信，家人力阻之。已将满百日矣，沈欲洗足，家人使人招樊君萼楼至，与之语，自日失至于丙夜，乃始辞去，以为夜漏已深，必且就寝矣。而沈命覃汤，家人交口止之，不可，竟洗焉，其明日遂卒。异哉，沈君所患，不知何病，一洗足遂不救，亦可怪矣。医固知之，卒不能从其戒，殆亦命欤？《南史》言：阴子春脚数年一洗，每洗则失财败事。如沈君者，竟以洗足丧其生，视子春更甚矣。

　　马氏妇，湖南人。其姑病且死，妇泣曰：“姑妇二人相依为命，设不可为讳，则新妇茕茕何所依赖，形单影只，亦就死耳！”姑曰：“汝勿忧，我死且为鸟，仍与汝居。”已而姑死，果有鸟止于室中不去，时集于其妇之怀，乃日以米饲之。至月余，妇泣而祝曰：“姑悯我孤苦，化鸟以卵翼我，甚善！然我心则何安焉？请姑自便。”祝毕，鸟去不复来。余孙妇彭为我言之，马氏妇其亲串也。傅氏女，亦湖南人，幼从其父宦于中州，父甚爱怜之。年十六而嫁，已就涂矣，父亲送之数十里外。将返，解所衣半臂授之，曰：“途中以此御寒。”及既嫁，夫妇甚相得，又柔和善事其舅姑，一家无间言。已而其父死，舅姑秘不以闻。其夫告之，女大恸，舅姑争来慰藉。女曰：“蒙舅姑过爱，新妇敢不自爱乎？”乃止不哭。然不数月，竟奄然而死。死后有小婢言：“女于密室中县其父所与半臂，向之而拜，拜已辄饮泣，良久始出。出对舅姑，则愉色婉容，仍如平常。其在幽间无人之所，未尝不涕泪横集也。”乃知此女以毁而卒，可谓孝矣。童子刘某，浙江遂安人。年十四，薪采以养母。一日自山中归，且行且歌，邻人奔告曰：“虎衔尔母去，犹歌邪？”童子大惊，弃薪而归，荷铁叉以出走逐虎。及之，以叉籍其后。虎怒，释母，还噬童子，张其口呀呀然。童子扌舂以叉，适中其腭，虎跃，童子亦跃，叉益进贯其颐。童子耆叉于地，虎口不得翕，两前足在空际不能用力，困甚；久之复跃，带叉而扑。童子亦仆。起，亟负母归，呼邻人往视，虎则死矣。纳之官，官赐童子钱十万，其母伤不甚重，药之而愈。此事年家子张子厚言之。盖有毛姓者，与刘同里，实亲见其事也。《元史。列女。姚氏传》云：虎衔其母，姚仓卒往逐之，即以手殴其胁，虎乃置之而去，与此事相类。彼一女子，此一童子，鸷虫攫搏，不程其勇，可以立懦矣。若《宋史》所载童八娜事，以身代其大母死，则尤可悯也。

　　丰某，海宁人，于光绪庚辰岁生一子，无右臂，人咸异之。张子厚云：“昔在衢州，见有妇人生子无左臂。”余于第十卷中载中州某氏女兼孑孓二形。此二人者，则一孑而一孓矣。或云孕妇忌见月食，若见之，则所生之子四体必有缺。许翁，歙县人。余尝见之于故人汪镜轩坐上，盖即汪之妻父也。家故巨富，启质物之肆四十余所，江浙间多有之，至翁犹然。翁为人极愿悫，其言呐呐然，如不出口。而其子弟中，则有三四辈以豪侈自喜，浆酒藿肉，奉养逾王侯。家僮百数十人，马数十匹，青骊彤白，无色不具，腹鞅背，亦与相称。每出则前后导从，炫黄于闾巷间。一日，忽郡吏持官文书来，太守以其豪横，欲逮问之。乃凶惧，上下行赂求免，所费无算，始寝不问。于是此三四辈者相与谋曰：“家乡不可居矣，盖出游乎？”各具舟车，出游江浙间，凡其家设肆之处，无远不至，至则日以片纸至肆中，取银钱无厌足。主者或靳之，辄怒曰：“此故吾家物，何预公事！”使所善倡家自至肆中恣所取，主者大惧，皆以书白许翁。许翁自度不能要束其子弟，乃曰：“今吾悉闭诸肆，彼无所取，则已矣。”为书遍告诸肆，使同日而闭。已而肆中之客皆大哗，曰：“主人所不足者，非财也，何为悉罢诸肆？主人自为计则得矣，如吾曹何？”许翁闻之，曰：“诚如公等言。”乃命自管事者以下，悉有所赠。管事者，或与之千金，或二千金，视肆之大小自是递降，至厮役扈养，皆有分也，最下亦与钱十万。方许翁定此议时，初未尝辜较其人数。及此议出，主者按籍而计之，则四十余肆中，其人几及二千，各如数拜赐而去，而许翁之钱罄矣。十数世之积，数百万之赀，一朝而尽，亦可骇也。余见许翁时，其冠犹戴青金石顶，缀羽蓝翎。镜轩语余曰：“翁所存惟此矣！”

　　故海宁州知州恽公，讳敷，字子宽。尝为嘉善县知县，有惠政，祀名宦祠，至今嘉善人犹传其轶事。云有钱氏子，以应试至县城，馆某氏楼下，楼有女悦之，投书与期。钱故长者，耻其事，托故辞去。屠者陆某，其邻也，拾得钱所弃书，如期而往。既登楼，即灭灯火，女不知非钱也。及出，为女父母所觉，逐之，陆出刃击杀其父，遁去。其家讼钱氏子杀人。公察钱非杀人者，问女曰：“灯既灭矣，安知为钱氏子？其身亦有瘢痣可辨识乎？”女曰：“其臀有瘤。”验视无有，公乃使人物色于浴堂，得陆屠，一讯而服。又一事云有民某甲者，与季父同居，声相闻也。甲远归，欲知其妇贤否，以所赍金置社庙香炉中，伪为贫窭焉者而归，妇事之如初。既卧息，乃以实告，质明往取，金亡矣，讼于官。公至其家廉得状，又知其季父故尝谋鬻其妇，非端人，必夫妇密语为季父所窃闻，晨往攫取之耳。乃佯曰：“此当问之神。”翼日，使人舁社庙神至，一邑之人皆至县中观其异，其季父亦在焉。公问神，神不答，命以大杖敲其头，则有片纸自神耳中出，曰：“攫金者，其季父也。”其季父在旁失色，叩头服罪，其事遂白。神耳中书，实公伪为之者。公固循吏，而此二事，实有发奸扌适伏之智。光绪辛巳春，恽氏诸子乞余为海宁君家传，故得知其事。既为作传，又存此于笔记中云。

　　同治乙丑岁，余二儿在吴下得狂易之疾，其妇姚甚忧之，夜不成寐。及夜中，似梦非梦，若有人呼之曰：“姑如此戚戚，生亦何味，不如死矣。”视之，则其从兄子也。尔时便觉神思恍惚，问曰：“何以得死？”其兄子曰：“莫妙于缢。”将再有所问，忽闻其母大声呼己，即应曰：“唯。”有周氏女字仲英者，内子姚夫人之姨子也，与儿妇同榻，睡梦中闻其应声，惊而觉。遽问曰：“阿谁唤汝？”儿妇时亦顿寤，即告以故，两人皆不敢复睡，坐以待旦。既而闻人言，此室中故有缢死鬼云。然儿妇之母虽已前卒，其兄子则是时实未死，殆缢鬼幻为之欤？后余夫妇白天津还，儿妇偶及此事，余曰：“岂独汝兄子之形声，缢鬼幻为之。即汝母有灵，不必日在汝侧，亦神明幻为之也。汝必尚有后福，左右有吉神守护，见汝将为缢鬼所惑，故假托汝母一呼，以惊觉之耳。”《诗》曰“相在尔室”，俗语曰“举头三尺，即有神明”，此言可信。善人则吉神随之，恶人则凶神随之。果其立心正大，处事和平，则随在有吉神守护，虽遇殃祸，皆化吉祥，不然者，反是。

　　德清蔡骏甫兆骐，余前母蔡夫人族侄孙也。年二十九时，病中梦见二吏持文书来，召之偕往。至一处，似大官牙署，导之入谒。旋又导入一室，中设公案，即请蔡坐。蔡曰：“吾诸生，安得坐此？岂吾死而为神欤？吾子尚幼，家事未了，奈何！”泫然泣下。二吏曰：“君既不欲，宜以文字自陈，空言无益。”蔡即援笔，作数百言，授吏持去。已而复来，曰：“为君モ缓二十年矣！”复导之出而寤，病亦旋愈。光绪庚辰岁，蔡以知县需次江苏，奉使至镇江。时丹徒令冯君巳亭，亦同县人也，下堂伤足，遂言于太守，使蔡代行县事。及岁将尽，蔡忽感疾，梦中又见前二吏来召。寤而语人曰：“吾今年四十九，距前梦适满二十年，吾其死乎？”或慰之曰：“梦不足凭，即使有之，前可モ缓，今胡不可？”蔡乃为文，请再缓二十年，且曰：“如数尽难延，某有四子，请各假其五年之寿，即可延二十年矣。”其文蔡自属稿，使幕客润色之，即焚于丹徒城隍之庙。已而病果有间，能饮糜粥，自幸不死矣。至正月十二日晡夕，忽张目谓侍者曰：“噫，吾仍不得免乎，迎我者至矣！”问何所见，曰：“来者甚众，各执灯笼，有山东即墨县城隍字。”明日，日加午，遂卒。蔡自幼有干才，为乡里所重，甫得一官而不永年，人皆惜之，然殁而为神，异夫薪尽而火灭者也。

　　钱唐江入海之处，有小村聚曰翁家步。其地有某甲者，偶行于市，遇一人以痧药一丸，强使买之，索钱五百。甲拒不受，其人嬲之不已，且曰“失此不买，可复得乎？”甲不顾而去。及暮而痧发，百治不效。甲自言日间所遇，使人遍索之，则不知何往矣。犁旦竟死。其所遇，必是异人，惜其交臂失之也。痧之为疾，夏间恒有之。余二儿妇为唐西姚氏女，其家以致和堂痧药二百年来擅名天下。然痧字古今字书皆不载，不知当作何字。门下士冯梦香孝廉通知医理，颇读古书，尝以问之，不能言也。余按《集韵》有&lt；疒稣&gt；字，音苏，疾也。痧字或当作&lt；穴乙&gt；，痧与&lt；疒稣&gt；乃一声之转也。《集韵》又有&lt；疒乌&gt；字，亦云疾也。今世有乌痧之疾，或古作&lt；疒乌&gt；&lt；疒稣&gt；欤（《说文》有[C071]字，云腹中急也。《广韵》音古巧切，与绞同音，即今绞肠痧矣）？

　　黄土老爷者，满洲人也，谈者不言其名。同治十一年，选授湖南靖州吏目。家故贫之，独行至楚，不挈僮仆。既至，纳部文于藩司，乃遍诣台司上谒。谒者索钱，不与，遂不为通。久之不得之官，资用乏绝，衣装俱尽，流落市廛间。为人担荷黄土，日得钱数十，以糊其口。一日，因所与佣值不足其数，与争。方伯涂公适出而见之，驻舆问故，其人以告，自称卑职（卑职之称，宋人已有之见袁桷《清容集》）。涂公疑其人有心疾，置不问，麾使去。又久之，益困，至代行夜者击柝。有某官者实主夜禁，闻其柝声，而不见其人，使人呼之，则自棚中出。怒曰：“汝职行夜，乃高卧欤？”将笞之，其人疾呼：“不可，吾乃官也。”某官异其言，转怒为笑，问：“汝何官？”曰：“靖州吏目。”某官大惊，而察其声则北音也，乃曰：“信乎？”曰：“信。”“信则明日可于公廨见。”曰：“诺。”及明日不至，问之曰：“吾短布单衣，仅至耳，可以行夜，不可以见长官。”某官曰：“此吾之疏也。”以衣假之，其人乃至，审其家世及官秩次第履历，则真靖州吏目也，遂以见长沙太守。太守言于方伯涂公，公曰：“然则曩称卑职者，即此君欤？”召而见之，曰：“君良苦矣。”命吏稽籍，今靖州吏目谁也，则摄事者瓜期久满，以代者不至，未得交割。涂公命吏趣治文书，俾靖州吏目之官。已而又谓太守曰：“此君良苦，宜少饮助之。”乃共醵金得四百两，以资其行。居数日，靖州吏目入辞，公又见之，语曰：“吾前命太守以四百金为赆，小助行色。君久历艰苦，宜益刻励，勉为好官。”其人顿首曰：“敢不奉教。然所赐四百金，实未敢受，已寄之长沙县库矣。”公问其意，曰：“一官虽瘠，终胜担荷黄土时。布衣蔬食，岂不足自给，何用多金？谨存县库，备公家一日之用。”公大嗟叹，曰：“君异时必一好官也。”于是其事遍传，三湘间称为黄土老爷，而其名转不著。余以都下所刊爵秩全函考之，靖州吏目名寿嵩，或即其人欤？方伯涂公，即今河南巡抚朗轩中丞，余同年生也。

　　世传明夏忠靖公治水至松江，斩一蛟，以其与蚌争珠也。后此蚌徙至宝山县海中。同治初，宝山修海塘，汪耕余观察福安预其役。一夕自县中归，夜将半矣，肩舆行塘上，见其前红光烛天，炽如霞，疑为失火。舆丁曰：“是名蚌献珠，乃珠光，非火光也。”导至高处观之，其光果自海中出。夫自明永乐间至今四百余年，此蚌犹在，宜其珠之光彻霄汉也。珠光宜白而赤，师古注《司马相如传》有所谓南方出火珠者，其此之谓欤？“

　　汪耕余观察，安徽怀宁人。其俗不奏厕，每就旷野而遗矢焉。耕余自言：一日正蹲踞草间，见有蜥蜴逐一蜈蚣过其前。已而相逐益近，其间不能以寸，蜈蚣忽止不行，曲其身如弓，蜥蜴亦止不行，久之折而回。耕余先击蜥蜴，毙之，再视蜈蚣，则已死矣，曲身如故。异之，剖而视焉，皮肉无恙，然枯干如腊矣，盖其精液已为蜥蜴所吸也。蜥蜴之食蜈蚣，不食其皮肉，而吸其精液，亦可异矣。又一日，见有蛇方食一蜥蜴，自其后足始，以次第及其身。俗传蛇口含蜥蜴头，谓之龙虎合，盖蜥蜴亦名壁虎故也，断而佩之，可辟不祥。耕余急归，挟利刃以出，俟其吞及头，猛斫之，误中蛇腰，断而为二。其后半截已死，前半截仍活，急吐出蜥蜴全身，狂窜去。视蜥蜴初无所伤，惟皮已糜烂矣。二事虽细，然非在旷野不能见也。

　　耕余言：人齿中实有虫。往年尝病齿，或荐皖人王姓者善捉虫，召之至。问所需，曰：“无所需，需银针一。”予之，其人持向龈腭间掏扌官，久之，得大虫二、小虫六七。大者长三四分，小者一二分，黑首而白身，皆若已死者。其人以纸封裹之，使置暖处，曰明日启视。及明日启视，则已活矣，遍体毛毵毵然，头有须，有钳，尾有长豪，腹有六足，行走甚疾。耕余以杀虫之药杂置其中，非惟不畏，且甚甘之，三日不予食，乃死。夫人见虫豸，辄色变。熟知辅颊间乃有此物欤？耕余又言：曩权常熟县时，行馆甚卑湿。就寝而虫入于耳，足声，如蟹爬沙；又时闻其鸣，如曰，厥声甚长。百计不能去，使刀镊之工镊而出之，则一蚁也。蚁乃得闻其鸣，亦奇。

　　仁和乡间，有细民某甲，以发丘摸金为活。当粤寇之乱，渴葬者多，甲每夜出，操从事，必有所获而归。其乡里患之，曰：“一旦事发，必为吾曹累。”乃谓其妻曰：“若为盗妇，行且从坐，死无地矣。”妻大惧，问计于众。众曰：“吾为若除之，有间则以告。”一日甲归，醉卧，妻告于众，众执械咸集。甲惊起夺门而出，逾小水二，卒为众所得，聚薪蒸而焚之。明日拾其烬骨，买棺敛焉，妻仍斩衰哭于旁。有女未嫁而育于夫氏，闻父死乃归，以头撞其母，且哭且詈焉。夫甲之所为，诚有可死之罪，然其妻乃为众人伺间以杀其夫，其罪不尤甚乎？《相鼠》一篇，《白虎通》谓是妻谏夫而作，其诗曰：“人而无礼，胡不遄死？”妻之于夫，分则三纲，情则&lt；片半&gt；合，岂宜闺房之内出此忿戾之言？虽古诗说，愚未敢信。

　　陈子愚广文言：有盗夜入巨室，登其楼，见一幼女，可十六七岁，于灯下观书。有小婢垂头而睡。盗易之，探囊发匮，恣所取。将去，顾女若无睹者，异之，戏拍其肩，女大怒而起，曰：“安得无礼，谓吾刃不利乎？尔入吾室，去吾箧，必有绝人之技。试献所长，或可免尔死，不然血吾刃矣。”盗闻大骇，乃曰：“请观吾技。”即向壁间摄衣而上，若有阶级者，及屋笮始却行而下。女笑曰：“技止此耳。”提其足，掷间，则一足折矣。女举纤趾蹋壁直上，及笮则翩然翻身以背负壁徐徐走下，谓盗曰：“视尔何如？”盗叩头乞命。女曰：“吾不杀汝。”又提而掷之墙外。余按《梁书。羊侃传》，言侃尝于兖州尧庙蹋壁直上，至五寻，横行得七迹。唐张《耳目记》，言柴驸马绍之弟，尝著吉莫靴上砖城，直至女墙，手无扳引，时人号为壁飞。是此等绝技，古固有之。然以弱女子能此，则奇矣。子愚凿凿言之，或当不诬。惜不知其姓氏，且亦不详其为何时何地人也。乾隆时，江南通州来一僧，两耳各穿一孔，以小玉环贯其中。往来士大夫家，咸呼为玉环和尚。善谈论，喜饮酒，初无他异，后忽失所在。众追思之，玉环无端能贯入肉中，是必异僧也。然余疑此或先裂其耳，以环纳入，再用药敷之，灭其瘢痕。如《拾遗记》所载，吴王以白獭血杂玉与琥珀屑，灭邓夫人颊上伤痕之类，僧家借此惑众耳。其后通州吕市镇又来一丐，负竹一段，手执小锯，逐段锯之，广三四分。乃以两段联贯为一，形如连环，卖与小儿为戏弄之具，至晚不知所往。众传观其竹，始共叹异，竹无裂痕，何能并合，殆真异人矣。

　　有富家子，所娶亦富家，装送甚盛。成婚之夕，将就良席，妇忽长叹。子问其故，妇曰：“吾初许嫁一老儒之子。老儒死，其家益贫，吾父亦死，吾母悔焉，背其盟，改适于君。虽由母命，而追念往事，不觉失声，君勿罪也。”子瞿然曰：“老儒子今安在？”曰：“闻流落市井矣。”子遽出，谓其父曰：“吾家幸富厚，何患无妇，奈何夺贫子之妻！”即访求老儒子，遇之以归，衣以己之衣，扫除别室，使成婚礼，尽以妇家所装送者畀之。居数岁，父使以太学生应乡试。子虽自幼从师读书，然日以嬉戏为事，所作诗文皆师代为之，父固不知也。及入闱，执笔苦思，终日不得一字。疲极假寐，有老翁搴帷而入，推之起，曰：“吾文已成，而卷为墨渖所污，无用矣，知子文尚未就，敬以相赠。”子大喜，录之而出，以草稿示师。师曰：“佳则佳矣，二三场必不相副，奈何？”及入第二场，仍终日无一字。薄暮内逼如厕，又遇此翁，哀之曰：“尚有以赠我乎？”翁笑曰：“诺。”出之袖中，经文五篇皆具。出以语师，师默然。至三场，又遇翁如前，师曰：“汝今必中式矣。”榜发果然。师乃告之曰：“汝所遇者鬼也，天下固无是好人；且第一场既以墨污遭摈斥，再入奚为！汝于第二场相遇，吾已知其非人，不言者恐子畏怖耳。汝不夺贫子之妻，固宜有是报，此翁必其父也。”众以为然，乃厚赠贫子。后贫子亦成名，两家往还若姻娅矣。

　　杭有贫士，少时渡江至萧山，为童子师。岁暮归休，箧中有洋钱三十，皆学徒所赠遗也。至江干，有少妇坐地而哭甚哀，问之，曰：“吾夫死，为族人逼迫，将赴清流，而腹有遗妊，徘徊未忍，是以悲耳。”言未已，其族众迹至，士即同往其家，责以大义。众曰：“君言诚是，但其姑已受人聘钱，为其夫治丧，今无以偿之，势不可已。”问聘钱如干，则洋钱三十也。士即以所赍畀之，归家遂无一钱。或曰：“君有此高义，当不久落寞。”而士顾困于场屋，年五十余尚逐队入举场，所坐号舍适居最后，逼近&lt；广并&gt；厕，臭秽殊甚，士亦安之。俄有少年来，坐其邻铺，掩鼻曰：“此何可坐？”谋去之。士责之曰：“吾所坐更后于汝，汝乃谋徙他铺，如功令何？”少年惭谢，遂不徙。已而言谈颇相得。及题出，少年操笔成文甚疾速，而士咿唔良苦，少年就视之，仅数行耳，且蹇涩不成文理。士忸怩曰：“本不工文，今年老益荒废矣。”少年曰：“吾请为君成之。”染翰如飞，文无加点，即成，以授士。士大感愧，曰：“以年论，吾长于子；以文论，子吾师也。请如王孝逸白首北面矣。”榜发，两人皆中式。士诣少年谢，执弟子礼焉。少年曰：“吾与君幸有同岁之谊，敢辱大礼！”正相逊让，而少年之母自屏间窥之，使婢问：“客某年曾于江干救一妇人乎？”曰：“有之。”母遽出拜曰：“恩人，恩人！”盖少年即其遗腹子也。“

　　泰兴李东怀，以拳勇闻。有僧来访，请与角技，东怀惧不敌，伪曰：“李东怀吾师也，今适他出。”僧出名纸曰：“以此致意。”乃以一手掀其听事之柱，去础数寸，纳名纸其中，曰：“置此应无遗失。”即辞去。僧所寓在庆云寺，东怀瞰其亡，而往答之，出名纸语寺僧曰：“为我多谢阿师，然恐遗失。”乃唾纸背，竦身直上，以名纸黏著殿之正梁，略不呙斜。殿屋高，大梁去地几二十丈，僧归见之，不与角而去。盖一畏其骁勇，一畏其し捷也。

　　刘雨香，仁和之小陵村人。其地有范氏者，贾于天津，使刘主会计，晚岁南回，家于唐西，资产颇饶。及病且死，忽有一妇人衣红衣，与一男子踵门而问曰：“此刘雨香之家欤？”刘氏之人曰：“然。”二人径入，遇刘之妾于中庭，问曰：“刘雨香焉在？”妾曰：“在房。”二人入房，房中人皆见之。刘方卧床上，遽起，跪而自投曰：“所负债必无不偿。”妇人曰：“已至今日，尚及偿欤？”刘忽倒于地，家人扶之起，气已绝矣。妇人与男子皆不见，刘氏之人无识之者，莫知为谁也。然负债不偿，偿之以命，则固不待问矣。

　　石门有舟人某甲，舣舟水兼。日且暮矣，有二人来赁其舟，问所之，才数里耳。问佣值，许以钱七百。甲甚喜，即载二人以行。行里许，有一舟迎面来，其操舟者邻比某乙也，问曰：“汝焉往？”甲曰：“载此二客如某所。”乙视舟中无人焉，来桡去楫，一瞬即过，亦未暇问，然心疑之。既至家，以语甲之子。子即以小舟追及之，见其父所操果空船也，呼父问故。甲视二客皆不见，乃悟遇鬼，敞罔久之。与子俱归，未一月而甲死。

　　光绪辛巳春，德清乡间有妇祭其夫之墓者。祭毕，焚纸钱，火著其裙，延及其衣，不可扑灭，俄顷之间竟毙于火，佥以为异。后知其夫乃医也，死后有洋钱数百，孤子藐焉始孩。妇不能守，嫁有日矣。谋以其贿迁，而不以其孤往。祭墓告别，遂罹焚如之惨。此鬼可谓有灵矣。

　　唐灿如，溧阳人，贾于吾湖，遂家焉。一妻一妾，年过六十无子，望之颇切。将及七十，妾始举一男，俄以折阅耗其赀，索逋者踵于门，乃出至他所避之。妻与妾素不相能，至是以家中落，益憎其妾，谋去之。妾曰：“吾已有子矣，尚焉往？”妻竟鬻之于乡间。妾将行，泣曰：“吾此行，必不活。”已而果缢死于所鬻之家。其子在家已三岁，能言矣，一夕忽瞠目曰：“阿婆唤我去。”未几寒热大作，达旦竟死。唐闻而遄归，已无及矣。冒妻悍室，斩绝夫嗣，虽令卖皂荚、扫帚，犹宽政也。

　　●卷十四无锡县荡口镇民，生得一雁，将杀而烹之。有书生见而悯焉，买以归，畜之以为玩。惧其逸去，以线联其两翮，使不能飞。雁杂处鸡鹜间，亦颇驯扰，惟闻长空雁唳，辄昂首而鸣。一日有群雁过其上，此雁大鸣，忽有一雁自空而下，集于屋檐。两雁相顾，引吭奋翮，若相识者，一欲招之下，一欲引之上。书生悟此两雁必旧偶也，乃断其线使飞，而此雁垂翅既久，不能奋飞，屡飞屡堕，竟不得去。屋檐之雁守之终日，忽自屋飞下，相对哀鸣。越日视之，则俱毙矣。书生感其义，合而瘗之，名曰雁冢。嗟乎！禽鸟之微，犹不忘其偶若此，使人弥增伉俪之重。

　　扬州城外，有农家畜一牛，颇肥盾，使之耕，亦甚得力。一日牧者击之于树，牛方卧，忽有一马不知所自来，亦至树下，与牛对卧。见者初不以为异。马忽嗅牛之鼻，牛即跃起，自断其纟豸，以角触马，马亦起而是牛。于是牧者大呼，村民咸集。而其斗益力，不可解，斗且行，将入于城。守者惧，阖其门，乃却走。又一二里，至角里庄，时随而观者甚众，然莫能为力。其斗已及两时之久，马倒牛亦倒，则皆力竭而毙矣。审视之，马洞胸破腹，一目堕于地；牛两肋俱断，腹破而肠出，并僵卧血中。殆佛家所谓夙冤者欤？嗟乎！一种业根，虽俱堕畜生道中犹不相舍，亦可畏矣。

　　江西省城鼓楼前，一大宅久为狐据，无敢居者。其西为某氏宅，则无他也。有何姓者，僦其屋以居。一日，使婢至后院收所曝之衣，久之不至，迹之杳然。而其地无门户通他处，且垣墉高峻，非可窬越，大异之。访求数日，竟不可得。有佣媪来告曰：“顷闻邻宅有笑语声，此屋久无人居，是可异也。”何及集家人往视。启其门，则蓬蒿没人，蛸萧在户，经堂历奥，大索无获，废然将反。或曰此行也，得罪于仙人矣，宜以来意祝告之，何乃焚香默祷而还。及夜，婢忽自后院出。问连日何在，曰：“在邻宅。”问：“众人入内搜索，汝匿何所？”曰：“众人来时，我悉见之，而口不能言，足不能动，但怪众人何不见我耳。”问：“汝在彼数日，何所见？”曰：“其人甚众，有小女子，众皆呼为姑子，其姣无双，最与我狎，食我珍羞，衣我文绮。其家陈设华美，罗屏绣幕，屋不呈材。每夜众女列坐度曲，以丝竹和之。或使我歌，则姑子辄代谢不能焉。我欲求归，则姑子怒骂曰：”婢子，此间不乐欤？尚何归！‘“”然则今日何以得归？“曰：”此亦姑子之意，谓其家以礼相求，不可不使归也。“问来去何涂之从，婢皆不能言，惟觉此身飘飘然，若有提之而去，挈之而来者。何惧狐为祟，次日复盛设牲醴往谢之。后亦无他异。

　　湖北徐氏女，嫁为邵氏妇。年过三十而孀，抚孤子至于成立。而其姑病，徐愿朝四大名山为姑延寿。四大名山者，盖世俗所传如峨嵋、五台之类，皆古佛道场也。及姑死，既免丧，乃挈其子乘一马以行，岁月既久，经历颇远。咸丰季年至于南，止大理府宾川州之鸡足山。相传是山为释迦大弟子迦叶示寂之所，旧有铜佛寺，廊碧殿，颇极庄严，至是久圮矣。徐慨然议修复之，乃卜吉日，庀材鸠工，为经始之计。或尼之曰：“尔愿则宏矣，方今盗贼磐牙，人民雕&lt；支力&gt；，事必无成，不如已也。”徐曰：“不然，天下事有志竟成，吾姑为之，不忧无助。”已而远近闻其事，果有施舍者。或以钱，或以粟，徐悉以供土木之费，己无私焉。恶衣菲食，益自刻苦，人皆敬信之。其所乘之马，听其游行山谷，逐水草之便，无牧之者。而徐偶有所往，则马辄自至，莫知其所以然也。其时大军云集，糗粮桢干，所在饶衍。诸将士或至寺中，徐必为洁治蔬食，将士皆喜，各有所施。一二年，集资巨万，于是大兴工作，木工石工日百余人。妇躬给烹炊，执都养之役，未及一年而底于成，僧俗瞻礼，无不赞叹。时马星五观察驷良驻兵其地，实亲见之，年未五十，修眉纤趾，不失大家风范。其子年二十余耳。工既毕，妇请于有司，求给路引至西藏礼佛。留之不可，仍挈其子骑马而去。后有人自藏中还，言曾遇此妇于涂云。

　　湖北兴国州有杨叟者，乡里之多田翁也。偶骑马自城中归，一童子从，经行阡陌间，弥望皆其田也，意颇自得。顾视童子曰：“汝视我田多否？”童曰：“多则多矣，翁不闻俗语乎？‘一场人命三场火，三年之后不属我。’”叟大怒，骂曰：“畜产！”遽下骑，蹴以足，童厥然而倒，视之死矣。童子之父母执以兴讼，耗其家赀十之六七，仅乃得免。后又三遇火灾，荡然无立锥地。叟死，其子妇佣于樊氏。余大儿妇樊闻其所说如此。孔子曰：“满则覆”，信夫！

　　大儿妇樊言：有农家曝谷于场，一媪守之，其孙从焉。有鸦向之而鸣，媪曰：“鸦鸣不祥，与汝归乎？”乃归，未及其门，遇娶新妇者彩舆前行，一少年衣裳&lt；黹&gt；々，而尾其后。乡间俗例，凡嫁女必使其兄若弟送之，谓之送亲阿舅。富者则以舆马，贫者徒步而已，故有俗语曰“阿舅阿舅，轿后走狗”。其孙见此少年，即戏诵此二语。少年怒，举肱一挥，其孙仆地，触石裂脑，逾时而毙。媪家执此少年讼之官，实系误杀，不能拟抵，而其孙竟以非命死。《禽经》云白ㄕ乌不祥，其信然乎？然使闻之而不归，则不与娶新妇者相值，即不致以戏言见杀。避祸而适以得祸，天下事往往有类此者。

　　汉口镇民陈某，启肆卖干肉。有黄犬入其肆觅食，陈适割肉，随手以刀斫之，中要害立死，曳而弃之沟。数年后，陈见一老翁坐其门外，疑来买肉，问所需。翁曰：“吾非买肉，来寻汝耳。”问寻我何为：“汝弃我沟中三年矣，今幸得出，能忘汝乎？”言已即不见。陈问肆中之人，则皆未见有此翁，但见一狗向陈崖崖耳。陈还入内，俄身热头痛，昏不知人。忽大言曰：“我江宁城外黄土坡人，姓周。因生前有罪，死后罚为狗，为汝所杀，弃我沟中，困不得出。今因人浚沟，我乃得出。诉于冥王，王谓汝误杀我，例不抵偿。我再三陈说冤苦，冥王恻然，命二役与我偕来，不索汝命，但须将此事广为传播，俾人知物命不可任意戕害。则以我一命，保全多命，我可销除宿孽，再得人身。汝非惟免罪，且可得福。”妻子惶惧，请俟陈病愈，从其所言，陈病旋愈。有人从汉口来，亲闻陈说如此也。江都黄辉山畜一犬，甚爱之，禁不使出户。犬固牝也，方春求牡之时，郁不得逞，遂。黄之子方食，而犬至，不知其已病也。投以食，不食，遽前啮黄子之手，家人奔救，乃去。视所啮处，流血如墨，叫号月余，竟莫能救而死。是亦畜犬者所不可不知也。

　　天津任家胡同有沈姓者，年七十余矣，长芦盐运司之吏也。家赀颇饶，所居屋亦华美，庭有古树一株，百年外物也。沈欲于庭中筑一墙，以界内外，而树适当其处，谋伐之。夜梦古衣冠人，自言为树神，戒勿伐。沈以为妖梦，不之信，竟纵寻斧焉。有赤汁流出如血，家人咸惧，或劝阻之，而沈意不可回。既伐树，甫五日，而火作，不知其所自起。其夜天无微风，而火势猛烈，竟不可救。沈从梦中惊觉，夺门而出。又念有文书在卧室中，复入取之，遂逮乎火而死。死者凡四人，不延及他屋。明日人往视之，见其大门无恙，四面墙垣初不倾颓，而其中悉成瓦砾场，亦可异也。

　　彭雪琴侍郎微时曾馆于麻总兵家。麻乃广东人，实回纥人之编置内地者也。其母年八十外，忽得奇疾，疾作时辄失所在，家人遍索之不得，往往得之屋上。或数岁一发，或一岁数发，侍郎馆其家时，尝亲见之。其母高坐屋山，笑语诸人曰：“来来，此间甚乐！”家人百计招之，不肯下，其子梯而上，始从之下。然其下也，必其子扶掖之，ΝΜ而行，屋瓦皆碎，不知其何以上也。既下而问之，亦不能自言矣。其母年至九十五六乃终，亦无他异。

　　陈东之孝廉潮，泰兴人。萧山汤文端公视学江苏时，取入县学。道光十一年应顺天乡试，中式举人。先后客京师十年，精于小学、韵学、算学，同时魏默深、包慎伯诸君皆推重之。以乙未岁卒于京师，年止三十有四。卒之前一日，文端往视之。时已薄暮，见有二小儿，一衣红，一衣绿，入其所居室，遂不见。文端出语人曰：“此子必不起矣。”其家西邻有秦叟者，每日鸡鸣必起，无间寒暑。当孝廉之将生也，秦叟蚤起，见有火球大如碗，坠于陈氏之竹园，次日孝廉生。至是，又见有火球自竹园出而北去，隐隐有声。及凶问至。则秦叟见火球之日，即李廉死之前二日也。其子子愚广文谓为余述如此。

　　子愚广文又言：其长子绳祖，弱冠未娶，以同治五年失足水死。所聘为同县朱氏女，闻讣绝食而死。广文适居母忧，未遑迎其丧，朱氏厝之于先茔之侧。已而广文具舟往迎之。舟泊河干，距其茔可二三百步。广文先设祭于柩前，并为文焚之，告以迎归合葬。旋风倏起，吹其灰直入舟中，见者无不惊异。逾二年，其次子光祖举一子，即以为之后。子生之前一日，广文妻梦一少女向之而笑，不发一言。及觉，而面貌衣裙了了在目，但不识耳。偶言于朱氏，则朱女之貌一如所梦，其衣裙亦与临终时所著悉合也。

　　王子闲者，江西藩司署中老宾客也。自中年后即多病，夜不能睡，昼不能食，每日晨起必饮药一大碗。凡补益之品，无一不具，饮此则治事如常人，一日勿药，即病不能兴矣。有熊君谓之曰：“人生寝食为最要之事；不寝不食，全恃药力扶持，而能长生久视者，未之闻也。今授子一法，每日不论早晚，但得闲暇，则闭目静坐，收束此心，使一念不起。如是或四五次，或一二次，每一次以尽一炷香为度。行之既久，必有效验。”王从其说。一月后偶子夜分如法静坐，忽不自知，竟得一[B14L]安睡（[B14L]，呼骨切，音如忽，见《广韵》十一没，云睡一觉也）。寤而觉有饥意，时在人定之后，无所得食。探小中，略有饼饵之属，即取食之。食已复睡，至明日日加辰始觉。觉则大饥，亟索汤饼，食之尽数器。食饱扪腹，语其人曰：“寝食之乐，一至于斯。久矣，余之不知此乐也！”许星台廉访时官江西，亲见其人，及来江苏，为余言之。廉访亦力行此法，自言：“从前为太守、为观察时，公事无多，日必静坐数次。今官廉访，则不能矣，然亦必以尽一炷香为度，无一日间断。虽或宾朋高会，声伎杂陈，稍一佥摄，即如不闻不见者然。”余叹曰：“香山诗云：”学调气后衰中健，不动心来闹处闲。‘君之谓矣。“廉访因余有肝胃之疾，力劝行此。余旧有枕上三字诀，刻《俞楼杂纂》中，亦非不明此理者。而心形交役，未能坐忘，正如东坡先生作《龙虎铅汞说》寄子由，而自知易流之性，不能终蹈此言也。因记王子闲事拉杂书此，殊自愧矣。

　　苏州临顿路民某甲，以织为业。有某乙，从之学艺，三年矣。甲爱其勤谨，欲以女妻之，谋之妻，亦以为可。妻私问之女，女意不欲，乃寝前议，乙心憾焉。光绪辛巳岁立夏之日，例停工作，甲夫妇并他出，独女在室中。乙挟利刃入室，谓女曰：“汝父母皆欲以汝妻我。汝顾不欲，何也？今日我事刂刃汝腹中矣。”即以刃连击之，伤乳及胁。乙知女且死，引刃自断其喉，立毙。女逾日始绝。是殆有宿冤者与？

　　大庾戴可亭相国罢相家居，喜与门下诸客讲修炼之术。萧山汤文端公未第时，馆其家，亦预焉。一夕相国招诸客坐暗室中，不设灯烛，皆闭目静坐。坐至夜分，相国头上忽发大光明，其大如盘，其明如镜，视其中隐隐若有物者，但不可辨耳。文端亦然。其余诸客各有光，而小仅如豆，且摇曳不定。次日，相国语诸客曰：“吾侪根柢厚薄，功候浅深，俱见于此。”相国年至九十六而终。许信臣前辈视学江西，犹及见之，时年已九十外，不甚有言，而见人辄笑，终日无戚容。信臣前辈曰：“此老视天下之人，天下之事，天下之物，无一不可喜者。”其所养真不可及也。

　　萧山汤文端公官京师时，居东单牌楼。其屋相传为乾隆时大学士和坤旧第，素称凶宅。及文端居之，了无怪异，惟后有屋七间，颇宏厂，不居人。屋中藏庋书籍，庭下杂莳花本，最西一室为奉佛之所。文端每日晨起，必至此室礼佛，从者皆止于庭不入。文端至户外，辄见一叟先在室中膜拜，拜已不见，文端乃入拜，日以为常。心知其为狐也，以其不为人害，亦姑听之。及文端薨逝之年，此叟遂出至听事。客至，见其苍颜皓首，倚隐囊而坐，疑为文端也，将趋问起居，倏已灭迹，乃共骇异。文端薨，妖异大作，棹椅之类无故自动。或数人方共啜茗。茗碗忽飞至他处。汤氏恶之，不复居此屋。余闻之文端之孙伯述司马云。

　　萧山县东门外有土地庙，其地盖近海矣。庙后有大池，方一里。同治辛未夏，大雷雨，有一黑龙降于池，其身大于连抱之树，其屋在池中，而其首犹在天半，云气护之，不可见，不知其长几许也。一时喧传神龙取水，冒雨往观者甚众，然皆不敢逼视。但见其背上有水，分两路，一从下而上，其水曰；一从上而下，其水黑。有知者曰：“龙头上有分水珠，凡取人间之水至珠所在，清浊自分，清水上行，化为雨泽；浊水下行，仍回元处。故其从上而下者，皆泥滓也。”历一时之久，雨势稍衰，龙乃腾空而去。

　　湖北兴国州某生，入颇长厚。有小婢曰二儿，亦善遇之。偶使二儿洒扫庭除，怒其粪除不尽，蹴以足，误中要害，立毙，大悔，厚佥之。是岁应乡试，入闱，坐号舍中，每舐笔和墨，辄有二指见于前，而不见其人。昼夜皆然。为其所嬲，竟不得成一字，乃悟曰：“以二指示我，必二儿也。”因纳还试卷，俟门辟而出，为二儿大作佛事，至次科复入闱，遂无所睹。

　　浙人有蔡姓者，居京师。其子甫及髫龀，即豫蓄一幼女，待其长以为子妇。无何此女死，又为其子聘方氏女，不以前事告。及成昏之日，于房户之外设几案，焚香烛，使新妇向之而拜。方氏之送者曰：“是于俗例，谓之拜房，继室则然，元配则否。”执不可，乃撤去之。俄风起烛灭，新妇仆地，若有扼其吭者，声喀喀然，咸共骇异。乃告以前事，书此女姓氏为位祭之，扶新妇起拜如仪，遂得无恙。

　　湖北咸宁县有余氏子，幼聘贺氏女，女未嫁而死。余氏议迎其柩以归，而女之父不可，曰：“嫁殇迁葬，非礼也。”自卜地以葬其女。及余氏子别妻妇，楚俗娶妇，婿必亲迎。余氏子迎妇还，道经贺女之墓，有旋风起墓门，初不为意。既至家成礼，而余氏子性情顿异，数日后暴无人理。尤虐遇厥妻，辄使长跪堂前，鞭之，骂詈之，几无虚日。舅姑好语之曰：“吾子因病，失其常性，苦我新妇，良所不忍。然拂其意，病且滋甚，幸哀怜吾两老，勿辞劳辱。”新妇颇婉娩听从，而余氏子之病日久不已。舅姑究其病之所由起。知有墓门旋风之异，乃为贺氏女设栗主奉祀之。贺父又亲诣其女墓，责其无礼，然皆无验。历十馀年，所娶妇死，余氏子之病始瘳。余氏与樊氏有连，往岁余大儿妇樊归宁，曾一见之，已如常矣。未几续娶，而病又作，今未知何如也。

　　咸宁樊氏女，余大儿妇之族姑也。既嫁之后，忽得狂易之疾，久而不愈。樊氏迎之归，使巫者治之，女病良已。乃为制新衣，内外悉易之，以舆送还夫家，幕以鱼网，使舁者疾趋以行。旧时衣物，概不将去，自是女果平复如常。越数岁，母偶检视女所存留衣笥，见有新衣数袭，叹曰：“如此好衣，不著可惜。阅时久矣，固当无害。”乃亲送至女所。女揽衣未及著，忽呵呵大笑曰：“数载寻汝不见，今在此邪？”言已，复发旧疾，惝攵惘弥甚，百治不瘳，竟以狂死。鄂俗以人自经死者，为吃油面，油百者，以水和麦末为长条，必稍著油乃成，故曰油面。江浙间曰索面，古人则谓之索&lt；麦并&gt；。《玉篇》麦部，&lt；麦并&gt；，博领切；索&lt；麦并&gt；也。《南齐书。何戢传》称“上好水引&lt；麦并&gt；”，即此物也。咸宁有章姓者，营造屋宇，而遇工匠颇刻，工匠衔之。偶食油面，即以所余埋之于户限下。无何章妻缢死，章亦时时引带语人曰：“我宜于何处缢欤？”家人患之。有善相宅者，周观其室曰：“户限下必有异。”扌日之得油面，扌官而弃之，乃已。

　　营建室宇，尤重上梁。温子升阊阖门上梁文曰：“良辰是简，穆卜无违。”是古人亦甚重乎此矣。咸宁刘氏新成一屋，居之昔辄患咯血之疾。有相宅者曰：“梁上得无有异乎？”梯而视之，则有一赤虫，蠕蠕动，长可数寸，而细仅如发。粘著于木，竟不可去。乃易其梁，而咯血者皆愈。后知木工于上梁之日，偶伤其手，备濡缕入木中，遂成此异，初非有意为厌术也。

　　徽人程姓者，以赀雄其乡，累世矣。生一子，少而痴[1234]，及长混混无所知。其家以二仆守之，饥饱寒燠，悉二仆为之节度，或不受教，则痛笞之，乃帖然服。其术若驭牛马，然远近皆知之，无与论昏者。程氏故有质剂之肆在无锡，有汪氏者世为之主会计。汪有女与程子年相若也。汪叟乃慨然曰：“吾家自祖父以来皆主程氏。今程翁有子，无女之者，吾何惜一弱女子，不以酬其数世之恩谊乎！”使人达其意于程。程初辞焉，汪固以请，程重违其意，乃聘为子妇。及成婚，雁之仪，牢羞之费，颇极晖备。青庐既启，将行交拜之礼，而程氏子蹩薛蹁跹，竟不成拜。已而入室，顾视室中罗屏绣幕，非平昔所寝处，则大惊，叫嚣东西，隳突南北，无能近之者。不得已，仍命二仆推挽以去，女自此独处终身矣。舅姑语之曰：“吾子非人类也，苦我新妇，幸善自爱。”次日，即割家赀巨万与之。逾年，以兄弟之子一人为之嗣。而女甚贤达，上事舅姑，下抚嗣子，旁遇娣姒，皆无间言。舅姑益善之，因为子纳赀得官，女遂受四品之服，与夫异室而处者三十年，虽为命妇，仍处子也。程氏子先卒，女又十数年乃卒。晚岁年齿既高，行辈又长，家中事悉禀命焉。女善料事，并能知人，事无巨细，经女处分，悉中隙。程氏子虽迷惘终身，然仪状端整，肥白如瓠，中年以后须髯甚美，望之若丛祠中所塑神像者然。且自程氏子之生也，其家日益饶衍，候时转物，无不得利。程氏子死，稍稍衰矣。然则此夫此妇其亦有自来与？余少时馆于休宁汪氏，汪与程有连，故得闻其详。余诗集中有《女萝行》一篇，为汪女赋也。萧山沈茂才祖炜言：其友李某馆于高氏，主人高叟，博览士也。一日有邻人于山上掘得一物，似鸭而无毛，通体纯黑，两目皆闭，以示李。李不识，高曰：“此蛟也，幸两目未开，故不为患。烹而食之，亦一异味。然其身上不可著一滴水。得水即能变化，平地生波，庐舍为墟矣。”乃携至爨室，烧釜使红，投此物于中而盖之。釜中鬻然，黑水溢出，可四五石，水尽启盖，则已熟矣。色白如凝脂，取出薄切之，湛诸美酒，调以醯醢，与李共食，味甚鲜腴，食品之美，殆未有过之者。余按蛟龙醢，自古有之，则蛟固可食者。然郭璞注《山海经》云，蛟似蛇，四足。王逸注《楚辞》云，龙无角曰蛟。《北梦琐言》说蛟之形状云如蛇，又云如水蛭，皆与鸭不类。此物似鸭，殆非蛟也。

　　萧山县有地名临浦，其山多毒蛇。或言江西真人府法官能捕之，乃共醵钱请一法官至。适萧山令黄君以事至其地，见之，因与偕往观焉。法官周行山冈，拔剑向空中指画，口诵咒语。又以杨枝湛水，遍洒之。乃至山下平地，以剑画地为三大圈，其圈皆径三四丈，自仗剑立第三圈后，使黄立己后，戒之曰：“有所见，忽畏也。”顷之众小蛇蜿蜒而至，甫至第一圈即毙，其后蛇来益多，亦益以大，或入圈未半而毙，或入圈而毙，或出第一圈及第二圈而毙。旋又有三蛇，大如屋柱，入第二圈亦毙。俄狂风大作，山上大树皆扒，有一蛇长十余丈，粗若五斗米囊，遍体金鳞，口巽青烟，连度二圈，不少&lt；走&gt；[1234]，昂头直犯第三圈，黄大怖，遽跳去，法官不为动。蛇入圈者半，忽卷不行，则已死矣。法官顾黄笑曰：“固戒君勿畏，何怯也？”此事亦沈生祖炜说。余按《夷坚甲志》载方城民王三捕毒蟒，画地为三沟，语人曰：“若是常蛇，越一沟即死，极不过二。如能历三沟，则我反为所噬矣。”既而蛇径前，无所畏，欲就王。王亟脱裤中裂之。蛇分为两死，事与此相类。然则蛇或竟逾第三圈，法官亦必有法以制之也。沈生祖炜又言：有人曾见一蛇，其形正方，修广各七八寸，如薄版一片。询之土人，云：“此名花版蛇，蛇中罕见者，其毒尤烈。”余按钱唐赵恕轩学敏著《本草纲目拾遗》，言杭郡山中有蛇，名方胜版，以其遍体花纹如锦，中方胜而形匾如版，故名，岂即此物与？沈又言：有人于海滨捕得一物，形如鳖而无裙。其大如席，背上有甲，背下无甲，在水中力甚大，登陆则不能动，众莫之识。或云此是玳瑁，然考《桂海虞衡志》，言玳瑁形似龟鳖，背甲十三片，黑白斑文相错。其边裙阑阙，啮如锯齿，无足而有四鬣，以四鬣掉水而行。此物无裙，且不知有足与否，又不言其背有斑文，未必其为玳瑁也。

　　河南府多丛祠，主之者皆妇女也，呼曰师婆。然率为讠也谩之言，以欺罔妇竖耳。独一师婆所奉之神，颇著灵异，有求者踵于门，辄如其所祷。以牲醴来祭者无虚日，师婆大获利益。余大儿妇樊在其父河南太守署日，闻婢媪辈言其事，不可胜纪。偶有一宦家妇，以子病祷于神，子病果愈，将亲往谢焉。师婆固辞曰：“神所居隘狭，不足辱夫人玉趾，请命臧获执其礼。”妇不可，盛服而往，甫一展拜，有鳖蹒跚从案下出，自此灵响寂然。余二儿妇姚曰：“此妇必正人，故邪神畏之。”余曰是也。

　　大儿妇又言，河南府有一处出大蛱蝶，其大如盘。尝有人以二蝶馈百里外一亲故，其家受而畜之园圃中。一蝶旋毙，一蝶逸出，飞翔郊野。有师婆捕以归，诡言得神蝶，大著灵异，香火日盛。如是月余，畜蝶者之家有一小儿偶过而见之，曰：“吾家所失蝶，乃在此邪？”自后祈祷不复有验。此则鲍君石贤士之故事，自昔有之矣。

　　恽次山中丞为常德守时，有记室之友郭君，湘潭诸生也。颇有词藻，人亦长厚，宾主极相得。居数月，忽语中丞之族子曰：“吾将去矣，太守失礼于我，我亦失礼于太守，岂可久居此哉！”族子力白其不然，且曰：“君固长者，勿为浮言所惑。”翌日，又谓族子曰：“今真不可留矣！太守治我狱，不少宽我，行将斫我头，奈何？”族子骇其语，闻于中丞，疑其有心疾。使医治之，医曰：“六脉皆乱，是不可为，亟送之反。”中丞乃亲往视疾，先窥于牖，则见其人在室中，若与人搏击，又若与人揖让，状其伧囊。乃入而问曰：“先生之疾有间乎？”曰：“无恙也。”“闻有归志，信乎？”曰：“否，否。”其应对犹不失常度。中丞惘然不能测，姑为具舟。有周君者，中丞所聘为其子师者也，与郭所居相近。中夜，郭忽突入周室，跪其床下。周惊起问故，郭则泣曰：“已矣，太守执法，必斫我头，此前生事，死固非枉。然我有老母在，君居宾师之位，能为我言于太守，求一线生路乎？”周力挽不起，乃绐之曰：“质明必言于太守，君且去。”推之出，阖其户，郭竟跪于户外达旦。及明日，舟已具，而雨甚，不能成行。郭危坐枕上不动，人往视之，曰：“我今日死矣。”食之，不食；强之食，乃尽饭二大碗，夕食亦然。食已，复坐枕上，问何故坐此，曰：“待死耳。”是夜，中丞使健仆四人守之。四人者，皆坐旁室中。丙夜，忽闻郭室拗阊有声，走视，则失郭所在矣。其庭中故有门，出门即一大园圃，花木阴森，山石苍突，且有大池二。众人入园，见有人隐约在前，佥曰是矣。尾之，则入于厕，疑其奏厕也。入厕，无所见，始悟所见为鬼。乃大索园中，杳无踪迹。有行夜者曰：“园东北隅有一土垣，垣下有一井，其地人所罕至，无乃在此乎？”如言求之，果得其二履于井边，又一裤在井之上。使人钩捞井中，而得其尸，遍体青紫，有若足蹋者，有若手掐者，厥状甚惨。检视其几席间，则前日医所处方犹在，方中有女贞子，郭书其旁曰：“女本贞也，而使之不贞，其罪可胜诛乎？”其所亲某君见之，叹曰：“此其前生之孽也。”因言郭于二十岁前得病且死，病中自述之语甚怪，且有一诗。彼时不死者，殆郭氏祖父尚有余泽，故稽缓数年，待其有子也。郭之子尚在孩提，未能成立，且学使者赏其文艺，将以充咸丰辛酉拔贡生，而冤业牵缠，竟死非命，亦可伤矣。观其书药方数语，知其前生必于温柔乡中失足者也。沈仲复廉访言：其赠公宦游七闽时，继母马太夫人殁，时其所寓屋甚隘狭，才三间耳。东为卧房，房中安纱窗六扇，分前后为二，即于其前为马太夫人位，西向以布幕蔽之。赠公手书一联，悬幕上，每启幕，则联轴触窗棂，郭弄有声。又地苦卑湿，藉之以席，履其上，苏苏然。南牖有几有橙（《文韵》四十八嶝有橙字，都邓切。几橙，即今俗书凳字），橙以藤为之，坐起朋轧作响，乃其常也。仲复时方十一二，与赠公同榻而卧，即在其后间。太夫人抚仲复爱逾所生，故仲复思慕綦切。一夕睡至夜半，闻联轴触棂，如启幕然，又闻行席上声，坐橙上声，仲复泣曰：“岂母之灵乎？何不一抚视我！”语未已，闻橙上又有声，如人坐而起者，俄而窗启，俄而帐启，则真见太夫人立于床前，语仲复曰：“汝思我，我岂不念汝？但大命有限，不可奈何！汝好读书，他日必成名，鼎甲可望，官位亦不小，勉之！勉之！”仲复哭失声，则一无所见矣。赠公惊而寤，问得其故。赠公素不仅鬼神事，曰：“汝思慕之忱，结成此象，非真尔母之灵也。”后仲复于咸丰丙辰应殿试，读卷大臣先进前十本，以仲复所对策每事皆引上谕为证，嘉其留心时事，初拟第二，又拟第三。后为吾师黄县相国改第七，遂为二甲四名。所谓鼎甲可望者，不虚矣。旋以翰林起家，官四川臬司，引疾家居。官位未可量，太夫人所言皆验。

　　仲复廉访有弟名焘，字叔和，官顺义县令霸州牧。丁所生母忧，去官。服阕以候缺，久居京师。喜为诗，又善饮酒，酒朋诗友，坐上恒满。临终前数日，犹与客饮酒赋诗，甚乐也。次日，忽语客曰：“行与诸君永别矣。”客惊问故，曰：“吾昨梦顺义县城隍之神言：”将受代，代之者，即君也。‘我意不欲。神曰：“君久当为神，徒以有老母，故稍缓之耳。老母终，岂得不赴？’吾曰：”我尚无子。‘神曰：“有子无子细事耳，何足论！’其言如是，故知不免也。”客以妖梦解之，然自此日以委顿，至卒之日，沐浴剃发，易衣而卧。问曰：“已齐集未？”俄又曰：“既齐集矣，我即去。”言已，遂瞑目而逝。后数年，直隶大无，朝廷发金振之，顺天府所属一县令乾没入己，事发，畏罪仰药死。时有某君亦县令之候缺者也，以生人为冥官，至是语人曰：“昨日会诸神鞫某县令，顺天府所属六州二十一县城隍咸在，我识其一人，顺义县城隍沈叔和也。”某君素不知沈君临终之语，而其言乃与之符，是可异矣。

　　同治四年，贵州石阡府有邪教倡乱，阑入府城，知府严君巷战死之。严君名谨，浙江桐乡人。其死难之前，每夜入内，家人辄见其顶上有圆光焱焱如火，大可径尺，如是者三日，而及于难。严君既死，贼入公廨，严君有妹年二十余，谓其母曰：“贼至，必为所辱。署后土墙外有大池，我请从母投池中死。”母许之，遂与俱往，诸妇女皆从之。而土墙故无门，欲排墙出，又力不胜，乃解带襁负其母，奋身一跃，竟窬墙而出。又投带墙内，使诸妇女缒以登，一一引之出，于是褰裳入池。池水甚浅，ΝΜ至水中央，犹未能灭顶，正苦不得死，而贼大至。遥谓曰：“尔等皆严太守卷属邪？太守好官，且我等亦非有意杀太守。太守既不幸而死，尔等幸无死，盍从我出。”其妹自水中大骂之。贼始怒，舂以戈，不中，以相距远无如何，自引去。贼志在搜刮金帛，既饱所欲，散归巢窟。遗黎毕集，拯之出水，且护之出城，遂免于难。其妹后归沈仲复廉访为继室，能诗，且工书。仲复问：“尔以弱女子，负母窬墙，且引诸妇女缒墙而出，是何神勇乃尔？”竟不能自言其故矣。其有神助与，抑或严君之灵阴相之与？“

　　河南洛阳县民某甲，有一妾，故尼也。既归甲，不习井臼之事，鲜衣甘食，终日嬉游。其嫡弗善也，时时责让之，遂不相能。诟谇之声日闻于外，同处一室，若寇雠矣。咸丰初，粤贼犯河南府，攻之不克，大掠于乡。甲仓皇走出，不能顾其家。其家人犹能强步，贼且至，皆避去，独嫡以纤趾不能行，自分必死贼刃矣。妾奋然曰：“吾负尔去。”遂负之行，三日三夜，穿膝暴，屡仆屡起，而不释于肩。嫡抚之泣曰：“吾不知妹之爱我一至于此！”贼退俱返，遂相亲爱若姊妹焉。有邻媪问妾曰：“尔与嫡不相能，何出死力相救若此？”妾曰：“平日彼此凌谇，私忿耳。患难之中，死生所系，安有为人之妾，坐视其嫡之死而不救者乎？”闻者益贤之。

　　安徽怀宁县李某，居京师充供事，贫甚。久之，始选授甘肃一巡检司，孑身之官，数年之后，颇有所蓄。其地有一驵侩以贩鬻马为业，与李相善，问李何久独居，告以未娶，乃以女女之。既成昏，妇问李君家尚有何人，李曰：“无有。”然李实有母有妻，自入京师十余年，不通音耗矣。至是而家书至，李适他出，妇发而读之。李归，妇出书示李，且责之曰：“君有妻而娶我，无害也。有母有妻，弃之不顾，尚得为人乎？亟为家书，悉橐中所有，吾为若赍去。”李豫，妇促之，乃为书，并以囊盛白金二千两。妇负金骑马径至怀宁，访其家得之，遂入拜李母及其妻，致书与金。居数日，李妻与语，小有龃龉，妇辞母欲去，母苦留之。时妇已有身，且及月辰矣，乃为少留，俄生一男，三日后仍骑马而回。此女贤达，且来去飘忽如神龙，洵奇女子哉！其事在光绪初，童米生为余说如此，且云李某至今尚官巡检，妇亦犹在。然余按都下所刊爵秩全函，甘肃肃州嘉峪关巡检王文琳，安徽怀宁人，非姓李者。岂传闻有异乎？

　　湖州归安乡间，有郁茂才运申者，于同治壬申年至郡城应科考，寓甘棠桥关帝庙中。大殿之后有屋三间，屋宇深邃，虽昼如夜，郁于此衽席焉。及夕就枕，党莽中忽见一老者一少者，皆手奉，自承其颈下血，顾郁曰：“君视我苦否？至今血出未尽。”郁明日以语人，人曰：“此必乱离时兵死之鬼也。”劝郁避之，郁乃迁去。

　　青浦陆兰槎茂才，有心疾。一日自市中归，忽有鬼附之而言，曰：“我在京师，为汝父所害，今当以尔命偿我。我远来饥矣，速具食，且多焚阴钱。”兰槎之兄清士孝廉怒曰：“吾父安有此事？”批其弟颊者三，鬼曰：“汝恃举人打我邪？”呜呜而哭。知其畏之也，叱曰：“是何野鬼，来此梏乱？”乃自言昔在京师，佣于人为奴，曾见陆父，故[B220]言以求食耳。又批颊三，则不复有言矣。兰槎病亦旋愈。

　　吾邑新市镇，有陈姓者启肆鬻缯帛，名曰源泰。一岁，讹火大作（讹火，见《山海经。西山经》，谓妖火也），此熄而彼煽，毁物无算，昼夜守护，火犹未已。俄有物附其婢妾而言，谓：“屋西有隙地，可为筑楼三楹。”陈畏其扰，即鸠工为筑楼。楼成，谨祀之，火乃止。然自此买亻卖俱失利，竟闭其肆。家人亦死亡相继，鬻其屋于他姓。

　　余门下士童米生明经云：其友陈少舫在湖州东岳庙观优，见一妇人生须数茎。又海门同知屠晋卿，曾听男女阴讼其女有须。余谓李光弼母有须，新旧《唐书》皆载之。明人徐应秋《玉芝堂谈荟》载宋宣和时，朱节妻及酒保妻朱氏、元顺帝时汴梁丐妇、明弘治时应州女子、郧阳妇人，皆以妇女而生髭须。古固有之，不足为异也。

　　米生又言：徐庄愍公之弟（庄愍弟虚舟大令，余曾见之于京师，未知即此君否也），曾梦至一山上，山有僧舍。入之，见中坐者为姚镜堂先生，左即庄愍，右一坐尚虚。庄愍谓其弟：“汝下山去，吾留此矣。”未几，庄愍以江苏巡抚死粤贼之难。镜堂先生名学爽，归安双林镇人。官兵部数十年，独居京师，不挈眷属。文章淹雅，志行高洁，乡人皆言其前生为紫皋和尚。庄愍与之并坐，殆与有香火因缘欤？

　　何子贞前辈绍基，少年时梦至一处，见案上以盘盂盛馒头甚多，即取一食之；又取其一，忽有人攘臂夺去，遂不得食。视其人，不识也。及嘉庆庚辰岁，桂林陈莲史先生以己卯解元中式第一名贡士，遂魁天下。子贞见之，则即梦中所见也。怅然曰：“吾其不能与此人争乎？”至道光乙未岁，子贞以第一人领解，而次年成进士，则会、状皆非元也，梦兆洵不虚矣。

　　子贞前辈于道光己亥岁典七闽试，归途于行馆中梦其仲弟子毅来言别，留之不可。视其服，则已僧服矣。觉而泣曰：“吾弟其不幸乎？”于是朝暮哭。及入都，既复命，驰诣其父文安公私第。时子毅果已前卒，家人以其远归，不即告，而子贞已哭失声，遂不能秘。问何以知之，乃言所梦云。

　　海宁硖石镇徐翁，以贾起家，善候时转物，锱铢必较，虽亲戚弗顾也。生一子，喜博，私取父钱以偿博进，日必数万，徐患之不能禁。其地故有广善堂，岁十一月，则举野外无主之棺，及虽有主而其子若孙贫不能葬者，为之反{艹累}焉。然资用不充，不能周遍。徐过之，忽心动，亟以所置良田三百亩输助义举。或问其故，曰：“吾子不肖，不数年吾田尽矣，与其供不肖子金盘一掷，何如为掩骼埋之用乎？”已而其子博益豪，徐乃储钱数十万于一室中，谓其子曰：“博而负，固宜偿，吾室中钱任若取之。然博徒安可使入吾门，令其止门外，若自取钱与客可也。”于是博徒日集于门，其子以缗贯钱负之，由堂涂出，日数十次，惫甚。且视室中钱始则充刃，继且垂尽，不能无顾惜，叹曰：“出之不易，入之不更难乎？”乃对其父流涕，矢不复博，终身勤俭过于其父，家乃益饶。人皆谓徐翁善化其子，余则谓皆天也。有锱铢必较之父，必有一掷百万之子，非其父之不善教子，亦非其子之不克承教也；有好行其德之父，必有勤俭成家之子，非其父之善化其子，亦非其子之善体其父也。观于徐翁父子，而入家之所以废兴者，不外乎此矣。

　　戴莲溪前辈鸾翔之长子，为广东县令，未久即卒。其妻方孕，而宦橐萧然，不能久居。时莲溪前辈犹官中州，乃扶柩北归，将依其君舅。行至湖南，休于逆旅，而其妻产一男，以本无子，得之甚喜。然苦无乳，儿日夜啼，妻亦抱儿而哭。逆旅之邻舍有妇人来视之，曰：“患无乳邪？何不雇一奶婆？”妻曰：“异乡栖泊，何从雇募；且资粮匮乏，尚惧不足以达所届，能议及此邪？”又泣曰：“未亡人止此一块肉，儿死我亦死矣。”妇闻之，大不忍，久乃言曰：“吾家幸温饱，固非为人作奶婆者，然闻若言，吾心然。吾生一子甫数月耳，愿以吾氵重食若子，虽然，必归而告于夫。”言已，遽归以语其夫，其夫怒曰：“吾家幸温饱，岂为人作奶婆哉？”妇曰：“固也。然此儿死，其母亦必死，母子二命所关，岂容坐视？我则既言矣，君无阻我。”乃属其子于他人，使乳之，而自从戴妻以行。戴妻问：“月需钱如干？至中州当言于大人，必如约。”妇怒曰：“吾岂为人作奶婆哉？哀汝耳。虽自汴还楚，舟车之费吾亦自具，不需汝钱也。行矣，无多言！”遂发湖南，道湖北，而至于汴。莲溪夫妇皆感泣，曰：“微此妇，吾得有此孙邪！”厚酬之，竟不受。莲溪乃使其妻盛服拜谢之，又具盛馔，与之宴饮。数日，临行，语之曰：“归楚之费，知已备具。夫人高洁，超迈寻常，然太不为吾夫妇地矣！薄具车徒，幸勿却焉！”乃资送之以归。余谓此妇所为，类古游侠之土，趋人之急甚己之私，可谓奇女子矣。余大儿妇在河南时，闻之戴氏之人，其事盖不虚，惜不能记其姓氏及其乡里耳。

　　南大理府城南十里，有观音阁，屹立巨石之端。石下镌老妇，作负石状，即《大理府志》所载妇负石也。相传昔有敌兵袭大理，将入境，见一老妇负此石而行，敌兵惊愕。妇曰：“此地之人，多有膂力。我妇人，又老且病，力弱，不能负重，勿笑也。”敌不敢前进，遂遁去。妇即置石于地，不知所往。后人知是观世音化身，因就石建阁焉。其事不知在何代，盖荒诞不足据，然阁中所奉观世音，则颇著灵异。咸丰丙辰岁，贼杜文秀踞大理十有余年，僧庐道观悉被焚毁，而此阁独存。同治壬申冬，滇抚岑公督大军环攻之，马星五观察驷良与焉。克城前十日，见城中有旋风抟扶摇而上，尘盍翁然从之，若云雾然。直至半空，又从空而下，分为二，由东西城绕城南行，复合为一，至观音阁乃散，众皆异之。岑公大营即在阁前，时贼穷蹙，谋伪乞降，伺间亡去。岑公梦见童子授以一册，云：“奉大士命，赍此授公。”启视，得二十八叶，每叶画一人，形像怪异，惊而觉。次日贼诣大营归命，问其数，二十八人也。公悟，召入，伏甲士帐下斩之，大理以平。公出赀修葺观音阁，纪其事于石。余闻之马观察云。

　　南姚州龙华山有活佛寺，创自唐初，寺僧常数百人。忽有一行脚僧，自大理府鸡足山来，衣敝履穿，面目&lt；皮干&gt；&lt；黑每&gt；，言语不伦，若有狂易之疾。主僧姑留以执爨。居数岁，忽于岁除之夕，向主僧求归，且乞一力担荷衣装。主僧曰：“人方度岁，孰肯从行？鸡足去此且数百里，亦非一夕能达，姑俟明日。”而此僧苦请不已，主僧戏指弥勒殿所塑天王像曰：“四天王皆闲坐无事，令从汝去何如？”僧曰：“唯唯。”及元旦晨起，则四天王像竟失其一，此僧亦不知所往，咸共惊怪。翌日，闻人传说，距寺十里外普关山上有一天王像，走视之，果所失也。乃就地立庙，至今存焉。此亦马星五观察所说。观察即南人，所说当不妄。然余按《夷坚志》载，饶州妙果寺有风和尚，一日向长老觅担夫去云游。长老曰：“门前有二金刚，汝持一个去。”僧诺之，以担挂金刚肩，金刚即随僧走。寺僧呼噪追之，风僧取担自负乘云去，金刚僵立田野中，人起殿盖之，名金刚寺，与此事绝类。岂古今事果有相同者乎？抑缁流附会古事，以自神其迹也？

　　●卷十五谭丽生，名鑫振，湖南衡山人。光绪庚辰，以第三人及第。辛巳岁，至杭州，居湖南会馆。四月上旬，游韬光归而得疾，数日稍愈，将成行矣。有人乞书大字，书未毕，忽胸膈作痛，遂呕血数升。如是五六日，吐出一物，长六七寸，不知何物也。于是日益委顿，其同年徐花农庶常，日日往视之。至二十三日，执花农手，呜咽流涕，豫索挽联，且使为像赞，并以其九岁之子所临《玄秘塔碑》授花农，微寓托孤之意。次日又往视，已垂欲绝矣。临终索酒，其犹子手进三爵，皆之。花农以一爵进，且泣曰：“视君之子，敢不如己之子。”亦之，遂瞑。生死之际，神识不乱，殆亦有夙根者与？岂其前世为灵隐老僧，故韬光一游，遂返其真宅也？丽生之来杭也，余适从湖上俞楼还吴中春在堂。已登舟矣，丽生闻之，遽命肩舆出武林门，至余舟中，以后进礼见。余未及答拜，订再见于吴中，不意其毁璧摧柯，如此之速也！闻其为人广交游，精翰墨，一生心血消耗此中。山木自寇，膏火自煎，杀君马者道旁儿，良可叹息。花农书来，详言其状，为之[B242]然。余适草笔记第十五卷，因记之。

　　湖北咸宁余氏有一婢，为主母所怜爱，有欲以为妾者，不许。其乡间有余翁者，薄有田产，粗给衣食，年逾四十五子，议买妾。又以买妾价昂，不如娶妻之省。闻余氏婢甚善，且其主人不责直，乃伪为娶妻焉者请于余氏。余氏欲一见其人，余翁自以年老，恐不当意，使其兄子往，乃许之。既成婚，婢不见新婿，而顾见一老翁在房中，久坐不去，颇厌之。坐至丙夜，婢不能忍，谓此翁曰：“夜既深矣，翁何久坐此？”翁不能答，而亦不去。良久，婢又促之，翁出，使其嫡妻以诚告之。妻入，自诡为嫂，谓婢曰：“吾娣胡不知邪？此翁即婿也。”婢曰：“否否，婿曩者至主家，吾曾见之。”嫡妻曰：“此翁之兄子也，翁使至若家相汝耳，岂汝主人以此绐汝邪？”婢惘惘不知所以，念既已至此，距主家又远，可奈何？遂从之。居数日，婢见所谓嫂者，时时在室，与其夫甚昵也，疑之曰：“嫂叔之间乃如是邪？”已而，又闻人呼其夫曰龙爷，呼嫂则曰龙妈，乃问夫曰：“呼汝龙爷何也？”翁曰：“龙吾小名耳。”“然则嫂为龙妈何也？”翁无以应。婢穷诘之，翁不得已，言其实。嫡妻乃好语之，曰：“诚诳汝，然自此汝两人为夫妇，吾则嫂矣。”婢曰：“不可。岂宜以我故，夺汝夫妇之伦，龙爷吾主翁，龙妈吾主母也。”事其夫甚庄，事其嫡甚敬。后其主人余氏闻之，怒其欺己，欲返婢而绝其婚；婢不可，乃已。婢旋生一子，余翁夫妇大喜，三日洗儿，贺客满坐，名之曰贺得。然家中增益人口，而岁比不登，余翁又老病，需医药，乃大困。方农时，不能雇客作，婢以儿委嫡，自执锄，从事南亩，暑雨祈寒，不少休息。俄而余翁死，经营丧葬，颇不苟简。俄而嫡妻又死，婢曰：“主翁主母一也，岂得有异。”亦如之。连遭两丧，薄田数亩半鬻于人，衣食几不给。赖贺得长大，助母力作，数岁之后，稍有赢余。乃豫畜一童女于家，以配其子。贺得年十七八，将为行合卺之礼，颇具酒食会亲友，吉期未及，寇警先至。时粤寇已陷武昌，分兵四出，咸宁亦陷，扰及乡间，贺得竟为所掠。于是所畜女仍归母家。母家请绝，婢曰：“以三年为期，吾子不归，而后嫁之。”已而人皆藉藉，言贺得已死。婢终日哭，且病不能任耕作，无所得食。会其旧主人余母吕宜人，将从其婿樊君于河南，乃挈之至汴梁，婢遂居樊氏。其为人极和婉，侪辈皆爱之，然其思子綦切，久之遂若有心疾者。或独卧，或与人共坐，往往张目直视，曰：“贺得来矣。”虽卧必跃而起，起而不见其子，则哭失声，辄晕眩仆地，久之乃苏。既而又有自咸宁来者，言曩所畜女已为其母家所嫁，则又大悲，病遂笃。临死之时大呼曰：“贺得今日真来矣！”乃绝。于是人皆谓贺得实死，故其母临终见之，必其鬼也。然贺得实未死，婢死数载，而贺得自贼中脱归，樊氏乃予以赀，使以其母之丧归葬焉。贺得后娶一金陵人女，盖亦贼所掠至湖北者，夫妇皆勤力，家复温饱，且生数子矣。此事余闻之大儿妇樊，盖婢之主人吕宜人，即儿妇外祖母，余为作《余母吕太宜人传》者也，故知之甚详，此婢贤达，且一老节妇，乃其命途则何其多舛欤？然贺得之子若孙，蒙其余泽，不至落薄，则固可决矣。

　　湖北咸宁乡间一民家，于兵乱时失其子。有人教其母曰：“可取汝子所著履置床下，其纟句内向，每夜呼子名，子必能反。”已而果然。又二儿妇姚言，从前避兵乡间，其地曰周家湾。邻家一子为贼掠去，亦有人教其母乞四十九姓人家灯油、灯草，至夜然之，于人静后呼其子名四十九声，夜夜如此，声甚凄切。数月后，子果从贼中逃归，自言每夜闻其母呼己声也。然其子已在江苏之丹徒县境，相距七八百里矣。盖母子一气，自能感通，山崩钟鸣，固不妄也。

　　咸宁樊君，余亲家翁玉农太守之族也。宦游广东，卒于官。其子不肖，寄其父之柩于僧庐，而尽取其赀以去，不知所之。数载后，樊君之外弟以事至广东，樊见梦曰：“吾子不肖，弃吾不顾，吾柩在某所不得归葬。今幸弟至，愿与俱归。”次日其外弟访之，果得其柩，然计道路之费亦颇不细，意尚踌躇。又梦樊促之，其外弟曰：“而车远涉，事甚非易。若启君之柩，而别为以盛君骨，归葬故茔，可乎？”樊曰：“可。”濒行，又见梦曰：“凡过关塞桥梁及高山大川，必呼我姓名，庶不淹滞。”其外弟悉从之。将至家，樊先一夕示梦于其家人曰：“吾从外弟归矣！”观乎此，知狐死首丘，叶落粪本，延陵赢博之葬，虽达人高见，而孝子慈孙固不容存此心也。

　　咸宁余氏女既嫁而死。其母嫠也，老且病。粤寇将至，举家仓皇谋他徙。其母夜间独坐一室，忽见其女至，谓其母曰：“遍地烽烟，行将安往？母又多病，不耐奔波，与其道路流离，不如死之为乐。”其母曰：“诚然。吾自问生有何味，能从汝去，良所愿也。”旁舍之人，皆闻其母一人独语，而不闻其女语，但闻鬼声&lt；需鬼&gt；&lt；需鬼&gt；然耳。次日，问其母昨夜云何，母以告，犹不之信。越数日，其母竟死。

　　先祖母戴太夫人之侄孙骏伯茂才，早卒。其妻张氏生一女，曰慰生，适蔡氏而死。戴本德清人，然迁居湖郡数十年矣。咸丰庚申岁，粤寇犯郡城，戴氏谋他徙，张犹豫。夜间忽闻慰生疾呼曰：“速去，速去！”如是者，数夕皆然。张遂决。此与余氏女用意迥别，殆由其母衰壮不同耳。然其后赵忠节公力守湖郡，居民稍稍复集，张氏仍回城中旧居。及湖城陷，竟死于难，惜不终从其女之言也。咸宁樊氏女，许嫁李氏子，婚有日矣。而其婿病甚，婿家请改期。时女父远客于外，女母又早卒，虽有兄弟数人，皆非同母，略不顾问。女乃自主之曰：“既已许人，固无他议。婿虽不幸，犹将往也，况病耳，庸何伤？仍请如期。”乃粗粗成礼。礼成，婿大委顿，幸女善事之。又逾数年，生二子而后死。女独居守志，抚其二子。乃其翁非人也，以女年少有姿首，嫁之可得重聘，谋夺其志。女知其谋，遁归母家，而其母家之事悉委之其舅氏。舅氏曰：“若父以家事托我，所入不足给所出，今又增益人口，奈何？”女曰：“固也，然我亦非坐食者，请舅氏即以我当一佣可乎？”于是蚤暮力作，不遑顾其子，一子殇焉。后其母家日益落，女自食其力以终其身。余大儿妇与此女为族昆弟，故余得闻之。孤苦穷嫠，茕茕白首，姑存之笔记中，冀不泯幽光耳。

　　余大儿妇樊之乳母刘氏，河南中牟人。嫁于湖北之兴国州，其夫与子皆前卒，常居樊氏。时余亲家翁玉农太守方知河南府，善遇之，颇有所蓄。忽有某甲自湖北至，自言为其夫兄弟之子，然族属疏远，固不可考矣。乃其事刘，则甚勤恳，抑搔疴痒，问衣燠寒，虽亲子有不若。刘甚喜之，将以为子。刘有妹亦佣于樊氏，谓刘曰：“昔吾夫有亲兄弟之子，吾以夫亡往依之，哭于门外达旦，而不见收恤。今此人与姊远矣，何其亲昵之甚也？此必不可信。姊无为所饵！”嗣后甲至与刘语，其妹辄往参焉，使不得尽其说。会刘病，甲乃为赁屋于外，刘因言于主人，就外舍养病。妹又尼之，刘曰：“人固有不同，妹将以此子为犹尔夫兄之子邪？此子于我至厚，我又无子，不从之去，而尚焉往？妹勿阻我。他日必不为妹累。”妹无如何，刘乃从甲俱去。甲有所善妇人，遂以为妻，与刘同居，居然母子姑妇矣。乃稍稍蚕食，刘之所畜既尽，伪使刘至某所就医，及暮而返，则甲夫妇不知何往矣。刘亻累然一身，卒依其妹以终。嗟乎！羊肉不慕蚁，蚁慕于羊肉，醯酸不慕蚋，蚋慕于醯酸。刘氏愚妇人，固不足知此。乃其妹则何智也！三折肱知为良医，信夫！

　　仁和唐栖镇乡间有沈氏者，颇有资产。生二女，无子，嗣族人子为子。父母与约曰：“所有田宅，悉与嗣子。其银钱、衣服、玩好之类，二女分之。”于是长女私计：无妹，则尽归己矣。一日与妹下楼，自后推之，坠楼下死，以妹失足告。其父母初不疑有他也。长女后归于劳氏，生子至数岁，辄死。其第五子之死也，妹附之而言前事，乃知诸子之死，皆其妹为祟也。后又举一子亦死，至第七子，得无恙。或劳氏尚不应无后，故延其一线与？然此子清狂不慧，所有财物皆为其随手散去，不及十年耗矣。后此子未死前一日，呼刀镊之工尽剃其发，亦可怪也。又闻其尚有二女，一最所怜爱，嫁于嵇氏，亦得怪疾而死。

　　胡氏，湖北人，故为倡，后倦于风尘，乃以其所生女嫁刘某，而从之居。胡颇有所蓄，刘夫妇善事之。不数年，胡所蓄尽归于刘，于是刘意日益怠，久之女亦偃蹇，不甚顾其母。胡老且病，委顿床褥，竟无过问者，虽饮食不时得，医药无论矣。胡愤恨而死。后刘所生子女，皆至数岁而死，死时辄曰：“婆来矣！”婆者，其子女呼其外祖母也。乃知胡为祟云。此与沈女事相类。传曰：子身之贰也，报之于其子女。亦犹报之于其身矣。

　　唐西镇王氏二女，并许嫁于姚氏，父母俱亡，无所依赖。其一女所许之姚氏，故与王氏有连，盖姚氏妇于女父为舅之子，外兄妹也。乃先取其女以归，而蓄之母氏，实女之祖母家也，戚党相依，女甚安之。其一女所许之姚氏，则初无瓜葛，而亦以为请，王氏之长老不可，曰：“俗有童养之例，小家则然耳。衣冠之族，不应如此。”姚氏固请，乃许之，使待年于夫氏。初至亦甚相得。而姚有女工为谗&lt；鬼&gt；，其姑人其女之言，遂憎疾之，久而弥甚。后避寇难，邂逅见德清蔡氏女，爱之，欲聘为子妇，乃逐此女，仍还母家。使媒氏告王氏之长老，以女游惰，绝其婚。俄姚氏子以暴疾死。死之日，彼姚氏之妇与女父为外兄妹者，见女父自外至，呼曰：“二妹，吾已捉毛毛去矣，敬使妹知之。”毛毛，即姚氏子之小名也。夫绝其婚，未伤其命，似不应遽杀其婿。且以谗言构其女者小姑也，婿何罪乎？然世俗于童养之女，往往虐遇之。盖女子而至待年于夫氏，其孤苦可知。既无顾忌，遂相凌践。君舅君姑，本非骨肉；女公女叔，竞构萋菲。饮食每至不周，鞭棰在所恒有，饮恨吞声，宛转而死者，比比然也。王女之父之杀其婿，或亦得请于神矣。观其呼彼姚氏妇而告之，盖假此以警彼也。呜呼！风俗浇漓，人心凉薄，则鬼神之事，固有足以辅政教之所不及者矣。

　　洛阳县令秦某，以事至汴梁，久留不返。其妻在署中，与女及赘婿同居。俄秦在汴梁大病，妻往视之。妻故有一婢，爱之等于女，居处必与偕，至是因仓卒不及挈。此婢留居署中，而婿频烦役使之。女疑其有私，欲杀婢，伺婢睡熟，以翦刀刺之，力薄不能遽断其吭，区刂俞刂良久，血肉狼藉然后死。遽以棺敛之，舁置野外。比及秦妻返，家人皆见，独不见此婢。问之，女以暴疾死对。其旁有一长橙（都邓切，几橙也。见《广韵》四十八嶝），忽起而人立，且行数步。正共骇异，一小婢哭而跪秦妻前，曰：“主母不知邪？婢子死矣，死甚苦！”秦妻惊曰：“汝即某邪？”曰：“然。”乃具言其事，且曰：“主人之女夫，亦即主人也，有所役使，敢不承奉。其有无私情，固不可知。至于婢子，循分执役，实无他念。乃不加察，遽施毒手，睡梦之中，横被翦屠。杀人者死，虽逃王法，岂无冥谪，今已得请于神，必索其命。”秦妻抚之而泣曰：“汝诚苦矣，然吾平日待汝不薄，幸以吾故，曲恕吾女。”婢曰：“此固不能。虽然，婢子不敢于主母之前加无礼于女公子，一离膝下，恐不复能忍矣！”言已倒地，扶起复问之，则茫然不知所对。秦妻于是为此婢大作佛事，冀仗佛力销释冤愆。此事盖在咸丰初，至今二十余年，未知其女无恙否？然恐秦妻死后，终不得幸免也。

　　中牟县典史张某，疽发于背，召巫者视之。巫出而语人曰：“张公必死矣。吾至冥中，见其父母甚怒，言其子不孝，闻父丧不发而之官，及其居官，又贪暴无人理。今在冥中受罪甚苦，导吾至一处，见张公裸而仆地，其背上凿一小孔，实薪蒸于中，焚其脂膏。岂有如此而得活者乎？”不数日，张果死。死后有人自其家乡来，乃言张甫补官，父即死于家，张秘不言，仍挈妻子赴任。此事其乡人固有知之者，然在河南，则莫之知，在中牟更莫之知也，而巫乃能言之。然则其所见情状，必非伪造矣。

　　《清异录》云：“菌蕈有一种，食之令人得干笑疾，土人戏呼为”笑矣乎“，不言其可以致死也。然此菌实有毒，笑而不已，久之必死。余居吴下马医科巷，邻潘氏有一媪，其妻母也。食菌后觉腹中有异，乃至床上卧，俄而吃吃笑，俄而大笑，惊谓其女曰：”殆矣，吾食笑菌，死矣。“其言虽如此，而笑仍不绝声，未几起而立，旋仆，遂伏地狂笑。其女见此状，惊惶失措，以余家时有药饵馈送邻比，乃踵门问焉。余二儿妇检视沪上所刊经验良方，知食笑菌者，薜荔可以治之。墙头适有此种，乃采一束，煎汤与之饮之，须臾笑止。至今无恙。

　　咸丰间，粤贼陷浙江绍兴。诸暨之包村有义民包立身起乡兵，与贼相持几一年，杀贼无算，浙东西人归之者甚众。及包村破，乃尽歼焉。有魏某者，亦绍兴人，自包村逸出，为贼所追，自其后以刀连斫之，而首不殊。又一贼自前解其衣扣，欲使受刃，而衣扣纠缠不可解，乃以利刃刺其喉。魏仆地，颈血模糊，贼以为死矣，委之去。而魏实未死，俟贼去远，复起立，以手扶其头而行。行数里，稍一释手，首忽下坠倒悬于膺，大惊，仍掀之起，按捺颈上，幸不复坠。然饥甚，盖不食饮者数日矣。偶掬溪水饮之，甘如饴，见田间有荑稗，采而生食之，其香美不可名言也。数日至其家，竟不死。初时每食，尚有热气鬻然自喉间溢出，盖即贼刃所刺处也，久之创合，亦不复然矣，惟头稍偏，常若左顾耳。其嫂佣于杭州许氏，余次女家也，故得详知之。异哉！贼斫不死，神扶持，裴公圣相故然；一介细民，何以致此，岂其人有阴德邪？《太平广记》卷三百七十六引《广异记》云，太原王穆，唐至德初于南阳战败，贼以剑自后斫穆，&lt；角力&gt；骨俱断，惟喉尚连。初冥然不觉，食顷乃悟，而头在脐上，遂以手力扶头附颈，须臾复落，以发分系两畔，左膊发解，头坠怀中，复系发正首，行四十里。麾下散卒见之，载还军，养病二百余日方愈。绕颈有肉如脂，头竟小偏。与此事绝相类。然则《广记》所载，尚有郑会、邵进等头断而仍活者，亦未必竟无其事也。

　　江西有谭仙姑者，不知何时人。或云孝女，或云贞女，盖女子而夭折者，其事不得而详也。在江西颇著灵异。嘉庆、道光间，湖北大旱，或言江西谭仙姑求雨最灵，乃往迎之，以纸书谭仙姑之位，置肩舆中。复使人执雉尾导其前，言神所凭依也。神至，果得大雨，于是遂为立庙。其后祈报者无虚日。遇有水旱偏灾，乡民辄迎其神祷焉。有舆夫戏言：“空舆耳，舁此何为？”言甫出口，神舆顿重，压此舆夫仆地；再舁之，不能举矣。咸知获罪于神，使叩首谢过，乃复如初焉。余按陆鲁望《野庙碑》云：“江浙间山椒水滨多淫祀，妇而尊严则曰媪，女而容艳则曰姑。然则此风自唐已然矣。惟闻谭仙姑之庙，凡素行不修者，皆不得入，入必为神所谴。有三妇人入庙瞻礼，归经路厕，旋风忽起，粪秽激射。中间一妇人衣裙皆污，而前后两妇相去咫尺，略不г濡。群以为异，后知此妇素悍也。然则如谭仙姑者，尚不失聪明正直之义，或未可以淫祀例之与？

　　孟县刘某，生二子，皆成立矣。又娶妾，生一女，女患目疾，使巫视之。巫曰：“祖坟风水与此女不利，不迁葬，目且盲。”妾乃与刘计，将如巫言。二子执不可，曰：“巫言固不可信，吾家幸平安，祖坟年代久远，岂可轻动？”而妾日夕聒其夫曰：“吾无子，止此一女，不幸而盲，是无女也。二子但知自为计，君幸为我计！”刘纳其言，乃不与二子谋，故使二子他适，即发祖坟。甫起其棺，而女在家大叫，登时目盲。迁葬之后，刘不久死，二子亦相继死，遂无后。余按《仪礼。丧服篇》“改葬缌”，是古人固有改葬之礼。然郑康成注曰：谓坟墓以他故崩坏，将亡失尸柩也。是古人改葬，非如后世之以风水起见。惟唐李阳冰《扌西先茔记》，则实用方士邵权之说，谓干温冥之禁，非窀穸攸宜，盖唐时已有此等谬说矣。《春秋》庄〔三〕（二）年，书“葬桓王”，《公》《谷》皆以为“改葬”。何劭公谓恶录之。仁人孝子无轻言改葬哉！

　　绍兴乌某，私其婢，生一子。妻恶之，归其婢于母家。婢乞以子从，许焉。婢嫁于房氏，子亦从之，遂为房氏子，不知有乌矣。后乌妻死，无子，乌欲返其子，时婢已死，请于房氏，房氏不可。有术者为乌谋曰：“吾能致之。”于乌氏祖墓之前，削木为代，埋其左畔。旬日后侦之房氏，则其子左目盲焉，乃使人告曰：“不归乌氏，右目亦且盲。”未信。复削木为弋，埋其右畔。旬日后，其子右目亦盲矣。大骇，就乌问故，乌谓之曰：“尔实吾子也。”因告以术者所为，曰：“尔非吾子，则乌氏之墓何预尔房氏之子哉？”子乃泣下，愿归乌氏。房氏知不可留，亦听之。于是先起左代，后起右代，旬日之间，两目复明如故。绍兴城中有天官第，相传为吏部陈公宅。陈先官江西，曾至贵溪龙虎山谒张真人。有童子献茶，失于碎其杯，真人怒，命左右执之去。陈曰：“童子无心之失，可恕也。”真人首肯，命释之。后陈老而家居，有老人求见，以玉如意献云：“此玉可御火灾。昔蒙活命之恩，今效衔珠之报，幸勿却也。”陈惘然不识所谓，老人曰：“曩日真人府中献茶童子，即我也。微公一言，必为真人所斩矣！”陈因诘其姓名，老人曰：“实告公，我乃龙也。天下之龙，各分疆域，亦如人间州县。然其未有分地者，必先服役于真人府，役满乃得受地。我已役满，奉真人文牒，来为此地龙王矣。”陈曰：“君既龙王，可容我一见真身乎？”老人曰：“可。”期于某日至瓜子湖相见。瓜子湖在绍兴南门外，广六七里，其西岸故有龙王庙。陈届期至庙中，凭栏而望。时方盛暑，烈日当空，万里无云。午后忽起微风，俄而风甚，黑云四起，转瞬之间，雷电大作，急雨骤至。湖中白浪滔天，遥望有一物蜿蜒而出，长十余丈，粗可数尺，在水际转侧不定。初时止见其身，不见首尾，后微露其爪，形如鸡距，色黑如漆。旋又露两角，未几，并首亦全见，与世间所图画不甚异也。向陈若叩首者，陈亦举手答礼。已而复没于水，雨止风定，晴霁如初。陈归，以其所赠玉如意缄庋梁间，每遇火灾，辄至陈第而灭，故至今存焉。此事乃沈君祖炜言之。吏部陈公，不知何人，案头无《绍兴府志》，不可考也。其情迹颇近荒诞，盖故老相传如此。沈君即绍郡人，言之凿凿，姑为记之。《齐谐》志怪之书，原不必其为信史也。

　　沈君祖炜又言：昔有航海者，帆风而行，正极顺适，忽闻其后声如怒雷。回顾，见波浪汹涌，一大鱼尾舟而来。张其口，含岈若巨壑，皓齿排列若霜戈雪戟，一翕一辟，海水从之出入，洪流氵养，涛作风兴。舟人大恐，而鱼行益近。时舟中有猪百头，羊半之，米面称是，乃谋以此等物稍稍掷与之，冀其得食则止。始而猪羊，继而米面，随投随食，在鱼不过一哆口而已，不费咀嚼。须臾诸物皆尽，无物可投。鱼意虽未餍，而其腹亦似果然，缩鳞卷鬣，悠然而逝。舟中人乃相庆，若更生云。此所谓吞舟之鱼，在海中固有之，不足为异也。沈君又言：其友陈姓者，曾至台湾。一日，见海面有青气上腾，须臾四散，因问舟人：“此何物？”舟人曰：“皆蚌也。群龙欲夺其珠，故逃耳。请看后面，龙至矣。”语未已，果见群龙数十，或青或黑，四面飞去。

　　湖北武昌县所属有狼子湖，故多鱼，渔舟聚焉。光绪辛巳四月朔，雷雨交作，见云雾中隐隐有物，众以为龙，皆伏而观之。俄霹雳一声，此物下坠，雨亦旋止。逼视之，乃大鲢鱼也，长丈余，其头尚仰视，似未即死。渔人或以叉{措}之，仍不动，再{措}籍之，始垂首而毙。于是居民集，各持刀割其肉去，烹而食之，味甚肥美，亦无他异。此事见上海所刊新闻纸，因上二事类志之。

　　湖北武昌有杨姓者，设肆于汉口，夫妇皆居肆中，年逾四十，尚无子。其弟有一子，杨夫妇皆甚爱之，言于弟，欲以为嗣，弟亦许焉。杨妇每自汉口回家，辄为儿制新衣履，且多以果饵饲之，儿视伯母如母也。某年杨妇回，抚爱此儿与平时无异，居已逾月矣。一日，儿至妇卧室，嬉戏甚乐。妇忽出，至厨下取刀而入，力斫儿。儿大叫倒地，未死，又连斫之，乃死。其弟夫妇闻声趋至，见状大惊，曰：“谁杀吾儿？”妇曰：“我也。”弟夫妇莫测其意，惟抱儿而哭。久之，妇亦抱儿而哭。弟夫妇因问：“嫂何故杀儿？”妇曰：“吾讵知之邪？儿死，吾亦不欲生矣。”以头触墙壁，欲自杀。弟夫妇反共劝慰，曰：“固知嫂无他意，此必别有故。吾夫妇年尚少，儿死可再生。愿嫂无介意！”妇乃出所制衣履，为儿著之，且买良材为作椟。既敛，妇百计求死，弟夫妇防之甚严。城外故有田宅，妇托故至城外，弟夫妇亦从之往。妇乃绝食，弟夫妇执饮食苦劝，曰：“嫂不食，吾二人亦不食。”妇不得已，为举箸，然曰：“吾杀此儿，何面目见尔夫妇！且亦何以见吾夫哉！吾夫妇老矣，不能生子，万一尔夫妇竟无子，杨氏血食不以吾斩乎？”其弟夫妇知其必自杀，使人旦暮守之，刀绳之属皆为藏┑。妇伺守者稍懈，取竹一节，踏碎之，以竹末自刺其喉，断吭而死。此妇之杀此儿，必有厉鬼凭依之。袁子才先生《新齐谐》载有舅杀其甥事，与此类也。

　　朱某，苏州人，设肆于临顿路。咸丰庚申年，贼陷苏州，朱于道路间得人家所弃女子，遂收养之。居数载，女年十六七，遂以为妻，时朱则年逾四十矣。生子女数人，长女嫁于湖州，子皆学贾于外。一岁，妇携其二幼女至湖州视其长女，久而不反，朱使人问女，言母归数月矣。朱各处侦探，杳无踪迹。久之，有人言于金匮县见其妻。朱使导往，则其妻果在，盖已别从一人矣。朱讼于官，判归朱，未几又亡去，朱郁郁不乐。又以道路往返耗其资，不复能设肆，恒至余家助爨烹之役。婢媪辈言其事如此。老夫女妻过以相与，在朱诚不为无过，然既生育子女，且皆成立，乃舍之而去，遂同陌路。杜老诗云“轻薄桃花逐水流”，此女之谓矣。余家有佣媪朱氏，亦苏州人。当庚申之乱，负其一子一女仓皇出走。已而惫甚，度不能兼全，拟弃其女。而女已ΝΜ能步，每置之地，辄牵衣不释，不得已，仍负之行。至一桥，高甚，朱乃置其女于桥堍（堍，俗字，然吴文英词云“乍凌波断桥西堍”，则宋时已有此语矣），疾负其子度桥而去。行数十武，犹闻其女在隔岸唤母呼兄也。及乱定，朱复还苏州，积佣值，颇有所蓄。为子娶妇，而女家索陪门财，其余衣裙钗钏，所费颇巨，数年积累，一朝而罄。妇至，又不顺其姑，时有谇语。朱每为余儿妇辈言之，辄呜咽而哭。计此妇生年正在庚申之后，或疑即其所弃女转世也。虽出臆度之辞，不为无见矣。

　　沈某，亦苏州人，当兵乱时，逃至上海，颇有口辩。泰西人之商于沪渎者，延之至其寓，使佐会计，大有所获。偶见一舟人妇，艳之，欲娶为妻；而此妇喜其多金，亦愿委身，惟故有夫在，计无所出。妇有所善妇曰长子者，素以姊称之，因与谋焉。长子曰：“易耳。”乃赁其舟，伪欲如某处。至黄浦，风浪颇急，舟人持篙立船头，长子曰：“帆太高，宜下之。”亲出指点，突挤舟人坠江中，反号呼拯救，则无及矣。妇既丧其夫，遂归于沈。及乱定，沈与妇返苏州，生计充裕，甚自得也。妇忽得怪疾，辄自语曰：“来矣！来矣！”遂瞑眩而仆，如是者几年余。一日张目曰：“今日真来矣！”仆地遂绝。长子仍居沪上，于妇死前数日，忽若与人争辩者，曰：“此尔妇之谋，何预我事？”又曰：“无多言，从尔去。”遂赴水而死。

　　苏州又有陈氏子者，当兵乱时，随其母避乱至上海。一日语母曰：“门前大树上有红衣人招我。”母叱曰：“勿妄言，目眩耳。”次日，陈子竟攀援登树，坐义桠中，俄枝断，坠地死。大儿妇因言，其同乡余氏女，方与母食，食毕，投箸遽出。乡俗谓“饭后不饮茶，所食不化”，母乃呼其子曰：“汝焉往？且饮茶去。”子曰：“门外有人呼我，我出即返耳。”匆匆出门，投水而死。此等事，殆所谓夙冤者与？

　　湖北咸宁余氏女，嫁为石氏妇。石故无赖，日事饮博，余女生一子而卒，余氏收而蓄之。既长，使出而学贾。其子颇勤谨，师甚爱之，垂三年矣。石闻其子稍有所蓄，又余氏所具衣装冬夏皆备，乃自诣其师，欲以其子归。师留之，石不可，曰：“吾子与汝为徒耳，非与汝为奴也，汝安得留？”师知不可夺，厚赠而遣之。其地距石所居三四百里，石挈其子至半途，适阻小水，乃赁一舟尽载所赍。父子俱登舟矣，石语其子曰：“吾遗一物在某处，可往取之。”子登岸至其地，遍觅无有，将返问之父，比至水滨，则舟已开矣。沿岸追寻，无所睹，乃大窘，亻累然一身，进退俱不可。不得已，乞食于途，久之跖穿膝暴，胫骨腐烂生且，病不能行。群モ怜而饮食之，得不死。有咸宁人过其地，或告之曰：“此子尔同乡也，能挈之归乎？”其人就而问之，曰：“是吾乡人余氏之甥也，吾归当为言于余氏。”及归，如余氏告之，余氏急使人迎以归，已憔悴无人状矣。持养数月，乃始能行。后余氏又使学贾于他处，戒之曰：“汝父若来，勿再为所诳也。”夫道路之间，杀越人于货，尚且有之，况止于欺诳，又何足异！所异者，以父诳其子而取其资，是不可以人理论矣。余书为搜神志怪而作，然记及此等事者，人无人理，人即妖也，正不必魑魅罔两，然后可铸之禹鼎也。

　　咸宁余氏有一妇，不知其母家何姓也。妇极短小，坐椅橙上，足不及地，然性柔婉，舅姑皆喜之，夫妇亦相得。久之无子，妇语其夫曰：“我自度不能生育，君家又贫，不能纳妾媵，不如我死，君得续娶。虽有雁之费，较买妾为省也。”夫曰：“是何言与？”而妇自是遂阴有自杀之意。乃归宁，从容语其母家曰：“妇人内夫家，外父母家。既已嫁人，其生其死，无与父母家矣。每见人家因女死，辄登夫氏之门，相嬲不休，此最无理。不幸我死，愿吾家勿蹈此恶习也。”其家曰：“汝幸未死，何出此不祥语？”妇笑曰：“我未死，故及言之，若我死，尚及言邪？”及归，又语其夫：“万一我死，君勿伤悼。续娶得子，我死胜于生！”夫初不知其有死志也。越数日，乘人不觉，竟缢而死。余氏大恸，母家之人果无一言，反相劝慰，此妇可谓贤矣。其夫续娶，亦无子，惟所娶者装送颇盛，余氏赖以温饱。后嗣族人子为子，已抱孙矣，亦足慰此妇于地下乎。

　　《列女传。母仪篇》云：古者妇人妊子，目不视于邪色，耳不听于淫声。此特言胎教之法耳。《博物志。杂说篇》云：妇人妊娠，不欲令见丑恶物异类鸟兽。又云：不可见兔，令儿唇缺；不可啖生姜，令儿多指。此则近于避忌之说，然犯之亦未必遽验也。独湖北妇人妊子避忌最甚，有所谓换胎者，言所见之物，入其腹中，换去其本来之胎也。故妇人妊子，则房中所有人物画像，悉藏┑之。或以针刺其目，云其目破，即不为患矣。有一妇卧室县一美女像，及生子，厥状肖焉。美女屈右臂，伸三指，作指物状，此子亦屈右臂，伸三指，终身如此。又一妇偶观优，及生子，头上有肉隆起，如戴高冠，两耳旁各有肉一片下垂，如以巾幂之者然。因忆观优时，有优人之冠如是，为其换胎矣。其地每有游僧，担荷衣装，乞食村落，担上有弥勒像，此则尤在所忌。孕妇见之，生子必肖弥勒像矣。故此僧所至，村人辄噪而逐之。孕妇或不及避，猝与相遇，则坐地上，自解其履，以左履换至右足，右履换至左足。此僧亦必将所荷之担，从右肩换至左肩，从左肩换至右肩。如此相持，及人众咸集，逐此僧去，乃得无事。其理真不可究诘也。中牟县有兄弟二人，谈者失其姓名，兄弟同时病死。俄其弟复苏，则实其兄附之而生也。弟妻引之入室，不可，却入兄室，兄妻又拒之。乃徙居于外，旬日之后，气体充实，如无病人。而一入内，则娣姒皆避之。不得已，出家为僧焉。按段成式《酉阳杂俎》载：上蔡县李简病卒，托汝阳县张宏义身以生，并引扁鹊易鲁公扈赵齐婴之心，及寤互返其室为证。扁鹊事未知出何书，段博极群书，必有所本也。是此等事，古固有之，古但谓之易心。《太平广记》再生部则谓之易形，至今人则谓之借尸还魂。按《金史。五行志》，大定十三年正月，尚书省奏：“宛平张孝善有子曰合得，大定十二年三月旦以疾死，至暮复活，云本是良乡人王建子喜儿。而喜儿前三年已死，建验以家事，能具道之。此盖假尸还魂，拟付王建为子。”上曰：“若是则奸幸小人，竞生诈伪，渎乱人伦，止付孝善。”此借尸还魂之事之见于正史者也。余尝论死生之事，以为鬼神之说，圣人固言之。吾人束发读《中庸》，即知“鬼神之为德，其盛矣乎”，安可不信？至轮回之说，圣人所不言，惟《列子》书言死之与生，一往一反。死于是者，安知不生于彼？此为佛氏轮回之说所祖。后世若羊祜、顾非熊事，炳然记载，即世俗所谓投胎者也。实则投胎犹之借尸耳。人之初死，一灵未泯，或适遇初产婴儿，一无知识，附之而生，则谓之投胎；或适遇新死之人，形骸未坏，附之而生，则谓之借尸：其理一也。不可谓竟无是事。然必谓人之生死悉如是，则又不可矣。

　　元吴自牧《梦粱录》云：杭城小民家，多无坑厕，只有马桶。每日自有出粪人氵蹇去，谓之倾脚头。按此俗，今苏、杭皆然。杭州有一细民，以倾脚头为业，因出入于横河桥许氏。许故钜族，民入其家，辄慕之曰：“吾死后得生许氏，虽数日而死，吾亦乐之。”后许氏一妇孕，将产，梦见是人来，遂生一子。使人问之，则是人果即于是日死矣。许氏素闻其语，咸知即是人托生也。子生七日而殇，其愿虽偿，其生何太促欤？

　　无锡杨氏女，许嫁江西程氏子。程故钜族，而程子因父母早亡，自幼失教，既长则骄乐佚游，从流忘反。程之长老寓书于杨，愿为赘婿，庶有所检束，杨氏许之，然不与女言其故也。程书在书室，为女所窃发，遂得其详，郁郁不乐，寝以成疾。及程子至，翩翩裘马少年也，而举止轻浮，语言讠鬼诨。女知所适非人，疾益增剧，程子殊不顾瞻。晨出则至暮不归，夕出则达旦未反，非博场即倡家也。如是年余，其所赍罄矣，并女之奁中物，亦且垂尽，自是女病益笃。临死前一日，已沉沉若死矣。程子偶入视之，见女腕上有金条脱一事，捋取而去。已而婢媪辈见失此物，诧曰：“谁所邪？”将议大索。女犹知之，微摇其首曰：“不必寻矣。”女死，程亦辞去，不知所之。后杨氏次女婿秦君至京师，见之于正阳门外，则已为モ矣，叹曰：“吾僚婿也，乃至此欤？”赠以银十两，裘一袭，且曰：“亟还江西。果行也，当为办装。”程曰：“尔为尔之官，我为我之モ，何预尔事邪？”不顾而去。此子甘处下流，真别有肺肠者。其初至杨氏为赘婿也，杨氏宴之，且陈梨园之戏。优人进点（唐崔令钦《教坊记》云：凡欲出戏，先进曲名，上以墨点者即舞，不点者即否，谓之进点），程点《拾金》。《拾金》乃乞儿事也，众宾愕然。或病其不祥，或赏其通脱，而程竟以乞儿终，非其朕兆与？山东有陈媪者，老寡妇也。有二子，其长子甲早卒，而甲妇甚贤。甲死后遗有千金，贷于人而食其息，姑妇二人颇足自给。次子乙及妇均不孝。陈媪自从甲妇居，乙不顾问。无何，甲所遗千金尽为人干没。甲妇无以为生，郁郁不乐，久之遂成迷惘之疾，饥饱寒燠皆不自知。媪怜之，昼夜调护之，又苦无食，力作以自食。甲妇之母族谓陈媪曰：“此非可长也，且以久疾累尊章，岂母家无人乎？”迎之归。媪自是从其次子居，乙夫妇虽不乐，然无以拒也。而乙妇悍甚，乙亦畏之。乙恒外出，乙妇亦时还母家，每为姑具五日之粮，则其返也必十日；具十日之粮，则其返也必二旬，媪于是恒不得饱。甲妇虽还母家，然犹念其姑，月必一来，来必居数日。每日巡行庭除间，见地上破瓴&lt；瓦&gt；，或败絮、或故纸、或枯本朽株，一一拾起，以奉其姑。且呼之曰：“娘，俟此等物化为金银，我与娘皆不饿死矣。”邻舍人闻之，皆为叹息。而乙妇殊厌恶之，不为具食。媪节食食之，故不能久留。留数日，辄好言遣之，曰：“吾儿家去，勿念老身。”如是者十余年矣。陈氏之邻，故客舍也，会有达官税驾于此，以病小留，尽得其状，叹曰：“是其罪在干没者。夫两嫠妇所恃以活命者，而干没之，此非人矣。”命有司穷治其事，悉反其金。陈媪得金，亟召甲妇告之。甲妇见多金，大喜，神识顿清，夙疾若失。仍奉姑同居，且嗣族人子为子，娶妇生孙焉。乙客死于外，乙妇挟其资再嫁，而后夫好饮博，不事恒业，不数年，罄其所赍。俄后夫亦死，乙妇不能自存，乞食于路，甲妇时时饮食之，未几以痢死。

　　张翁，闽人也。少时至河南中牟县访所亲，而所亲已他去，遂留落不得归。久之无以为生，乃鬻其衣装，得钱万余，设星货铺于市廛间（星货铺，见李济翁《资暇集》，言列货丛杂，如星之繁）。会有某翁者，亦闽人，游于市。与之语，闽音也，喜曰：“吾同乡乎？”因叙桑梓之谊，时与往来。见张翁诚实，乃谓之曰：“如此琐琐，岂足生活？君旧时在闽，曾作何业？”张曰：“吾旧学于药肆，颇亦有年。”某曰：“然则启肆卖药，岂不胜此？”张曰：“固也，苦无资耳。”某曰：“以吾之资，藉君之力，同启一肆，有利均之。”次日，即出千金授张，曰：“好为之，吾今有事且回闽，异日再相见。”张于是即在中牟启药肆焉，买药者踵于门，利市三倍。张虽一钱之人，必籍之，岁终会计，有所赢余，则分为二，曰：“此肆吾与某君共之也。”而某君竟不复至。张自至闽访之，亦不得其人，归而叹曰：“吾何以报某君乎？”乃辜较某君岁所应得，别储之，榜于门，大施舍。病者药之，物故者之，寒饿者衣之食之；岁大无，振之行之；数十年不倦，中牟称善人焉。后其家益饶衍，其子于同治壬戌入词林，咸知其为行善之报。惟所谓某君者，见首不见尾，亦殊可异也。

　　余外家临平姚氏，其疏族中有一妇，于吾外王父为尊属，余不及见矣。传闻其生前姣丽无双，且双趾纤小，每制履倦，则以钅咸线插髻上，帮帛垂耳后，才如一叶，人不见也。以故不良能行，行必以婢媪扶掖之，姚美人之名闻于乡里。今临平有地曰美人埭，以此妇名也。其子妇悍甚，恒与其姑立而谇语，妇懦不能与争，郁郁久之，竟雉经死。妇工翰墨，临死自书一纸，详述其子妇勃溪之状，置怀中。其子搜得，燔之。其子妇曰：“凡缢死者，下有遗魄，不掘出，且为祟。”乃掘地深数尺，果得如炭者一段，亦燔之。余幼时曾过其家，家尚温饱。乱后复访之，则无一人矣。有字蓉斋者，于余为舅氏，为贼掠去，不知所终。嗟乎！其先世有此等事，而望其子孙之克昌，则是无天道矣。

　　道光间，临平乡间有一妇，中年以后得一怪疾，口不能言，肢体不能运动，其耳目亦似无所见闻，昼夜卧床中，块然似已死者。而肌肤仍温和，口鼻仍有出入之息。使医切其脉，盖无病也。其子妇辈按时以糜粥饮之，尚能下咽，饭则不能咀嚼矣。如是五六年。一日晨起，饮之不受，抚之则冷，始知其已死也。其时喧传，以为奇事。余按纪文达笔记中有一事，与此相似，但彼男子，此妇人，为异耳。文达谓其心死而形生，余则以为此乃魂去而魄存也。《左传》载子产之言曰：“人生始化曰魄，既生魄，阳曰魂。”余尝以火譬之，人之形质，犹聚薪蒸而束之也。置火于中，俄而薪化为火，此即所谓“人生始化曰魄”也；俄而炎炎焱焱，光焰上腾，此即所谓“既生魄，阳曰魂”也。人之死也，魂升而魄降，亦犹灯之熄也，烟上散而煤下坠，乃其常也。若此妇者，其魂已去，而其魄犹存，正如光已灭而火未绝耳。因记姚氏掘遗魄事，并记此事，且说魂魄之义如此。又魂魄者，生时之名，若死后则为鬼神矣。孔子曰：“众生必死，死必归土”，此之谓鬼，其气发扬于上为昭明，蒿凄怆，此百物之精也，神之著也。可知生为魂魄，死则魂升而为神，魄降而为鬼，盖魂升魄降，姑以生时之名名之。其实，魂者火之光也，死而升者止其烟也；魄者火之所以为火也，死而降者止其煤也。观姚氏所掘其形如炭，正可证明其理矣。

　　唐西镇人伊介春，有女曰翠姑，自幼许嫁木氏子。木所居曰锁条桥，相距非远。后木氏家日落，介春私与其妻议，欲绝其婚。翠姑微闻之，郁郁不乐。咸丰之季，贼陷杭州，乡间皆大乱，介春率妻女奔沪渎，遂别为女相攸，有成议矣。翠姑知事迫，缢而死。此事余闻之二儿妇，适草笔记第十五卷竟，因记之卷末。虽其事平平无奇，似不合志怪之例，然稗官小说，未始不以表章节义为事。先大夫《秦淮烈女篇》云：“我无风化权，仅操笔一枝。”余笔记中载此等事，犹此意也夫。

　　●卷十六武林徐氏，为浙西望族。其故第在姚园寺巷，乱后虽毁于兵火，而门楣及听事无恙。圣祖御书“凛存堂”额及“清德镇俗”额，高宗御书“清慎可风”额，至今犹存。余门下士花农庶常琪，乃文穆公来孙也，稍加葺治而居之。余每过其家，辄兴故家乔木之思。偶阅定远方莲舫太守《蔗余偶笔》，载其家文敬公轶事云：文敬之封翁居钱唐江边，每子午潮退，将沿岸数十里水族，亲扫入江，自少至壮无间。一夜潮极大，巡江武官见火光一团，涌入徐氏，叩门以告，适文敬公生，因以潮名。及观平江李次青廉访《国朝先正事略》，则云：钱唐徐文敬公，先世业渔。公生日，江潮大上，一舟为风漂没。封翁急拯之得免。僦舟者为闽省孝廉，入都应试者也。翁延至家，致鸡黍之敬。次日洗儿，请孝廉命名，以江潮之异，名之曰潮。其后孝廉累不第，而文敬早达。分校会试时，孝廉竟出其门云。此二说未知谁得其实。花农距文敬已六世，恐亦未必能详矣。花农之生也，其先德若洲先生梦一道士化为鹤而生，故小字鹤根，意花农亦生有自来者与！徐花农云：吾家旧祀花园土地。相传文敬公晚岁家居时，招邻叟饮，一叟年最高，延之首坐，叟辞。公曰：“君乃吾乡老土地，何辞焉？”叟笑而就席。老土地者，杭人谚语犹言前辈耳。是夜，公梦叟来，云：“公命我为土地，愿即公花园中乞一席地，公其许我乎？”公愕然而寤，犁旦使人侦之，则叟死矣。问何病，其家曰：“叟固无病，但自言欲往徐氏，如是者三，遂卒。”公叹息久之，祀之于后圃。游戏一言，遂为鬼神所凭藉，卿相造命，信矣！

　　花农又言：文敬公未达时，为赘婿于同里殳氏。殳媪以公贫，弗善也。殳夫人卒，公遂归江干故居。一日，殳翁遇诸涂，曰：“尔以吾女亡，遂不过我乎？”强邀俱归，于殳媪前亟称公贤，媪微哂。翁曰：“尔不兼于此子乎？吾行且妻以次女。”媪怒甚，曰：“尔好为之，吾不与闻。”翁曰：“敬诺。”遂以次女为公继室，媪无如何也。公不复居殳氏，与夫人俱归。他日夫人归宁，偶语诸嫂曰：“今日肩舆及门，触于枨，几覆。”嫂曰：“吾家荜门，安容高车？”夫人曰：“庸讵知吾不高车乎？”诸嫂皆干笑，曰：“尔乘高车来，当毁垣以迎之。”夫人遂辞去。及文敬公贵，夫人始再至母家，诸嫂置酒相款洽。夫人从容语诸嫂曰：“垣未毁乎？”余谓江氏槟榔之诮，韦家鹳雀之称，士方贫贱，见轻于妻族，自古有之。史家载此等事者，欲使人知白屋之中大有青云之士，勿以高门鼎族而蔑视寒微耳。余记殳夫人之言，亦此意也。

　　杭州姚园寺巷有旌德观，祀疫神曰温元帅。按元人吴自牧《梦粱录》已载有此神，云是东岳所部，疑必起于宋世矣。每岁五月，居民舁神巡行市廛，盖亦逐疫之意，而过徐氏之门必疾趋而过。相传徐文敬公官冢宰，是为天官，主天下神只，故神过其门必致敬焉。国家定制，凡坛庙祭祀及僧道等事，皆掌于礼部祠祭司，实与吏部无涉。巫觋之见，良可一噱，然亦可见故家之重矣。

　　徐少薇，名章，花农之再从兄也。嘉庆戊寅，年十四，应乡试，中副榜。其明年举于乡，应礼部试，不第，留京师。未几卒。卒之前数月，梦至一所，修篁夹路，中有棋声，不觉朗吟曰：“飞来碎玉度棋声，修竹婵娟画不成。”下句未就，而竹中有人续之曰：“惆怅碧溪相别后，烟霞深处五峰青。”寻声而往，则一樵者，方倚树而吟。见徐至，惊曰：“华林子来何速乎？钱某犹未至也。子既来此，吾导子至一处观之。”遂与俱往。至则高门岌で，若官廨然。入门，有女子六七人执帚扫花，视徐而笑，不出一语。登堂见楹间县一联云：“天下今宵共明月，人间何处有仙山。”堂之左右，列书橱八九，缥囊缃帙，充刃其中。有角巾野服者数辈，挟册讽诵。樵者即取一卷，授徐视之，其生平所作诗文皆载其上，惊而寤，不解所谓。惟樵者所云钱某，则固知之，乃其同砚之友也，其时固无恙。未几而钱某之讣至，叹曰：“曩樵者言钱某未至，吾来何速，今钱某往矣，吾其继之乎？”因记所梦，┑书箧中。及卒，家人发箧得之，乃知石曼卿芙蓉之城，王平甫灵芝之宫，非小说家伪造也。

　　杭州武林门内，有长寿桥。桥之左别有一桥，无名，但以小桥呼之。其地有某甲者，素无赖，恒集徒众，携锹锄于无主荒地，扌窟石卖钱。阶砌柱础，爬罗殆尽，乃窃小桥上石栏石循，载以小舟，至唐西镇卖之。甲有子七岁，是夕忽得疾，次日弥甚，药之不瘳，自言：“有神人击我。”甲使卜者卜之，曰：“桥神为祟。”甲大惊，具牲醴祷焉，无效，不数日，其子竟死。嗟乎！乱后桥梁半就倾圮，比来稍稍修葺。乃余往来江、浙间，见有甫修而即圮者，推原其故，盖有负之而趋者矣。安得处处有桥神，为之呵护哉！

　　苏州山塘有某甲者，以卖鱼为活，人颇长厚，家亦粗足自给。惟嗜酒，每醉则言语不伦，家人习之，亦不怪也。一夕酩酊而归，坐未定，复趋出，家人问焉往。曰：“吾且赴水死。明日买棺至兴隆桥边敛我可也。”咸以为醉语耳。良久不返，踪迹之，则宛在水中央矣。钩捞出之，已不可救。竟如其言，敛于兴隆桥边云。

　　李翁，广东从化县人，迁居省城。年五十余，无子，买某姓女子为妾。女见李老，意不乐，呼使侍寝，掩面而泣。问之不答，固问，始微露其意。李翁曰：“老夫女妻，固非偶也。若既不愿，吾何敢强！”召其父至，以女归之。李翁可谓长者矣。此女失此良人，转似可惜也。

　　许仁山阁学之女，嫁海宁孙氏，有女名小翠，生于京师。襁褓中，父母以奔丧归，因小翠稚小，寄养于余次女处，盖余次女即仁山之从弟妇也。后余女挈之南旋，以还其父母。小翠秀外惠中，眉目如画，然自幼多病，年七岁殇焉。其临死时趺坐榻上，闭目合掌，家人不知其已死，候之则气已绝矣。其殆有宿根者与？昙华一见，亦可异也。

　　小儿出痘，谓之出花，不知所自始，然南北并有此语矣。一家有娣姒二人，其子皆出痘，娣之子颇危险，姒之子已上浆矣。其夜，姒梦见一卖花媪，娣姒各就之买花，已而娣以所买之花易姒之花，遂寤。次日视儿，则娣之子颇有起色，而姒之子痘皆下陷，未几竟死，娣子反无恙。乃悟梦中易花，是其兆矣。扬州甘泉县陈生端甫，居仙女庙镇之南，母与妻皆熊氏，盖姑侄也。妻病，母移榻于其房。一夕睡醒，见火光荧荧，自下而上，惊而谛视，乃一大鼠，衔灯草缘壁而行。急呼其子起，则火已及承尘矣，须臾遂炽。陈负母出，又使人舁病妇出，幸皆无恙，屋竟毁焉。夫鼠衔灯草常有之事，而陈氏竟以致焚如之祸。欧阳公云“祸患常起于细微”，信矣。

　　苏州有王媪者，少寡而贫，无子女，惟为人缝纫以糊其口，垂三十年矣。其邻某翁，颇饶于资，有一子甫十岁，自幼多病。病作，辄有鬼凭其身，招巫者施敕勒之术，竟不能遣，惟王媪偶过其家，则鬼即避之。如是者数年，其子心体烦，日就羸瘠，翁甚忧之。梦神语之曰：“以此子为王节妇后，病即愈矣。”翁因商于王媪，愿以此子与媪共之，承两家香火。媪大喜。子自母王媪，病果不复作，娶妻生子，奉王媪终其身。然则此子之病，殆鬼神哀怜节妇，不忍其老而无依与？

　　先大夫《印雪轩随笔》载：临平乡间，有兄弟四人而同岁者，盖二子于正月孪生，二子于十二月孪生也。乃又有兄弟二人，同年同月，而弟之生日顾先于兄者。盖此二人为异母兄弟，皆生于三月，兄于三月中旬生，弟于闰三月上旬生，相距二十日。至无闰之年，则弟先于兄者十日矣。其事本无奇，姑记之为谈助。惜谈者不言其姓氏。

　　湖北有张氏女，许嫁胡氏子，婚有日矣。而胡氏子病甚，乃使媒妁请绝于张，张女不可，曰：“女子既以身许人，死生以之。”遂适胡氏。而胡氏子病有间，又逾数年，生二子，始死，张女抚其二子以终。此与第十五卷所载樊氏女事相类，然樊女茕茕孤苦，张女则非止有节操，且有才干。其父仕于闽为县令，资财巨万，惟挟二妾以从，弃厥妻于家不顾，无以为生。族中人咸不平，纵臾其妻，使如闽。辞无资，则为醵资，又惧不礼于夫。女乃曰：“母无惧，我侍母以行，然须具来往之资。合则留，不合则返耳。”于是母女俱如闽，未至其所三十里，使人以告。父闻妻至，将不纳，闻女与俱至，始大具车徒迎之。既至，果相安居。数月，女辞欲返，母留之女曰：“家有尊章，岂能居此长奉母乎？”母泣曰：“汝在，故我无苦。汝去，彼将鱼肉我矣，吾从汝归耳。”遂与俱返。后其父以赃败，诏下原籍簿录其家财。县官奉檄至门，母皇恐伏灶下，余人悉走匿。女盛服出见县官，言父平时弃母不顾状，且曰：“父盛时，母不同其乐。今父败，母岂得同其苦？请公入视，如有铢金寸锦之储，甘受隐匿之罪。”声情慷慷，县官为之动容。入视之，破屋数椽，疏帐缥被而已。叹曰：“诚如汝言，诚如汝言。”遂去。山西一富翁，年四十无子，每至亲串家见有小儿，辄喜而抱弄之。尝于役于中州，骑马过中牟县城外，见树阴之下一小儿，才四五岁，馆纳可爱。下马就视，儿初不啼，抱之上马，幸无见者。谛视此儿，眉目姣好，肥白如瓠，爱不忍释，竟拥之怀中，束马而去。比至家，遂以为子。而翁自得此子后，连举二子，三子皆长，并为娶妻。然翁之家人每窃窃私语，谓翁既有子矣，焉用此他人子为？翁微闻之，自度己死后，必不相容。于是召此子语之曰：“吾自中牟携汝来，今幸成立。然久居此，终少味也。叶落粪本，汝其归乎！”乃为具万金之装，使携妇俱去，戒之曰：“汝至中牟，但至某所访之，必有骨肉相逢。此吾遇汝处也。”子不得已，涕泣辞去。既至中牟，止其妻于逆旅，而自至城外访求，逢人必问，冀有所遇。久之，有人语之曰：“吾村某氏老嫠妇，曾失一子，得毋是乎？”其子喜甚，亟使导之往，至则一老妇出曰：“吾夫亡后，遗腹生一子，至某岁失之，今且二十年，虽见之，固不识矣。然有可辨认者，此子面有豆花（唐陈黯有《咏豆花》诗，即痘瘢也，今谓之面麻），吾曾识其数，今虽久远，犹未忘也。”乃言其数。众人视此子之面，果有豆花，数之与妇言合，皆喜曰：“此真是矣。”其子泣拜，历言前事，即从逆旅中迎其妻至。老妇家本贫，自失子后，又悲思成疾，一旦有子，又有子妇，且有多金，乃大喜慰。“塞翁失马，未始非福”，此之谓矣。或亦造物哀怜节妇而曲成之乎？

　　光绪辛巳岁，花农与倪儒粟茹及孤山寺僧本慧，同至俞楼，于楼后山上西爽亭小坐。既下山，僧自后招花农曰：“来看，来看！”花农视之，见松树上一蛙，浅绿色，竟体滑泽如碧玉琢成，无磊之状，与常蛙异。儒粟曰：“此非金华将军邪？”僧点首曰：“无多言。”次日，花农至右台仙馆以告余。按杭城涌金门内之有金华将军庙，旧矣。据《咸淳临安志》，神姓曹，名杲，真定人，仕后唐为金华令。吴越王擢宋婺，钱氏入朝，委以国事。杲即城隅浚三池，曰涌金。既殁，民为立祠池上，此固有功烈于民，宜在祀典者也。其神乃化身为蛙，何邪？然鬼神之事有不可以常理测者。即如黄河之神，化身多为蛇，见于记载，登之奏牍。同年生薛世香廉访，河南灵宝人也，尝语余云：“黄河神，有大王，有将军。每见形，则官吏必以盘承之，大设牲牢，广陈优戏。蛇在盘中端然不动。其蛇有大小，小者大王，大者将军。大王蛇不过尺许，头外尾内，其直如矢，虽至数日之久，小有转侧，而终不易其方。将军蛇，或数尺，或丈余，蟠曲如纠纟墨，首则昂然上出，而不见其尾。大王蛇必居盘中，将军则稍偏焉。数日后辄失所在，莫知何往。河工官吏及滨河之民，咸崇奉之，无敢亵视。有所谓栗大王者，乃国朝栗恭勤公，其神亦蛇也。”然则金华将军之为蛙，何异之有？推而上之，知古书所载，如伯鲧为黄熊，望帝为杜鹃，女娃为精卫，钦丕为大鹗，盖亦理之所有。一孔之儒，固不足以知之。

　　同治十年冬，余自西湖精舍还吴下寓庐，迂道德清，省视先人丘陇。泊舟城中，自坐小舟出南门，至金鹅山，展先通奉君之墓，留奴子沈贵守舟。忽有一人司四五十岁，口操德清土音，至舟求见。沈诘其姓氏，其人告之，约略是刘字。沈粗解翰墨，问曰：“卯金刀乎？”曰：“非也，木字偏旁耳！”余归，沈以告，余亦漫置之。然以木旁字而音似刘，且为姓氏所有，惟楼及柳耳。吾邑素无此二姓，莫知何人也。及归吴下，适同县江子平孝廉、蔡瑜卿秀才皆在，因以问之，两君曰：“此事绝异，岂柳侯乎？”柳侯者，吾邑总管神也。吾邑总管神三，曰戴，曰柳，曰叶，而柳实先于戴、叶。唐天宝中初设德清县，柳侯即来为县令。侯名察躬，乃柳子厚之祖，集中《先侍御史神道表》所称德清君者是也。有惠政，既殁，而邑人祠之。岁久祠废，及戴侯兴，而邑人即以柳祠故址为之祠，于是祀戴兼祀柳，后又附以叶，并详县志。余流寓四方，久不获躬拜祠下，而文章道义，又不足以感动幽明，两君所言盖谰语也。其事载《春在堂随笔》卷第五，今因金华将军事，又类记之。

　　光绪五年十月乙丑，余葬内子姚夫人于钱唐右台山之原，余即自营生圹于其左。既葬三日，有蝶见于坟茔，黑质而黄章。越三日，又见，亦如之。时虽十月小春，然已交大雪，晨起严霜满地，不应有此，亦可异也。及归吴下，以语老友吴平斋，平斋决为太常仙蝶，然未敢遽信也。其事见《春在堂诗编》卷第九，今亦类记于此。余作《金华将军》诗，中四句云：“我泛余不溪中舟，疑有神人来同游。我筑右台山下圹，疑有仙蝶来送葬。”即谓此二事也。

　　陆锦斤，长洲学生，以高等食饩，有声庠序间。光绪辛巳岁，感疾颇剧，妻子为祷于神，陆曰：“可不必矣，吾顷见冥吏持牒来，有吾姓名。锦下一字本非斤字，后涂去之，而注斤字于旁，则是我也，其能免乎？未几果卒。陆氏兄弟行以锦字为名者，尚有数人，不知其涂去者为何字也。陆年仅二十四，是岁甫新昏，同学之士颇惜之。

　　顾某，苏人，官浙中，与于海运之役。自浙至沪，偶与数友饮于茶寮，忽得狂易之疾，其僚送之还苏，而疾益甚。百计求死，刀绳之属家人悉为藏┑，甚至不敢以陶器盛饮食。饭碗茶否一入其手，辄啮而碎之，或不及备，则吞咽入腹者，亦竟有焉。医巫杂进，久而不瘳。会有请箕仙者，乃就之问故。箕笔书曰：“病由鬼祟，鬼亦顾姓，浙江平湖市井中人。顾某前生为其主会计，干没其千金，致彼郁郁而死，故今来索偿。然顾某止于侵蚀其资，究未戕害其命，此鬼自以病终，理难议抵。果能广作功德，当可消释冤愆。”顾氏从之，用浮屠氏法，诵经施食，七日夜而顾病果已，仍至沪上，终海运之事。然未及三年，即以他疾卒。此鬼殆乘其衰气而来，《左氏》所谓“其气焰以取之”者也。

　　某甲，扬州人，寓于苏，家中惟一母一妻。偶外出，其妻为之阖户，甫还入内，骤得狂疾，载号载呶，不可向迩。母急，使人趣甲返。甲察其声，则男子也，问曰：“汝何人耶？”妻大声曰：“不识我乎？我某岁与汝别于某所，汝忘之乎？”甲乃恍然知为某乙。先是，甲在扬州时，曾借乙钱十千，及粤寇之乱，甲与母妻逃至某处，适乙亦至焉。其时乙无一钱，乃从甲索所借钱，甲橐中尚有洋钱四十，欲许之，妻曰：“乱离如此，生死未卜，岂偿债时邪？”甲从其言而止，自后亦不复见。至是乃问之，曰：“与尔别后，尔何所往？”妻作鬼语曰：“彼时吾与母同行，尔不还吾钱，母子二人饥饿不得食，努力至江边，贼已大至。江中虽有渡船，以吾无钱不肯载，乃负母循江岸而行，力竭仆地，呻吟三昼夜，母子俱毙。每念死时之苦，恨尔入骨，十数年来在扬州寻觅，竟不可得。后知在苏州，又在苏州寻觅数年矣。今得相逢，必偿我命！甲叩首谢曰：”曩者诚我负心，然吾夫妇死，尔母子仍不得活，于事无益；且我负尔钱，究未害尔命也。我愿数倍曩日所借之钱，为尔作功德，凭仗佛力，托生善地，不亦美乎？“鬼始不可，既而曰：汝言亦有理，好为之。”甲于是出钱大作佛事，妻病果愈。中山君有言：“与不期众少，其于当厄；怨不期深浅，其于伤心。”甲与乙既素有通财之谊，危迫之际，虽无所负，犹宜分财以济之，况实负其钱乎？乃妇言是用，毛不拔，遂使母子流离，挤于沟壑，固宜其饮恨九原矣。虽仗佛力消释前愆，吾犹未保其卒也。赵某，苏州人，当兵乱时，甚踔城外无所依。有农人李姓，怜而留之，赵因与李女通。李无如何，遂以为婿，赘于其家，夫妇颇相得。赵有季父，避兵宁波，使人访知赵所在，招使往。赵与妻谋曰：“吾季父颇有资，今来招我，我且先往。往而得所，再来迎汝，并迎翁也。”及赵至宁波，其季父议为娶某氏女，赵闻某女美，且装送甚丰，欣然从之。及乱定，遂依季父居，不复还苏。至光绪辛巳春，赵偶至门外眺望，有阴风吹面，通体生粟，乃入室蒙被而卧。夜半忽作谵语曰：“与汝别二十余年，绝不一念前情，致吾父抱愤而死，吾亦饮恨而亡。负心若此，吾今得请于神矣，汝尚望活邪？”言毕遂绝。

　　扬州市井中，有王、陈二人共启一肆。肆中畜一猫，毛色甚美，两家皆奇爱之。猫一乳生四子，皆肖其母，逾月之后跳踉于地，见者每注目焉。邻有某甲乞其一，许之，以不能离母，故未将去。一日，陈他出，王倦而假寐，惟陈母、王妻坐守肆中。忽有少年突入，攫二小猫去，母妻皆大号，王惊起追之，某甲亦助之追。须臾，陈亦继至。少年见追者三人，知不能脱，弃一猫于途，甲抱之归。陈与王仍相逐不舍，少年窘甚，并所存一猫亦去之，二人抱猫俱返。而少年不知，犹以为有追者，狂奔不已，触一孕妇仆地，竟践其身上而过。于是市人大哗，要遮少年，使不得逸。视妇，已垂欲绝矣，觅其夫至，缚少年送官，如妇死，当论如律云。嗟乎！鲁以斗鸡而出昭公，郑以逐狗而杀子阳，小事而启大衅，微物而酿巨祸，自古有之矣。此犹其小焉者也。

　　某甲，湖北人，居扬州为鹾商，喜谈内外丹之术。偶与友饮于茶寮，见一老翁支布为棚，卖药其下，有一客与之谐价，未定。就视之，则一何首乌，宛然人形。问所值，钱四千耳。大喜，如数与之。友曰：“此必伪也，岂有何首乌已成人形者，而所值止此邪？”甲曰：“不然，仙人卖药，论有缘与否，不计值也。”抱之而归。是夕宿于花园，不入内室，次日视之，死矣。家人大骇，穷究其故，友以告。亟使人觅卖药翁，不知所之矣。古诗云：“服食求神仙，多为药所误。”诚哉是言也。

　　同治之初，滇中大乱，贼所到之处，杀人如麻，白骨盈野，通都大邑，悉成丘虚。乱定之后，孑遗之民稍稍复集，扫除骼，经营苫盖，时则又有大疫。疫之将作，其家之鼠无故自毙，或在墙壁中，或在承尘上，人不及见，久而腐烂，人闻其臭，鲜不病者。病皆骤然而起，身上先坟起一小块，坚硬如石，颜色微红，扪之极痛。旋身热谵语，或逾日死，或即日死，诸医束手不能处方。有以刀割去之者，然此处甫割，彼处复起，其得活者，千百中一二而已。方疫盛时，村民每于夜间见鬼火，数百数千，成队而行，近之则闻锣声、鼓声、铃铎声、吹角声、马蹄声、器械摩扌介声，月夜并见有旗帜之象。又往往有人忽然倒地，如酣睡者，越日而苏，辄言有兵马经过，被其捉去搬送什物，至某处而返。又或言令其荷送传牌，牌上大书“某官带兵若干，赴某处，仰沿途供应如律”。及数日之后，其所言某处某处，无不大疫矣。疫起乡间，延及城市，一家有病者，则其左右十数家即迁移避之，踣于道路者无算，然卒不能免也。甚至阖门同尽，比户皆空，小村聚中绝无人迹。老子云：“师之所处，荆棘生焉。”信矣！马星五观察驷良，南人，为余说如此，盖其所亲见也。观察又言：咸丰八九年间，李树往往不实，而反生王瓜；楸树本无实，而反结实如豆，好奇者收而藏之。厥后疫起，百药不效，或谓李瓜、楸豆，自古未闻，天地既生此异物，谅非无用，或可以治此异疾乎？试之果验。而当时收藏者少，甚不易得，得之者珍逾参苓矣。近年来久无此疾，而李与楸之生瓜豆亦不再见。于此又见天心仁爱，虽大劫之中，未始不寓挽回之意也。

　　叶某，吴人，官于中州。有三子，皆在十龄内外，年相若也。一日，戏于庭中，其仲子手执一铁钉，谓季子曰：“吾此钉一发，即成弩箭，且中汝目矣。”季子曰：“兄试为之。”仲子一举手，钉即飞去，仲季二子相去颇远，中间又隔一人，而钉竟从此人腋下穿过，飞集季子之目。目睛即时突出，大如鸡卵，五色烂然。幸其系未绝，累然下垂且四五寸。季子走还内室，投其母；母大惊，以手握其睛，纳入眶中。季子初不觉痛，至是始大痛而倒，良久乃苏，后幸无恙，而此目则盲矣。方扰攘时，忽失仲子所在，大索之，则在一神庙中，厥角稽首，求其弟不死。扶之还，色若死灰，额上血漉漉然。其母不忍责，转以好言慰之。此殆有鬼神使之然乎？

　　潘氏，徽州大姓也。其族人检视谱牒，知乾隆间族中有一妇殁于杭州，即浅葬于城外，今绝无后矣。而此妇生前颇有恩德及其族人，于是举族聚谋，欲归其骨，合葬于其夫之墓。乃共醵金，使一人往。其人于光绪七年四月至杭州，依谱牒所载，营求其葬处，果得之。发视，则其棺乃楠木，所为尚完好，而其底则已朽矣。尸卧棺中，容色如生，衣服亦未坏。视其棺和所题识，盖已一百二十八年，而俨然如新死者。遂舁而置之新制之棺。有与其役者，见尸右手中握一小盒，封缄甚固，乃窃而怀之，莫知何物。或曰：“其中有宝珠，尸之不坏，职是故也。”吴下有邵氏旧仆，实从之往，亲见其事，归为奴辈言之如此。

　　李石泉孝廉，钱唐人，以道光丁酉科举于乡，余同岁生也。初名人杰。未几，湖北有反者名钟人杰，石泉不欲与同名，乃改名峨。或曰：“峨字，山在我上，以山压我，岂得为安？不易此名，必大不利！”石泉不从其言，逾年竟卒。余按《太平广记》引《感定录》曰：有进士李岳，连举不第，夜梦人谓曰：“头上有山，何以得上第？”及觉，不可名岳，遂更名言，乃中第。此与石泉事正相类，或人所言，不为无见也。

　　《通俗文》曰：“梦语谓之[C204]（引见《一切经音义》），字亦作呓。《拾遗记》云吕蒙呓语通《周易》，是也。今人亦往往有然。湖北有一妇，不见容于夫，夫外出，辄弃妇不顾。妇食贫自守，无他志。夫偶归，与之宿，闻妇呓语，皆处分家事，勤勤恳恳，夫大感动，曰：”谚云柴米夫妻，信矣！“遂相爱重如初。此亦至诚动物之一证也。又有一贵家妾，平日事其大妇，谬为恭敬，夫或于无人处抚问之，曰：”夫人遇汝何若？“则谨对曰：”甚善！“然其梦中，呓呻呼，辄若见督责于大妇，恐怖乞怜，觳觫万状。夫呼问之，笑曰：”无他，呓语耳！“固问之，终不言。夫叹曰：”积威所劫，一至此乎？“由是浸疏其妻，实则妾之呓语，皆伪为之也。此视骊姬之夜半而泣，用意更阴险矣。其妻竟以此郁郁成疾而死，临死谓侍者曰：”吾死，终不令此妾得志。“未几，妾亦死。

　　光绪辛巳岁四月，苏州西米巷民家，有母彘产一豚，一首、二身，二尾、八足。其家以为不祥，毙而投之水。群モ取食之，亦无他异。按《明史》，天启四年，榆林生豕，一首、二身、二尾、八足，事与此类，在五行家所谓豕祸也。纪文达自言于汉儒之学，最不信五行传说，余亦云然。夫孔子作《春秋》，未尝不纪异，然必如刘向、董仲舒诸儒之说，以某异为某事之应，则不能无附会，亦不能无牾。《明史。五行志》但纪祥异，不载事应，所见卓矣。

　　张氏子，楚人，生而蕴藉，父母奇爱之。年十六七，忽有神附其身，言语不伦，歌哭无度。平时婉娈如处女，至是则距跃曲踊，捷于猿猱，百尺之树可登其巅，视隆楼杰阁，犹几案也。楚俗，为神所附者，即使为巫，乡里皆信奉之，所获颇丰。而其父母雅不欲为此，力请于神，曰：“吾子眇小，不足奉大神，愿神舍旃。”神不许。乃邀集其族姻之长老，罗拜于前，请益哀。神附其子，言曰：“既众人苦求，吾即去矣。然此子不永年，吾在能护持之，吾去恐不免耳。”言已果去。其子逾年而卒，众以神言为信，然安知非此子已精神越渫，故邪得乘之邪？其子言神初降时，见有若猴ㄑ者。疑为猴精，故し捷若斯也。

　　楚人有娶新妇者，甫导引入房，将行合卺之礼，新妇忽发狂，号呼欢呶，癸瞿奔触。举家皇皇，莫知为计，不得已，迓其父至。新妇见之，则厉声曰：“汝来邪？”父察之，盖其兄之声也。先是，其父有兄早死，以二子为托，父乾没其资，而虐遇兄子，毙其一人，至是其兄之鬼附新妇之体，历数其罪，父俯首不能出一语。夫氏之人乃责之曰：“此女既归我家，则我家人也，岂复与尔家事？且此女在室时，尔何不附之而言？今乃牿乱人家嘉礼，无乃不可欤！”鬼曰：“此女在室，我附之而言，谁其闻之？今两家族姻咸在，是非曲直必有公论，我故不辞搪突，一抒愤懑，幸诸长老哀怜，为我善处之。”众谓其父曰：“汝诚无状，今尚何言？”乃使悉反其所侵蚀，且召其兄子至，推择族中一长者，俾鞠育之，以待其成立。鬼又附新妇，叩首致谢，遂去。后亦无他。然其父自此不齿于乡里矣。

　　湖北江夏县民祝某，于兵乱时娶一妇，江西人，嫠也。然此妇自归祝氏，甚爱敬其夫，善事其舅姑，先后宛若，女公女妹无间言。又甚勤恁，凡女事虽素所不习，必勉为之，一家皆喜，以为得贤妇，不以其再嫁而轻之也。居数载，忽得暴疾，有鬼凭之而言，责其不义，察之，乃其故夫也。祝氏之人，环而祷曰：“乱离如此，君又早世，茕茕刍孀，将可倚赖？其不能守，非其罪也。”鬼曰：“不然，吾未死时，固尝问之，能为吾守否？彼自誓不嫁，奉吾老母。吾骨未寒，而遽背之，致吾老母流离道路，死于饥寒，吾在九原恨入骨髓。今得相逢，必取其命。尔家若哀怜此妇，为治后事可矣。忽召医巫，徒费无益也。”妇病数日竟死。此妇在祝氏甚贤，度其事故夫必无失礼，乃以负其诺责，遂膺忄替之诛。传曰：“食言者不病”，可为倍死忘生者戒矣！

　　道光中，安徽太和县令某君幕客有能扶箕者，长夏无事，辄与诸友召箕仙，以诗歌唱和为乐。一日仙至，作诗云：“城郭人民异昔时，战场衰草尚离离。平生家国无穷恨，清颍亭边夜月知。”自署蘧蘧子，众莫知为谁。箕笔又书曰：“诸君不知有李栩乎？吾即栩也。”众曰：“敢问何时何地人？”箕曰：“旧事回思，至今心痛。诸君固好事者，不妨略言之。吾生于明万历之季，明代颍州隶凤阳府，吾乃颍州人也。吾父名精白，官山东巡抚。其时魏忠贤颛权，风示督抚，呈进祥瑞，而山东民间，适有牛产一犊，厥状诡异。吾父为僚友所惑，遂以麒麟生闻于朝，阁臣票旨有云‘厂臣修德而生仁兽’。海内忠义之士闻而恶之，吾父遂为清议所不齿。思陵登极，逆奄伏诛，诏定逆案，吾父与焉。吾诚私心痛之，因念《周书》有言：”尔尚盖前人之愆，惟忠惟孝。‘然则干父之蛊，惟忠孝而已。每读书见古忠臣烈士之事，未尝不慷慨太息也。崇祯八年，流贼陷颍州，吾念徒死无益，跳而免。走山东，招集旧时部属，得死士数百人，与之俱还，收复颍州。又与贼战茨河铺，大破之。又战焦陂集，禽贼首闯塌天，贼由是不敢犯颍。吾守颍凡八载，名震江淮，后因降贼袁时中复叛，吾出不意，为所戕害。以死报国，亦复何恨。万不料贼中有李信者，故杞县举人也，降贼之后，改名曰岩，力劝闯贼勿多杀人，以收人心。又造’迎闯王，不纳粮‘之谣，以荧惑人听，名列贤书，而甘为贼党，非人类矣。然彼为李信，吾为李栩，彼为河南开封府杞县人，吾为直隶凤阳府颍州人，若凤马牛不相及也。且吾自惭不学，少年时一纨子弟，好驰马试剑，博弈饮酒，间或与幕府诸客为歌诗，酒后耳热，拔剑狂歌，如此而已。又何尝折节读书，应场屋之试，登孝廉之科乎？乃举世以讹相传，竟谓吾即李信，数百年来牢不可破，皆言当时贼中之李信，即山东巡抚李某之子也。嗟乎！吾父生前已为世所诟病，区区之意诚欲捐此微躯为吾父一洒之；乃以姓氏之偶同，遂致枭鸾之莫辨，九原抱恨，岂有穷期！“因又作一诗曰：”此恨竟终古，无人一讨论。由来青史上，大半是冤魂。“此事余从前在徽州时，闻之晏白华茂才，有所录一纸，叙李栩战事甚详，今失之矣。按《明史。魏忠贤传》云：海内争望风献谄，诸督抚大吏阎鸣泰、刘诏、李精白、姚宗文等，争颂德立祠。是李精白固奄党也。又云山东产麒麟，巡抚李精白图象以闻，则麒麟一事亦实有之。崇祯二年，定逆案，巡抚尚书李精白列入又次等，论徒三年，轮赎为民，见《崔呈秀传》。李精白之为人，固无足论。又考《流贼传》，杞县举人李信逆案，尚书李精白子投自成，改名曰岩，则史固以李信为李精白子也。此所谓李栩者何人欤？余初以为箕仙诗文，类好事者为之，不足为据。乃后观朱兰坡先生所辑《国朝古文汇钞》，有范光阳《双雪堂集。李栩传》一篇，竟与箕言符合。范光阳为康熙戊辰进士，距明季非远，所传闻必当有据。余因有李栩事存疑一条，已刻入《壶东漫录》矣（《俞楼杂纂》第四十卷）。疑李精白为逆案中人，海内之所切齿，故一闻有以李氏子从贼者，皆曰此必李精白之子也。实则李精白之子是李栩，而非李信，在修《明史》诸公，亦未知此耳。惟李精白止见魏忠贤、崔呈秀传，不知何处人，杞县乎？颍州乎？此事迄未能定。光绪辛巳岁，汪柳门侍读主讲西湖学海堂，与余时相过从。余以柳门前官少司成，因问有前明进士题名碑乎？次日以刻本数册见示，盖非全者。余初不知李精白何科进士，随取一册，信手翻，即见李精白三字，乃万历癸丑科三甲九十五名进士，河南颍州卫军籍，直隶颍州人。然则杞县李信诚非其子矣。且以河南颍州卫军籍中式，则世以杞县李信为其子，其传讹亦非无因。数载之疑，一朝而释。夫李栩以贵游子弟，毁家抒难，为国捐躯，是亦一奇士。观其降箕之言，毅魄英魂，至今未泯。余因为考论之如此，庶足慰彼九泉乎？

　　直隶清河道署，相传明季时有三十六人死难于此。至今署中有一室，设三十六忠臣之位以祀之，未知信否。然居是者，率不利，相戒勿居，僦民舍为公馆，而官廨反虚设焉。同治中，陈作梅前辈鼐官清河道，不信鬼神之说，颜然居之，未几竟卒于官。于是继之者，仍赁屋以居云。余谓忠义之鬼，不当为厉，殆由久旷弗居，故为妖鬼所据。空穴来风，斯之谓矣。

　　昆明赵蓉舫先生光，先大夫丙子同年也。同治中，以大司寇薨于位。其时直隶有某官奉使自正定还，乘车夜行，忽见有绿帏大轿从北来，导者一骑，从者二骑，马前有二灯，书“刑部大堂”四字，讶曰：“夜深安得有贵官经过？且沿涂不见有供帐者，何也？”及至省城，知赵公卒，乃知所遇非人也。由畿辅南行，殆返滇南原籍与？

　　《礼记。祭法》曰：“大夫以下成群立社，曰置社。”郑注谓：“百家以上共立一社，今时里社是也。”此即后世祀土地神之始。至城隍，则始于春秋时四墉之祭，或引《礼》“坊与水庸”为证。然孔颖达谓：“坊者所以畜水，亦以障水；庸者所以受水，亦以泄水。”则是田间沟塍，非城隍也。夫土地之所包者广，城隍亦止土地之一端，宜乎土地大而城隍小。然城隍必一州一县始有之，而土地则小村聚中亦无不有，此城隍之神所以反尊于土地也。城隍与土地皆地只，非人鬼，然古者以句龙配社，王肃之徒并谓社即祀句龙，则如吴越以庞玉为城隍，固不足怪矣。余书所载，如闵斗阳司马为南府城隍，蔡骏甫大令为即墨县城隍，谈者皆云真实不虚。今又闻门下士邹镜堂宝惠言其妻父丁濂甫先生事，故又记之。濂甫名绍周，江苏丹徒人，道光庚戌科进士，同治中视学浙江，卒于官。卒后其妻蔡夫人梦濂甫来，牙旗仪伞，仍如生时。问之，言已为杭州府城隍矣。其女归邹氏，即镜堂妻也，将死前一年，梦有妇人来索命，已而以产难亡，镜堂思之不置。会有善扶箕者，自言有李少君之术，因使致之，果附箕笔而言：“其过去生中为医者，误伤一孕妇，今来责偿。已偿其命，亦无所苦。父见为杭州府城隍，死后居父所，甚安乐。君如相念，可为书使人持赴吴山城隍庙焚之，必可达也。”镜堂如其言，果梦妻来，述书中语悉合。余谓庾元规有《追报孔坦书》，刘孝标有《重答刘沼书》，古人不以生死易心，致书逝者，亦往往有之。然泉路茫茫，谁为置驿？吾恐镜堂之梦，亦《周礼》所谓“思梦”耳。如果一纸之书，九原可达，则幽明虽隔，而音问仍通，岂古者民神不杂之义哉！至濂甫为人，粹然古之君子，没而为神，亦固其所。忆癸酉之春，曾与杜莲衢侍郎同饮濂甫所，三人者皆庚戌同年也。濂甫是时犹无恙，酒后出《蜀游草》一卷，属余点定，乃未及数月，遂无疾而终。至庚辰岁，莲衢亦归道山，惟余仅存，思之不胜人琴之感矣！异日登吴山，瞻城隍祠宇，追念平生之言，能无腹痛乎？

　　石门吴又乐大令康寿，于咸丰三年，梦有吏持官文书来召，即随之往。至一处，似大官牙署，入之。见一官南面坐，侍者甚众，吏引又乐至案下而跪，窃窥堂上，悬“威灵公”三字额。威灵公者，其邑城隍神之封号也。又乐自知死矣，即亦不惧，而神反若甚惶遽者，命吏引之出。又乐抗声曰：“敢问以何罪见拘？”神曰：“无他，吏行文书偶误耳。”又乐曰：“既误摄至此，窃愿有所问。自今以往，尚有年龄如干，能示我乎？”神伸五指示之，又乐遂寤。自念五指必五年也，是岁年二十有七。至三十二岁，私计当死，凡身后之事悉为料量，饰巾待终。及改岁，竟无恙，于是知其事者，咸谓又乐曰：“五指者，五十年也，君之寿必可至耄耋矣。”光绪辛巳岁，又乐过余春在堂，与余言如此。又乐六世祖讳之振，字孟举，号黄叶老人，乃国初诗人也。又乐刻其诗集十卷，又补刻渔洋、钝翁诸公倡和诗附于末。冠盖中有此风雅好事者，亦不可多觏矣。

　　又乐言：光绪庚辰岁知青浦县，以公事至乡间，泊舟月城镇。其时夕阳在树，炊烟四起，凭窗眺望，见距舟可数十步，沿岸有竹篱，篱之内外男妇数人，或坐或立，又有童子六七，嬉戏其间。俄一童子失足堕水，男妇皆惊顾。而岸斗绝不可下。又乐欲移舟救之，而维系甚牢，且长年三老皆散就酒家，一时不易招集。正愕眙间，忽有狗跃入水，衔童子之衣，泅水而至对岸，盖此岸峻削，而彼岸则陂陀可上也。狗曳童子登岸，其家人亦趋至，抱之起，幸无恙。又乐大异之，使人召其家人问焉，则其家止此一子，若水死，则无后矣，狗即其家所畜者。一常狗耳，乃能入水救其幼主，古有义犬，斯之谓矣。又乐命从者以肉和饭饲之。后闻人言，竹篱中男妇，有其族人在焉，甚利此子之死而得其资财。又乐叹曰：“可以人而不如犬乎？”

　　咸宁樊氏子，余亲家玉农观察之疏族也。少无赖；好饮博，不事恒业，年四十余而死。有某者，其袒免昆弟也，樊子之鬼，忽至其家为祟。某曰：“我与汝素无怨，何忽见祟？”鬼曰：“吾死无子，尔不为吾立后，何也？”某曰：“汝自潦倒，不畜妻子，非我之咎。且我与尔远矣，某某非汝近支乎？汝欲立后，何不就彼谋之，祟我何为？”鬼曰：“不然，吾无田产，谁肯为吾后？虽近支，可若何？汝实管一族之事，得汝一言，乃有济耳！”盖樊氏为咸宁大族，族长一人外，又有管事者数人，族中事皆其主持，某即其一也。乃语之曰：“事诚在我，但汝生前初不以此为意，今何亟也？”鬼曰：“吾生前大错，日谋逸乐，有子无子不挂怀抱，死后为先灵所责，以为祖宗血食自我而斩。汝不为我立后，吾无以对先灵矣！”某于是言于族人，择其近支一人为之后，鬼始去。观于此，知鬼犹求食，古语非诬。兴灭继绝，先王之仁政；敬宗收族，古人之良法。未可谓魂升魄降，遂泯然无所知也。

　　钱唐茂才张亮采之妻魏氏，嘉庆丙子举人、湖州府训导名彭年者女孙，咸丰壬子举人、两淮候补盐大使名大缙者长女也，于同治癸亥岁归亮采。次年七月，亮采病，魏股肉以进，竟不效。亮采垂死，泣谓魏曰：“吾死无他恨，惟恨两亲在堂，不得终事，愿汝以妇代子矣。”言已而卒。魏欲死之，众以其夫遗言劝勉，乃不死。事舅姑极孝，姑病祷于神，请以身代姑，病良已。至己巳岁，舅卒；光绪己卯岁，姑卒。魏叹曰：“吾事毕矣。”于其年三月二十三日仰药死，年三十有八。距其姑之死，甫十八日；距其夫之死，则十六年矣。死后检遗箧，得其亲笔书一纸，规画其亡姑窀穸事甚详，盖其死志素定也。余从前视学河南时，有嵩县符烈妇牛氏，于夫死后，奉舅姑，教嗣子，至舅姑考终，嗣子成立，乃缢而死。有司具其事以上，予手批其牍云：“妇历十三年之久，竟成初志，从容就义，可谓心坚金石者矣。”有《符烈妇传》一篇，存《宾萌集》中，今于魏亦云。丹徒邹晴郊宝麒，少时遇有以生人而役于冥中者，谓之曰：“子前生为胥吏，无过恶；今生亦安乐，但寿不永耳。”光绪戊寅岁，在杭州得寒湿之疾，左膝不能屈信。医者攻治太过，肝风大作，两目皆盲。晴郊祷于神，愿减寿一纪，使两目复明，已而果愈。及辛巳岁正月，其父大病，晴郊又祷于神，愿借己寿一纪与其父，父病遂瘳。是年三月十九日，晴郊忽感疾，自知不起，谓家人曰：“吾寿固不永，往岁为治目疾，减寿一纪，今又为父病减一纪，吾数尽此矣。”问何以知之，曰：“神已以名籍示我也。”至二十五日，含笑而逝。其兄镜堂，余门下士也，请以此事载入笔记。余于第九卷中载王孝子继谷事，亦减算以益亲年，借此等事以耀吾书，衰颓笔墨与有光矣。
