中华古今注　　五代 马缟　

　　序

　　昔崔豹《古今注》博识虽广，殆有阙文，洎乎广初，莫之闻见。今添其注，以释其义，目之为《中华古今注》，勒成三卷，稍资后后，请益前言云尔。

　　卷上

　　帝王、宫阙、都邑、羽仪、冕服、州县、仪仗、军器等部注，凡六十六门。

　　○宫

　　宫谓之室，室谓之宫，皆所以通古今之语，明同实而两名之也。秦始皇造阿房宫，阙五百步，南北千丈，上可坐万人，下可建五丈旗帜。咸阳二百里内，为宫观二百七十所，皆复道相连。

　　○阙

　　阙者，观也。古每门树两观于其前，所以标表宫门也。其上可居，登之则可远观，故谓之观。人臣将朝，至此则思其所缺，故谓之阙。其上皆丹垩，其下皆画云气、仙灵、奇禽怪兽，以昭示万民焉。苍龙阙画苍龙，白虎阙画白虎，玄武阙画玄武，朱雀阙上有朱雀二枚。

　　○城

　　城者，盛也，所以盛受人物也。城门皆筑土为之，累土曰台，故亦谓之台门也。

　　○城隍

　　隍者，城池之无水者也。

　　○秦所筑长城

　　秦始皇三十二年，得谶书云：“亡秦者胡也”。乃使蒙恬筑长城以备之。盖秦终于二世帝胡亥也，非为胡人所患。秦所筑城，土色皆紫，汉塞亦然，故称紫塞者焉。

　　○长安御沟

　　谓之杨沟，植高杨于其上也。一曰羊沟，谓羊喜抵触垣墙，故为沟以隔之，故曰羊沟。亦曰禁沟，引终南山水从宫内过，所谓御沟。

　　○封疆

　　画界者，封土为台，以表识疆境也。画界者，于二封之间，又为壝埒，以画界分域也。

　　○闤阓

　　闤者，市墙也。阓者，市门也。

　　○肆店

　　肆者，所以陈货鬻之物也。店者，所以置货鬻之物也。

　　○罘罳屏

　　屏之遗象也。塾门外之舍也。臣来朝君，至门外当就舍，更详其所应应对之事也。塾之者，言熟也，行至门内屏外，复应思维也。罘罳，复思也。汉西京罘罳，合板为之，亦筑土为之，每门阙殿舍皆有焉。如今郡国厅前亦树之也。

　　○宗庙

　　宗者，宗祀也，庙者，貌也。所以仿佛先人之灵貌也。天子七庙，诸侯五庙，大夫三庙，士二庙，庶人无庙，四时之享也。

　　○汉成帝庙

　　顾成庙有三玉鼎、二真金炉，槐树悉为扶老钩栏，画云龙角虚于其上也。

　　○尧诽谤木

　　程雅问曰：“尧设诽谤之木，何也？”答曰：“今之华表木也。以横木交柱头，状如华也。形如桔槔，大路交衢悉施焉。或谓之表木，以表王者纳谏也，亦以表识衢路。秦乃除之，汉始复修焉。今西京谓之交午柱也。”

　　○方徼

　　徼者，绕也，所以绕逆蛮夷，使不得侵入中国也。方者，方面也，南方徼色赤，故称丹徼焉。

　　○开塞

　　关者，长安之关门也，函谷关、潼关之属也。塞者，塞也，所以拥塞夷狄，不侵中国也。

　　○孙亮金璃屏风

　　孙亮，吴主权之子也。作金璃屏风，镂作瑞应图，一百二十种之祥物也。

　　○孙权舸船

　　孙权，吴之主也。时号舸为赤龙，小船为驰马，言如龙之飞于天，如马之走陆地也。

　　○汉高祖斩白蛇剑

　　汉世传高祖斩白蛇剑长七尺。汉高祖自称提三尺剑而取天下。有问余者，余告之曰：“汉高为泗上亭长，送徒丽山，所提剑理应三尺耳。后富贵，别得七尺宝剑，舍旧而服之。汉之后世，唯闻高祖以所佩剑斩白蛇，而高祖常佩此剑，即斩蛇之剑也。”

　　○魏武帝军帢

　　魏武所制也，以军中服之轻便。有作五色帢，以表方面也。

　　○吴大帝宝刀

　　吴大帝有宝刀三：其一曰百炼，二曰青犊，三曰漏影。

　　○孙文台青玉马鞍

　　孙文台获青玉马鞍，其光照于衢路也。

　　○魏武帝马勒酒碗

　　魏武帝以玛瑙为马勒，车渠石为酒碗。

　　○大驾指南车

　　起于黄帝，与蚩尤战于涿鹿之野，蚩尤作大雾，皆迷四方，于是乃作指南车，以示四方，遂擒蚩尤而即位，故后汉恒建。旧说云周公所作也。周公治致太平，越常氏重译来献白雉一、黑雉二、象牙一，使者迷其归路，周公锡以文锦二疋、軿车五乘，皆为司南之制，使越常氏载之以南，缘扶南林邑海际，期年而至其国，使大夫窭将送至国而还至。始制车，辖轊皆以铁，还至，铁亦销尽。以属巾车氏收而载之，常为先导，示服远人而正四方也。车法在《尚方故事》，汉末丧乱，其法中绝，马先生钧绍而作焉。今指南车，马先生之遗法也。

　　○金根车

　　秦制也。秦并天下，阅三代之舆服，谓殷得瑞山车，一曰金根，故因作为金根之车，秦乃增饰而乘御焉。汉因而不改。

　　○辟恶车

　　秦制也，桃弓苇矢，所以禳除不祥也。《春秋》云：“桃弓荆矢，以除其灾。”所谓辟恶也。

　　○记里鼓

　　所以识道里也，谓之大章车。起于西京，亦曰记里车。车上有二层，皆有木人焉。行一里，下一层，击鼓，行十里，上层，击钟。《尚方故事》有作车法。

　　○街鼓

　　唐旧制，京城内金吾昏晓传呼，以戒行者。马周请置六街鼓，号之曰冬冬鼓。

　　○华盖

　　黄帝所作也。与蚩尤战于涿鹿之野，常有五色云气、金枝玉叶止于帝，上有花花之象，故因而作华盖焉。

　　○曲盖

　　太公所作也。武王伐纣，大风折盖，太公因折盖之形制曲盖焉。战国常以赐将帅。自汉朝乘舆用，谓曰<车卑>輗盖，有军号者赐其一焉。

　　○雉尾扇

　　起于殷世。高宗有雊雉之祥，服章多用翟羽。周制以为王后、夫人之车服。辇车有翣，即缉雉羽为扇翣，以鄣翳风尘也。汉朝乘舆服之，后以赐梁孝王。魏晋已来以为常准。诸王皆得用之。

　　○鄣扇

　　长扇也。汉世多豪侠，象雉尾而制长扇也。

　　○五明扇

　　舜所作也。舜受尧禅，广开视听，求贤人以自辅，故作五明扇。秦汉公卿士大夫皆得用之。魏晋非乘舆不得用之也。

　　○警跸

　　所以戒行徒也。周礼跸而不警。秦制出警入跸，谓出军者皆警戒，入国者皆跸止也，故曰出警入跸也。至汉朝梁孝王，称警称跸，降天子一等焉。一曰跸，路也，谓行者皆警于途路也。

　　○唱

　　上所以促行徒也，上鼓为行节也。

　　○冕服

　　牛亭问：“冕者繁露，何也？”答曰：“假玉而下垂，如露而繁也。”《文选》云：“衮冕垂旒，所以蔽明；黈纩塞耳，所以闭聪。”《尚书》云：“日月星辰，山龙华虫，作会宗，彝藻火粉米，黼黻絺绣，以五彩彰施于五色也。”所谓天子衮冕之服也。

　　○金斧

　　黄钺也。铁斧，玄钺也。三代通用之以断斩。今以黄钺为乘舆之饰，玄钺诸公王得建之。武王以黄钺斩纣，故王者以为戒，太公以玄钺斩妲己，故妇人以为戒。汉制，诸公亦建玄钺，以太公秉之，助武王断斩，故为诸公之饰焉。大将出征，特加黄钺者，以铜为之，黄金涂刃及柄，不得纯金也。得赐黄钺，则斩持节。

　　○公主建钅皇

　　秦改铁作钅皇制也，一本云：“钅皇，秦制也。”今诸王妃、公主与乘舆通建之。

　　○信幡

　　古之徽号也，所以题表官号，以为符信，故谓之信幡。乘舆则画为白虎，取其义，而有威信之德也。魏朝有青龙幡、朱雀幡、玄武幡、白虎幡、黄龙幡，而五色以诏。东方郡国以青龙信，南方郡国以朱雀信，西方郡国以白虎信，北方郡国以玄武信，朝廷畿内则以黄龙信，亦以麒麟幡。高贵乡公讨晋文王，自秉黄龙幡以挥，是今晋朝唯用白虎幡。书信幡用鸟书，取其飞腾轻疾也，一曰以鸿雁燕鳦，有去来之信也。

　　○豹尾

　　周制也，所以象君子之豹变也，尾言谦也。古军政建之，唯乘舆行建焉。

　　○马前弓箭

　　两汉：京兆及河南尹、执金吾、司隶校尉，皆使人导引传呼，使行者止，坐者起。四人持弓矢，走者则射之，有乘高窥窥者亦射之。魏晋已来，则用角弓，设而不用焉。

　　○狸头白首

　　昔秦始皇东巡狩，有猛兽突于帝前，有武士戴狸皮白首，兽畏而遁。遂军仗仪服皆戴作狸头白首，以威不虞也。

　　○龙虎节

　　《孝经》云：“制节谨度，满而不溢，高而不危，所以长守贵也。”唐节制皆从太府寺，准《三礼》定之。《周礼》云：“山国用虎节，土国用人节，泽国用龙节。”紫檀木画其形象，御亲金书，以赐重臣。碧油笼之，殁而不用，则倒进之。汉苏武使单于，不拜，单于怒令武北海窖中牧羊，毡裹节，食雪卧，节旄落，还汉，仗节而回，旄落尽也。

　　○军容袜额

　　昔禹王集诸侯于涂山之夕，忽大风雷震，云中甲马及九十一千余人，中有服金甲及铁甲，不被甲者以红绢袜其首额。禹王问之，对曰：“此袜额。”盖武士之首服，皆佩刀，以为卫从，乃是海神来朝也。一云风伯、雨师。自此为用。后至秦始皇巡狩至海滨，亦有海神来朝，皆戴袜额、绯衫、大口裤，以为军容礼，至今不易其制。

　　○橐鞬三仗

　　起自周武王之制也。武王伐纣，散鹿台之财，发巨桥之粟，归马于华山之阳，放牛于桃林之野，铸剑戟以为农器，示天下不复用兵。武王以安必防危，理必防乱，故彀弓匣剑以军仪，示不忘武也。旧仪，轱辘三仗，首袜额红谓之橐鞬三仗也。

　　○戈戟

　　鲁阳以长戈指日，日为之退舍。戈由殳也，戟以木为之。后世刻为，无复典刑，赤油韬之，亦谓之油戟，亦谓之棨戟。公王以下通用，以为前驱。唐五品以上皆施棨于门。

　　○矛殳

　　矛亦楯也，殳亦戟之象也。《诗》云：“伯也执殳，为王前驱。”其器也，以木为之。

　　○刀剑

　　《河图》云：“黄帝摄政前，有蚩尤兄弟八十一人，并兽身人语，铜头铁额，食砂石子，造立兵仗、刀戟、大弩，威震天下，诛杀无道，不仁不慈。万民欲令黄帝行天子事，黄帝仁义，不能禁蚩尤，遂不敌。黄帝乃仰天而叹，天遣玄女，授黄帝兵法符制，以服蚩尤。”吴大帝有宝三，见上注中。吴大帝有宝剑六，其一曰白蛇，二曰紫电，三曰辟邪，四曰奔星，五曰青冥，六曰百里。晋朝武帝时，武库火，有智伯头(一云王莽头)、孔子履、高祖斩蛇剑，二物皆为火焚之，唯剑飞上天而去也。又晋时牛斗间常有紫气，张华知非王者之气，乃是剑气。乃以雷焕为丰城令，张华知焕博识，到县乃掘县狱，深得剑两枚，一送与张华，一焕自佩。后华卒，子韪佩，过延平津，跃入水，使人寻之，乃见化为龙也。雷焕卒，子亦佩之，于延平津亦跃入水，化为龙矣。高祖斩白蛇剑见上注中。

　　○枷棒

　　《易》云：“荷校灭耳，凶。”《礼》云：“去桎梏。”桎梏，亦枷杻也。六月盛暑，去囚人枷杻，决断刑狱，放宥之也。唐时则天朝，周兴、来俊臣罗告天下，衣冠遇族者不可胜数。俊臣特制刑狱，造十枚大枷，一曰定百脉，二曰喘不得，三曰突地吼，四曰著即臣(棒号即臣)，五曰失魂魄，六曰实同反，七曰反是实，八曰死猪愁，九曰求即死，十曰求破家。遭此枷者，宛转于地，斯须闷绝。别有一枷，名曰<力>(普迷切)尾榆见即臣。复有铁圈笼头，名号数十。又招集告事者，常数百人，造《告密罗织经》一卷。每拷讯囚人，先设枷棒，破平人家，不知其数。

　　○棒

　　棒者，崔正熊注：车辐也。汉朝执金吾，金吾亦棒也。以铜为之，黄金涂两足，故谓之金吾。御史大夫司隶校尉亦得执焉。用以夹车，故谓之车辐。一曰形似辐，故曰车辐。魏曹操为洛阳北部尉，乃悬五色棒于门，以威豪猾也。

　　○车辐

　　棒形如车辐，见上注中。

　　○旌旃

　　旌者，旌也，旌表贤人之德。旃者，善也，以彰善人之德。旌类旗之象，旃类白旄之制。《书》云：“旌别淑慝。”

　　○麾旄

　　麾者，所以指挥也，武王执白旄以挥是也。乘舆以黄，诸公以朱，剌史二千石以纁也。

　　○文武车耳

　　古重较也，文官青耳，武官赤耳。或曰，重较在车藩上，重起如牛角，故曰重较。

　　○青印囊

　　所以盛印也。劾奏之日，则以青布囊盛印于前，示奉王法而行也。非劾奏之日，则以青缯为囊，盛印于后。谓劾奏尚其质直，故用布。非劾奏日，文明故用缯。自晋朝以来，劾奏之官，专以印居前，非劾奏之官，专以印居后。

　　○簪白笔

　　古珥笔之遗象也。腰带剑珥笔，示君子有文武之备焉。

　　○文武冠

　　文官进贤冠，古緌貌冠之遗象也。武官冠惠文冠，古缁布冠之遗象也。缁布冠，上古之法，武人质木，故须法焉。

　　○銮辂

　　銮者，所谓和銮也。《礼》云：“行前朱雀。”或谓朱鸟也。銮辂衡上金爵者，朱鸟口衔铃，铃谓之銮，所谓和銮者也。前有鸾鸟，故谓鸾，鸾口衔铃，故谓之銮铃。或谓为鸾，或谓为銮，事一而异义也。

　　○五辂

　　《礼》云：“春乘青辂，架苍龙，载青旗，衣青衣。服苍玉，<夏乘>朱辂，驾赤骝，载赤旗，衣朱衣，服赤玉；秋乘白辂，驾白骆，载白旗，衣白衣，服白玉；冬乘玄辂，驾铁骊，载玄旗，衣玄衣，服玄玉。”其制见《三礼图》。

　　○貂蝉

　　胡服也。貂者，须其文而不焕炳，外柔易而内刚劲也。蝉者，清虚识变也。在位者有文而不自耀，有武而不示人，清虚自牧，识时而动也。

　　○部伍兵阵

　　部伍者，一伍之伯也。五人曰伍，长为伯，故称伍伯。一曰户伯，汉制：兵吏五人一户、一灶，置□一伯，故云户伯，亦曰火伯，以为一灶之主也。汉诸王公行，户伯各率其伍以导引也。古兵士服韦弁，今户伯服赤绩纁衣，常韎弁之遗法也。

　　○部者

　　封部之属也。语云：“千乘之邑，百乘之家，可使治其赋也。”

　　○兵陈

　　《左传》云：“兵由火也，不戢将自焚。”《老子》云“兵者不祥之器，不得已而用之。是以上将军居右，偏将军居左。”言丧礼处之。

　　○阵

　　阵者，胜拒敌也。类常山之率然，击其首则尾应，击其尾则首应，击其中则首尾俱应。率然者，常山之长蛇也。唐朝高宗临殿，策问员半千曰：“兵书言天阵、地阵、人阵，何也？”半千对曰：“天阵者是星辰孤虚，地阵者是山川向背，人阵者是偏裨弥缝。以臣所见则不然，夫师出以义，有若时雨，得天之时，此天阵也；兵在足食，且战且耕，得地之利，此地阵也；卒乘轻利，将师和睦此人阵也。”高宗大赏，策为上第。

　　○武臣缺胯袄子

　　隋文帝征辽，诏武官服缺胯袄子，取军用，如服有所妨也，其三品以上皆紫。至武德元年，高祖诏其诸卫将军，每至十月一日，皆服缺胯袄子，织成紫瑞兽袄子。左右武卫将军服豹文袄子，左右翊卫将军服瑞鹰文袄子。其七品以上陪位散员官等，皆服绿无文绫袄子。至今不易其制。又侍中马周，请于汗衫等上，常以立冬日，加服小缺袄子，诏从之，永以为式。

　　○文武品阶腰带

　　盖古革带也。自三代以来，降至秦汉，皆庶人服之，而贵贱通以铜为銙，以韦为鞓。六品以上用银为銙，九品以上及庶人以铁为銙。沿至贞观二年，高祖三品以上，以金为銙，服绿。庶人以铁为銙，服白。向下捶垂头，而取顺，合呼挞尾。汉中兴，每以端午，赐百僚乌犀腰带。魏武帝赐宫人金隐起师子銙腰带，以助将军之勇也。高祖贞观中，端午赐文官黑玳瑁腰带、武官黑银腰带，示色不改更故也。

　　○九环带

　　唐革隋政，天子用九环带，百官士庶皆同。

　　○靴笏

　　靴者，盖古西胡也。昔赵武灵王好胡服，常服之，其制短靿黄皮，闲居之服。至马周改制，长靿以杀之，加之以毡及绦，得著入殿省敷奏，取便乘骑也，文武百僚咸服之。至贞观三年，安西国进绯韦短靿靴，诏内侍省分给诸司。至大历二年，宫人锦靿靴侍于左右。笏者记其忽忘之心。《礼》云：“天子以圭，诸侯以球，大夫以鱼须，一品至五品以象为之，六品至九品以木为之。”《礼》云：“端毕绅搢笏。”唐德宗朝，太尉段秀实以笏击逆臣朱泚不忠，反遭其祸。

　　○履舄

　　履者，屦之不带也。不借，草屦也。以其轻贱易得，故人人自有，不假借也，汉文帝履不借以视朝是也。舄者，以木置履下，乾腊不畏泥湿也。天子赤舄，凡舄色皆象裳也。《礼》云：“解屦不敢当阶，就屦跪而举之。春申君客三千，皆珠履也。”汉制；功臣阁老四赐曰：入朝不趋，赞拜不名，剑履上殿，肩舆入宫。淳于髡谏楚王曰：“若堂上烛灭，男女杂坐，履舄交错，臣当此之时，一饮一石。”晏子谏齐王曰：“今履贱而踊贵也。”言齐王好刖人之足，微谏之也。

　　○厨人穰衣

　　厨人穰衣，厮徒之服也，取其便于用耳。乘舆进食者有服穰衣。前汉董偃，绿帻青篝加穰衣，以见武帝，厨人之服也。

　　○伺风鸟

　　夏禹所作也，禁中置之，以为恒式。

　　○玉佩

　　玉佩之法，汉末丧乱而不传。至魏侍中王粲，识古佩之法，更制焉。

　　○天子乘舆赤绶

　　天子乘舆之制，赤绶，四采，黄、赤、缥、绀，黄为圭，长二丈九尺，五百首。诸侯赤绶，四采，赤、黄、缥、绀，淳赤圭，长二丈一尺，三百首。

　　○公侯大将军紫绶

　　紫绶，二采，紫、白，淳紫圭，长一丈七尺，一百八十首，公王、封君服紫绶。九卿、中二千石绿绶，三采，青、白、红，青圭，长一丈七尺，一百二十首。一千石、六百石墨绶，二采，青、绀，淳青圭，长一丈六尺，八十首。四百石、五百石之长，同前制也。三百石、二百石黄绶，淳黄一采，圭长一丈五尺六十首。一百石青绶，青绀纶一采，婉转缪织，长一丈二尺。自青绶以上，皆长三尺二寸。绿绶同采，而首半之。縌者，古佩襚也。佩绶相迎受，故曰縌。紫绶以上，縌绶之间，施玉环块。自墨绶以下縌皆长三尺，与黄绶同采，而首半之。凡先合单方为一丝，四丝为一扶，五扶为一首，五首成一文，文采淳为一圭，皆广一尺六寸。

　　卷中

　　皇后、冠带、士庶、衣裳、文籍、书契、草木、答问、释义部注，凡四十四门。

　　○皇后太后印绶

　　太皇太后、皇太后绶，其制与天子乘舆同，赤绶，四采，黄、赤、缥、绀，淳黄为圭，长二丈九尺，五百首。长公主、天子贵人与诸侯王同制，其赤绶，四采，赤、黄、缥、绀，赤圭，长二丈一尺，三百首。诸国贵人、相国皆绿绶，三采，绿、紫、绀，淳绿圭，长二丈一尺，三百四十首。(縌、绶玉环玦等，已在天子乘舆绶门中，见上卷注中)

　　○幂

　　幂者，唐武德贞观年中，宫人骑马，多著幂，而全身障蔽。至永徽年中后，皆用帷帽，施裙到颈，渐为浅露。至明庆年，百官家口若不乘车，便坐檐子。至神龙末，幂殆绝。其幂之象，类今之方巾，全身障蔽，缯帛为之，若便于事。非乘车举及坐檐子，即此制诚非便于时也。开元初，宫人马上著胡帽，靓妆露面，士庶咸效之。至天宝年中，士人之妻著丈夫靴、衫、鞭、帽，内外一体也。

　　○魏宫人长眉蝉鬓

　　魏宫人好画长眉，令作蛾眉、惊鹤髻。魏文帝宫人绝所爱者，有莫琼树、薛夜来、陈尚衣、段巧笑，皆日夜在帝侧，琼树始制为蝉鬓，望之缥缈如蝉翼，故曰蝉鬓。巧笑始以锦衣丝履，作紫粉拂面。尚衣能歌舞。夜来善为衣裳。皆为一时之冠绝。

　　○头髻

　　自古之有髻，而吉者，系也。女子十五而笄，许嫁于人，以系他族，故曰髻而吉。榛木为笄，笄以约发也。居丧以桑木为笄，表变孝也。皆长尺有二寸。沿至夏后，以铜为笄，于两旁约发也，为之发笄。殷后服盘龙步摇，梳流苏，珠翠三服，服龙盘步摇，若侍，去梳苏，以其步步而摇，故曰步摇。周文王又制平头髻。昭帝又制小须变裙髻。始皇诏后梳凌云髻。三妃梳望仙九鬟髻，九嫔梳参鸾髻。至汉高祖，又令宫人梳奉圣髻。武帝又令梳十二鬟髻，又堕堕马髻。灵帝又令梳瑶台髻。魏文帝令宫人梳百花髻、芙蓉归云髻。梁天监中，武帝诏宫人梳回心髻、归真髻，作白妆，青黛眉，有郁髻。隋有凌虚髻、祥云髻。隋大业中，令宫人梳朝云近香髻、归秦髻、奉仙髻、节晕妆。贞观中，梳归顺髻。又太真偏梳朵子，作啼妆。又有愁来髻，又飞髻，又百合髻，作白妆黑眉。

　　○冠子朵子扇子

　　冠子者，秦始皇之制也。令三妃九嫔当暑戴芙蓉冠子，以碧罗为之，插五色通草苏朵子，披浅黄丛罗衫，把云母小扇子，靸蹲凤头履以侍从。令宫人当暑戴黄罗髻，蝉冠子，五花朵子，披浅黄银泥飞云帔，把五色罗小扇子，靸金泥飞头鞋。至隋帝，于江都宫水精殿令宫人戴通天百叶冠子，插瑟瑟钿朵，皆垂珠翠，披紫罗帔，把半月雉尾扇子，靸瑞鸠头履子，谓之仙飞。其后改更实繁，不可具纪。

　　○钗子

　　盖古笄之遗象也。至秦穆公以象牙为之。敬王以玳瑁为之。始皇又金银作凤头，以玳瑁为脚，号曰凤钗。又至东晋，有童谣言：“织女死时，人插白骨钗子，白妆，为织女作孝。”至隋炀帝，宫人插钿头钗子，常以端午日，赐百僚玳瑁钗冠。《后汉书》：“贵人助簪玳瑁钗。”

　　○梁冀盘桓钗

　　盘桓钗，梁冀妇之所制也。梁冀妻改翠眉为愁眉。长安妇女好为盘桓髻，到于今其法不绝。堕马髻，今无复作者。倭堕髻，一云堕马之余形也。

　　○粉

　　自三代以铅为粉。秦穆公女弄玉有容德，感仙人箫史，为烧水银作粉与涂，亦名飞云丹，传以箫曲终而同上升。

　　○燕脂

　　盖起白纣，以红蓝花汁凝作燕脂，以燕国所生，故曰燕脂，涂之作桃花妆。

　　○花子

　　秦始皇好神仙，常令宫人梳仙髻，帖五色花子，画为云凤虎飞升。至东晋有童谣云：“织女死时，人帖草油花子，为织女作孝。”至后周，又诏宫人帖五色云母花子，作碎妆，以侍宴。如供奉者，帖胜花子，作桃花妆，插通草朵子，著短袖衫子。

　　○衫子背子

　　衫子，自黄帝垂衣裳，而女人有尊一之义，故衣裳相连。始皇元年，诏宫人及近侍宫人，皆服衫子，亦曰半衣，盖取便于侍奉。背子，隋大业末，炀帝宫人、百官母妻等，绯罗蹙金飞凤背子，以为朝服，及礼见宾客、舅姑之长服也。天宝年中，西川贡五色织成背子，玄宗诏曰：“观此一服，费用百金，其往金玉珍异，并不许贡。”

　　○裙衬裙

　　古之前制，衣裳相连。至周文王，令女人服裙，裙上加翟，衣皆以绢为之。始皇元年，宫人令服五色花罗裙，至今礼席有短裙焉。衬裙，隋大业中，炀帝制五色夹缬花罗裙，以赐宫人及百僚母妻，又制单丝罗，以为花笼裙，常侍宴供奉宫人所服。后又于裙上剪丝凤缀于缝上，取象古之褕翟。至开元中犹有制焉。

　　○宫人披袄子

　　盖袍之遗象也。汉文帝以立冬日，赐宫侍承恩者及百官披袄子，多以五色绣罗为之，或以锦为之，始有其名。炀帝宫中，有云鹤金银泥披袄子。则天以赭黄罗上银泥袄子以燕居。

　　○鞋子

　　自古即皆有，谓之履，絇繶皆画五色。至汉有伏虎头，始以布鞔繶，上脱下加，以锦为饰。至东晋，以草木织成，即有凤头之履、聚云履、五朵履。宋有重台履。梁有笏头履、分捎履、立凤履，又有五色云霞履。汉有绣鸳鸯履，昭帝令冬至日上舅姑。

　　○靸鞋

　　盖古之履也。秦始皇常靸望仙鞋，衣丛云短褐，以对隐逸求神仙。至梁天监年中，武帝解脱鞅鞋，以丝为之，今天子所履也。

　　○女人披帛

　　古无其制。开元中，诏令二十七世妇，及宝林御女良人等，寻常宴参侍，令披画披帛，至今然矣。至端午日，宫人相传，谓之奉圣巾，亦曰续寿巾、续圣巾，盖非参从见之服。

　　○麻鞋

　　起自伊尹，以草为之草履。周文王以麻为之，名曰麻鞋。至秦以丝为之，令宫人侍从著之，庶人不可至。东晋又加其好，公主及宫贵，皆丝为之。凡娶妇之家，先下丝麻鞋一纟两，取其“和鞋”之义。

　　○袜

　　三代及周著角袜，以带系于踝。至魏文帝吴妃，乃改样以罗为之，后加以彩绣画，至今不易。至隋炀帝宫人，织成五色立凤朱锦袜靿。

　　○席帽

　　本古之围帽也，男女通服之。以韦之四周，垂丝网之，施以朱翠，丈夫去饰。至炀帝淫侈，欲见女子之容，诏去帽，戴幞头巾子帼也，以皂罗为之，丈夫藤席为之，骨鞔以缯，乃名席帽。至马周以席帽、油御雨从事。

　　○大帽子

　　本岩叟草野之服也。至魏文帝，诏百官常以立冬日，贵贱通戴，谓之温帽。

　　○搭耳帽

　　本胡服，以韦为之，以羔毛络缝。赵武灵王更以绫绢，皂色为之，始并立其名爪牙帽子，盖军戎之服也。又隐太子常以花搭耳帽子，以畋猎、游宴后，赐武臣及内侍从。

　　○乌纱帽

　　武德九年十一月，太宗诏曰：“自今以后，天子服乌纱帽，百官士庶皆同服之。”

　　○幞头

　　本名上巾，亦名折上巾，但以三尺皂罗后裹发，盖庶人之常服。沿至后周，武帝裁为四脚，名曰幞头。以至唐，侍中马周更与罗代绢，又令重系前后，以象二仪，两边各为三撮，取法三才，百官及士庶为常服。

　　○巾子

　　隋大业十年，礼官上疏裹头者宜裹巾子。与桐木为之，内外皆漆，在外及庶人常服。沿至证圣二年，则天赐群臣然葛巾子，呼为武家高巾子，亦曰武氏内样。

　　○汗衫

　　盖三代之衬衣也。《礼》曰中单。汉高祖与楚交战，归帐中，汗透，遂改名汗衫。至今亦有中单，但不缏，而不开耳。

　　○半臂

　　尚书右仆射马周上疏云：“士庶服章，有所未通者。臣请中单上加半臂，以为得礼。其武官等诸服长衫，亦请之判余，以别文武。”诏从之。

　　○袜肚

　　盖文王所制也，谓之腰巾，但以缯为之，宫女以彩为之，名曰腰彩。至汉武帝，以四带，名曰袜肚。至灵帝，赐宫人蹙金丝合胜袜肚，亦名齐裆。

　　○裈

　　裈，三代不见所述。周文王所制裈，长至膝，谓之弊衣，贱人不可服，曰良衣，盖良人之服也。至魏文帝赐宫人绯交裆，即今之裈也。

　　○袴

　　盖古之裳也。周武王以布为之，名曰褶。敬王以缯为之，名曰袴，但不缝口而已，庶人衣服也。到汉章帝，以绫为之，加下缘，名曰口。常以端午日赐百官水纹绫袴，盖取清慢而理人。若百官母及妻妾等承恩者，则别赐罗纹胜袴，取其曰胜。今太常二人，服紫绢袴褶，绯衣，执永籥以舞之。又时黄帝讲武之臣近侍者，朱章袴褶。以下属于鞋。

　　○布衫

　　三皇及周末，庶人服短褐襦，服深衣。秦始皇以布开胯，名曰衫。用布者，尊女工之尚，不忘本也。侍中马周取深衣之造，加襕衫，为庶人之礼，见之表，至仕官皆服之。

　　○袍衫

　　袍者，自有虞氏即有之。故《国语》曰：“袍以朝见也。”秦始皇三品以上绿袍深衣，庶人白袍，皆以绢为之。至贞观年中，左右寻常供奉赐袍。丞相长孙无忌上仪，请于袍上加襕，取象于缘，诏从之。

　　○绯绫袍

　　旧北齐则长帽短靴、合胯袄子，朱、紫、玄、黄，各从所好。天子多着绯袍，百官士庶同服。隋改江南，天子则曰帢褶，公卿则中褐襦，北朝杂以戎狄之制，北齐贵臣多著黄文绫袍，百官士庶同服之。

　　○被

　　语云：“必有寝衣，长一身有半。”

　　○燧铜镜

　　以铜为之，形如镜。照物则影倒，向日则火生，与艾承之，则火出矣。

　　○莫难珠

　　一名木难珠，色黄，出东夷国也。

　　○程雅问三皇五帝

　　程雅问董仲舒曰：“曷为称三皇、五帝？”对曰：“三皇者，三才也；五帝者，五土也；三王者，三明也；五霸者，五岳也。”

　　○牛亭问将离草名

　　牛亭问曰：“将离相赠与芍药，何也？”答曰：“芍药一名可离，故曰相赠与芍药。相招召则以文无，文无一名当归也。欲忘人之忧，则赠丹棘。丹棘一名忘思，使人忘忧也。欲捐人之忿，则赠以青裳，青裳一名欢合，则忘忿也。”

　　○程雅问拾攎鬼木

　　程雅问：“拾攎鬼木曰无患，何也？”答曰：“昔有神巫曰宝眊，能符劾百鬼，得鬼则以木为棒，棒杀之。世人传以此木为众鬼所畏，取此木为器用，以厌却邪鬼，故曰无患也。

　　○牛亭问书契所起

　　牛亭问曰：“自古有书契以来，便应有笔。世称蒙恬造笔，何也？”答曰：“蒙恬作秦笔耳，以柘木为管，以鹿毛为柱，以羊毛为被，所为苍毫，非为兔毫竹管笔也。”

　　○孙兴公称皇帝龙须草

　　孙绰，字兴公也，作《天台赋》，掷地作金声。孙兴公问曰：“世称皇帝凿岘山得仙，乘龙上天，群臣援龙须，须坠地而生草，世名曰龙须，有之乎？”答曰：“非也。有龙须草，一名缙云草，故世人为之传，非也。今草有虎须者，江东亦织为席，曰西王母席，可复是西王母骑虎而堕其须乎？”

　　○牛亭问籍者何云

　　答曰：“籍者，一尺二寸竹牒，记人之年、名字、物色，悬之宫门案省，相应乃得入也。”

　　○程雅问口传者何云

　　答曰：“传者，以木为之，长一尺五寸，书符信于其上，又一板，封以御史印章，所以为期信，即如今之过所也，言经过所在为证也。”

　　○牛亭问草木

　　牛亭问曰：“草木，生类乎？”答曰：“生类也。”“有识乎？”曰：“亡识。”问：“亡识，宁为生类也？”答曰：“物有生而有识者，有生而无识者，有不生而有识者，有不生而亡识者。夫生而有识者，虫类是也；生而无识者，草木是也；不生而有识者，神鬼是也；不生而无识者，水土是也。”

　　卷下

　　古今音乐、鸟兽、鱼虫、龟鳖等部，凡六十八门。

　　○雉朝飞

　　犊沐子所作也。齐处士，涽宣王时人，年五十，无妻。出薪于野，见雉雌雄相随，意动心悲，乃作《雉朝飞》曲，以自伤焉。其声中绝。魏武帝宫人有灵女者，故冠军阴并之姊，年七岁入汉宫学鼓琴，琴特鸣，异于余妓，善为新声，能传此曲。灵女至明帝崩后，出嫁为尹更生妻。

　　○别鹤操

　　商陵牧子所作也。娶妻五年无子，父兄将为改娶，妻闻之，中夜倚户而悲啸。牧子闻之，怆然而悲，乃歌曰：“将乖比翼隔天端，山川悠远路漫漫，揽衣不寝食忘飧。”后人因为乐章。

　　○走马引

　　樗里牧恭所作也。为父报仇，杀人而亡，藏于山谷之下。有天马夜降，围其室而鸣。夜觉闻其走声，以为吏追，乃奔而亡。明朝视之，乃天马迹也。遂惕然而悟曰：“岂吾所处之将危矣？”遂荷衣粮而去，入于沂泽，援琴而鼓之，为天马声，故曰《走马引》。

　　○淮南王歌

　　淮南小山所作也。南王食求仙，遍礼方士，遂与八公相携俱去，莫知所在。小山之徒思恋不已，乃作《淮南王歌》焉。

　　○武溪深

　　马援南征所作也。援门生爰寄生善吹笛，援作歌以和之，名曰《武溪深》。其曲曰：“滔滔武溪一何深，鸟飞不渡兽不能临，叹我武溪多毒淫。”

　　○吴趋曲

　　吴人以歌其地。

　　○箜篌引

　　朝鲜津卒霍里子高妻丽玉所作也。子高晨起刺船而棹。有一白首狂夫，披发提壶，乱河游而渡。其妻随而止不及，遂堕河水死。于是援箜篌鼓之，作《公无渡河》，声音凄怆。曲终，自投河而死。霍里子高还，以其声授妻丽玉。丽玉伤之，乃引箜篌而写其声，闻者莫不坠泪饮泣焉。丽玉以其曲传邻女丽容，名曰《箜篌引》。

　　○悲歌

　　《平陵东》，翟义门人之所作也。王莽杀义，门人作歌以怨也。

　　○薤露蒿里歌

　　并丧歌也，出田横门人。横自杀，门人伤之，为悲歌。言人命如薤上之露，易晞灭也。亦谓人死，魂精归于蒿里，故有二章。其一章曰：“薤上朝露何易晞，露晞明朝更复滋，人死一去何时归？”其二章曰：“蒿里谁家地，聚敛精魄无贤愚。鬼伯一何相催促，人命不得少踟蹰。”至孝武帝时，李延年乃分二章为二曲，《薤露》送公卿贵人，《蒿里歌》送士夫庶人，使挽枢者歌之，世亦呼挽歌。

　　○长歌、短歌

　　言人寿命长短不可妄求。

　　○陌上桑歌

　　出秦氏女子。秦氏，邯郸人，有女名罗敷，为邑人千乘王仁妻。王仁后为赵王家令，罗敷出采桑于陌上，赵王登台见而悦之，因饮酒欲夺之。罗敷行弹筝，乃作《陌上桑》歌，以自明焉。

　　○杞梁妻歌

　　杞植妻妹朝日之所作也。杞植战死，妻曰：“上无考，中无夫，下无子，人之苦至矣。”乃抗声长哭，长城感之，颓。遂投水而死。其妹悲姊之贤贞操，乃为作歌，名曰《杞梁妻贤》。杞梁，植字也。

　　○董逃歌

　　后汉游童所作也。后有董卓作乱，卒以逃亡。后人习之，以为歌章，乐府奏之，以为规戒。

　　○短箫铙歌

　　军乐也，黄帝歧伯所作，以建武扬德，风动战士也。《周礼》所谓王大捷，则令凯乐歌也。汉乐有黄门鼓吹，天子所以宴乐群臣。《短箫铙歌》，鼓吹之一章耳，亦以赐有功诸侯也。

　　○上霤

　　地名也。其地人，有父母死，兄不字其孤弟者，邻人为其弟作悲歌，以讽其兄，故曰《上雷田》曲也。

　　○日重光月重轮

　　群臣为汉明帝所作也。明帝为太子，乐人以歌诗四首，以赞太子之德。其一曰《日重光》，其二曰《月重轮》，其三曰《星重耀》，其四曰《海重润》。汉末丧乱，后二章亡。旧说云，天子之德，光明如日，规轮如月，众耀如星，占润如海，光明皆比太子德贤，故曰重耳。

　　○横吹

　　胡乐也。张博望入西域，传其法西京，唯得《摩诃》、《兜勒》二曲。李延年因胡曲更造新声二十八解，乘舆以为武乐。后汉以给边将。和帝时，万人将军用之。魏晋以来，二十八解不复俱存。世用者，《黄鹤》、《陇头》、《出关》、《入关》、《出塞》、《入塞》、《折杨柳》、《黄覃子》、《赤之阳》、《望行人》十曲。后汉蔡邕益琴为九弦。

　　○鞞鼓

　　高辛氏娶于陈丰氏女，制鞞、鼓、钟、磬、埙、篪。

　　○问大琴大瑟

　　答曰：“古者，伏羲氏造二十五弦瑟，不闻二十弦之瑟。《广雅》云：‘瑟长三尺六寸六分，五弦，舜之所造，有琴即有瑟云。’”

　　○问女娲笙簧

　　问曰：“上古音乐未和，而独制笙簧，其义云何？”答曰：“女娲，伏羲妹，蛇身人首，断鳌足而立四极，欲人之生而制其乐，以为发生之象。其大者十九簧，小者十二簧也。”

　　○钓竿歌

　　伯常子妻所作也。伯常子避仇河滨，为渔父，其妻思s之，每至河，则作《钓竿之歌》。后司马相如作《钓竿歌》诗。今传为古曲。

　　○杨鸟

　　白鷢也，似鹰而尾上白。

　　○扶老

　　秃鹙也，状如鹤而大大者。高八尺，善与人斗，好啖蛇。

　　○雁

　　自河北渡江南，瘠瘦能高飞，不畏缯缴。江南沃饶，每至还河北，体肥不能高飞，恐有虞人所获，常衔芦长数寸，以防缯缴。

　　○凫

　　常在海边沙上食砂石，皆消烂。唯食海蛤不消，随其屎出，用为药，倍胜者也。

　　○鹤

　　千岁则变苍，又千岁变黑，所谓玄鹤也。

　　○马

　　自识其驹，非其驹则啮杀之。

　　○猿

　　五百年化为玃。

　　○鹧鸪

　　南方有鸟曰鹧鸪，其名自呼。常向日而飞，畏霜露，早晚稀出，有时夜飞，飞则出以树叶覆背上。

　　○驴

　　为牡则马，为牝则駏。

　　○秦始皇马

　　有七名马：一曰追风，二曰白兔，三曰踦景，四曰追电，五曰飞翮，六曰铜雀，七曰神凫。

　　○曹真駃马

　　曹真有駃马，名为惊帆。言其驰骤烈，风举帆之疾也。

　　○鸳鸯

　　水鸟，凫类也。雌雄未尝相离，人得其一，则其一思而死，故谓之匹鸟也。

　　○兔

　　口有阙，尻有九孔。

　　○獐

　　有牙而不噬。一名麕獐。见人惧，谓之章慑。

　　○鹿

　　青州人谓鹿为獐也。

　　○鹊

　　一名神女，俗云七月填河成桥。《诗》云：“维鹊有巢，维鸠居之。”言其鸠拙，假鹊而成巢也。

　　○雀

　　一名佳宾，言常栖宿人家，如宾客也。《诗》云：“谁谓雀无角，何以穿我屋。”

　　○燕

　　一名神女，一名夭女，一名鸷鸟。《诗》云：“燕燕于飞，差池其羽。”齐人呼为鳦也。

　　○鸲鹆

　　一名鸠，一名鴶鵴，今之布谷也，江东呼为获谷也。

　　○乌

　　一名孝鸟，一名玄乌燕，白脰乌也。脰乌子须食母，亦能自食其子也。

　　○鸡

　　一名烛夜。《礼》云：“鸡曰翰音，<尃鸟>鸡赤羽。《逸周礼》曰：“文翰若采维。”周成王时，蜀入献也。

　　○狗

　　一名黄耳，犬曰羹献。

　　○巤攵犬

　　周成王时，渠搜国献巤攵犬，能飞食虎豹。

　　○猪

　　一名参军，一名豕，豕曰刚鬛。《礼》云：“豚曰鬛肥。”亦曰彘，江东呼为豨，皆通名也。豕生子多，谓之豵。

　　○羊

　　一名髯须参军。《礼》云：“羊曰柔毛。《易》曰：“羝羊触藩，羸其角，不能进，不能退。”盖羊好能抵触墙垣。

　　○

　　似凫，脚高，毛冠，江东人家养之，以厌水灾。

　　○萤火

　　一名耀夜，一名景天，一名熠耀，一名磷，一名丹鸟，一名夜光，一名宵烛，一名丹良。腐草为之，食蚊蚋。

　　○蝼蛄

　　一名天蝼，一名螜，一名石鼠。有五能而不成伎术，其一曰飞不过屋，其二曰缘不过木，其三曰泅不度谷，其四曰掘不能覆其身，其五曰走不能绝人。

　　○蟋蟀

　　一名秋吟蛩，秋初生，得寒则鸣噪，济南人谓之懒妇。一名青蛚，今之促织也。

　　○蝙蝠

　　一名仙鼠，一名飞鼠，五百岁色白脑重，集物则头垂，故谓为倒挂蝙蝠，食之神仙。

　　○蟛蚏

　　小蟹也，生海边涂中，食土。一名长卿。其有一螯大者，名为拥剑。一名执火。

　　○长跂

　　蟰蛸也，身小足长，故谓长跂。小蜘蛛，长脚也，俗呼为蟢子。

　　○蝇虎

　　蝇狐也，形似蜘蛛而色灰白，善捕蝇蝗，一曰蝇虎子。

　　○莎鸡

　　一名促织，一名络纬，一名蟋蟀。促织，谓其鸣声如急，一曰促机。络纬，一曰纺纬。

　　○蚯蚓

　　一名蜜蟺，一名曲蟺。善长吟于地中，江东谓之歌女，或谓鸣砌，亦呼为謇蚓。

　　○飞蛾

　　善拂灯，一名火花，一名慕光。

　　○蝘蜓

　　一曰守宫，一曰龙子，善于树上捕蝉食之。其长细五色者，名曰晰蜴。其长大者，名曰蝾螈。蛇医，大者长三尺，其色玄绀，善魅人。一曰玄螈，一名绿螈。

　　○蜻蛉

　　一名青亭，一名蝴蝶，色青而大是也。小而黄者曰胡梨，一曰胡篱。小而赤者曰赤卒，一曰绛<马呈>，一曰赤衣使者，好集大水上，亦名为赤弁丈人。

　　○蛱蝶

　　一名野娥，一名风蝶。江东人谓之挞末，色白而背青者也。其有大如蝙蝠者，或青斑，名曰凤车，一名鬼车，生江南甘橘园中。

　　○绀蝶

　　一曰青令，似蜻蛉而色玄绀，江东人为绀蟠，亦曰童蟠，皆曰天鸡。好以七月群飞暗天，海边夷貊食之，谓海中青虾化为之也。

　　○鱼子

　　鱼子曰蝇，亦曰鲲，言如散稻米，凡鱼子总名鲲也。

　　○鲤鱼

　　鲤鱼之大者，鳣鱼，即今之赤鲤鱼也。兖州人谓赤鲤为赤骥，谓青鲤为青马，谓黑鲤为玄驹，谓白鲤为白旗，谓黄鲤为黄雉。

　　○鳢鱼

　　鳢之大者曰鲔。鲔，鳣属也，大者名王鲔，小者名鳣鲔。今宜都郡自京门以上，江中通出鱏鳣之鱼。有一鱼状如鳣小，建平人谓之鮥子，即此鱼也。

　　○蜣螂

　　能以土苞屎，转而成丸，团正无邪角。庄周所谓蛣蜣之智，在于转丸者也。蜣螂一名蛣蜣，一名转丸，一名弄丸。

　　○蜗牛

　　陵螺也，形如<虫虎>蝓，壳如小螺，热则自悬叶下。野人为圆舍如蜗牛，故曰蜗舍，亦曰蜗牛之子舍。蜗壳婉转有文章，绞缚为结，似螺壳文，故曰螺缚。童子结发，亦曰结髻，亦谓其形似螺壳也。

　　○白鱼

　　赤尾曰魟，一曰魧，或曰魟，雄又曰魧鱼子。好群浮水上者曰白萍。

　　○虾蟆子

　　一名科斗，一名玄针，一名玄鱼，形圆而尾大，而尾脱脚生也。

　　○乌贼

　　一名河伯度事小吏。

　　○鲸鱼

　　海鱼也，大者长千里，小者数千丈。一生数万子。常以五六月就岸边生子，至七八月导从其子还大海中。鼓浪成雷，喷沫成雨，水族畏，悉逃匿，鱼无敢当者。其雌曰鲵，大亦长千里，眼为明月珠。

　　○水居

　　状如人乘马，众鱼导从。一名鱼伯，大水有之。汉未有人河际见之，马人皆有鳞甲，如大鲤鱼，但手足耳鼻似人不异，视之良久乃入水。

　　○龟名

　　玄衣督邮，又龟名十号：一曰神龟，二曰灵龟，三曰扌亦龟，四曰宝龟，五曰文龟，六曰筮龟，七曰山龟，八曰择龟，九曰水龟，十曰火龟。大凡物含异气，不可以常理推耳。火龟由火鼠耳，千岁之龟，常有白气而起耳。

　　○鳖名

　　河伯从事，江东人谓青衣鱼，为婢<鱼旁>鱼，为童子鱼，为土父鳖，一名河伯使者。

　　○结草虫

　　结草虫，一名结苇，好于草末，折屈草叶以为巢窟，处处有之。

　　○鶢鶋

　　《国语》云：“海鸟曰爰居。”汉元帝有大鸟，如马驹，时人谓之爰居，出即凶也。

　　○程雅问蚕

　　“蚕为天驷星化，何云女儿？”答曰：“大古时人远征，家有一女，并马一匹。女思父，乃戏马，曰：尔能为我迎得父归，吾将嫁汝。马乃绝缰而去，之父所，父{髟从}家有故，乘之而还。骏马见女，辄怒而夺，父击之。父惧而密问其女，女具以实答。父乃射杀马，曝皮于庭所。女以足蹙之曰：尔马也，欲人为妇，自取屠剥，何如？言未竟，皮欻然起，抱女而行。父还，失女，后大树之间得，乃尽化为续蚕于树。其茧厚大于常蚕。邻妇取养之，其收二倍。今世人谓蚕为女儿，盖古之遗语也。

　　○程雅问龟

　　问曰：“灵龟五色，知吉凶，何也？”答曰：“灵龟五色，似玉，背阴向阳，知存亡吉凶。千岁游于莲之上，五色具焉。其额上两骨起，骨起似角，解人言，浮于丛蓍下。南方人以龟支床足，经二十余岁，老人死，移床，龟尚生不死。能行气导引至神若此。”

　　○牛亭问蝉

　　问：“蝉曰齐女，何也？”答曰：“昔齐后忿而死，尸变为蝉，登庭树，嘒唳而鸣，王悔恨，故世名蝉为齐女焉。”

　　○牛亭问蚁

　　“玄驹，何也？”答曰：“昔河内人见有人马数千万，皆如黍米，游动往来，从旦至暮。家人与火烧之，人皆蚊蚋，马皆成大蚁。故呼蚊蚋曰黍民，蚁玄驹也。”

　　○玄晏先生问凤

　　问曰：“凤为群鸟之王，有之乎？”答曰：??非也。凤瑞应之鸟也。其雌曰凰，鸡头、蛇颈、燕颔、龟背、鱼尾，五色具采，其高六尺，与鸟之异也。出则为祥，非常见之鸟也。人自敬之，与鸟别也。” 
