　　潮嘉风月[清]俞蛟

　　◎丽景
　　◎丽品
　　◎轶事

　　序言

　　青楼珠箔，能勾荡子之魂；赤钣云缯，难实妖姬之壑。被无穷之遗害，溯作俑于何年？《金缕》歌残，艳名花而早折；玉箫声咽，伤幽会以难期。洞号迷香，入寻何众？泥惟沾絮，洗脱者谁？仆也不解温柔；贻讥风雅；遇紫云于席上，敢发狂言；赓绿水于墙边，顿忘绮梦。墨堆雪岭，美丑无烦加黑白之评；风吹荷珠，姻缘何必有短长之喻？乃梅州带水，毗接封圻；而潮郡连疆，地邻瀛海。彻夜之笙歌叠奏，拨丝弦而惊起潜鳞；侵晨之粉黛皆香，笼蝉鬓而艳留碧漪。采风问俗，纪载宜详；品翠题红，篇章争丽。逞掷心而卖眼，每气尽于绮裤围中；竭献笑以呈欢；徒魂断于篷窗深处。迨夫色荒情倦，继以裘敝金残；对此日之箫条，伤怀殊甚；忆当年之佳丽；回首难堪。是用箴规，爰资搜辑。


　　◎丽景
　　潮州居羊城东北，山海交错，物产珍奇；岭表诸郡，莫与之京。以故郭门内外，商旅辐辏，人烟稠密，俨然自成都会。昔韩文公贬潮阳刺史，驱鳄鱼之害，开文教之端，后人追慕其德，名其江曰韩江。越今七百余年，烟波浩渺，无沧桑之更；而绣帏画舫，鳞接水次；月夕花朝，鬓影流香，歌声戛玉，繁华气象，百倍秦淮。此外如梅州之八角亭前，齐昌之西河塘外，虽规模不及，而雨丝花片，勾人魂魄，如出一辙也。若非在上者惠养有方，则荒徼之区，安能富庶华美至此极哉？

　　潮嘉曲部中，半皆蛋户女郎。而蛋户，惟麦濮苏吴何顾曾七姓，以舟为家，互相配偶，人皆贱之。间尝考诸纪载，蛋，谓之水栏，辨水色，即知有龙，又曰“龙户”。秦始皇使屠睢统五军监禄，杀西瓯王，越人皆入丛簿中，与禽兽处，莫肯为秦意者。今之蛋户，即西瓯之遗民欤？生男专事篷篙，只在清溪潮阳五百里内往来，载运货物以受值。生女，则视其姿貌之妍媸，或留抚畜，或卖邻舟。父母兄弟，仍时相顾问。稍长，辄勾眉敷粉，搤厌管调丝。盖其相沿之习，有不能不为娼者。非如燕赵之区，随处可游，资生多术，乃不顾廉耻，以身为货，可同日而语。故遇交好者，择纯谨可倚，即托以终身，不俟“老大”始“嫁作商人妇”也。广东蛋户，与浙江堕民，曾蒙谕旨，准其为良，与居民一体安居习业。土豪地棍，横加逼辱，依律治罪。载在令典，此真“胞与为怀”，欲涤斯民旧染之污。无如结习莫除，甘于下贱，亦可哀也已。

　　六篷船形制昂首巨腹而缩尾，首长约身之半，前后五舱；首舱，居则设门并几筵之属，行则并篷去之，以施篙楫。中舱，为款客之所，两旁垂以湘帘，虽宽不能旋马，而明厂若轩庭，前后分为燕寝几榻，衾枕奁具，熏笼红闺，雅器无不精备。卷幔初入，觉锦绣夺目，芬芳袭衣，不类人寰。然此犹丽境之常耳。顷年，更有解事者屏除罗绮，卧处横施竹榻，布帷角枕，极其朴素；榻左右各立高几，悬名人书画，几上位置胆瓶彝鼎，闲倚篷窗，焚香插花，居然有名士风味。对榻设局脚床二，非诗人雅士，不延坐。韩江抵清溪，往回千余里，处处修篁夹岸，每乘此船，与粉白黛绿者，凭栏偶坐，听深林各种野鸟声，顿忘作客，是何异古之迷香洞？非胸有卓识，安得不为之惑？谚云：“少不入广”，职此故欤？

　　潮嘉风俗朴鲁，良家妇女，布衣椎髻，形颇恶劣。舟中则云鬟分梳，薄如蝉翅，蛾眉约秀，淡若春山；彩袖曳风，唾花凝碧；绣鞋步月，瘦玉生香。至于环珮声低，芳踪渐远，钗钿制巧，新样频翻，更有不能枚举者。而伧荒之徒，囿于习俗，每嫌莲船不束，无论妍媸，见而齿冷。是皆措大之见，乌足与品题佳丽哉？从来歌咏美人，未尝语及其足，《唐史》称杨妃罗襪，《宋书》称妇人圆履，韩冬郎诗云“六寸肤圆光致致”，皆不缠足之明验。且昔人论东坡诗，如名家女，大脚步便出，是女之美恶，不在足之大小。今有人焉，浓眉阔目，硕腹粗腰，虽裙底双钩，不盈三寸，亦谓之佳丽乎？如余所见，潮州之竹姑，兴宁之贞娘、月凤、郭十娘、麦莲凤，梅州之吴小、金麦、凤妹，皆眉黛楚楚，一笑嫣然，缓行独立，倍觉娉婷。余虽不解个中三昧，而知当日西子、太真，足以倾人城者，断不在凤头窄小也。

　　琵琶，古乐器也。自康昆仑而后，能弹五十四丝者，已久无其人矣。然当时太常卿王公尝云：“琵声多，琶声少，亦未可弹大弦，岂俗手所能擅其伎哉？”今舟中女校书度曲，动辄乱拨石槽，以倚和其韵，虽有巧者，时变新声，究不足与言乐也。但空江秋夜，月印澄潭，雁横碧落，箕踞篷窗，静听邻船，轻弹低唱，亦复不恶。友人金柳南赠林香竹姬八大美云：“香枫一曲欲销魂，红烛青尊忽夜分；无限幽怀写不尽，满江凉月白纷纷。”

　　鸦片烟，出外洋诸国，色黑而润，凡游粤者，无不领其旨趣。余初不知为何物，后按《本草纲目》云：“鸦片一名阿片，又名阿芙蓉，天方国种，红罂粟花，不令水淹头，七八月，花谢后，刺青皮取之。”此说甚确。余尝见人煮烟熬膏，其中尚有花瓣如莲者，不过形体略小，其为罂粟所制无疑。友人姚春圃，尝为余道鸦片之美，谓：“其气芬芳，其味清甜。值闷雨沉沉，或愁怀渺渺，矮榻短檠，对卧递吹。始则精神焕发，头目清利；继之胸膈顿开，兴致倍佳；久之骨节欲酥，双眸倦豁；维时拂枕高卧，万念俱无，但觉梦境迷离，神魂骀宕，真极乐世界也。”余笑曰：“其然，岂其然乎！然近日四民中惟农夫不尝其味，即仕途中多有耽此者，至于娼家，无不设此以饵客。然嗜好过分，受害亦甚酷！”

　　工夫茶，烹治之法，本诸陆羽《茶经》，而器具更有精致。炉形如截筒，高约一尺二三寸，以细白泥为之。壶出宜兴窑者最佳，圆体扁腹，努嘴曲柄，大者可受半升许。杯盘，则花瓷居多，内外写山水人物，极工致，类非近代物，然无款志，制自何年，不能考也。炉及壶盘各一，惟杯之数，则视客之多寡。杯小而盘如满月，此外尚有瓦铛、棕垫、纸扇、竹夹，制皆朴雅。壶盘与杯，旧而佳者，贵如拱璧。寻常舟中，不易得也。先将泉水贮铛，用细炭煎至初沸，投闽茶于壶内，冲之。盖定，复遍浇其上，然后斟而细呷之，气味芳烈，较嚼梅花，更为清绝，非拇战轰饮者，得领其风味。余见万花主人，于程江“月儿舟”中，题《吃茶诗》云：“宴罢归来月满阑，褪衣独坐兴阑珊；左家娇女风流甚，为我除烦煮凤团。小鼎繁声逗响泉，篷窗夜静话联蝉；一杯细啜清于雪，不羡蒙山活火煎。”蜀茶久不至矣，今舟中所尚者，惟武彝，极佳者每斤需白镪二枚。六篷船中，食用之奢，可想见焉。

　　潮州土俗，以蛇之青色者为青龙，奉之如神。每岁二月望前，结彩为舆，管弦钲鼓，舁之以行，名曰“迎青龙”。各船女郎之未经梳栊者，皆浓妆艳服，扮剧中故事，随神游行，望之灿然如锦始濯，如花始发，艳心眩目，莫可名言。纨绔子弟，裙屐少年，争备金缯，择佳丽者，以次给之。受者各曰得标，得标多者，声名噪甚，即有大腹贾，不惜千金，为制衣饰，与之梳栊。昔邱海阳铁香，有《观妓诗》云：“凤城二月好春光，社鼓逢逢报赛忙；百戏具张全不顾，争围抬阁看新妆。”又云：“一枝花斗一枝新，公子王孙逐后尘，夺得锦标载月返，不知春思属何人？”盖实录也。

　　曲中称谓，多不可解。如余澹心《秦淮杂志》所载，妓家仆婢，称之曰“娘”，外人呼之曰“小娘”，假母称之曰“娘儿”，客至称客曰“姐夫”，客称假母曰“外婆”之类。皆不离乎本来面目。惟潮嘉妓呼客曰“老燕”，客呼妓曰“老襄”，外人呼之曰“阿嫂”。或曰：“潮人阮读如燕，襄读如相，即刘阮楚襄之意。”是真痴人说梦。楚襄非女子，何以客反呼妓为襄耶？燕襄之称，必有命意者在，惜无从考据耳。舟中妓女亲生者少，皆买自贫家，或得诸他舟，教习弦歌，传授衣钵，颇废劬劳。迨梳栊后，一切家计，取给于女，谓之“当家”。当家日久，遇意中人，任其缱绻，不甚管束。唯私本船篙工，则与良妇犯奸无异，阿母忿相责詈，不少宽容。姊妹中，亦鄙薄之。此娼家家法也。

　　◎丽品
　　濮小姑，韩江人，态度丰艳，柔情绰约；虽不娴文翰，而吐属温和。遇少年服饰炫丽、举止浮荡者，厌薄之。名士骚客，联句飞觞，则樱唇微绽，粉靥生涡，侍坐终日不倦；否则邀之不至，即至，酒数行，先姊妹歌《满江红》一曲，便向坐客敛衤任辞去。虽有力者，啖以金帛，挟以威势，亦不顾也。故当时才流，凡有雅集，必登小姑舟，如奉为吟坛主。临安吴殿撰撷云，校试潮嘉，适乘其舟。严谕从人，禁妓不得入谒。小姑窃窥而心慕之，然以学使尊严，何敢遽为毛遂？辘轳于中，莫可排解者累日矣。一日，傍晚，舟次齐昌江口，密雨如注。小姑曰：“此天赞我也！”因与其母定计，设筵醉仆从于他舟，潜令篙师约当吴寝所，穴篷数处。顷之衾枕淋漓，吴急起狂呼，莫有应者。小姑伪自梦中惊觉，挑灯出视，谓吴曰：“湫溢何可憩息？后有小榻尚洁，敢请贵人移寝何如？”吴睨之，嫣然一笑，媚致横流，不觉心动，遂与燕婉。及试罢返省，题便面以赠小姑曰：“轻衫薄鬓雅相宜，檀板低敲唱竹枝；好似曲江春宴后，月明初见郑都知。折柳河干共黯然，分衿恰值暮秋天；碧山一自送人去，十日篷窗便百年。”小姑捧诗而拜，欲脱籍随行。吴不可，殷勤慰谕而止。于是潮人咸呼小姑为“殿撰夫人”云。小姑益自矜贵，即名士骚客，亦难轻觌其面。假母逼之，小姑曰：“儿曾侍寝玉堂，何可复理故业？”遂出私囊千金，于湘子桥边筑精舍数间，焚香礼佛。后闻吴君逝世，设位哭奠，数日不食而卒。至今潮人艳称之。噫！歌妓中如濮小姑者，亦佣中佼佼者乎！余闻吴公胪唱后，告假完姻。其夫人双目失明，自惭非偶，告于父母，遣人谢绝。吴曰：“夫妇之义，一与之盟，终身不易。汉宣帝即位，尚求微时故剑；余何人斯，敢背此盟！”卒为夫妇。其高义有足称者。因纪其遇小姑，而并及之。

　　艳妹，不知其姓氏，或曰即濮小姑之妹。姿态丰艳，举止蕴藉，颇有小姑风。浙人沈静常，赠以诗曰：“兰汤试罢倚新妆，回忆巫云几断肠；宝树自归珊网后，一枝红艳独凝香。”生平不谙弦歌，酷喜弹棋。客至其舟，有善奕者，即煮茗对局，终日不倦。静常每劝其脱籍，而妹不悟，因题诗棋枰以寄之：“残棋一局费思量，小劫频经未散场，困到垓心才回首，满枰花影已斜阳。”妹得诗，泣下曰：“静常真爱我也！敬当什袭，无负明训。”然同心难得，至今尚在曲中。

　　才娘眉目如画，能学内人妆束。樵风居士赠诗云：“百结云鬟七宝钗，晓妆才试镜奁开？不知宋玉伤秋甚，镇日墙东盼楚才。”其邻舟有福来、青姑，色艺与才娘颉颃，而谈吐流利，应酬圆转，则过之。有无名子，赠福来云：“石槽一曲奏新声，湿向江天月正明；泪鬓青衫缘底事？儿家前岁学初成。”又赠青姑云：“素馨百朵缀钗梁，蝉鬓轻盈灿雪光；匀罢晚妆人倚槛，好风吹去隔江香。”

　　曾春姑，澄海人，自幼父母俱丧，依于婶母蓉娘，丰姿绝粹，如碧桃初放，满座生春。顾性情孤峻，每日晨起梳洗毕，辄闭户焚香，或临窗刺绣，不喜见人。尝有贩米客，备百金，愿亲芗泽。春姑鄙其人，毁妆称疾。客去，蓉娘让之，春姑曰：“抚养之恩，儿岂忘怀？容俟得当以报，无相迫也。”蓉娘无如之何。然春姑之名，从此噪甚；欲缔交者，面首屦满，俱不当意。吴江金大司马听涛，为诸生时，作客韩江，闻其名，访之。值午睡，因朗吟梁简文《美人春睡图》“低鬟压落花”之句，惊回幽梦，倦眸斜注，觉金公神彩不似庸流，整衿徐起，叙谈良久，情意顿洽，遂成燕婉。未几，金公乡试旋里，春姑祖饯江边，揽衣挥涕。金公取小端砚，勒其事于背，赠之曰：“我苟富贵，携此而来，当不相负。”春姑珍如赵璧。后十余年，金公以内阁学士，校试潮嘉。向例当道往来，蛋船应役，时春姑犹在舟中，未脱籍。随蓉娘至清溪，闻学使姓名里居甚确，伏篷底窥之，态度宛然，密谓蓉娘曰：“是诚前度刘郎也！”夜分设筵舟中，延其幕客沈静常者，邀金公过饮。春姑作别时妆束，俟酒酣，用盘承砚献之。金公就烛取视，惊询曰：“尔岂昔年韩江曾氏春姑耶？”春姑呜泣，不成一语。金公携砚返舟，作诗二首，赠白金五百两，慰遣之。春姑遂留金于蓉娘曰：“儿不能复事贱役。聊借金公之惠，以报阿母恩。”因择士人，委身而去。诗曰：“含颦忆昔侍尊前，丽服靓妆似水仙；今日相逢卿老矣，不堪回首问当年！不抱琵琶过别船，芳心与石一般坚；相思有证分明在，泪渍模糊满砚田。”潮嘉河畔，至今传颂焉。

　　蓉娘字秋卿，不善饮酒，每至半杯，即红晕满颊，如落日芙蓉，情致缠绵缱绻；凡与交者，均不能忘怀。黄冈张司马赠诗云：“被池香暖睡昏昏，日过高舂尚掩门；怪煞雪衣频唤起，梨花满地见春痕。江头小宴捧霞觞，风送芙蕖隔岸香；侑酒却防呼唱曲，姑邀姊妹理霓裳。”其女侄曾春姑，落籍后，蓉娘老大，随士人而去。

　　郭十娘，居齐昌西门外，早著艳名。一时名流，争妍取媚，寻盟责诺，无虚日。十娘蔑如也。独与余友金柳南，倾盖输心，如董小宛之遇辟疆，柳如是之怀谦益。其私心窃计，谓意中目中，微斯人莫可委身者。柳南名作机，与余同里，家计山，卓荦不群，意气豪迈，工吟咏，屡应童子试，不售，即弃去，游于滇楚，临流揽胜，慷慨悲歌。久之赋归，益无聊，因挟申韩业，游岭南公卿间，理文案，详慎明敏，虽久居要津者，不能及。人多忌之，以是恒赋闲。然虽贫，犹典衣聚书，至数千卷，啸歌不废。而所为诗益工，宜其纵情风月，欲销垒鬼郁勃之气于温柔乡也。先是柳南游幕齐昌，公余登河滨之郎傧楼，屡招十娘不至，因以蝉翼纱二端，并蒂兰一枝，遣僮申款曲。十娘收兰返纱，谓僮曰：“归语汝主，好珍重此花，拜惠多矣！”越日，柳南张宴邀姬，少选，十娘姗姗来，雅服靓妆，容华妍秀，席间奏《湘妃怨》一曲，宛然幽篁篁泪，音韵凄楚。定情未几，而十娘婴疾，柳南为之焚香默祷。由是十娘情意逾密，欲脱籍相从。而柳南旅囊羞涩，因制如意一钩，各执半要盟，以待异日。适某邑某公，夙闻柳南名，专厚币以聘，势不可却。刻日戒途，十娘设宴以饯，相对才澜酒半，柳南伪醉离席，驰马去，从此关河间隔，欢会难期矣。柳南以世无“黄衫客”，恒郁郁，因赋《如意诗》寄十娘曰：“如意不如意，其如如意何？望穿春信杳，别人泪痕多。孤月照裙屐，重云销黛螺；回头似一梦，壮志尽销磨！”后十年，柳南重过郎傧楼，十娘已卧病床第，玉容樵瘁，握手失声。柳南赋诗二十首，歌以当哭，节录其半：“十载重来事已非，梨花零落燕分飞；徐娘未老风姿减，泪湿当年旧舞衣。幽兰一剪证前因，蝉翅纱轻稳称身；对镜嫣然浑一笑，分明我是意中人。挹翠偎红正暮春，名花齐折斗芳辰；一枝冷艳谁堪似？妙手玲珑写洛神。桦烛高烧照绮筵，清歌两部醉群仙；漏声欲断人初散，偷近熏笼倚玉肩。小阁咋夜细雨中，残灯隐约背窗红；伤春倦卧无人问，独擎心香祷碧空。沉疴乍起倍清癯，闭户兼旬似隐居；兴至偶然乘彩云，间凭水榭数游鱼。不曾竖指学红绡，铁练何须销绮寮？怪底连宵玩明月，出门动即遣垂髫（原注：十年前假母虑十娘效红拂故事跬步，命小婢随行）。半钩如意缔三生，密誓双双对短檠；小语有时红两颊，欲呼夫婿又低声。悲莫悲兮生别离，临歧挥泪共牵衣；明朝南济桥头水，不见鸳鸯相并飞！卖赋惭非司马才，空教红粉委荒莱；不知海国苍茫外，何处黄金可筑台？”未几，十娘奄逝，埋香黄土；柳南携尊哭奠。其生前爱桃花，为购数十株，环种墓门。吾知异时花发成林，香凝红露，犹似当年人面也！

　　郭十娘有妹曰纽儿，肤发光腻，眉目韶秀；惜两腋下有气触鼻甚秽，俗名为“狐骚臭”，遇宴集酒酣，辄薰蒸满座，往往有掩鼻而去者。友人周海庐，与之昵，赠以诗，不啻联篇累牍，并遍徵诸同人之善咏者，装锦轴赠之。余戏拈《黄金缕》一阕云：“芳思撩人当永昼，无限柔情；河畔心期久，金屋劝君须早构。六篷船，可藏娇否？底事寻春偏独后！绮梦初回，小字频呼纽，百和香浓薰莫透，知君爱嗅狐骚臭。”海庐大惭，遂与纽儿绝，后遇土人，以百金为之落籍，当与海庐有同好也。

　　大美字美娘，廉静寡欲，衣饰朴素；每逢宴集，酒酣拇战，群嚣纷起，独美娘默如。善歌《马头调》，其声娇而细，宛而长，如春莺出谷；然深自珍秘，初见不轻度也。与梅州陈生交，逾年举子，即潜至其家。母访得之，挟之归，不从；因延道士作法，俗名“狗头符”。美娘心动，遽返。近有闽人林香竹教之诵唐诗，至刘希夷“今年花开颜色改，明年花落知谁在！”为之怃然，亦有心人也。

　　莲凤，玉肤花貌，云鬟雾鬓，真曲中尤物。为人敏妙，广筵长席间，使主觞政，纤悉无讹。且能为酒客解纷。故凡有宴会，凤不与，则举座不乐，名重程江。惜其母贪鄙，客缠头轻者，辄形辞色，以是游踪渐稀。唯余同僚北平松君，以贵家子弟，挥金如土，恒至其舟，莲凤亦善事之。

　　桂姐，姿首略堪寓目，故自矜庄，不苟言笑。伧夫妄称其有闺阁态，互相推奉，桂姐益自信不疑。甚至客至其舟，白银相对，无一言酬答。有恶少恨之，伪为贵公子，乘其舟至清溪道上，俟夜深人静，令乞儿数辈，褫其衣而搤失就之，创甚。自此稍敛戢，昔日伎俩，不敢复试矣。

　　酉姐，品格端好，能诵《毛诗》及四子书。舟中以“女学士”呼之。吾乡刘生，曾至其舟，见酉姐凭几作札，致人云：“一日不见，如三秋兮！惠而好我，命彼夙驾。我有旨酒，以燕嘉宾；其乐何如，如鼓瑟琴。”刘生不胜心折，因力劝其从良。酉姐不久即随杭州徐某脱籍去。粤中歌妓，能读书通文翰者，酉姐而外，指不再屈。

　　月儿，姿首清丽。白昼相接，如对名花；映烛而坐，愈觉其妍。故人呼为“夜娇娇”。桂山邱学士赠诗云：“春衫窄袖小云鬟，烛影浮杯照远山；怪煞纤纤江上月，夜来光彩满人间。”由是月儿名噪甚，远近文学之士，得识一面，以为快。

　　大善，一名西洋画，姿色绝粹，堪与桃李争妍。为殿撰刘大戎赏识，赠诗云：“叱咤顷刻变风云，横槊江皋酒正醺；百炼此身得一善，温存不让李将军。”其妹善姑，亦娟秀，并有诗云：“云翘继起赛云英，踏月归来调素筝；独善何如兼善美，休言先已证三生。”自是两妹实录。

　　小金，舟居程江之东，容光韵秀，体态娉婷，颇有大家风范。与萧山朱某交好，曾于秋夜乘艇闲泛，歌《浣花溪》一曲，音韵凄惋，两岸旅人，为之挥涕。朱某临别，赠七绝二首：“销尽炉香独掩门，琶琵声断月黄昏；愁心正恐花相笑，不敢花前拭泪痕。栖鸦流水点秋光，爱此萧疏树几行，不与行人绾离别，垂条空自舞斜阳。”小金藏之枕箧，独坐无聊，时一诵之。

　　琳娘，不好庄饰，粗服乱头，天然风韵；有洁癖，拂拭几榻，尘麈终日不去手。凡贾人与达官门吏等，虽挟重赀求见，概不纳。独与湘湖老人程介夫善。故介夫赠诗，有“作客头将白，逢卿眼倍青”之句。后介夫得疾，旋里，逾年无信。其同乡友人王百川，过琳娘。见泪痕满面，伏枕不起。询其故，曰：“昨夜梦介夫死矣！”百川多方慰喻，终不释。已而凶问果至，琳娘为位，哭之累日。噫！风尘中如琳娘者，盖亦鲜矣。

　　簪姑，人物秀丽，服御繁华，有豪贵家气象。韩江士人郑之鼎，尝与交好，赠诗云：“碧纱如雾护春妆，兰麝熏多骨亦香；何处相逢曾识面，刺桐花底月昏黄。”矜贵气象，于此可见。郑生，贵介子弟，与簪姑往来，未及半年，所赠不下数千金。唐人《北里志》，称每席四金，烛尽加倍，较之郑生，不亦陋哉！

　　玉娘，肤理皙白，态度轻婉。每夕阳含波，晚风微曛，辄金锁绛衫，独倚水榭，望之如仙。座客王百川，赠诗曰：“满江风月净尘氛，独立亭亭回不群；漫说玉娘颜似玉，软香更胜玉三分。”真实录也。其母贪鄙，稍不如愿，即令玉娘谢客。澄海豪客李芥园，邀集韩江人士，张宴湘子桥下。玉娘每度一曲，掷锦十匹。其母闻之，匍匐船头，口呼佛号以谢。芥园叱去，满座哄然。玉娘不胜忿，旋舟，数日不食，其母悔悟，恶习为之稍减。

　　石姑又名十娘，白如玉肪，眉目楚楚，饶有风致。曾随伧父，四年而寡，无所倚，遂返程江，理故业。曲中姊妹，咸非笑之。独小娜与之款洽，相对忘怀。

　　小娜洁白可匹，石姑而冶容柔态，则过之。毗陵陈云，羁旅梅州，每月夜，即招两人煮“工夫茶”，细啜清谈，至晓不及乱。人怪之，答曰：“譬彼名花，缀于树枝，迎风承露，神致飞越；若折而嗅之，生气寂然，有何意趣？”后解维返省，石姑、小娜，南望零涕，甚于所欢。噫！如陈生者，堪称好色矣，非若登徒子徒有淫行也！

　　宝娘，不知其里居姓氏，大抵韩江土著。或曰：“金姓”，故又呼金宝云。颀而秀，玉立亭亭，发长委地。善歌，工调笑，凡往来韩江及宦游者，靡不与之相接。余友宗君芥其风，摄南澳司马篆，宴集其舟。宝娘平日遇富商贵介，结束济楚，媚态百出，都无所属意，独倾心于宗君。时宗君髦矣，视茫茫而发苍苍，且于温柔乡中，即其少壮时，初无所系恋。故于金宝，亦淡寞置之。仅以《定情诗》八首，作缠头之赠。受代者至，旋归会城。逾年，揭阳有事，随观察张公朝缙，复至韩江。事毕，张公置酒宴群僚，席间谓宗君曰：“吾闻此间有名妓金宝者，欲委身于君，非一日矣。君固名士也，以名妓事名士，如吾乡当日董小宛之嫁冒襄，至今传为美谈。吾当为君作蹇促，以成其美。”即令海阳令谕金宝之假母，是夕以彩舆箫鼓迎之而归。宗君出其当日《定情诗》，以示同僚，一时传颂，羡金宝之得所归。而张观察实当代风流教主也。诗曰：“去年良会共浮槎，疏雨如珠透臂纱；似此风流真绝代，妙香开到白莲花。庄严喜听腐儒谈，打破机关绝爱贪；别有风光消不得，杏花春雨似江南。琼花一见一回新，更向名花证慧因；画舫帘波灯影下，红妆偏对白头人。细拨檀槽板未停，低鬟翠凤动玉玲；多情为我歌《金缕》，倦倚篷窗半醉听。咋夜香篆障轻绡，鬓蝉钗横奈此宵。触迕校书狂杜牧，填词红烛又高烧。前身雪北与香南，拈取红芳一指参；结习风怀除得否，载花船是散花龛。流转浓华又一巡，几番风信逐芳尘；兰因絮果何时了？我是罗浮梦醒人。赢得清风两袖轻，浓香浅梦记分明；愧五十幅缠头锦，便面题诗赠宝卿。”余读其诗，宛丽缠绵，钟情实挚；因拈《如此江山》一阕以赠：“蓝桥本是神仙窟，为问阿谁能遇？碎捣玄霜，细斟玉液，梦绕韩江古渡，相逢竟妒。觑鬓影脂香，轻盈媚妩；画舫横波，错疑解佩汉滨女。赤绳经早系就，笑掷心卖眼。多少纨绔，往日情痴，而今愿足，知费幽怀几许！韶华暗度，试品色题香，未云迟暮；月下花前，从今诗思苦！”

　　小琳者，金宝之女，姿态不甚艳，而妆束雅淡，别具一种韵致。自金宝归宗司马，舟中冷落，不啻蓬门。小琳屈意款接，凡至其舟者，煮茗陪坐，终日无倦容。于是物望顿归，家声复振。江南士人张仲玉，与交最密，赠以诗曰：“客邸愁无奈，乘醉一访卿；叩门惊好梦，倚笛奏新声。小鼎茶初熟，疏帘月倍明；拨灰添百和，絮语忽更深。”同时擅美者，有小足、小荪，皆色艺俱佳。沈静常赠小足诗云：“十六芳龄正破瓜，妙于酬应足当家；生成一种销魂处，眼似秋波脸似霞。”赠小荪云：“胭脂湖畔女儿家，冶色当春醉曙霞，未许群芳夸解语，风流还让合欢花。练江何似浣花村？秀茁兰芽有小荪；庄蝶翻飞不知处（原注：小荪自庄渔庄潮阳携来），空教杜宇渍啼痕。”后小荪因恶少招饮，坚拒不去，被辱，遂决意脱籍从良。

　　俊添，色艺不甚佳，而性情豪放。每逢月夜，质衣沽酒，邀韩江士女作团圆会，清歌酣畅，恒数夕不休。后得消渴病，濒危，嘱其妹小凤曰：“我本瑶池侍女，误爱色香世界，谪堕人间。今限满当去。”既而遍体娇汗，如烧沉水，香闻隔浦。视之，玉筋下垂，双眸合矣。兰溪章鸣皋，有《游仙诗》二首，挽之：“玉洞春回万树花，个中茅屋即侬家，闲游姊妹临流水，笑指蓬山隔彩霞。一春好事醉中过，偏爱黄莺对酒歌；石径兼旬无客到，不关风雨落花多。”小凤亦翩翩有致，今尚在韩江，有无名子赠诗云：“桃根桃叶莫争妍，月旦湘桥忆往年，有妹嗣音夸小凤，玉楼风韵更嫣然。”味其诗，疑与俊添有旧者。

　　◎轶事
　　岐岭抵韩江六七百里而遥，其间溪流曲折，随山而下。月夜，女郎独坐船头，轻弹低唱，时一遇之，风味亦足宜人。碣石卫先辈骏有诗云：“晓风残月满江秋，独倒芳尊浇客愁；十载宦游归未得，不堪更听《古梁州》。”公以名进士除兴宁令，抚字心劳，催课政拙，聚书至数百卷。公余吟诗自娱，有事梅溪，必登女郎舟，倚翠偎红，在所不免。玩其诗，可知其风格焉。

　　有满姑者，本韩江妓，恒往来清溪岐岭间，郡人故未之识，与余姚翁宝山情好颇笃。后其母卒，姑挈千金，欲从宝山。宝山避之省城，屡招不往。姑不得已，委身土人。或诘宝山以坚拒之故，宝山喟然曰：“吾清白吏子孙也，岂可以不义之财，玷辱家声哉？”夫世人娶妻，必访其奁具之厚薄，为取舍；妓女挟赀而嫁，犹之乎娶妻而得奁具也；何为不义？宝山未免矫情。

　　昔陶朱公《置富奇书》，以养鱼种竹为先务。齐昌境内，遍处皆池沼，既可灌田，复可养鱼，而舍旁及邱陇，皆艺竹，宛有淇澳之风。而竹惟南济桥一带为尤盛，两岸绿影参差，迤逦十里。夏午蒸暑，盘旋室中，无坐卧处，辄与魏湘岩、杨嘉干、路玉峰、金柳南诸君，携尊挈，放舟其间；登岸至池边，竹林深处，解衣席地而坐，骄阳敛影，通体清凉。柳南折荷花为杯，注酒其中，以箸刺之而吸，相顾乐甚。一日，兴阑思返，林外忽有双鬟，冉冉而至，曰：“闻公等效李靖安故事，乌可无酒纠？我曹故不速而至。”视之，则柳南所赏之大小两凤也。遂命歌《相府莲》一曲，同人纷起洗盏更酌。久之，夕阳欲下，飞鸟归林。柳南载两姬返棹，谓余曰：“昔在传家孔公幕中，尝与同人纳凉此地，有时郭姬亦不召而至。今诸人散若秋烟，而我累然重至，能无如右军兰亭修禊，俯仰今昔之感耶？”大凤即磨墨舒纸，请赋诗以纪。柳南成七律一章：“修篁两岸绿参天，依旧风光似昔年；独倒芳尊悲逝水，空劳湘管吊非烟。朱门俯仰成春梦，白袷飘零老研田；何日扁舟返鉴曲，匡床夜雨话联蝉。”大凤貌不逮小凤，而情胜之，与柳南无一夕欢，握手缠绵，较啮臂者，更笃。故柳南每有宴集，双凤必翩翻齐下，犹卖珠者，得锦匣而光益显也。

　　程江蛋船中，有雏女，年才十一岁，髦发鬆，垂肩际，若松麈。一夕，窥见其母与所欢横陈榻上，不觉欲心顿炽。比晓，告母欲人梳栊。母笑其稚年无识，谕止之。女曰：“不如我愿，即服毒死，母无悔也。”越日，窃取鸦片，和酒欲吞。母夺弃之，不得已，为之倩人梳栊。见者咸捧腹胡卢而去。或有讦之者，曰：“汝知奸幼女之律乎？是欲诱我以蹈法网也！”女则昼夜号泣欲死。母因招无赖子，与以金，若佣值者。至今女长，犹不满三尺，而为雨为云，已不止高唐一梦矣。五代南汉刘龚，每令男女白昼裸淫，后苑相视为乐，名为“大体双”。后苑中鸟兽，以及鸡犬，皆见惯，亦镇日交合。今雏女见母之交欢，而遽思梳栊，是何异南汉苑中之禽兽哉？

　　又有老娼，年垂六十，齿摇摇而发星星，状极衰惫。然夜无男子，则寝不安枕。一日，停桡江渚，见一少年，于水浅处蹇裳以涉，体貌丰伟。娼爱之，邀至舟中，屈意承欢，欲与合。少年不可，曰：“汝发其种种矣，我方年壮，毋乃不伦？请别选相当者以求欢，予不敢闻命矣。”娼因饵以重金，少年遂勉就之，至今倡随如夫妇焉。昔夏征舒之母，鸡皮三少，尝借阳精为驻景之丸，故人或以娼拟夏姬。夫夏姬年髦而貌艾，自陈灵公之后，楚庄欲纳之，而不果。后巫臣子、反黑、要之，徒争欲委禽者，指不胜屈。其艳冶之态，即少艾者，犹瞠乎其后也。《记》曰：“拟人必于其伦。”若老娼者，徒有淫行，而无驻景之术，直母彘耳。乌足与夏姬同日语哉？

　　江左杨少者，年弱冠，丰姿妍秀，如好女子。见人面，辄发羞；强与接，数语即避去。随舅氏某公任潮州分司，舅尝谓人曰：“此余家贤宅相，有五代杨遵彦之风，真足消受竹林别室，铜盘重肉者也。”与一姬交最密，姬品貌年齿，与生亦、相埒。尝细雨初晴，两人乘舟闲泛，岸上观者环堵，惊为一双玉树，临风摇曳也。寻某公卒，凡亲友随任者，皆旋里。生独恋姬，不去。逾年，囊橐将罄，姬劝其归，辄泪沾衿袂。姬因太息曰：“我岂不欲脱籍相从？顾私蓄止百余金，不足以饱阿母欲！然谋事在人，君携去，试向赎身，济否，听命可也。”生浼交好者说之，鸨不从。计无所出，惟闭户掩泣或散步青天白日间。一日，徘徊树下，望姬船呜咽不已。忽有人自后抚其肩曰：“异哉！子何悲之甚也！”生惊顾，则一少年，衣冠楚楚。爰诡词以对客，摇手曰：“观子神气，已知底蕴。”自指其胸曰：“此中有热血斗许，愿为世间佳士一洒之！君固未可与语者。”咨嗟欲去。生知非常人，挽与共坐，备述颠末。客初无一语，但询生姓名寓居而去。久之，揭阳奸民朱阿姜，谋不轨，制军提兵往剿，文武员弁，往来韩江上下者，如梭织。一夕，姬与他客酌酒篷窗，拨石槽度曲，忽有皂衣者数人，坌至，疾呼曰：“督辕巡官至！”举舟惶遽，客仓皇鼠窜，而巡官已高坐舱中，传呼鸨母，责其买良为娼，令左右褫衣，欲挞之，鸨哀乞，始释。顾谓姬曰：“汝当照例发卖！姑念事不由己，许汝择人而嫁。”姬跪谢，以愿从杨生对。巡官即传生至舟，视之曰：“真汝偶也！”饬缴身价给鸨，促两人买棹遄行。生与姬喜出望外。而终不知巡官为何人也。欠□，薄暮，舟抵三河，有客携尊径入，揖生称贺。盖即当日树下相逢之少年也。笑问姬曰：“昨夜惊乎？日者别后，谋为若两人撮合而无术。非制军临郡，乌能作此狡狯，以遂足下愿乎？”生与姬顿颡若崩角。敬叩姓氏，客不答，但几数觥，致声珍重，腾跃登岸，长啸而去。嗟乎！谁谓世无“黄衫客”哉？

　　晋有浙东陈生，游幕海阳，学问既优，人亦老诚持重，服食更俭朴无华美。每谓同人曰：“吾侪弹铗侯门，所得微脯，如佣工之值；赡父母妻子而无余，岂可冶游以丧志？”少年儇薄者，恒非笑之为迂。曰：“彼孽缘未到耳！饶舌何为？”凡同人设席河干，强之，必峻拒。越十年，幕囊所蓄，几累万。而生亦年垂耳顺矣。因束装思归。戒途有日，骄其同人曰：“诸君见我之归，徒啧啧称羡，盍亦学我之守，不作狭斜游乎？”同人衔之，思设阱以相倾，而无术。谋之某姬，云：“此亦易与。”先是姬小忤幕寮，虞有祸，转恳陈生，为之缓颊，而免。每欲置酒申谢，生拒之。至是招其仆，敛容致词曰：“我蒙陈君覆帱久矣，今闻遄归有日，图报无期，待备薄饯以申悃曲，烦谨达之；倘得一顾，当酬以洋蚨大衍之数，非所吝也。”仆利其金，以告生，且怂恿之。生念仆相随久，藉此一行，足偿其劳。况刻即解维，何至丧其所守？因许之。姬遂盛筵延生至舟，翠袖金尊，殷勤持奉，无半语涉谑，亦不作狎昵态。生私心窃许，谓章台柳，竟不作临风荡耶？日暮辞去。姬并不挽留，送至舟首，而预属篙师，伺其登岸，挤之落水，姬即奋跃随下，抱持狂叫。舟人坌集，掖之而起。衣冠沾濡，回坐舟中，呼仆旋寓取衣，良久不至。询之，则已入醉乡，置主人湿衣沾体而不顾矣。生躁闷欲死，已有双鬟，捧华服至，换毕，犹兀坐以待。夜分身倦，假寐于榻。姬为之遍体按摩，觉骨节尽酥，沉沉睡去。比醒，闻枕畔小语曰：“渴乎？”视之，姬也。语如莺啭，气胜于兰，不禁神魂宕荡，即与定情。从此朝朝暮暮，至兼旬不返。仆促之归，曰：“舟中乐甚，吾将娱老于此矣！”迷恋数年，半生心血所积，尽归乌有。而面目亦憔瘁黎黑，若病夫。有当日被其讪笑者，相顾曰：“陈某素不冶游，其铁石心肠之张乖崖乎？座中有妓，心中无妓，其有道之程夫子乎？今何以色荒若此？则直是河间妇矣！”生闻之默然，无以对。未几，卒于舟。妓殓而埋之。噫！女色为钓魂之钩，妓馆实陷人之阱，观于此可以猛省矣！

　　昔黄司马之署梅州也，有家人张和者，囊无长物，与一妓交最密。至积逋累累，故往来虽频，而缠头甚薄。假母患之，令妓拒绝，而妓不听。一日，张饮妓所，夜半，母唤去，借他事挞之无数，始令返。张捧痕为之挥涕抚摩，妓益感其意，谓曰：“情好如我两人，岂忍相离？然汝既不能脱我于风尘，而母日摧折，终不免于难。不如仰药同死，结夫妇于九泉，不犹愈于生乎？”张落魄，计不得妓，无生人之趣，慨然许诺。妓拔钗付张，质钱沽酒，投鸦片于中，两人对酌，各醺，抱持而卧。迨母惊觉，多方灌救，妓苏而张则无及矣。母携妓向州署自投，司马云：“彼孽由自作，与汝等何尤？”越日，妓抱琵琶唱曲，为他客侑酒，不复念张之死，并张之何以死也。而张魂不昧，每夕至舟首呼妓名而骂，鸡鸣始去。妓延道士作法禳之，厉益甚，至掠砖抛瓦，解衣床外，衣自竖立，种种怪异，不可殚述。而游客之寻花问柳者，亦裹足不敢登其舟。久之，鸨不堪其扰，卖妓与乡人为妾。妓梦张谓曰：“汝诱我同死，而今独活，行将与汝就质阴曹，以泄此愤耳！”逾年，妓为其嫡所辱，忿激服毒死。人尽云负张之报。其何以不死于疾，而卒死于毒欤？余谓张咎实自取，其迁怒于妓，是张死而犹顽钝无知也。妓之死，亦命数会逢其适，非张之果能为厉而死之也。纪之以警世之恋妓者。

