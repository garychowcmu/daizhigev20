《乡曲枝辞》　清 俞蛟

　　天下事，经乎目者，可核实；得于耳者，当存疑。余乡人多奔走四方，每当燕集，各举其所阅历，离奇诡异，以恣其滑稽调笑，窃无从辨其有无真伪。即有一二事出于梓里者，亦非经目睹。《易》曰：“中心疑者，其辞枝。”疑于中，曷为乎识？《诗》不云乎：“往来行言，心焉数之。”余亦惟数而存焉可也。

　　◎灵杖夫人传

　　吾乡呼疫鬼为“王大哥”。疫为天地不正之气，中而成疾，乌有鬼神？又乌有所谓王姓者？乾隆二十五年间，无知村氓，立庙于鉴湖之畔，献牲演剧，酬愿者，趾相错也。五月五日，谬为王之生辰，龙舟竞渡，士女杂还，惑世诬民，安得如汉之胡颖、唐之狄仁杰者，家谕户晓，毁淫祠而污之哉？璜山陈某，举家染疫，祷于王大哥。愈后，架台于村，演戏酬神。而窃虑王举觞顾曲之孤寂也，立土地神位于旁，以作陪宾。剧未登场，忽阴云四合，天大雷电以风，台圮于水，优人几淹毙。于是村人咸咎陈之立愿不诚、牲醴之不洁也，干王之怒，以致风雷，疫且复作。陈亦惴惴，拟次日瓣香谢罪。是夕梦一老妇，拄杖而前曰：“余为璜山保障久矣。御大灾，捍大患，余有力焉，所宜祀也。疫鬼何神，敢分庭抗礼乎？故以风雷逐之。传语村人，其安堵无恐。”盖土神为璜山王氏，号灵杖夫人，朱储村朱氏之始祖母也。夫与子早卒，孙名居仁，至正间，封沛郡侯。曾孙五人，俱登甲科。享年百有十岁。临卒时，遗命投杖于河，视所止处，为窀穸。如命投之，逆浮至母家而止。村人因其灵异，遂塑像祀之，而称之为灵杖夫人云。余谓夫人其生时备《洪范》之五福，卒也兆域先知，灵筇示吉，非释氏所云：来去了然，夙有定慧者乎？宜其庙食数百年之后，犹昭昭而不泯也。彼王大哥者，一经雷霆迅击，寂然无声，其灵爽又安在哉？然夫人责以抗礼，则王又非全无影响，而出于附会者；此如妖蛇享祭、河伯娶妇，读书明理人不为所惑而已。

　　◎陈佩之

　　维扬陈璧字佩之，与同里李禄，少共笔研，有埙篪之好。后同举考廉，倍觉亲昵。李家贫，依陈为活，推解所及，不可胜计。陈子名九华，呼之以侄，呼陈妻为嫂。耐久忘年，莫可喻其交契也。无何，陈卒，李以截取授绍郡山阴令。是时陈子年弱冠矣，采芹入泮，为学使王诗先生门下士。克继青缃，罔知生计，家遂落。数年，饔飧不继。母曰：“李叔受余家荫庇不少，兹已眼官，汝持余手札往，告以孤苦；渠忆富贵所自来，千金之赠，不为过也。”因竭蹶而往。维扬距绍郡八百余里，至则怀刺求谒；阍人以其布衣纟川履，不为通。自清晨候至日中昃，始衔命出，告以事冗，不遑接见。且署舍无下榻处，导往庙中，暂为栖息。陈因投以母书，冀见书或念旧。至三四日，无音耗。不得已，再往，李传语新抚军刻日莅任，当越境以迓旌旄；束装渡江，归期未定。出二金赠其母，四金作归费，过此以往，或致札奉邀耳。陈子大失望，垂橐急返。至中途，迎抚军者，马腾芳岸，舟塞澄湖。访之，即王诗先生也，因具手柬往谒。其同舟者，俱以寒士冒昧干贵官，必遭呵斥。顷之传见，礼遇甚殷。询其何以至此？陈具以对。先生曰：“负德者无良，何可膺民社？子暂留余舟中，余有以处之矣。”有顷，李禄迎谒。语次，先生曰：“维扬陈生名九华者，为余督学江南所得士。顷谒于余云，有父执在山阴，欲往依之，贤令能挈之同往乎？”李惶恐愧，汗如雨，顿首受命，即请过其舟。先生谓陈曰：“有劣迹当密报，余以李令委子矣！”至舟，李谢罪不遑。即令健仆赍四百金，为陈母寿；而复遣心腹遄返，粪除精舍，以居之；召优献剧，列座开筵无虚日。陈子于是自顶至踵，非复窭人子矣。居半载，辞归，款留不可，厚赠而别。过武林，谒谢先生，为李请命。先生终薄其为人，卒以他事黜之。嗟乎！覆雨翻云，乘车戴笠，昔人且致慨矣，遑问于今？顾身被其德，目击后嗣之凋残，不为一顾，诚禽兽之不若，而尚得为人乎？先生谓背德无良，莫膺民社，斯言旨哉！先破其悭囊以周急，而终黜其官，亦维持世道之一端耳。

　　◎岳忠武墓前重铸铁人记

　　武林钱塘门外，岳忠武墓在焉。铁铸秦桧及其妻王氏，反接裸跪。往来者无论士大夫，即樵叟牧竖，必施挞楚掷瓦砾，甚有溲溺其面，涂矢粪于口鼻。自古权奸身后之辱，莫贼桧若矣。胜国迄今，屡经更铸。乾隆乙酉间，铁人复身首破裂，钱塘令拟更铸之，启于中丞。时中丞为熊公学鹏，谓忠如忠武，其精诚贯金石，浩气塞宇宙，亘千古而不磨。若贼桧死后何知，铁铸其身，不过抒后人愤郁，非政之急务也。任其销蚀可也。是夕，梦桧夫妇枷丑琅，蓬首垢面，稽颡阶下云：“忠武斧，身所应受；世人蹴践凌轹，不堪其苦；微公言，一经更铸，此身又不知几历春秋矣！”次日中丞呼钱塘令，告以梦，令促铸无缓，且以精铁为之，俾坚厚可经久也。夫古来国贼以操莽为首，然犹曰薰心富贵，遂致见利而忘义。彼秦桧何为者？身为宋臣，反为金人作奸细，必欲其君纳币称臣于敌而后快，致燕云不可复，两宫不可返，且杀忠武以媚之，岂其随徽宗北狩时，受金人国士之遇，必卖其君以报知己耶？稗史谓桧妻与兀术狎帐中，桧恒伫立于外窃听之。桧而稍有羞恶之心，归国后君父之仇，姑置不论，帏箔之辱，亦应切齿；则藉公愤以报私仇，正其时矣。乃不以为仇，反以为德；胡乃同具人形，而别有肺肠如此耶反？然则东窗擒虎之语，在淫妇报其所私，毋庸深责；而桧匿于艳妻，竟不知天下有羞耻事。精铁可销，遗秽莫洗，若桧者，狗彘当不食其余！

　　◎王宝一

　　樊江村氓王宝一，务农为业。年饥，饣粥不给。时当岁除，无以为活。家有贮粟瓮，携十岁儿，载以小艇思售，以易升斗，为度岁计。行十余里，无问值者。至一村，有富室议三百钱易之。令举瓮舁诸其家，而付值焉。将入门，富室之邻人适至，曰：“余昨见二百文易七石大瓮者，此时米珠薪桂，乌用此不急之物？且瓮裂纹已见，其弊也可计日而待也。”富人旋悔，闭门入，扣之不应。日将夕矣，中心如焚。复与儿舁瓮入舟，儿失手堕地，破裂不完。王愤，拾瓮片击之而毙。归家，其母妻待王举火，方倚门而望也。问瓮售乎？曰：“售矣！”“儿焉往？”曰：“睡舟中未醒。”妻视夫颜色惨变，急往瞰之，则儿死瓮破。稔知其故，即纵身投诸水。王脱衣泅水，半晌负妻出，已不可救。不禁寒冽，呼亲薪。不应，视之，则自缢矣。变起仓卒，无可为计，举厨刀断颈以殉。不移晷而一家四口俱丧非命，伤心惨目，有如是耶！而祸机只伏于邻人之片语。故余每向人曰：“凡见售金绮珠玉，受者若与己为交好，不妨从旁代衡其值。盖金绮珠玉，非素丰家不能有；其出售也，必居奇弋利，否则亦适有所需，不成无害也。售至器用，则窘迫可知；纵价浮于物，必怂恿之使成，为德当非浅鲜。”质诸善人，当不以余言为河汉！

　　◎某侍御

　　国初，某侍御，浙人，忘其名与氏。性迂缓，以疲软挂弹章。家有膏腴地数十顷，招佃布种。佃欺其懦，积数载不供租。因令群仆擒而械系之，其家人曰：“盍付有司，治以法？”侍御曰：“有司必事鞭挞，敲筋剥肤，心所不忍。但坐处不设脚凳，每餐食以精凿，使过饱，不令食烟，而更使瞽者唱南词于其侧，此不恶而严之法，不越旬，逋可尽得也。”南词者，盛于江浙，所谈皆男女相悦，其词鄙俚不文，妇女及屠沽者流，聆之恒经日不倦；稍有知识者，多掩耳而走。烟与脚凳，侍御所刻不可少；而南词，侍御所不欲闻，故推己及人，亦欲以此困之。顾不知胼手胝足之夫，俾终日饱餐听曲，何修得此？烟与脚凳，有则固佳，无亦何害。乃人情物理且未谙，安望其执法网而秉国宪？其疲软被黜也，宜哉！后唐有李载仁者，为推官，一日赴高从晦召，途中见部曲相殴。载仁怒，急命从者取饭并蒸豚食之，戒曰：“再犯必置酥于肉！”夫肉酥并食，非鸩毒也，特无佳味耳。部曲乐于私斗，必怯于公战，非严法以惩之，何以肃军政而饬戎行？迂谬若此，闻者绝倒。使二君生同世而仕同方，其措施必更有解人颐处。

　　◎赵古董

　　西粤抚军，忘其名，有直隶人赵相，为广文三十年，推升柳州融邑令。年耄矣，谒见时，抚军踞胡床，命赵坐庑下。赵两手抱椅于臀，伛偻而上，直至膝前，谓抚军曰：“某初至此，人地俱疏，未稔何邑最佳，能使某饱囊橐，以正首邱乎？”抚军微笑曰：“余之职在黜贪惰而进廉能。为属吏谋财，非余所敢知也。”同僚皆以赵古董呼之。数月后，缘事勒归。嗟乎，好官多得几文钱，由来久矣！孰无囊橐？孰不欲饱此囊橐？顾积绢盈筐，托言余俸；怀金私赠，昏夜谁知？而赵某犹于大吏之前，直陈其好货，略无欺隐，此古之愚，非古董也。闻抚军后以婪赃伏法，所谓黜贪进廉者安在？又为赵古董笑矣。

　　◎颜鸣皋传

　　颜鸣皋，广东梅州人。自幼豪隽，喜读书。常谓：“丈夫功名，当于诗书中求之。一朝发迹，释褐登朝。由他途进者，虽位极人臣，奚取焉！”时有相士，谓颜君他日当以长枪大剑，策名麟阁，安事毛锥？颜笑其妄，而攻苦益力。会其父母相继殂谢，苫鬼之余，年三十矣。急于进取，乘礻覃服未终应试，补学官弟子；为乡人告讦，被斥。或谓之曰：“相士之言验矣！观子骨相魁梧，他日为朝廷寄阃外之任，折冲御侮，亦大丈夫所为；何必尹唔占哗，暗中摸索，望朱衣一点首哉？”于是颜君焚弃其所读书，习骑射。越岁，即能穿札超乘，一试冠军，遂登武科。公车北上，舟次维扬。夜泊，闻邻舟吩呶喧う，聆之，乡音也。过访之，则皆南粤握刀控弦之士，入都应武闱者。内有番禺朱某，病剧垂毙，或拟致而弃诸崖，一任其死生存亡，而不顾。所未决者，虞他日归乡，朱之父兄索尸棺结讼耳。颜曰：“公等与朱君姑无论同乡里，古人同舟之义谓何？顾忍弃之原野，以饱犬豕之腹乎？”众曰：“君亦同桑梓，盍过君舟，或者起死人而肉白骨，君之德也。倘徒袖手于旁，作劝人为善之论，则事在邻舟，无烦喋喋为也。”颜曰：“济困扶危，此余素念；所不敢请者，恐蹈越俎之愆耳。”遂毅然挈之归舟，亲侍汤药。越数日，舍舟登陆，而朱病益甚。谓颜曰：“余虽与君同里，而素昧平生；荷君义薄云天，引为骨肉，今更以后事累君；倘他日得附行李之末，归葬故土，死而有知，当魂依左右，图结草衔环以报耳。”言讫，殁于车中。途次无以为殓，而旅店已死者不得入，遂以帕蒙死者之首，托言中恶，嫌车中颠播者，负之行三十里。晚人逆旅，主人不辨也。次日，择土殓埋，封识而去。后每宿店，主人必具两人之馔。询之，则云：“顷见白皙而颀者，尾君同入。又同坐室中，非君同行之友乎？”颜知为朱魂，默祝曰：“知君情重，朝夕相从，甚善。愿稍为敛戢，现形惑众，恐于仆有不利焉。”从此寂然。武场故事，先试马步射及刀石为外场。艺力出众者，名双好；次则单好；单好入选而难于中式；不与双单之列者，并不得入内场。颜固文士，武备非夙娴，而策论则累累数千言，场中莫与埒。廉官以其单好，置之未阅也。夜分假寐，见案上火光如星。趋视之，见一青衣人，立于前，而置卷于案，若求其鉴赏者。阅之，大称善，曰：“此人他日为将，祭遵、羊祜之俦也。”因荐于主司刘文正先生，并述其异。遂登甲榜。后仕至福建台澎镇。时刘公已大拜，叹曰：“颜君善士，其功名显达宜哉！”赠以楹句曰：“抡文我早觇儒雅，出镇公惟笃荩忱。”刘公刚正不阿，凡经其许可者，一字之褒，荣于华衮。而颜君顾被简拔奖借，则其人岂寻常仡仡勇夫射御不违者所可拟哉？或曰：“颜君固文士，读书数十年，宜其行事卓越恒流。”余曰：“今之文士，读书者，吾见亦稔矣；平日称相知莫逆，一朝事变，惟恐牵累于己，引身远避。即亲如兄弟，生死之际，亦难强之使前，而况乡人之困厄邻舟者乎？虽然，此固游侠事也。孟子曰：”同室之人斗，披发缨冠而救之；乡邻有斗，虽闭户可也。‘朱之将毙，无异乡邻之斗；挈之过舟，负之而趋，不异披发缨冠而救。游侠圣贤所不取，颜君之见赏于刘文正者，其生平文章之外，或更有善迹，不仅此一事欤？“

　　◎张振奇

　　河南人张振奇者，凶狡多力。尝为盗被获，其渠魁伏诛。振奇得末减，发遣滇南大理府弥渡安插。弥渡为滇中通衢，振奇构屋数椽，作逆旅主人，以速往来之客。数年，橐渐盈，娶妻，生子女各一。大理别驾驻弥渡，因结纳胥役，凡官署所需，猝难构觅者，谋诸振奇无不得，于是村人咸夸其豪侠多才。一日，有楚客骑而宿其居；又一骑驼箱箧，其同行侣宿他所。次早，叩门，呼楚客，则云五鼓早发矣。某大骇，谓“数千里同行，何以今日恝然独往？且昨晚分手时，固有约也。”因入内，见两骑系枥下，询客去，何以骑犹在耶？答以客有急需，货骑而住。某知有异，鸣于官。时别驾刁成凤，拘振奇，讯之不伏。是晚，衙斋阴风萧飒，灯影夹夹，竖毛寒心。梦数百鬼魂，血污披发，号泣诉冤苦。刁惊起，即率役亲赴振奇家。其后圃一室锢闭殊严，启之，空洞无物。墙下微露瓣发，掘之，得尸二十一具，皆剖腹实灰其中，攒手足而反缚之。始直认不讳云：“遇孤客橐丰者，杀之；客侣多者，则出妻女为饵，置迷药于酒中。记二十余年以来，杀死过客三百八十余人。”阅簿籍所得财物，不可胜数。因焚其籍，仅以尸数具详磔。振奇妻女子若孙，皆缘坐弃市。振奇每杀人，所用斧柄，长二尺余，木皆红润，亦二十余年凶器也。白昼拄杖作老病状，晚则弃杖持斧，人莫能敌。临刑时，犹目怒骂。此古虞周世官于滇，为余述之，故得其详。嗟乎！人固有善恶之不同，然亦何至杀人如毙鸡犬？若张振奇者，凶恶残忍，蔑以加矣！

　　◎严君平裔

　　西蜀有严姓者，自言为君平裔，筑卜肆于道旁，占六壬，决休咎，无所验，卜者绝少。一日，清晨，有客至前，语音似江右，谓严曰：“今日假君肆卖卜，日暮奉白金五钱，可乎？”严诺之。日午，一人蹀躞而来，客为布盘推局，附其耳曰：“出汝怀中十金，当指生路。”其人惶遽，探怀与之，果十金也。客告曰：“西南十余里外，有古窑，速往匿之。然由户而入，必不免其颠，有穴可入匿。未申时闻树杪鸦鸣，急出，往东南而奔，可无虑矣。”顷之，复有数人，仓皇求卜。客布盘如前，曰：“公等追逋逃者乎？”曰：“然今晨有囚越狱，试推匿何处？”曰：“囚未远，出金五钱，当指其处，不验则倍以偿。”如数与之，曰：“速往西南古窑内，可弋获，稍迟无及矣。”日暮数人返，索金，且责其妄，曰：“窑果有之，乱柴塞户，蛛网如织，无人迹久矣；囚非蚁蚓，可由罅隙而入也？”客曰：“公等误矣！凡窑颠必有穴，不由户入，能禁其不由穴乎？细推卦象，人虽逸，窑中必有遗物可证，当与公等往验，否可立辨，偿金未晚也。”严亦随往。至则撤柴拭蛛网而入，履迹宛然，仰视土穴如眢井，系带于上，盖缘之而入，复缘之而出者。诸捕无言而散。客遂以金五钱付严。严不受，长跪而请曰：“夫子之术神矣，愿北面执弟子礼，尽夫子之术以授余，使余祖君平之业复继，千载后感且不朽。”客曰：“余术不可传也。余师授余时有诫也。”严曰：“何如？”曰：“曩者余乞食以养母，日忧不给，忽遇道士，悯余孝，曰：”授子六壬，每日可给菽水即止，毋贪卜以殖货；五官四体，无残疾可矜者，勿浪传。违之不吉。‘“严曰：”若此，固易易也。“因薰其目，客遂授以术。夫身体发肤，受之父母，目则又非发肤可比矣。欲得其术，宁丧其明，严之残忍为何如哉！脱遇道士，必曰：”孺子不可教！“

　　◎屋上火神

　　丁亥二月，绍郡大火，武林尤甚。每焚，辄延数百家。遇晚间火起，见赤面朱髯者，往来屋上，若指麾状。平时日暮，亦蹲踞檐际，居民咸惴惴稽颡祈祷。一日，夜分人静，有潜窥者，见赤面人锤石取火，出烟管吸之。众曰：“乌有回禄神嗜淡巴菇者？”群起执之。盖无籍亡命，候此劫人财物，有时且因风纵火。一讯而服，置诸法。

　　◎甘泉令

　　云间金某，忘其名，为陕西甘泉令。黩货无厌，握篆数载，闾阎膏血几枯。有士人葬亲，穴土得玉，圆如拱璧，厚四寸，围径五尺有奇，而色青，无温润缜密之致，世所称蓝田玉也。体虽钜，而价不昂，约所值千余金。金欲得之，难其说。邑庠生严姓者；忄佥人也；其祖墓与士人茔地为邻，而金交颇密。因与谋讼其侵地盗玉，诬饰证据。士人理不得伸，地与玉皆归严。严阴致玉于金，人无知者。金有二女，皆秀美，年及笄，同官薄其人，莫与为婚。因令其妻率二女，挟所有南归。抵家，悬玉求沽，无问值者。有尼往来其家，谓妇曰：“草庵虽小，亦颇洁静。凡士大夫家求嗣祈福者，恒户外屦满。夫人盍携玉赴庵，既可待善价，复可朝夕焚修。”妇然之，挈二女偕往。无何，妇归，留女于庵。凡售玉者至，女靓妆出谕值。于是纨挎裙屐，知其事者，咸以售玉为名，肩摩趾错，谑浪笑傲，无所不至。有金姓者，貌美而行儇薄，因同姓，呼女以妹。交相爱慕，赂于尼，通焉。渐招狭斜少年游，而阴索其赠，若居奇货。久之，妇微有所闻，令女携玉归。至中途，与金偕遁。而甘泉令之玉女俱失矣。愧愤成疾，卒于秦。圣人谓货悖而入者，亦悖而出。兹金某不特悖出其货，并息女亦私奔于人。彼苍于人之善恶，往往逾其分以相报，类如此。

　　◎高云姑传

　　慈溪有时登夫者，为邑庠生。一子时来，年甫弱冠，与同里高氏女云姑缔姻，未娶而时来卒。云姑恒于无人处饮泣。父母劝之曰：“以汝年貌，宁虑无王谢高门求委禽者，何自苦乃尔！况但凭媒妁之言，未成夫妇之礼。吾两人年近六十，无子嗣，欲觅佳婿，为半子之倚。汝即不为身计，独不为父母计乎？”因别为择婚。吉期已订，女眠食俱废。父母亦无如何，听之而已。一日，登夫之妻梦子牵衣告曰：“城隍悯云姑之节，令与儿明日成花烛，诸神祖宗咸降。儿发，乞母之。”天明，泣语其夫，谓花烛之语或梦中诞妄，但儿卒时发长几二寸，兹梦中相见，特语及此，悔殓时不为芟剪也。语未竟，高氏乳媪号泣而入，则知云姑于昨夜自经。因告以梦，请于高氏，举云姑柩与时来合葬之。嗟乎！女之于夫，犹臣之于君也；国亡殉难，夫死殉节，忠臣节妇，其精诚可以贯金石，泣鬼神。城隍主婚，庸或有之。独是时来不过裙屐少年，溘然夭丧，直与草木同腐；今得烈女相从地下，宁止光增泉壤，垂诸志乘，与云姑并传不朽，岂非深幸欤？

　　◎汝南妓

　　白下刘生，名渥，字湛恩。素好狭斜游，以父宰阴平，恒往来秦陇；凡青楼佳丽，靡不叩蓝桥而亲芗泽焉。丰姿秀整，性复温雅，经其一宵之爱，辄心醉有不愿为达官妇，愿作刘生妾者。后父卒，索逋云中，不遇，归途疾作，医药罔效，日渐委顿。僮仆知其不起，罄赀装遁去。逆旅主人，移置外舍，俾圉人同寝处。呻吟土坑，自知必死。昏瞀中，觉有人抚之太息。顷之，身摇摇若卧篮舆；继而饮之则饮，食之则食，亦莫辨谁何。数日，病少间，视室中几窗明净，ブ褥温软，对床一榻横陈，绮帐流苏，一美人倚枕坐。生惊问：“此何地？卿何人？幸祈明示，以释疑怀。”先是生由阴平南返，与女遇于汝南邸舍，留连数日。别后女思之，寝食俱废，如玉箫之致念韦皋，若兰之系情陶谷，无可如何，亦置之而已。后假母卒，思出籍从良，流寓云中。闻有客垂毙旅店，询之，知白下刘生。亲往验视。虽病容枯羸，而神情可忆。遂遣人舆之而归。盖女与生晤后，已相距五年矣。女缕述颠末，生伏枕稽颡号泣曰：“余当日何德于卿，而蒙拊畜顾复若此耶？再生之恩，无以酬万一。家虽寒微，尚有负郭田十余顷，衣饮粗足，如卿不弃，敢屈为箕帚妇耳。”女曰：“妾在风尘中，阅人多矣，未有如君者。数夕之爱，于中；奈三生缘薄，数月前已委身广陵朱氏子。伊负贩都中，昨致书于妾，期匝岁事竣，相携南下。恨君杜牧寻春去较迟，妾已老大嫁作商人妇。若此情未断，续之来世可耳。”生欷不自胜。月余病愈，欲女侍寝。女曰：“妾与朱生已各矢天日，证鬼神，侍君汤药则可；若一接肌肤，则负朱氏子。”生敛容谢之。女厚赠赀装，设筵致饯，殷勤谓生曰：“君往矣，无以妾为念！尚有一语奉赠：温柔乡，终非安乐窝，此后幸自爱，勿复浪游，则君为不负妾矣！缘尽于此，即异日相逢邂逅，萧郎陌路，毋烦顾盼。”促之登程，挹泪而别。夫从来娼妓，惟利是图，《易》所谓见金夫不有躬也。其视往来交接之人，如过眼烟云，略无留意。兹刘生所遇，数夕之爱，辄恋恋不置；邂逅他年，犹目睹情伤，不忍其颠踬于中路，斯已难矣。至矢志从良，虽素所悦慕之人，数旬相聚，能守贞不乱为尤难。世人握手论交，不啻手足；及贫富贵贱之或殊，则引身而避，即相见亦落落；望其引手一援，更不可得。而平日所为不善，既悔悟矣，意外遭逢，复为冯妇者不少。余故于此妓，乐为识之以风世。

　　◎金氏妇

　　岭南多盗，而沿海诸郡县，其薮泽也。始则劫财，他物弃掷不取；渐而衣服饮食，劫无遗。近则遇男妇之少壮者，亦掠去。男子胁之入伙，或令驾船，不从者杀之；妇女则囚系，俟其父母与夫备赀取赎，视貌之妍媸，定赀之多寡焉。海阳有金姓者，饶于财，妻王氏，被掳。遗有幼子，方离乳思母，昼夜啼不止，因挟赀赴盗舟求赎，匍匐而前。盗魁曰：“汝妻颇艾，留供驱使，无徒饶舌，以取祸殃。”王涕泪不断如绠，而其子之啼号更惨人心目。盗亦为之恻然，谓曰：“念汝子幼，姑许赎；然须三十金，较锱铢者，以违命论，汝亦无望生旋矣！”金解囊如数以献，因引赴邻舟。其妻方与群盗斗叶子戏，喧笑声达舶外。盗魁曰：“汝夫汝子，觅汝来矣！贺汝聚骨肉，完室家，其速归，毋滞！”妇若罔闻，斗叶子如故也。盗促之再四，不顾。因引其夫与子入舱。金见妇，泣而呼，子则疾趋至膝，持其裾而泣。群盗之与斗叶子者，泪亦涔涔下也。妇愠曰：“家中犹存姑与嫂，乃赖予一人抚幼子？脱予死，将奈何！”盗魁曰：“汝归否，宜一言决，毋令呱呱者聒耳烦心也！”妇冁然曰：“此间乐不思归矣！”盗因呼金抱子出，还其金，且倍其数，曰：“累汝远涉，此六十金，娶妇有余矣。”金不受，抱子长跪乞哀。盗怒，令群盗挟其父子登岸，入谓妇曰：“汝夫与子业逐去，心无牵挂，洵足乐已。顾汝夫妇结缡数载，而子实汝所自出，今而后死生永诀，揆诸情理，宜出送，谆属数语，略尽夫妻母子情。”妇因出至舟首，未及开言，盗自后执其髻，遥谓金曰：“妇之无良，一至于此，断难姑容。吾为汝杀之，以快愤！”挥刀断颈，投尸于海，曰：“此等不义妇，恐鼋鼍不食其余也！”时盗舟林列，齐声欢呼，海波欲沸。噫！盗岂无道也哉！昔晋怀宗后羊氏，为刘曜所得，宠之专房，丑诋其夫，闻者莫不恶羊后之无耻无义。然怀宗被掳遇害，国破家亡，势难完聚，而曜方崛起，兵强势大，承何如司马家儿之问，不得不逢迎以固宠，所语未必由中也。若是时怀宗不死，国犹可转祸为福，羊后未必便委身胡羯，出此无耻无义之言。彼金氏妇者，儿夫当前，顷刻间骨肉可重聚，顾乃忍弃其夫与子，而曰：“此间乐不思归。”不解盗舟之乐，固何如也？声其罪而诛之，殊快人意，盗岂无道也哉！

　　◎狱卒纵囚记

　　阿[A17Q]哥者，忘其姓，新会县狱卒也。新会土俗，凡生子最少者，曰[A17Q].[A17Q]字土音呼赖，字典不载。为人淳朴好义，凡被罪入监者，他卒必索赀；不如意，辄诟谇鞭挞。[A17Q]每为之排难解纷，故狱中咸爱敬之，推为狱卒之长，视其言动，莫敢违者。时当小除，狱囚念及家室，咸欷泣下。阿[A17Q]恻然于中，大言曰：“今夕释诸君归家，对妻孥而醉椒酒，乐乎？”诸囚唯唯，疑其戏言，以博笑也。阿[A17Q]曰：“予素无诳语，诸君能于明正二日如约归来，则两无所害，否则予立毙杖下矣！”众指天矢地，遂为之脱械纵去。其侪辈皆咎其妄。曰：“君主之，无相累也！”至朝，囚皆逡巡返狱，无一失。时阿[A17Q]方踞地独饮，喜极掷杯，大笑曰：“诸君至，予可告无愧！当从此逝矣！”兀坐不动，视之气绝。诸囚感其义，为肖像于狴犴。昔唐太宗尝纵大辟囚三百余人，至期无不来归。夫唐太宗为何如主，四海六合，怀德畏威，安知纵之不能擒之；囚或计及于此，所以来归欤？彼一狱卒，伎俩几何，虽所纵无三百人之多，然能如期归，无一失，奇矣！一笑而逝，则更奇。是可纪也！独是司狱者，狱卒纵囚三日，慢无觉察，旷官尸位之罪，其可免乎？

　　◎纪械斗

　　闽粤民情凶悍，愍不畏死；无论乡党姻戚，稍有睚眦，即各纠数十人，或数百人，以白刃相向，谓之“械斗”。此风盛于粤之潮、闽之彰泉。就粤而论，昔惟潮郡之揭阳，今则饶平、澄海、海阳、潮阳，斗更甚。约期将斗，先聚族人于宗祠，议佣值。被伤者，恤其身；被杀者，恤其家；杀仇几人，按其数；本非己杀，而能挺身公庭认罪者，谓之顶凶，则授以田产，俾养妻孥。议既定，即有贤有司，亦不能理谕势禁也。择隙地，作斗场。先举大炮，树旗幡，书姓氏于其上。次则伐鼓振旅，十人为一队，以多力善斗者领之，随鼓声而进，有宛然击鼓其镗，踊跃用兵之势焉。火药铅丸枪炮，无不备也；弓矢剑戟戈矛，无不劲捷利也。国宪王章，不及计也；父母妻孥，不遑顾恤也。争胜负于崇朝，判死生于俄顷。迨夫鼓衰力尽，胜负分而死生决，然后各鸟兽散。然昔也一斗而止；今则一而再，再而三，不胜不休。昔也，每斗不过杀伤一二人；今则血肉淋漓，尸骸枕藉，动十数人，且有数十人者。考之史传纪载，亘古未闻之也。噫！其凶悍藐法，为何如哉！有陈姓者，素习拳勇，受人佣值，以助斗。率数十人，憩于中途之村店。方将举爨，复有数十人，执械而至。询“何往？”则亦赴某所助某家斗者。陈曰：“今日之会，各有所主，盍先于此试手，灭此而朝食乎？”遂奋勇相杀。及互有死伤，始哄然而散。而某所之约期会斗者，转以助斗无人，嗒焉若失。其轻生好斗又如此，非乱民乎？究其故，皆当局者爱民若子，姑息为怀，积渐而至。若遇斗时，理谕势禁。不听，则不论其曲直，击之以矢石，轰之以大炮，洗其村庄，敢尚有轻生藐法者乎？当北齐高欢令诸子各治乱丝，以觊才略，独次子高洋拔佩刀尽截之，曰：“乱者当斩！”余谓治乱民，亦当以高洋治乱丝之法治之，其庶几乎。

　　◎孟德邻传

　　浙人孟德邻，先世业商贾，至祖父，遂援例纳资，登仕版。虽未臻显秩，而门庭炫耀，居然世家。每向人曰：“余家黄金屋、千钟粟，不向章句中尹唔占哔得来，足征黄卷青灯，徒事辛苦；不如持筹握算，扑满<缶后>筒，计日可待；所猝难得者，颜如玉耳。”盖其妻毕氏貌陋，故云。娶期年，生子芸儿，因产致疾，数月夭殂。同里趋势者，争妻以女。访之，皆不美。赴武林，以百金购妾严氏，小字芝娘，颇饶丰格。生子，名觉，并芸儿令抚之，不复议娶。芝娘从容进曰：“夫妇居室，人之大伦。主年方壮，宜急续冰弦，以调琴瑟；专房之名，妾不愿居也。”会有茅通判，以赃败黜官归里，其女美而艳，因委禽焉。夫妇相得，如鱼之比目，花之并头。孟凡三阅月，不出庭户。然性极悍妒，虽白昼不许与妾通语言；偶以米盐相问答，即目竖如蟹，而唇可悬瓶，顷且狮声吼矣！德邻因使妾与两儿居别院。茅氏曰：“妻之子，不应与妾子为伍。”禁不令往。儿啼欲赴，毒楚之。德邻无如何也。里有孝廉高国英者，性豪放不羁，偶饮于孟所，酒酣，语曰：“余妾生女五岁矣，欲以令嗣芸儿为婿，幸不以葑菲遐弃也。”茅氏于屏后应曰：“妾与妻，势分悬殊，姑勿论；即其冶容诲淫，专房固宠，甚且墙头密约，花底私钩，恒置廉耻而不顾。妾女欲附人嫡子为婚姻，言何妄也？”高亦庶出，闻言大怒，曰：“家之有妾，犹国之有妃；妃之子承大统，而君天下者，史册班班可考。汉文帝赐南粤赵陀书曰：”朕高皇帝侧室之子。‘未尝讳也。妾虽不在五伦之内，然服制伦理，律有明条；论婚必辨嫡庶，语何本乎？父母贫则卖为妾，父母富则嫁为妻。为妻为妾，亦视父母贫富何如耳，非有种也。且汝父幸而漏网罢黜归来，脱以婪赃伏法，籍没家资，乌知此时不卖作娼家妇女？敢望良家妾乎？芝娘欲避专房之名，俾汝得入孟家门，作威福，何不自量也？“茅闻之，涕泗横流，叫号直出。高避去。后数年，高举进士，授江南武进令。一日，肩舆中见男子负缣囊，携妇酷肖茅氏。令役密侦，云浙人张凤，与妻茅氏，赴山东，道经于此。高疑有异，呼张前诘之曰：”茅氏浙人，孟德邻之妻，奸拐何往？“张神情皇遽，梏其胫，遂吐实。先是德邻赴京索逋，二年不返。茅氏不安于室，日艳妆倚门，窥往来行客。张素奸宄，乘机诱入，情逾夫妇。为芸儿所窥，私告芝娘。茅知，大怒，挞芸儿几死，并骂芝娘，欲逐之。芝娘曰：”我何罪，而被逐；欲去眼中钉，当俟主人归；否则，惟有死耳！“张闻，谓妇曰：”我二人情好，生死不渝；而严氏长舌，骨梗其间。脱男子归来，势难复聚。且于汝有不利焉。“妇曰：”然则奈何？“张曰：”余有亲串，居武进，汝能偕往，可白头偕老。否则，余请从此逝矣。“遂相约月黑夜，挟资遁。抵武进，甫登岸，为高所见，讯得其情。呼妇曰：”偷情私奔，此媵妾所为，言犹在耳。汝孟氏正妻，亦丧失廉耻乎？“男女各予杖递回籍。孟适于是月归家，愧且愤，褫其衣，鞭之流血。芝娘劝而止。中夜抽髻上簪，刺喉毕命。嗟乎！世之妇人，于翁姑则不孝，于夫子则不敬，独于妾则斤斤争大小，辨名分，不少宽假。甚者闻邻家纳妾，捻酸隔院者，有矣。其所以然之故，不过卧榻之旁，不容他人酣睡耳。居恒以结发自负，谓能敦节操，重廉耻，不与婢妾等。及男子夭殂，或治装远出，往往柳梢待月，花底迎人；而妾媵则机声轧轧，午夜不休者，吾耳中目中，不知凡几。由此以观，妇人当视贤不肖，贵贱不足论矣。世家故多劣妇，寒门不少贤媛。日夜作狮吼，以争床第，无耻已甚；无耻则何所不为？吾愿世之须眉如戟，俨然而衣冠也者，不幸娶此等妒妇，余当严闺闼之防；何则？妒者，靡不淫也。

　　◎张吉

　　孙奎，浙人，官于闽。下车之日，有讼其奉张吉占屋十余年不迁者。呼隶前，询之，对曰：“小人非恋此居也。实舍此无可居，故十年来增其租三倍矣。”因询：“有父母兄弟乎？”曰：“无有。”“有妻子乎？”曰：“无有。”孙曰：“既无亲属，则孑然一身，随地可栖，何必占屋十年之久，增三倍之租，且令居停主人哓哓致讼耶？”隶曰：“小人有总角友，相随形影，不幸夭殂，葬诸原野。荒烟蔓草，虞孤魂之无依也。若移居他所，又不能入榇。此所以转辗图维，而莫可如何者也。”孙曰：“汝父母今葬何处？”答：“在某邱。”孙曰：“某邱非原野乎？何以忍令魂魄长依荒烟蔓草，而不一顾也？且古今来人死无不葬，汝独拥榇十载，挟不近人情之说，以图鸠占。”因杖之，勒令迁居。舁棺葬毕，号泣终夜，自缢墓间。盖死者其生前与隶有断袖之好，卒后每食必旁设杯箸，寝则依于棺，积十余年不离如一日，昔卫灵爱弥子色美，至食其余桃，不为亵。及弥子色衰，即引以为罪，而诛之。夫朝夕相依，一旦色衰，即前情尽弃；若溘然而逝，形销骨化，宜更易於忘情。乃张吉至十年之久，犹寝食不置，至殉之以身。古来愚忠愚孝，每出于至微极陋之人，良有以也。

　　◎雷击逆妇记

　　龙邱湖镇村，有郭姓者，以卖布为业，家惟母妻。妻颇悍，不孝于姑。而母年高，耳目聋。每起居饮食，郭皆身亲检点，惟恐其妻之有忤也。一日，郭因急事，欲赴郡，语其妻曰：“予往还须三曰；老年人非肉不饱，予已买置厨下；天且暑，用盐腌之，可供三日餐。”妻诺之，戏以粪为糟，置肉其中。每餐，蒸以食姑。越日郭归，母方食，询“肉味佳否？”母曰：“肉何自来，粪秽触鼻，亦勉强食之耳。”郭取尝一脔而呕，因詈其妻。妻反肆诟谇，且语侵其姑。邻人咸集，为之排解。忽雷声殷然，黑云如墨。妻似有所觉，急趋后圃，取大瓮覆其头。俄顷霹雳一声，瓮底穿穴，头出于外。穴环其颈，若荷枷然。宛转哀号，母怜之，欲破瓮以出。郭曰：“此天之谴逆妇也。违天不吉！”越日而毙。又兰溪李氏妇，家道极殷。值四旬寿日，亲邻毕集，馈遗丰隆。其母白头龙钟，鹑衣百结，右手拄杖，左手提虾满筐，谓女曰：“不幸汝父早世，剩孤贫之母，又村居迢隔。汝四十寿辰，予几忘之。无物称祝，此虾子村外池中物也，亦足以助筵中一肴乎？”女大怒曰：“何物老妪，吾父墓木拱矣，偏汝为阎罗王所弃，长留世上，作乞丐。吾面皮如甲，被汝刮去几十层！”夺其筐，掷堂下。虾跳跃满地。母无言，俯首而泣。座客或劝，或仰天太息，或有逡巡而去者。女益怒，诟詈不绝声。时日光当午，天无纤云，而空中之虺虺者，已隐约发声。俄而阴云骤合，大雨倾注，轰然震激，有不及掩耳之势。而女诟詈声，犹与雷声相间杂也。忽然趋跪阶下，一击而毙。珠翠罗绮，淋漓雨中。噫！孰谓天公梦梦哉！虽然，世之逆子悍妇，宜撄雷殛者不鲜；而彼苍曾不施一震之威，且俾终身富贵逸乐，抑又何也？余终不可解也！此一则，为余友何铁兰目击。

　　◎年大将军幕客

　　雍正年间，大将军年公，讳羹尧，网罗英杰，凡瑰宏奇特之士，与博弈挞鞠，擅一长一技者，靡不收置幕下。有一纸匠，叠纸百千幅于案，以小凿自上而下，诸花样，余纸皆遍，而独留极下一纸，无纤微镌镌痕，斯已奇矣。又有庖人，裸人肩背，作几案，置生豚一二斤其上，挥双刀杂踏剁之，旁观者咸惊咤失次。及肉成糜，而背无毫发伤，为更奇。凡若此者，不可悉数。特举所闻者志之耳。夫百工技艺，莫不先有规矩绳墨，师为之口传手授，经三四年之久，而后有成。之二人之技，既无绳墨，不假师传，惟心之所至，而用之于习，习之精熟，毫芒不失，殆庖丁所谓批导，以神遇，不以目视者乎？夫岂一朝一夕之功哉！以是知列子所谓削竹木为鹊，一飞而三日不下，庄子谓郢人垩漫其鼻端若蝇翼，使匠斫之，运斤成风，垩尽而鼻不伤，皆非寓言也。

　　◎断肠草

　　粤中深山大泽，多胡蔓草，其花有黄白二种，食之断肠。凡有愤激怨毒于中者，辄茹之；或置食物毒其仇，或持之以诈人财物，不遂，即纳诸口，须臾血溃百窍而死。计阖省每年毙于毒者，何止百数十人。有监司某，悯之，出示村民，每日拔草以献，一筐给值若干。于是卖菜佣及穷民无业者，咸采此草，荷担入城，市踵相接也。无如采者虽众，而产于地者不竭，且愈拔愈多，未及一年，而罢其役。愚谓此举虽属仁人之用心，然何异郑子产之乘舆济人，无补于事。为人上者，惟贵乎洁己奉公，教民敦节，行励廉耻，加以纠察抚循，俾顽梗残忍之徒，潜移默化；如孟尝之治合浦而珠还，宋均治九江而虎避，方为循良卓行。区区拔草以救民，舍本逐末，亦何益哉！

　　◎剡城瞽者

　　剡城有张姓者，自幼失明。一日，与其友晚出，过瓦砾场，垒鬼碍足。忽谓友曰：“足下有金。”蹴而俯拾之，大于杯。一日，购竹几，售者以其无目可欺也，以破裂者与之。张曳之移地作声，曰：“破裂在几某足上。”验之，不爽。人疑其有术，询之，笑而不答。夫瞽者固有听声揣骨，辨人吉凶贵贱，然犹有声可听，骨可揣也。《北史》载卢大翼，幼称神童。后目盲，以手扪书而读。《癸辛杂志》载张五星目盲，于金玉之美恶，与妇女之妍媸，均以手扪之，毫发不爽。是遵何术欤？近日姑苏市廛中，以钱一贯，置案上，一过目，缺数几文，薄小几文，百不爽一。此特目力之敏。至汉时，蔡中郎夤夜扪碑而读，更无足异。上下数千百年以来，畸人奇事，出乎意计之外者，乌可枚举哉！

　　◎食茄

　　乾隆丙戌夏，绍郡有食茄而毙者。茄为夏蔬中佳品，乌有毒。然屡试屡验。剖视之，虫生于穰，非外入者。于是咸弃置不敢食，莳茄者，亦锄而去之，堆累道旁。窭人与乞丐，收贮之，作饔飧，竟无恙。于是鼓腹而哗于路曰：“天悯穷人之乏食也，故置毒于茄。吾侪小人，藉以不馁。倘粟中有毒，吾侪为侏儒矣！”

　　◎爬龟妇

　　浙中之东阳义乌，民情扩悍，即乡农妇女，多膂力绝人，精于技击。每三时之余，辄往各郡县，为人捉牙蠹；或以龟置筐内，使周行卜人休咎，名曰“爬龟”。幻妄惑世，已属可恶。而更有假此入人闺闼，摄财物，且取孕妇之胎，佐刀圭治病，以图利者。某村，一孕妇，其夫出外，数月未归。一日，骤雨中，有“爬龟”三妇，托避雨，求入。妇以其能卜休咎，藉问旅人归耗。顷之，复有客荷筐避雨门外，“爬龟”者逐之去。客不得已，趋前村小庵憩焉。主僧静远，亦工技击，问所自来，客为缕述。僧遽然曰：“此村后贾六郎家，其妇临耨，家无男子，今夜必为所害。余与六郎有旧，当往救之，子能相助乎？”客欣然，各持械往叩门。一妇问曰：“何处游冶郎，昏夜叩人门户，欲何为者？”客呼曰：“杀人贼妇，速出受缚。”门启，一刃飞出，中僧臂。僧跃入，以杖击之仆。两妇并出，僧与客比肩奋斗，且大声以呼，闻村人有遥应者。龟妇知不免，匍匐乞命，因骈系之。入视孕妇，则血湮床褥而毙矣。闻其法以新草履置百沸汤中，絷孕妇手足于腹上，极力揉之，数揉而胎坠。朱子谓“三姑六婆，实淫盗之媒”。“爬龟”者，三姑之俦欤？六婆之列欤？余不遑辨也。

　　◎下方寺僧卖膏记

　　吾乡出昌安门二十里，有下方寺，其僧卖膏为业。凡肢体损折者，敷之立愈。纷纷求治，趾错于门。前明时，每岁除夕，僧备酒肴十数筵，函白金自五十两以上，至数百，杂陈几上。夜分，或男或妇，或缁衣羽流，咸启后圃小扉而入，无揖让之文，无通问之语，至辄酣饮大酹。饮毕，各出其一年所得人之肺、肝、心、肾及孕胎，遂取应得之金，若取值焉而散。夫肢体折损，非死疾也；取其肺、肝、心、肾、孕胎，则死矣。置生人于死，以治不死之疾，虽至愚至忍者，不为。僧特欲神其技，以获利，遑顾其他。余窃谓生人脏腑诸物，既不能任意修合，取之无禁，而且终不若参苓桂附，载之方书，确有灵效。故疑其说出于傅会，未必果然。然相传明季献贼营中，有“老神仙”者，恒取处子阴油，熬炼成膏，以治断胫；剖腹能续之合之，不啻起死人而肉白骨。则当日下方寺之说，庸或有之。今寺僧卖膏如故，而效不神，殆时移世换，刑政肃清，一切作奸者皆敛迹，而药笼中物，只采草木之英，无生人肺肝诸物乎？

　　◎讼师果报记

　　吾乡奸宄之徒，无论姻党，稍有睚眦，辄向公庭饰词，作肤受诉，不直不休者，俗呼为“讼棍”。代人作词以诉，视事之轻重而受值者，为“讼师”。其立意措词，能颠倒是非，混淆曲直；虽神明之宰，虚堂悬镜，莫能烛其奸。新昌有张二子者，货菽乳为业。一日晚归，见妻与邻人通，怒杀其妻，邻人夺门逸去。谚有杀奸必双之语，惶怖无策。里人陈某，讼师之黠者，因罄囊谋之。陈笑曰：“此易与耳。明日昧爽，有沽菽浆者，绐使入室，挥以白刃，孰能起死者，而问真伪乎？”次早，有少年叩门求浆，杀之，则陈子也。又吴江郦允恭，刀笔利，经其谋讼，无不胜。一老翁殴子，其子抵触，陨翁二齿。翁鸣于官，子急以重金奉郦求计。郦曰：“此死罪也，何能为？”子长跪哀之，郦不得已，徘徊庭中。忽呼子耳语，因啮其耳，血流被面，曰：“汝得生矣！”授以辞，往见邑宰，号泣请死。宰诘之，对曰：“因父噬耳急，痛极求脱，不图伤老亲齿也。”宰因不直其父，谓“子有过，楚以惩之，其肉以为快，非豺狼乎？”父无可置辩，而子得原情薄责贳死。凡若此者，不可枚举。后郦不修帏箔，妻女相继窃赀遁，至老穷饿以死。夫朝廷以三尺法付有司，使彰善瘅恶，以莅斯民；庶过者知惩，而善者知劝。乃奸回巧诈，逞其伎俩，以挠国家之法，使是非曲直无从辨，甚至生者负疚，死者含冤，其害何可胜道？若而人谓能幸免王章，复逃阴谴，则天公梦梦，尚可问乎！

　　◎闹房毙命记

　　世俗娶妻，花烛之夕，亲朋毕聚于新妇室中，欢呼坐卧至更阑烛跋，甚者达旦不歇，名曰：“闹房”。此风盛于江浙，而岭南尤甚。然房中之喧寂，视妇貌之妍媸：姿近中人者，不过酣饮谑浪；媸者一顾而散；妍者则百端狎戏，必扰之，俾连宵不遑寝处而后快。有周姓者，娶妇甚美。其友五六人，醉后絷周手足，裹以衾，舁之击钲鼓，游于市。夜半舁归，置之床上。其妇犹倚敉兀坐，未寝也。次早，妇未起，五六人者，复排闼入，见衾裹如故。因大惊，启之，头截去矣。鸣于官，妇与诸人桁杨桎梏，备尝楚毒，卒不得其实。数年，诸人皆庾死，狱始解。又有金某娶妻，闹房者缚金于屋后竹林中，而置酒于其室，袒臂裸襟，握拳射覆，使新妇传觞。其母怜子之夜深犯风露也，窃持灯往解之。呼子不见，血污竹径。盖其地多虎，而绕屋皆山，虎逾垣入，衔子去矣。夫他人娶妻而美，何与己事，而必百计扰弄，至裹之缚之哉！羡之极，妒心生焉。妒心一萌，其中有不堪自问者矣！周金二人之死，虽出于意外，而究其致死之由，乌能逃罪。故凡遇闹房之友，当面斥其非。其人知过而退，则已；否则，绝其往来，亦无不可。乃世俗相习成风，且有同室之人，亦与闹者，更可恶也。

　　◎鸦片

　　鸦片出海外诸国，大约以草根花蕊合制而成。或曰：“即米囊花子，亦无从辨也。”彝人入关，贸易携之。愚中国，获厚利，而闽粤两省土人，视为至宝。其物如马粪，色微绿；以水浸之，凡三宿，三易水，去渣存汁，以先后出者，递为高下。微火炼之成膏，如医家所用，以敷人疮毒者。分之丸如粟粒，置灯檠于床，持竹筒若洞箫者，横卧而吸其烟，必两人并卧，传筒互吸，则兴致倍加。其烟入腹，能益神气，彻夜不眠，无倦色。然越数日，或经月，偶吸之，无大害。若连朝不辍，至数月后，则侵入心脾，每日非如期呼吸，则疾作。俗呼为“瘾”。瘾至，其人涕泪交横，手足痿顿，不能举。即白刃加其颈，豸虎出其前，亦惟俯首受死，不能少为运动也。故久食鸦片者，肩耸项缩，颜色枯羸，奄奄若病夫初起。识者方代为叹息，而彼且诩诩自得，矜于众曰：“余瘾至，食几许矣！余每日非此不能存活矣！”久之，家资耗尽，而死期亦至。哀哉！夫鸩毒害人，见之者必变色疾趋，避之惟恐不速；间有服毒，自戕其命，非迫于饥寒，即罹于法网，无生人之乐，遂视死如归。彼食鸦片者，明知耗财伤命，甘心不顾，亦何为哉！

　　◎平南仲传

　　平南仲，忘其籍隶。家资颇裕，而悭吝异常，遇饥寒垂毙者，虽一钱可活，亦靳而不与。而于选色调情，掷心卖眼，则百计图成，罄囊不惜。偶出游，遇一妇，携幼女同行，年可三十许，色颇艳，因尾其后，访之，知为杨氏妇，夫寒士，课蒙于家，藉馆谷以糊口者也。因日伺于门外，侦其夫，与某某最契，而转辗纳交，往来渐密。缓急相商，无不应。杨德之，谓管鲍交情，复见于今日也。一日，邀杨过饮。酒酣，握手曰：“余有季父宰滇南，近得手书，以新开银矿，乏人经理，属余遄往。相见何迟，相离何速！且八千里外至滇南，衔杯握手，正未知何日，殊甚于邑耳！”杨亦欷不自胜。既而杨谓平曰：“研田租薄，生计终微；荷君刮目，窃欲一附骥尾；倘得弹铗侯门，君之施也。”平曰：“代筹已稔，所不敢请者，虞足下系恋室家，惮于行役。今既不忘弧矢，请即治任。不特舟车之费，毋烦过虑；即尊阃衣食，室人亦可代谋，断不致如齐臣之托妻寄子，有冻馁之虞也。”杨感激涕零，刻日就道。至滇，平谓杨曰：“距此百里，为某邑。余有夙逋，必躬自走索，计四日可往还。”杨于是休于旅舍，而平则逾期不返。引领跤踵，几二旬，遂货其衣履，迹至某邑，平踪杳然。犹疑其或绕程先谒季父，缘事逗遛也。复踪迹之，则曩日所云季父开矿诸说，皆属子虚。杨始爽然大失；自惟彼以殷富之家，何藉于舌耕寒士，而殷勤缔交，屡供困乏，且挈之远行，以图生计哉？今忽尔兔脱，是明知其旅囊一无所有，而欲置死于异乡沟壑而甘心也。昔者恩何骤？今则仇何深？虽至愚极戆之士，可不假深思而得其故。然而杨已露肘决踵，潦倒穷途矣。匍匐乞食，八阅月抵里门，则妻孥已归平氏，遂径诣平。平诡云：“外出未归。”询其妻，曰：“卧病，不使相见。”询其女，则云：“死矣。”杨素懦，平时凡遇横逆之加，受而不报。至此愤极，亦惟以首抢地，号泣呼天，不能出一辞，诋平短处也。先是，平绐杨于旅舍，兼程并食，迅急归家。伪作杨手书，报平安云：“藉平之力，业已得所。而途次之情谊，更堪铭佩，属妻踵门谢之。且可因此往说，以时商缓急，相见如家人，不必以男女为嫌。”平由是得与妇通。杨归之日，妇已怀妊五月矣。因用药堕其胎，胎堕而妇暴卒。阴使人伺杨他出，举妇尸置于其家。时邑中土寇窃发，当事登陴御贼，不遑理民事，平窃私幸。未几，城破，贼头目陆姓者，向与平为邻，曾以饥寒告助，平无丝粒之给，憾之。且知其恶迹，缚平于柱，裸其妻妾子女于前，令群盗遍淫之，而后脔割其肉。嗟乎！使邑无贼警，临民者，即廉明按律治罪，申详准覆，动必经年。不过戮其身，妻孥犹安然无恙也。乌有脔割之惨、裸淫之辱哉！观此，可以知天道之不爽！

　　◎苗变虎

　　闻西粤苗人，每有变虎之异。其变未久，而被猎获者，往往于前两足皮内犹带银钏。盖苗俗妇人，以腕钏之多寡为贫富。余初以为诞。后居怀远阳溪山中三阅月，与苗人习处。询知头人，云其家自祖父以来，三世而两见矣。盖其祖母与叔，皆变虎者也。将变时，肢体发热，头目昏眩，呻吟床第，如寒疾。数日后，口噤不能言，则知其将变虎矣。多方拯治，间有愈者。否则，口噤数日，尾尻上骨辄隆起；又数日而盈尺，渐而目光闪烁，身上黄毛茸茸。其亲属皆环泣，病者泪亦涔涔下。乘夜号哭，舁诸野外。闭门不使入，次早，不知所之矣。数月后，时衔犬豕置门，犹不忘家室云。余谓天下理所必无，而事为或有者，此类是也。然按《淮南子》谓“牛哀病七日，化为虎。”又《述异记》曰：“汉宣城太守封邵化虎，食郡民。”则古恒有之矣。惟是《易》曰：“大人虎变。”虎为百兽之长，而苗则犬豕之类也；苗而变虎，可谓善变者矣！

　　◎蚺蛇

　　粤西南梧诸郡，产蚺蛇，大者合抱。在当日已绝无仅有，今所见者，粗围经尺而已。性最淫，见妇女，必追及之，蟠绕不解。被交者，多死，或产蛇。故村妇樵采于山者，必视路之远近，而量系裙之多寡。遇蛇追及，则解覆其头而奔。少顷，蛇觉复追，解覆如前。倘道赊裙尽，则不免矣。然畏葛藤，捕者系藤其颈，牵之如犬羊。以竹签钉头尾于地，数人执巨梃遍击，梃所至，胆即随之。急用利刃剖之可得，用以合药。罪人被三木时，服之无痛楚。明杨忠愍被罪，有馈胆者，忠愍却之曰：“椒山自有胆，何用蚺蛇为？”即此是也。其外肾如钩，可为房术。而其油沾人阴处，则缩如天阉，亦物理之不可解者。

　　◎龙城苗

　　柳州诸邑皆苗，聚数百家，或数十家为寨结屋，即就山之高下。远而望之，崇者如层楼，卑者如鸡埘。垦隙地为田，凿池养鱼，而结厕于池上，得陶朱公养鱼之法焉。其俗男女衣，俱墨色。男子不留髭，不辫发。或有髡其顶，反留两鬓及脑后者，皆挽而蟠于额上。嗜淡巴菇如命，虽三尺之童，烟管不去手。女子髻偏左，以木梳衔发际。遇澄溪，必濯发，日三四次，不惮烦也。贫富以白金为簪。富有两鬓簪十余枝，颈圈手钏，亦如其簪之数。衣短于腰，裙齐于膝，如帷裳多襞积，而无杀缝。冬夏皆跣足，故五官尽多妩媚，一视其足，即登徒子亦颓然气索矣。坐卧藉草于地，无几榻。食无箸，探以手。每寨必设鼓亭，有事则击鼓聚众。宋朱辅溪《蛮丛笑》所谓“集人鼓”也。椎牛剖分其肉，而生啖之；去牛肠，取垢，揉其汁白如浆者，聚盎内，醮肉而食。人以为秽，而彼则不啻珍错。《岭表录异》谓交趾重“不乃羹”。不乃羹者，即牛肠之垢。柳州距交趾不远，故其食物之相类，如此。夫妇配合必以歌，聚男女数百人，更唱迭和，不知何词，翕然而合，则相携于深谷无人处，成匹偶。散后，夫自归，俟女与他人合而生子，然后娶为妇。否则，不齿于人数。夫桂林象郡始皇时已入版图，数千百年以来，沧桑且更，而独此污风陋俗，竟无能移而易之者，其故何与？

　　◎芦笙

　　苗寨多在穷岩绝壑间，其地生芦，大逾中指，似竹而无节。截短长共六管，束列匏中为笙。大者长丈余，小者亦五六尺。每管各一孔，吹时手指互相启按，亦成声调。每于农隙或黍稷登场后，合寨中老幼数百人吹之；且吹且舞，为赛神之乐，声振陵谷。物果见所未见，音亦闻所未闻，余为长歌记之：西风瑟瑟芦花老，芦叶离披见孤筱；截来六管短间长，攒束如笙制亦巧。短者才盈三五尺，长者丈余真绝倒。相传此物制自汉武候，会与征蛮铜鼓同时造；郡僻山之陬，彝人杂处为朋俦（按《志苗犭犭令犭童四种》总名西南彝），服食迥与世俗殊，语言莫辨惟啁啾。蛮烟瘴雨无音乐，不解丝管与箜篌我来正值秋风里，无限羁愁胸臆起。忽闻村落乌乌鸣，云是芦笙心转喜。环列罗汉几百人（苗俗男子三十以下者名为罗汉），颜蹙<鼻曷>真壮士；齐声吹澈凌云霄，响震危崖势欲圯。初疑边笳鸣，晋阳铁骑来纵横；又疑吹篥，龟兹旧乐多凄侧。倏尔断复连，转瞬徐还捷；所贵群吹无错杂，何必商征与吕律？小笙音节殊悠扬，伛偻舞蹈兼趋跄；大笙坎复堂合，特立不倚排风樯。当前聆近股战栗，临风递远心悲凉。最是荒村日欲暮，野烟锁断樵人路，嘹呖哀鸣叫不休，呜咽寒づ泣玉露。离情别绪杂沓来，芦笙余响偏难住。频寄语，遄归去，赏音此地终难遇！任君能作凤凰鸣，未必浮邱真一顾。笙兮笙兮唤奈何，为君翻作芦笙歌！

　　◎黄石夫入乡贤祠记

　　黄石夫者，不知其里居，藉祖父之遗，家业丰裕。补县学生，财丰而用啬，一介不以与人。而性善修饰，遇人谦抑，以邀虚誉。伪使相识者遗金于道而拾之，揭示通衢曰：“遗物者急诣认取，毋自误。”其人奔而往质，银数无讹，给还之。使人闻于邑宰，及学使者，遂以道不拾遗，举为优。其家僮通于邻妇，为本夫所执，截其发，系颈而牵至其家，诟詈及黄，黄揖之求免。事平谓人曰：“以我家声势，付有司，置诸法，易易耳。顾犯而不较，尝闻圣人之教矣。”居父母丧，作哀痛擗踊状，水浆不入口，设藁席于柩前，而背人饮酒食肉，实与妻妾同寝处。其生平诡谲类如此。而人亦往往为所欺，曰：“石夫，君子人也。生可为闾党之表率，死可入乡贤祠而无愧矣。”石夫亦遂居之不疑，诩诩自得。谓其子曰：“吾生平无愧作，死而食报，以享春秋，俎豆之荐，庸何忝乎？”未几卒，其子遵治，命赂乡党中之素有声望者，为之合词，请于邑宰，择日奉栗主入祠。是夕，其子梦石夫衣冠破裂，而目青红相间，云：“祠中乡前辈，索贽仪，不遂，被逐。”子次早入祠，其父木主果仆于地。因默祷奉香楮牲醴，始获安焉。明成化间，有给事中王徽，刚直有大节，将卒，戒其子曰：“乡贤祠甚杂乱，吾耻居其中。”又刘健为相，河南有司欲奉其封翁入祠，刘谢曰：“吾郡乡贤有二，程夫子在，吾父何可并也？夫祖父无明德而强列俎豆，以招訾议，是辱之，非荣之也。”今黄石夫既不能如王徽之立品，而其子复不能如刘健之有识，可谓是父是子矣。然祠中诸贤，不以石夫之不当入祠而逐，而因索贽不遂，仆其主，而逐之。其卑鄙为何如哉！乡贤如此，无怪王徽耻居其中也。

　　◎吏目决囚记

　　梅州蔡阿三者，凶狡无赖，佣工于其邻张某家。张妇年少，微有姿，阿三图奸而无隙。偶入山，遇妇自家母归，诱入寮房，强污之。寮房者，农圃家司夜之所也。妇谩骂曰：“汝佣于我家，无礼若此，归语我夫，汝死无日矣。”三因举木棍连击毙之，且褫其衣裤而遁。后捕得当诛，部中文檄，至例不得少延时刻，而佐杂官又不得监刑。游击某大言曰：“文武一体，州牧公出，予独不可任此事乎？请邻封，至速需三日，予不能任其咎也。”于是吏目程某，同押决所。囚至时，已昏黑，且霖雨。而行刑者，又初次试手，多饮酒以壮胆，颓然醉矣。举刀一挥，中囚肩，囚仆于地，遽报斩讫。游击某者，虞黑夜有失，令千总某验之。覆命谓：“身首已离丈余，尚得活耶？”遂各散去。次早，囚尸不见，监刑者皆惶惧失措。悬赏大索，获诸野厕，始正典刑。事闻于朝，令制军严鞫，得囚兄某贿属行刑实，皆伏诛。千总吏目，虽无情弊，而决囚大典，漫不惊心，亦置诸法。州牧与游击戍边。夫决囚，常事耳；待旦不及而决于夜，亦恒有之。适逢霖雨，而行刑者又醉，遂成天下古今未有之奇事，宜记之。知事之出于意计外者，固不少也，可不慎与？

　　◎纪西粤幕

　　幕友惟刑钱为最要。就二者而论，刑名尤重焉。盖钱谷所司，惟出纳；而刑名则按律引例，以判罪人生死，所争在毫厘间。欧阳公谓“求其生而不得，则死者与我皆无恨；”所谓求者，即在按律引例之间，岂细故哉？故习是业者，必求申韩老手，北面师事，朝切切磨，积数年之久，方可出而应世，各省皆然。惟粤西去京师稍远，一切刑政简易，稍有出入，当事亦不甚苛求。故莲幕捉刀人，往往有未经师传，逞其私智，抄撮成案；藉有刀者为之推毂，即踞案指麾，顾盼自喜。有某姓者，行货于粤，资本耗去，改业为幕。矜于众曰：“此何难事，而亦如学者负笈从师，迁延岁月乎？倘予汲引有人，断不贻讥幕府。”于是遇新除州县至，必先怀刺求见，曰：“晚生赋闲日久，资斧不给，求老先生培植一席之地，举家衔感。”同人皆鄙之，不与往来。桂林郡守与有桑谊，推毂两次，俱不胜任，东人辞焉。因复往求荐，见壁上大书一绝曰：“改将贸易学刑名，不用工夫那得精？培植两番梓谊尽，不须再渎老先生。”某大惭而去。
