《炀帝开河记》（唐）佚名
　

　　睢阳有王气出，占天耿纯臣奏后五百年当有天子兴。炀帝已昏淫，不以为信。时游木兰庭，命袁宝儿歌《柳枝词》。因观殿壁上有《广陵图》，帝瞪目视之，移时不能举步。时萧后在侧，谓帝曰：“知他是甚图画，何消皇帝如此挂意。”帝曰：“朕不爱此画，只为思旧游之处。”于是帝以左手凭后肩，右手指图上山水及人烟村落寺宇，历历皆如目前。谓后曰：“朕为陈王时，守镇广陵，旦夕游赏。当此之时以云烟为美景，视富贵若深冤。岂期久有临轩，万机在躬，使不得豁於怀抱也。”言讫，圣容惨然。后曰：“帝意在广陵，何如一幸？”帝闻心中豁然。翌曰与大臣议欲泛巨舟自洛入河，自河达海入淮至广陵。群臣皆言：似此程途，不啻万里，又孟津水紧，沧海波深，若泛巨舟，事恐不测。时有谏议大夫萧怀静（乃萧后弟）奏曰：“臣闻秦始皇时，金陵有王气，始皇使人凿断砥柱，王气遂绝。今睢阳有王气，又陛下意在东南，欲泛孟津，又虑危险。况大梁西北有故河道，乃是秦将王离畎水灌大梁之处。欲乞陛下广集兵夫，于大梁起首开掘，西自河阴引孟津水入，东至淮口，放孟津水出。此间地不过千里，况于睢阳境内过，一则路达广陵，二则凿穿王气。”帝闻奏大喜，群臣皆默。帝乃出敕：“朝堂如有谏朕不开河者，斩之。”诏以征北大总管麻叔谋为开河都护，以荡寇将军李渊为副使，渊称疾不赴，即以左屯卫将军令狐达代李渊为开渠副使都督。自大梁起首，于乐台之地建修渠所署，命之为卞渠（古只有此卞字，开封城乃卞邑），因名其府署为卞渠上源传舍也。诏发天下丁夫，男年十五以上五十以下者，皆至。如有隐慝者，斩三族。帝以河水经于卞，乃赐卞字加水。丁夫计三百六十万人，乃更五家出一人，或老、或幼、或妇人等，供馈饮食。又令少年骁卒五万人，各执杖为吏，如节级队长之数，共五百四十三万余人。叔谋乃令三分中取一分人，自上源而西至河阴，通连古河道（乃王离浸城处），迤逦趋愁思台而至北去。又令二分丁夫自上源驿而东去。其年乃隋大业五年，八月上旬建功。

　　畚锸既集，东西横布数千里。才开断，未及丈余，得古堂室，可数间，莹然肃静。漆灯晶煌，照耀如昼。四壁皆有彩画花竹龙鬼之像。中有棺柩，如豪家之葬。其促工吏闻于叔谋，命启棺，一人容貌如生，肌肤洁白如玉而肥。其髮自头而出，覆其面，过腹胸下略其足，倒生而上，及其背下而方止。搜得一石铭，上有字如苍颉鸟迹之篆。乃召夫中有识者，免其役。有一下邳民，读曰：“我是大金仙，死来一千年。数满一千年，背下有流泉。得逢麻叔谋，葬我在高原。发长至泥丸。更候一千年，方登兜率天。”叔谋乃自备棺榇，葬于城西隅之地（今大佛寺是也）。次开掘陈留，帝遣使驰御署玉祝，并白璧一双，具少牢之奠，祭于留侯庙以假道。祭讫，忽有大风，出于殿内窗牖间，吹铄人面。使者退。自陈留，果开掘东去。往来负檐拖锹者，风驰电激，远近之人，如蜂屯聚。既达雍丘，时有一夫，乃中牟人。偶患伛偻之疾，不能前进，随于队后，伶仃而行。是夜月色澄静，闻呵殿声甚严。夫鞠躬侯道左，良久，见清道继至，仪卫周旋。一贵人戴侯冠，衣王者衣，乘白马，命左右呼夫至前，谓曰：“与我言尔十二郎，还白璧一双。尔当宾于天（炀帝有天下十二年）。”言毕，取璧以授，夫跪受讫，欲再拜，贵人跃马西去。届雍五，以献於麻都护，熟视，乃帝献留侯物也。诘其夫，夫具道。叔谋性贪，乃匿璧，又不晓其言，虑夫泄于外，乃斩以灭口。然后于雍丘起工。

　　至大林，林中有小祠庙。叔谋访问村叟，曰：“古老相传，呼为隐士墓。其神甚灵。”叔谋不以为信，将莹域发掘。数尺，忽凿一窍嵌空，群夫下视，有灯火荧荧。无人敢入者。乃指使将官武平郎将狄去邪者，请入探之。叔谋喜曰：“真荆聂之辈也。”命系去邪腰，下钓，约数十丈，方及地。去邪解其索，行约百步，入一石室。东北各有四石柱，铁索二条系一兽，大如牛，熟视之，一巨鼠也。须臾，石室之西有一石门洞开，一童子出，曰：“子非狄去邪乎？”曰：“然也。”童子曰：“皇甫君望子已久。”乃引入。见一人，服朱衣，顶云冠，居高堂之上。去邪再拜，其人不言，亦不答拜。绿衣吏引去邪立于堂之西阶下。良久，堂上人呼力士牵取阿麽来（阿麽炀帝小字）。武夫数人，形质丑异魁伟，控所见大鼠至。去邪本乃廷臣，知帝小字，莫究其事，但屏气而立。堂上人责鼠曰：“吾遣尔暂脱皮毛，为中国主。何虐民害物，不遵天道？”鼠但点头摇尾而已。堂上人益怒，令武士以大捧挝其脑，一击而碎，有声如墙崩，其鼠大叫若雷吼。然方欲举杖再击，俄一童子捧天符而下。堂上惊跃，降陛俯伏听命。童子乃宣言曰：“阿麽数本一纪，今已七年，更候五年，当以练巾系头而死。”童子去，堂上人复令系鼠于旧室中。堂上人谓去邪曰：“与吾语麻叔谋：‘谢尔伐吾莹域，来岁奉尔二金刀，勿谓轻酬也。’”言讫绿衣吏引去邪于他门出。约行十数里，入一林，蹑石攀藤而行。回顾，已失使者。又行三里余，见草舍一老父坐土榻上。去邪访其处，老父曰：“此乃嵩阳少室山下也。”老父问去邪所至之处，去邪一一言。老父遂细解去邪。去邪知炀帝不永之事。且曰：“子能免官即脱身於虎口也。”去邪东行回视，茆屋已失所在。时麻叔谋，已至宁阳县。去邪见叔谋具白其事。初去邪入墓后，其墓自崩，将谓去邪已死，今曰却来，叔谋不信，将谓狂人。去邪乃托狂疾隐终南山。时炀帝以患脑疼月余不视朝。访其因，皆言帝梦中为人挝其脑，遂发痛数曰。乃是去邪见鼠之曰也。

　　叔谋既至宁陵县，患风逆，起坐不得。帝令太医令巢元方往视之，曰：“风入腠理，病在胸臆，须用嫩羊肥者蒸熟，糁药食之，则瘥。”叔谋取半年羊羔杀而取腔。以和药，药未尽而病已痊。自后每令杀羊羔，曰数枚。同杏酪五味蒸之置其腔盘中，自以手脔擘而食之，谓曰含酥脔。乡村献羊羔者曰数千人，皆厚酬其值。宁陵下马村陶榔儿家中巨富，兄弟皆凶悖。以祖父茔域傍河道二丈余，虑其发掘，乃盗他人孩儿年三四岁者，杀之，去头足，蒸熟，献叔谋。咀嚼香美迥异于羊羔，爱慕不已。召诘榔儿，榔儿乘醉泄其事，及醒，叔谋乃以金十两与榔儿，又令役夫置一河曲，以护其茔域。榔儿兄弟自后每盗以献，所获甚厚。贫民有知者，竞窃人家子以献，求赐。襄邑、宁陵、睢阳界所失孩儿数百冤痛哀声，旦夕不辍。虎贲郎将段达为中门使，掌四方表奏事，叔谋令家奴黄金窟将金一埒赠与。凡有上表及讼食子者，不讯其词理，并令笞背四十，押出洛阳。道中死者十有七八。时令孤达知之，潜令人收儿骨，未及数曰，已盈车。于是城市村坊之民有孩儿者，家置木柜，铁裹其缝。每夜置子于柜中，锁之，全家秉烛围守。至明开柜见子，即长幼皆贺。既达睢阳界，有豪寨使陈伯恭言此河道若取直路，径穿透睢阳城。如要回护，即取令旨。叔谋怒其言回护，令推出腰斩。令狐达救之。时睢阳坊市豪民一百八十户，皆恐掘穿其宅并茔域，乃以醵金三千两将献于叔谋，未有梯媒可达。忽穿至一大林，中有墓，古老相传云宋司马华元墓。掘透一石室，室中漆灯、棺柩、帐幕之类遇风皆化为灰烬。得一石铭，云：“睢阳土地高，竹木可为壕。若也不回避，奉赠二金刀。”叔谋曰：“此乃诈也，不足信。”是曰，叔谋梦使者召至一宫殿上，一人衣绛绡，戴进贤冠。叔谋再拜，王亦答拜。毕曰：“寡人宋襄公也。上帝命镇此方二千年矣。傥将军借其方便，回护此域，即一城老幼皆荷恩德也。”叔谋不允。又曰：“适来护城之事，盖非寡人之意。从奉上帝之命，言此地后五百年间当有王者建万世之业。岂可为逸游，致使掘穿王气？”叔谋亦不允。良久，有人入奏云：“大司马华元至矣。”左右引一人，紫衣，戴进贤冠，拜观于王前。王乃言护城之事。其人勃然大怒曰：“主帝有命匡护，叔谋愚昧之夫，不晓天意。”乃大呼左右，令置拷讯之物。王曰：“拷讯之事，何法最苦？”紫衣人曰：“铜灌之口，烂其肠胃，此为第一。”王许之。乃有数武夫拽叔谋，脱去衣，惟留犊鼻，缚铁柱上，欲以铜汁灌之。叔谋魂胆俱丧。殿上人连止之曰：“护城之事如何？”叔谋连声言：“谨依上命。”遂令解缚，与本衣冠。王令引去，将行，紫衣人曰：“上帝赐叔谋金三千两，取于民间。”叔谋性贪，谓使者曰：“上帝赐金，此何言也？”使者曰：“有睢阳百姓献与将军，此阴注阳受也。”忽如梦觉，但觉神不住体。睢阳民果赂黄金窟而献金三千两。叔谋思梦中事，乃收之。立召陈伯恭，令自睢阳西穿渠，南北回屈，东行过刘赵村，连延而去。令孤达知之，累上表，为段达抑而不献。

　　至彭城，路经大林，中有偃王墓。掘数尺，不可掘，乃铜铁也。四面掘去其土，惟见铁墓旁安石门，扃锁甚严。用酂人杨民计，撞开墓门。叔谋自入墓中，行百余步，二童子当前曰：“偃王颙望久矣。”乃随而入。见宫殿，一人戴通天冠，衣绛绡衣，坐殿上。叔谋拜。王亦拜。曰：“寡人茔域当河道，今奉与将军玉宝，遗君当有天下。傥然护之，丘山之幸也。”叔谋许之。王乃令使者持一玉印与叔谋，叔谋视之印文，乃古帝王受命宝也叔谋大喜。王又曰：“再三保惜，此刀刀之兆也。”（刀刀者，隐语亦二金刀之意也）叔谋出，令兵夫，曰：“护其墓。”时炀帝在洛阳，忽失国宝，搜访宫闱，莫知所在，隐而不宣。炀帝督功甚急，叔谋乃自徐州晓夕无暇，所役之夫已少一百五十余万，下塞之处，死尸满野。

　　帝在观文殿读书，因览《史记》，见秦始皇筑长城之事。谓宰相宇文达曰：“始皇时至此，已及千年，料长城已应摧毁。”宇文达顺帝意奏曰：“陛下偶然读秦皇之事，建万世之业，莫若修其城，坚其壁。”帝大喜。乃诏以舒国公贺若弼为修城都护，以谏议大夫高颎为副使，以江淮吴楚襄邓陈蔡并开拓诸州丁夫一百二十万修长城。诏下，若弼谏曰：“臣闻秦始皇筑长城於绝塞，连延一万里，男死女旷，妇寡子孤，其城未就，父子俱死。陛下欲听狂夫之言，学亡秦之事，但恐社稷崩离有同秦世。”帝大怒，未及发言。宇文达在侧，乃叱曰：“尔武夫狂卒，有何知，而乱其大谋？”若弼怒以象简击宇文达。帝怒，令囚若弼於家，是夜饮酖死。高颎亦不行。宇文达乃举司农卿宇文弼为修城都护，以民部侍郎宇文恺为副使。时叔谋开汴梁盈灌口，点检丁夫，约折二百五十万人。其部役兵士旧五万人，折二万三千人。功既毕，上言於帝。遣决汴口，注水入汴渠。

　　帝自洛阳迁驾大渠。诏江淮诸州造大船五百只。使命至，急如星火。民间有配著造船一只者，家产破，用皆尽，犹有不足。枷项笞背，然后鬻货男女，以供官用。龙舟既成，泛江汾淮而下。至大梁，又别加修饰，砌以七宝金玉之类。于吴越间取民间女年十五六岁者五百人，谓之殿脚女。至于龙舟御楫，即每船用彩缆十条，每条用殿脚女十人，嫩羊十口，令殿脚女与羊相间而行，牵之。时恐盛暑，翰林学士虞世基献计，请用垂柳栽於汴梁两堤上。一则树根四散，鞠护河堤。二乃牵舟之人，护其阴凉。三则牵舟之羊食其叶。上大喜，诏民间有柳一株，赏一缣。百姓竞献之。又令亲种，帝自种一株，群臣次第种，方及百姓。时有谣言曰：“天子先栽，然后百姓栽。”栽毕，帝御笔写赐垂杨柳姓杨，曰杨柳也。时舳舻相继，连接千里，自大梁至淮口，联绵不绝。锦帆过处，香闻百里。既过雍丘，渐达宁陵界。水势紧急，龙舟阻碍，牵驾之人，费功转甚。时有虎贲郎将鲜于俱为护缆使，上言“水浅河窄，行舟甚难。”上以问虞世基。曰：“请为铁脚木鹅，长一丈二尺，上流放下。如木鹅住，即是浅。”帝依其言，乃令右翊将军刘岭验其水浅之处。自雍丘至灌口，得一百二十九处。帝大怒，令根究本处人吏姓名。应是木鹅住处，两岸地分之人皆缚之，倒埋于岸下，曰：“令教生作开河夫，死为抱沙鬼。”又埋却五万余人。

　　既达睢阳，帝问叔谋曰：“坊市人烟，所掘几何？”叔谋曰：“睢阳地灵，不可干犯。若掘之，必有不祥。臣已回护其城。”帝怒，令刘岑乘小舟根访屈曲之处，比直路较二十里。帝益怒，乃令擒出叔谋，囚於后狱。急宣令狐达询问其由。达奏：“自宁陵便为不法，初食羊脔后啖婴儿；养贼陶榔儿，盗人之子；受金三千两，於睢阳擅易河道。”乃取小儿骨进呈。帝曰：“何不奏？”达曰：“表章数上，为段达扼而不进。”帝令人搜叔谋囊橐中，得睢阳民所献金，又得留侯所还白璧及受命宝玉印。上惊异，谓宇文达曰：“金与璧皆微物，寡人之宝，何自而得乎？”宇文达曰：“必是遣贼窃取之。”帝瞪目而言曰：“叔谋今曰窃吾宝，明曰盗吾首矣。”达在侧，奏曰：“叔谋常遣陶榔儿盗人之子，恐国宝榔儿所盗也。”上益怒。遣荣国公来护儿，内使李百药、太仆卿杨义臣推鞠叔谋，置台署于睢阳。并收陶榔儿全家，令榔儿具招入内盗宝事。榔儿不胜其苦，乃具事招款。又责段达所收令狐达奏章即不奏之罪。狱成进上，帝问丞相宇文达曰：“叔谋有大罪四条：食人之子，受人之金，遣贼盗宝，擅易河道。请用峻法诛之。”其子孙取圣旨。帝曰：“叔谋有大罪。为开河有功，免其子孙。”只令腰斩叔谋于河侧。时来护儿受敕未至间，叔谋梦一童子自天而降，谓曰：“宋襄公与大司马华元遣我来，感将军护城之惠，去年所许二金刀，今曰奉还。”叔谋觉，曰：“据此显蛔，不祥。我腰领难存矣。”言未毕，护儿至，驱于河之北岸，斩为三段。榔儿兄弟五人，并家奴黄金窟并鞭死中门外。段达免死，降官为洛阳监门令。
