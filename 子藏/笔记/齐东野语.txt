　齐东野语　　宋 周密

　　○自序
　　余世为齐人，居历山下，或居华不注之阳。五世祖同州府君而上，种学绩文，代有闻人。曾大父扈跸南来，受高皇帝特知，遍历三院，径跻中司。泰、禧之间，大父从属车，外大父掌帝制。朝野之故，耳闻目接，岁编日纪，可信不诬。我先君博极群书，习闻台阁旧事，每对客语，音吐洪畅，纟丽纟丽不得休。坐人倾耸敬叹，知为故家文献也。余龆侍膝下，窃剽绪余，已有叙次。意尝疑某事与世俗之言殊，某事与国史之论异。他日，过庭质之，先子出曾大父、大父手泽数十大帙示之曰：“某事然也。”又出外大父日录及诸老杂书示之曰：“某事与若祖所记同，然也。其世俗之言殊，传讹也；国史之论异，私意也。小子识之。”又曰：“定、哀多微词，有所辟也。牛、李有异议，有所党也。爱憎一衰，论议乃公。国史凡几修，是非凡几易，而吾家乘不可删也，小子识之。”氵存遭多故，遗编钜帙，悉皆散亡。老病日至，忽忽漫不省忆为大恨。闲居追念得一二于十百，惧复坠逸为先人羞。乃参之史传诸书，博以近闻脞说，务求事之实，不计言之野也。异时展余卷者，噱曰：“野哉言乎，子真齐人也。”余对曰：“客知言哉！余故齐，欲不齐不可。虽然，余何言哉？何言，亦言也，无所言也，无所不言，乌乎言。”客大笑，吾因以名其书。历山周密公谨父书。

　　●卷一
　　○孝宗圣政
　　阜陵天纵睿圣，英武果断，古今之所鲜俪。圣政彰彰者，备载金匮玉牒之书，尝得以窃窥之矣。其或一时史臣有所避忌，采访遗落，失于纪载者，不一而足。兹以先世见闻，及当时诸公之所记录数事，谨书于此。庶乎美盛德之形容，备良史之采录云。
　　帝尝禁诸司官非时会合，以其族谈不修职业故也。李安国为郎官，一日，有荐术士至，部中同省，因会集言命。翼日，御批问故，同省窘甚，咸欲饰辞自解。安国独曰：“以实告，其过小；为欺，其罪大。”因援鲁肃简市饮故事，引咎以闻，同省从之。既而事寝不行，越三日，李遂除吏部侍郎。
　　李处全尝论匠监韩玉，玉乃庙堂客也。凡三疏。而玉亦以处全请托私书为言。上既重违台论，且以忌器，遂令玉补外，既而与祠。而玉留北阙，作书投匦，诉匠簿张权谮己。密院不敢纳，遂潜入关，伏阙投之。上就书批云：“韩玉曾任卿监，理当靖共，乃敢伏阙，妄有陈诉，鼓惑众听，渐不可长，可送潭州居住。”
　　女真使乌林答天锡到阙，要上降榻问金主起居。赡军酒官丁逢上书乞斩之，即日引对，遂极论前侍御李处全及故谏议大夫单时贪污事。即与改命入官，升擢差遣。
　　旧法，未经任人，不许堂差。时相欲示私恩，则取部阙而堂除之。上知其故，遂令根刷姓名进呈。降旨云：“宰执当守法度，以正百官。梁克家违戾差过员数最多，候服阕日落职；曾怀可降观文殿学士。
　　丁娄明之子，常任明州ヘ。以旧学之故，力附曾觌。其后，魏王出判明州，尤昵近之。既而入奏，与之求贴职。上批答云：“朕于吾子无所爱。第爵禄天下之公器，不可私也。”未几，台臣论罢之。
　　程泰之以天官兼经筵，进讲《禹贡》，阙文疑义，疏说甚详，且多引外国幽奥地理。上颇厌之，宣谕宰执云：“《六经》断简，阙疑可也，何必强为之说？且地理既非亲历，虽圣贤有所不知，朕殊不晓其说。想其治铨曹亦如此也。”既而补外。
　　庚子九月，上宣谕宰执云：“已指挥阁门，令今后常朝，宰臣免宣名，他朝会则否。”且云：“朕记得老苏议论，赞仪之臣，呼名如胥吏，非礼貌之意也。”
　　上一日与宰执言：“伯圭不甚教子，各使之治生，何以为清白之传？且其下尚有三弟，若皆作郡，则近地州郡皆自家占了，何以用人？莫若以高爵厚禄，使之就闲可也。”赵丞相赞曰：“凡好事，古所难者，尽出陛下之意，臣等略无万一可以补助。”后秀邸诸子弟，悉归班焉。
　　辛丑六月，临安士人以不预补试，群诣台谏宅陈词。台谏畏其势，以好语谕之。是夜，集吏部侍郎郑丙之门，诟骂无礼。或疑京尹王宣子怒丙，激使然也。郑遂徙家避之。次日入奏，待罪乞去。上已密知其故，遂批出：“郑丙无罪可待。令临安府将为首作闹人重作行遣。”既而宣子颇回护之，上怒云：“设使郑丙容私，自当讼之朝廷，安可无礼如此。若不得为首人，王佐亦当坐罪。”且令宰执宣谕。宣子越一日奏，勘到作闹士人府学生员丁如植为首，其次许斗权、罗。御批并编管邻州，如植仍杖八十科断。
　　尝秋旱，上问执政：“祷雨于天地宗庙社稷，合用牲否？”周益公奏：“止用酒脯、币帛。”上曰：“《云汉》诗云：‘靡神不举，靡爱斯牲。’则是合用牲矣。可更与礼官等考订之。”
　　淳熙九年，明堂大礼，以曾觌为卤簿使，李彦颖顿递使。习仪之际，曾以李为参预，漫尔逊之居前。李以五使有序，毅然不敢当者久之。在列悉以顾忌，皆不敢有所决择。太常寺礼直官某人者，忽进曰：“参政、宰执也，观瞻所系，开府之逊良是。”径揖李以前。时曾方有盛眷，翌日入其事。上默然久之曰：“朕几误矣！”即日批出：“李彦颖改充卤簿使，伯圭充顿递使，礼直官某人，特转一官。”其改过不吝，盖如此云。
　　淳熙中，张说颇用事，为都承旨。一日，奏欲置酒延众侍从。上许之，且曰：“当致酒肴为汝助。”说拜谢。退而约客，客至期毕集，独兵部侍郎陈良不至，说殊不平。已而，中使以上樽珍膳至，说为表谢，因附奏：“臣尝奉旨而后敢集客，陈良独不至，是违圣意也。”既奏，上忽顾小黄门言：“张说会未散否？”对曰：“彼既取旨召客，当必卜夜。”乃命再赐。说大喜，复附奏：“臣再三速良，迄不肯来。”夜漏将止，忽报中批陈良除谏议大夫。坐客方尽欢，闻之，怃然而罢。其用人也又如此。
　　上圣孝出于天性。居高宗丧，百日后，尚食进素膳，毁瘠特甚。吴夫人者，潜邸旧人也，屡以过损为言，上坚不从。一日，密谕尚食内侍云：“官家食素多时，甚觉清瘦，汝辈可自作商量。”于是密令苑中，以鸡汁等杂之素馔中以进。上食之觉异，询所以然。内侍恐甚，以实告。上大怒，即欲见之施行。皇太后闻之，亟过宫力解之。乃出吴夫人于外，内侍等罢职有差。
　　○温泉寒火
　　邵康节曰：“世有温泉，而无寒火。”昭德晁氏解云：“阴能顺阳，而阳不能顺阴也。水为火爨，则沸而熟物；火为水沃，则灭矣。”晋纪瞻举秀才，陆机策之曰：“阴阳不调，则大数不得不否；一气偏废，则万物不能独成。今有温泉，而无寒火，其故何也？”白虎殿诸儒讲论，班固纂为《白虎通》，《五行篇》亦曰：“有温水，无寒火。”
　　然今汤泉，往往有之。如骊山、尉氏、骆谷、汝水、黄山、佛迹、匡庐、闽中等处，皆表表在人耳目。坡诗云：“自怜耳目隘，未测阴阳故。郁攸火山烈，沸汤泉注。安能长鱼鳖，仅可寻狐兔。”朱氏晦庵诗云：“谁然丹黄焰，爨此玉池水。”盖或为温泉之下，必有硫黄、矾石故耳。独未见所谓寒火。
　　按《西京杂记》载董仲舒曰：“水极阴而有温泉，火至阳而有凉焰。”又《抱朴子》曰：“水主纯冷，而有温谷之汤泉；火体宜炽，而有萧丘之寒焰。”又刘子《从化篇》曰：“水性宜冷，而有华阳温泉，犹曰泉冷，冷者多也。火性宜热，而有萧丘寒焰，犹曰火热，热者多也。”然则寒火亦有之矣，特以耳目所未及，故以为无耳。
　　○段干木
　　《唐书?宗室世系表叙》云：“李耳，字伯阳，一字聃。其后有李宗者，魏封于段，为干木大夫。”按《史记》，聃之子宗，为魏将，封于段干。《抱朴子》亦云：“伯阳有子名宗，仕魏有功，封于段干。”审此，段干乃邑名耳。
　　然《孟子》有段干木，《列子》有段干生，《史记?魏世家》有段干子，《田敬仲世家》有段干朋，《战国策》有段干纶、段干崇、段干越人。意者，因邑以为姓；故木与朋，纶与崇、越人，皆其名，而子与生，则男子之通称耳。《风俗通?姓氏注》以为姓段名干木，恐或失之。
　　盖战国时，自有段规。疑段与段干自别。若如《唐史》之说，则段干木姓李名宗，为魏将有功，封于段干。若如史迁、葛洪之言，则段干木之贤，魏侯所以师而敬之者，恐别一入耳。姑书其说，以俟博识者订之。
　　○表答用先世语
　　文正范公《岳阳楼记》有云：“先天下之忧而忧，后天下之乐而乐。”其后东坡行忠宣公辞免批答，径用此语云：“吾闻之乃烈考曰：‘君子先天下之忧而忧，后天下之乐而乐。’虽圣人复起，不易斯言。卿将书之绅，铭之盘盂，以为一言而可以终身行之者欤！则今兹爰立之命，乃所以委重投艰而已，又何辞乎？”其后忠宣上遗表，亦用之云：“盖尝先天下之忧，期不负圣人之学。此先臣所以教子，而微臣所以事君。”此又述批答之意，亦前所未见也。
　　○蜜章密章
　　密章二字，见《晋书》山涛等传，然其义殊不能深晓。自唐以来，文士多用之。近世若洪舜俞行《乔行简赠祖母制》，亦云：“欲报食饴之德，可稽制蜜之章。”蜜字皆从虫。相传谓赠典既不刻印，而以蜡为之。蜜即蜡，所以谓之蜜章。然刘禹锡为《杜司徒谢追赠表》云：“紫书忽降于九重，密印加荣于后夜。”《李国长神道碑》云：“煌煌密章，肃肃终言。”《王崇述神道碑》云：“没代流庆，密章下贲。”宋祁《孙谥议》云：“密章加等，昭饰下泉。”又《祭文》云：“恤恩告第，蹄书密章。”密字乃并从山，莫知其义为孰是。岂古字可通用乎？或他别有所出也。
　　○三苏不取孔明
　　老泉《权书?强弱篇》云：“管仲曰：‘攻坚则瑕者坚，攻瑕则坚者瑕。’呜呼！不从其瑕而攻之，天下皆强敌也。汉高帝所忧在项籍，而先取九江、取魏、取代、取赵、取齐、然后取籍。秦之忧在六国，蜀最僻、最小，最先取；楚最强，最后取。诸葛孔明一出其兵，乃与魏氏角，其亡宜也。”又论曰：“古之取天下者，常先图所守。诸葛孔明弃荆州取西蜀，吾知其无能为也。”
　　东坡论曰：“取之以仁义，守之以仁义者，周也；取之以诈力，守之以诈力者，秦也。以秦之所以取取之，以周之所以守守之者，汉也。仁义诈力杂用以取天下者，此孔明之所以失也。孔明之所恃以胜者，独以其区区之忠信，有以激天下之心耳。刘表之丧，先主在荆州，孔明欲袭杀其孤，先主不忍也。其后，刘璋以好逆之至蜀，不数月，扼其吭、拊其背而夺之国，此其与曹操异者几希矣！乃治兵振旅，为仁义之师，长驱东向，而欲天下向应，盖亦难矣。”
　　颍滨论曰：“刘备弃荆州而入蜀，则非其地；用诸葛孔明治国之才，而当纷纷之冲，则非其将；不忍忿忿之气以攻人，则是其气不足尚也。”其说盖用陈寿所谓“应变将略，非其所长”之语耳。虽然，孔明岂可少哉！
　　○诗用史论
　　刘贡父《咏史》诗云：“自古边功缘底事，多因嬖幸欲封侯，不如直与黄金印，惜取沙场万髑髅。”其意盖指当时王韶、李宪辈耳。而其说则出于温公论李广利曰：“武帝欲侯宠姬李氏，而使广利将兵伐宛。其意以为非有功不侯，不欲负高帝之约也。夫军旅大事，国之安危，民之生死系焉。苟为不择贤愚，欲徼幸咫尺之功，藉以为名，而私其所爱，不若无功而侯之为愈也。然则武帝有见于封国，无见于置将，谓之能守先帝之约，臣曰过矣！”盖全用之。
　　然胡明仲论留侯则云：“善乎，子房之能纳说也。不先事而强聒，不后事而失机。不问则不言，有言则必当其可。故听之易，而用不难也。评者曰：‘汉业存亡在俯仰间，而留侯于此每从容焉。诸侯失固陵之期，始分信、越之地；复道见沙中之聚，始言雍齿之侯。’善言子房矣。”此论全用荆公诗：“汉业存亡俯仰中，留侯于此每从容，固陵始议韩、彭地，复道方图雍齿封。”此则史论用诗也。
　　近世刘潜夫诗云：“身属嫖姚性命轻，君看一蚁尚贪生。无因唤取谈兵者，来此桥边听哭声。”而东坡《谏用兵之疏》云：“且夫战胜之后，陛下可得而知者，凯旋捷奏，拜表称贺，赫然耳目之观矣。至于远方之民，肝脑涂于白刃，筋骨绝于馈饷，流离破产，鬻卖男女，薰眼折臂，自经之状，陛下必不得而见也。慈父孝子，孤臣寡妇之哭声，陛下必不得而闻也。”其意亦出此。
　　冯必大诗云：“亭长何曾识帝王，入关便解约三章。只消一勺清冷水，冷却秦锅百沸汤。”亦用黄公度《汉高祖论》曰：“伤弓之鸟惊曲木，挽万石之弓以射之，宁无所惧；奔渴之牛急浊泥，饮以清冷之水，宁无所喜。项惊天下以弓，而帝饮天下以水。”
　　叶绍翁诗云：“殿号长秋花寂寂，台名思子草茫茫；尚无人世团乐，枉认蓬莱作帝乡。”亦出于林少颖《武帝论》云：“武帝好长生不死之术，聚方士于京师，由是祷祠之俗兴，以成巫蛊之祸。阳邑、朱昌二公主俱以此诛，而皇后、太子亦皆不免。其始也，欲求长生不死之术而不可得，徒使败亡之祸横及骨肉，可笑也。”
　　钱舜选诗云：“项羽天资自不仁，那堪亚父作谋臣。鸿门若遂樽前计，又一商君又一秦。”亦祖陈傅良之论羽云：“羽之戮子婴、弑义帝、斩彭生，坑秦二十万众，亚父独不当试晓之邪？使楚果亡汉，则羽又一秦，增又一商鞅也。”
　　此类甚多，不暇枚举，岂所谓脱胎者耶？
　　○汉租最轻
　　自井田之法废，赋名日繁，民几不聊生。余尝夷考，在昔独两汉为最轻，非惟后世不可及，虽三代亦所不及焉。自高、惠以来，十五税一。文帝再行赐半租之令，二年、十二年，至十三年，乃尽除而不收。景帝元年，亦尝赐半租，至明年，乃三十而税一，即所谓半租耳。盖先是十五税一，则三十合征其二，今乃止税其一，乃所谓半租之制也。自是之后，守之不易。故光武诏曰：“顷者，师旅未解，故行什一之税。今粮储差积，其令三十税一，如旧制。”是知三十税一，汉家经常之制也。
　　以武帝南征北伐，东巡西幸，奢靡无度，大司农告竭。当时言利者析秋毫，至于卖爵、更币、算车船、租六畜、告缗、均输、盐铁、榷酤，凡可以佐用者，一孔不遗。独于田租，不敢增益。
　　虽至季世，此意未泯。田有灾害，吏趣其租，于定国以是报罢；用度不足，奏请增赋，翟方进以是受责。重之以灾伤免租（始元二，本始三，建始元、元康二，初元元，鸿嘉四）。初郡无税（《食货志》），行军劳苦者给复（高二年），陂、湖、园、池假贫民者勿租赋（初元元年）。又至于即位免，祥瑞免，行幸免（文帝三。武帝元封元、四年、五年，永始四，天汉三，宣帝神爵元，元帝初元四），民资不满三万免（平帝元始二年）。而逋租之民，又时贷焉，何与民之多耶！此三代而下，享国所以独久者，盖有以也。
　　○真西山
　　真文忠公，建宁府浦城县人，起自白屋。先是，有道人于山间结庵，炼丹将成。忽一日入定，语童子曰：“我去后，或十日、五日即还，谨勿轻动我屋子。”后数日，忽有扣门者，童子语以师出未还。其人曰：“我知汝师久矣。今已为冥司所录，不可归。留之无益，徒臭腐耳。”童子村朴，不悟为魔，遂举而焚之。道者旋归，已无及。绕庵呼号云：“我在何处？”如此月余不绝声，乡落为之不安。适有老僧闻其说，厉声答之曰：“你说寻‘我’，你却是谁？”于是其声乃绝。时真母方娠，忽见道者入室，遂产西山。幼，颖悟绝人。家贫，无从得书，往往假之他人及剽学里儒，为举子业。未几登第，初任为延平郡掾。
　　时倪文节喜奖借后进，且知其才，意欲以词科衣钵传之。每假以私淑之文，辄一二日即归，若手未触者。文节殊不平曰：“老夫固不学，然贤者亦何所见，遽不观耶？”西山悚然对曰：“先生善诱，后学何敢自弃？其书皆尝窃观，特不敢久留耳。”文节谩扣一二，皆能成诵，文节始大惊喜。于是与之延誉于朝，而继中词科，遂为世儒宗焉。
　　○书史载箕子比干不同
　　《书?微子?篇》曰：“父师、少师，殷其弗或乱正四方。”孔注：“父师、太师、三公，箕子也。少师、孤卿，比干也。”《史记?殷纪》乃云：“纣淫乱不止，微子数谏不听，与太师、少师谋，遂去。比干曰：‘为人臣者，不得不以死争。’乃强谏。纣剖比干心，箕子惧，乃佯狂为奴，纣又囚之。殷之太师、少师乃持其祭器奔周。”《周纪》又云：“纣杀比干，囚箕子，太师疵、少师强，抱其乐器奔周。”又《宋世家》：“微子数谏，纣弗听，欲死之，及去，未能自决，乃问于太师、少师。箕子披发，佯狂为奴。比干谏，纣剖其心。太师、少师乃劝微子去，遂行。”注但云时比干已死，而云少师者似误。盖三处皆以太师、少师，非箕子、比干。独《周纪》明言，太师名疵，少师名强。《汉?古今人物表》，亦有太师疵，少师强，殊与孔注不合。然二子同武帝时人，何以见异而言不同欤？及苏子由作《古史》，乃用安国之说，刘道原作《通鉴外纪》，则又从《史记》之言，二公必各有所见故耳。
　　○梓人抡材
　　梓人抡材，往往截长为短，斫大为小，略无顾惜之意，心每恶之。因观《建隆遗事》，载太祖时，以寝殿梁损，须大木换易。三司奏闻，恐他木不堪，乞以模枋一条截用（模枋者，以人立木之两傍，但可手模，不可得见，其大可知）。上批曰：“截你爷头，截你娘头，别寻进来。”于是止。
　　嘉中，修三司，敕内一项云：“敢以大截小，长截短，并以违制论。”即此敕也。大哉王言，岂区区靳一木哉？是亦用人之术耳！
　　元丰中，赵伯山为将作监。太后出金帛，建上清储祥宫，内侍陈衍主其役，请辍将作镇库模枋，截充殿梁，伯山执不与，且援引建隆诏旨，惟大庆、文德殿换梁方许用，乃已。《邵氏闻见录》乃以为晋邸内臣奏请，且文其辞云：“破大为小，何若斩汝之头乎？”失其实矣。
　　○林夏
　　林复字端阳，括苍人。学问材具，皆有过人者，特险隘忍酷，略不容物。绍熙中，为临安推官。有告监文思院常良孙赃墨事，朝廷下之临安狱，久不得其情。上意谓京尹左右之，尹不自安。复乃挺身白尹，乞任其事。讫就煅炼成罪，当流海外，因寓客舶以往。中途遇盗，无以应其求。盗取常手足钉著两船舷，船开，分其尸为二焉。林竟以劳改官，不数年为郎，出知惠州。
　　时，常有姻家当得郡，愤其冤，欲报之，遂力请继其后，林弗知也。既知惠，适有诉林在郡日，以鸩杀人，具有其实。御使徐安国亦按其家，有僭拟等物。于是有旨令大理丞陈朴追逮，随所至置狱鞫问。及至潮阳，遇诸道间。搜其行李，得朱椅、黄帷等物，盖林好祠醮所用者，乃就鞫于僧寺中。林知必不免，愿一见家人诀别。既入室，亟探囊中药，投酒中饮之。有顷，流血满地，家人号泣，使者入视，则仰药死矣，因具以复命。然其所服，乃草鸟末及他一草药耳。至三日，乃苏，即亡命入广，其家以空柩归葬。
　　始就逮时，僮仆鸟散，行囊旁午道中。大姓潘氏者，为收敛归之，了无所失。其家与之音问相闻者累年，至嘉定末始绝，竟佚其罚云。
　　此陈造周士所记，得之括医吴嗣英，甚详。《夷坚志》亦为所罔，以为真死，殊可笑也。
　　○汪端明
　　汪圣锡应辰端明，本玉山县弓手子。喻樗子材为尉，尝授诸子学。有兵在侧，言某儿颇知读书，可使侍笔砚。呼视之，状貌伟然，不类常儿。问：“能属对否？”曰：“能。”曰：“马蹄踏破青青草。”应声曰：“龙爪拿开白白云。”喻大惊异，曰：“他日必为伟器。”留授之学，且许妻以子。后从张横浦游，学益进。年十八，魁天下。天资强敏，记问绝人。其帅福州，吏闻其名，欲尝之。始谒庙，有妪持牒立道左，命取视之，累千百言，皆枝赘不根。即好谕曰：“事不可行也。”妪呼曰：“乞详状。”公笑曰：“尔谓吾不详耶？”驻车还其牒，诵之不差一字。吏民以为神，相戒不敢犯。
　　公以忠言直道，受知寿皇。自蜀还，为天官兼学士，向柄用矣。近习多不悦之，朝夕伺间。一日，内宿召对，天颜甚喜，曰：“欲与卿款语。”方命坐赐茶，汪奏：“臣适有白事。”上欣然问：“何事？”时德寿宫建房廊于市廛，董役者不识事体，凡门阖辄题德寿宫字，下至委巷厕溷皆然。汪以为非所以示四方，袖出札子极言之。且谓：“陛下方以天下养，有司无状，亵慢如此。天下后世，将以陛下为薄于奉亲，而使之规规然营间架之利，为圣孝之累不小。”上事德寿谨，汪言颇过激。闻之，变色曰：“朕虽不孝，殆未至是。”汪曰：“臣爱陛下切至，不欲使陛下负此名，故及此。”上终不怿。奏毕，请退，上颔之，不复赐坐，自是眷顾颇衰。
　　会德寿宫市蜀灯笼锦，诏求之，不获。他日，上诣宫言其故，太上曰：“比已得之。”上问所从来，曰：“汪应辰家物也。”上还，即诏应辰与郡。盖近习揣上意，因事中伤（一作之），君臣之际，难哉！
　　○张定叟失出
　　建康溧阳市民，同日杀人，皆系狱。狱具，以囚上府，亦同日就道。二囚时相与语，监者不虞也。夕宿邸舍，甲谓乙曰：“吾二人事已至此，死固其分。顾事适同日，计亦有可为者。我有老母，贫不能自活。君到府，第称冤，悉以诿我，我当兼任之。等死耳，幸而脱，君家素温，为我养母终其身，则吾死为不徒死矣。”乙欣然许之。
　　时张定叟以尚书知府事，号称严明。囚既至，皆呼使前问之。及乙，则曰：“某实不杀某人，杀之者亦甲也。”张骇异，使竟其说，曰：“甲已杀某人，既逸出，其家不知为甲所杀也。平日与某有隙，遂以闻于官。已而甲又杀某人，乃就捕。某非不自明，官暗而吏赇，故冤不得直也。”张以问甲，甲对如乙言，立破械纵之，一县大惊。甲既论死，官吏皆坐失入抵罪，而张终不悟。甚哉！狱之难明也。
　　○放翁钟情前室
　　陆务观初娶唐氏，闳之女也，于其母夫人为姑侄。伉俪相得，而弗获于其姑。既出，而未忍绝之，则为别馆，时时往焉。姑知而掩之，虽先知挈去，然事不得隐，竟绝之，亦人伦之变也。
　　唐后改适同郡宗子士程。尝以春日出游，相遇于禹迹寺南之沈氏园。唐以语赵，遣致酒肴，翁怅然久之，为赋《钗头凤》一词，题园壁间云：“红酥手，黄藤酒，满城春色宫墙柳。东风恶，欢情薄，一怀愁绪，几年离索。错！错！错！春如旧，人空瘦，泪痕红鲛绡透。桃花落，闲池阁，山盟虽在，锦书难托。莫！莫！莫！”实绍兴乙亥岁也。
　　翁居鉴湖之三山，晚岁每入城，必登寺眺望，不能胜情。尝赋二绝云：“梦断香销四十年，沈园柳老不飞绵。此身行作稽山土，犹吊遗踪一怅然。”又云：“城上斜阳画角哀，沈园无复旧池台。伤心桥下春波绿，曾是惊鸿照影来。”盖庆元己未岁也。
　　未久，唐氏死。至绍熙壬子岁，复有诗。序云：“禹迹寺南，有沈氏小园。四十年前，尝题小词一阕壁间。偶复一到，而园已三易主，读之怅然。”诗云：“枫叶初丹槲叶黄，河阳愁鬓怯新霜。林亭感旧空回首，泉路凭谁说断肠。坏壁辞题尘漠漠，断云幽梦事茫茫。年来妄念消除尽，回向蒲龛一炷香。”
　　又至开禧乙丑岁暮，夜梦游沈氏园，又两绝句云：“路近城南已怕行，沈家园里更伤情。香穿客袖梅花在，绿蘸寺桥春水生。”“城南小陌又逢春，只见梅花不见人。玉骨久成泉下土，墨痕犹锁壁间尘。”
　　沈园后属许氏，又为汪之道宅云。

　　●卷二
　　○张魏公三战本末略
　　△富平之战
　　建炎三年五月，以张浚为川陕宣抚处置使，许便宜黜陟。初，上问大计，浚请身任西事，置司秦州，别遣大臣与韩世忠镇淮东，令吕颐浩扈跸来武昌，从以张俊、刘光世，以相首尾。浚发行在，王彦统八字军从之。浚以御营司提举事务曲端屡挫敌，欲仗其威声，乃承制拜为威武大将军、本司都统制。浚抵秦州置司，节制五路诸帅。
　　四年春，金帅娄室破陕州，李彦仙死之。既而与其副撤离歇及黑峰等，寇州。曲端拒之，两战皆捷。至白店原，寇引众来犯，又为端所败。
　　既而寇势复振，献策者多以击之为便。浚于是欲谋大举，召端问之。端曰：“平原易野，贼便于冲突。而我师未习战，须教士数年，然后可以大举。”复谋之吴，以宜守要害，以待其弊，然后可以徐图。浚曰：“吾宁不知此？顾今东南之事方急，不得不为是尔。”
　　浚以端沮大议，意已不平；而王庶与端有龙坊之憾，因谮之曰：“端有反心久矣，盍早图之。”浚乃罢端兵柄，迁之秦州狱。其部将张中孚、李彦琪，并诸州羁管。时陕西军民，皆恃端为命。及为庶谮，无罪而贬，军情大不悦。
　　《西事记》云：“张浚之至陕西，易置诸路帅臣，权势震赫。是时五路未破，士马强盛。加以西蜀之富，而贷其赋五年，金银粮帛之资，不绝于道，所在山积。浚为人，忠有余而才不足；虽有志，而昧于用人，短于用兵。曲端心常少浚，故夺其兵废之，西人为之失望。”
　　浚于是决策治兵，移檄河东问罪。兀术闻变，自京西星驰至陕右，与娄室等会。而浚亦合五路兵四十万，马十一万，会战于耀州。以熙河经略刘锡为都统制，与泾原经略刘倚、秦凤经略孙渥、环庆经略赵哲，各帅所部兵以从。吴、郭浩，极言虏锋方锐，且当分守其地，犄角相援，待其弊乃可乘。浚不从。
　　军行至富平县，吴曰：“兵以利动，今地势不利，未见其可也。”将战，乃诈立前军都统曲端旗以惧敌。娄室曰：“闻曲将军已得罪，必绐我也。”遂拥兵骤至，直击环庆军。赵哲离所部未至，哲军遂惊遁，而诸军悉从之，大溃，陕西为之大震。
　　浚闻军溃，自州退保河池县，又退保兴州。遂归罪赵哲，斩之，责刘锡合州安置，陕西兵皆散归本路。收秦凤余兵，闭大散关。关师古收泾原余兵保岷、巩，孙渥收泾原余兵于阶、成、凤三州。未几，大散关复不守。浚时止有亲兵千余人，又退保阆州。或建策徙治夔州，刘子羽以为不可。遂檄吴，郭浩据和尚原，而敌复至，于是下令徙治潼州。军士皆愤，取其榜裂之，乃止。
　　《西事记》云：“张浚之战于富平也，金人初亦畏之。而浚锐于进取，幕下之士多蜀人，南人不练军事，欲亟决胜负于一举，以至于败。遂走兴元，又走阆中。陕西诸郡，不残于金人者，亦皆为溃兵所破矣。”
　　既而张中孚、李彦琪、赵彬，相继降敌，遂犯秦州，又犯熙河，又围庆州，于是五路悉陷。浚以三人皆曲端心腹，疑端必知其情，王庶复谮端不已。时西人多上书为端诉冤者，浚亦忌其得众心，乃杀之于秦州狱，时人莫不冤之，军情于是愈沮矣。
　　绍兴元年，浚以关陕失律，上章待罪，朝野无敢言其事者。至四年二月，浚还朝，侍御史辛炳始言浚被命宣抚，轻失五路，坐困四川。用刘子羽辈小人，而无辜杀曲端、赵哲；以至设秘阁以崇儒，拟上方以铸印；及既败之后，被召不肯出蜀等罪。遂罢为资政殿大学士，提举洞霄宫。寻又诏落职，福州居住。
　　《秀水闲居录》云：“魏公出使陕、蜀，便宜除官至节度使、杂学士，权出人主右。竭蜀之财，悉陕之兵凡三十万余，与敌角，一战尽覆。用其属刘子羽谋，归罪其将赵哲、曲端，并诛之。将士由是怒怨俱叛，浚仅以身免，奔还阆中，关、陕之陷自此始。至今言败绩之大者，必曰富平之役。追还薄谴，俾居福州而已。”
　　其后，川陕宣抚处置副使王似、卢法原，乃分陕、蜀之地，责守于诸将。自秦凤至洋州，命吴主之，屯和尚原。金房至巴达，王彦主之，屯通州。文龙至威茂，刘铸主之，屯巴西。洮岷至阶成，关师古主之，屯武都。既而师古战败降贼，自此遂失洮岷之地，独存阶成而已。
　　△淮西之变
　　绍兴七年三月，浚奏刘光世在淮西，军无纪律，罢为少师、万寿观使，以其兵隶都督府。命参谋、兵部尚书吕祉往庐州节制，且以王德为都统制，郦琼副之。琼与靳赛，皆故群盗，与王德素不相能。德，威声素著，军中号为王夜叉。都承旨张宗元，深以为不可，谓浚曰：“琼等畏德如虎，今乃使临其上，是速其叛也。”浚不谓然。复谋之岳飞曰：“王德，淮西军所服，浚欲以为都统制，而命吕祉为督府参谋领之，如何？”飞曰：“德与琼素不相下，一旦使揠之在上，势所必争。吕尚书虽通才，然书生不习军事，恐不足以服之。”浚曰：“张宣抚何如？”飞曰：“暴而寡谋，且琼辈素不服。”浚曰：“然则杨沂中耳。”飞曰：“沂中视德等耳，岂能驭之？”浚艴然曰：“浚固知非太尉不可。”飞曰：“都督以正问飞，飞不敢不尽其愚，岂以得兵为念哉！即日乞解兵柄，持余服。而浚讫行之，琼辈惧不敢喘。
　　及德视事教场，诸将执挝用军礼谒拜。琼登而言曰：“寻常伏事太尉不周，今日乞做一床锦被遮盖。”德素犷勇自任，竟不解出一语慰抚之，遂索马去。于是琼辈愈惧，相与连衔上章，乞回避之。
　　张宗元知其事，复语浚曰：“业已尔，今独有终任德，或可以镇，不然，变且生矣。”浚不以为然，遂奏召德还。以张俊为淮西宣抚使，驻盱眙；杨沂中为淮西制置使，刘副之，并驻庐州。且命郦琼以所部兵赴行在，意将以夺其军而诛之。宗元听制于文德殿下，语人曰：“是速琼等叛耳。”会祉复密奏罢琼兵柄，书吏朱照漏语于琼，于是叛谋始决。及金字牌飞报，吕方坐厅事，闻有大声如＜骨孝＞箭辟历，自戟门随牌而至，启视之，乃三使除书也。吕拍案叹曰：“庞涓死此树下。”即时乱作，遂缚吕祉，及杀中军统制张景、铃辖乔仲福、刘永衡、前知庐州赵康直、释知庐州赵不群，以其所部七万人悉叛归刘豫。至淮岸，遂杀祉及康直，释不群使还。浚乃亟遣张宗元使招之，已不及矣。
　　浚遂上章引咎，台臣交章论列，谓：“浚轻而寡谋，愚而自用。德不足以服人，而惟恃其权；诚不足以用众，而专任其数。若喜而怒，若怒而喜；虽本无疑贰者，皆使之有疑贰之心。予而阴夺，夺而阴予；虽本无怨望者，皆使之有怨望之意。无事，则张威恃势，使上下有暌隔之情；有急，则甘言美辞，使将士有轻侮之意。郦琼以此怀疑，以数万众叛去。然浚平日视民如草菅，用财如粪土。竭民膏血而用之军中者，曾何补哉？陛下尚欲观其后效，臣谓浚之才，止如是而已。”时司谏王缙，则以罪在刘光世，参政张守期为力求未减。都官郎官赵令衿，则乞留浚，陈公辅则谓不可因将帅而罢宰相，于是罢为观文殿大学士，提举太平观。
　　其后，言者不已，遂诏落职。既而御批“张浚散官，安置岭表”。赵鼎力扌求解之，改秘书少监，分司西京，且为出言官于外。
　　《退朝录》曰：“绍兴二十年，浚复上疏论边事。高宗为汤丞相云：‘张浚用兵，不独朕知之，天下皆知之，如富平之败，淮西之师，其效可见矣。今复论兵，极为生事。’于是复有永州之命。”
　　《挥麈录》云：“淮西军叛后，冯楫启上曰：‘如张浚者，当再以戎机付之，庶收后效。’高宗正色曰：‘朕宁至覆国，不用此人矣。’遂终高宗朝，不复再用。”
　　△符离之师
　　孝宗隆兴元年正月，以张浚为枢密使，仍都督江淮军马，五月，兼都督荆、襄。浚既入见，屡奏欲先取山东。时显官名士如王大宝、胡铨、王十朋、汪应辰、陈良翰等，皆魏公门人，交赞其谋。左仆射史浩独不以为然，曰：“宿师于外，守备先虚。我能出兵山东，以牵制川、陕，彼独不能惊动两淮、荆、襄，以解山东之急邪？惟当固守要害，为不可胜之计。必俟两淮无致敌之虑，然后可前。若乃顺诸将之虚勇，收无用之空城，寇去则论赏于朝，寇至则仅保山寨，顾何益乎？”
　　继而主管殿前司公事李显忠，建康都统制邵宏渊，亦奏乞引兵进取。浩曰：“二将辄自乞战，岂督府命令有不行邪？”督府准遣李椿以书遗浚子┉曰：“复仇讨贼，天下之大义也。然必正名定分，养威观衅，而后可图。今议不出于督府，而出于诸将，则已为舆尸之凶矣。况藩篱不固，储备不丰，将多而非才，兵弱而未练，节制未允，议论不定，彼逸我劳，虽或有获，得地不守，未足多也。”武锋军都统制陈敏曰：“盛夏兴师，恐非其时。兼闻金重兵皆在大梁，必有严备。万一深入，我客彼主。千里争力，人疲马倦，劳逸既异，胜负之势先形矣。愿少缓之。”浚皆不听。
　　韩元吉以长书投浚，言和、战、守三事。略云：“和固下策，然今日之和，与前日之和异。至于决战，夫岂易言？今旧兵惫而未苏，新兵弱而未练，所恃者一二大将；大将之权谋智略既不外见，有前败于尉桥矣，有近衄于顺昌矣，况渡淮而北，千里而攻人哉！非韩信、乐毅不可也。若是，则守且有余。然彼复来攻，何得不战？战而胜也，江淮可守；战而不胜，江淮固在，其谁守之？故愚愿朝廷以和为疑之之策，以守为自强之计，以战为后日之图。自亮贼之陨，彼尝先遣使于我矣，又一再遗我书矣，其信其诈，固未可知，而在我亦当以信与诈之间待之。盖未有夷狄欲息兵，而中国反欲用兵者。”云云。参赞军事唐文若、陈俊卿，皆以为不若养威观衅，俟万全而后动。亦不从。遂乞即日降诏幸建康，以成北伐之功。史浩曰：“古人不以贼遗君父，必俟乘舆临江而后成功，则安用都督哉？”
　　上以问浩，浩陈三说云：“若下诏亲征，则无故招致敌兵寇边，何以应之？若巡边犒师，则德寿去年一出，州县供亿重费之外，朝廷自用缗钱千四百万，今何以继？若曰移跸，欲奉德寿以行，则未有行宫；若陛下自行，万一金有一骑冲突，行都骚动，何以处之？”孝宗大悟，谓浚曰：“都督先往行边，俟有功绪，朕亦不惮一行。”浚怒曰：“陛下当以马上成功，岂可怀安以失事机。”及退朝，浩谓浚曰：“帝王之兵，当出万全，岂可尝试而图侥幸？主上承二百年基业之托，汉高祖起于亭长败亡之余，乌可比哉？”
　　寻复论辨于殿上，浚曰：“中原久陷，今不取，豪杰必起而取之。”浩曰：“中原必无豪杰，若有之，何不起而亡金？”浚曰：“彼民间无寸铁，不能自起，待我兵至，而为内应。”浩曰：“胜、广能以Θ棘矜亡秦，彼必待我兵至，非豪杰矣。若有豪杰而不能起，则是金犹有法制维持之，未可以遽取也。今不思，将贻后悔。”又上疏力谏曰：“靖康之祸，忠臣孝子，孰不痛心疾首？思欲喋血朔庭，以雪大耻。恭想宸衷，寝膳不忘。然迩安可以服远。若大臣未附，百姓不信，而遽为此举，安保其必胜乎？苟战而捷，则一举而空虏庭，岂不快吾所欲？若其不捷，则重辱社稷，以资外侮，陛下能安于九重乎？上皇能安于天下之养乎？此臣之所以食不甘味，而寝不安席也。浚，老臣，虑宜及此。而溺于幕下新进之谋，眩于北人诳惑之说，是以有请耳。德寿岂无报复之心？时张、韩、刘、岳，各拥大兵，皆西北战士，燕、蓟良马；然与之角胜负于五十载之间，犹不能复尺寸之地。今欲以李显忠之轻率，邵宏渊之寡谋，而欲取胜，不亦难哉。惟当练士卒、备器械、固边圉、蓄财赋、宽民力，十年而后用之，则进有辟国复仇之功，退无劳师费财之患，此臣素志天下大计也。”
　　既而督府乏用，欲取之民，浩曰：“未施德于民，遽重征之，恐贼未必灭，民贫先自为盗。必欲取民，臣当丐退。”上为给虚告五百道，且以一年岁币银二十五万两添给军费。浩复从容为浚言：“兵少而不精，二将不可恃。且今二十万人，留屯江淮者几何？曰十万。复为计其守舟运粮之人，则各二万，则战卒才六万耳。彼其畏是哉！况淄、青、齐、郓等郡，虽尽克复，亦未伤彼。彼或以重兵犯两淮，荆、襄为之牵制，则江上危如累卵矣。都督于是在山东乎？在江上乎？”如此诘难者凡五日。又委曲劝之曰：“平日愿执鞭而不可得，幸同事任，而数数议论不同，不惟为社稷生灵计，亦为相公计。明公以大仇未复，决意用兵，此实忠义之心。然不观时势而遽为之，是徒慕复仇之名耳。诚欲建立功业，宜假以数年，先为不可胜之计，以待敌之可胜，乃上计也。明公四十年名望，如此一旦失利，当如何哉？”浚曰：“丞相之言是也。虽然，浚老矣。”浩曰：“晋灭吴，杜征南之功也，而当时归功于羊太傅，以规模出于祜也。明公能先立规模，使后人藉是有功，是亦明公之功，何必身为之？”浚默然。
　　明日内引，浚奏曰：“史浩意不可回也。恐失机会，惟陛下英断。”于是不由三省、密院，径檄诸将出师矣。德寿知之，谓寿皇曰：“毋信张浚虚名，将来必误大计。他专把国家名器财物做人情耳。”已而，浩于省中忽得宏渊等遵禀出军状，始知其故。浩语陈康伯曰：“吾属俱兼右府，而出兵不得与闻，则焉用彼相哉！”浩遂力请罢归，乃出知绍兴府。临辞，复曰：“愿陛下审度事势，若一失之后，恐终不得复望中原矣。”
　　浚至扬州，合江淮兵八万人，实可用者六万，分隶诸将，号二十万。以李显忠为淮东招抚使，出定远，宏渊为副使，出盱眙，浚自渡淮视师。显忠复灵壁县，败萧琦。宏渊至虹县，金拒之，会显忠亦至，遂复虹县。知泗州蒲察徒穆、同知大周仁并降。二将遂乘胜进，克宿州。捷奏，显忠进开府仪同三司、淮南京畿京东河北招讨使，宏渊进检校少保、宁远军节度使、招讨副使。是时，显忠名出宏渊右。
　　时符离府军中，尚有金三千余两，银四万余两，绢一万二千匹，钱五万缗，米、豆共粮六万余石，布袋十七万条，衣绦、枣、羊、少各一库，酒三库。乃纵亲信部曲，恣其搬取，所余者，始以犒军人，三兵共一缗。士卒怨怒曰：“得宿州，赏三百，得南京，须得四百。”既而复出战，悉弃钱沟壑。由是军情愤詈，人无斗志。
　　浚乃移书，令宏渊听显忠节制，宏渊不悦。已而复令显忠、宏渊同节制，于是悉无体统矣。孝宗闻之，手书与浚曰：“近日边报，中外鼓舞，十年来无此克捷。以盛夏人疲，急召李显忠等还师。”未达间，忽报金人副元帅纥石烈志宁大军且至，遇夜，军马未整，中军统制周宏先率军逃归，继逃归者，宏渊之子世雄，统制左士渊，二将皆不能制。于是显忠、宏渊大军并丁夫等十三万众，一夕大溃，器甲资粮，委弃殆尽。士卒皆奋空拳，掉臂南奔，蹂践饥困而死者，不可胜计。二将逃窜，莫知所在。
　　浚时在盱眙，去宿尚四百里。传言金且至，遂亟渡淮入泗州，已而复退维扬。窘惧无策，遂解所佩鱼，假添差太平州通判张蕴古为朝议大夫，令使金求和。僚吏力止之，以为不可。乃奏乞致仕，又乞遣使求和。孝宗怒曰：“方败而求和，是何举措！”于是下诏罪己，有云：“朕明不足以见万里之情，智不足以择三军之帅，号令既乖，进退失律。”又云：“素服而哭崤陵之师，敢废穆公之誓；尝胆而雪会稽之耻，当怀勾践之图。”张浚降特进江淮东西路宣抚使，官属各夺二官。邵宏渊降五官，又责靖州团练副使，南安军安置。李显忠责授清远军节度副使，筠州安置，又再责莱州团练使，潭州安置。弃军诸将，递降贬窜有差。
　　既而置宣抚司，便宜行事。未几，复以浚都督江淮军马，既而又复入为右仆射，仍领都督。二年三月，复诏浚淮上视师。浚复谋大举，上不从。四月，召还。罢江淮都督府，浚亦罢相。
　　及和议将成，浚坚持以为不可。汤思退乃白上以张蕴古求和事，由是浚议遂黜。既而，金纥石烈志宁遣书议和，有云：“乃者，出师诡道，袭我灵壁、虹县，以十余万，窃取二小邑。主将气盈，率众直抵符离，帅府以应兵进讨。凭仗天威，以全制胜，所杀过当，余众溃去。计其得丧，孰少孰多。若以符离之役，尚为兵少致败，则请空国之众，以迎我师。”云云。是岁八月，浚薨。
　　《赵鼎传》云：“鼎再相，已逾月，或以未有施设为言。鼎谓今日事，如久病虚弱之人，再有所伤，元气必耗，惟当静以镇之。张德远非不欲有所为，其效可见，亦足以戒矣。时议回临安，鼎奏恐回跸之后，中外谓朝廷无恢复之意。上曰：‘张浚措置三年，竭民力，耗国用，何尝得尺寸地，此论不足恤也’。”
　　《刘氏日记》云：“孝宗初立，张魏公用事，独付以恢复之任，公当之不辞，朝廷莫敢违。魏公素轻锐，是时皆以必败待之，特不敢言耳。及辟查、冯方为属，此二人尤轻锐，朝廷患之，遂以陈俊卿、唐文若参其军事，盖此二人厚重详审故耳。周益公时为中书舍人，文若来别，益公握文若手，使戒魏公不可轻举。后魏公知之，极憾益公，然卒以轻举败事。”
　　《何氏备史》云：“张魏公素轻锐好名，士之稍有虚名者，无不牢笼。挥金如土，视官爵如等闲。士之好功名富贵者，无不趋其门。且其子南轩，以道学倡名，父子为当时宗主。在朝显官，皆其门人，悉自诡为君子。稍有指其非者，则目之为小人。绍兴元年，合关、陕五路兵三十余万，一旦尽覆，朝廷无一人敢言其罪。直至四年，辛炳始言之，亦不过落职，福州居住而已。淮西郦琼之叛，是时公论沸腾，言路不得已，遂疏其罪，既而并逐言者于外。及符离之败，国家平日所积兵财，扫地无余，反以杀伤相等为辞，行赏转官无虚日。隆兴初年，大政事莫如符离之事，而实录、时政纪，并无一字及之，公论安在哉？使魏公未死，和议必不成，其祸将有不可胜言者矣。”
　　《涧上闲谈》云：“近世修史，本之实录、时政纪等，参之诸家传记、野史及铭志、行状之类。野史各有私好恶，固难尽信；若志状，则全是本家子孙门人掩恶溢美之辞，又可尽信乎？与其取志状之虚言，反不若取野史、传记之或可信者耳。且以近修四朝史言之，如《张魏公列传》所书嘉禾刺客，乃是附会杂史张元遣刺韩忠献事。又载遣蜡书疑郦琼之语，亦是《潘远纪闻》岳武穆秦州叛卒事。至云符离军溃，公方鼻息如雷，此是心学。虽亦取《莱公纪事》中意，然方当大军悉溃，亦安在其为心学哉！其说皆浅近易见，乃略不审其是非，登之信史，传之千万世，可乎？”

　　●卷三
　　○绍熙内禅
　　绍熙二年辛亥，十一月壬申，光宗初祀圜丘。先是，贵妃黄氏有宠，慈懿李后妒之。至是，上宿斋宫，乘间杀之，以暴卒闻，上不胜骇愤。及行礼，值大风雨，黄坛灯烛尽灭，不成礼而罢。上以为获罪于天，且惮寿皇谴怒，忧惧不宁，遂得心疾，归卧青城殿。寿皇知其事，轻舆径至幄殿，欲慰勉之。直上寐，戒左右使勿言。既寤，小黄门奏知寿皇在此，上矍然惊起，下榻叩头请罪。寿皇再三开谕，终不怿。自是喜怒不常，不复视朝矣。至三年二月，疾稍平，诣重华宫起居。
　　四年九月重阳节，以疾不过宫。宰执、侍从，两省百僚及诸生，皆有疏乞过宫。甲申，上将朝重华，百官班立以俟。上已出，至御屏，李后挽上回曰：“天色冷，官家且进一杯酒。”百僚、侍卫皆失色。时陈傅良为中书舍人，遂趋上引裾，请毋再入，随上至御屏后。李后叱之曰：“这里甚去处？你秀才们要斫了驴头。”傅良遂大恸于殿下。李后遣人问曰：“此是何理？”傅良对曰：“子谏父不听，则号泣随之。”后益怒，遂传旨：“已降过宫指挥，更不施行。”于是臣僚士庶纷纷之议竞起矣。
　　十月，会庆节，王部尚书赵彦逾等上疏重华，乞会庆圣节，先期谕旨，勿先过宫。寿皇御笔：“朕自秋凉以来，思与皇帝相见。所有卿等奏札，已令进御前矣。”庚申，诏过宫，又不果出。至戊寅，上始朝重华，都人皆大喜。先是，丞相留正，以论姜特立，待罪范村，凡一百四十日，至此方召还。
　　五年正月，寿皇始不豫。上以疾，不能问安尝药。臣僚劾内侍陈源、杨舜卿、林亿年，以离间两宫，请罢逐。及寿皇疾甚，留正请上侍疾，挽裾随至福宁殿，泣而出。既而宰执以所请不从，乞出。光宗传旨，令宰执尽出，于是俱至浙江亭待罪。知阁韩胄奏请自往宣押入城，于是宰执各还第。（国史《赵汝愚传》云：“孝宗令嗣秀王传意，令宰执复入，非实。”）复请过宫，许之，至期，过午，有旨放仗。当是时，诸公引裾恸哭，朝士日相聚于道宫佛寺集议，百司皂隶，造谤伪传，学舍草茅，争相伏阙。刘过改之一书，至有“生灵涂炭，社稷丘墟”之语。且有诗云：“从教血染长安市，一枕清风卧钓矶。”扰扰纷纷，无所不至。大抵当时执政无承平诸公识度，不能以上疾状昭示天下，镇静浮言。而朝绅学士，率多卖直钓名之人，遂使上蒙疑负谤，日甚一日。
　　至六月九日戊戌，寿皇崩于重华殿。本宫提举关礼等，诣宰执第，告上大渐。丞相留正、枢密赵汝愚、参政陈癸、同知余端礼，力请过宫，俟至晚，又不果出。先是，孝宗未服药，黄裳等尝请过宫，以笏拦光宗云：“寿皇已服药矣，便请陛下升辇。”已而无它。至是，亦以为妄，不复信。十三日，寿皇大殓，车驾不至，无与成服，人情忧惧。留正等遂奏请宪圣代行祭奠之礼，以安人心。往反数四，始得太皇圣旨：“皇帝以疾，听就内中成服，太皇太后代行祭奠之礼，宰相百官就重华宫成服。”正等遂遵行之。然中外人情汹汹，以祸在旦夕。近习富室，竞辇金帛藏匿村落。而朝士中如项安世等，遁去者数人。如李详等，搬家归乡者甚众。侍从至欲相率出城。于是留正等连疏乞立太子，以重国本。二十四日晚，御批云：“甚好。”次日，宰执拟立太子指挥进入。御笔批：“依付学士院降诏。”是晚，又御批云：“历事岁久，念欲退闲。”留正见之惧。以为初止请立太子，今乃有退闲之语，何邪？会次日朝临，仆于殿庭伤足，正疑为不祥。先是，正尝从善轨革者问命，有兔伏草、鸡自焚之象。及此，谓所知曰：“上卯生，吾酉生，前语验矣。”遂力请罢免，出城俟命。
　　工部尚书赵彦逾，时为山陵按行使。临欲渡江，因别汝愚曰：“近事危急如此，知院乃同姓之卿，岂容坐视？当思救之之策可也。”汝愚默然久之，曰：“今有何策？事急时，持刀去朝天门，叫几声，自割杀耳。”彦逾曰：“与其如此死，不若如是死。”且云：“闻上有御笔八字，果否？”汝愚曰：“留丞相丁宁莫说。今事急矣！与尚书说亦不妨。”彦逾曰：“既有此御笔，何以不便立嘉王？”汝愚惊曰：“向尝有立储之请，尚恐上怒。此事谁敢担当？且看慈福、寿成两宫之意如何？”彦逾曰：“留丞相以足跌求去，天付此一段事业与知院，岂可持疑？礻覃祭在近，便可举行。”汝愚曰：“此是大事，恐未易仓卒，亦须择一好日。”遂取官历检视，适是日甲子吉。彦逾曰：“帝王即位，即是好日。兼官历又吉，何疑？事不容缓，宜亟行之，亦顺事也。”因劝与殿帅郭杲同议。汝愚遂遣范仲壬及詹体仁谕意，杲皆不答，汝愚大恐。彦逾曰：“某尝有德于杲。”遂驰告之曰：“近日外议Е洞，太尉知否？”杲曰：“然则奈何？”彦逾遂以内禅事语之，曰：“某与赵枢密，第能谋之耳。太尉为国虎臣，此事全在太尉。”杲犹未语，彦逾曰：“太尉所虑者，百口之家耳。今某尽诚以告，太尉不答，岂太尉别有谋乎？杲矍然而起曰：“敢不效使令。”遂与区处发军坐甲等事。还报汝愚，议遂定。乃谋可白事于慈福宫者。始拟吴琚，琚，宪圣侄也。琚辞。或云：“已白宪圣，不许。”继用吴环，环亦辞。于是令徐谊、叶适因阁门蔡必胜谕意于知阁门事韩胄。胄母，宪圣女弟也，其妻又宪圣女侄，最为亲近。胄慨然曰：“某世受国恩，托在肺腑，愿得效力。”于是往见慈福宫提举张宗尹曰：“事势如此，我辈死无日矣。”宗尹曰：“今当如何？”遂告以内禅事，且云：“须得太皇主张方可。”宗尹遂许为奏知。次日未报，胄惧，遂亲往慈福宫。适值宪圣感风不出，胄亦窘，立殿庑垂涕。重华宫提举关礼适至，邀问之，胄不敢言，因指天为誓，胄遂具述其事。礼曰：“即当奏知，少俟可也。”礼入见，垂涕。宪圣问曰：“汝有何苦？”曰：“小臣无事，天下可忧耳。”宪圣蹙额不言。礼曰：“圣人读万卷书，曾见有如此时节，可保无虞否？”宪圣曰：“此岂汝所知。”礼曰：“此事，人人知之。丞相已去，所赖二三执政，旦夕亦且去矣，中外将谁赖乎？”言与泪俱。宪圣惊曰：“事将奈何？”礼曰：“今宰执令韩胄在外，欲奏内禅事。望圣人三思，早定大计。”宪圣不语，久之，曰：“我前日略曾见吴琚说来，若事顺，须是做教好。”且许来早于梓宫前垂帘，引执政面对。礼遂传旨胄，胄乃复命于汝愚。始往报陈癸、余端礼及郭杲。并步帅阎仲。关礼使其姻党阁门舍人傅昌朝，密制黄袍。
　　先是，嘉王数日谒告。执政谕宫僚彭龟年等曰：“礻覃祭重事，王不可不入。”七月四日甲子，礻覃祭。群臣入，王亦入。执政率百僚诣大行前，奏请太皇。顷之，垂帘。有旨令韩胄同执政奏事。汝愚等再拜，诣帘前奏曰：“皇帝以疾，至今未能执丧。臣等累入札，乞立皇子嘉王为皇太子，以系人心。皇帝批出‘甚好’，继又批‘历事岁久，念欲退闲’。取太皇太后旨处分。”宪圣曰：“皇帝既有御笔，相公自当奉行。”汝愚等奏曰：“此事甚大，须降一指挥方可。”宪圣曰：“好！好！”汝愚遂袖出所拟指挥以进，曰：“皇帝以疾，未能执丧。曾有御笔，自欲退闲。皇子嘉王，可即皇帝位。尊皇帝为太上皇帝，皇后为太上皇后。”宪圣览讫曰：“甚好。”汝愚等再拜奏曰：“凡事全望太皇太后主张。”宪圣首肯，遂乞令都知杨舜卿提举寿康宫，以任其责。遂召之帘前面付之。
　　汝愚即几筵殿前宣布圣旨及诏书讫，关礼、张宗尹扶掖太子入帘。太皇面谕再三，太子固辞，曰：“恐负不孝之罪。”俯伏涕泣。太皇命胄入帘，授以黄袍，令扶嗣君往即皇帝位。关礼、张宗尹共掖嗣君至素幄，传太皇圣旨，令汝愚等劝请。汝愚等奏曰：“天子当以安社稷定国家为孝。今中外人人忧乱，万一变生，置太上于何地，尚得为孝乎？”众扶上披黄袍，上犹却立，众扶上就座，汝愚等率百官再拜，皇帝立受。汝愚等遂传宣殿帅郭杲、阎仲，同韩胄一班起居，内侍扶导上诣太皇帘前行谢礼，次诣梓宫前行礻覃祭礼。毕，御史台阁门集百官，禁卫立班起居。翌日，胄侍上诣光宗问起居，光宗问：“是谁？”胄对曰：“嗣皇帝。”光宗瞪视曰：“吾儿邪？”
　　先是，汝愚谕殿帅郭杲，以军五百至祥禧殿门祈请御宝。杲入，索于职掌内侍羊る、刘庆祖。二人私议曰：“今外议汹汹如此，万一玺入其手，或以它授，岂不利害？”于是封识空函授杲。二取玺，从间道诣德寿宫，纳之宪圣。及汝愚开函奉玺之际，宪圣方自内付玺与之。（《四朝闻见录）云：“宁宗次日谒光宗，慈懿方自卧内取玺与之。”按御玺重宝，安得即位后方取？兼玺玉各有职掌，安得置之卧内？恐非实。）
　　先是，襄阳归正人陈应祥等，诱聚亡命，谋以七月望日为寿皇发丧为乱。前一夕登极赦至，其徒告之而败。
　　汝愚遂奏乞召还留正，以辅初政，而御史张叔椿则劾以弃国之罪，遂迁叔椿为吏部侍郎。正乃复入拜左相，汝愚为右相。汝愚曰：“同姓之卿，不幸处君臣之变，敢言功乎？”辞不拜。乃以特进为枢密使。及孝宗将攒，汝愚建议欲卜山陵，与正异议，遂出正判建康府，汝愚遂拜右相。先是，汝愚许胄以事成日授节钺，彦逾执政。既而推定策恩，汝愚乃谓彦逾曰：“我辈宗臣，不当言功。”仅除郭杲节度使，彦逾为端明殿学士，出为四川制置、知成都府，胄迁观察使、枢密都承旨。（元系防御使、知阁门事，至是，仅迁一级。）于是二人愤曰：“此事皆吾二人之力，汝愚不过蒙成耳。今既自据相位，以专其功，乃置吾辈度外邪！”于是始有逐汝愚之谋矣。汝愚觉之，以朱熹有重名，遂自长沙召入为待制，侍经筵，及收召李祥、杨简、吕祖俭等道学诸君子以自壮。然宫中及一时之议，皆归功于胄，自是出入宫掖，居中用事。且嗾伶人刻木为熹等像，峨冠大袖，讲说性理，为戏于禁中。
　　熹与龟年等，屡白汝愚曰：“胄怨望殊甚。宜以厚赏酬其劳，处以大藩，出之于外。勿使预政，以防后患。”汝愚不纳，曰：“彼尝自言不爱官职，何虑之有？既而熹进对，面陈胄之奸。继而正言黄度欲论之而谋泄，以内批斥去。熹又因进讲极论之，声色颇厉。上怒，遂批出，除熹宫观。汝愚请见，乃以内批袖还上，继而求去，皆不许。于是彭龟年奏：“陛下逐朱熹太暴。”且言：“胄窃弄威权，为中外所附，必贻大患。”宁宗欲两罢之，汝愚欲两留之。既而龟年与郡，胄势由是益张。会彦逾帅蜀，陛辞日，尽疏当时道学诸贤姓名，指为汝愚之党，而宁宗亦疑之矣。
　　知阁刘弼谓胄曰：“赵丞相欲专此大功，日引虚名之士以植党，君岂但不得节钺，将恐不免岭海之祸。”胄恐甚。会汝愚欲除刘光祖为侍御史，胄知其欲击己。而上方令近臣举御史，于是以御笔除大理簿刘德秀为御史，杨大法为殿院。又罢吴猎，以刘三杰代之，于是言路皆韩党矣。
　　先是，汝愚尝云：“梦孝宗授以汤鼎，背负白龙升天。”又沈有开尝在汝愚坐曰：“外间传嘉王出判福州，许国公判明州，三军士庶，已推戴相公矣。”又徐谊语人曰：“但得赵家一块肉足矣。”盖指魏王之子，徐国公柄也。楼钥行辞免批答，有“亲为伯父，固非同姓之卿”之语。太学生上书，乞尊汝愚为伯父。周成子言“郎君不令”。田澹谓“宁宗非光宗子”。其说非一端。于是右正言李沐首疏其事，劾汝愚以“同姓居相位，非祖宗典故。方太上圣体不康之时，欲行周公故事。倚虚声，植私党，以定策自居，专功自恣”等事。遂罢汝愚相位，出知福州。既而台臣合奏，罢郡与祠。于是祭酒李祥、博士杨简，府丞吕祖俭等有疏，太学生周端朝等六人共一书，诉汝愚有大功，不当去位，皆被黜谪。未几，何澹、胡疏：“汝愚倡引伪徒，谋为不轨。乘龙授鼎，假梦为符。”且言“与徐谊辈造谋，欲卫送太上过越，为绍熙皇帝”等事。遂责汝愚永州安置。至衡州而卒。朱熹为之注《离骚》以寄意焉。敖陶孙题诗于阙门，有“一死固知公所欠，孤忠赖有史长存”之句。
　　其后叶翥、汪义端交论伪学，而刘三杰以伪党为逆党，凡得罪者五十九人。省部籍记姓名，降诏禁伪学。而直省吏蔡琏，告汝愚定策时异谋，宾客所言凡七十纸。欲逮彭龟年、曾三聘、徐谊、沈有开下大理狱，赖范仲艺等力解之乃已。既而胄迁太傅，封平原郡王。自此，十年专政，肇开兵端，身殒国危。在胄固不足责，而当时诸君子驭之亦失其道，有以致之也。
　　○诛韩本末
　　嘉泰元年五月，监太平惠民局夏允中，请用文彦博故事，以胄为平章军国重事。胄恐，乞致仕，免允中官。
　　二年十二月，拜胄为太师，立贵妃杨氏为皇后。初，恭淑后既崩，椒房虚位，杨贵妃、曹美人皆有宠。胄畏杨权数，以曹柔顺，劝上立之，上意向杨，胄不能夺也。太学生王梦龙，为后兄次山客。监杂卖场赵汝谠与梦龙为外兄弟，知其事。于是以胄之谋告次山，次山以白后，后由是怨之，始有谋胄之意矣。
　　三年，金国盗起，氵存饥，惧我乘隙用兵，于是沿边聚粮增戍，且禁襄阳府榷场。边衅之开，盖自此始。而胄久用事，亦欲立奇功以固位。会邓友龙等廉得北方事以告，而苏师旦等又从而怂恿之。
　　开禧元年四月，以李义为镇江都统，皇甫斌为江陵都统兼知襄阳。金人以侵掠、增戍、渝盟见责，遂诏内外诸军密为行计。七月，胄为平章军国事，立班丞相上。苏师旦为安远军节度使，领阁门事。师旦本平江书佐，胄顷为钤辖日，尝以为笔吏，后依韩门。会上登极，窜名藩邸，用随龙恩得官，骤至贵显。八月，以殿帅郭倪为镇江都统、兼知扬州。
　　二年，以薛叔似为湖北京西宣抚使，程松为四川宣抚使，吴曦为副使，邓友龙为两淮宣抚使。十二月，金虏使赵之杰、完颜良弼来贺正旦，倨慢无礼。于是以北伐告于宗庙，下诏出师。已而，陈孝庆复泗。州，又复虹县。许进复新息县。孙成复保信县。田琳复寿春府。未几，王大节攻蔡州，不克军溃。皇甫斌败于唐州。秦世辅军乱于城固县。郭倬、李汝翼攻宿州，败绩，执统制田俊迈以往。李爽攻寿州，败。于是诛窜诸将败事者，更易诸阃。以邱为两淮宣抚使。分诸将三衙江上之兵，合十六万余人，分守江淮要害。既而吴曦遣其客姚淮源献关外四州之地于金人，遂封为蜀王。至此，胄始觉为师旦等所误，遂罢师旦，除名，送韶州安置，仍籍其家财，赐三宣抚司为犒军费。斩郭倬于镇江，罢程松四川宣抚使。九月，金人陷和尚原。十月，渡淮，围楚州。十一月，以殿帅郭杲驻真州，以援两淮。邱以签书开督府。既而围襄阳，犯庐、和、真、西和州、德安府，陷随、濠、阶、成州、信阳、安丰军、大散关。郭倪弃扬州走。
　　三年正月，邱罢，以枢密张岩督视。二月，金人始退师。四川宣抚司、随军转运使安丙及李好义、杨巨源等讨吴曦，斩之，四川平。以杨巨源为四川宣抚使，安丙副之。既而次第复阶、凤、西和州，大散关。四月，遣萧山县丞方信孺奉使，通谢金国。六月，安丙杀杨巨源。八月，信孺回白事，言金人欲割两淮，增岁币、犒军金帛，索回陷没及归正人，又有不敢言者。胄再三问之，乃曰：“欲太师首级。”胄大怒，坐信孺以私觌物，擅作大臣馈虏人，降三官，临江军居住。乃以赵淳为江淮制置使，而用兵之谋复起。再遣监登闻鼓院王冉出使焉。
　　于是杨次山与皇后谋，俾皇子荣王严入奏，言“胄再启兵端，谋危社稷”，上不答。皇后从旁力请再三，欲从罢黜，上亦不答。后惧事泄，于是令次山于朝行中择能任事者。时史弥远为礼部侍郎、资善堂翊善，遂欣然承命。钱参政象祖，尝以谏用兵贬信州，乃先以礼召之。礼部尚书卫泾、著作郎王居安，前右司郎官张，皆预其谋。议既定，始以告参政李璧。
　　前一日，弥远夜易服，持文书往来二参第。时外间籍籍有言其事者。一日，胄在都堂，忽谓李参曰：“闻有人欲变局面，相公知否？”李疑事泄，面发赤，徐答曰：“恐无此事。”而王居安在馆中，与同舍大言曰：“数日之后，耳目当一新矣。”其不密如此。弥远闻之大惧，然未有杀之之意，遂谋之张。曰：“势不两立，不如杀之。”弥远抚几曰：“君真将种也，吾计决矣。”
　　时开禧三年十一月二日，胄爱姬三夫人号“满头花”者生辰。张素与之通家，至是，移庖胄。府，酣饮至五鼓。其夕，周筠闻其事，遂以覆帖告变。时胄已被酒，视之曰：“这汉又来胡说。”于烛上焚之。初三日，将早朝，筠复白其事，胄叱之曰：“谁敢？谁敢？”遂升车而去。甫至六部桥，忽有声喏于道旁者，问：“为何人？”曰：“夏震。”时震以中军统制权殿司公事，选兵三百俟于此。复问：“何故？”曰：“有旨，太师罢平章事，日下出国门。”曰：“有旨，吾何为不知？必伪也。”语未竟，夏挺、郑发。王斌等，以健卒百余人，拥其轿以出，至玉津园夹墙内，挝杀之。
　　是夕，弥远称有密旨。钱参政欲奏审，史不许曰：“事留，恐泄。”遂行之。是夕，史彷徨立俟门首，至晓犹寂然，至欲易衣逃去。而宰执皆在漏舍以俟。既而胄前驱至，传呼太师来。钱、李二公疑事泄，皆战栗无人色。俄而寂不闻声，久之，夏震乃至，白二公曰：“已了事矣。”钱参政乃探怀中堂帖授陈自强曰：“有旨，太师及丞相皆罢。”陈曰：“何罪？”钱不答，于是揖二公，遂登车去。是夕，使胄不出，则事必泄矣。
　　二参继赴延和殿奏事，遂以窜殛胄闻，上愕然不信。及台谏交章论列，三日后，犹未悟其死。盖此夕之谋，悉出于中宫及次山等，宫省事秘，不能详也。遂下诏暴胄首开兵端等罪，官籍其家。而夫人张氏、王氏闻变，尽取宝货碎之。其后二人皆坐徒断。
　　夏震为福州观察使，主管殿前司公事。斩苏师旦于韶州。程松宾州，陈自强雷州，郭倪、郭亻巽皆除名安置，并籍其家。李璧、张岩皆降官居住。毛自知夺伦魁恩，以首论用兵故也。乃拜钱象祖为右相，卫泾、雷孝友并参政，史弥远知枢密事，林大中签书院事，杨次山开府仪同三司，赐玉带。遂以窜殛事，牒报对境三省；以咨目遍遗二宣抚、二制置、十都统，告以上意。谏议大夫叶时，请枭首于两淮，以谢天下，上不许。
　　时王冉以出使在金人帐。一日，金人呼冉，问：“韩太师何如人？”冉因盛称其忠贤威略。乃徐以边报示之曰：“如汝之言，南朝何故诛之？”冉窘惧不能对。于是无厌之求，难塞之请，皆不敢与较，一切许之，以为脱身计。及归，乃以金人欲求胄函首为辞，而叶时复有枭首之请，于是诏侍从两省台谏集议。先是诸公间亦有此请，上重于施行。至是，林枢密大中、楼吏书钥、倪兵书思，皆以为和义重事，待此而决，奸凶已毙之首，又何足惜？与其亡国，宁若辱国，而倪公主之尤力；且谓在朝有受其恩，欲为之地者。盖朝堂集议之时，独章文庄良能于众中以事关国体，抗词力争。所谓欲为之地者，指章也。（叶清逸《闻见录》云：“良能首建议函首，王介以为不可。”此非事实。）于是遣临安府副将尹明，斫胄棺，取其首，送江淮制置大使司；且以咨目谕诸路宣抚制置以函首事。遂命许奕为通谢使。王冉竟函首以往，且增岁币之数。
　　当时识者，殊不谓然。且当是时，金国实已衰弱，初非阿骨打、吴乞买之比。丙寅之冬，淮、襄皆受兵，凡城守者，皆不能下。次年，遂不复能出师，其弱可知矣。傥能稍自坚忍，不患不和，且礼秩岁币，皆可以杀。而当路者畏懦，惟恐稍失其意，乃听其恐喝，一切从之。且吾自诛权奸耳，而函首以遗之，则是彼之县鄙也，何国之为？惜哉！且冉，胄所遣，今欲议和，当别遣使，亦不当复遣冉也。至有题诗于侍从宅曰：“平生只说楼攻愧，此愧终身不可攻。”又诗曰：“自古和戎有大权，未闻函首可安边。生灵肝脑空涂地，祖父冤仇共戴天。晁错已诛终叛汉，于期未遣尚存燕。庙堂自谓万全策，却恐防胡未必然。”又云：“岁币顿增三百万，和戎又送一于期。无人说与王冉道，莫遣当年寇准知。”此亦可见一时公论也。明年，阁门舍人周登出使过赵州，观所谓石桥者，已具述其事。纪功勒铭，大书深刻桥柱矣。金主尝令引南使观忠缪侯墓，且释云：“忠于为国，缪于为身。”询之，乃韩也。和议既成，乃尽复秦桧官爵，以其尝主和故耳。
　　余按绍兴秦桧主和，王伦出使，胡忠简抗疏，请斩桧以谢天下，时皆伟之。开禧胄主战，伦之子冉复出使，竟函韩首以请和。是和者当斩，而战者亦不免于死，一是一非，果何如哉？余尝以意推之，盖高宗间关兵间，察知东南地势、财力与一时人物，未可与争中原，意欲休养生聚，而后为万全之举。在德寿日，寿皇尝陈恢复之计，光尧曰：“大哥，且待老者百年后却议之。”盖可见也。秦桧揣知上意厌兵，力主和议，一时功名之士皆归罪以为主和之失。及孝宗锐意恢复，张魏公主战，异时功名之士靡然从之，独史文惠以为不然。其后符离溃师，虽府库殚竭，士卒物故，而寿皇雄心远虑，无日不在中原。胄习闻其说，且值金人浸微，于是患失之心生，立功之念起矣。殊不知时移事久，人情习故，一旦骚动，怨嗟并起。而茂陵乃守成之君，无意兹事，任情妄动，自取诛谬，宜也。身陨之后，众恶归焉；然其间是非，亦未尽然。若《杂记》所载，赵师Э犬吠，乃郑斗所造以报挞武学生之愤。至如许及之屈膝，费士寅狗窦，亦皆不得志抱私仇者撰造丑诋，所谓僭逆之类，悉无其实。李心传蜀人，去天万里，轻信纪载，疏舛固宜。而一朝信史，乃不择是否而尽取之，何哉？当泰、禧间，大父为棘卿，外大父为兵侍，直禁林，皆得之耳目所接，俱有家乘、日录可信用。直书之，以告后之秉史笔者。

　　●卷四
　　○避讳
　　古今避讳之事，杂见诸书，今漫集数条于此，以备考览。
　　盖殷以前，尚质不讳名，至周始讳，然犹不尽讳。如穆王名满，定王时有王孙满之类。至秦始皇讳政，乃呼正月为征月，《史记?年表》作端月。卢生曰：“不敢端言其过。”秦颁端正法度日“端直”。皆避政字。
　　汉高祖讳邦，旧史以邦为国。惠帝讳盈，《史记》以万盈数作满数。文帝讳恒，以恒山为常山。景帝讳启，《史记》微子启作微子开，《汉书》启母石作开母石。武帝讳彻，以彻侯为通侯，蒯彻为蒯通。宣帝讳询，以荀卿为孙卿。元帝讳，以氏为盛氏。光武讳秀，以秀才为茂才。明帝讳庄，以老、庄为老、严，庄助为严助，卞庄为卞严。殇帝讳隆，以隆虑为林虑。安帝父讳庆，以庆氏为贺氏。
　　魏武帝讳操，以杜操为杜度。蜀后主讳宗，以孟宗为孟仁。晋景帝讳师，以师保为保傅，京师为京都。文帝讳昭，以昭穆为韶穆，昭君为明君，《三国志》韦昭为韦耀。愍帝讳业，以建业为建康。康帝讳岳，以邓岳为邓岱，山岳为山岱。齐太祖讳道成，师道渊但言师渊。梁武帝小名阿练，子孙皆呼练为白绢。隋文帝父讳忠，凡郎中皆去中字，侍中为侍内，中书为内史，殿中侍御为殿内侍御，置侍郎不置侍中，置御史大夫不置中丞，以侍书御史代之，中庐为次庐。至唐又避太子讳，亦以中郎为旅贲郎将，中书舍人为内舍人。炀帝讳广，以广乐为长乐，广陵为江都。
　　唐世祖讳丙，故以景字代之，如景科、景令，景子之类，是也。唐祖讳虎，凡言虎，率改为猛兽，或为武，如武贲、武林之类。李延寿作《南北史》，易石虎为石季龙，韩擒虎为韩擒。高祖讳渊，赵文渊为文深，凡渊字尽改为泉。刘渊为元海，戴渊为戴若思。太宗讳世民，《唐史》凡言世，皆曰“代”，民，皆曰“人”，如人、治人、生人、富人侯之类。民部曰“户部”。高宗讳治，凡言治皆曰“理”，如“至理之主，不代出者”，章怀避当时讳也。陆贽曰：“与理同道罔不兴”，“胁从罔理”。韩文《策问》：“尧、舜垂衣裳而天下理”，又“无为而理者，其舜也欤”。睿宗讳旦，张仁改仁愿。玄宗讳隆基，太一君基、臣基，并改为其字。隆州为阆中，隆康为普康，隆龛为崇龛，隆山郡为仁寿郡。代宗讳豫，以豫章为钟陵，苏预改名源明，以薯蓣为薯及山药。德宗讳适，改括州为处州。宪宗讳纯，淳州改为栾州，韦纯改名贯之，之纯改名处厚，王纯改名绍，陆纯改名质，柳淳改名灌，严纯改名休复，李行纯改名行谌，崔纯亮改名行范，程纯改名弘，冯纯敏改名约。穆宗讳恒，以恒山为常山。敬宗讳弘，徐弘敏改名有功。郑涵避文宗旧讳，改名氵。武宗讳炎，贾炎改名嵩。宣宗讳忱，韦谌改名损，穆谌改名仁裕。
　　梁太祖父烈祖名诚，遂改城曰“墙”。晋高祖讳敬塘，析敬字为文氏、苟氏，至汉乃复旧。至本朝避翼祖讳，复析为文、为苟。
　　本朝高宗讳构，避嫌名者，仍其字更其音者，勾涛是也；加金字，钩光祖是也；加丝字，纟句纺是也；加草头者，苟谌是也；改为句字者，句思是也；增勾龙者，如渊是也；勾龙去上一字者，大渊是也。已上，皆臣下避君讳也。
　　吴太子讳和，以和兴为嘉兴。唐高宗太子弘，为武后所鸩，追尊为孝敬帝，庙曰义宗，弘文馆改为昭文，弘农县为恒农，韦弘机但为机。李含光本姓弘，易为李，曲阿弘氏易为洪，温彦弘遂以大雅字行。晋以毗陵封东海王世子毗，以毗陵为晋陵。唐避章怀太子贤讳，改集贤为崇文馆之类，皆避太子之讳也。
　　吕后讳雉，《封禅书》谓“野鸡夜ず”。武后讳（音照），以诏书为制书，鲍照为鲍昭。改懿德太子重照为重润，刘思照为思昭。简文郑后讳阿春，以《春秋》为《阳秋》，富春为富阳，蕲春为蕲阳。此避后讳也。
　　元后父讳禁，以禁中为省中。武后父讳华，以华州为太州。韦仁约避武后家讳，改名元忠。窦怀贞避韦后家讳，而以字行。刘穆之避王后家讳，以宪祖字行，后复避桓温母讳，遂称小字武生。虞茂避穆后母讳，改名预。本朝章宪太后父讳通，尝改通直郎为同直郎，通州为崇州，通判为同判，通进司为承进司，通奉为中奉，通事舍人为宣事舍人。至明道间，遂复旧。此则避后家讳也。
　　钱王Α，以石榴为金樱，改刘氏为金氏。杨行密据扬州，州人呼蜜为蜂糖。赵避石勒讳，以罗勒为兰香。高祖父名诚，以武成王为武明王，武成县为武义县。羊祜为荆州，州人呼户曹为辞曹之类，皆避国主、诸侯讳也。
　　《诗》、《书》则不讳。若文王讳昌，而箕子陈《洪范》曰：“使羞其行，而邦其昌。”厉王讳胡，而宣王时，《诗》曰：“胡不相畏”，“胡为虺蜴”，“胡然厉矣”。《周礼》有“昌本之俎”，《诗》有“发之咏。”《大诰》“弗弃基”，不讳后稷弃字。孔子父叔梁纥，而《春秋》书臧孙纥。成王讳诵，而“吉甫作诵”之句，正在其时，是也。
　　庙中则不讳。《周颂》祀文、武之乐歌，《雍》曰：“克昌厥后”，《噫嘻》曰：“骏发尔私”，是也。
　　临文则不讳。鲁庄公名同，而《春秋》书同盟。襄公名午，而书陈侯午卒。僖公名申，书戊申。定公名宋，书宋人、宋仲几。
　　《汉书?纪》，元封诏书有启母石之言。《刑法志》：“建三典以刑邦国”与“万邦作孚”。韦孟诗：“总齐群邦”，皆不避高祖讳。
　　魏太祖名操，而陈思王有“造日”之句。曹志，植之子，奏议云：“干植不强。”
　　三国吴时，有“言功以权成”，盖斥孙权之名。《南史》有“宁逢五虎”及“虎视”之语，则虎字亦不尽避。
　　韩文公《潮州上表》云：“朝廷治平日久。”曰：“政治少懈。”曰：“巍巍治功。”曰：“君臣相戒，以致至治。”《举张行素》曰：“文学治行众所推。”亦不避高宗之讳。又《袁州上表》曰：“显荣频烦。”《举韦头》曰：“显映班序。”柳文《乐曲》曰：“羲和显耀乘清芬。”皆不尽避中宗之讳。韩《贺即位表》曰：“以和万民。”亦不讳民字，如此类甚多。
　　胡翼之侍讲延英日，讲《乾卦》元、亨、利、贞，上为动色，徐曰：“临文不讳。”伊川讲南容三复白圭，内侍告曰：“容字，上旧名也。”不听。讲毕曰：“昔仁宗时，宫嫔谓正月为初月，饼之蒸者为炊，天下以为非。嫌名、旧名，请勿讳。”
　　邦、国有不讳者。襄王名郑，而郑不改封。至于出居其国，使者告于秦、晋曰：“鄙在郑地。”受晋文公朝，而郑伯传。汉和帝名肇，而郡有京兆，是也。
　　嫌名则有避有不避者。韩退之《辩讳》：“桓公名白，传有五皓之称；厉王名长，琴有修短之目。不闻谓布帛为布皓，肾肠为肾修。汉武名彻，不闻讳车辙之辙。”然《史记?天官书》：“谓之车通”，此非讳车辙之辙乎？若晋康帝名岳，邓岳改名为岳，此则不讳嫌名也。
　　二名不偏讳。唐太宗名世民，在位日，戴胄、唐俭为民部尚书，虞世南、李世皆不避。至高宗时，改民部为户部。世南已卒，世去世字。或云：“卒哭乃讳。”
　　避讳而易字者。按《东观汉记》云：“惠帝讳盈之字，曰满；文帝讳恒之字，曰常；光武讳秀之字，曰茂”云云。盖当时避讳，改为某字，之者变也。如卦变爻曰之也。
　　本朝真宗讳恒，音胡登切。若阙其下画，则为恒，又犯徽宗旁讳。后遂并恒字不用，而易为常，正用前例也。
　　淮南王安，避父讳长，故淮南书，凡言长悉曰修。王羲之父讳正，故每书正月为初月，或作一月，余则以政字代之。王舒除会稽内史，以祖讳会，以会稽为郐稽。司马迁以父讳谈，《史记》中，赵谈为赵同子，张孟谈为孟同。范哗父名泰，《后汉书》，郭泰为郭太。李翱祖父名楚今，故为文皆以今为兹。杜甫父名闲，故杜诗无闲字。苏子瞻祖名序，故以序为叙，或改作引。曾鲁公父名会，故避之者，以勘会为勘当。蔡京父名准，改平准务为平货务。此皆士大夫自避家讳也。
　　《史记?李斯传》言“宦者韩谈”，则谈字不能尽避。《汉书?爰盎传》有“上益庄”之文，《郑当时传》有“郑庄千里不赍粮”之类。此不能尽避也。
　　范晔为太子詹事，以父名泰，固辞，朝议不许。唐窦曾授中书舍人，以父名至忠，不受。议者以音同字别，乃就职。韦聿迁秘书郎，以父嫌名，换司议郎。柳公绰迁吏部尚书，以祖讳，换左丞。李涵父名少康，为太子少傅，吕渭劾之。本朝吕希纯，以父名公著，而辞著作郎。富郑公父名言，而不辞右正言。韩亿绛、缜，家讳保枢，皆为枢密而不避。此除官有避、不避也。
　　至若后唐，郭崇韬父名弘，以弘文馆为崇文馆。建隆间，慕容彦钊、吴廷祚，皆拜使相。而钊父名章，廷祚父名璋，制麻中为改“同为中书门下平章事”为“二品”。绍兴中，沈守约、汤进之二丞相，父皆名举，于是改提举书局为提领。此则朝廷为臣下避家讳也。
　　元稹以阳城驿与杨道州名同，更之曰避贤驿，且作诗以记之，白乐天和之云：“荆人爱羊祜，户曹改为词，一字不忍道，况兼姓呼之。”是也。郑诚过郢州浩然亭，谓贤者名不可斥，更名孟亭。歙有任寺、任村，以任所游之地故也。虞藩为刺史日，更为任公寺、任公村。此则后人避前贤名也。
　　至有君臣同名者。襄王名郑，卫成公与之同时，亦名郑。卫侯讳恶，其臣有石恶。宋武帝名裕，褚叔度、王敬弘，皆名裕之；谢景仁、张茂度皆名裕。宋明帝名，王景文亦名。唐玄宗名隆基，刘子玄名知几。
　　又有父子、祖孙同名者。周康王名钊，生子瑕是为昭王。宋明帝名，其子后废帝亦名昱。魏献文名弘，其子孝文名宏。声虽相近，而字犹异也。若周厉王名胡，而僖王名胡齐。蔡文侯、昭侯，相去五世，皆名中。魏安同父名屈，同之子亦名屈。襄阳有《处士罗君墓志》曰：“君讳靖，父靖，学优不仕。”此尤为可罪也。
　　若桓玄，呼父温曰清，此不足责。若韩愈，不避仲卿，又何耶？
　　朱温之父名诚，以其类戌字，司天监上言，请改戊己之戊为武字，此全无义理。如扬都士人名审，沈氏与书，名而不姓，皆谀之者过耳。又如梁谢举闻家讳必哭，近世如赵南仲亦然，此亦不失为孝。
　　若唐裴德融父讳皋，高锴为礼部侍郎，典贡举。德融入试，锴曰：“伊父讳皋，而某下就试，与及第，困一生事。”后除屯田员外郎，与同除一人参右丞卢简。卢先屈前一人，使驱使官传语曰：“员外是何人下及第？偶有事，不得奉见。”裴仓遽而去。李贺以父名晋肃，终身不赴进士举，抑又甚焉。
　　崔殷梦知举，吏部尚书归仁晦托弟仁泽，殷梦唯唯，至于三四。殷梦佥色端笏曰：“某见进表，让此官矣。”仁晦始悟己姓乃殷梦家讳龟从故也。
　　后唐天成中，卢文纪为工部尚书，郎中于邺参，文纪以父名嗣业，与同音，竟不见。邺忧畏太过，一夕，雉经而死。
　　杨行密父名Κ，与夫同音，改文散诸大夫为大卿，御史大夫为御史大卿。至有《兴唐寺钟题志》云：“金紫光禄大，兼御史大，乃银青光禄大。”皆直去夫字，尤为可怪。
　　国朝刘温叟，父名乐，终身不听丝竹，不游岱嵩。徐绩父名石，平生不用石器，遇石不践，遇桥则令人负之而过。此皆避讳不近人情者也。
　　至如唐宪宗时，戎昱有诗名，京兆尹李鸾拟以女嫁之，令改其姓，昱辞焉。
　　五代有石昂者，读书好学，不求仕进。节度使符习高其行，召为临淄令。习入朝，监军杨彦朗知留后。昂以公事上谒，赞者以彦朗家讳石，遂更其姓曰右昂。昂趋于庭，责彦朗曰：“内侍奈何以私害公？昂姓石，非右也。”彦朗大怒，昂即解官去。语其子曰：“吾本不欲仕乱世，果为刑人所辱。”
　　宣和中，徐申干臣，自讳其名，知常州，一邑宰白事，言“已三状申府，未施行”。徐怒形于色，责之曰：“君为县宰，岂不知长吏名，乃作意相侮。”宰亦好犯上者，即大声曰：“今此事申府不报，便当申监司，否则申户部，申台，申省，申来申去，直待身死即休。”语罢，长揖而退。徐虽怒，然无以罪之。三人者，皆不肯避权贵之讳以自系其姓名。
　　若北齐熊安生者，将通名见徐之才、和士开，二人相对。以之才讳雄，士开讳安，乃称触触生，群公哂之。
　　蔡京在相位日，权势甚盛，内外官司公移皆避其名，如京东、京西并改为畿左、畿右之类。蔡门下昂避之尤谨，并禁其家人，犯者有笞责。昂尝自误及之，家人以为言，乃举手自击其口。蔡经国闻京闽音，称京为经，乃奏乞改名纯臣。此尤可笑。
　　绍圣间，安为从官，章为相，安见之，但称享而已。
　　近世方巨山名岳。或谤其为南仲丞相幕客，赵父名方，乃改姓为万。既而又为邱山甫端明属，邱名岳，于是复改名为方山，遂指以为过焉。
　　善乎胡康侯之论曰：“后世不明《春秋》之义，有以讳易人姓者，易人名者。愚者迷礼以为孝；谄者献佞以为忠。忌讳繁，名实乱，而《春秋》之法不行矣。”
　　○方巨山争体统
　　贾师宪淳己酉岁为湖广总领。时方岳巨山知南康军。一日，总所纲运经从星江。押纲军卒，骄悍绎骚，市民横遭其祸者甚众。巨山大不能堪，遂擒数辈断治之。贾公闻之，移文诘问，且追本军都吏，巨山于是就判公牒云：“总领虽大，湖广之尊；南康虽微，江东列郡。当职奉天子命来牧是邦，初非总领之幕客，亦非湖广之属郡。军无纪律，骚动吾民，国有常刑，合从断遣，此守臣职也，于都吏何与焉！牒报。”贾公得牒，不胜其愤，遂申朝廷，乞行按劾，于是朝廷俾岳易邵武以避之。去郡日，有士人作大旗，书一诗以送之，曰：“秋秋壑两般秋，湖广、江东事不侔。直到南康论体统，江西自隔两三州。”
　　○曝日
　　袁安卧负暄，令儿搔背，曰：“甚快人意。”赵胜负暄风檐，候樵牧之归。故杜诗云“负暄侯樵牧”，又云“负暄近墙壁”。又《西阁曝日》云：“凛冽倦元冬，负暄嗜飞阁。”又云：“毛发且自和，肌肤潜沃若。太阳信深仁，衰气有托。欹倾烦注眼，容易收病脚。”乐天《负日》诗云：“杲杲冬日出，照我屋南隅。负暄闭目坐，和气生肌肤。初似饮醇醪，又如蛰者苏。外融百骸畅，中适一念无。旷然忘所在，心与虚空俱。”此皆深知负暄之味者也。
　　冬日可爱，真若可持献者。晁端仁尝得冷疾，无药可治，惟日中炙背乃愈。周邦彦尝有诗云：“冬曦如村酿，奇温止须臾，行行正须此，恋恋忽已无。”
　　余尝于南荣作小日阁，名之曰献日轩。幕以白油绢，通明虚白，盎然终日，四体融畅，不止须臾而已。适有客戏余曰：“此所谓天下都绵袄者。”相与一笑。后见何斯举《黄绵袄子歌》，序曰：“正月大雨雪，十日不已。既晴，邻舍相呼负日，曰：‘黄绵袄子出矣。’”乃知古已有此语。然王立之亦尝名日窗为大裘轩。谢无逸为赋诗曰：“小人拙生事，三冬卧无帐，忍寒东窗底，坐待朝曦上。徐徐晨光熙，稍稍血气畅，薰然四体和，恍若醉春酿。此法秘勿传，不易车百辆，君胡得此法，开轩亦东向。苏公名大裘，意岂在万丈，但观名轩心，人人如挟纩。”
　　陶隐居《清异录》载开元时，高太素隐商山，起六逍遥馆，各制一铭。其三日《冬日初出》，铭曰：“折胶堕指，梦想负背，金锣腾空，映檐白醉。”楼攻愧尝取白醉二字以名阁，陈进道为赋诗，攻愧次之云：“处世难独醒，时作映檐醉。年少足裘马，安知老夫味。天梳与日帽，且复供酒事。谪居幸三适，得此更惭愧。向来六逍遥，特书见清异。君家老希夷，相求谅同气。曲身成直身，朝寒俄失记。醉中知其天，不饮乃同意。书生暂寄温，难语纯绵丽。”（洪驹父亦有《大襄轩》诗。）
　　○经验方
　　喉闭之疾，极速而烈。前辈传帐带散，惟白矾一味，然或时不尽验。辛丑岁，余侍亲自福建还，沿途多此证，至有阖家十余口，一夕并命者。道路萧然，行旅惴惴。及抵南浦，有老医教以用鸭嘴、胆矾研细，以酽醋调灌，归途恃以无恐，然亦未知其果神也。及先子守临汀日，钤下一老兵素愿谨，忽垂泣请告曰：“老妻苦喉闭，绝水粒者三日，命垂殆矣。”偶药笈有少许，即授之，俾如法用。次日，喜拜庭下云：“药甫下咽，即大吐，去胶痰凡数升，即瘥。”其后凡治数人，莫不立验。然胆矾难有真者，养生之家，不可不预储以备用也。
　　熊胆善辟尘。试之之法，以净水一器，尘幂其上，投胆粟许，则凝尘豁然而开。以之治目障翳，极验。每以少许净水略调开，尽去筋膜尘土，入冰脑一二片，或泪痒，则加生姜粉些少，时以银筋点之，绝奇。赤眼亦可用，余家二老婢，俱以此奏效。
　　辛酉夏，余足疡发于外臁，初甚微，其后浸淫。涉秋徂冬，不良于行。凡敷糁膏濯之剂，尝试略遍，痛痒杂作，大妨应酬。一日，友人俞和父见过，怪其蹒跚，举以告之。和父笑曰：“吾能三日已此疾。法当先以淡齑水涤疮口，干；次用局方驻车丸研极细，加乳香少许，干糁之，无不立效。”遂如其说用之，数日良愈。盖驻车丸本治血痢滞下，而此疮亦由气血凝注所成。医者，意也。古人处方治疾，其出人意表如此丸。其后莫子山传治痢社僧丸，亦止是一味药，用有奇验，亦此意也。
　　○用事切当
　　淳熙中，孝宗及皇太子朝上皇于德寿宫，置酒赋诗为乐，从臣皆和。周益公诗云：“一丁扶火德，三合巩皇基。”盖高宗生于大观丁亥，孝宗生于建炎丁未，光宗生于绍兴丁卯故也。阴阳家以亥、卯、未为三合，一时用事，可谓切当。
　　其后杨诚斋为光宗宫僚，时宁宗已在平阳邸，其《贺寿》诗云：“祖尧父舜真千载，禹子汤孙更一家。”又云：“天意分明昌火德，诞辰三世总丁年。”盖祖益公语也。
　　嘉熙己亥四月，诞皇子，告庙祀文，学士李、刘功甫当笔，内用四柱作一联云：“亥年巳月，无长蛇封豕之虞；午日丑时，有归马放牛之喜。”盖时方有蜀扰。其用事可谓中的，然或者则谓失之俳耳。
　　○杨府水渠
　　杨和王居殿岩日，建第清湖洪福桥，规制甚广。自居其中，旁列诸子四舍，皆极宏丽。落成之日，纵外人游观。一僧善相宅，云：“此龟形也，得水则吉，失水则凶。”时和王方被殊眷，从容闻奏，欲引湖水以环其居。思陵首肯曰：“朕无不可，第恐外庭有语，宜密速为之。”退即督濠寨兵数百，且多募民夫，夜以继昼。入自五房院，出自惠利井，蜿蜒萦绕，凡数。百丈，三昼夜即竣事。
　　未几，台臣果有疏言擅灌湖水入私第，以拟宫禁者。上晓之曰：“朕南渡之初，金人退而群盗起。遂用议者羁縻之策，刻印尽封之。所有者，止淮、浙数郡耳。会诸将尽平群盗，朕因自誓，除土地外，凡府库金帛，俱置不问。故诸将有余力以给泉池园圃之费。若以平盗之功言之，虽尽以西湖赐之，曾不为过。况此役已成，惟卿容之。”言者遂止。
　　既而复建杰阁，藏思陵御札，且揭上赐“风云庆会”四大字于上。盖取大龟昂首下视西湖之象，以成僧说。自此百余年间，无复火灾，人皆神之。至辛巳岁，其家舍阁于佑圣观，识者谓龟失其首，疑为不祥。次年五月，竟毁延燎潭，潭数百楹，不数刻而尽，益验毁阁之祸云。
　　○潘庭坚王实之
　　庚子辛丑岁，先君子佐闽漕幕时，方壶山大琮为漕，瞿轩王迈实之与方为年家，气谊相好。用此，实之留富沙之日多，而壶山资给亦良厚，然亦仅资一时饮博之费耳。籍中有吴宜者，王所狎也。一日，三司燕集，大合乐于公厅。吴方舞遍，实之被酒，直造舞筵，携之径去，旁若无人，一座为之愕然。壶山起谢曰：“此吾狂友王实之也。”时以为奇事。
　　实之，莆人。登甲科，甚有文名，落魄不羁。为正字日，因轮对，及故相擅权。理宗宣谕曰：“姑置卫王之事。”迈即抗声曰：“陛下一则曰卫王，二则曰卫王，何容保之至耶？”上怒不答，径转御屏，曰：“此狂生也。”迈后归乡里，自称“敕赐狂生”。尝有诗云：“未知死所先期死，自笑狂生老更狂。”又赋《沁园春》曰：“狂如此，更狂狂不已。”押赴琼。
　　同时富沙人紫岩潘方庭坚，亦以豪侠闻，与实之不相下。庭坚初名公筠，后以绍岁乞灵南台神，梦有持方牛首与之，遂易名为方。殿试第三人，跌宕不羁，傲侮一世。为福建帅司机宜文字日，醉骑黄犊，歌《离骚》于市，人以为仙。尝约同社友剧饮于南雪亭梅花下，衣皆白。既而尽去宽衣，脱帽呼啸。酒酣客散，则衣间各浓墨大书一诗于上矣。众皆不能堪。居无何，同社复置酒瀑泉亭。行令曰：“有能以瀑泉灌顶，而吟不绝口者，众拜之。”庭坚被酒豪甚，竟脱巾ヮ髻，裸立流泉之冲，且高唱《濯缨》之章。众因谬为惊叹，罗拜以为不可及，且举诗禅问答以困之，潘气略不慑，应对如流，然寒气已深入经络间矣。归即卧病而殂。既不得年，又以戏笑作孽，不自贵重，闻者惜之。庭坚才高气劲，读书五行俱下，终身不忘。作文未尝视草，尤长于古乐府。年六、七岁时，尝和人诗云：“竹才生便直，梅到死犹香。”识者已知其不永。其论巴陵一疏，至今人能诵之，以此终身坎坛焉。刘潜夫志其墓云：“公论如元气兮，入人之肝脾。有一时之荣辱兮，有千载之是非。昔在有周兮，观孟津之师。于扣马之谏兮，曰抉而去之。彼八百国之同兮，不能止一士之异。呜呼！此所谓世教兮，所谓民彝。”正谓此也。
　　余少侍先君子，皆尝识之，转眼今五十年矣。

　　●卷五
　　○四皓名
　　四皓之名，见于《法言》。《汉书?乐书》多不同，前辈尝辨之。王元之在汝日，以诗寄毕文简曰：“未必颈如樗里子，定应头似夏黄公。”文简谓绮里季夏，当为一人，黄公则别一人也。《杜诗》云：“黄、绮终辞汉。”王逸少有《尚想黄绮帖》。《陶诗》云：“黄、绮之南山。”又云：“且当从黄、绮。”《南史》，阮孝绪辞梁武之召云：“周德虽兴，夷、齐不厌薇蕨；汉道方盛，黄、绮无间山林。”盖各以首一字呼之。于是元之遂改此句，后皆以文简为据。然汉刻四皓神坐，一曰园公，二日绮里季，三曰夏黄公，四日里先生。按《三辅旧事》云：“汉惠帝为四皓作碑。”当时所镌，必无误书，然则元之所用非误也。盖昔人论四皓，或云园、绮，或云绮、夏，亦未必尽举首一字。或渊明自读作“绮里季、夏”，亦不可知。周燮曰：“追绮季之迹。”《世说》曰：“绮季，东园公，夏黄公，里先生，谓之四皓。”《姓书》有绮里先生，季，其字也。是则为夏黄公，益可信矣。
　　按《风俗通纪》，楚鬻熊之后为圈。郑穆公之子圈，其后为姓。至秦博士逃难，乃改为园。《陈留风俗记》乃圈称所撰。盖圈公自是秦博士。周庚以尝居。园中，故谓之园公。《陈留志》谓圈公名秉字宣明。蔡伯喈集有圈典，魏有圈文生，皆其后也。
　　古字禄与通用，故《乐书》作。郑康成于《礼书》，皆作禄。《陈留志》则又作，唐李涪尝辨之矣。然《史记?留侯世家》注云：“东园公姓庚，以居园中，因以为号。夏黄公姓崔名广字少通，齐人，隐居夏里，故号夏黄公。里先生，河内人，太伯之后，姓周名术字元道。京师号曰霸上先生，一日里先生。”此又何邪？又《吴俗纪》云：“先生吴人，姓周氏。今太湖中有禄里村，头寨，即先生逃秦聘之地。”《韩诗》：“虎有爪兮牛有角，虎可搏兮牛可触。”蔡氏注：“角、触，协音也。”淳化中，崔判国子监，有字学。太宗问曰：“李觉尝言四皓中一人姓，或云：用上加一撇，或云：用上加一点，果何音？”曰：“臣闻刀下用乃榷音，两点下用乃鹿音。用上一撇一点，俱不成字。”然角里作角里，亦非也。后汉有善叔，乃读作觉音，何邪？
　　○作文自出机杼难
　　曾子固熙宁间守济州，作北渚亭，盖取杜陵《宴历下亭》诗：“东藩驻皂盖，北渚陵清河”之句。至元间，晁无咎补之继来为守，则亭已颓毁久矣。补之因重作亭，且为之记。记成，疑其步骤开阖类子固拟《岘台记》，于是易而为赋，且自序云：“或请为记，答曰：‘赋，可也。’”盖寓述作之初意云。然所序晋、齐攻战，三周华不注之事，虽极雄瞻，而或者乃谓与坡翁《赤壁》所赋孟德、周郎之事略同，补之岂蹈袭者哉！大抵作文欲自出机杼者极难，而古赋为尤难。惟陈言之务去，戛戛乎其难哉！虽昌黎亦以为然也。
　　○端平入洛
　　端平元年甲午，史嵩之子申，开荆湖阃，遂与孟珙合鞑兵夹攻蔡城，获亡金完颜守绪残骸以归。乃作露布以夸耀一时，且绘八陵图以献，朝廷遂议遣使修奉八陵。时郑忠定丞相当国，于是有乘时抚定中原之意。会赵葵南仲，范武仲，全子才三数公，惑于降人谷用安之说，谓非扼险无以为国，于是守河据关之议起矣。
　　乃命武仲开阃于光、黄之间，以张声势，而子才合淮西之兵万余人赴汴。六月十二日离合肥，十八日渡寿州，二十一日抵蒙城县。县有二城相连，背涡为固，城中空无所有，仅存伤残之民数十而已。沿途茂草长林，白骨相望，虻蝇扑面，杳无人踪。二十二日至城父县，县中有未烧者十余家，官舍两、三处，城池颇高深，旧号小东京云。二十四日入亳州，总领七人出降。城虽土筑，尚坚。单州出戍军六百余人在内，皆出降。市井残毁，有卖饼者云：“戍兵暴横，亳人怨之。前日降鞑，今日降宋，皆此军也。”遂以为导，过魏真县、城邑县、太康县，皆残毁无居人。七月二日，抵东京二十里扎寨，犹有居人遗迹，及桑枣园。初五日，整兵入城。行省李伯渊，先期以文书来降，愿与谷用安、范用吉等结约。至是，乃杀所立大王崔立，率父老出迎，见兵六、七百人。荆棘遗骸，交午道路，止存民居千余家，故宫及相国寺佛阁不动而已。
　　黄河南旧有寸金堤，近为北兵所决，河水淫溢。自寿春至汴，道路水深有至腰及颈处，行役良苦，幸前无敌兵，所以能尽进至此。子才遂驻汴，以俟粮夫之集。而颍川路钤樊辛、路分王安，亦以偏师下郑州。二十日，赵文仲以淮东之师五万，由泗、宿至汴，与子才之军会焉。因谓子才曰：“我辈始谋据关守河，今已抵汴半月，不急趣洛阳、潼关何待邪？”子才以粮饷未集对，文仲益督趣之，遂檄范用吉提新招义士三千，樊辛提武安军四千，李先提雄关军二千，文仲亦以胡显提雄关军四千，共一万三千人。命淮西帅机徐敏子为监军，先令西上，且命杨义以庐州强勇等军一万五千人继之，各给五日粮。诸军以粮少为辞，则谕之以陆续起发。于是敏子领军，以二十一日启行，且令诸军以五日粮为七日食，盖惧饷馈或稽故也。
　　至中牟县，遂遣其客戴应龙回汴趣粮。且与诸将议，遣勇士谕洛，独胡显议为不合。敏子因命显以其所部之半，以扼河阴。二十六日，遣和州宁淮军正将张迪，以二百人潜赴洛阳。至夜，逾城大噪而入，城中寂然无应者。盖北军之戍洛阳者，皆空其城诱我矣。逮晚，始有民庶三百余家登城投降。二十八日，遂入洛城。二十九日，军食已尽，乃采蒿和面作饼而食之。是晚，有溃军失道，奔迸而至。云：“杨义一军，为北兵大阵冲散。今北军已据北牢矣。”盖杨义至洛东三十里，方散坐蓐食，忽数百步外，山椒有立黄红伞者，众方骇异，而伏兵突起深蒿中，义仓卒无备，遂致大溃，拥入洛水者甚众，义仅以身免。于是在洛之师，闻而夺气。
　　八月一日，北军已有近城下寨者，且士卒饥甚，遂杀马而食。敏子与诸将议进止，久之，无他策，势须回师。遂遣步军两项往劫东西寨，自提大军济洛水而阵。北军冲突，坚勿动。初二日黎明，北军以团牌拥进接战，我军分而为三，并杀四百余人，夺团牌三百余，至午不解。而军士至此，四日不食矣。始议突围而东。会范用吉下归顺人楚并者献策曰：“若投东，则正值北军大队，无噍类矣。若转南登封山，由均、许走蔡、息，则或可脱虎口耳。”事势既急，遂从之。北军既知我遁，纵兵尾击，死伤者十八九。敏子中流矢，伤右胯几殆，所乘马死焉。徒步间行，道收溃散，得三百余人。结阵而南，经生界团，结砦栅，转斗而前。凡食桑叶者两日，食梨枣者七日，乃抵浮光。樊显、张迪死焉。
　　敏子前所遣客戴应龙，自汴趣粮赴洛，至半道，逢杨义军溃卒，知洛东丧衄之耗，遂驰还汴，白南仲、子才。二公相谓曰：“事势如此，我辈自往可也。”帅参刘子澄，则以为无益。抵暮，下令促装。翌日昧爽起发，众皆以为援洛，而前旌已出东门，始知为班师焉。
　　是役也，乘亡金丧乱之余，中原ㄈ扰之际，乘机而进，直抵旧京，气势翕合，未为全失。所失在于主帅成功之心太急，入洛之师无援，粮道不继，以致败亡，此殆天意。后世以成败论功名，遂以贪功冒进罪之，恐亦非至公之论也。此事得之当时随军幕府日纪，颇为详确。近于忠信尝编《三京本末》，与此互有同异焉。
　　○端平襄州本末
　　赵忠肃公方，开阃荆襄日久，军民知其威声。端平甲午冬，朝廷以其子范武仲为荆湖制置大使，镇襄阳，盖欲其绍世勋，作藩屏也。至郡，则倚王、樊文彬、李伯渊、黄国弼数人为腹心，朝夕酣狎，了无上下之序。民讼边备，一切废弛。且诸将不能协济，反自相忌嫉。而一时幕府，亦袖手坐观成败而已。
　　乙未五月，唐州守杨亻先禀议，因言本州统制军马郭胜有异志。盖杨、郭有隙非一日矣。杨之来，郭已疑之。及杨受犒归，赵乃以檄召郭胜，于是郭之反谋始决。六月二日，赵下令以襄阳簿厅置勘院，将以勘郭胜也。先是，赵幕客蒋应符往司唐州，遂泄其谋于郭。初六日，乘杨亻先朝拜天贶节，遂闭城，率众射死亻先于凉轿中。凡回易钱之在州者千余万皆掠取之。且下令曰：“百姓及忠义军大军之屯戍在城者，皆不杀。”即密遣人求北援。
　　初七日，反报至襄阳，时制阃诸客，方命妓宴赵楷于城西檀溪，赵忽急召两制机议事，时赵括夫瑞州人，以制干权，章清孙以襄ヘ权，始知唐州之事已泄。初八日，命忠卫都统江海领兵。初九日，先锋行兵号二万。又命随州守臣全子才节制诸项捕贼军马，摄枣阳军刘子澄策应，赵楷监军。三人者，皆以西师之败镌责，赵欲于此立功，以为复官之地。
　　七月二日，北军至唐州、枣林，全、刘闻之遁去。先又调德安守王策援，亦不至，反俱以捷闻。全、王至襄，凡痛饮半月而回。既而探报益急，寇已半渡黄河。而王归德安，以黄州克敌军叛（即李藏器之军留黄陂上者）德安境，遣人招纳四千八百余人，意欲阻挠淮西制帅杨恢，赵欣然从之。九月十日，闻王带所纳叛军来，襄人疑其反覆不常，而末如之何。赵忽令诸门不许出一人一担，而所置缉捕司带行人孙山等察探，变是为非，于是襄人愈侧足矣。二十三日，枣阳告急，赵复不遣援兵。自此，京西诸郡俱叛。十一月一日，北军首领亻奔盏，至襄阳江北对垒，不战而败。遣李师古持书与赵，赵不启封，焚之。十一日，北哨入南关，即追逐，斩守关赵宁以徇。十九日，北骑至襄阳城下，约六、七千人，下寨于檀溪山。二十日，战于上闸口。余哲军败，丧数千人，再战，胜之。二十一日，北军始退。十二月，北军自峡州回，战于江北樊城。我师少胜，则以大捷闻。
　　自十月初，下令清野，凡襄四境民居竹木无孑遗。至是，物价踊贵，诸将日饮。亡何，用散乐段得仙者佐欢，绕城跃马，殊不介意。二月五日，始遣王带克敌军往均州光化军巡逻，逗遛不进，仅至小樊，乃以收复两郡捷闻。
　　是日，朝廷遣镇江都统李虎，号无敌军，偕光州都统王福所部军，至襄策应，而克敌军不能自安矣，赵遂急遣王曼避之。赵出城迓虎，虎传朝廷宣谕之命，赵涕泣谢恩。乃对虎慷慨，共十余大觥以归。无敌军即宣言欲剿除克敌，云：“不因你瞒番人在此，如何我瞒四千里路来。”十四日，王回，赵令戍郢州，恃平日狎，不从，必欲入城。十六日，下令大宴，犒诸制领。于是克敌愈疑，公出怨言，襄人愈皇皇矣。有以其言密告赵内机检者（赵之侄），宴遂中止。二十日，止宴李虎、王、王福、杨茂先、李伯渊、黄国弼、夏全于府，大醉极欢，达旦而罢。二十一日，克敌军往南门烧纸，盖合谋也。夜三鼓，纵火于市东竹竿巷口，及于诸处纵火发喊，抢入制府辕门，为门内军射杀二人，复至东市劫掠，擐甲露刃，不许救扑。至二十三日火方熄。赵帅于南门城上，呼王诘问，李虎适在旁，云：“好斩。”言未脱口，而首已断，身皆分裂矣。赵遂下令，凡背心有红月号者，皆斩，克敌军号也。于是刀刃乱下，死者多无辜，然叛军未尽剿也。未时，火复自南门起，凡官民之居，一而空。漕使李伯度、教官罗叔度两家避难东城上，亦为叛军焚杀。二十三日，遣李伯渊往江北剿杀叛军，未回，克敌军遂杀其家，因乘乱劫掠民居尤酷。赵帅于是先焚其父威惠庙，遂同李虎、黄国弼、夏全及回回四人，潜出西门，失去制司印。城中久之方觉，遂皆狼狈奔逃而出矣。
　　是日，江北忠卫军亦反。赵至荆州，复遣都统江海戍荆门。有军校获制司印来献，赵补以统领之职。是时叛乱相仍，赵乃严刑以安反侧。于教场后掘地，方三丈，深二丈。以石作窗为地牢，上覆以土，下施丑械，悬梯而下，以准遣胡主之。
　　大抵襄州之祸，萌于赵武仲之来，成于王招纳克敌军，激于李虎无敌军之至。自岳武穆收复，凡一百三十年，生聚繁庶，不减昔日。城池高深，甲于西陲。一旦灰烬，祸至惨也。
　　先是郡厅相对，有雅歌楼，雄丽特甚。一日，赵方坐衙，忽睹楼中妓女人物，杂还宴饮。赵怒，以为僚属置宴，略不避忌。亟遣人觇之，则楼门扃甚严，凝尘满室，识者已疑其不祥。章叔恭时为ヘ，一夕，坐中堂阅案牍，至夜分，忽若有人自后呼之曰：“快去！快去！此地不久也。”心疑之而未深信，越月而乱作。益知祸患有定数，鬼神固已先知矣。此事皆章叔恭得之目击云。
　　○赵氏灵璧石
　　赵邦永，本姓李，李全将也。赵南仲爱其勇，纳之，改姓赵氏。入洛之师，实为统军。尝过灵璧县，道旁奇石林立，一峰巍然，Β秀润。南仲立马旁睨，抚玩久之。后数年家居，偶有以片石为献者，南仲因诧诸客以昔年符离所见者。邦永时适在旁，闻语即退。才食顷，数百兵舁一石而来，植之庭间，俨然马上所见也。南仲骇以为神，扣所从来，则云：“昔年相公注视之际，意谓爱此，随命部下五百卒辇归，而未敢献。适闻所言，始敢以进。”南仲为之一笑。
　　○南园香山
　　事有一时传讹，而人竞信之者，阅古之败，众恶皆归焉。然其间率多浮诞之语，抑有乘时以丑名恶声，以诋平日所不乐以甘心者，如犬吠村庄等事是也。姑以《四朝闻见录》所载一事言之。谓蜀帅献沈香山，高五丈，立之南园凌风阁下。今庆乐园，即昔之南园也。所谓香山，尚巍然立于阁前，乃枯耳，初非沉香也。推此以往，人言未可尽信也如此。余尝戏赋绝句云：“旧事凄凉尚可寻，断碑闲卧草深深。凌风阁下槎牙树，当日人疑是水沈。”
　　○李泌钱若水事相类
　　李泌在衡岳，有僧明瓒号懒残。泌察其非凡，中夜潜往谒之。懒残命坐，拨火中芋以啖之，曰：“勿多言，领取十年宰相。”（《李泌家传）及《甘泽谣》）
　　钱若水为举子时，见陈希夷于华山。希夷曰：“明日当再来。”若水如期往，见一老僧与希夷拥地炉坐。僧熟视若水久之，不语，以火箸画灰，作“做不得”三字。徐曰：“急流勇退人也。”若水辞去。后为枢密副使，年才四十致仕。老僧者，麻衣道者也。（《邵氏闻见录》）
　　又若水谒华山陈抟，曰：“目如点漆，黑白分明，当作神仙。”有紫衣老僧曰：“不然。他日但能富贵，急流中勇退人也。”（《明道杂志》）
　　又若水谒陈希夷，曰：“子神清气一，可致神仙。”遂招白阁道者决之，乃以为不然。（《画墁录》）
　　又法云佛国禅师惟白，传康节《易》学甚精熟，未尝语人。元符辛巳，郑达夫以大宗丞召佛国，即招达夫饮，并约妙应大师伯华同席。顾妙应曰：“如何？”妙应曰：“决作，决作。”佛国乃语达夫曰：“君异日必为相，直待蔡元长、张天觉颠沛之后，即爰立矣。”已而果然。（《鉴堂遗事》）
　　以上数说，皆同而微异，岂即一事演而为数说乎？大抵近世杂说，率多剿入，不可尽信，故余表而出之。
　　○用事偶同
　　欧阳公《非非堂记》曰：“是是近乎谄，非非近乎讪，不幸而过，宁讪无谄。”坡翁为刘壮舆作《是是堂》诗云：“闲燕言仁义，是非安可无；非非义之属，是是仁之徒；非非近乎讪，是是近乎谀。”
　　子由《弹吕惠卿章》云：“放，违命也，推其仁则可以托国；食子，徇君也，推其忍则至于弑君。”山谷《怀半山老人》诗云：“啜羹不如放，乐羊终愧巴西。”其意盖指惠卿也。
　　二公岂相蹈袭者邪？其用事造语，若出一辙，而不以为嫌也。然《韩非子》所载放，乃是西巴，恐一时偶误耳。
　　○方翥
　　｛甫｝田方翥试南宫，第三场欲出纳卷，有物碍其足，视之，则一卷子，止有前二篇，其文亦通畅，不解何以不终卷而弃于地也。翥笔端俊甚，以其绪余足成之，并携出中门，投之幕中，一时不暇记其姓名，翥既中第，亦不复省问。他年，翥为馆职，偶及试闱异事，因及之。偶有客在坐，同年也，默不一语。翼日，具冠裳造方，自叙本末。言：“试日，疾不能支。吾扶拽而出，所谓试卷者，莫记所在，已绝望矣。一旦榜出，乃在选中。恍然疑姓名之偶同，幸未尝与人言。亟入京物色之，良是，借真卷观之，俨然有续成者，竟莫测所以。今日乃知出君之笔，君，吾恩人也。”方笑谢而已。
　　按冯京知举，张芸叟赋公生明，重叠用韵，已而为第四名，窃怪主司卤莽。及元中，使金过北门，冯为留守，始修门生敬酒，适冯因言：“昔忝知举，秘监赋重叠用韵，以论策佳，辄为改之，擢置高第，颇记忆否？”芸叟方饮，不觉酒杯覆怀，再三愧谢。与此略同。
　　○乔文惠晚景
　　乔文惠行简，嘉熙之末，自相位拜平章军国重事，年已八秩矣，时皆以富贵长年羡之。而公晚年子孙沦丧，况味尤恶，尝作《上梁文》云：“有园有沼，聊为卒岁之游；无子无孙，尽是他人之物。”又《乞归田里表》云：“少、壮、老，百年已逾八帙；祖、子、孙，三世仅存一身。”闻者怜之。
　　○赵伯美
　　赵嘉庆，字伯美，素号忠直，然性颇猜忌褊躁，故所至与物多忤。淳庚戌，盱江峒寇猖獗，以府丞吴蒙明发知建昌军。至则抚劳剿除，渐致安靖，朝廷奖劳之。未几，以病丐祠，有旨转一官，别与差遣。时伯美在后省，遂缴寝转官之命。既而再乞祠，遂主玉局。而伯美复缴其祠，且谓：“前奏稽迟，是必贼蒙使其兄司农丞革，坐局行赇，遏截御笔之所致。以区区支垒，琐琐下流，辄敢倚同气以置局于辇下，植死党而为阱于国中。乞收回玉局之命，并从尚书省札下吴革，责戒励状。仰今后不得怀奸事上，徇欲欺君。如或不悛，重置典宪。”
　　省札既下，吴农丞辨析状云：“革弟蒙，分符罔功，以病丐祠。增秩改麾，既被缴驳，圣恩宽大，遂畀祠廪。或予或夺，惟上所命。且革滥缀班行，治事有公宇，退食有公廨，何谓置局？何谓行赇？况弟蒙始于请祠，终于得祠，初非干进，何事营求？盖弟蒙之取怒嘉庆者，祗缘丁未岁同官京推，以女求婿，屡请不谐，遂成仇隙。求盱江僚属之荐举，则有书；求盱江公库之文籍，则有目。厚貌深情，机阱莫测。况于革，尤为无辜。且所谓责励状者，乃州县警吏民之文。仰惟国家待士以礼，三百年间，未闻有此典故。革粗识事体，安敢辨白。但乞将革罢斥，远迹仇怨，实拜公朝之赐。”有旨吴革知南安军。而伯美复上章辨证，且于缴蔡荣疏内，谓荣与革结为死党，滋长其恶，议欲与之报复。
　　后二年，伯美为湖南宪，牟氵荣叔清知衡阳。行移之间，微有抵牾。伯美遂上章劾叔清，报可稍稽，复疑为叔清乡相谢渎山方叔所匿，遂再疏按之，且言沈匿之弊。谢相大不能堪，遂于榻前奏陈，将承受苏镛断遣，仍作勘会云：“据湖南提刑赵嘉庆，昨于奏状称，已按知衡州牟氵荣，久而未下，谓是相府遏奏。寻令临安府追上承受，及通奏进银台司等人根究，俱称即不曾有奏投进。所有牟氵荣，既是外台已按，虽是未见按章，先合施行。”奉旨牟氵荣与祠。随有御笔云：“赵嘉庆劾牟氵荣，初无奏牍，辄诬大臣以沈匿之事，力肆攻诋。然以在外小臣，乃敢欺罔君上，诬谤宰臣。且不顾廉耻，行赇赂吏，尚气节者，得如是乎？国朝典故，凌蔑宰相，罪在不恕。朕不欲已甚，姑镌一秩罢任，以为翼虚驾伪，亏国体，坏纲纪者之戒。”
　　明年，谢罢相，董榘堂槐继之。嘉庆为大蓬供职，后复有申省状云：“重念嘉庆重遭诬罔，沮于威势，不容分疏。但诬奏传播万里，而元来按发之事，未能暴白天下。承受苏镛，久已叛去，忽得其状，具述前相之子，使其仆任康祖诱胁，打回元奏因依。乃是事未发以前，牟氵荣自知在郡酷虐有罪，惧为民诉，先已驰告谢修，修遂令任康祖诱胁苏镛，遇有嘉庆章奏，须先袖呈相府。先奏实被谢修分付以水湿打回。第二奏既到，谢修自知败露，却将苏镛送狱，妄令供析。欲乞敷奏施行，俾元来屈抑，稍得暴白于四方。”得旨与改正理选月日。
　　是岁冬，察官朱应元劾伯美：“向者，持节湖南，不理民讼，惟理赃钱。不问虚实之有无，但责郡吏之代纳。兜揽民讼，交通关节，为郡将所持，遂生怨隙。”遂用此罢去。
　　○二苏议礼
　　《礼》家如聚讼，虽兄弟亦不容苟同。其大者，无如天地之祭分合一议。自昔诸儒之论，不知其几，今姑摭二苏之议言之。东坡则据《周颂?昊天有成命?序》云：“郊祀天地也。”以为此乃合祭天地之明文。颍滨乃据《周礼》为说，谓冬至祀天于圆丘，夏至祀地于方泽。其后朝廷迄从坡说，合祭以至于今焉。

　　●卷六
　　○绍兴御府书画式
　　思陵妙悟八法，留神古雅。当干戈ㄈ扰之际，访求法书名画，不遗余力。清闲之燕，展玩摹拓不少怠。盖睿好之笃，不惮劳费，故四方争以奉上无虚日。后又于榷场购北方遗失之物，故绍兴内府所藏，不减宣政。惜乎鉴定诸人如曹勋、宋贶、龙大渊、张俭、郑藻、平协、刘炎、黄冕、魏茂实、任原辈，人品不高，目力苦短。凡经前辈品题者，尽皆拆去，故今御府所藏，多无题识，其源委、授受、岁月、考订，邈不可求，为可恨耳。其装礻票裁制，各有尺度，印识标题，具有成式。余偶得其书，稍加考正，具列于后，嘉与好事者共之，庶亦可想像承平文物之盛焉。
　　出等真迹法书。两汉、三国、二王、六朝、隋、唐君臣墨迹（并系御题佥，各书“妙”字）。
　　用克丝作楼台锦衤票。青绿簟文锦里。大姜牙云鸾白绫引首。高丽纸＜贝覃＞。出等白玉碾龙簪顶轴（或碾花）。檀香木杆。钿匣盛。上、中、下等唐真迹。（内上、中等，并降付米友仁跋）用红霞云鸾锦衤票。碧鸾绫里。白鸾绫引首。高丽纸＜贝覃＞。白玉轴（上等用簪顶，余用平等）。檀香木杆。
　　次等晋、唐真迹（并石刻晋、唐名帖）。用紫鸾鹊锦衤票。碧鸾绫里。白鸾绫引首。蠲纸衤票。次等白玉轴。引首后衤票卷缝用御府图书印。引首上下缝用绍兴印。
　　钩摹六朝真迹（并系米友仁跋）。用青楼台锦衤票。碧鸾绫里。白鸾绫引首。高丽纸衤票。白玉轴。御府临书六朝、羲、献、唐人法帖，并杂诗赋等（内长篇不用边道，衣古厚纸，不揭不背）。用毡路锦。衲锦。柿红龟背锦。紫百花龙锦。皂鸾绫衤票等。碧鸾绫里。白鸾绫引首。玉轴或玛瑙轴临时取旨。内赵世元钩摹者亦用衲锦衤票。蠲纸＜贝覃＞。玛瑙轴。并降付庄宗古、郑滋，令依真本纸色及印记对样装造。将元拆下旧题跋进呈拣用。五代、本朝臣下临帖真迹。
　　用皂鸾绫衤票。碧鸾绫里。白鸾绫引首。夹背蠲纸＜贝覃＞。玉轴或玛瑙轴。
　　米芾临晋、唐杂书上等。
　　用紫鸾鹊锦衤票。紫驰尼里。楷光纸＜贝覃＞。次等簪顶玉轴。引首前后，用内府图书、内殿书记印。或有题跋，于缝上用御府图籍印。最后用绍兴印。并降付米友仁亲书审定，题于＜贝覃＞卷后。
　　苏、黄、米芾、薛绍彭、蔡襄等杂诗、赋、书简真迹。
　　用皂鸾绫衤票。白鸾绫引首。夹背蠲纸＜贝覃＞。象牙轴。用睿思东阁印、内府图记。
　　米芾书杂文、简牍。
　　用皂鸾绫衤票。碧鸾绫里。白鸾绫引首。蠲纸＜贝覃＞。象牙轴。用内府书印、绍兴印。并降付米友仁验定，令曹彦明同共编类等第，每十帖作一卷。内杂帖作册子。
　　赵世元钩摹下等诸杂法帖。
　　用皂木锦衤票。玛瑙轴。或牙轴。前引首用机暇清赏印，缝用内府书记印，后用绍兴印。仍将原本拆下题跋拣用。
　　六朝名画横卷。
　　用克丝作楼台锦衤票。青绿簟文锦里（次等用碧鸾绫里）。白大鸾绫引首。高丽纸＜贝覃＞。出等白玉碾花轴。
　　六朝名画挂轴。
　　用皂鸾绫上下衤票。碧鸾绫引首。碧鸾绫托衤票（全轴）。檀香轴杆。上等玉轴。
　　唐、五代画横卷（皇朝名画同）。
　　用曲水紫锦衤票。碧鸾绫里。白鸾绫引首。玉轴。或玛瑙轴（内下等并誊本用皂衤票杂色轴）。蠲纸＜贝覃＞。
　　唐、五代、皇朝等名画挂轴，并同六朝装褫，轴头旋取旨。
　　苏轼、文与可杂画（姚明装造）。
　　用皂大花绫衤票。碧花绫里。黄白绫双引首。乌犀或玛瑙轴。米芾杂画横轴。
　　用皂鸾绫衤票。碧鸾绫里。白鸾绫引首。白玉轴。或玛瑙轴。
　　僧梵隆杂画横轴（陈子常承受）。樗蒲锦襟。碧鸾绫里。白鸾绫引首。玛瑙轴。诸画并上用乾卦印，下用希世印，后用绍兴印。
　　诸画装褫尺寸定式。
　　大整幅上引首三寸，下引首二寸。小全幅上引首二寸七分。下引首一寸九分。经带四分。上衤票除打ㄓ竹外，净一尺六寸五分。下衤票除上轴外，净七寸。
　　一幅半上引首三寸六分。
　　下引首二寸六分。经带八分。
　　双幅上引首四寸，下引首二寸七分。
　　上衤票除打ㄓ竹外，净一尺六寸八分。下衤票除上轴杆外，净七寸三分。
　　两幅半上引首四寸二分。
　　下引首二寸九分。经带一寸二分。
　　三幅上引首四寸四分。
　　下引首三寸一分。经带一寸三分。
　　四幅上引首四寸八分。
　　下引首三寸三分。经带一寸五分。
　　横卷衤票合长一尺三寸（高者用全幅）。
　　引首阔四寸五分（高者五寸）。
　　应书画面佥，并用真古经纸，随书画等第取旨。
　　应六朝、隋、唐出等法书名画，并御临名帖，本朝名臣帖，并御书面佥。
　　内中、下品，并降付书房，令裴禧书。
　　应书画横卷、挂轴，并用杂色锦袋复帕，象牙牌子。
　　应搜访到书法墨迹，降付书房。先令赵世元定验品第进呈讫，次令庄宗古分拣付曹勋、宋贶、张俭、龙大渊、郑藻、平协、黄冕、魏茂实、任源等覆定验讫，装褫。
　　应搜访到名画，先降付魏茂实定验，打《千字文》号及定验印记进呈讫，降付庄宗古分手装背。
　　应搜访到古画，内有破碎不堪补背者，令书房依元样对本临摹进呈讫，降付庄宗古，依元本染古槌破，用印装造。誊刘娘子位并马兴祖誊画。
　　应古画如有宣和御书题名，并行拆下不用。别令曹勋等定验，别行讠巽名作画目进呈取旨。
　　碑刻横卷定式
　　《定武兰亭》，阑道高七寸六分。每行阔八分，共二十八行。《乐毅论》，阑道高七寸五分。每行阔六分，共四十三行。《真草千文》，阑道高七寸二分。每行阔八分，共二百行。智永《归田赋》，阑道高七寸二分半。每行阔八分，共四十四行。献之《洛神赋》，阑道高八寸三分。每行阔六分，共九行。《枯木赋》，阑道高九寸九分。每行阔九分，共三十九行。
　　应古厚纸，不许揭薄。若纸去其半，则损字精神，一如摹本矣。
　　应古画装褫，不许重洗，恐失人物精神，花木艳。亦不许裁剪过多，既失古意，又恐将来不可再背。
　　应搜访到法书，多系青阑道，绢衬背。唐名士多于阑道前后题跋。令庄宗古裁去上下阑道，拣高格者，随法书进呈，取旨拣用。依绍兴格式装褫。
　　内府装褫分科引式格式
　　粘裁　摺界　装背　染古
　　集文　定验　图记
　　按唐《艺文志序》，载四库装轴之法，极其环致。《六典》载崇文馆有装潢匠五人，即今背匠也。本朝秘府谓之装界即此事，盖古今所尚云。
　　○解颐
　　匡衡好学，精力绝人，诸儒为之语曰：“无说《诗》；匡鼎来，匡说诗，解人颐。”盖言其善于讲诵，能使人喜而至于解颐也。至今俗谚以人喜过甚者，云：“兜不上下颏”，即其意也。本朝盛度，以第二名登第，其父喜甚，颐解而卒。又岐山县樊纪登第，其父亦以喜而颐脱，有声如破瓮。按《医经》云：“喜则气缓，能令致脱颐。”信非戏语也。
　　○山陵使故事
　　韩魏公为永昭山陵使，事毕，而英宗不豫，不敢还。至四载，以永厚陵成，复护葬于洛阳。因上疏云：“自唐至于五代，故事山陵使事讫，合行求去。”遂以司徒、两镇节钺，判相州。
　　元符间，章子厚为永泰山陵使，有作词戏之云：“草草山陵职事，厌厌罢相情怀。”盖谓故事当然也。
　　淳熙间，高宗山陵欲差五使，王季海为首相，殊以为忧。尤延之时为礼官，于是授之以说云：“今此乃攒宫耳，不当置五使。”季海遂倡其说曰：“祖宗全盛，营陵西洛，乃差五使。今权卜会稽，止当差总护使耳。且岁旱，民力何以堪之。”于是止差伯圭充总护使，洪迈充桥道顿递使。殊不知季海拜高宗朝宰相，本无解罢之嫌，亦一时不深考典故耳。
　　○胡明仲本末
　　胡致堂寅字明仲，文定公安国之庶子也。将生，欲不举。文定夫人梦大鱼跃盆水中，急往救之，则已溺将死矣，遂抱以为己子。少桀黠难制，父闭之空阁中，其上有杂木，过数旬，寅尽刻为人形。安国曰：“当思所以移其心。”遂别置书数千卷于其上，年余，悉能成诵，不遗一卷，遂为名儒。
　　及贵显，不复为本生母持服，为右正言章夏所劾，会秦丞相亦恶之，遂谪新州安置。尝于谪所著《读史管见》数千万言，极意讥贬秦氏。如论桑维翰，“虽因耶律德光而相，其意特欲兴晋而已，固无挟敌以自重，劫主以盗权之意，犹足为贤”等语甚多。盖此书有为而作，非徒区区评论也。
　　及论汉宜帝立皇考庙曰：“既为伯父母、叔父母之后而父母亡，则当降所生父母，而伯父母、叔父母之称，昭昭然矣。称谓既如此，则三年之丧，宜降其服期，又昭昭然矣。称谓既如此，服丧又如此，则情之主乎内者，隆所当隆，杀所当杀，不敢交夺于幽隐之中，又昭昭然矣。”
　　其论哀帝议立定陶王后曰：“故为人后者，不顾私亲，安而行之，犹天性也。当是时而责为人后者，绝私亲之顾，彼反得以旁缘不孝之似而责之。顾私亲者，至以孝自居，不顾者，反陷于罪辟。”云云。
　　其论晋出帝追封敬儒为宋王曰：“服而或加或降者，以恩屈于义也。屈所生之恩，以伸所厚之义，则恩轻而义重矣。恩轻而义重，则所生父母，固可名之曰伯父母、叔父母矣。为此论者，皆是欲借此以自解，然持论太过，所谓欲盖而益彰，前辈盖尝评之，故今详著始末于此，固非敢轻议先儒也。若夫定陶立后，敬儒封王，纷纷为是无定者，皆父子私心不能自克，互相为欺，以致此耳。若昭陵立英宗为皇子诏曰：‘濮安懿王之子，犹朕之子也。’思陵立寿皇为皇子诏曰：‘艺祖皇帝七世孙也。’明白洞达，大哉王言，后世安得而拟议之哉？”
　　○诗用事
　　糜先生，吴之老儒也，［B12U］、，皆其子侄行。记问该洽，《九经》注疏，悉能成诵，场屋之文，未尝誊稿，为时乡师。然垂老连蹇，未尝预贡士籍。时吴中孚（名惟信号菊潭）客吴，能诗，善绝句，糜极称之，以为不可及。一日，遇诸涂，扣以近作，吴因朗诵《伤春绝句》云：“白发伤春又一年，闲将心事卜金钱。梨花瘦尽东风懒，商略平生到杜鹃。”糜老至屈膝拜之曰：“子真谪仙人也。老夫每欲效颦，则汉高祖、唐太宗，追逐不少置矣。”盖前辈服善若此。
　　陈简斋尝语人以作诗之要云：“天下书虽不可不读，然慎不可有意于用事。”正谓此也。今人或以用事多为博赡，误矣。
　　○王魁传
　　世俗所谓王魁之事殊不经，且不见于传记杂说，疑无此事。《异闻集》虽有之，然集乃唐末陈翰所编，魁乃宋朝人，是必后人剿入耳。
　　按嘉中，进士奏名讫，未御试，京师妄传王俊民为状元，不知言之所起，亦不知俊民为何人。及御试，王荆公时为知制诰，与杨乐道共为详定官。旧制，御试举人，设初考官，先定等第，复弥之以送覆考再定，乃付详定。发初考所等以对，覆考如同即已，不同，则详其程文为定。时荆公以初、覆所定第一人，皆未允当，于行间别取一人为首，杨乐道以为不可，议未决，太常少卿朱从道时为封弥，闻之，谓同舍曰：“二公何用力争？从道十日前，已闻王俊民为状元，事必前定，二公徒自苦耳。”既而，二人各以己意进禀，而诏从荆公之请。及发封，乃王俊民也。
　　后又见初虞世所集《养生必用方》，戒人不可妄服金虎碧霞丹，乃详载其说云：
　　“状元王俊民，字康侯，为应天府发解官，得狂疾，于贡院中尝对一石碑呼叫不已，碑石中若有应之者，亦若康侯之奋怒也。病甚不省，觉，取书册，中交股刀自裁及寸，左右抱持之遂免。出试院未久，疾势亦已平复。予与康侯有父祖乡曲之旧，又自童稚共笔砚，嘉中，同试于省场，传闻可骇，亟自汶拿舟抵彭城。时十月尽矣，康侯亦起居饮食如故，但不乐，或云：‘平生自守如此，乃有此疾。’予亦多方开慰。岁暮，予北归，康侯有诗送予云：‘寒窗一夜雪，纷纷来朔风。之子动归兴，轻袂飘如蓬。问子何所之？家在济水东；问子何所学？上庠教化宫。行将携老母，寓居学其中。’云云。予既去，徐医以为有痰，以金虎碧霞丹吐之。或谓心藏有热，劝服治心经诸冷药。积久，为寒中洞泄，气脱肉消，饮食不前而死。康侯父知舒州太湖县，遣一道士与弟觉民自舒来云：‘道士能奏章达上清，及诉问鬼神幽暗中事。’道士作醮书符，传道冥中语云：‘五十年打杀谢、吴、刘不结案事。’康侯丙子生，死才二十七岁，五十年前，岂宿生邪？康侯既死，有妄人托夏噩姓名作《王魁传》，实欲市利于少年狎邪辈，其事皆不然。康侯，莱州掖县人。祖世田舍翁，父名弁，字子仪，诵诗登科，为郓州司理。康侯时十五余岁，三兄弟随侍，与予同在郓学。子仪为开封军巡判官，康侯兄弟入太学，不三年，号成人。子仪待苏州昆山阙，来居汶，康侯兄弟又与予在汶学。子仪谪潭州税，康侯兄弟自潭来贯鄢陵户。康侯登科为第一。省试前，父雪昆山事，自潭移舒州太湖县。康侯是年归舒州省亲，次年，赴徐州任，明年，死于徐，实嘉八年五月十二日也。康侯性刚峭不可犯，有志力学，爱身如冰玉，不知猥巷俚人语。不幸为匪人厚诬，弟辈又不为辨明，惧日久无知者，故因戒世人服金虎碧霞丹，且以明康侯于泉下。绍圣元年九月，漕河舟中记。”
　　○向氏粥田
　　杨和王最所钟爱者第六女，性极贤淑。初事赵汝敕，继事向子丰，居于，未有所育，王甚念之。一日，向妾得男，杨氏使秘之，以为己出，且亟报王。王喜甚，即请诰命，轻舟往视之。向氏家知王来，良窘，无策以泥其行。时王以保宁、昭庆两镇节钺领殿岩，于湖为本镇。子丰因使人讽郡官往迓之。自郡将以次，皆属。谨伺于界首。王初以人不知其来，及是闻官吏郊迎，深恐劳动多事，遂中道而返。因厚以金缯花果以遗其女，且拨吴门良田千亩以为粥米，逮今向氏家有昆山粥米庄云。此事得之向氏子孙。
　　○祥瑞
　　世所谓祥瑞者，麟凤、龟龙、驺虞、白雀、醴泉、甘露、朱草、灵芝、连理之木、合颖之禾皆是也。然夷考所出之时，多在危乱之世。今不暇援引古昔，姑以近代显著者言之。
　　王建父子之据蜀也，天复六年，巨省见青城山，凤凰见万岁县，黄龙见嘉阳江，而甘露、白雀、白鹿、龟龙并见于诸州。武成元年，驺虞见武定，嘉禾生广昌，麟见壁州，龙五十见于洵阳水中。永平二年，剑州木连理，文州麟见，黄龙见富义江。三年，麟见永泰，白龙见邛江，驺虞见壁山，有三鹿随之。四年，麟见昌州。通正元年，黄龙见太昌池。瑞物之出，殆无虚岁，而太子元膺以叛死，大火焚其宫室，兵败于外，政乱于内，终之以身死衍立而国亡。其为瑞征乃如此耳。
　　至如政和隆盛之际，地不爱宝，所在奏贡芝草者，动二三万本。蕲、黄间，至有一铺二十五里之间，遍野而出。密州山间，至弥满四野，有一本数十叶，众色咸备者。太守李文仲，采及三十万本，作一纲进，即进职，除本道运使。汝海诸郡县，山石变为玛瑙，动以千百。伊阳太和山崩，出水晶几万斤，皆以匣进京师。长沙、益阳山溪，流出生金数百斤，其间大者一块至重四十九斤。其他草木鸟兽之珍不可一二数。一时君臣称颂，祥瑞盖无虚月。然越数岁，而遂罹狄难，邦国丧乱，父子迁播。所谓瑞应，又如此也。
　　善乎先儒之论曰：“未有丧仁而久者也，未有恃祥而寿者也。”商之王以桑谷昌，以雉ず大。郑以龙衰，鲁以麟弱。白雉亡汉，黄犀死莽，恶在其为符也。世有喜言祥瑞之人，观此亦可以少悟矣。
　　○杭学游士聚散
　　杭学自昔多四方之人。淳辛亥，郑丞相清之当国，朝议以游士多无检束，群居率以私喜怒轩轾人，甚者，以植党挠官府之政，扣阍揽黜陟之权，或受赂丑诋朝绅，或设局骗胁民庶，风俗浸坏。遂行下各州，自试于学，仍照旧比分数，以待类申，将以是岁七月引试为始。会教官林经德对士子上请语微失，于是大哄肆骂。时赵京尹与众教官调停，一时但欲求静，遂许以三百名内，一半取土著，一半取游士，于是乃息。
　　越数日，宰执奏事，上面谕曰：“近行诸州各试之法，正欲散游学之士。不知临安府凭何指挥复放外方之人。”赵尹闻之，恐甚，乃移牒，俾游士限日出境，其计始穷。乃为檄文，相率而去，云：“天之将丧斯文，实系兴衰之运。士亦何负于国，遽罹斥逐之辜，静言思之，良可丑也。慨祖宗之立法，广学校以储材，非惟衍丰芑以贻后人，盖亦隆汉都而尊上国。肆惟皇上，克广前猷。炳炳宸奎，厘为四学，戋戋束帛，例及诸生。蒙教育之如天，恨补报之无地，但思粉骨，何畏触喉。直言安石之奸，共惜元城之去，实为公议，不利小人。始阴讽其三缄，终尽打于一网。不任其咎，移过于君，是诚何心，空人之国。郑侨犹谓毁校不可，而李斯尚知逐客为非，今彼不顾行之，使我何颜居此？厄哉吾道，告尔同盟，毋见义以不为，宜行己而有耻。苟为温饱，可胜周粟之羞，相与提携，莫蹈秦坑之祸。斯言既出，明日遂行。”
　　八月朔，乃相率而出，复作文告先圣曰：“斯文将丧，呜呼天乎！吏议逐客，呜呼人乎！乘桴浮海，呜呼圣乎！遁世无闷，呜呼士乎！敢告。”
　　又作绝句诗云：“塞翁何必恨失马，城火可怜殃及鱼。一笑出门天万里，担头犹有斥奸书。”
　　又五言云：“郑五不去国，金陵深惧君。校存知必毁，书在已如焚。自是清流祸，非干北党分。归欤虽幸矣，恨未效朱云。”
　　又古诗云：“上书如啜卢仝茶，直论国体宁无哗。依然茅苇纵横斜，钟山老柏林槎牙。呜呼时事如丝麻，食肉者口徒咿哇。鬼蜮空含射影沙，逐客令下堪吁嗟。识者将谓秦得邪，淳浸不知瑞嘉。邪人刚指正人邪，时有引喙鸣灵鸦。失脚奇祸遭罗，尼山草木枯无华。奄奄山鬼相揄揶，我今束书归天涯，不惜一去惜国家。”
　　于是京尹待罪，两教官各降一资，而陈显伯、郑雄飞方以公道自任，且欲收誉士林，乃相继上疏，欲复其旧。而贾似道居淮阃，至以游士欲渡淮以胁上必从。而理宗以周粟秦坑等语怒未解，深不然之。至开庆己未，吴丞相潜再登揆席，首欲收士心复旧法，会去不果。戴庆可以参枢轮笔，竟作指挥，许京庠有籍无分人引试一次，于是渐复云集矣。

　　●卷七
　　○鸱夷子见黜
　　吴江三高亭祠鸱夷子皮、张季鹰、陆鲁望。而议者以为子皮为吴大仇，法不当祀。前辈有诗云：“可笑吴痴忘越憾，却夸范蠡作三高。”又云：“千年家国无穷恨，只合江边祀子胥。”盖深非之。
　　后有戏作文弹之者云：“匿怨友其人，丘明所耻，非其鬼而祭，圣经是诛。今有窃高人之名，处众恶之所，有识之士，莫不共愤，无知之魂，岂当久居。”又云：“范蠡，越则谋臣，吴为敌国。以利诱太宰，而脱彼勾践，鼓兵却公孙雄，而灭我夫差。既遂厥谋，反疑其主。鄙君如乌喙，累大夫种以伏诛，目已曰鸱夷，载西施子而潜遁。”又云：“如蠡者，变姓名为陶朱，诡踪迹于江海，语其高节则未可，谓之智术则有余。假扁舟五湖之名，居笠泽三高之首。况当此无边胜境之土，岂应著不共戴天之仇。”云云。
　　鸱夷之见黜于吴，宜也。而史越王判绍兴日，作会稽先贤祠，亦复黜之不得在高士之列。其说云：“或谓鸱夷子皮之决，贺季真之高，而不得名高士，何也？呜呼！予于是岂无意哉！夫贵于士者，进退不失礼义，彼子皮去国之遗言，有人臣所不忍。而季真阿时所好，黄冠东归，又使李林甫辈，祖饯赋诗，予见其辱，未见其荣也。使子皮居严子陵之上，季真置张子同之列，则有不可者。故具述之，觊来者知予之不敢苟，而高士之尤可贵也。”呜呼！子皮既不容于吴，又不齿于越，千古之下，至无容身之地，公论至后世而定，亦可畏哉！是以古之君子，交绝不出恶声，况君臣之际乎？司马公修《通鉴》，而不取屈原《离骚》之事，正此意也。余感其事，故书之，以为异世之戒云。
　　○王敦之诈
　　王敦初尚武帝女武阳公主。如厕，见漆箱内盛干枣，本以塞鼻。王谓厕上亦下果食，遂至尽食。既还，婢擎金藻盆盛水，琉璃碗盛澡豆，因倒着水中而饮之，谓是干饮，群婢莫不掩口而笑之。
　　他日，又至石季伦厕。十余婢侍列，皆丽服藻饰。置甲煎粉、沉香汁之属，无不毕备，又与新衣着令出。他客多羞不能如厕，敦独脱故衣着新衣，神色傲然。群婢相谓曰：“此客必能作贼。”
　　一王敦耳，何前蠢而后倨邪？干枣、澡豆，亦何至误食而不悟。至季伦之厕，则倨傲狠愎之状殆不可得而掩矣。则知敦此前之误，直诈耳。王荆公误食鱼饵，亦近似之。人之不近人情者，鲜不为大奸大慝，吾于敦，重有感焉。
　　○赠云贡云
　　陶通明诗云：“山中何所有，岭上多白云，只可自怡悦，不堪持赠君。”云，固非可持赠之物也。
　　坡翁一日还自山中，见云气如群马奔突自山中来，遂以手掇开笼，收于其中。及归，白云盈笼，开笼放之，遂作《扌蹇云篇》云：“道逢南山云，吸如电过。竟谁使令之，衮衮从空下。”又云：“或飞入吾车，Τ仄人肘胯，搏取置笥中，提携反茅舍。开缄仍放之，掣去仍变化。”然则云真可以持赠矣。
　　宣和中，艮岳初成，令近山多造油绢囊，以水湿之，晓张于绝危峦之间，既而云尽入，遂括囊以献，名曰“贡云”。每车驾所临，则尽纵之，须臾，氵翁然充塞，如在千岩万壑间。然则不特可以持赠，又可以贡矣。并资一笑。
　　○出师旗折
　　贾师宪平章，德乙亥正月十六日，亲总大军，督师江上，祭于北关外，而大帅之旗，适为风所折，识者骇之，而一时游幕之宾，反傅会为吉谶。
　　夷考往昔，若春秋时，晋侯、楚人战于城濮，晋中军风于泽，亡大旆之左旃。晋安帝元兴二年，桓玄篡位于姑熟，百僚陪列，仪卫整肃，而龙旃竿折。成都王颖以陆机督诸将讨长沙王，临戎而牙旗折。赵王伦即帝位，祠太庙，适遇大风，飘折麾盖。王澄为荆州刺史，率众军将赴国难，而飘风折其节柱。齐文宣至邺受魏禅，李贻上省，旦发领军府，大风暴起，坏所御车幔。哥舒翰守潼关，天子御勤政楼临送，师始东，先驱牙旗触门堕柱，旄竿折。郑注赴凤翔，出都门，旗竿折。宣和间，童贯出师，而牙旗竿折，时蔡攸为之副，自建少保节度使及宣抚副使二大旗于后，竟为执旗卒盗窜而去。端平入洛之师，全子才帅旗亦为风所折，无非亡身败军之征也。
　　按《真人水镜经》云：“凡出军立牙，必令坚完，若折，则将军不利。”盖牙，即旗也。又《玉历通政经》云：“军行，牙竿旗干折者，师不可出，出必败绩。”盖旗者，一军之号令也，安有旗折而为祥者乎？
　　独有武王伐纣，大风折盖。及刘裕击卢循，将战，而所执麾竿折，幡沈于水。众咸惧，裕笑曰：“昔覆舟之役，亦如此，胜必矣。”乃大破循军。哥舒曜讨李希烈，帝祖于通化门，是日牙竿折。时以曜父翰昔出师有此而败，甚忧之，而曜竟收汝州，擒周晃。所谓吉者，止此三事，然亦偶耳。
　　○朱氏阴德
　　朱承逸居之城东门，为本州孔目官，乐善好施。尝五鼓趋郡，过骆驼桥，闻桥下哭声甚哀，使仆视之，有男子携妻及小儿在焉。扣所以，云：“负势家钱三百千，计息以数倍。督索无以偿，将并命于此。”朱侧然，遣仆护其归，且自往其家，正见债家悍仆，群坐于门。朱因以好言谕之曰：“汝主以三百千故，将使四人死于水，于汝安乎？幸吾见之耳。汝亟归告若主，彼今既无所偿，逼之何益！吾当为代还本钱，可亟以元券来。”债家闻之，惭惧听命，即如数取付之。其人感泣，愿终身为奴婢，不听，复以二百千资之而去。
　　是岁，生孙名服。熙宁中，金榜第二人，仕至中书舍人。次孙肱，亦登第，著名节，即著《南阳活人书》者。服子，即著《萍洲可谈》者，遂为吾乡名族焉。
　　天之报善，昭昭也如此。
　　○毕将军马
　　毕再遇，兖州将家也。开禧用兵，诸将多败事，独再遇累有功。金人认其旗帜即避之。屡迁至镇江都统制、扬州承宣使、骁卫上将军。后以老病致仕，始居于。
　　有战马，号黑大虫，骏驵异常，独主翁能御之。再遇既死，其家以铁ㄌ羁之圉中。适遇岳祠迎神，闻金鼓声，意谓赴敌，于是长嘶奋迅，断组而出。其家虑伤人，命健卒十余，挽之而归。因好言戒之云：“将军已死，汝莫生事累我家。”马耸耳以听，汪然出涕，喑哑长鸣数声而毙。呜呼！人之受恩而忘其主者，曾异类之不若，能不愧乎？
　　○洪君畴
　　近世敢言之士，虽间有之，然能终始一节，明目张胆，盲人之所难者，绝无而仅有，曰温陵洪公天锡君畴一人而已。方宝间，宦寺肆横，簸弄天纲，外阃朝绅，多出门下，庙堂不敢言，台谏长其恶，或饵其利，或畏其威，一时声焰，真足动摇山岳，回天而驻日也。
　　乙卯元正，以公为御史，公来自孤远，时莫知为何如人。首疏以正心格君为说，且曰：“臣职在宪府，不惟不能奉承大臣风旨，亦不敢奉承陛下风旨。”固已耸动听闻矣。次月，囊封曰：“古今为天下患者三：宦官也，外戚也，小人也。谨按入内内侍省东头供奉官干办内东门司董宋臣，宦寺之贪黠者也。并缘造寺，豪夺民田，密召倡优，入亵清禁（先是，正月内呼营妓数辈入内祗应），搂揽番商，大开贿赂。不斥宋臣，必为圣德之累。将作监谢堂，外戚之贪黠者也。狠愎之性，善于凌物，攫拿之状，旁若无人。不曰‘以备中殿宣索’，则曰‘当取教旨豁除’。椒德令芳，天下备颂，不去一堂，必为宫闱之累。集英殿修撰、知庆元府厉文翁，小人之无忌惮者也。神皋流毒，屡玷抨弹，藉衣锦威，行攫金术。今又移其剥越者剥鄞矣！然民敢怨而不敢言者，以其依凭邸第耳。不去文翁，必为王邸之累。臣恐社稷之忧，不止累陛下，累宫闱，累王邸而已。乞将宋臣逐出，堂姑予祠，文翁罢黜，臣虽九陨不悔。”
　　疏上两日不报，君畴径出江干待罪。于是中书牟子才存叟、右史李昂英俊明，交章留之，乞行其言。乃令堂自陈乞祠，除职予郡，宋臣自乞解罢，令首尾了日解职，文翁别与州郡差遣。仍命台臣吴燧勉回供职。
　　会立夏日，天雨尘土，奏乞屏绝私邪，休息土木，以弭天灾。又案少司监余作宾、后戚谢奕懋。至五月，复疏都知卢允升、门司董宋臣及内司诸吏，怙势作威，夺民田，伐墓木等事。尽言不讳，直捣其奸。疏留中不下，止令尚书省契勘内司争田伐木等事，及罢内司诸吏职事而已。公论为之抑郁。
　　大宗丞赵崇れ上时相谢方叔惠国书，略云：“窃惟今日阉寺骄恣特甚。宰执不闻正救，台谏不敢谁何。一新入孤立之察官，乃锐意出身攻之，此岂易得哉！侧耳数日，寂无所闻。不责备于他人，而责备于光范。不然，仓卒出御笔某人除少卿，亦必无可遏之理也，大丞相不可谓非我责也。丞相得君最深，名位已极，傥言之胜，宗社赖之，言之不胜，则去，去则诸君子必不容不争，是胜亦胜，负亦胜，况未必去邪？”谢君得书有赧色。翌日，果有御笔洪天锡除大理少卿，而公去国矣。
　　太学生沈元坚上书，数二之罪，乞留君畴。且曰：“天锡左迁，岂非罚其不当言宦官之过耶？李衢、朱应元之分察，岂非谕其不复言宦寺之意耶？王、程元凤同日超迁，胡大昌、丁大全之并迁台长，岂非赏其不敢言宦官之功耶？陛下喜群臣之默默，愤天锡之哓哓，左迁以逐之，于天锡何损？缄默受赏者，独无愧乎？”
　　既而三学亦皆有书。常丞赵崇洁敏可书，略云：“譬如一家之中，强奴悍仆，作奸犯罪，为人子者，泣涕而告，其父母反逐其子而留其仆。今台臣争之不胜，则诸阉所畏者谁欤！”
　　左史李俊明再有封事，言：“北司洋洋得志，蔑视南衙，将至于不可控制之地矣。”姚宗卿希得暂兼夕郎，遂缴吴燧仪曹之除，谓近者天锡拜疏留中，燧谓天锡曰：“今日之事，留则俱留，去则俱去。”既闻有疏，遂变前言曰：“吾不挈家，不丧女，不惮暑，则可俱去，今当奈何？负天锡，所以负陛下也。”
　　谢集贤一疏自解云：“臣自班行，叨尘相位，一命已上，皆出亲擢。赋性僻介，素不与内侍往还，应干文字，悉由通进司投进，自知洁其身，而袖手旁观之人，往往察臣之所避而趋之。比者天锡又论二。恭闻圣训，以为争田伐木皆王衤康旧事。臣费尽心力，上则忠告陛下，量作处分，下则弥缝事体，安恤人言。不谓下石之人，撰造言语，鼓弄宦寺，曰：‘天锡攻汝，相君之意也，相君许其弟除朝士而嗾之也。’既诬臣以教天锡攻内侍之事，又诬臣以启陛下迁天锡之说，必欲丑诋臣于不可辨白之地。但臣分量已盈，归老山林，正其时矣。从此为宰相者，必将共宦寺结为一片，天下皆在笼络中矣。惟望陛下早正右席之拜，使臣亟释重负，退延残生，实出保全之赐。”御笔慰之曰：“但安素志，奚足深辨。”越数日，除天锡太常少卿，而君畴已在汶上矣。
　　朱应元既为御史，月课乃首劾李俊明，公论大不平。同舍生作书责之，略曰：“温陵洪公出台，以执事继之者，正谓其平时负肮脏之誉。法筵之初疏，莫不延颈以听，乃及文溪之左螭，时焕之仓节，岂以其近言二颇忤上意，而时焕与洪有瓜葛，亦二所恶者邪？信然，则执事之志荒矣。二之横，三尺童子，恨不啮之，洪公因众怨，出死力以决之。貂逐台谏，岂人主之本心哉！执事昧于所择，不知所得几何，所失如是之大也。”时方逢臣君锡在馆阁，亦上庙堂书，劝以去就力争，而谢相不能用。
　　公论既不能胜，二孺乃簧谮于上，谓：“内司争田伐木词讼，皆台吏受贿以强察官之判，所以上罔圣听，况台吏之家资极富，若使簿录其家，尽可上裨国计。”于是竟降宣谕指挥，令谏官丁大全追上御史台，点检杨升、金永隆、杨叔茂，牒送临安府根勘，籍没家财，各行黥配，以快其愤焉。初意欲令台胥妄供以污君畴，赖上察其奸而止。大全竟以治吏之功，躐除副端。
　　未几，谢相罢，而二孺犹未大快其意。复厚赂太学率履斋上舍生林自养，裁书投匦，以攻谢相为名，力诋君畴云：“窃见洪天锡之分察，出自陛下亲擢。不能为触邪豸为指佞草，专以能攻上身为急务，以剪除上左右以立名，以奉承风旨为大耐官职。棘卿左迁，所以正舍豺问狸之罪。内侍纵曰有过，使其得贤宰相以制之，又何患焉？天锡之去，乃翦方叔之羽翼，岂怒其扫除二孺哉人但见天锡言事而迁他官，则曰：‘此劾内侍之过也。’吴燧以改除致缴，则曰：‘此天锡之荐主也。’李昂英以月评被论，亦曰：‘此天锡之救兵也。’甚而台省之胥，赃盈恶贯，以置典宪，亦曰：‘为内侍泄冤也。’贪缪之相，误国殄民，逐之已晚，亦曰：‘为内侍翻本也。’一犬吠形，百犬吠声。向者李昂英直前奏札，尝谓天锡为方叔私人矣。氵存攻内侍，实出方叔指嗾之，而欲挠乱圣心耳。欲乞将方叔亟正典刑，使天下明知宰相台谏之去，出自独断，于内侍初无预焉。”
　　于是学舍鸣鼓攻之，且上书以声自养之罪。复申前庑，备申公堂，乞行重罚。遂从第一等规屏斥，尽除学籍，毁抹绫纸备榜监学晓谕，而朝旨亦有听读指挥。虽纷纷若此，曾不伤二孺之毫毛。至庚申岁，吴丞相柄国，始以外柯斥焉。
　　景定辛酉，起君畴为广东计使。甲子八月，以大蓬召，不就。十一月，度宗即位，首除为侍御史兼侍读。明年六月，上封事，力陈公田、关会之弊。七月，改除工部侍郎，兼直学士院，兼侍读，公力辞。旋畀职名出帅闽焉。
　　公在闽阃日，尝书桃符云：“平生要识琼崖面，到此当坚铁石心。”盖其刚劲之气，未尝一日少沮也。
　　○谢惠国坐亡
　　谢方叔惠国，自宝免相归江西寓第，从容午桥泉石凡一纪余。咸淳戊辰，朝会庆寿，为子侄亲友所误，萃先帝宸翰为巨帙，曰《宝奎录》，侑以自制丹砂、金器、古琴之类以进。当国者以为有意媒进，嗾言官后省交攻之，削其封爵，夺其恩数，且劾其侄常簿章，婿江州ヘ李钲、客匠簿吕圻，至欲谪之远外，祸且不测。荆阃吕武忠文德，平时事公谨，书缄往来，必称恩府，而自书为门下使臣。至是一力回护，幸而免焉。壬申正月，公燕居无他，忽报双鹤相继而毙，公喟然叹曰：“鹤既仙化，余亦从此逝矣。”于是区处家事，凡他人负欠文券，一切焚之。沐浴朝衣，焚香望阙遥拜，次诣家庙祝白，招亲友从容叙别，具有条理。遂大书偈曰：“罢相归来十七年，烧香礼佛学神仙。今朝双鹤催归去，一念无惭对越天。”瞑目静坐，须臾而逝。遗表来上，特旨尽复元官，恩数赠恤加厚焉。生死之际，亦近世诸公之所无也。
　　○洪端明入冥
　　洪焘仲鲁，忠文公咨夔次子也。嘉熙丁酉，居忧天目山，素有元章爱石之癖，而山中所产亦秀润，不减太湖、洞庭。村仆骆老者，专任搜抉之役。会族叔，璞假畚锸锄斧，将为筑室用，骆掌其事，择元刂钝数事付之。璞怒其轻己，率其子共殴之，至毙，是岁中元日也。洪公力与维持，泯其事。璞素豪犷，持一邑短长。邑令王衍，婺安人，恶其所为，廉得之，遂收璞父子及血属于狱。洪公亦以曾任调停，例追逮，良窘。时，王实斋遂守吴，契家亟往求援，王为宛转赵宪崇挥，改送余杭县狱，具以主仆名分，因斗而死，璞止从夏楚，梗仅编置赎铜而已。
　　明年戊戌中元，洪公方走厕，忽睹骆老在厕云：“近山雨后出数石，秀可爱，主人幸一观之。”洪仓卒忘其死，往从其行，才跬步间，觉此身已在檐楹间。稍至一土神庙，便有四力士自庙中出，挟之空行，其去甚驶。天昏昏如昧爽，足下风涛澎湃声可恐，意非佳境。反顾骆曰：“既若此，何不告我？”骆曰：“勿恐，略至便可还也。”稍前，一河甚阔，方念无津梁可度，则身已达彼岸。又见数百人掩面趣右而去。自此冥行如深夜。忽曛黑中，一山横前，有窍如月，数百人皆自此入，心方疑异，而身亦度窍矣。到此，足方履地。既前，复有一河，污浊特甚，僧尼道俗汨没其间。至此，方悟为入冥，心甚悲恐。
　　稍前，颇有人居，萧疏殊甚。又前，有宫室轩敞巍耸，四垂帘幕，庭下列绯绿人狱卒甚众，俨如人间大官府，初无所谓阿旁牛头也。右庑绝昏黑，隐隐见荷枷棰楚者甚苦。其外小庭中，一黑蟒大与庭等，仰视一灯，悲鸣无度。洪所立左庑，则微明若欲曙时。微闻其傍喃喃若诵经声。洪平日不喜此，方窘惧中，亦慢随其声诵之。庭中人忽起立怒视，而殿上帘尽卷。有绿衣者出，坐东向，绯衣者坐西向，最后金紫人居中。庭下绿衣吏抱文书而上，高唱云：“洪某枉法行财，罪当死。”洪惧甚，不觉身已立庭下。漫答云：“为叔解纷，初非枉法。”金紫人怒曰：“此人间哗词，安得至此？”洪曰：“死不辞，然有三说。璞，叔也；骆，仆也。不忍以仆故置叔于辟，一也；骆无子，妻贫老无以养，使璞资之终其身，二也；且骆妻自谓一经检验，永失人身，意自不欲，非强之和，三也。”金紫人始首肯云：“为叔解纷，初非枉法，此说有理，可供状来。”便有纸笔在前，直书其说以呈。金紫人怒方霁曰：“可与骆氏立后。”且命绿衣导之以回。转盼间，骆之父母皆在焉。途中，因扣绿衣所见大蟒为何物。厉声答云：“此开边喜杀之人也。”稍前，见数十百人持骡马皮而来，又扣之，曰：“此受生回也。”又见狱吏持刀杖，驱百余人自西而来。其中有洪氏族长为僧者曰煜黎，亦在焉。方疑之，煜忽呼曰：“三十哥（系仲鲁第行）安得在此！”为所驱卒击其首粉碎，回视之，仍复完矣。因扣绿衣云：“人间何事最善？”绿衣举手加额曰：“善哉问！忠孝为先，继绝次之，戒杀又次之。”又问：“何罪最重？”曰：“开边好杀罪重，豪夺次之。”（或谓其说尚多）因问：“金紫者何人？”拱手对曰：“商公飞卿（字仲，乾淳间从官）。”复扣平生食禄，遂于袖中出大帙示之，己姓名下，其字如蚁，不能尽阅。后注云：“合参知政事。以某年、月、日奸室女某人，某日为某事，降秘阁修撰转运副使。”洪悚然泪下曰：“奈何？”绿衣曰：“但力行好事。”且言：“某亦人间人，任知池州司户，溺死。阴间录其正直，得职于此。”稍前，至大溪，有桥如鱼网，心疑其异，而身已度矣。又前，溪亦大，绿衣推堕之，恍然而寤，则死已三日矣。妻子环立于侧，特以心微暖，口尚动，未就敛耳。
　　后一岁，璞亦入冥，笕身堕铁网中。见邻院僧行昭立庭下，主者诘责曰：“汝为僧，乃专以杀生为事，何邪？”昭曰：“杀生乃屠者黄四，某不过与之庖馔耳。”亟问黄四，无异辞，乃讯足二十而去。方窘惧间，忽传呼都天判官决狱，视之，则忠文公也。璞号泣求救，公曰：“汝杀人，何所逃罪，然未应尔也。”恍然身已出网外而苏。
　　后行昭以营桥立积木上败足，呻吟痛楚者三岁而殂，璞亦未几死。后洪公于庚申岁首，以秘撰两浙漕召。忆向所见，心甚恐，后亦无他，官至文昌端明殿学士。晚虽龃龉，然竟享上寿而终，岂非力行好事所致乎？
　　此事洪公常入梓以示人。余向于先子侍旁，亲闻伯鲁尚书言甚详。后会其犹子宪使起畏义立，复询颠末书之。
　　○野婆
　　邕宜以西，南丹诸蛮皆居穷崖绝谷间。有兽名野婆，黄发椎髻，跣足裸形，俨然一媪也。上下山谷如飞猱，自腰已下，有皮累垂盖膝若犊鼻，力敌数壮夫，喜盗人子女。然性多疑畏骂，已盗，必复至失子家窥伺之，其家知为所窃，则积邻里大骂不绝口，往往不胜骂者之众，则挟以还之。其群皆雌，无匹偶，每遇男子，必负去求合。
　　尝为健夫设计挤之大壑中，展转哮吼，胫绝不可起。徭人集众刺杀之，至死，以手护腰间不置。剖之，得印方寸，莹若苍玉，字类符篆不可识，非镌非镂，盖自然之文，然亦竟莫知其所宝为何用也。周子功，景定间使大理，取道于此，亲见其所谓印者。
　　此事前所未闻，是知穷荒绝徼，天奇地怪，亦何所不有？未可以见闻所未及，遂以为诞也。《后汉郡国志》引《博物记》曰：“日南出野女，群行不见夫，其状且白，裸袒无衣襦。”得非此乎？《博物记》当是秦汉间古书，张茂先盖取其名而为志也。
　　○王宣子讨贼
　　王佐宣子帅长沙日，茶贼陈丰啸聚数千人，出没旁郡，朝廷命宣子讨之。时冯太尉湛谪居在焉，宣子乃权宜用之。谍知赃巢所在，乘日晡放饭少休时，遣亡命卒三十人，持短兵以前，湛自率百人继其后，径入山寨。丰方抱孙独坐，其徒皆无在者。卒睹官军，错愕不知所为，亟鸣金啸集，已无及矣，于是成擒，余党亦多就捕。
　　宣子乃以湛功闻于朝，于是湛以劳复元官，宣子增秩。辛幼安以词贺之，有云：“三万卷，龙头客，浑未得文章力。把诗书马上，笑驱锋镝。金印明年如斗大，貂蝉元自兜鍪出。”宣子得之，疑为讽己，意颇衔之。殊不知陈后山亦尝用此语送苏尚书知定州云：“枉读平生三万卷，貂蝉当复坐兜鍪。”幼安正用此。然宣子尹京之时，尝有书与执政云：“佐本书生，历官处自有本末，未尝得罪于清议。今乃蒙置诸士大夫所不可为之地，而与数君子接踵而进，除目一传，天下士人视佐为何等类？终身之累，孰大于此！”是亦宣子之本心耳。

　　●卷八
　　○张魏公二事
　　高宗视师金陵，张魏公为守，杨和王领殿前司。有卒夜出，与兵马都监喧竞，卒诉之，公判云：“都监夜巡，职也，禁兵酉点后不许出营，法也，牒宿卫司照条行。”杨不得已斩之。
　　又尝诣学，士有投牒者，视之，则争博进也。即判云：“士子争财于学校，教化不明，太守罪也。当职先罚俸半月，牒学照规行。”教官大窘，引去。
　　○罗春伯政事
　　罗点春伯为浙西仓摄平江府。忽有故主讼其逐仆欠钱者，究问虽得实，而仆黠甚，反欲污其主，乃自陈尝与主馈之姬通，既而物色，则无有也。于是遂令仆自供奸状，甚详，因判云：“仆既欠主人之钱，又且污染其婢。事之有无虽未可知，然其自供罪状已明，合从奸罪定断，徒配施行。所有女使，候主人有词日根究。”闻者无不快之。
　　○＜广甫＞峭
　　魏收有“逋峭难为”之语，人多不知其义。熙宁间，苏子容丞相奉使契丹，道北京。时文潞公为留守，燕款从容，因扣逋峭之义。苏公曰：“向闻之宋元宪云：‘事见《木经》。’盖梁上小柱名，取其有折势之义耳。”乃就用此事作诗为谢云：“自知伯起难逋峭，不及淳于善滑稽。”
　　而齐、魏间以人有仪矩可喜者，则谓之庸峭。《集韵》曰：“＜广甫＞＜广余＞，屋不平也。＜广甫＞，奔模反；＜广余＞，同都反。今造屈势有曲折者，谓之＜广甫＞峭云。”二字与前义亦近似。今京师指人之有风指者，亦谓之波峭。虽转＜广甫＞为波，岂亦此义耶？
　　○许公言
　　安定郡王子涛，字仲山。在京师时，其兄子冲喜延道流方士。有许公言者，能以药为黄金。其人皎然玉树，有小炉，高不盈尺。以少药物就掌中调之，纳火中，须臾精金也。谓仲山曰：“如何？”仲山曰：“毕竟只是假。”许愕然，拊其背曰：“善自爱。”
　　越数日，告子冲别，挽留不可。将出门，邀仲山耳语，首言：“君兄且死矣。君手有直纹，未可量，但早年亦＜喜＞困，宜顺受之，寿可至六十九。人寿修短，视其操行。上帝所甚恶者贪，所甚靳者寿，人能不犯其所甚恶，未有不得其所靳者。君能不忘吾言，可至七十九，持之益谨，更可至八十九，外此，非吾所知也。”仲山问其行何之，曰：“中原将乱，吾入蜀耳。”
　　未数月，子冲一夕无疾而亡。逾年，金入寇，仲山负其母以南，昼伏宵行，数阽于危，仅行脱。平生守许之戒不渝。晚而袭爵，年八十七乃终。克家端明，乃其曾孙也。
　　○士子诉试
　　王希吕仲衡知绍兴郡，举进士。有为二试卷，异其名，皆中选。黜者不厌，哗然诉之。王呼其首问曰：“尔生几何年？凡几试矣？”众谓怜其潦倒，则皆以老于场屋对。王曰：“曾中选否？”曰：“正为累试皆不利也。”王忽作色曰：尔曹累试不一得，彼一试而两得，尚敢诉耶！”叱而出之。
　　○赵德庄诲后进
　　赵忠定汝愚初登第，谒赵彦端德庄。德庄故余干令，因家焉。故与忠定父兄游，语之曰：“谨毋以一魁置胸中。”又曰：“士大夫多为富贵诱坏。”又曰：“今日于上前得一二语奖谕，明日于宰相处得一二语褒拂，往往丧其所守者多矣。”忠定拱手曰：“谨受教。”前辈于后进如此。
　　○朱墨史
　　绍圣中，蔡卞重修《神宗实录》，用朱黄删改。每一卷成，辄纳之禁中。盖将尽泯其迹，而使新录独传。所谓朱墨本者，世不可得而复见矣。
　　及梁师成用事，自谓苏氏遗体，颇招延元诸家子孙若范温、秦湛之徒。师成在禁中见其书，为诸人道之。诸人幸其书之出，因曰：“此亦不可不录也。”师成如其言。及败没入，有得其书，携以渡江，遂传于世。
　　○苏大璋
　　三山苏大璋之，治《易》有声。戊午乡举，梦为第十一人，数为人言之，以为必如梦告。既试，将揭榜，同经人诉于郡，谓其自许之确如此，必将与试官有成约，万一果然，乞究治之。及申号至第十一名，果《易》也。帅携此状入院，遍示考官，谓：“设如此言，诸公将何以自解？不若以待补首卷易之。”众皆以为然。既拆号，则自待补为正解者，大璋也；由正解而易为待补者，乃投牒之人也。次年，苏遂冠南宫。此与王俊民事相类。
　　○徐汉玉
　　永嘉徐宣字汉玉。治周成子狱，无所枉，自知必得罪，束担俟命。忽梦神人驱之使去，答曰：“吾分宜去，不待驱逐，但未知当往何所？”神曰：“汝得严州。”觉与家人言：“梦真妄耳。吾得罪必南迁，安得在畿乎？”已而谪道州，又徙象州。行至来宾县，得《图经》视之，唐严州也。叹曰：“吾其不返乎？”果终焉。
　　○韩忄造造奇卜
　　绍兴末，有韩忄造者，卖卜于临安之三桥，多奇中。庚辰春，曾侍郎仲躬、吕太史伯恭至其肆，则先一人在焉。问其姓，宗子也。次第谈命，首言赵可至郡守，却多贵子，不达者亦卿郎。次及曾，则曰：“命甚佳，有家世，有文学，有政事，亦有官职。只欠一事，终身无科第。”次至吕，问：“何干至此？”吕曰：“赴试。”曰：“去年不合发解，今安得省试？”曰：“赴词科。”曰：“却是词科人，但不在今年词科，别有人矣。后三年，两试皆得之，且不失甲科。”复扣其何所至。沉吟久之曰：“名满天下，可惜无福。”已而其言皆验。赵名善待，仕至岳州守。其子汝述为尚书，适、逵、遇皆卿监郎。曾仲躬名逮吉，父、文清公之子，能世其家。举进士不第，至从官以没。吕太史，隆兴癸未谅阴榜南宫第七人，又中宏词科，为儒宗。不幸得末疾，甫四十六岁而终。术之神验如此。
　　○以赋罢相
　　阜陵在位，上庠月书前列试卷，时经御览。辛丑大旱，七月私试；《闵雨有志乎民赋》。魁刘大誉，第六韵云：“雨固自于天，感召岂无所主。傥燮调得人，则斯可有节，而聚敛无度，则亦能不雨。此或未明闵之何补？不见商霖未作，相传说于高宗；汉旱欲苏，烹弘羊于孝武。”未几，赵温叔罢相。
　　○小儿疮痘
　　小儿疮痘，固是危事，然要不可扰之。尝见赵宾曰：“或多以酒面等物发之，非也，或以消毒饮升麻汤等解之，亦非也。大要在固脏气之外，任其自然耳。惟本事方、捻金散最佳。”又陈剑南刚翁云：“痘疮切不可多服升麻汤，只须以四君子汤加黄芪一味为稳耳。”二说皆有理，然或有变证，则不得不资于药。
　　癸酉岁，儿女皆发痘疮。同僚括苍陈坡，老儒也。因言：“向分教三山日，其孙方三岁。发热七日，疮出而倒靥色黑，唇口冰冷，危证也。遍试诸药皆不效，因乞灵于城隍神，以卜生死。道经一士门，士怪其侵晨仓皇，因遮扣之，遂告以故。士曰：‘恰有药可起此疾，奇甚。”因为经营少许，俾服之，移时，即红润如常。后求其方，甚秘惜之。及代归，方以见赆。其法用狗蝇（狗身上能飞者）七枚擂细，和醅酒少许调服。蝇夏月极多，易得，冬月，则藏于狗耳中，不可不知也。”
　　既而次女疮后，余毒上攻，遂成内障，目不辨人，极可忧。遍试诸药，半月不验。后得老医一方，用蛇蜕一具，净洗，焙令燥。又天花粉（即瓜萎根）等分细末之，以羊子肝破开，入药在内，麻皮缚定，用米泔水熟煮，切食之，凡旬余而愈。其后程甥亦用此取效，真奇剂也。
　　○曹西士上竿诗
　　赵南仲以诛李全之功见忌于赵清臣，史揆每左右之，遂留于朝。其后恢复事起，遂分委以边圉。赴镇之日，朝绅置酒以饯。适有呈缘竿伎者，曹西士赋诗云：“又被锣声送上竿，这番难似旧时难。劝君着脚须教稳，多少傍人冷眼看。”未几，师果不竞。
　　○昌化章氏
　　昌化章氏，昆弟二人，皆未有子。其兄先抱育族人一子，未几，其妻得子。其弟言：“兄既有子，盍以所抱子与我？”兄告其妻，妻犹在蓐曰：“不然。未有子而抱之，甫得子而弃之，人其谓我何？且新生那可保也。”弟请不已，嫂曰：“不得已，宁以吾新生与之。”弟初不敢当，嫂卒与之。已而，二子皆成立。长曰，字景韩，季曰诩，字景虞。拥之子樵、，诩之孙铸、鉴，皆相继登第，遂为名族。孝友睦姻之报如此。妇人有识，尤可尚也。
　　○吴季谦改秩
　　吴季谦愈，初为鄂州邑尉，常获劫盗。讯之，则昔年有某郡ヘ者，江行遇盗，杀之。其妻有色，盗胁之曰：“汝能从我乎？”妻曰：“汝能从我，则我亦从汝，否则杀我。”盗问故，曰：“吾事夫若干年，今至此已矣，无可言者。仅有一儿才数月，吾欲浮之江中，幸而有育之者，庶其有遗种，吾然后从汝无悔。”盗许之，乃以黑漆团合盛此儿，藉以文褓，且置银二片其旁，使随流去。如是十余年。一日，盗至鄂，舣舟。挟其家至某寺设供。至一僧房，庋间黑合在焉，妻一见识之，惊绝几倒。因曰：“吾疾作，姑小憩于此，毋挠我。”乘间密问僧：“何从得此合？”僧言：“某年月日得于水滨，有婴儿及白金在焉。吾收育之，为求乳食。今在此，年长矣。”呼视之，酷肖其父。乃为僧言始末，且言：“在某所，能为我闻之有司，密捕之可以为功受赏，吾冤亦释矣。”僧为报尉，一掩获之，遂取其子以归。季谦用是改秩。
　　○作邑启事
　　龚圣任言，林德崇父，尝为剧县有声。其与监司启有云：“鸣琴堂上，将贻不治事之讥；投巫水中，必得擅杀人之罪。”时以为名言。
　　刘潜夫宰建阳，亦有一联云：“每嗟民力，至叔世而张弓；欲竭吏能，恐圣门之鸣鼓。”语意尤胜，信乎治邑之难也。
　　○斋不茹荤必变食
　　《庄子?人间世》云：“仲尼曰：‘斋，吾语若。’颜回曰：‘回之家贫，唯不饮酒不茹荤者数月矣。若此，则可以为斋乎？’曰：‘祭祀之斋，非心斋也。’”郑玄注曰：“荤，辛菜也。”按《说文》：“荤，臭菜也。”锴曰：“通谓芸、苔、椿、韭、蒜、葱、阿魏之属，气不洁也。”
　　《荀子?哀公篇》：“孔子曰：‘夫端衣玄裳，冕而乘辂者，志不在于食荤。’”注云：“荤菜，葱、韭之属。”《论语》：“斋必变食。”《周礼?膳夫》：“王斋，日三举。”郑注云：“斋必变食也。”《疏》曰：“斋必变食，故加牲体至三太牢。”（牛、羊、豕具为一牢。）
　　胡明仲论梁武曰：“祭祀之斋，居必迁坐，必变服，必变食，食为盛馔。一其心志，洁其气体，以与神明交，未尝不饮酒，不茹荤也。”
　　晦庵释“斋必变食”亦取《庄子》，而黄氏亦兼取之。朱又谓“荤是五辛”，又曰：“今致斋有酒，非也。”然《礼》中乃有“饮不至醉”之说，何邪？
　　○二李省诗
　　蜀中类试，相传主司多私意与士人相约为暗号，中朝亦或有之，而蜀以为常。李壁季章、宴季永，同登庚戌科，己酉赴类省试。二公皆以文名一时，而律赋非所长。乡人侯某者以能赋称，因资之以润色。既书卷，不以诗示侯，侯疑其必有谓。将出门，侯故少留，李遂先出，而侯踵其后。至纳卷所，扣吏以二李卷子，欲借一观，以小金牌与之。吏取以示，则诗之景联皆曰：“日射红鸾扇，风清白兽樽。”侯即于己卷改用之。既而皆中选。二李谢主司，主司问：“此二句，惟以授于昆仲，何为又以与人？”李恍然不知所以。他日，微有所闻，终身与侯不协。
　　○宗子请给
　　王介甫为相，裁减宗室恩数，宗子相率诉马前，公谕之曰：“祖宗亲尽，亦须祧迁，何况贤辈。”荆公行一切不恤之政，独于此事，未为不然。
　　熙宁诏裁宗室授官法及恩例，东坡亦以为然，曰：“此实陛下至明至断，所以深计远虑，割爱为民。”其后无戚疏少长，皆仰食县官。西南两宗无赖者，至纵其婢使与闾巷通，生子则认为己子而利其请给，此自古所无之弊例也。
　　○郑安晚前谶
　　郑丞相清之，在太学十五年，殊困滞无聊。乙亥岁，甫升舍选，而以无名阙，未及奏名，遂仍赴丁丑省试。临期，又避知举袁和叔亲试别头，愈觉不意。及试，《青紫明主恩》诗押明字。短晷逼暮，思索良艰。漫检韵中，有颖字可用，遂用为末句云：“他年蒙渥泽，方玉带围颖。”归为同舍道之，皆大笑曰：“绿衫尚未能得着，乃思量系玉带乎？”已而中选，攀附骤贵，官至极品，竟此赐，遂成吉谶。以此知世之叨窃富贵，皆非偶然也。
　　○赵佥判花字样
　　赵时杖为平江佥幕，其训名不雅。凡书判决杖，吏辈皆用纸贴之，此亦可笑。其押字，作一大口字，而申其下一画。陈子爽恺作守，初到见之，书其侧云：“佥判押字大空空，请改之，庶几务实。仍请别押一样来。”闻者无不大笑。正可与李晋仁喏样为对也。
　　○一府三守
　　放翁《笔记》言：庆历初，夏竦判永兴军，陈执中、范雍，并为知军。一府三守，不知职守如何分？既非长贰，文移书牒之类必有程式。官属胥吏，何所禀承？国史不载，莫可考也。然谏官御史不以为非，三公亦不辞，岂在当时，亦便于事邪？今按竦先以都部署兼经略招讨使，判永兴军。既而执中为同都部署经略使知军，而诏竦判如故。未几，竦屯州，执中屯泾州。盖两人议边事不合，故分任之。未几，又以范雍知军。竦、执中既分出按边，而领府事犹故。于是一府三守，公吏奔趋往来想不胜其扰，自昔未尝有也。然则史未尝不载，而于事安得为便乎？
　　○六么羽调
　　《演繁露》云：唐有新翻羽调绿腰。白乐天诗集自注云：‘即六么也。’今世亦有六么，而其曲有高平、仙吕调，又不与羽调相协，不知是唐遗声否？按今六么中，吕调亦有之，非特高平、仙吕也。《唐礼乐志》：俗乐二十八调，中吕、高平、仙吕在七羽之数。盖中吕、夹钟，羽也；高平、林钟，羽也；仙吕、夷则，羽也。安得谓之不与羽调相协？盖未之考尔。
　　○香炬锦茵
　　秦会之当国，四方馈遗日至。方滋德帅广东，为蜡炬以众香实其中，遣驶卒持诣相府，厚遗主藏吏，期必达，吏使俟命。一日，宴客，吏曰：“烛尽。适广东方经略送烛一掩，未敢启。”乃取而用之。俄而异香满坐，察之，则自烛中出也。亟命藏其余枚，数之，适得四十九。呼驶问故，则曰：“经略专造此烛供献，仅五十条，既成，恐不嘉，试热其一，不敢以他烛充数。”秦大喜，以为奉己之专也，待方益厚。
　　郑仲为蜀宣抚，格天阁毕工，郑书适至，遗锦地衣一铺。秦命铺阁上，广袤无尺寸差，秦默然不乐，郑竟失志，至于得罪。二公为计同，一以见疑，一以见厚，固有幸不幸，要不若居正之无悔吝也。
　　○登闻鼓
　　《笔谈》言洛京留台有旧案，言国初取索卤簿法仗，报言：“本京卤簿，因清泰间末帝将带逃走，不知所在。”人传以为笑。
　　今登闻鼓院，初供职吏，具须知单状，称：“本院元管鼓一面，在东京宣德门外，被太学生陈东等击碎，不曾搬取前来。”正与此相类，皆可资捧腹也。
　　○义绝合离
　　莆田有杨氏，讼其子与妇不孝。官为逮问，则妇之翁为人殴死，杨亦预焉。坐狱未竟，而值覃霈，得不坐。然妇仍在杨氏家。有司以大辟既已该宥，不复问其余，小民无知，亦安之不以为怪也。其后，父又讼其子及妇。军判官姚缶以为“虽有仇隙，既仍为妇，则当尽妇礼”，欲并科罪。陈伯玉振孙时以ヘ摄郡，独谓：“父子天合，夫妇人合；人合者，恩义有亏则已矣。在法，休离皆许还合，而独于义绝不许者，盖谓此类。况两下相杀，又义绝之尤大者乎！初间，杨罪既脱，合勒其妇休离，有司既失之矣。若杨妇尽礼于舅姑，则为反亲事仇，稍有不至，则舅姑反得以不孝罪之矣。当离不离，则是违法。在律，违律为婚，既不成婚，即有相犯，并同凡人。今其妇合比附此条，不合收坐。”时皆服其得法之意焉。
　　按《笔谈》所载，寿州有人杀妻之父母兄弟数口。州司以不道，缘坐其妻子。刑曹驳之曰：“殴妻之父母，即为义绝，况身谋杀，不应复坐。”此与前事正相类。凡泥法而不明于理，不可以言法也。
　　○熊子复
　　熊克字子复，博学有文。王季海守富沙日，漕使开宴，命子复撰乐语，季海读之称善。询司谒者曰：“谁为之？”答曰：“新任某州熊教授也。”自此甚见前席。别后，子复一向官湖湘间，不相闻者几二十年。及改秩作邑满，造朝谒光范。季海时为元枢，询子复曰：“近亦有著述乎？”子复以两编献。广日，后殿奏事毕，阜陵从容曰：“卿见近日有作四六者乎？”时学士院阙官，上不访之赵丞相而访之季海，于是以陆务观等数人对。上云：“朕自知之，今欲得在下僚未知名者尔。”季海遂及子复姓名。上云：“此人有近作可进来。”季海退以所献缴入。翌日，上谓季海曰：“熊克之文，朕尝观之，可喜。”盖欲置之三馆兼翰苑也。季海奏云：“如此恐太骤，不如且除院辖，徐召试。使克文声着于士大夫间，则人无间言。”阜陵然之，遂除提辖文思院。
　　他日，赵丞相进拟，上曰：“朕自有人。”赵问“何人”，上曰：“熊克。”又曰：“陛下何以知之？”曰：“朕尝见其文字。”又问：“陛下何从得其文字，此必有近习为道地者。”上曰：“不然。”季海虽知由己所荐，以上既不言，亦不敢泄。而赵终疑之。未几召试。故时，学士院发策，率先示大略，试者得为之备。赵乃以喻周子充云：“此非佳士也。”克屡造请求间目，子充不答，及对策殊略，克大以为恨。故在玉堂，每当子充制诏，辄无美辞，后竟出知台州。
　　○郑时中得官
　　郑时中字复亨，三衢人。在上庠日，多游朝绅间。好大言，尝语同舍曰：“前举漕荐，乃术者曹谷先许，今复来矣。”有好事者闻之曰：“此必谷又许之。”乃与偕走其肆，则郑实未尝先往。曹沉吟久之，频自摇首，推演再三，乃曰：“吾十年前，曾许此命来春必高选，今所见乃不然。虽然，宋春定得官，但非登科耳。今秋得举，却不必问。”郑乃曰：“吾家无延赏，来年不郊，非科举何由得官？”谷曰：“某见得如此耳。”既而程泰之大昌与郑同荐，程第而郑不利。时余松茂老为秦会之客，第三人及第。秦与谋代，余因荐郑，秦亦悦其辩，设礼有加，郑无以颂之。
　　尝闻其季父行可名仲熊者，言旧在太学，目击靖康金人欲立张邦昌，秦为中司，特议立赵氏。金酋召赴军前，秦遂遣妻王氏南归。已登舟，王闻变，亟步以往。秦时犹未入北军，因同入肆买齑面。人已盈坐，主人横一卓沟上使坐，王忧惧不能举箸，秦兼尽之，略无惧色。已，乃同至军前被执。郑因于坐间举此事，谓亲得之行可。秦意正欲暴白此事，而人无知者，闻其言大喜。时行可犹仕州县，即召用之，二年，同为执政。是岁复亨亦得官，其神验如此。
　　○诗词祖述
　　隆兴间，魏胜战死淮阴，孝宗追惜之。一日，谕近臣曰：“人才须用而后见，使魏胜不因边衅，何以见其才？如李广在文帝时，是以不用，使生高帝时，必将大有功矣。”
　　其后放翁赠刘改之曰：“李广不生楚汉间，封侯万户宜其难。”盖用阜陵语也。改之大喜，以为善名我。
　　异时，刘潜夫作《沁园曲》云：“使李将军遇高皇帝，万户侯何足道哉！”又祖放翁语也。
　　○嘲觅荐举
　　直斋陈先生云：向为绍兴教官日，有同官初至者，偶问其京削欠几何？答云：“欠一二纸。”数月，闻有举之者。会间，贺其成事，则又曰：“尚欠一、二纸。”又越月，复闻有举者，扣之，则所答如前。余颇怪之。他日，与王深甫言之，深甫笑曰：“是何足怪？子不见临安丐者之乞房钱乎？暮夜，号呼于衢路曰：‘吾今夕所欠十几文耳。’有怜之者，如数与之曰：‘汝可以归卧矣。’感谢而退。去之数十步，则其号呼如初焉。子不彼之怪，而此之怪，何哉？”因相与大笑而罢。

　　●卷九
　　○形影身心诗
　　靖节作形影相赠、《神释》之诗。谓贵贱贤愚，莫不营营惜生。故极陈形影之苦，而以神辨自然，以释其惑。《形赠影》曰：“愿君取吾言，得酒莫苟辞。”《影答形》曰：“立善有遗爱，胡可不自竭。”形累养而欲饮，影役名而求善，皆惜生之惑也。神乃释之曰：“大钧无私力，万理自森著。人为三才中，岂不以我故。”此神自谓也。又曰：“日醉或能忘，将非趣龄具。”所以辨养之累。又曰：“立善常所忻，谁当与汝誉？”所以解名之役，然亦仅在趣龄与无誉而已。设使为善见知，饮酒得寿，则亦将从之耶？于是又极其释曰：“纵浪大化中，不喜亦不惧。应尽便须尽，无事勿多虑。”此乃不以死生祸福动其心，泰然委顺，乃得神之自然，释氏所谓断常见者也。
　　坡翁从而反之曰：“予知神非形，何复异人天。岂惟三才中，所在靡不然。”又云：“委顺忧伤生，忧死生亦迁。纵浪大化中，正为化所缠。应尽便须尽，宁复俟此言。”
　　白乐天因之作《心问身》诗云：“心问身云何泰然，严冬暖被日高眠。放君快活知恩否，不早朝来十一年。”身答心曰：“心是身王身是宫，君今居在我宫中，是君家舍君须爱，何事论恩自说功。”心复答身曰：“因我疏慵休罢早，遣君安乐岁时多。世间老苦人何限，不放君闲奈我何。”此则以心为吾身之君，而身乃心之役也。
　　坡翁又从而赋六言曰：“渊明形神自我，乐天身心于物。而今月下三人，他日当成几佛？”
　　然二公之说虽不同，而皆祖之列子力命之论。力谓命曰：“若之功，奚若我哉？”命曰：“汝奚功于物，而欲比朕？”力曰：“寿夭穷达，贵贱富贫，我力之所能也。”命遂历陈彭祖之寿，颜渊之天，仲尼之困，殷纣之君，季札无爵于君，田恒专有齐国，夷、齐之饿，季氏之富：“若是，汝力之所能，奈何寿彼而天此，穷圣而达逆，贱贤而贵愚，贫善而富恶耶？”力曰：“若如是言，我固无功于物，而物若此耶？此则若之所制耶？”命曰：“既谓之命，奈何有制之者？朕直而推之，曲而任之。自寿自夭，自穷自达，自贵自贱，自富自贫，朕岂能识之哉！”此盖言寿夭穷达，贵贱富贫，虽曰莫非天命，而亦非造物者所能制之，直付之自然耳。此则渊明神释，所谓“大钧无私力”之论也。
　　其后杨龟山有《读东坡和陶影答形》诗云：“君如烟上火，火尽君乃别；我如镜中像，镜坏我不灭。”盖言影因形而有无，是生灭相。故佛云：“一切有为法，如梦幻泡影。”正言其非实有也，何谓不灭？此则又堕虚无之论矣。
　　○父执之礼
　　前辈事父执之礼甚严。汉马伏波有疾，梁松来候之，独拜床下，援不答。松去，诸子问曰：“梁伯孙，帝婿贵重，公卿莫不惮之，大人独不为礼？”援曰：“我乃松之父友也，虽贵，何得失其序乎！”
　　王丹召为太子少傅，大司徒侯霸欲与交友，遣子昱候于道，迎拜车下，丹下答之。昱曰：“家君欲与君结友，何为见拜？”丹曰：“君房有是言，丹未之许也。”然则答拜乃疏之耳。
　　至国朝东都时，此礼犹在。韩魏公留钥北京日，李稷以国子博士为漕，颇慢公，公不与较，待之甚礼。俄，潞公代魏公为留守，未至，扬言云：“李稷之父绚，我门下士也。闻稷敢慢魏公，必以父死失教至此。吾视稷，犹子也，果不悛，将庭训之。”公至北京，李稷谒见，坐客次。久之，着道服出，语之曰：“而父，吾客也，只八拜。”稷不获已，如数拜之。此事或传李稷为许将。
　　熙宁初，吕晦叔诸子谒欧阳公于颍上，疑当拜与否。既见叙，拜，文忠不复辞，受之如受子侄之礼。二子既出，深叹前辈不可及。
　　崇宁间，陆佃农师在政府日，有大卿岑象先岩起于农师为父执。一日来访，延之堂奥，具冠裳拜之。既而岑作手简来谢云：“前日登门展庆，蒙公敦笃事契，俾纳贵礼。于公有谦之光，使老者增僭易之过。然大将军有揖客，古人以为美谈，今文昌纲辖有受拜客，顾不美于前人乎。”
　　前辈遇通家子弟，初见请纳拜者，既受之，则设席望其家，遥拜其父祖，乃始就坐。盖当时风俗尚厚，虽执政之于庶官亦讲此礼，不以为异也。自南渡以后，则世道日薄矣。然余幼时，犹见亲旧通家初见日，必先拜其家影堂，然后请谒，此礼今亦不复见也。
　　○李全
　　李全，淄州人，第三，以贩牛马来青州。有北永州牛客张介引至涟水。时金国多盗，道梗难行，财本浸耗，遂投充涟水尉司弓卒。因结群不逞为义兄弟，任侠狂暴，剽掠民财，党与日盛，莫敢谁何，号为李三统辖。后复还淄业屠，尝就河洗刷牛马，于游土中蹴得铁枪杆，长七八尺。于是就上打成枪头，重可四十五斤。日习击刺，技日以精，为众推服，因呼为李铁枪。遂挟其徒横行淄、青间，出没抄掠。
　　淄、青界内有杨家堡，居民皆杨氏，以穿甲制靴为业。堡主曰杨安儿，有力强勇，一堡所服。亦尝为盗于山东，聚众至数万。有妹曰小姐姐（或云其女，其后称曰姑姑），年可二十，膂力过人，能马上运双刀，所向披靡。全军所过，诸堡皆载牛酒以迎，独杨堡不以为意。全知其事，故攻劫之。安儿亦出民兵对垒，谓全曰：“你是好汉，可与我妹挑打一番。若赢时，我妹与你为妻。”全遂与酣战，终日无胜负，全忿且惭。适其处有丛筱，全令二壮士执钩刀，夜伏筱中。翌日再战，全佯北，杨逐之，伏者出，以刀钩止，大呼，全回马挟之以去。安儿乃领众备牛酒，迎归成姻，遂还青州，自是名闻南北。
　　时金人方困于敌，张介又从而招之，授以兵马，衣以红袍，号红袄军。嘉定十一年间，金人愈穷蹙。全因南附。乃与石、沈铎辈结党以来，知楚州应之纯遂纳之，累战功至副总管。明年，金主下诏招之，全复书有云：“宁作江淮之鬼，不为金国之臣。”遂以轻兵往潍州，迁其父母兄嫂之骨葬于淮南，以誓不复北向。时山东已为鞑所破，金不能有，全遂下益都，张林出降，遂并献济、莒、沧、滨、淄、密等凡二府九州四十县，降头目千人，战马千五百匹，中勇军十五万人。闻于朝，遂以全为左武卫大将军、广州观察使、京东忠义军都统制、马步军副总管，特赐银、绢、缗钱等。
　　先是，贾涉知盐城县，以事忤淮漕，方信孺劾之，未报。涉廉知信孺阴遣梁昭祖航海致馈，以结李全，遂遣人捕得之，亟申于朝，方由是罢，涉召入为大理司直，未几，知楚州。时忠义军头目李先拳勇有胆气，且并领石、沈铎之军，李全深忌之。至是，极力挤先，涉遂以李先反侧闻于朝。于是召先赴密院审查，甫至都门，殿帅冯树宴之三茅观后小寨，命勇士扑杀之，于是全愈无忌惮矣。先既诛，涟水人情不安，头目裴渊等遂请石为帅于盱眙。制司大恐，遂令李全率万人以往，全惮，不敢动。制司无策，遂分其军为五。乃呼裴渊赴山阳禀议，责以专擅招，令密图之，以功赎罪。会鞑兵至涟水，硅亦自疑，遂杀渊以归鞑。
　　先是，权尚书胡榘，尝言全狼子野心，不可倚仗。及全获捷于曹家庄，擒金人伪驸马，乃作《濠梁歌》以谀之云：春残天气何佳哉，捷书夜自濠梁来，将军生擒伪驸马，敌兵十万冰山摧。何物轻犭挑胡羯，万里烟尘暗边徼，边臣玩寇不却攘，三月淮Й惊蹀血。庙谟密遣山东兵，李将军者推忠精，铁枪匹马首破阵，喑呜叱咤风云生。摧杀群妖天与力，虏丑成擒不容逸，失声走透虏鼓捶，犹截腾骧三百匹。防围健使催赐金，曹家庄畔杀胡林，游魂欲反定悬胆，将军岂知关塞深。君不见，往日蕲王邀兀术，围合狐跳追不得，夫人明日拜函封，乞罪将军纵狂逸。岂知李侯心胆粗，捕缚犭制子才须臾。金牛走敌猛将有，沔州斩贼儒生无。宗社威灵人制胜，养锐图全无轻进，会须入汴缚酆王，笳鼓归来取金印。既而涉以病归，遂以郑损继之。损与涉素不相成，幕中诸客惧损修怨，乃嗾李全申请，乞差真德秀、陈靴、梁丙知楚州。于是朝廷遂改损为四川制置，乃以知阁门事许国用徐本中例换授朝议大夫，再转为太府少卿知楚州。
　　国自是歉然，惧侪辈轻己。开阃之初，命管军以下皆执朝参之礼。时全已为保宁军节度使，前阃皆与抗礼。至是，幕府宋恭、荀梦玉等惧变，遂调停，约全拜于庭下，国答拜于堂上。议已定，及庭参，国乃傲然坐而受之，全大惭愤，竟还青州。至冬，国大阅两淮军马，全妻李姑姑者，欲下教场犒军，实求衅耳，幕府复调停力止。及淮西军回，人仅得交子五贯，乃尽以弓刀售之李军，而淮西军亦怨矣。未几，全将刘庆福自青来，谋以丁祭之夕作乱，以谋泄而止。既而制府出榜，以高显为词，指摘北军。庆福亦大书一榜，揭于其右，语殊不逊。次日，庆福开宴于万柳亭，游幕诸客及青州ヘ姚在焉。酒行方酣，忽报全至海州，促庆福北还。时国方纳谒，北军径自南门入，直制府。强勇军方解甲，望见北军，皆弃去，遂排大门而入。帐前亲兵欲御之，国乃大呼曰：“此辈不过欲多得钱绢耳。”方行喝犒，闻北军大喊登城，张旗帜，火已四起，飞矢如雨。国额中一箭，径趋避于楚台。北军劫掠府库，焚毁殆尽。国在楚台久之，使令姚求和。遂缒城而出，以直系书“青州姚通判”，以长竿揭之马前，往见李姑姑。李逊谢不能统辖诸军以致生变。姚遂请收军，李云：“只请制置到此商量，便可定也。”姚亟回报，则国已遁矣。次日，北军得国于三茅道堂，以小竹舆舆至李军。国不能发一语，复送还楚台，以兵环守，国遂死焉。文武官遇害者凡数十人。未几，全乃入吊，行慰奠礼，且上章自劾，朝廷不敢问也。遂进全为少保，而以大理卿徐希稷知楚州。
　　军变之先一日，荀梦玉已知其谋，亟告于国，国不以为然。至是，全得其告变之书，欲杀之，而梦玉已归滁。乃命数十骑邀于路而杀之。制府捐三千缗捕贼，而全亦捐五千缗，无状大率如此。希稷至楚，一意逢迎，全益以骄。
　　既而还青州，或传为金人所擒，或以为已死。刘卓乘时自夸以驱除余党。及丞相入其言，遂召希稷，而以卓为代，璋即以盱眙军马自随。中途所乘马无故而踣，卓怒，遂斩二濠寨官，人疑其非吉征也。卓初至，军声颇振，不数日，措置乖方。南、北军已相疑，适忠义军总管夏全自盱眙领五千人来。先是，全欲杀夏，卓为解免之，至是，卓留以自卫，且资其军以制全。然夏军素骄，时作过劫掠居民，卓乃捕为首数人斩之，犹未戢。乃札忠义都统权司张忠政权副都统，忠政辞不就。杨姑姑知之，遂呼忠政谋所以拒制司之策。忠政曰：“朝廷无负北军，夫人若欲忠政反，惟有死耳。”遂归家，令妻子自经，次焚告敕宝货于庭，然后自尽。
　　制司闻变，遂戒严。命夏全封闭李全、刘全、张林等府库，且出榜令北军限三日出城。是日，诸营搬移自东北门出。夏军坐门首搜检，凡金银妇女多攘取之。余皆疑惧不敢出，制司又从而驱逐之。有黑旗一对仅百人，乃北军之精锐者，坚不肯出。潜易衣装，与夏军混杂。南军欲注矢挥刃，则呼曰：“我夏太尉军也。”南军遂不疑之。至晡，大西门上火忽起，至夜，遂四面纵火，杀害军民。卓遂命守子城，护府库。凡两日夜，军皆无火饭，饥困不复用命。夏全知事急，遂挺身入北军。李姑姑遂与夏剧饮，酒酣，泣曰：“少保今不知存亡，妾愿以身事太尉，府库人马，皆太尉物也。本一家人，何为自相戕？若今日剿除李氏，太尉能自保富贵乎？”夏全惑其说，乃阴与李军合，反戈以攻南军。卓屡遣人招夏议事，竟不至，乃以十万贯犒军求和。夏全乃令开一路，以马军二百卫送卓出大西门。星夜南奔，至宝应，已四鼓矣。从行官属惟余元е、沈宣子，余悉死焉。夏军回至淮阴，乃为时青、令晖夹击，尽得所掳财物七巨艘。既至盱眙，范成、张惠闭门拒之，且就军中杀其母妻，于是夏全乃轻身北窜。刘卓遂移司于扬之堡寨，朝廷遂改楚为淮安州，命将作少监姚知州事。
　　时李全犹未还，王义深、国安用为权司。刘庆福与张甫谋就楚之淮河缚大浮桥。或告李姑姑以二人欲以州献金人，姑姑即遣人请姚议事，不获已而往，则大厅已设四果卓，余二客则庆福及甫也。庆福先至，姑姑云：“哥哥不快，可去问则个。”谓李福也。时福卧于密室，凡迂曲数四乃至。庆福至榻前云：“哥哥没甚事？”福云：“烦恼得恁地。”刘觇福榻有剑出，稍心动，亟出，福急挥剑中其脑。既而甫至，于外呼云：“总管没什事否？”福隐身门左，俟其入，即挥剑，又仆之，福遂携二首以出，乃大张乐剧饮。姚遂揭榜，以刘、张欲谋作逆，密奉朝旨已行诛戮，乃闻于朝。李福增秩，姑姑赐金，进封楚国夫人。末几，福复以预借粮券求衅，遂召北军入城，官民死者甚众，姚赖国安用匿之而免。于是朝廷诸阃各主剿除分屯之说，久之不决。既而盱眙守彭忄屯乃遣张惠、范成入淮安，说国安用令杀李福及李姑姑。未几，李福就戮，而姑姑则易服往海州矣。
　　其后分屯之说已定，而江阃所遣赵夫剿杀之兵适至。北军怒为张、范所卖，欲杀之，二人遂遁去。国安用追至盱眙，彭忄屯宴之，方大合东，忽报军变，始知张、范已献盱眙于北矣，彭忄屯遂为所擒。
　　既而李全至楚，揭榜自称山东、淮南行省，于是尽据淮安、海州、涟水等处。先是，全遣张国明入朝禀议，书至，朝廷未有以处之。会时青亦遣人至，国明遂遣人报全，全遂杀青。国明极言李全无它意，朝廷遂遣赵拱奉两镇节钺印绶以往。而江阃乃遣申生结全帐下谋杀之。事觉，全囚申生，以其事上于朝。盖全时已有叛志矣。会盐城陈遇谋于东海截夺全青州运粮之船，全由是愈怒，遂兴问罪之师。首攻海陵，守臣宋济迎降，遂进围扬州。朝廷始降诏削夺全官爵，住给钱粮，会诸路兵诛讨，然战多不利，内外为之震动。是时全合诸项军马，并驱乡民二十余万，一夕筑长围数十里，围合扬之三城，为必取之计。会元夕，欲示闲暇，于城中张灯大宴，全亦张灯于平山堂中。夜，全乘醉引马步极力薄城，赵范命其弟葵领兵出城迎战，至三鼓，胜负未决。葵先命李虎、丁胜同持兵塞其瓮门。至是，全欲还，而门已塞，进退失据，且战且退，遂陷于新塘，由是各散去。次日于沮洳乱尸中，得一红袍而无一手指者，乃全也（先是全投北，尝自断一指，以示不复南归）。时绍定四年正月。后三日，北军悉遁，制府露布闻于朝，遂乘胜复泰之盐城。后三月，淮南诸州北军皆空城而去矣。其雏松寿者，乃徐希稷之子。贾涉开阃维扬日，尝使与诸子同学。其后全无子，屡托涉祝之。涉以希稷向与之念，遂命与之，后更名云。（刘子澄尝著《淮东补史》，纪载甚详。然余所闻于当时诸公，或削书所未有者，因摭其概于此，以补刘氏之阔文云。）
　　○王公衮复仇
　　王宣子尚书母，葬山阴狮子坞，为盗所发。时宣子为吏部员外郎，其弟公衮待次乌江尉，居乡物色得之，乃本村无赖嵇泗德者所为。遂闻于官，具服其罪，止从徒断，黥隶他州，公衮不胜悲愤。时犹拘留钤辖司，公衮遂诱守卒饮之以酒，皆大醉，因手断贼首，朝复提之自归有司。宣子亟以状白堂，纳官以赎弟罪。事下给舍议，时杨椿元老为给事，张孝祥安国兼舍人，书议状曰：“复仇，义也。夫仇可复，则天下之人，将交仇而不止，于是圣人为法以制之。当诛也，吾为尔诛之；当刑也，吾为尔刑之。以尔之仇，丽吾之法。于是凡为人子而仇于父母者不敢复，而惟法之听，何也？法行则复仇之义在焉故也。今夫佐、公衮之母，既葬而暴其骨，是﹃尸也。父母之仇，孰大于是？佐、公衮得贼而辄杀之，义也，而莫之敢也，以为有法焉。律曰：‘发冢开棺者、绞。’二子之母，遗骸散逸于故藏之外，则贼之死无疑矣。贼诚死，则二子之仇亦报，此佐、公衮所以不敢杀之于其始获，而必归之吏也。狱成而吏出之，使贼阳阳出入闾巷与齐民齿。夫父母之仇，不共戴天者也。二子之始不敢杀也，盖不敢以私义故乱法。今狱已成矣，法不当死，二子杀之，罪也；法当死，而吏废法，则地下之辱，沈痛郁结，终莫之伸，为之子者，尚安得自比于人也哉！佐有官守，则公衮之杀是贼，协于义而宜于法者也。《春秋》之义，复仇。公衮起儒生，羸如不胜衣。当杀贼时，奴隶皆惊走，贼以死捍，公衮得不死，适耳。且此贼掘冢至十数，尝败而不死，今又败焉，而又不死，则其为恶，必侈于前。公衮之杀之也，岂特直王氏之冤而已哉！椿等谓公衮复仇之义可嘉，公衮杀掘冢法应死之人为无罪，纳官赎弟佐之请当不许，故纵失刑有司之罚宜如律。”诏：“给舍议是。”
　　其后，公衮于乾道间为敕令所删定官。一日，登对。孝宗顾问左右曰：“是非手斩发冢盗者乎？”意颇喜之。未几，除左司。
　　公衮为人癯甚。王龟龄尝赠诗有云：“貌若羸中甚武”者，盖纪实也。
　　○富春子
　　宝庆间，有孙氏子名守荣，善风角鸟占，其术多验，号富春子。薄游上，闻谯楼鼓角声，惊曰：“旦夕且有变，而土人当有典郡者。”适见富公王元春，因贺之曰：“旦夕乡郡之除，必君也。”王以为诞。越两月，而潘丙作乱，王果以告变之功典郡，自是人始神之。后登史卫王之门，颇为信用。一日，闻鹊噪，史令占之，云：“来日哺时，当有宝物至，然非丞相所可用者。今已抵关，必有所碍，而未入耳。”翌日，果李全以玉柱斧为贡，为阍者迟留，质之于府而后纳。史尝得李全书，置之袖间，未启也。因扣云：“吾袖中书，所言何事？”对曰：“假破囊二十万耳。”剥封，果然，史以此深忌之。后以他故，黥至远郡死焉。后未见有得其术者。
　　○王宣子失告命
　　辇毂之下，政先弹压，然一智不足以胜众奸。王佐宣子虽以文魁天下，而吏才极高，寿皇深喜之。尹临安日，禁戢群盗甚严，都城肃然。既而以治办受赏增秩，告命甫下，置卧内，旦起忽失之。宣子知为所侮，略不见之辞色。他日奏事毕，从容以白上曰：“鼠辈恶臣穷其奸，故为是以沮臣尔。”上曰：“何以处之？”对曰：“臣若张皇物色，正堕其计中，惟有置之不问。异时从吏部求一公据足矣，今未敢请也。”上称善。
　　○配盐幽菽
　　昔传江西一士，求见杨诚斋，颇以该洽自负。越数日，诚斋简之云：“闻公自江西来配盐幽菽，欲求少许。”士人茫然莫晓，亟往谢曰：“某读书不多，实不知为何物？”诚斋徐检《礼部韵略》豉字示之，注云：“配盐幽菽也。”然其义亦未可深晓。《楚辞》曰：“大苦咸酸辛甘行。”说者曰：“大苦，豉也。言取豉汁调以咸酢椒姜饴蜜，则辛甘之味皆发而行。”然古无豆豉，史《急就篇》乃有“芜夷盐豉”。《史记?货殖传》有“蘖曲盐鼓中答”。《三辅决录》曰：“前对大夫范仲公，盐豉蒜果共一筒。”盖秦、汉以来始有之。
　　○疽阴阳证
　　族伯临川推官，平生以体孱气弱，多服乌附、丹砂。晚年疽发背，其大如扇，医者悉归罪于丹石之毒，凡べ粉、羊血解毒之品，莫不遍试，殊不少损。或以后市街老祝医为荐者，祝本疡医，然指下极精。诊脉已，即云：“非敢求异于诸公，然此乃极阴证。在我法中，正当多服伏火朱砂及三建汤，否则，非吾所知也。”诸子皆有难色，然其势已殆，姑尝试一二小料。而祝复俾作大剂，顿服三日后，始用膏药敷贴，而丹砂、乌附略不辍口，余半月而疮遂平。凡服三建汤二百五十服，此亦可谓奇工矣。
　　洪景卢所载，时康祖病心痔，用圣惠方治腰痛，鹿茸、附子药服之而差。又福州郭医用茸，附医漏痔疾，皆此类也。盖痈疽皆有阴阳证，要当一决于指下，而今世外科往往不善于脉，每以私意揣摩，故多失之，此不可不精察也。
　　○陈周士
　　祸福报应之说，多傅会传讹，未可尽信。今有乡曲目击晓然一事，著之于此，以为世戒。陈周士造，直斋侍郎振孙之长子，登第为嘉禾ヘ，摄郡。一日，宴客于月波楼。有周监酒者勇爵，代庖于此，乃赵与篆德渊之隶。是日，适以小舟载客薄游，初不知郡将之在楼也。周士适顾见，周急舣棹趋避。周士令询之，知为周也，怒形于色曰：“某不才，望轻，遂为一卒相侮如此。”乃捃摭其数事，作书达之于赵，备言赃滥过恶。时赵守吴，即日遣逮，决脊编置，仍押至嘉禾示众。时方炎暑，周士乃裸而暴之烈日中，疮血臭腐，数日而死。临危叹曰：“陈通判屈打杀我，当诉之阴府矣。”时宝丙辰季夏也。是岁十二月，周士疽发背而殂。吁！可畏哉！
　　○秀王嗣袭
　　秀安僖王，寿皇本生父也。用濮安懿王故事，以子孙嗣袭。安僖薨，子伯圭嗣，是为崇王，谥宪靖。长孙曰师夔，早卒，师揆嗣，是为澧王。师垂、师揆皆先卒，师禹嗣，是为和王。师皋又卒。师岩，宝庆元年自知庆元府入嗣，未朝谢而薨，是为永王。师弥以宝庆三年嗣，至宝六年，历三十一年而后薨，是为润王。次师贡，先薨。曾孙希字行，亦皆先亡。至景定二年，元孙与泽以浙西仓归班袭嗣，至咸淳七年薨，是为临海郡王。其次与先卒。是岁冬，与泽以知全州换授吉州刺史，主奉香火。其间以傍宗入继者，盖十居五六焉。

　　●卷十
　　○古今左右之辨
　　南人尚左，北人尚右，或问孰为是？因考其说于此，与有识者订之。
　　《檀弓》郑氏注云：“丧尚右，右、阴也；吉尚左，左、阳也。”《老子》亦云：“吉事尚左，凶事尚右。”河上公注：“左，生位也；右，阴道也。”《礼正义》：“案特牲、少牢，吉祭皆载右畔。”《士虞礼》：“凶事载左畔，吉祭载右畔。从地道尊右，凶事载左畔，取其反吉也。”《老子》又曰：“偏将军处左，上将军处右。”河上公注：“卑而居阳，以其不专杀，尊而居左，以其主杀也。”吴世杰《汉书刊误》云：“凶事尚右，孔子有娣之丧之事也。”《礼》：“乘君之乘车，不敢旷左。”注谓：“车上贵左，乘车则贵左，兵车则贵右。乘车，君在左，御者在中。兵车，君在中，御者在左。”《少仪》论乘兵车云：“军尚左。”《毓》云：“军将尊，尚左。”按《老子》“上将军处右，偏将军处左”，非指车同言也。《左传》：“韩厥代御，居中。”杜注：“自非元帅，御皆在中，将在左。”乃知兵车惟君及元帅然后尚右，其余军将亦尚左而已。
　　按古人主当阼，以右为尊而逊客，而己居左，则左非尊位也。后世以左为主位，而贵不敢当，则以左为尊也。如魏无忌迎侯生，而虚车左，何也？地道阴道尚右，故后世之祀，以右为上，今宗庙亦然。人家门符，左神荼，右郁垒，考张平子赋亦云：“守以郁垒，神荼副焉。”《左传》载：“天子所右，寡君亦右之；天子所左，寡君亦左之。”则以右为助之重且大者。汉右贤左戚。他如左官，左迁，又皆以左为轻。或谓左手足不如右强，故论轻重者，必重右而轻左。（汉制尚右，详见《班史》）
　　○《史记》多误
　　班孟坚《汉书》，大抵沿袭《史记》，至于季布、萧何、袁盎、张骞、卫霍、李广等赞，率因《史记》旧文稍增损之（《张骞赞》，即《史记?大宛传》后）。或有全用其语者，前作后述，其体当然。至如《司马相如传赞》，乃固所自为，而《史记》乃全载其语，而作太史公曰，何邪？又迁在武帝时，雄生汉末，亦安得谓“扬雄以为靡丽之赋，劝百而讽一”哉？诸家注释，皆不及之。又《公孙弘传》，载平帝元始中，诏赐弘子孙爵。徐广注谓“后人写此以续卷后”，然则相如之赞，亦后人剿入，而误以为太史公无疑。
　　至若《管仲传》云“后百余年有晏子”，《孙武传》云“后百余岁有孙膑”，《屈原传》云“后百余年有贾生”，皆以其近似类推之耳。至于。《优孟传》云“其后二百余年秦有优旃”，而《淳于髡传》亦云“其后百余年楚有优孟”，何邪？殊不思优孟在楚庄王时，淳于髡在齐威王时。楚庄乃春秋之世，齐威乃战国之时，谓前百余年楚有优孟可也，今乃错谬若此。且先传髡而后叙孟，其次序晓然，谓之非误，可乎？
　　○文章相类
　　李德裕《文章论》云：“文章当如千兵万马，风恬雨霁，寂无人声。”黄梦升《题兄子庠之辞》云：“子之文章，电激雷震，雨雹忽止，阒然泯灭。”欧公喜诵之，遂以此语作《祭苏子美文》云：“子之心胸，蟠屈龙蛇，风云变化，雨雹交加，忽然挥斥，霹雳轰车。人有遭之，心惊胆破，震汗如麻。须臾霁止，而四顾山川草木，开发萌芽。子于文章，雄豪放肆，有如此者，吁可怪耶！东坡《跋姜君弼课策》亦云：“云兴天际，然车盖，凝卢未舜，弥漫ЩЪ。惊雷出火，乔木糜碎，般地空，万夫皆废。溜练四坠，日中见沫，移晷而收，野无完块。”张文潜《雨望赋》云：“飘风击云，奔旷万里，一蔽率然如百万之卒赴敌骤战兮，车旗崩腾而矢石乱至也。已而余飘既定，盛怒已泄，云逐逐而散归，纵横委乎天末。又如战胜之兵，整旗就队，徐驱而回归兮，杳然惟见夫川平而野阔。”皆同此一机括也。
　　○杨太后
　　慈明杨太后养母张夫人善声伎。随夫出蜀，至仪真长芦寺前僦居。主僧善相，适出见之，知其女当贵。因招其父母饭，语之故，且勉之往行都，当有所遇。以无资告，僧以二千楮假之，遂如杭。或导之入慈福宫，为乐部头。后方十岁，以为则剧孩儿。宪圣尤爱之，举动无不当后意。有嫉之者，适太皇入浴，侪辈俾服后衣冠为戏，因谮之后。后笑曰：“汝辈休惊，他将来会到我地位上在。”其后茂陵每至后所必目之，后知其意。一日内宴，因以为赐，且曰：“看我面，好好看他。”傅伯寿草《立后制》有云：“洪惟太母，念我文孙。美其冠于后庭，俾之见于内殿。”盖纪实也。既贵，耻其家微，阴有所遗，而绝不与通。密遣内求同宗，遂得右庠生严陵杨次山以为侄。既而宣召入见，次山言与泪俱，且指他事为验，或谓皆后所授也。后初姓某，至是始归姓杨氏焉。次山随即补官，循至节钺郡王云。（长芦僧事与章献玉泉事绝相类）
　　○脱靴返棹二图赞
　　牟存叟端明守当涂日，郡圃有脱靴亭，以谪仙采石得名，存叟绘以为图。又以山谷崇宁初守当涂，方九日而罢，盖坐尝作《荆州承天院塔记》，转运判官陈举承执政赵挺之风旨，摘其间数语以为幸灾谤国，除名谪宜州，遂作《返棹》一图以为对。各系以赞，未几流传中都。时相丁大全、内侍董宋臣闻而恶之，遂捃摭其在都日馈遗过客钱酒等物，并指为赃。下所居郡，监逮甚严。自此朝绅结舌，驯致开庆之祸焉。
　　二赞削稿久矣，余偶得之。《脱靴》云：“锦袍兮乌帻，神清兮气逸，凌轹兮万象，麾斥兮八极。我思古人，伊李太白。孰为使之朝禁林而暮采石也，其天宝之嬖幸欤？疏レ词章，浸润宫掖。吾观脱靴之图，未尝不嫉小人之情状，而伤君子之疏直。惟公之高躅兮，霍神龙之不可以羁绁。矧富贵如敝屣兮，其得失又何所欣戚也。”
　　《返棹》云：“幅巾兮野服，貌腴兮神肃，孤骞兮风雅，唾视兮爵禄。我思古人，伊黄山谷。曷为使之六年道而九日姑孰也，其符绍之朋党欤？组织寺记，指レ实录。吾观返棹之图，未尝不感君子之流落，而痛小人之报复。惟公之高风兮，渺惊鸿之不可以信宿。矧吾道犹虚舟兮，其去来又何所荣辱也。”
　　予尝谓山谷初以言语掇祸，公又以山谷得罪，是殆有数。然清名照映于二百年间，士之生世，亦何惮而不为君子哉！
　　○轻容方空
　　纱之至轻者，有所谓轻容，出唐《类苑》云：“轻容，无花薄纱也。”王建《宫词》云：“嫌罗不着爱轻容。”元微之有寄白乐天白轻容，乐天制而为衣。而诗中容字乃为流俗妄改为庸，又作榕，盖不知其所出。《元丰九域志》：“越州岁贡轻容纱五匹”是也。
　　又有所谓方空者。《汉元帝纪》：“罢齐三服官。”注云：“春献冠帻，纟徙为首服，纨素为冬服，轻绡为夏服，凡三。”师古曰：“纟徙与纟徙同音山尔反，即今之方目纱也。”又后汉建初二年，诏齐相省冰纨、方空、吹纶絮。纨，素也。冰，言色鲜洁如冰。《释名》曰：“绶方空者，纱薄如空也。”或曰：“空，孔也。即今之方目纱也。纶如絮而细，吹者，言吹嘘可成此纱也。”荆公诗云“春衫犹未着方空”者是也。
　　二纱名，世少知，故表出之。
　　○范公石湖
　　文穆范公成大，晚岁卜筑于吴江盘门外十里。盖因阖闾所筑越来溪故城之基，随地势高下而为亭榭。所植多名花，而梅尤多。别筑农圃堂对楞伽山，临石湖，盖太湖之一派，范蠡所从入五湖者也，所谓姑苏前后台，相距亦止半里耳，寿皇尝御书“石湖”二大字以赐之。公作《上梁文》，所谓“吴波万顷，偶维风雨之舟；越戍千年，因筑湖山之欢”者是也。又有北山堂、千岩观、天镜阁、寿乐堂，他亭宇尤多。一时名人胜士，篇章赋咏，莫不极铺张之美。
　　乾道壬辰三月上巳，周益公以春官去国，过吴，范公招饮园中。夜分，题名壁间云：“吴台、越垒，距门才十里，而陆沉于荒烟蔓草者千七百年。紫薇舍人，始创别墅，登临得要，甲于东南。岂鸱夷子成功于此，扁舟去之，天绝景，须苗裔之贤者，然后享其乐邪？”为击节，而前后所题尽废焉。
　　○多蚊
　　吴兴多蚊，每暑夕浴罢，解衣盘礴，则营营群聚，嘬不容少安，心每苦之。坡翁尝曰：“湖州多蚊蚋，豹脚尤甚。”且见之诗云：“飞蚊猛捷如花鹰。”又云：“风定轩窗飞豹脚。”盖湖之豹脚蚊著名久矣。旧传崇王入侍寿皇，圣语云：“闻湖州多蚊，果否？”后侍宴，因以小金盒贮豹脚者数十枚进呈。盖不特著名，亦且尘乙览矣。
　　盖蚊乃水虫所化，泽国故应尔。闻京师独马行街无蚊蚋，人以为井市灯火之盛故也。吴兴独江子汇无蚊，旧传马自然尝泊舟于此所致。故钱信《平望蚊》诗云：“安得神仙术，试为施康济，使此平望村，如吾江子汇。”然余有小楼在临安军将桥，面临官河，污秽特甚。自暑徂秋，每夕露眠，寂无一蚊，过此仅数百步，则不然矣，此亦物理之不可晓者。渡淮蚊蚋尤盛，高邮露筋庙是也。孙公《谈圃》云：“泰州西洋多蚊，使者按行，以艾烟薰之，方少退。有一厅吏醉仆，为蚊所而死。世传范文正诗云：“饱似樱桃重，饥如柳絮轻，但知从此去，不要问前程。”即其地也。闻大河以北，河水一解，如云如烟。若信、安、沧、景之间，夏月牛马皆涂之以泥，否则必为所毙。
　　按《尔雅》：“真、［B177］母，一名蚊母，相传此鸟能吐蚊。”陈藏器云：“其声如人呕吐，每吐辄出蚊一二升。”李肇《唐史补》称：“江东有蚊母鸟，亦谓之吐蚊鸟。夏夜则鸣吐蚊于丛苇间，湖州尤甚。”又曰：“端新州有鸟，类青而嘴大。常于池塘捕鱼，每一鸣，则蚊群出其口，亦谓之吐蚊鸟，又谓之真；然以其羽为扇，却可辟蚊。岭南又有蚊子木，实如枇杷，熟则自裂，蚊尽出而实空。塞北又有蚊母草者，其说亦然。”《淮南子》曰：“水虿为兼，孑分为［B177］，兔为能。物之所为，出于不意，弗知者惊，知者不怪。”
　　今孑分，污水中无足虫也，好自伸屈于水上，见人辄沉，久则蜕而为蚊，盖水虫之所变明矣。东方朔隐语云：“长喙细身，昼亡夜存，嗜肉恶烟，为指掌所扪。”若生草中者，吻尤利，而足有文彩，号为豹脚。又其字或从昏，志其时也，又为闽，以虫之在门中也。《说文》曰：“秦谓之蚋，楚谓之蚊。”《夏小正》云：“丹鸟，萤也。羞白鸟，谓萤以蚊为粮云。”
　　然则育蚊者非一端，固不可专归罪于水也。因萃数说，戏为吾乡解嘲。（孑，俱折反；分，勿二反）
　　○俞侍郎执法
　　吾乡前辈俞且轩侍郎，善墨戏竹石，盖源流射泽而自成一家，逮今为人宝重。然人知其能画，而不知其为人，因书其概于此。
　　侍郎名澄字子清，用伯祖阁学俟（宇居易）恩入仕，中刑法科。短小精悍，清谈简约，乐易无涯岸，而居官守正不阿。其为福建检法，陈应澄丞相帅三山，治盗过严，一日，驱数十囚欲投诸海。澄白其长曰：“朝廷有宪部而郡国无宪台，可乎？”力争之，因命阅实。遂为区别戮者、黥者各若干。陈始怒而后喜其有守，悉从之，且荐以京削。为刑部郎日，有乡豪素以侠称，为时所畏。杀人诿罪其奴。狱上，驳之，请自鞫豪，因得其直。光宗壮之，即日除大理少卿，然竟为豪挤去。又常德有舟艄程亮，杀巡检宋正国一家十二口，累岁始获，乃在宁庙登极赦前，吏受其赂，欲出之。澄奏援太祖朝戮范义超故事，以为杀人于异代，既更开国大霈，犹所不赦，况亮乎？于是遂正典刑，他可纪者尚多。后权刑部侍郎，以侍制致仕，家居十年乃终，年七十八。且轩，其自号也。俞氏自退翁起家，未七十而纳禄者，至澄凡五人。且皆享高年，有园池、琴书、歌舞之乐，乡曲荣之。后余得竹石二纸于故家，叶如黍米，石亦奇润，自成一家。上题印曰“居易戏作”，盖阁学俟所为也。因知子清戏墨有所来，此亦人所未知者，因并表而出之。
　　○尹惟晓词
　　梅津尹涣惟晓未第时，尝薄游苕溪籍中，适有所盼。后十年，自吴来，舣舟碧澜，问讯旧游，则久为一宗子所据，已育子，而犹挂名籍中。于是假之郡将，久而始来。颜色瘁赧，不足膏沐，相对若不胜情。梅津为赋《唐多令》云：“蓣末转清商，溪声供夕凉。缓传杯，催唤红妆。焕绾乌云新浴罢，拂地水沉香。歌短旧情长，重来惊鬓霜。怅绿阴，青子成双。说着前欢佯不采；莲子，打鸳鸯。”数百载而下，真可与杜牧之“寻芳较晚”之为偶也。
　　○都厕
　　《刘安别传》云：“安既上天，坐起不恭。仙伯主者，奏安不敬，应斥。八公为安谢过，乃赦之，谪守都厕三年。”半山诗云：“身与仙人守都厕，可能鸡犬得长生？”然则都厕者，得非今世俗所谓都坑乎？
　　然厕字亦有数义。《说文》云：“恽、厕也，圊也。”《庄子?庚桑楚篇》：“适其偃。”注云：“偃，屏厕也。屏厕则以偃溲。”《仪礼?既夕礼》：“甸人筑冷坎，隶人涅厕、塞厕。”《万石君传》：“建为郎中，每五日归谒亲，切问侍者，取亲中裙厕＜片俞＞，身自浣洗。”孟康注曰：“厕，行清；＜片俞＞，行中受粪函也。”
　　他如：晋侯食麦，胀如厕，陷而卒。赵襄子如厕，心动，执豫让。高祖如厕，心动，见柏人。金日讠阎如厕，心动，擒莽何罗。范睢佯死置厕中。李斯如厕见鼠。贾姬如厕逢彘。陶侃如厕见朱有。刘、王敦并误入石崇厕。郭璞被发厕上。刘和季厕上置香炉。沈庆之梦卤簿入厕中。崔浩焚经投厕中。钱义厕神。李赤厕鬼。文类甚多，皆为溷厕之厕无疑。
　　而《汲黯传》：“大将军青侍中，上踞厕见之。”音训则谓床边为厕。《张敞传》：“孝文皇帝居霸陵，比临厕。”服虔注曰：“厕、侧临水。”韦昭则曰：“高岸狭水为厕。”《张释之传》：“从行至霸陵，上居外临厕。”师古注亦曰：“岸之边侧也。”因并考著于此云。
　　○敬岩注《唐书》
　　王元敬大卿亻必，强直自遂，不轻许可，尝注《唐书》，自以为人莫能及。括苍老士某者，深于史学，亦尝增注《唐书》，因携以求正焉。王读至建成、元吉之事，遽笑云：“建成，储君也，当以弑书，岂得谓杀？此书殊未然。”遂掷还之。某士者大不平，徐起答之曰：“杀兄之字，盖本《孟子》‘象日以杀舜为事’，今卿弑兄之字，出于何书？”王仓卒无以为对。是知文字未可以轻訾议也。
　　○黄子由夫人
　　黄子由尚书夫人胡氏，与可元功尚书之女也。俊敏强记，经史诸书略能成诵。善笔札，时作诗文亦可观。于琴奕写竹等艺尤精，自号惠斋居士，时人比之李易安云。
　　时赵师Э从善知临安府，立放生池碑于湖上，高文虎炳如内翰为之作记，误书“鸟兽鱼鳖，咸若商历以兴”。既以锓石分送朝行，夫人一诵，即知其误。会炳如以藏头策题得罪多士，而从善又以学舍张盖殴人等，尝断其仆。诸士既闻其事，遂作小词讥诋之：“作为夏王道不是商王，这鸟兽鱼鳖是你者？”乃胡氏首指其误也。他日，胡氏殂，其婢窃物以逃，捕得之，送临安府。从善衔之，遂鞫其婢，指言主母平日与奕者郑日新通（郑、越人，世号越童），所失物乃主母与之耳，因逮郑系狱黥之。未几，子由以帷薄不修去国。事之有无固不可知，而从善之用心亦薄矣。
　　后十余年，从善死，其子希苍亦死。其妇钱氏茕处，独任一仆干主家事。有老仆知其私，颇持之。钱氏与干者欲灭其口，遂以他事系官，竟毙于狱，且擅焚之。未几，仆家声其冤于宪台。时林介持宪节方振风采，遂逮钱氏于庭，经营巨援，仅尔获免，而干者遂从黥籍。信人之存心，不可以不近厚，而报复之理，昭昭不容掩也如此。
　　○洪景卢自矜
　　洪景卢居翰苑日，尝入直，值制诏沓至，自早至脯，凡视二十余草。事竟，小步庭间，见老叟负暄花阴。谁何之？云：“京师人也，累世为院吏，今八十余，幼时及识元间诸学士，今子孙复为吏，故养老于此。”因言：“闻今日文书甚多，学士必大劳神也。”洪喜其言，曰：“今日草二十余制，皆已毕事矣。”老者复颂云：“学士才思敏捷，真不多见。”洪矜之云：“苏学士想亦不过如此速耳。”老者复首肯咨嗟曰：“苏学士敏捷亦不过如此，但不曾检阅书册耳。”洪为赧然，自恨失言。尝对客自言如此，且云：“人不可自矜，是时使有地缝，亦当入矣。”
　　○吴郡王冷泉画赞
　　庄简吴秦王益，以元舅之尊，德寿特亲爱之，入宫，每用家人礼。宪圣常持盈满之戒，每告之曰：“凡有宴召，非得吾旨，不可擅入。”一日，王竹冠练衣，芒鞋筇杖，独携一童，纵行三竺、灵隐山中，濯足冷泉磐石之上，游人望之，俨如神仙，遂为逻者闻奏。次日，德寿以小诗召之曰：“趁此一轩风月好，橘香酒熟待君来。”令小当持赐，王遂亟往。光尧迎见，笑谓曰：“夜来冷泉之游，乐乎？”王恍然顿首谢。光尧曰：“朕宫中亦有此景，卿欲见之否？”盖垒石疏泉，像飞来香林之胜。架堂其上曰冷泉。中揭一画，乃图庄简野服濯足于石上，且御制一赞云：“富贵不骄，戚畹称贤。扫除膏粱，放旷林泉。沧浪濯足，风度萧然。国之元舅，人中神仙。”于是尽醉而罢，因以赐之，亦可谓戚畹之至荣矣。画今藏其曾孙洁家，余尝见之。
　　○绢纸
　　坡翁尝醉中为河阳郑ヘ书，明日视之，纸乃绢也，遂自题于后云：“古者本谓绢纸，近世失之云。”盖古人多以绢为纸，乌丝栏乃织成为卷而书之。所谓｛尔虫｝纸者，亦以｛尔虫｝为纸也。按《蔡伦传》云：“用缣帛者，谓之纸。缣贵简重，不便于人，乃用木肤麻皮等。”
　　隋《修文殿御览》，载晋人藏书数，有白绢草书、白绢行书、白锻绢楷书之目。又魏太和间，博士张楫上《古今字帖》，其《巾部》辨纸字云：“今世其字从巾。盖古之素帛，依旧长短，随事截绢，枚数重垒，即名蟠纸，故字从糸，此形声也。蔡伦以布捣М作纸，故字从巾，是其声虽同，而糸、巾则殊也。”卢仝《茶歌》有“白绢斜封三道印”之句，岂以绢书之邪？
　　○谈重薄命
　　吴兴人谈重元鼎少领乡荐不第，晚就南廊，更数试，复不入等。章文庄兄弟皆与之同舍。嘉定戊辰，文庄兄弟在朝，谈入京将更试，请曰：“二兄何以授我？”乃相与作备对数十付。已而文庄入为考官，得谈卷甚喜。所批稍高，编排当在上二等。已而曰：“名器不可以故人私之，但使脱助教足矣。”于是稍移向下。既而算计四等，合放若干，而谈之名适在末等之首，竟垂翅而归。一文学之微，造物亦靳之耶？
　　○椰酒菊酒
　　今人以椰子浆为椰子酒，而不知椰子花可以酿酒。唐殷尧封《寄岭南张明府》诗云：“椰花好为酒，谁伴醉如泥。”
　　九日菊酒，以渊明采菊，白衣送酒得名。而不知《西京杂记》所载菊花酒法，以菊花舒时，并采茎叶杂秫米酿之，至来年九月九日始熟。此皆目前之事，而未有言者，何也？
　　○《混成集》
　　《混成集》，修内司所刊本，巨帙百余。古今歌词之谱，靡不备具。只大曲一类凡数百解，他可知矣，然有谱无词者居半。《霓裳》一曲共三十六段。尝闻紫霞翁云，幼日随其祖郡王曲宴禁中，太后令内人歌之，凡用三十人，每番十人，奏音极高妙。翁一日自品象管作数声，真有驻云落木之意，要非人间曲也。又言：“无太皇最知音，极喜歌。木笪人者，以歌《杏花天》，木笪遂补教坊都管。”
　　间忆旧事，因书之以遗好事者，盖二曲皆今人所罕知云。
　　○明真王真人
　　王妙坚者，本兴国军九宫山道妪也。居常以符水咒枣等术行乞村落，碌碌无他异。既而至杭，多游西湖两山中。一日，至西陵桥茶肆少憩，适其邻有陈生隶职御酒库。其妻适见之，因扣以妇人头直（音腻）不可疏者，还可禳解否？妪曰：“此特细事。”命市真麻油半斤，烧竹沥投之，且为持咒，俾之沐发。盖是时恭圣杨后方诛韩，心有所疑，而发直不解，意有物出示，以此遍求禳治之术。会陈妻以油进，用之良验，意颇神之，遂召妙坚入宫，赐予甚厚，日被亲幸。且为创道宇，赐名明真，俾主之，累封真人。
　　同时有黄冠易如刚者，嗜酒夸诞，薄知其事，欲以奇动。于是以黄绢方丈帚书大符以进。后大喜，赐予亦渥，后住太乙东宫。
　　○牙
　　《诗》曰：“王之爪牙。”故军将皆建旗于前，日“大牙”，凡部曲受约束，禀进退，悉趋其下。近世重武，通谓刺史治所曰牙。缘是从卒为牙中兵，武吏为牙前将。俚语误转为衙。
　　《珩璜论》云：“突厥畏李靖，徙牙于碛中。牙者，旗也。”《东京赋》：“竿上以牙饰之，所以自表识也。太守出有门旗，其遗法也。”后人遂以牙为衙，早晚衙，亦太守出则建旗之义。或以衙为廨舍，儿子为衙内。《唐韵》注：“衙，府也。”亦讹。
　　武德元年，宇文化及下牙，方敢启状。《释文》：“牙，旗名也，军中所建。”高保勖病，召衙内指挥使梁延副；衙内，盖官称耳。唐谓前殿为正衙，岂亦以卫仗建旗而名邪？
　　○字舞
　　州郡遇圣节锡宴，率命猥妓数十群舞于庭，作“天下太平”字，殊为不经。而唐《乐府杂录》云：“舞有字，以舞人亚身于地，布成字也。”王建《宫词》云：“罗衫叶叶绣重重，金凤银鹅各一丛。每遇舞头分两向，太平万岁字当中。”则此事由来久矣。

　　●卷十一
　　○黄德润先见
　　黄洽德润事阜陵为台谏，执政未尝有大建明，或讥其循默。淳熙末，上将内禅。一日，朝退，留二府赐坐，从容谕及倦勤之意，诸公交赞，公独无语。上顾曰：“卿以为何如？”对曰：“皇太子圣德，诚克负荷。顾李氏不足母天下，宜留圣虑。”上愕然色变。公徐奏：“陛下问臣，臣不敢自默。然臣既出此语，自今不得复觐清光，陛下异日思臣之语，欲复见臣，亦不可得矣。”退即求去甚力，以大资政知潭州。
　　后寿皇在重华宫，每抚几叹曰：“悔不用黄洽之言。”或至泪下。
　　○谱牒难考
　　欧公著族谱，号为精密。其言询生通，自通三世生琮，为吉州刺史，当唐末，黄巢陷州县，率州民捍贼，乡里赖以保全，琮以下谱亡。自琮八世生万，为安福令，公为安福九世孙。
　　以是考之，询在唐初，至黄巢时，几三百年，仅得五世。琮在唐末，至宋仁宗才百四十五年，乃为十六世，恐无是理。后世谱牒散亡，其难考如此。欧阳氏无他族，其源流甚明，尚尔，矧他姓邪？
　　○滕茂实
　　滕茂实字秀颖，吴人（国史作杭州人）。初名裸，登政和第，徽宗改赐今名。靖康初，以太学正兼明堂司令，与路允迪、宋彦通奉使金国，割三镇。太原寻奉密诏，据城不下，金人怒之，囚于云中。渊圣北迁，茂实冠裳迎谒，拜伏号泣，请侍旧主俱行。不从，且诱之曰：“国破主迁，所以留公者，盖将大用。”遂留之雁门。
　　先是，自分必死，遂嘱友人董诜以奉使黄幡裹尸而葬，且大书九篆字云：“宋使者东阳滕茂实墓。”复作诗，自叙云：“茂实奉使无状，不复返父母之邦，所当从其主以全臣节。或怒而与之死，幸以所杖幡裹其尸，及以所篆九字刊之石，埋之台山寺下，不必封树。盖昔年病中，尝梦游清凉境界，觉而病愈，恐亦前缘。今预作哀辞，几于不达，方之渊明则不可，若苏属国牧羊海上，而五言之作，始敢援此例云。”诗曰：“齑盐老书生，缪列王都官，索米了无补，从事敢辞难。殊怜复盟好，仗节来榆关，城守久不下，川途望漫漫。俭辈果不惜，一往何当还。牧羊困苏武，假道拘张骞。流离念窘束，坐阅四序迁，同来悉已归，我独留塞垣。形影自相吊，国破家亦残，呼天竟不闻，痛甚伤肺肝。相逢老兄弟，悼叹安得欢，波澜卷大厦，一木难求安。就不违我心，渠不汗我颜。昔燕破齐土，群臣望风奔，王独守节，齐人有甘言。经首自绝ㄕ，感慨今昔闻，未尝食齐禄，徒以老为民。况我禄数世，一死何足论，远或没江海，近或死朝昏。敛我不须衣，裹尸以黄幡，题作宋臣墓，篆字当深刊。我室年尚少，儿女皆童顽，四海无置锥，飘流倍悲酸。谁当给衣食，使不厄饥寒。岁时一酹我，犹足慰我魂，我魂亦悠悠，异乡寄沉冤。他时风雨夜，草木号空山。”
　　后竟以忧愤成疾殂。北人哀其忠，为之起墓雁门山，岁时致祭焉。
　　所记张浮休之弟确，尝为乌延帅幕，独不庭谒。童贯及徽宗本以五月五日生，以俗忌移之十月十日，皆可以补史阙。
　　后董诜自拔归南，上所为诗，赠直龙图阁。国史虽有本传，甚略，且无其诗并叙，与此亦少异。余访之北方记录，得其实焉。
　　○何宏中
　　何宏中字廷远，先世居雁门。父子寄，守武州宣宁尉，殁王事。宏中，宣和元年武举，廷对第二名，调滑州韦城尉。汴京被围，独韦城不下。后为河东、河北两路统制。接应副使武汉英守银冶路，立山寨七十四所。汉英战死，宏中坚守，以粮尽被擒。金人怜其忠，授以官，廷远投牒于地曰：“我尝以此物诱人出死力，若辈乃欲以此吓我邪？”囚西京狱。久之，免为黄冠，自号通理先生。起紫微殿，迁徽宗、东华君御容以事之。所著有《成真》、《通理》二集。正隆四年病殁，临终有诗云：“马革盛尸每恨迟，西山饿死亦何辞，姓名不到中兴历，自有皇天后土知。”其志亦可哀矣！国史乃失其传焉。
　　○姚孝锡
　　姚孝锡字仲纯，丰县人，登宣和六年第，调代州兵曹。金人寇雁门，州将忄匡怯议降，孝锡竟投床大鼾，不与其议。既得脱去，遂往五台薄移疾不仕，因家焉，时年三十九。治生积粟至数万石，遇饥岁，尽出以赈贫乏，乡人德之。所居正据五台之胜，亭榭数十座，花竹百亩。中岁，尽以家事付诸子，日与宾朋放浪山水诗酒间，自号醉轩。至八十三乃终，有集号《鸡肋》。《有题滕茂实祠》云：“本期苏、郑共扬镳，不意芝兰失后凋，遗老氐今犹涕泪，后生无复识风标。西陉雁度霜前塞，滹水樵争日暮桥，追想平生英伟魄，凌云一笑岂能招。”七言如“节物后先南北异，人情冷暖古今同”；“久客交情谙冷暖，衰年病骨识阴晴”；“玄晏暮年常抱病，子山终日苦思归”；“深林有兽鸟先噪，废圃无人泉自流”；“食贫岂复甘秦炙，客病空怀奏楚音”；五言如“岸涨鱼吹沫，山空石转雷”；“谷虚生地籁，境寂散天香”。皆佳句也。
　　○蜀娼词
　　蜀娼类能文，盖薛涛之遗风也。放翁客自蜀挟一妓归，蓄之别室，率数日一往。偶以病少疏，妓颇疑之。客作词自解，妓即韵答之云：“说盟说誓，说情说意，动便春愁满纸。多应念得脱空经，是那个先生教底？不茶不饭，不言不语，一味供他憔悴。相思已是不曾闲，又那得工夫咒你？”或谤翁尝挟蜀尼以归，即此妓也。
　　又传一蜀妓述送行词云：“欲寄意，浑无所有，折尽市桥官柳。看君著上征衫，又相将放船楚江口。后会不知何日又，是男儿，休要镇长相守。苟富贵无相忘，若相忘有如此酒。”亦可喜也。
　　○桤木
　　杜诗《乞桤木》诗无音，或读作岂，而韵书亦无此字。集中又有“桤林碍日吟风叶”，郑氏注曰：“五来反。”若然，当作呆字。
　　余尝见陈体仁端明云：“见前辈读若欹韵。”颇以为疑，后见《剑南》诗有：“著书增木品，搜句觅桤栽。”又荆公诗云：“濯锦江边木有桤，小园封植伫华滋。”益信欹音为然。
　　桤，惟蜀有之，不才木也，或谓即榕云。
　　○办章
　　《毛诗?采菽》：“平平左右。”《毛氏传》曰：“平平，办治也。”《正义》云：“《尧典》‘平章百姓’，《书传》作‘办章’，则平、办义通。”《读诗记》引《荀子》云：“分不乱于上，能不穷于下，治办之极也。《诗》云：‘平平左右。’”
　　今考书传，不见办章事。《史记》作便章。徐广云：“下云便程，则训平为便也。”る按：“《尚书》并作平字。”《索隐》云：“古文《尚书》作平字。此文盖读平为浦庚切。平即训办，遂为办章。邹诞生本亦同。”
　　汉以伏生书为今文，安国书为古文。《尧典》今、古文皆有之，而作办章者，今文也。特未知《诗疏》所授书传为谁作耳？昌黎《袁氏先庙碑》亦云：“赞办章。”
　　○曹泳
　　绍兴乙亥十月二十二日秦桧亡。翼日，曹泳勒停，安置新州。
　　先是，二十一日车驾幸桧第视疾，时已不能言，怀中出一札，乞以喜代辅政，上视之无语。既出，呼干办府问何人为此，则答以曹泳，遂有是命。泳初窜名军中，并缘功赏列得班行。尝监黄岩酒税，秩满到部，注某阙钞上省。桧押敕，顾见泳姓名，问何处人？省吏对：“此吏部拟注，不知也。”命于侍右书铺物色召见之，熟视曰：“公，桧恩家也。”泳恍然不知所答。则又曰：“忘之邪？”泳曰：“昏忘，实不省于何处遭遇太师？”桧入室，有顷，取小册示泳使观之。首尾不记他事，但有字一行曰：“某年月日，某人钱五千，曹泳秀才绢二匹。”盖微时，索游富人家得五千，求益不可，泳时为馆客，探囊中得二缣曰：“此吾束修之余也，今举以遗子。”既别，不相闻。虽知桧贵震天下，不谓其即秦秀才也。泳曰：“不意太师乃能记忆微贱如此。”桧曰：“公真长者。”命其子孙出拜之。俾以上书易文资，骤用之至户部侍郎，知临安府，与谢尝有隙，台州之狱，泳有力焉。
　　桧暮年颇有异志，泳实预其密谋。熔本桧妻党王氏子，蠢骏。尝燕亲宾，优者进妓，熔于座中大笑绝倒，桧殊不怿。桧素畏内，妾尝孕，逐之，生子为仙游林氏子，曰一飞，以桧故，仕至侍郎兼给事中。其兄一鸣，弟一鹗，皆位朝列。泳尝劝桧还一飞以补喜处，未果而桧死云。
　　此事闻之谢之孙直。《中兴遗史》所载则曹筠也，与此颇有异同，故详载之。
　　○朱汉章本末
　　绍兴三十二年六月十一日内禅，前一日宰相朱倬罢。倬字汉章，三山人，登宣和第。或谓张浚明橐荐之，非也，其实因刘贵妃以进。
　　妃，北人，流寓闽中，有殊色。中贵人掌神御者图上其貌，久之不省，始归西外之宗家。它日，上见图悦之，命召入，遂有宠。其父懋，后至节度使。倬居乡里识之，夤缘缔交。后为学官，请外，得舒州。将陛辞，刺知上燕闲所观史传，于奏疏中道之，大称旨，留为郎。不数年，为中司，遂至宰相。
　　最恶王十朋，其在台，尝风陈丞相康伯去之。陈以告汪圣锡，汪曰：“彼为中司，胡不自击之？”陈曰：“畏公议也。”汪曰：“彼且畏公议，相公独不畏公议乎？”既而十朋不自安，请外，将予郡，倬又曰：“颠人如何作郡？”乃得外大宗丞。公论大喧，然上眷殊厚。
　　辛巳，视师回至平江，洪遵景严为守。时倬与康伯并相，遵以求入为祷，倬唯唯，康伯曰：“进退近臣，当由上意，非某所敢知也。”及将内禅，康伯奏：“书沼方冗，翰苑独员洪遵在近。”欲召之，倬恶其非出己，即曰：“不可。其弟迈新为右史，今复召遵，此苏轼与辙所以变乱元也。”上卒召遵副端。
　　张震真父为同列言：“上方行尧舜之事，此人岂可辅初政？不去之，必为天下患。”遂力攻之。上初不听。时竞传覃霈在学生员皆免解，倬子端厚尝肄业，既荫补矣，颇欲并缘在学人例，窜名其间。真父廉得其事，疏中言之，上始怒，遂罢相。景岩适当制，有云：“为君子邦家之基，曾未闻于成效。有元良天下之本，乃欲冀于畴庸。时真父疏不付出，内外迄莫知所坐，虽倬亦自疑惧，惴惴累年。
　　汪公帅闽，至郡，方欲谒之，一夕暴下卒。国史本传乃谓高宗有内禅意，倬请徐之，及孝宗即位，谏臣以为言，以忧惧卒。或以为服药而殂，皆不然也。
　　○陆务观得罪
　　陆务观以史师垣荐，赐第。孝宗一日内宴，史与曾觌皆预焉。酒酣，一内人以帕子从曾乞词。时德寿宫有内人与掌果子者交涉，方付有司治之。觌因谢不敢曰：“独不闻德寿宫有公事乎？”遂已。
　　它日，史偶为务观道之，务观以告张焘子宫。张时在政府，翼日奏：“陛下新嗣服，岂宜与臣下燕狎如此？”上愧问曰：“卿得之谁？”曰：“臣得之陆游，游得之史浩。”上由是恶游，未几去国。
　　○苏师旦麻
　　苏师旦将建节，学士颜或、莫子纯皆莫肯当制。易祓彦章为枢密院检详文字，师旦为都承旨，祓与之昵，欣然愿任责。遂以国子司业兼两制，竟为师旦草麻，极其谀佞。至用前人旧封所为有文事，有武备，无智名，无勇功者，盖以孔子比之，子房不足道也。既宣布，物论哗然，亟擢祓左司谏。诸生为之语曰：“阳城毁裴延龄之麻，由谏官而下迁于司业；易祓草苏师旦之制，由司业而上擢于谏官。”既而韩诛，苏得罪，祓遂远贬。
　　○雷变免相
　　乾道丁亥十一月二日冬至，郊祀有风雷之变，宰相叶、魏杞，皆策免。先是，会庆节，金国使在庭时受誓戒矣。议者欲权免上寿，就馆锡宴，庙堂姑息，不能主其议，宴集英如常，天变岂偶然哉！洪迈当制，有曰：“理阴阳而遂万物，所嗟论道之非；因灾异而策三公，实负在天之愧。”盖有所风也。
　　○高宗立储
　　孝宗与恩平郡王璩，同养于宫中。孝宗英睿夙成，秦桧惮之，宪圣后亦主璩。高宗圣意虽有所向，犹未坚决。尝各赐宫女十人。史丞相浩时为普安府教授，即为王言，上以试王，当谨奉之，王亦以为然。阅数日，果皆召入。恩平十人皆犯之矣，普安者，完璧也。已而皆竟赐焉。上意遂定。
　　○慈懿李后
　　慈懿李皇后，安阳人，父道本，戚方诸将，故群盗也。后天姿悍妒，既正椒房，稍自恣。始，成肃谢后事高宗及宪懿圣甚谨，至后颇偃蹇。或乘肩舆直至内殿，成肃以为言，后恚曰：“我是官家结发夫妻。”盖谓成肃自嫔御册立也。语闻，成肃及寿皇皆大怒，有意废之。史太师已老，尝诏入见北宫，密与之谋，浩以为不可，遂已。宫省事秘，莫得详也。其后益无忌惮。贵妃黄氏有宠，后妒，每欲杀之。绍熙二年，光宗初郊，宿青城斋宫，后乘便，遂置之死地。或以闻，上骇且忿怒，于是遂得心疾。及上不豫，两宫有间言，天下寒心，皆归过于后。
　　后以庆元庚申上仙，权殡赤山。甫毕，雷震山崩，亟复修治之。
　　○道学
　　伊洛之学行于世，至乾道、淳熙间盛矣。其能发明先贤旨意，溯流徂源，论著讲解卓然自为一家者，惟广汉张氏敬夫、东莱吕氏伯恭、新安朱氏元晦而已。朱公尤渊洽精诣，盖其以至高之才，至博之学，而一切收敛，归诸义理。其上极于性命天人之妙，而下至于训诂名数之末，未尝举一而废一。盖孔孟之道，至伊洛而始得其传，而伊洛之学，至诸公而始无余蕴。必若是，然后可以言道学也已。
　　此外有横浦张氏子韶，象山陆氏子静，亦皆以其学传授。而张尝参宗杲禅，陆又尝参杲之徒德光，故其学往往流于异端而不自知。程子所谓今之异端，因其高明者也。至于永嘉诸公，则以词章议论驰骋，固已不可同日语也。
　　世又有一种浅陋之士，自视无堪以为进取之地，辄亦自附于道学之名。裒衣博带，危坐阔步。或抄节语录以资高谈；或闭眉合眼号为默识。而扣击其所学，则于古今无所闻知，考验其所行，则于义利无所分别。此圣门之大罪人，吾道之大不幸，而遂使小人得以藉口为伪学之目，而君子受玉石俱焚之祸者也。
　　韩胄用事，遂逐赵忠定。凡不附己者，指为道学尽逐之。已而自知道学二字，本非不美，于是更目之为伪学。臣僚之荐举，进士之结保，皆有“如是伪学者，甘伏朝典”之辞。一时嗜利无耻之徒，虽尝自附于道学之名者，往往旋易衣冠，强习歌鼓，欲以自别。甚者，邓友龙辈，附会迎合，首启兵衅。而向之得罪于庆元初者，亦从而和之，可叹也已。
　　○邓友龙开边
　　邓友龙，长沙人，尝从张南轩游，自诡道学。既登朝，时论方攻伪学，因讳而晦其事。时外祖章文庄公为学官，喜滑稽。尝以祀事同斋宿，谈谑之际，友龙不能堪，以语及之云云。章戏之曰：“若然，则又是道学矣。”友龙面发赤，大衔之。
　　未几入台，章公由学士院补外。公本谢丞相客也。会友龙为右史，而宇文绍节自右史代之，于是召文庄为宗政少卿，友龙不能平，以嗾绍节。绍节甫供职，未及受告，首论其事，语侵谢，盖亦以见厌于韩矣。章命既寝，谢遂去国，而友龙亦出为淮西漕，日久，谋复入。
　　时金人方困于北兵，且其国岁荐饥，于是沿边不逞之徒号为“跳河子”者，时时剽猎事状，陈说利害。友龙得之以为奇货，于是献之于韩。韩用事久，思钓奇立功以自善，得之大喜。附而和者虽不一，其端实友龙发之也。孔子所以畏鄙夫患得患失者，有以夫。
　　○文庄论安丙矫诏
　　安丙之诛吴曦也，矫诏自称宣抚副使，遂径入衔上奏。时章文庄直学士院，因谓：“矫制假命，一时权宜济事可也。事定奏功，便当退用初衔，而遽称所假，是岂复有朝廷乎？今为朝廷计，宜先赦其矫诏之罪，然后赏其斩曦之功，则恩威并用，折冲万里之外矣。”而时相方自以为功，谓此诏非矫，实朝廷密旨，且诣御楼受俘，于是疏不果上。已而受俘之议虽格，而竟以所矫官职授之。其后丙亦自毙，否则又一曦也。
　　○王沈趋张说
　　张说之为承旨也，朝士多趋之。王质景文、沈瀛子寿，始俱在学校有声，既而俱立朝，物誉亦归之。相与言：“吾侪当以诣说为戒。”众皆闻其说而壮之。已而，质潜往说所，甫入客位，而瀛已先在焉，相视愕然。明日喧传，清议鄙之，久皆不安而去焉。
　　○协韵牵强
　　诗辞固多协韵，晦庵用吴才老补音多通，然亦有太甚者。古人但随声取协，方言又多不同。至沈约以来，方有四声之拘耳，然亦正不必牵强也。《离骚》一经，惟“多艰多替”之句，最为不协。孙莘老、苏子容本云：“古亦应协。”未必然也。晦庵以艰音巾，替音天，虽用才老之说，然恐无此理。以余观之，若移“长太息以掩涕”一句在“哀生民之多艰”下，则涕与替正协，不劳牵强也。
　　○沈君与
　　吴兴东林沈偕君与，即东老之子也，家饶于财。少游京师入上庠，好狎游。时蔡奴声价甲于都下。沈欲访之，乃呼一卖珠人于其门首茶肆中，议价再三不售，撒其珠于屋上，卖珠者窘甚。君与笑曰：“第随我来，依汝所索还钱。”蔡于帘中窥见，令取视之，珠也。大惊，惟恐其不来。后数日乃诣之，其家喜相报曰：“前日撒珠郎至矣。”接之甚至，自是常往来。一日，携上樊楼，楼乃京师酒肆之甲，饮徒常千余人。沈遍语在坐，皆令极量尽欢，至夜，尽为还所直而去，于是豪侈之声满三辅。既而擢第，尽买国子监书以归。
　　时贾收耘老隐居苕城南横塘上，沈尝以诗遗之蟹曰：“黄亢稻熟坠西风，肥入江南十月雄。横跪蹒跚钳齿白，圆脐吸胁斗膏红。羞须园老香研柚，羹藉庖丁细擘葱。分寄横塘溪上客，持螯莫放酒杯空。”耘老得之不乐曰：“吾未之识，后进轻我。”且闻其不羁，因和韵诋之云：“彭越孙多伏下风，蝤蛑奴视敢称雄。江湖纵养膏腴紫，鼎镬终烹爪眼红。嗍称吴儿牙似镀，劈惭湖女手如葱。独怜盘内秋脐实，不比溪边夏壳空。”君与怒曰：“吾闻贾多与郡将往还预政，言人短长，曾为人所讼。吾以长上推之，乃鄙我若此”，复用韵报之云：“虫腹无端苦动风，团雌还却胜尖雄。水寒且弄双钳利，汤老难逃一背红。液入几家烦海卤，醢成何处污园葱。好收心躁潜蛇穴，毋使雷惊族类空。”贾晚娶真氏，人谓贾秀才娶真县君以为笑，沈所指团雌为此。贾寻悔之，而戏语已传播矣。
　　○吴倜
　　吴倜字公度，吴兴人，试补太学为第一。崇宁五年，群礼部七千之士而魁之，其名声风采，人莫不求识面而愿交。邃经学，妙语言，为时闻人。
　　其父伯阳，尝梦若游奕使者立东阶，问：“秀才在否？”曰：“不在。”遂去，出门见旌幡容物，弥望不绝，曰：“秀才归。”但道天赦曾来，已而捷音至。先以名次高下商价，自榜尾行间前列以至首选，自百千渐至千缗，乃出其榜。初自删定敕令所出为宁海推官。
　　时蔡京罢相居城中，意其生计从容，委买川土物无虚月，倜意不平。念吾以文学起身，而不以儒者见遇，报以实直。京觉之而怒。重和二年，召为九域图志所编修官。时京以太师鲁公赐第京师，朝朔望。一日，上问京：“卿曩居杭，识推官吴倜乎？今以大臣荐，欲除官。”对曰：“识之，其人傲狠无上。”上惊曰：“何以知之？”曰：“吴知陛下御讳而不肯改，乃以一圈围之。”盖言“倜”字也，上默然不怿。未几，言者承风旨论罢，自是不复出。
　　及京败，知郓州孙言邑人有草祭之谣，上其事。甚者论其即仓为宅，拆仓邑人字为人君二字，谓京有不臣之心。虽若附会，然亦平日好以字画中伤善类之报也。
　　○御宴烟火
　　穆陵初年，尝于上元日清燕殿排当，恭请恭圣太后。既而烧烟火于庭，有所谓地老鼠者，径至大母圣座下，大母为之惊惶，拂衣径起，意颇疑怒，为之罢宴。穆陵恐甚，不自安，遂将排办巨陈询尽监系听命。黎明，穆陵至陈朝谢罪，且言内臣排办不谨，取自行遣。恭圣笑曰：“终不成他特地来惊我，想是误耳，可以赦罪。”于是子母如初焉。
　　○朱芮杀龙
　　吴兴彰南朱教授（失其名）尝江行，舟人急报小龙见，请祷之，朱出视之，小蛇也。以箸夹入沸汤中，蛇跃出自投于江，却行波面，盼朱再四乃没。有顷，片云霹雳，烟雾蔽舟。既而视之，舟上一窍如钱，朱已毙于舟中矣。
　　又王村芮祭酒煜，初任仁和尉。长河堰有龙王庙，每祭则有小蛇出，或止香炉，或饮于杯，往来者谨事之。堰岁数坏，人以为龙所为。芮疲于修筑之役，一日，焚香设奠，蛇果出炉上。芮端笏数之曰：“有功于民者乃得祀。龙，庙食于此，未尝有功，而岁数坏堰，劳民之力，为罪多矣。无功有罪，于国法当杀。”即举笏击之，应手碎。是夕，宿于近地，疾风甚雨，大木尽拔，土人大恐，而芮处之自若。后卒为名臣，其幸不幸也如此。

　　●卷十二
　　○姜尧章自叙（单丙文附）
　　番易有布衣姜夔尧章，出处备见张辑宗瑞所著《白石小传》矣。近得其一书，自述颇详，可与前传相表里云。
　　“某早孤不振，幸不坠先人之绪业，少日奔走，凡世之所谓名公钜儒，皆尝受其知矣。内翰梁公于某为乡曲，爱其诗似唐人，谓长短句妙天下。枢使郑公爱其文，使坐上为之，因击节称赏。参政范公以为翰墨人品，皆似晋、宋之雅士。待制杨公以为于文无所不工，甚似陆天随，于是为忘年友。复州萧公，世所谓千岩先生者也，以为四十年作诗，始得此友。待制朱公既爱其文，又爱其深于礼乐。丞相京公不特称其礼乐之书，又爱其骈俪之文。丞相谢公爱其乐书，使次子来谒焉。稼轩辛公，深服其长短句如二卿。孙公从之，胡氏应期，江陵杨公，南州张公，金陵吴公，及吴德夫、项平甫、徐子渊、曾幼度、商仲、王晦叔、易彦章之徒，皆当世俊士，不可悉数。或爱其人，或爱其诗，或爱其文，或爱其字，或折节交之。若东州之士则楼公大防、叶公正则，则尤所赏激者。嗟乎！四海之内，知己者不为少矣，而未有能振之于窭困无聊之地者。旧所依倚，惟有张兄干甫，其人甚贤。十年相处，情甚骨肉。而某亦竭诚尽力，忧乐关念。平甫念其困踬场屋，至欲输资以拜爵，某辞谢不愿，又欲割锡山之膏腴以养其山林无用之身。惜乎平甫下世，今惘惘然若有所失。人生百年有几，宾主如某与平甫者复有几，抚事感慨，不能为怀。平甫既殁，稚子甚幼，入其门则必为之凄然，终日独坐，逡巡而归。思欲舍去，则念平甫垂绝之言，何忍言去！留而不去，则既无主人矣！其能久乎？”云云。
　　同时黄白石景说之言曰：“造物者不欲以富贵冫免尧章，使之声名耀于无穷也，此意甚厚。”又杨伯子长孺之言曰：“先君在朝列时，薄海英才，云次鳞集，亦不少矣！而布衣中得一人焉，曰姜尧章。”呜呼！尧章一布衣耳，乃得盛名于天壤间若此，则轩冕钟鼎，真可敝屣矣。
　　是时，又有单炜丙文者，沅陵人，博学能文，得二王笔法，字画遒劲，合古法度，于考订法书尤精。武举得官，仕至路分，著声江湖间，名士大夫多与之交，自号定斋居士。与尧章投分最稔，亦韵士也。尧章诗词已板行，独杂文未之见，余尝于亲旧间得其手稿数篇，尚思所以广其传焉。
　　○白石禊帖偏旁考
　　尧章考古极精，有《绛帖评》十卷行于世，审订深妙，人服其赡。又尝于故家见其所书《禊帖偏旁考》亦奇，因识于此，与好古者共之。
　　“永”字无画，发笔处微折转。“和”字口下横笔稍出。“年”字悬笔上凑顶。“在”字左反剔。“岁”字有点，在山之下，戈画之右。“事”字脚斜拂不挑。“流”字内“肱”字处就回笔，不是点。“殊”字挑脚带横。“是”字下疋（音疏）凡三转不断。“趣”字波略反卷向上。“欣”字欠右一笔作章草发笔之状，不是捺。“抱”字已开口。“死生亦大矣”亦字是四点。“兴感”感字，戈边亦直作一笔，不是点。“未尝不”不字下反挑处有一阙。
　　右法如此甚多，略举其大概。持此法亦足以观天下之《兰亭》矣。
　　○禊序不入选帖
　　逸少《禊序》，高妙千古，而不入选。或谓“丝竹管弦，天朗气清”，有以累之。不知“丝竹管弦”，不特见前汉《张禹传》，而《东都赋》亦有“丝竹管弦，烨煜抗五声”之语。然此二字相承，用之久矣。张衡赋：“仲冬之月，时和气清。”又晋褚爽《禊赋》亦曰：“伊暮春之令月，将解禊于通川，风摇林而自清，气扶岭而自鲜。”况清明为三月节气，朗即明，又何嫌乎？若以笔墨之妙言之，固当居诸帖之首，乃不得列官法帖中，又何哉？岂以其表表得名，自应别出，不可与诸任齿耶？亦前辈选诗不入李、杜之意耳，识者试评之。
　　○淳绍岁币
　　绍兴岁币，银二十万两，绢二十万匹（红绢十二万匹，匹重十两。浙绢八万匹，匹重九两）。枢密院差使臣四员管押银纲，户部差使臣十二员管押绢纲。同左帑库子、秤子，于先一年腊月下旬，至盱眙军岁币库下卸。续差将官一员，部押军兵三百人，防护过淮。交割官正使，例差淮南漕属；副使，本军ヘ或邻州ヘ充。例用岁前三日，先赍银百铤、绢五百匹，过淮呈样金人。交币正使，例是南京漕属；副使，诸州同知。于所赍银、绢内，拣白绢六匹、银六锭，三分之，令走马使人，以一分往燕京，一分往汴京漕司呈样，一分留泗州岁币库，以备参照。例用开岁三日长交，通不过两月结局。初交绢十退其九，以金人秤尺无法，又胥吏需索作难之故。数月后所需如欲，方始通融，然亦十退其四五（自初交至结局，通支金人交币官吏糜费银一千三百余两、金三十五两、木绵三十六匹、白布六十二匹，酒三百四十石，共折银六百二十两，本色酒二千六百瓶，茶果杂物等并在外，俱系淮东漕司出备）。又贴耗银二千四百余两，每岁例增添银二百余两，并淮东漕司管认。凡吾正副使并官吏饭食之类，并淮东漕司应办。下至安泊棚屋厨厕等，皆自盱眙运竹木往彼盖造，彼皆不与焉。盱眙日差倚郭知县部夫过淮搬运银绢，兼应办事务。其拣退者，遇夜复搬运过淮，归盱眙库交收，其劳人往复如此。且我官吏至淮北岸约二百余步，始至交币所，皆徒步而往，雨泞，则摄衣蹑屐甚踔而行，艰苦不可具道也。
　　淳熙十三年，淮南漕司干官权安节为岁币使，其金人正使一毫不取，拣退银绢甚多，逼令携归，安节固拒，金人至遣甲兵逼逐。安节不胜其愤曰：“宁死于此，不得交，誓不回，虽野宿不火食亦无害。”声色俱厉。彼度不能夺，竟如数收受，给公文而归。寿皇知之，喜曰：“安节在彼界能如此，甚可重。若非遇事，何自知之。”遂除盐六部门。时通判扬州汪大定，亦同此役，颇著劳绩，亦蒙奖拔焉。
　　若正旦生朝遣使，每次礼物金器一千两、银器一万两、彩缎一千匹（绵茸背，紧丝捻金线，青丝绫，樗蒲绫，线子罗）。又有脑子、香茶等物，及私觌香茶、药物、果子、币帛、杂物等，复不与焉。若外遣泛使，则其礼物等又皆倍之。又有起发副使土物之费（正使五百贯，银绢各一百两匹。副使四百贯，银绢各一百两匹。又有公使各药等钱，上节银各五十两、绢十匹，中节银绢各十两匹，下节各五两匹）。又有朝辞回程宣赐等费（正副使各金二十五两，并腰带笏马。回程茶药各二两，银合及泛赐等物在外）。若盱眙等军，在路四处应办南北贺正生辰，常使往回程各八次，赐御筵每处费钱一万八千五百余贯，而沿途应办复不预。若北使之来，赐予尤不赀焉（宣和甲辰岁币银二十万两，绢三十万匹，绿矾二十万栲，栲例五番运送交纳。又代输燕京税物绵丝杂物计一百万贯，内丝绵并要燕京土产。绍兴壬戌初讲和，岁币银绢各二十五万匹两。今每岁各减五万匹两）。至兀术病笃之际，告戒其四行府帅云：“江南累岁供需岁币，竭其财赋，安得不重敛于民？非理扰乱，人心离怨，叛亡必矣。在彼者尚知有此，为我者，当何如哉！”
　　时聘使往来，旁午于道。凡过盱眙，例游第一山，酌玻璃泉，题诗石壁，以记岁月，遂成故事，镌刻题名几满。绍兴癸丑，国信使郑汝谐一诗云：“忍耻包羞事北庭，奚奴得意管逢迎，燕山有石无人勒，却向都梁记姓名。”可谓知言矣。噫！开边之用固无穷，而和戎之费亦不易，余因详书之。
　　○书籍之厄
　　世间凡物未有聚而不散者，而书为甚。隋牛弘靖请开献书之路，极论废兴，述五厄之说，则书之厄也久矣，今姑摭其概言之。
　　梁元帝江陵蓄古今图书十四万卷，隋嘉则殿书三十七万卷。唐惟贞观、开元最盛，两都各聚书四部至七万卷。宋宣和殿、太清楼、龙图阁、御府所储尤盛于前代，今可考者，《崇文总目》四十六类三万六百六十九卷，史馆一万五千余卷，余不能具数。南渡以来，复加集录馆阁书目五十二类四万四千四百八十六卷、续目一万四千九百余卷，是皆藏于官府耳。
　　若士大夫之家所藏，在前世如张华载书三十车，杜兼聚书万卷，韦述蓄书二万卷，邺侯插架三万卷，金楼于聚书八万卷，唐吴竞西斋一万三千四百余卷。宋室承平时，如南都戚氏，历阳沈氏，庐山李氏，九江陈氏，番易吴氏，王文康，李文正，宋宣献，晁以道，刘壮舆，皆号藏书之富。邯郸李淑五十七类二万三千一百八十余卷，田镐三万卷，昭德晁氏二万四千五百卷，南都王仲至四万三千余卷，而类书浩博，若《太平御览》之类，复不与焉。次如曾南丰及李氏山房，亦皆一二万卷，然后靡不厄于兵火者。
　　至若吾乡故家如石林叶氏、贺氏，皆号藏书之多，至十万卷。其后齐斋倪氏，月河莫氏，竹斋沈氏，程氏，贺氏，皆号藏书之富，各不下数万余卷，亦皆散失无遗。近年惟直斋陈氏书最多，盖尝仕于莆，传录夹氵祭郑氏、方氏、林氏、吴氏旧书至五万一千一百八十余卷，且仿《读书志》作解题，极其精详，近亦散失。至如秀岩，东窗，凤山三李，高氏，牟氏皆蜀人，号为史家，所藏僻书尤多，今亦已无余矣。
　　吾家三世积累，先君子尤酷嗜，至鬻负郭之田以供笔札之用。冥搜极讨，不惮劳费，凡有书四万二千余卷，及三代以来金石之刻一千五百余种，庋置书种、志雅二堂，日事校雠，居然ぷ金之富。余小于遭时多故，不善保藏，善和之书，一旦扫地。因考今昔，有感斯文，为之流涕。因书以识吾过，以示子孙云。
　　○雷书
　　神而不可名，变化而不可测者，莫如雷霆。《淮南子》曰：“阴阳相薄，感而为雷，激而为电。”故先儒为之说曰：“阴气凝聚，阳在内而不得出，则奋击而为雷霆。声，阳也；光，亦阳也。光发而声随之，阳气奋击欲出之势也。”或问世所得雷斧何物也？曰：“此犹星陨而为石也。本乎天者，气而非形，偶陨于地，则成形矣。”或问人有不善为雷震死者何也？曰：“人作恶有恶气，霹雳乃天地之怒气，是怒气亦恶气也，怒气与恶气相感故尔。”或问雷之破山、坏屋、折树、杀畜何也？曰：“此气郁而怒，方尔奋击，偶或值之，则遭震矣。”
　　康节尝问伊川曰：“子以雷起于何处？”伊川曰：“起于起处。”然则先儒之所言者，非不精详，而余犹谓有不可晓者焉：
　　大中祥符间，岳州玉真观为火所焚，惟留一柱，有“谢仙火”三字，倒书而刻之。庆历中，有以此字问何仙姑者，云：“谢仙者，雷部中鬼也，掌行火于世间。”后有于道藏经中得谢仙事，验以为神。又吴中慧聚寺大殿二柱，尝因雷震，有天书“绩溪火”三字，余若符篆不可晓。及近岁德清县新市镇觉海寺佛殿柱，亦为雷震，有字径五寸余，若汉隶者云：“收利火谢均思通。”又云：“酉异李氵勺火。”此乃得之目击者。又宜兴善权广教寺殿柱，亦有雷书“骆审火及谢均火”者。华亭县天王寺亦有雷书“高洞扬雅一十六人火令章”凡一十一字，皆倒书。内“令章”二字特奇劲，类唐人书法，然则雷之神，真有谢姓者邪。近丁亥六月五日，雷震众安桥南酒肆，卓间有雷书“［1234］［1234］永”三字，此类甚多，殊不可测，此所以神而不可知者乎？孔子不语怪力乱神，非不语也，盖有未易语者耳。
　　○贾相寿词
　　贾师宪当国日，卧治湖山，作堂曰半间，又治圃曰养乐，然后为就养，其实怙权固位，欲罢不能也。每岁八月八日生辰，四方善颂者以数千计。悉俾翘馆誊考，以第甲乙，一时传颂，为之纸贵，然皆调词呓语也。偶得首选者数阕，戏书于此。
　　陈惟＜善合＞《宝鼎》词云：“神鳌谁断，几千年再、乾坤初造。算当日，枰棋如许，争一着吾其衽左。谈笑顷，又十年生聚，处处（风）葵枣。江如镜，楚氛余几，猛听甘泉捷报。天衣细意从头补，烂山龙、华虫黼藻。宫漏永、千门角钥，截断红尘飞不到。街九轨，看千貂避路，庭院五侯深锁。好一部、太子六典，一一周公手做。赤舄绣裳，消得道斑烂衣好。尽庞眉鹤发，天上千秋难老。甲子严头才一过，未说汾阳考。看金盘、露滴瑶池，龙尾放班回早。”
　　廖莹中群玉《木兰花慢》云：“请诸君着眼，来看我，福华编。记江上秋风，鲸涨雪，雁徼迷烟。一时几多人物，只我公，只手护山川。争睹阶符瑞象，又扶红日中天。因怀，下走奉，磨盾夜无眠。知重开宇宙，活人万万，合寿千千。凫太平世也，要东还越上是何年。消得清时钟鼓，不妨平地神仙。”
　　陆景思《甘州》云：“满清平世界，庆秋成，看看斗米三钱。论从来活国，论功第一，无过丰年。办得间民一饱，余事笑谈间。若问平戎策，微妙难传。玉帝要留公住，把西湖一曲，分入林园。有茶炉丹灶，更有钓鱼船。觉秋风、未曾吹着，但砌兰、长倚北堂萱。千千岁，上天将相，平地神仙。”
　　奚［1234］倬然《齐天乐》云：“金飘吹净人间暑，连朝弄凉新雨。万宝功成，无人解得，秋入天机深处。间中自数，几心酌乾坤，手斟霜躇。护了山河，共看元影在银兔。而今神仙正好，向青空觅个，冲澹襟宇。帝念群生，如何便肯，从我乘风归去。夷游洞府，把月杼云机，教他儿女。水逸山明，此情天付与。”
　　从橐《陂塘柳》云：“指庭前、翠云金雨，霏霏香满仙字。一清透彻浑无底，秋水也无流处。君试数，此样襟怀，顿得乾坤住。闲情半许，听万物氤氲，从来形色，每向静中觑。琪花路。相接西池寿母，年年弦月时序。荷衣菊佩寻常事，分付两山容与。天证取，此老平生，可向青天语。瑶卮缓举，要见我何心，西湖万顷，来去自鸥鹭。”
　　郭应酉居安《声声慢》云：“捷书连昼，甘雨洒通宵，新来喜沁尧眉。许大担当，人间佛力须弥。年年八月八日，长记他三月三时，平生事，想氐和天语，不遣人知。一片闲心鹤外，被乾坤系定，虹玉腰围。阊阉云边，西风万籁吹齐。归舟更归何处是，天教家在苏堤。千千岁，比周公，多个彩衣。”且侑以俪语云：“彩衣宰辅，古无一品之曾参；衮服湖山，今有半闲之姬旦。”所谓三月三者，盖颂其庚申草坪之捷，而归舟乃舫斋名也。贾大喜，自仁和宰除官告院。既而语客曰：“此词固佳，然失之太俳，安得有著彩衣周公乎？”
　　○事圣茹素
　　余家济南历城，曾大父少师遭靖康狄难，一家十六人皆奔窜四出。大父独逃空谷，昼伏宵行。一旦，遇追骑在后，自度不可脱，遂急窜古祠，亟伏佑圣坐下，傍无蔽障，亦不过待尽而已。须臾，北军大索，虽眢井、林莽、栋梁间，极其冥搜，而一坐之下，初不知有人焉。及抵杭，则一家不期而集，不失一人，岂非神所佑乎？逮今吾家世事佑圣甚虔。凡圣降日，斋戒必谨。盖以答神庥诏子孙，非世俗祈福田利益比也。
　　○笏异
　　汪伯彦初拜相于维扬，正谢上殿，而笏坠中断，上以他笏赐之，非吉征也。未几，有南渡之扰。
　　金渊叔参预日，一日，奏事下殿，与台臣刘应弼邂逅。忽所持笏铿然有声，视之，有纹如线，上下如一，若坠于地者，殊不可测。甫退朝，则刘弹章已出。盖降陛相遇之际，正白简初上之时也，可谓异矣。时淳甲辰岁也。
　　○三教图赞
　　理宗朝，有待诏马远画《三教图》。黄面老子则跏趺中坐，犹龙翁俨立于傍，吾夫子乃作礼于前。此盖内故令作此，以侮圣人也。一日传旨，俾古心江子远作赞，亦故以此戏之。公即赞之曰：“释氏趺坐，老聃傍睨，惟吾夫子，绝倒在地。”遂大称旨。其辞亦可谓微而婉矣。
　　○捕猿戒
　　邓艾征涪陵，见猿母抱子，艾射中之。子为拔箭，取木叶塞创。艾叹息，投弩水中。
　　范蜀公载吉州有捕猿者，杀其母之皮，并其子卖之龙泉萧氏。示以母皮，抱之跳踯号呼而毙，萧氏子为作《孝猿传》。
　　先君向守鄞江，属邑武平素产金丝猿，大者难驯，小者则其母抱持不少置。法当先以药矢毙其母，母既中矢，度不能自免，则以乳汁遍洒林叶间，以饮其子，然后堕地就死。乃取其母皮痛鞭之，其子亟悲鸣而下，束手就获。盖每夕必寝其皮而后安，否则不可育也。噫！此所谓兽状而人心者乎！取之者不仁甚矣。故先子在官日，每严捕弋之禁云。
　　○火浣布
　　东方朔《神异经》所载，南荒之外有火山，昼夜火然。其中有鼠重有百斤，毛长二尺余，细如丝，可作布。鼠常居火中，时出外，以水逐而沃之方死。取其毛缉织为布，或垢，浣以火，烧之则净。又《十洲记》云：“炎州有火林山，山上有火鼠，毛可织为火浣布，有垢，烧即除。”其说不一。魏文帝尝著论，谓世言异物，皆未必真有。至明帝时，有以火浣布至者，于是遂刊此论。是知天壤间何所不有？耳目未接，固未可断以为必无也。
　　昔温陵有海商漏舶，搜其橐中，得火鼠布一匹，遂拘置郡帑。凡太守好事者，必割少许归以为玩。外大父常守郡，亦得尺许。余尝亲见之，色微黄白，颇类木棉，丝缕蒙茸，若蝶纷蜂黄然。每浣以油腻，投之炽火中，移刻，布与火同色。然后取出，则洁白如雪，了无所损，后为人强取以去。（或云，石炭有丝，可织为布，亦不畏火，未知果否。）
　　○历差失闰
　　咸淳庚午十一月三十日冬至，后为闰十一月，既已颁历，而浙西安抚司准备差遣臧元震，以书白堂，且作《章岁积日图》，力言置闰之误。
　　其说谓历法以章法为重，章岁为重。盖历数起于冬至，卦气起于中孚，而十九年为之一章。一章必置七闰，必第七闰在冬至之前，必章岁至朔同日，此其纲领也。《前汉律历志》云：“朔旦冬至，是谓章月。”《后汉志》云：“至朔同日，谓之章月。积分成闰，闰七而尽，其岁十九，名之曰章。”《唐志》云：“天数终于九，地数终于十，合二终以纪闰余。”此章法之不可废也如此。今颁降庚午岁历，乃以前十一月三十日为冬至，又以冬至后为闰十一月，殊所未晓。窃谓庚午之闰，与每岁闰月不同，庚午之冬至，与每岁之冬至又不同。盖自淳壬子数至咸淳庚午，凡十九年，是为章岁，其十一月是为章月。以十九年七闰推之，则闰月当在冬至之前，不当在冬至之后。以至朔同日论之，则冬至当在十一月初一日，不当在三十日。今若以冬至在前十一月三十日，则是章岁至朔不同日矣。若以闰月在冬至后，则是十九年之内，止有六闰，又欠一闰矣。且寻常一章，共计六千八百四十日，于内加七闰月，除小尽，积日六千九百四十日，或六千九百三十九日，止有一日来去。今自淳十一年辛亥章岁十一月初一日章月冬至后起算，十九年至咸淳六年庚午章岁十一月初一日，合是冬至，方管六千九百四十日。今算造官以闰月在十一月三十日冬至之后，则此一章，只有六闰，更加六闰除小尽外，实积止有六千九百十二日，比之前后章数岁之数，实欠二十八日，历法之差，莫甚于此。况天正冬至，乃历之始，必自冬至后积三年余分，而后可以置第一闰。今庚午年章岁丙寅日申初三刻冬至，去第二日丁卯，仅有四个时辰。且未有正日，安得便有余分？且未有余分，安得便有闰月？则是后一章发头处，便算不行，其缪可知也。今欲改正庚午历，却有一说，简而易行。盖历法有平朔，有经朔，有定朔也。一大一小，此平朔也；两大两小，此经朔也；三大三小，此定朔也，此古人常行之法。今若能行定朔之说而改正之，则当以前十一月大为闰十月小，以闰十一月小为十一月大，则丙寅日冬至即可为十一月初一日，却以闰十一月初一之丁卯为十一月初二日，庶几递趱下一日，直至闰十一月二十九日丁未，却为大尽。如此，则冬至既在十一月初一，则至朔同日矣，闰月既在冬至节前，则十九年七闰矣。此昔人所谓晦节无定，由时消息，上合履端之始，下得归余于终，正此谓也。盖自古之历，行之既久，未有不差，既差，未有不改者。汉历五变，而《太初历》最密，《元和历》最差。唐历九变，而《大衍历》最密，《观象历》最缪。本朝开基以后，历凡九改，而莫不善于《纪元历》。中兴以后，历凡七改，而莫善于《统元历》。且后汉元和初历差，亦是十九年不得七闰。虽历已颁，亦改正之，今何惜于改正哉。
　　于是朝廷下之有司，差官偕元震至蓬省与太史局官辨正，而太史之辞穷。朝廷从其说而改正之，因更《会天历》为《承天历》。元震转一官判太史局，邓宗文、谭玉等已下，各降官有差焉。
　　余虽不善章元纪之数，然以杜征南《长历》以考《春秋》之月日，虽甚精密，而其置闰之法则异乎此，窃有疑焉。谓如隐公二年闰十二月，五年、七年亦皆闰十二月，然犹是三岁一闰，五岁再闰。如庄公二十年置闰，其后则二十四年以至二十八年，皆以四岁一闰，无乃失之疏乎？僖公十二年闰，至十七年方闰；二十五年闰，至三十年方闰，率以五岁一闰，何其愈疏乎？如定公八年置闰，其后则十年，以至十二年、十四年，皆以二岁一闰，无乃失之数乎？闵之二年辛酉既闰矣，僖之元年壬戌又闰，僖之七年、八年，哀之十四年、十五年，皆以连岁置闰，何其愈数乎？至于襄之二十七年，一岁之间，顿置两闰，盖曰十一月辰在申，司历过也。于是既觉其缪，故前闰建酉，后闰建戌，以应天正。然前乎此者，二十一年既有闰，二十四年、二十六年又有闰。历年凡六，置闰者三，何缘至此失闰已再，而顿置两闰乎？近则十余月，远或二十余年，其疏数殆不可晓。岂别有其术乎？抑不明置闰之法以致此乎？并著于此，以扣识者。

　　●卷十三
　　○汉改秦历始置闰
　　余尝考春秋置闰之异于前矣，后阅程氏《考古编》，谓汉初不独袭秦正朔，亦因秦历以十月为岁首，不置闰，当闰之岁，率归余于终为后九月，《汉纪》、《表》及《史记》，自高帝至文帝，其书后九月皆同，是未尝推时定闰也。至太初九年，改用夏正，以建寅为岁首，然犹历十四载，至征和二年，始于四月后书闰月，岂史失书耶？抑自此始置闰也。余因其说深疑之，精思其故，颇得其说焉。
　　盖闰月之不书者，亦偶以其时无可书之事耳。正如《春秋经》桓公四年、七年，其所纪事至夏而止，以是年秋、冬无可纪之事也。定公十四年，至秋而止，亦以是年冬无可纪之事也。鲁史纪事之法，大率如此，其余闰月亦然。观文公六年，《经》书闰月不告月，《春秋》书闰，方见于此。复以杜预《长历》考之，自隐至哀凡更三十余闰，至此方书，岂曰前乎此者，皆史失书，抑岂曰，自此始有闰也。今汉纪事，正效《春秋》，如太初元年、三年，天汉元年、三年皆止于秋，太始元年则止于夏，皆以其后无事可纪，故不书耳。然则闰月不书，亦若是乎？盖三岁一闰，五岁再闰，古历法也。若谓自此始置闰，则合自此后三岁、五岁，累累书之。然自征和二年至后元元年，当置闰而不书，自后元二年至昭帝始元元年，乃因事而后书。其后当闰岁，又皆不书，是知不书者，偶无事耳。然则非史失书，亦非自此置闰也。虽然，此非余臆说也，复证以《史记?历书》，自太初更历以至征和也，如太初二年，天汉元年、四年，太始二年皆有闰，则知余言似可信云。
　　○《纲目》误书
　　《纲目》一书，朱夫子拟经之作也。然其间不能无误，而学者又从而为之说。盖著书之难，自昔而然。今漫摭数事与同志评之，非敢指摘前辈以为能也。
　　北齐高纬，以六月游南苑，从官死者六十人，见《本纪》。《通鉴》书曰：“赐死。”赐，乃之讹耳。《纲目》乃直书曰：“杀其从官六十人。”而不言其故，其误甚矣。尹起莘乃为之说曰：“此朱子书法所寓。”且引《孟子》杀人以挺与刃与政之说，固善矣，然其实则《通鉴》误之于前，《纲目》承之于后耳。纬荒游无时，不避寒暑，于从官死者尚六十人，则其余可知矣。据事直书，其罪自见，何必没其实哉！
　　又郭威弑二君，《纲目》于隐帝书杀，于湘阴王书弑。尹又为之说云：“此二君有罪无罪之别也，此书法所寓也。”然均之弑君，隐帝立已数年，湘阴未成乎君，不应书法倒置如此，亦恐误书耳。
　　又隋开皇十七年，诏诸司论属官罪，听律外决杖。《纲目》条下云，萧摩诃子世略在江南作乱，摩诃当从坐。大理少卿赵绰固谏，上命绰退，绰曰：“臣奏狱未决，不敢退。”帝乃释之。按《通鉴》，摩诃当从坐，上曰：“世略年未二十，亦何能为？以其名将之子为人所逼耳。”因赦摩诃。绰固谏不可，上不能夺，欲绰去而赦之，因命绰退。绰曰：“臣奏狱未决，不敢退。”上曰：“大理其为朕特舍摩诃也。”因命左右释之。此乃绰欲令摩诃从坐，而帝特赦之耳，《纲目》误矣。
　　又《通鉴》贞观元年，杜淹荐邸怀道云：“亲见其谏炀帝幸江都。”上曰：“卿何自不谏？”曰：“臣不居重任，知谏不从。”上曰：“知不可谏，何为立其朝？卿仕世充尊显，何亦不谏？”曰：“臣非不谏，但不从耳。”上曰：“世充若拒谏，卿何得免祸？”淹不能对。按此实责其知炀帝之不可谏，而犹立其朝耳。今《纲目》乃于上言世充拒谏，易其语曰：“然则何以立于其朝？”失其实矣。
　　又《纲目》开元九年冬十一月罢诸王都督刺史以后凡四条。按《通鉴》，是年之末十二月幸骊山云云；是岁诸王为都督刺史者悉召还云云。此非十一月事，亦非十二月事也，当依《通鉴》作是岁为是。
　　又《纲目》书德宗贞元二年十一月皇后崩，不书氏。按《通鉴》，是年十一月甲午立淑妃王氏为后，至丁酉崩，特四日耳。此承《通鉴》所书，而逸其上文耳。
　　尹又谓唐史妃久疾，帝念之，遂立为后，册讫而崩，必有所寓意者，亦过也。
　　○秦会之收诸将兵柄
　　秦会之既主和，惧诸将不从命，于是诏三大将入觐。一日，至都堂，问以克复之期曰：“上驱驰霜露十余年，似厌兵矣，今决在何时可了，迟速进退之计当若何？”张、韩对曰：“前者提兵，直趋某地，请粮若干，率裁量不尽得。而退军出某所，某人坐视不肯并力，或申请辄不报，常若不能专力云云。桧曰：“有是乎？诸公今不过欲带行一职事，足以谁何士大夫者，朝廷不靳也。”岳最后至，意大略同，而语加峻曰：“如今文臣不爱钱，武臣不惜命，欲了即了耳。”桧颔之，于是三枢密拜矣。三人累表辞谢，桧与上约，答诏视常时率迟留一二日，凡诸礼例恩赐，各自倍多。桧别下诏，三大屯皆改隶御前矣。始诸将苦斗，积职已为廉车正任，然皆起卒伍，父事大将，常不得举首，或溷其家室。岳师律尤严，将校有犯，大则诛杀，小亦鞭挞痛毒，用能役使深入如意。命既下，诸校新免所隶，可自结知，人人便宽，喜其命，就应已略定，三人扰扰，未暇问也。稍从容，见桧，始以置衔漏挂兵权为请。桧笑曰：“诸君知宣抚制置使乎？此边官尔。诸公今为枢庭官，顾不役属耶？”三人者怅怅而退，始悟失兵柄焉。
　　○张才彦
　　历阳张邵才彦，乃总得居士祁晋彦之兄也。建炎三年，自承务郎上书赐对，假大宗伯奉使挞览军前，拘留幽燕者凡十五年。及和议成，绍兴十三年，始与洪皓、朱弁俱还。后为敷文阁待制，奉祠累年。乙亥更化，得知池阳，卒。
　　初，总得为小官时，尝为常子正同、胡明仲寅论荐。其后子正死，明仲斥久矣。绍兴二十四年，总得之子安国由乡荐试得对集英，考官置第七，秦埙为冠。埙试浙漕、南宫，皆第一。先胪传一夕，进御安国卷，纸既厚，笔墨复精妙，上览之喜甚，擢为首选，实以抑秦，秦不能堪，曰：“胡寅虽远斥，力犹能使故人子为状元邪！”已而廷唱，上又称其诗，安国诣谢。秦问：“学何书？”曰：“颜书。”又曰：“上爱状元诗，常观谁诗？”曰：“杜诗。”秦色庄，笑曰：“好底尽为君占却。”
　　先是太母归自北方，将发，得与天族别。渊圣偃卧车前，泣曰：“幸语丞相归我，处我一郡足矣。”才彦时亦闻之，痛愤。至是，服中遗相书，谓彼虽欲留渊圣以坚和好，然所贪者金帛，实不难于还，宜亟遣使。因大忤之，悔已莫及。更为好词，上疏颂其靖康乞立赵氏，冀赎失言之罪。上方褒秦和戎之功，才彦遂自秘选躐进敷文待制，秦愈疑之。才彦居四明，杜门绝交不出，惧祸，乃为佯狂。
　　初，出使未还，妻李卒于家已累年。至是妄言吾妻死非命，且指总得为辞。盖是时，实由已病言，或出于狂易；抑知安国得罪，冀以自免。语转上闻，于是逮总得赴大理狱，鞫杀嫂事，囚系甚苦。其年十月，秦死。逼岁，安国叫阍，中批命刑部尚书韩仲通特入棘寺，始得释去。方被逮时，道无锡，梦大士告以无恐，盖预知秦亡。然因是总得亦病狂惑。
　　安国更八郡，有德爱。以当暑送虞雍公饮芜湖舟中，中暑卒，年才三十余，士论惜之。
　　○韩通立传
　　旧传焦千之学于欧阳公，一日，造刘贡父，刘问：“《五代史》成邪？”焦对将脱稿。刘问：“为韩瞠眼立传乎？”焦默然。刘笑曰：“如此，亦是第二等文字耳。”
　　《唐余录》者，直集贤院王子融所撰，宝元二年上之。时惟有薛居正《五代史》，欧阳书未出也。此书有纪、志、传，又博采诸家之说，效裴松之《三国志注》，附见下方。表韩通于《忠义传》，且冠之以国初褒赠之典，《新》、《旧史》皆所不及焉。乃王沂公曾之弟，后以元杲反，乞以字为名。其后吕伯恭编《文鉴》，制、诏一类，亦以褒赠通制为首，盖祖干融之意也。
　　○老苏族谱记
　　沧洲先生程公许，字季与，眉山人，仕至文昌，寓居上，与先子从容谈蜀中旧事，历历可听。其言老泉《族谱亭记》，言乡俗之薄，起于某人，而不著其姓名者，盖苏与其妻党程氏大不咸，所谓某人者，其妻之兄弟也。老泉有《自尤》诗，述其女事外家，不得志以死，其辞甚哀，则其怨隙不平也久矣。其后东坡兄弟以念母之故，相与释憾。程正辅于坡为表弟，坡之南迁，时宰闻其先世之隙，遂以正辅为本路宪将，使之甘心焉。而正辅反笃中外之义，相与周旋之者甚至。坡诗往复倡和，中亦可概见矣。
　　正辅上世为县录事，县有杀人者，狱已具，程独疑之，因缓其事，多方物色之，果得真杀人者，而系者遂得释。他日，役满家居，梦神告之曰：“汝有活冤狱之功，当令汝子孙名宦相继，为衣冠盛族。”至其子遂擢第，其后益大，如梦言，然多行不义，德馨弗闻。
　　有名唐者，宣政间附王、蔡，最贵显。又有名敦厚字子山者，亦知名。邵康节之孙溥公济守眉日，子山与之不咸，廉得其罪状，用匹绢大书，椟盛之，遣介持抵成都帅府治之前逆旅舍，委之而去。逆旅人得之以告帅，萧振德起得之，以为奇货，逮公济赴成都狱，严鞫之。狱吏知其冤，遂教公济一切承之，不然，死无以自明，公济悟，如其教不复辩。狱上，朝论以为匿名书，法不当受，而制司非得旨，不应擅逮守臣，遂皆罢之。公济虽得勿问，而愤愤不能堪，诉之于天，许黄十坛，至其子始偿如数。子山之居极壮丽，一夕大火，不遗寸椽。子山本附秦桧，至右史，后忤意，谪安远县令以死焉。
　　○中谢中贺
　　今臣僚上表，所称惟诚惶诚恐，及诚欢诚喜、顿首稽首者，谓之中谢中贺。自唐以来，其体如此。盖臣某以下，亦略叙数语，便入此句，然后敷陈其详。如柳子厚《平淮西贺表》：“臣负罪积衅，违尚书笺表，十有四年”云云，“怀印曳绂，有社有人”，语意未竟也。其下既云“诚惶诚恐”，盖以此一句，结上数语云尔。
　　今人不察，或于首联之后，凑用两短句，言震惕之义，而复接以中谢之语，则遂成重复矣。前辈表章如东坡、荆公，多不失此体。近时周益公为相，《谢复封表》云：“华阳黑水，裂地而封，旧物青毡，从天而下。磨玷之勤未泯，执圭之宠弥加。臣诚惶诚恐。”或以为疑，尝以问公，公答之正如此。
　　○复、覆、伏三字音义
　　复、覆、伏三字音义相出入，易于混乱，今各疏于左。
　　复有三字音，房六切者，复归之复也，字书训以往来，是也。《易卦》之《复》，《毛诗》“复古复竟”，《论语》“言可复也”，“克己复礼”，皆是也。《易注》云“还”，《语注》“犹覆”，与《诗》“为恢复之复”，其义一也。扶富切者，又之义也，字书训以又，是也。《书》“复归于亳”，《诗》“复会诸侯”，《语》“复梦周公”，“则不复也”，及“复见复闻”之类，皆是也。芳六切，与覆同音者，反复之复也。《易乾象赞》“反复道也”，《释文》“芳六反，本亦作覆，是也”。
　　覆亦有三音，芳六反者，反覆之覆也，字书训以反，是也。《中庸》“倾者覆之”，注：“败也。”与《易》“反复道也”之复，音同义异。敷救切者，覆帱之覆也，字书训以盖，是也。扶又切者，伏兵也。《左传》“君为三覆以待之”是也。
　　伏亦有三音，房六切者，伏羲之伏也，字书训以伺也、匿也、隐也，是也。三伏之伏，及伏羲、优生、赤伏符，皆是也。扶富切者，鸟抱卵也。《庄子》“越鸡不能伏鹄卵”，及《后汉》“大丈夫当雄飞，安能雌伏”皆是也。《前汉?五行志》“元帝初元中，丞相府史家雌鸡伏子”，颜云：“房富反。”用字者，不可以不辨焉。
　　○岳武穆逸事
　　杜充之驻建康也，岳飞军立硬寨于宜兴，命亲将守之。飞兵出不利，夫人密谕亲将选精锐、具糇粮，潜为策应之备。未几，飞兵还，即入教场呼问之曰：“汝欲何为？”曰：“闻太尉军小不利，故择敢战之士以备策应，此男女孝顺耳。”飞曰：“吾命汝坚守根本，天不能移，地不能动。汝今不待吾令，擅自动摇，是无师律也。”立命责短状，将大惧，祈哀吐实，谓此非某所自为，盖夫人亦曾有命耳。飞愈怒，竟斩之。
　　又绍兴和议初成，金人以河南归我。判宗正事士亻，衔命道荆、襄、宛、洛，只谒巩襄原。道过南邓，岳飞止之曰：“金虏无信，君宜少驻。”士亻以上命有程，辞去。不数舍，烟尘四起，军声嚣然，于是失色南奔。忽遇大军，望之，岳帜也，遂驰就之。飞笑曰：“固谓君勿行，正恐此耳。然已遣董御带、牛观察在前与之交锋矣。兵胜败无常，君王人，且近属，吾当以自己兵卫送君。”行数里，两将捷书至，盖亻未行前一日出师也。其后飞得罪下狱，亻极辩其无辜，且以百口保之。非惟感恩，盖亲见其用兵神速故耳。朝臣并论亻身为宗室，不应交结将帅，因指为飞党，遂罢宗司与祠云。
　　又张魏公之出督也，陛辞之日，与高宗约曰：“臣当先驱清道，望陛下六龙夙驾，约至汴京，作上元帅。”飞闻之曰：“相公得非睡语乎？”于是魏公憾之终身。
　　○若干如干
　　若干二字，出古礼乡射。《大射》数射算云：若干纯、若干奇。若，如也；干，求也。言事本不定，尝如此求之。又《曲礼》：“问天子之年，闻之始服衣若干尺矣。”《前汉?食货志》颜注云：“设数之言也。干如个，谓当如个数也，亦曰如干。”《文选?任彦升竟陵王状》：“食邑如干户。”注云：“如干户即若干户也。”
　　然又为复姓，后周有若干凤，及右将军若干惠。若，音人者反。《释文》云：“以国为姓。”然则若干又国名也。
　　○祠山应语
　　余世祀祠山张王，动止必祷，应如蓍龟，姑志奇验数事于此，以彰神休。
　　先子需澄江次，为有力者攘去，再以毗陵等三垒干祀地，逾月不报。先妣时留，祷于南关之祠，有“水边消息的非遥”之语，及收杭信，则闻霍山所祈，亦得此签，越日临汀之命下矣。
　　戊辰年，铸子甫五岁，病骨蒸，势殆甚，凡药皆弗效。祷签得《蛊之上九》云：“蛊有三头，纷纷扰扰，如虫在皿，执一则了。”退谋之医，试投逐虫之剂，凡去尤蛔二，其色如丹，即日良愈。
　　甲寅春往桐川炷香，得签云：“不堪疾病及东床”云云。是岁外舅捐馆。
　　壬午五月二十八日，杭城金波桥冯氏火作，次日，势益张，虽相去几十里，而人情惶惶不自安。时杨大芳、潘梦得皆同居，相慰劳曰：“巫言神语皆吉，毋庸轻动。”余不能决，因卜去就于神，得五十六云：“遭人弹劾失官资，火欲相焚盗欲窥。”于是挈家湖滨，是夕四鼓，遂成焦土。
　　○傅伯寿以启擢用
　　傅伯寿为浙西宪。韩胄用事，伯寿首以启贽之曰：“澄清方效于范滂，跋扈遽逢于梁冀。人无耻矣，咸依右相之山；我则异欤，独仰韩公之斗。首明趋向，愿出熔陶。”由是擢用至佥书枢密院事。韩败，追三官，夺执政恩。
　　○林外
　　林外字岂尘，泉南人。词翰潇爽，诙谲不羁，饮酒无算。在上庠，暇日独游西湖，幽寂处得小旗亭，饮焉。外美风姿，角巾羽氅，飘飘然神仙中人也。豫市虎皮钱箧数枚藏腰间，每出其一，命酒家保倾倒，使视其数，酬酒直即藏去。酒且尽，复出一箧，倾倒如初。逮暮，所饮几斗余，不醉，而箧中钱若循环无穷者，肆人皆惊异之。将去，索笔题壁间曰：“药炉丹灶旧生涯，白云深处是吾家。江城恋酒不归去，老却碧桃无限花。”明日都下盛传某家酒肆有神仙至云。
　　又尝为《垂虹亭》词，所谓“飞梁遏水者”，倒题桥下，人亦传为吕翁作。惟高庙识之曰：“是必闽人也，不然，何得以锁字协埽字韵。”已而知其果外也。此词已有纪载，兹不复书。
　　南剑黯淡滩，湍险善覆舟，行人多畏避之。外尝戏题滩傍驿壁曰：“千古传名黯淡滩，十船过此九船翻。惟有泉南林上舍，我自岸上走，你怎奈何我？”虽一时戏语，颇亦有味。
　　○甄云卿
　　永嘉甄云卿字龙友，少有俊声，词华奇丽。而资性浮躁，于乡人无不狎侮，木待问蕴之为尤甚。木生朝，为词贺之，末云：“闻道海坛沙涨也，明年。”盖谚云：“海坛沙涨，温州出相。”明年者，俗言且待也。又尝损益前人酒令曰：“金银铜铁铺，丝绵绸绢纲，鬼魅魍魉魁。”盖木以癸未魁天下也。
　　甄辩给雄一时，谑笑皆有余味。一日登对，上戏问云：“卿安得与龙为友？”甄仓忙占奏，殊不能佳。及退殿陛，自恨失言曰：“何不云尧舜在上，臣安得不与夔龙为友？”闻者惜之。
　　竞渡日，着彩衣立龙首，自歌所作《思远楼前》之词，旁若无人。然于性理解悟，凡禅衲机锋，皆莫能答。将亡之日，命其子阎汤，且召蕴之，将嘱以后事。甄居城外，昏暮门阖不得入，其子白之，甄曰：“然则勿阎以待旦。”既旦，木闻之亟来，甄喜曰：“吾将行，得君主吾丧，则济矣。”木许诺，乃入浴更衣，与木诀，坐而逝。既复开目曰：“吾儒无此也。”复卧，乃绝。
　　○西林道人
　　端平间，周文璞、赵师秀数诗人，春日薄游湖山，极饮西林桥酒垆，皆大醉熟睡。忽有ヮ髻道人过而睨之，哂曰：“诗仙醉邪？”顾酒家：“善看客，我当代偿酒钱。”索水小盂，以瓢中药少投之，入口略嗽，巽之地上，则皆精银也。时游人方盛，皆环视骇叹，忽失道人所在。薄暮，诸公始醒，酒家具道所以，皆怅然自失。其家持银往市，得钱止可酬所直，了无赢余。明日，喧传都下，酒家图其事于壁，自以为遇仙酒肆。好事者竞趋之，遂为湖山旗亭之甲，而诸公亦若有悟云。
　　○崔福
　　崔福，故群盗也，尝为官军所捕。会夜大雪，方与婴儿同榻，儿寒夜啼，不得睡觉。捕者至，因以故衣拥儿口，儿得衣，身暖啼止，遂得逸去。因隶籍军伍，累从陈子华捕贼，积功至刺史、大将军。后从陈往江西，留南昌。既而子华易阃金陵，兼节制淮西，而崔仍留洪。时ヘ摄郡，一日，ヘ与郡僚宴滕王阁，崔怒其不见招，憾之。适至府治前，民有立牌诉冤者，崔乃携其人，直至饮所，责以郡官不理民事。嗾诸卒尽碎其饮器，官吏皆奔逸窜去，莫敢婴其锋。子华知之，遂檄还建康。会淮西有警，命王鉴出师，鉴请福为援。福不乐为鉴用，托以葬女擅归。鉴怒，遂白其前后过恶，且必正其慢令之罪。会子华亦厌忌之，于是遂从军法，然后声其罪于朝。
　　福勇悍善战有声，其死也军中惜之。然其跋扈之迹已不可掩，杀身之祸，实有以自取之也。
　　○张林叔弓
　　张，延平人。少负才入太学，有声，为节性斋长，既又为时中斋长。其人眇小而好作为，动以苛礼律诸生，同舍多不平之。
　　莆田林叔弓，亦轻浮之士也，于是以其名字作诗赋各一首嘲之。其警联云：“身材短小，欠曹交六尺之长；腹内空虚，乏刘叉一点之墨。”诗警句云：“中分爻两段，风使十横斜。文上元无分，人前强出些。”曲尽形容之妙，闻者绝倒。又私试《辟四门》赋云：“想帝女下嫔，大展亲家之礼；谅商均不肖，几成太子之游。”《天子之堂九尺》云：“假令晏子来朝，莫窥其面；纵使曹交入见，仅露其头。”《颜渊具体而微》赋云：“博我以文，约我以礼，望之俨然；道与之貌，天与之形，眇乎小尔。”亦皆叔弓之所为也。
　　○优语
　　宣和中，童贯用兵燕蓟，败而窜。一日内宴，教坊进伎为三四婢，首饰皆不同。其一当额为髻，曰蔡太师家人也；其二髻偏坠，曰郑太宰家人也；又一人满头为髻如小儿，曰童大王家人也。问其故，蔡氏者曰：“太师觐清光，此名朝天髻。”郑氏者曰：“吾太宰奉祠就第，此懒梳髻。”至童氏者曰：“大王方用兵，此三十六髻也。”
　　近者己亥岁，史之为京尹，其弟以参政督兵于淮。一日内宴，伶人衣金紫，而幞头忽脱，乃红巾也。或惊问曰：“贼裹红巾，何为官亦如此？”傍一人答云：“如今做官底，都是如此。”于是褫其衣冠，则有万回佛自怀中坠地。其旁者云：“他虽做贼，且看他哥哥面。”
　　又女官吴知古用事，人皆侧目。内宴日，参军四筵张乐，胥辈请佥文书，参军怒曰：“我方听栗，可少缓。”请至三四，其答如前。胥击其首曰：“什事不被栗坏了。”盖是俗呼黄冠为栗也。
　　王叔知吴门日，名其酒曰彻底清。锡宴日，伶人持一樽夸于众曰：“此酒名彻底清。”既而开樽，则浊醪也。旁诮之云：“汝既为彻底清，却如何如此？”答云：“本是彻底清，被钱打得浑了。”此类甚多，而蜀优尤能涉猎古今，援引经史，以佐口吻资笑谈。
　　当史丞相弥远用事，选人改官，多出其门。制阃大宴，有优为衣冠者数辈，皆称为孔门弟子。相与言，吾侪皆选人，遂各言其姓曰：吾为常从事，吾为于从政，吾为吾将仕，吾为路文学。别有二人出曰：“吾宰予也。夫子曰：‘于予与改。’可谓侥幸。”其一曰：“吾颜回也。夫子曰：‘回也不改。’吾为四科之首而不改，汝何为独改？”曰：“吾钻故改，汝何不钻？”回曰：“吾非不钻，而钻弥坚耳。”曰：“汝之不改宜也，何不钻弥远乎？”其离析文义，可谓侮圣言，而巧发微中，有足称言者焉。
　　有袁三者，名尤著。有从官姓袁者，制蜀，颇乏廉声。群优四人，分主酒色财气，各夸张其好尚之乐，而余者互讥诮之。至袁优，则曰：“吾所好者财也。”因极言财之美利，众亦讥诮之不已。徐以手自指曰：“任你讥笑，其如袁丈好此何？”
　　○讥不肖子
　　有士赴考，其父充役，为贴书勉其子，登第则可免。子方浪游都城，窘无资用，即答曰：“大人欲某勉力就试，则宜多给其费，否则至场中定藏行也。”奕者以不露机为藏行云。
　　又有士父使从学，月与油烛一千，其子请益，不可，子以书白云：“所谓焚膏继晷者，非为身计，正为门户计。且异日恩封，庶几及父母耳。有如吝小费，则大人承事，娘子孺人，辽乎邈哉！”闻者绝倒。

　　●卷十四
　　○馆阁观画
　　乙亥岁秋，秘书监丞黄忄全汝济，以蓬省旬点，邀余偕行，于是具衣冠望拜右文殿，然后游道山堂。堂故米老书扁，后以理宗御书易之。著作之庭，胡邦衡所书，曰蓬峦，曰群玉堂。堂屏，有坡翁所作竹石，相传淳熙间，南安守某人，乃取之长乐僧寺壁间，去其故土，而背施髹漆，匣以持献曾海野，曾殂后，复献韩相平原，韩诛，簿录送官。左为汗青轩，轩后多古桂，两旁环石柱二。小亭曰蓬莱，曰濯缨，曰方壶，曰含章，曰茹芝，曰芸香。射亭曰绎志，曰采良门。“采良”二字，莫知所出。
　　登浑仪台，观铜浑仪。绍兴间内侍邵谔所为，精致特甚，色泽如银如玉。此器凡二，一留司天台，一留此以备测验。
　　最后步石渠，登秘阁，两旁皆列龛藏先朝会要及御书画，别有朱漆巨匣五十余，皆古今法书名画也。是日仅阅秋、收、冬、余四匣。画皆以鸾鹊绫、象轴为饰，有御题者，则加以金花绫。每卷表里，皆有尚书省印，防闲虽甚严，而往往以伪易真，殊不可晓。其佳者有董源画《孔子哭鱼邱子图》，唐模顾恺之《洗经图》，此二图绝高古。李成《重峦寒溜》，孙大古《志公》，展子虔作《伏生》，无名人《三天女》，亦古妙。燕文贵纸画山水小卷极精。土雷小景，符道隐山水，关仝山水，胡环马，陈晦柏，文与可古木便面，亦奇，余悉常品，亦有甚谬者。通阅一百六十余卷，绝品不满十焉。暇日想像书之，以为平生清赏之冠也。
　　○针砭
　　古者针砭之妙，真有起死之功。盖脉络之会，汤液所不及者，中其俞穴，其效如神，方书传记，所载不一。若唐长孙后怀高宗，将产，数日不能分娩。诏医博士李洞玄候脉，奏云：“缘子以手执母心，所以不产。”太宗问：“当何如？”洞玄曰：“留子母不全，母全子必死。”后曰：“留子，帝业永昌。”遂隔腹针之，透心至手，后崩，太子即诞。后至天阴，手中有瘢。庞安常视孕妇难产者，亦曰：“儿虽已出胞，而手执母肠胃，不复脱衣。”即扪儿手所在，针其虎口，儿既痛，即缩手而生，及观儿虎口，果有针痕。近世屠光远亦以此法治番阳酒官之妻。三人如出一律，其妙如此。盖医者，意也，一时从权，有出于六百四十九穴之外者。
　　《脞说》载李行简外甥女，适葛氏而寡，次嫁朱训，忽得疾如中风状。山人曹居白视之，曰：“此邪疾也。”乃出针刺其足外踝上二寸许，至一茶久，妇人醒，曰：“疾平矣。”始言每疾作时，梦故夫引行山林中。今早梦如前，而故夫为棘刺刺足胫间不可脱，惶惧宛转，乘间乃得归。曹笑曰：“适所刺者，八邪穴也。”此事尤涉神怪。余按《千金翼》有刺百邪所病十三穴，一曰鬼宫，二日鬼信，三曰鬼垒，四日鬼心，五曰鬼路，六日鬼枕，七日鬼床，八日鬼市，九日鬼病，十曰鬼堂，十一日鬼藏，十二曰鬼臣，十三曰鬼封，然则居白所施正此耳。
　　今世针法不传，庸医野老，道听涂说，勇于尝试，非惟无益也。比闻赵信公在维扬制阃日，有老张总管者，北人也，精于用针，其徒某得其粗焉。一日，信公侍姬苦脾血疾垂殆，时张老留旁郡，亟呼其徒治之，某曰：“此疾已殆，仅有一穴或可疗。”于是刺足外踝二寸余，而针为血气所吸留，竟不可出。某仓惶请罪曰：“穴虽中，而针不出，此非吾师不可，请急召之。”于是命流星马宵征，凡一昼夜而老张至。笑曰：“穴良是，但末得吾出针法耳。”遂别于手腕之交刺之，针甫入，而外踝之针跃而出焉，即日疾愈，亦可谓奇矣。
　　然古者，针以石为之。昔金元起欲注《素问》，访王孺以砭石，答曰：“古人以石为针，必不用铁。”《说文》有此砭字，许慎云：“以石刺病也。”《东山经》云：“高氏之山多针石。”郭璞云：“可以为砭针。”《春秋》：“美不如恶石。”服子慎注云：“石，砭石也。”季世无复佳石，故以针代之耳。
　　又尝闻舅氏章叔恭云：昔ヘ襄州日，尝获试针铜人，全像以精铜为之，腑脏无一不具。其外俞穴，则错金书穴名于旁，凡背面二器相合，则浑然全身，盖旧都用此以试医者。其法外涂黄蜡，中实以汞，俾医工以分折寸，按穴试针，中穴，则针入而汞出，稍差，则针不可入矣，亦奇巧之器也。后赵南仲归之内府，叔恭尝写二图，刻梓以传焉，因并附见于此焉。
　　○巴陵本末
　　穆陵既正九五之位，皇兄济王出封宛陵，辞不就。史丞相同叔以其有逼近之嫌，遂徙寓于城之西。宝庆元年乙酉正月八日，含山狂士潘甫与弟壬、丙率太湖亡命数十人，各以红半袖为号，乘夜逾城而入，至邸索王，声言义举推戴。王闻变，易敝衣，匿水窦中，久而得之。拥至州治，旋往东岳行祠，取龙椅置设厅，以黄袍加之。王号泣不从，胁之以兵，不获已，与之约曰：“汝能勿伤太后、官家否？”众许诺，遂发军资库出金帛楮券犒军。命守臣谢周卿率见任及寄居官立班，且揭李全榜于州门，声言史丞相私意援立等罪。且称见率精兵二十万，水陆并进。时皆耸动，以为山东狡谋。比晓，则执兵者大半皆太湖渔人，巡尉司蛮卒辈多识之，始疑其伪。王乃与郡将谋，帅州兵剿之，其数元不满百也，潘壬竟逸去（后明亮获之楚州河岸）。寓公王元春遂以轻舟告变于朝，急调殿司将彭忄屯赴之，兵至，贼已就诛矣。主兵官苟统领者，坚欲入城，意在乘时劫掠。舟抵南关张王祠下，忽若有方巾著白袍人挤之入水，于是亟闻之，朝廷亦以事平，俾班师焉。使非有此，一城必大扰矣。越一日，史相遣其客余天锡来，且颁宣医视疾之旨。时王本无疾，实使之自为之计，遂缢于州治之便室，舁归故第治丧（本州有老徐驻泊云：尝往视疾，至则已死矣。见其已用锦被覆于地，口鼻皆流血，沾渍衣裳，审尔，则非缢死矣）。始欲治葬于西山寺，其后遂藁葬西溪焉。初，朝廷得报，谓出山东谋，史揆惧甚，既而事败，李全亦自通于朝，以为初不与闻，疑虑始释。遂下诏贬王为巴陵县公，夫人吴氏赐度牒为女冠，移居绍兴，改湖州为吉安州。王元春以告变功，遂知乡郡。时秀王第十三子师弥，逃难菁山园庙，亦奖其能守园陵，躐等升嗣袭。甚者以潘阆尝从秦王为记室，有同谋之嫌，亦黜其先贤之祀焉。先是，天台宋济中楫为守日，更立诸坊扁，其左题曰，守臣宋济立。未几变作，或以为先谶云。
　　其后，魏了翁华父、真德秀希元、洪咨夔舜俞、潘枋庭坚，皆相继疏其冤。大理评事庐陵胡梦昱季晦，应诏上书，引晋申生为厉，汉戾太子，及秦王廷美之事，凡万余言，讦直无忌，遂窜象州，翁定、杜丰、胡炎，皆有诗送之。翁云：“应诏书闻便远行，庐陵不独说邦衡。寸心只恐孤天地，百口何期累弟兄。世态浮云多变换，公朝初日合清明。危言在国为元气，君子从来岂愿名。”杜云：“庐陵一小郡，百岁两胡公。论事虽小异，处心应略同。有书莫焚稿，无恨岂伤弓。病愧不远别，写诗霜月中。”胡云：“一封朝奏大明宫，吹起庐陵古直风。言路从来天样阔，蛮烟谁使径旁通。朝中竞送长沙傅，岭表争迎小澹翁。学馆诸生空饱饭，临分忧国意何穷？”竟殁于贬所。
　　端平更化，诏许归葬，官其一子。洪舜俞当制云：“朕访落伊始，首下诏求谠言，盖与谏鼓、谤木同意。以直言求人，而以直言罪之，岂朕心哉？尔风裁峻洁，志概激壮，徭廷尉平上书公车，言人之所难言。方嘉贯日之忠，已堕偃月之计。问涂胥口，访事泷头，曾无几微见于面，何气节之烈也。仁祖能起介于远谪之余，孝祖能拔铨于投荒之后。抚今怀远，魂不可招；潦雾堕鸢，追悔何及。仍官厥子，以旌折槛之直，且识投杼之过，尔虽死不朽矣。”以周成子与谋，鞫之棘寺，不服，大理卿徐力辨其非，皆坐贬死。台谏李知孝莫泽，奉承风旨，凡平日睚眦之怒，悉指以从伪，弹劾无虚日，朝野为之侧足。越再岁，忽颁宽恩，或谓史揆尝有所睹而然。
　　辛卯郁攸之变，太室省部悉为煨烬，下诏求言。籍田令徐清叟应诏疏略云：“人伦睦则天道顺，一或悖其常，则天应之以祸也。巴陵有过，罔克继绍，大臣协定大计，挈神器归之陛下。不幸狂寇猝发，陷巴陵于不道，衣服僭拟，死有余罪。然在彼纵非，而在我者不可不厚。夺爵废祀，暂焉犹可，久而不赦，厥罚甚焉。况曩因巴陵诖误，名在丹书者，比以庆赉，生者叙复，死者归葬。然恩及疏逖，而亲者反薄，臣恐宁宗在天之灵，或谓不然也。盖陛下之与巴陵，俱宁宗皇帝之子，陛下富贵如此，而巴陵﹃辱如彼，讵合人父均爱其子之意！近者，京城之火，上延太室，往往缘此。盖以陛下一念之愠，忍加同气，累载积年，犹未消释，有以伤和而召异也。”云云。
　　癸巳六月；御笔命有司改葬，追复王爵，所有命继之事，则事关家国，非朕敢私。
　　丙申岁，正言方大琮奏疏亦云：“古今有不可亡之理，理者何？纲常是也。陛下隐之于心，其有不安者乎？臣在田野间，侧闻宁宗皇帝嘉定选择之时，追记先朝，眷念魏邸，故陛下之立，必自魏来。彼故王退守藩服，变出仓卒，川之事，深可痛矣。臣尝记真德秀之疏曰：‘前有避匿之迹，后有讨捕之谋。’又记洪咨夔之疏曰：‘川之变，非济邸之本心，济邸之殁，非陛下之本心。’魏了翁直前之疏，徐清叟火灾之疏，皆可谓得其情矣。胡梦昱一疏，尤为恻怛；贯穿百代之兴亡，指陈天人之感应，读之使人流涕。当是时也，天地祖宗犹有以察陛下之有所制；黄壤沉魄，犹有以亮陛下之不得已。今将十载，天毙老妖，端平改弦，威福自出，此非昭冤雪枉之时乎？臣恭睹六年六月御笔有曰‘胁狂陷逆’，又曰‘复爵茔坟’，而立后一事，则以事系家国，难以轻议。又恭睹二年七月御笔，有曰‘卫王功茂，深欲保全其家’，又曰‘札付宅之兄弟，自今臣僚，无复捃摭’。一则牢关固拒，如待深仇，何其重于继同气之后；一则丁宁覆护，如抚爱子，何其厚于保奸孽之家。合二笔而观，有人心者，以为何如哉！故王之迹，非若秦邸，而秦邸子孙，至今繁盛。今也，西溪荒阡，麦饭无主，霜嫠孤寄，抑堕缁流。”云云。“臣剽闻故王尝从陛下会朝侍班，同榻共食，情爱备至。使无弥远先入之言，宁不怆念畴昔之故。若故王者，生蒙友爱之义，死乃不蒙继绝之恩乎？臣闻真德秀垂殁，语其家以不能申前言为大恨。又见洪咨夔尝对臣言曰：‘上意未回，则天意亦未易回。’今二臣亡矣！独梦昱所谓冤不散则祸不消，今虽官其一子，未足偿其一门之痛，是不惟故王之冤未散，而梦昱之论亦未明也。群臣泛议，一语及此，摇手吐舌，指为深讳。陛下豁然开悟，特下明诏，正权臣之罪，洗故王之冤，则端平德刑之大者明矣。是必改莹？高燥，亟谋绍承，幸伉俪之犹存，庶精爽之有托。若敖之鬼不馁，新城之巫永消，则天心之悔祸有期，人心之厌乱有日，特在陛下一念间耳。宋文帝何如主，犹能还二王之家，正徐傅之戮，而况九京之下，所望于英明之主哉。”云云。
　　丙申明，大雷电雨雹，诏求直言。架阁韩祥疏曰：“四海之大，谁无兄弟，尊为元首，宁忍忘情，宿草荒阡，彼独何辜？二三臣子劝陛下绍巴陵之后则弗顾，请陛下行徐傅之诛则弗忍，焉知新城冤魄不日夜侧怆，请命上帝乎？”司农丞郑逢辰封章略曰：“妖由人兴，变不虚发。推原其故，陛下掇天怒者，其失有四：一曰天伦未笃，二日朝纲未振，三日近习之势浸张，四日后宫之宠浸盛。何谓天伦未笃？兄弟，人之大伦也。巴陵之死，幽魂藁葬，败冢荒邱，天阴鬼哭，夜雨血腥，行道之人，见者陨涕。太子申生之死，犹能请命于帝，巴陵亦先帝之子，陛下之兄也。川之变，窜身水窦，襟裾沾濡，凶徒迫胁，情实可怜。今乃燕尝乏祀，嫠妇无归，岂不掇天怒邪？”云石。
　　丁酉火灾，三学生员上书，谓火起新房廊，乃故王旧邸之所，火至仟林寺而止，乃故王旧宅之林，皆指为伯有为厉之验。太常丞赵琳疏，亦以《春秋》郑伯有良霄为厉之验。一时朝绅韦布，咸谓故王之冤不伸，致干和气。独府学生李道子立异一书，援唐立武后事，谓此陛下家事，勿恤人言。又有广南额外摄官事邹云一书，尤为可骇。大略谓：“济邸不能一死，受程军、陈登之徒，班廷拜舞于仓猝之际，天日开明，着身无地，夫复何言。今天下之士，反起兴怜，陛下又从而加惠之，复其爵位，给其帑藏，可谓曲尽其恩。今天下之士，不知大义所在，复以立嗣为言，簧鼓天下之听。且济邸虽未得罪于天下，而实得罪于《春秋》，济王不道，法所当除。陛下尚轸在原，犹存爵位，借使勉从群议，俾延于世，不可也。矧当世情多阻之时，人心趋乱者众，万一贪夫不靖之徒，有以立楚怀王孙而激乱者，是时置国家于何地，其亦不思之甚矣。以真德秀之贤，犹且昧此，况他人乎？”二人并特旨补将仕郎，权夕郎丁伯桂驳之，乃止。殿院蒋岘伯见，谓：“火灾止是失备，更无余说。”且云：“济邸之于陛下，本非同气之亲，非兄弟而强为兄弟。”又云：“《中庸》达道，始于君臣而决于父子，《大易》二篇，基于父子而成于君臣，而况下于父子者乎？此见君臣之道，独立于天地之间。”又云：“君臣既定，父子不必言，兄弟不当问。”又云：“天不能命，神不能语，巫而诬焉。”于是太武学生刘实甫等二百余人，相率上书力攻之，岘遂罢言职。
　　至景定甲子岁，度宗践祚之初，监察御史常懋长孺奏：“巴陵之事，岂其本心？真宗能还秦邸之后，以成太宗之心，陛下岂不能为故王续一线之脉哉！”既而御笔云：“济王生前之官，先帝已与追复，尚有未复所赠官，尝曰留以遗后人，即仁皇践祚，赠秦王太师、尚书令之典也。所宜继志，以慰泉壤，可追复太师、保静镇潼军节度使，仍令所属讨论坟茔之制，日下增修，余照先帝端平元年六月十二日指挥。”
　　又至德乙亥，边事ㄈ扰，台臣以此为请。而常长孺入为文昌，一再奏陈，以为：“此亦挽回天意之机。且川之事，非其本心，置之死地过矣，不为立后又过矣。匹夫匹妇之冤，犹能召飞霜枯草之灾，况尝备储闱之选乎？且理宗以来，疆土日蹙，灾变日至，毋乃巴陵得请于帝乎？若子产所谓有以归之，斯可矣。欲乞英断，为理祖、度考了此一段未为之事，不然，臣恐申生之请未已也。”遂有旨：太师、保静镇潼军节度使、济王，特封镇王，赐谥昭肃。所有坟茔令临安府两浙漕司相视，更加修缮。仍令封椿安边所拨田一万亩给赐，仍差王应麟前往致祭，盖应麟亦尝有请也。又批令于两班中，择昭穆相当二三岁以下者，指定一员，以奉其祀。呜呼！挽回天意，至此亦晚矣，悲夫！
　　○数奇
　　《李广传》：“广数奇，毋令当单于。”注云：“奇，不偶也，言广命叟不偶也。数音所角切，奇、居宜切。”宋景文以为江南本《汉书》，数乃所具切，角字乃具字之误耳。然或以为疑。余因考《艺文类聚》、《冯敬通集》“吾数奇命薄”，《唐文粹》徐敬业诗“数奇良可叹”，王维诗“卫青不败由天幸，李广无功缘数奇”，杜诗“数奇谪关塞，道广存箕颍”，罗隐诗“数奇当自愧，时薄欲何干”，坡诗“数奇逢恶岁，计拙集枯梧”，观其偶对，则数为命数，非疏数之数，音所具切明矣。
　　○谏笋谏果
　　世传涪翁喜苦笋，尝从斌老乞苦笋诗云：“南园苦笋味胜肉，笼箨称冤莫采录，烦君更致苍玉束，明日风雨吹成竹。”又《和坡翁春菜》诗云：“公如端为苦笋归，明日春衫诚可脱。”坡得诗，戏语坐客云：“吾固不爱做官，鲁直遂欲以苦笋硬差致仕。”闻者绝倒。尝赋苦笋云：“苦而有味，如忠谏之可活国。”放翁又从而奖之云：“我见魏征殊妩媚，约束儿童勿多取。”于是世以谏笋目之。殊不知翁尝自跋云：“余生长江南，里人喜食苦笋，试取而尝之，气苦不堪于鼻，味苦不可于口，故尝屏之，未始为客一设。及来黔，黔人冬掘苦笋萌于土中，才一寸许，味如蜜蔗，初春则不食，惟道人食苦笋。四十余日出土尺余，味犹甘苦相半。”以此观之，涪翁所食，乃取其甘，非贵乎苦也。南康简寂观有甜苦笋，周益公诗云：“疏食山间荼亦甘，况逢苦笋十分甜，尹看齿颊留余味，端为森森正且严。”此亦取其甜耳。世人慕名忘味，甘心荼苦者，果何谓哉。
　　又记涪翁在戎州日，过蔡次律家，小轩外植余甘子，乞名于翁，因名之曰味谏轩。其后王宣子予以橄榄送翁，翁赋云：“方怀味谏轩中果，忽见金盘橄榄来，想见余甘有瓜葛，苦中真味晚方回。”然则二物亦可名之为谏果也。
　　○姚斡父杂文
　　姚熔，字父，号秋圃，合沙老儒也，余幼尝师之。记诵甚精，著述不苟，潦倒余六旬，仅以晚科主天台黄岩学，期年而殂。余尝得其杂著数篇，议论皆有思致。今散亡之余，仅存一二，惧复失坠，因录之以著余拳拳之怀。
　　《喻白蚁文》云：“物之不灵，告以话言而弗听，俗所谓对马牛而诵经是已。虽然，群生之类，皆含佛性，皆具天机。百舌能语，白鹭能棋，伯牙弦清而鱼听，海翁机露而鸥疑，害稼之蝗知卓茂，害人之鳄识昌黎，若此之类，言可喻，理可化，安可例以马牛而待之。况夫蝼蚁至微，微而有知。自国于大槐以来，则有君臣尊卑。南柯一梦，言语与人通，井邑与人同。人但见其往来憧憧，而不知其市声讧讧。固自有大小长幼之序，前呼后唤之响，默传于寂然无哗之中。一种俱白，号曰地虎，族类蕃昌，其来自古。赋性至巧，累土为室，有觜至刚，啮木为粮。吾尝窥其窟穴矣，深闺邃阁，千门万户，离宫别馆，复屋修廊。五里短亭，十里长亭，缭绕乎其甬道；五步一楼，十步一阁，玲珑乎其蜂房。嗟尔之巧则巧矣，盛则盛矣，然卵生羽化，方孳育而未息，钻椽穴柱，不尽嚼而不已。遂使修廊为之空洞，广厦为之颓圮。夫人营创，亦云难矣，上栋下宇，欲维安止，尔乃鸠居之而不恤，蚕食之而无耻，天下其宁有是理。余备历险阻，抽事生涯，造物者计尺寸而与之地，较锱铢而赋之财。苟作数椽，不择美材，既杉椤之无有，惟梓松之是裁，正尔辈之所慕，逐馨香而俱来，苟能饱尔之口腹，岂不岌岌乎殆哉？虽然，尔形至微，性具五常；其居亲亲，无闺门同气之斗，近于仁；其行济济，有君子逊畔之风，近于礼；有事则同心协力，不约而竞集，号令信也；未雨则含沙负土，先事而绸缪，智识灵也；其徒羽化，则空穴饯之于外，有同室之义也。既灵性之不泯，宜善言之可施，余之谛创尔所见，余之艰难尔宜知。今与尔画地为界，自东至西十丈有奇，自南至北其数倍蓰，请种族类以他适，毋入范围而肆窥。苟谆谆而莫听，是对马牛而诵经，其去畜类也几希。以酒酹地，尔其知之。”
　　又效柳河东《三戒》作《三说》，其一日《福之马嘉鱼》，云：“海有鱼曰马嘉，银肤燕尾，大者视儿，脔用火熏之可致远，常渊潜不可捕。春夏乳子，则随潮出波上，渔者用此时帘而取之。帘为疏目，广袤数十寻，两舟引张之，缒以铁，下垂水底。鱼过者，必钻触求进，愈触愈束愈怒，则颊张鬣舒，钩着其目，致不可脱。向使触网而能退却，则悠然逝矣。知进而不知退，用罹烹醢之酷，悲夫！”
　　《江淮之蜂蟹》云：“淮北蜂毒，尾能杀人，江南蟹雄，螯堪敌虎；然取蜂儿者不论斗，而捕蟹者未闻血指也。蜂窟于土或木石，人踪迹得其处，则夜持烈炬临之。蜂空群赴焰，尽殪，然后连房刳取。蟹处蒲苇间，一灯水浒，莫不郭索而来，悉可俯拾。惟知趋炎而不安其所，其陨也固宜。”
　　《蜀封溪之猩猩》云：“猩猩人面能言笑，出蜀封溪山，或曰交趾。血以赭，色终使不渝。嗜酒喜屐，人以所嗜陈野外而联络之，伏伺其旁。猩猩见之，知为饵己，遂斥詈其人姓名，若祖父姓名，又且相戒毋堕奴辈计中，携俦唾骂而去。去后复顾，因相谓曰：‘盍试尝之。’既而染指知味，则冥然忘夙戒，相与沾濡径醉，相喜笑，取屐加足。伏发，往往颠连顿仆，掩群无遗。呜呼！明知而明犯之，其愚又益甚矣。”
　　○继母服
　　何自然本何佾德显之子，其母姚氏死，即出继何修德扬。后佾再娶周氏，及自然为中司日，周氏死，自然以不逮事母，审合解官，申心丧。下礼官议，以为母无亲继之别，朝廷不以为然，复下给舍台谏议。太学生朱九成等，各上台谏书，论其当去。集议既上，虽以为礼有可疑，义当从厚，合听解官。然竟以礼律不载，无所折衷。
　　自然去后数日，书库官方庭坚于《隋书?刘子翊传》，永宁令李公孝，四岁丧母，九岁外继，其后父更别娶，后母至是而亡。河间刘炫以无抚育之恩，议不解任。子翊时为侍御史，驳之曰：“传云：‘继母如母。’与母同也。”又曰：“为人后者，为其父母期。按期者自以本生，非殊亲之与继也。”又曰：“亲继既等，心丧不殊。”又曰：“如谓继母之来，在子出之后，制有浅深，则出后之人，所后者初亡，后之者始至，此复可以无抚育之恩，而不服重乎？”又曰：“苟以母养之恩，始成母子，则恩由彼至，服自己来，则慈母如母，何待父命？”又曰：“继母本以名服，岂藉恩之厚薄也。”又曰：“炫敢违礼乖令，侮圣贤法。使出后之子，无情于本生，名义之分，有污于风俗。”事奏，竟从子翊之议。
　　礼官具白于庙堂，议乃定。乃知读书不多，不足以断疑事也。
　　○食牛报
　　曾凤朝阳，庐陵人，余尝与之同寮。忽以疾告，数日，余往问之，因云：“昔年病伤寒，旬余不解。昏睡中，忽觉为牛所吞，境界陡黑，知此身已堕牛腹中。于是矍然曰：‘身不足惜，如老母何！’因发誓，自此复见天日，当终身不食太牢。悚然惊寤，流汗如雨，疾遂良愈。持戒已十年矣，昨偶饮乡人家，具牛炙甚美。朋旧交勉之，忍馋不禁，为之破戒，归即得疾。畴昔之夜，梦如往年，恐惧痛悔，以死自誓，今幸汗解矣。”余闻其说异之，且尝见传记小说所载食牛致疾事极众，然未有耳目所接如此者。余家三世不食牛，先妣及余皆禀赋素弱，自少至老多病。然瘟疫一证，非惟不染，虽奴婢辈亦复无之，益信朝阳之说为不诬。因并著之，以为世戒。

　　●卷十五
　　○曲壮闵本末
　　曲端字平甫，镇戎军人，知书善属文，作字奇伟，长于兵略，屡战有声。知延安府时，王庶节制陕西六路军马，遂授端吉州团练使、节制司都统制。端雅不欲属庶，及寇犯陕西，庶召端，则以未受命辞。敌知端、庶不协，并兵寇延，庶督端为援，端以为救延，不如全陕西，乃遣吴攻华州。既而延安陷，庶无所归，遂以百骑驰至端军。端以戎服见，问庶延安失守状曰：“节制固知爱身，不知为天子爱城乎？”庶曰：“吾数令不从，谁其爱身者？”端怒曰：“在耀州屡陈军事，不一见听，何也？”乃拘其官属，夺其节制司印。既而以擒史斌功，迁康州防御使、泾原路经略安抚使、知延安府。端不欲往，朝廷疑有叛意，遂以御营提举召，端疑不行。会张浚宣抚川、陕，以端有威声，承制拜端威武大将军、宣州观察使、宣抚司都统制、知渭州，军士欢声如雷。是时端与吴皆有重名，陕西人为之语曰：“有文有武是曲大，有谋有勇是吴大。”娄室寇州日，端屡战皆捷，至白店原，撒离喝乘高望之，惧而号泣，彼中目之为“啼哭郎君”，其为敌所畏如此。
　　既而浚欲大举，未测其意，先使张彬往觇之曰：“公常患诸路兵不合，财不足。今宣抚司兵。已合，财已足，娄室以孤军深入，我合诸路攻之不难，万一粘罕并兵而来，何以待之？”端曰：“不然，兵法先较彼己，今敌可胜，止娄室孤军。然将士轻锐，不减前日，我不过止合五路兵耳，然将士无以大异于前。兼敌之入寇，因粮于我，我常为客，彼常为主。今当反之，按兵据险，时出偏师以扰其耕。彼不得耕，必将取粮于河东，是我为主彼为客。不一二年间，必自困毙，可一举而灭也。万一轻举，后忧方大。”彬以其言复命，浚不悦。
　　金犯环庆，端遣吴拒之彭店原，战少却，乃劾违节制。其秋，兀术窥江淮，浚议出师，会诸将议所从，端力以为不然，须十年乃可。端既与浚异趣，时王庶为宣抚司参谋，与端有宿怨，因谮于浚曰：“端有反心久矣，盍早图之。”浚积前疑，复闻庶言，大怒，竟以彭原事罢其兵柄与祠，再谪海州团练副使，万安军安置。是时，陕西军民皆恃端为命，及为庶谮，无罪而贬，军情大不悦。
　　是年，浚大举，军至富平县。将战，乃伪立前军都统制曲端旗以惧之。娄室曰：“闻曲将军已得罪，必绐我也。”遂拥军骤至，军遂大溃。浚心愧其言，而欲慰人望，乃下令以富平之役，泾原军出力最多，既却退之后，先自聚集，皆前帅曲端训练有方，遂叙复左武大夫，兴州居住。绍兴初，又叙营州刺史，与祠，徙阆州。浚亦自兴州移司阆州，欲复用端。
　　既憾之，且惧端复起，乃言曰：“曲端再起，必不利于张公。”王庶又从而谮之，以端尝作诗云：“不向关中图事业，却来江上泛扁舟。”举此以为指斥。浚入其说，且以张中孚、李彦琪，赵彬降敌，疑端知其谋，于是徙端恭州，置狱，命武臣康随为夔路提刑鞫治。康随者，先知怀德军，盗用库金，为端所劾。时武臣提刑废已久，浚特以命随。端既赴逮，知必死，仰天长吁，指其所乘战马铁象云：“天不欲复中原乎？惜哉！”泣数行下，左右皆泣。初至，狱官不知何人，日盛服候之，如事上官之礼，端甚讶之。一日，其人忽前云：“将军功臣，朝廷所知，决无他虑。若欲早出，第手书一病状，狱司即以申主，便可凭藉出矣。”端欣然引笔书之，甫就，狱官遽卷怀而去。是晚，即进械，坐之铁笼，炽火逼之，殊极惨恶。端渴甚求饮，与之酒，九窍流血而死，年四十一，时绍兴四年八月三日丁卯申时也。陕西军士，皆流涕怅恨，多叛去者。
　　浚寻得罪，诏追复端宣州观察使。制曰：“顷失意于权臣，卒下狱而谴死，恩莫追于三宥，人将赎以百身。”其后金归河南之日，又诏谥端壮闵。制曰：“属委任之非人，致刑诛之横被，兴言及此，流涕何追！”
　　端为泾原都统日，有叔为偏将，战败诛之。既乃发丧，祭之以文曰：“呜呼！斩副将者，泾原统制也，祭叔者，侄曲端也，尚享！”一军畏服。其纪律极严，魏公尝按视端军，端执挝以军礼见，旁无一人。公异之，谓欲点视，端以所部五军籍进。公命点其一部，于廷间开笼纵一鸽以往，而所点之军随至，张为愕然。既而欲尽观，于是悉纵五鸽，则五军顷刻而集，戈甲焕灿，旗帜精明，魏公虽奖，而心实忌之。在蜀日，尝有诗云：“破碎江山不足论，何时重到渭南村。一声长啸东风里，多少人归未断魂。”亦可见其志也。
　　至今西北故老，尚能言其冤。而《四朝国史》端本传之论，乃曰：“曲端之死，时论或以为冤，然观其狠愎自用，轻视其上，纵使得志，终亦难御，况动违节制，夫何功之可言乎？”此虽史臣为魏公庇，然失其实矣。信如所言，则秦桧之杀岳飞，亦不为过。或又比之孔明斩马谡，尤无谓也。直笔之难也，久矣，惜哉！
　　○浑天仪地动仪
　　旧京浑天仪凡四座，每座约用铜二万斤。至道仪在测验浑仪所，皇仪在翰林天文局，熙宁仪在太史局天文院，元仪在合台。南渡后，工部员外郎袁正功尝献木样，诏工部折半制造，计用铜八千四百余斤，后不克成。至绍兴七年，尝自制小样。十四年，令内侍邵谔领其事，其一留太史局司天台，其一留秘书省测验所，皆精铜为之，工致特甚，然比之旧京者，不能及其半也。
　　按浑天仪始于洛下闳，或以为玑玉衡之遗法，非也。其后贾逵、张衡、斛兰、李淳风、梁令瓒、僧一行以下皆能之，独有候风地震之器曰地动仪者无传焉。按《汉?张衡传》，此仪以精铜为之，其器圆径八尺，形似酒樽，中有都柱，旁行八道，施关发机。外有八龙，首衔铜丸，每龙作一蟾蜍，仰首张口而承之。机关巧制，皆在樽中。龙必致九州地分，如遇某州分地动，则龙衔之丸，即坠蟾蜍口中，乃铿然有声。司候者占之，则知某地分震动矣。
　　《北史》，信都芳明算术，有巧思，聚浑天欹器、地动铜壶、刻漏、候风诸巧事，令算之，皆无遗策。隋临孝恭，尝著《地动遗经》一卷，今无传焉。
　　然以理揆之，天文有常度可寻，时刻所至，不差分毫，以浑天测之可也。若地震则出于不测，盖阴阳相薄使然，亦犹人之一身，血气或有顺逆，因而肉目动耳。气之所至则动，气所不至则不动。而此仪置之京都，与地震之所了不相关，气数何由相薄，能使铜龙骧首吐丸也？细寻其理，了不可得，更当访之识者可也。
　　○腹笥
　　昆山白莲花寺，乃陆鲁望舍宅之所，后有祠堂像设，皆当时物。咸淳中，盛氏子醉游寺中，因仆其像于水，则满腹皆鲁望平生诗文亲稿也。寺僧颂于郡，时太守倪普亦怒之，遂从徒坐，而更塑其像。虽可少雪天随之辱，然无复当时之腹稿矣。
　　川南景德寺，为南渡宗子聚居之地。大殿皆椤木为之，经数百年，略不欹倾，俗传以为神匠所为，佛像尤古。咸淳辛未三月，火忽起自佛腹，其中藏经数百卷，多五代及国初时人手写，皆垂碧纸，金银书。间有舍利、珠玉、金银钱之类，多为宗子所得。尝见一仆得金银书《心经》一囊，凡十卷，长仅二寸，卷首各绘佛像，亦颇极精妙。后经笥一旦遂空，亦竟莫知火起之由，岂释氏所谓劫火者乎？
　　○龟溪二女贵
　　隆国黄夫人，湖州德清县人。初入魏峻叔高家，既出，复归李仁本，媵其女以入荣邸。时嗣王与｛艹丙｝苦无子，一幸而得男，是为度宗。然自处极谦抑，虽骤贵盛，每遇邸第亲戚，至不敢坐。常以奶子自称，人亦以此名之，或者有魏奶子之滂，其实不然也。
　　秦齐国夫人胡氏，亦同邑人，相去才数里。贾涉济川以制置，少日，舟过龟溪，见妇人浣衣者，偶盼之，因至其家。问夫何在，曰：“未归。”语稍洽，调之曰：“肯相从乎？”欣然惟命。及夫还，扣之，亦无难色，遂携以归。既而生似道，未几，出嫁为民妻，似道少长，始奉以归。性极严毅，似道畏之。当景定、咸淳间，屡入禁中，隆国至同寝处，恩宠甚渥，年至八十有三。上方赐秘器及冰脑各五百两，赙银绢四千两匹，命中使护葬，帅漕供费，凡两辍朝，赐谥柔正，又赐功德寺及田六千亩，可谓盛极矣。故一邑产二女贵人，前此所未有也。
　　○算历约法
　　古有数九九之语，盖自至后起，数至九九，则春已分矣，如至后一百六日为寒食之类也。余尝闻判太史局邓宗文云：“岂特此为然，凡推算皆有约法。”《推闰歌括》云：“欲知来岁国，先算至之余，更看大小尽，决定不差殊。”谓如来岁合置闰，止以今年冬至后余日为率。且以今年十一月二十二日冬至，则本月尚余八日，则来年之闰，当在八月，或小尽，则止余七日，则当闰七月。若冬至在上旬，则以望日为断，十二日足，则复起一数焉。
　　《推节气歌括》云：“中气与节气，但有半月隔，若要知仔细，两时零五刻。”谓如正月甲子，子时初刻立春，则数至己卯日寅时正一刻，则是雨水节也。
　　《推立春歌括》云：“今岁先知来岁春，但看五日三时辰。”谓如今年甲子日子时立春，则明年合是己巳日卯时立春。若夫刻数，则用前法推之。凡朔、望，大小尽算，悉有歌括，惜乎不能尽记。然此亦历家之浅事耳，若夫精微，则非布算乘除不可也。
　　○玉照堂梅品
　　梅花为天下神奇，而诗人尤所酷好。淳熙岁乙巳，予得曹氏荒圃于南湖之滨，有古梅数十，散漫弗治。爰辍地十亩，移种成列。增取西湖北山别圃江梅，合三百余本，筑堂数间以临之。又挟以两室，东植千叶缃梅，西植红梅各一二十章，前为轩楹如堂之数。花时居宿其中，环洁辉映，夜如对月，因名曰玉照。复开涧环绕，小舟往来，未始半月舍去，自是客有游桂隐者，必求观焉。顷亚太保周益公秉钧，予尝造东阁，坐定者首顾予曰：“一棹径穿花十里，满城无此好风光。”人境可见矣！盖子旧诗尾句，众客相与歆艳，于是游玉照者，又必求观焉。
　　值春凝寒，反能留花，过孟月始盛。名人才士，题咏层委，亦可谓不负此花矣。但花艳并秀，非天时清美不宜；又标韵孤特，若三闾大夫，首阳二子，宁槁山泽，终不肯ぽ首屏气，受世俗湔拂。间有身亲貌悦，而此心落落不相领会；甚至于污亵附近，略不自揆者。花虽眷客，然我辈胸中空洞，几为花呼叫称冤，不特三叹、屡叹、不一叹而足也。因审其性情，思所以为奖护之策，凡数月乃得之。今疏花宜称、憎嫉、荣宠、屈辱四事，总五十八条，揭之堂上，使来者有所警省。且世人徒知梅花之贵，而不能爱敬也。使予之言，传闻流诵，亦将有愧色云。
　　绍兴甲寅人日约斋居士书。
　　○花宜称凡二十六条
　　澹阴。　晓日。　薄寒。　细雨。　轻烟。　佳月。　夕阳。微雪。〓晚霞。〓珍禽。〓孤鹤。清溪。〓小桥。〓竹边。〓松下。〓明窗。〓疏篱。苍崖。〓绿苔。〓铜瓶。〓纸帐。〓林间吹笛。膝上横琴。〓石枰下棋。〓扫雪煎茶。〓美人淡妆戴。
　　△花憎嫉凡十四条
　　狂风。　连雨。　烈日。　苦寒。　丑妇。　俗子。　老鸦。恶诗。〓谈时事。〓论差除。〓花径喝道。〓对花张绯幕。〓赏花动鼓板。〓作诗用调羹驿使事。
　　△花荣宠凡六条
　　主人好事。　宾客能诗。　列烛夜赏。　名笔传神。　专作亭馆。〓花边歌佳词。
　　△花屈辱凡十二条
　　俗徒攀折。　主人悭鄙。　种富家园内。　与粗婢命名。　蟠结作屏。〓赏花命猥妓。〓庸僧窗下种。〓酒食店内插瓶。〓树下有狗屎。〓枝下晒衣裳。〓青纸屏粉画。〓生猥巷秽沟边。
　　昔义山《杂纂》内，有杀风景等语，今梅品实权舆于此。约斋名，字功父，循王诸孙，有吏才，能诗，一时所交皆名辈。予尝得其园中亭榭名，及一岁游适之目，名《赏心乐事》者，已载之《武林旧事》矣。今止书其赏牡丹及此二则云。
　　○律历
　　沈存中云，近世精于历者，莫若卫朴，虽一行亦不及之。《春秋》日食三十六，诸历通验，密者不过得二十六，惟一行得二十七，朴乃得三十五。朴能不用推算古今日月食，但口诵乘除，不差一算。凡古历算数，令人就耳一读，即能暗诵旁通，纵横诵之。尝令人写历书，写讫，令附耳读之，有差一算者，读至其处，则曰：“此误某字。”其精如此。大乘除皆不下照位，运筹如飞，人眼不能逐。人有故移其一算者，朴自上至下，手循一遍，至移算处，则检正而去。熙宁中，撰《奉元历》，以无候簿，未能尽其数。自言其得六七而已，然已密于他历矣。
　　至姚虞孙乃出新意，用艺祖受命之年，即位之日，元用庚辰，日起己卯，号《纪元历》。于是立朔既差，定腊亦舛，日食亦皆不验，未几遂更焉。
　　宣和间，妄人方士魏汉津唱为黄帝、夏禹以声为律身为度之说，不以黍，而用帝指。凡中指之中寸三，次指之中寸三，小指之中寸三，合而为九，为黄钟律。又云：“中指之径围为容盛，则度量权衡皆自此出焉。”或难之曰：“上春秋富，手指后或不同，奈何？”复为之说曰：“请指之岁，上适年二十四，得三八之数，是为太蔟、人统，过是，则寸有余，不可用矣。”其敢为期诞也如此，然终于不可用而止。此事前所未有，于理亦不可诬。小人欺罔取媚，而世主大臣，方甘心受悔而不悟，可发识者一笑也。
　　○张氏《十咏图》
　　先世旧藏吴兴张氏《十咏图》一卷，乃张子野图其父维平生诗，有十首也。
　　其一，《太守马太卿会六老于南园》云：“贤侯美化行南国，华发欣欣奉宴娱。政绩已闻同水薤，恩辉遂喜及桑榆。休言身外荣名好，但恐人间此会无。他日定知传好事，丹青宁羡《洛中图》。”
　　其二，《庭鹤》云：“戢翼盘桓傍小庭，不无清夜梦烟汀。静翘月色一团素，闲啄苔钱数点青。终日稻粱聊自足，满前鸡鹜漫相形。已随秋意归诗笔，更与幽栖上画屏。”
　　其三，《玉蝴蝶花》云：“雪朵中间蓓蕾齐，骤闻尤觉绣工迟。品高多说琼花似，曲妙谁将玉笛吹。散舞不休零晚树，团飞无定撼风枝。漆园如有须为梦，若在蓝田种更宜。”
　　其四，《孤帆》云：“江心云破处，遥见去帆孤。浪阔疑升汉，风高若泛湖。依微过远屿，仿佛落荒芜。莫问乘舟客，利名同一途。”
　　其五，《宿清江小舍》。破损，仅存一句云：“菰叶青青绿荇齐。”
　　其六，《归燕》云：“社燕秋归何处乡，群雏齐老稻青黄。犹能时暂栖庭树，渐觉稀疏度苑墙。己任风庭下帘幕，却随烟艇过潇湘。前春认得安巢所，应免差池拣杏梁。”
　　其七，《闻砧》云：“遥野空林砧杵声，浅沙栖雁自相鸣。西风送响暝色静，久客感秋愁思生。何处征人移塞帐，即时新月落江城。不知今夜捣衣曲，欲写秋闺多少情。”
　　其八，《宿后陈庄》云：“腊冻初开苕水清，烟村远郭漫吟行。滩头斜日凫鹭队，枕上西风鼓角声。一棹寒灯随夜钓，满犁膏雨趁春耕。谁言五福仍须富，九十年余乐太平。”
　　其九，《送丁逊秀才赴举》云：“鹏去天池凤翼随，风云高处约先飞。青袍赐宴出关近，带取琼林春色归。”
　　其十，《贫女》云：“荆簪掠鬓布裁衣，水鉴虽明亦懒窥。数亩秋禾满家食，一机官帛几梭丝。物为贵宝天应与，花有秋香春不知。多少年来豪族女，总教时样画蛾眉。”
　　孙觉莘老序之云：“富贵而寿考者，人情之所甚慕，贫贱而天短者，人情之所甚哀；然有得于此者，必遗于彼。故宁处康强之贫，寿考之贱，不愿多藏而病忧，显荣而天短也。赠尚书刑部侍郎张公讳维，吴兴人。少年学书，贫不能卒业，去而躬耕以为养。善教其子，至于有成。平居好诗，以吟咏自娱。浮游闾里，上下于溪湖山谷之间，遇物发兴，率然成章，不事雕琢之巧，采绘之华，而雅意自得。徜徉闲肆，往往与异时处士能诗者为辈。盖非无忧于中，无求于世，其言不能若是也。公不出仕，而以子封至正四晶，亦可谓贵；不治职，而受禄养以终其身，亦可谓富；行年九十有一，可谓寿考。夫享人情之所甚慕，而违其所哀，无忧无求，而见之吟咏，则其自得而无怨怼之辞，萧然而有沉澹之思，其亦宜哉。公卒十八年，公子尚书都官郎中先亦致仕家居。取公平生所自爱诗十首，写之缣素，号《十咏图》，传示子孙，而以序见属。余既爱侍郎之寿，都官之孝，为之序而不辞。都官字子野，盖其年八十有二云。”
　　此事不详于郡志，而张维之名亦不显，故人少知者。会直斋陈振孙贰卿方修《吴兴志》，讨摭旧事，见之大喜。遂传其图，且详考颠末，为之跋云：
　　“庆历六年，吴兴郡守宴六老于南园，酒酣赋诗，安定胡先生瑗教授湖学，为序其事。六人者，工部侍郎郎简年七十九，司封员外郎范说年八十六，卫尉寺丞张维年九十一，俱致仕。刘余庆年九十二，周守中年九十五，吴琰年七十二，皆有子弟列爵于朝。刘，殿中丞述之仲父；周，大理丞颂之父；吴，大理丞知几之父也。诗及序刻石园中，园废，石亦不存。其事见《图经》及《安定言行录》中。余尝考之，郎简，杭人也，或尝寓于湖。范说，咸平三年进士，同学究出身。周颂，天圣八年进士。刘、吴盛族，述与知几皆有名迹可见，独张维无所考。近周明叔史君得古画三幅，号《十咏图》者，乃维所作诗也。首篇即南园宴集所赋，孙觉莘老序之，其略云云，于是始知维为子野之父也。时熙宁五年，岁在壬子，逆数而上八十二年，子野之生，当在淳化辛卯，其父享年九十有一，正当为守。会六老之年，实庆历丙戌。逆数而上九十一年，则周世宗显德丙辰也。后四年宋兴，自是日趋太平极盛之世，及于熙宁、元丰，再更甲子矣。子野于其间擢儒科，登无仕，为时闻人。赠其父官四品，仍父子皆耄期，流风雅韵，使人遐想慨慕不能已，可谓吾乡衣冠之盛事矣！世固知有子野而不知有其父也。自庆历丙戌后十八年，子野为《十咏图》，当治平甲辰。又后八年，孙莘老为太守为之作序，当熙宁壬子。又后一百七十七年，当淳己酉，其图为好古博雅君子所得。会余方缉《吴兴人物志》，见之如获珙璧，因细考而详录之，庶几不朽于世。其诗亦清丽闲雅，如‘滩头斜日凫鹭队，枕上西风鼓角声。’又‘花有秋香春不知’，皆佳句也。子野之墓在卞山多宝寺，今其后影响不存矣。此图之获，岂不幸哉？”
　　本朝有两张先，皆字子野。其一博州人，天圣三年进士，欧阳公为作墓志；其一天圣八年进士，则吾州人也。二人名、姓、字偶皆同，而又适同时，不可不知也。且赋诗云：“平生闻说张三影，十咏谁知有乃翁。逢世升平百年久，与龄耆艾一家同。名贤叙述文章好，胜事流传绘素工，遐想盛时生恨晚，恍如身在画图中。”南园故址在今南门内，牟存叟端平所居是也。其地尚为张氏物，先君为经营得之，存叟大喜，亦常赋五绝句，其一云：“买家喜傍水晶宫，正是南园故址中。我欲筑堂名六老，追还庆历太平风。”盖纪实也。余家又偶藏子野诗一帙，名《安六集》，旧京本也。乡守杨嗣翁见之，因取刻之郡斋。适二事皆出余家，似与子野父子有缘耳。
　　○耿听声
　　耿听声者，兼能嗅衣物以知吉凶贵贱。德寿闻其名，取宫人扇百余，杂以上及中宫所御，令小黄门持扣之。耿嗅至后扇云：“此圣人也，然有阴气。”至上扇，乃呼万岁！上奇之，呼入北宫，又取妃嫔珠冠十数示之。至一冠，奏曰：“此有尸气。”时张贵妃薨，此其故物也。后居候朝门内。
　　夏震微时，尝为殿岩馈酒于耿，耿闻其声，知其必贵，遂以其女妻其子，子复娶其女。时郭棣为殿帅，耿谒之曰：“君部中有三节度使，他日皆为三衙。”扣为何人，则曰：“周虎、彭辂、夏震也。”虎、辂时皆为将官，独震方为帐前佩印官。郭曰：“周、彭地步，或未可知，震安得遽尔乎？”耿曰：“吾所见如此，可必也。”耿因为三人结为义兄弟。
　　一日，耿谓虎曰：“吾数夜闻军中金鼓有杀声，兵将动，君三人皆当由此而显矣。”未几，开禧出师，虎守和州，辂为金州统戎，皆以功受赏。震则以诛韩功，相继获殿岩，虎亦为帅，皆立节度使班，悉如耿之言。
　　○周陆小词
　　周平园尝出使，过池阳，太守赵富文彦博召饮。籍中有曹盼者，洁白纯静，或病其讷而不颖，公为赋梅以见意云：“踏白江梅，大都玉软酥凝就。雨肥霜逗，痴挨闺房秀。莫待冬深，雪压风欺后。君知否？却嫌伊瘦，又怕伊亻孱亻愁。”酒酣，又出家姬小琼舞以侑欢，公又赋一阕云：“秋夜乘槎，客星容到天孙渚。眼波微注，将谓牵牛渡。见了还非，重理霓裳舞。虽无误，几年一遇，莫讶周郎顾。”范石湖尝云：“朝士中妹丽有三杰。”谓韩无咎、晁伯如家姬及小琼也。禁中亦闻之。异时有以此事中伤公者，阜陵亦为一笑。
　　陆放翁在蜀日，有所盼，尝赋诗云：“碧玉当年未破瓜，学成歌舞入侯家。如今憔悴蓬窗底，飞上青天妒落花。”出蜀后，每怀旧游，多见之赋咏，有云：“金鞭珠弹忆春游，万里桥东罨画楼。梦倩晓风吹不断，书凭春雁寄无由。镜中颜鬓今如此，席上宾朋好在否？箧有吴笺三百个，拟将细字写春愁。”又云：“裘马清狂锦水滨，最繁华地作闲人。金壶投箭消长日，翠袖传杯领好春。幽鸟语随歌处拍，落花铺作舞时茵。悠然自适君知否？身与浮名孰重轻。”又以此诗概括作《风入松》云：“十年裘马锦江滨，酒隐红尘。黄金选胜莺花海，倚疏狂，驱使青春。弄笛鱼龙尽出，题诗风月俱新。自怜华发满纱巾，犹是官身。凤楼曾记当年语，问浮名，何似身亲？欲写吴笺说与，这回真个闲人。”前辈风流雅韵，犹可想见也。

　　●卷十六
　　○三高亭记改本
　　三高亭，天下绝景也，石湖老仙一记，亦天下奇笔也。余尝见当时手稿，揩摩抉剔，如洗玉浣锦，信前辈作文不惮于改如此。因详书于此，与同志评之。记云：
　　“乾道三年二月，吴江县新作三高祠成。三高者：越上将军姓范氏，是为鸱夷子皮；晋大司马东曹椽姓张氏，是为江东步兵；唐赠右补阙姓陆氏，是为甫里先生。三君者不并世，而鸱夷子皮又尝一用人之国，名大功显而去之。季鹰、鲁望，萧然瞿儒。使有为于当年，其所成就，固不可渝度。要皆得道见微，脱屣天刑，清风峻节，相望于松江、太湖之上，故天下同高之。而吴江之邑人，独私得奉尝以夸于四方，若曰吾东家邱云尔。邑大夫赵伯虚勤劳其邑，百废具举，以故祠为陋，将改作，于是归老之士乡老王份，献其地雪滩，左具区，右笠泽，号称胜绝。乃筑堂于其上，告迁于像而奠焉。又属石湖郡人范成大为之辞（识）噫！（传曰）不有君子，其能国乎？今乃自放寂寞之滨，掉头而弗顾，人又从而以为高，岂盛际之所愿哉！后之人高三君之风，而迹（尚论）其所以去，为世道计者，可以惧思过半矣。至于豪杰之士，或肆志乎轩冕（尸祝而社稷莫之能说），宴安流连，卒悔于后者，亦将有感于斯堂，而某何足以述之？然（独尝怪）屈平既（渊潜以）从彭咸，而桂丛之赋，犹召隐士（淮南小山犹为作隐士之赋）。疑若幽隐处林薄，不死而仙。况如三君蝉蜕溷浊，得全于天者。尝试倚楹而望，水光浮空，云日下上，风帆烟艇，飘忽晦明。意必往来其间（某），何足以见之，故效（援）小山（故事）作歌三章以招焉。遂从而歌曰：‘若有人兮扁舟泛，怃乱五湖兮远游，众芳媚兮高丘，独君兮不可留。长风积兮波浪白（吹泽国），荡摇空明兮南北一色（浪波稽天兮南北一色）。镜万里荡空碧兮鞭鱼龙，列星剡剡兮一下其孤蓬，渺顾怀兮斯路，与凉月兮入沧浦（君之旗兮猎猎，红梁千丈兮可以舣楫。饯东流兮怅云海，悠悠我思兮君无远迈）。战争蜗角兮昨梦一笑，水云得意兮垂虹可以舣棹。仙之人兮寿无涯，乐哉垂虹兮去复来。’载歌曰：‘若有人兮横大江，秋风起兮归故乡。鸿冥飞兮白鸥舞，吴波鳞鳞兮在下。嗟人胡为兮天地四方，乐莫乐兮（美元度兮）吾之土。脍修鲈兮雪飞，登菰莼兮Ρ之。水仙滨兮胥命，君可望兮不可追（驱疾霆兮驷奔云，宛一息江之滨）。ぽ倒景兮挥碧，寥矣宴息兮江之皋。べ苹堂兮庑杜若，一杯之酒兮我为材酌。’又歌曰：‘若有一人兮北江之渚，披雪而兮烟雨。绿蔬兮莎棘，岁婉晚兮何以续君食。亻面五鼎兮腥腐，羞三（石）泉兮终古。（乌鸟飞兮择君屋，归来故墟兮苍烟疏木。擢｛艹立｝泽兮径秋荷，漭洞庭兮一波。访故人兮安在？）千秋风露兮归来故墟，月明无人兮苍石与语。牛宫洳兮生蒲荷，潮西东兮下田一波。访南泾兮邻曲，山川良是兮丘垅。多稼（石田）九畹兮今其刈，聊舂容兮兹里。’”不见初草，何以知后作之工，观前辈著述，而探其用意改定，思过半矣。
　　攻愧有《读三高祠记诗》曰：“三高之风天与高，三高之灵或可招，小山之后无此作，具区、笠泽空寥寥。几从垂虹荡双桨，寓目沧波独怊怅。笔端不倒三峡流，欲遽招之恐长往。前身陶朱今董狐，襟袍磊落吞江湖。瑰词三章妙天下，大书深刻江之隅。我来诵诗凛生气，若有人兮在江水，扁舟独钓鲐鲈鱼，茶灶笔床归甫里。先生固是邱壑人，只今方迫功与名，谢公掩鼻恐未免，便看林薮生风云。他年事业满彝鼎，乞身归来坐佳境，不嫌俗士三斗尘，容我渔蓑理烟艇。”时范公方为吏部郎也。
　　○昆命元龟辨证本末
　　嘉定初元，史忠献弥远拜右丞相，相麻，翰林权直陈晦之笔也，有“昆命元龟，使宅百揆”之语。时倪文节思知福州，即具申朝省，谓“昆命元龟”，此乃舜、禹揖逊授受之语，见于《大禹谟》，非僻书也。据《汉书?董贤为大司马册文》云“允执其中”，萧咸谓此乃尧禅舜之文，非三公故事。今“昆命元龟”，与“允执其中”之词何以异？若圣上初无是意，不知词臣何从而援引此言，受此麻者，岂得安然而不自明乎？给舍台谏，又岂得不辨白此事乎？窃见曩之词臣，以圣之清圣之和褒誉韩胄，以有文事有武备褒誉苏师旦，然亦未敢用人臣不当用之语。昔欧阳修论韩琦、富弼、范仲淹立党事，在为河北转运使时，故敢援此以为比，乞行贴麻。
　　吏相得之甚骇，遂拜表缴奏，且谓当时惟知恭听王言，所有制词，合取会词臣，合与不合贴麻。时陈晦已除侍御吏，遂具奏之。其词内云：“兹方艰于论相，顾无异于象贤。昆命元龟，使宅百揆，此盖演述陛下卜相之意甚明，而思乃以为人臣不当用之语。臣观《尚书》所称‘师锡帝曰虞舜’与‘乃言底可绩’者，其上下文显是揖逊授受之语；而孙近《行赵鼎制》云‘由师锡之公’，蒋芾《行洪适制》云‘用符师锡之公’。陈诚之《行沈该制》云‘言皆可绩，佥曰汝谐’，从《大禹谟》之文：‘惟口出好兴戎，朕言不再。禹曰：枚卜功臣，惟吉之从。帝曰：禹！官占惟先蔽志，昆命元龟，朕志先定，询谋佥同，鬼神其依，龟筮协从，卜不习吉。禹拜稽首固辞，帝曰：毋！惟汝谐。’今以本朝宰相制词考之，《吕夷简制》曰：‘或营求方获，或枚卜乃从。’《富弼制》曰：‘遂膺枚卜，实契具瞻。’《王钦若制》曰：‘庙堂虚位，龟筮协谋。’《曾公亮制》曰：‘拂龟而见祥，端而定制，稽用师言之锡，进居台路之元。’《陈执中制》曰：‘考嘉绩而惟茂，质枚卜以佥同。’《赵鼎制》曰：‘龟弗克违，既验询谋之协。’《陈伯康制》曰：‘询于佥言，蔽自朕志。’无非用《大禹谟》此一段中语，此类甚多，不敢尽举。唐人作《韦见素相制》曰：‘尔惟不矜，朕志先定。’此两全句，皆用禹事。本朝苏轼草《赐范纯仁诏》，亦曰：‘蔽自朕志。’《赐文彦博诏》亦曰：‘朕命不再。’至于历试诸艰，盖尧、舜事。轼于吕大防、胡宗愈诏，屡用‘厉试’二字，然臣不敢援此为例，恐未是命龟的证。国初，赵普拜相，制曰：‘询于元龟，历选群后。’又有甚的切者，唐元和中，裴度拜相，制曰：‘人具尔瞻，天方赉予，昆命元龟，爰立作相。’云云。古人举事无大小，未尝不命龟，如《洪范》、《周礼》、《左传》，皆可考也。今思乃以董贤册文‘允执其中’为比，以圣上同之汉哀云云。凡臣所陈，事理甚明，所有已降相麻，即不合贴改。”
　　继得旨：陈晦援证明白，无罪可待，倪思轻侮朝廷，肆言诬罔，可特降两官。其后文节作辨析一状甚详，又专作一书曰《昆命元龟说》，备载始末。然一时公论，多以文节出位而言，近于忿激。而陈之论辨虽详，终不若不用之为佳也。此事叶靖逸虽载之《闻见录》，略甚，今因详书本末云。
　　○诗道否泰
　　诗道否泰，亦各有时。政和中，大臣有不能诗者，因建言，诗为元学术，不可行。时李彦章为中丞，承望风旨，遂上章论渊明、李、杜而下皆贬之，因诋黄、张、晁、秦等，请为科禁。何清源至修入令式，诸士庶习诗赋者杖一百。闻喜例赐诗，自何文缜后，遂易为诏书训戒。是岁冬，初雪，太上皇喜甚。吴居厚首作诗三篇以献，谓之口号，上和赐之。自是圣作时出，讫不能禁，而陈简斋遂以《墨梅》诗擢置馆阁焉。
　　宝庆间，李知孝为言官，与曾极景建有隙，每欲寻衅以报之。适极有春诗云：“九十日春晴景少，百千年事乱时多。”刊之《江湖集》中；因复改刘子《汴京纪事》一联为极诗云：“秋雨梧桐皇子宅，春风杨柳相公桥。”初，刘诗云：“夜月池台王傅宅，春风杨柳太师桥。”今所改句，以为指巴陵及史丞相。及刘潜夫《黄巢战场》诗云：“未必朱三能跋扈，都缘郑五欠经纶。”遂皆指为谤讪，押归听读。同时被累者，如敖陶孙、周文璞、赵师秀，及刊诗陈起，皆不得免焉。于是江湖以诗为讳者两年。其后史卫王之子宅之，婿赵汝梅，颇喜谈诗，引致黄简、黄中、吴仲孚诸人。洎赵崇和进《明堂礼成》诗二十韵，于是诗道复昌矣。
　　○贾岛佛
　　唐李洞字子江，苦吟有声。慕贾浪仙之诗，遂铸其像事之，诵贾岛佛不绝口，时以为异。
　　五代孙晟初名凤，又名忌，好学，尤长于诗。为道士，居庐山简寂宫。尝画贾岛像置屋壁，晨夕事之，人以为妖。
　　盖酸咸之嗜，固有异世而同者，长江簿何以得此于人哉！凡人著书立言，正不必求合于一时，后世有扬子云将自知之。
　　○菊花新曲破
　　思陵朝，掖庭有菊夫人者，善歌舞，妙音律，为仙韶院之冠，宫中号为菊部头。然颇以不获际幸为恨，既而称疾告归。宦者陈源以厚礼聘归，蓄于西湖之适安园。一日，德寿按《梁州曲舞》，屡不称旨。提举官关礼知上意不乐，因从容奏曰：“此事非菊部头不可。”上遂令宣唤，于是再入掖禁，陈遂憾怅成疾。有某士者，颇知其事，演而为曲，名之曰《菊花新》以献之，陈大喜，酬以田宅金帛甚厚，其谱则教坊都管王公谨所作也。陈每闻歌，辄泪下不胜情，未几物故。园后归重华宫，改名小隐园。孝宗朝，拨赐张贵妃，为永宁崇福寺云。
　　○潘陈同母
　　陈了翁之父尚书，与潘良贵义荣之父，情好甚密。潘一日谓陈曰：“吾二人官职年齿，种种相似，独有一事不如公，甚以为恨。”陈问之，潘曰：“公有三子，我乃无之。”陈曰：“吾有一婢已生子矣，当以奉借。它日生子即见还。”即而遣至，即了翁之母也。未几生良贵，后其母遂往来两家焉。一母生二名儒，亦前所未有。事见罗春伯《闻见录》。
　　○省、状元同郡
　　抡魁、省元同郡，自昔以为盛事。熙宁癸丑，省元邵刚、状元余中皆毗陵人。淳熙丁未，省元汤、状元王容皆长沙人。绍熙癸丑，省元徐邦宪、状元陈亮皆婺州人。绍熙庚戌，省元钱易直、状元余复皆三山人。宝庆丙戌，省元赵时睹、状元王会龙皆天台人。绍定己丑，省元陈松龙、状元黄朴皆福人。至淳甲辰，省元徐霖、状元留梦炎，皆三衢人。一时士林歆羡，以为希阔之事。时外舅杨彦瞻以工部郎守衢，遂大书状元坊以表其闾，既以为未足，则又揭双元坊以夸大之，乡曲以为至荣。二公不欲其成，各以书为谢，且辞焉。彦瞻答之，略云：
　　尝闻前辈之言曰：“吾乡昔有及第奉常而归，旗者、鼓者、馈者、迓者、往来而观者，阗路骈陌如堵墙。既而闺门贺焉，宗族贺焉，姻者、友者、客者交驾焉。至于仇者，亦茹耻羞愧而贺且谢焉。独邻居一室，扃远引，若避寇然，余因怪而问之，愀然曰：‘所贵乎衣锦之荣者，谓其得时行道也，将有以庇吾乡里也。今也，或窃一名，得一官，即起朝富暮贵之想。名愈高，官愈穹，而用心愈缪。武断者有之，兼并者有之，庇奸慝持州县者有之，是一身之荣，一害之增也。其居日以广，邻居日以蹙。吾将入山林深密之地以避之，是可吊，何以贺为？’”吾闻而异其言，因默识而谨书之。凡交游间，必道此语相训切，而非心相知者，不道也。执事于不肖，可谓心相知，而不以告，罪也。且今日此扁之揭，所以独异于寻常者，盖仆之望于执事者亦异焉。人于此时，每以谀献，仆乃独以忠告，非求异于人也，所冀进执事之德，成执事之器也。执事不以仆之言为然则已，若以为然，则是扁之揭，可以无愧矣。前之不贺者，必将先众人而贺矣。今冠南宫者，执事友也，幸亦以是语之。
　　二公得书，为之悚然。其后徐以道学名，留以功业显，或者此书有以启发之乎？
　　○金刚钻
　　玉人攻玉，必以邢河之沙，其镌镂之具，必用所谓金刚钻者。形如鼠粪，色青黑如铁如石。相传产西域诸国，或谓出回纥国。往往得之河北沙碛间鸷鸟海东青所遗粪中，然竟莫知为何物也。盖天下至坚者莫如玉，古者，惟锟钅吾刀可以切之。今此物功用乃与锟钅吾均，其坚可知矣。
　　贞观中有婆罗门言得佛齿，所击无坚物。时傅奕方卧病，谓其子曰：“是非佛齿。吾闻金刚石至坚，物不能敌，惟羚羊角能破，汝可往击之。”果应手而碎。是知此物，自昔亦罕知者矣。
　　○多藏之戒
　　王黼盛时，库中黄雀自地积至栋，凡满二楹。蔡京对客，令点检蜂儿见在数目，得三十七秤。童贯既败，籍其家，得剂成理中丸几千斤，传纪载之，以为谈柄。
　　近者，官籍贾似道第果子库，糖霜凡数百瓮，官吏以为不可久留，难载帐目，遂辇弃湖中，军卒辈或乘时窃出，则他物称是可想矣。“胡椒八百斛，领军鞋一屋”，不足多也。
　　○理、度议谥
　　理宗未拊，议谥，朝堂或拟曰景、曰淳、曰成、曰文，最后曰礼。议既定矣，或谓与亡金伪谥同，且古有妇人号礼宗者，遂易之曰理。盖以圣性崇尚理学，而天下道理最大，于是人无间言。而不知理字析文取义，乃四十一年王者之象，可谓请谥于天矣。
　　度宗初议谥，或拟纯字，则谓有屯之象；或拟实字，则宗实乃英宗旧名；或拟正字，则有一止之嫌，后遂定为端文明武景孝皇帝。先是皇姊因汉国长公主在先朝已谥端孝，今与庙号上下字暗合，岂偶然哉？
　　理宗生母全夫人谥慈宪，殊不知伪齐刘豫母亦谥慈宪，当时考不及此，何耶？
　　○谢太后
　　寿和谢太后方选进时，史卫王夜梦谢鲁王深甫衣金紫求见，致祷再三，以孙女为托，及明，则谢后至。是岁，天台郡元夕，有鹊巢灯山间，众颇惊异。识者以为鹊巢乃后妃之祥，是岁谢果正中宫之位。
　　咸淳间，福邸凉堂初成，有鹊巢于前庑，宾客交庆，至有形之歌诗者。殊不知野鸟入室，不祥莫甚，安得与前事为比云。
　　○北令邦
　　《渑水燕谈》载契丹国产大鼠曰毗狸，形类大鼠而足短极肥。其国以为殊味，穴地取之，以供国王之膳，自公相以下，皆不得尝，常以羊乳饲之。顷北使尝携至京，烹以进御，本朝使其国者，亦皆得食之，盖极珍重之也。
　　浮休《使辽录》亦谓有令邦者，以其肉一脔，置之食物之鼎，则立糜烂，是以爱重。陆氏《旧闻》云：“状类大鼠，极肥盾，甚畏日，为隙光所射辄死。”
　　《续挥犀》载刁约使契丹，戏为诗云：“押燕移离毕，看房贺跋支。饯行三匹裂，密赐十毗狸。”如鼠而大，穴居食果谷，味若犭屯而脆，契丹以为珍膳。
　　数说皆微有异同，要之即此一物，亦竹犭留、獾狸之类耳。近世乃不闻有此，扣之北客，亦多不知，何耶？
　　○降仙
　　降仙之事，人多疑为持箕者狡狯以愚旁观，或宿构诗文托为仙语，其实不然，不过能致鬼之能文者耳。余外家诸舅，喜为此戏，往往所降多名士，诗亦粗可读，至于书体文势，亦各近似其人。一日，元毖舅诸姬，戏以纨扇求诗，遂各题小词于上，仍寓姬之名于内，行草相间有可观者。
　　绍兴斜桥客邸有请紫姑者，命舻为题，诗云：“寒岩雪压松枝折，斑斑剥尽青虬血。运斤巧匠斫削成，剑脊半开鱼尾裂。五湖仙子多奇致，欲驾神舟探仙穴。碧云不动晓山横，数声摇落江天月。”
　　湖学甲子岁科举后，士友有请仙问得失者，赋词云：“凄凉天气，凄凉院宇，凄凉时候。孤鸿叫斜月，寒灯伴残漏。落尽梧桐秋影瘦，鉴古画眉难就。重阳又近也，对黄花依旧。”此人竟失举。
　　淳间，有降仙于杭泮者，或以鬼议之，大书一诗云：“眼前青白谁知我，口里雌黄一任君。纵使挟山可超海，也须覆雨更番云。”或以功名为问，答曰：“朝经暮史无间日，北履南鞭知几年。践履未能求实地，荣枯何必问青天。”报其相讥也。
　　又董无益尝记女仙三绝句云：“柳条金懒不胜鸦，青粉墙边道韫家。燕子未来春寂寞，小窗和雨梦梨花。”“松影侵坛琳观静，桃花流水石桥寒。东风吹过双蝴蝶，人倚危楼第几兰。”“屈曲兰干月半规，藕花香澹水漪漪。分明一夜文姬梦，只有青团扇子知。”亦可喜也。
　　友人姚天泽亦善此。时先君需清湘次，因至外塾观子弟捧箕。忽大书曰：诗赠周邦君，云：“谢公楼上春光好，五马行春人未老。郁孤台上墨未干，手捧诏书入黄道。”先子为一笑，然莫知为何等语也。未几，易守临汀，首披郡志，则旧有谢公楼，所谓“谢公楼上好美酒，三百青铜买一斗”者，与前语适符。然郁孤台以后语，竟亦不验。
　　又宋庆之寓永嘉时，遇诏岁，乡士从之结课者颇众。适逢七夕，学徒醵饮，有僧法辨者在焉。辨善五星，每以八煞为说，时人号为辨八煞。酒边一士致仙扣试事，忽箕动，大书文章伯降，宋怪之，漫云：“姑置此，且求一七夕新词如何？”复请韵，宋指辨云：“以八煞为韵。”意欲困之也。忽运箕如飞，大书《鹊桥仙》一阕云：“鸾舆初驾，牛车齐发，隐隐鹊桥咿轧。尤云雨正欢浓，但只怕来朝初八。霞垂彩幔，月明银烛，馥郁香喷金鸭。年年此际一相逢，未审是甚时结煞。”亦警敏可喜。
　　又闻李和父云：“向尝于贵家观降仙，扣其姓名，不答。忽作薛稷体大书一诗云：‘猩袍玉带落边尘，几见东风作好春。因过江南省宗庙，眼前谁是旧京人。’捧箕者皆悚然惊散，知为渊圣在天之灵。”真否固未可知，然每读为之凄然。
　　○文庄公滑稽
　　外大父文庄章公，自少好雅洁，性滑稽；居一室必汛埽巧饰，陈列琴书，亲朋或讥其龌龊无远志。一日，大书素屏云：“陈蕃不事一室，而欲扫除天下，吾知其无能为矣！”识者知其不凡。后入太学为集正，尝置酒，揭馔单于炉亭，品目多异。其间有大鹏卵者最奇，其大如瓜，片切大盘中。众皆骇愕，不知何物。好事者穷诘之；其法乃以凫弹数十，黄白各聚一器。先以黄入羊胞蒸熟，次复入大猪胞，以白实之，再蒸而成。尝迎驾于观桥，戏以书句为隐语云：“仰观天文，俯察地理，吾尝终日不食，终夜不寝，以思无益，不如学也。”众皆莫测，公笑云：“乃此桥华表柱木鹳尔。”其他善戏多类此。
　　其后居两制，登政第，有《嘉林集》百卷。间作小词，极有思致。先妣能口诵数阕，《小重山》云：“柳暗花明春事深，小兰红，芍药已抽簪。雨余风软碎鸣禽，迟迟日，犹带一分阴。
　　把酒莫沉吟，身闲无个事，且登临。旧游何处不堪寻，无寻处，惟有少年心。”今家集已不复存，而外家凋谢殆尽。暇日追忆书之，以寄余《凯风》、“寒泉”之思云。
　　○腹腴
　　余读杜诗“偏劝腹腴愧少年”，喜其知味。坡诗亦云：“更洗河豚烹腹腴。”黄诗亦云：“故园渔友脍腹腴。”又云：“飞雪堆盘脍腹腴。”按《礼记?少仪》云：“羞濡鱼者进尾，冬右腴。”注云：“腴，腹下也。”《周礼疏》：“燕人脍鱼方寸，切其腴以啖所贵。引以证无，无亦腹腴。”《前汉》：“九州膏腴。”师古注云：“腹下肥白曰腴。”
　　○睡
　　“花竹幽窗午梦长，此中与世暂相忘。华山处士如容见，不觅仙方觅睡方。”然则睡亦有方邪？希夷之说，不过谓举世以为息魂离神不动耳。《遗教经》乃有“烦恼毒蛇，睡在汝心，睡蛇既出，乃可安眠”之语。近世西山蔡季通有睡诀云：“睡侧而屈，觉正而伸，早晚以时。先睡心，后睡眼。”晦庵以为此古今未发之妙。然睡心、睡眼之语，本出《千金方》，季通特引此说，晦庵偶未之记耳。
　　○性所不喜
　　人各有好恶，于书亦然。前辈如杜子美不喜陶诗，欧阳公不喜杜诗，苏明允不喜扬子，坡翁不喜《史记》。王充作《刺孟》，冯休著《删孟》，司马公作《疑孟》，李泰伯作《非孟》，晁以道作《诋孟》，黄次作《评孟》；若酸、咸嗜好，亦各自有所喜。非若今人之胸中无真识，随时好恶，逐人步趋而然者。且以孟、扬、马迁、陶、杜异世，遇诸名公，尚有所不合。今乃欲以区区之文，以求识赏于当世不具耳目之人，难矣哉！后世子云之论，真名言也。
　　○黄门
　　世有男子虽娶妇而终身无嗣育者，谓之天阉，世俗则命之曰黄门。晋海西公尝有此疾，北齐李庶生而天阉。
　　按《黄帝针经》曰：“有具伤于阴，阴气绝而不起，阴不能用，然其须不去，宦者之独去，何也？愿闻其故。岐伯曰：‘宦者去其宗筋，伤其冲脉，血泻不复，皮肤内结，唇口不荣，故须不生。’黄帝曰：‘有其天宦者，未尝被伤，不脱于血，然其须不生，何耶？’岐伯曰：‘此天之所不足，其任冲不盛，宗筋不成，有气无血，唇口不荣，故须不生。’”
　　又《大般若经》载五种黄门云：“梵言扇搋（音丑背切》半释迦，唐言黄门，其类有五：一日半释迦，总名也，有男根，用而不生子。二曰伊利沙半释迦，此云妒，谓见他行欲即发，不见即无，亦具男根，而不生子。三曰扇搋半释迦，谓本来男根不满，亦不能生子。四曰博叉半释迦，谓半月能男，半月不能男。五曰留拿半释迦，此云割，谓被割刑者。此五种黄门，名为人中恶趣受身处。”然《周礼?奄人》郑氏注云：“奄，真气藏者，谓之宦人。”是皆真气不足之所致耳。
　　○马塍艺花
　　马塍艺花如艺粟，橐驰之技名天下。非时之品，真足以侔造化，通仙灵。凡花之早放者，名曰堂（或作塘）花。其法以纸饰密室，凿地作坎，缏竹置花其上，粪土以牛溲硫黄，尽培溉之法。然后置沸汤于坎中，少候，汤气薰蒸，则扇之以微风，盎然盛春融淑之气，经宿则花放矣。若牡丹、梅、桃之类无不然，独桂花则反是。盖桂必凉而后放，法当置之石洞岩窦间，暑气不到处，鼓以凉风，养以清气，竟日乃开。此虽揠而助长，然必适其寒温之性，而后能臻其妙耳。
　　余向留东西马塍甚久，亲闻老圃之言如此。因有感曰：草木之生，欲遂其性耳。封植矫揉，非时敷荣，人方诧赏之不暇，噫！是岂草木之性哉！

　　●卷十七
　　○杨凝式僧净端
　　杨凝式居洛日，将出游，仆请所之，杨曰：“宜东游广爱寺。”仆曰：“不若西游石壁寺。”凝式曰：“姑游广爱。”仆又以石壁为请，凝式曰：“姑游石壁。”闻者为之抚掌。
　　吴山僧净端，道解深妙，所谓端师子者，章申公极爱之。乞食四方，登舟，旋问何风，风所向即从之，所至人皆乐施。盖杨出无心，而端出委顺，迹不同而意则同也。
　　○奇对
　　对偶小技，然亦非易事也。前辈所载已多，今择所未书而可喜者数联于此，为多闻之一助。
　　义经六子艮巽坎兑震离，周礼一书天地春秋冬夏。
　　龟从筮从卿士从庶民从，人相我相众生相寿者相。
　　善待问者如撞钟小应小大应大，措天下者犹置器安则安危则危。
　　左氏公羊梁春秋三传，卦爻系辞彖象大易一经。
　　五刑之属三千大过小过，一门之聚百指家人同人。
　　知我春秋罪我春秋谁誉谁毁，待以国士报以国士为己为人。
　　迅雷风烈烈风雷雨，绝地天通通天地人。
　　纪信韩信假帝假王，仲尼牟尼大圣大觉。
　　蝉以翼鸣不啻若自其口出，龙将角听谓其不足于耳欤。
　　司马相如蔺相如果相如否，长孙无忌费无忌能无忌乎。
　　人有七情喜怒哀惧爱恶欲，经存六艺诗书礼乐易春秋。
　　九州既别冀兖青徐扬荆豫雍梁，一道相传尧舜禹汤文武周孔孟。
　　正月六月七月十月之交，北风晨风凯风终风且а。
　　孟轲好学师孔子之孙子思，文后兴仁由太王以至王季。
　　张良借箸前筹恨不食食其之肉，陈平刻木为女果能冒冒顿之围。
　　下七十二之齐城凭三寸舌，退一百万之秦寇用八千兵。
　　柴也愚参也鲁师也辟颜氏其庶几乎，夷之清尹之任惠之和孔子集大成也。
　　妙法法因因果寺金轮金刚（钱塘寺名），中和和丰丰乐桥银杓银瓮（钱塘酒楼）。
　　夫子天尊大士头上不同，宫妃宦寺官人腰间各别。
　　邹孟子吴孟子寺人孟子一男一女一不男不女，周宣王齐宣王司马宣王一君一臣一不君不臣。
　　调羹止渴梅全文武之才，学舞贪眠柳尽悲欢之态。
　　方丈四方方四丈南北东西，试场三试试三场经赋论策。
　　朝登箕子之峰危如累卵，夜宿丈人之馆安若泰山。
　　观音大士妙音梵音海潮音，诸相如来人相我相众生相。
　　龙飞策士状元龙省元龙（度宗龙飞榜，陈文龙为廷魁，胡跃龙为省元）；虎帐得人殿帅虎步帅虎（时范文虎为殿帅，孙虎臣为步帅）。
　　○笙炭
　　赵元父祖母齐安郡夫人徐氏，幼随其母入吴郡王家，又及入平原郡王家，尝谈两家侈盛之事，历历可听。其后翠堂七楹，全以石青为饰，故得名。专为诸姬教习声伎之所，一时伶官乐师，皆梨园国工也。吹弹舞拍，各有总之者，号为部头。每遇节序生辰，则旬日外依月律按试，名曰小排当，虽中禁教坊所无也。
　　只笙一部，已是二十余人。自十月旦至二月终，日给焙笙炭五十斤，用锦熏笼藉笙于上，复以四和香熏之。盖笙簧必用高丽铜为之，＜青色＞以绿蜡，簧暖则字正而声清越，故必用焙而后可。陆天随诗云：“妾思冷如簧，时时望君暖。”乐府亦有簧暖笙清之语，举此一事，余可想见也。＜青色＞字，韵书：“千定切，音请。”注：“＜青色＞，青果色也。”盖藏果者，必以铜青故耳。
　　○徐谓礼相术
　　徐谓礼尝涉猎袁、李之书，自夸阅人贵贱多奇中。与贾师宪丞相为姻联，贾时年少，荒于饮博，其生母胡夫人苦之。扣徐曰：“儿子跌宕若此，以君相法言之，何如？”徐曰：“夫人勿多忧，异日必可作小郡太守。”母喜而记其言。他日贾居相位，徐以亲故求进，久之不遂。贾母为言之，贾不获已，答曰：“徐亲骨相寒薄，止可作小郡太守耳。”遂以上饶郡与之，以终其身，盖深衔前言也。
　　然师宪日常驰马出游湖山，小憩栖霞岭下。忽有布裘道者瞪视曰：“官人可自爱重，将来功名不在韩魏公下。”贾意其见侮，不顾而去。既而醉博平康，至于破面。他日，复遇道者，顿足惊叹曰：“可惜！可惜！天堂已破，必不能令终矣。”其后悉验。
　　○咸淳三事
　　咸淳癸酉夏，边遽日闻，既而襄州失守，朝野震动。荆阃李庭芝祥父乞贾平章用张魏公、赵忠简故事，建督于京，贾则请亲行边。疏凡屡上，朝绅学士上书者无虚日，或欲留行，或赞开督。其后遂置机速房，专行密院急切之事。且大开言路，以集众思，于是言事献策者，益纷纷然。
　　汉嘉布衣杨安宇者，狂生也，自谓知兵，献言于朝，遂送机速房看详。都司许自节拟本房，知其狂妄，遂侮笑之。安宇不胜其愤，遂上书痛诋自书短，且谓其操乡音秽谈，一时传以为笑。会奉口有米局之变，京尹吴益区处失当，于是左史李珏自经筵直前论之，吴遂斥出。时好事者为之语曰：“左史直前论大尹，草茅上疏诋都司。”
　　时方诏岁，贾公欲优学舍以邀誉，乃以校尉告身，钱帛等俾京庠拟试。时黄文昌方自江阃入为京尹，益增赏格，虽末缀，犹获数百千，于是群四方之士，试者纷然。时襄、郢已失，江、淮日以遽告，有无名子作诗，揭之试所云：“鼙鼓惊天动地来，九州赤子哭哀哀。庙堂不问平戎策，多把金钱媚秀才。”逻之，竟不得其人而止。
　　○龚孟钅癸策问
　　癸酉岁，庆元秋试，两浙运司干官临川龚孟讠阎为考官。龚道出慈溪，忽梦有人以杯酒饮之，且作“四”字于掌中。晓起，便觉目视荒荒。及入院发策，第一道中误以一祖十三宗为十四宗。于是士子大哄，径排试官房舍，悉遭棰辱，至有负笈而逃者，龚偶得一兵负去而免。
　　刘制使良贵亲至院外抚谕，遂权宜以策题第二道为首篇，续撰其三，久之始定。于是好事者作隔联云：“龚运干出题疏脱，以十三宗作十四宗；刘制使下院调停，用第二道为第一道。”龚后为计使所劾。
　　明年秋，度宗宾天，于是十四宗之语遂验。
　　○景定行公田
　　景定三年壬戌，贾师宪丞相欲行富国强兵之策。是时刘良贵为都漕尹天府，吴势卿饷淮东，入为浙漕，遂交赞公田之事。欲先行之浙右，候有端绪，则诸路仿行之。于是殿院陈尧道、正言曹孝庆等合奏，谓限田之法，自昔有之。买官户逾限之田，严归并飞走之弊，回买官田，可得一千万亩，则每岁六七百万之入，其余军饷沛然有余。可免和籴，可以饷军，可以住造楮币，可平物价，可安富室。一事行而五利兴，实为无穷之利。御笔批依，而买田之事起矣。
　　时势卿已死，良贵独任提领之职，以太府丞陈为简阅官以副之。且乞内批下都省，严立赏罚，究归并之弊。然上意终出勉强，内批云：“永免和籴，无如买逾限之田为良法。然东作方兴，权俟秋成，续议施行。”则上意盖可见矣。贾相愤然以去就争之，于是再降圣旨云：“买田永免和籴，自是良法美意，要当始于浙西，庶他路视为则也。所在利病，各有不同，行移难于一律，可令三省照此施行。”既而贾相内引，入札力言其便，御笔遵依，转札侍从、台谏、给舍、左右司、三省，奉行惟谨焉。贾相遂先以自己浙西万亩为官田表倡，嗣荣王继之，浙西师机赵孟奎亦申省自陈投卖。自是朝野卷舌，噤不敢发一语。独礼书夕郎徐经孙一疏，力陈买田之害，言多剀切，竟不付外。遂四乞休致，而寂无和之者。
　　先是议以官品逾限田外回买立说，此犹有抑强嫉富之意。既而转为派买之说，除二百亩已下免行派买外，余悉各买三分之一，及其后也，虽百亩之家亦不免焉。立价以租一石者偿十八界四十楮，不及石者，价随以减。买数少者，则全支楮券，稍多则银券各半，又多则副以度牒，至多则加以登仕、将仕、校尉、承信、承节、安人、孺人告身。准直以登仕三千楮，将仕千楮，许赴漕试，校尉万楮，承信万五千，承节二万，则理为进纳，安人四千，孺人二千，此则几于白没矣。遂檄府丞陈往湖、秀，将作丞廖邦杰往常、润，任督催之职。六郡则又有专官；平江则知郡包恢，抚参成公策。嘉兴则知郡潘墀，抚干李补，寓公焦焕炎。安吉则知郡谢奕焘，寓公赵与，抚干王唐，临安察判马元演。常州则知郡洪キ，运属刘子耕。镇江则知郡章垌，漕司准遣郑梦熊。江阴则知军杨珏，准遣谢司户黄仲。并俟竣事，各转一官。选人减一，前守臣并以主管公田系衔。既而提领刘佐司劾罢嘉兴宰段浚、宜兴宰叶哲佐以不即奉行之罪。又按长洲宰何九龄追毁告身，永不收叙。以不合出给官由令田主包纳，失田业相维之初意。至五月，乃命江阴、平江隶浙西宪司，安吉、嘉兴隶两浙漕司，常州、镇江隶总所。每岁秋租，输之官仓，特与减饶二分，或水旱，则别议收数。遂立四分司：王大吕，平江；方梦玉，嘉兴；董楷，安吉；黄震，镇江、常州、江阴三郡。初以选人为之，任满理为须入。州、县、乡、都，则分差庄官以富饶者充应，两年一替。每乡创官庄一所，每租一石，明减二斗，不许多收斛面。约束虽严详，而民之受害亦不少。其间毗陵、澄江，一时迎合，止欲买数之多。凡六斗、七斗者，皆作一石。及收租之际，元额有亏，则取足于田主，以为无穷之害。或内有硗瘠及租佃顽恶之处，又从而责换于田主，其害尤惨。时中书刘震孙与京尹魏克愚，湖边倡和词语，偶犯时忌，则随命劾去之。
　　甲子秋，彗见，求言。公卿、大夫、士庶始得以伸田里愁叹不平于上，然至此业已成矣。贾相遂力辨人言，丐辞相位。御笔答云：“言事易，任事难，自古然也。使公田之策不可行，则卿建议之始，朕已沮之矣。惟其上可以免朝廷造楮币之费，下可以免浙右和籴之扰，公私兼济，所以命卿决意举行之。今业已成矣，一岁之军饷，皆仰给于此。若遽因人言而罢之，虽可以快一时之异议，其如国计何？如军饷何？卿既任事，亦当任怨，礼义不愆，何恤人言。卿宜安心奉职，毋孤朕倚毗之意。”自此公论颇沮，而刘良贵以人言藉藉，遂陈括田之劳，乞从罢免，不允。
　　至咸淳戊辰正月，遂罢庄官，改为召佃。或一二千，或数百亩，召人承佃，自耕自种，自运自纳，止令分司任责拘催。凡承佃之家，复以二分优之。且以既罢庄官，则分司恐难任责，平江增差催督官三员，安吉、嘉兴各一员，常州二员，镇江、江阴共一员，从各分司奏辟。时提领官编修黄梦炎也。既而常、润分司刘子澄力陈毗陵向来多买虚数之弊，遂下提领所，径将常州公租拨隶淮东总领所催纳。殊不知朝廷既不可催，总所又可催乎？
　　当是时人不敢言而敢怨，南康江天锡以入奏而罢言职，教授谢枋得以发策而遭贬斥，大社令杜渊、太常簿陆逵、国子簿谢章，皆于论对及之，或逐去，或补外。至乙亥春，贾既去国，北军已抵升、润，察院季可奏乞罢公田之籍，以收农心。谓“此事苛扰，民皆破家荡产，怨入骨髓。若尽还原主，免索原钱而除其籍，庶使浙西之人，永绝公田之苦。”然而仅放欠租，季遂再奏，始有旨云：“公田之创，非理宗之本意。稔祸召怨，最为民苦，截日住罢。其田尽给付原佃主，仰率租户、义兵，会合防拓。”其后勘会，谓招兵非便。且其田当还业主，于种户初无相干。秋成在迩，饷军方急，合且收租一年。其还田指挥，候秋成后集议施行。有旨将平江、嘉兴、安吉公田，照指挥蠲放，却从朝廷照净催米数回籴。其钱一半给佃主，一半给种户，以溥实惠，然则业主竟无与矣。只业主、佃主之分，当时用事者亦不能晓，况大于此者？然边遽日急，是时仍收公租，还田之事，竟不及行，呜呼悲哉！昔隋凿汴渠，以召民怨，乃为宋漕运之利。今宋夺民田以失人心，乃为大元饷军之利。古今害民兴利之事，于此亦可鉴矣，于戏悲哉！
　　○景定彗星
　　景定五年甲子七月初二日甲戌，御笔作初三日乙亥，彗见东方柳宿，光芒ピ赫，昭示天变。太史占云：“彗出柳度，为兵丧，为旱，为乱，为夷狄，为大臣贬。”乾象占云：“彗，妖星也。所出形状各异，其殃一也。”彗，木类，除旧布新之象，主兵疫之灾。一曰埽星，小者数寸，长或竟天，兵起、大水，除旧布新。按彗本无光，借日为光。夕见则东指，晨见则西指，皆随日光芒所及则为灾。丁丑，避殿减膳，下诏责己，求直言，大赦天下。御史朱貔孙，正言朱应元，察官程元岳、饶应龙合台奏章，乞消弭挽回，皆常谈也。
　　己卯，贾丞相似道，杨参政栋，叶同知梦鼎，姚佥书希得奏事。上曰：“彗出于柳，彰朕不德，夙夜疚心，惟切危惧。”宰臣奏：“陛下勤于求治，有年于兹，庸有阙失。今谪见于天，实臣等辅政无状所致，上贻圣忧。臣见具疏乞罢免，庶可以上弭天灾。”上曰：“正当相与讲求阙失，上回天意。”庚辰，贾右相第一疏乞罢免，以塞灾咎，五疏皆不允。
　　班行应诏言事者，秘书郎文及肩首言公田之事云：“君德极璋之粹，而玷君德者，莫大于公田，东南民力竭矣。公田创行，将以足军储，救楮弊，蠲和籴也。奉行太过，限田之名，一变而为并户，又变而为换田。耕夫失业以流离，田主无辜而拘系，此彗妖之所以示变也。”
　　大府丞杨巽，殿讲赵景纬，吏部侍郎留梦炎，礼部侍郎直院马廷鸾，皆应诏上封事。给事礼书牟子才疏，援引汉、唐以至本朝彗变灾异，极其详赡。起居郎太子侍读李伯玉，则援三说云：“咸平，彗出室北，吕端有兵谋不精之言，今日当严边备。熙宁中，彗出东井，富弼、张方平，皆言新法不便，今日当先罢浙西换田局。崇宁彗出西方，则诏除党籍，且复左降人官。今开庆误国之人，罪恶滔天，有一时风闻劾逐者，则乞斟酌宽贷施行，以昭圣主宽仁之量。”又云：“今言路既开，中外大小之臣，必将空臆毕陈。惟陛下明圣，大臣忠亮，有以容受，不以为罪，天下幸甚。”
　　浙漕主管文字吕抚有上化地书，秘监高斯得奉祠于有应诏疏，大概以为：“非朝廷大失人心，何以致天怒如此之烈？庚申、辛酉之间，大小之臣，追勒迁放无虚月，忠厚之泽几尽矣。士大夫以仕进为业，今使刻薄小人，吹毛求疵，动触新制。公田肆扰，陛下知其非计，有待秋成举行之旨，而督促者。悍然不顾也。市舶尽利而蕃夷怨，盐榷太密而商旅怨。群臣附下罔上，虚美溢誉，人怨天怒，不至于彗星不止也。且灾异策免三公，视为常事。丙申雷变，陛下一日黜二相，今彗见之与雷发相去，何翅十百千万哉？”
　　王端明龠奉祠里居，亦有疏，言：“戚畹嬖幸，遍居畿辅，借应奉之名，肆诛剥之虐，监司不敢谁何，台谏不敢论列。民不胜苦，起而弄兵，三衢之寇是也。公田之行，本欲免和籴，和籴数少，而人己相安，公田数多，而人为创见，千弊万蠹，田里骚然。天笔载颁，一则曰业已成，一则曰当任怨。且求言之诏甫颁，而拒言之令已出，皇天监临，可厚诬哉。”
　　自是三学京庠，投匦上书者日至。太学生吴绮、许求之等书有云：“雷霆，天怒也，骤击而旋收。日蚀，天怒也，俄晦而随明。暴风飘雨，天怒也，而不能以终日。今彗之示变，已渝旬浃月，陛下恐惧修省，靡所不至，而天怒犹未回，非陛下不知省悟也，抑误陛下者，未有所畏也。”且并及市舶、公田之害云。
　　又有陈梦斗、陈绍中等书，沈震孙、范钥、李极等书，宗庠则有胡标与周必礻龠等书。立礼斋生谢禹则独为一书，大抵皆及公田、市榷等事。又有武学生杜士贤等书，谓：“都司之职，操垄断之权，以专使之遣，夺番商之利。百姓皆与蹙庙堂，歌颂太平，人不可欺，天可欺乎？今之秉钧轴者，前日之功固伟矣，今日之过未尽掩，阃外之事固优矣，阃内之责未尽塞。以戎虏待庶民不可也，以军政律士类不可也，以肥家之法经国不可也，盍亦退自省悟，以回天变乎？”
　　又京庠唐隶、杨坦等一书，谓：“大臣德不足以居功名之高，量不足以展经纶之大，率意纷更，殊骇观听。七司条例，悉从更变，世胄延赏，巧摘瑕疵。薪茗拓藏，香椒积压，与商贾争微利。强买民田，贻祸浙右，自今天下无稔岁，浙路无富家矣。夹袋不收拾人才，而遍储贱妓之姓名；化地不斡旋陶冶，而务行非僻之方术。纵不肖之骏弟，以卿月而醉风月于花衢；笼博奕之旧徒，以秋壑而压溪壑之渊薮。踏青泛绿，不思闾巷之萧条；醉酿饱鲜，遑恤物价之腾踊。刘良贵，贱丈夫也，乃深倚之以扬鹰犬之威；董宋臣，巨奸宄也，乃优纵之以出虎兕之柙。人心怨怒，致此彗妖，谁秉国钧，盍执其咎。方且抗章诬上，文过饰非，借端拱祸败不应之说以力解，乱而至此，怨而至此。上干天怒，彗星埽之未几，天火又从而灾之，其尚可扬扬入政事堂耶？”一时诸书，独此与京庠萧规者言之太讦。
　　于是左司刘良贵申省，力辨公田任事之谤，且乞敷奏令公卿士庶条具救楮、免籴、罢公田之策，且作勘会，免公田逃亡米三万余石。贾相遂入奏云：“近者应诏所言，公论交责，若驾虚辞报私憾等语，是非自不可掩。独类部法买公田，同然一辞，以为犯大不韪，详叙颠末以闻。欲望圣慈于臣所类部法，则下之吏部长式，详加参定。或有出己意削旧典之实，则申明而删除之。于臣所买公田，则乞下之公卿大夫，更行博议。必得足军饷、免和籴、住造楮之策，则采录而施行之。臣当委心以听，奉身以退，徐请谴责，以戒为臣之缪于国者。”遂有旨宣谕检院官，星变求言：“照典故氐及中外大小臣僚，见之诏书可考。近来诸学士人，不体旧规，以前廊为首，乃有怀私意动摇大臣者。不知祖宗三百年间，曾有士人上书而去宰相者乎？今后切宜详审，然后投进。”
　　检院朱备坐，宣谕旨挥申国子监司成吴坚翁，合委胄丞徐宗斗，会学前廊转谕诸生；而前廊回申，以为上书以前廊为首，此出于丙辰方大猷之私意，以为钳制之法，非盛时所宜用也。纷纷之议，直至八月之末，彗光稍杀，应诏者方稍止。丁未，宰执拜表，恭请皇帝御正殿复常膳，三表而后从。九月，以京学士人萧规、唐棣、叶李、吕宙之、姚必得、陈子美、钱育、赵从龙、胡友开等，不合谤讪生事，送临安府追捕勘证，议罪施行各有差，自是中外结舌焉。
　　孟冬，朝飨如常时，十月乙丑，忽闻圣躬不豫，降诏求医，丁卯，遗诏升遐。而金银关子之令乘时颁行，换易十七界楮券。物价自此腾涌，民生自此憔悴矣。彗变首尾凡四月，妖祸之应，如响斯答，孰谓天道高远乎？
　　○琼花
　　扬州后土祠琼花，天下无二本，绝类聚八仙，色微黄而有香。仁宗庆历中，尝分植禁苑，明年辄枯，遂复载还祠中，敷荣如故。淳熙中，寿皇亦尝移植南内，逾年，憔悴无花，仍送还之。其后，宦者陈源命园丁取孙枝移接聚八仙根上遂活，然其香色则大减矣，杭之褚家塘琼花园是也。今后土之花已薪，而人间所有者，特当时接本仿佛似之耳。
　　○嚼虱
　　余负日茅檐，分渔樵半席。时见山翁野媪，扪身得虱则致之口中，若将甘心焉，意甚恶之。然揆之于古，亦有说焉。应侯谓秦王曰：“得宛，临流阳夏，断河内，临东阳邯郸，犹口中虱。”王莽校尉韩威曰：“以新室之威，而吞胡虏，无异口中蚤虱。”陈思王著论亦日：“得虱者，莫不靡刂之齿牙，为害身也。”三人者，皆当时贵人，其言乃尔，则野老嚼虱，盖亦自有典故，可发一笑。
　　○姓名相戏
　　前辈有以姓名为戏者，如陈亚有心、蔡襄无口之类甚多。刘尝戏王觌云：“公何故见卖？”王答曰：“卖公直甚分文。”
　　近杨平舟栋以枢掾出守莆田，刘克庄潜夫，弟希仁，俱以史官里居。郡集，寓公王曜轩迈戏之云：“大编修，小编修，同赴编修之会。”后村云：“欲属对不难，不可见怒。”王愿闻之，乃云：“前通判，后通判，但闻通判之名。”盖王凡五得ヘ而不上云。王又尝调后村云：“十兄，二十年前何其壮，二十年后何其不壮。”刘应之曰“二画，二十年前何其遇，二十年后何其不遇。”此善谑也。
　　○朱唐交奏本末
　　朱晦庵按唐仲友事，或云吕伯恭尝与仲友同书会，有隙，朱主吕故抑唐，是不然也。盖唐平时恃才轻晦庵，而陈同父颇为朱所进，与唐每不相下。同父游台，尝狎籍妓，嘱唐为脱籍，许之。偶郡集，唐语妓云：“汝果欲从陈官人邪？”妓谢，唐云：“汝须能忍饥受冻乃可。”妓闻，大恚。自是陈至妓家，无复前之奉承矣。
　　陈知为唐所卖，亟往见朱。朱问：“近日小唐云何？”答曰：“唐谓公尚不识字，如何作监司？”朱衔之，遂以部内有冤狱，乞再巡按。既至台，适唐出迎少稽，朱益以陈言为信，立索郡印，付以次官，乃摭唐罪具奏，而唐亦作奏驰上。时唐乡相王淮当轴，既进呈，上问王，王奏：“此秀才争闭气耳。”遂两平其事，详见周平园、王季海日记。而朱门诸贤所著《年谱》、《道统录》，乃以季海右唐而并斥之，非公论也。其说闻之陈伯玉式卿，盖亲得之婺之诸吕云。

　　●卷十八
　　○昼寝
　　“饱食缓行初睡觉，一瓯新茗侍儿煎。脱巾斜倚绳床坐，风送水声来枕边。”丁崖州诗也。“细书妨老读，长箪惬昏眠。取簟且一息，抛书还少年。”半山翁诗也。“相对蒲团睡味长，主人与客两相忘。须臾客去主人觉，一半西窗无夕阳。”放翁诗也。“读书已觉眉棱重，就枕方欣骨节和。睡起不知天早晚，西窗残日已无多。”吴僧有规诗也。“老读文书兴易阑，须知养病不如闲。竹床瓦枕虚堂上，卧看江南雨后山。”吕荣阳诗也。“纸屏瓦枕竹方床，手倦抛书午梦长。睡起莞然成独笑，数声渔笛在沧浪。”蔡持正诗也。
　　余习懒成癖，每遇暑昼，必须偃息。客有嘲孝先者，必哦此以自解。然每苦枕热，展转数四。后见前辈言，荆公嗜睡，夏月常用方枕。或问何意，公云：“睡气蒸枕热，则转一方冷处。”此非真知睡味，未易语此也。杜牧有睡癖，夏侯隐号睡仙，其亦知此乎？
　　虽然，宰予昼寝，夫子有朽木粪土之语。尝见侯白所注《论语》，谓“昼”字当作“画”字，盖夫子恶其画寝之侈，是以有朽木粪墙之语。然侯白，隋人，善滑稽，尝著《启颜录》，意必戏语也。及观昌黎《语解》，亦云“昼寝”当作“画寝”，字之误也。宰予，四科十哲，安得有昼寝之责，假或偃息，亦未至深诛。若然，则吾知免矣。
　　○宜兴梅冢
　　嘉熙间，近属有宰宜兴者，县斋之前，红梅一树，极美丽华粲，交阴半亩。花时，命客饮其下。一夕，酒散月明，独步花影，忽见红裳女子，轻妙绰约，瞥然过前，蹑之数十步而隐。自此恍然若有所遇，或酣歌晤言，或痴坐竟日，其家忧之。
　　有老卒颇知其事，乘间白曰：“昔闻某知县之女有殊色，及笄，未适而夭。其家远在湖湘，因藁葬于此，树梅以识之。畴昔之夜所见者，岂此乎？”遂命发之，其棺正蟠络老梅根下，两樯微蚀，一窍如钱，若蛇鼠出入者。启而视之，颜貌如玉。妆饰衣衾，略不少损，真国色也。赵见，为之惘然心醉。舁至密室，加以茵藉，而四体亦和柔，非寻常僵尸之比，于是每夕与之接焉。既而气息忄然，疲ぃ不可治文书。其家乃乘间穴壁取焚之，令遂属疾而殂，亦云异哉。
　　尝见小说中所载寺僧盗妇人尸置夹壁中私之，后其家知，状讼于官，每疑无此理。今此乃得之亲旧目击，始知其说不妄。然《通鉴》所载，赤眉发吕后陵，污辱其尸有致死者，盖自昔固有此异矣。
　　○莫子及泛海
　　吴兴莫汲子及，始受世泽为铨试魁，既而解试、省试、廷对，皆居前列，一时名声籍甚。后为学官，以语言获罪，南迁石龙。地并海，子及素负迈往之气，暇日，具大舟，招一时宾友之豪，泛海以自快。将至北洋，海之尤大处也，舟人畏不敢进。子及大怒，胁之以剑，不得已从之。及至其处，四顾无际。
　　须臾，风起浪涌，舟掀簸如桔槔。见三鱼，皆长十余丈，浮弄日光。其一若大鲇状，其二状类尤异，众皆战栗不能出语。子及命大白连酌，赋诗数绝，略无惧意，兴尽乃返。其一绝云：“一风点破碧落界，八面展尽虚无天。也楼长啸海波阔，今夕何夕吾其仙。”
　　○薰风联句
　　唐文宗诗曰：“人皆苦炎热，我爱夏日长。”柳公权续云：“薰风自南来，殿阁生微凉。”或者惜其不能因诗以讽，虽坡翁亦以为有美而无箴，故为续之云：“一为居所移，苦乐永相忘。愿言均此施，清阴分四方。”余谓柳句正所以讽也。盖薰风之来，惟殿阁穆清高爽之地始知其凉。而征夫耕叟，方奔驰作劳，低垂喘汗于黄尘赤日之中，虽有此风，安知所谓凉哉？此与宋玉对楚王曰“此谓大王之风耳，庶人安得而共之者”同意。
　　○汉唐二祖少恩
　　汉高祖与项羽战于彭城，大败，势甚急，跋鲁元公主、惠帝弃之。夏侯婴为收载行，高祖怒，欲杀婴者十余。借使高祖一时事急，不能存二子而弃之，他人能为收载，岂不幸甚？方当德之，何至怒而欲斩之乎？
　　唐高祖起兵汾晋时，建成、元吉、楚哀王智云，皆留河东护家。隋购之急，建成、元吉能间道赴太原，而智云以幼不能逃，为吏所诛。亦岂不能少缓须臾，以须其至，而后起兵哉？
　　二祖皆创业之君，而于父子之义，其薄若此，岂图大事者，不暇顾其家乎？彼唐祖者，直堕世民之计，犹可恕也，若汉祖则杯羹之事，尚忍施之乃翁，何有于儿女哉？
　　○《史记》无燕昭筑台事
　　王文公诗云：“功谢萧规惭汉第，恩从隗使愧燕台。”然《史记》止云：“为隗改筑宫而师事之。”初无“台”字。而李白诗有“何人为筑黄金台”之语，吴虎臣《漫录》，以此为据。
　　按《新序》、《通鉴》亦皆云“筑宫”，不言“台”也。然李白屡惯用黄金台事，如“谁人更埽黄金台”，“燕昭延郭隗，遂筑黄金台”，“埽洒黄金台，招邀广平客”，“如登黄金台，遥谒紫霞仙”，“侍宴黄金台，传觞青玉案”。杜甫亦有“杨梅结义黄金台”，“黄金台贮贤俊多”。柳子厚亦云：“燕有黄金台，远致望诸君。”《白氏六帖》有：“燕昭王置千金于台上，以延天下士，谓之黄金台。”此语唐人相承用者甚多，不特本于白也。
　　又按《唐文粹》，有皇甫松《登郭隗台》诗。又梁任《述异记》：“燕昭为郭隗筑台，今在幽州燕王故城中。土人呼贤士台，亦为招贤台。”然则必有所谓台矣。后汉孔文举《论盛孝章书》曰：“昭筑台以延郭隗。”然皆无黄金字。宋鲍照《放歌行》云：“岂伊白屋赐，将起黄金台。”然则黄金台之名，始见于此。李善注引王隐《晋书》：“段匹讨石勒，屯故燕太子丹黄金台。”又引《上谷郡图经》曰：“黄金台在易水东南十八里，昭王置千金台上，以延天下士。”且燕台事多以为昭王，而王隐以为燕丹，何也？余后见《水经注》云：“固安县有黄金台，耆旧言昭王礼贤，广延方士，故修建下都，馆之南陲。燕昭创于前，子丹踵于后”云云，以此知王隐以为燕丹者，盖如此也。
　　○《孟子》三宿出昼
　　高邮有老儒黄彦知谓：“孟子去齐，三宿而出昼。读如昼夜之昼，非也。《史记?田单传》载：‘燕初入齐，闻昼邑之人王贤。’刘熙注云：‘齐西南近邑，音获。’故孟子三宿而出，时人以为濡滞也。”此说甚新而有据。然予观《说苑》，则以为盖邑人王。且齐有盖大夫王欢（《公孙丑》下），而陈仲子兄食采于盖，其入万钟（《滕文公》下），则齐亦自有盖邑，又与昼邑不同矣。《通鉴》昼音，司马康释音胡卦切，亦曰西南近邑，复不音获，何耶？
　　○方大猷献屋
　　杨驸马赐第清湖，巨董宋臣领营建之事，遂拓四旁民居以广之。其间最逼近者，莫如太学生方大猷之居。意其必雄据，未易与语。一日，具礼物往访之。方延入坐，未敢有请，方遽云：“今日内辖相访，得非以小屋近墙欲得之否？”愕不复对，方徐曰：“内辖意谓某太学生，必将梗化，所以先蒙见及，某便当首献作倡。”就案即书契与之。以成契奏知，穆陵大喜，视其直数倍酬之。方作表谢，有云：“普天之下，莫非王土；一毫以上，悉出君恩。”（上《毛诗》，下东坡《谢表》，并全句）自此擢第登朝，皆由此径而梯焉。
　　○长生酒
　　穆陵晚年苦足弱，一日经筵，宣谕贾师宪曰：“闻卿有长生酒甚好，朕可饮否？”贾退，遂修制具方并进，亦不过用川乌、牛膝等数味耳。内辖李忠辅适在旁，奏曰：“药性凉燥未可知，容臣先尝，然后取旨进御。”嫉之者转闻于贾，贾深衔之，而未有以发也。
　　先是北关刘都仓，家富无嗣，尝立二子。刘先死，长者欲逐其后立子，于是托其所亲检议所吏刘炳百万缗，介谢堂节使，转求圣旨下天府逐之，至是已涉数岁，贾始知之，时咸淳初年也。遂嗾其出子，以为李忠辅伪作圣旨，讼之于官，词虽不及谢，而谢甚窘惧，于是以实诉之于贾，贾笑曰：“节度无虑。”越日，则忠辅追毁迁谪之命下，以实非其罪也，盖师宪借此以报其尝药之忿耳。
　　○开运靖康之祸
　　靖康之祸，大率与开运之事同。一时纪载杂书极多，而最无忌惮者，莫若所谓《南烬纪闻》。其说谓出帝之事，欧公本之王淑之私史。淑本小吏，其家为出帝所杀，遁入契丹。洎出帝黄龙之迁，淑时为契丹诸司，于是文移郡县，故致其饥寒，以逞宿怨，且述其幽辱之事，书名《幽懿录》，比之周幽、卫懿。然考之五代新旧史，初无是说，安知非托子虚以欺世哉？其妄可见矣。
　　《南烬》言二帝初迁安肃军，又迁云州，又迁西江州，又迁五国城，去燕凡三千八百余里，去黄龙府二千一百里，其地乃李陵战败之所。后又迁西均从州，乃契丹之移州。今以当时他书考之，其地里远近，皆大缪不经，其妄亦可知。且谓此书乃阿计替手录所申金国之文，后得之金国贵人者。又云：“阿计替本河北棣州民，陷金。自东都失守，金人即使之随二帝入燕，又使同至五国城，故首尾备知其详。”及考其所载，则无非二帝胸臆不可言之事，不知阿计替何从知之。且金人之情多疑，所至必易主者守之，亦安肯使南人终始追随乎？且阿计替于二帝初无一日之恩，何苦毅然历险阻，犯嫌疑，极力保护而不舍去。且二帝方在危亡哀痛之秋，何暇父子赋诗为乐，阿计替又何暇笔之书乎？此其缪妄，固不待考而后见也。意者，为此书之人，必宣政间不得志小人，造为凌辱猥之事而甘心焉。此禽兽之所不忍为，尚忍言之哉。余惧夫好奇之士，不求端末而轻信其言，故书以祛后世之惑云。
　　○近世名医
　　近世江西有善医号严三点者，以三指点间知六脉之受病，世以为奇，以此得名。余按诊脉之法，必均调自己之息，而后可以候他人之息。凡四十五动为一息，或过或不及，皆为病脉。故有二败、三迟、四平、六数、七极、八脱、九死之法。然则察脉固不可以仓卒得之，而况三点指之间哉？此余未敢以为然者也。或谓其别有观形察色之术，姑假此以神其术，初不在脉也。
　　绍兴间，王继先号王医师，驰名一时。继而得罪，押往福州居住。族叔祖宫教，时赴长沙ヘ，素识其人，适邂逅旅舍，小酌以慰劳之，因求察脉。王忽愀然曰：“某受知既久，不敢不告。脉证颇异，所谓脉病人不病者，其应当在十日之内，宜亟反辕，尚可及也。”因泣以别。时宫教康强无疾，疑其为妄，然素信其术，于是即日回辕。仅至家数日而殂，亦可谓异矣。
　　又尝闻陈体仁端明云：“绍熙间，有医邢氏，精艺绝异。时韩平原知阁门事，将出使，俾之诊脉，曰：‘和平无可言，所可忧者，夫人耳。知阁回轺日，恐未必可相见也。’韩妻本无疾，怪其妄诞不伦，然私忧之。洎出疆甫数月，而其妻果殂。又朱丞相胜非子妇偶小疾，命视之，邢曰：‘小疾耳，不药亦愈。然自是不宜孕，孕必死。’其家以为狂言。后一岁，朱妇得男，其家方有抱孙之喜，未弥月而妇疾作。急遣召之，坚不肯来曰：‘去岁已尝言之，势无可疗之理。’越宿而妇果殂。”余谓古今名医多矣，未有察夫脉而知妻死，未孕而知产亡者，呜呼！神矣哉！
　　○前辈知人
　　前辈名公钜人，往往有知人之明。如马尚书亮之于吕许公、陈恭公，曾谏议致尧之于晏元献，吕许公之于文潞公，夏英公之于庞颖公，皆自布衣小官时，即许以元宰之贵，盖不可一二数。初非有袁、李之术，特眼力高，阅人多故尔。史传所载，以为名谈。
　　近世如史忠献弥远、赵忠肃方亦未易及。忠献当国日，待族党加严。犹子嵩之子申，初官枣阳户曹，方需远次，适乡里有佃客邂逅致死者，官府连逮急甚，欲求援于忠献，而莫能自通，遂夤缘转闻，因得一见。留饭终席，不敢发一语。忽问：“何不赴枣阳阙？”以尚需次对，忠献曰：“可亟行，当作书与退翁矣。”（陈赅时为京西阃）子申拜谢，因及前事，公曰：“吾已知之，第之官勿虑也。”公平昔严毅少言，遂谢而退。少间，公元姬林夫人因扣之，公曰：“勿轻此子，异日当据我榻也。”其后信然。又赵葵南仲通判庐州日，翟朝宗方守郡，公素不乐之，遂千堂易合入阙。俟呼召于宾庑候见者数十人，皆谢去，独召两都司及赵延入小阁会食。且出两金盒，贮龙涎、冰脑，俾坐客随意之。次至赵，即举二合尽投炽炭中，香雾如云，左右皆失色。公亟索饭送客，命大程官俾赵听命客次，人皆危之。既而出札知滁州，填见阙命之任，而信公平生功业，实肇于此焉。
　　又赵忠肃开京西阃日，郑忠定丞相清之初任夷陵教官，首诣台参。郑素癯瘁，若不胜衣，赵一见即异待之。延入中堂，出三子，俾执师弟子礼，局不自安，旁观怪之。即日免衙参等礼以行，复命诸子饯之前途，且各出《云萍录》书之而去。他日，忠肃问诸郎曰：“郑教如何？”长公答曰：“清固清矣，恐寒薄耳。”公笑曰：“非尔所知。寒薄不失为太平宰相。”后忠肃疾革，诸子侍侧，顾其长曰：“汝读书可喜，然不过监司太守。”次语其仲范曰：“汝须开阃，终无结果。三哥葵甚有福，但不可作宰相耳。”时帐前提举官赵胜，素与都统制扈再兴之子不协，泣而言曰：“万一相公不讳，赵胜必死于扈再兴之手，告相公保全。”时京西施漕（上饶人，名未详）偶在旁，公笑谓施曰：“赵胜会做殿帅，扈再兴安能杀之？”其后所言，无一不验。
　　○赵信国辞相
　　淳甲辰，杜清献范薨，游清献以拜右揆，赵葵南仲枢使、陈к子华参政，皆一时宿望。明年四月，游相以大观文奉内祠侍读。既而赵公出督江淮、荆、襄、湖北军马，陈公以知院帅长沙，遂再相。郑忠定清之、王伯大、吴潜，并为佥枢。乙巳，赵公兼江东帅、知建康、留钥，赵希宪以礼书督府参赞兼江漕，淮帅丘山甫岳仍兼参谋，且颁御笔云：“赵葵兼资文武，协辅国家，领使洪枢，视师戒道，权不可不专。申檄处置，贵合时宜，一应军行调度，并听便宜施行。所有恩数，眠仪宰路。”公既威名夙著，边陲晏然。中间屡乞结局，不允。明年，遣随军转运舒泽民滋，入白庙堂，许令带职入觐。公力辞召命，且云：“更当支吾一冬，来春解严，容归田里。”朝廷许之。
　　明年，北军大入，因复留行府，措置战守焉。中书陆德舆载之转对疏，以为：“去岁泗州大捷，彼方丧胆落魄。今春淮水涨溢，欲来不可。涉冬而春，边镇宁谧。近者骇言寇至，张大其说，或云到仪真之境者，止五六十骑耳。”赵公闻之，大不能堪，封章屡上，力辨此谤。且云：“今年北军之入，系四大头项：一曰察罕（河西人），二日大纳，三日黑点，四曰别出古（并鞑）。号四万，实三万余；马，人各三匹，约九万匹。惟恐有劳圣虑，前后具奏，一则曰宽圣虑，二则曰宽忧顾。臣领舟师往来应敌，未尝有一语张大。今观陆德舆奏疏，实骇所闻。伏乞委德舆亲至维扬，审是虚实。臣当躬率骑士，护送入城，便见真妄。”于是朝廷以载之之言为过，遂为调停，寝其事焉。未几，工部尚书徐清叟进故事，亦讥其辟属之滥，赵公愈不自安。
　　是岁闰二月，郑忠定拜太师，赵公拜右相，所有督府，日下结局。遂差右司陈梦斗宣赴都堂治事，而陈辞以此貂之职不行，遂改差御药谢昌祖往焉。夕郎赵以犬复有不肯书牍之意，事虽不行，而公之归兴不可遏矣。屡腾免牍，且引其父忠肃遗言不许入相之说以告，且云：“宁得罪以过岭，难违训以入朝。”御笔不允，降宣趣行。时陆载之方居翰苑，以嫌不草诏，遂改命卢壮父武子为之。
　　时赵公各通从官书，谓元科降簿内，尚余新楮四百余万，银绢度牒并不支动，且言决不可来之意。常时从官作宰相书，例有先生之称，至是皆去之。独赵汝腾茂实尚书答书云：“大丞相高风立懦，力疏辞荣。昔司马公固逊密府，近崔清献苦却宰席，书之史册，并公而三，甚盛休。”而其微意亦可见也。
　　公归计既决，遂申朝庭，于三月二十四日散遣将士，取道归伏田里。所有新除恩命，决不敢祗受。既而与告复召，然公终不来矣。至明年三月，御笔：“赵葵恳辞相位，终始弗渝，使命趣召，亦既屡矣。奏陈确论，殆逾一期。朕眷倚虽切，不能强其从也。姑畀内祠，以便咨访。可除观文殿大学士、醴泉观察使兼侍读。”后以疾丐外祠甚力，遂以特进判长沙，凡五辞，得请奉祠，径归溧阳里第焉。盖一时绅，方以理学科名相高，其视军旅金谷等，为俗吏粗官。公能知几勇退，不激不污，可谓善保功名者矣。
　　○琴繁声为郑卫
　　往时，余客紫霞翁之门。翁知音妙天下，而琴尤精诣。自制曲数百解，皆平淡清越，灏然太古之遗音也。复考正古曲百余，而异时官谱诸曲，多黜削无余，曰：“此皆繁声，所谓郑卫之音也。”
　　余不善此，颇疑其言为太过。后读《东汉书》，宋弘荐桓谭，光武令鼓琴，爱其繁声，弘曰：“荐谭者，望能忠正导主。而令朝廷耽悦郑声，臣之罪也。”是盖以繁声为郑声矣。又《唐国史补》，于ν令客弹琴，其嫂知音，曰：“三分中，一分筝声，二分琵琶，全无琴韵。”则新繁皆非古也。始知紫霞翁之说为信然。翁往矣，回思着唐衣，坐紫霞楼，调手制闲素琴（第一），作新制《琼林》、《玉树》二曲，供客以玻璃瓶插花，饮客以玉缸春酒（翁家酿名），笑语竟夕不休，犹昨日事。而人琴俱亡，冢上之木已拱矣，悲哉！
　　○章氏玉杯
　　嘉泰间，文庄章公以右史直禁林。时宇文绍节挺臣为司谏，指公为谢深甫子肃丞相之党，出知温陵。既而公入为言官，遍历三院，为中执法。时挺臣以京湖宣抚使知江陵府，入觐，除端明学士，径跻宥府。而挺臣怀前日之疑，次且不敢拜。文庄识其意，乃抗疏言：“公论出一时之见，岂敢以报私憾，乞趣绍节就职。”未几，公亦登政地，相得甚欢。
　　一日，宴聚，公出所藏玉杯侑酒，色如截肪，真于阗产也，坐客皆夸赏之。挺臣忽旁睨微笑曰：“异哉！先肃悯公虚中使金日，尝于燕山获玉盘，径七寸余，莹洁无纤瑕，或以为宣和殿故物，平日未尝示人，今观此色泽殊近似之。”于是坐客咸愿快睹，趣使取之。既至，则玉色制作无毫发异，真合璧也。盖元为一物，中分为二耳。众客惊诧，以为干钅耶之合不足多也。公因举杯以赠挺臣，而挺臣复欲以盘奉公，相与逊让者久之，不决。时李璧季章在坐，起曰：“以盘足杯者，于事为顺，佥书不得辞也。”公遂谢而藏之，以他物为报。余髫侍二亲，常于元毖舅氏膝下闻此事，惜不一见之。其后闻为有力者负之而去，莫知所终。
　　○二张援襄
　　襄、樊自咸淳丁卯被围以来，生兵日增。既筑鹿门之后，水陆之防日密。又筑白河、虎头及鬼关于中，以梗出入之道。自是孤城困守者凡四五岁，往往扼关隘不克进，皆束手视为弃物。所幸城中有宿储可坚忍，然所乏盐、薪、布帛为急。时张汉英守樊城，募善泅者，置蜡书髻中，藏积草下，浮水而出。谓鹿门既筑，势须自荆、郢进援。既至隘口，守者见积草颇多，钩致欲为焚爨用，遂为所获，于是郢、邓之道复绝矣。
　　既而荆阃移屯旧郢州，而诸帅重兵皆驻新郢及均州河口以扼要津。又重赏募死士，得三千人，皆襄、郢、西山民兵之骁悍善战者。求将久之，得民兵部官张顺、张贵（军中号张贵为矮张），所谓大张都统、小张都统者，其智勇素为诸军所服。先于均州上流名中水峪立硬寨，造水哨，轻舟百艘，每艘三十人，盐一袋，布二百。且令之曰：“此行有死而已，或非本心，亟去，毋败吾事。”人人感激思奋。是岁五月，汉水方生，于二十二日，稍进团山下，越二日，又进高头港口结方阵。各船置火枪、火炮、炽炭、巨斧、劲弩。夜漏下三刻，起碇出江，以红灯为号。贵先登，顺为殿，乘风破浪，径犯重围。至磨洪滩以上，敌舟布满江面，无罅可入。鼓勇乘锐，凡断铁ㄌ、攒弋数百，屯兵虽众，尽皆披靡避其锋。转战一日二十余里，二十五日黎明，乃抵襄城。城中久绝援，闻救至，人人踊跃，气百倍。及收军点视，则独失张顺，军中为之短气。越数日，有浮尸溯流而上。被介胄，执弓矢，直抵浮梁，视之，顺也。身中四枪六箭，怒气勃勃如生，军中惊以为神，结冢敛葬，立庙祀之。然自此围益密，水道连锁数十里，以大木下撒星桩，虽鱼鳖不得度矣。
　　外势既蹙，贵乃募壮士至夏节使军求援。得二人，能伏水中数日不食，使持书以出。至桩若栅，则腰锯断之。径达夏军，得报而还。许以军五千驻龙尾洲以助夹击。刻日既定，贵提所部军点视登舟，失帐前亲随一人，乃宿来有过遭挞者。贵惊叹曰：“吾事泄矣！然急出，或未及知耳。”乃乘夜鼓噪，冲突断ㄌ，破围前进，众皆辟易。既度险要之地，时夜半天黑，至小新城，敌方觉，遂以兵数万邀击之。贵又为无底船百余艘，中立旗帜，各立军士于两舷以诱之，敌皆竞跃以入，溺死者万余，亦昔人未出之奇也。至钩林滩，将近龙尾洲，远望军船栉栉，旗帜纷纭。贵军皆喜跃，举流星火以示之。军船见火，皆前相迎，逮势近欲合，则来舟北军也。盖夏军前二日，以风雨惊疑，退屯三十里矣。北军盖得逃卒之报，遂据洲上，以逸待劳。至是，既不为备，杀伤殆尽。贵身被数十创，力不支，遂为生得，至死不屈，此是岁十一月十七日夜也。北军以四降卒舆尸至襄，以示援绝，且谕之降。吕帅文焕尽斩四卒，以贵附葬顺冢，为立双庙，尸而祝之，以比巡、远。明年正月十三日樊城破，三月十八日，襄阳降，此天意，非人力也。
　　同时有武功大夫范大顺者，与顺、贵同入襄。及襄城降，仰天大呼曰：“好汉谁肯降？便死也做忠义鬼。”就所守地分自缢而死。又有右武大夫、马军统制牛富，樊城守御，立功尤多。城降之际，伤重不能步，乃就战楼，触柱数四，投身火中而死。
　　此事亲得之襄州、顺化老卒，参之众说，虽有微异，而大意则同。不敢以文害辞没其实，因直书之，以备异时之传忠义者云。

　　●卷十九
　　○嘉定宝玺
　　贾涉为淮东制阃日，尝遣都统司计议官赵拱往河北蒙古军前议事。久之。拱归，得其大将扑鹿花所献“皇帝恭膺天命之宝”玉玺一座，并元符三年宝样一册，及镇江府诸军副都统制翟朝宗所献宝检一座，并缴进于朝。诏下礼部太常寺讨论受宝典礼，此嘉定十四年七月也。是岁十一月诏曰：“乃者，山东、河北，连城慕义，殊方效顺，肃奉玉宝来献于京。质理温纯，篆刻精古。文曰‘皇帝恭膺天命之宝’，暨厥图册，登载灿然，实惟我祖宗之旧。继获玉检，其文亦同，云云。天其申命用休，朕曷敢不承。其以来年元日，受宝于大庆殿。”遂命奉安玉宝于天章阁，具奏告天地、宗庙、社稷。明年正月庚戌朔，御大庆殿受宝，大赦天下。应监司帅守，并许上表进贡称贺。推恩文武官，各进一秩，大犒诸军，三学士人并推恩有差。具命礼官裒集受宝本末，藏之秘阁。能文之士如朱中美、钱、谢耘等数十人，作为颂诗，以铺张盛美。四方士子，骈肩累足而至，学舍至无所容。盖当国者，方粉饰太平，故一时恩赏，实为冒滥。
　　有士子作书贻葛司成云：“窃惟国学，天子储养卿相之地。中兴以来，冠带云集，英俊日盛，可以培植国家无疆之基。自开禧之初，迄更化之后，天下公论，不归于上之人，多归于两学之士。凡政令施行之舛，除拜黜陟之偏，禁庭私谒之过，涉于国家盛衰之计，公论一鸣，两学雷动。天子虚己以听之，宰相俯首而信之，天下倾心而是之。由是四方万里，或闻两学建议，父告其子，兄告其弟，师告其徒，必得其说，互相歆艳，谓不负所学，岂不取重于当世哉？迩来宝玺上进，皇上以先皇旧物，圣子神孙膺此天命之宝，慰答在天之灵，不得不侈烈祖之珍符，为今日之荣观也。草茅之士，兴起于山林寂寞之滨，形容于篇章歌颂之末，其诚可念。若两学之士，荣进素定，固当自信其所学，自勉其所守，安于义命可也。纷纷而来，不恤道路风霜之惨，喁喁相告，朱朱相呼。侥幸恩赏之蕃庶，冀望非常之盛典。甚至千数百人，饕餮廪粟，枕籍斋舍，廉耻俱丧，了无腼颜，或挺身献颂，或走谒朝贵，小小利害，其趋若市。公论将何以赖，天下将何以望哉？传之三辅，岂不贻笑于识字之程大卿乎？传之远方，岂不贻笑于任子之胡尚书兄弟乎？传之边陲，岂不贻笑于异类之赵珙乎？传之地下，岂不贻笑于旧尹之赵尚书乎？三十年忠谠之论，一日埽地，三十年流传之稿，一焚可尽矣，假使圣朝颁旷荡之恩，一视天下之士，通行免举，诿有可说。苟惟两学之士，独沾免举之渥，则非特柄国者，欲钳天下公论之口，而三学之士，适自钳其口耳，岂不惜哉！恭惟大司成天下英俊之师表，愿以公论所在，诲之以安义命而知进退，勉之以崇名节而黜浮竞。爵禄，天下之公器也，岂顽钝亡耻者可攫也。《传》曰：‘士之致远先器识。’器识卑下，则它日立朝，必无可观者矣。舍其所重，就其所轻，喑其所长，鸣其所短，三尺之童，亦羞为之。昔陈东以直言而死，今李诚之以守城而死，二公皆学校之士也，足以为万世之名节。以今日一免解之轻，遽失吾万世公论之重，必无有如陈之直言、李之忠节者矣。元气能有几邪？愿大司成续而寿之。”
　　既而宗室犹以推赏太轻，至揭榜朝天门云：“宝玺，国之重器也，兴衰系焉；同姓，国之至亲也，休戚生焉。靖康之际，国步多难。我祖我父，一心王室，不死于兵，则死于敌，不死于敌，则死于盗贼；若子若孙，呼天号地，此恨难磨。苟存喘息于东南，期雪我祖我父万古之痛而后已。仰惟今日，故疆复矣，宝镇归矣，此正酾酒吊魂、慰生劳死之秋，其为踊跃，曷啻三百。圣恩汪，周遍寰宇。监司郡守，奉表推恩，文武两学，通籍免解，侍班选人，特与趱放。不惟文武百僚转官，而未铨任子，亦与转官；不惟特科无及者出官，而三十年特科五等人亦出官。加恩异姓，悉逾覃霈。即彼验此，凡同姓一请者，便可援以补官，再请者，亦可援以廷对。今散恩诞布宗子，已请者各免本等解一次，四举者补下州文学，五举者补迪功郎。由是而观，不惟亲疏无别，而异姓反优于同姓，天子之子孙，反不若公卿大夫之子孙。痛念昔者，是玺之亡，宗室与之俱亡，而异姓自若也。今日是玺之得，推恩异姓，种种优渥，而同姓则反薄其恩。忧则与之同忧，喜则不与之同喜，人情岂如是乎？况比年科甲，已非若祖宗之优，今日恩霈，又非若祖宗之厚。凡我国家，有一毫恩及同姓者，日以削，王家枝叶，剪伐弗恤，是皆权要之私憾耳。投鼠忌器，何忍于斯？兴言及此，涕泪交垂，识者旁观，宁不感动？中兴以来，推恩同姓，止有一举两举之分，初无四举五举之别，止有将仕免省之异，初无文学迪功之名。累朝是守，按为典章。经今百年，未偿辄变。今来五举与迪功郎，四举与文学，其视免省，何啻倍蓰。而省试仅以六十五名为额，来岁以免解到省者，其数甚多。是虽当免举，实殿举也，殆与其他免解受实惠者，万万不侔。我辈当念祖父沦亡之痛，协心戮力，仰扣庙堂，体念同姓，举行旧典。勿以事已定而沮其志，勿以天听高而泯其说。使我辈得以慰祖父九地之灵，而子孙得蒙国家无穷之福，宗英其念之。”是时不转官赏者，朝中士惟陈贵谦、陈宓。在学不愿推恩者，茅汇征一人而已。
　　按：“恭膺天命之宝”，真宗初即位所制，其后每朝效之，易世则藏之。靖康之变，金人取玉宝十有四以去，此宝居其二焉。其一则哲宗元符三年所制，其一则钦宗靖康元年所制也。及金人内乱南迁，宝玉多为蒙古所取。当时识者，谓此物不宜铺张。是以参政郑昭先有可吊不可贺之论。时学士院权直卢祖皋草诏，乃径用元符故事，殊不知哲宗以元符元年进宝，至三年崩，识者忧之。今以嘉定十五年受宝，至十七年闰八月而宁宗崩。事有适相符者，敢并纪于此云。
　　○鬼车鸟
　　鬼车，俗称九头鸟。陆长源《辨疑志》又名渠逸鸟。世传此鸟昔有十头，为犬噬其一，至今血滴人家，能为灾咎。故闻之者，必叱犬灭灯，以速其过。泽国风雨之夕，往往闻之。六一翁有诗，曲尽其悲哀之声，然鲜有睹其形者。
　　淳熙间，李寿翁守长沙日，尝募人捕得之。身圆如箕，十ㄕ环簇。其九有头，其一独无，而鲜血点滴，如世所传。每ㄕ各生两翅，当飞时，十八翼霍霍竞进，不相为用，至有争拗折伤者。
　　景定间，周汉国公主下降，赐第嘉会门之左，飞楼复道，近接禁御。贵主尝得疾，一日，正昼，忽有九头鸟踞主第捣衣石上，其状大抵类野凫而大如箕。哀鸣啾啾，略不见惮，命弓射之，不中而去。是夕主薨，信乎其为不祥也，此余亲闻之副云。
　　○兰亭诗
　　永和兰亭禊饮集者四十二人，人各赋诗，自右军而下十一人，各成两篇，郄昙、王丰而下十五人，各成一篇，然亦不过四言两韵，或五言两韵耳。诗不成而罚觥者十有六人，然其间如王献之辈，皆一世知名之士，岂终日不能措一辞者？黄彻谓古人持重自惜，不轻率尔，恐贻久远之讥，故不如不赋之为愈耳。
　　余则以为不然，盖古人意趣真率，是日适无兴不作，非若后世喋喋然，强聒于杯酒间以为能也。史载献之尝与兄徽之、操之，俱诣谢安，二兄多言，献之寒温而已。既出，客问优劣，安曰：“小者佳。吉人之辞寡，以其少言，故云。”今王氏父子群从咸集，而献之诗独不成，岂不平日静退之故邪？
　　○著书之难
　　著书之难尚矣。近世诸公，多作考异、证误、纠缪等书，以雌黄前辈，该赡可喜，而亦互有得失，亦安知无议其后者。程文简著《演繁露》，初成，高文虎炳如尝假观，称其博赡。虎子似孙续古，时年尚少，因窃窥之。越日，程索回元书，续古因出一帙曰《繁露诘》，其间多文简所未载，而辨证尤详。文简虽盛赏之，而心实不能堪。或议其该洽有余，而轻薄亦太过也。
　　虽温公著《通鉴》，亦不能免此。若汉景帝四年内，日食皆误书于秋夏之交，甚至重复书杨彪赐之子于一年之间。至朱文公修《纲目》，亦承其误而不自觉，而《纲目》之误尤甚。唐肃宗朝，直脱二年之事。又自武德八年以后，至天之季，甲子并差。盖纪载编摩，条目浩博，势所必至，无足怪者。
　　刘羲仲，道原之子也。道原以史学自名，义仲世其家学，摘欧公《五代史》之讹说，为《纠谬》一书，以示坡公，公曰：“往岁，欧公著此书初成，荆公谓余曰：‘欧公修《五代史》而不修《三国志》，非也，子盍为之乎？’余因辞不敢当。夫为史者，网罗数千百载之事，以成一书，其间岂无小得失邪？余所以不敢当荆公之托者，正畏如公之徒，掇拾于先后耳。”
　　《挥麈录》云：“蜀人吴缜初登第，请于文忠，愿预官属，公不许，因作《纠误》。”岂别一书邪？
　　○安南国王
　　安南国王陈日者，本福州长乐邑人，姓名为谢升卿。少有大志，不屑为举子业。间为歌诗，有云：“池鱼便作鹏化，燕雀安知鸿鹄心？”类多不羁语。好与博徒豪侠游，屡窃其家所有，以资妄用，遂失爱于父。其叔乃特异之，每加回护。会兄家有姻集，罗列器皿颇盛，至夜，悉席卷而去，往依族人之仕湖湘者。至半途，呼渡，舟子所须未满，殴之，中其要害。舟遽离岸，谢立津头以俟。闻人言，舟子殂，因变姓名逃去。至衡，为人所捕。适主者亦闽人，遂阴纵之。至永州，久而无聊，授受生徒自给。
　　永守林｛巴土｝，亦同里，颇善遇之。居无何，有邕州永平寨巡检过永，一见奇之，遂挟以南。寨居邕、宜间，与交趾邻近。境有弃地数百里，每博易，则其国贵人皆出为市。国相乃王之婿，有女亦从而来，见谢美少年，悦之，因请以归。令试举人，谢居首选，因纳为婿。其王无子，以国事授相。相又昏老，遂以属婿，以此得国焉。自后，屡遣人至闽访其家，家以为事不可料，不与之通，竟以岁久难以访问返命焉。其事得之陈合惟善佥枢云。
　　○贾氏前兆
　　贾师宪柄国日，尝梦金紫人相迎逢，旁一客谓之曰：“此人姓郑，是能制公之死命。”时大郑师望方用事，意疑其人，且姓与梦合，于是竟以他故摈逐之。及鲁港失律，远谪南荒，就绍兴差官押送，则本州推官沈士圭，摄山阴尉郑虎臣也。郑，武弁，尝为贾所恶，适有是役，遂甘心焉。
　　贾临行，置酒招二人，历言前梦，且祈哀徼芘云：“向在维扬日，襄、邓间有人善相。一日来，值其跣卧，因叹惜再三。私谓客曰：‘相公贵极人臣，而足心肉陷，是名猴形，恐异时不免有万里行耳。’是知今日窜逐之事，虽满盈招咎，盖亦有数存焉。”及抵清漳之次日，泣谓押行官曰：“某夜来梦大不祥，才离此地，必死无疑，幸保全之。”遂连三日，逗遛不行，而官吏追促之。离城五里许，小泊木绵庵，竟以疾殂，或谓虎臣有力焉。
　　先是，林佥枢存孺父为贾所摈，谪之南州，道死于漳。漳有富民，蓄油杉甚佳。林氏子弟欲求，而价穷不可得，因抚其木曰：“收取，收取，待留与贾丞相自用。”盖一时愤恨之语耳。至是，郡守与之经营，竟得此物以敛，可谓异矣。死生祸福，皆有定数，不可幸免也如此，事亲闻之沈士圭云。
　　○明堂不乘辂
　　度宗咸淳壬子岁，有事于明堂。先一夕，上宿太庙。至晚，将登辂，雨忽骤至。大礼使贾似道欲少俟，而摄行宫使带御器械胡显祖，请用开禧之例，却辂乘辇，上性躁急，遽从之。阁民吏曹垓，竟引摄礼部侍郎陈伯大、张志立奏中严外办，请上服通天冠，绛纱袍，乘逍遥辇入和宁门。似道以为既令百官常服从驾，而上乃盛服，不可。显祖谓泥路水深，决难乘辂。既而雨霁，则上已乘辇而归矣。既肆赦，似道即上疏出关，再疏言：“嘉定间，三日皆雨，亦复登辂。用嘉定例尚放淳熙，用开禧之例，则是韩胄之所为。深恐万世之下，以臣与胄等。”于是必欲求去，而伯大、志立亦待罪，显祖竟从追削，送饶州居住，曹垓黥断，其子大中为阁职，亦降谪江阴。显祖本太常寺礼直官，以女为美人，故骤迁至此云。未几，有旨，美人胡氏，追毁内命妇告，送妙净寺削发为尼。然践刍忌器，或以为过。似道凡七疏辞位，竟出居湖曲赐第，用吕公著、乔行简典故焉。
　　按淳熙乙亥，明堂致斋太庙，而大雨终日。夜，有旨：“来早更不乘辂，止用逍遥子诣文德殿致斋。应仪仗排立并放免。从驾官常服以从。”大礼使赵雄密令勿放散，上闻之曰：“若不霁，何施面目？”雄语人曰：“不过罪罢出北关耳。”黄昏后雨止，中夜，内侍思恭传旨御史台、阁门、太堂寺，仍旧乘辂，应有合行排办事件，疾速施行。十五日拂明雨止，乘辂而归。盖自有典故，清切如此。而显祖不知出此，乃妄援开禧韩胄当国时故事，故时相怒之尤甚也。
　　○贾氏园池
　　景定三年正月，诏以魏国公贾似道有再造功，命有司建第宅家庙，贾固辞，遂以集芳园及缗钱百万赐之。园故思陵旧物，古木寿藤，多南渡以前所植者。积翠回抱，仰不见日，架廊叠磴，幽眇逶迤，极其营度之巧。犹以为未也，则隧地通道，抗以石梁。旁透湖滨，架百余楹。飞楼层台，凉亭燠馆，华邃精妙。前揖孤山，后据葛岭，两桥映带，一水横穿，各随地势以构筑焉。堂榭有名者曰蟠翠（古松）、雪香（古梅）、翠岩（奇石）、倚绣（杂花）、挹露（海棠）、玉蕊（琼花茶コ）、清胜（假山），已上集芳旧物。高宗御扁“西湖一曲”、“奇勋”。理宗御书“秋壑”、“遂初容堂”。度宗御书“初阳精舍”、“熙然台”、“砌台”。山之椒曰“无边风月”、“见天地心”。水之滨曰：“琳琅步”、“归舟”、“早船”。通名之曰后乐园。四世家庙，则居第之左焉。庙有记，一时名士拟作者数十，独取平舟杨公栋者刊之石。又以为未足，则于第之左数百步瞰湖作别墅，曰光漾阁、春雨观、养乐堂、嘉生堂。千头木奴，生意潇然，生物之府，通名之曰养乐园。其旁则廖群玉之香月邻在焉。又于西陵之外，树竹千挺，架楼临之，曰秋水观、第一春、梅坞、剡船亭，侧通谓之水竹院落焉。后复葺南山水乐洞，赐园有声在堂、介堂、爱此、留照、独喜、玉渊、漱石、宜晚，上下四方之宇诸亭，据胜专奇，殆无遗策矣。
　　其后，志之郡乘，从而为之辞曰：“园囿一也，有藏歌贮舞，流连光景者；有旷志怡神，蜉蝣尘外者；有澄想遐观，运量宇宙，而游特其寄焉者。嘻！使园囿常兴而无废，天下常治而无乱，非后天下之乐而乐者其谁能？”呜呼！当时为此语者，亦安知俯仰之间，遽有荒田野草之悲哉！昔陆务观作《南园记》于中原极盛之时，当时勉之以抑畏退休。今贾氏当国十有六年，谀之者，惟恐不极其至，况敢几微及此意乎？近世以诗吊之者甚众，吴人汤益一诗，颇为人所称云：“檀板歌残陌上花，过墙荆棘刺檐牙。指挥已失铁如意，赐予宁存玉辟邪。败屋春归无主燕，废池雨产在官蛙。木绵庵外尤愁绝，月黑夜深闻鬼车。”李彭老一绝云：“瑶房锦榭曲相通，能几番春事已空。惆怅旧时吹笛处，隔窗风雨剥青红。”
　　○子固类元章
　　诸王孙赵孟坚字子固，号彝斋，居嘉禾之广陈。修雅博识，善笔札，工诗文，酷嗜法书。多藏三代以来金石名迹，遇其会意时，虽倾囊易之不靳也。又善作梅竹，往往得逃禅、石室之妙，于山水为尤奇，时人珍之。襟度潇爽，有六朝诸贤风气，时比之米南宫，而子固亦自以为不歉也。东西薄游，必挟所有以自随。一舟横陈，仅留一席为偃息之地，随意左右取之，抚摩吟讽，至忘寝食。所至，识不识望之，而知为米家书画船也。
　　庚申岁，客辇下，会菖蒲节，余偕一时好事者邀子固，各携所藏，买舟湖上，相与评赏。饮酣，子固脱帽，以酒发，箕踞歌《离骚》，旁若无人。薄暮，入西泠，掠孤山，舣棹茂树间。指林麓最幽处瞪目绝叫曰：“此真洪谷子、董北苑得意笔也。”邻舟数十，皆惊骇绝叹，以为真谪仙人。
　　异时，萧千岩之侄滚，得白石旧藏五字不损本《禊叙》，后归之俞寿翁家。子固复从寿翁善价得之，喜甚，乘舟夜泛而归。至之卞山，风作舟覆，幸值支港，行李衣衾，皆淹溺无余。子固方被湿衣立浅水中，手持《禊帖》示人曰：“《兰亭》在此，余不足介意也。”因题八言于卷首云：“性命可轻，至宝是保。”盖其酷嗜雅尚，出于天性如此。后终于提辖左帑，身后有严陵之命。其帖后归之悦生堂，今复出人间矣。噫！近世求好事博雅如子固者，岂可得哉！
　　○陈用宾梦放翁诗
　　陈观国字用宾，永嘉胜士也。丙戌之夏，寓越，梦访余于杭。壁间有古画数幅，严壑耸峭，竹树茂密，瀑飞绝，汇为大池。池中菡萏方盛开，一翁曳杖坐巨石上，仰瞻飞鹤翔舞。烟云空中，仿佛有字数行，体杂章草。其词曰：“水声兮激激，云容兮茸茸，千松拱绿，万荷凑红。爰宅兹岩，以逸放翁。屹万仞与世隔，峻一极而天通。予乃控野鹤，追冥鸿，往来乎蓬莱之宫。披海氛而一笑，以观九州之同。”旁一人指云：“此放翁诗也。”用宾惊悟，亟书以见寄。诗语清古，非思想之所及，异哉！
　　○汉以前惊蛰为正月节
　　余尝读班史《历》，至周三月二日庚申惊蛰，而有疑焉。盖周建子为岁首，则三月为寅，今之正月也。虽今历法亦有因置闰而惊蛰在寅之时，然多在既望之后，不应在月初而言二日庚申也。及考《月令章句》，孟春以立春为节，惊蛰为中。又自危十度至壁八度，谓之豕韦之次，立春、惊蛰居之，卫之分野。自壁八度至胃一度，谓之降娄之次，雨水、春分居之，鲁之分野。然后知汉以前，皆以立春为正月节，惊蛰为中，雨水为二月节，春分为中也。至后汉，始以立春、雨水、惊蛰、春分为序。《尔雅》，师古于惊蛰注云：“今日雨水，于夏为正月，周为三月。”于雨水注云：“今日惊蛰，夏为二月，周为四月。”盖可见矣。《史记?历书》，亦为孟春冰泮启蛰。《左传》，桓公五年，启蛰而郊。杜氏注以为夏正建寅之月。疏引《夏小正》曰，正月启蛰。故汉初启蛰为正月中，雨水为二月节。及太初以后，更改气名，以雨水为正月中，惊蛰为二月节，以至于今。由是观之，自三代以至汉初，皆以惊蛰为正月中矣。又汉以前，谷雨为三月节，清明为三月中，亦与今不同。并见《前志》。
　　○后夫人进御
　　梁国子博士清河崔灵恩撰《三礼义宗》，其说博核。其中有后、夫人进御之说甚详，谩摭于此，以助多闻云。
　　凡夫人进御之义，从后而下十五日遍。其法自下而上，象月初生，渐进至盛，法阴道也。然亦不必以月生日为始，但法象其义所知。其如此者，凡妇人阴道，晦明是其所忌。故古之君人者，不以月晦及望御于内。晦者阴灭，望者争明，故人君尤慎之。《春秋传》曰：“晦淫惑疾，明淫心疾，以辟六气。”故不从月之始，但放月之生耳。其九嫔已下，皆九人而御，八十一人为九夕。世妇二十七人为三夕，九嫔九人为一夕，夫人三人为一夕，凡十四夕。后当一夕，为十五夕。明十五日则后御，十六日则后复御，而下亦放月以下渐就于微也。诸侯之御，则五日一遍。亦从下始，渐至于盛，亦放月之义。其御则从侄娣而迭为之御，凡侄娣六人当三夕，二媵当一夕，凡四夕。夫人专一夕为五夕，故五日而遍，至六日则还从夫人，如后之法。孤卿大夫有妾者，二妾共一夕，内子专一夕。士有妾者，但不得专夕而已，妻则专夕。凡九嫔以下，女御以上，未满五十者，悉皆进御，五十则止。后及夫人不入此例，五十犹御。故《内则》云：“妾年未满五十者，必与五日之御。”则知五十之妾，不得进御矣。卿、大夫、士妻妾进御之法，亦如此也。
　　○有丧不举茶托
　　凡居丧者，举茶不用托，虽曰俗礼，然莫晓其义。或谓昔人托必有朱，故有所嫌而然，要必有所据。宋景文《杂记》云：“夏侍中薨于京师，子安期他日至馆中，同舍谒见，举茶托如平日，众颇讶之。”又平园《思陵记》，载阜陵居高宗丧，宣坐、赐茶，亦不用托。始知此事流传已久矣。
　　○清凉居士词
　　韩忠武王以元枢就第，绝口不言兵，自号清凉居士。时乘小骡，放浪西湖泉石间。一日，至香林园，苏仲虎尚书方宴客，王径造之，宾主欢甚，尽醉而归。明日，王饷以羊羔，且手书二词以遗之。
　　《临江仙》云：“冬日青山潇洒静，春来山暖花浓，少年衰老与花同。世间名利客，富贵与贫穷。
　　荣华不是长生药，清闲不是死门风，劝君识取主人公。单方只一味，尽在不言中。”
　　《南乡子》云：“人有几何般，富贵荣华总是闲。自古英雄都是梦，为官，宝玉妻儿宿业缠。年事已衰残，鬓苍苍骨髓干。不道山林多好处，贪欢，只恐痴迷误了贤。”
　　王生长兵间，初不能书。晚岁忽若有悟，能作字及小词。诗词皆有见趣，信乎非常之才也。

　　●卷二十
　　○岳武穆御军
　　岳鹏举征群盗，过庐陵，托宿廛市。质明，为主人汛埽门宇，洗涤盆盎而去。郡守供帐，饯别于郊。师行将绝，谒未得通。问大将军何在，殿者曰：“已杂偏裨去矣。”其严肃如此，真可谓中兴诸将第一。周洪道为追复制词有云：“事上以忠，至不嫌于辰告；行师有律，几不犯于秋毫。”盖实录也。辰告者，谓岳尝上疏请建储云。
　　○莫氏别室子
　　吴兴富翁莫氏者，暮年忽有婢作娠。翁惧其妪妒，且以年迈惭其子妇若孙，亟遣嫁之。已而得男，翁时岁给钱米缯絮不绝。其夫以鬻粉羹为业，子稍长，讠令羹于市。且十余岁。莫翁告殂，里巷群不逞遂指为奇货，悉造婢家唁之。婢方哭，则谓之曰：“汝富贵至矣，何以哭为？”问其说，乃曰：“汝之子，莫氏也。其家田园屋业，汝子皆有分，盍归取之？不听，则讼之可也。”其夫妇皆曰：“吾固知之，奈贫无资何？”曰：“我辈当贷汝。”即为作数百千文约，且曰：“我为汝经营，事济则归我。”然实无一钱，止为作衰服被其子，使往，且戒曰：“汝至灵帏，则大恸且拜，拜讫可亟出。人间汝，谨勿应，我辈当伺汝于屋左某家，即当告官可也。”其子谨受教。
　　既入其家，哭且拜，一家骇然辟易。妪骂，欲殴逐之。莫氏长子亟前日：“不可，是将破吾家。”遂抱持之曰：“汝非花楼桥卖羹之子乎？”曰：“然。”遂引拜其母曰：“此，母也，吾乃汝长兄也，汝当拜。”又遍指其家人云：“此为汝长嫂，此为次兄若嫂，汝皆当拜。”又指云：“此为汝长侄，此为次侄，汝当受拜。”既毕，告去，曰：“汝，吾弟，当在此抚丧，安得去？”即命栉濯，尽去故衣，便与诸兄弟同寝处。已，又呼其所生，喻之以月廪岁衣如翁在日，且戒以非时毋辄至，亦欣然而退。
　　群小方聚委巷茶肆俟之，久不至。既而物色之，乃知已纳，相视大沮，计略不得施。他日，投牒持券，诉其子负贷钱。郡逮莫妪及其子问之，遂备陈首尾。太守唐少尉叹服曰：“其子可谓有高识矣。”于是尽以群小具狱，杖脊编置焉。（讠令，力丁切，炫声也。）
　　○耆英诸会
　　前辈耆年硕德，闲居里舍，游从诗酒之乐，风流雅韵，一时歆羡。后世想慕，绘而为图，传之好事，盖不可一二数也。今姑据其表表者于此，致景行仰止之意云。
　　唐香山九老，则集于洛阳，乐天序之。胡杲（怀州司马，年八十九）、吉杲（卫尉卿致仕，八十六）、刘真（磁州刺史，八十二）、郑据（龙武长史，八十四）、卢慎（侍御史内供奉，八十二）、张浑（永州刺史，八十七）、白居易（刑部尚书致仕，七十四），所谓七人五百八十四者是也。又续会者二人，李元爽（洛中遗老，一百三十六岁）、僧如满（九十五）。或又云，狄兼谟（秘书监）、卢贞（河南尹）二人。以年未七十，虽与会而不及列云。
　　宋至道九老，则集于京师。张好问（太子中允，八十五）、李运（太常少卿，八十）、宋祺（丞相，七十九）、武允成（庐州节度副使，七十九）、吴僧赞宁（七十八）、魏丕（郢州刺史，七十六）、杨徽之（谏议大夫，七十五）、朱昂（水部郎中，七十一）、李（故相，七十）。然此集竟不成。
　　至和五老，则杜衍（丞相，祁国公，八十）、王涣（礼部侍郎，九十）、毕世长（司农卿，九十四）、朱贯（兵部郎中，八十八）、冯平（驾部郎中，八十八）。时钱明逸留钥睢阳，为之图象而序之。
　　元丰洛阳耆英会凡十有二人。富弼（丞相，韩国公，七十九）、文彦博（丞相，潞国公，七十七）、席汝言（司封郎中，七十七）、王尚恭（朝议大夫，七十六）、赵丙（太常少卿，七十五）、刘凡（秘书监，七十五）、冯行己（卫州防御使，七十五）、楚建中（天章待制，七十三）、王谨言（司农少卿，七十二）、王拱辰（检校太尉，判大名府，以家居洛，愿寓名会中，七十一）、张问（大中大夫，龙图直阁，七十），司马光（端明学士，兼翰林侍读学士，六十四）用唐狄兼谟故事预焉，温公序之，图形妙觉僧舍，其后又改为真率会云。
　　吴兴六老之会，则庆历六年集于南园。郎简（工部侍郎，七十七）、范锐（司封员外，六十六）、张维（卫尉寺丞，九十七，都管张先之父）、刘余庆（殿中丞，九十二，述仲之父）、周守中（大理寺丞，九十，颂之父）、吴琰（大理寺丞，七十二，知几之父）。时太守马寻主之，胡安定教授湖学，为之序焉。
　　吴中则元丰有十老之集，为卢革（大中大夫，八十二）、黄挺（奉议郎，八十二）、程师孟（正议大夫，集贤修撰，七十七）、郑方平（朝散大夫，七十二）、闾丘孝终（朝议大夫，七十三）、章岵（苏州太守，七十三）、徐九思（朝请大夫，七十三）、徐师闵（朝议大夫，七十三）、崇大年（承议郎，七十一）、张诜（龙图直学，七十），米芾元章为之序焉。
　　○纥石烈子仁词
　　开禧用兵，金人元帅纥石烈子仁领兵据濠梁，大书一词于濠之ヘ厅壁间。词名《上平南》，即《上西平》之调，云：“虿锋摇，螳臂振，旧盟寒。恃洞庭彭蠡狂澜。天兵小试，万蹄一饮楚江干。捷书飞上九重天，春满长安。舜山川，周礼乐，唐日月，汉衣冠。洗五州妖气关山。已平全蜀，风行何用一泥丸。有人传喜日边，都护先还。”
　　子仁盖女真之能文者，故敢肆言无惮如此。
　　○读书声
　　昔有以诗投东坡者，朗诵之而请曰：“此诗有分数否？”坡曰：“十分。”其人大喜。坡徐曰：“三分诗，七分读耳。”此虽一时戏语，然涪翁所谓“南窗读书吾伊声”，盖善读书者，其声正自可听耳。
　　王沔字楚望，端拱初，参大政。上每试举人，多令沔读试卷。沔素善读，纵文格下者，能抑扬高下，迎其辞而读之，听者忘厌。凡经读者，每在高选。举子凡纳卷者，必祝之曰：“得王楚望读之，幸也。”若然，则善于读者，不为无助焉。
　　○刘长卿词
　　刘震孙长卿号朔斋。知宛陵日，吴毅夫潜丞相方闲居，刘日陪午桥之游，奉之亦甚至。尝携具开宴，自撰乐语一联云：“入则孔明，出则元亮，副平生自许之心；兄为东坡，弟为栾城，无晚岁相违之恨。”毅夫大为击节。
　　刘后以召还，吴饯之郊外，刘赋《摸鱼儿》一词为别，末云：“怕绿野堂边，刘郎去后，谁伴老裴度。”毅夫为之挥泪。继遣一价，追和此词，并以小奁侑之，送数十里外。启之，精金百星也。前辈怜才赏音如此，近世所无。
　　○庆元开庆六士
　　庆元间，赵忠定去国，太学生周端朝、张道、徐范、蒋传、林仲麟、杨宏中，以上书屏斥，遂得六君子之名。开庆间，丁大全用事，以法绳多士，陈宜中与权、刘黼声伯、黄镛器之、林则祖兴周、曾唯师孔、陈宗正学，亦以上书得谪，号六君子。
　　至景定初，时相欲收士誉，悉上春官，并擢高第，时议或有异论。既而林则祖、陈宗先死，曾屡遭黜。三公者，相继召试，居言路，出藩入从。咸淳癸酉间，声伯自海阃召为从官翰苑，与权自闽帅擢秋官居锁闼，器之起家知庐陵兼仓部。是岁六月，正言郭阊劾器之云：“虚名多足以误世，实德乃可以服人。”又云：”黄镛偶侪六士，遂得虚名，昨守吴门，怪状百出。愧士不敢谒学，畏军不敢阅武。暨绾郡符，复兼庾节，怪诞仍不可枚数矣。”
　　越宿，陈与权入奏曰：“朝廷建官，本欲兼收实用；臣子事上，岂容徒窃虚名。倘公议有及于斯，虽顷刻难安于位。比观谏坡造膝之抨弹，斥去庐陵治郡之无状，一皆公论，何预孤踪。但首发虚名之误世，上系国家；而明指六士以修言，已形辞色。盖亦谓忝论思之数，将使自知进退之谋，欲乞特畀闲廪，以穆师言。”诏不允云：“虚名误世，辞气若过于抑扬；实德服人，指意则有所归重。援是求去，非朕攸闻。”刘声伯亦一再上疏求去，不允。
　　郭不自安，乞罢言职者亦再，云：“直言无忌者谏之职，何敢容私；啭喉触讳者语之穷，安能逆料？惟兹吉守，旧有直声，惜其预六士之称，不能终誉如此。今指其两郡之政，谓之非虚名可乎？二臣何见，相继引嫌。实自实，虚自虚，人品固难于概论；闻所闻，见所见，事理委无以相干。”亦不允其请。而陈疏至四五，且引书牍之嫌。御批云：“卿以不必疑之言，而申必欲去之请，如国体何？前诏谓虚名实德，各有所指，盖尽之矣。书牍引嫌，勿书可也，何以去为？”于是侍御陈坚节夫、豸官陈过圣观共为一疏，乞申谕三臣，各安职守。而黄户书万石、陈兵书存、常户侍、曹礼侍孝庆、倪刑侍曹、高工侍斯得、李右史珏、文左史复之共为一疏调停之，久而方定。知大体者，殊不然之。事久论定，虚名实德于人，亦可概见矣。
　　○文臣带左右
　　绍兴以来，文散阶皆带左右字，以别有无出身。惟尝犯赃者则去之。刘岑季高得罪秦氏，坐赃废。后复官，去其左字，季高署衔，不以为愧也。孙觌仲益亦以赃罪去左字，但自称晋陵孙某而已。至绍兴末，复朝奉郎，乃始署衔。淳熙中，因赵善俊奏，又例去之。
　　吴兴有王孝严行先居城西，俗称为王团练宅，盖将种也。以冠登壬辰科，沾沾自喜，以带左字为荣。时施士衡得求因忤魏道弼，坐赃失官。素负气，殊以不带左字为耻，而有诏尽去之。乡人嘲之曰：“快杀施得求，愁杀王行先。”
　　○马梁家姬
　　会稽有富人马生，以入粟得官，号马殿干。喜宾客，有姬美艳能歌，时出佐酒。客有梁县丞者颇黠，因与之目成。一旦马生殂，姬出，梁捐金得之。它日，置酒觞客，陈无损益之在坐。酒酣，举杯属梁曰：“有俪语奉上。”梁谛听之，即琅然高唱曰：“昔居殿干之家，爰丧其马；今入县丞之室，毋逝我梁。”一坐大呼笑，而主人怃然不乐。无几，梁亦死焉。人尤无损之谑戏，然闻者亦可以警也。
　　○山獭治箭毒
　　世传补助奇僻之品，有所谓山獭者，不知出于何时。谓以少许磨酒饮之，立验，然《本草》、《医方》皆所不载。止见《桂海虞衡志》云：“出宜州溪峒。”峒人云：“獭性淫毒，山中有此物，凡牝兽悉避去。獭无偶，抱木而枯。”峒獠尤贵重之。能解箭毒，中箭者，研其骨少许傅之，立消。一枚直金一两。或得杀死者，功力劣。抱木枯死者，土人自稀得之。然今方术之士，售伪以愚世人者，类以鼠璞、猴胎为之，虽杀死者，亦未之见也。
　　周子功尝使大理，经南丹州，即此物所产之地，其土人号之曰插翘。极为贵重，一枚直黄金数两。私货出界者，罪至死。方春时，犭女数千，歌啸山谷，以寻药挑菜为事。獭性淫，或闻妇人气，必跃升其身，刺骨而入，牢不可脱，因扼杀而藏之。土人验之之法，每令妇人摩手极热，取置掌心，以气呵之，即然而动，盖为阴气所感故耳。然其地亦不常有，或累数岁得其一，则其人立可致富，宜中州之多伪也。
　　○月忌
　　俗以每月初五、十四、二十三日为月忌，凡事必避之，其说不经。后见卫道夫云：“问前辈云，说此三日即《河图数》之中宫五数耳，五为君象，故民庶不可用。”此说颇有理，因图于此。
　　四（初四，十三，二十二日）。三（初三，十二，二十一日）。八（初八日，十七日）。
　　九（初九日，十八日）。五（初五，十四，二十三日）。一（初一，初十，十九日）。
　　二（初二，十一，二十日）。七（初七日，十六日）。六（初六日，十五日）。
　　○张功甫豪侈
　　张功甫，号约斋，循忠烈王诸孙，能诗，一时名士大夫，莫不交游，其园池声妓服玩之丽甲天下。尝于南湖园作驾霄亭于四古松间，以巨铁ㄌ悬之空半而羁之松身。当风月清夜，与客梯登之，飘摇云表，真有挟飞仙、溯紫清之意。
　　王简卿侍郎尝赴其牡丹会云：“众宾既集，坐一虚堂，寂无所有。俄问左右云：‘香已发未？’答云：‘已发。’命卷帘，则异香自内出，郁然满坐。群妓以酒肴丝竹，次第而至。别有名姬十辈皆衣白，凡首饰衣领皆牡丹，首带照殿红一枝，执板奏歌侑觞，歌罢乐作乃退。复垂帘谈论自如，良久，香起，卷帘如前。别十姬，易服与花而出。大抵簪白花则衣紫，紫花则衣鹅黄，黄花则衣红，如是十杯，衣与花凡十易。所讴者皆前辈牡丹名词。酒竟，歌者、乐者，无虑数百十人，列行送客。烛光香雾，歌吹杂作，客皆恍然如仙游也。”
　　功甫于诛韩有力，赏不满意。又欲以故智去史，事泄，谪象台而殂。
　　○台妓严蕊
　　天台营妓严蕊字幼芳，善琴弈歌舞、丝竹书画，色艺冠一时。间作诗词有新语，颇通古今。善逢迎，四方闻其名，有不远千里而登门者。
　　唐与正守台日，酒边，尝命赋红白桃花，即成《如梦令》云：“道是梨花不是，道是杏花不是，白白与红红，别是东风情味。曾记、曾记，人在武陵微醉。”与正赏之双缣。
　　又七夕，郡斋开宴，坐有谢元卿者，豪士也，夙闻其名，因命之赋词，以己之姓为韵。酒方行，而已成《鹊桥仙》云：“碧梧初出，桂花才吐，池上水花微谢。穿针人在合欢楼，正月露、玉盘高泻。蛛忙鹊懒，耕慵织倦，空做古今佳话。人间刚道隔年期，指天上、方才隔夜。”元卿为之心醉，留其家半载，尽客囊橐馈赠之而归。
　　其后朱晦庵以使节行部至台，欲摭与正之罪，遂指其尝与蕊为滥。系狱月余，蕊虽备受棰楚，而一语不及唐，然犹不免受杖。移籍绍兴，且复就越置狱，鞫之，久不得其情。狱吏因好言诱之曰：“汝何不早认，亦不过杖罪。况已经断，罪不重科，何为受此辛苦邪？”蕊答云：“身为贱妓，纵是与太守有滥，科亦不至死罪。然是非真伪，岂可妄言以污士大夫，虽死不可诬也。”其辞既坚，于是再痛杖之，仍系于狱。两月之间，一再受杖，委顿几死，然声价愈腾，至彻阜陵之听。
　　未几，朱公改除，而岳霖商卿为宪，因贺朔之际，怜其病瘁，命之作词自陈。蕊略不构思，即口占《卜算子》云：“不是爱风尘，似被前缘误。花落花开自有时，总赖东君主。去也终须去，住也如何住。若得山花插满头，莫问奴归处。”即日判令从良。继而宗室近属，纳为小妇以终身焉。《夷坚志》亦尝略载其事而不能详，余盖得之天台故家云。
　　○字义
　　隙之间读若艰，谓有容可入也。隔之间读若谏，谓入其间而隔之也。暇之读若闲，谓其间有容暇也。闲有防义，或借作，非正字也。《季布传》：“侍，果言如朱家指。”师古曰：“侍、谓侍于天子。谓事务之隙也。”《刘贾传》：“使人招楚大司马周殷。”《颜注》：“谓私求间隙而招之（《汉书）无音）。”《史记》作去声。《张良传》：“尝从容步游圯上（《汉书》无音）。”《索隐》：“，闲字也。”《陈平传》：“身行杖剑亡，渡河。”《音义》：“、纪间反。”
　　○舟人称谓有据
　　余生长泽国，每闻舟子呼造帆曰欢，以牵船之索曰弹（平声）子，称使风之帆为去声，意谓吴谚耳。及观唐《乐府》有诗云：“蒲帆犹未织，争得一欢成。”而钟会呼捉船索为百丈。赵氏注云，“百丈者，牵船篾，内地谓之笪（音弹）。”韩昌黎诗云：“无因帆江水。”而韵书去声内，亦有扶帆切者，是知方言俗语，皆有所据。陆放翁入蜀，闻舟人祠神，方悟杜诗长年三老摊钱之语，亦此类也。
　　○张仲孚
　　完颜亮败盟寇蜀，主将合喜孛堇，张仲孚副之。先是，吴氏守蜀时，专用神臂弓保险。孛堇曰：“昔我军皆漠北人，故短于弩射。今军士多河南北人，何不习阅以分南人之长。”遂择五千人，昼夜习之。一日，设射，于石岩下张宴，以第其中否，岩皆如粉飞坠。酒酣，问仲孚曰：“果何如？”仲孚实秦相阴遣，虽吴氏兄弟，亦不知其谋，每欲剿其族，故金人信之不疑。仲孚欲散其谋，于是缪谓孛堇曰：“用中国人集长兵固善，第虞一旦反噬，则恐无以制之耳。且我每佥中原兵，常制以女真，正虑此也。”孛堇闻其说甚恐，乃渐散之。自后，和好既成，蜀备久弛，有以吴无备告堇，请劲骑数千，先事长驱而入者。仲孚为蜀危之，又谓孛堇曰：“自四太子时，犹不得蜀，设不如意，出危道也。”堇又为之止。
　　其后，下秦州，取德胜，所至降附，其力为多。时王瞻叔驻绵州，总饷事，王刚中为制帅，治成都。瞻叔请遣重臣镇蜀，时虞雍公方奏采石功，遂以兵书开宣幕。虞知仲孚不忘本朝，欲显招之，乃以王爵告命使持与之，仲孚乃径自屯所归于虞。
　　既而雍公舍险，出兵平地，一战而败，丧将校七十二人。凡吴所下州郡，不能抚有。及致金人责免敌钱，故所在皆叛。而仲孚屡为画策，亦不见用。中原之民，以为误己，大怒，因不复信之，以至于败云。
　　○隐语
　　古之所谓词，即今之隐语，而俗所谓谜。《玉篇》谜字释云，隐也。人皆知其始于黄绢幼妇，而不知自汉伍举、曼倩时已有之矣。至《鲍照集》，则有井字谜。自此杂说所载，间有可喜。今择其佳者，著数篇于此，以资酒边雅谈云。
　　用字谜云：“一月复一月，两月共半边。上有可耕之田，下有长流之川。六口共一室，两口不团圆。”又云：“重山复重山，重山向下悬。明月复明月，明月两相连。”木玷云：“我本无名，因汝有名。汝有不平，吾与汝平。”日谜云：“画时圆，写时方，寒时短，热时长。”又云：“东海有一鱼，无头亦无尾。除去脊梁骨，便是这个谜。”染物霞头云：“身居色界中，不染色界尘。一朝解绳缚，见姓自分明。”持棋云：“彼亦不敢先，此亦不敢先，惟其不敢先，是以无所争，是以能入于不死不生。”字点云：“寒则重重叠叠，热则四散分流。四个在县，三个在州。村里不见在村里，市头不见在市头。”印章云：“方圆大小随人，腹里文章儒雅。有时满面红妆，常在风前月下。”金刚云：“立不中门，行不履阈。俨然人望而畏之，斯亦不足畏也矣。”蜘蛛云：“上不在天，下不在田。中心藏之，玄之又玄。”又云：“自东自西，自南自北，无思不服。”
　　拄杖云：“用之则行，舍之则藏，惟我与尔。危而不持，颠而不扶，则焉用彼。”木屐云：“可以托六尺之孤，可以寄百里之命。遇刚则铿尔有声，遇柔则没齿无怨。”蹴リ云：“瞻之在前，忽焉在后，乐然后笑，人不厌其笑。”墨斗云：“我有一张琴，丝弦长在腹。时时马上弹，弹尽天下曲。”打稻＜耒加＞云：“天下有道则见，无道则隐。瞻之在前，忽焉在后。”夹注书云：“大底不曾说小底，小底常是说大底，若要知得大底事，须去仔细问小底。”元宵灯球云：“我有红圆子，治赤白带下，每服三五丸，临夜茶酒下。”日历云：“都来一尺长，上面都是节。两头非常冷，中间非常热。”手指云：“大者两文，小者三文，十枚共计二十八文。”水中石云：“小时大，大时小。渐渐大，不见了。”或以为小儿囟门。手巾云：“八尺一片，四角两面。所识是人面，不识畜生面。”接果云：“斫头便斫头，却不教汝死。抛却亲生男，却爱过房子。”
　　又有以今人名藏古人名者云：“人人皆戴子瞻帽（仲长统），君实新来转一官（司马迁），门状送还王介甫（谢安石），潞公身上不曾寒（温彦博）。”
　　又有以古诗赋败弓云：“争帝图王势已倾（无靶），八千兵散楚歌声（无弦），乌江不是无船渡（无肖），羞向东吴再起兵（无面）。”然此近俗矣。若今书会所谓谜者，尤无谓也。
　　○赵涯
　　理宗初郊，行事之次，适天雷电以风，黄坛灯烛皆灭无余，百执事颠沛离次。已而风雨少止，惟子阶一陪祠官，虽朝衣被雨淋漓，而俨然不动，理宗甚异之。亟遣近侍问姓名，则赵涯也。时为京局官，未几，除监察御史。
　　○书种文种
　　裴度常训其子云：“凡吾辈但可令文种无绝。然其间有成功，能致身万乘之相，则天也。”山谷云：“四民皆坐世业，士大夫子弟能知忠、信、孝、友，斯可矣，然不可令读书种子断绝。有才气者出，便当名世矣。”似祖裴语，特易文种为书种耳。练兼善尝对书太息曰：“吾老矣，非求闻者，姑下后世种子耳。”余家有书种堂，盖兼取二公之说云。
　　○温公重望
　　坡公《独乐园》诗云：“儿童诵君实，走卒知司马。”京师之贪污不才者，人皆指笑之曰：你好个司马家。”文潞公留守北京日，尝遣人入辽侦事。回见辽主大宴群臣，伶人剧戏作衣冠者，见物必攫取怀之。有从其后以物朴之，云：“汝司马端明邪？”是虽夷狄亦知之，岂止儿童走卒哉！
　　宣和间，徽宗与蔡攸辈在禁中自为优戏，上作参军趋出。攸戏上曰：“陛下好个神宗皇帝。”上以杖鞭之云：“你也好个司马丞相。”是知公论在人心，有不容泯者如此。
　　○陈孝女
　　陈孝女，钱塘人也。父业儒，尝受勇爵。漫游江淮间，居胭脂岭下，家粗给。乙亥兵火，挈家永嘉山中，悉为盗所掠，仅留一女十岁，携之丐食以归。故居荡不复存，因寄五里塘旧仆家。闻殊胜寺设粥供，日携女子就寺丐食。凡数月，僧扣所以，颇怜之，俾留众寮供榜疏职。时孙元帅下李知事者，东平人也，颇知书，亦寓寺旁。暇日至寺，必从容与僧谈，欲谋一士为友。僧以陈为荐，一见投合如久要，馆谷加厚，其女亦得其家欢心。居数月，当丁丑仲春，女子忽谓其父云：“吾母墓在故居侧，数年不至矣。闻主人禁烟将为湖山游，能乘此机，一往拜扫否？”父以告，李欣然与俱。既至墓所，拜奠罢，李偕携酒饮旁舍。女悲泣不已，久之，勉之还，则泣告曰：“比闻李氏今将北归，吾父子必将从之。父老子幼，南北万里，何日可再至吾母墓下，此所以痛也。”言与泪俱下，父亦感痛。而女踊呼号，声振林木，久而仆地，视之，死矣！李义之，因与墓邻敛而于母冢之旁云。
　　呜呼！古有曹、饶二娥，耀史册，著为美谈。今陈氏女，年甫十四，而天性至孝，抱冢泣死，视前修为无愧矣。因详著以俟传忠孝者。

 
