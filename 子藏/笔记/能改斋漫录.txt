能改斋漫录 宋 吴曾
    ●卷一事始
    ○楼罗
    黄朝英《缃素杂记》谕楼罗云：“《酉阳杂俎》云：‘楼罗，因天宝中，进士有东西堋，各有声势，稍伧者多会于酒楼，食毕罗，故有此语。’子读梁元帝《风人辞》云：‘城头网雀，楼罗人著。’则知楼罗之言，起已多时。又苏鹗《演义》云：‘楼罗，干了之称也。俗云骡之大者曰楼骡，骡罗声相近，非也。’又云：‘娄敬、甘罗，亦非也。盖楼者，揽也；罗者，绾也。言人善干办于事者，遂谓之搂罗。搂字从手旁作娄。《尔雅》云：娄，聚也。’此说近之。然《南史顾欢传》云：‘蹲夷之仪，娄罗之辨。’又《谈苑》载朱贞白诗云太娄罗，乃止用娄罗字。又《五代史刘铢传》云：‘诸君可谓偻罗儿矣’，乃加人焉。”以上皆朝英说。然予以为此说久矣，北齐文宣帝时已有此语。王昕曰：“楼罗楼罗，实自难解。”盖不始于梁元帝之时。以表考之，梁文帝即位，是岁己巳；次年庚午，北齐宣帝即位；至壬申年，梁元帝方即位。今据《缃素杂记），以楼罗事引梁元帝风人辞为始，不当，盖元帝在宣帝之后。
    ○麦秋
    黄朝英《缃素杂记）云：“宋子京有《帝幸南园观刈麦》诗云：‘农扈方迎夏，官田首告秋。’注云：‘臣谨按，物成熟者谓之秋，取擎敛之义。故谓四月为麦秋。’余按，《北史苏绰传》云：‘布种既讫，嘉苗须理。麦秋在野，蚕停于室。’则麦秋之说，其来旧矣。”已上皆朝英说。予考麦秋之始，在《礼记月令》，自有成说，何必引苏绰说耶？释其义，则景文之说尤尽。及观王荆公绝句云：“荷叶初开笋渐抽，东陂南荡正堪游，无端陇上麦，横起寒风占作秋。”此又何也？然景文所注，本出蔡邕《月令章句》曰：“百谷各以其初生为春，熟为秋。故麦以孟夏为秋。”
    ○词
    《太平广记》引《嘉话》录载：“权德舆言无不闻，又善庾词。尝逢李二十六于马上，庾词问答，闻者莫知其所说焉。或曰：‘庾词何也？’曰：‘隐语耳。《论语》不曰，人焉庾哉，人焉庾哉，此之谓也。’”已上皆《嘉话》所载。予按，《春秋传》曰：“范文子莫退于朝。武子曰：‘何莫也？’对曰：‘有秦客庾词于朝，大夫莫之能对也，吾知三焉。’”“楚申叔时问还无社曰：‘有麦曲乎，有山鞠乎？’”盖二物可以御湿，欲使无社逃难于井中。然则庾一字虽本于《论语》，然大意当以《春秋传》为证。东坡《和王定国诗》云：“巧语屡曾遭薏苡，庾诗聊复托芎。”
    ○主者施行
    今朝廷行移下州县，必云主者施行者。本后汉《黄琼传》也。
    ○鸱夷子皮
    王观国《学林新编》论鸱夷子，引《史记伍子胥传》及《应劭注》、及《前汉食货志颜师古注》云：“自号鸱夷者，言若盛酒之鸱夷，多所容受而可卷怀，与时张弛也。鸱夷皮之所为，故日子皮。”又引《陈遵传》载扬雄《酒箴》曰：“鸱夷滑稽，腹大如壶。”然则范蠡自号鸱夷子皮，又号陶朱公，托鄙名以自晦其迹耳。以上皆王说。予按，《墨子》曰：“孔子怒景公不封己，乃树鸱夷子皮于田常之门。”《孔丛子》尝作诘墨曰：“夫树人，为信己也。孔子适齐，恶陈常而终不见，常病之。又陈常弑其君，孔子沐浴而朝，请讨之。其终不树子皮审矣。”此《孔丛子》辩孔子不树子皮之义也。以是知鸱夷子皮又见于孔子，不独范蠡也。
    ○浴处挂壶于门
    今所在浴处，必挂壶于门，或不知其始。按，《周礼挈壶氏》，掌挈壶以令军井。郑司农注曰：“谓为军穿井，井成，挈壶悬其上，令军中士众皆望见，知此下有井。壶所以盛饮，故以壶表井。”又别注曰：“挈，读如挈发之挈。壶，盛水器也。”乃知俚俗所为，亦有所本。
    ○万岁之呼
    高承《事物纪原》云：“万岁之始，考古逮周，未有此礼。战国时，秦王见蔺相如奉璧，田单伪约降燕，冯谖焚孟尝君债券，左右及民皆呼万岁、盖七国时，众所喜庆于君者，皆呼万岁。秦汉以来，臣下对见于君，拜恩庆贺，率以为常。”已上皆高说。予按，《大雅》云：“虎拜稽首，天子万寿。”人臣之奉上以万岁，疑发于此。
    ○脍残鱼
    《太平广记》载《洛阳伽蓝记》云：“晋宝志尝于台城对梁武帝吃脍，食讫，武帝曰：‘朕不知味二十余年矣，师何云尔！’志公乃吐出小鱼，依依鳞尾。如今秣陵尚有脍残鱼也。”予按，越王勾践之保会稽，方斫鱼为脍。闻吴兵，弃其余于江，化而为鱼，犹作脍形也。故名脍残鱼，亦曰王余鱼。以是知脍残鱼不始于志公。又《博物志》曰：“孙权曾以行食脍，有余，因弃之中流，化而为鱼。今有鱼犹名吴余脍者，长数寸，大如筋，尚类脍形也。”《吴都赋》曰：“片则王余。”王逸注曰：“王余鱼，其身半也。俗云：越王脍鱼未尽，因以其半弃之，为鱼，遂无其一面，故曰王余也。”
    ○洪州为镇南军
    唐咸通六年，安南久屯，两河锐士死瘴毒者十七。宰相杨收议罢屯军，以江西为镇南军，募强弩二万，建节度，且地便近，易凋度，沼可。然则以洪州为镇南军，始于咸通六年。
    ○人君葬地为山陵
    汉以来，人君所葬之地为山陵，如高祖之长陵是已。然吕不韦说秦昭王太子曰：“王之春秋高，一日山陵崩，太子用事。”注云：“山陵，喻尊高也。崩，死也。”然则以葬地为山陵久矣。出《战国策》。
    ○身闭鼻瓮
    世以身不修饰者为闭，鼻不清亮者为瓮，盖有所本也。王充《论衡别通篇》：“鼻不知香臭日瓮，人不知是非为闭。”
    ○不痴不聋
    《北史》：“长孙平隋开皇三年为工部尚书，时有人告大都督邴绍非毁朝廷为愦愦者。上怒，将斩之。平进谏曰：‘谚云，“不痴不聋，不做大家翁”。此言虽小，可以喻大。’”予按，《慎子》曰：“不聪不明，不能为王。不瞽不聋，不能为翁。”乃知此语久矣。慎子，名到。《南史庾仲文传》亦云：“不痴不聋，不成姑公。”《因话录》载唐肃宗谓郭子仪曰：“谚云：‘不痴不聋，不作阿家翁。’”
    ○焚香始于汉
    李相之《贤己集》，谓焚香之始云：“本《佛图澄传》。襄国城堑，水源暴竭，石勒问澄，澄曰：‘今当敕龙取水。’乃至故泉源上，坐绳床，烧安息香，咒数百言，水大至。”予按，《江表传》：“有道士于吉来吴会，立精舍，烧香，读道书，制作符水以疗病。”又按，《汉武帝故事》亦云：“昆邪王杀休屠王，以其众来降，得其金人之神，置之甘泉宫。金人者，皆长丈余，其祭不用牛羊，唯烧香礼拜。”然则焚香自汉已然矣。
    ○诗人用侬字
    王观国《学林新编》云：“江左人称我汝皆加侬字，诗人亦或用之。孟东野诗云：‘侬是拍浪儿’是也。”予以隋炀帝亦尝用矣。《大业拾遗记》：“与宫女罗罗诗云：‘幸好留侬伴侬睡，不留依住意如何？’又云：‘此处不留侬，更有留侬处。’”又古乐府宋鲍照《吴歌》云：“但观流水还，识是侬流下。”又云：“观见流水远，识是侬泪流。”晋太元中《子夜歌》云：“故使侬见郎。”又云：“侬亦吐芳词。”又云：“侬亦恃春容。”又云：“侬年不及时。”又云：“侬作北辰星。”又云：“动侬含笑容。”所用甚多。然则吴音称侬，其来甚久，诗人用之，岂始东野耶？石崇亦有《懊侬歌》。
    ○欢称妇人
    晋吴声歌曲，多以“侬”。对“欢”，详其词意，则“欢”乃妇人，“侬”乃男子耳。然至今吴人称侬者，唯见男子，以是知欢为妇人必矣。《懊侬歌》云：“潭如陌上鼓，许是侬欢归。”又云：“我与欢相怜。”又云：“我有一所欢，安在深阁里。”又《华山畿》云：“欢若见怜时，棺木为侬开。”又《读曲歌》云：“思欢久，不爱独枝莲，只惜同心藉。”又云：“怜欢敢唤名，念欢不呼字。连唤欢复欢，两誓不相弃。”予后读《通典》，见序常林欢云：“江南谓情人为欢。然后始恨读书之寡。
    ○谓父为爹
    侬、欢出于江南风俗，政犹以父为爹，音徒我反。《南史》：“武兴王忄詹为荆州刺史，惠及百姓。诏还朝，人歌曰：‘始兴王，人之爹。赴人急，如水火。何时复来哺乳我？’”荆士方言谓父为爹，故云。
    ○乐府名大郎神
    本朝乐府有《二郎神》，非也。按《唐乐府杂录》曰：“《离别难》。武后朝，有一士人，陷冤狱，籍其家。妻配入掖庭，善吹栗，乃撰此曲以寄情焉。初名《大郎神》，盖取良人行第也。既畏入知，遂三易其名，曰《悲切子》，又曰《怨回鹘》。”乃以大为二，传写之误。
    ○歌辞曰曲
    自昔歌辞，或谓之曲，未见其始。《琴书》曰：“蔡邕嘉平初入青溪，访鬼谷先生所居。山有五曲，一曲制一弄：山之东曲，常有仙人游，故作游春；南曲有涧，冬夏常渌，故作渌水；中曲即鬼谷先生旧所居也，深邃岑寂，故作幽居；北曲高岩，猿鸟所集，感物愁坐，故作坐愁；西曲灌木吟秋，故作秋思。三年曲成，出示马融，甚异之。”然汉苏武诗云：“幸有弦歌曲，可以喻中怀。”则音韵称曲，其来久矣。又按，《韩诗章句》“有章曲曰歌，无章曲曰谣。”
    ○旁午之义
    古文今字言旁午之义。按《仪礼》曰：“度尺而午。”注曰：“一纵一横曰旁午。”
    ○民曰黔首
    《史记秦纪》：“秦命民曰黔首。”然《礼祭义》，宰我问孔子，而孔子曰：“因物之精，制为之极，明命鬼神，以为黔首则。”然则以黔首命民，久矣。
    ○屋翼名搏风
    今之屋翼，谓之搏风。见《仪礼士冠礼篇》云：“直于东荣。”郑氏注曰：“荣，屋翼也。”唐贾公彦疏曰：“荣，屋翼也者，即今之搏风。”又云：“荣在屋栋两头，与屋为翼，若鸟之有翼。故斯干诗《美宣王之室》云：‘如鸟斯革，如斯飞。’与屋为荣饰，故云荣也。”
    ○忄老忄草
    文士以作事迫促者，通谓之忄老忄草，见陆士衡《文赋》曰：“忄老忄草澜漫，亡耦失畴。”《埤苍》曰：‘草蓼，寂静也。”草蓼与忄草忄老音义同。忄草，粗老切。忄老，闾草切。
    ○唐突
    律有唐突之罪。按，汉马融《长笛赋》曰：“氵瀑喷沫，奔遁砀突。”李善注：“砀，徒郎切。”以唐为砀。李白《赤壁歌》云：“鲸鲵唐突留余迹。”刘禹锡《磨镜篇》云：“却思未磨时，瓦砾来唐突。”亦作此唐突字。魏曹子建《牛斗诗》云：“行至土山头，欲起相搪突。”见《太平广记》。
    ○钱塘苏小小
    刘次庄《乐府解题》曰：“钱塘苏小小歌。苏小小，非唐人。世见乐天、梦得诗多称咏，遂谓与之同时耳。”次庄虽知苏小小非唐人，而无所据。予按，郭茂倩所编引《广韵》曰：“苏小小，钱塘名倡也，盖南齐时人。”西陵在钱塘江之西，故古辞云：“何处结同心，西陵松柏下。”
    ○印名玺
    蔡邕《独断》云：“玺，印也，信也。天子玺，白玉，螭虎纽。古者尊卑共之。”《春秋襄公二十九年左氏传》：“季武子取卞，使公冶问玺书，迫而与之。”杜预曰：“玺，印也”《月令》曰：“固封玺。”季武子使公冶问玺书，此堵侯大夫印皆称玺也：汉卫宏云：“秦以前，民皆以金玉为印，唯其所好？自秦以来，唯天子之印独称玺，又以玉，群臣莫敢用也。”按，《周礼》：“掌节，货贿用玺节。”郑康成曰：“今之印章也。”则周时印已名玺，但上下通用。以上并见左氏传疏。今宏以为天子独称玺，何哉？又按，《初学记》云：“《春秋合诚图》曰：‘尧坐舟中，与太尉舜临观。凤凰负图授尧，图以赤玉为柙，长三尺，广八寸，黄玉检，白玉绳，封两端。其章曰“天赤帝符玺”五字。’”则尧时印已名玺矣。本朝徽宗尝赐宰臣蔡元长涂金银铸公相印一纽，前古所无也。
    ○和买
    和买二字，见孔颖达《左氏正义》。昭公十六年：“晋韩起聘于郑。宣子有环，其一在郑商，宣子买诸贾人。既成贾矣，商人曰：‘必告君大夫。’子产曰：‘今吾子以好来辱，而谓敝邑强夺商人，是教敝邑背盟誓也。’”颖达云：“上称买诸贾人，则是和买，而子产谓之强夺者。韩子以威逼之，其贾必贱，故商人欲得告君大夫。子产知其非和买，故云然也。”
    ○盐豉
    盐豉，古来未有也。《礼记内则炮豚之法》云：“调之以醯醢。”《尚书说命篇》：“若作和羹，尔惟盐梅。”《左传》：“晏子曰：‘水火醯醢盐梅，以烹鱼肉。’”是古人调鼎用梅醢也。而言不及豉，古人未有豉也，止用酱耳。《礼记内则》、《楚辞招魂》备论饮食，而言不及豉。史游《急就篇》乃有“芜荑盐豉”。《史记货殖传》曰：“蘖曲盐豉千合。”及《三辅决录》曰：“前队大夫范仲公，盐豉蒜果共一筒。”盖秦汉已来，始为之耳。
    ○冕始于胡曹
    高承《事物纪原》云：“冕，《说文》曰：‘黄帝初作冕。’《世本》曰：‘黄帝作旒冕。’宋衷云：‘冠之垂旒者。’《通典》曰：‘黄帝作冕，垂旒，目不斜视也。’”已上皆高承说。予以高承未见《世本》全文也，盖《世本》云：“胡曹作冕。”注云：“胡曹，黄帝臣也。”然则作冕始于胡曹耳。
    ○经典无骑字
    《春秋左氏传》：“昭公二十五年，左师展将以公乘马而归。”杜预注曰：“欲与公轻归。”宋刘炫谓：“左师展将以公乘马而归，欲共公单骑而归。此骑马之渐也。”予按，古者服牛乘马，马以驾车，不单骑也。至六国之时，始有单骑。苏秦所谓“车千乘，骑万匹”是也。《曲礼》云“前有车骑”者，《礼记》乃汉世书耳。经典并无骑字。
    ○回禄为火神
    经传多以祝融、回禄为火神。祝融则无可疑者，回禄则未之见也。予按，《周语》曰：“昔夏之兴也，融降于崇山。”注云：“融，祝融。”“其亡也，回禄信于聆隧。”注云：“回禄，火神。”《郑语》云：“夫黎为高辛氏火正，以淳耀敦大，天明地德，光昭四海，故命之曰祝融，其功大矣。”《昭公二十九年左传》曰：“火正曰祝融。”又曰：“颛顼氏有子曰黎，为祝融。”故太史公采取二传以为《楚世家》云：“颛顼生称，称生卷章，卷章生重黎，重黎为高辛氏火正，甚有功能，光融天下，帝喾命曰祝融。共工氏作乱，帝喾使重黎诛之而不尽，帝乃以庚寅日诛重黎，而以其弟吴回为重黎，后复居火正，为祝融。吴回生陆终，陆终生子六人，六曰季连，楚其后也。”以此考之，则祝融之后有吴回、陆终。回禄者，回、陆也，举二人而言耳。陆、禄音相近。帝喾既诛重黎，而以吴回、陆终为后，复居火正，而为祝融。则前古以回禄配祝融而为火神，可以无疑矣。
    ○羹音郎
    王观国《学林新编》云：“《史记》、《前汉》：‘羹颉侯刘信。’颍川地名不羹者，羹音郎。《春秋昭公十二年左传》：‘今我大城陈蔡不羹。’陆德明《音义》曰：‘羹，音郎。’《前汉地理志》：‘颍川郡定陵县有东不羹，襄城有西不羹。’颜师古曰：‘羹音郎。’羹音郎者，自古所呼如此。宋玉《招魂》曰：‘肥牛之腱腱若芳，和酸若苦陈吴羹。’以音韵协之，亦读羹为郎。”已上皆王说。予按，古者羹霍之字音皆为郎，不止宋玉招魂也。故《鲁颂闷宫》与史游《急就章），羹与房、浆、糠为韵。至于不以羹为郎者，孔颖达云，“近世以来方如此。”不知又何也？
    ○直阁名官
    冯章靖公元，字道宗。真宗大中祥符末，元尝讲《易泰卦》，赐五品服，除直龙图阁。直阁名官，盖始于此。
    ○立千丈架阁
    仁宗朝，周湛为江西转运使。以江西民喜讼，多窃去案牍，而州县不能制，湛为立千丈架阁。法以岁月为次，严其遗去之罪。朝廷颁诸路为法。
    ○本朝制置使
    本朝制置使，始于杨允恭。太宗命允恭为洛苑副使、江淮两浙都大发运，擘画茶盐捕贼事。先是，三路转运使上供米，不过三百万石。允恭尽籍三路舟卒与所运物数，择才吏授之。江浙所运止淮泗，由淮泗输京师。行之一岁，上供者六百万。即命允恭为发运制置使，改擘画为制置。
    ○省名禁
    省中旧名禁中，避元后讳，改为省中。见《汉书》。
    ○下见上谓之参
    下见上谓之参，盖始于战国时也。《战国策》：“秦王欲见顿弱，顿弱曰：‘臣之义不参拜。王能使臣无拜，即可矣，不则不见也。’秦王许之。”
    ○试诗赋题示出处
    本朝试进士诗赋题，元不具出处。因淳化三年殿试“卮言日出赋”，独路振知所出，遂中第三人。是年，孙何第一人，朱台符第二人，亦不能知，止取其文耳。自后，所试进士诗赋题，皆明示出处。
    ○端溪砚
    端州石，唐世已知名。许浑《岁暮自广江至新兴诗》云：“洞丁多斫石，蛮女半淘金。”自注云：“端州斫石。”李贺《青花紫石砚歌》云：“端州匠者巧如神。”柳公权《论砚》亦云：“端溪石为砚，至妙也。”
    ○奏御札子称进止
    今奏御札子，各称“进止”，自唐已然。颜真卿上疏曰：“御史中丞李进等传宰相语，称奉进止。缘诸司官奏事颇多，朕不惮省览。”
    ○糊名考校
    取士，至仁宗始有糊名考校之律。虽号至公，然尚未绝其弊。其后袁州人李夷宾上言，请别加誊录。因著为令，而后识认字画之弊始绝。
    ○祷祠习仪
    仁宗时，天子亲祠。祠部言：“周官宗伯：‘凡王之祷祠，肄仪为位。’郑康成曰：‘若肄司徒府。’而令百官即祠所习仪，不敬。”请徙尚书省。至今循之。
    ○卖坊场河渡
    本朝卖坊场河渡，始于熙宁间，荆公建议。然古亦有之，按《水经》：“汉武微行柏谷，遇辱窦门。感其妻深识之，赐以河津，令其鬻渡。”
    ○郑宋修韵略
    《互注礼部韵略叙》云：“自庆历间，张希文始以圈子标记，礼部因之，颇以为便。元复诗赋，尝加校正，寻又罢”云云。然予尝考之，《礼部韵略》凡三经修矣。景初，郑文肃戬天休为太常博士，考校御试进士，与宋景文建议：“礼部所行《韵略》及《广韵》，繁简失当，训诂不正。有司考士，多以声病被黜。”三韵是正音训，书成，学者以为便。然则景初，郑、宋已修《韵略》，不始张希文也。
    ○封还词头
    仁宗时，胡文恭公宿武平知制诰。入内都知杨怀敏坐卫士夜盗入禁中，出为和州都监。怀敏用事久，势动中外，出未几，召复故职。宿封还词头，翼日，上谓宰相曰：“前代岂有此故事否？”文彦博对曰：“唐给事中袁高不草卢杞制书，近年富弼亦曾封还辞头。”然则唐制给事中亦草制耶，故袁高得伸其志。今考《龙川别志》载：“刘从愿妻遂国夫人，宝元中出入内庭，以此获罪。久之，得复入。富郑公时知制诰，遂国复还国封制既下，郑公缴还辞头，封命遂寝。唐制，为给事中得封还诏书。中书舍人缴词头，盖自郑公始。”已上皆苏说。盖唐给事中亦草制耳，苏偶忘之耶？
    ○禁蕃曲毡笠
    崇宁大观以来，内外街市鼓笛拍板，名曰“打断”。至政和初，有旨立赏钱五百千；若用鼓板改作北曲子，并著北服之类，并禁止支赏。其后民间不废鼓板之戏，第改名“太平鼓”。续又有旨：“一应士庶，于京城内不得辄戴毡笠子。如有违犯，并依上条。”
    ○导驾官朝服
    政和元年十二月戊戌诏：“自今后导驾官并朝服结佩。应亲祠，除祭服外，余并朝服，不得常服。”
    ○试辞学兼茂科格制
    大观四年四月，礼部奏拟立到岁试辞学兼茂科试格：“制依见行体式，章表依见行体式，露布如唐人破蕃贼露布之类，已上用四六。颂如韩愈《元和圣德诗》、柳宗元《平淮夷雅》之类；箴铭如扬雄《九州箴》，又如柳宗元《涂山铭》、张孟阳《剑阁铭》之类；诫谕如近体诫谕风俗或百官之类。序记依古体，亦许用四六。临时取四题，分作两场。内二篇以历代史传故事借拟为题，余以本朝故事或时事。并限二百字以上，箴铭限一百字以上。”奉圣旨依。
    ○勿破他故事
    故事，知制诰见宰相，止用平状；非朔望而见，则去靴笏。张文节公知白在中书，颇重典故。时徐知制诰，初投刺以大状；后又请见，多具靴笏。张力辞此二事，且述旧制，谓徐曰：“且勿破他故事。”
    ●卷二事始
    ○宋敏求家报状皆全
    熙宁二年十一月三十日冬至，嫌其御殿视朝乃晦日，帝谓侍臣：“若当郊祀岁，奈何？”或言：“景三年十一月晦冬至，郊祀乃用十五日。”帝疑其不经。宋敏求奏：“当时以月晦祀天为非宜，移用十五日甲子，故诏书曰：‘月既肇于黄钟，日且临于甲子。’修吏者病于太质，删去诏文，遂无考据。臣家有其日报状，可以照验。”即取以进，帝称善。盖公家自祖宗朝至熙宁中，报状皆全故也。
    ○制玉鱼袋
    宋敏求薨后，因讨论典故。神考初制玉鱼袋，欲赐荆、扬二王，疑非故实。丞相王文恭公召宋公次道谘之，宋曰：“按《唐六典》，亲王三品以上，二王后服用紫，饰以玉带及鱼袋，皆饰也。”文公挟策以进，议遂定。
    ○俗语踏趿
    俗语以事之不振者为踏趿，唐人已有此语。《酉阳杂俎》：“钱知微卖卜，为韵语曰：‘足人踏趿，不肯下钱。’”
    ○察官不论事
    察官不得论事，自常希古始。常盖元间东坡所荐也。
    ○唾面自干
    唐娄师德，其弟守代州，辞之官，教之耐事。弟曰：“人有唾面者，洁之乃已。”师德曰：“未也。洁之是违其怒，正使其自干耳。”盖本《尚书大传大战篇》：“太公曰：‘骂汝毋叹，唾汝毋干。毋叹毋干，是谓艰难。’”
    ○装潢子
    俗以罗列于前者，谓之“装潢子”，自唐已有此语矣。《唐六典》：“崇文馆有装潢匠五人，熟纸匠三人。秘书省有熟纸匠、装潢匠各十人。”
    ○留守
    留守二字，按《汉外戚吕公传》：“戚姬常从上之关东。吕后年长，常留守，希见，益疏。”高承《事物纪原》乃云“留守始于唐”，非也。
    ○登闻鼓院之始
    高承《事物纪原》著登闻鼓院之始云：“《国朝会要》曰：‘鼓院，旧曰鼓司。景德四年五月九日，诏改为登闻鼓院。’”予按，《资治通鉴）：“魏世祖悬登闻鼓以达冤人。”乃知登闻鼓其来甚久，第院之始，或起于本朝也。
    ○给公验
    唐宣宗时，中书门下奏：“若官度僧尼有阙，则择人补之，仍申祠部给牒。其欲远游寻师者，须有本州公验。”乃知本朝僧尼出游给公验，自唐已然矣。
    ○日历之始
    唐顺宗时，宰相韦执谊监修国史，奏始令史官撰日历。此日历之始也，见《通鉴》。
    增谷价
    范蜀公记范文正治杭州，二浙阻饥，谷价方涌，斗钱百二十。公遂增至斗百八十，众不知所为。公仍命多出榜沿江，具述杭饥及米价所增之数。于是商贾闻之，晨夜争进，唯恐后，且虞后者继来。米既辐凑，遂减价，还至百二十。包孝肃公守庐州，岁饥，亦不限米价，而商贾载至者遂多，不日米贱。予按，此策本唐卢坦为宣歙土狭谷少，所仰四方之来者。若价贱，则商船不复来，益困矣。既而米斗价一百，商旅辐辏，民赖以生。
    ○三司使之职
    国初有盐铁、度支、户部三司使之职，盖始于唐末。天三年，以朱全忠为盐铁、度支、户部三司都制置使。三司之名始于此。全忠辞不受。
    ○称裁旨
    近世自钧旨、台旨而下，称裁旨。按，李罕之擅引泽州兵夜入潞州，以状白李克用曰：“薛铁山死，州民无主，虑不逞者为变。故罕之专命镇抚，取王裁旨。”
    ○将帅遥领州镇
    本朝武臣有遥领郡刺史之职。按，唐光启二年二月，王重荣遣王建帅部兵戍三泉，以建遥领璧州刺史。将帅遥领州镇自此始，见《通鉴》。
    ○探事察子
    近世官司以探事者，谓之“察子”。按，唐高骈在淮南，用吕用之为巡察使。用之募险狯者百余人，纵横闾巷间，谓之察子，此其始也。
    ○举选人充京官
    国初自太宗以来，通判得举选人充京官。运判所举人数，与提刑等。至熙宁元年六月，有旨，今后通判更不举选人充京官，运判比提刑减半，自是年始也。
    ○行状
    自唐以来，未为墓志铭，必先有行状，盖南朝以来已有之。按，梁江淹为宋建平王太妃周氏行状，任、沈约、裴子野皆有行状。
    ○口号
    郭思《诗话》以口号之始，引杜甫《欢喜口号绝句十二首）云：“观其辞语，殆似今通俗凯歌，军人所道之辞。”余按，梁简文帝已有《和卫尉新渝侯巡城口号》，不始于杜甫也。诗云：“帝京风雨中，层阙烟霞浮。玉署清余热，金城含暮秋。水光凌却敌，槐影带重楼。”然杜甫已前，张说亦有《十五夜御前口号踏歌辞》二首。其一云：“花萼楼前雨露新，长安城里太平人。龙衔火树千灯艳，鸡踏莲花万岁春。”其二云：“帝宫三五戏春台，行雨流风莫后来。西域灯轮千影合，东华金阙万重开。”
    ○干笑
    世以笑之不情者为干笑。按，宋范蔚宗谋逆，就刑于市。妻来别，骂曰：“身死固不足塞罪，奈何枉杀子孙！”蔚宗干笑而已。干笑此为始。
    ○名纸
    名纸之始，高承《事物纪原》云：“《释名》曰：‘书名字于奏上曰刺。’后汉祢衡，初游许下，怀一刺。既无所之适，至于刺字漫灭。盖今名纸之制也。则名纸之始，起于汉刺也。”以上皆高说。予以为不然，盖《祢衡传》只言刺，不言名纸。虽名纸为刺之变，然高说无所据。予按，梁何思澄终日造谒，每宿昔作名纸一束，晓便命驾，朝贤无不悉狎。盖名纸始见于此。
    ○节度
    高承《事物纪原》云：“节度，本后汉公孙瓒讨乌桓，诏令受刘虞节度。唐室名使，盖取此义。唐制，边圉戎寇之地，则加以旌节，谓之节度。始自睿宗景云二年四月，以贺拔延嗣为河西节度使。”以上皆高说。予按，《吴志诸葛恪传》：“孙权欲试以事，令恪守节度。节度掌军粮谷。”注引《江表传》曰：“权为吴王，初置节度官，使掌军粮，非汉制也。初用徐祥，祥死，将用恪。诸葛亮《与陆逊书》曰：‘家兄年老而性疏。今使典主粮谷，粮谷军之要最，仆虽在远，窃用不安，足下特为启至尊转之。’逊以白权，即转恪领兵。”以此见汉有节度之意，而无其官。唐有其官，而在孙权之后也。
    ○起复之礼
    高承《事物纪原》云：“起复，本《礼曾子问》云：‘子夏问曰：三年之丧，金革之事无避也者，非与？孔子曰：吾闻诸老聃曰：昔者鲁公伯禽有为为之也。’注云：‘鲁徐戎作难，有丧，卒哭而征之，急王事也。’故《春秋》亦纪晋襄公墨衰之事。汉唐以来，遂有起复之礼，盖自伯禽始也。”以上皆高说。予按，前汉翟方进在丧，既葬二十六日，除服，起视事。后汉桓焉为太子太傅，以母忧自乞，听以大夫行丧。逾年，诏使者赐牛酒夺服。夫谓之起复者，就丧起之，复令视事耳。高承无所据，但泛言汉唐而已。故予疏二条，以见其始。
    ○梵音
    梵音之始。《内典》云：“陈思王子建游于鱼山，闻空中有梵音寥亮，乃教人效之，得传于今。”西方梵云“呗敢匿耶”，本梵音也。
    ○待制
    高承《事物纪原》，待制之始云：“唐永徽二年十二月五日，诏许敬宗每日待制于武德殿。此始有待制之名。永泰元年三月一日，敕裴冕等并集贤待制。此始有待制之所。然则盖唐设官也。”以上皆高说。予以为高以水徽始有待制之名，是矣。至谓永泰时始有待制之所，则非也。何以言之？按，唐武后谓员半千曰：“久闻尔名，谓是古人。乃在朝列，宜留待制。”即诏入阁供奉。后与邱悦、王θ、石抱忠为宏文馆直学士，又与路敬分日待制显福门下。夫武后时，半千等已分日待制于显福门下，则待制之所，不始于永泰元年，明矣。
    ○墓路称神道
    葬者，墓路称神道，自汉已然矣。《襄阳耆旧传》云：“习郁为侍中，时从光武幸黎邱。与帝通梦，见苏山神，光武嘉之，拜大鸿胪。录其前后功，封襄阳侯。使立苏岭祠，刻二石鹿挟神道，百姓谓之鹿门庙。或呼苏岭山为鹿门山。”然欧公《集古录》跋尾云：“右汉杨震碑，首题云：‘故太尉杨公神道碑铭。’”乃知立碑墓路而称以神道，始汉无疑。
    ○行事举例
    今朝廷行事，有法所不载者，必举例以行。然自南朝已然矣。江夷右仆射，主上欲用其领詹事。语王淮之：“卿可觅此。”淮之对曰：“臣当出外寻访。”淮之后见，主上问：“近所道事，卿已得例未？”淮之曰：“谢琰右仆射，领詹事。琰即谢公之子，恐夷非其例。”事遂不行。
    ○舍弟之称
    兄称弟曰舍弟，亦有所本。魏文帝与钟繇书曰：“是以令舍弟子建，因荀仲茂，时从容喻鄙旨。”
    ○监司称职司
    本朝官制，由监司而称职司，如提点刑狱、转运副使之类。按，隋苏威曰：“臣非职司，不知多少，但患其渐近。”唐陆贽曰：“是以职司之内无成功。”
    ○侍读
    高承《事物纪原》云：“侍读之始，本唐明皇开元三年七月敕，每读史籍中有阙，宜选耆儒博硕一人，每口侍读。故马怀素、褚无量更日入直，此侍读之始也。”以上高说。予按，《南史》：“宜都王鉴初出阁时，陶宏景为侍读。”乃知侍读之名，自梁朝已有之矣。
    ○御笔
    天子亲札，谓之御笔，始于《北史》。元魏彭城武宣《王勰传》云：“帝令勰为露布，辞曰：‘臣闻露布者，布于四海，露之耳目。以臣小才，岂足大用？’帝曰：‘汝亦为才达，但可为之。’及就，尤类帝文。有人见者，咸谓御笔。”
    ○书简用多幅
    唐卢光启策名后，扬历台省，受知于租庸张浚。浚出征并汾，卢每致书疏，凡一事别为一幅，朝士至今学之。盖重叠别纸，自光启始也。见《北梦琐言》。乃知今人书简务为多幅，其来久矣。
    ○监司之职
    本朝官至运转判官提举常平，谓之监司。按，徐邈《与范宁书》曰：“足下慎选纲纪，必得国士，以摄诸曹；诸曹皆得良吏，以掌文案。又择公方之人，以为监司。则清浊能否，与事而明。”乃知监司之职，魏、晋以来有之矣。
    ○试赋八字韵脚
    赋家者流，由汉、晋历隋、唐之初，专以取士。止命以题，初无定韵。至开元二年，王邱员外知贡举，试旗赋，始有八字韵脚，所谓“风日云野，军国清肃”。见伪蜀冯鉴所记《文体指要》。
    ○冬年贺状
    今世州郡冬年二节，通用贺状。其两句云：“应时纳祜，与国同休。”盖本于晋何充《贺正表》云：“璇衡运周，元正肇祚。伏惟陛下，应干纳祜，与天同休。”
    ○殿试有官人不为第一
    本朝殿试，有官人不为第一人，自沈文通始。迄今循之，以为故事。然徽宗朝戊戌榜，嘉王楷第一人，登仕郎王昂第二人，颜天选第三人。徽宗宣谕：“嘉王楷有司考在第一，不欲以魁天下；以第二人为榜首。”是岁，昂以有官人为殿魁，以此知有司亦失于契勘也。
    ○以物质钱为解库
    江北人谓以物质钱为解库，江南人谓为质库，然自南朝已如此。按，齐阳《谈薮》云：“有甄彬者，有行业，以一束苎，就荆州长沙寺库质钱。后赎苎，于苎束中得金五两”云云。
    ○三馆可称学士
    学士惟三馆可称，他则否。按，唐《集贤院记》：“开元故事，校书官许称学士。”故《笔谈》云：“今三馆职事，皆称学士，用《开元故事》也。”自徽宗以前，州县官蔑有以学士称者。至渡江后，苟有一官，未有不称。绍兴末，臣僚有论列者，时有旨禁之。然今习俗犹尔也。
    ○搭猱
    俗以不情者为搭猱，唐人已有此语。周ダ处士《答宾从绝句》云：“十载文章敢惮劳，宋都回为风高。今朝甘被花枝笑，任道尊前爱搭猱。”
    ○注疏之学
    《国史》云：“庆历以前，学者尚文辞，多守章句注疏之学。至刘原父为《七经小传》，始异诸儒之说。王荆公修经义，盖本于原父云。”英宗尝语及原父，韩魏公对以有文学。欧阳文忠公曰：“刘敞文章未甚佳，然博学可称也。”
    ○并当二字
    并当（去声）二字，俗训收拾，然晋已有此语。按，《世说》：“长豫与丞相语，常以谨密为端。丞相还台及行，未尝不送至车后。常为曹夫人并当箱箧。长豫亡后，丞相还台，发车后，哭至台门。曹夫人作奁，封而不忍开。”
    ○禁杀牛
    《南史》：“梁傅昭性尤笃谨。子妇家常得饷牛肉以进昭，昭召其子曰：‘食之则犯法，告之则不可。’取而埋之。”乃知牛之禁杀，自梁已然矣。
    ○一领簟
    簟可以言一领。《世说》：“王大见王恭坐六尺簟，因语恭：‘卿东来，故应有此物，可以一领及我。’”
    ○一顿食
    食可以言一顿。《世说》：“罗友尝伺人祠，欲乞食。主人迎神出，曰：‘何得在此？’答曰：‘闻卿祠，欲乞一顿食耳。’”
    ○女称娥
    唐乐府有《忆秦娥》。娥字见《史记齐悼惠王传》：“王太后有爱女，曰修成君，修成君有女，名娥。”后汉顺帝，乳母宋娥。又《史记外戚世家》：‘武帝时幸夫人尹婕妤、邢夫人，众人谓之娥。”
    ○犊空鱼尾
    犊亦可以称空，鱼亦可以称尾。宋沈攸之使范云饷武陵王赞犊一空，柳世隆鱼三十尾，皆去其首。
    ○经纪语
    江西人以能干运者为“作经纪”，唐已有此语。滕王元婴与蒋王皆好聚敛，太宗尝赐诸王帛，敕曰：“滕叔、蒋兄，自能经纪，不须赐物。”
    ○关节
    世以下之所以通款曲于上者曰关节，然唐已有此语。段文昌言于文宗曰：“今岁礼部殊不公，所取进士，皆子弟无艺，以关节得之。”又《唐摭言》云：“造请权要，谓之关节。”按汉《佞幸传》：“高祖有籍孺，孝惠时有闳孺，与上卧起，公卿皆因关说。”乃知关节盖本于关说也。
    ○银版
    银笏亦可以称版。唐韩遣使献罗，每担夫与白金一版。
    ○宗衮
    宋莒公以宋元宪为宗衮，本谢谓谢安为宗衮。谢诗云：“阽危赖宗衮，微管寄明牧。”
    ○歌曲以阕为称
    歌曲以阕为称，按，《吕氏春秋》：“昔葛天氏之乐，三人操牛尾，捉足以歌八阕。”
    ○佛妆
    张芸叟《使辽录》云：“北妇以黄物涂面如金，谓之佛妆。”予按，后周宣帝传位太子，自称天元皇帝，禁天下妇人不得施粉黛；自非宫人，皆黄眉墨妆。以是知北妆尚黄久矣。
    ○恩府
    以恩地为恩府，始于唐马戴。戴大中初为掌书记于太原李司空幕。以正言被斥，贬朗州龙阳尉。戴著书，自痛“不得尽忠于恩府，而动天下之浮议”云云，见《金华子杂编》。
    ○二税起催用周制
    本朝夏秋二税，起催以六月、十月一日，至今州县遵用。按王溥《五代会要》：“周显德三年十月，宣三司指挥诸道州府，今后夏税以六月一日起征，秋税至十月一日起征，永为定制。”乃知本朝循用周制。
    ○以舟量物
    魏武帝时，孙权曾致巨象，武帝欲知其斤重。邓哀王曰：“置象大船之上，而刻其水痕所至，称物以载之，则不校可知矣。”武帝即时行焉。时王方五六岁。予按，《符子》曰：“朔人献燕昭王以大豕，曰养奚若。使曰：‘豕也，非大圊不居，非人便不珍。今年百二十矣，人谓豕仙。’王乃命豕宰养之，十五年，大如沙坟，足如不胜其体。王异之，令衡官桥而量之，折十桥，豕不量。命水官浮舟而量之，其重千钧，其巨无用”云云。乃知以舟量物，自燕昭时已有此法矣，不始于邓哀王也。
    ○床凳子
    床凳之凳，晋已有此器。《世说》：“顾和与时贤共清言，张玄之、顾敷是中外孙。年七岁，在床边戏，于时闻语，神情如不相属，瞑在镫下。”乃作此镫字。今《广韵》以镫为鞍镫之镫，岂古多借字耶？凳，《广韵》云，“出《字林》”，殆后人所撰耳。《广韵》别出一橙字，注云：“几橙。”其义亦通。
    ○军卒为健儿
    今所在以军卒为健儿，往往以杜诗“健儿胜腐儒”为证，非也。按，《世说》：“祖逖过江时，公私俭薄，无好服玩。工、庾诸公共就祖，忽见裘袍重叠，珍饰盈列。诸公怪问之，祖曰：‘昨夜复南塘一出。’祖于时恒自使健儿鼓行劫钞，在事之人，亦容而不问。”东晋时，军卒已有健儿之称。
    ○风闻二字
    风闻二字，出《汉书》。尉佗曰：“风闻老夫父母坟已坏削。”贾逵《国语注》曰：“风，采也。采听商旅之言。”故沈约弹王源曰：“风闻东海王源，嫁女与富阳满氏。”而魏任城王澄表，以为“法忌烦苛，治贵清约，御史之体，风闻是司。”
    ○妇女称姐
    妇女以姐为称。《说文》曰：“字或作姐，古字假借也。”子也切。近世多以女兄为姐，盖尊之也。按魏繁钦《与文帝笺》曰：“自左真史内謇姐名倡。”《魏志》曰：“文帝令杜夔与左真等，于宾客之中，吹笙鼓琴。”李善注云：“其史内謇姐，盖亦当时之乐人。”以是知妇人之称姐，汉、魏已然矣。
    ○表文末云屏营
    今《世表文》末云：“屏营之至。”屏营二字见《国语》，申胥曰：“昔楚灵王独行屏营。”东汉刘陶上议曰：“屏营彷徨，不能监寐。”而任《与梁高祖笺》亦云：“不胜荷戴屏营之至。”
    ○仓廪字
    仓廪二字，蔡邕《月令章句》曰：“谷藏曰仓，米藏曰廪。”虽其义如此，然后世作文者，亦未尝分别而用。《汉志》：“太仓之粟，陈陈相因。”如《广韵》云，“仓有屋曰廪”，盖此意出于邕后也。《齐职仪》曰：“太仓令，周司徒属官，有廪人、仓人。”则所主盖亦异矣。
    ○正五九月不上任
    本朝士大夫相传，正月、五月、九月不上任。以火德王天下，正、五、九月皆火德，生壮老之位。其说无稽也。其后见窦苹《唐书音训》，其注《高祖纪》：“正、五、九三月，不行死刑。”引释氏智度论曰：“天帝释以大宝镜照四大神洲，每月一移，察人善恶。正月、五月、九月照南赡部洲，故以此月省刑修善。”予以是知正、五、九所以不上任者，政以此耳。盖士大夫初到官，必施刑责。今之州郡所以为供给者，此三月不支羊肉钱，盖沿唐故事。但历时久远，无有能讨其源流者耳。偶读窦所引用，于是始知不用正、五、九上官之理。信乎！天下之书，要当无所不读。
    ○俗骂客作
    江西俚俗骂人，有曰“客作儿。”按陈从易《寄荔与盛参政诗》云：“樱桃真小子，龙眼是凡姿。橄榄为下辈，枇杷客作儿。”盛问其说，云：“樱桃味酸，小子也。龙眼无文采，凡姿也。橄榄初涩后甘，下辈也。枇杷核大肉少，客作儿也。”凡言客作儿者，佣夫也。
    ○罢休
    吴人言罢，则以休继之，古如是也。吴正阖闾语孙武曰：“将军罢休。”
    ○点心
    世俗例以早晨小食为点心，自唐时已有此语。按，唐郑亻参为江淮留后，家人备夫人晨馔，夫人顾其弟曰：“治妆未毕，我未及餐，尔且可点心。”其弟举瓯已罄，俄而女仆请饭库钥匙，备夫人点心。亻参诟曰：“适已给了，何得又请”云云。
    ○俞通用之辞
    世俗以俞字不可通用，盖以《尧典》有“帝曰俞”。然扬雄《解嘲》云：“扬子曰：‘俞’。”上下通用之辞也。
    ○亲事官
    省寺所用使令者，名亲事官，自唐已有之。按，唐王守澄奏：“宰相宋申锡、亲事官王师文等，同谋反逆。”
    ○柳浑青李太白
    叶少蕴《石林诗话》云：“或者以荆公诗以古人姓名藏句中，如‘莫嫌柳浑青，终恨李太白’，自公始发之。然唐权德舆已有此体。”予按，梁元帝已有人姓名诗及将军名诗，不始于权德舆也。
    ○古无隋字
    隋字古无之。文帝受禅，以魏、周、齐不遑宁处，恶之，遂去走，单书隋字。犹后汉都洛，以火德故，去水加隹也。
    ○邱迟姓
    唐《封演记》：“邢州内邱县西，古中邱城寺有碑，后赵石勒光初五年所立”也。碑云：“大和尚佛图澄，姓温。”而《高僧传》、《晋书艺术传》皆不著。余因记沈太虚侍郎虚中言：“昔湖州有人发古冢，得碑，乃南朝邱迟。其言迟，乃左史邱明之后。”然则邱明竟不姓左耶？
    ○麈尾
    释藏《音义指归》云：“《名苑》曰：‘鹿之大者曰麈。群鹿随之，皆看麈所往，随麈尾所转为准。’”今讲僧执麈尾拂子，盖象彼有所指麾故耳。王衍捉玉柄麈尾。
    ○如意
    齐高祖赐隐士明僧绍竹根如意，梁武帝赐昭明太子木犀如意，石季伦、王敦皆执铁如意。三者以竹木铁为之，盖爪杖也。故《音义指归》云：“如意者，古之爪杖也。或骨角竹木削作人手指爪，柄可长三尺许。或脊有痒，手所不到，用以搔抓，如人之意。”然释流以文殊亦执之，岂欲搔痒耶？盖讲僧尚执之，私记节文祝辞于柄，以备忽忘。手执目对，如人之意。凡两意耳。
    ○八相太常引
    京师僧念《梁州八相》、《太常引》、《三皈依》、《柳含烟》等，号“唐赞”。而南方释子作《渔父》、《拨棹子》、《渔家傲》、《千秋岁》唱道之辞。盖本毗奈耶云：“王舍城南方，有乐人名葛婆，取菩萨八相，缉为歌曲。令敬信者，闻生欢喜。”
    ○方丈
    僧道诚《释氏要览》云：“方丈，寺院之正寝。始因唐显庆年中，敕差卫尉寺丞李义，表前融州黄水令王元策，往西域充使。至毗耶黎城东北四里许，维摩居士宅示疾之室，遗址叠石为之。元策躬以手板纵横量之，得十笏，故号方丈。”余按，王简《栖头陀寺碑》云：“宋大明五年，始立方丈，茅茨以庇经像。”李善引高诱曰：“堵长一丈，高一丈，回环一堵为方丈，故曰环堵，言其小也。”
    ○天王视形
    州郡置毗沙门天王之始。按，《僧史》：“唐天宝元年壬子，西蕃五国来寇安西。二月十一日，奏请兵解援。发师万里，累月方到，近臣奏且诏不空三藏入内持念。明皇秉香炉，不空诵《仁王护国ヌ罗尼》，方二七遍，帝见神人可五百员，带甲荷戈在殿前。帝问不空，对曰：‘此毗沙天王第二子独健，副陛下心，往救安西也。’其年四月，安西奏：‘二月十一日巳时后，城东北三十里，云雾冥晦中，有神可长丈余，皆被金甲。至酉时，鼓角大鸣，地动山摇。经二日，蕃寇奔溃。斯须，城楼上有光明天王现形。谨图样，随表进呈。’因敕诸道节镇，所在州府，于城西北隅，各置天王形像。至于佛寺，亦敕别院安置。”
    ○忌日行香
    忌日行香。始于唐贞元五年八月，敕天下诸州，并宜国忌日，准式行香。然行香事，按《南山钞》云：“此仪自道安法师布置。”又《贤愚经》云：“为蛇施金设斋，令人行香僧手中。”《普达王经》云：“佛昔为大姓家子，为父供养三宝。父命子传香。”此云“行香僧手中”与“传香”，今世国忌日尚行此意。至人君诞节，遂以拈香为别矣。按，《唐会要》：“开成五年四月，中书门下奏，天下州府，每年常设降诞斋。行香后，便令以素食，宴乐唯许饮酒及用脯醢等。”以此知唐朝虽诞节，亦只云行香。姚令威以为行香始于后魏江左，非也。
    ○寺立观音像
    天下寺立观音像，盖本于唐文宗好嗜蛤蜊。一日，御馔中有擘不开者，帝以为异。因焚香祝之，乃开。即见菩萨形，梵相具足。遂贮以金粟檀香合，覆以美锦，赐兴善寺。仍敕天下寺，各立观音像。
    ○生日祝寿始
    封人祝尧寿，虎拜稽首，天子万寿。人臣爱君，不过长年，未以为非也。至于生日祝寿，始见唐明皇。然识者以为非，何者？梁孝元帝少时，每以载诞之辰，辄斋素讲经。阮修容殁后，此事亦绝。唐太宗亦以降诞日，谓长孙无忌曰：“今日是朕生日，世俗皆为欢乐，在朕翻成感伤。”泣数行下，群臣皆零涕。故唐封演谓：“孤露之后，不宜以此日为欢。”可谓达理矣。明皇建节，虽出于源干曜、张说之议。然中宗常以降诞日，宴侍臣内戚于内庭，与学士联句柏梁体诗，以是知循习久矣。至人臣生日，以诗为庆，《西清诗话》乃谓公卿诞日，以诗为寿，见于唐末，此说恐非。盖开元间，惠宣太子被疾，明皇自祝桧。既愈，幸其第，置酒赋诗，为初生欢。其诗云：“昔见漳滨卧，言将人事违。今逢庆诞日，犹谓学仙归。”人臣以诗为寿，始见于此。
    ○闲人有忙事
    闲人有忙事，俗人语也，然唐人已有。韩诗云：“书墙暗记移花日，洗瓮先知酝酒期。须信闲人有忙事，且来冲雨觅渔师。”
    ○起居何如
    今世书问往还，必曰“不审比来起居何如”。按，《汉武帝内传》：“上元夫人曰：‘承阿母相邀，诣刘彻家。不意天灵至尊，下降于至浊，不审比来起居何如？’”乃知此语久矣。
    ○百合治病
    《本草图经》百合一条，引张仲景：“治病有百合知母汤、百合滑石代赭汤、百合鸡子汤、百合地黄汤，凡四方，并名百合。而用百合治之，不识其义。”余按，王原叔《内翰》云：“医药治病，或以意类取。至如百合治病，似取其名。呕血用胭脂红花，似取其色。淋沥滞结，则以灯心、木通，似取其类。意类相假，变化感通，不可不知其旨也。”以是知图经论药，尚不能如原叔。
    ○打揲
    打揲字，赵参政《闻见录》云：“须当打揲，先往排办。”东坡《与潘彦明书》云：“雪堂如要偃息，且与打揲相伴。”皆使揲字。今俗只使叠字，何耶？
    ○鹘突
    鹘突二字，当用糊涂。盖以糊涂之义，取其不分晓也。按，吕原明《家塾记》云：“太宗欲相吕正惠公，左右或曰，‘吕端之为人糊涂。’（自注云；读为鹘突）帝曰：‘端小事糊涂，大事不糊涂。’决意相之。”今食医心镜，治脾胃气冷，不能下食，虚弱无力，有鹘突羹，用鲫鱼半斤，细切起作脍，沸豉汁热投之，著胡椒、干姜、莳萝、橘皮等末，空腹食之。乃作此鹘突字，非也。
    ○先辈之称
    李肇《国史补》并《唐摭言》以举子互相推称，则曰先辈，盖前辈之义也。然《南齐书刘怀珍传》曰：“此数子皆宿将旧勋，与太祖比肩为方伯，年位高下，或为先辈，而荐诚君侧”云云。乃知先辈之称，南朝以来有矣。
    ○白直之称
    今世在官当直人谓之“白直”。南齐《萧嶷传》云：“白直共七十八人。”乃知白直之称甚久。
    ○大行之称
    古来人君之亡，未有谥号，皆以大行称之，往而不返之义也。秦始皇崩于沙邱，胡亥喟然叹曰：“今大行未发，丧礼未终。”见《李斯传》。
    ○盛喜中不许人物
    俗谚云：“盛喜中不许人物，盛怒中不答人简。”按，《列子》：“宋元君曰：‘昔有异技干寡人者，技无庸。适值寡人有欢心，故赐金帛。’”乃知俗语亦有所自也。
    ○丞相称相公
    丞相称相公，自魏已然矣。王仲宜《从军诗》曰：“相公征关右，赫怒震天威。”注：“曹操为丞相，故曰相公。”谢灵运《拟陈琳诗》曰：“永怀恋故国，相公实勤王。”亦谓曹操也。
    ○阿谁
    《传灯录》：“宗风嗣阿谁。”阿谁，俗语也。《庞统传》：“向者之论，阿谁为是。”停待，亦俗语也。《愍怀传》：“陛下停待。”
    ○饮席酹酒之始
    饮席酹酒之始。唐仆射孙会宗集内外亲表开宴。有一甥侄，间朝官后至。及中门，见绯衣官人，衣襟前皆是酒ネ，咄咄而出，不相识。洎即席，说于主人，咸讶无此官。沈思之，乃是行酒时于阶上酹酒，草草倾泼也。自此每酹酒，令侧身恭跪，一酹而已，自孙氏始也。今人三酹，非也。出《北梦琐言》。
    ○古无丈人之名
    《蜀志先主传》：“献帝舅车骑将军董承。”臣松之按：董承，汉灵帝母董太后之侄，于献帝为丈人。盖古无丈人之名，故谓之舅也。以上裴松之说。予按，丈人之义，本于《易》：以妻父为丈人，又本于汉匈奴所谓：“汉天子我丈人行也。”松之安得云古无丈人之名。
    ●卷三辨误
    ○员姓之始
    《春秋左氏传》：“伍奢子员。”陆德明《释文》：“音云，平声。”然唐员半千十世祖凝之，本彭城刘氏，仕宋，后奔元魏，以忠烈自比伍员，因改姓员。《唐书音释》乃音王问切，何耶？窦苹《音训》曰：“唐人读半千姓皆作运”，未详何据。按，《前凉录》已有金城员敞，此姓似不始于凝之。予按，唐张嘉贞荐苗延嗣、吕太一、员嘉靖、崔训，皆位清要，日与议政事，故当时语曰：“令君四俊，苗吕崔员。”然则以员为运，其误久矣。予又案，《芸阁姓苑》云：“员氏南阳，其先与楚同族，帝颛顼之后。楚令尹子文，斗伯比之子。育于郧公辛，辛生斗怀。员盖辛之后也，平王时，敖为大夫。”观此，则员得姓又不始于敞矣。郧音云，则员不当音运。
    ○韵略不收苓字
    《大唐新语》曰：“渔具总曰グ，渔服总曰衤交衫。”《唐书元结传》载自释语曰：“能带グ，全独而保生；能学聱蚜，保宗而全家。聱也如此，漫乎非耶？”语皆协韵。故音平声，与生相协。今《唐书音释》乃作蓰挺切，误矣。故苏子美《松江观渔诗》云：“鸣榔莫触蛟龙睡，举网时闻鱼鳖腥。我实宦游无况者，拟来随尔带グ。”皆作平声。今《韵略》不收此字。
    ○句读无音
    前辈言韩退之书“沈潜乎训义，反覆乎句读”。读不音独，徒斗反。殊不知山谷《次韵黄冕仲木字韵诗》云，“变名溷甲乙，誊写失句读”，止作独音也。然马融《笛赋》云：“观法了：节奏，察度于句投。”投音徒斗反，注言“句犹章句之句”。然则岂两字既异，而义亦别耶？何休《公羊传序》亦云，“失其句读”，无音。
    ○兰若（若字两音）
    兰若若字，白乐天诗作惹字押，尔者切。余按，上官仪《酬薛舍人万年宫晚景寓直怀友》诗中四句云：“东望安仁省，西临子云阁。长啸披烟霞，高步寻兰若。”此又作日灼切押。
    ○纥干字无据
    《五代史寇彦谦传》：“朱全忠迫迁昭宗于洛阳，昭宗顾瞻陵庙，彷徨不忍去。渭其左右为俚语云：‘纥干山头冻死雀，何不飞去生处乐？’相与泣下沾襟。”余以干字非是，盖郦道元《水经注》曰：“纥真山，冬夏积雪。鸟雀死者，一日千数。”故纥干为无据。
    ○干鹊音干为无义
    前辈多以干鹊为干，音干。或以对湿萤者有之。唯王荆公以为虔字，意见于“鹊之强强”，此甚为得理。余尝广之曰：“干，阳物也，干有刚健之意。而《易统卦》有云：‘鹊者阳鸟，先物而动，先事而应。’《淮南干》曰：‘干鹊知来而不知往，此修短之分也。’以是知音干为无义。”然《广韵》有干鹊字，起于后来。
    ○王圭
    杜子美《送重表侄王水事使南海诗》，谓王圭微时，房、杜过其家，而毋能识之。所谓：“秦王时在坐，真气惊户牖”是也。故蔡条《西清诗活》以为“按史所载，太宗不在坐。而子美诗独得其详，以史为疏略”。然以余考之，房、杜等旧不与太宗相识。及太宗起兵，然后杖策谒军门，乃荐杜如晦耳。王圭则诛太子建成而后见知。以他传参考，未可专以史为误也。
    ○开元钱
    世所传《青琐集杨妃别传》，以为开元钱乃明皇所铸，上有指甲痕，乃贵妃掐迹。殊不知唐《谈宾录》云：“武德中，废五铢钱，行开元通宝钱。此四字及书，皆欧阳询之所为。初进样，文德皇后掐一痕，因铸之。”故《唐书食货志》亦云：“隋末行五铢钱，天下盗起，私铸行。千钱初重二斤，其后愈轻，不及一斤。铁叶皮纸，皆以为钱。高祖入长安，民间行线环钱，其制轻小，凡八九万方满半斛。武德四年，铸开元通宝，得轻重大小之中。”然则《杨妃别传》云尔者，其谬可知也。《孔氏杂说》亦言：“开元通宝，欧阳询撰其文并书。俗不知，遂以为明皇所铸。”按，《考异》云：“时窦后已崩，文德后未立。”今皆不取。
    ○条脱为臂饰
    唐《卢氏杂说》：“文宗问宰臣：‘条脱是何物？’宰臣未对，上曰：‘《真诰》言，安妃有金条脱为臂饰，即金钏也。’又‘《真诰》，萼绿华赠羊权金玉条脱各一枚。’”余按，周处《风土记》曰：“仲夏造百索系臂，又有条达等织组杂物，以相赠遗。”唐徐坚撰《初学记》，引古诗云：“绕臂双条达。”然则条达之为钏，必矣。第以达为脱，不知又何谓也。徐坚所引古诗，乃后汉繁钦《定情篇》云：“何以致契阔，绕腕双跳脱。”但跳脱两字不同。
    ○秋鹤与飞
    欧阳文忠公《集古录》云：“《罗池庙碑》云，‘步有新船’，集本以步为涉。‘荔子丹兮蕉子黄’，碑蕉下无子字，当以碑为是。而碑云‘春与猿吟兮秋鹤与飞”，则疑碑误。”余按，《柳子厚集》有《永州铁炉步志》云：“江之浒，凡可縻而上下者曰步。永州北郭，有步曰铁炉步。盖有缎铁者居，其人去，炉毁者不知年矣。独有其号，冒而存云。”余以子厚之文证之，则知“步有新船”为有据也。又按，沈存中《笔谈》云：“韩退之《罗池碑》云，‘春与猿吟兮秋与鹤飞’，今验石刻，乃‘春与猿吟兮秋鹤与飞’，古人多用此格，如楚词‘吉日兮辰良’，又‘蕙ゾ蒸兮兰藉，奠桂酒兮椒浆’。欲相错成文，则语健耳。如老杜‘红豆啄余鹦鹉粒，碧梧栖老凤皇枝’之类。”余以存中之论证之，则知欧公以“秋鹤与飞”为误者，非也。
    ○曲逆音去遇
    宋景文谓：“汉陈平封曲逆侯，今学者读曲逆作去遇，不作本音，何耶？”余按，孔经父云：“陈平封曲逆侯，汉书元无音。《文选》载陆士衡《高祖功臣颂》：‘曲逆宏达，好谋能断。’注：‘曲，区遇反。逆音遇。’”然则景文竞忘《文选》注耶？
    ○《乐府》有掺字
    杨文公《谈苑》载：“徐锴仕江南为中书舍人，校秘书时，吴淑为校理。《古乐府》中有掺字，淑多改作操，盖以为章草之变。锴曰：‘不可，非可以一例。若渔阳掺，音七鉴反，三挝鼓也。祢衡作《渔阳掺挝古歌》云，边城晏开渔阳掺，黄尘萧萧白日暗。’淑叹服之。”余按，《诗遵大路篇》云，“掺执子之祛兮”，陆德明音所览反，及所斩反。《葛屦篇》，“掺掺女手”，则又音以所衔、所感、息廉三反。则掺字元非一义。梁王僧孺《咏捣衣诗》云：“散度广陵音，掺写渔阳曲。”自注云：“掺音憾。”然则掺字僧孺自有明注，不惟吴淑不知，而锴复不援以为证，何耶？桓谭《新论》有微子掺、箕子掺。乃知掺者，古已有之。
    ○乾德之号二
    杨文公《谈苑》记江南保大中，浚秦淮，得石志。案其刻，有“大宋乾德四年”，凡六字，他皆磨灭不可识。令诸儒参验，乃辅公反江东时年号。后太祖受命，国号宋，改元乾德，江左始衰弱。岂非威灵先及，而符谶将著也？欧阳公《归田录》，记太祖建隆六年改元，语宰相勿用前世旧号，于是改元乾德。其后因于禁中见内人鉴，背有乾德之号。以问学士陶谷，谷曰：“此伪蜀时年号耳。”因问内人，果是故蜀王侍人。太祖由是益重儒士，而叹宰相寡闻也。夫乾德之号二，一辅公，一蜀王衍，未知孰是。
    ○集灵存仙望仙之名
    文忠公《集古录西岳华山庙碑》载其述自汉以来云：“高祖初兴，改秦淫祀。太宗承循，各诏有司，其山川在诸侯者，以时祠之。孝武皇帝修封禅之礼，巡省五岳，立宫其下，宫曰集灵宫，殿曰存仙殿，门曰望仙门。中宗之世，使者持节，岁一祷而三祠。后不承前，至于亡新，寝用邱墟。建武之元，事举其中，礼从其省，但使二千石岁时往祠。自是以来，百有余年，所立碑石，文字磨灭。延熹四年，弘农太守袁逢，修废起顿，易碑饰阙。会迁京兆尹，孙府君到，钦若嘉业，遵而成之。”孙府君讳ギ。文忠云：“文字可读，其大略如此。所谓集灵宫者，他书皆不见，唯见此碑。”余尝观《桓君山赋序》云：“余少时为郎，从孝成皇帝出祠甘泉，河东见郊，先置华阴集灵宫，宫在华山下，武帝所造。欲以怀集仙者王乔赤松子，故名殿为存仙。端门南向山，书曰望仙门。窃有乐高妙之志，即书壁为小赋云。”然则文忠言他书皆不见，岂偶忘君山之云乎？沈休文诗：“既表祈年观，复立望仙宫。”
    ○博塞字音
    按鲍宏《博经》，以博塞之塞，音苏代反。然余考唐李翱《拷υ法》，其采有开十二，塞十一。以开封塞，则不当音以苏代反。《庄子》云：“问谷奚事，则博塞以游。”亦音苏代反。
    ○不识撑犁孤涂字
    《玄晏春秋》曰：“计君授与《司马相如传》，遂涉《后汉书》。读《匈奴传》，不识撑犁孤涂之字。有胡奴执烛，顾而问之。奴曰：‘撑犁，天子也。言匈奴之号单于，犹汉人有天子也。’予于是旷然发悟。”以上皆玄晏说。及观欧阳文忠公少时，代王状元《谢及第启》云：“陆机阅史，尚靡识于撑犁；枚皋属文，徒率成于<骨皮>。”文忠公以为陆机，盖误也。黄朝英《缃素杂记》，以不知文忠公用撑犁事为恨，盖渠未尝读《玄晏春秋》耳。又《沈元用谢启》云：“读撑犁事而靡识，敢谓知书；问祈招诗而不知，尚惭博学。”然陆机不识撑犁事，竟不知在何书。
    ○束义
    束，其义不一。《论语》曰：“自行束以上，吾未尝无诲焉。”前人多引《礼》：“男贽玉帛禽鸟，女贽榛栗枣修。”以为束者，束脯也，用束脯以为贽尔。余按，杜恕《体论》曰：“束之业，其上在于不言，其次莫如寡知。”又按，后汉《马援传注》云：“男子十五以上，谓之束。”不可以“束之问不出境”一概论也。《檀弓》云：“古之大夫，束之问不出境。”乃知以束为束脯者为非是。后汉杜诗荐伏湛曰：“自行束，说无毁玷。”注：“自行束，谓年十五以上。”《延笃传注》：“束，谓束带修饰。”
    ○牙门
    孔经父《杂说》记：“突厥，李靖徙牙于碛中。牙者，旗也。《东京赋注》：‘竿上以象牙饰之，所以自表饰也。’太守出则有门旗，其遗法也。后遂以牙为衙。早晚衙，亦太守出建旗之义也。或以衙为廨舍；早晚声鼓，则又谓之衙牌；儿子谓之衙内；皆不知之耳。《唐韵注》云：‘衙，府也’，是亦讹耳。”以上皆孔说。余按《语林》云：“近代通谓府庭为公衙，即古之公朝也。字本作牙，讹为衙。”《诗》曰：“祈父，予王之爪牙。”大司马掌武备，象猛兽，以爪牙为卫。故军前大旗为牙旗，出师则有建牙之事。军中听号令，必至牙旗之下。乃知牙者，所以为卫也，义主于此。而孔氏止谓之旗者，不得其说者也。唐《资暇集》亦云：“武职有押衙之目。衙宜作牙，非押衙府也，盖押衙旗者。按，兵书云：‘牙旗者，将军之旌。’故竖于门，史传咸作牙门。今押牙既作押衙，牙门亦谓之衙门乎？”予又按，《南史侯景传》：“景将率谋臣朝，必集行列门外，谓之牙门，以次引进。”牙门始见于此。
    ○倒行逆施
    《史记伍子胥传》：“子胥曰：‘日暮途远，吾故倒行而逆施之。’”西汉《主父偃传》亦曰：“吾日暮，故倒行而逆施之。”余按，《吴越春秋》乃云：“日夕途远，吾故倒行逆旅之于道也。”乃知施字即旅字。施字于道无义。《国语》曰：“晋阳处父过宁，舍于逆旅。”潘岳《上客舍议》，亦引语曰：“许由辞帝尧之命，而舍于逆旅。”魏武帝诗曰：“逆旅整设，以通商胃。”乃知逆施可于事言之，至于道路无义也。当俟有识者订之。《左氏传》：“苟息曰：‘今虢为不道，保于逆旅。’”《正义》曰：“逆，迎也。旅，客也。迎止宾客之处也。”马融《长笛赋序》曰：“有洛客舍逆旅。”
    ○李白非蜀人
    曾子固作《李白诗集序》云：“白，蜀郡人，初急岷山。”又云：“旧史称白山东人，为翰林待诏。皆不合于白之自序，盖史误也。”余按，杜子美有《苏端薛复筵简薛华醉歌》云：“近来海内为长句，汝与山东李白好。”乃知旧史以白为山东人，不为无据也。故范传正所作《李白碑》，以白“其先陇西成纪人，凉武昭王九代之孙。隋末流离，神龙初，潜还广汉，目侨为郡人。”由此观之，则白本非蜀人也。
    ○玉树
    《三辅黄图》云：“甘泉宫有槐，根干盘峙，二三百年物也。即扬雄赋所谓‘玉树青葱’者。”余按，唐刘饣束《隋唐嘉话》谓：“云阳县界多汉离宫故地，有似槐而叶细，土人谓之玉树。”扬子云《甘泉赋》云“玉树青葱”，指此。后左思讥之，已失。《三辅黄图》以为槐之根干，则又甚矣。
    ○筠为竹皮
    许慎《说文》云：“筠字从竹，竹皮也。”《唐韵》曰：“筠，竹皮之美质也。”《礼记》：“如竹箭之有筠，如松柏之有心。”说者以竹箭松柏，各以皮心为固耳。然古今文士，例以筠配松，何耶？孔颖达亦以筠为竹外青皮也。
    ○女婿乘龙
    《潘子真诗话》云：“杜子美诗‘门阑多喜色，女婿近乘龙’，为误。引《楚国先贤传》：‘孙携，字文英，与李元礼俱娶太尉桓延女，时人谓桓叔元两女乘龙。’言得婿如龙也。故宋景文公诗亦云：‘承家男得凤，择婿女乘龙’，俱用此事。”余尝以潘子真之论为非，盖景文所用，乃是此事。至杜子美诗“女婿近乘龙”，盖用《太平广记萧史传》所谓“弄玉乘凤，萧史乘龙”者是也。
    ○飞燕在昭阳
    西汉赵飞燕既立为皇后，后宠少衰。女弟绝幸，为昭仪，居昭阳。盖《飞燕本传》云尔。唐李太白《宫词》云：“宫中谁第一？飞燕在昭阳。”夫昭阳，昭仪所居也，非谓飞燕耳。其后见唐王睿《松窗录》云：“禁中呼木芍药为牡丹，命李白为新辞，有‘汉宫谁第一，飞燕倚新妆’之语。”乃知昭阳之本，世所传者误也。然此一联，据《杨妃外传》，高力士摘之以谮李白。
    ○黄庭博鹅
    蔡绦《西清诗话》谓：“李太白诗有误，云：‘山阴道士如相访，为写黄庭博白鹅’，逸少所写乃道德经。”余按，《太白集》有《怀古王右军诗》云：“山阴遇羽客，要此好鹅宾。扫素写道经，笔精妙入神。书罢笼鹅去，何曾别主人。”据此诗，则太白未尝误用。何耶？按，本传：“逸少闻山阴道士好养鹅，往观焉。”非山阴道士访逸少也。前诗不特误使黄庭事，尝疑以为世俗子所增。至梅圣俞《和宋谏议鹅诗》亦云：“不同王逸少，辛苦写黄庭。”山谷诗云：“颇似山阴写道经，虽与群鹅不当价。”则知黄庭之误尤分明。
    ○秋菊落英
    蔡绦《西清诗话》，记荆公有“黄菊飘零满地金”之句，而文忠公非之，荆公以文忠不读《楚辞》之过也。以予观之，“夕餐秋菊之落英”，非零落之落。落者，始也。故筑室始成谓之落成。《尔雅）曰：“ㄈ、落、权、舆，始也。”至若钱昭度诗云，“荞麦花残小雪飞”，乃为诗病。
    ○药名诗不始于唐
    蔡绦《西清诗话》谓：“药名诗，世以起于陈亚，非也。东汉已有离合体，至唐始著药名之号。如张籍《答鄱阳客诗》：‘江皋岁暮相逢地，黄叶霜前半下枝。子夜吟诗问松桂，心中万事喜君知。’”以予观之，恐或不然。且药名之号，自梁以来有之。简文帝《药名诗》云：“朝风动春草，落日照横塘。重台荡子妾，黄昏独自伤。烛映合欢被，帷飘苏合香。石墨聊书赋，铅华试作妆。徒令惜萱草，蔓延满空房。”梁元帝《药名诗》云：“戍客恒山下，常思衣锦归。况看春草歇，还见雁南飞。蜡烛凝花影，重台闭绮扉。风吹竹叶袖，网缀流黄机。讵信金城里，繁露晓沾衣。”如庾肩吾、沈约，亦各有一首。乃知药名诗不始于唐。
    ○青女横陈
    荆公诗云：“日高青女尚横陈。”横陈二字，见宋玉《风赋》“横自陈兮君之前”及《楞严经》。夫青女者，主霜雪之神也。故《淮南子》云：“至秋三月，青女乃出，降霜雪。”高诱注云：“青女乃天神，青腰玉女，主天霜雪。”荆公以青女为霜，于理未当。杜子美《秋野诗》云：“飞霜任青女。”梁昭明《博山香炉赋》曰：“青女司寒，红光翳景。”亦皆指为霜雪之神。然荆公之诗，不害为佳句也。
    ○中山放
    《刘贡父诗话》云：“陈子昂云：‘吾闻中山相，乃属放翁。’放本秦西巴孟孙氏之臣也，谓之中山，误矣。”予观陈无己《谢再授徐州教授启》云：“中山之相，仁于放；乱世之雄，疑于食子。”乃知误者，非一人也。
    ○前溪歌
    “十五嫁王昌，盈盈入画堂。自怜年最少，复倚婿为郎。舞爱前溪绿，歌怜子夜长。闲来斗百草，度日不成妆。”唐崔颢《王家少妇诗》。《子夜歌》，则乐府所谓“古有女，名子夜，造其歌”者也。至于前溪舞，读陈朝刘删《侯司空宅咏妓》诗乃得之，刘删诗云：“山边歌落日，池上舞前溪。”崔意属此。又《古今乐录》谓“晋车骑将军沈玩作《前溪歌》”，而非舞也。
    ○颦青蛾
    杜子美《一百五夜对月》诗，“想像颦青蛾”，盖蛾，眉也。世所传本多作娥，非是。故杜《江月诗》又云，“谁家挑锦字，灭烛翠眉颦”，可以为据。又沈约《咏月诗》：“高楼切思妇，西园游上才。”庾肩吾《望月诗》：“楼上徘徊月，窗中愁思人。”隋董思恭《咏月诗》：“别客长安道，思妇高楼上。”故杜子美《江月诗》云：“江月光于水，高楼思杀人。”
    ○犬迎曾宿客
    今诗集所传杜诗：“犬迎曾宿客，鸦护落巢儿。”余家有唐顾陶所编杜诗，乃是“犬憎闲宿客”。二字不同，然皆有理。又《对月》诗，旧本作“斫却月中桂”，陶本作“折尽月中桂”，二字亦不同。惟《寄高适诗》，旧本乃“天上多鸿雁，池中足鲤鱼”。陶本乃以池为河，似不及河也。
    ○江文通杂拟诗
    《文选》有江文通杂拟诗，如《拟休上人》云：“日暮碧云合，佳人殊未来。”非休上人作也。白乐天《题道宗上人诗》云：“不似休上人，空多碧云思。”又唐次休上人亦有诗与白云：“闻有余霞千万首，何妨一句乞闲人。”白答之曰：“禅心不合生分别，莫爱余霞嫌碧云。”则白直以碧云合之句为汤惠休作矣。如文通拟渊明一诗，编者至载于陶集中。是皆不明考之过。
    ○悠然见南山
    东坡以渊明“采菊东篱下，悠然见南山”。无识者以见为望，不啻之与美玉。然余观乐天《效渊明诗》有云：“时倾一尊酒，坐望东南山。”然则流俗之失久矣。惟韦苏州《答长安丞裴说诗》有云：“采菊露未，举头见秋山。”乃知真得渊明诗意，而东坡之说为可信。
    ○药栏
    唐李匡《资暇集》谓：“园亭中药栏，栏即药，药即栏，犹言围援，非花药之栏也。有不悟者，以藤架蔬圃，堪作切对，不知其由矣。按，汉宣帝诏曰：‘池药未御幸者，假与贫民。’《汉书》‘阑入宫禁’，字多作草下阑，则药栏尤分明也。”方悟杜子美《将赴成都草堂》诗“常苦沙崩损药栏”及“乘兴还来看药栏”之意。孙少魏以药为，今本史信然。
    ○小胡孙
    杜子美有《从人觅小胡孙许寄诗》云：“人说南州路，山猿树树悬。举家闻若骇，为寄小如拳。”意题皆是胡孙，而首句以山猿为词者，何耶？故韩子苍有《谢人寄小胡孙诗》云：“直疑少陵觅，未解柳州憎。”然则虽子苍，亦以杜为错耶？
    ○衔杯乐圣称世贤
    韩子苍言：“杜子美八仙歌：‘左相日兴费万钱，衔杯乐圣称世贤。’世字无义，当作避字，传写误耳。”按，李适之代牛仙客拜左丞相，为李林甫阴中，罢政事。赋诗曰：“避贤初罢相，乐圣且衔杯。为问门前客，今朝几个来？”
    ○孟浩然得戴诗意
    颜之推《家训》云：“《罗浮山记》云：‘望平地树如荠。’故戴诗云：‘长安树如荠’；有人《咏树》诗云：‘遥望长安荠’，皆耳学之过也。”余因读孟浩然《秋登方山诗》云：“天边树若荠，江畔洲如月。”乃知孟真得诗意。
    ○使白水事
    前辈使白水事，例作一意，不可不辨。《鲁僖公二十四年传》曰：“不与舅氏同心者，有如白水。”此以色言。汉广都郡有白水县，此以地言。止是一意也。故潘安仁诗云：“白水过庭激，绿槐夹门植。”杜子美诗云：“黄云高未动，白水已扬波。”又云：“卷帘惟白水，隐几亦青山。”至许浑、孟郊则不然。许《赠王居士》云：“雨中耕白水，云外斫青山。”孟郊云：“种稻耕白水，负薪斫青山。”青山则止谓山之青，而白水在《魏田制》云：“白田收至十余斛，水田收数十斛。”于此当作两字，即是两意，则非其对。
    ○韩子苍以苏味道诗为李益
    “火树银花合，星桥铁锁开。暗尘随马去，明月逐人来。游妓皆李，行歌尽落梅。金吾不禁夜，玉漏莫相催。”唐苏味道《上元诗》也。韩子苍和龚况《上元游葆真宫观灯诗》云：“开卷爱公如李益，解言明月逐人来。多情如共春流转，刻烛题诗又一回。”子苍以苏诗为李益，何耶？然苏意乃取梁朱超《望月诗》耳。朱云：“唯余故楼月，远近必随人。”
    ○使驺忌听琴事
    元微之《桐花诗》云：“尔生不我得，我愿裁为琴。宫弦春以君，君若春日临。商弦廉以臣，臣作旱天霖。”盖取《史记》：“驺忌子闻齐威王鼓琴，而为说曰：‘大弦浊以春温者，君也；小弦廉折以清者，相也。’”《西清诗话》乃云：“吴僧义海，琴妙天下。而东坡《听唯贤琴》诗，有‘大弦春温和且平，小弦廉折亮以清’之句。”至谓“东坡未知琴趣，不独琴为然”。殊不知亦取驺忌子听琴之事耳。
    ○张丽华误作潘丽华
    东坡《虢国夫人夜游图诗》：“当时亦笑张丽华，不知门外韩擒虎。”盖全用杜牧之《台城曲》两句诗：“门外韩擒虎，楼头张丽华。”凡此取后主张贵妃名丽华，尤见宠幸；隋遣韩擒虎平陈，后主与丽华俱被收。今坡诗本皆误作潘丽华，遂致黄朝英《缃素杂记》以东坡为误，彼不记杜牧之诗耳。
    ○静憩鸡鸣午
    荆公诗：“静憩鸠鸣午，荒寻犬吠昏。”学者谓公取唐诗“只鸠鸣午寂，双燕话春愁”之句。余尝见东坡手写此诗，乃是“静憩鸡鸣午”。读者疑之，盖亦不知取唐诗“枫林社日鼓，茅屋午时鸡”。
    ○孤雁诗
    汉皋张君《诗话》谓：“鲍当《吟孤雁》诗云：‘更无声接续，空有影相随。’当时号为鲍孤雁。凡物有声而孤者皆然，何独雁乎？此人论诗，正如王君卿以林和靖《梅花》诗亦可作桃、李、杏花之类，宜取东坡之笑也。”然余观《司马温公诗话》，乃谓：“当为河南府法曹，尝忤知府薛映。因献《孤雁》诗，所谓‘天寒稻粱少，万里孤难进。不惜充官庖，为带边城信。’薛大嗟赏，时号鲍孤雁。”与张君所记不同，而词句亦非前句可及。余后因读《江南野录》，乃知张君所记，是南唐人诗。
    ○谢安掩鼻
    谢安虽有盛名，而当桓温恣横之际，所以不仕者，政畏温耳。故虽有司按奏，被召历年不至，禁锢终身而不辞。而其妻不解其意，既见家门富贵，而安独静退，乃曰：“大丈夫不如此也。”安掩鼻曰：“恐不免耳。”其后遂为桓温司马，竟受简文顾命，与王坦之同事，丽温欲杀之。坦之流汗沾衣，倒执手版，安则从容就席。以此观之，安之所以答妻以不免之言，而推求所以掩鼻之意。盖畏温知之而不免其祸耳，非为不免富贵也。张文潜《和苏东坡先生西山旧事诗》有云：“谢公富贵知不免，醉眼未为苍生开。”岂失史意耶？
    ○吏部文章二百年
    韩子苍言，欧阳文忠公《寄荆公》诗云：“翰林风月三千首，吏部文章二百年。”吏部，盖谓南史：“谢于宋明帝朝，为尚书吏部郎，长五言诗。沈约尝云：‘二百年来，无此诗’”也。文忠之意，直使谢事。而荆公答之曰：“他日若能窥孟子，终身安敢望韩公。”则荆公之意，竟指吏部为退之矣。
    ○裹饭非子来
    东坡《次韵徐积诗》：“杀鸡未肯邀季路，裹饭应须问子来。”按，《庄子》书：“子杞、子舆、子桑、子来四人，相与为友。”然无裹饭之事。《庄子》书又载：“子舆与子桑友，而淋雨十日，子舆曰：‘子桑殆病矣。’裹饭而往食之。”乃知裹饭者，子舆、子桑，非子来也。东坡此诗为误。余又观韩退之《赠崔立之诗》云：“昔者十日雨，子来寒且饥。其友名子舆，忽然忧且思，褰裳触泥水，裹饭往食之。好事漆园吏，书之存雄辞。”然则退之亦误用耳。
    ○僧绰采蜡烛作凤凰
    “忆昔庚寅降屈原，旋看蜡凤戏僧虔。随翁万里心如铁，此子何劳为买田。”东坡《送子由奉使》最后一章也。时子由之子侍行，故及之。然蜡凤之戏，议者以为误。盖《南史》：“王昙首与兄弟集会子孙，任其戏。适僧达跳地作虎子；僧虔累十二博棋，既不坠落，落亦不重作；僧绰采蜡烛作凤凰。”乃知蜡凤之戏，非僧虔也。
    ○荷囊非芰荷之荷
    刘伟明《赠熊本待制诗》云：“西清寓直荷为橐，左蜀宣风绣作衣。”盖《南史刘杳传》：“著紫荷橐。”事见《汉张安世传》，持橐簪笔之意。而伟明乃以荷为芰荷之荷，何耶？欧阳文忠《回吴舍人启》云：“红药翻阶，直禁垣之清切；紫荷持橐，陪法从以雍容。”又《上胥偃启》曰：“白覃素简以香生，兹焉辟恶；紫袷荷囊而备问，最近清光。”乃知误者非一人。然《隋书乐志》：“尚书录令仆射吏部尚书，朝服缀紫荷，录令左仆射左荷，右仆射、吏部尚书右荷。”此又何耶？姑俟博识者。
    ○阳燧
    《淮南子》：“阳燧见日，则然而为火。”注云：“阳燧，金也。取金杯无缘者，熟摩令热，日下以艾承之。”又云：“木与木相摩则然。世之取火惟此耳。”刘言史《与孟郊煎茶诗》云：“敲石取鲜火，汲泉避腥鳞。”石火虽火，而不可然，言史不察也。《周礼司ピ氏》：“掌以夫燧，取明火于日。”郑注云：“夫燧，阳燧也。”《礼内则》疏：“晴则以金燧取火于日，阴则以木燧钻火也。”《礼外传》云：“宗庙之祭，用明火者，以阳鉴取日中之火，谓之阳燧。以冬至之日子时，铸铜为鉴。”
    ○阳关图
    王维《送元二诗》：“渭城朝雨轻尘，客舍青青柳色新。劝君更尽一杯酒，西出阳关无故人。”李伯时取以为画，谓《阳关图》，予尝以为失。按《汉书》：“上党有天井关，敦煌龙勒有玉门关、阳关，去长安二千五百里。”唐人送客，西出都门三十里，特是渭城耳。今有渭城馆在焉，即古之渭阳。据其所画，当谓之《渭城图》可也。东坡《题阳关图诗》：“龙眠独识殷勤处，画出阳关意外声。”皆承其失耳。至山谷《题阳关图断章》云：“渭城柳色关何事，自是离人作许悲。”然则详味山谷诗意，谓之《渭城图》宜矣。
    ○珠还合浦
    《古今诗话》：“羊方谔《上广守诗》：‘鳄徙恶溪韩吏部，珠还合浦孟尝君。’”殊不知珠还合浦，乃后汉孟尝，不可以孟尝君迁就也。
    ○黄金台
    前辈以荆公诗“功谢萧规惭汉第，恩从隗始诧燕台”，以台字为失。《史记》云：“为隗改筑宫而师事之。”然唐时李太白诗云：“何人为筑黄金台”，荆公诗本此。
    ○以玉儿为玉奴
    东坡《和杨公济梅花诗》云：“月地云阶漫一尊，玉奴终不负东昏。”又《四时诗》云：“玉奴纤手嗅梅花。”《南史》：“齐东昏侯妃潘玉儿，有国色。”牛僧孺《周秦行记》：“薄太后曰：‘牛秀才远来，谁为伴？’”《潘妃辞》曰：“东昏侯以玉儿身死国除，不宜负他。”注云：“玉儿，妃小字。”东坡盖用此。而两以儿为奴者，误也。然不害为佳句。
    ○东坡用事切
    东坡《和山谷嘲小德诗》，末云：“但使伯仁长，还兴络秀家。”盖伯仁乃络秀子耳。洪驹父《哭谢无逸诗》云：“但使添丁长，终兴谢客家。”此学东坡语，尤无功。添丁，卢仝子，气脉不相属。络秀，本周伯仁父浚之妾。小德亦庶出，故坡用事，其切如此。山谷诗：“解著《潜夫论》，不妨无外家。”更觉其切。
    ○妓人出家诗
    唐顾陶，大中丙子编《唐诗类选》，载阳郇伯作《妓人出家诗》：“尽出花钿与四邻，云鬟剪落向残春。暂惊风烛难留世，便是池莲不染身；贝叶欲翻迷锦字，梵声初学误梁尘。从今艳色归空后，湘浦应无解佩人。”《湘山野录》乃谓：“本朝申国长公主为尼，掖廷嫔御随出家者三十余人。太宗诏两禁各以诗送之，陈彭年作诗八句。”今考其诗，与阳郇伯所作一同，首句“尽出花钿散玉津”一句不同。岂后人改郇伯诗，托以彭年之名，而文莹又不考之过耶？
    ○蒸壶似蒸鸭
    东坡《岐亭汁字韵诗》：“不见卢怀慎，蒸壶似蒸鸭。坐客皆忍笑，髡然发其幂。”按，《太平广记》载《卢氏杂说》：“郑馀庆与人会食。日高，众客嚣然。呼左右曰：‘烂蒸去毛，莫拗折项。’诸人相顾，以为必蒸鹅鸭。良久就餐，每人前下粟米饭一碗，蒸葫芦一枚。余庆餐尽，诸人强进而罢。”然则“蒸壶似蒸鸭”，乃郑余庆，非怀慎也。岂东坡偶忘之耶？
    ○望夫石
    《陈无己诗话》：“望夫石，在处有之，古今诗人，承用一律。惟刘梦得云：‘望来况是几千岁，只似当年初望时。’语虽拙而意工。黄叔达，鲁直之弟也，以顾况为第一。云：‘山头日日风和雨，行人归来石应语’，语意皆工。江南望夫石，每过其下，不风即雨，疑况得句处也。”予家有《王建集》，载《望夫石》诗，乃知非况作。其全章云：“望夫处，江悠悠。化为石，不回头。山头日日风和雨，行人归来石应语。”岂无己、叔达偶忘王建作耶？
    ○落梅花折杨柳
    《乐府杂录》载：“笛者，羌乐也。古曲有落梅花、折杨柳，非谓吹之则梅落耳。故陈贺彻《长笛》诗云：“柳折城边树，梅舒岭外林。”张正见《柳》诗亦云：“不分梅花落，还同横笛吹。”李峤《笛》诗：“逐吹梅花落，含春柳色惊。”意谓笛有梅、柳二曲也。然后世皆以吹笛则梅花落，如戎昱《闻笛》诗云：“平明独惆怅，飞尽一庭梅。”崔橹《梅》诗：“初开已入雕梁画，未落先愁玉笛吹。”《青琐集诗》：“凭仗高楼莫吹笛，大家留取倚栏看。”皆不悟其失耳。惟杜子美、王之涣、李太白不然。杜云：“故园杨柳今摇落，何得愁中却尽生。”王云：“羌笛何须怨杨柳，春风不度玉门关。”李云：“黄鹤楼中吹玉笛，江城五月落梅花。”亦谓笛有二曲也。
    ○吴钩
    沈存中《笔谈》谓：“唐诗多有言吴钩者，刀名也，刃弯。今南蛮谓之葛党刀。”予按，《吴越春秋阖闾内传》曰：“阖闾既宝莫耶之剑，复命于国中作金钩，令曰：‘能为善钩者，赏之百金。’吴作钩者甚众，而有人贪王之重赏也。杀其二子，以血衅金，遂成二钩，献于阖闾。”吴钩始于此，岂存中偶忘之耶？左太冲《吴都赋》云：“吴钩越棘，纯钩湛卢。”鲍照《结客少年行》云：“骢马金络头，锦带佩吴钩。失意杯酒间，白刃起相仇。”杜甫《后出塞》云：“少年别有赠，含笑看吴钩。”又送刘判官云：“经过辨丰剑，意气逐吴钩。”李涉《寄杨潜》云：“腰佩吴钩佐飞将。”曹唐《买剑》亦云：“将军溢价买吴钩。”韩《送王相公》云：“结束佩吴钩。”
    ○江神世情
    《云斋广录》记：“冯当世，庆历中，以鄂州首荐。至大江，风涛汹涌，几至沈没。来春廷试第一，还鄂州，复过大江，风微浪稳，舟楫安然。公题诗江亭云：‘江神也世情，为我风色好。’”予读《唐文粹》，见施肩吾《及第后过扬子江》诗云：“忆昔将贡年，抱愁此江边。鱼龙互闪烁，黑浪高于天。今日步春草，复来经此道，江神也世情，为我风色好。”乃知当时取肩吾末句题于江亭耳，非自作也。
    ○夜半钟
    陈正敏《遁斋闲览》，记《欧阳文忠诗话》，讥唐人“夜半钟声到客船”之句云：“半夜非钟鸣时，疑诗人偶闻此耳。”且云：“渠尝过姑苏，宿一寺，夜半闻钟。因问寺僧，皆曰：‘分夜钟，曷足怪乎？’寻闻他寺皆然，始知半夜钟惟姑苏有之。”以上皆《闲览》所载。予考唐诗，知欧公所讥，乃唐张继《枫桥夜泊诗》。全篇云：“月落乌啼霜满天，江枫渔火对愁眠。姑苏城外寒山寺，夜半钟声到客船。”此欧阳公所讥也。然唐时诗人皇甫冉有《秋夜宿严维宅涛》云：“昔闻玄度宅，门向会稽峰。君住东湖下，清风继旧踪。秋深临水月，夜半隔山钟。世故多离别，良宵讵可逢。”且维所居正在会稽，而会稽钟声亦鸣于半夜，乃知张继诗不为误，欧公不察。而半夜钟亦不止于姑苏，如陈正敏说也。又陈羽《梓州与温商夜别》诗，“隔水悠扬半夜钟’，乃知唐人多如此。王直方《兰台诗话》亦尝辨论，第所引与予不同。
    ○冷斋不读书
    洪觉范《冷斋夜话》谓：“山谷谪宜州，殊坦夷。作诗曰：‘老色日上面，欢日去心。今既不如昔，后当不如今。’又云：‘轻纱一幅巾，短簟六尺床。无客白日静，有风终夜凉。’”且曰：“山谷学道休歇，故其闲暇若此。”以上皆《冷斋》语也。予以冷斋不读书之过。上八句皆乐天诗，盖是编者之误，致令渠以为山谷所为。前四句“老色日上面”，乃乐天《东城寻春》诗。尚余八句，所谓“今犹未甚衰，每事力可任”是已。后四句“轻纱一幅巾”，乃乐天《竹窗诗》。亦尚余二十四句，所谓“常爱辋川寺，竹窗东北廊”是已。《山谷外集》更有“啧啧雀引雏，梢梢笋成竹”数篇，皆非山谷诗。偶会其意，故记之册，学者不可不知也。
    ○僧清顺诗
    《冷斋夜话》，记西湖僧清顺诗：“久从林下游，颇识林下趣。从渠绿阴繁，不碍清风度。闲来石上眠，落叶不知数。一乌忽飞来，啼破幽寂处。”韩子苍为予言，后四句不同。云：“困即石眠，莫省落花数。惟闻犬吠声，又入青松去。”
    ○使君乃节度使之使
    《古乐府罗敷》诗：“使君从南来，五马立踟蹰。”使如节度使、观察使之使，非使令之使也。《本草》：“使君子。潘州郭使君疗小儿，多用此物，医家因号为使君子。”犹言太守子也。山谷《题余干县令吴可权白云亭诗》云：“寄语吴令君，但遣糟床注。”令君亦使君之意耳。钱穆父有《药名诗》云：“一来亦甘草草别，疏薄无使君子疑。”是以使君为使令之使矣。山谷《药名诗》云：“杨侯济北使君子”，其用意与钱异。
    ○曲名《舞山香》
    东坡记徐州通判李陶有子，年十七八，素不善作诗。忽咏落花云：“流水难穷目，斜阳易断肠。谁闻砑光帽，一曲舞山香。”人惊问之，若有物凭者。谢中舍问其砑光帽事，自云：“西王母宴群仙，有舞者戴砑光帽，帽上簪花。舞山香一曲，未终，花皆落去。”予读唐《羯鼓录》，见“汝阳王，明皇爱之，每随游幸。尝戴砑纱帽子打曲，上自摘红槿花一朵，置于帽上。遂奏《舞山香》一曲，花不坠落，上大笑。”事与前极相类。
    ○曲名《荔枝香》
    《唐书礼乐志）：“帝幸骊山。杨贵妃生日，命小部张乐长生殿。因奏新曲，未有名，会南方进荔枝，因名曰《荔枝香》。”乐史所作《杨妃外传》亦云：“新曲未有名，会南海进荔枝，因名焉。”故杜子美《病橘诗》云：“忆昔南海使，奔腾献荔枝。百马死山谷，到今耆旧悲。”又《解闷》诗云：“先帝贵妃今寂寞，荔枝还复入长安。炎方每续朱缨献，玉座应悲白露团。”按，《唐志》以荔枝贡自南方，《外传》以荔枝贡自南海，杜诗亦以为南海及炎方，则明皇时进荔枝自岭表，明矣。东坡诗乃以“永元荔枝来交州，天宝岁贡取之涪”。张君房脞说亦以为忠州，何耶？当有辨其非是者。
    ●卷四辨误
    ○崇政殿说书
    王荆公所作《贾魏公神道碑》云：“景元年，积官至尚书都官员外郎。乃始置崇政殿说书，而以公为之。”然予按《傅简公嘉话》云：“太祖少亲戎事，性好艺文。即位未几，召山人郭无为于崇政殿讲书。至今讲官所领阶衔，犹曰崇政殿说书云。”据傅简公所言，则祟政殿说书，不始于仁宗景元年矣。岂中尝罢之，而至是再建耶？
    ○桑落酒
    索郎酒者，桑落河出美酒，讹为“索郎”耳。见郦道元《水经注》。皮日休诗云：“分明不得同君赏，尽日倾心羡索郎。”全无理意。本朝高若讷《后史》补：“河中桑洛坊有井，每至桑落时，取其寒暄得所。以井水酿酒甚佳。乐天诗云：“桑落气薰珠翠暖，柘枝声引管弦高。”号桑落酒，旧京人呼为“索郎”，盖语讹耳。”高说后出，恐或未然也。
    ○唐参军簿尉不免杖
    陈正敏《遁斋闲览》言，杜子美“脱身簿尉中，始与棰楚辞”；韩退之“判司卑官不堪说，未免棰楚尘埃间”；杜牧之“参军与簿尉，尘土惊，一语不中治，鞭笞身满疮”；谓唐时参军、簿尉，不免受杖。鲍彪谓详考杜、韩所言，捶有罪者也。牧之亦言惊见有罪者如此，非身受杖也。退之《江陵途中》云：“栖身法曹掾，何处事卑陬，何况亲犴狱，敲发奸偷。”此岂身受杖者耶？然《太子广记》载李逊决包尉臀杖十下；及《旧唐书于ν传》：“ν为湖州刺史，改苏州，追憾湖州旧尉，封杖以计强决之”；则鲍论亦未当。
    ○牙郎
    《刘贡父诗话》谓：“今人谓驵侩为才，谓之互郎，主互市事也。唐人书互作乐，乐似牙字，因转为牙。”予考《肃宗实录》：“安禄山为互市牙郎盗羊事。”然则以乐为牙，唐已然矣。画短为乐，画长为牙。
    ○太宗鹞死怀中
    《唐书白居易传》：“《献续虞人箴》曰：‘降及宋，玄谏玄宗。温颜听纳，献替从容。趋以出，鹞死怀中。’”余考刘禹锡《嘉话》及《资治通鉴》，乃是太宗与魏郑公，非宋也。其说曰：“太宗尝得佳鹞，自臂之。望见魏郑公来，匿怀中。公奏事故，久不已，鹞死怀中。”
    ○花惊定
    《鲍彪谱》论杜诗《戏作花卿歌》云：“花卿，旧注名惊定。新、旧吏无其入。”予考旧吏《崔光远传》：“光远为成都尹。及段子璋反东川，节度李奂败走，投光远，率将花惊定等讨平之。将士肆剽劫，妇女有金银臂钏，皆断腕取之，光远不能禁。肃宗按其罪，光远忧恚成疾，上元二年十月卒。”《高适传》：“花惊定者，勇将。诛子璋，大掠东蜀。天子怒光远不能戢军，乃罢之，以适代光远为成都尹。”惟新史不见花惊定名字，鲍彪不读旧史故耳。
    ○绿沈
    赵德麟《侯鲭录》云：“绿沈事，人多不知。老杜云：‘雨抛金锁甲，苔卧绿沈枪。’又皮日休《新竹诗》云：‘一架三百本，绿沈森冥冥。’始知竹名矣。”鲍彪云：“宋元嘉《起居注》：‘广州刺史韦朗，作绿沈屏风’，亦此物也。然六典，鼓吹工人之服，亦有绿沈，不可晓也。”以上彪语。余尝考其详。《北史》：“隋文帝赐大渊绿沈枪、甲兽文具装。”《武库赋》曰：“绿沉之枪。”由是言之，盖枪用绿沈饰之耳。以此得名，如弩称黄间，则以黄为饰；枪称绿沈，则以绿为饰。何以言之？王羲之《笔经》云：“有人以绿沈漆竹管及镂管见遗，藏之多年，实可爱玩。讵必金宝雕琢，然后为贵乎？”盖竹以色形似绿沈枪而得名耳。皮日休引以为竹事，而德麟专以为竹，则非矣。使绿沈枪专指为竹，则金锁甲竟何物哉。或者至以为铁，益谬矣。刘劭《赵都赋》曰：“其用器则六弓四弩，绿沈黄间，棠溪鱼肠，丁令角端。”《广志》亦云：“绿沈，古弓名。”《古乐府结客少年场行》云：“绿沈明月弦，金络浮云辔。”此以绿沈饰弓也。如屏风工人之服，此以绿沈饰器服也。唐杨巨源《上刘侍中诗》云：“吟诗白羽扇，校猎绿沈枪。”
    ○杜诗字不同
    顾陶所编杜诗，有题云：“倦秋夜”，而今本止云“倦夜”；内一联云：“飞萤自照水，宿鸟竞相呼”，今本乃云：“暗飞萤自照，水宿鸟相呼”。虽一字不同，便觉语胜于前。又陶所编《杜田舍诗》云：“杨柳枝枝弱，枇杷对对香。”考今本乃云：“榉柳枝枝弱，枇杷树树香。”榉柳二字不同，榉字非也。枇杷止一物，榉、柳则二物矣；然树树亦差胜对对也。
    ○《管子》韩退之书不同
    韩退之书云：“载而往，垂橐而归。”今考《管子》乃是“垂橐而入，载而归。”二字不同，未知孰是。
    ○县令为令尹非
    今人以县令为令尹，非也。《春秋左传宣公十二年》：“敖为宰。”注：“宰，令尹。”《正义》曰：“周礼六卿，太宰为长，遂以宰为上卿之号。楚臣令尹为长，故从他国论之，谓令尹为宰。楚国仍别有太宰之官，但位任卑耳，传称太宰伯州犁是也。楚国名上卿为令尹者，《释诂》云，‘令，善也。’《释言》云，‘尹，正也。’言用善人正此官也。楚官多以尹为名，皆取其正直也。”
    ○不借
    孙少魏《东皋录》荆公诗：“窗明两不借，杨净一蘧。”《古今注》云：“汉文履不借以视朝。”《齐民要术》云：“冬月令民作不借。不借，草履也。”余考《中华古今注》云：“不借，草履也。以其轻贱易得，故人人自有，不假借也。”然则循名以考实，其义可信。及观扬雄《方言》，乃云“丝作者曰不借”，此又何耶？
    ○天阙云卧
    杜子美诗：“天阙象纬逼，云卧衣裳冷。”薛梦符《续注》云：“山谦之《丹阳记》曰：‘太兴中，议者皆言汉司徒许墓阙可徙之。王茂宏弗欲，南望牛头山两峰曰：天阙也，岂烦改作？’”杜田《正谬》：“天阙谓龙门。子美《龙门诗注》云：‘龙门在洛阳之南，盖伊阙也。’”杜又云：“王介甫谓天阙当作天阅，盖对云卧为亲切耳。”余考二家之说皆非是，薛得其略，杜则全失之。余考《南史梁何彻传》尝云：“吾在齐朝，欲陈三事。一者欲正郊丘，二者欲更铸九鼎，三者欲树双阙。”晋世欲立阙，丞相王导指牛头山曰，“此天阙也”。此则未明立阙之意。阙者谓之象魏，悬法其上。盖杜诗本误以魏为纬，且不记《南史》，致纷纷耳。李太白《赠徵君鸿诗》云，“云卧留丹壑，天书降紫泥”，此以“云卧”对“天书”。
    ○单皆不得真
    黄朝英《缃素杂记》云：“《汉书杨震传》曰：‘有冠雀衔三鱼，飞集讲堂前。’注云：‘冠音鹳，即鹳雀也。音善，其字假借为鳢鲔之鳢，知然反。’按郭璞注《尔雅》：“长二丈。’又魏武《四时食制》云：‘鱼大如五斗奁，长—丈余。’安有鹳雀能致一者，况三头乎？又纯灰色，无文章。鳝鱼长不过三尺，大不过三指，黄地黑文。故《都讲》云，“蛇者，卿大夫服之象也。数三者，法三台也。”《续后汉》及谢承书亦述此事，皆作鳝字。孙卿云，‘鱼鳖’；《韩非》、《说苑》‘似蛇’，并作字。盖假为鳝，其来久矣。杜少陵云，‘敕厨惟一味，求饱或三’，又以平声押之，恐误也。”以上皆朝英语。余按欧阳文忠公《集古录汉杨震碑》云：“圣汉龙兴，神降社，乃生于公。”又云：“穷神知变，与圣同符。鸿渐于门，群英云集。”又云：“贻我三鱼，以彰懿德。”观此，则称称鳝，皆不得其真也。
    ○淇竹
    黄朝英《缃素杂记》云：“李济翁尝论诗澳云：‘べ竹猗猗。’按，陆玑《草木疏》称《尔雅》云：‘べ竹，王刍。’郭璞注云：‘べ，蓐草也。今呼为鸱白脚草。’或云，即鹿蓐草也。又《尔雅》云：‘竹，蓄。’音扁。注云：‘似小梨，赤茎节，好生道旁，可食。’亦作筑，音竹。《韩诗》作[B15M]，音笃。亦云：‘[B15M]，篇竹。’则明知非笋竹矣。今为辞赋，皆引猗猗入竹，事大误也。当时谢庄《竹赞》云：‘瞻彼中唐，べ竹猗猗。’便袭其谬，殊乖理趣。苟谢赞佳，何不预《文选》？所以为昭文之弃也。陆玑字从玉旁，非士衡。余按，《舒王新传》解绿竹云：‘虚而节，直而和。’疑当时亦指竹而云，非笋竹也。又任《述异记》云：‘卫有淇园，出竹，在淇水之上。《诗》云瞻彼淇澳，べ竹猗猗是也。’又云尔何邪。”以上皆朝英语。余按，《史记河渠书》：“河决瓠子，武帝令群臣从官，自将军而下，皆负薪置决河。是时东郡烧草，以故新柴少，而下淇园之竹以为建。天子既临决河，悼功之不成，乃作歌曰云云：‘河公许兮薪不属，薪不属兮卫人罪。烧萧条兮，噫乎何以御水？颓林竹兮建石，宣房塞兮万福来。’”晋灼注云：“淇园，卫之苑也，多条。”颜师古注曰：“颓林竹者，即上所说下淇园之竹以为犍也。”今观此，则淇水之澳，从来产竹，故武帝下之以为建。歌亦云“颓林竹兮建石”，则淇竹无可疑者。故荆公传诗为是，而朝英所证为非也。梁孝元帝《竹诗》亦云：“ㄍ谷管新抽，淇园竹复修。”
    ○腊
    孔颖达解《礼记月令》“腊先祖五祀”，引后汉蔡邕云：“夏曰清祀，殷曰嘉平，周曰蜡，秦曰腊。”按《左传》曰：“虞不腊矣。”是周亦有腊名也。前辈多以此，遂指《左传》为后人所撰，盖不深考之耳。余考《史记秦本纪》：“惠王十二年初腊”；及《始皇本纪》：“二十一年十二月，更名腊曰嘉平。”注云：“先是，其邑歌曰：‘神仙得者茅初成，帝若学之腊嘉平。’父老具言此神仙之谣歌，劝帝求长生之术。于是始皇乃欣然有寻仙之志，因改腊曰嘉平。”然则腊之名古有，不始于秦矣。蔡邕以殷曰嘉平，今秦既改之，则疑殷之祭为腊，而邕等错乱其名耳。不然，秦自惠王以来，用腊久矣，何得名改哉。按应劭《风俗通》引《礼传》云：“夏曰嘉平，殷曰清祀，周曰大蜡，汉改曰腊。”以是知腊祭之名，起于三代，废于始皇，而兴于汉也。惟劭以嘉平为夏祭，与蔡邕不同。
    ○仪石铭非太宗所制
    太宗皇帝所制仪石铭，张唐卿《外史杌》载之甚详。第太宗皇帝摘其切于事情者四句，诏刊之石，非太宗皇帝御制也。
    ○李远诗异同
    《北梦琐言》谓：“李远诗云：‘人事千杯酒，流年一局棋。’宣宗以非牧人之才，不与郡守。”及观唐张固《幽间鼓吹》，乃云：“宣宗坐朝，令狐相荐李远知杭州。上曰：远诗‘长日惟消一局棋’，岂可临郡哉。”二书所载，事虽同而诗则异。
    ○景钟
    徽宗崇宁四年，命铸景钟，钟成。诏翰林张康伯为之序铭，以为“景，大也。九九之数兆于此，有万不同之所宗也”。其说如此。盖景福可以言大，王氏之意云尔，而景钟则不可也。议者又谓《大晟乐书》：“黄帝有五钟，一曰景钟。景，大也。钟，四方之声以象成。厥功大者，其钟特大。盖黄钟者，乐之所自出。景钟者，又黄钟之本，故景钟为乐之祖。”此说亦非。何者？按《管子五行篇》有曰：“昔黄帝以其缓急作五声，以正五钟。一日青钟大音（注曰：东方钟名），二曰赤钟重心，三日黄钟洗光，四曰景钟昧其明，五日黑钟隐其常。五声既调，然后作立五行，以正天时；五官，以正人位。人与天调，然后天地之美生。”审此，则五钟皆以五方之色言之，景非大，明矣。景钟既是秋之一钟，而议者又以为乐之所自出，与夫为黄钟之本，皆不得其说者也。予又按，《士昏礼》：“姆加景。”注曰：“景，明衣也，禅衣也。禅音单。”陈祥道曰：“景，白也。”然则秋之色白，：删景钟者，色之白，明非大矣。此可为据。
    ○国玺
    孔经父《杂说》，记天子八宝。其一日受命宝，所以修封禅、礼神也。徐令《玉玺记》：“玉玺者，传国宝也。秦始皇取蓝田玉，刻而为之。面文曰：‘受命于天，既受永昌。’玺上隐起蟠龙文曰：‘受天之命，皇帝寿昌。’方四寸，纽五龙盘。秦灭，传汉历王莽，为元后投之于地，遂一角阙。后传至石季龙，季龙磨其隐然之文，又刻其傍为文曰：“天命石氏”。开皇二年，改为受命玺。至唐末帝从珂，携以自焚。石晋再作受命宝曰：‘受天明命，惟德允昌。’契丹入，盗而取之。至周郭威，更以玉作二玺。其一日：‘皇帝承天命之宝’。二曰‘皇帝神宝’。其文冯道书。今所用，乃郭威所作宝也。”以上皆《杂说》所载，余以为失。窃尝究其本末，盖秦玺自汉以来，世世传受，号称国玺。自秦传汉，汉末为王莽所篡。莽传更始刘盆子，盆子传后汉。董卓之乱，孙坚得之井中。坚败，袁术拘坚妻得之。术败，徐ギ得之，传与汉，汉传魏，魏传晋，晋传刘聪、刘曜。曜败，为石季龙所得，遣赵封送于石勒。考于传记，各有付授之文。及传至石氏，而季龙僭号，自襄国迁邺，反据雍洛。石遵、石鉴，相继篡夺，而祗在襄国。《慕容隽传》：“有诘石闵使常炜云：‘玺在襄国，信否？’炜曰：‘实在寡君。’”谓在闵也。及考石闵送晋玺，乃“皇帝寿昌”玺。则闵玺非秦玺也。以此考之，石季龙之乱，石遵、石鉴相篡夺，遂失所在。今孔氏《杂说》乃以为传至五代，唐末帝从珂携以自焚，盖亦不善考者也。
    ○王谢燕
    近世小说尤可笑者，莫如刘斧《摭遗集》所载《乌衣传》。因刘禹锡诗“朱雀桥边野草花，乌衣巷口夕阳斜；旧时王谢堂前燕，飞入寻常百姓家”，遂以唐朝金陵人姓王名谢，因海舶入燕子国，其意以为乌衣为燕子国也，其说甚详。殊不知王者，王导等人也；谢者，谢鲲之徒也。余按《世说》：“诸王、诸谢，世居乌衣巷。”《丹阳记》曰：“乌衣之起，吴时乌衣营处所也。江左初立，琅琊诸王所居。”审此，则名营以乌衣，盖军兵所衣之服，因此得名。《摭遗》之小说，亦何谬邪！
    ○五世九世同居
    王彦辅《麈史》载：“张翁朝议为予言：‘潞州有一农夫，五世同居。太宗讨并州，过其舍，召其长讯之曰：若何道而至此邪？其长对曰：臣无他，惟能忍耳。’”此与唐张公艺事同。按《唐书》：“张公艺九世同居。高宗有事太山，临幸其居。问其本末，书忍字百余以对。天子为流涕。”
    ○辨《麈史》载张曲江燕翼无似
    王彦辅《麈史》载：“刘梦得有读《张曲江集》诗，其序略曰：‘世称曲江为相，建言放臣不宜与善地。今读其文，自内职牧始安，有瘴疠之叹；自退相守荆门，有拘囚之思。嗟夫，身出于遐陬，一失意而不能堪。矧华人士族，而必致丑地，然后快意哉。议者以曲江识禄山有反相，羞凡器与同列。密启廷争，虽古哲人不及。而燕翼无似，终为馁魂。岂忮心失恕，阴谪最大，虽二美莫赎邪？’故其诗云：‘寂寞韶阳庙，魂归不见入。’按《唐书》，张曲江有子拯，而不见其他子孙。有朝请张君唐辅，来守安州，盖曲江人也，自称九龄十世孙。皇间，侬智高乱岭南。朝廷推恩，凡名举人者，悉官之，无虑七百人，唐辅在其中。后稍迁至于牧守，当途诸公，往往以名相之后称荐之。夫以梦得去曲江，才五六十年，乃言燕翼无似。岂知数百年后，有十世孙邪？岂梦得困于迁谪，有所激而言邪？是皆不可得而知也。”以上皆王说。余考《唐书宰相世系表》：“九龄之子拯，为右赞善大夫。拯之子长器，为长水丞。长器之子敦庆，为袁州司仓参军。敦庆之子景新，景新之子涓，为岭南观察衙推；弟郧，为湖南盐铁判官。涓之子浩，为仁化令。浩之孙文嵩，监东太仓。”自九龄至文嵩，凡八代，仕宦不绝：而刘梦得乃以为燕翼无似，终为馁魂，何耶？王彦辅不考世系表，而以本朝张唐辅为证，益非矣。
    ○杨文公论《千字文》之失
    杨文公亿以《千字文》“敕散骑常侍员外郎周兴嗣次韵”敕字，乃梁字传写之误。当时命令，尚未称敕。至唐显庆中，始云：“不经凤阁鸾台，不得称敕”，敕之名始定于此。余按，敕字从束，舒欲切；从支，普卜切；音赤。说者曰：“减也，固也，劳也，理也，书也，急也。”故《古文尚书》“敕天之命，惟时唯几”；“敕我五典五哉”；太史公论“尧舜以君臣相敕，惟是几安”；皆用此敕字。而后世遂以敕代之，其失本于唐明皇诏以隶楷易《尚书》古文。学者不识古文，自是而始。故宋景文公亦以为敕之义与徕同，洛代切。后世转敕以为敕，非是。故予以为流俗之失如此。蔡邕《汉制度》：“天子下书有四，其四日诫敕”。《南史周兴嗣列传》亦云：“敕兴嗣与陆亻垂各制寺碑。”则敕出天子，亦云旧矣。而杨文公乃以千字文“敕周兴嗣次韵”敕字，乃梁字传写之误。当时命令，尚未称敕。至唐显庆中，始云：“不经凤阁鸾台，不得称敕”，敕之名始定于此。且《兴嗣本传》已云，“敕兴嗣与陆亻垂各制寺碑”，则何独疑于《千字文》之敕乎？此文公一失也。唐刘之秉政，得罪武后，而后遣使俾其自裁。讳之自以秉政而未见敕，故之自云：“不经凤阁鸾台，何谓之敕。”无“不得称”三字，此文公二失也。高宗《上元诏》曰：“诏敕比用白纸，多为虫蠹，自今后皆用黄纸。”然则书敕用黄纸，上元时已有定旨。兼是汉天子四书之一，敕之名不定于显庆时又明矣。此文公三失也。故予以为先儒之误者，如此。昔者，孔子发太山七十二家，字皆不同。故亥二首六身，韩子八厶为公，子夏辨三豕渡河。因知圣贤未始不留意于此，学者其可忽诸？予又按，魏文侯敕仓唐，以鸡鸣时至。
    ○刘禹锡误呼沈云卿诗为宋考功诗
    黄朝英《缃素杂记》，论刘禹锡《嘉话》，谓宋考功诗有“马上逢寒食，春来不见饧。”以为饧字有来处，取《毛诗郑笺》说吹箫卖饧之义。朝英谓尝见沈云卿《咏欢州不作寒食诗》，亦云：“海外无寒食，春来不见饧；洛阳新甲子，何日是清明。”二诗相类，恨不见宋考功全篇。予见考功全篇，盖考功未尝使饧字，而禹锡误呼云卿诗为考功所作耳。之问诗题是《途中寒食》，云：“马上逢寒食，途中属暮春。可怜江浦望，不见洛阳人。”期诗题乃是岭表逢寒食，云：“岭外逢寒食，春来不见饧；洛阳新甲子，何日是清明？”则知使饧字者，期所作。况二韵不同，春与人在十七真，饧与明在十二庚，题目亦异。原其所以，禹锡误道其名耳。
    ○招提兰若
    《高僧传》曰：“汉明帝于城门外立精舍以处摩腾，即白马寺是也。名曰白马者，相传天竺国有伽蓝，名招提，其处大富。有恶国王利其财，将毁之。有一白马，绕塔悲鸣，即停毁。自后改招提为白马，诸处各取此名焉。”按此，则招提名寺，亦已久矣。《僧史》云：“后魏太武皇帝始光元年，创立伽蓝，为招提之号。隋大业中，改天下寺为道场，至唐复为寺。”然宋元嘉之间，招提寺其名尚存。何以见之？盖褚彦回薨，褚澄以钱一万一千，就招提寺，赎高帝所赐彦回白貉坐褥。则招提名寺，亦袭明帝之事。《缃素杂记》尝论招提，以谓“官赐额者为寺，私造者为招提、兰若。”引唐会昌五年七月，上都、东都两处，各留二寺；节度等州各一寺。八月，毁招提、兰若四万余区。及引元和二年薛平奏堵赐中条山兰若额为太和寺为证。如杜牧《南亭记》所谓山台野邑。余尝以为此论未然。盖招提、兰若之号，自明帝以来，天下之寺皆曰招提、兰若，无别名也。故至唐始复为寺，而国自立寺名以赐之；未及赐者，尚仍旧名。故曰毁招提、兰若四万余区。皆未尝有公私之异。
    ○《笔谈清话》载庞庄敏梁适事是非
    《笔谈》载：“景中，审刑院断狱，有使臣何次公具狱。方进呈，上问名次公者何义？主判官不能对。庞庄敏为详汉宫，越次对曰：‘汉黄霸字次公。’上颔之。异日，复进谳，上曰：‘前时姓庞者何故不来？’知院对：‘任满，已出外官。’上遽令与在京差遣，俄擢三司判官。庆历中，遂入相。”予考《玉壶清话》，因知非庄敏，乃梁适也。《清话》云：“梁适随判院卢南金上殿，案中有名次公者，仁宗因问何名次公？南金不能对。适曰：‘汉黄霸字次公。’上曰：‘卿是何人？’曰：‘详议官梁适。’又问：‘那个梁家？’曰：‘祖灏、父固，俱中甲科。’上曰：‘怪卿面貌酷似梁固。’他日，适奏曰：‘臣祖父顷事太宗、真宗，不知陛下何以知之？’上曰‘天章阁有名臣头子，朕观之甚熟。’适后除记注、知制诰，至翰林学士。除目皆自御批，不十年至台辅。”二家所说为不同。然以予观之，庄敏所见知于仁宗，不专乎此。以《清话》所载梁适为是，而《笔谈》为非，可也。
    ○宁馨儿
    唐张谓诗：“家无阿堵物，门有宁馨儿。”以宁为去声。刘梦得《赠日本僧智藏诗》云：“为问中华学道者，几人雄猛得宁馨？”以宁为平声。盖《王衍传》曰，“何物老妪，生宁馨儿”，山涛叱王衍浯也。又《南史》：“宋王太后疾笃，使呼废帝。帝曰：‘病人间多鬼，那可往？’太后怒，谓侍者：‘取刀来剖我腹，那得生此宁馨儿？’”按二说，知晋、宋间以宁馨儿为不佳也。故山涛、王太后，皆以此为诋叱，岂非以儿为非馨香者邪？虽平去两声皆可通用，然张、刘二诗，义则乖矣。东坡亦作仄声，《平山堂诗》云：“六朝文物余邱垅，空使奸雄笑宁馨。”
    ○《纪闻》非温公所为
    司马公《纪闻》载：“进士叶适，试补监生第一，王介甫爱其所对策。布衣徐禧，得洪州进士黄雍所著书，窃其语，上书褒美新法，介甫亦赏其言。皆奏除官，令于中书习学检正。及介甫出知金陵，吉甫荐二人，皆安石素所器重。上召见，适奏对不称旨。徐禧无学术而口辩，扬眉奋髯，足以动人主意。或问以故事，禧对：‘此非臣所学，臣所学云云’，其说皆雍语也。而蔡承禧收得雍草，封上之。承禧又言：‘禧母及妻，皆非良家。’又言：‘禧前居父丧而博，为吏所捕，因亡命诣阙上书。’”《纪闻》以此事得于王熙。温公著《纪闻》，多得于人言。则有毁者，或失其真之说，是非特未定也。或者又以《纪闻》非公所为，然后人不能不致疑于其间。最后予读东坡《悼徐德占》诗，其序云：“余初不识德占，但闻其初为惠卿所荐，以处士用。元丰五年二月，偶以事至蕲水，德占闻予在传舍，惠然见访。与之语，有过人者。是岁十月，闻其遇祸，作诗吊之”云：“美人种松柏，欲使低荫门。栽培虽易长，流恶病其根。哀哉岁寒姿，肮脏谁与论。竟为时所误，不免刀斧痕。一遭儿女污，始觉山林尊。从来觅楝梁，未免傍篱藩。南山隔秦岭，千树龙蛇奔。大厦若果倾，万牛何足言。不然老岩壑，合抱枝生孙。死者不可悔，吾将遗后昆。”乃知《纪闻》所传不足信。
    ○空梁落燕泥
    唐刘饣束《隋唐嘉话》载：“隋炀帝为燕歌行，群卧臣皆以为莫及。王胄独不下帝，因此被害。帝诵其句云，‘庭草无人随意绿。’能复道邪！”又唐潘远《纪闻》载：“隋炀帝作诗有押泥字者，群臣皆以为难和。薛道衡后至，诗成，有‘空梁落燕泥’之句。帝恶其出己上，因事诛之。临刑问：‘复能道得空梁落燕泥否？’”子考二事相似，然小说可信者少。及观五代韦所编《唐贤才调集诗》，其中载刘长卿一诗《别宕子怨》，凡十韵，有一联云：“暗牖悬蛛网，空梁落燕泥。”与唐潘远所载道衡诗无异，何邪？以《隋书》考之，炀帝嗣位，道衡自襄州总管，转潘州刺史。岁余，上表求致仕。帝许，以秘书监待之。道衡既至，上高帝颂。帝览之不悦，拜司隶大夫，将置之罪。道衡不悟，遂因议新令事，付执法勘之。帝令自尽，宪司缢杀之。然则道衡贻怒炀帝，因献颂所致。况又《才调集》以为长卿诗，远说甚可疑也。又据《道衡集》亦有此，但名为《昔昔盐》。当是道衡自作，不缘和韵耳。
    ○林藻欧阳詹相继登第
    黄朝英《缃素杂记》云：“《唐书欧阳詹传》云：‘闽越地肥衍，有山泉禽鱼。虽能通文书吏事，不肯仕宦。及常衮罢宰相为观察使，始择县乡秀民能文词者，与为宾主礼，故其俗稍相劝出仕。初詹与罗山甫同隐潘湖，往见衮，衮奇之，辞归，泛舟饮饯。举进士，与韩愈、李观、李绛、崔群、王涯、冯宿、庾承宣联第，皆天下选，时称龙虎榜。闽人第进士，自詹始。’朝英按，黄璞撰《闽川名士传》云：‘江夏子田阅林蕴《泉山铭叙》，则谓闽川贞元以前，未有文进者也。因廉使李成阝公兴起庠序，请独孤尚书为记，中有辞云：缦胡之缨，化为青襟。其兄藻与其友欧阳詹，睹此耿耿，不怡十年。遂相与为誓，志求名，继登上第。’是言进士及第，始于林藻也。《泉山铭叙》又云尔，何邪？”以上皆朝英说。予家有唐赵亻参撰《唐登科记》。尝试考之，德宗贞元七年，是岁辛未，刑部杜黄裳知贡举，所取三十人。尹枢为首，林藻第十一人。是榜其后为宰相者四人：令狐楚、窦楚、皇甫、萧俯。赋题“珠还合浦”，诗题“青云干吕”。次举贞元八年，是岁壬申，兵部侍郎陆贽知贡举，所取二十三人。贾棱为首，欧阳詹第三人。是榜其后为宰相者三人：王涯、李绛、崔群。赋题“明水”，诗题“御沟新柳”。然则林藻是贞元七年及第，欧阳詹是贞元八年及第，明矣。《泉山铭叙）云，“二人相继登上第”，可谓得实。
    ○闽人登第不自林藻
    唐人以闽人第进士，自欧阳詹始。予尝以《唐登科记》考之，贞元七年林藻登第，贞元八年詹始登第，二人皆闽人。乃知闽人第进士，始于藻，已具前说矣。予又读《唐摭言》云：“神龙二年，闽人薛令之登第。开元中，为东宫侍读。时官僚清淡，以诗题于公署，略曰：‘盘中何所有，苜蓿长阑干’云云。上因幸东宫览之，索笔判之曰：“若嫌松桂寒，任逐桑榆暖。’令之因此谢病东归。”案神龙二年，乃唐中宗时。然则闽人第进士，不惟不始于詹，亦不始于藻，当以薛令之为始。《闽川名士传》所载，与《摭言》同。唯《唐登科记》，神龙元年第五十四人，有薛全之。令、全两字不同，兼二年与元年亦不同，当以《登科记》为是。
    ○辨杜子美诗
    杜诗：“青青竹笋迎船出，日日江鱼入馔来。”韩子苍云：“旧本日乃白字也。”予读杜《放船诗》云，“青惜峰峦过，黄知橘柚来”，乃知子苍之言可信。然或者云：“此诗乃《送王十三判官扶侍还黔中》，故用孟宗泣笋、姜诗跃鲤事。《后汉列女传》：‘姜诗并妻庞氏并至孝，母好饮江水、嗜鱼脍云云。每旦辄出双鲤，常以供母膳。’其言每旦，则日日之意在焉。”故姑存之，以俟博识者。
    ○老拳
    唐刘梦得尝读杜子美义鹘行“巨颡拆老拳”，疑老拳无据。及读《石勒传》，勒语李阳曰：“孤往日厌乡老拳，卿亦饱孤毒手”，乃叹服之。予按《五代吏》：“梁太祖读李袭吉为晋王所为《通和书》云：‘毒手尊拳，相交于暮夜；金戈铁甲，蹂践于明时。’叹曰：‘李公僻处一隅，有士如此。使吾得之，傅虎以翼也。’”以《石勒传》考之，尊拳当作老拳，非指刘伶尊拳也。
    ○铸钱
    王观国《学林新编》云：“唐三百年，皆铸开元通宝，无怪乎此钱之多。至五代有天、天福、唐国等钱。而本朝专以年号铸钱。然宋通元宝、皇宋元宝，非年号者。宋通乃开宝时所铸，皇宋乃宝元时所铸。盖钱文不可用二宝字，故变其文也。”以上皆王说。予考后魏孝庄时，用钱稍薄。高道穆曰：“论今据古，宜改铸大钱。又载年号，以记其始。”然则以年号铸钱久矣，王说非也。
    ○无恙
    高承《事物纪原》，论无恙云：“《苏氏演义》曰：‘时人以无忧疾，谓之无恙。’《神异经》云：‘北方大荒中，有兽食人，咋人则病，罹人则疾，名曰犭恙。犭恙，恙也。常近人村落，入人屋室，皆患之。黄帝杀之，由是北方人得无忧疾，谓之无恙。’此乃始也。”以上皆高承说。予按颜师古破应仲远《风俗通》曰：“上古之时，草居露宿。恙，噬人虫也，善食人心。大患苦之，必相问云，无恙。”《尔雅》云：“恙，忧也。”《楚辞九辨》曰，“还及君之无恙”，此言及君之无忧。汉元帝诏贡禹云：“今生有恙，何至不已。”乃上疏乞骸骨。此言病何忧不差而乞骸骨，岂如被虫食心邪？凡言无恙，谓无忧耳。《战国策》：“齐威后问使者曰：‘岁亦无恙邪？民亦无恙邪？’”《说苑》：“魏文侯语仓唐曰：‘击无恙乎？’又曰：‘子之君无恙乎？’”《聘礼》亦曰：“公问君，宾对，公再拜。”郑注曰：“拜其无恙。”
    ○子规
    鲍彪《少陵诗谱论》，引陈正敏曰：“飞鸣之族：所在名呼不同。有所谓脱了布裤，东坡云北人呼为布谷，误矣。此鸟昼夜鸣。土人云：不能自营巢，寄巢生子。细详其声，乃是云不如归去，此正所谓子规也。今人往往认杜鹃为子规，杜鹃一名杜宇，子美亦言其寄巢生子，此盖禽鸟性有相类者。柳子厚作《永州游山诗》云：‘多秭归之禽。’然秭归又是蜀中地名，疑其地多此禽也。”以上皆鲍说。予按，《史记历书》曰：“昔自在古，历建正作于孟春。于时冰泮发蛰，百草奋兴，秭先氵皋。”注：“徐广曰：秭音姊，音规。子规鸟也，一名鹎圭。”乃知子厚以子规作秭归，不为无所本矣。郦道元《水经注》引袁崧曰：“楚屈原有贤姊，闻原放逐亦来归，喻令自宽全。乡人冀其见从，因名秭归。县北有原故宅，宅之东北有女须庙，捣衣石犹存。”秭与姊同。然则县之得名秭归，正以屈原。而鲍以为因禽得名，非也。然晋志建平郡有秭归县，注云：“故子国。”
    ○仲舒策之误
    西汉《董仲舒传》：“对策曰：‘曾子曰：尊其所闻，则高明矣；行其所知，则光大矣。高明光大，不在乎他，在乎加之意而已。愿陛下因用所闻，设诚于内，而致行之，则三王何异哉。’”予按，曾子书《疾病篇》曰：“言不远身，言之主也；行不远身，行之本也。言有主，行有本，谓之有闻。君子尊其所闻，则高明矣；行其所闻，则广大矣。高明广大，不在乎他，在乎加之至而已。”然则既称高，而以明继之矣，岂可以复言光邪？兼本书首尾，一以闻为主，知字非是。虽仲舒策亦称“因用所闻”以结之，则知字其误尤分明。如一称“加之意”，与“至”字不内，不计利害。惟“知”字、“光”字，于义不可也。曾子书不显于世，故董策无有知其误者，不可不辨也。
    土偶人与桃梗相语
    《战国策》：“孟尝君将入秦，止者千数而弗听。苏秦欲止之，孟尝君曰：‘人事者，吾已尽知之矣。吾所未闻者，独鬼事耳。’苏秦曰：‘臣之来也，固不敢言人事也，固且以鬼事见君。’孟尝君见之，谓孟尝君曰：‘今者臣来，过于淄上，有土偶人与桃梗相与语。桃梗谓土偶人曰：子，西岑之土也。埏子以为人，至岁八月，降雨下，淄水至，则汝残矣。土偶人曰：不然。吾西岑之土也，土则复西岑耳。今子，东国之桃梗也。刻削子以为人，降雨下，淄水至，流子而去，则子漂漂者将何如耳。今秦四塞之国，譬若虎口，而君入之，则臣不知君所出矣。’孟尝君乃止。”又《战国策》：“苏秦说李兑曰：‘愿见于前，口道天下之事。’李兑曰：‘先生以鬼之言见我则可，若以人事，兑尽知之矣。’苏秦对曰：‘臣固以鬼之言见君，非以人之言也。’李兑见之，苏秦曰：‘今日臣之来也暮，后郭门藉席无所得。寄宿人田中，旁有大丛。夜半，土梗与木梗斗。曰，汝不如我，我者乃土也。使我逢疾风淋雨坏沮，乃复归土。今汝非木之根，则木之枝耳。汝逢疾风淋雨，漂入漳河，东流至海，泛滥无所止，臣窃以为土梗胜也’”云云。按，二事俱载《战国策》，俱以为苏秦。以予考之，刘向学博而无统，记乱而不专，是以若此之驳也。方苏秦为纵时，乃齐宣王在位；孟尝君为相时，乃齐氵昏王在位。氵昏王乃宣王子，秦不及见氵昏王，审矣。安有说孟尝君之事乎？以此言之，前说之妄可知矣。按《史记》：“孟尝君将入秦，宾客莫欲其行，谏不听。苏代谓曰：‘今旦代从外来，见木偶人与土偶人相与语。木偶人曰：天雨，子将败矣。土偶人曰：我生于土，败则归土。今天雨，流子而行，未知所止息也。今秦，虎狼之国也，而君欲往。如有不得还，君得无为土偶人所笑乎？’孟尝君乃止。”以此知说孟尝君者，苏代也，非秦也。代袭秦说李兑之辞耳，刘向失于卤莽故也。
    ○喻氏姓
    《芸阁姓苑》云：“喻氏，出汝南。其先帝颛顼之苗裔，周文王之裔绪。《左传》：‘郑公子渝弥为周司徒。’后立别族为渝氏。历秦汉至景帝，皇后讳志，字阿渝。中元二年，避讳，改水为口，因为喻氏。”《元和姓纂》云：“喻见《姓苑》，亦音树。”《南昌姓苑》云：“南昌有喻氏，东晋有喻归，撰《西河记》三卷。”予按，《南史陈庆之传》云：“梁世寒门达者，唯庆之与俞药。药初为武帝左右，帝谓曰：‘俞氏无先贤，世人云俞贱，非君子所宜，改姓喻。’药曰：‘当令姓自于臣。’”然药竟不知中元二年避讳改喻邪？
    ○蔡字有四义
    王观国《学林新编》，辨蔡字有四义：“大蔡，龟名也。蔡叔，国名也。《左传昭公元年》：‘周公杀管叔而蔡蔡叔。’杜预曰：‘蔡，放也。’《禹贡》曰：‘二百里蔡。’孔安国曰：‘蔡，法也。’”予按，孔颖达曰：“周公杀管叔而蔡蔡叔。蔡字，[B16p]字耳。隶书改作，遂失本体。《说文》曰：‘[B16p]，散之也。从米，杀声。’然则[B16p]字，杀下米也。[B16p]为放散之义，故训为放也。后世[B16p]字不可识，写者转而为蔡字，至重为两蔡字以读之，故音为素葛切。《尚书蔡仲之命》云：‘周公乃致辟管叔于商，囚蔡叔于郭邻。’孔安国云：‘囚谓制其出入。郭邻，中国之外地名。’是放蔡叔之地。”然则王观国之见，雷同以[B16p]为蔡，不可不辨也。
    ○介鸡
    王观国《学林新编》曰：“《春秋昭公二十五年左氏传》：‘季后阝之鸡斗。季氏介其鸡，后阝氏为之金距。’杜预注曰：‘捣芥子播其羽。或曰：以胶沙播之为介鸡。’观国按，《史记鲁世家》曰：‘季氏与后阝氏斗鸡，季氏芥鸡羽，后阝氏金距。’司马迁改介为芥，而杜预用其说以训《左传》耳。观国案，介与芥不相通用。介者，介胄之介也。其介鸡者，为甲以蔽鸡之臆，则可以御彼之金距矣。司马迁误改介为芥，而杜预循其误。既自以为疑，又增胶沙之说。夫以胶夹沙而播其羽，是自累也，又乌能胜彼鸡？”以上皆王说。予按，杜预以介为芥，盖用司马迁之说，贾逵亦尝取此说。至于以胶沙播羽，则孔颖达以为“以胶涂鸡之足爪，然后以沙糁之令其涩，得伤彼鸡也。”然其说皆非是。予按，高诱注《吕氏春秋》云：“铠著鸡头。郑众曰：介，甲也。为鸡著甲。”盖鸡之斗，所伤者头，以铠介著之，是矣。而观国谓为甲以蔽鸡之臆，盖不知高诱之注，及不知物理。夫鸡之斗，其利害不在于臆也。兼亦不见郑注。
    ○精舍
    王观国《学林新编》曰：“晋书：‘孝武帝初奉佛法，立精舍于殿内，引沙门居之，因此世俗谓佛寺为精舍。’观国按，古之儒者，教授生徒，其所居皆谓之精舍。故《后汉包咸传》曰：‘咸往东海，立精舍讲授。’又《刘淑传》曰：‘隐居立精舍讲授。’又《檀敷传》曰：‘立精舍教授。’又《姜肱传》曰：‘盗就精庐求见。’注曰：‘精庐，即精舍也。’以此观之，精舍本为儒士设。至晋孝武立精舍以居沙门，亦谓之精舍，非有儒释之别也。”以上皆王说。予按，《三国志注》引《江表传》曰：“于吉来吴，立精舍，烧香读道书，制作符水以疗病。”然则晋武以前，道士亦立精舍矣。
    ●卷五辨误
    ○羊舌族氏
    欧阳询《艺文类聚羊门》记一事云：“昔有攘羊者，以羊头遗晋叔向，向母埋之不食。后三年，攘羊事发。追捕向家，检羊骨肉都尽，惟有舌存。国人异之，遂以羊舌为族。”不记所出。予按，叔向得姓久矣，盖询所闻之误也。《春秋左氏传》：“闵公二年，晋羊舌大夫为军尉。”杜预注曰：“羊舌大夫，叔向祖父也。”孔颖达曰：“此人生羊舌职，职生叔向，故为叔向祖父。《谱》云：羊舌氏，晋之公族。羊舌，其所食邑也。或曰：羊舌氏，姓李，名果。有人盗羊而遗其头，不敢不受，受而埋之。后盗羊事发，辞连李氏。李氏掘羊头而示之，以明己不食。惟识其舌，舌存因得免，号曰羊舌氏也。”
    ○胡笳十八拍
    王观国《学林新编》曰：“秦再思《纪异录》云：‘琴谱《胡笳曲》者。本昭君见胡人卷芦叶而吹之，昭君感焉，为制曲，凡十八拍。’观国以为董祀妻蔡琰文姬为胡骑所获，归作诗二章。今世所传《胡笳曲十八拍》，亦用文姬诗中语，盖非文姬所撰。乃后人所撰，以咏文姬也。《纪异》谓昭君制曲，则误矣。王荆公作《集句胡笳曲十八拍》，首言“中郎有女能传业”者，亦咏蔡文姬也。王昭君未尝有《胡笳曲》传于世。”以上皆王说。予按，《琴集》曰：“《大胡笳十八拍》，《小胡笳十九拍》，并蔡琰作。”及案蔡翼琴曲，有大小胡笳十八拍。大胡笳十八拍，沈辽集，世名沈家声。小胡笳又有契声一拍，共十九拍，谓之祝家声。祝氏不详何代人。李良辅《广陵止息谱》序曰：“契者，明会合之至理，殷勤之余也。”李肇《国史补》曰：“唐有董庭兰，善沈声，盖大小胡笳云。”以此校之，观国谓非文姬所撰，亦非矣。予又按，谢希逸《琴论》曰：“平调，明君三十六拍。胡笳，明君二十八拍。清调，明君十三拍。间弦，明君十九拍。蜀调，明君十二拍。吴调，明君十四拍。杜琼，明君二十一拍。凡有七曲。”然则明君亦有胡笳，但拍数不同耳。庾信诗云：“方调琴上曲，变入胡笳声。”观国谓昭君不能制曲，又非也。
    ○羽林名军
    《汉书》：“武帝太初元年，初置建章营骑。后更名羽林骑，属光禄勋。又取从军死事之子孙，养羽林官，教以五兵，号羽林孤儿。”颜师古曰：“羽林，宿卫之官。言其如羽之疾，如林之多。一说，羽所以为主之羽翼也。”予以颜说为非。按《晋志》：“羽林军四十五星，在营室南。一曰天军，主军骑。”则汉名军以羽林，法天文耳。
    ○行李
    唐李济翁《资暇集》论行李云：“李字除果名、地名、人姓之外，更无别训义也。《左传》：‘行李之往来。’杜不研穷意义，遂注云：‘行李，使人也。’遂俾今见远行约束次第谓之行李，而不悟是行使尔。按旧文使字作[B08C]，传写之误，误作李焉。旧文使字，山下人，人下子。”以上皆济翁说。予按，《左氏僖公三十年》：“若舍郑以为东道主，行李之往来，共其乏困。”杜预注云：“行李，使人。”襄公八年：“亦不使一介行李，告于寡君。”杜预注云：“一介，独使也。行李，行人也。”昭公十三年：“行理之命，无月不至。”杜预注云：“行理，使人通聘问者。”盖李理字异，为义则同。《周语》：“行理以节逆之。”贾逵云：“理，吏也。小行人也。”孔晁注《国语》，其本亦作李字，注云：“行李，行人之官也。”然则两字通用，本多作理。训之为吏，故为行人、使人。济翁以[B08C]字作使，而专以为使，是矣。若行理之命，亦可以一例作[B08C]字乎？殊不知李理字通用，故《管子五行篇》曰：“黄帝得后上而辨于北方，故使为李。”又曰：“冬李也。”注云：“李，狱官也。”乃知古昔多以李为理。
    ○以言饣甘之
    王观国《学林新编》以“孟子曰：‘是以言饣舌之也’，赵岐曰：‘饣舌，取也’，孙《音义》以古书等并无此饣舌字。郭璞《方言注》：‘音忝，谓挑取物也。’观国以《玉篇》有之，达兼切，古甜字。字书非无此字。第于孙义不合尔。”予以为不然，璞文在前，则《玉篇》不足道矣。《玉篇》所收字，乃晋魏以来续撰者。按《管子地数篇》：“管子曰：‘十口之家，十人舌盐；百口之家，百人舌盐。’”此舌字与舌字虽异，其义则一。何者？均以口舌取物而已。古书字多借用，难可一概论也。广韵乃以舌“音火舌切，息也”，尤无义。
    ○湘君湘夫人
    《乐府叙篇》云：“洞庭之山，帝之二女居之。郭璞云：‘天帝之女，处江为神，即《列仙传》所谓江妃二女也。’刘向《列女传》：‘帝尧之二女，长曰娥皇，次日女英，尧以妻舜于妫。舜既为天子，娥皇为后，女英为妃。舜死于苍梧，二妃死于江湘之间，俗谓之湘君。’《湘中记》曰：‘舜二妃，死为湘水神，故曰湘妃。’韩愈《黄陵庙碑》曰‘秦博士对始皇帝云，湘君者，尧之二女，舜妃者也。刘向、郑康成，亦皆以二妃为湘君。而《离骚九歌》，既有湘君，又有湘夫人。王逸以为湘君者，自其水神；而言湘夫人乃二妃。璞与逸俱失也。尧之长女娥皇，为舜正妃，故曰君。其次女女英，自宜降曰夫人也。故《九歌》谓娥皇为君，女英为帝子，各以其盛者推言之也。礼有小君，明其正，自得称君也。’”以上皆《乐府叙篇》。余尝考之，若《叙篇》以郭璞、王逸为失者，甚当。然《山海经》、《列仙传》、《湘中记》、韩愈碑亦未为得。按《礼檀弓》曰：“舜葬于苍梧之野，盖三妃未之从也。”故康成注曰：“帝喾立四妃，象后妃四星。其一明者为正妃，余三小者为次妃，帝尧因焉。至舜不告而娶，不立正妃，但三妃而已，谓之三夫人。《离骚》所歌湘夫人，舜妃也。夏后氏增以三，三而九，合十二人。《春秋说》云：天子娶十二。即夏制也。”凡康成之论，本取《帝王世纪》耳。《世纪》云：“长妃娥皇无子。次妃女英生商均。次妃癸比生二女，宵明、烛光是也，”乃知康成所注为有据依。又按《秦纪》云：“死而葬焉。”今王逸乃以为溺死，益非矣。诸人皆以为二女，当以檀弓、世纪有三妃为正。
    ○长颈高结喉
    韩退之《石鼎联句诗序）曰：“弥明貌极丑，白须黑面，长颈而高结，喉中又作楚语。”洪庆善云：“张右史本无高字、中字，只是‘长颈而结喉，又作楚浯’。”以予考之，张本非也。予按扬雄《蜀纪》曰：“蜀之先代人，椎结左语，不晓文字。”故左思《魏都赋》斥蜀云：“或髻而左言，或镂肤而钻发。”古多借字，以为椎，以结为髻。故退之序“长颈而高结”句始于此，盖言髻之高也。后汉《东夷传》云：“魁头露。”章怀注云：“魁头，犹科头也，谓以发萦绕成科结也。音计。”《史记朝鲜传》：“椎结，蛮夷服。”《前汉朝鲜传》：“椎结，蛮夷服。”一以为椎结，一以为椎结，一以为魁，然则、椎、魁一音，、髻、结亦一音。魁有高之义。章怀以魁头为科头，其论太执矣。后之学者，多不读古文，往往去高字而止以为结喉，故其误甚明。刘向《列女传》：“齐钟离春，无盐女，宣王后也，为人极丑，昂鼻结喉。”虽有结喉，而退之序不本此。
    ○ざ风
    《离骚》曰：“溢ざ风兮上征。”左太冲《吴都赋》曰：“翼ざ风之<风刘>々。”班固曰：“ざ，疾也。”然则ざ风者，疾风也。谢玄晖《郡斋呈沈尚书诗》云：“珍簟清夏室，轻扇动凉ざ。”谢灵运《初发石头城诗》云：“出宿薄京畿，晨装抟曾ざ。”注曰：“曾ざ，高风也。”二谢以ざ为风，何耶？
    扬雄作《甘泉赋》明日遂卒
    唐李善注扬子云《甘泉赋》引桓谭《新论》曰：“雄作《甘泉赋》一首，始成，梦肠出，收而内之，明日遂卒。”此说非也。予按，孝成帝行幸甘泉，据《汉纪》及《赋序》并是正月行幸甘泉。扬雄死于王莽天凤五年，经历哀、平两帝，年代甚远，安有赋成明日遂卒之说？李善竟不排之，而反以为证，何耶？
    ○三焦
    苏黄门子由《龙川略志》曰：“古说，左肾，其府膀胱，右肾命门，其府三焦。丈夫以藏精，女子以系包。以理推之，三焦当如膀胱，有形质可见。而王叔和言三焦有名无状，不亦大谬乎？盖三焦有形，如膀胱，故可以藏，有所系。若其无形，尚何以藏系哉？且其所以谓之三焦者何也？三焦分布人体中，有上中下之异。方人心湛寂。欲念不起，则精气散在三焦，荣华百骸。及其欲念一起，心火炽然，翕撮三焦精气，入命门之府，输写而去，故号此府为三焦耳。世承叔和之谬而不悟，可为长太息也。”子由自言得其说于名医单骧。然予按汉班固所纂《白虎通》，其《论情性篇》云：“六府者，何谓也？谓大肠、小肠、胃、膀胱、三焦、胆也。府者，谓藏宫府也。故《礼运记》曰：‘六情所以扶成五性也。’胃者，脾之府也。脾主禀气。胃者，谷之委也，故脾禀气也。膀胱者，肾之府也。肾者主泻，膀胱常能有热，故先决难也。三焦者，包络府也，水谷之道路，气之所终始也。故上焦若窍，中焦若编，厂焦若渎。胆者，肝之府也。肝者，木之精也。主仁，仁不忍，故以胆断也。”据此，则三焦者，有形状久矣，叔和既不能察，而子由亦偶忘之耶？
    ○盐
    《左氏传成公六年》：“晋人谋去故绛。诸大夫皆曰：‘必居郇瑕氏之地，沃饶而近盟。’”杜预注曰：“郇瑕，古国名。河东解县西北有郇城。，盐也。猗氏县盐池是。”孔颖达正义曰：“《说文》云：‘河东盐池。字从盐省，古声。’然则是盐之名。虽是盐，唯此池之盐独名为，余盐不名监也。”陆德明《释音》云：“音古，盐也。”予按，古今文士用盐字，无盐之别。虽《魏都赋》“墨井盐池，元滋素液。”政用池事，亦作盐字，又何耶？《管子书地数篇》曰：“楚有汝汉之金，齐有渠展之盐，燕有辽东之煮。”亦只作盐字，《汉书》亦然，当俟博识者。杜子美《盐井诗》云：“卤中草木白，青者官盐烟。”杜田《补遗》曰：“许慎《说文》云：‘卤，盐池也。东方谓之斥，西方谓之卤。’又《汉宣帝纪》：‘帝常困于莲勺卤中。’注：‘如淳曰：莲勺县有盐池，纵横十余里，其乡入名卤中。师古曰，今在栎阳县东。’”予又按《吕氏春秋》称：“魏文侯时，吴起为邺令，引漳水以灌田。民歌之曰：‘决漳水兮灌邺旁，终古斥卤生稻粱。’”然则咸薄之地，名为斥卤。故《禹贡》云“海滨广斥”，《左传》“表淳卤”，是也。淳卤地薄，收获常少，故表之，轻其赋税。予以是知如盐如咸字，皆从卤也。故卤亦作礁。其说庶几是乎？
    ○不佞者不才也
    佞者，才也。不佞者，不才也。《左传成公十六年》：“范文子曰：‘诸臣不佞。’杜预注曰：‘佞，才也。’服虔亦曰：‘不佞，不才也。’”《论语》曰：“不有祝它之佞，而有宋朝之美，难乎免于今之世矣。”孔子亦以卫灵公之不亡者，以有祝它等耳。考《左氏传》，它之排难解纷，贤者也。晋王沈为豫州刺史，至镇，下教，乃曰：“达幽隐之贤，去祝它之佞”云云。盖沈未深于《论语》也。
    ○嫱者禁中妇官
    应劭注《元帝诏》曰：“王樯，王氏女。名樯，字昭君。”予以为非是。盖昭君不名樯，嫱乃禁中妇官耳。按《周礼》：“天子有九嫔。”嫔亦是妇官。《春秋昭公三年左传》：“齐侯晏婴请继室于晋。曰：‘择之以备嫔嫱，寡人之望也。’”杜预注曰：“嫔嫱，是妇官。”又《哀公元年左传》说夫差，宿有妃嫱嫔御焉。然则应解以嫱为昭君之名，误矣。《汉书》亦止云：“元帝以后宫良家子王嫱字昭君赐单于”，不斥为名也。然古本《汉书》皆作此樯字，何耶？
    ○黄帝炎曲炎当作盐
    沈存中《笔谈》曰：“顷年王师南征，得黄帝炎一曲于交趾，乃《杖鼓曲》也。炎或作盐，唐曲有突厥盐、阿鹊盐。施肩吾诗云：‘颠狂楚客歌成雪，妩媚吴娘笑是盐。’盖当时语也。今《杖鼓谱》中有炎杖声。”以上皆《笔谈》。予按，《隋书乐志》云：“其舞曲有疏勒盐。”《古乐府集》，隋薛道衡有《昔昔盐》。《乐苑》云：“《昔昔盐》、《羽调曲》，唐亦为舞曲。昔一作析，唐赵嘏广之为十一章。”然则以盐名曲，自隋已有。存中以为唐世，非也。考《唐书礼乐志》及《通典》，皆不具此曲名。唯杜佑《理道要诀》云：“天宝十三载七月，改诸乐名。太簇宫时号娑陀调，鸽盐改为白鸽盐。太簇商时号大石调，野鹊盐改为神鹊盐。太簇羽时号般涉调，大序盐。中吕商时号双调，神雀盐。”有此四曲，凡存中所谓阿鹊盐在焉。然突厥盐者，岂非《隋志》疏勒盐也？予又按张芸叟《南迁录》，载其“以元丰中，至衡山谒岳祠，有乐工六十四人隶祠下。每岁立夏之日致祠，潭州通判与县官，备三献奏曲侑神。初曰苏合香，次曰皇帝盐，终曰四朵子。三曲皆开元中所降也，至今不废。器服音调，与今不同。然其曲甚长，自四更始奏，至旦方罢。祠官颇以为劳，多从杀减。”然则存中以黄帝炎因近年征交趾而得之，盖不知南岳有此旧曲也。然《芥室诗话》，以盐者有味之谓。
    ○天子呼来不上船
    唐范传正作《李白墓碑》云：“明皇泛白莲池，公不在宴。皇情既洽，召公作序。时公已被酒于翰苑中，乃命高将军扶以登舟，优宠如是。”杜子美《八仙歌》云，“天子呼来不上船，自称臣是酒中仙”，盖谓此也。王立之《诗话》，以夏彦刚云，“蜀人以襟领为船”，不知何所据也。谢逸作《逸轩诗》云，“太白列仙人，名缀云房籍”；又云，“朝衫不上船，拜舞堕巾帻”，皆承彦刚之误也。
    ○牛僧孺聪明台
    《国史刘沆列传》，曾南丰撰。云：“沆，吉州永新人。曾祖景洪，事杨行密为江西牙将。有彭者，据州称太守，胁景洪附湖南，伪许之。复以州归行密，遂不仕。尝谓人曰：‘我不从彭，当活万余人。后必有隆者。’因名所居山曰后隆山。山有唐牛僧孺读书堂故基，即其上筑台曰聪明台。沆母梦牛相公来而生沆。”以上皆《列传》所载。予按，《江南野史彭昌传》云：“初唐相牛僧孺，其祖远仕交广。罢秩，还至郴、衡间，为山贼所剽掠。唯僧孺母子获存，遂亡入江南，止于庐陵禾川。迨长，为母所训，遂习先业。县之北有山名絮芋源，下有古台，故老传为聪明台。其下有涌水，曰聪明泉。古今学者，多此成业。僧孺乃舍其上而肄业，迨十数年，博有文学。会母死，遂葬于县之西南才德乡太学里。既随计长安，以文投韩退之、皇甫为知遇，由是擢上第。不十数年，累秩辅相。时彭昌四世祖，居于僧孺母墓之侧。应诸科举，至京师，僧孺闻而弓与见。问其坟陵，彭氏幼而不知，默不能对。及归，为修其茔。会僧孺罢相，出镇襄阳，未几暴薨，故其坟未曾封。至今本县图经，但载聪明泉侧，有牛相读书堂，余址尚存。”《野史》本吉州人龙衮所撰，或得其真。今沆传以祖景洪即其上筑台，曰聪明台，误也。《野史》以为故老相传为聪明台耳。此《国史》之失也。予又按，唐杜牧所撰《僧孺墓志叙》曰：“公孤始七岁。长安南下杜樊乡东，祖文安侯有隋氏赐田数顷，书千卷，尚存。公年十五，依以为学，不出一室。数年业就，名声入都中。故丞相韦执谊，命柳宗元、刘禹锡访公于樊乡。公乘驴至门，遂登进士第。”今《野史》以僧孺肄业于聪明台十数年，会母死葬于彼，因随计长安，擢上第，误也。《墓志》以为七岁而孤，至年十五，依樊乡以为学。及其上第，亦自樊乡出焉。此《野史》之失也。予又按《墓志》曰：“除河南尉，拜监察御史，丁母夫人忧。制终，复拜监察御史。”今《野史》乃以僧孺母死在未第之前，此又《野史》之失也。予又按《墓志》曰：“僧孺以大中二年，薨于东都城南别墅。”今《野史》乃以僧孺罢相，出镇襄阳，未几暴薨，此又《野史》之失也。
    ○《又玄集》载杜甫杜诵诗
    唐人有《又玄集》三卷，杜甫七首、杜诵一首，各在上卷。其杜诵一首，乃是《哭长孙侍御》“道为诗书重，名因赋颂雄”者。今子美集亦有此诗，恐是编者之误。然诵名不显，不知孰是？第四句“宪府旧乘骢”，《又玄集》以旧作近。
    ○柳子厚谓李义府为大臣
    柳子厚《裴瑾崇丰二陵集礼后序》曰：“自开元制礼，大臣讳避，去国恤章。而山陵之礼，遂无所执。世之不学者，乃妄取预凶事之说，而大典阙焉。”以上皆柳说。予按，《旧唐书李义府传》云：“初，《五礼义注》，自前代相沿，吉凶毕举。太常博士萧楚材、孔志约以皇室凶礼，为预备凶事，非臣子所宜言之。义府深然之，于是悉删而焚焉。”然则义府为相，乃高宗之初，非开元矣。子厚唐人，不应其误如此。
    ○山有猛兽藜藿为之不采
    西汉宣帝时，谏大夫郑昌，上书颂盖宽饶曰：“山有猛兽，藜藿为之不采；国有忠臣，奸邪为之不起。”按《淮南子》云：“山有猛兽，林木为之不斩；园有螫虫，藜藿为之不采。”郑昌所言本此。淮南厉王，武帝时人。然昌所言为误，盖藜藿乃园中之物，而猛兽则伏于山，故林木可称不斩，而不可称不采也。
    ○反正
    《国史韩熙载传》：“熙载建议：‘古者帝王，已失之，己得之，谓之反正。非我失之，自我得之，谓之中兴。’”予按，《汉高祖纪》云：“群臣曰：‘帝起细微，拨乱世，反之正。’”师古曰：“反，还也。还之于正道。”乃知熙载失言。
    ○息妇新妇
    王彦辅《麈史辨误门》云：“《吕氏春秋》：‘白圭新与惠子相见，惠子说之，强惠子出。白圭告人曰，有新取妇者，竖子操蕉火而钜。新妇曰，蕉火大钜。今惠子遇我尚新，其说我大甚者。惠子闻之曰，何事比我于新妇乎？’按，今之尊者斥卑者之妇曰新妇，卑对尊称其妻及妇人自称者则亦然。然则世人之语，岂无稽哉。而不学者辄易之曰息妇，又曰室妇，不知何也？”以上皆王说。予按，《战国策》：“卫人迎新妇，妇上车，问‘骖马谁马也？’御曰：‘借之。’新妇谓仆曰：‘拊骖无笞。’服车至门，扶教送母，曰：‘灭灶，将失火。’入室见臼。曰：‘徙之牖下，妨往来者。’主人笑之。此三言者，皆要言也。然而不免为笑者，早晚之时失也。”高诱注曰：“虽要，非新妇所宜言也。”然则彦辅辨息妇之误而不及此者，’岂偶忘之耶？
    ○五行无绝理
    今诸命书，如唐李虚中、本朝林开之，大论五行十二位。自长生、沐浴、冠带、临官、衰、旺、老、病、死、墓、绝、胎、养，配于子丑十二辰，以见五行生壮老。然予尝疑五行无绝之之理，盖本于京房易传写之误耳。京氏曰：“四绝者，巳为水土绝，申为木绝，亥为火绝，寅为金绝。”且五行本乎阴阳，使世一日而无阴阳，其可乎？则五行决无绝之之理。盖绝乃系包字传写之误，乃两字合为一耳。尝考唐左拾遗李鼎祚所修梁元帝、陈乐产、唐吕才六壬书，名《连珠集》。其论五行之所始终：“一日水，其系包在巳，其胎在午，其养在未，其生在申，其沐浴在酉，其冠带在戌，其临官在亥，其旺在子，其衰老在丑，其病在寅，其死在卯，其入墓在辰。”至于火，则曰“其系包在亥”；至于木，则曰“其系包在申”；至于金，则曰“其系包在寅”。凡巳申亥寅，各称系包之所在。盖五行既墓，其生也必有萌芽以先之。故始有所系，而继之以胎。以明无绝之之理，其义甚明。且《黄帝八五经五行十二变篇》云：“一变而生，二变而浴，三变而冠，四变而臣，五变而君，六变而委，七变而病，八变而死，九变而藏，十变而止，十一变而浑，十二变而育。止而浑，浑而育，育而生。昼运齐日，夜运拟星。五吉七凶，自然之经。”且止者，系包也。浑者，胎也。育者，养也。其言昼夜之运，则无绝之之理。系包本两字，后人传写失真，合而为一，今不取。
    ○丁产簿书言丁推
    毕仲询《幕府燕谈录》云：“今之州县造丁产簿书，言丁推者，其推字殊无意义。当为稚字，言其童稚未成丁也。盖唐避高宗庙讳，治与稚音同，故改作推。”又宋敏求《春明退朝录》云：“吴正肃言，律令有丁推，推字不通。少壮之意，当是丁稚。唐以大帝讳避之，损其点画。”予以二公言非是。且推者，推排之意，择其及丁而升之。故至今州县谓之推排，其义甚明。
    ○凉风消息几时来
    《古今诗话》云：“太祖采听明远，每边事，纤息必知。有间者自蜀还，上问剑外有何事？间者曰，但闻成都满城诵朱山长《苦热诗》，曰：‘烦暑郁蒸无处避，凉风清冷几时来？’上曰：‘此蜀民思吾来伐也。’”然予尝考睦台符《岷山异事》云：“梓潼山人李尧夫，吟咏尤尚讥刺。谒蜀相李昊，吴戏曰：‘何名之背时耶？’尧夫厉色对曰：‘甘作尧时夫，不乐蜀中相。’因是尧夫为昊所摈。知蜀主国柄隳紊，生民肆扰，吟《苦热诗》云：‘炎暑郁蒸无处避，凉风消息几时来？’”以是知此两句乃李尧大诗，非朱山长也。清冷两字，不逮消息远甚。尧夫又有《大内盆池》诗云：“向外疑无地，其中别有天。”蜀平后，《赠滕白郎中诗》云：“方外与谁为道友，关东独自占诗家。”讥滕入蜀不得名诗家，惟尧夫耳。
    ○误认黄华作菊华
    袁州自国初时，解额以十三人为率。仁宗时，查拱之郎中知郡日，因秋试进士，以黄华如散金为诗题。盖取《文选》诗“青条若总翠，黄华如散金”，是也。举子多以秋景赋之，惟六人不失诗意。由是只解六人，后遂为额。无名子嘲之曰：“误认黄华作菊华。”
    ○大小姑山彭郎矶
    欧公《归田录》云：“江南有大小孤山，在江水中，巍然独立，而世俗转孤为姑。江侧有一石矶，谓之澎浪矶，遂转为彭郎矶。云彭郎者，小姑婿也。余尝过小孤山，庙像乃一妇人，而敕额为圣母庙，岂止俚俗之谬哉。”以上皆欧公语。予尝按南唐陈致雍撰《曲台奏议集》，徐锴为序。其间一首云《正大姑山小姑山神像》曰：“准祠部牒，据彭泽镇申，大姑、小姑乞改神仪者。大孤山。《释山》云：‘独山曰蜀。’蜀，孤也。今下民讹言，穿凿浮伪，作为淫祀，何所尚哉。必也正名，于义安取。且山川之神，博施于民，有功则祀之。其或名山大川，能兴云雨，水旱雩，于斯不替，其可废哉。彭泽镇所申改正，甚允。中所安排神仪部伍，典或不载。但依常式，去妇人位，立山神庙貌。”予乃知南唐已尝讨论改正。至本朝因循既久，又复妇人像。而敕额至以圣母为称，其卤莽曾不若南唐也。
    ○打字从手从丁
    欧公《归田录》云：“今世俗言语之讹，而举世君子小人皆同其谬，唯打字耳。其义本谓考击，故人相殴，以物相击，皆谓之打。而工造金银器，亦谓之打，可矣，盖有捶击之义。至于造舟车者曰打船、打车，网鱼曰打鱼，汲水曰打水，役夫饷饭曰打饭，兵士给衣粮曰打衣粮。从者执伞曰打伞，以糊粘纸曰打糊，以尺丈量地曰打量，举手试眼之昏明日打试。至于名儒硕学，语皆如此，触事皆谓之打。”以上皆欧公语。予尝考《释文》云：“丁者，当也。”打字从手从丁，以手当其事者也。触事谓之打，于义亦无嫌矣。夫岂欧公偶忘《释文》云耶？予尝见宋景文公云：“凡义有未通者，当以偏旁考之。”予于打字得之矣。
    ○真宗未尝耕籍
    李邦直《修都城记》，序真宗勋德曰：“东祀耕赐。”真宗朝，未尝耕辅。
    ○张良封留
    汉高帝封功臣，张良曰：“臣愿封留，足矣，不敢当三万户。”乃封良为留侯。留在徐州沛县，今留城镇。占地狭，人民寡，有留侯庙存焉。或以陈留为子房所封，庙貌甚严，误也。
    ○伏波将军庙
    后汉马援及路博德，俱有功于南方，仍皆为伏波将军。岭外有伏波将军庙，莫能定其名。政和中，修《九域图志》，遂以双庙为例，祀两神。
    ○诺皋
    姚宽《西溪丛语》云：“段成式《酉阳杂俎》有《诺皋记》，又有支诺皋，意义难解。《春秋左氏传》：‘襄公八年秋，齐侯伐我北鄙，中行献子将伐齐。梦与厉公讼，弗胜。公以戈击之，首坠于前，跪而戴之，奉以走，见梗阳之巫皋。他日见于道，与之言同。巫曰，今若有事于东方，则可以逞，献子许诺。”疑此事也。晁伯宇《谈助》云：‘灵奇秘要辟兵法。正月上寅日，禹步，取寄生木三咒曰。喏皋，敢告日月震雷，令人无敢见我，我为大帝使者。乃断取五寸，阴干五日，为簪二七循头乃还著人中，人不见。’晁说非也。”以上皆《丛浯》。余以《丛语》未尽得之。盖段氏所载，皆鬼神事。虽献子所梦有巫名皋，而献子诺之，是信皋所言之意，亦似可证。然葛洪《抱朴子内篇》载《遁甲中经》曰：“往山林中，当以左手取青龙上草，折半置蓬星下。历明堂，入太阴中，禹步而行，三咒曰。诺皋，太阴将军。独开曾孙王甲，勿开外人。使人见甲者以为束薪，不见甲者以为非人。则折所持之草置地上，左手取草，以傅鼻人中。右手持草自蔽，左手著前，禹步而行，到六癸下，闭气而往，鬼不能见也。”以是知诺皋乃太阴之名。太阴者，乃隐形之神。晁氏不无所本。二说皆可取，今发明于此。
    ○老子与佛生日
    唐明皇以任之良之言，遂以二月十五日为老子生日。殊不知周以建子为正，唐以建寅为正，失之矣。后世多以四月八日为佛生日，亦类此。
    ○衤能衤戴子
    豫章《次韵钱穆父赠松扇诗》云：“可怜远度帻沟，适堪今时衤能衤戴子。”《集韵》云：“衤能衤戴子，不晓事之称也。”出晋程晓诗，见《艺文类聚》、《初学记》二书。其诗云：“平生三伏时，道路无行车。闭门避暑卧，出入不相过。今世衤能衤戴子，触热到人家。主人闻客来，衤能衤戴奈此何。摇扇胛中疼，流汗正滂沱。传诫诸高明，热行宜见诃。”《艺文》、《初学》二书，所载无少异。惟《太平广记》载《启颜录》，有晋程季明嘲热客诗曰：“平生三伏时，道路无行车。闭门避暑卧，出入不相过。今代愚痴子，触热到人家。主人闻客来，蹙奈此何。谓当起行去，安坐正咨嗟。所说无一急，衤能衤戴吟何多。摇扇胛中疼，流汗正滂沱。莫谓为小事，亦是人一瑕。传诫诸朋友，热行宜见呵。”此诗比前本多三韵，意前二本非全文也。一以为衤能衤戴子，一以为愚痴子，其末又以诃为呵，当有辨其非是者。其曰程季明，是晓之字。然晋书无传，魏志有传。宋景文本多字韵下有两句云：“疲倦向之久，甫问君极那。”
    ○傅玄《两仪诗》
    《艺文类聚》载晋傅玄《两仪诗》曰：“两仪始分，元气上清。列宿垂象，六位时成。日月西迈，流景东征。悠悠万物，诸品齐名。圣人忧世，实念群生。”《初学记》亦载傅玄《两仪诗》云：“两仪既分元气清，列宿垂象六位成。日月西流景东征，悠悠万物殊品名。圣人忧代念群生。”据此诗，乃七言柏梁体，不知与前四言不同何耶？
    ○假字
    《汉书朱博传赞》曰：“又见孝成之世，委任大臣，假用权。”颜师古曰：“假音休假。音以物借人之借。”又《汉书音义》曰：“郑氏云：‘假，音以物借入之借。按《汉书》本多作借字。’晋灼曰：‘若作借字，则无烦云以物借人之借。为作字，所以有音。’”此论极当。盖古正文无多，多假借字以用耳。然《战国策》：“荆轲曰：‘愿大王少假借之。’”止用此假借字。
    ○八米八采
    唐张祜《寄卢载诗》：“少见双鱼信，多闻八米诗。”用《北史》“文宣帝崩，朝士各作挽歌十首，择其善者而用之。魏收、阳休之、祖孝徵等不过得一二首，惟思道独有八篇，故时人称为八米卢郎。”《隋书思道传》一同。尝疑八米无义，不可晓。偶阅孔毅父《续世说》所载，与史不同，仍非米字。其说云：“北齐文宣帝崩，当时文士各作挽辞十首，择其善者而用之。魏收、阳休之、祖孝徵不过得一二首，惟卢思道独得八首，时号八采卢郎。刘逖亦只二首中选，中书郎李戏逖云：‘卢八问讯刘二。’逖衔之。武成时，逖典机密，以事中，武成大怒，大加鞭朴。逖喜复前憾，曰：‘高捶两下，执鞭一百，何如呼刘二时？’”云云。乃知米为采字。窃推之，五木之戏，其采有寸二。其四为玉采，贵也；其八为珉采，贱也；玉采之中，有采曰白，盖五木俱白也。谓之白八，以其策数八而已。思道之诗，既胜于魏收诸人。如五木之戏，得玉采白八耳。故《楚辞》曰：“成枭而牟，呼五白些。”枭二为珉采；牟者，胜也。欲胜其枭，必呼五白也。其说具《樗υ格》及《国史补遗》、李翱《五木经》。近时姚宽著《西溪丛语》，以为八米关中浯，岁以六米七米八米分上中下，言在谷取米取数之多。盖姚不得其说而为臆论也。
    ○不如识一丁字
    《唐书张宏靖传》：“背挽两石弓，不如识一丁字。”旧史亦同。窦苹《唐书音训》云：“丁恐当作个。”予尝以窦说虽当，而无所据。偶读孔毅父《续世说》，引宏靖曰，“汝曹能挽两石弓，不若识一个字”，乃作此个字。因知个误为丁，无可疑者。
    ○京索
    王观国《学林新编》云：“前汉《高祖纪》曰：‘韩信亦收兵，与汉王会，兵复大振。与楚战荥阳南京索间，破之。’应劭注曰：‘京，县名。今有大索、小索亭。’晋灼注曰：‘索音册。’颜师古注曰：‘索音求索之索。’《前汉萧何传》曰：‘汉三年，与项羽相拒京索间。’《韩信传》曰：‘复击破楚京索间。’颜师古注曰：‘索音山客反。’观国按，后汉《郡国志》：‘河南有京县，有索亭。’《北征记》：‘有索水，其字或作氵索。’则索音山客反，是已。《文选》陆士衡撰《汉高祖功臣颂》曰：‘京索既振，引师北讨。’五臣注曰：‘索，桑各反。’乃以索为宵尔索之索，误矣。韩退之《偃城夜会》联句，‘雪不收新息，阳生过京索’，与萼字韵同押，则知亦以索为宵尔索之索，亦误矣。”以上皆王说。予按，《左氏春秋传》：“昭公五年，晋韩宣子如楚送女，叔向为介，郑子皮子太叔劳诸索氏。”杜预注云：“河南城皋县东有大索城。”陆德明《音义》曰：“索音悉落反。”以《左氏》证之，五臣、退之以索为宵尔索之索为是，而王说非矣。
    ○东方姓氏
    《元和姓纂》云：“东方姓，《风俗通》以为伏羲之后。帝出于震，主东方，子孙因以为氏。平原厌次，汉大中大夫东方朔。”然《洞冥记》云：“东方朔生二日而母田氏死，邻母收养之，时东方始明，因以姓焉。”此又何耶？
    ○顾恺之小字虎头
    洪驹父《诗话》谓：“世所行注老杜诗，云是王原叔，或云邓慎思。所注甚多疏略，非王、邓书也。其甚纰缪者，顾恺之小字虎头，维摩诘是过去金粟如来，故《乞瓦棺寺顾恺之画维摩诘像》诗卒章云，‘虎头金粟影，神妙独难忘。’乃注云：‘虎头，僧相。金粟，金地，当饰此。’殊可笑也。”以上皆洪说。予渭洪以虎头为恺之小字者，盖取《历代名画记》云：“顾恺之字长康，小字虎头，晋陵无锡人。”然予考《世说》，乃谓：“顾恺之为虎头将军。每食蔗，自尾至本，人或问，曰：‘渐入佳境。’”则知虎头非小字，名画记之误，而洪又承其失耳。
    ○匡山非庐山
    胡仔《苕溪丛话》云：“‘匡山读书处，头白好归来。’注诗者曰：‘匡山，未详。’王观国按汉《郡国志》：‘庐江郡浔阳县。’刘昭注引释惠远《庐山记》曰：‘有匡俗先生，出商、周之际，居其下，受道于仙人。时谓所止为仙人之庐。’又引《豫章旧志》曰：‘匡俗先生，字君平。夏禹之苗裔。’又《建康实录》曰：‘隆安六年，桓玄遗书于匡山惠远法师。’然则匡山者，庐山也。李太白游庐山，旧矣；子美既不得志，而太白复以谮出，故子美诗曰，‘头白好归来’，盖欲招隐为庐山之游也。”以上皆胡仔说。予按，杜田《补遗》云：“范传正《李白新墓碑》云：‘白本宗室子。厥先避仇，客居蜀之彰明，太白生焉’。彰明，绵州之属。邑有大、小匡山，白读书于大匡山，有读书堂尚存。其宅在清廉乡，后废为僧房，号陇西院，盖以太白得名。院有太白像及唐绵州刺史高忱及崔令钦记。”所谓匡山，乃彰明县之大匡山，非匡庐也。乃知《学林新编》、胡仔皆为妄辩。
    ○李白赠杜甫诗
    洪驹父《诗话》云：“世谓《杜子美集》中赠李太白诗最多，而《李集》初无一篇与杜者。按段成式《酉阳杂俎》云：‘《李集》有《尧祠赠杜补阙》者，老杜也。’其诗曰：‘我觉秋兴逸，谁言秋气悲。山将落日去，水与晴空宜；云归沧海少，雁度青天迟。相失各万里，茫然空尔思。’不独饭颗山头之句也。”以上皆洪说。予按，李集有《沙邱城下寄杜甫》一篇云：“我来竟何事？高卧沙邱城。城边有古树，月夕连秋声。鲁酒不可醉，齐歌空复清。思君若汶水，浩荡寄南征。”乃知洪失于不审耳。
    ○杜彬琵琶皮作弦
    陈无己《诗话》：“欧阳公谪滁阳，闻其ヘ杜彬善琵琶。酒间请之，正色盛气而谢不能，公亦不复强也。后彬置酒，数行，遽起还内。渐闻丝声，且作且止而渐近。久之，抱器而出，手不绝弹，尽暮而罢。公喜甚，过所望也。故公诗云：‘坐中醉客谁最贤，杜彬琵琶皮作弦，自从彬死世莫传。’皮弦，世未有也。”以上皆陈说。叶少蕴《避暑录》云：“文忠在滁州，通判杜彬善弹琵琶，故其诗云：‘坐中醉客谁最贤，杜彬琵琶皮作弦。’此诗既出，彬颇病之，祈公改去姓名，而人已传，卒不得讳。”又云：“琵琶以下拨重为难，犹琴之用指深，故本色有轹弦护索之称。文忠尝问彬琵琶之妙，亦以此对。乃取使教他乐工试为之，下拨弦皆断。因笑曰：‘如公之弦，无乃皮为之邪？’故有皮作弦之句。而好事者遂传彬真以皮为弦，其实非也。唐人说贺怀智以鸡筋作弦，人因疑之。筋比皮虽有可作弦之理，然亦不应得许长。且所贵者声尔，安在以弦为奇乎。梅圣俞《醉翁吟》亦云：‘当时滁州所乐者，惟有杜彬弹琵琶。’使诚有之，圣俞亦当以异见于诗也。”以上皆叶说。余按，陶岳《五代史补》云：“冯道之子能弹琵琶，以皮为弦。世宗令弹，深喜之，因号琵琶为绕殿雷。”乃知以皮为弦，古有其法，而杜彬得之。叶为妄辨，无可疑者。且文忠公诗云：“我昔被谪居滁州，虽名为翁实少年。坐中醉客谁最贤，杜彬琵琶皮作弦。自从彬死世莫传，玉练锁声入黄泉。”则公作此诗时，杜彬已死。之后叶安得有“祈公改去姓名”之说哉！余以意料之，当是叶只据两句而遂为此说。又不考《五代史补》，偶忘冯氏旧事耳。不然，何舛误之甚也！
    ○阀阅
    汉朱博曰：“王卿忧公甚效，檄到{文贝}阅诣府。”《音义》曰：“明其等曰阀，积功曰阅。”予按，《史记高祖功臣侯年表》：“太史公曰：‘古者人臣功有五品。以德立宗庙、定社稷曰勋，以言曰劳，用力曰功，明其等曰阀，积日曰阅。’”今《音义》以为积功曰阅，误也。
    ○掩耳偷钟
    谚有“掩耳偷铃”，非铃也，钟也。亦有所本，按《吕氏春秋》：“范氏亡，有得其钟者，欲负而走，则大钟不可负。以椎毁之，钟恍然有音，恐人闻之而夺，己遽掩其耳。恶闻其过，亦由此也。”任防《劝进笺》云：“惑甚盗钟，功疑不赏。”
    ○虾蟆蚀月乌蚀日
    东坡云：“玉川子作月蚀诗，以为蚀月者，月中之虾蟆也。梅圣俞作日蚀诗云，蚀日者，三足乌也。此固因俚说以寓其意。战国策云：‘日月晖于外，其贼在内。’则俚说亦当矣。”以上东坡说。予按，《史记龟策列传》：“孔子闻之曰：‘神龟知吉凶，而骨直空枯。日为德而君于天下，辱于三足之乌。月为刑而相佐，见食于虾蟆。”乃知古有其说，何东坡偶忘此邪？
    ○僧义海评韩文公苏东坡琴诗
    蔡绦《西清诗话》谓：“三吴僧义海以琴名。世谓欧阳文忠公问东坡：‘琴诗孰优？’坡答以退之《听颖公琴》。曰：‘此是听琵琶尔。’或以问海，海曰：‘欧阳公一代英伟，何斯人而斯误也？’‘昵昵儿女语，恩怨相尔汝’，言轻柔细屑、真情出见也。‘划然变轩昂，勇士赴敌场’，精神余溢、竦观听也。‘浮云柳絮无根蒂，天地阔远随飞扬’，纵横变态、浩乎不失自然也。‘喧啾百鸟群，忽见孤凤凰’，又见颖孤绝、不同流俗下俚声也。‘跻攀分寸不可上，失势一落千丈强’，起伏抑扬，不主故常也。皆指下丝声妙处，唯琴为然。琵琶格上声，乌能尔邪？退之深得其趣，未易讥评也。”以上皆《西清诗话》。余谓义海以数声非琵琶所及，是矣。而谓真知琴趣，则非也。昔晁无咎谓尝见善琴者云：“‘浮云柳絮无根蒂，天地阔远随飞扬’，为泛声。轻非丝、重非木也。‘喧啾百鸟群，忽见孤凤凰’，为泛声中寄指声也。‘跻攀分寸不可上，为吟绎声也。失势一落千丈强’，为历声也。数声琴中最难工。”洪庆善亦尝引用，而未知出于晁。是岂义海所知，况《西清》邪。“东坡后有听惟贤琴诗：‘大弦春温和且平，小弦廉折亮以清。平生未识宫与角，但闻牛鸣盎中雉登木’，云云，亦未知琴。春温和且平，廉折亮以清，丝声皆然，何独琴也？牛鸣盎中雉登木，概言宫角耳。八音皆然，何独宫角也？闻者以义海为知言。”《西清》又谓：“尝考今昔琴谱，谓宫者非宫，角者非角。又五音迭起，宫声为多，与五音之正者异，此又坡所未知也。”以上皆《西清》语。余考《史记》：“驺忌子闻齐威王鼓琴，而为说曰：‘大弦浊以春温者，君也。小弦廉折以清者，相也。’”又管子：“凡听宫如牛鸣窖中，凡听角如雉登木以鸣，音疾以清。”故《晋书》亦云：“牛鸣盎中宫，雉登木中角。”以此知《义海》、《西清》寡陋，而妄为之说，可付之一笑。
    ○《诗小雅》误作雨无正
    毛诗《小雅雨无》一篇，今传者误作雨无正七章，二章章十句、二章章八句、三章章六句。学者遂因其失，以“雨无正”名篇，失矣。盖篇中第二章云：“正大夫离居，莫知我。”笺云：“正，长也。长官之大夫。”
    ○汉以牡丹为木芍药
    王立之《诗话》载：“宾护《尚书故实》云：‘牡丹盖近有，国朝文士集中无牡丹诗云。尝言杨子华有画，牡丹处极分明。子华，北齐人。则知牡丹花亦已久矣。予观文忠公所为《花品序》云：牡丹初不载文字，自则天以后始盛，然未闻有以名者。如沈、宋、元、白皆善咏花，当时有一花之异，必形篇什，而寂无传焉。唯刘梦得有诗，但云一丛千朵，亦不云其美且异也。’然余犹以此说为非。‘惟有牡丹真国色，花开时节动京城’，岂不云美也？白乐天诗：‘人人散后君须记，归到江南无此花。’又唐人诗云：‘国色朝酣酒，天香夜染衣。’岂得为无人形于篇什？”以上立之说。余按，崔豹《古今注》云：“芍药有二种：有草芍药，有木芍药。木者花大而色深，俗呼为牡丹。”又安期生《服炼法》：“芍药二种：一者金芍药，二者木芍药。救病金芍药，色白，多脂肉。木芍药，色紫，瘦，多味苦。”以此知由汉以来，以牡丹为木芍药耳。故温庭筠诗云：“山寺明媚木芍药，野田叫噪官虾蟆。”温犹袭旧名，则知前此非不载牡丹也。乃知名字显晦，更变所致。大抵牡丹佳者，有自丹、延州来。前辈多以因此得名。
    ○驸马都尉
    马永卿《懒真子》录云：“驸马都尉之名，起于三国。故何晏尚魏公主，谓之驸马都尉。然不独名官，以驸马给之。盖御马之副，谓之驸马，从而给之，示亲爱也。故杜预尚晋文帝妹高陆公主，至武帝践祚，拜镇南大将军，给追锋车第二。”以上皆马说。予考徐坚《叙职官》云：“汉制，天子以列侯尚公主，诸侯以国人承翁主。魏晋之后，尚公主皆拜驸马都尉。初，驸马都尉，汉武置也，掌御马。《说文》曰：‘驸马字从马付声。一日，驸，近也，疾也。’”今既是掌御马，故不可谓之给以御马之副。
    ○紫微郎
    刘莘老《挚贺宋舍人启》曰：“总为赞书，其任乃古之内史；观诸上象，其文犹天之紫微。”《唐六典》：“中书令，开元元年，改为紫微令，五年复旧。”《唐会要》：“中书舍人，开元元年十二月一日，改为紫微舍人，五年复为中书舍人。故开元二年十二月二十日，紫微令姚崇奏，紫微舍人六员，每头商量事，诸舍人同押。”盖紫微，皇居，以比天文紫微宫。有令、有舍人，紫微宫中官属也。白乐天为《舍人》诗云：“独坐黄昏谁是伴，紫微花对紫微郎。”然则以紫微为舍人，不可也。
    ○题妓项帕
    姚令威宽记陈德润云：“一贵人知成都，朝廷遣御史何某入蜀按事。贵人遍召幕客，询何人与御史密者。有贤良某人，令出界候迎，兼携名妓王宫花往。候其宴狎，出家姬以佐酒，善舞。何醉，喜题其项帕云：‘按彻梁州更六么，西台御史惜娇娆。从今改正王宫柳，舞尽春风万万条。’至成都，此娼出迎，遂不复措手而归。”余按，邵伯温所载详且尽，疑得其真。云：“文潞公庆历间以枢密直学士知成都府，时年未四十。成都风俗喜行乐，公多宴集。有语至京师。御史何郯圣从，蜀人也。因谒告归，上遣伺察之。圣从将至，潞公亦为之动。张愈少愚者，谓公曰：‘圣从之来无足念。’少愚因迎见于汉州，因郡会，有营妓善舞，圣从喜之。问其姓，曰杨，圣从曰：‘所谓杨台柳者。’少愚即取妓之项帕罗题诗曰：‘蜀国佳人号细腰，东台御史惜妖娆。从今唤作杨台柳，舞尽春风万万条。’命其妓作《柳枝辞》歌之，圣从为之沾醉。后数日，何至成都，颇严重。一日，潞公大作乐以燕何，迎其妓杂府中，歌少愚诗以酌何，何每为之醉。何还朝，潞公之谤遂息。与陶谷使江南事略相类。”且云：“少愚奇士，潞公固重其人也。”
    ○韩子苍和频字韵诗
    韩子苍《和李道夫诗》两首，频字韵。其一云：“麦天晨气润，况复雨频频。”其二云：“李侯梨钉坐，风味胜仁频。”按，《上林赋》：“仁频槟榔。”《仙药录》云：“槟榔，一名仁频。”《林邑记》曰：“叶如甘蕉。音宾。”恐韩别有所本耳。
    ○阎立本画萧翼取兰亭书
    龙图蒋璨，《跋阎立本画萧翼取兰亭》云：“右，阎右相画人物五辈。其一书生状者，乃唐时西台御史萧翼也；其一老僧者，乃智永嫡孙辨才也。太宗雅好法书，闻辨才秘藏王右军《兰亭》真迹，令翼取之。翼乃易姓名，改衣服，径诣辨才。朝夕习洽，因出御府诸书，相与论难，以激发之。辨才曰：‘老僧有智永禅师所宝《兰亭》，非此伦比。与公相好，故出示之。’翼既得《兰亭》在手，径纳袖中，遂出太宗御札。老僧张颐失色，有遗玄珠之状；书生意气扬扬，有归全璧之喜。其一吹淋者，写貌尤工。非驰誉丹青之手，不能尔也。绍兴十三年二月中浣日，书于豫章。”以上蒋题。盖所画书生状，至以白衤阑衫乌靴；与夫老僧张颐失色之状，皆非也。余按，唐《法书要录》云：“翼曰：‘若作公使，义无得理。’遂改冠微服至越州，衣黄衫，极宽长潦倒，得山东书生之体。入寺，称卖蚕种，因是款狎。既得《兰亭》，方告驿长，报知都督齐善行，来宣示敕旨，具言所由。故偶僧出，齐唤归，乃知萧生御史也。且云：‘奉敕遣来取《兰亭》，《兰亭》得矣，今唤师取别。’僧闻语而便绝倒，良久始苏。翼便弛驿南发。”据此，所画书生衣白，与夫老僧张颐，皆失实。恐非阎笔，托阎以传世者也。
    ○霹雳手胡卢提
    张右史《明道杂志》云：“钱内翰穆父知开封府，断一大事。或语之曰：‘可谓霹雳手。’钱答曰：‘仅免胡卢提。’盖俗语也。”然余见王乐道记轻薄者，改张邓公《罢政》诗云：“赭案当衙并命时，与君两个没操持。如今我得休官去，一任夫君鹘露蹄。”乃作鹘露蹄，何邪？更俟识者。
    ○鲈鱼乡
    “陈文惠有《题松江诗》，落句云，‘西风斜日鲈鱼乡。’言惟松江有鲈鱼耳，当用此乡字，而数处见皆作香字。鱼末为羹，虽嘉鱼，直腥耳，安得香哉，”以上张右史耒说。然仁宗朝，治平丙午所编《松江集》，有《鲈乡亭》等诗。其亭，尚书屯田郎中林肇所立也。其叙云：“肇顷过松陵，读陈丞相留题，有，‘秋风斜日鲈鱼乡’之句，尝讽味之。去年秋，作亭江上，差有雅致。因取其句中鲈乡二字，为亭名焉。诗云：‘脍鲈珍琢是吴乡，丞相尝留刻琰章’”云云。张先子野诗云：“霓舟忽舣鲈鱼乡，槎阁欲凌云汉域。”又云：“但怪鲈乡一旦成，分却松江半秋色。”乃知标亭以鲈乡，久矣。以乡为香，其误甚明。
    ○谥曰缪
    《史记蒙恬传》：“二世赐蒙毅死。毅对曰：‘且夫顺成者，道之所贵也；刑杀者，道之所弃也。昔者秦穆公杀三良而死，罪百里奚而非其罪也，故立号曰缪。’”然后世称穆而不称缪，何也？唐许敬宗卒，袁思古以敬宗弃长子于荒徼，嫁少女于夷貊，谥曰缪。且谓：“晋何曾忠孝，徒以日食万钱，秦秀谥之曰缪。敬宗忠孝不逮于曾，而饮食男女之累过之。谥之曰缪，无负许氏矣。”阳思敬改谥曰恭，失之矣。
    ○饮羽
    《史记》、《汉书》，记李广射箭事，或云饮羽，或云饮镞。颜氏以为无饮羽之理。余按，《门子》曰：“宋景公使工人为弓，九年乃成。公曰：‘何其迟也？’工人对曰：‘臣不复见君矣，臣之精尽于此弓矣。’献弓而归，三日而死。公张弓登台，东西而射。逾皿霜之山，集彭城之东。其余力逸劲，饮羽于石梁。”又《新序》：“楚熊渠夜行，见寝石。弯弓射之，没矢饮羽。下视，知石梁也，却复射之，矢跃无迹。”
    ○石发
    豫章喜谢逸诗：“山寒石发瘦，水落溪毛雕。”余按，《酉阳杂俎》：“张乘言：‘南中水底有草，如石发。每月三四日始生，至八九以后可采，及月尽悉烂。以随月盛衰，若蚌蛤、鱼胎也。’”审如张说，则石发生于水中。
    ○回雁峰
    衡州有回雁峰，皆渭雁至此不复过，自是而回北耳。余按，柳子厚过衡州，见新花开，却寄弟诗云：“故国名园久别离，今朝楚树发南枝。晴天归路好相逐，正是峰头回雁时。”盖子厚自永还阙，过衡州，正春时。适见雁自南而北，故其诗云尔。岂专谓雁至此而回乎，乃古今考柳诗不精故耳。
    ○《经》、《子》之错
    尝记前辈摘《经》《子》之错。《诗》：“兄弟阋于墙，外御其侮。”阋乃阒也。《易》：“窥其户，阒其无人。”盖内能治，然后可以治人。孟子以仲子为巨擘，非也，齐人以蚯蚓之大者为巨擘。《论语》：“子路从夫子而后，遇荷条丈人。止子路宿，杀鸡为黍而食之，见其二子焉。”言此一句当在“至则行矣”之下，简编差误所致。盖子路既不见其丈人，因告二子以不仕无义云云也。不然，岂无人而与言哉。
    ○非熊
    豫章《渔父》诗：“范蠡归来思狡兔，吕翁何意兆非熊。”《赠郑交诗》：“高居大士是龙象，草堂丈人非熊罴。”按，《六韬》、《史记》：“非龙非丽彡，非虎非罴。”无熊字。恐豫章别有所本。
    ○裴度圣相
    葛方立《韵语阳秋》云：“裴度在朝，宪宗委任不疑，使破三贼。已而吴元济授首，王承宗割二州，遣子入侍，李师道被擒。两河诸侯，忠者怀，强者畏。克融、庭凑，皆不敢桀傲。勋烈之盛，一时无与比肩者。唯李义山指为圣相，诗曰：‘帝得圣相相曰度’，又曰：‘呜呼圣皇及圣相’，亦过矣哉。荀卿曰：‘得圣臣者帝。若舜、禹、伊尹、周公，皆圣臣也。’谓四人为圣臣，则可。裴度为圣相，其可哉？”以上皆《阳秋》浯。余按，李义山《韩碑》诗，“帝得圣相相曰度”，其下自注曰：“《晏子春秋》：‘仲尼，圣相。’”盖《晏子春秋》不显，人读之者少，义山恐人以为疑，因注诗下。而《阳秋》议论，乃尔卤莽，何邪？绍兴间，曾黄州书事，亦用此事云：“裴度只今真圣相，勒碑千载可无人。”
    ○灭动心不灭照心
    洪郎中庆善兴祖跋天隐子云：“吴筠尝作《明真辨伪》、《辅正除邪》、《辨方正惑》三论，诋释氏以尊道家之说。使筠而知道，则此书不作矣。”司马子微得天隐子之学，其著《坐忘论》云：“惟灭动心，不灭照心。不依一物，而心常住。有事无事，常若无心，此谓真定。定不求慧，而慧自生，此谓真慧。慧而不用，心与道冥。行而久之，自然得道。其所造如此，岂复较同异于名字之间邪？”以上皆洪说。予按，《洞玄灵宝定观经》：天尊告左玄真人云：“惟灭动心，不灭照心。但凝空心，不凝住心。不依一法，而心常住。”又云：“惟能入定，慧发迟速，则不由人。勿令定中，急急求慧。急则伤性，性伤则无慧。若定不求慧，而慧自生，此名真慧。慧而不用，实智若愚。益资定慧，双美无极。”又云：“唯令定心之上，豁然无覆；定心之下，旷然无基。旧业日消，新业不造。无所挂碍，迥脱尘笼。行而久之，自然得道。”乃知《坐忘论》取此，洪岂偶忘此邪？
    ●卷六事实
    ○江总还宅诗
    “红颜辞巩洛，白首入に辕。乘春行故里，徐步采芳荪。迳毁悲求仲，林残忆巨源。见桐犹识井，看柳尚知门。花落空难遍，莺啼静易喧。无人访浯默，何处叙寒温？百年独如此，伤心岂复论。”乃江总《自梁南还寻草市宅》诗。杜子美《晓行口号》断章云：“市朝今日异，丧乱几时休？远愧梁江总，还家尚黑头。”据总诗“白首入に辕”，则非黑头矣，不知子美将有别本邪？
    ○槎头缩项鳊
    孟浩然《檀溪别业诗》云：“梅花残腊月，柳色半春天。鸟泊随阳雁，鱼藏缩项鳊。”又《岘山》作云：“试垂竹竿钓，果得槎头鳊。美人骋金错，纤手脍红鲜。”又《送王昌龄诗》云：“土毛无缟，乡味有槎头。”故杜子美《解闷诗》云：“复忆襄阳孟浩然，清诗句句尽堪传。即今耆旧无新语，漫钓槎头缩项鳊。”按杜田作《杜诗补遗正谬》云：“槎头，一说为襄阳郡地名，一说为钓矶上枯木。及见曾绎云：‘皆非也。《尔雅》云：参谓之涔。穆音渗，涔音岑。孙炎释云：积柴木水中养鱼曰参。襄阳俗谓鱼参为槎头，言所积柴木槎丫也。’”予以杜、曾二公所说皆非，盖二公不读习凿齿所撰《襄阳耆旧传》，所以为此之纷纷也。盖传云：“汉水中，鳊鱼甚美。常禁人捕，以槎断水，因谓之槎头鳊。宋张敬儿为刺史，作六橹船置献齐高帝曰：‘奉槎头缩项鳊一千八百头。’”子美耆旧之说，槎头之义，乃涣然可晓。
    ○对扬扌元士卒
    杜子美《赠李校书诗》：“对扬扌元士卒，乾没费仓储。势藉兵虽用，功无礼忽诸。御鞍金，宫研玉蟾蜍。”初不晓对扬扌元士卒为何等语，读《上林赋》，方悟。扌元，挫也，五官切。扌元士卒之精，费府库之财。盖李方入对，宜论蜀中兵老财匮也。又王褒《四子讲德论》曰：“惊边扌元士，屡犯刍荛。”
    ○白露团
    杜子美《初月诗》云：“庭前有白露，暗满菊花团。”又《白露诗》云：“白露团甘子。”又《江月》诗：“玉露团清影。”又绝句：“玉座应悲白露团。”按，谢惠连诗：“团团满叶露。”谢玄晖：“犹沾余露团。”庾信《挹得胥台露》诗：“惟有团阶露，承睫共沾衣。”杜诗所本也。
    ○生男堕地要膂力
    傅玄《豫章行》云：“苦相身为女，卑陋难具陈。男儿当门户，堕地自生神，雄心志四海，万里望风云。女育无欣庆，不为家所珍。玉颜随年改，丈夫多好新，昔为形与影，今为胡与秦。”故杜子美云：“生男堕地要膂力，一生富贵倾家国。莫愁父母少黄金，天下风尘儿亦得。”
    ○画者杨契丹
    翰林学士吴郡朱景玄《画断》云：“杨契丹，隋、唐间人。官至上仪同。六法备该，甚有骨气，在阎立本之下。”余乃悟杜子美《奉先刘少府新画山水障歌》“岂但祁岳与郑虔，笔迹远过杨契丹”之句。
    ○シ子
    杜田《杜诗补遗正谬》云：“杜子美最能行云：‘富豪有钱驾大舸，贫穷取给行シ子。”按，扬雄《方言》：‘南楚江湖湘，凡船大者谓之舸。’牒，小舟名，音叶，言轻如小叶也。《切韵》、《玉篇》，并不载シ字。”余按，王智深《宋记》曰：“司空刘休范举兵，潜作舰シ。”则字不为无所本也。
    ○淡沲潭陀
    杜子美《醉歌行》云：“春光淡沲秦东亭。”淡沲当是潭ヌ，见富嘉谟《明水篇》曰：“阳春二月朝始暾，春光潭ヌ度千门，明水时出御至尊。”而富又本梁简文《和湘东王阳云楼檐柳》诗曰：“潭ヌ青帷闭，玲珑朱扇开。”第ヌ一字不同。《文选江赋》：“随风猗萎，与波潭沲。”注曰：“潭沲，随波之貌。沲，徒我切。”简文与富，皆本乎此。
    ○定昆池
    唐刘饣束撰《隋唐嘉话》云：“中宗朝，安乐公主请昆明池。帝曰：‘前代以来，不以与入。’公主不悦，因大役人徒，别掘一池，号曰定昆池，言胜昆明池。既成，而中宗往观，令公卿赋诗，李日知诗云：‘但愿暂思居者逸，无使当时作者劳。’”故杜子美《陪郑广文游何将军山林》诗云：“忆过杨柳渚，走马定昆池。”
    ○将军树
    杜子美有《过宋之问庄断章》云：“更识将军树，悲风日暮多。”自注云：“之问弟执金吾。”旧注引后汉“冯异每所止舍，独在树下，军中呼为大树将军。”余以为事虽本此，亦自周庾信、隋元行恭二人诗发之。庾麟趾殴校书《和刘仪同》云：“月落将军树，风惊御史乌。”元行恭《过故宅》云：“颓城百战后，荒邑四邻通。将军树已折，步兵途转穷。”子美意取此。
    ○星剑玉琴
    杜子美《暝诗》云：“正枕当星剑，收书动玉琴。”按，《越绝书》：“越王取纟车钩示薛烛曰：‘光乎如屈阳之华，沈沈如芙蓉。往观于湖，观其文如列星之行，观其光如水溢于塘。’”李峤《宝剑篇》：“背上名为万年字，胸前点作七星文。”又晋嵇康《琴赋》有云：“弦以园客之丝，徽以荆山之玉。”故杜子美取之以为诗。
    ○芳尘
    石虎起四十丈楼，结珠为帘，垂五色玉佩，杂宝异香为屑，风作则扬之，名芳尘。尘甚，以酒洒之，名粘雨。按陆云《喜霁赋》曰：“戢流波于桂水兮，起芳尘于沉泥。”云生于虎之前，则芳尘之说，不始于石虎也。司空曙《送高胜谒曹王》诗云：“想君登旧树，重喜扫芳尘。”
    ○张旭草圣
    杜子美《饮中八仙歌》云：“张旭三杯草圣传，脱帽露顶王公前，挥毫落纸如云烟。”又杨监见示张旭草书图诗云：“呜呼东吴精，逸气感清识。”按，唐书本传止言旭每大醉，呼叫狂走，乃下笔，或以头濡墨而书，世呼张颠。不言其详。惟李颀有诗赠之，其言：“皓首穷草隶，时称太湖精。”则足以见杜所谓东吴精之意。其言：“露顶据胡床，长叫三五声。”则足以见所谓脱帽露顶之意。
    ○高舂下舂
    《淮南子》：“日经于泉隅，是谓高舂。顿于连石，（连音烂）是谓下舂。”乃悟梁元帝《游后园诗》：“暮春多淑气，斜景落高舂”；又《纳凉》诗：“高舂斜日下，佳气满栏楹”；唐薛能诗：“隔溪遥见夕阳春。”然山谷《梦伯兄》诗云：“相携犹听隔溪舂。”此岂误也哉？
    ○桃花水
    陈张正《见公无渡河》诗：“棹折桃花水，风横赤箭流。”乃隋薛道衡《渡北河》诗“桃花长新浪，竹箭下奔流”所本也。桃花水见《沟洫志》：“河决而桃花水漾溢。”又见《韩诗外传》。竹箭流水，慎子曰：“河下龙门流驶，竹箭驷马，追之不及。”故杜子美《南征》诗：“春岸桃花水，云帆枫树林。”
    ○灌婴井
    张僧鉴《寻阳记》云：“湓口城，汉灌婴所筑。汉建安中，孙权经此城，命凿井，适中古。得石函，铭曰：‘汉六年颍阴侯开。”下云：‘三百年当塞，塞后不满百年，当为应运者所开。’权欣然以为己瑞。井极深，湓江有风浪，井水辄动，邦人因号浪井。”故李白《下寻阳城泛彭蠡诗》云：“浪动灌婴井，寻阳江上风。”今井在衙城内之西圃。又记云：“上有三石梁，长数丈，广不盈尺，杳然无底。吴猛与弟子缘石梁而渡，见金阙玉房，地皆五色文石。”故李白诗云：“金阙前开三峰长，银河倒挂三石梁。”刘删诗亦用此事，故云“危梁耿大壑，瀑布泄中天”。太白本之耶？
    ○张平叔赃吏
    东坡云：“白乐天《行张平叔户部侍郎判度支制诰》云：‘坐而决事，丞相以下，不过四五，而主计之臣在焉。’以此知唐制主计，盖坐而论事也。不知四五者悉何人？平叔议盐法至为割剥，事见《退之集》。今乐天《制诰》亦云：‘计能析秋毫，吏畏如夏日。’其人必小人也。”以上皆东坡语。余读唐《柳氏家训》载：“柳公绰为中丞日，张平叔以侥幸承宠。及罪发，鞫于宪司，吏引曰张侍郎公。绰叱曰：‘赃吏岂可呼官！’据案复引曰：‘囚张平叔，系于别圄。’遂穷竟其失官钱四万缗，以具狱闻。”此事东坡盖未之见耶？
    ○月随灰而晕阙
    梁朱超《舟中望月诗》：“入风先绕晕，排雾急移轮。”梁庾肩吾《望月诗》：“圆随汉东蛤，晕逐淮南灰。”庾信《望月诗》：“灰飞重晕缺，落独轮斜。”周王褒《关山月诗》：“灰寒光转白，风多晕欲生。”盖用《淮南子》所谓“月随灰而晕阙”。杜子美《晚月》诗云：“欲得淮南术，风吹晕已生。”
    ○《关山月》
    周王褒有《关山月》诗云：“关山夜月明，愁色照孤星。半形同汉阵，全影逐胡兵。灰寒光转白，风多晕欲生。寄言亭上吏，游客解鸡鸣。”唐德宗朝，长孙公辅亦有《关山月》诗，略云：“凄凄还切切，戍客多离别。何处最伤心，关山见秋月。”故杜子美咏月，凡使关山者五。《初月》云：“关山空白寒。”《晚月呈汉中王》云：“关山同一照。”《吹笛》云：“月傍关山几处明。”又《寄张彪》诗云：“关山信月明。”又《十六夜玩月》诗：“关山随地阔，河汉近人流。”
    ○玉花骢照夜白
    《明皇杂录记》：上所乘马，有玉花骢、照夜白。又《异人录》云：“玉花骢者，以面白，故又谓之玉面花骋。”故杜子美《丹青引》云：“先帝天马玉花骋，画工如山貌不同。”《观曹将军画马图歌》云：“曾貌先帝照夜白，龙池十日飞霹雳。”
    ○薛稷画鹤
    《南部新书》云：“秘省内落星石，薛稷画鹤，贺知章草书，郎余令画凤，相传号四绝。”故杜子美有《通泉县署屋壁薛少保画鹤》诗，所谓：“薛公十一鹤，皆写青田真。”
    ○字舞
    “罗衫叶叶绣重重，金凤银鹅各一丛。每遇舞头分两向，太平万岁字当中。”王建《宫辞》也。按《唐乐府杂录》云：“舞有健舞、软舞、字舞、花舞、马舞。字舞者，以舞人亚身于地，布成字也。”故建有“太平万岁字”之句。
    ○白玉堂金华省
    《古乐府》诗：“君家诚易知，易知复难忘。黄金为君门，白玉为君堂。堂上罗酒樽，使作邯郸倡。”故杜子美诗云：“上君白玉堂，倚君金华省。”
    ○水晶宫
    任《述异记》云：“吴王阖闾造水晶宫。”又《魏略》曰：“大秦国以水晶为屋柱。”故杜子美《曲江对酒》云：“水精春殿转霏微。”
    ○三受降城
    杜子美《诸将诗》云：“韩公本意筑三城，拟绝天骄拔汉旌。”按，唐中宗时，张仁愿取漠北地。于河北筑三受降城，绝南寇，封韩国公。故杜云耳。
    ○腊日赐口脂
    《景龙文馆记》：“三年腊日，帝于苑中，召近臣赐腊。晚自北门入，于内殿赐食，加口脂。腊脂盛以翠碧镂牙筒。”故杜子美《腊日》诗云：“口脂面药随恩泽，翠管银罂下九霄。”王建《宫辞》云：“月冷天寒近腊时，玉街金瓦雪漓漓。浴堂门外抄名入，公主家人谢口脂。”皆言腊日赐口脂也。
    ○鹈膏
    《尔雅》注：“鹈，似凫而小，膏可莹刀。”《续英华》诗有：“马衔苜蓿叶，剑莹鹈膏。”故杜子美《蹭太常张卿均》诗云：“健笔凌鹦鹉。锋莹粥鹈。”又《大食刀歌》云：“镌错碧罂瓷鹈膏，锷已莹虚秋涛。”
    ○日亭午
    《天台赋》曰：“羲和亭午。”《纂要》曰：“日光曰景，日景曰晷，日气曰晷。日初出曰旭，日昕曰，日温曰照。在午曰亭午，在末曰失，日晚曰旰，日将暮曰薄暮。”故杜子美《晨雨诗》云：“麝香山一半，亭午未全分。”又《通泉驿诗》云：“溪行衣自湿，亭午气始散。”
    ○厨人
    刘桢《瓜赋序》曰：“在曹植座，厨人进瓜，植命为赋，立成。”其辞云云。故杜子美《山馆诗》云：“厨人语夜阑。”《战国策》：“张仪引厨人曰。”乃知厨人已具《战国策》。
    ○水精域
    江总《大庄严寺碑》：“俯看惊电，影彻琉璃之道；遥拖宛虹，光遍水精之域。”故杜宿赞公房诗云：“身在水精域。”
    ○云阁
    《甘泉赋》：“乘云阁而上下兮，纷蒙笼以混成。”李善曰：“云阁，言高连云也。”杜子美诗：“散骑未知云阁处。”玉户金铺，门首也。［此处似有脱误，或应另为一条）璇题玉英，题头也。榱椽之头，皆以玉饰，英华相属也。
    ○地平如掌
    沈期《长安路》诗：“秦地平如掌，层城出云汉。”故杜子美《乐游园》歌云：“公子华筵势最高，秦川对酒平如掌。”
    ○苍玉佩翠云裘
    《礼记》曰：“天子佩白玉，公侯佩山元玉，大夫佩水苍玉，世子佩瑜玉，士佩瑶玫。”又宋玉《风赋》曰：“主人之女，翳承日之华，被翠云之裘。”故杜子美《更题》诗云：“群公苍玉佩，天子翠云裘。”
    ○莼为露葵
    颜之推《家训》：“有蔡郎者，讳纯，遂专呼莼为露葵。面墙之徒，递相仿效。承圣中，士人聘齐，主客郎李恕问曰：‘江南有露葵否？’答曰：‘露葵是莼，水乡所出。今食者绿葵耳。’”故杜子美《茅堂检校收稻》诗云：“秋葵煮复新。”又《寄杜佐》诗云：“味岂同金菊，香宜配绿葵。”
    ○教坊内人
    “忽看金舆向月陂，宫人接着便相随。恰从中尉门前过，当处教看卧鸭池。”王建《宫词》也。按，唐著作佐郎崔令钦《教坊记》云：“左右两教坊，右多善歌，左多工舞。坊外有水泊，俗号月陂，陂形如偃月也。”故王建述此。又言：“妓女入宜春院，谓之内人，亦曰前头人，常在上前头也。其家在教坊内，谓之内人家，四季给米。得幸者，谓之十家。”故王建《宫词》云：“内人对御叠花笺”，“内人唱好龟兹急”，“内人相续报花开”，“内人笼脱系红绦”，“内人恐要秋衣着”，“内人争乞洗儿钱。”
    ○集弦胶
    《仙传拾遗》云：“汉武天汉三年，帝巡北海，王母遣使献灵胶四两，乃集弦胶也。出凤麟洲，洲上多凤麟，数万为群。煮凤喙及麟角合煎作胶，名之曰集弦胶，一名连金[A10e]。弓弩已断之弦，刀剑已断之铁，以胶连续，遂不脱也。”故杜子美《病后过王倚饮歌》云：“麟角凤觜世莫识，煎胶续弦奇自见。”
    ○银床
    杜子美诗：“风筝吹玉柱，露井冻银床。”潘子真《诗话》以杜用晋史乐志淮南篇。淮南王自言：“百尺高楼与天连，后园凿井银作床，金瓶素绠汲寒浆。”潘引此未尽也。按，《山海经》曰：“海内昆仑墟，在西北，帝之下都。高万仞，面有九井，以玉为槛。”郭璞注曰：“槛，栏也。”故梁简文《双桐生空井》诗云：“银床系辘轳。”庾肩吾《九日》诗云：“银床落井桐。”苏味道《井》诗：“澄澈泻银床。”陆龟蒙《井上桐》诗：“独立傍银床，碧桐风袅袅。”盖银床者，以银作栏，犹《山海经》所谓以玉为栏耳。洪觉范《冷斋夜话》不知出此，乃引嘉中，许彦周知澶州，河滨渔网，得一小石。刻诗云：“雨滴空阶晓，无心换夕香。井桐花落尽，强半在银床。”
    ○五夜
    卫宏《汉旧仪》曰：“五夜者，甲夜、乙夜、丙夜、丁夜、戊夜。”又《浑天仪制》曰：“以左手把箭，右手指刻，以别天时早晚。”故杜子美《早朝诗》云：“五夜漏声催晓箭。”
    ○松花酒
    《唐原化》记：“有老人访崔希真，希真饮以松花酒。老人云：‘花涩无味。’以一丸药投之：酒味顿美。”裴铡《传奇》载酒名松醪春。故《杜子美集》载《杜员外》诗云：“松醪酒熟傍看醉。”刘长卿《送从兄之淮南》诗云：“溯沿随桂楫，醒醉任松华。”又《至华阳洞》诗云：“萝月延步虚，松花醉间宴。”
    ○浮蚁
    周庾信《谢赐酒诗》云：“浮蚁对春开。”盖用曹子建《七启》：“盛以翠尊，酌以雕觞。浮蚁鼎沸，酷烈馨香。”故杜子美《赠汝阳王诗》曰：“仙醴求浮蚁。”《江楼夜宴诗》：“尊蚁添相续。”《简院内诸公》诗云：“蚁浮仍腊味，鸥泛已春声。”
    ○独酌谣
    陈沈炯《独酌谣》曰：“独酌谣，独酌独长谣。智者不我顾，愚夫余不邀。不愚复不智，谁当余见招？所以成独酌，一酌倾一瓢。”白乐天以吴秘监有美酒，多独酌，但蒙书报，不以饮招，故云：“君称名士夸能饮，我是愚夫肯见招？”盖用王孝伯“读《离骚》，痛饮酒”，对此事也。
    ○龙凤膏为灯
    王子年《拾遗记》：“海人乘霞舟，以赤囊盛数升龙膏，献燕昭王。王坐通云之堂，然龙膏为灯。火色曜百里，烟色如丹。”《洞冥记》：“汉武帝以丹豹髓、白凤膏，磨青锡为屑，以淳苏油和之，照于神坛。夜暴雨，火光不灭。”余乃知李长吉歌：“烹龙い凤玉脂泣，罗屏绣幕围香风。”非凿空语也。
    ○八舍
    唐沈期自考功员外郎拜给事中，作诗云：“旭日千门起，初春八舍归。”又《酬杨给事廉见赠省中》诗云：“分曹八舍断，解袂五时空。”按，应劭《汉官仪》曰：“侍中舍有八区，论者言员本八人。”
    ○巴渝曲
    《乐府解题》载《武王伐纣歌》，使工习之，号曰巴渝之曲。美其地因巴渝以取名。杜子美《暮春题西草堂》诗以“万里巴渝曲，三年实饱闻”。今世所传印注杜诗，乃引前汉《礼乐志》：“巴渝鼓员三十六人。”殊不知巴渝之歌，自武王伐纣始。
    ○浮楂
    杜子美《观李固诣司马第山水图》诗，末章云：“浮楂并坐得，仙老暂相将。”前辈多引张骞为证，非也。余按，王子年《拾遗记》：“尧时有巨楂，浮于四海。楂上有光若星月，常绕四海。十二年一周天，名贯月楂。又名挂星楂，羽仙栖息其上。”
    ○子美笛诗引胡骑武陵事
    杜子美《吹笛》七言诗云：“胡骑中宵堪北走，武陵一曲想南征。”上句取陈周宏让《长笛吐清气》诗：“胡骑争北归，遍知别乡苦”；下句取陈贺彻《长笛吐清气》诗：“方知出塞客，不惮武陵深。”旧注下句引桓伊三弄之事，非也。不见武陵意耳。
    ○笛诗清商欲尽奏
    杜子美五言《吹笛诗》云：“清商欲尽奏。”宋玉《笛赋》云：“吹清商，进流征。”又云：“奏苦血沾衣。”又王徽谓桓伊曰：“闻君善吹笛，试为一奏。”又云：“故作发声微。”向秀《思旧赋序》曰：“山阳邻人有吹笛者，发声嘹亮。”
    ○满壁画沧洲
    杜子美：“何年顾虎头，满壁画瀛洲。”瀛字乃沧字，故王介甫诗云：“画史虽非顾虎头，还能满壁写沧洲。”盖杜有《山水障歌》云：“闻君扫却赤县图：乘兴遣画沧洲趣。”
    ○短辕车
    晋《王导传》：“蔡谟曰：‘但见短辕犊车，长柄麈尾。’”：按，后汉《马援传》：“乘下泽车。”注云：“行泽者欲短毂，行山者欲长毂。短毂则利，长毂则安。”短毂者，短辕也。盖本于《周礼冬官》，《车人为车》云。
    ○赋日五色
    唐书《李程传》：“擢进士宏辞，赋日五色。造语警拔，士流推之。”其后浩虚舟亦试此题。按，《田俅子》云：“少昊金天氏，邑于穷桑，天开日五色，丕照穷桑。”赋题本此。然前汉《五行志》、晋《天文志》皆云：“人君乘土而王，其政太子，则日五色。”
    ○桑榆桃李
    前辈称李《和杜祁公诗》：“收得桑榆归物外，种成桃李满人间。”按，日西垂景在树端，谓之桑榆，具诸《淮南子》。至若种成桃李，则本狄仁杰与裴耀卿事耳。按，《仁杰家传》云：“荐张柬之、袁恕己、桓彦范、崔元、敬晖。五公咸出公门下，皆由州县官拔置显位。外以为五公一代之盛，桃李也。”又，《谈薮》：“王泠然《上裴耀卿书》曰：‘拾遗补阙，宁有种乎？仆不佞，亦相公一株桃李也。’”
    ○都卢寻ㄅ缘竿也
    《新唐书元载传》及李肇《国史补》载：“客有《赋都卢寻ㄅ篇》讽其危，载泣下而不知悟。”夫都卢寻幢，缘竿之伎也，见《西京杂记》。又傅玄《西都赋》云：“缘竿之伎，有都卢寻ㄅ，跟挂腹旋”也。唐人王建有《寻ㄅ歌》云：“人间百戏皆可学，寻ㄅ不比诸余乐。重梳短髻下金钿，红帽青巾各一边。身轻足捷胜男子，绕竿四面争先缘。习多倚附欺竿滑，上下蹁跹皆着袜。翻身摇颈欲落地，却住把烟初似歇。大竿百夫擎不起，袅袅半在青云里。纤腰女儿不动容，戴行直舞一曲终。回头但觉人眼见，矜难恐畏天无风。险中更险何曾失，山鼠悬头猿挂膝。小垂一手当舞盘，斜惨双蛾看落日。斯须改变曲解新，贵欲欢他平地人。散时满面生颜色，行步依前无气力。”《汉书》曰：“武帝享四夷之客，作巴俞都卢。”《音义》曰：“体轻善缘。”张衡《西京赋》：“都卢寻幢。”《唐书音训》曰：“寻幢，卢会山名。其土人善缘ㄅ竿。”然不著所出。予按，《汉书》曰：“自合浦南，有都卢国。”《太康地志》曰：“都卢国，其人善缘高。”
    ○花门
    杜子美好言花门。按，《唐志》：“甘州有花门山堡，东北千里，至回鹘衙帐。”故有《留花门诗》一首，又云“花门厘面请雪耻”；又云“闻道花门将，论功未肯归”；又云“闻道花门破，和亲事却非”。杨巨源亦有《送太和公主和番诗》云：“北路古来难，年光独忍寒。朔云侵鬓起，边月向眉残；芦井寻沙到，花门度碛看。薰风一万里，来处是长安。”亦言花门也。又杜复《愁诗》云：“花门小箭好，此物弃沙场。”岑参《送封常清西征序》曰：“天宝中，匈奴回纥寇边，逾花门。”
    ○锦缯维舟
    吴甘宁住止，常以锦缯维舟。去辄割弃，以示奢侈。陈张正见《赋得雪映夜舟诗》：“樯风吹影落，缆锦杂花浮。”世言锦缆始于炀帝，非也，吴、陈之间已见矣。故杜子美《秋兴诗》云：“锦缆牙樯起白鸥”；又“锦缆回沙碛，兰桡避荻洲”；又《送二翁还江陵》诗：“火旗还锦缆，白马出江城。”
    ○双陆
    王建《宫词》：“分明同坐赌樱桃，攸却投壶玉腕劳。各把沉香双陆子，局中斗叠阿谁高？”按，《狄仁杰家传》载，“武后语仁杰曰：‘朕昨夜梦与人双陆，频不胜，何也？’对曰：‘双陆输者，盖谓宫中无子。此是上天之意，假此以示陛下，安可虚储位哉’？”今《新唐史》削去宫中两字，止云“双陆不胜，无子也”。余尝与善博者论之，博局有宫，其宇不可削。盖削之，则无以见宫中之意，故王建诗亦云。
    ○赤壁栖鹘
    东坡谪居于黄五年。赤壁有巨鹘，栖于乔木之上，《后赋》所谓“攀栖鹘之危巢，俯冯夷之幽宫”是也。韩子苍靖康初，守黄州，三月而罢。因游赤壁，而鹘已去，作诗示何次仲迂叟云：“缓寻翠竹白沙游，更挽藤梢上上头。岂有危巢尚栖鹘，亦无尘迹但飞鸥。经营二顷将归老，眷恋群山为少留。百日使君何足道，空余诗句满江楼。”次仲和答云：“儿时宗伯寄吾州，讽诵高文至白头。二赋人间真吐凤，五年溪上不惊鸥。蟹尝见水人犹怒，鹘有危巢孰敢留。珍重使君寻故迹，西风怅望古城楼。”二诗皆及鹘巢，盖推赋而云也。
    ○灰心忍事、霜鬓论兵
    唐人诗：“有意效承平，无功答盛明。灰心缘忍事，霜鬓为论兵。道直身还在，恩深命转轻。盐梅非拟议，葵藿是平生。白日长垂照，青蝇谩发声。嵩阳旧田地，终拟复归耕。”中书堂北轩西壁，题灰心霜鬓之句者。验其书，旧相李公迪之笔也。李入相时，边兵未动。意在忍事之语，晏元献《中书即事》诗尝叙其事。晏诗曰：“惨惨高槐落，凄凄余菊残。粉墙多记墨，聊为拂尘看。”正谓此也。前诗乃裴晋公《中书即事》诗，见《又玄集》。
    ○太液池网索
    元微之诗：“蕊珠深处少人知，网索西临太液池。浴殿晓闻天语后，步郎骑马笑相随。”注：“网索，在太液池上。学士候制，每歇于此。”故晏元献《和宋子京召还学士院》有云：“网索轩窗邃，銮坡羽卫重。舟还下濑，星驷出飞龙。赋待三英集，辞须五吏供。会看边燧息，横霈紫泥封”者，为此也。又一篇云：“暮召三山峻，晨趋一节回。乍维青雀舫，还直右银台。陟降丹涂密，论思武帐开。欲谈当世务，元藉轶群才。”
    ○孟诸
    东坡有《去杭十五年复游西湖诗》，断章云：“谁怜寂寞高常侍，老去狂歌忆孟诸。”高适有两诗言孟诸，其一云：“朝临孟诸上，忽见芒砀间。赤帝终已矣，白云长不还。”其后又有《封丘县诗》云：“我本渔樵孟诸野，一生自是悠悠者。乍可狂歌草泽中，宁堪作吏风尘下。”东坡所用，乃后一篇也。
    ○一日十二忆
    唐朱昼《喜陈懿至诗》云：“一别一千日，一日十二忆。苦心无闲时，今夕见玉色。”乃知山谷“五更归梦三千里，一日思亲十二时”之句，盖取此。
    ○醉眼曰缬
    人皆以“眼缬”为出李贺“龟甲屏开醉眼缬。”殊不知出《庾信集》：“醉眼曰缬。”
    ○飞蓬
    晋左思《赋白发》云：“发乃辞尽，誓以固穷。昔临玉颜，今从飞蓬。发肤至昵，尚不克终，聊用拟辞，比之国风。”王荆公诗：“久应飘转作蓬飞。”
    ○赤霄行
    《文选七命》：“挂归翮于赤霄之表。”故杜子美《薛少保画鹤》诗：“赤霄有真骨，耻饮ㄜ池津。”《送覃二判官》诗云：“肺肝若稍愈，亦上赤霄行。”又有《赤霄行》诗。
    ○打球唱好
    唐杨巨源《观打球诗》云：“入门百拜瞻雄势，动地三军唱好声。”乃悟王建《宫辞》所谓：“对御难争第一筹，殿前不打背身球。内人唱好龟兹急，天子龙舆过玉楼。”
    ○梅诗用月落参横事
    秦少游《和黄法曹梅花诗》：“月落参横画角哀，暗香销尽令人老。”世谓少游用古。《善哉行》云：“月没参横，北斗阑干。亲友在门，忘寝与餐。”按《异人录》载：“隋开皇中，赵师雄游罗浮。一日，天寒日暮，于松林间酒肆旁舍见美人，淡妆素服出迎。时已昏黑，残雪未消，月色微明。师雄与语，言极清丽，芳香袭人。因与之叩酒家门共饮，少顷，一绿衣童来，笑歌戏舞。师雄醉寝，但觉风寒相袭。久之，东方已白，起视乃在大梅花树下。上有翠羽啾嘈，相顾月落参横，但惆怅而已。”乃知少游实用此事。
    ○九江千岁龟歌
    张文潜有二石龟，晁无咎名其大者为九江，小者为千岁。文潜因作《九江千岁龟歌》一首赠无咎，略云：“老龙洞庭怒，荡覆尧九州。”谓半山老人也。又云：“禹咄嗟，水平流。”谓司马君实也。
    ○修网银刀
    苏诗云：“往年京国厌蓬蒿，长羡淮鱼压楚糟。今日橐驼桥下泊，恣看修网出银刀。”观颜鲁公《放生池碑》，方悟此诗湖州所作。
    ○陂
    唐元澄撰《秦京杂记》，载陂以鱼美得名。故杜子美《陂西南台》诗：“空辨鱼艇。”子美又有《陂行》，及《县源大宴陂诗》。《广韵》五旨，美字下有字，注云：“陂，在京兆县。”工部二诗，皆言终南，在武功县，与鄂县北近。
    ○银盘海底出
    东方朔《神异经》，记北荒有异国，银盘大五丈，中有明珠数丈，照千里。乃悟卢仝《月蚀》诗：“烂银盘从海底出”之语。
    ○书画贱肥贵瘦
    山谷《次韵子瞻和子由观韩干马，因论伯时画天马诗》云：“曹霸弟子沙苑丞，喜作肥马人笑之。李侯论干独不尔，妙画骨相遗毛皮。翰林评书乃如此，贱肥贵瘦人未知。”盖谓东坡尝与《孙莘老求墨妙亭诗》云：“峄山传刻典刑在，千载笔法留阳冰。杜陵评书贵瘦硬，此论未公吾不凭。短长肥瘠各有态，玉环飞燕谁敢憎。”意属此也。
    ○拨剌跋剌
    杜子美诗：“沙头宿鹭连拳静，船尾跳鱼拔刺鸣。”按，拔刺两字，张衡《思玄赋》云：“弯威弧之拨刺兮，射れ冢之封狼。”注曰：“拨音方割反，刺音力达反。拨刺，张弓声，而非鱼也。唯李太白用意与杜子美同。李《酬小吏赠双鱼》诗云：“双鳃呀呷鳍鬣张，跋剌银盘欲飞去。”惟李以拨为跋。
    ○金尼园
    临川郡圃，旧名金尼，今则没其名。徐铉鼎臣《送从兄赴临川幕》诗云：“石头城下春潮满，金尼亭边绿树繁。”谓此也。荆公集句，《送吴显道诗》亦云：“临川楼上尼园中。”
    ○作音佐
    张文潜《明道杂志》：“韩退之作《方桥诗》云，‘可居兼可过’，后乃云，‘方桥如此作’，是读作作佐也。”余考唐文，不止退之。皮日休《松陵集》，有《胥口即事》六言诗：“鸳鸯一处两处，舴艋三家五家。会把酒船隈荻，共君作个生涯。”注：“作，去音。”乃知唐以作音佐，旧矣。《广韵》佐字下有作字，并子贺切，造也。
    ○足下黑子大贵
    袁天纲《相书》云：“足下有龟文黑子，并大贵，一品宰辅之相。”唐《北梦琐言》：“吴行鲁少事内官西门军容，一日为洗足，中尉以脚下文理示之曰：‘如此文理，争教不作十军军容。’行鲁曰：‘某亦有之。’乃脱屦呈。中尉叹曰：‘我为汝成之。’后假以军职，有功，除西川节度。《制》云：‘为命代之英雄，作人中之祥瑞。’”唐《开元传信记》云：“安禄山初为张韩公帐下走使之吏，韩公尝令禄山洗足。韩公脚下有黑点子，禄山因洗脚而窃视之。韩公显笑曰：‘黑子吾贵相也。独汝窥之，亦能有之乎？’禄山曰：‘某贱人也。不幸两足皆有，比将军黑而加大，竟不知是何祥也？’韩公奇而观之，益亲厚之。约为义儿，而加荐宠。”余以二事推考，益知天纲之言可信。
    ○坐隐手谈
    豫章《弈棋诗》：“坐隐不知岩穴乐，手谈胜与俗人言。”按《世说》：“王中郎以围棋是坐隐，支公以围棋为手谈。”又《语林》曰：“王以围棋为手谈。在哀制中，祥后，客来，方幅为会戏。”然唐《杜阳编》云：“大中间，日本国贡玉棋子。云：‘本国南有集真岛，岛上有手谭池，池中出棋子。’”此又何耶？
    ○乌鬼
    元微之《酬乐天诗》：“病赛乌称鬼，巫占瓦代龟。”注云：“南人染病，并赛乌鬼。”因悟杜子美诗“家家养乌鬼，顿顿食黄鱼”之意。沉存中以乌鬼为鸬鹚，不知又何所据也？
    ○分种越人田
    唐戴叔伦有《抚州对事后，送外甥宋垓归饶州觐侍，呈上姊夫诗》云：“淹留三十年，分种越人田。”按《严助传》：“淮南王安上书谏武帝击南越云：‘越人欲为变，必先田余干界中。’”韦昭注云：“越邑，令鄱阳县也。”然前汉志皆以干为汗。应劭云：“汗音干。”《旧唐书地里志》云：“干，隋朝去水。”
    ○好汉长史
    东坡《饯顾子敦诗》：“人间一好汉，谁似张长史。”旧史：“张柬之为荆州长史。则天谓狄仁杰曰：‘安得一好汉用之？’狄因荐柬之。”新史易“好汉”为“奇男子”。
    ○洗盏开尝对马军
    韩持国《谢邵尧夫九日远寄新酒诗》云：“有客忽传龙阪至，开樽如对马军尝。”自注云：“锦屏山题名，有记河南府使马军送新酒。”余乃知杜诗“洗盏开尝对马军”。
    ○裴二端公
    鲍彪《杜诗谱论》第十卷：“大历十四年己酉，年五十八。有《次湘江宴饯裴二端公赴道州》诗，又有《暮秋枉裴道州手札诗》，又有《暮秋枉裴道州手札率尔遣兴》诗，又有《湘江宴饯裴二端公赴道州》诗。”彪皆不著裴二端公为何人。余偶读蒋参政之奇《武昌怡亭序》云：“《怡亭铭》，乃永泰元年李阳冰篆，李莒八分，而裴虬作铭。”又云：“因过浯溪，观唐贤题名。有河东裴虬，字深源。大历四年为著作郎、兼侍御史道州刺史。”始知杜甫所谓裴二端公者，为虬也。余因著此，以补鲍氏之阙。裴虬《怡亭铭》曰：“峥嵘怡亭，盘薄江汀。势压西塞，气涵东溟。风云自生，日月所经。众木成幄，群山作屏。故余逃世，于此忘形。”欧公《集古录》亦著《怡亭》本末甚详。
    ○昭灵夫人
    东莱先生吕居仁记，晁伯字载之，学问精确，少见其比。尝作《昭灵夫人祠诗》云：“杀翁分我一杯羹，龙种由来事杳冥。安用生儿作刘季，暮年无骨葬昭灵。”《高祖纪》止云：“汉王即皇帝位于汜水之阳，追尊先媪曰昭灵夫人。”其详见于《陈留风俗传》，云：“小黄县者，宋地黄乡也。沛公起兵野战，丧皇妣于黄乡。天下平定，乃使使者，以梓宫招魂幽野。于是有丹蛇在水，自洒濯入于梓宫。其浴处有遗发，故谥曰昭灵夫人。”
    ○别酒莫留残
    周庾信《舞媚歌》六言云：“少年唯有欢乐，饮酒那得留残。”《豫章长短句》云，“一杯别酒莫留残”，出此。
    ○一顿食
    杜诗：“顿顿食黄鱼。”顿顿字亦有所本。晋谢仆射、陶太常同诣吴领军，坐久，吴留客作食。日已中，使婢卖狗供客。客比得一顿食，殆元气可语。
    ○临无地
    杜诗：“草阁临无地，柴扉永不关。”今世注本无说。王原叔云，“他本又为荒芜之芜”，遂两存之。然《文选》云：“飞阁下临于无地。”
    ○玉鱼铁马
    王原叔又言：“杜诗多用当时事。如云‘玉鱼蒙葬地’者，事见韦述《两京记》。‘铁马汗常趋’者，昭陵石马助战是也。”
    ○禁酒国
    东坡《次韵赵明叔碧香酒诗》：“先生未出禁酒国。”盖用卢仝“何时得出禁酒国”。
    ○木上座
    东坡诗：“留我同行木上座，赠君无语竹夫人。”按，慧日至夹山，夹山问：“与甚么人同行？”日云：“有个木上座。”盖谓拄杖也。
    ○金叵罗
    东坡诗：“归来笛声满山谷，明月正照金叵罗。”按，《北史》，“祖盗神武金叵罗”，盖酒器也。韩子苍诗云：“劝我春风金叵罗。”
    ○别驾别乘
    别驾始后汉，州置别驾治中。然则别驾者，官之名也。若别乘则别驾之义，非官名也。晋庾亮《与郭游书》云：“别驾旧与别乘同，流王化于万里，任居刺史之半。”东坡《答田国博》诗：“风流别乘多才思。”
    ○无垢洗更轻
    东坡《宿海会寺》诗：“本来无垢洗更轻。”《乐府》云：“居士本来无垢。”按《维摩诘经偈》云：“八解之浴池，定水湛然满。布以七净华，浴此无垢人。”
    ○烦恼睡蛇
    东坡《石台长老胁不至席二十年赠诗》云：“谁信吾师非不睡，睡蛇已死得安眠。”按，《遗教经》：“烦恼毒蛇，睡在汝心。睡蛇既出，乃可安眠。”坡取此。
    ○何逊《早梅诗》
    杜子美《和裴迪早梅诗》：“还如何逊在扬州。”旧注云：“《梁史何逊传》，不见扬州事。前辈多引逊《早梅诗》云：‘兔园标物序，惊时最是梅。冲霜当路发，映雪拟寒开。枝横却月观，花绕凌风台。知应早飘落，故逐上春来。’”按，此诗见《初学记》，不见在扬州意耳。予按，《三辅决录》云：“逊在扬州，见官梅乱发，赋四言诗，人得传写。”乃知杜指此事。
    ○看朱成碧
    李太白《前有樽酒行》云：“催弦拂柱与君饮，看朱成碧颜始红。”按梁王僧孺《夜愁示诸宾》诗云：“谁知心眼乱，看朱忽成碧。”又云：“看朱成碧思纷纷，憔悴支离为忆君。不信比来长下泪，开箱看取石榴裙。”武则天诗也，见郭茂倩《乐府》。
    ○和戎如乐和
    孔融《与常休甫书》曰：“西士之人，解仇崇好，以顺风化。万里雍穆，如乐之和。虽为国家威灵感应，亦实士堪事之效也。”按《左氏传》：“晋悼公语魏绛曰：‘子教寡人和诸戎狄，以正诸华。八年之中，九合诸侯。如乐之和，无所不谐。请与子乐之。’”乃知融用此语。
    ○阙门银榜
    杜诗：“曲江翠幕排银榜。”按《神异经》曰：“东方有宫，青石为墙，高三仞，左右阙高百丈。画以五色，门有银榜。”
    ○孔子志在《春秋》
    元间，国学出“孔子志在《春秋》论”，时学官止引何休《公羊序》文。殊不知出《孝经钩命诀》曰：“孔子曰：‘吾志在《春秋》，行在《孝经》。以春秋属商，以孝经属参。’”
    ○天洗兵
    杜诗有《洗兵行》，末章云：“安得壮士挽天河，净洗甲兵长不用。”按《说苑》：“武王伐纣，风霁而乘以大雨。散宜生入谏曰：‘此非妖欤？’王曰：‘非也，天洗兵也。’”
    ○烟生遥岸隐、月落半崖阴
    唐太宗《辽东山夜临秋》诗：“烟生遥岸隐，月落半崖阴。”盖取沈、庾诗。沈约《登元畅楼》诗云：“云生片岭黑，日下半溪阴。”庾肩《吾汉高庙》诗云：“尘飞远骑没，日徙半峰寒。”
    ○黄鹤楼下仙人洞
    《东坡集》有《李公择求黄鹤楼诗》，其诗云：“黄鹤楼前月满川，抱关老卒饥不眠。夜闻三人笑语言，羽衣着屐响山前。非鬼非人意其仙，石扉三扣声清圆。洞中铿钅宏落门关，缥缈入石如飞烟。鸡鸣月落风驭还，迎拜稽首愿执鞭。汝非其人骨腥膻，黄金乞得重莫肩。持归包裹弊席毡，夜穿茅屋光射天。里闾来观已变迁，似石非石铅非铅。或取而有众忿喧，讼归有司今几年。无功暴得喜欲颠，神人戏汝真可怜。愿君为考然不然，此语可信冯公传。”按，鄂州黄鹤楼下，有石光彻，名曰石照。其右巨石，世传以为仙人洞也。一守关老卒，每晨起即拜洞下。一夕，月明如昼，见三道士自洞中出，吟啸久之。将复入，洞卒即从之。道士曰：“汝何人邪？”卒具言其所以，且乞富贵。道士曰：“此洞间石，速抱一块去。”卒持而出，石合，无从而入。明日视石，黄金也。凿而贷之，衣食顿富。为队长所察，执之，以为盗也。卒以实告。官就取其石至郡，则金化矣。非金非玉，非石非铅，因藏于军资库中。盖冯当世所言如此，故东坡诗用其事。
    ○鹤料符
    宋景文笔记著阙疑一条云：“吴郡有鹤料符，未详其义。王洙、李淑，最为博识，亦各未喻。”已上皆宋说。予按，唐《松陵集》，载皮日休《新秋诗》云：“酒坊吏到长相见，鹤料符来每探支。”注云：“吴郡有鹤料符。”案，不知宋偶忘此，何耶？
    ○弦管作离声
    欧阳公诗：“我亦只如常日醉，莫教弦管作离声。”按，《吴越春秋》：“句践伐吴，乃命国中与之诀。而国人悲哀，皆作离别之声。”
    ○祭以鬼宿渡河为候
    叶少蕴《避暑录话》记，“近见翟公巽云：‘作祭仪十卷，而未之见’。问其大约，谓如或祭于昏，或祭于旦，皆非是，当以鬼宿渡河为候。而鬼宿渡河，常在中夜，必使人仰占以俟之。其他大抵类此，援证皆有据。公巽博学多闻，不肯碌碌同众，所见必过人也。”予按，钱希白《洞微志》，《返魂香传》云：“司天主簿徐肇，少失父母，常念不面庭闱。有苏德哥者，语肇曰：‘子闻古之返魂香乎？’肇曰：‘闻之。’德哥善合此物，员外或有求见，必置之。肇泣言父母事。曰：‘后三日夜，于此堂中，借绯幕二条遮之，一如召客。’仍曰：‘夜半可至。’盖候鬼宿渡河之后。逡巡夜漏已半，遂命肇于幕外见之。”然则翟公巽祭仪以鬼宿渡河为候者，盖本苏德哥之事耳，岂少蕴偶忘之耶？
    ○软语
    杜子美诗：“夜阑听软语。”本《法华经》，又以软语。一云言词柔软。
    ●卷七事实
    ○摩顶致踵
    《孟子》：“摩顶放踵。”盖放字恐误也，或是致字。致、放字相类，见李善《文选注》。
    ○腹腴
    杜子美“遍劝腹腴愧少年”，本《礼记》“冬右腴，夏右鳍”。郑氏曰：“腴，腹下也。”《前汉》：“九州膏腴。”师古曰：“腹下肥曰腴。”
    ○炼师练师
    杜子美《忆昔行》：“更访衡阳董炼师，南游早鼓萧湘袍。”炼师当是衡山道士耳，取炼形之意，故道家有《灵宝五炼经》。按，后魏李顺兴乍愚乍智，人莫识之。其言未来事，时有中者。常冠道士冠，时人有忆者，辄至其家。号为李炼师。后有张炼师，亦不知其名字，好言未然之事。世人以张类顺，亦呼为张炼师，见本传。然则称道士而以炼师，其来久矣，不始于唐也。李白有《赠嵩山焦炼师诗序》云：“嵩丘神人焦炼师者，不知何许妇人也。”司空表圣亦有《送张炼师还峨眉山》诗，皇甫冉亦有《少室山韦炼师升仙歌》，鲍溶亦有《宿青牛谷梁炼师仙居》诗。按，《唐六典》云：“道士修行，其德高思精，谓之练师。”乃知炼师之名，其来甚久，但练字从糸。
    ○麻鞋见天子
    王睿《炙毂子》云：“夏商以草为╂。《左氏》曰，扉屦也。至周以麻为之，谓之麻鞋，贵贱通着。晋永嘉中，以丝为之，宫中妃嫔皆着。”故杜子美《述怀诗》云：“麻鞋见天子，衣袖露两肘。”
    ○浮云蔽日
    潘子真《诗话》曰：“‘总为浮云能蔽日，长安不见使人愁。’李太白诗也。陆贾《新语》曰：‘邪臣蔽贤，犹浮云之障白日也。’白用此。”予按，《史记龟策传》亦云：“日月之明，而时蔽于浮云。”
    ○桑荫不徙
    唐《尉迟敬德赞》曰：“敬德之来，太宗以赤心付之。桑荫不徙，而大功立。”按，《战国策》：“冯忌对赵王曰：‘尧见舜于草茅之中，席陇亩而荫庇，桑阴移而授天下。’”又《刘子》曰：“尧之知舜，不违桑阴。”袁孝政注云：“尧尝举舜于服绎之阴，与舜语于桑树下，树阴不移，尧即知舜。”
    ○赈济、振济
    颜师古《匡谬正俗》曰：“赈济当用振字。《说文》曰：‘振，举也，救也。诸史籍所云振给、振货、振业者，其义皆同，尽当为振字。今人之作文书者，以其事涉货财，改振为赈。按，《说文解字》云：‘富也。’左氏《魏都赋》曰：‘白藏之藏，富有无堤。同赈大内，控引世资。’此则训不相干，何得混杂。诸云振给、振贷者，并以饥馑穷，将就困毙，故举救之，使得存立耳。宁有富事乎？”以上皆颜说。予以颜说甚当，但未有据。按，《春秋传文公十六年》：“楚人出师，自庐以往，振廪同食。”注云：“庐，今襄阳中庐县也。振，发廪仓也。同食，上下无异馔也。”然则振济，当以左氏为据。今字书止云赈，言其富。盖言于利能不失时，则可以致富矣。汉《汲黯传》：“发河内仓粟，以振贫民。”亦作此振字。
    ○东边日下终无雨、阙上封书合有碑
    潘子真《诗话》记张文潜诗云：“东边日下终无雨，阙上封书合有碑。”“东边日出西边雨，道是无晴却有晴。”此刻禹锡《竹枝歌》也。“别后长相思，顿书干文阙，题碑无罢时。”此末华山《畿词》也，事见匠智《古今乐录》。予又以为文潜兼取宋《读曲歌词》耳。“打坏木栖床，谁能坐相思？三更书石阙，忆子夜啼碑。”梁元帝《金乐歌》亦云：“石阙题书字。”
    ○野鸳鸯
    杜子美《艳曲》云：“使君自有妇，莫学野鸳鸯。”古乐府《夜黄倚歌》云：“湖中百种鸟，半雌半是雄。鸳鸯逐野鸭，恐畏不成双。”岂非用此耶？
    ○鱼收亥日
    豫章《古渔父诗》云：“鱼收亥日妻到市，醉卧水痕船信风。”尝以未知亥日事。读张籍《江南曲》云：“江村亥日长为市，落帆度桥来浦里。”乃知籍亦用此，然尚未知出处。后得馆中本李淳风《易镜占渔猎胜负篇》云：“取鱼卦宜二水。”又云：“取鱼宜见水忌土。”盖亥子属水，乃知鱼收亥日所自。
    ○鱼龙夜、鸟鼠秋
    杜子美《秦州杂诗》：“水落鱼龙夜，山空鸟鼠秋。”元注曰：“秦有鱼龙川。鸟鼠，谷名也，《禹贡》所谓鸟鼠同穴。”杜田《补遗》曰：“《太平御览》载关中诸水云：‘《水经注》曰：有一水出天水县西山，人谓小陇山。其水出五色鱼，俗以为龙而莫敢捕。谓是又为鱼龙水。’又《尔雅释鸟》云，：‘鸟鼠同穴，其鸟为<鸟余>，其鼠为<鼠突>。’郭璞注云：‘<鼠突>，如人家鼠而短尾。<余>，似而小，黄黑色。穴入地三四尺，鼠在内，鸟在外。今在陇西首阳县，鸟鼠同穴山中。’”以上皆杜说。予按，《倦游杂录》云：“陇西地名鱼龙，出石鱼。掘地取石，破而得之。多鲫洎鳅，亦有数尾相随者。如以漆描画，鳞鬣肖真，烧之尚作鱼腥。鱼龙，古之陂泽也。岂非鱼生其中，山颓塞，渐久而土凝为石，故破之有鱼形。今衡州有石鱼，无异陇州者。杜甫诗有‘水落鱼龙夜，山空鸟鼠秋”，正谓陇州也。”然则《倦游》所载果是否？予又按郦氏《水经》曰：“鱼龙以秋日为夜，且龙秋分而降，则蛰寝于渊。”疑杜诗或用是。今备载于此，以俟识者。
    ○茂才、英俊、英雄
    西汉自武帝始下诏举茂才异等，可为将相。应劭曰：“旧言秀才，避光武讳称茂才。”然汉以后所举者，皆称秀，不复称茂矣。唐孔颖达尝引《辨名记》云：“倍人曰茂，十人曰选，倍选曰隽，千人曰英，倍英曰贤，万人曰杰，倍杰曰圣。”而魏刘劭《人物志英雄》第八卷云：“草木之精秀者为英，兽之群特者为雄。故人之文武茂异者，取名于此。是故聪明秀出谓之英，胆气过人谓之雄。”
    ○藉口、藉手
    藉手本俗语，然亦本于藉口。东坡《跋邢敦夫赋》云：“斯亦足以藉手见古人矣。”按，《左传成公二年》曰：“若苟有以藉口而复于寡君，君之惠也。”杜预注云：“藉，荐。复，白也。”孔颖达曰：“礼，承玉之物，名为缫藉。藉是承荐之言，故为荐也。复者，报命于君，故为白也。言无物则空口以为报，少有所得则与口为藉，故曰藉口。服虔云：“今河南俗语，治生求利，少有所得，皆言可用藉手矣。’”然《左氏襄公十一年》云：“苟有以藉手。”则知非俗语也，其来久矣。
    ○黄鸟
    杜诗：“转枝黄鸟近，泛渚白鸥轻。”盖用齐虞炎《玉阶怨》云：“紫藤拂花树，黄鸟度青枝。”
    ○弱枝枣、朱仲李
    王彦辅《麈史》云：“李善注《文选》，于潘岳《闲居赋》：‘周文弱枝之枣，房陵朱仲之李’，善以为未详。彦辅以出王子年《拾遗记》曰：‘北极有岐峰之阴，多枣树，百寻，其枝茎皆空，其实长尺，核细而柔，百岁一实。’夫以岐乃周文所居，又枣枝茎皆虚，核细而柔。任《述异志》曰：‘房陵定山，有朱仲李园三十六所。’李尤《果赋》云：‘三十六园朱李’是也。”以上皆王说。予按，《王子年本传》：“子年隐于东阳，石季龙之末，迁于倒兽山，苻坚累召不起。”以《晋史》考之，石季龙始以成帝咸康元年僭位，至废帝太和六年死。潘岳事西晋孝武帝，及惠帝朝，迁给事黄门侍郎。其作《闲居赋》，乃其时也。然则子年所作《拾遗记》，岳未及见，必矣。而彦辅以为用其事，何耶？以予观之，岳所用周文枣事，虽与子年所载同，第恐又出他书，不止见于《拾遗记》耳。不然，岂有未为《拾遗记》数十年前，而斥之以用其事耶？予后读《西京杂记》云：“初修上林苑，群臣远方，各献名果异木。枣有七种，其一弱枝枣。”予意岳用此。
    ○东方朔为岁星
    杜子美《赠郑十八》诗：“祢衡实恐遭江夏，方朔虚传是岁星。”旧注曰：“俗谓东方朔为太白星”，非也。予按，班固《汉武故事》并《西京杂记》，并云：“东方朔死，上疑问西王母使者。使者曰：‘朔是木帝精，为岁星。下游人中，以观天下，非陛下臣也。’”故夏侯孝若《画赞》云：“神变造化，灵为星辰”也。
    ○俾倪、女墙
    《春秋左氏传》：“宣公十二年，守陴者皆哭。”杜预注曰：“陴，城上俾倪。皆哭，所以告楚穷也。”孔颖达曰：“陴，城上小墙。俾倪者，看视之名。《广雅》云：‘陴，俾倪，女墙也。’《释名》云：‘城上垣曰陴，于其孔中俾倪非常，亦言，陴，益也，助城之高也。’”后世用俾倪，皆转作睥睨。梁王筠《和新渝侯巡城诗》云：“罘ぜ分晓色，睥睨连秋雾。”故杜子美诗云：“连连睥睨侵”；又《南极诗》云：“睥睨登哀柝，矛弧照夕曛”。唐雍陶《河阴新城》亦云：“河池暗与沟塍合，山色遥将睥睨连。”徐敬业《登琅牙城》云：“登陴起遐望。”《庄子》：“虽逢蒙不能睥睨。”
    ○陴、堞、俾倪、短墙、短垣、女墙
    《春秋左氏传》：“襄公六年，晏弱围莱，堙之，环城傅于堞。”注云：“堞，女墙也。”又：“二十五年，吴子门于巢，巢牛臣隐于短墙以射之。”二十七年：“卢蒲蔽攻崔氏，崔氏堞其宫而守之。”注曰：“堞，短墙也。”陴、堞、俾倪、短墙、短垣、女墙，皆一物也。《说文》云：“堞，城上女垣也。”《广雅》云：“陴，俾倪，女墙也。”《释名》曰：“女墙，言其卑小，比之于城，如女子之于丈夫也。”故杜子美《上白帝城》诗：“城峻随天壁，楼高望女墙。”刘长卿《登余干县古城》云：“官舍已空秋革绿，女墙犹在夜乌啼。”刘禹锡诗云：“夜深犹过女墙来。”韩亿《故乡诗》云：“塞雁已侵池宿，宫亚犹恋女墙啼。”此学长卿也。
    ○不夜城
    解道康《齐地记》曰：“齐有不夜城。盖古者有日夜出，见于东莱。故莱子立此城，以不夜为名。”方悟杜诗“无风云出塞，不夜月临关”之句。又见《前汉地理志》颜师古注。
    ○山魈一足
    《广异记》云：“山魈，岭南皆有。一足，反踵，手足皆三指。雄曰山丈，雌曰山姑。夜叫人门，雄求金缯，雌求脂粉。”故杜有怀《台州郑司户》诗云：“山鬼独一脚，蝮蛇长如树。”
    ○眼有五轮
    东坡《赠眼医王生彦若》诗云：“吾于五轮间，荡荡见空曲。”按，龙树《王菩萨眼论》，有“五轮，血风气水肉。五轮，应五脏”也。
    ○玉粒
    王子年《拾遗记》：“员峤之山，名环邱，上有方湖千里。多大鹄，高一丈。群飞于湖际，衔采不周之粟，于环丘之上。粟生オ，高五丈，其粒皎然如玉也。”故杜茅堂检校《收稻诗》云：“红鲜终日有，玉粒未吾悭”；又云“玉粒定晨炊，红鲜似霞散”。
    ○玉盘
    梁沈约《应诏咏梨诗》云：“摧析非所吝，仍令入玉盘。”又梁简文《朱樱》诗云：“已丽金钗瓜，仍美玉盘橘。”故杜子美《严公枉驾》诗云：“竹里行厨洗玉盘”；何逊《轻薄篇》亦云：“象床沓绣被，玉盘传绮食。”
    ○沧洲趣
    谢玄晖之宣城，《出新林浦向版桥》诗云：“既欢怀禄情，复协沧洲趣。”李善注曰：“扬雄《檄灵赋》云：‘世有黄公者，起于沧洲。怡神养性，与道浮游。’”方悟杜子美《刘少府山水障歌》：“闻君扫却赤县图，乘兴遣画沧洲趣。”
    ○弈棋
    《孟子》曰：“弈秋，通国之善弈者也。”赵岐注曰：“弈，博也。或曰围棋。《论语》曰：‘不有博弈者乎？’”又注云：“有人名秋。”据赵氏注，以博弈兼论，是未晓其义也。予按，《春秋襄公二十五年左氏传》：“太叔文子曰：“今宁子视君，不如弈棋，其何以免乎？弈者举棋不定，不胜其耦；而况置君而弗定乎？’”杜预注曰：“弈，围棋也。”扬雄《方言》曰：“围棋谓之弈，自关东齐鲁之间皆谓弈。”故《说文》弈从廾，言竦两手而执之。棋者，所执之子也。弈者举棋不定，不胜其耦。谓举子下之不定，则不胜其耦。是棋为子也，以子围而相杀，故扬雄、杜预云：“围棋。”
    ○无射大钟
    《魏收集》有《聘游赋》，其曰：“珍是淫器，无射高悬”者，人多不解。盖收仕东魏，尝聘萧梁，作此赋耳。按，《周语》：“景王二十三年，铸大钟，名无射，伶州鸠谏之而不听”者也。秦灭周，其钟徙于长安。历汉、魏、晋，常在长安。及刘裕灭姚泓，又移于江东。历宋、齐、梁、陈，其钟犹在，故收赋得而载之。及开皇九年，平陈，又迁于西京，置太常寺。至十五年，敕毁之。《隋志》不言其详，惟《高祖纪》云：“十一年春正月丁酉，以平陈所得古器，多为妖变，悉命毁之。”
    ○丹书铁契
    《汉高祖纪》曰：“丹书铁契，金匮石室，藏之宗庙。”《功臣表》云：“于是申以丹书之信，重以白马之盟。”无注解。予按，《春秋襄公二十三年左传》曰：“初，斐豹，隶也，著于丹书。”杜预注曰：“盖犯罪没为官奴，以丹书其罪。”孔颖达《正义》曰：“近世魏律，缘坐配没为工乐杂户者。皆用赤纸为籍，其卷以铅为轴。”此亦古人丹书之遗法。
    ○掌上纤腰
    陈江总《怨歌行》云：“新梅嫩柳未障羞，情去恩移那可留。团扇箧中言不分，纤腰掌上讵胜愁。”按，梁羊侃性豪侈，有弹筝人陆大喜，着鹿角，爪长七寸；亻舞人张净婉，腰围一尺六寸，时人咸推能掌上亻舞。
    ○掎摭
    韩退之《石鼓歌》曰：“孔子西行不到秦，掎摭星宿遗羲娥。”洪庆善辨之曰：“上音奇。下之石切。来俊臣掎摭诸武。”予以退之非用此。按《文选曹子建与杨德祖书》曰：“刘季绪才不逮于作者，而好诋诃文章，掎摭利病。”李善引《说文》曰：“掎，偏弓，也。”张铣注曰：“掎偏，摭拾。上居绮切。下之石切。言偏拾人善恶。”盖退之所用，实本此也。然掎一字，子建盖用《左氏襄十四年》“诸戎掎之”。杜预注曰：“掎其足也。”陆音居绮切。又《前汉书班彪传》曰：“昔秦失其鹿，刘氏逐而掎之。”师古注曰：“掎，偏持其足也。音居蚁反。”皆作侧音。洪氏首命，非是。
    ○短褐衤豆衤俞
    韩退之《马厌谷》曰：“马厌谷兮士不厌糠纥，土被文绣兮士无衤豆褐。”洪庆善辨曰：“按《列子》云：‘衣则桓褐，食则粢粝。’《音义》引《方言》：‘衤豆，复襦。’许慎注《淮南子》云：‘楚人谓袍为衤豆。’《说文》云：‘粗衣。’又，‘敝布襦也。’又，‘衤俞，短者，谓之短衤俞。’《荀子》作‘竖褐’，注云：‘童竖之褐。’《汉书》云：‘短褐不全。’注云：‘衤豆，童竖所着布长襦也。褐，毛布之衣也。’杜子美云：‘赐浴皆长缨，与宴非短褐’；及‘短褐风霜入，还丹日月迟’；皆作长短之短。盖衤俞短者，谓之衤豆衤俞，则短义亦通，抑古书自有作短褐者，余未之见也。”以上皆洪说。余按《文选》班彪《王命论》曰：‘思有短褐之袭，担石之蓄。”张铣注曰：“短褐，粗衣也。”韦昭曰：“短为桓，衤豆襦也。毛布曰褐。”李善注曰：“短，丁管切。”退之与子美皆熟《文选》，李善既以短为丁管切，而韦昭又以短为衤豆。则短褐之为长短之短，自有明据。盖庆善偶忘《文选》耳。今彪传皆作衤曷褐，惟《选》不然。衤豆常恕切。
    ○虚牝
    韩退之《赠崔立之诗》云：“可怜无补费精神，有似黄金掷虚牝。”洪庆善曰：“牝，溪谷也。古诗云：‘哀壑叩虚牝。’”余按，古诗之意，虚牝当是壑中之窟穴耳。所以《老子》曰：“玄牝之门，是为天地之根。”然《大戴礼》以丘陵为牡，溪谷为牝。洪盖取大戴之意耳。
    ○幺麽
    韩退之《寄崔立之诗》云：“乃令千里鲸，幺麽微螽斯。”洪庆善曰：“麽，亡果切。幺麽，细小貌。班彪曰：‘幺麽不及数子。’”余按，《通俗文》曰：“不长曰幺，细小曰麽。莫可切。”然洪以细小兼论么麽，非矣。《冠子》曰：“无道之君，任用幺麽，动则烦浊。有道之君，任用雄杰，动则明白。”
    ○麦秀{艹斩}兮麦秀渐渐
    李善注《枚乘七发》曰“麦秀{艹斩}兮雉朝飞”引宋玉《笛赋》云，“麦秀{艹斩}兮鸟华翼。”非也。余按，《尚书大传》曰：“微子将朝周，过殷之故墟，见麦秀之{艹斩}々，禾黍之蝇蝇也。曰：‘此故父母之国’，云云，谓之麦秀歌。歌云：‘麦秀渐渐兮，禾黍油油。彼狡童兮，不我好仇。’”盖宋玉《笛赋》亦本此耳。{艹斩}，《埤苍》曰：“麦芒也。”而《大传序》与歌，{艹斩}、渐二字不同，何也？{艹斩}，五臣音子兼切，李善音慈佥切。蝇、油，序歌二字亦不同。
    ○{户占}楔
    韩退之进学解楔字，《增广韩集注》曰：“楔，音屑，弋也。”予曰，非也，此盖从《韵略》所注。按，陆德明《音义》，是古黠反。《尔雅》曰：“枨谓之楔。”疏曰：“枨者，门两旁长木，一名楔。李巡曰：‘枨谓困上两旁木。’《礼记玉藻》云：‘君入门，士介拂枨。’郑氏注曰：‘枨，门楔也。’”凡退之所言八物，各见于《札记》、《尔雅》，惟{户占}一字无之。《尔雅》宫室类，虽言坫端，止谓堂角端，而非{户占}也。予按，齐颜之推《家训》，载《古乐府歌百里奚词》曰：“百里奚，五羊皮。忆别时，烹伏雌，吹з。今日富贵忘我为。”引蔡邕《月令章句》曰：“键，关牡也，所以止扉，或谓之剡移。”然则当时贫困，并以门牡木作薪吹耳。《声类》作{户占}，或又作{户占}。然则{户占}者，关牡耳。所以退之配以畏、、楔，皆门所用也。前注以楔为代，非也。盖弋者，橛也。橛者，也。退之不应重用橛义。
    ○功谢萧规惭汉第恩从隗始诧燕台
    《西清诗话》记：“熙宁初，张侍郎以二府成，诗贺王文公。公和曰：‘功谢萧规惭汉第，恩从隗始诧燕台。’示陆农师，曰：‘萧规曹随，高帝论功，萧何第一，皆摭故实。而请从隗始，初无恩字。’公笑曰：‘子善问也。韩退之《斗鸡联句》感恩惭隗始。若无据，岂当对功字耶？’乃知前人以用事一字偏枯，为倒置眉目，返易衣裳，盖慎之如此。”以上皆《西清》说。予尝以此论近诬。盖荆公用萧何事，乃汉尝赐萧何等北阙大第，今二府成，乃切题。若以萧何功第一，则次第之第，非第宅之第。或又牵强云：“借第以对台，唐人有此格。”此盖不知汉尝赐第事，故作此语耳。所恨未知正出处，只具于唐李郢诗注。郢有《奉陪裴相公重阳日游安乐池亭诗》云：“绛霄轻霭翊三台，嵇阮襟情管乐才。莲沼昔为王俭府，菊篱今作孟嘉台；宁知北阙元勋在，却引东山旧客来。自笑吐茵还酩酊，日斜空从绛衣回。”郢于第五句下注云：“汉赐萧何等北阙大第。”以郢犹能知之，孰谓荆公舍此，而反举第一之事为对耶！况荆公《上曾鲁公诗》云：“且开京洛萧何第，未泛江湖范蠡船。”以此证之，则非用第一之第，甚明。
    ○吹з
    齐颜之推谓百里奚歌“吹з”，吹当作炊煮之炊，以门牡木作薪炊耳。予谓作吹，其义亦通，з作薪以为火，则有吹之义。《汉书》：“赵氏无吹火焉。”木华《海赋》曰：“喜炭重燔，吹炯九泉。”李善曰：“吹，犹然也。炯，光也。言火之光，下照九泉。”
    ○疏凿
    郭璞《江赋》曰：“巴东之峡，夏后疏凿。”乃悟杜子美《禹庙》诗“早知乘四载，疏凿控三巴”所本。
    ○梢云
    《吴都赋》：“梢云无似逾，ㄍ谷弗能连。”谓竹也。故《五臣注》曰：“言虽梢云之高，亦不能逾也。”李善引《汉书天文志》曰：“见梢云。”其说梢如树也。予读韩退之诗：“梢梢新月偃”，尝疑梢字。乃知梢月亦如梢云也。更俟识者订之。
    ○饕餮
    颜之推云：“眉毫不如耳毫，耳毫不如项绦，项绦不如老饕。”此言老人虽有寿相，不如善饮食也。故东坡《老饕赋》，盖本诸此。然《左氏传》：“缙云氏有不才子，贪于饮食，冒于货贿。天下之民，以比三凶，谓之饕餮。”杜预注曰：“贪财为饕，贪食为餮。”何耶？无乃与东坡之说牾耶？予又按，汉服虔引《神异经》云：“饕餮，兽名。身如羊，人面，目在腋下，食人。”然则饕餮均能食人。且字皆从食，虽不以财食分别亦可矣。惟《离骚经》：“众皆竞进以贪婪兮，凭不厌乎求索。”王逸注云：“爱财曰贪，爱食曰婪。”盖此二字，或可分别，以贪字从贝故耳。
    ○跋扈畔换
    《后汉》：“梁冀跋扈将军。”跋扈字见《诗注》。《毛诗》曰：“无然畔换。”郑康成曰：“畔换，犹拔扈也。”拔与跋字通，故《西京赋》：“睢盱拔扈。”前世学者，未有不读笺注。自本朝罢声律，而后学者不复知有笺注矣，故文字时有不能知其来处。畔换，今本诗皆作畔援。班固《高帝纪赞》曰：“项氏畔换。”韦昭曰：“跋扈也。”
    ○弯奇临硎
    王荆公《弯奇诗》云：“石梁茅屋有弯，流水溅溅度两陂。晴日暖风生麦气，绿阴幽草胜花时。”按，左太冲《吴都赋》：“左称弯，右号临硎。”此言建业离宫也。故李善注曰：“弯、临硎，阍闼名。”李周翰注曰：“弯、临硎，皆险峻也。”三注不同，何耶？
    ○明驼
    洪驹父《诗话》云：“《古乐府》：‘愿得明驼归故乡。’今本明作鸣，非是。《酉阳杂俎》谓：‘世传明驼千里脚，谓驼卧屈足，腹不着地而漏明，最能远行。’”以上皆洪说。予按，《朝野佥载》云：“后魏文帝定四大姓，李氏恐不入四姓，李氏夜乘明驼至洛。时四姓定讫，故人谓之驼李氏。”明驼事又见此，乃知驹父偶忘此事。
    ○皮丹漆
    杜诗：“田父嗟胶漆”，为潼关弃甲也。《左传》：“纵其有皮，丹漆若何？”
    ○擅一壑之美
    晋陆云《逸民赋》曰：“富贵者，是人之所欲。而古之逸民，轻天下，细万物，而欲专一丘之欢，擅一壑之美。岂不以身重于宇宙，而恬贵于芬华哉？”荆公诗：“我亦暮年专一壑，忽逢车马便惊猜。”盖用此。
    ○媒蘖媒蝎
    叶少蕴云：“《汉书》司马迁救李陵之言曰：‘全躯保妻子之臣，从而媒蘖其短。’孟康注：‘媒，酒酵。蘖，曲。谓酿成其罪。盖齐人名曲饼为媒。”宋景文好造语，于《唐新史》记程元振恶李光弼，乃言‘媒蝎以疑之’，不知其别有据云，抑白为之也。《春秋外传》有云‘虽蝎谮焉避之’者，蝎音曷，木蠹也。言谮由中出，如蠹然。或谓取诸此，然亦奇矣。”以上皆叶语。予按，《唐书宦官列传》又云：“如媒而成，如蝎之蠹。”审此，则景文果用此也。然少蕴所援《春秋》，乃《国语》。
    ○橹或作卤
    干橹字，《复占编》以橹字或作卤。贾谊《过秦论》：“伏尸百万，流血漂卤。”乃知古卤字无木，后人增之耳。故《文选》孔璋《檄吴将校部曲文》引：“伏尸千万，流血漂卤”，止作从木，与《史记》、前汉《过秦论》卤字不同。《通典》用卤簿，则戟在外，刀在内。以此知卤乃干橹之橹，无可疑者。其曰“簿”者，籍记之称也。《后汉志》曰：“乘舆大驾，公卿奉引，太仆卿大将军参乘，属车八十一乘，备千乘万骑。西都行祠天郊甘泉备之，官有其注，名曰甘泉卤簿。”盖卤簿始于武帝。其称曰“官有其注”，则其为籍记干橹之称，又可知也。应劭亦有《汉宫卤簿图》。韦昭曰：“橹，大。”苏鹗《演义》以“卤者，鼓也；簿者，部也。”臆说无取。
    ○蜘蛛蝴蝶占喜
    欧阳文忠公诗云：“拂面蜘蛛占喜事，入帘蝴蝶报佳人。”自注云：“李贺诗：‘东家蝴蝶西家飞，白骑少年今日归。’”贺盖用李淳风《占怪书》云：“蛱蝶忽入人宅舍及帐幕内者，主行人即返。”又云：“生贵子吉。”
    ○鸟自呼名
    东坡诗云：“花因识面常含笑，鸟不知名时自呼。”按，《北山经》：“蔓联之山有鸟焉，群居而朋飞，其毛如雌雉，名曰交鸟，而其名自呼。食之已风。”
    ○双赐笔
    杜子美诗云：“合分双赐笔。”按，《汉宫仪》：“尚书令仆丞郎，月给赤管大笔一双，篆题曰：比工作楷’。”
    ○醉如泥
    后汉周泽，时人为之语曰：“生世不谐，作太常妻。一岁三百六十日，三百五十九日斋，一日不斋，醉如泥。”按，《稗官小说》：“南海有虫，无骨，名曰泥。在水中则活，失水则醉，如一堆泥然。”
    ○行蛇入古桐
    贾浪仙主长江簿，有《题长江诗》云：“归吏封宵钥，行蛇入古桐。”桐在县厅前。大观中，县令胡同老恶其枯，斫去。其不好事如此。
    ○画角鹰
    杜子美《赋姜楚公画角鹰》，本绵州司录厅照屏。皇中，任是官者窃去，易以他画。
    ○花梁画早梅
    前辈诗不苟作也，如崔橹《梅诗》云：“初开已入雕梁画，未落先愁玉笛吹。”人徒知下句取《古乐府》，有《落梅花曲》。殊不知上句亦用阴铿，其《新成安乐宫》诗云：“砌石披新锦，花梁画早梅。”
    ○画纸为棋局敲针作钓钩
    杜子美诗云：“老妻画纸为棋局。”出东晋李秀《四维赋》曰：“四维戏者，卫尉挚侯所造也。画纸为局，截木为棋。”又云：“稚子敲针作钓钩。”出《楚辞》，曰：“以直针而为钩，维何鱼之能得？”
    ○丽人行
    梁沈约有《丽人赋》，略曰：“狭斜才女，铜街丽人。亭亭似月，宴婉如春。”故杜子美有《丽人行》。
    ○李落梅
    苏味道《上元诗》：“游妓皆李，行歌尽落梅。”上句取梁萧子显《美人篇》，曰：“繁既为李，照水亦成莲。”下句取乐府《落梅花曲》。
    ○笑林
    秘阁有《古笑林》十卷。晋孙楚《笑赋》曰：“信天下之笑林，调谑之具观。”《笑林》本此。
    ○雨绝天
    梁张率《长相思诗》曰：“长相思，久离别，美人之远如雨绝。独延停，心中结。”盖用晋潘岳《哀诗》云：“灌若叶落树，邈若雨绝天。”郭璞诗云：“君若秋日云，妾似突中烟。高下理自殊，一乖雨绝天。”汪彦《章表》云：“生平戆直，不随世俗于雷同；岁晚栖迟，乃望君门而雨绝。”
    ○书采访死生
    陈后山《别张芸叟诗》云：“此别时须问生死，孰知诗律解穷人。”韩子苍《送张右司》诗云：“遥知此别常乖隔，莫惜书来访死生。”或者谓用柳子厚《与王参元书》云：“因人南来，致书访死生。”非也。盖本出梁王僧孺《送商何两记室》诗：“傥有还书便，一言访死生。”
    ○腕将脱矣
    齐《任集》有《小桂郡刺史邓阿鲁记》云：“时京师台阁文帙，遭火无遗，诏郡国悉上民间所藏。阿鲁为郡小吏，差送图籍至京。奏乞书吏二百人，口占分授，并自布筹，敏速如飞。吏曰：‘告公缓之，腕将脱矣。’”乃知《唐书苏传》所载“明皇平内难，书诏填委。独在太极后阁，口所占授，功状百绪，轻重无所差。书吏白曰：“公徐之，不然手腕脱矣。’”祖任语也。
    ○鸣蛙鼓吹
    黄豫章《薄薄酒》云：“传呼鼓吹拥部曲，何如春水一池蛙。”余按，仆射王晏，尝鸣鼓吹候孔稚圭，闻蛙鸣，晏曰：“此殊聒入耳。”稚圭曰：“我听卿鼓吹，殆不及此。”出齐阳《谈薮》。
    ○要路津
    杜子美“自谓颇挺出，立登要路津”。盖用古诗：“何事策高足，先据要路津。”
    ○身轻一鸟过
    杜子美“身轻一鸟过，枪急万人呼”。盖用虞世南《侍宴应诏》诗云：“横空一鸟度，照水百花燃。”
    ○封事
    杜子美诗：“明朝有封事，数问夜如何？”按，汉置八仪，密奏阴阳。皂囊封板，故曰封事。又《魏相传》：“故事，诸上书者，皆为二封，署其一曰副。领尚书者，先发副封”云云。
    ○有狐绥绥
    《卫诗》：“有狐绥绥，在彼淇梁。”毛曰：“绥绥，匹行貌。”按，禹年三十未娶，行涂山，恐时暮失嗣，辞曰：“吾之娶，必有应也。”乃有白狐，九尾，而造于禹。禹曰：“白者，吾服也。九尾者，其证也。”于是涂山人歌曰：“绥绥白狐，九尾庞庞。成于家室，我都攸昌。”于是娶涂山女。乃知称狐而以绥绥云者，禹时已有矣。出《吕氏春秋》。
    ○冥冥江雨
    杜子美诗：“冥冥江雨熟杨梅。”冥冥江雨，盖用梁范云《巫山高》云：“冥冥暮雨归。”
    ○酌酒
    杜子美诗：“把酒宜深酌。”盖用庾信王褒《饷酒诗》云：“开君一壶酒，细酌对春风。”
    ○白云边
    杜子美诗：“送老白云边。”盖用梁简文帝《虎窟山寺诗》：“栖神紫台上，纵意白云边。”
    ○春草随青袍
    杜子美诗：“江草乱青袍”；“春草随青袍”。盖用古诗：“青袍似春草，长条随风舒。”周庾信《哀江南赋》云：“青袍如草，白马如练。”
    ○关东绢
    杜子美诗：“我有一匹好东绢。”关东绢也。梁庾肩吾《答武陵王赉绢启》曰：“关东之妙，潜织陋其卷绡。”
    ○端能几字正
    陈后山除秘书省正字，赋诗云：“端能几字正，敢恨十年迟。”按，唐明皇御勤政楼，时刘晏以神童为秘书正字，年方十岁。明皇问晏曰：“为正字，正得几字？”晏曰：“天下字皆正，唯有朋字未得正。”
    ○久若诸君
    荆公《字说》成后，赋绝句云：“久苦诸君共此劳。”按，李密兵败，谓王伯当曰：“兵败矣。久苦诸君。我今日自刎，请以谢众。”
    ○山色有无中
    东坡《水调歌头》云：“长记平山堂上，欹枕江南烟雨，杳杳没孤鸿。认得醉翁语，山色有无中。”盖欧阳文忠公长短句云：“平山栏槛倚晴空，山色有无中。”东坡盖指此也。然王摩诘《汉江临汛诗》已尝云：“江流天地外，山色有无中。”欧实用此，而东坡偶忘之耶？
    ○海水立
    蔡绦《西清诗话》云：“杜少陵文自古奥。如云‘九天之云下垂，四海之水皆立，忽翳日而翻万象，却浮云而留六龙。万舞陵乱，又似乎春风壮而江海波。”其语皆磊落惊人。或言无韵者不可读，是大不然。东坡有《美堂》诗：‘天外黑风吹海立，浙东飞雨过江来。’盖出此。”以上皆蔡脱。予按，长水校尉关子阳谓：“天去人尚远，而黑风吹海。”盖东坡博极群书，兼用乎此。《政如雪》诗云：“柳絮才高不道盐。”人徒知用“撒盐空中差可拟”，而不知兼用《南史》“但不道盐耳”故事也。
    ○龙尾道
    清献赵公，嘉六年，言陈旭与御药王世宁通家亲戚，用是迁副枢。未行，遂丐出知虔州。有诗云：“乍乱龙尾道，来刺虎头城。”盖唐含元殿前龙尾道，自平阶地凡诘曲七转。由丹凤门北望，宛如龙尾下垂于地焉。两垠栏悉以青石为之，故谓之龙尾道。《贾公谈录》：“公既出，而旭亦罢。其《谢到任表》云：‘且虔虽远方，而衢乃便道。过家上冢，恳章尽得于哀荣；跋山涉川，之任敢辞于艰险。而况枢臣报罢，物议有归。广圣君从谏之名，遂微臣纳忠之志。’盖公乃衢人也。”
    ○沉着痛快
    豫章先生《跋王右军文赋》云：“余在黔南，未甚觉书字绵弱。及移戎州，见旧字多可憎。大概十字中，有三四差可耳。今方悟古人沉着痛快之语，但难为知音尔。”盖谓吴人皇象能草书，世称“沉着痛快”。
    ○鹊尾香炉
    东坡诗有：“夹道青烟鹊尾炉。”按，《松陵唱和集》，皮日休《寄华阳润卿》诗云：“鹊尾金炉一世焚。”注云：“陶贞白有金鹊尾香炉。”又《珠林》云：“宋吴兴人费崇先，少信佛法。每听经，常以鹊尾香炉置膝前。”费崇先事，又见王琰《冥祥记》。
    ○荔枝杨梅卢橘
    梁萧惠开云：“南方之珍，惟荔枝矣。其味绝美。杨梅、卢橘，自可投诸藩溷。”故东坡诗云：“南村诸杨北村卢，直与荔枝为先驱。”
    ○观者如堵墙
    《世说》：“卫从豫章至下都，人久闻其名，观者如堵墙。”故杜子美诗：“集贤学士如堵墙，观我落笔中书堂。”
    ○杜《石笋行》
    杜《石笋行》：“雨多往往得瑟瑟。”按，《华阳记》：“开明氏造七宝楼，以真珠结成帘。汉武帝时，蜀郡遭火，烧数千家，楼亦以烬。今人往往于砂土上获真珠。”又，赵清献《蜀郡故事》：“石笋在衙西门外，二株双蹲。云真珠楼基也。昔有胡人，于此立寺，为大秦寺。其门楼十间，皆以真珠翠碧，贯之为帘。后摧毁坠地，至今基脚在。每有大雨，其前后人多拾得真珠瑟瑟金翠异物。今谓石笋，非为楼设，而楼之建，适当石笋附近耳。盖大秦国多ギ琳、琅、明珠、夜光璧。水道通益州永昌郡，多出异物，则此寺大秦国人所建也。”杜田尝引《酉阳杂俎》谓：“蜀少城饰以金璧珠翠，桓温怒其大侈，焚之”之事为证，非也。
    ○胡奴
    杜诗有《示獠奴阿段》云：“曾经陶侃胡奴异，怪尔常穿虎豹群。”盖谓其子也。按，《世说》：“陶胡奴为乌程令。”注云：“胡奴，陶范小字。”侃《别传》曰：“范字道则，侃第十子。侃诸子中最知名，历尚书秘书监。”何法盛以为第九子。
    ○
    柳子厚《答晋问》：“仆乃蹇浅窄僻，跳浮。”按，《魏公子无忌列传》：“公子曰：‘晋鄙宿将，往恐不听。’”上音乌百反，下音庄白反。，声也。《左传》：“行扈。”又音子夜切。《广雅》曰：“，鸣也。”汉光武赞“曰”，亦用此字。，《广韵》云：“喷，大唤。”亦声也。
    ○主人翁
    韩退之《灯花》诗：“更烦将喜事，来报主人翁。”按，范睢曰：“主人翁习知之。”
    ○月蚀于虾蟆
    卢仝《月蚀诗》云：“传闻古老说，蚀月虾蟆精。”按，《龟策传》曰：“为德而君于天下，辱于三足之乌，月为刑而相佐，见食于虾蟆。”
    ○禄山儿
    豫章《中兴碑诗》：“明皇不作包荒计，颠倒四海由禄儿。”按，《禄山事迹》云：“正月二十日，禄山生日，赐物甚多。后三日，召禄山入内。贵妃以锦绣绷缚禄山，令内人以彩舆舁之，宫中欢呼动地，明皇使人问之，报云：‘贵妃与禄山作三日洗儿。’明皇就观之，大悦。因赐贵妃洗儿金银钱物，极欢而罢。自是宫中皆呼禄山为禄儿，不禁其出入。”
    ○沿牒
    颜延之诗云：“测恩跻愉逸，沿牒懵浮贱。”注云：“沿牒，随牒也。”予按，王衍曰：“随牒推移，远至于此。”
    ○缁尘染素衣
    谢玄晖《酬王晋安》诗：“谁能久京洛，缁尘染素衣。”予按，陆士衡《为顾彦先赠妇诗》云：“京洛多风尘，素衣化为缁。”谢本此。
    ○夜航船
    《乐府》有《夜航船》，政谓浙西耳。皮日休《答陆龟蒙诗》云：“明朝有物充君信，审酒三瓶寄夜航。”
    ○玉盘承露
    唐裴《题青龙寺白牡丹绝句》云：“长安豪贵惜春残，争赏新开紫牡丹。别有玉盘承露冷，无人起就月中看。”按，《庐山记》：“山有三石梁，广不盈尺，俯瞻无底。吴猛将弟子过此梁，见老翁坐桂树下，以玉盘承甘露与猛。”
    ○迁次
    陈氏诗云：“今日何迁次？”按，《左传》：“芊尹盖对曰：‘废日共积，一日迁次。’”杜注云：“一日便迁次，不敢留君命。”
    ○皋桥客死
    苏子美谪死姑苏，江邻几作诗云：“郡邸狱冤谁与辨，皋桥客死世同悲。”按，《吴郡图经续记》云：“皋桥，在吴县西北，皋伯通字奉卿所居之地也。伯通为汉朝议郎，卒葬胥门西二百步，号伯通墩。昔梁鸿娶孟光，同至吴，居伯通庑下，为人赁舂。伯通察而异之，乃舍之于家。鸿卒，又为葬之。”《哀江南赋》云，“皋乔羁旅”，谓此。古今谓江善用事者，以此。
    ○白云司职
    胡武平宿《贺晏元献转刑部侍郎启》云：“紫诏疏恩，白云登秩。”孙逖作《裴敦复刑部尚书制》云：“俾践白云之司。”按，《左氏传》：“郯子曰：‘黄帝以云纪，故为云师而云名职。’”林注云：“黄帝受命，有云瑞，故以云纪事。春官为青云，夏官为缙云，秋官为白云，冬官为黑云，中官为黄云。”故《类要刑部》曰：“白云司职，人命是悬。”而白乐天诗亦云：“清光莫独占，亦对白云司。”乃《秋云》诗也。刘禹锡《送鹤》诗：“昨日看成送鹤诗，高笼携出白云司。”李嘉诗：“漏长丹凤阙，秋冷白云司。”
    ○别分子将打衙头
    沈存中在延安作口号云：“别分子将打衙头。”按，唐僖宗光启三年，魏博节度使乐彦祯，其子从训聚亡命五百余人为亲兵，谓之子将。
    ○五百弓一牛鸣
    王荆公诗：“静占宽闲五百弓。”又诗：“白下亭东鸣一牛。”又诗：“潮沟直下两牛鸣。”按，唐《西域记》云：“夫数量之称，谓逾缮那。《旧曰由旬》逾缮那者，曰古圣王一日军行。旧传一逾缮那，四十里矣。印度国俗乃三十里，教所载唯十六里。穷微之数，分一逾缮那四十里，为八拘卢舍。八拘卢舍者，谓大牛鸣声所极闻，为拘卢舍。分一拘卢舍为五百弓，分一弓为四肘，分一肘为二十四指，分一指节为七宿度。乃至虱、虮、隙尘、牛毛、羊毛、兔毫、铜水次第七分，以至细尘。细尘七分为极细尘。极细尘者，不可复折，折即归空，故曰极微。”
    ○扬雄反骚
    扬雄《反骚》云：“有周氏之婵嫣兮，或鼻祖于汾隅。”注：“鼻，始也。”余以为未尽其义。雄《方言》云：“兽之初生谓之鼻，人之初生谓之首也。梁、益谓鼻为初。”或谓始祖为鼻祖者，其义如此。
    ○周宅作阿兰若
    王荆公《草堂怀古》诗：“周宅作阿兰若。”按，《传》云：“于钟山西立隐舍，休沐则归之。”又云：“清贫寡欲，终日长蔬。虽有妻子，独处山舍。”故其诗云：“昔遭衰世皆晦迹，今幸乐国养微躯。依止老宿亦未晚，富贵功名焉足图。”叶少蕴云：“杜诗：‘久为野客寻幽惯，细学何免兴孤。’何，后汉人，见《党锢传》。盖义侠者，与诗意不类，当作周。”周、何字相近而讹。颐奉佛，有隐操。殆信然耶？
    ○《兰亭序》
    王羲之《兰亭曲水诗序》所谓：“群贤毕至，少长咸集”者，盖谢安、谢万、孙绰、徐丰之、孙统、王彬之、王凝之、王肃之、王徽之、袁峤之、郄昙、王丰之、华茂、庾友、虞说、魏滂、谢绎、庾蕴、孙嗣、曹茂之、曹华平、桓伟、王元之、王蕴之、王涣之，共二十六人。自羲之至袁峤之，各为四言五言诗二篇；郄昙至王涣之，各为四言五言诗一篇；而孙绰为之后序。
    ○丛竹当封潇洒侯
    张右史《文潜竹》诗：“袅袅墙阴竹数竿，秋风尽日舞青鸾。千生爱尔缘潇洒，莫作封君渭上看。”潘老问张曰：“渭川千亩竹，皆与千户侯等，非斥此耶？”张曰：“非也。陆龟蒙诗云：‘丛竹当封潇洒侯。’”
    ○琅
    韩子苍《夏夜广寿寺偶书》云：“城郭初鸣定夜钟，刍过尽法堂空。移床独向西南角，卧看琅动晚风。”按，颜之推《家训》：“后汉司徒崔烈以锒铛锁《上音狼下音当》。锒铛，大锁也。世间多误作金银字。武烈太子亦是数千卷学土，尝作诗云：‘锒锁三公脚，刀撞仆射头。’盖误也。”颜所引锒铛字，皆从金。子苍所用字，皆从玉，仍以锒铛为铃铎而非锁也。子苍博极群书，恐当别有所本。洪龟父亦云：“琅挡鸣佛屋。”
    ○绮襦纨裤
    汉班伯出与王许子弟为群，为绮襦纨裤之间，非其好也。任《弹刘整》云：“直以前代外戚，仕因纨裤。”注云：“绮襦纨裤，谓外戚骄奢之服也。”故杜诗云：“纨裤不饿死。”
    ○公家鲁直不解事
    陈后山《赠黄知命》诗：“公家鲁直不解事，爱作文章可人意。”按，杨修《答临淄侯》云：“修家子云，老不晓事。强著一书，悔其少作。”
    ○鄙宗
    王荆公《答刘原父》书，称：“鄙宗夷甫”。按，杨修《答临淄侯》云：“君侯忘圣贤之显迹，述鄙宗之过言。”乃知前辈虽鄙宗二字，亦有所本也。
    ○天雨流行沧溟自荡
    东坡启云：“天雨何私，笑流行之木偶；沧溟不改，叹自荡之波臣。”或者以天雨、流行，皆有来处；而沧溟、自荡，《庄子》本文无之。殊不知谢眺《辞随王笺》云：“不寤沧溟未运，波臣自荡。渤懈方春，旅翮先谢。”
    ○众心回春柏再荣
    东坡在海南，作《东莞县资福禅院阿罗汉阁偈》云：“五百大士栖此城，南金大员皆东倾。众心回春柏再荣，铁林东来阁乃成。宝骨未到先通灵，赤蛇白璧珠夜明。三卜袭吉谁敢争？”内翰吴弁正仲云：“予至东莞，黎武文通为言僧祖堂者，先住寺，未几谢去。东庑有二柏枯死，众迎堂再至，柏复荣茂，从皆异之。始营阁，东至铁灶塘山南黄氏家。前夕，黄梦罗汉僧行化，旦起，祖堂来。黄厚具资粮，入山获巨木，阁遂以成。乃走惠州，求碑于东坡，诺之矣。心欲以犀带所易得者佛脑骨，骨出舍利，荐以白玉璧施之，而未言也。祖堂归累月，一夕，梦赤蛇吐珠白璧上，惊悟曰：‘苏公之文且成矣。’即往速之，且告以梦。坡大喜，出脑骨舍利璧视之。祖堂因请归，作金银琉璃堵坡，藏阁上。遂并付之，仍别作《舍利塔铭文》。”
    ○出九入十
    世俗博戏，有“出九入十”之说，谓之摊赌。故律云：“诸博戏赌财物，并停止出九。和合者，各令众五日。”豫章诗：“肉食倾人如出九。”
    ○盘涡谷转
    郭景纯《江赋》：“盘涡谷转，凌涛山颓。”李善云：“涡，水旋流也。”故杜子美诗云：“盘涡与岸回。”
    ○摩苍天
    东方朔《七言》：“折羽翼兮磨苍天。”魏文帝《芙蓉池诗》：“修条摩苍天。”故李贺诗云：“殿前作赋声摩空。”
    ○逝湍奔峭
    谢灵运《七里濑诗》：“孤客伤逝湍，徒旅苦奔峭。”李善引《淮南子》曰：“岸峭者必ヌ。”许慎曰：“ヌ，落也。”然奔，亦落也。故杜子美诗云：“奔峭背赤甲。”
    ○蜀运茶马利害
    “蜀茶总入诸蕃市，胡马常从万里来。”盖元丰末，陆师闵提举川陕茶马，运茶抵陕，蜀人苦之，中丞苏辙、御史吕陶以为言，司马丞相建遣户部郎官黄廉往察视。同省皆云：“一笔勾断，归来作从官。”既堂辞，黄云：“容到彼亲看利害，方敢奏陈。”既至，知得马为利，运茶为害。乃奏乞置铺兵官运茶，以宽民力。大忤宰执之意，就委措置行之。未几，公私果以为便。故诗云：“两猾论兵几败国。”盖此为王中正俞允作也。
    ○庐江王姬
    《新唐书王圭传》：“他日进见，有美人侍帝侧，本庐江王瑗姬也。帝指之曰：‘庐江不道，贼其夫而纳其室，何有不亡乎？’圭避席曰：‘陛下以庐江为是邪，非邪？’帝曰：‘杀人而取其妻，乃问朕是非，何也？”《旧唐书》亦同，然皆不载其详。庐江王瑗宠姬亭亭，本贾人妻，有殊色，瑗杀其夫而纳之。瑗败，入宫，复侍太宗，出亭亭叙谢。
    ○咄嗟咄喏
    《宋景文公笔记》：“蜀云，人见物惊异，辄曰噫吁嘻。李太白作《蜀道难》因用之。汾、晋之间，尊者呼左右曰咄，左右必曰喏。而司空图作《休休亭记》又用之。修书学士刘羲叟为余言：‘晋书咄嗟而办，非是，宜言咄喏而办。’然咄嗟，前世人文章中多用之，或自有义耳。”已上皆宋说。余按，孙楚诗云：“三命皆有极，咄嗟安可保？”李善引《苍颉篇》曰：“咄，啐也。”《说文》曰：“啐，惊也。”咄，丁忽切。啐，仓愦切。王弼《周易注》曰：“嗟，忧叹之辞。”乃知宋为是而刘为非。
    ○金盘玉杯
    《太平广记》载《神仙传》：“麻姑至蔡经家，入拜王远，远为之起立。坐定，各进行厨，皆金盘玉杯。”故杜诗云：“花里行厨洗玉盘。”
    ○仙人九节杖
    《神仙传》：“王遥有竹箧，长数寸。有一弟子，姓钱，随遥十数年，未尝见开之。一夜，天雨晦冥。遥使钱以九节杖负此箧，将钱出行，而遥及弟子衣皆不湿。”故杜子美《望岳诗》云：“安得仙人九节杖，拄到玉女洗头盆。”
    ○僧为上人
    唐诗多以僧为上人，如杜子美《已上人茅斋》是也。按，《摩诃般若经》云：“何名上人？佛言，若菩萨一心行阿耨菩提，心不散乱，是名上人。”《十诵律》云：“人有四种：一粗人，二浊人，三中间人，四上人。”
    ○青精饭
    《神仙王褒传》：“太极真人，以太极青精饭上仙灵方授之，可按而合服。褒按方合炼，服之五年，色如少女。”杜诗“惜无青精饭，使我颜色好”是也。
    ○八字山
    晋方士戴洋语庾亮曰：“武昌土地，有山无林。政可图始，不可居终。山作八字，数不及九。昔吴用壬寅来上，创立宫城，至于己酉，还下秣陵。某见陶公，亦涉八年。土地盛衰有数，人心去就有期，不可移也。”潘老《江口诗》云：“八字山头雁，武昌江上鱼。”
    ○明窗尘
    李太白《草创大还赠柳官迪诗》云：“仿佛明窗尘，死灰同至寂。”按，古嵩子《述金液歌》云：“日魂月华二气真，含胎育子身甚神。变化欲终君自见，分明化作明窗尘。”注云：“状若明窗尘也。”《金液》盖本《金碧经》云：“神室者，丹之枢纽也，非世间五金。其丹如成，状若明窗尘。服之灌入三丹田中，即人身中三丹田是也。”
    ○前路资粮
    藏经中有《俱舍论》，载颂曰：“欲往前路无资粮，来往中间无所止。”东莱先生吕居仁《临终诗》云：“病知前路资粮少，老觉平生事业非。”盖用前语。
    ○王宰画山水松石
    杜子美《戏题画山水图歌》，自注云：“王宰画丹青绝伦。”其诗云：“十日画一水，五日画一石。能事不受相促迫。王宰始肯留真迹。”余按，《画断》云：“唐王宰者，家于西蜀。贞元中，韦皋以客礼待之。画山水树石，出于象外。尝于席夔厅见图一障，临江双松一柏。古藤萦绕，上盘半空，下着水面。千枝万叶，交查屈曲，分布不杂。或枯或茂，或垂或直。叶叠千重，枝分四面。精人所难，凡目莫辨。又于兴善寺见画四时屏风，若移造化风候云物八节四时于一座之内，妙之至也。山水松石，并为上上品。”
    ○江山之助
    刘勰《文心雕龙物色篇》云：“若乃山林皋壤，实文思之奥府。略语则阙，详说则烦。然屈平所以洞风骚之情者，抑亦江山之助乎。”故唐张说至岳阳，诗益凄惋，人以为得江山之助。
    ○五粒松当作五鬣
    故友姚宽令威言：“《名山记》云：‘松有两鬣、三鬣、五鬣者，言如马鬣形也。’李贺有《五粒小松歌》：‘新香几粒洪崖饭。’未详其义。”余按，《药性论》载萧炳云：“松有五叶者，一丛五叶如钗，名五粒松。道家服食绝粒。”又按，《本草图经》云：“方书言松为五粒，字当读为鬣，音之误也。言每五鬣为一叶，或有两鬣、七鬣者。”今据《图经》，粒字当作鬣，讹为米粒之粒。然《五代史郑遨传》云：“遨闻华山有五粒松，脂沦入地，千岁化为药，能去三尸。因徙居华阴，欲求之。”此真云五粒松脂，以是知其讹有自矣。
    ○欲谈前事恐无人
    文潞公尝曰：“人但以彦博长年为庆。独不知阅世既久，内外亲戚皆亡。一时交游，凋零殆尽，所接皆邈然少年，无可论旧事者。”王立之《喜苏黄门送人归洛诗》云：“遍阅后生真有道，欲谈前事恐无人。”殊不知苏叙潞公语也。
    ○心迹双清
    杜诗：“心迹喜双清。”盖本谢灵运《斋中读书》诗：“矧乃归山川，心迹双寂寞。”
    ○平仲君迁本二木名
    陆龟蒙《寄南海二同年诗》：“庭中必有君迁树，莫向空台望汉朝。”注：“《交州记》：‘朝台，尉佗望汉所筑。’”余按《吴都赋》，平仲、君迁，二木名也。注云：“平仲之木，实白如银。君迁之树，子如瓠形，广州有之。”《本草》云：“君迁树，高丈余，子中有汁如乳。”
    ○简易字有出处
    《新唐书》：“韦宙守洪，政简易，人便安之。”陈之茂守豫章，疑简易无所本。余曰：“唐罗浮王生，人或问为政难易。生曰：‘简则易。’”然扬雄《长杨赋》亦云：“出凯弟，行简易。”
    ○断自天笔
    杜谢赐葛诗：“自天题处湿，当暑著来轻。”盖孔稚圭表云：“圣照玄览，断自天笔。”
    ○博悬于投
    豫章《和东坡韵，送李豸下第》云：“博悬于投不在德。”按，班固《弈旨》曰：“博悬于投，不必在行。”裴る谓：“投，投琼也。”见《蔡泽传》。
    ○断肠声里唱阳关
    豫章《题阳关图绝句》：“断肠声里无声画，画出阳关更断肠。”按，李义山《赠歌妓诗》云：“红绽樱桃含白雪，断肠声里唱阳关。”豫章所用也。
    ○无底篮
    吕居仁赠僧诗云：“莫言衲子篮无底，盛得山南骨董归。”《广灯录》：“契魂禅师上堂，僧问：‘古言路逢死蛇莫打杀，无底篮子盛将归。’”盖取此也。
    ○《婆娑集》
    崔德符以所作诗文，目曰《婆娑集》。盖取四子讲德论：“婆娑讴吟，鼓腋而笑。”
    ○叩槛出鱼鼋
    东坡诗：“叩槛出鱼鼋，诗取一笑粲。”按，柳子厚《河间传》云：“遂入礼酆州，西浮图两池间，叩槛出鱼鳖食之，河间为一笑。”
    ○酒尽卧空瓶
    东坡《病中大雪》诗：“饮隽瓶屡卧。”赵夔注云：“欧阳诗：‘不觉长瓶卧。’张籍诗：‘酒尽卧空瓶。’”
    ○花照眼
    杠子美诗：“花枝照眼句还成。”盖本于梁武帝《春歌》：“阶上香入怀，庭中花照眼。”
    ○不翅犹过多
    杜子美诗：“方驾曹刘不翅过。”见王仲宣《公宴诗》：“见眷良不翅，守分岂能违。”李善注：“言上见恩遇，不翅过于本望。《家语》：‘子曰：爱人之谓德教，何翅惠哉。’不翅，犹过多也。”
    ●卷八沿袭
    ○一掷赌乾坤
    韩退之《鸿沟》诗云：“真成一掷赌乾坤。”盖用李太白诗：“天地赌一掷，未能忘战争。”
    ○故乡七十五长亭
    杜牧之《齐安城楼》诗云：“呜咽江楼角一声，微阳潋潋落寒汀。不用凭栏苦回首，故乡七十五长亭。”盖用李太白《淮阴书怀诗》：“沙墩至梁苑，七十五长亭。”
    ○野火烧不尽
    白乐天以诗谒顾况，况喜其《咸阳原上草》诗云：“野火烧不尽，春风吹又生。”余以为不若刘长卿“春入烧痕青”之句，语简而意尽。
    ○花冥冥
    元微之《忆灵之诗》云：“奇树花冥冥。”盖本杜诗“树搅离思花冥冥”也。而韦苏州亦有“冥冥花正开”，“东方欲曙花冥冥”之句。
    ○但令在舍相对贫
    王建《远将归》云：“但令在舍相对贫，不向天涯金绕身。”戎昱《长安秋夕》诗云：“远客归去来，在家贫亦好。”建盖用昱语耳。昱，德宗建中时人；建，文宗太和中人。
    ○桃花乱落如红雨
    李长吉有“桃花乱落如红雨”之句，以此名世。余观刘禹锡诗云：“花枝满空迷处所，摇落繁英坠红雨。”刘、李同出一时，决非相为剽窃。
    ○目极千里伤春心
    陆士衡《乐府》：“游客春芳林，春芳伤客心。”杜子美：“花近高楼伤客心。”皆本屈原：“目极千里伤春心。”
    ○渔梁渡头争渡喧
    岑参《巴南舟中夜书事》诗云：“渡口欲黄昏，归人争渡喧。”盖用孟浩然诗耳。浩然有《夜归鹿门寺歌》云：“山寺鸣钟昼已昏，渔梁渡头争渡喧。”
    ○多病故人疏
    唐包佶《岭下卧疾，寄刘长卿诗》云：“唯有贫兼病，能令亲爱疏。”盖用孟浩然“多病故人疏”，与杜子美“故知贫病人须弃，能使韦郎迹也疏。”
    ○船如天上坐人似镜中行
    《潘子真诗话》云：“山谷言：‘船如天上坐，人似镜中行’；又‘船如天上坐，鱼似镜中悬。’沈云卿诗也。杜子美诗云，‘春水船如天上坐’，祖述期之语也，继之以‘老年花似雾中看’，盖触类而长之。”余以云卿之诗，盖源于王逸少《镜湖》诗所谓“山阴路上行，如在镜中游”之句。然李白《入青溪山》诗亦云：“人行明镜中，鸟度屏风里。”虽有所袭，然语益工也。
    ○莺语丁宁
    唐杨巨源《早春诗》云：“马路经历应须遍，莺语丁宁已怪迟。”盖效法子美所谓：“莫遣花开深造次，便教莺语太丁宁。”
    ○几处笙歌几处愁
    唐章孝标《八月诗》云：“徙倚仙居绕翠楼，分明宫漏静兼秋。长安夜夜家家月，几处笙歌几处愁。”唐裴交泰《长门怨》诗云：“自闭长门经几秋，罗衣湿尽泪还流。一种蛾眉明月夜，南宫歌管北宫愁。”与前诗绝相类。
    ○谷雨杏花稀
    唐李嘉《春思诗》：“清明桑叶少，谷雨杏花稀。”乃悟周朴诗：“晓来山鸟闹，雨过杏花稀。”
    ○未腊山梅树树花
    杜牧之诗：“经冬野菜青青色，未腊山梅树树花。”许浑诗：“未腊梅先实，经春草自薰。”浑虽用牧意，然终不能及也。
    ○授图黄石老学剑白猿翁
    《潘子真诗话》云：“杜牧之《题李西平宅》云：‘授图黄石老，学剑白猿翁。’庾信作《宇文盛墓志》所谓：‘授图黄石，不无师表；学剑白猿，遂传风旨。’”然余读李太白《赠宋中丞诗》云：“白猿惭剑术，黄石借兵符。”则太白亦尝用之矣。
    ○还山弄明月
    东坡《虔州八境图》：“回峰乱嶂郁参差，云外高人世得知。谁向空中弄明月，山中木客解吟诗。”徐鼎臣《搜神记》云：“都阳山中有木客，秦时采木者。食木实，遂得不绝，时就民间饮酒。为诗一章云：‘酒尽君莫沾，壶倾我当发。城市多嚣尘，还山弄明月。’”东坡盖用此也。然唐刘长卿有《龙门八咏》，其《七渡水》诗云：“日暮下山来，千山暮钟发。不如波上棹，还弄山中月。伊水连白云，东南远明灭。”乃知“还山弄明月”，唐人已言之矣。
    ○退之全用《列子》文
    韩退之《杂说》云：“昔之圣人，其首有若牛者，其形有若蛇者，其喙有若鸟者，其貌有若蒙亻其者。彼皆貌似而心不同焉。可谓之非人耶？有平胁曼肤，颜如渥丹，美而很者。其面则人，其心则禽兽。又乌可谓之人耶？”余按，《列子》称“包牺氏、女娲氏、神农氏、夏后氏，蛇身人面，牛首虎鼻。此有非人之状，而有大圣之德。夏商桀纣，鲁威楚穆。状貌七窍，皆同于人，而有禽兽之心。而众人守一以求至智，未可几也。”乃知退之全用此文。
    ○愁杀人
    唐朱放《送魏校书诗》云：“长恨江南足别离，几回相送复相随。杨花撩乱扑流水，愁杀行人知不知。”李益《隋堤》诗云：“碧水东流无限春，隋家宫苑已成尘。行人莫上长堤望，吹起杨花愁杀人。”李盖学朱也，然二诗皆佳。
    ○咏妇人多以歌舞为称
    古今诗人咏妇人者，多以歌舞为称。梁元帝《妓应令诗》云：“歌声随涧响，舞影向池生。”刘孝绰《看妓诗》云：“燕姬能妙舞，郑女爱清歌。”北齐萧放《冬夜对妓诗》云：“歌还团扇后，舞出妓行前。”洪执恭《观妓诗》云：“合舞俱回雪，分歌共落尘。”陈阴铿《侯司空宅咏妓诗》云：“莺啼歌扇后，花落舞衫前。”陈刘删亦云：“山边歌落日，池上舞前溪。”庾信《和赵王看妓诗》云：“绿珠歌扇薄，飞燕舞衫长。”江总《看妓诗》云：“并歌时转黛，息舞暂分香。”隋卢思道《夜闻邻妓诗》云：“怨歌声易断，妙舞态难双。”陈李元操《春园听妓诗》云：“红树摇歌扇，绿珠飘舞衣。”释法宣《观妓诗》云：“舞袖风前举，歌声扇后娇。”王绩《咏妓诗》云：“早时歌扇薄，今日舞衫长。”刘希夷《春日闺人诗》云：“池月怜歌扇，山云爱舞衣。”以歌对舞者七，以歌扇对舞衣者亦七。虽相沿以起，然详味之，自有工拙也。杜子美取以为艳曲云：“江清歌扇底，野旷舞衣前。”
    ○花应解笑人无穷事有限身
    唐李敬方《欢醉诗》云：“不向花前醉，花应解笑人。只应连夜雨，又过一年春。日月无穷事，区区有限身。若非杯酒里，何以寄天真。”杜子美绝句云：“二月已破三月来，渐老逢春能几回。莫悲身外无穷事，且尽生前有限杯。”二诗虽相沿，而杜则尤工者也。世所传“相逢不饮空归去，洞口桃花也笑人”之句，盖出于敬方云。
    ○洞房悬月影高枕听江流
    张说有《深度驿诗》云：“洞房悬月影，高枕听江流。”杜子美用其意，见于《客夜篇》云：“入帘残月影，高枕远江声。”
    ○鸡三号
    韩退之诗：“鸡三号，更五点。”盖鸡必三号而后天晓耳。故杜子美《鸡诗》亦云：“纪德名标五，初鸣度必三。”
    ○独鹊袅庭柯
    钱内翰希白《昼景诗》：“双蜻上帘额，独鹊袅庭柯。”袅字最其所用意处也。然韦苏州《听莺曲》云：“有时断续听不了，飞去花枝犹袅袅。”赵嘏诗云：“语风双燕立，袅树百劳飞。”钱意韦、赵已先用。张文潜亦有“啄雀踏枝飞尚袅”之句。
    ○两蜗角
    白乐天云：“相争两蜗角，所得一牛毛。”后之使蜗角事悉稽之，而偶对各有所长。吕吉甫云：“南北战争蜗两角，古今兴废貉同邱。”山谷云：“千里追奔两蜗角，百年得意大槐宫。”又云：“功名富贵两蜗角，险阻艰难一酒杯。”洪龟父云：“一朝厌蜗角，万里骑鲸背。”
    ○谁谓天地宽
    孟东野：“出门如有碍，谁谓天地宽。”吴处厚以渠器量褊窄，言乃尔。余以东野取法杜子美“每愁悔吝生，如觉天地窄”之句。
    ○韩退之春雪诗
    韩退之《春雪》诗：“拂花轻尚起，落地暖初消。”秦韬玉《雪诗》云：“片才落地轻轻陷，力不禁风旋旋消。”王定民《雪诗》：“天边密势来犹湿，地上微和积易消。”
    ○耕田欲雨刈欲晴去得顺风来者怨
    东坡《泗州僧伽塔》诗：“耕田欲雨刈欲晴，去得顺风来者怨。若使人人祷辄应，造物应须日千变。”张文潜用其意，别为一诗云：“南风霏霏麦花落，豆田漠漠初垂角。山边半夜一犁雨，田父高歌待收获。雨多潇潇蚕簇寒。蚕妇低眉忧茧单。人生多求复多怨，天公供尔良独难。”
    ○天北极殿中间
    王直方《诗话》，记徐师川《紫宸早朝》诗内一联云：“黄气远临天北极，紫宸位在殿中央。”以余观之，乃全是杜子美“玉几犹来天北极，朱衣只在殿中间”一联也。
    ○飞鸟外夕阳西
    张文潜诗云：“新月已生飞鸟外，落霞更在夕阳西。盖用郎土元《送杨中丞和番诗》耳。郎诗云：“河源飞鸟外，雪岭大荒西。”
    ○韩退之喜雪诗
    韩退之《喜雪献裴尚书诗》云：“喜深将策试，惊密仰檐窥。”又云：“气严当酒暖，洒密听窗知。”荆公全用以为一联云：“借问火城将策试，何如雪屋听窗知。”
    ○一树高花明远村
    “田家汩汩流水浑，一树高花明远村。云意不知残照好，欲将微雨送黄昏。”郑毅夫诗也。“春阴垂野草青青，时有幽花一树明。晚泊孤舟古祠下，满川风雨看潮生。”苏子美诗也。第二句相类，然皆清绝可爱。
    ○石燕泥龙
    周庾信《喜晴》诗：“已欢无石燕，弥欲弃泥龙。”又《初晴》诗云：“燕燥还为石，龙残更是泥。”此意凡两用，然前一联不及后一联也。乃知杜子美“红豆啄余鹦鹉粒，碧梧栖老凤凰枝”斡旋句法所本。
    ○春风自是人间客
    《侯鲭录》载：“裕陵喜晏叔原《与郑侠绝句》云：‘小白长红又满枝，筑球场外独支颐。春风自是人间客，主管繁花得几时。’”然山谷少时有《感春》诗云：“风光不长妍，如客暂时寓。”则晏意山谷已道之矣。
    ○自是桃花贪结子错教人恨五更风
    陈辅之《诗话》，记荆公喜王建宫词“树头树底觅残红，一片西飞一片东。自是桃花贪结子，错教人恨五更风。”韩子苍反其意，而作诗送葛亚卿曰：“刘郎底事去匆匆，花有深情只暂红。弱质未应贪结子，细思须恨五更风。”
    ○《咏叔孙通诗》
    宋景文《咏叔孙通诗》云：“马上功成不喜文，叔孙绵强经纶。诸君可笑贪君赐，便许当时作圣人。”王逢原《咏叔孙通》，亦用此意云：“弟子由来亦未纯，异时得失亦频频。一官所买知多少，便议先生作圣人。”其用意正同。今《荆公集》亦载宋诗，非也。
    ○鱼遗子鹿引は
    唐吴子华诗云：“暖漾鱼遗子，晴游鹿引は。”乃悟山谷诗“河天月晕鱼分子，桐叶风微鹿养茸”所自。
    ○鲈肥人脍玉甘熟客分金
    苏子美诗：“笠泽鲈肥人脍玉，洞庭甘熟客分金。”吕吉甫诗：“鱼出清波庖脍玉，菊含寒露酒浮金。”吕胜于苏，盖“人”、“客”两字虽无亦可。
    ○姬人荐初酝幼子问残疾
    江总《衡州九日》诗：“姬人荐初酝，幼子问残疾。”故杜子美取其意以为《遣闷》云：“老妻忧坐痹，幼女问头风。”
    ○傀儡
    唐梁《咏木老人》诗：“刻木牵丝作老翁，鸡皮鹤发与真同。须臾弄罢寂无事，还似人生一世中。”《开天传信记》称明皇还蜀，尝以为诵，而非明皇所作也。观山谷诗：“世间尽被鬼神误，看取人间傀儡棚。烦恼自无安脚处，从他鼓笛弄浮生。”盖用意也。
    ○鸟归花影动鱼没浪痕圆
    前辈好称僧悟清“鸟归花影动，鱼没浪痕圆。”以为句意皆新。然余读梁沈君攸《临水》诗云，“花落圆纹出，风急细流翻。”乃知“鱼没浪痕圆”所自。
    ○鹧鸪飞上越王台
    唐窦巩有《南游感兴》诗：“伤心欲问当时事，惟见江流去不回。日暮东风春草绿，鹧鸪飞上越王台。”盖用李太白《览古诗》意也。李云：“越王句践破吴归，义士还家尽锦衣。宫女如花满春殿，只今惟有鹧鸪飞。”
    ○可人惟有秦淮月出没娟娟波浪中
    参寥诗：“可人惟有秦淮月，出没娟娟波浪中。”东坡《送蜀僧》诗：“当时半破峨眉月，还在平羌江水中。”二意偶同，而东坡乃用李白诗。
    ○禅心竟不起
    唐僧皎然《答李季兰诗》云：“天女来相试，将花欲染衣。禅心竟不起，还捧旧花归。”乃悟参寥《答杭妓诗》：“禅心已作沾泥絮，肯逐东风上下狂。”
    ○隔花催唤打鱼人
    刘贡父《诗话》，载花蕊夫人宫词云：“厨船进食蔟时新，列坐无非侍从臣。日午殿头宣索脍，隔花催唤打鱼人。”余观王建《宫词》云：“御厨进食索时新，每到花开即苦春。白日卧多娇似病，隔帘教唤女医人。”不惟第一句同，而末章词意，皆相缘以起也。
    ○高怀犹有故人知
    陈无已有《山谷草书绝句》：“当年阙里与论诗，岁晚河山断梦思。妙质不为平世用，高怀犹有故人知。”末后两句，乃合荆公《思王逢原》诗：“妙质不为平世得，微言但有故人知。”
    ○成枭而牟呼五白
    杜子美《今夕行》：“凭陵大叫呼五白，袒跣不肯成枭卢。”学者谓杜用刘毅、刘裕东府ヅ蒲事。虽杜用此，然屈原《招魂》已尝云：“成枭而牟呼五白。”
    ○寒食疾风甚雨
    《荆楚岁时记》：“去冬至一百五日，即有疾风甚雨，谓之寒食。”王君玉诗：“疾风甚雨青春老，瘦马疲牛绿野深。”顷又见周知微诗稿云：“疾风甚雨悲游子，峻岭崇山非故乡。”张文潜诗云：“荒山野水非吾土，寒食清明似去年。”
    ○万年枝
    唐上官仪《咏雪诗》：“幸因千里雁，还绕万年枝。”谢玄晖《中书省》诗：“风动万年枝。”晏元献诗：“万年枝上凝烟动，百子池边瑞日长。”卢多逊《新月》诗：“太液池边看月时，好风吹动万年枝。”王维《史馆山池》云：“春池百子内，芳树万年余。”皆用此也。万年枝，江左谓之冬青，惟禁中则否。韩子苍《冬青》诗云：“虽宫见尔近天墀，雨露常私养种时。惆帐一株岚雾里，无人识是万年枝。”百子池，见《西京杂记》：“戚夫人侍高祖，七月七日临百子池。”何晏《景福殿赋》：“缀以万年。”注引晋《宫阙铭》曰：“华林园万年树十四株。”
    ○问花花不语
    东坡《吉祥寺赏花，寄陈述古》诗云：“仙花不用剪刀裁，国色初酣卯酒来。太守问花花不语，为谁零落为谁开。”《南部新书》记严恽诗：“春光冉冉归何处，更向花前把一杯。尽日问花花不语，为谁零落为谁开。”东坡全用此两句也。恽字子重，能诗，与杜牧善。
    ○梦中身梦外身
    山谷尝自赞其真曰：“似僧有发，似俗无尘。作梦中梦，见身外耳。”盖亦取诗僧淡白《写真诗》耳。淡白云：“已觉梦中梦，还同身外身。堪叹余兼尔，俱为未了人。”
    ○两山排闼送青来
    荆公诗云：“一水护田将绿绕，两山排闼送青来。”盖本五代沈彬诗：“地隈一水巡城转，天约群山附郭来。”彬又本唐许浑“山形朝阙去，河势抱关来”之句。
    ○太液披香
    《西清诗话》记荆公《赏花钓鱼诗》：“披香殿上留珠辇，太液池边送玉杯。”都下翌日竞以公用柳耆卿词“太液波翻，披香帘卷”之语。余读唐上官仪《初春》诗：“步辇出披香，清歌临太液。”乃知上官仪已尝对之，岂始耆卿耶？隋庾信赋：“宜春苑中春已归，披香殿里作春衣。”长安有宜春宫，此又以宜春对披香矣。
    ○谢惠含桃谢惠茶诗
    韩致光，昭宗时以翰林承旨谪岭表。道湖南，谢人惠《含桃诗》，末章云：“金銮岁岁长宣赐，忍泪看天忆帝都。”自注云：“每岁初进之后，先宣赐学士。”韩子苍《谢人惠茶》云：“白发前朝旧史官，风炉煮茗暮江寒。苍龙不复从天下，拭泪看君小凤团。”自注云：“史官月赐龙团。”意虽本致光而语工。
    ○门雀屋乌宣室茂陵
    张天觉既相，《谢表》有云：“十年去国，门前之雀可罗；一日归朝，屋上之乌亦好。”徽宗亲题于所御扇。然丁晋公诗固尝云“屋可占乌曾贵仕，门堪罗雀称衰翁”矣。王元之《黄州上任谢表》云：“宣室鬼神之问，敢望生还；茂陵封禅之书，已期身后。”亦出于杜子美“竟无宣室召，徒有茂陵求”之语。前辈不以为嫌者，盖文势事情，自须如此也。
    ○相望落落如星辰
    王直方《诗话》谓：“东坡《送李公择》云：‘有如长庚月，到晓不收明。’《赠参寥》云；‘故人各在天一角，相望落落如星辰。’《任师中挽词》云：‘相看半作星辰没，可怜太白与残月。’而苏黄门《送退翁守怀安》，亦云：‘我怀同门客，势若晓天星。’其后学者，尤多用此。”以上皆王说。余按，《古乐府》：“两头纤纤月初生，半白半黑眼中睛。膊膊鸡初鸣，磊磊落落向曙星。”故刘梦得作《韦处厚集序》亦云：“古今相望，落落然如骑星辰。”乃知二苏所用，本《古乐府》。岂直方忘之耶？
    ○猿啼三声泪沾衣
    《川峡记行者歌》曰：“巴东三峡猿鸣悲，猿啼三声泪沾衣。”故《古乐府》有“巫峡长猿鸣，三声泪沾裳。”陈萧诠《夜猿啼》诗断章云：“别有三声泪，沾裳竟不穷。”故子美诗：“听猿实下三声泪。”
    ○身轻一鸟过
    《欧阳文忠公诗话》：“陈公时得《杜集》，至蔡都尉‘身轻一鸟’，下脱一字。数客补之，各云疾、落、起、下，终莫能定。后得善本，乃是过字。”其后东坡诗“如观老杜飞鸟句，脱字欲补知无缘”；山谷诗“百年青天过马翼”；东坡诗“百年同过鸟”；皆从而效之也。余见张景阳诗云：“人生瀛海内，忽如鸟过目。”则知老杜盖取诸此。况杜又有《贻柳少府》诗：“余生如过鸟。”又云：“愁窥高鸟过。”景阳之诗，梁氏取以入选。杜《赠骥子》诗，“熟精文选理”，则其所取，亦自有本矣。如《赠韦左丞》诗，皆仿鲍明远《东武吟》：“主人且勿喧，贱子歌一言。”然古《咏香炉》诗：“四座且勿喧，愿听歌一言。”
    ○牛带寒鸦过别村
    张芸叟诗：“夕阳牛背无人卧，带得寒鸦两两归。”与东坡所记苏叔党诗，“叶随流水归何处，牛带寒鸦过别村”，与张诗相类。
    ○学诗如学仙时至骨自换
    鲍慎由《答潘见素》诗云：“学诗比登仙，金膏换凡骨。”盖用陈无己答秦少章“学诗如学仙，时至骨自换”之句。
    ○水从楼前来中有美人泪
    晁元忠《西归》诗：“安得龙山潮，驾回安河水。水从楼前来，中有美人泪。”山谷和答云：“热避恶木阴，渴辞盗泉水。曾回胜母车，不落抱玉泪。”韩子苍取其意以代葛亚卿作诗云：“君住江滨起柁楼，妾居海角送潮头。潮中有妾相思泪，流到楼前更不流。”唐孙叔向有《经昭应温泉诗》云：“一道泉流绕御沟，先皇曾向此中游。虽然水是无情物，也到宫前咽不流。”子苍末句，乃用孙语。
    ○到海止十里过山应万重
    《青箱杂记》谓：“寇莱公少时，有诗送人云：‘到海止十里，过山应万重。’遂兆晚年之谶。”余以为非是，盖莱公效于武陵诗耳。于《别故人》云：“过楚水千里，到秦山几重。”然《国史莱公本传》乃云：“准至雷州，吏以《图经》献。视其四至，云：东南门至海岸十里。准恍然曰：‘吾少时有云：到海十里，过山应万重。岂偶然耶？’”所载与《青箱杂记》不同。
    ○金鸭无烟却有香
    秦少章诗：“烛花渐暗人初睡，金鸭无烟却有香。”魏道辅诗：“博山烧沉水，烟尽气不灭。日墓白门前，杨花散成雪。”与少章诗意同。
    ○友于
    洪驹父《诗话》谓：“世以兄弟为友于，子姓为贻厥，歇后语也。杜子美诗云：‘山鸟山花皆友于。’子美未能免俗，何耶？”予以为不然。按，《南史》：“刘湛友于素笃。”《北吏》：“李谧事兄，尽友于之诚。”故陶渊明诗云：“一欣侍温颜，再喜见友于。”子美盖有所本耳。子美上太常张卿诗亦云：“友于皆挺拔。”
    ○横陈
    荆公诗：“日高青女尚横陈”，“潮回洲渚得横陈”。横陈二字，首见《楞严经》及宋玉《讽赋》。前辈以用“横陈”始于荆公，非也。陆龟蒙《蔷薇》诗云：“倚墙当户自横陈，致得贫家似不贫。”沈约《梦见美人》诗云：“立望复横陈，忽觉非在侧。”见《玉台新咏》。
    ○据槁梧
    荆公诗：“各据槁梧同不寐，偶然闻雨落阶除。”唐李嘉诗：“据梧听好鸟，行药寄名花。”《庄子》：“据槁梧而暝。”
    ○崔护诗
    唐独孤及《和赠远诗》云：“忆得去年春风至，中庭桃李映琐窗。美人瑟瑟对芳树，玉颜亭亭与花双。今年新花如旧时，去年美人不在兹。借问离居恨深浅，祗应独有庭花知。”此诗与崔护诗意无异。
    ○几度雨来成恶热一番风过有新凉
    李太白诗云：“几度雨来成恶热，一番风过有新凉。”刘莘老子刘企，字斯立，《龙山寺诗》亦云：“急雨欲来先暑气，凉风已过却秋声。”诗意虽同，然皆佳句。
    ○青裙白面初相识
    陈去非《茶花》诗后两句云：“青裙白面初相识，十月茶花满路开。”盖用白乐天《江岸梨花》诗意：“梨花有思缘和叶，一树江头恼杀君。最似霜闺少年妇，白妆素面碧纱裙。”
    ○手滑
    苏子由《龙川别志》：“庆历中，劫盗张海将过高邮，知军姚仲约度不能御。喻军中富民，出金帛，市牛酒，使人迎劳，且厚遗之。海悦径去，不为暴。富郑公议欲诛仲约，范文正欲宥之。争于上前，仁宗从之。富公愠曰：‘方今患法不举，而多方沮之，何以整众？’范公密告之曰：‘祖宗以来，未尝轻杀臣下。此盛德事，奈何欲轻坏之？且吾与公在此，同僚之间，同心者有几？虽上意亦未知所定也，而轻导人主以诛戮臣下。他日手滑，虽吾辈亦未敢自保也。’富公终不以为然。及二公迹不安，范公出按陕西，富公出按河北，范公因自乞守边。富公自河北还，及国门，不许入。未测朝廷意，比夜彷徨不能寐，绕床叹曰：‘范六丈，圣人也。’”余考《资治通鉴》：“唐武宗赐刘宏逸、薛季棱死，又遣使就潭州诛杨嗣复及李珏。杜奔马而见李德裕曰：‘天子少年新即位，兹事不宜手滑。’德裕因与崔珙、崔郸、陈夷行三上奏，乃释之。”乃知范公所言者，杨嗣复等公案耳。世有肆行胸臆者，多以纸上语为不足用。以今观之，是否益可见矣。
    ○睹木兴叹
    魏文帝《柳赋》：“在余年之二七，植斯柳乎中庭。始围寸而高尺，今连拱而九成。”桓温北伐，经金城，见为琅琊时种柳，皆已十围。慨然曰：“木犹如此，人何以堪？”乃知睹木而兴叹，代有之矣。按，《广人物志》载：“苏年五岁，裴谈过其父。试诵庾信《枯树赋》，题避谈字，易其韵曰：‘昔年移柳，依依汉阴。今看摇落。凄怆江浔。树犹如此，人何以任？’”交忠公诗云：“人昔共游今孰在，树犹如此我何堪？”荆公诗：“道人从南来，问松我东冈。举手指屋脊，云今如许长。”刘斯立诗云：“麦垅漫漫宿稿黄，新苗寸寸未禁霜。手中马棰余三尺，想见归时如许长。”意皆相沿以生也。
    ○金谷楼危到地香
    前辈称宋莒公《赋落花》诗，其警句有“汉皋佩冷临江失，金谷楼危到地香”之句。盖本于唐张泌《惜花》诗：“看多记得伤心事，金谷楼前委地时。”其弟景文公同赋云：“将飞更作回风舞，已落犹成半面妆。”亦本于李贺《残丝曲》云：“落花起作回风舞，榆荚相催不知数。”
    ○春在先生杖屦中
    《西清诗话》记周邦彦《祝寿诗》：“化行禹贡山川外，人在周公礼乐中。”余以为此乃模写东坡《刁景纯藏春坞》诗：“年抛造物甄陶外，春在先生杖屦中”是也。
    ○小雨斑斑
    文忠公诗：“小雨斑斑作燕泥。”东坡诗：“小雨斑斑未作泥。”山谷诗：“润花小雨斑斑。”
    ○一意两用
    乐天：“自从苦学空门法，锁尽平生种种心。唯有诗魔降未得，每逢风月一闲吟。”又云：“人各有一癖，我癖在章句。万缘皆已销，此病独未去。”此意凡两用也。太白：“举杯邀明月，对影成三人。”又云：“独酌劝孤影。”此意亦两用也。然太白本取渊明“挥杯劝孤影”之句。
    ○蜀葵
    刘禹锡《嘉话》载陈标《蜀葵》诗：“能共牡丹争几许，得人憎处只缘多。”《杂俎》载：“贞元中，牡丹已多。”柳浑诗言：“近来无奈牡丹何，数十千钱买一窠。今朝始得分明见，也共戎葵较几多。”二诗意相似。
    ○屋檐斜入一枝低
    唐张谓诗：“樱桃解结垂檐子，杨柳能低入户枝。”乃悟林和靖《梅》诗“屋檐斜入一枝低”之句所本。
    ○秋去暑无权
    张文潜《明道杂志》记一诗云：“秋去暑无权。”以为意新而韵工。子见邵尧夫云：“春阳得权故多旱，秋阴得权故多雨。”
    ○醉乡间处日月鸟语花间管弦
    蔡绦《西清诗话》云：“黄鲁直贬宜州，谓其兄元明曰：‘庭坚笔老矣，始悟抉章摘句为难。要当于古人不到处留意，乃能声出众上。’元明问其然，曰：‘庭坚六言近诗：醉乡间处日月，鸟语花间管弦是也。’此优入诗家藩阃，宜其名世如此。”以上皆蔡语。余按，此说出于鲁直，是否虽未敢必，然上句本于唐皇甫松“醉乡日月”发之，下句本于唐崔《应制》诗：“庭际花飞锦绣合，枝间鸟啭管弦同。”
    ○门外绿杨春系马床前红烛夜呼卢
    晏叔原长短句云：“门外绿杨春系马，床前红烛夜呼卢。”盖用乐府《水调歌》云：“户外碧潭春洗马，楼前红烛夜迎人。”然叔原之辞甚工。
    ○云破月来花弄影
    张子野长短句，“云破月来花弄影”，往往以为古今绝唱。然予读古乐府《唐氏瑶暗别离》云：“朱弦暗断不见人，风动花枝月中影。”意子野本此。
    ○应声虫
    陈正敏《遁斋闲览》载：“杨π中年得异疾，每发言应答，腹中有小声效之。数年间，其声寝大。有道士见而惊曰：‘此应声虫也。久不治，延及妻子。宜读《本草》，遇虫不应者，当取服之。’π如言，读至雷丸。虫忽无声。乃顿饵数粒，遂愈。正敏其后至长汀，遇一丐者，亦有是疾，环而观者甚众。因教之使服雷丸，丐者谢曰：‘某贫，无他技，所以求衣食于人者，唯藉此耳。’”以上皆陈所记。予读唐张《朝野佥载》云：“洛州有士人患应病，语即喉中应之。以问善医张文仲，张经夜思之，乃得一法，即取《本草》令读之，皆应，至其所畏者，即不言。仲乃录，取药合和为丸，服之，应时而止。”乃知古有是事。
    ○草忘忧花含笑
    《冷斋夜话》云：“丁晋公‘草解忘忧忧底事，花能含笑笑何人。’不若东坡‘花如识面长含笑，鸟不知名时自呼。’”然丁诗本取唐人徐振雷《塘》诗：“花忆所为犹自笑，草知无道更应荒。”《毛诗》：“焉得谖草。”释者以谖草可以解人之忧耳。今丁诗乃以草忧底事，何邪？然善论诗者，不当如此。
    ○回眸一笑百媚生
    白乐天《长恨歌》云：“回眸一笑百媚生，六宫粉黛无颜色。”盖用李太白《应制清平乐词》云：“女伴莫话孤眠，六宫罗绮三千。一笑皆生百媚，宸游教在谁边。”
    ○身事未知何日了
    近时称陈去非诗：“案上簿书何日了，楼头风月又秋来”之句。或者曰：“此东坡‘官事无穷何日了，菊花有信不吾欺’耳。”予以为本唐人罗邺《仆射陂晚望》诗：“身事未知何日了，马蹄唯觉到秋忙。”
    ○舜不穷其民论
    元中，省试《舜不穷其民论》，刘棠召美首选。其警句云：“桀纣以淫虐穷，幽以贪残穷，厉以监谤穷，战国以侵伐穷，秦皇以督责穷，汉武以奢侈穷，晋以刘石穷，隋以巡幸穷，明皇以隐户剩田穷，德宗以间架税屋穷。”东坡见之，大加叹赏。以其不类时文，因以“刘穷”呼之。然予以刘召美此意，本孙樵耳。孙樵《与贾秀才书》云：“扬雄以《法言》、《太玄》穷，元结以《浯溪碣》穷，陈拾遗以《感遇诗》穷，王勃以《宣尼庙碑》穷，玉川子以《月蚀》诗穷，杜甫、李白、王江宁，皆相望于穷者也。”
    ○望斗气沈龙已化置刍人去榻犹悬
    豫章事实，王勃序之详矣。题咏此邦者，往往采之。晏元献云：“望斗气沈龙已化，置刍人去榻犹悬。”陶邕州云：“剑待张华时已晚，榻延徐孺礼应疏。”此二联全是“龙光射牛斗之墟，徐孺下陈蕃之榻”也。宋绶公垂云：“江涵帝子飞阁，山际真君鹤驭天。”不袭陈迹，甚可嘉也。
    ○处事无心觉累轻
    东莱先生吕居仁诗云：“忍穷有味知诗进，处事无心觉累轻。”李成季已尝云：“静疑多事非求福，老觉无心胜摄生。”二诗虽相似，然皆佳作也。
    ○春水碧于天
    温庭筠《乐府》：“春水碧于天，画船听雨眠。”皮日休《松陵集》诗云：“汉水碧于天，南荆廓然秀。”豫章取以作《演雅》云：“江南野水碧于天，中有白鸥闲似我。”
    ○蓬生麻中
    荀卿曰：“蓬生麻中，不扶而直。兰槐之根，是为芷，其渐之氵。”盖本于曾子《制言》曰：“蓬生麻中，不扶乃宜；白沙在泥，与之皆黑。”
    ○畜不吠之狗
    东坡《上神宗书》曰：“养猫以待鼠，不可以无鼠而畜不捕之猫；畜狗以防奸，不可以无奸而畜不吠之狗。”盖取《北史宋游道传》：“杨遵彦曰：‘譬之畜狗，本取其吠。今以数吠杀之，恐将来无复吠狗。’”
    ○开帘风动竹
    唐李益《竹窗闻风早发寄司空曙》诗云：“微风惊暮坐，窗牖思悠哉。开门复动竹，疑是故人来。时滴枝上露，稍沾阶上苔。幸当一入幌，为拂绿琴埃。”《异闻集霍小玉传》，作“开帘风动竹”。改一风字，遂失诗意。然此句乃袭《乐府华山畿词》耳。词云：“夜相思，风吹窗帘动，言是所欢来。”《通典》云：“江南以情人为欢。”
    ○山流细沫拥浮花
    沈君攸《羽觞飞上苑》云：“石径断丝阑蔓草，山流细沫拥浮花。”《外史祷杌》载张诗：“墙头细雨垂纤草，水面回风聚落花。”盖本于沈耳。
    ○日暮碧云合佳人殊未来
    江文通有《拟汤惠休诗》云：“日暮碧云合，佳人殊未来。”盖用魏文帝《秋胡行》云：“朝与佳人期，日夕殊不来。”梁武帝《鼓角横吹曲》云：“日落登雍台，佳人殊未来。”梁沈约《洛阳道》云：“佳人殊未来，薄暮空徙倚。”二人所用，又袭江也。江，齐人。
    ○啼猿树
    杜诗：“影着啼猿树，魂飘结蜃楼。”盖用卢照邻《巫山高》云：“莫辨啼猿树，徒看神女云。”
    ○时送红梅一阵香
    李方叔喜吴可小诗：“东风可是闲来往，时送红梅一阵香。”殊不知张芸叟《酴》诗亦云：“晚风亦自知人意，时去时来管送香。”
    ○谷口未斜日数峰生夕
    蔡绦《西清诗话》取善权“谷口未斜日，数峰生夕阴”之句。然唐宋之问诗云：“日落西山阴，众草起寒色。”权实取此。沈约《登玄畅楼》诗亦云：“云生岭乍黑，日下溪半阴。”宋景文公《过行庆关》诗云：“云生全岭失，日隐半崖阴。”宋全用沈诗也。梁庾肩吾诗云：“尘飞远骑没，日徙半峰寒。”庾、沈同时人。
    ○临清流而赋诗
    陶渊明《归去来辞》云：“登东皋以舒啸，临清流而赋诗。”盖用嵇叔夜《琴赋》云：“背长林，翳华芝。临清流，赋新诗。”
    ○日月跳踯
    元微之《遣兴》云：“日月东西跳。”又云：“光阴本跳踯。”又《答胡灵之诗序》云：“日月跳踯，于今行二十年矣。”几与退之“日月如跳丸”大同小异也。杜牧之《寄韩》又云：“跳丸日月十经秋。”又《送孟池》云：“月于何处去，日于何处来？跳丸相趁走。”盖用退之意。元微之《忆远曲》云，“水中书字无字痕”；白乐天《新昌新居》云，“浮荣水画字”，意又相类。
    ○海风吹不断江月照还空
    顾况喜白乐天《送友人原上草》诗：“野火烧不尽，春风吹又生。”乃是李太白《瀑布》诗：“海风吹不断，江月照还空。”
    ○尧舜性仁赋
    刘辉《尧舜性仁赋》，其警句曰：“静而延年，独高五帝之寿；动而有勇，形为四罪之诛。”盖本于范正公《尧舜率天下以仁赋》：“内睦九族，善邻之志咸和；外黜四凶，有勇之风遐振。”
    ○满地江湖春入望连天章贡水争流。
    徐师川有《陪李泰发登洪川南楼》诗云：“十年不复上南楼，直为干戈作远游。满地江湖春入望，连天章贡水争流；青云聊尔居金马，紫气还应射斗牛。公是主人身是客，举觞登望得无愁。”唐刘长卿有《和樊使君登润州城楼》诗云：“山城迢递敞高楼，露冕吹铙居上头。春草连天随北望，夕阳浮水共东流；江田漠漠全吴地，野树苍苍故楚州。王粲尚为南郡客，别来何处更销忧。”徐之诗绝类长卿，其间一联，如出一手也。然宋仲安有《放船下湖口》诗云：“此地侧身徒北望，余生乘兴复东流。乃是全用刘诗也。
    ○韩退之学文而及道
    程正叔云：“韩退之晚年所为文，所得甚多。学本是修德，有德然后有言。退之却是倒学了。因学文求所未至，遂亦有所得。”然此意本吴子经耳。子经《法语》曰：“古之人好道而及文，韩退之学文而及道。”子经名孝宗，欧阳文忠公尝有诗送吴生者也。荆公与之论文甚著。临川人。
    ○衰颜红易借发短白难遮
    程文简公有《饮酒载花》诗云：“衰颜红易借，发短白难遮。”乃知陈无己“发短愁催白，颜衰酒借红”，盖本诸此。
    ○定命论
    东阳胡百能《跋邵德升分定录》云：“先君尝言：人生所享厚薄，各有定分。世有以智力取者，自谓己能，往往不顾名义。殊不知皆其分所固有，初不可毫末加也。所可加者，徒得小人之名而不悟，悲夫。百能佩服斯训，未尝不以语朋旧也。”以上皆胡百能说。予按，宋顾凯之常以为人禀命有定分，非智力所移。唯应恭己守道，信天任运；而暗者不达，妄意侥幸。徒亏雅道，无关得丧。乃以其意，命弟子原著《定命论》以释之。乃知胡所说，凯之之意也。
    ○此心安处便是吾乡
    东坡作《定风波序》云：“王定国歌儿曰柔奴，姓宇文氏。定国南迁归，余问柔：‘广南风土，应是不好？’柔对曰：‘此心安处，便是吾乡。’因用其语缀词云：‘试问岭南应不好，却道此心安处是吾乡。’”余以此语本出于白乐天，东坡偶忘之耳。白《吾土诗》云：“身心安处为吾土，岂限长安与洛阳。”又《出城留别诗》云：“我生本无乡，心安是归处。”又《重题》诗云：“心泰身宁是归处，故乡独可在长安。”又《种桃杏》诗云：“无论海角与天涯，大抵心安即是家。”
    ○天际识归舟
    梁王僧孺《中川长望》诗云：“岸际树难辨，云中鸟易识。”盖全用谢玄晖“天际识归舟，云中辨江树。”而不及也。梁元帝诗云：“远村云里出，遥船天际归。”亦效玄晖，而远胜僧孺。
    ○庭草无人随意绿
    唐刘疏《隋唐嘉话》载：“隋炀帝为《燕歌行》，群臣皆以为莫及。王胄独不下帝，因此被害。而帝诵其句云，‘庭草无人随意绿’，能复道耶？”然予读周庾信《荡子赋》曰：“游尘满床不用拂，细草横阶随意生。”乃知王胄“庭草无人随意绿”，盖取诸此。以之丧命，岂不枉哉。
    ○玉斧修成宝月团
    荆公诗：“玉斧修成宝月团，月边仍有女乘鸾。青冥风露非人世，鬓乱钗横特地寒。”江淹《咏扇》诗：“画作秦王女，乘鸾向烟雾。”非止用萧史事也。玉斧事见《酉阳杂俎》。
    ○绿杨楼外出秋千
    晁无咎《评乐章》：“欧阳永叔浣溪沙云：“堤上游人逐画船，拍堤春水四垂天，绿杨楼外出秋千。”要皆绝妙，然只一出字，自是后人道不到处。”余按，唐王摩诘《寒食城东即事》诗云：“蹴リ屡过飞鸟上，秋千竞出垂杨里。”欧阳公用出字，盖本此。
    ○雪里梅将春信来
    前辈《诗话》，称李成季诗“日边雁带腊寒去，雪里梅将春信来”，以为美。然唐人曹松《除夜》已尝云：“半夜腊因风卷去，五更春被角吹来。”
    ○龙烛影中犹是腊凤箫声里已吹春
    《西清诗话》谓：“蔡元长《春帖子》：‘龙烛影中犹是腊，凤箫声里已吹春。’荐绅类能传诵，以为蒋颖叔作，非也。”予以为此一联全是方干《除夜》诗：“寒灯短焰方烧腊，画角残声已报春。”
    ○富郑公之言出于元
    东坡撰《富郑公神道碑》，载公奉使语曰：“且北朝与中国通好，则人主专其利，而臣下无所获；若用兵，则利归臣下，而人主任其祸。故北朝诸臣各劝用兵者，此皆为其身谋，非国计也。”又曰：“契丹君臣，至今诵其语，守其约，不忍败者，以其心晓然知通好用兵利害之所在也。”予按，唐郑元谓颉利曰：“汉与突厥，风俗各异。汉得突厥，即不能臣；突厥得汉，复何所用？且抄掠资财，皆入将士。在于可汗，一无所得。不如和好，国家必有重赉。币帛皆入可汗，坐受利益。”颉利纳其言，即引还。乃知郑公之言，皆出于元。
    ○春风朝夕起吹绿日日深
    盂东野《连州吟》云：“春风朝夕起，吹绿日日深。”乃悟荆公“春风日日吹香草，山北山南路欲无”所自。
    ○明月空为两地愁
    《云斋广录》云：“二宋以文章齐名天下。子京守蜀日，有诗云：“碧云谩有三年信，明月空为两地愁。”其后卒不入两地，人以为谶。”予以子京用何逊《与胡兴安夜别》诗：“念此一筵笑，分为两地愁。”《广录》之论，不知所自也。
    ○马嵬诗
    《唐阙史》称郑相畋《吟马嵬诗》云：“明皇回马杨妃死，云雨虽亡日月新。终是圣朝天子事，景阳宫井又何人。”观者以为真辅国之句。予以为畋盖取杜诗：“不闻夏商衰，中自诛褒妲”之意。
    ○宁人负我无我负人
    魏曹操有“宁我负人，无人负我”之语。本朝荥阳吕原明乃云：“中年尝书壁以自警曰：‘宁人负我，无我负人。’后观晁少傅碎金，已前有此两句，所谓先得我心之所欲者。”然昔曲粥说罗仇，以“主上荒耄信谗，不若勒兵向西平。”罗仇曰：“诚如汝言。然吾家世以忠义，着于西土。宁使人负我，我不忍负人也。”乃知晁少傅之前，罗仇已有此语。罗仇，西凉羌人耳，能发此语，尤可贵也。见《晋书》载记。
    ○细数落花因坐久缓寻芳草得归迟
    前辈读诗与作诗既多，则遣辞措意，皆相缘以起，有不自知其然者。荆公晚年《闲居诗》云：“细数落花因坐久，缓寻芳草得归迟。”盖本于王摩诘“兴阑啼鸟唤，坐久落花多”，而其辞意益工也。徐师川自谓：“荆公暮年《金陵绝句》之妙传天下。其前两句，与渠所作云：‘细落李花那可数，偶行芳草步因迟。’偶似之邪？窍取之邪？善作诗者，不可不辨。”予尝以为王因于唐人，而徐又因于荆公，无可疑者。但荆公之诗，熟味之，可以见其闲适优游之意。至于师川，则反是矣。
    ○背秋转觉山形瘦新雨还添水面肥
    《雪浪斋日记》云：“背秋转觉山形瘦，新雨还添水面肥。”《渔隐丛话》云：“山形瘦之语，古今少有道者。”予尝记唐人一联而忘其名云：“山自古来和石瘦，水因秋后漾沙清。”前诗盖出于此而不及也。
    ○张良《与四皓书》韩退之《与李渤书》
    《商芸小说载》：“张良《与商山四皓书》曰：‘良白，仰惟先生，秉超世之殊操，身在六合之间，志凌造化之表。但自大汉受命，贞灵显集。神母告符，足以宅兆民之心。先生当于此时，耀神爽乎云霄，濯凤翼于天汉。使九门之外，有非常之客。北阙之下，有神气之宾。而渊潜山隐，窃为先生不取也。良以顽薄，承乏忝官。所谓绝景不御，而驾服驽骀。方今元首，钦明文思。百揆之佐，立则延首，坐则引领。日仄而方丈之御，夜眠而阊阖不闭。盖皇极须日月以扬光，后土待岳渎以导滞。而当圣世，鸾凤林栖，不翔乎太清。麒麟岳遁，不涉乎郊薮。非所以宁八荒、尉六合也。不得侍省，展布腹心。略写至言，想望翻然。不猜其意。张良白。’”余观韩退之所与李渤书，其规模步骤，殆与之为一矣。
    ○茜桃《赠歌者》诗
    《翰府名谈》载：“寇莱公妾茜桃《赠歌者》诗云：‘一曲清歌一束绫，美人犹似意嫌轻。不知织女寒窗下，几度抛梭织得成。’”予尝记南唐李询《赠织锦》诗云：“扎扎机声晓复晡，眼穿力尽意何如。美人一曲成千赐，心里犹嫌花样疏。”茜桃诗意，本此而不及也。
    ○山蝉带响穿疏户
    前辈称苏子美诗：“山蝉带响穿疏户，野蔓延青入破窗。”盖出于唐方干诗：“鹤盘远势投孤屿，蝉曳残声过别枝。”
    ○红生白熟生碧熟红
    《侯鲭录》云：“东坡谓世之对偶，如红生、白熟，手文、脚色二对，无复加也。”然予尝记唐罗虬诗云：“窗前远岫悬生碧，帘外残霞挂熟红。”然则罗虬已用生碧对熟红矣。
    ○更无一个是男儿
    前蜀王衍降后唐，王承旨作诗云：“蜀朝昏主出降时，衔璧牵羊倒系旗。二十万人齐拱手，更无一个是男儿。”其后花蕊夫人记孟昶之亡，作诗云：“君王城上竖降旗，妾在深宫那得知。二十万人齐解甲，宁无一个是男儿。”陈无己《诗话》载之，乃知沿袭前作。
    ○沿袭不失为佳
    诗人有沿袭而不失为佳者，张曙《途中闻蝉》前四句云：“每岁听蝉处，那将此际同。孤村寒色里，野店夕阳中。”李中正《闻子规》前四句云：“何处正钧《孤雁》后四句云：“苇岸风吹雨，沙汀月照霜。还同我兄弟，零落不成行。”案，此下疑有阙文。
    ○薏苡芎
    张右史耒《昼卧口占》云：“病栽薏苡无劳谤，湿要芎不待庾。”东坡亦云：“巧语屡曾伤薏苡，庾辞那复托芎。”
    ○梦魂香
    黄季岑言一士人诗云：“啼月杜鹃喉舌冷，宿花蝴蝶梦魂香。”盖自唐赵嘏发之，赵云：“松岛鹤归书信绝，橘洲风起梦魂香。”
    ○二诗相类
    唐崔惠童《晏城东庄》诗云：“一月人生笑几回，相逢相值且衔杯。眼看春色如流水，今日花红昨日开。”杜子美诗：“不须闻此意惨怆，先前相遇且衔杯。”二诗相类，第不知崔为何时人。
    ○褒公鄂公
    杜子美《赠曹将军霸》诗：“凌烟功臣少颜色，将军下笔开生面。良相头上进贤冠，猛将腰间大羽箭。褒公、鄂公毛发动，英姿飒爽来酣战。”鄂公谓尉迟敬德，褒公谓段志元也。故东坡《赠写真何充》诗：“黄冠野服山家容，意欲置我山岩中。勋名将相今何限，往写褒公与鄂公。”鲍慎由《谢传神蔡景直》诗：“驰誉丹青有古风，笔端及我未宜蒙。云台麟阁遥相望，往写褒公与鄂公。”用东坡语，尤为无功。
    ○三诗皆用清浑字
    东坡《送鲁元翰》诗：“皎皎千丈清，不如尺水浑。”陈后山《次韵东坡诗》：“信有干丈清，不如一尺浑。”参寥诗：“乍为含垢千寻浊，不作惊人一掬清。”
    ○咏荷花
    胡仔《苕溪诗话》以词句欲全篇皆好，极为难得。如贺方回“淡黄杨柳带栖鸦”，秦处度“藕叶清香胜花气”二句。写景咏物，可谓造微入妙。然予见刘忠肃莘老已言之矣。《湖上口号》云：“绿荷深不见湖光，万柄清风动晚凉。莫恨红葩犹未烂，叶香元自胜花香。”
    ○服药不如独卧
    世所传道书，杂载神仙秘诀，有云：“服药千朝，不如独寝一宵。”此最有理。予近读顾况《琴客》诗云：“服药不如独自眠，从他别嫁一少年。”乃知古有此语。然《太平广记彭祖传》云：“服药百种，不如独卧。”又知道书本此。
    ○系日
    白乐天：“既无长绳系白日，又无大药驻朱颜。”盖本陈沈炯《幽庭赋》：“那得长绳系白日，年年月月俱如春。”然江总《岁暮还宅》诗亦云：“长绳岂系日，浊酒倾一杯。”
    ○东坡作《夏侯太初论》
    王立之《诗话》记东坡十岁时，老苏令作《夏侯太初论》。其间有“人能碎千金之壁，不能无失声于破釜；能搏猛虎，不能无变色于蜂虿”之语，老苏爱之。以少时所作，故不传。然东坡作《颜乐亭记》与《黠鼠赋》，凡两次用之。以上皆王记。余按，晋《刘毅传》：“邹湛曰：‘猛兽在田，荷戈而出，凡人能之。蜂虿作于怀袖，勇夫为之惊骇，出于意外故也。’”乃知东坡意发于此。
    ○杜甫取李陵诗
    杜诗：“思家步月清宵立，忆弟看云白日眠。”又云：“别时孤云今不飞，时复看云泪横臆。”盖取李陵《别苏武》诗云：“仰视浮云驰，奄忽互相逾。”“长当从此别，且复立斯须。”
    ○知尔不能举
    韩子苍《送王诗》末章云：“虚作西清老从臣，知尔才华不能举。”王摩诘《送邱为》云：“知尔不能荐，羞称献纳臣。”
    ○董颖袭陈知默诗
    洪景卢《夷坚乙志》记董颖诗：“云壑酿成千嶂雨，风苹吹老一川秋。”上句盖袭陈知默诗耳。陈云：“云埋山麓藏秋雨，叶脱林梢带晚风。”
    ○东坡本李端诗
    东坡诗：“白水满时双鹭下，午阴清处一蝉鸣。”唐李端《茂陵山行陪韦金部》诗云：“盘云双鹤下，隔水一蝉鸣。”东坡本此。
    ○韩子苍诗出陆龟蒙
    韩子苍作绝句：“天寒候雁作行远，沙晚浴凫相对眠。松醪朝醉复暮醉，江月上弦仍下弦。”陆龟蒙《别墅怀归》云：“题诗朝忆复暮忆，见月上弦还下弦。”韩所出也。
    ○得茶三昧
    钱唐南屏谦师，妙于茶事。东坡赠之诗云：“道人晓出南屏山，来试点茶三昧手。”刘贡父亦赠诗云：“泻汤旧得茶三昧，觅句还窥诗一斑。”
    ○詹光茂妻寄远诗
    蔡宽夫记天圣中孙冕载詹光茂妻《寄远》诗云：“锦江江上探春回，消尽寒冰落尽梅。争得儿夫似春色，一年一度一归来。”乃知“惟有旧时王谢燕，一年一度到君家”所本。
    ○葛敏修用陈况诗
    葛敏修《南华竹轩绝句》：“独拳一手支颐卧，偷眼看云生未生。”盖用五代时陈况诗：“醒眼看诸峰，白云开又集。”然唐吴融亦有“深感下峰颜色好，晚云才散又当门”之句。
    ○古有琐语
    唐孙光宪有《北梦琐言》。按，《晋书》：“太康二年，汲郡人不准盗发魏襄王墓，或言安厘王冢。得竹书数十车，其《琐言》十一篇。”乃知古已有《琐言》。
    ○语有神助
    《吕氏诗事录》云：“郭祥正有句云，‘明月人随渡流水’，王介甫爱之曰：‘此言如有神助。’”余记范文正公诗云：“多情是明月，相逐过江来。”乃知郭本此。
    ○皮日休《白莲》诗
    东坡尝喜皮日休《白莲》诗：“无情有恨何人见，月晓风清欲坠时。”谓决非红莲诗。然李贺《新笋》云：“无情有恨何人见，露压烟啼千万枝。”乃知皮取此。
    ○不去吕后为惠帝计
    老苏明允论汉高祖云：“不去高后者，以吕氏佐帝定天下，为大臣素所畏服。独此可以镇压其邪心，以待嗣子之壮。故不去吕后者，为惠帝计也”云云。余按，唐李德裕《羊祜留贾充论》云：“汉高不去吕后，变近于此。汉高嬖戚姬，爱如意，思其久安之计，至于悲歌不乐。岂不知除去吕后，必无后祸。况吕后年长有过，稀复进见。汉高弃之，如去尘垢。实以惠帝暗弱，必不能自揽权纲。其将相皆平生故人，俱起丰、沛，非吕后刚强，不能临制。所以存之，为社稷也。”乃知老苏本此。
    ○韩子苍作《善清真赞》
    韩子苍作《草堂和尚善清真赞》云：“蓬松头，卓削耳，一生说法牙无水”云云。盖用东坡《题王霭如来出山相》云：“头{髟曾}、耳卓削。适从何处来，碧色眼有角。明星未出万象间，外道天魔犹奏乐。错不错，安得无上菩提，成等正觉。”《东坡集》不载此文。
    ○陆农师取杜子美诗
    王荆公父子俱侍经筵，陆农师以诗贺云：“润色圣猷双孔子，调燮元化两周公。”议者为太过。然不知取杜子美《送薛明府》诗：“侍臣双宋玉，战策两穰苴。”
    ○陈去非黄巢诗意同
    陈去非《衡岳道中》诗：“客子山行不觉风，龙吟虎啸满山松。纶巾一幅无人识，胜业门前听午钟。”按，唐黄巢既败，为僧，投张全义，舍于南禅寺。有写真绢本，巢题诗其上云：“犹忆当年草上飞，铁衣脱尽挂僧衣。天津桥上无人识，独倚栏干看落晖。”去非诗意同。
    ○澄江一道
    东莱先生吕居仁爱豫章少年时作《泰和县楼诗》：“木叶千山天远大，澄江一道月分明。”然白乐天亦有《江楼夕望诗》云：“灯火万家城四畔，星河一道水中央”之句。
    ○洗天风雨
    艺祖闻蜀人诗云：“烦暑郁蒸无处避，洗天风雨几时来？”曰：“此蜀人思我之来也。”此乃蜀人朱长文诗。然唐许昌节度使薛能《汉南春望》诗，已有“自古浮蔽白日，洗天风雨几时来”之句。
    ●卷九地理
    ○石头之名有二
    韩退之有《次石头驿寄江西王十中丞阁老》诗，敬今洪州石头驿，皆以为证。大观三年，汪藻彦章为江西提学，作《石头驿记》云：“自豫章绝江而西，有山屹然，并江而出，曰石头渚，世以为殷洪乔投书之地。《晋史》及《世说》称，洪乔为豫章太守，去都日，得书百余函，次石头，悉投之江中。逮今且千岁，而洪乔之名，与此山俱传。石头于他书无所见，以图志考之，唯唐武德中，尝以豫章之西境为西昌县，俾县令治其地，盖今石头是也。及观韩退之《次石头驿寄江西王中丞诗》，则白晋以来，知其为石头，至退之时，又知其尝为驿也。其大略如此。”后又云：“自洪乔而知有此山，至退之而驿之名始传。”然则石头之名，汪彦章徇流俗之失，竟以为洪乔投书之地，失之矣。予尝考之，盖江南有两石头：“钟山龙蟠，石头虎踞”，与夫王敦、苏峻之所据者，此隶乎金陵者也。余孝顷与萧勃即石头作两城，二子各据其一，此豫章之石头也。洪乔为豫章太守，都下人士，因其行，致书百余函，次石头，皆投之。盖金陵晋室所都，都下人士，以羡出守，故因书以附之。投之石头，谓羡去都而投，而非抵豫章而投也。后人以羡尝守豫章，而豫章适有石头，故因石头之名，号投书渚矣。意者将记洪乔之刚介，以增重石头。殊不知豫章之石头，非金陵之石头。按，梁广州刺史萧勃举兵逾岭，声摇江西。新吴洞主余孝顷应之，遣其子守郡城，自出豫章。勃之别将欧阳军苦竹滩，陈武帝遣周文育总师，唾手而禽。勃时尚居南康，麾下闻之，斩其首以献。于是孝顷退走新吴，帝遣文育、黄法讨之。文育率众军入象牙江，舍舟进据三陂，卒为豫章内吏熊昙朗所卖，无成功。南康，今虔州也。新吴，今奉新县也。三陂，今海昏之墟落也。象牙江，今隶南昌。苦竹滩，今隶丰城。江西之江，兆源于庾岭，而豫章承其下流。南康、苦竹滩、象牙江，盖通一贯者也。文育自象牙而趋三陂，以今观之，正得间道。盖是时孝顷居新吴，其于犹据石头之旧栅。法虽受诏见助，而尚驻军新淦。文育若欲徘徊江浒，纵能擒旧栅之竖子，曾未捣新吴之巢穴。且令屯营于三陂，庶几法顺流而应之。则首尾薄战，孝顷父子无遗噍矣。不幸奸人得而卖焉。予家江西，往来洪、抚之间，又以法之为乡人也。因史册所书，考石头之误，俯江山之形胜。想古人之所以倚伏往来者，则石头之险，盖有在矣。而终不得与金陵并驰，岂非所托非人哉。
    ○豫章之名
    豫章之名旧矣，在江左者，有其地而非郡。在江南者，建郡而非春秋之时。吴王阉闾六年，鲁定公之二年也。楚囊戍伐吴，师于豫章。吴人见舟于豫章，而潜师于巢。冬十月，克楚，取居巢。又明年，吴将入郢，其谋臣请因唐蔡而西。冬十一月，蔡侯、吴子、唐侯，俱舍舟于淮，自豫章与楚夹汉。囊[1234]汉而陈，自小别而至大别，吴逆击败之，五战而及郢。尝观吴都具区，今平江之吴县也。楚都郢，今富水也。汉水自归、峡接流，而为今汉阳军。盖视吴为东。九江自庾岭兆源，而洪州奠其南，盖视楚为西。居巢，今无为军也。阉闾之六年，吴人见舟于豫章，而潜师于巢。以明豫章濒楚，而巢迩于吴，故得而潜师也。小别、大别，今鄂州之山，汉水视之为东者也。八年，吴人舍淮而即豫章，杜氏以为汉东江北地。囊[1234]方且济汉而陈于小大之别，则春秋之豫章为濒楚，在江、夏之间审矣。或者以六年之师，因豫章以建州，则其地必沿流之所。而洪之为州，盖沿流者也。八年舍舟而即豫章，且坚杜氏之说。囚以汉东之地为平陆，惟有沿流平陆之异。故以见舟者，江南之豫章也。殊不知吴视楚为西，视江夏为小西，而视洪则南矣。见舟，所以张军容也，安能远托大江之南，而不近趋小西之地。然则江南之豫章，决无与乎春秋之时，明矣。
    ○春秋豫章与今不相干
    予江西人，尝考今之豫章，非春秋之豫章。然皆未得其定说，已具于前矣。最后予读杜预、孔颖达注疏，而后知予之寡见也。按，《左氏昭公十三年》：“楚师还自徐，吴人败诸豫章，获其五帅。”杜预注曰：“定二年，楚人伐吴，师于豫章。吴人见舟于豫章，而潜师于巢，以军楚师于豫章。又柏举之役，吴人舍舟于淮，而自豫章与楚夹汉。此皆当在江北淮水南，盖后徙在江南豫章。”又《左氏传定公四年》：“蔡侯、吴子、唐侯伐楚，舍舟于淮，自豫章与楚夹汉。”杜预曰：“豫章，汉东、江北地名。”孔颖达曰：“《汉书地理志》‘豫章，郡名，在江南。’此则在北者。《土地名》云：‘定公二年，楚人伐吴，师于豫章。吴人见舟于豫章，而潜师于巢，吴军楚师于豫章。又柏举之役，吴人舍舟于淮，而自豫章与楚师夹汉。此皆在江北、淮南。盖后徙在江南之豫章。’”以上皆经传与注疏所载。予以杜、孔注疏证江南之豫章，无与于春秋之豫章，审矣。《汉志》虽曰高帝置，但年代阔远，文字残阙，无从考见所徙之年月耳。按，宋武帝讨刘毅，遣王镇恶先袭至豫章口。豫章口去江陵城二十里，乃知春秋之豫章，去江陵甚近，与今洪州全不相干。
    ○戏下有两音
    王观国《学林新编》云：“戏下有两音。《前汉高祖纪》：‘沛公已定关中。羽大怒，使黥布等攻破函谷关，遂至戏下。’又曰：‘诸侯罢戏下，各就国。’师古注曰：‘戏音许宜切，亦读曰麾。’《卫青传》：‘韩说为戏下转战。’《灌夫传》：‘驰入吴军，至戏下。’师古曰：‘戏，大将之旗也。读与麾同。’又引《高祖纪》曰：‘周章西入关，至戏。’师古曰：‘在新丰县东，今有戏水驿。’《后汉郡国志》：‘京兆新丰东有戏亭。’”以上皆王说。余按，左氏《国语》：“里革曰：‘幽灭于戏。’”韦氏注曰：“幽王为西戎所杀。戏山在西周。”孔颖达曰：“戏，骊山之北水名也。王甫谧曰：‘今京兆新丰东二十里戏亭是也。’《汲冢书纪年》云：‘平王奔西申，而立伯盘以为太子。与幽王俱死于戏。’”然则戏之得名，春秋时已著，不始于秦、汉间也。据韦、孔所引，虽山水不同，要之以戏而兼名山水，古来减多有之，不可以一为是也。至观国谓师古不当以旗戏与地名同音，此不足咎。第班固不当称戏而以下继之。
    ○巴字山水
    宋之间《送田道士使蜀投龙诗》云：“蜀门风势断，巴字水形连。”又唐人诗云：“杜宇呼名切，巴江学字流。”然则巴州因水得名矣。予按，杜佑《通典》：‘硖州巴山县，古关，楚肃王拒蜀处。今县北有山，曲折似巴宇，因以为名。’此又以山似巴字，何耶？然《三巴记》：“阆水东南流，曲折三回如巴字。”唐人有《巴字江赋》云：“初惊蠹蚀，龙舟鳞次子波中；乍若萤从，渔火星分于渡口。”乃知山形似巴者非。
    ○孟诸
    高适《封丘行》云：“我本渔樵孟诸野。”又平台云：“孟诸蒲暮凉风起。”又曰：“朝临孟诸野。”按，《春秋左氏传》：“僖公二十八年，楚子玉梦河神谓己曰：‘畀余，余赐汝孟诸之糜。’”杜预云：“孟诸，宋薮泽。水草之交曰麋。”予按，《释地》云：“十薮：宋有孟诸。”郭璞曰：“今在梁国睢阳县东北。”《周礼职方氏》：“正东曰青州，其泽薮曰望诸。”《禹贡》：“豫州，导菏泽。被孟猪。”孔安国曰：“盂猪，泽名，在菏东北，水流溢覆被之。”宋则今梁国也，睢阳是已。故郑氏注亦云：“望诸，在睢阳。”糜、湄通用。
    ○有二中牟
    中牟有二，在河南北之间，不可不辨。《尔雅》曰：“郑有圃田。”郭璞注云：“今荥阳中牟县西圃田泽是也。”《赵世家》曰：“献侯即位，治中牟。”《汉书地理志》曰：“河南郡有中牟县，赵献侯自耿徙。”又曰：“三家分晋，河南之中牟，魏分也。”《通典》曰：“荥阳郡中牟县。”注云：“汉旧县，有圃田泽，荆河州薮也。赵献侯自耿徙此。又赵襄子时，佛以中牟叛，即此也。北十二里有中牟台。”《春秋定公九年左传》曰：“晋车千乘在中牟。”杜预注曰：“今荥阳有中牟县。回远，疑非也。”予按，左氏所谓车在中牟，非荥阳之中牟明甚，杜预疑之甚当。且晋世方分河南分荥阳郡，中牟属之。此地乃在河南，计非晋境所及。及三家分晋，中牟属魏，则非赵所得都。盖赵献侯治中牟，亦非河南之中牟也。考《春秋哀公五年》：“赵鞅伐卫，围中牟”；《论语》：“佛以中牟畔”；与定公九年“晋车在中牟”；或别是一中牟，当在河北耳。臣瓒《汉书音义》曰：“臣瓒按，河南中牟，春秋之时，在郑之疆内。及三卿分晋，则为魏之邦土。赵界自漳水以北，不及此也。《春秋》：“卫侯如晋，过中牟。”案此之中牟，不在赵之东也。案，中牟当在温水之上。”然则臣瓒亦以河南中牟，非此中牟矣。今《汉书地理志》与《通典》，杂举而不辨焉，使后学不能不疑也。
    ○石城
    王彦辅《石城辨疑》曰：“左太冲谓‘戎车盈于石城’，即金陵之石头城也。世徒知于此，而不知郢州之得名亦同也。故郦善长曰：‘沔水南迳石城西城，因山以为固者’，是也。盖晋羊叔子镇荆州日所立。惠帝元康九年，分江夏西部，就置竟陵郡。至唐武德四年，置郢州于长寿县。是则今之郢州，昔之竟陵郡也。”以上皆王说。予按，唐杜佑《通典》云：“郢州，今治长寿县。历代所属，与竟陵郡同。二汉属江夏郡。晋、宋以来，竟陵郡地，梁南司北新二州之境。西魏分属安州。后周分置石城郡，后于石城置郢州。隋炀帝初，州废，置竟陵、安陆二郡。唐并二郡为温州，后为郢州，或为富水郡。”然则彦辅所谓武德四年置郢州于长寿县。是不察杜佑所谓“后周置石城郡，后于石城置郢州”耶？考佑云：“隋初废州置郡，至唐又并为温州，又为郢州。”则彦辅止据后来，不究其本耳。《唐书乐志》曰：“《石城乐》者，宋臧质所作也。石城在竟陵，质尝为竟陵郡，于城上眺瞩，见群少年歌谣通畅，因作此曲。”《古今乐录》曰：“石城乐，旧舞十六人。其曲一云：‘生长石城下，开窗对城楼。城中诸少年，出入见依投。’”盖竟陵之石城，其名甚著。又《通典》云：“《莫愁乐》者，出于《石城乐》。石城女子名莫愁，善歌谣。且石城中有忘愁声。故歌云：‘莫愁在何处？莫愁石城西。艇子打两桨，催送莫愁来。’”
    ○辨朐忍
    韩退之作《韦处厚盛山十二诗序》曰：“不知其出于巴东，以属朐忍也。”洪庆善辨曰：“《地理志》云：‘山南西道开州盛山郡，本万世郡。义宁二年，析巴东之盛山、新浦，通川郡之万世、西流置。天宝元年，更名朐忍。音润蠢。地下湿，多朐忍虫。’刘禹锡《嘉话》云：‘朐忍，蚯蚓也。常至夜，江畔出其身，半跳于空中而鸣。上音屈，下音忍。’《集韵》云：‘朐忍，在汉中，俗作旬，非是。’”以上皆洪说。予按，《西汉地理志》：“巴郡有朐忍县。”颜师古曰：“朐音劬。”《后汉郡国志》：“巴郡朐忍县。”亦只作此忍字，盖古文借用也。又按，杜佑《通典》：“开州，大唐置。或为盛山郡盛山县。汉朐忍县地。”以三书考之。盖开州在唐为盛山，在汉为朐忍也。《汉书》不著其意。惟刘禹锡以其地出朐忍之虫，因以得名。禹锡之说，亦本许慎。《说文》云：“朐忍，虫名。汉中有朐忍县，地下多此虫，因以为名。从肉句声。”黄朝英云：“考其意，当作润蠢。朐，如顺切。忍，尺允切。”与洪氏、禹锡所音不同。然朝英、禹锡、庆善三人，偶忘考《西汉地理志》耳。盖师古以朐音劬，此不可不辨。
    ○辨豪州字误
    洪庆善辨韩退之《徐泗豪三州节度掌书记厅石记》曰：“豪，今认作濠。唐《地理志》云：‘濠，初作豪。元和三年，刺史崔公表请其事，由是改为濠，取水名也。’退之作记，在贞元十五年，尚为豪。诸本作濠，误矣。”以上皆洪说。予按，杜佑《通典》：“濠州，春秋末钟离子之国。至晋，侨置徐州。安帝时，置钟离郡。宋、齐因之，兼置徐州，梁因之。北齐改为西楚州，隋改曰濠州，因濠水为名。濠，音豪。炀帝复置钟离郡。唐武德八年为濠州，或为钟离郡。”然则据佑所言，初不见豪字，兼亦不本于唐。自隋改曰濠州矣。况佑所上《通典》，在贞元十年，及称因濠水为名，濠音豪。其误甚明。以此知韩文作濠为是；而所以致洪之辨者，《地理志》之失耳。
    ○辨焉陵字音
    开封府焉陵县，距东京一百六十里。今焉音烟，非是。按，《春秋左氏传襄公二十六年》：“焉陵之役。”陆德明《音义》曰：“鄢，音偃。”然春秋、魏、唐曰鄢，汉曰焉，后汉、晋、隋曰焉。音焉，亦音偃。然则二字通用耳。
    ○蒋庙钟山孙陵曲衍
    唐徐坚，其学甚博。所撰《初学记》，载扬雄《九州箴》。内《润州箴》云：“洋洋润州，江山秀远。蒋庙钟山，孙陵曲衍。江宁之邑，楚曰陵。吴齐梁晋，六代都兴。”按，《丹阳记》：“蒋子文为陵尉，破贼，为贼所杀。故吏忽见子文乘白马，如平生，孙权发使，封子文为中都侯。立庙钟山，因改为蒋山。”此箴之所谓蒋庙钟山也。《丹阳记》云：“蒋陵，因山为名，吴大帝陵也。”《舆地志》以为“台当孙陵曲衍之傍，故蒋陵亭亦名孙陵亭。”此箴之所谓孙陵曲衍也。然雄死于西汉之末，去此二百余年矣，何以知之？又况于六代乎？予故以《润州箴》非雄所作，甚明。
    ○镜湖
    会稽鉴湖，今避庙讳，本谓镜湖耳。《舆地志》曰：“山阴南湖，萦带郊郭。白水翠岩，互相映发，若镜若图。故王逸少云：‘山阴路上行，如在镜中游。’名始羲之耳。”李太白《登半月台》诗亦云：“水色渌且静，令人思镜湖。终当过江去，爱此暂踟蹰。”则知湖以如镜得名，无可疑者。而梁任《述异记》以为：“镜湖，世传轩辕氏铸镜湖边，因得名。今有轩辕磨镜石尚存。石畔常洁，不生蔓草。”恐不然也。或陆贽《月照鉴湖赋》曰：“光无不临，故丽天并耀；清可以鉴，因取镜表名。”乃知湖以如镜得名，审矣。太白又有《送友人寻越中山水》诗：“湖清霜镜晓，涛白雪山来。”
    ○蜀石牛
    《禹贡》：“华阳黑水惟梁州。岷、れ既艺，沱、潜既道，蔡、蒙旅平，和夷底绩。”则蜀道与中国通久矣。《蜀主本纪》载：“秦惠王谋伐蜀，刻五石牛，置金其后，绐蜀人云：能粪金。蜀主信之，发卒千人，使五丁力士开道：致牛于成都。秦因遣张仪等随石牛以入，遂夺蜀焉。”此事尤近诬。蜀人吴师盂醇翁《题金牛驿》诗以辨之云：“唱奇腾怪可删修，争奈常情信缪悠。《禹贡》已书开蜀道，秦人安得粪金牛？万重山势随坤顺，一勺天波到海流。自晒据经违世俗，庶几同志未相尤。”醇翁以通议大夫致仕，享年九十。
    ○三曲江
    曲江有三。枚乘《七发》云：“观涛乎广陵之曲江”，今苏州也。广东有曲江，今韶州也。司马相如《吊二世赋》云：“临曲江岂州”，即长安也。按，唐刘疏《传记》云：“京师芙蓉园，本名曲江园。随文帝以名不正，改之。”故杜子美诗云：“曲江翠幕排银榜。”又云：“春日潜行曲江曲。”《七发》所谓曲江有“弭节伍子之山”，今胥山，在苏州。
    ○沣水
    郦道元《水经》曰：“沣水，迳安南县，又东与赤沙湖会。湖水北通江，南注沣水也。”故杜子美《岳麓山道林二寺行》云：“寺门南开洞庭野，殿脚插入赤沙湖。”
    ○橘洲
    《舆地志》曰：“潭州橘洲，在郡南，对南津。常看如在下。及至夏水，怀山渚洲皆没，橘洲独在。”故杜子美《岳麓山道林二寺行》云：“橘洲田土仍膏腴。”然橘洲有二处，其一在龙阳。子美之诗所本，乃长沙之橘洲，距州十里。
    ○衡山
    《东皋杂录》云：“余尝至泰山，见其峰峦，岿然独出。而衡山七十二峰皆平，谓之衡，盖取此。”此说大误。晋《天文志》：“北斗魁四星为璇玑，杓三星为玉衡。”湖南衡山，盖上承玉衡分野，以得名耳。故《荆州记》云：“南岳衡山，朱陵之灵台，太虚之宝洞。上承冥宿，铨德钧物，故名衡山。下据离宫，摄位火乡。赤帝馆其岭，祝融托其阳，故号南岳。”以此推之，南岳当玉衡分野可知矣。亦犹长沙婺女之类。故今山下有铨德观。
    ○羊城
    高适《送柴司户之岭外》诗云：“海对羊城阔，山连象郡高。”按，《南部新书》云：“吴修为广州刺史，未至州，有五仙人骑五色羊，负五谷而来。今州厅梁上画五仙人，骑五色羊为瑞，故广南谓之五羊城。”又《广州记》云：“六国时，广州属楚。高固为楚相，五羊衔谷至其庭，以为瑞，因以五羊名其地。”又郑熊撰《番禺杂记》云：“广州昔有五仙，骑羊而至，遂名五羊。”《新书》与熊所记同，惟《广州记》为异，当有辨其非是者。
    ○赤县
    《史记》：“邹衍著书曰：‘中国于天下，八十一分居其一分耳。中国名赤县神州，赤县神州内，自有九州，禹之叙九州是也。不得为州数。中国外，如赤县神州者有九，乃所谓九州者也。’”《晋书载记赞》曰：“自两京殄覆，九土分崩，赤县成蛇豕之区，紫宸迁娃黾之穴。”唐有赤尉，谓畿县尉也。杜子美《奉先刘少府出水障歌》云：“闻君扫却赤县图，乘兴遣画沧州趣。”《投简成华两县诸子》诗云：“赤县官曹拥材杰。”《桥陵》诗：“居然赤县立，台榭争岩亭。”
    ○洞庭橘
    世以韦苏州诗：“书后欲题三百颗，洞庭犹待满林霜。”以韦尝守苏，遂谓太湖洞庭山产柑橘。并以唐吴融《序赋》，及王维《送人赴越州》诗“风樵若邪路，霜橘洞庭秋”；苏子美《姑苏》诗“洞庭甘熟客分金”为据，而以洞庭湖为非。其实不然。盖洞庭见于吴、楚，皆产柑橘，第湖山为异耳。观《襄阳记》，李叔平临终，敕其子曰：“龙刚洲里，有千头木奴。及柑橘成，岁得绢数千匹。”审此，则龙阳洲正在洞庭矣。又况晋张华诗云：“橘在湘水侧，菲陋人莫传。”刘瑾《甘赋》云：“寄生于南楚。”谢惠连《甘赋》云：“倾予节兮湖之区。”徐陵《甘诗》云：“江潭间修竹。”由古以来，洞庭湖之有橘旧矣，故柳毅叩橘而书始传。至若洞庭山之有橘，不读唐吴融《序赋》，未必其名显也。
    ○赤甲
    杜子美卜居于赤甲，故有《赤甲》诗：“卜居赤甲迁居新”；又《入宅》诗云：“奔峭背赤甲”；又《黄草》诗云：“赤甲山下行人稀”；又《自西移居东屯茅居》诗云：“白盐危峤北，赤甲古城东。”按，《荆州图记》云：“鱼复县西北赤甲城，东连白帝城，西临大江。”然则赤甲盖属鱼复县也。
    ○乌石冈柘冈盐步门
    乌石冈，距临川三十里，荆公外家吴氏居其间。故《与外氏饮》诗云：“不知乌石冈边路，到老相逢得几回。”又《游草堂寺》诗云：“乌石冈边缭绕山，紫荆细迳水云间。”又《杂咏》云：“乌石冈头踯躅红，江边柳色涨春风。”吴氏所居，又有柘冈。柘冈故多辛夷，荆公诗云：“柘冈西路花如雪，回首春风最可怜。”又《寄正之》诗云：“试问春风何处好？辛夷如雪柘冈西。”又《赠黄吉父》诗云：“柘冈西路白云深，想子东归得重寻。亦见旧时红踯躅，为言春至每伤心。”又《送吴彦》诗云：“柘冈定有辛夷发，亦见东风使我知。”盐步门，乃抚州郡城之水门，卸盐之地。公旧居在焉，今为祠堂。公有诗云：“曲城丘墓心空折，盐步庭帏眼欲穿。”皆纪实也。故乌石冈、柘冈、盐步门，其名至今犹存。韩子苍《寄居临川，送乡人陈亨仲》诗云：“儿童共戏苦盐岸，老大相逢乌石冈。”
    ○睢阳
    应天府南京，睢阳旧地也。近世皆以睢为趄音，非也。按，《左传》：“隐公元年九月，及宋人盟于宿。”注云：“宋梁国睢阳县。”又：“昭公二十一年，齐师、宋师败吴师于鸿口。”注：“梁国睢阳县有鸿口亭。”又：“僖公十九年，宋公使邾文公用鄙子于次睢之社。”注：“睢水受汴，东经陈留、梁、谯、沛、彭城县入泗。”以上三处，陆德明皆音虽。
    ○武林山
    李翱《来南录》云：“元和四年二月戊子，至杭州。己丑，如武陵之山，临曲波，观轮舂。”注曰：“即灵隐天竺寺。”予按，杭州无武陵山，陵字当是笔误，恐是林字。《晋书地理志》：“吴郡钱塘县武林山，武林水所出。”当是时，钱塘属吴郡。又见《前汉地理志》，颜师古注。
    ○云梦
    沈存中《笔谈》曰：“旧《尚书》曰：‘云梦土作。’本朝太宗时，得古本《尚书》，作‘云土梦作’。诏改《禹贡》从古本。按，孔安国注：‘云梦之泽，在江南。’不然也。据《左传》：‘吴人入郢，楚子涉睢，济江，入于云中。王寝，盗攻之，以戈击王。王奔郧。’楚子自郢西走涉睢，则当出于江南。后涉江入于云中，遂奔郧。郧则今之安陆州。涉江而后至云，入云然后至郧，则云在江北也。《左传》曰：‘郑伯如楚，子产相，楚子享之。既享，子产乃具田，备王以田江南之梦。’杜预注曰：‘楚之云梦，跨江南北。’曰‘江南之梦’，则云在江北明矣。元丰中，有郭思者，能言汉沔间地理，亦谓江南为梦，江北为云。予以《左传》验之，思之说信然。江南则今之公安、石首、建宁等县；江北则玉沙、监利、景陵等县。乃水之所委，其地最下。江南上析，水出稍高，方土而梦已作矣。此古本之为允也。”以上皆《笔谈》所记。予按，《寰宇记》曰：“云梦泽，半在江南，半在江北。其水中平，土丘半出。”《寰宇记》本乐史所撰，史是太宗时人，则沈、郭未尝见《寰宇记》也。然沈辨末得其详。且《周礼荆州》云：“其泽薮曰云梦。”郑康成注云：“云梦在华容。”《禹贡》云中。“云土梦作。”昭三年《左传》：“楚子与郑伯，田于江南之梦。”又定四年：“楚子涉睢，济江，入于云中。”正义云：“南郡枝江县西，有云梦城。江夏安陆县东南，亦有梦城。或曰，南郡华容县东南有邑丘湖，江南之梦也。”云梦一泽，而每处有名者。司马相如《子虚赋》云：“云梦者，方九百里。”则此泽跨江南北，亦可独称云称梦耶？郦道元《水经注》谓：“自江陵东界为云梦，北为云梦之薮。”亦不指一处。不可焉以梦在江南，云在江北。
    ○纪南城
    王观国《学林新编》论楚都郢曰：“《史记》：周成王封熊绎于荆蛮，为楚子，居丹阳。楚文王自丹阳徙郢，楚顷襄王自郢徙陈，楚考烈王自陈徙寿春，命曰郢楚。既徙而犹命曰郢，亦犹南朝萧氏出于兰陵，而其后又创南兰陵，各贵其所自出也。今之郢州，乃楚之别邑，号郢亭，非楚都之郢。”以上皆王说。予按，杜佑《通典》云：“寿春郡罗城，即考烈王所筑。秦灭楚，虏王负刍。其地为九江郡。”又云：“江陵，故楚之郢地。秦分郢，置江陵县。今县界有故郢城，有枝回洲，有夏水口。《左传》所云‘沈尹戍奔命于夏’也。有荒谷，即莫敖所缢荒谷。西北有野父城，又有纪南城。楚渚宫、汉津乡故城，在今县东也。”又按，郦道元《水经注》曰：“楚之先，僻处荆山，后迁纪郢，即纪南城也。”《十道志》曰：“昭王十年，吴通漳水，灌纪南城，入赤湖，郢城遂破。”杜预《左传》注曰：“今南郡江陵县北纪南城，故楚国也。”然则王观国虽知今之郢州非楚之郢，而尚未知定处也。今以诸书参考，即江陵之纪南城是也。《笔谈》亦止谓“楚都南郢”。
    ○黄金濑
    《艺文类聚》载《幽明录》曰：“巴丘县，自冈以上二十里，名黄金潭，莫测其深。上有濑，亦名黄金濑。古有钓于此潭，获一金锁，引之，遂满一船。有金牛出身奔船，钓人被骇，牛因奋勇，跃而还潭。锁将尽，钓人以刀斫得数尺。潭濑因此取名。”予按，巴丘县以巴山得名，县有巴山故也。巴丘，晋庐陵郡，改置巴山郡。隋以来称崇仁，以乡得名，今抚州崇仁县是也。予世家巴丘。考黄金濑在邑之东二十里，其名迄今尚存。其上有陂，亦谓之黄金陂。然乡人皆莫知得名之始。第金冈止谓之冈头。
    ○开封
    京师开封县，其城本郑庄公所筑。昔卫之水有浚，浚之地有仪封人，掌仪地之封疆。郑人得而城焉，以为开封，此其始也。《高帝纪》：“秦二世三年，郦商为将，将陈留兵，与偕攻开封，未拔。”
    ○金堤
    金堤在今东京酸枣县。按，汉《沟洫志》：“汉兴三十有九年，孝文时，河决酸枣，东溃金堤，于是东郡大兴卒塞之。”注：“金堤，河堤名也。在东郡白马界。”
    ○陈桥
    陈桥距旧城二十里，即古之板桥。太祖北征，次陈桥，军士推戴，即其地也。白居易《板桥路》诗曰：“梁苑城西二十里，一渠长水柳千条。若为此路应重过，十五年前旧板桥。曾共玉颜桥上别，不知消息到今朝。”李义山《板桥晓别》云：“回望高城落晓河，长亭窗户压微波。水仙欲上鲤鱼去，一夜芙蓉红泪多。”王荆公《陈桥》诗云：“走马黄昏渡河水，夜争归路春风里。指点韦城太白高，投鞭日午陈桥市。杨柳初回陌上尘，胭脂洗出杏花匀。纷纷塞路堪迫惜，失却新年一半春。”
    ○西塞
    张志和歌曰：“西塞山前白鹭飞，桃花流水鳜鱼肥。”按，《武昌记》曰：“西陵县，对黄公九矶，谓之西塞。”
    ○闽江南台
    《闽中记》：“晋郭璞迁城时，言南台沙合，必出宰辅。元和中，闽人潘有实为省郎，自负王佐之才。每遇乡人，必问：“南台江可褰裳过否？”或云未，则色不悦。迨章郇公入枢府之明年，沙始交，遂大拜。寻而吴丞相育、曾侍中公亮、陈丞相升之、吴枢密充，皆相继辅弼。惟曾公，泉人也。他皆建人，吴、章又皆浦城人。其后如章子厚诸公继踵而起，盛哉。”南台今属福州。故宋景文公撰《章郇公墓志》，亦云：“闽江南台，古传沙合者出相。比年遂偾为洲，盖名世赉弼，殆天启然。”或云：“福州无预建州。”殊不知《闽中记》云：“南台者，在闽县南五里。江畔有越王钓龙台，故曰南台。其源出于建溪，东流四百里至台；又东南流三十里，与东西峡江合，流入海。”
    ○北苑茶
    丁晋公有《北苑茶录》三卷。世多指建州茶焙为北苑，故姚宽《丛语》谓：“建州龙焙，面北，遂谓之北苑。”此说非也。以予观之，宫苑非人主不可称，何以言之？按，建茶供御，自江南李氏始。故杨文公《谈苑》云：“建州，陆羽《茶经》尚未知之。但言‘福建等十二州未详，往往得之，其味极佳。’江左近日，方有蜡面之号。李氏别令取其乳作片，或号曰京挺、的乳及骨子等，每岁不过五六万斤。迄今岁出三十余万斤。”以文公之言考之，其曰京挺、的乳，则茶以京挺为名。又称北苑，亦以供奉得名，可知矣。李氏都于建业，其苑在北，故得称北苑。水心有清辉殿，张洎为清辉殿学士。别置一殿于内，谓之澄心堂，故李氏有澄心堂纸。其曰“北苑茶”者，是犹“澄心堂纸”耳。李氏集有《翰林学士陈乔作北苑侍宴赋诗序》曰：“北苑，皇居之胜概也。掩映丹阙，萦回绿波。珍禽异兽充其中，修竹茂林森其后。北山苍翠，遥临复道之阴；南内深严，近在帷宫之外。陋周王之平圃，小汉武之上林”云云。而李氏亦有《御制北苑侍宴赋诗序》，其略云：“偷闲养高，亦有其所。城之北有故苑焉，遇林因薮，未愧于离宫；均乐同欢，尚惭于灵沼”云云。以二序观之，因知李氏有北苑。而建州造挺茶又始之，因此取名，无可疑者。
    ○琵琶洲
    饶州余干水口有州，其形如琵琶，谓之琵琶洲。有亭在岸，谓之琵琶亭。过客留诗，非一人也。予按《洽闻记》：“吴太平二年，长沙大饥，杀人不可胜数。孙权使赵达占之，云：‘天地川泽相通，如人四体，鼻衄炙脚而愈。今余干水口尝暴起一洲，形如鳖，食彼郡风气。可祠而掘之。’权乃遣人祭以太牢，断其背。故老传云：‘饥遂止。’其洲在饶州余干县。”予乃知洲形如鳖，转以为琵琶。盖肇于吴也。
    ○修水
    修水在分宁县北，东南经县治。又经武宁县东北，流六百里至海昏，又东流一百里入彭蠡湖。世传郭璞记曰：“有鱼名修，有水名氵。天下大乱，此地无忧。”言可避乱也。予按，《阴阳书》云：“水宜东流，盖巽居东方。其次则北，北乃艮方”耳。所以分宁虽深僻险绝，然代出伟人。至若赣水，皆西流，所以自南朝以至今日，人物殊少。然则璞记氵字从水，何耶？按，《史记》，徐广以氵音先纠反，或恐通用。
    ○利夔路置帅维蜀之险
    熙宁九年，原州临泾县令鲜于师中言：“蜀有剑门栈道之险，瞿唐三峡之隘。今朝廷命帅，举利、益二路以付之。万一中国多事，奸雄恃险，无以分制。乞于利、夔两路置帅，以维西蜀之势。”于是诏自今中书选官知兴元府，枢密院选官知夔州。
    ○慨口
    豫章大江之口，距海昏县十三里，地名慨口。今往来者不究其义，以海口称之，如云江海之口也。予按，《豫章记》曰：“海昏侯国，在昌邑《今建昌县》城东十三里。县列江边，名慨口，出豫章大江之口也。昌邑王每乘流东望，辄愤慨而还，故谓之慨口。”
    ○五松山
    李太白诗：“要须回舞袖，拂尽五松山。”按，五松山在今池州铜陵县，山有宝云寺，旧曰五松院。南唐江延义有记。
    ○阁皂山
    《玉堂闲话》云：“南中有阁皂山，山形如阁，山色如皂，故号阁皂山。乃葛仙翁得道之所，七十二福地。”予按，陶弼诗云：“葛仞天然闺阁形，阴阴不似众山青。”洪驹父诗云：“爰有福地直斗牛，厥名阁皂形色收。”盖以《闲话》所谓形色而言也。今属临江军，为福地之一。
    ○天姥山
    会稽剡县，自晋、宋以来，人始称传。故沃州天姥，号称山水奇绝处。自吴僧帛道猷来自西天竺，赋诗云：“连峰数十里，修竹带平津。茅茨隐不见，鸡鸣知有人。”其后支道林之徒，相断而居，凡十八僧。而名流如戴逵、王羲之者，又十八人。大概白乐天记之为详。盖《道经》云：“两火一刀可以逃。”以其名山之多，可以避世。故晋、宋之世，隐逸之为多，亦为阳明洞天也。
    ○蓬莱何似水晶宫
    东坡谓：“骊山温汤，以妃子之故，后世耻言之。余以是知物之轻重显晦，必以其人也。”李太白以青阳九子山为九华山，以武昌南湖为郎官湖。元微之在越州赋诗云：“我是玉皇香案吏，谪居犹得小蓬莱。”其后州治有阁名蓬莱。杨汉公守湖州，赋诗云：“溪上玉楼楼上月，清光合作水晶宫。”其后遂以湖州为水晶宫。古今皆因之。由是言之，岂不以人哉。范文正守越，滕元发守湖，滕寄诗云：“江山千里接仁风，都在东南秀气中。为问玉皇香案吏，蓬莱何似水晶宫？”
    ○弋阳县山
    信州弋阳县，距县三十里有山，亭亭耸立，如几如笏。李翱《来南录》云：“至信州。甲午，望君阳山，怪峰直耸，似华山。”君字误也。按，《通典》：“弋阳县，旧葛溪县。隋改为弋阳。有弋水。”
    ○唐宋三河改隶
    三河者，河东、河内、河南也。《货殖传》曰：“唐人都河东，商人都河内，周人都河南。夫三河在天下之中，若鼎足，王者所更居也。”李唐以蒲州为河东郡，河东县为理所《汉蒲阪县》；本朝隶陕西路，为河中府河东郡。李唐以怀州为河内郡，河内县为理所《汉野王县》；本朝隶河北西路，为怀州河内郡。李唐以洛州为河南府，河南县为理所《古郏辱阝地》；本朝隶西京，为河南府河南郡。盖本朝建都汴州，所以与唐屏翰不同，故三河亦从而改隶。
    ○梁园
    《诗事录》云：“近世武人，如节度使柴宗庆作诗云：‘曾观大海难为水，除去梁园总是村。’梁园，战国时魏惠王徙治大梁，即其地，今京师之东城是也。”余以为非是。汴州与宋州接境，汉梁孝王有兔园、平台、雁鹜池在焉，故梁园之称以此。
    ○白矾楼
    京师东华门外景明坊，有酒楼，人谓之矾楼。或者以为楼主之姓，非也。本商贾鬻矾于此，后为酒楼。本名白矾楼。
    ○两兰溪县
    兰溪在唐，为两县名。一属蕲州《沛水改为兰溪》，一属婺州。杜牧之诗：“兰溪春尽水泱泱”，盖蕲州之兰溪也。杜守黄州作此诗，黄承兰溪下流故耳。
    ○水中高土名曰洲
    或曰：“州，畴也。畴其土而生之也。”余按，《说文》曰：“尧遭洪水，民居水中高土，故名曰洲。”所以今之近水之滩岸皆曰洲。
    ○鲁澹台墓
    洪州东湖总持院之侧，有一旧坟，极高大，无铭志，无敢樵采者。好事者以巨碑镌径尺字，曰“呜呼！有鲁澹台子羽之墓。”余按，《汴州记》及《九域志》，开封有澹台子羽墓，其庙亦存。以理推之，或可信焉。盖子羽鲁人，去梁、宋不远。若洪州之墓，恐失于稽考也。
    ○烂柯亭
    李宗谔云：“达州烂柯亭，在州治之西四里。古有樵者，观仙弈棋不去，至斧柯烂于腰间，即此地也。”乃知观棋烂柯，不止衙州。
    ○姑射山
    《新唐书地理志》：“姑射山”。窦苹《音训》云：“一名平山，又名壶口山。射，音亦。”予按《列于》、《庄子》音释，射皆音夜，不音亦。
    ○连州以山名
    刘禹锡云：“连之为州，以山得名。”盖未指其所出。按，州西南百五十里有黄连岭，隋文帝取以名州。今连州所纂《湟州集》，不载所始。止云“唐武德四年，平萧铣，置连州。”盖亦不善考者也。
    ○滦河县
    窦苹《新唐书音训本纪滦河》云：“滦，力官切。滦水，出奚国都山。诸书《山海经》并无此字，唯见于切韵。”又《忠义列传滦河》云：“音栾。今大辽平州，东临滦河是也。”予按，《北鄙须知》：“大辽有滦州，西至燕京五百里。有滦河县，西至滦州四十里。平州，西至燕京八百里。”以此见滦河县在平州之西；窦以为在东，非也。
    ●卷十议论
    ○周子醇《乐府拾遗》出塞诗
    周子醇作《乐府抬遗》，谓孔子删诗，有全篇删去者，有删去两句者，有删去一句者。如传所谓“客去歌株离”，则删去全篇者也。“月离于毕，俾滂沱矣；月离于箕，风扬沙矣。”则删去两句者也。“巧笑倩兮，美目盼兮，素以为绚兮。”则删去一句者也。子醇之论如此。尝为《出塞诗》云：“雉堞高临榆柳长，汉家旧垒遥相望。狼山弄碧围平野，易水流寒入大荒；千里封疆连草木，百年民物自农桑。传闻漠北尚锋镝，吾与胡沙塞傍。”
    ○诗非富贵语
    《归田录》谓：“晏元献曰：‘老觉腰金重，慵便枕玉凉，未是富贵语。不如笙歌归院落，灯火下楼台，此善言富贵者也。’”然此乃乐天诗。乐天又有一诗类此，云：“归来未放笙歌散，画戟门前蜡烛红。”陈无己皆所不取，以为非富贵语，看人富贵者也。
    ○荆公以《北山移文》为不然
    王荆公《草堂》诗，盖以《北山移文》为不然。“丛条嗔胆，叠颖怒魄。或飞柯以折轮，乍抵枝而扫迹。请回俗士驾，为君谢逋客。”故卒章云：“叠颖何劳怒，东风汝自摇。”
    ○《侠客行》寓意不同
    李太白《侠客行》云：“事子拂衣去，深藏身与名。”元微之《侠客行》云：“侠客不怕死，怕死事不成，事成不肯藏姓名。”二公寓意不同。
    ○惠连宋武诗
    谢惠连《七夕》诗：“落日隐檐楹，升月照帘栊。团团满叶露，淅淅振条风。”萧氏取以入选。然予观宋孝武云：“白日倾晚照，弦月升初光。泫泫叶满露，萧萧庭风扬。”意虽类之，而雄浑顿挫，过惠连远矣。至惠连“昔离秋已两，今聚夕无双”，亦不可掩也。
    ○乐天二诗相反
    白乐天《思竹窗》诗：“不忆西窗松，不忆南宫菊。惟忆新昌堂，萧萧北窗竹。”又《题沈子明壁》云：“不爱君池东十丛菊，不爱君池南万竿竹。爱君帘下唱歌人，色似芙蓉声似玉。”二诗相反如此。
    ○渊明二诗相反张季鹰诗与渊明类
    陶渊明诗云：“虽留身后名，生前亦枯槁。死者何所知，称心固为好。”又作《拟古》诗云：“生有高世名，既没传无穷。”二意相反如此。季鹰云：“与我身后名，不如生前一杯酒。”与陶前诗相类。
    ○陈公辅黄鲁直诗
    王直方《诗话》记陈公辅《题湖阴先生壁》云：“身似旧时王谢燕，一年一度到君家。”荆公见而笑曰：“戏君为寻常百姓耳。”古诗云：“旧时王谢堂前燕，飞入寻常百姓家。”然以予观之，山谷有诗《答直方送并蒂牡丹》云：“不如王谢堂前燕，曾见新妆并倚栏。”若以荆公之言为然，则直方未免为山谷之戏，政苦不自觉尔。
    ○崔李诗语同意异
    崔信明有“枫落吴江冷”之句，李太白亦有“枫落吴江雪，纷纷入酒杯。”语同而意异。
    ○杜子美鲍照李颀白鸥波浪句
    东坡以杜诗“白鸥波浩荡”，波乃没字，谓出没于浩荡间耳。然予观鲍照诗有“翻浪扬白鸥”，唐李颀诗有“沧浪双白鸥”。二公言白鸥而继以波浪，此又何耶？
    ○支遁臂鹰走马
    《世说》载支遁道林常养马数匹，或言道人畜马不韵。支云：“贫道重其神骏。”《高僧传》载支遁常养一鹰，人问之何以？答曰：“赏其神骏。”然世但称其赏马，不称其赏鹰。惟东坡有《谢云师无着遗支遁鹰马图》诗，所谓：“莫学王郎与支遁，臂鹰走马怜神骏。还君画图君自收，不如木人骑土牛。”
    ○荆公山谷诗意同事同
    荆公《咏淮阴侯》：“将军北面师降虏，此事人间久寂寥。”山谷亦云：“功成千金募降虏，东面置座师广武。谁云晚计太疏略，此事已足垂千古。”二诗意同。荆公《送望之出守临江》云：“黄雀有头颅，长行万里余。”山谷《黄雀》诗：“牛大垂天且割烹，细微黄雀莫贪生。头颅虽复行万里，犹和盐梅傅说羹。’二诗使袁谭事亦同。
    ○陈无己王荆公孙莘老论韩文嗜好不同
    陈无己《记秦少游》云：“元和圣德诗，于韩文为下，与《淮西碑》如出两手，盖其少作也。”然荆公于《淮西碑》不以为是，其《和董伯懿咏晋公淮西碑佐题名》诗云：“退之道此尤俊伟，当镂玉版东燔柴。欲编诗书播后嗣，笔墨虽巧终类俳。”而孙莘老又谓《淮西碑》“序如书，铭如诗。”何耶？信知前辈嗜好不同如此。
    ○荆公不以退之为是
    荆公不以退之为是，故其诗云：“力去陈言夸末俗，可怜无补费精神。”《送吕使君潮州》诗云：“不必移鳄鱼，诡怪以疑民。有若大颠者，高材能动人。亦勿与为礼，听之汩彝伦。”故其《答文忠公》诗云：“他日倘能窥孟子，终身何敢望韩公。”
    ○文贵自然
    文之所以贵对偶者，为出于自然，非假于牵强也。潘子真《诗话》记王禹玉元丰间以钱二万、酒十壶饷吕梦得。梦得作启谢之，有所谓“白水真人，青州从事”，禹玉叹赏之为切题。后毛达可有《谢人惠酒启》云：“食穷三岁，曾无白水之真人；出饯百壶，安得青州之从事。”此用梦得语，尤为无功。非特出于剽窃，又且白水真人为虚设也。至若东坡得章质夫书，遗酒六瓶，书至而酒亡。因作诗寄之云：“岂意青州六从事，化为乌有一先生。”二句浑然一意，无斧凿痕，更觉其工。
    ○蓄家妓示客而致祸
    蓄家妓以为欢，主人之本意也，然古今反以取祸者有之。晋石崇有妓绿珠，孙秀使人求之不得，遂劝赵王伦诛崇。五代安重诲尝过任圜，圜为出妓，善歌而有色。重诲欲之，而圜不与。由是二人相恶，重诲诬以反而杀之。二人皆以家妓示客而致祸。唐人李清《咏石季伦》诗云：“金谷繁华石季伦，只能谋富不谋身。当时纵与绿珠去，犹有无穷歌舞人。”若李清之言，则宜若季伦、任圜之失。及观《外史祷杌》记潘沆事，则又不然。沆事伪蜀王建为内枢密使，有美妾曰解愁，善为新声，及工小诗。建至沆第，见而欲取之，而沆不肯。弟谓沆曰：“绿珠之祸，可不戒哉？”沆曰：“人生贵于适意，岂能爱死而自不足于心耶？”人皆服其守。以予观之，沆之不死，盖幸耳，何足以有守服之哉。
    ○江西宗派
    蕲州人夏均父，名倪，能诗，与吕居仁相善。既没六年，当绍兴癸丑二月一日，其子见居仁岭南，出均父所为诗，属居仁序之。序言其本末尤详。已而居仁自岭外寄居临川，乃绍兴癸丑之夏。因取近世以诗知名者二十五人，谓皆本于山谷，图为江西宗派，均父其一也。然则居仁作《宗派图》时，均父没已六年矣。予近览赣州所刊《百家诗选》，其序均父诗，因及宗派之次第。且云：“夏均父自言，以在下列为耻。”殊不知均父没已六年，不及见图。斯言之妄，盖可知矣。
    ○东坡以魏郑公学纵横之术
    东坡作《谏论》，以魏郑公以苏张之辩，而为谏诤之术。且云：“郑公其初实学纵横之术，其所以与苏张异者，心正也。”世或以东坡之论为不然。予读郑公《出关》诗云：“中原还逐鹿，投笔事戎轩。纵横计不就，慷慨志犹存。杖策谒天子，驱马出关门。请缨羁南越，凭轼下东蕃。郁郁陟高岫，出没望平原。古木鸣寒鸟，空山啼夜猿。既伤千里目，还惊九折魂。岂不惮艰险；深怀国士恩。季布无二诺，侯赢重一言。人生感意气，功名谁复论。”东坡实不见此诗，盖识见之明，有以探其然耳。乃知读书不博，未可以轻议前辈也。予后读《旧唐书魏公传》云“见天下渐乱，尤属意纵横之说。”乃知魏公少学纵横无疑。
    ○圣俞诸公以郭功甫为李太白后身
    章衡子平《答郭功甫书》，其略云：“郑公毅夫，吾叔表民，及梅圣俞，皆以功甫为李谪仙之后身。吾不知谪仙之如夫子之少时，其标格渊敏，已能如此老成否？”子平所以答功甫之贶，不得不尔。然圣俞诸公以功甫为李白后身，求诸诗文，信不诬矣。盖圣俞有《赠功甫》云：“采石月下闻谪仙，夜披锦袍坐钓船。”然东坡、山谷，不以为然。故《题功甫醉吟庵》云：“不用骑鲸学李白，东入沧海观桑田。”盖有所激耳。而王直方《诗话》亦载东坡谓郭祥正只知有韵底是诗。而张芸叟《诗评》亦云：“如大排筵席，二十四味，终日揖逊。求其适口者，少矣。”
    ○张文潜寄意
    张文潜言：“昔以党人之故，坐是废放。每作诗，尝寄意焉。”有云：“最怜杨柳身无力，付与春风自在吹。”又云：“梧桐直不甘衰谢，数叶迎风尚有声。”
    ○王逸《天问》刘禹锡《问大钧》
    王逸《天问章句》云：“《天问》者，屈原之所作也。何不言问天，天尊不可问，故曰《天问》也。”余因悟刘禹锡《问大钧》之为非。
    ○诗文当得文人印可
    韩子苍言：“作诗文当得文人印可，乃不自疑。所以前辈汲汲于求知也。”又云：“诗文要纵，纵则奇。然未易到也。”
    ○韩退之杜子美诗用韵
    孔经父《杂说》谓：“退之诗好押韵累句以云工，而不知叠用韵之病也。《双乌》诗两头字、两秋字，《孟郊》诗两鱼字，《李花》诗两花字，《示爽》诗两千字。”殊不知古之作者，初不问此。杜子美《八仙歌》两船字、两天字、两眠字、三前字，《狄明府》诗两诋字，此岂可以常法待之哉。
    ○古文自柳开始
    本朝承五季之陋，文尚俪偶，自柳开首变其风。始天水赵生，老儒也。持韩愈文数十篇授开，开叹曰：“唐有斯文哉。”因谓文章宜以韩为宗，遂名肩愈，字绍元。亦有意于子厚耳。故张景谓：“韩道大行，自开始也。”开未第时，采世之逸事，居魏郭之东，著野史。自号东郊野夫，作《东郊野夫传》。年逾二十，慕王通《续经》，以经籍有亡其辞者，辄补之。自号补亡先生，作《补亡先生传》。遂改旧名与字，谓开古圣贤之道于时也。必欲开之为涂，故字仲涂。太祖开宝六年登科，时年二十七。尝谓张景曰：“吾于书止爱《尧》、《舜》典、《禹贡》、《洪范》。斯四篇，非孔子不能著之；余则立言者可及矣。《诗》之《大雅》、《颂》，《易》之《爻》、《象》，其深焉；余不为深也。”盖开之谨于许可者如此。前辈以本朝古文始于穆伯长，非也。
    ○右军承《汉书》误
    王彦辅《麈史》，与陈正敏《遁斋闲览》，皆云：“余季父虚中云：‘王右军《兰亭记》，其文甚丽。但天朗气清，自是秋景，以此不入选。’余亦谓丝竹管弦，语亦重复。”以上皆陈语。予考《汉书张禹传》云：“后堂理丝竹管弦。”乃知右军承《汉书》之误。
    ○绛州牧辟张璨推官
    张璨，本农家子。年三十余，始就学，遂号通儒。晚居绛台，会绛牧左右无佳士，率挠郡政，牧患之而未有策。有客谕以璨者，若置诸宾席，则左右不令而自改矣。牧备礼以请璨，璨辞以病。牧窃讶之，因托所亲叩其所以然。璨曰：“郡牧真贤，但左右非才污之。璨若受其请，欲尽去其左右之不率者，虑不能行。且忧反为此辈所卖，则璨之道不行必矣。”牧闻之，嗟赏再三。使谓之曰：“秀才姑受礼命，某能行之。”寻奏辟绛州防御推官，向来所谓不法者，尽逐之。杜绝请托，狱讼无私，翕然称治。后唐明宗因是识擢。历汉、周，官止侍御史。吴子曰：“君之用臣，臣之事君，能如绛之宾主，天下岂有不平乎？是以孔明、王猛，虽以偏方小国，用于艰难之时，卒见取于天下后世者，亦由此而已。”
    ○李逢吉裴度谏穆宗
    古人有言曰：“止骂所以助骂，助骂所以止骂。”又曰：“劝人不可指其过，须先美其长。人喜则语言易入，怒则语言难入。”诚哉，是言也。穆宗以童昏帝天下，未容轻责。观其良心，岂无勉强之理欤？崔发驱曳中人，因系狱，不以郊赦原。台谏官如李勃、张仲方论赦，皆不听。及李逢吉从容言曰：“崔发驱曳中人，诚大不恭。然其母年八十，自发下狱，积忧成疾。陛下方以孝理天下，所宜矜念。”上愍然曰：“比谏官但言发冤，未尝言其不恭，亦不言有老母。如卿所言，朕何为不赦之？”即释其罪。其后穆宗欲幸骊山温汤，李绛、张仲方屡谏不听。张权舆叩头殿下，以为周幽幸骊山，为犬戎所杀；秦皇葬骊山而国亡；明皇宫骊山而禄山乱；先帝幸骊山而享年不长。上曰：“骊山若此之凶耶！我宜一往，以验彼言。”卒幸骊山，还谓左右曰：“彼叩头者之言，安足信哉？”又其后欲幸东都，宰相暨朝臣谏者甚众，上皆不听，决意必行，已令度支计道里费，裴度从容言曰：“国家本设两都，以备巡幸。自多难以来，兹事遂废。今宫阙营垒，百司廨舍，率已荒圮。陛下倘欲行幸，宜命有司岁月间徐加全葺，然后可往。”上曰：“从来言事者，皆云不当往，如卿所言，不往亦可。”遂罢工役。夫穆宗一人耳，考其三事，谏者或不从，或始拒而终从。由是言之，穆宗岂不能晓事者哉，系谏者之能否而已。昔李克用为一藩镇。性尤严急。左右有过，无大小必死。大将盖寓能揣其意，婉辞裨益，无不从者。克用或以非罪怒将吏，寓必阳助之怒，克用无不释之。寓亦知此道欤。
    ○人臣用心当以范尧夫为法
    南唐江文蔚，累官至御史中丞。性鲠直，不附权要。每将上奏疏，必不问家事。先市小船，为左迁之计。竟以对仗弹冯延巳、魏岑忤旨，左迁九江幕职。范尧夫上章言事，未报，有见之者曰：“闻相公上章后，已备远行，非他人所能及。”尧夫曰：“不然，纯仁所言，幸主上听而行之。岂敢为难行之说，以要誉焉。”人臣用心，要当以尧夫为法。如文蔚之市小船，直浅丈夫哉。岂吾孔子以微罪行之意欤？
    ○陆喜言之繁
    陆喜曰：“孙皓无道，肆其暴虐。若龙蛇其身，沉默其体，潜而勿用，趣不可测，此第一人也。避尊居卑，禄代耕养，玄静守约，冲退淡然，此第二人也。侃然体国思治，心不辞贵，以方见惮，执政不惧，此第三人也。斟酌时宜，在乱犹显，意不忘忠，时献微益，此第四人也。温恭修谨，不为谄首，无所云补，从容保宠，此第五人也。过此以往，不足复数。故第二以上，多沦没而远悔吝；第三以下，有声位而近咎累。是以深识君子，晦其名而履柔顺也。”或者谓吴子曰：“陆喜之言，其至矣乎？”予曰：“是何言之繁也。不有孔子之言哉：‘商有三仁焉，微子去之，箕子为之奴，比干谏而死。’是故以微子居第一矣。故《诗》称仲山甫‘既明且哲，以保其身’，而圣人有以取之。予故曰：是何言之繁也。”
    ○苟以高祖比曹操元微之以比裴度
    人有幸不幸。苟汉之忠臣，而杜牧著论讥之云：“苟平日为曹操画策，尝以高祖比之，则是与操反无疑。”予则以为不然。且元微之《上裴晋公书》云：“日者阁下方事淮、蔡，独当炉锤。始以追韩信、拔吕蒙为急务，固非叔孙通荐儒之日也。”然则微之固尝以高祖比裴度矣。而谓微之劝度反，可乎？
    ○王公进退自安
    世言祸福由天，非也。予观元奉间儒者郭景初善论命，谓富彦国甲辰正月二十日巳时生，四十八岁，自八座求出，知亳州。神宗后召为相，终不肯再入。未六十致政，避申酉禄绝之运。全神养气，年八十余，至甲戌运方死。王介甫辛酉十一月十三日辰时生，五十八岁，自首厅求出，知江宁府。继乞致仕，以避午上禄败之运。安闲养性，又仅延十年之寿而死。苏子容庚申二月二十二日巳时生，七十四岁拜左相。数月求出，知陈州。连乞致仕，以避丙戌火库禄衰之运。七十九尚康宁。王正仲癸亥正月十一日申时生，六十六岁拜左丞，次年求出，知汴州。连乞致仕，以避晚年勾绞杀亡神之灾。竟以寿终。元柘之臣，惟苏与王不罹贬谪者，以其求速退也。苗受之殿帅，己巳生，六十岁建节，六十一岁坚求出，知潞州。连乞致仕，以避巳上禄绝伏吟之运。康宁六十七年，未出巳运。甲戌年，复召为殿帅，次午死。由此观之，王公进退，可以自安耳。
    ○解四十五十而无闻
    《论语》：“四十五十而无闻焉，斯亦不足畏矣。”解者虽多，皆不得其旨。予按，曾子书《修身篇》曰：“年三十四十之间而无艺，则无艺矣。五十而不以善闻，则不闻矣。”乃知《论语》所谓“无闻”者，不以善闻也。
    ○歌行吟谣
    《西清诗话》谓：“蔡元长尝谓之曰：‘汝知歌行吟谣之别乎？近人昧此，作歌而为行，制谣而为曲者多矣。且虽有名章秀句，苦不得体。如人眉目娟好，而颠倒位置，可乎？”余退读少陵诸作，默有所契，惟心语口，未尝为人道也。”予按，《宋书乐志》曰：“诗之流乃有八名，曰行、曰引、曰歌、曰谣、曰吟、曰咏、曰怨、曰叹，皆诗人六义之余也。”然则歌行吟谣，其别岂自子美邪。
    ○论皇字
    《太平清领书》，汉于吉所传，其师宫崇书也。其言皇字曰：“一日而王。一者，天也，天者数一。天得日，昭然大明则王。故为字，一与日王并合，成皇字也。”予以为不然。夫王之字，则贯三才而一之，则天之义已备矣。故字书止以从自、从王。皇者，王之所自出也。崇为臆说，无取。
    ○杜子美《杜鹃》诗用乐府江南古辞格
    鲍彪《诗谱论》，引东坡先生谓：“王谊伯以杜子美《杜鹃》诗前四句，盖是题下注为误。而谓四句指严武、杜克逊等。而彪以为郑公去年已卒，及崔宁此时正乱西川。不应近舍崔宁而远谈郑公，又不应有刺史，岂实言有无杜鹃邪？”以上皆彪说。王观国《学林新编》云：“子美绝句云：‘前年渝州杀刺史，今年开州杀刺史。群盗相随剧虎狼，食人更肯留妻子？’此诗正与《杜鹃》诗相类，乃是一格。”以上皆王观国说。予尝以为王氏甚得之，但不曾援引古人为证。且《乐府》有《江南古辞》云：“江南可采莲，莲叶何田田。鱼戏莲叶间，鱼戏莲叶东，鱼戏莲叶西，鱼戏莲叶南，鱼戏莲叶北。”子美正用此格。
    ○解风马牛
    洪龟父诗：“鸿雁书远空，马牛风寒草。”予于下句全不解。按，《左氏》：“君处北海，寡人处南海，惟是风马牛不相及也。”按，服虔云：“风，放也。牝牡相诱谓之风。”《尚书》称“马牛其风”。《左氏》所谓“风马牛”，以马牛风逸，牝牡相诱。孔颖达云：“盖是末界之微事。言此事不相及，故以取喻不相干也。”而洪用于此，何哉？
    ○革己日乃孚
    朱子发《解革己日乃孚》云：“先儒读作已事之已，当读作戊己之己。十日至庚而更，更，革也。自庚至己，十日浃矣。己日者，浃日也。”其说甚当，第未有所据。予按，《周礼》：“县治象，浃日而敛之。”说者曰：“自甲至癸，十日也。自子至亥，十二辰也。”今自庚至己，则浃日矣。故孔颖达曰：“浃为周匝也。”
    ○论马牛称匹
    《左氏传》：“襄公二年，马牛皆百匹。”或曰，“牛亦可以称匹”，非也。《司马兵法》：“丘出马一匹，牛三头。”则牛当称头，不当称匹。今此称匹者，并言之耳，经传之文多类此。《易系辞》云：“润之以风雨。”《论语》云：“沽酒市脯不食。”《玉藻》云：“大夫不得造车马。”《曲礼》：“猩猩能言，不离禽兽。”皆从一而省文也。
    ○辨四族
    东坡先生《辨四族》云：“太史公多见先秦古书，故其言时有可考，以正汉以来儒者之失。四族者，若皆穷奸极恶，则必诛于尧之世，不待舜矣。屈原云：‘鲧悻直以亡身’，则鲧盖刚而犯上者耳。若四族者皆小人也，则安能以变四夷之俗哉？由此观之，四族皆非诛死，亦不废弃。但迁之远方，为要荒之君长耳。左氏之言，皆后世流传之过。若尧有大奸在朝而不能去，则尧不足为尧矣。”以上皆东坡说。予按，《左氏传》云：“颛顼氏有不才子，不可教训，不知话言。告之则顽，舍之则嚣。傲狠明德，以乱天常。天下之民，谓之祷杌。”夫左氏所谓“傲狠”者，则屈原所谓“刚直”也。意屈取此耳。祷杌，即鲧也。左氏所谓“投诸四裔以御魑魅”，即非诛死矣。岂东坡别有所见而为是说欤？不然，何差殊如此也？
    ○臧文仲家有宝龟
    《礼器》曰：“诸侯以龟为宝，以圭为瑞。家不宝龟，不藏圭，不台门，言有称也。”臧文仲家有守龟，名曰蔡。文仲三年为一兆，武仲三年为二兆，孺子容三年而为三兆。文仲，卿大夫也，而家有宝龟，可乎？此孔子所以不取也。
    ○王观国辨柳子厚不取童谣
    王观国《学林新编》，辨柳子厚非《国语》曰：“献公问于卜偃：‘攻虢何月也？’对曰：‘童谣有之。’子厚非曰：‘童谣无足取者，君子不道也。’观国按，诗书有曰古人，有曰夏谚，有曰周谚，此皆与童谣一体，盖君子之言也。特假曰古人、曰夏谚、曰周谚、曰童谣耳。故诗三百篇率多妇人、女子、小夫、贱隶之所为耳。苟其言有理而不悖于道，虽童谣何伤焉？”以上皆观国说。予按，《列子》载：“尧治天下五十年，不知天下之治与不治，亿兆之愿戴己与不愿戴己。顾问左右，外朝及在朝，皆不知也。尧乃微服游于康衢，闻童儿谣曰：‘粒我蒸民，莫非尔极。不识不知，顺帝之则。’尧喜曰：‘儿，谁教尔为此言？’童儿曰：‘闻之大夫。’大夫曰：‘古诗也。’尧还宫召舜，因禅以天下，舜不辞而受之。”夫子厚以谣为不足取，固已非矣。观国排之，不能引此，而姑以夏周之谚，又何陋耶！
    ○淮水竭王氏灭
    内翰汪彦章为《汪及之种德堂记》云：“昔王祥、王览，当东汉之末，兄弟隐居者三十余年，以孝友著名于世。及晋而子孙极蕃以大，更六朝迄隋、唐数百年，谱牒不能传而后已。故谚曰：‘淮水竭，王氏灭。’淮水固无可竭之理，而王氏至今有人也。”予按，《南史王悦之赞》曰：“昔晋初渡江，王导卜其家世。郭璞云：‘淮流竭，王氏灭。’”观夫晋氏以来，诸王冠冕不替。盖亦人伦所得，岂惟晋禄之所传乎。及于陈亡之年，淮流实竭。曩时人物，扫地尽矣。斯乃兴亡之兆，已有前定。天之所废，岂知识之所谋乎。然则陈亡之年，淮水实竭。而汪氏以为淮水实无可竭之理，何耶？岂汪氏偶忘之欤？兼‘淮流竭，王氏灭’之语，郭璞之辞。本载《晋书》，亦非俗谚也。
    ○《尚书》孔臧以多为少
    《毛诗》太史公以少为多
    事无所据者，皆不可以为信，所以古人戒于议论也。如《尚书》一经，太常孔臧尝以多为少矣。《毛诗》一经，太史公尝以少为多矣。何以见之？《尚书》有百篇。自秦焚以来，汉初求之，惟得二十八篇。故孔臧《与孔安国书》云：“《尚书》二十八篇，前世以为放二十八宿。”此尤可笑。至如汉、魏诸儒，马融、郑康成、王肃、杜预，皆疑经传所引《秦誓》，以其文似若浅露。及晋元帝渡江时，豫章内史梅赜始献孔安国所注《古文尚书》。其内有《秦誓》三篇，凡记传所引，悉皆有之。此孔臧以多为少也。《左氏传》载季札聘鲁，请观周乐。使工为之歌《周南》、《召南》，又为之歌《邶》、《》、《卫》，又为之歌《王》，又为之歌《郑》，又为之歌《齐》，又为之歌《豳》，又为之歌《秦》，又为之歌《魏》，又为之歌《唐》，又为之歌《陈》，又自桧以下无讥焉，又为之歌《小雅》，又为之歌《大雅》，又为之歌《颂》。然则乐工所歌诗风十五国，其名与诗同，惟次第稍异耳。由是知孔子以前，篇目已具。其所删削，盖又不多。又传记所引逸诗甚少，知元不多故也。太史公《史记孔子世家》乃云：“古者诗三千余篇，孔子去其重，取三百五篇。”盖太史公之失，以少而为多也。
    ○北土重同姓
    世以同宗族者为骨肉。《南史王懿传》云：“北土重同姓，谓之骨肉。有远来相投者，莫不竭力营赡。王懿闻王愉在江南贵盛，是太原人，乃远来归愉。愉接遇甚薄，因辞去。”又按，颜之推《家训》曰：“凡宗亲世数，有从父，有从祖，有族祖。江南风俗，自兹以往，高秩者通呼为尊。同昭穆者，虽百世犹称兄弟。若对他人称之，皆云族人。河北士人，虽三二十世，犹呼为从伯、从叔。梁武帝尝问一中土人曰：‘卿北人，何故不知有族？’答云：‘骨肉易疏，不忍言族耳。’”予观南北朝风俗，大抵北胜于南。距今又数百年，其风俗犹尔也。
    ○万乘字音
    天子万乘，诸经音训皆作去声。余读晋傅玄《汉高祖画赞》曰：“赫赫汉祖，受命龙兴。五星协象，神母告征。讨秦灭项，如日之升。超从侧陋，光据万乘。”亦可以平声用也。
    ○郑谷胡少荆公张说诗
    郑谷《送春》诗云：“三月正当三十日，风光别我苦吟身。共君一夜不须寐，未到晓钟犹是春。”胡少假诗云：“含酸梅子渐生仁，莺老花飞迹已陈。一夜南风摇斗柄，明朝烟柳不关春。”信知才力之不侔也。然胡意亦本荆公诗：“欲知人世春多少，先验东方北斗杓。”荆公诗又本于张说《守岁》诗：“愁心随斗柄，东北望回春。”
    ○一则仲父二则仲父
    王立之《诗话》云：“或云：‘一则仲父，二则仲父’，可对‘千不如人，万不如人’。”予以为“一则仲父，二则仲父”，可对“千冯道，万冯道”。苏子由《和东坡定惠院月夜诗》有云：“娄公见唾行己干，冯老尚多谁定骂。”自注云：“千冯道，万冯道，此语乃旧传也。”然五代有“一则任圜，二则任圜”之语，此亦可对也。
    ○诗因助语足句
    卢延逊有诗云：“不同文赋易，为有者之乎。”予以为不然。尝见张右史记衢州人王介，字仲甫，以制举登第，作诗多用助语足句。有《送人应举诗》落句云：“上林春色好，携手去来兮。”又《赠人落第诗》云：“命也岂终否，时乎不暂留。勉哉藏素业，以待岁之周。”云此格古所未有。予以是知延逊之诗未尽。
    ○林子中论坡诗失为臣体
    东坡《赠传真妙善大师惟真诗》，先言“平生惯写龙凤质”，后言“尔来传写亦及我”。林子中谓失为臣体。予以为论诗岂当尔耶。
    ○阿谀非保身良策
    朱全忠尝与僚友及游客坐于大柳之下。全忠独言曰：“此木宜为车毂”，众莫应。有游客数人起应曰：“宜为车毂。”全忠勃然厉声曰：“书生辈好顺口玩人，皆此类也。车毂宜用夹榆，柳木岂可为之！”顾左右曰：“尚何待？”左右数十人ㄏ言宜为车毂者，悉扑杀之。予观唐太宗恶宇文士及佞其喜嘉木，太宗英主，固宜尔。彼全忠一凶人，犹知以顺旨为可杀。而世之小人，方以阿谀为保身之良策，何哉，
    ○袁天纲相武后
    唐史载武后之幼，母抱以见袁天纲，绐以男。天纲视其步与目，惊曰：“龙瞳凤颈，极贵验也。若为女，当作天子。”此说失于不择，盖取《谈宾录》之过也。天纲视人祸福，每见于十年之后，虽时日不差。孰谓男女不辨，而可以善相称。
    ○周幽王击鼓而褒姒笑
    《吕氏春秋》载戎尝寇周，幽王击鼓，诸侯皆至，褒姒大悦而笑；王欲褒姒之笑，数击鼓，而诸侯至无寇；及真寇至，击鼓而诸侯不来，遂为戎所灭。予尝观宋景文《雁奴说》，王荆公《雁奴诗》。然后知幽王者，其自为雁奴乎。《史记》以为举烽火。
    ○梅圣俞孙绰哀诗
    江邻几《杂志》云：“梅圣俞至宁陵，寄诗云：‘独护慈母丧，泪与河水流。河水终有竭，泪泉常在眸。’彦猷持国讥作诗早，俞应之以蓼莪及傅咸赠王何二侍中诗。”以上皆江说。余谓不独此，晋孙绰作《表哀诗》，其序云：“自丁荼毒，载离寒暑，不胜哀号，作诗一首，敢冒谅暗之讥，以申罔极之痛。”故洪玉父以鲁直丁母忧，绝不作诗。夫鲁直不作者，以非思亲之诗也；孙绰作者，以思亲之诗也。由是知圣俞作诗之早，庸何伤乎？其曰“敢冒谅暗之讥”，则虽人臣，亦可以谅暗也。
    ○诗有夺胎换骨诗有三偷
    洪觉范《冷斋夜话》曰：“山谷云；‘诗意无穷，而人之才有限。以有限之才，追无穷之意，虽少陵、渊明，不得工也。然不易其意而造其语，谓之换骨法；规模其意形容之，谓之夺胎法。’”予尝以觉范不学，故每为妄语。且山谷作诗，所谓“一洗万古凡马空”，岂肯教人以蹈袭为事乎？唐僧皎然尝谓：“诗有三偷：偷语最是钝贼，如傅长虞‘日月光太清’，陈后主‘日月光天德’是也；偷意事虽可罔，情不可原，如柳浑：‘太液微波起，长杨高树秋’，沈期‘小池残暑退，高树早凉归’是也；偷势才巧意精，略无痕迹，盖诗人偷狐白裘手，如嵇康‘目送归鸿，手挥五弦’，王昌龄‘手携双鲤鱼，目送千里雁’，是也。”夫皎然尚知此病，孰谓学如山谷，而反以不易其意，与规模其意，而遂犯钝贼不可原之情耶？
    ○辨唐彦谦苏子瞻诗用三尺字
    叶少蕴《石林诗话》云：“杨大年、刘子仪皆喜唐彦谦诗，以其用事精巧，对偶亲切。黄鲁直诗体虽不类，然不以杨、刘为过。如彦谦《题高庙》云：‘耳闻明主提三尺，眼见愚民盗一А。’每称赏不已，多示学诗者以为模式。三尺、一А，虽是著题，然语皆歇后。一А事无两出，或可略土字。如三尺，则三尺律、三尺队皆可，岂独剑乎？‘耳闻明主’，‘眼见愚民’，尤不成语。予数见交游道鲁直语，意不可解。苏子瞻有‘买牛但自捐三尺，射鼠何劳挽六钧’，亦同此病。六钧可去弓字，三尺不可去剑字，此理甚易知也。”以上皆《石林》语。予按，《高祖纪》云：“上骂之曰：‘吾以布衣，提三尺取天下。’”又《韩安国传》云：“高帝曰：‘提三尺取天下者，朕也。’”颜师古注曰：“三尺，剑也。而流俗书本或云‘提三尺剑’，剑宇后人所加耳。”然则《石林诗话》乃有歇后之说，何邪？
    ○董十郎儿
    天下之事，多成于贫贱感激之中，或败于富贵安乐之际，理无可疑也。苏秦其所成就，虽不足道。使其有二顷之田，其能佩六国相印乎？又况于为天下者哉。故中兴难于创业，是谓不刊之说。宣帝、光武所以独称于汉者，以二君俱起于民间耳。董敦逸，吉之永丰县村落人。哲庙时，为吏部侍郎。招乡人之寓太学者，以训童稚。童稚业不精进，董责之。自言“幼入上庠，甘荠盐者凡几年。今汝若此，何以有成邪？”其乡人答曰：“公言过矣。侍郎乃董十郎儿，贤郎乃董侍郎儿。以此校之，固相什伯矣。”予尝爱其言有理。古语有之：“其言虽小，可以喻大。”董起白屋，父行第十。
    ○蔡元长欲为张本
    自古奸人，周身之术非不至。然而祸患之来，卒出于非意所及者，何耶？盖恶逆既积，则天地鬼神所不容，其谋徒巧也。宣和四年，金人攻大辽，遣王纬来乞师。宰相王将明主其议，以童贯为宣抚使，蔡居安副之。蔡元长作诗送其行，有曰：“百年信誓宜坚守，六月行师合早归。”元长之为是诗也，盖欲为他日败事张本耳。殊不知政和中，元长首建严燕之议，招纳燕人李良嗣以为谋，又欲以妖人王仔息服锦袍铁帻，为大将。计议已定，会仔息抵罪伏诛，遂止。将明所为，乃推行元长之意，世可尽欺乎？元长始以绍述两字，劫持上下，擅权久之。知公议不可以久郁也，宣和间，始令其子约之，招致习为元学者。是以杨中立、洪玉父诸人皆官于中都；又使其门下客著《西清诗话》以载苏、黄语，亦欲为他日张本耳。终之祸起朔方，竟以不免，岂前所谓其谋徒巧耶。
    ○欧阳公论冯道乃壮岁时
    孔子曰：“伯夷叔齐，不降其志，不辱其身。谓柳下惠少连，降志辱身矣。”夫管仲降志辱身，非圣人不足以知其仁，彼元结乌足以论之。求诸后世，狄仁杰、冯道庶几焉。仁杰则人无异论。道自为欧阳公所诋，故学者一律不复分别，惜哉！独富郑公、苏黄门、王荆公以大人称之。盖欧阳公为史时，甫壮岁；使晚为之，必不尔也。前辈谓韩魏公庆历嘉施设，如出两手，岂老少之异欤？欧阳公出处与韩同，其论冯道，予以为当以庆历嘉为例。则道也，庶乎有取于欧阳公矣。
    ○东坡诋程颐不如欧阳公
    善处石守道江邻几
    东坡先生才气高一时，未始下人。故自言嫉程颐之奸（见公奏议），又诋程为“鏖糟陂里叔孙通。”（见孙君孚《谈圃》）然议者以为过。故吕原明《家塾记》云：“元初，苏子瞻与程正叔不相能”；又言：“不如欧阳永叔之善处石守道也。”以予观之，岂特待守道为然。江邻几与欧阳公契分不疏，晚著《杂志》，诋公尤力。梅圣俞以为言，而公终不问。邻几既死，公吊之，哭之痛。且告其子曰：“先公埋铭，修当任其责矣。”故公叙铭邻几，无一字贬之。前辈云：“非特见公能有所容，又使天下后世读公之文，知公与邻几，始终如一，且将不信其所诋矣。”《孟子》曰：“以善养人者，然后能服天下。”欧阳公之谓矣。
    ○高祖用良平韩信
    宋景文公云：“或讥汉高祖非张良、陈平不能得天下，宋曰不然。良、平非高祖不能用。夫智高于良、平，乃能听其谋。至项羽不能用范增，则败矣。”予以景文徒知其一耳。独不见韩信之言乎？方信之被擒也，互论其长。信曰：“陛下不善将兵，而善将将。”嗟乎，不知高祖胸中，能着几韩信耶！
    ○论《易》
    末景文公云：“刘齐善言《易》。说曰：‘六十四卦，本之乾坤，故诸卦中皆有乾坤象意。孔子叙乾为玉、为金，坤为牛、为马之类，本释他卦所引，非徒言也。弼不可云‘得意忘象，得象忘言。’”予以齐谓弼不可云：“得意忘象，得象忘言”，是矣。然弼尝云：“触类可为其象，合义可为其征。义苟在健，何必马乎？类苟在顺，何必牛乎？爻苟合顺，何必坤乃为牛；义苟应健，何必乾乃为马？”则齐之说，即弼之说也。
    景文又云：“王弼注《易》，直发胸臆，不如郑康成等师承有自也。或曰：‘何以得立为一家？’景文曰：‘弼弃易象互体，专附小象，衍成其文，是以诸儒不能訾。’”予以为不然。盖《易》之书，其道有四：意、言、象、数是也。有数而后有象，有象而后有意，有意而后有言。今舍象数而以言意论《易》，是犹剪其根本，而求枝叶之繁，可乎？《易》之道，在六经尤为简奥。盖《五经》止言人事，而《易》则三才具焉。第汉儒象数之余，流为灾祥刻应之说，所谓过之者兹，后世所以深排之。若以论《易》而舍象数，则非矣。然则弼者，岂所谓不及者耶？
    ○张伯玉记六经阁取王弼传《易》意
    古人要为不可及。王弼传《易》，于初九“潜龙勿用”下注云：“文言备矣。”世之陋者，往往诋其无所发明。予尝见蜀李畋著论，以为“弼之所传止于四字者。盖易经之旨，未敢率用己意，欲尊乎道也。”日乃知前辈用心如此。予尝见吕居仁言，曾子固初为太日子州司户，时张伯玉作守。欧阳公与荆公诸人咸荐日之，伯玉殊不为礼。一日，就设厅作大排，召子固。日惟宾主二人，亦不交一谈。既而召子固于书室，谓曰：“人以公为曾夫子，必无所不学也。”子固辞避而退。一日，请子固作《六经阁记》，子固屡作，终不可其意。乃谓子固曰：“吾试为之。”即令子固代书曰：“六经阁者，诸子百家皆在焉，不书，尊经也。”《文多不载》乃知伯玉之意，取李畋发明弼传《易》之意耳。伯玉，字公达，范文正公客。所以揭己，示子固如此者。子固年少恃才名，私以不识字诋之，伯玉有所闻，故耳。
    ○东坡知味李公择知义
    东坡在资善堂中，盛称河豚之美。李原明问其味如何？答曰：“直那一死。”李公择尚书，江左人，而不食河豚。尝云：“河豚非忠臣孝子所宜食。”或以二者之言问予，予曰：“由东坡之言，则可谓知味；由李公择之言，则可谓知义。”
    ○著述须待老
    前辈未尝敢自夸大。宋景文公尝谓：“予于为文，似蘧瑗。瑗年五十，知四十九年非；余年六十，始知五十九年非。其庶几至道乎？”又曰：“予每见旧所作文章，憎之，必欲烧弃。”梅尧臣曰：“公之文进矣，仆之为诗亦然。”故公晚年修《唐书》，始悟文章之难。且叹曰：“若天假吾年，犹冀老而后成。”南城李泰伯叙其文，亦曰：“天将寿我乎，所为固未足也。”类皆不自满如此，故其文卓然自成一家。善乎欧阳公之言曰：“著述须待老，积勤宜少时。”岂公亦有所悔耶？
    ○太祖推服桑维翰
    太祖尝与赵普议事，有所不合。太祖曰：“安得宰相如桑维翰者，与之谋乎？”普对曰：“使维翰在，陛下亦不用，盖维翰爱钱。”太祖曰：“苟用其长，亦当护其短。措大眼孔小，赐与十万贯，则塞破屋子矣。”予按，晋去国初未远，故太祖所以推服维翰者，宜有以得之。使维翰获用，岂尽出普下乎？盖尝因太祖推服之义，而考维翰本传。其议论皆为欧阳公削去，无从而见之。其后读孔氏《续世说》，载出帝之初，浸用景延广。维翰恐与契丹失欢，上疏曰：“议者以陛下于契丹有所供亿，谓之耗蠹。有所卑逊，谓之屈辱。微臣所见，则曰不然。且以汉祖英雄，犹输货于冒顿；神尧武略，尚称臣于可汗。此谓达于权变，善于屈伸。所损者微，所利者大。必若因兹交造，遂成衅隙，自此岁岁调发，日日转输，困天下之生灵，空国家之府藏，此为耗蠹，不亦甚乎？兵戈既起，将帅擅权。武吏功臣，过求姑息，边藩远郡，得以骄矜。外刚内柔，上陵下替。此为屈辱，又非多乎？”所具止此，议论虽不尽见。其揣度事势，深切着明，有能加之者欤？太祖所以推服之也。
    ○繁钦论鼓吹崔令钦教坊女善歌
    陈后山云：“繁钦与魏文论鼓吹云：‘潜气内转，哀声外激。大不抗越，细不幽散。’”不若唐崔令钦语也。崔记教坊任智方四女皆善歌，其中二姑子，吐纳凄惋，收敛浑沦，三姑子容止闲和，傍观若意不在歌；四姑子发声遒润，虚静似从空中来。崔在唐不以文名，若此语可以谓之文矣。
    ○贵在富下
    《司马季主传》云：“《传》曰：‘富为上，贵次之。’”《系辞》云：“崇高莫大乎富贵”，贵在富之下。予尝记钱希白著书，有人王令，遇鬼胡元春。令询向去禄寿，胡笑曰：“阴功与天爵俱高。人爵，末事也。《尚书》五福，不言禄，此乃深旨，非老夫所能知也。”予乃知贵在富下者以此。
    ○颜鲁公失言
    颜鲁公将死，叱李希烈曰：“吾年且八十，官太师。吾守吾节，死而后已。”予尝曰：鲁公之节，虽与日月争光可也，而不能不失于其言。使年未至于八十，官未至于太师，节可不尽乎？齐、梁以来，视易君如弈棋，士鲜知节义。褚渊为齐司徒，贺客满座。褚欢曰：“使彦回作中书郎而死，不当为一名士邪？”名德不昌，乃复有期颐之寿。嗟乎，使如言，国何赖于老成哉。
    ○张华死有余愧
    人臣事君当大位者，事有关于社稷，虽以死争可也。予见古今备礼数，作文具者多矣。晋张华被执，曰：“式干之议，臣谏章具存，可覆按也。”张林曰：“谏而不从，何不去位？”华无以对。予谓华死而有知，有余愧矣。
    ●卷十一记诗
    ○题寝宫诗
    “农桑不扰岁常登，边将无功吏不能。四十二年如梦觉，春风吹泪过昭陵。”韩子苍云：“此诗题于寝宫，不著名氏。宜表而出之。”
    ○闲燕堂联句
    王仲至与秦少游谒恭敏李公，饭于闲燕堂，即席联句云：“黄叶山头初带雪，绿波尊酒暂回春。”（钦臣）“已闻璧月琼枝句，更看朝云暮雨人；”（观）“老愧红妆翻曲妙，喜逢嘉客放怀新。”（钦臣）“天明又出桃源去，仙境何时再问津。”（观）
    ○青州从事
    皮日休《谢人送酒》诗：“门巷萧条空紫苔，先生应渴解酲杯。醉中不得亲相问，故遣青州从事来。”晋桓温有主簿，善别酒味。以好者为青州从事，谓青州有齐郡，言到脐也。韩子苍谢《信州连鹏举送酒》诗云：“上饶籍甚文章伯，曾共紫薇花下杯。铃阁昼闲思老病，故教从事送春来。”韵意皆同，当有辨其优劣者。
    ○程夫子范使君
    韩持国闲居颖昌，程伯淳自洛往访之，时范右丞夷叟纯礼亦居颍昌。持国尝戏作诗示二公云：“闭门读易程夫子，清坐焚香范使君。颐我未能忘世事，绿尊红妓对斜曛。”
    ○海棠洲
    王仲至使辽，回谒恭敏李公，席中赋诗云“穹庐三月已淹留，白草黄云见即愁。满袖尘埃何处洗，李家池上海棠洲。”
    ○江公著由《微雨》诗知名
    江公著初任洛阳尉，久旱微雨，作诗云：“云叶纷纷雨脚匀，乱花柔草长精神。雷车却碾前山过，不洒原头陌上尘。”司马文正公于士人家见之，借纸笔修刺谒江。且为称荐，由此知名。
    ○花落去燕归来
    晏元献公赴杭州，道过维扬，憩大明寺，瞑目徐行。使侍史诵壁间诗板，戒其勿言爵里姓名，终篇者无几。又使别诵一诗云：“水调隋宫曲，当年亦九成。哀音已亡国，废沼尚留名；仪凤终陈迹，鸣蛙只沸羹。凄凉不可问，落日下芜城。”徐问之，江都尉王琪诗也。召至同饭，又同步游池上。时春晚已有落花，晏云：“每得句，书墙壁间，或弥年未尝强对。且如‘无可奈何花落去’，至今未能也。”王应声曰：“似曾相识燕归来。”自此辟置，又荐馆职，遂跻侍从矣。
    ○偷眼看云生未生
    山谷南还，至南华竹轩，令侍史诵诗板，亦戒勿言爵里姓名。久之，诵一绝云：“不用山僧供张迎，世间无此竹风清。独拳一手支颐卧，偷眼看云生未生。”称叹不已，徐视姓名，曰：“果吾学子葛敏修也。”
    ○文正公属意小鬟妓
    范文正公守番阳郡，创庆朔堂。而妓籍中有小鬟妓，尚幼，公颇属意。既去，而以诗寄魏介曰：“庆朔堂前花自栽，便移官去未曾开。年年长有别离恨，已托东风干当来”介因鬻以惠公。今州治有石刻。
    ○致心平易始知诗
    吕与叔尝作诗云：“文如元凯徒成癖，赋似相如只类俳。惟有孔门无一事，止传颜子得心斋。”杨中立云：“知此诗，则可以读《三百篇》矣。”横渠《读诗》诗云：“致心干易始知诗。”
    ○吴元中十岁赋诗
    吴丞相元中十岁时，游寺赋诗云：“古木霜根重，残僧雪顶深。栋梁元剥落，香火半消沉。”在真州时，《赠吴正仲》诗云：“先生古人风，文字祖西汉。不令万钱食，亦合五花判。”
    ○矮道士老参军
    信州铅山县治之北三里间石井资福院，有泉涌于山壁之下，澄澈如鉴。本朝诗人潘阆，移太子州散参军，过而留绝句云：“炎炎畏日树将焚，却恨都无一点云。强跨蹇驴来到得，皆疑渴杀老参军。”苏黄门过而跋之云：“东坡先生称眉山矮道士好为诗，诗格亦不能高，往往有奇语。如‘夜过修竹寺，醉打老僧门’之句，皆可喜者也。”予旧读《湘山野录》，喜阆所作《西湖曲》。及游江南，见题石井绝句，颇有前辈气味，不在石曼卿、苏子美下。若老参军、矮道士，自是一对。将恐漫灭失传，不知法真师能刻之石否？
    ○巴苴仁频
    “诸柘巴苴。”文颍曰：“巴苴，草名，一名巴焦。”李善曰：“苴，子余切。”“栗。”，音郢。“逾波”，谓前波趋后波也。“明月珠子，的江靡。”应劭曰：“靡，边也。明月珠子，生于江中，其光耀乃照于江边。”张揖曰：“靡；崖也。”“唼菁藻，咀嚼菱藕。”《通俗文》曰：“水鸟食谓之唼。”《说文》曰：“，布也。仁频。槟榔也。”韩诗云：“鹅儿唼雌黄嘴，凤子轻盈腻粉腰。”韩子苍诗云：“李侯梨钉坐，风味胜仁频。”
    ○万松亭
    万松亭在关山。始，麻城县令张毅植万松于道，用以庇行者，且以名其亭。去未十年，而松之存者，十不及三四。东坡元丰二年谪居黄州，过而赋诗云：“十年栽种百年规，好德无人助我仪。县令若同仓庾氏，亭松应长子孙枝；天公不救斧斤厄，野火解怜冰雪姿。为问几株能合抱，殷勤记取角弓诗。”崇宁以还，坡文既禁，故诗碑不复见。而经过题咏者，多不胜纪。番阳倪左司涛伤之以诗云：“旧韵无仪字，苍髯有恨声。”此之谓也。
    ○杜子美集无遣忧
    余家有唐顾陶大中丙子岁所编《唐诗类选》，载杜子美《遣忧》一诗云：“乱离知又甚，消息苦难真。受谏无今日，临危忆故臣；纷纷乘白马，攘攘着黄巾。隋氏营宫室，焚烧何太频？”世所传《杜集》，皆无此诗。
    ○晏元献所得是知人
    晏元献喜荐士，其得人最多。范蜀公作《公挽词》云：“生平欲报国，所得是知人。”
    ○河阳见两龚
    吕居仁记龚殿院彦和，清介自立，少有重名。元间，签判瀛州。与弟大壮同行，尤特立不群。曾文肃子宣帅瀛，欲见不可得。一日，径过彦和，邀其弟出，不可辞也。遂出相见，即为置酒，从容终日乃去。曾题诗壁间，其末句云：“自惭太守非何武，得向河阳见两龚。”近世贵人，如曾子宣之能下士，亦难得也。
    ○天门岂可掉臂人
    吕献可记丁晋公诗有“天门九重开，终当掉臂入。”王元之读曰“入公门，鞠躬如也。天门岂可掉臂入乎？此人必不忠。”
    ○放出一头地
    东坡初登第，以诗谢梅圣俞。圣俞以示文忠公，公《答梅书》略云：“不意后生能达斯理也。吾老矣，当放此子出一头地。”故东坡《送晁美叔》诗云“醉翁遣我从子游，翁如退之践轲丘。向欲放子出一头，酒醒梦断十四秋。”盖叙书语也。陈无己《赠魏衍》诗云：“名驹已自思千里，老子终当让一头。”
    ○程伯淳辨李太白诗
    程伯淳谓：“李太白诗：‘若教管仲身常在，宫内何妨更六人。’此语不然。管仲时，桓公之心特未蛊耳。若已蛊，虽管仲可奈何？未有心蛊尚能用管仲之理。”
    ○程正叔不欲为闲言语
    程正叔云：“王子真寄药与颐，无以为答。且素不作诗，亦非禁而不作，第不欲为闲言语耳。如古人作诗，无如杜甫。云：‘穿花蛱蝶深深见，点水蜻蜓款款飞。’如此闲言语，道出则甚，颐所以不作诗。今《寄子真》诗云：‘至诚通化药通神，远寄衰翁济病身。我亦有丹君信否，用时还解寿斯民。’子真之学，须是独善。虽至诚洁行，然大抵只是长生久视之术，止济一身，故有是句。”正叔且云：“既学诗，须是用功，方合诗人之格。既用功，则于事有妨。古人诗云：‘吟成五个字，用破一生心。’可惜一生心用在五字上，此言甚当。”予谓正叔盖有激而云。且诗云：“桑之未落，其叶沃若。桑之落矣，其黄而陨。”“昔我往矣，杨柳依依；今我来思，雨雪霏霏。”“萧萧马鸣，悠悠旆旌”之类，皆未免乎写物也。
    ○剖破藩篱即大家
    横渠先生张载作《克己复礼》诗曰：“克己工夫未肯加，吝骄封闭缩如蜗。试于中夜深思省，剖破藩篱即大家。”
    ○花月句
    白乐天有《答元微之》诗云“垂老休吟花月句，恐君更结后身缘。”初未悟其说。《元微之集李著作园醉后寄李十》云：“朦胧春月照花枝，花下音声是管儿。却笑西京李员外，五更骑马趁朝时。”
    ○饶德操自号倚松道人
    政和间，林灵素主张道教，建议以僧为德士，使加冠巾，其意以释氏为出其下耳。临川饶德操，时弃儒为僧，作《德士颂》四首。其一云：“德士旧来称进士，黄冠初不异儒冠。种种是名名是假，世人谁不被名谩。”德操自号倚松道人，意取闲禅师诗曰：“闲携经卷倚松立，笑问客从何处来。”故以名庵，又以自号。陈莹中有诗寄之曰：“旧时饶措大，今日壁头陀。为问安心法，禅儒较几何？”
    ○贤女浦
    南康有贤女浦，盖祥符间女子，姓刘氏，夫死誓不再嫁，父兄强之，因自沉于江，浦因以取名。初号贞女，后避昭陵讳，改为贤女。汪革信民尝赋二绝句云：“贤女标名几度秋，行人抚事至今愁。湘云楚雨知何处，月冷风悲江自流。”“女子能留身後名，包羞忍耻漫公卿。可怜呜咽滩头水，浑似曹娥江上声。”
    ○四客各有所长
    子瞻、子由门下客最知名者，黄鲁直、张文潜、晁无咎、秦少游，世谓之四学士。至若陈无己，文行虽高，以晚出东坡门，故不若四人之著。故陈无己作《佛指记》云：“余以辞义，名次四君，而贫于一代”，是也。晁无咎诗云：“黄子似渊明，城市亦复真。陈君有道举，化行闾井淳。张侯公瑾流，英思春泉新。高才更难及，淮海一髯秦。”当时以东坡为长公，子由为少公。陈无己《答李端叔》云：“苏公之门，有客四人。黄鲁直、秦少游、晁无咎，则长公之客也；张文潜，则少公之客也。”又《次韵黄楼》诗云：“一代苏长公，四海名未已。”又云：“少公作长句，班扬安可拟。”谓二苏也。然四客各有所长，鲁直长于诗辞，秦、晁长于议论。鲁直与秦少章书曰：“庭坚心醉于《诗》与《楚辞》，似若有得。至于议论文字，今日乃当付之少游及晁、张、无己，足下可从此四君子一一问之。”其后张文潜《赠李德载》诗亦云：“长公波涛万顷海，少公峭拔千寻麓。黄郎萧萧日下鹤，陈子峭峭霜中竹；秦文倩丽若桃李，晁论峥嵘走珠玉。”乃知人才各有所长，虽苏门不能兼全也。
    ○卞和《琴操》
    今善琴者，传卞和《操》，有其声而亡其辞。惟存一句可认云：“卞和三献人不识。”以余观之，非当时操也。蔡邕记，卞和，楚野人，尝居山耕种。因得玉璞，以献于怀王。王以为期谩，刖其足。和作《操》曰：“悠悠沂水，经荆山兮。精气郁决，谷岩岩兮。中有神宝，灼灼明兮。穴山采玉，难为功兮。”
    ○许旌阳作铁柱镇蛟
    晋许真君为旌阳令，时江西有蛟为害，旌阳与其徒吴猛仗剑杀之。遂作大铁柱，以镇压其处。今豫章有铁柱观，而柱犹存也。临川谢逸尝赋诗云：“豫章城南老子宫，阶前一柱立积铁。云是旌阳役万鬼，夜半舁来老蛟穴。插定三江不沸腾，切莫撼摇坤轴裂。苍苔包裹鳞皴皮，我欲摩挲肘屡掣。旌阳挈家上天去，只留千夫应门户。西山高处风露寒，兹事恍惚从谁语。安得猛士若朱亥，移向横山打狂虏。”
    ○临川王右军墨池
    临川郡学，在州治之东，城隅之上。其门庭之间有池，深而不广，而旱不竭，世传以为王右军之墨池。每当贡士之岁，或见墨汁点滴如泼，出于水面，则次春郡人必有登第者。荆公《送和甫奉使江南》诗云：“为我聊寻逸少池。”曾子固尝为之记。郡人谢逸尝赋诗云“张芝学书池水黑，章草如芝古无敌。右军睥睨难抗行，恨不临池作书癖。云何汝水之上崔嵬峰，到今方池有遗墨。此事不特古老传，往往故事书简册。南丰先生欣得之，手挥巨笔飞霹雳。云是逸少徜徉山水间，笔墨淋漓此其迹。呜呼胜事妙入神，千年尺水清粼粼。有时水面浮墨过，纷纷郁郁非烟云。我书欹倾不成字，秋雁斜行落窗纸。印泥沙法安可传，独抚余踪玩清Г。但当一日书一箱，笔踪或在子钦行。他年若榜凌云殿，定不悬橙白头如仲将。”
    ○四辰四亥生
    韩子华以辰年辰月辰日辰时生，亦异事也。陆农师为作挽章云：“非关庚子曾占鹏，自是辰年并值龙。”曾子宣亦以亥年亥月亥日亥时生，章子厚每以四亥公子呼之。
    ○桐木韩家
    韩子华兄弟，皆为宰相。门有梧桐，京师人以桐木韩家呼之，以别魏公也。子华下世，陆农师作为挽章云：“棠棣行中排宰相，梧桐名上识韩家。”皆纪其实也。子华，其家呼为三相公，持国为五相公。
    ○王左丞罚僧仲殊作
    “瑞麟香暖玉芙蓉、画蜡凝辉到晓红。数点漏移衙仗北，一番雨滴甲楼东；梦游黄阙鸾巢外，身卧彤帏虎帐中。报道谯门日初上，起来檐幕杏花风。”此僧仲殊诗也。王左丞安中守平江日，会客，仲殊亦与焉。继以疲倦先起，熟寐于黄堂中，不知客散。及觉，日已矣。左丞罚作此诗，始放去。瑞麟香者，安中家所造香也。
    ○国香
    国香，荆渚田氏侍儿名也。山谷自南溪召为吏部员外郎，留荆州，乞守当涂，待报。所居与此女子为邻，山谷偶见之，以谓幽闲妹美，目所未睹。后其家以嫁下俚贫民，因赋《水仙花》诗寓意云：“淤泥解出白莲藕，粪壤能开黄玉花。可惜国香天不管，随缘流落小民家。”俾高子勉和之。后数年，山谷卒于岭表，当时宾客云散。此女既生二子矣，会荆南岁荒，其夫鬻之田氏家。田氏一日邀子勉，置酒出之。掩袂困瘁，无复故态。坐间话当时事，相与感叹。子勉请田氏名曰国香，以成太史之志。政和三年春，子勉客京师。会王性之问山谷诗中本意，因道其详。且为赋诗云：“南溪太史还朝晚，息驾江陵颇从款。彩毫曾咏水仙花，可惜国香天不管。将花为意为罗敷，十七未有十五余。宋玉门墙纡贵从，蓝桥庭户怪贫居。十年目色遥成处，公更不来天上去。已嫁邻姬窈窕姿，空传墨客殷勤句。闻道离鸾别鹤悲，稿砧无赖鬻蛾眉。桃花结子风吹后，巫峡行云梦足时。田郎好事知渠久，酹赠明珠同石友。憔悴犹疑洛浦妃，风流固可章台柳。宝髻犀梳金凤翘，樽前初识董娇娆。来迟杜牧应须恨，愁杀苏州也合销。却把水仙花说似，猛省西家黄学士。乃能知妾妾当时，悔不书空作黄字。王子初来话此详，索诗裁与漫凄凉。只今驱豆无方法，徒使田郎号国香。”性之亦《次韵》云：“百花零落悲春晚，不复园林门可款。待花结实春始归，到头只有东风管。楚宫女子春华敷，为雨为云皆有余。亲逢一顾倾国色，不解迎入专城居。目成未到投梭处，后会难凭入已去。可怜天壤擅诗声，不如崔护桃花句。坐令永抱埋玉悲，游于那知京兆眉。难堪别鹤分飞后，犹是惊人初见时。新欢蜜爱应长久，暂向华筵赏宾友。舞尽春风力不禁，困袅腰肢一涡柳。座上何人赠翠翘，蜀州风调尤情娆。欢浓酒晕上玉颊，香暖红酥疑欲销。佳人薄命古相似，先后乃逢天下士。但惜盈盈一水时，当年不寄相思字。宜州遗恨君能详，瘴云万里空悲凉。无限风流等闲别，几人鉴赏得真香。”
    ○周画《美人琴阮图》
    高子勉记龙眠李亮工家藏周画《美人琴阮图》，兼有宫禁富贵气象，旁有竹马小儿，欲折槛前柳者。亮工官长沙，而黄鲁直谪宜州，过见之，欢爱弥日。大书一诗于黄素上曰：“周富贵女，衣饰新旧兼。髻重发根急，薄装无意添。琴阮相与娱，听弦不观手。敷腴竹马郎，跨马要折柳。”此画后归禁中。铁马惊尘，流落何许，而诗亦不传。独子勉旧见之，位置犹可想像也。因追和其诗，又使善工图之。诗云：“丹青有神艺，周郎独能兼。图画绝世人，真态不可添。却怜如画者，相与落谁手。想像犹可言，雨重春笼柳。”
    ○浪子和尚诗
    洪觉范有《上元宿岳麓寺》诗。蔡元度夫人王氏，荆公女也。读至“十分春瘦缘何事，一掬乡心未到家”，曰：“浪子和尚耳。”
    ○王平甫赋《滕王阁诗》
    王平甫年十三，登滕王阁，赋诗云：“滕王平昔好迫游，高阁依然枕碧流。胜地几经兴废事，夕阳偏照古今愁；城中树密千家市，天际人归一叶舟。极目烟波吟不尽，西山重叠乱云浮。”时郡守张侯见而异之，为启宴张乐于其上。其后建中靖国元年，其女识之于石云。平甫元丰初，以交郑侠，遂废于家。作诗，云：“三见齐王不一言，须知自古致君难。纷纷齐虏夸迂阔，口舌从来易得官。”
    ○太宗制弈棋三势
    太宗万几之暇，留心弈棋，自制三势。一曰对面千里势，二曰天鹅独飞势，三曰海底取明珠势。一时近臣，例以棋图颁赐。故王元之诗云：“太宗多材复多艺，万几余暇翻棋势。对面千里为第一，独飞天鹅为第二。第三海底取明珠，三阵堂堂皆御制。中使宣来赐近臣，天机秘密通鬼神。”所以纪其事也。
    ○韦应物逸诗
    “俗吏闲居少，同人会面难。偶随香署客，来访竹林欢。暮馆花微落。春城雨暂寒。瓮间聊共酌，莫使宦情阑。”韦应物《陪王郎中寻孔徵君》诗也。“独有宦游人，偏惊物候新。云霞出海曙，梅柳渡江春。淑气催黄鸟，晴光转绿苹。忽闻歌古调，归思欲沾巾。”韦应物《和晋陵陆丞早春游望》诗也。二篇皆佳作，而韦集逸去。余家有顾陶所编唐诗有之，故附见于此。
    ○韩子苍黄叶句
    李彭商老有建除体，赠韩子苍云：“满朝以诗鸣，何独遗大雅。平生黄叶句，摸索便知价。”盖是时子苍自馆职斥宰分宁县时也。子苍有《馆中诗》，最为世所推，故商老有黄叶之句云。子苍全篇云：“朔风吹雪昼多阴，日暮拥阶黄叶深。倦鹊绕枝翻冻影，羁鸿摩月堕孤音；推愁不去如相觅，与老无期苦见侵。游宦衣冠少时事，病来无复一分心。”
    ○张吉父作怡轩以安其父
    番阳张吉父介，方娠时，父去客东西川不还。张君自为儿时，已怆然有感。其言语食息，未尝不在蜀也。与尚书彭公器资同学，作诗云：“应是子规啼不到，致令我父未归家。”闻者皆怜之。既长，走蜀，父初无还意。乃归省母，复至涪阆，往返者三。其父遂以熙宁十年三月至自蜀，乡人迎谒叹息，或为感泣。一时名士，咸赋诗以纪其事。器资诗略云：“河可以竭山可徙，我翁不归行不已。三往三复翁归止。翁行尚壮今老矣，儿昔未生今壮齿”云云。郭公功甫诗：“父昔离家子方孕，子得其父今壮年。胡弗归兮死敢请，慰我慈母心悬悬。三往三返又十载，孝子执鞭方言还”云。张君自其父归，又作轩以安之，而名之曰怡轩，器资为之记云。
    ○东坡《和李邦直祈雨诗》
    东坡熙宁十年知徐州，李邦直因沂山龙祠祈雨有应，作诗寄东坡，东坡和之。末云：“半年不雨坐龙慵，但怨天公不怨龙。今来一雨何足道，龙神社鬼各无功。无功日盗太仓粟，嗟我与龙同此责。劝农使者不汝容，因君作诗先自劾。”李邦直来谒东坡，因戏笑言：“承见示诗，只是劝农使者不管恁地事。”元丰二年，东坡下御史台狱，尝供此诗云：“本因龙神慵惰不行雨，却使人心怨天公。以讥讽大臣不任职，不能燮理阴阳，却使人心怨天子。以天公比天子，以神龙社鬼比执政大臣及百执事也。”邦直尝答苏子由诗：“匕饭盘蔬强少留，相逢何物可消忧？缘君未得酒中趣，与我漫为方外游；草乱不容移马迹，山雄全欲逼城楼。济时异日须公等，莫狎翩翩海上鸥。”东坡和云：“五斗尘劳尚足留，闭门却欲治幽忧。羞为毛遂囊中颖，未许朱云地下游；无事会须成好饮，思归时欲赋登楼。羡君幕府如僧舍，日向城西看浴鸥。”此诗集所不载，故见于此。
    ○崔年不可及
    《新唐书崔传》：“执政时，年三十八。尝暮出端门，缓辔赋诗。张说见之叹曰：‘文与位固可致，其年不可及也。’”予按，《翰林盛事》云：“唐崔弱冠进士登科，不十年，掌贡举，迁兵部。父楫，亦尝为礼部。至是，父子累日同省为侍郎。后登宰辅，年始三十六。崔之初执政也，方二十七，容止端雅，文辞清丽。尝出端门，下天津，马上自吟曰：‘春还上林苑，花满洛阳城。’张说时为工部侍郎，望之杳然而叹曰：‘此句可效，此位可得，其年不可及也。’”今传不载此诗，是矣。第以执政时年三十八，则失之，盖之赋诗时，是始为执政，年方二十七耳，故张说叹慕之。今《传》乃以其后执政时，年三十六，为说所叹慕，其失甚明。以三十六而后为执政，何足羡慕哉。
    ○卜筑兼无市井嚣
    王荆公有唐律一首《寄池州夏太初》，今集不载。其叙云：“不到太初郎中兄所居，遂已十年，以诗奉寄。”诗云：“一水衣巾剪翠绡，九峰环佩刻青瑶。平生故有山川气，卜筑兼无市井嚣；三叶素风门阀在，十年陈迹履綦销。归来早晚重携手，莫负幽人久见招。”
    ○妓赋诗送武补阙
    李建隆四年，以王师平湖外，除给事中，往南岳伸祭拜之礼，途次长沙。时通判贾郎中言，自京师与岳州通判武补阙同途至襄阳。遇一妓，本良家子，失身于风尘，才色俱妙。二公迫行，醉别于凤林阙。妓以诗送武云：“弄珠滩上欲销魂，独把离怀寄酒樽。无限烟花不留意，忍教芳草怨王孙。”武得诗，属意甚切，有复回之意。时太守吕侍讲，尝叹恨不识之，因请李赋一诗以寄云：“岘山亭畔红妆女，小笔香笺善赋诗。颜色共推倾国貌，篇章皆是断肠辞；便牵魂梦从今日，得见婵娟在几时？千里关河万重意，夜深无睡暗寻思，”
    ○王元甫有诗名
    “动地隋兵至，君王尚晏安。须知天下窄，不及井中宽；楼外锋交白，溪边血染丹。无情是残月，依旧照阑干。”庐山王元甫，绍圣间敕赐高尚处士，所作《景阳井》诗也。东坡尝跋云：“余闻江南王元甫、郭功甫皆有诗名。余南归过九江，因道士胡洞微求谒之。元甫云：‘吾不见士大夫五十年矣。’竟不可见。”后予过秣陵，有以元甫《景阳井》诗示予，乃知其得名不虚也。
    ○刘原父惑官妓得病
    “凉风响高树，清露坠明河。谁谓夏夜短，已觉秋意多；艳肤丽华烛，皓齿扬清歌。临觞不作意，奈此粲者何？”翰林侍读学士刘敞原父，在永兴军所作诗也。叶少蕴《避暑录记》尝载之，且云：“恨原父此病未除也。”予后读《国史原父本传》载：“原父在永兴，惑官妓，得惊瞀病。”乃知前诗故不徒作也。
    ○咏《题画李白真》
    陈无己《题画李白真》诗末云：“勿言身后不要名，尚得吴侯费百金。江西胜士与长吟，后来不忧身陆沈。”盖谓建中靖国间，饶节德操首咏吴少卿家所藏周画李白也。德操，江西抚州人。无己诗法甚严，于许可尤慎。德操诗云：“先生之气盖天下，当时流辈退百舍。醉中咳唾落珠，身后声名满华夏。青山木拱三百年，今辰乃拜先生画。乌纱之巾白袍，岸巾攘臂方出遨。神游八极气自稳，冰壶斗酒霜风高。呜呼先生太绝伦，仙风道骨语甚真。萧然可望不可亲，悬知野鹤非鸡群。天宝之初天子逸，先生醉去不肯屈。采石江头明月出，鼓酣歌志愿毕。只今遗像粉墨间，尚有英风爽毛骨。宣州长史粉墨工，谁令写此人中龙。细看笔力有俯仰，妙处果在阿堵中。人云此画世莫比，吴侯得之喜不寐。意侯所宝岂徒尔，亦惜真才死泥滓。先生朽骨如可起，谁为猎之奉天子。作为文章文圣世，千秋万古诵盛美。再拜先生泪如洗，振衣濯足吾往矣。”
    ○江子我赋《玉延行》
    陈留江子我端友尝赋《玉延行》云：“观文学士留都守，中常侍门如役走。玉延厥篚二十五，谨书名衔细看丑。推而上之何止此，牢耶石邪犹八九。嗟哉膏血出生灵，割剥乃饷无须口。仲华拜衮虽有年，宋李曾愧否。乐全见事何其微，义勇固应如此厚。翰林未用汝脱靴，不知何为勤洗手。”留守，谓邓氏也。其父元丰尝位两府，裕陵谓趋向颇僻，赋性奸回。了翁云：“八字咸加于邓某，万几独运于元丰。”盖王禹玉、蔡持正取充位而已。
    ○文章伯矍铄翁
    李觌，字子范，袁州人。元丰二年，以特奏名，推恩尉吉州太和县。时豫章先生为令，赠之诗曰：“乃兄自是文章伯，之子今为矍铄翁。”盖觌乃李观之弟也。观字梦符，初试南宫，赋偶落韵。有司爱其策，为取特旨，由是登第。以著作佐郎，知临江军清江县。时欧阳文忠公扶护太夫人丧归庐陵，船过清江，太守请公为文以祭之。太守以简率为讶，观曰：“无深讶也。”既而文忠击节称之。其文曰：“昔孟轲亚圣，母之教也。今有子如轲，虽死何憾！尚飨。”观初为太学官，周上言役法不合，出通判处州。题诗一绝于直厅之壁曰：“十谒朱门九不开，利名渊薮且徘徊。自知不是公侯骨，夜夜江山入梦来。”后终于朝议大夫。
    ○僧海渊工针砭
    僧海渊，蜀人也。工针砭。天禧中，入吴、楚。游京师，寓相国寺。中书令张士逊疾，国医拱手。渊一针而愈，由是知名。既老归蜀，范景仁赋诗饯之曰：“旧乡山水绕禅扃，日日山光与水声。归去定贪山水乐，不教魂梦到神京。”治平二年化去，张唐英贻以偈曰：“言生本不生，言灭本不灭。觉路自分明，勿与迷者说。”刘季孙铭其塔曰：“资身以医，有闻于时。余币散之，拯人于危，士君子所难。吁嗟乎师。”
    ○杨少师李西台书
    洛中诸寺院有杨少师、李西台书。少师名凝式，唐相收、梁相涉之后。仕后唐、晋、汉间。笔力遒放，当时罕及。《华严院东壁题诗》曰：“院似禅心静，花如觉性圆。自然知了义，争肯学神仙。”西台，即建中。酷爱杨书，旁题云：“枯杉倒桧霜天老，松烟麝煤阴甫寒。我亦生来有书癖，一回入寺一回看。”观音院有牡丹，相传唐武后植者。西台有诗，亦亲书，云：“微动风枝生丽态，半开檀口露浓香。秦时避世宫娥老，旧日颜容旧日妆。”“花谱名将第一论，洛中最是此花繁。不当更道木芍药，枝上恐伤妃子魂。”西台书，洛人甚重之。
    ○李西台诗
    “龙门双阙涌云烟，雪未飞花雁下前。彻底清流照车马，分台御史过伊川。”李西台诗也，题于菩提寺。菩提寺在龙门镇。
    ○吏隐堂植行诗
    许安仁尉顺昌郡，厅事之后，创吏隐堂。植竹，题诗云：“破中庭一亩苔，主人发白手亲栽。即今谁识清真节，须向三冬雪后来。”又云：“珍重劳君尉远游，繁声疏影一堂秋。主人看即官期满，分付风烟与子猷。”
    ○梦中作明月楼句
    廖尚书刚用中，尝梦中作诗，其末句云：“家住五湖明月楼。”其后公薨，葬于沙县二十五里交溪凤山之下。其子遂建楼，以明月目之。张给事致远赋诗云：“明月楼前可万家，凤山庵下日初斜。风流耆旧消沉尽，空睇寒江耿暮霞。”
    ○祥瑞谶应
    黄冕仲未第时，尝有魁天下之意。元丰四年，南剑州谯门一柱，忽为迅雷所击。冕仲闻之，口占绝句云：“风雷昨夜破枯株，借问天公有意无？莫是卧龙踪迹困，放开头角入亨衢？”次年，冕仲遂膺首荐。又次年，对策为天下第一。饶之浮梁县有谶语云：“青山圆，出状元。”邑人程尚书在上庠，累为优等，而尚未登第。尝寄诗与乡人云：“试问青山圆也未，不应久负壮图心。”明年，公试上舍，为第一人。
    ○赤气为皇子之祥
    熙宁二年十一月，京师每夕有赤气，见西南隅，如火，至人定乃灭。人以为皇子降生之祥。故王禹玉作《大宴乐辞》云：“未晚清风生殿阁，经旬赤气照乾坤。”
    ○《汉阳春日绝句》
    《汉阳郎官湖春日四绝句》，其一：“两山收雨暗平沙，遮断溪梅隔水花。留得烟林作图画，依稀松登有人家。”其二：“空山玉蕊照琼瑰，到处寻花共往回。欲识春风最奇处，试来同看雨中梅。”其三：“朦胧花影月黄昏，着意春风入酒痕。知是江梅喜佳客，倒垂花蕊照清樽。”其四：“十日春阴到水亭，水亭杨柳一时青，梅花过尽桃花恶，乞取山樊入净瓶。”尚书郎李祁萧远谪汉阳酒税时所作也。
    ○除东坡书撰碑额
    崇宁二年，有旨，应天下碑碣榜额，系东坡书撰者，并一例除毁。盖本于淮南西路提点刑狱霍英所请。时庐山简寂观榜亦遭毁去，李商老为赋云：“笔底飓风吹海波，榜悬郁郁照岩阿。十年呵禁烦神护，奈尔焚拊灭札何？”
    ○御赐甘露诗
    大观三年四月壬子，尚书省甘露降。御笔以中台布政之所，天意昭格，致此嘉祥。因成四韵，以记其实，赐执政而下，云：“政成天地不相违，瑞应中台赞万几。夜垂珠濡绿叶，朝凝润玉弄清辉；仙盆云表秋难比，丰草霄零日未。本自君臣俱会合，更嘉报上美能归。”
    ○仁宗赐送李良诗
    李良定公幼以国戚侍仁宗研席，帝尤笃中外之爱。公帅郓，帝以诗送行曰：“鲁馆名臣子，皇家外弟亲。诗书谋帅旧，金竹剖符新；九郡提封远，一圻甘泽均。纯诚宜报国，抚士爱吾民。”识者以为真王言。
    ○钱文僖赋竹诗唱踏莎行
    钱文僖公留守西洛，尝对竹思鹤，《寄李和文公》诗云：“瘦五萧萧伊水头，风宜清夜露宜秋。更教仙骥傍边立，尽是人间第一流。”其风致如此。淮宁府城上莎，犹是公所植。公在镇，每宴客，命厅籍分行划袜，步于莎上，传唱《踏莎行》。一时胜事，至今称之。
    ○荆公题王钦臣诗于扇
    熙宁中，王钦臣仲至自河北，被召用。荆公荐对，神宗问所与游从。公奏宋敏求，帝默然，遣还任。公因留一诗，书长老院中云：“蜀地相如最好辞，武皇深恨不同时。凌云奏罢还无事，寂寞文园兴可知。”然荆公爱其诗，自题于所执扇。
    ○宋景文诗尽龙洞之景
    三泉龙洞，以山为门，深数十步，复见天日及山水之秀。盖自然而成，非人力也。宋景文公赋诗云：“虬洞耸云峰，缘虚一线通。云披双壁敞，树补半岩空；概竹森烟纛，飞泉曳玉虹。垂萝不肯昼，阴壑自然风。岭断天斜碧，崖倾日倒红。浮丘邈难遇，留恨翠微中。”曲尽龙洞之景。利路漕为刻石，仍以石本寄公。公答书云：“龙门拙句，斐然妄发。阁下仍刊翠琰，示方来，言诗之人，得不笑我哉？江左有文拙而好刊石者，谓之泠蚩符，非此谓乎？噱噱！”
    ○刘旦诗多称传
    刘仲冯枢密之子旦，能诗，保康伯尝荐之。旦后过公墓，赋诗：“膺门昔忝登龙客，董墓今悲下马人。”时多称传。然东坡亦尝云：“只鸡敢望乔公语，下马来寻董相坟。”
    ○文与可《鹭鸶》诗
    洪觉范尝记文与可《鹭鸶》诗云：“颈细银钩浅曲，脚高碧玉深翘。沙上众禽同立，有谁似汝风标？”然予又尝见一首云：“避雨竹间点点，迎风柳下翩翩。静依寒蓼如画，独立晴沙可怜。”亦佳作也。
    ○咏茱萸
    刘夔侍郎，九日登女郎台，记杜子美诗：“醉把茱萸子细看”，王摩诘诗：“遍插茱萸少一人”。因作诗二首云：“华颠帽落从人笑，不插茱萸也是闲。”次云：“曾冠獬豸犹无勇，未信茱萸可辟邪。”程文简公和答之云：“霜枝雕翠雁横秋，莫倚危楼动旅愁。菊有清香樽有酒，茱萸不插也风流。”又云：“秋风台上起高歌，把酒看花意已多。屈轶不生神豸死，结茱为佩欲如何？”
    ○诗不厌改
    韩子苍绍兴初，寄居临川。周表卿时为宜黄丞，岁满。公以诗送之云：“往时束带侍明光，曾看挥毫对御床。只道骅骝已胜踏，不知雕鹗尚摧藏；官居四合峰峦绿，驿路千林橘柚黄。莫恋乡关留不去，汉廷今重甲科郎。”其后改“峰峦绿”为“峰峦雨”，“橘柚黄”为“橘柚霜”，改“莫恋乡关留不去”作“莫为艰难归故里”，益见其工。东坡尝语参寥云：“如杜‘新诗改罢自长吟’，乃知老杜用心甚苦。”予以是知诗不厌改。其末云：“汉廷今重甲科郎”，意韩自言也。其后读后汉孔融《汝颍优劣论》曰：“汝南袁公著为甲科郎，上书欲治梁冀。颍川士虽慕忠谠，未有能授命直言者也。”乃知韩诗不苟如此。
    ○南园柳色野塘春水
    “南园柳色动，野塘春水生。屡游烦将吏，独此守山城。”韦苏州《早春》诗也，今所在集本皆不载。
    ○竹尊者
    崇胜寺后有竹千余竿，独一根秀出，人呼为竹尊者。洪觉范为赋诗云：“高节长身老不枯，平生风骨自清癯。爱君修竹为尊者，却笑寒松作大夫；未见同参木上座，空余听法石于菟。戏将秋色供斋钵，抹月批风得饱无？”韩子苍云：“始黄太史见之喜，因手为书之，以故名显。”
    ○李清卿诗得于衣襟
    “代马南来久不归，山河残破一身微。功名误我等云过，岁月惊人还雪飞；每事恐贻千古笑，此身甘与众人违。艰难重有君亲念，血泪斑斑满客衣。”李清卿所作也。清卿既死，因葬，得此诗于衣襟。
    ○孙妙仲诗启
    “林亭长夏爱浓阴，来引茶瓯一散襟。忽去却来蜂个个，自啼还住鸟深深。”“山家一尺潇湘石，扫尽云腴齿颊清。惊破午窗箕颍梦，转为风外小松声。”丰城孙妙仲两绝句也。孙有《谢登第启》云：“虎士开关，彷徨丹禁；龙章在御，仿佛天光。”
    ○孙妙仲作《截臂行》
    妙仲名发，丰城人。崇宁初，尉于抚之崇仁。才一月，凶民陈平，为族人陈遇执以为盗。后二十日，而平之父宗应，老且瞽，平乃以诬陈遇之子洵直。以为执己为盗时，其父为洵直以铁挺击伤其首。发与覆验官吴某（忘其名）按之，绝无迹状。谓平雅与遇有衅，欲必诬遇之子以死。俟其尸胖胀溃烂，不可别白。后发与吴所验时，又二十日。然后醉其弟讠术之，使断一手，以诉于州。州大惊，不复察其事情，惟以断手为决有冤，于是帖宜黄簿李泾再覆。泾，流外人，专以迎合为事，遂指阅二十日胖胀溃烂之尸，为有迹状，以傅会之。既而狱具，发辩之不已，州稍悟。然业已不可尽变，乃变其情，得不杀。而发与吴，犹以轻罪罢官。盖崇仁之民，前此有避刑名，塞逋负，而辄残其支体者。于之奸谋既逞，而效之者益众。始惟山谷无赖之民，至其后，市人舒琦、吏人吴昕辈，亦相继而作。凡此非因州县阻抑，或予夺不中，有激而后为。祗欲取必于官司，以济其奸耳。发因作《截臂行》，以告在位者，庶革其风。然江西之民，习俗至今犹尔也。今录于此云：“吾闻两臂重于天下不可废，知之不必子华子。愚民气焚胸，一忿敢趋死。以死视四肢，截臂如去指。呜呼，巴陵之民何以有此风？疾痛利害人所同。甘心一臂捐粪壤，终身废卧闾阎中。前年截臂渠得理，今年截臂吾亦尔。村南截臂杀平人，村北い还准拟。虺民虺民，用心若此非吾人。有冤自可次第诉，毒人何必残其身！闻者苦惊喧，此弊吾能言。其初姑息吏，不与杜其源。嗟哉恶俗伤仁厚，明明有冤宜勿受。一奸不济百奸消，共致和平裨在宥。”
    ○曹衍托意为《鹭鸶》《贫女》绝句
    曹衍，衡阳人。太平兴国初，石熙载尚书出守长沙，以衍所著野史缴荐之，因得召对。袖诗三十章上进，首篇乃《鹭鸶》、《贫女》两绝句，盖托意也。《鹭鸶》云：“波澜静处立身孤，雪攒霜腹转虚。尽日滩头延颈望，能销大海几多鱼。”《贫女》云：“自恨无媒出嫁迟，老来方始遇佳期。满头白发为新妇，笑杀豪家年少儿。”太宗大喜，召试学土院，除东宫，洗马、监泌阳酒税。
    ○鼓子花开也喜欢
    王元之谪齐安郡，民物荒凉，殊无况。营妓有不佳者，公作诗曰：“忆昔西都看牡丹，稍无颜色便心阑。而今寂寞山城里，鼓子花开也喜欢。”然唐《抒情集》记《朝士在外地观野花追思京师旧游》诗云：“曾过街西看牡丹，牡丹未谢即心阑。如今变作村田眼，鼓子花开也喜欢。”盖王刊定此诗耳。
    ○钱思公寄晏元献牡丹绝句
    元献晏公为丞相时，作新第于城南。时钱思公镇西洛，晏求牡丹于思公。公以绝句并花寄晏云：“名花封殖在秋期，翠石丹萱幸可依。华馆落成和气动，便随桃李共芳菲。”
    ○权常侍诗
    “今朝有酒今朝醉，明日愁来明日愁。”予尝以俚俗所作。偶阅《抒情集》，乃知权常侍审诗也。上两句：“得则高歌失则休，何须多恨太悠悠。”权又有《题山院》云：“万叶风声厉，一山秋气寒。晓霜浮碧瓦，薄日度朱栏。”
    ○冯当世人目为金毛鼠
    丞相冯当世，少尝薄游里巷，为街卒所絷，鄂守王素见而释之。及使关中，素方帅渭，与之燕犒，欢甚。贻之以诗曰：“吞炭难酬当日事，积薪深愧后来思。”为吕献可所劾，云：“京所至嗜利，西人目为金毛鼠。”以其外文采而中实贪秽也。
    ○荆公题夏文扇
    王荆公尝题一绝句子夏文扇云：“白马津头驿路边，阴森乔木带漪涟。夕阳一马匆匆过，梦寐如今十五年。”本集不载，见《湟川集》。
    ○韩子苍记李太白读诗
    韩子苍云：“旧传李白幼不羁，为昌明县小史，已能五、七言诗。尝随县令至江边，观溺水妇人，令哦诗曰：‘二八谁家女，漂来倚岸芦。鸟窥眉下翠，鱼弄口傍珠。’下句不属，太白率尔对曰：‘绿鬓随波散，红颜逐浪无。何因逢伍相，应是怨秋胡。’令始奇之。”
    ○李伯时好钟鼎古文奇字
    李伯时公麟，雅好钟鼎古文奇字。自夏商以来，以先后次第之。闻一器，则捐千金不少靳。所蓄日富，具为图记。蔡天启尝得商祖丁彝，李尤宝爱。因作诗以赠云：“上氵斥虞姒亦易尔，下者始置周秦间。造端宏大町畦绝，往往世俗遭讥讪。”盖实录也。
    ○《咏假山诗》刺荆公
    陈无己《诗话》云：“某公用事，排斥端士，矫节伪行。范蜀公《咏僧房假山》曰：‘倏忽平为险，分明假夺真。’盖刺公也。”某公，荆公也。予又尝记一假山诗云：“安石作假山，其中多诡怪。虽然知是假，争奈主人爱”云云。世以为东坡所作，不知是否。
    ○江子我作牛酥行
    宣和初，有邓姓者，留守西京，以牛酥百斤遗梁师成。江子我端友作《牛酥行》云：“有客有客官长安，牛酥百斤亲自煎。倍道奔驰少师府，望尘且欲迎归轩。守阍呼语不必出，已有人居第一先。其多乃复倍于此，台颜顾视初怡然。昨朝所献虽第二，桶以纯漆丽且坚。今君来迟数又少，青纸题封难胜前。持归空惭辽东豕，努力明年趁头市。”
    ○曾庶几《放猿绝句》
    吉水与敝邑接境，有曾庶几者，隐士也。五代时，中朝累有聘召，不赴。故老有能记其《放猿绝句》云：“孤猿锁槛岁年深，放出城南百丈林。绿水任君连臂饮，青山不用断肠吟。”
    ○李汉老为《梅诗》托意
    李汉老建炎末，自签枢迁右辖，未几迁知院，前后二三月而罢。因为《梅诗》以托意云：“绵霜历雪忿开迟，风笛无情抵死吹。鼎实未成心尚苦，不甘桃李傍疏篱。”
    ○王公赠率子廉三绝
    东坡作《率子廉传》，略云：“礼部侍郎王公出守长沙，奉诏祷南岳，访魏夫人坛。察其异，载与俱归。居月余，落漠无所言，复送还山。曰：‘今当以诗奉赠’，既而忘之。昼寝，梦子廉来索诗，乃作二绝句书板置阁上”云云。末又云：“公诗不见全篇，书以遗其曾孙巩，使求之家集而补之。”予尝见王所赠率凡三绝句，不止于二也。其一云：“下瞰虚空临绝涧，上排烟雾倚山巅。四边险绝无猿鸟，独卧深云二十年。”其二云：“古屋黄崖映月关，年年常伴白云闲。糇粮丹火何从出，四面无人见下山。”其三云：“心意逍遥物莫知，山中山下识人稀。想君绝虑离尘土，不是王乔即令威。”并有诗序云：“率君者，容貌高古，雅性混然。故机神妙用，无得而窥也。予访于山中耆艾缁黄，摘人瑕衅者。皆言率君出处不见其迹，殆非凡人也。予景慕无已，因为诗三章寄赠”云。
    ○荆公亲札诗
    荆公尝任鄞县令。昔见一士人，收公亲札诗文一卷，内有两篇，今世所刊文集无之。其一《马上》云：“三月杨花迷眼白。四月柳条空老碧。年光如水尽东流，风物看看又到秋。人世百年能几许，何须戚戚长辛苦。富贵功名自有时，箪瓢菜茹亦山雌。”其二《书会别亭》云：“西城路，居人送客西归处。年年即问去何时，今日扁舟从此去。春风吹花落高枝，飞来飞去不自知。路上行人亦如此，应有重来此处时。”
    ○诏草非谏草
    陈后山云：“欧阳公谓：‘袖中谏草朝天去，头上宫花侍燕归’，诚为佳句，但进谏必以章疏，无真用稿草之理。”按，此诗乃太宗朝王操《投赠李相国》诗，不若印粲《与徐翰林》诗云：“谏书未上先焚草，御笔曾传立制麻。”粲五代人。然予见《雅言系述》载操诗，乃诏草，非谏字。
    ○毛达可称陈克杜子美不是过
    毛友达可内翰守镇江时，贺方回以过客留寓。日，陈克继至，同会于郡楼。即席，克赋诗，所谓“徘徊临北顾，慷慨俯东流”是也。毛称赏曰：“虽杜子美不是过矣。”翌日，贺求去，毛留之，且讶去亟。贺曰：“一郡岂容有两个杜子美。”二公相与大笑。
    ○田承君记姚嗣宗诗
    田承君记姚嗣宗《题崆峒山寺壁》云：“南奥干戈未息肩，五原金鼓又轰天。崆峒山叟笑相话，饱听松声春昼眠。”范文公帅延绥，因巡边见之，大惊，索之不得。久之，表为幕府。姚有诗：“踏破贺阑石，扫清西海尘。”而张元、吴昊竟造西夏，为边患。张亦有《鹦鹉》诗，卒章有：“好置金龙收拾取，莫教飞去别人家。”姚又有《述怀》痔云：“大开双白眼，只见一青天。”张亦有《雪》诗云：“五丁仗剑决云霓，直取银河下帝畿。战死玉龙三十万，败鳞风卷满天飞。”
    ○秦益公赏孙仲鳌诗
    光尧赐御书秦益公“一德格天之阁”牌，一时缙绅献诗以贺。惟孙仲鳌一联，为秦所赏云：“名向阿衡篇里得，书从复古殿中来。”生日，四方贺诗尤多，尝取其三联云：“朝回不入歌姬院，夜半犹看寒士文”；“友邦争问年今几，天子恨无官可酬”；“建业三公今始有，靖康一节古来无”；盖取其亲切耳。蜀人李善诗“无穷基有无穷闻，第一人为第一官。”其后言者以为过，有旨禁之，仍著令。然前辈类多有之，如荆公、东坡，皆有曾鲁公、张文定生日诗。
    ○刘莘老《和王定国雪中绝句》
    刘莘老丞相《和王定国雪中绝句》“袁安只有高眠兴，谢空余后会艰。十万健儿春瘴近，飞花宜过海南山。”定国云：“公无乃学欧阳公耶？”刘为之一笑。盖晏元献为枢密使时，西师未解严。会天雪，陆子履与欧公同谒之。晏置酒西园，欧即席赋诗，有“主人与国同休戚，不惟喜悦将丰登。须怜铁甲冷彻骨，四十余万屯边兵。”晏由是衔之，语人曰：“韩愈亦能作言语，作裴令公宴集，但云‘园林穷胜事，钟鼓乐清时。’”刘和诗时，政元丰间。朝廷方问罪安南，故定国援以为戏。
    ○曾郎中《献秦益公十绝句》
    绍兴壬戌，朝廷既罢三大将，息兵议和。曾郎中时守黄州，献《书事十绝句》于秦益公。秦缴进于上，上喜，与升擢差遣，任满，除台州。诗云：“黄泥坂下雪犹深，赤壁矶头江欲平。驿吏西来闻好语，蕃人已出蔡州城。”“和戎诏下破群疑，无复旄头彗紫微。屈己销兵宜有报，先看长乐版舆归。”“吾君见事若通神，兵柄收还号令新。裴度只今真圣相，勒碑十丈可无人。”“淮上州州尽灭烽，今年方喜得和戎。问谁整顿乾坤了，学语儿童道相公。”“连营貔虎气如云，听诏人人愿立勋。沔鄂蕲黄一千里，更无人说岳家军。”“田父今年作社频，边头闻见一番新。官军不斫人家树，各自持钱去买薪。”“江头柳木已参天，柳色花光日日妍。惊怪田家频得醉，今年斗米不论钱。”“村村准拟十分禾，老稚扶携笑且歌。租税况今黄纸放，阳城元自拙催科。”“淮畔风尘自此清，斯人还喜见升平。田家尽说今年好，要雨雨来晴便晴。”“百丈岢峨贾客船，张帆打鼓下长川。路人指点几垂泪，江道无来十六年。”其三章称“裴度只今真圣相”者，李义山《韩碑诗》云：“帝得圣相相曰度。”盖取《晏子春秋》云：“仲尼，鲁之圣相也。”其五章云“岳家军”者，盖时江左三大将，皆以家称之。
    ○韩子苍咏太平宰相
    韩子苍《献王将明生日二十绝句》，内一绝句云：“万里青霄发轫时，骅骝绝足看奔驰。太平宰相何人识，惟有巫咸得预知。”盖王父行可初知临泉时，将明为编修官。行可问异人王老志，他日官所至。书“太平宰相”四字遗之，即以墨涂灭其字。前诗叙此耳。
    ○宋文渊诗
    谏议宋文渊齐愈《宫词》云：“禁城春水碧溶溶，洗出桃花万片红。叶上细看无一字，始知无女怨春风。”《睢阳道中》云：“竹溪咽绝雨才通，无数深红间浅红。山店落英春寂寂，青旗吹尽柳花风。”“向来松桧喜无恙，坐久复闻南涧钟。隐隐修廊人语绝，四山滴沥雪鸣风。”
    ○晁以道诗为绝唱
    东莱先生吕居仁云：“晁以道咏之《西池唱和诗》：‘旌旗太乙三山外，车马长杨五柞中。柳外雕鞍公子醉，水边纨扇丽人行。’殆绝唱也。”
    ○高秀实《和高邮道中》诗
    吕居仁云：“高秀实茂华，人物高远，有出尘之资，其为文称是。尝和余《高邮道中》诗：‘中涂留眼看星聚，一夕披颜觉雾收’之句，便觉余诗急迫，少从容闲暇处。”
    ○汪信民寄谢无逸诗
    吕居仁云：“汪信民革尝作诗寄谢无逸云：‘问讯江南谢康乐，汉堂乔木想扶疏。高谈何日看挥麈，安步从来可当车；但得丹霞访庞老，何须狗监荐相如。年来更励于陵节，妻子同锄五亩蔬。’饶德操见此诗，谒信民曰：‘公诗日进而道日远矣。’盖用功在此也。”
    ○诗熟便是精妙处
    众人方学山谷诗，晁叔用独学老杜诗；众人求生西方时，高秀实独求生兜率。叔用尝戏谓吕东莱：“我诗非不如子，只是子差熟耳。”吕戏答云：“只熟便是精妙处。”叔用大笑，以为然也。
    ○李方叔诗文
    吕居仁云：“李鹿方叔尝作《寒食诗》云：‘千株密炬出严，走马天街赐近臣。我亦茅檐自钻燧，煨针烧艾检铜人。’又《赠汝州太守》诗云：‘安得吾皇四百州，皆如此邦二千石。’”方叔《祭东坡文》云：“皇天后土，实表平生忠义之心；名山大川，复收自古英灵之气。”
    ○养病不如闲
    荥阳公绍圣中谪居历阳，闭户却扫，不交人物。尝有诗云：“老读文书兴易阑，须知养病不如闲。竹林歌枕虚堂上，卧看江南雨后山。”
    ○潘邯老诗
    邻老《送山谷贬宜州》诗：“可是中州着不得，江南已远更宜州。”山谷极称赏之。
    ○李尚书赏秦少游诗
    李尚书公择，初见秦少游《上正献公投卷诗》云“雨砌堕危芳，风檐纳飞絮”，再三称赏，云：“谢家兄弟得意诗，只如此也。”
    ○东坡称重黄鲁直诗
    欧阳季默尝问东坡：“鲁直诗何处是好？”东坡不答，但极称重黄诗。季默云：“如‘卧听疏疏还密密，晓看整整复斜斜’，岂是佳耶？”东坡云：“此正是佳处。”
    ●卷十二记事
    ○清直勇
    傅尧俞，字钦之，素善安石。时方变新法，公以母服除，至京师。安石谓公曰：“朝议纷纷，今幸公来，议以待制谏院奉还矣。”公谢曰：“恩甚厚。但恐与公新法相妨耳。”因为言新法之不善，安石怒，乃以为权同判内铨。温公尝叹曰：“清直勇，吾于钦之畏焉。”洛之君子邵雍曰：“钦之至清而不耀，至直而不激，至勇而能温，此为难耳。”人以雍言为然。
    ○穷达有命
    唐介，字子方。仁宗朝，孙参政荐公复为御史。或问曰：“闻君未曾相识，而遽荐之，何也？”孙答曰：“昔人耻呈身御史，今岂求识面台官也。”公后以风力称。公语诸子曰：“吾备位政府，知无不言，桃李未尝为汝辈栽培，而荆棘则甚多矣。然穷达有命，汝等惟自勉耳。”
    ○王子野乐党
    范文正以言事贬，公率子弟荐留数日。时方治党人，大臣让公曰：“何苦自陷党人。”公曰：“范公天下贤者，若得涉之，幸矣。”
    ○不许冒籍欺君
    陈君行尝谓子弟曰：“仁义礼智信是常等，若不守，是不等也。其不等者，不正也。”君行又尝自处州入京师，至泗州，其子弟请先行。君行问其故，曰：“科场近，欲先至京师，贯开封府户取应。”君行不许，曰：“汝处州人，而户贯开封。欲求事君，而先欺君乎？宁迟数年，不可行也。”
    ○范淳父焚进论不应贤良
    范祖禹淳父，极为司马文正奖识。尝为《进论》，求教于公。公每见，则未始有可否。淳父疑而质于，公，公久而言曰：“子之《进论》，非不美也。顾念世人获甲科者绝少，而子既已在前列，而复习《进论》，求应贤良。以光观之，但有贪心耳。光之不喜者，非为《进论》也；不喜子有贪心也。”淳父于是焚去《进论》，不应贤良。
    ○吕公教读书要字字分明
    荥阳吕公教学者读书，须要字字分明。仍每句最下一字，要令声重，声重则记牢。
    ○儒者读书无用处
    程伯淳言：“今僧家读一卷经，便要经中道理受用。儒者读书，却只闲读了，都无用处。”
    ○富家翁爱其弟
    大丞相冯公当世，记富家翁有宅于村者。亲既终堂，其兄甲不忍群雁异飞，而友爱其弟乙甚厚。乙安乐之，未尝有违言。久之，乙既有室，不令。日咻其夫使叛其兄，乙牵于爱而听之。而甲之所为，无不善者。欲开衅隙，而无其端。于是甲有善马，爱之甚至。虽亲旧求借，辄以他马代之。乙欲激其怒，乘甲之马出，杖折其足。甲归而见之，且喻其意。谓其仆曰：“去之，而新是图。”甲复有花药之好，列槛数十，皆名品也，且其手植焉。灌溉壅培，不倦其劳。乙又将缘是以激之，乘闲锄而去之。甲曰：“吾欲去是久矣，而未果也。”因犁其地，而殖之谷。乙悟其非，且将悔之，而其室未厌也。甲既鳏处，而有爱妾，若将终身焉。处之侧室，未尝一与家事。其妇踵门而数之，诟骂毁辱，无所不至。妾不能堪，而诉其主。甲曰：“吾之过矣”，因逐其妾。其妇闻之，愧汗浃背，且曰：“妾不幸，不及事舅姑，而无以为学，以至于此。而不知伯氏之德量如是之宽裕也。”乃正冠帔，而拜于庭，以谢不敏。卒为善妇，以相其夫，而肥其家。若甲者，可谓贤矣。求之古人，若张公艺可以配之。当世且言，偶忘其姓氏。惧其湮没而无闻也，故书其大概，以俟太史氏。
    ○宁受人欺不可使好贤心替
    正献吕公尝荐常夷甫秩。后差改节，吕对程伯淳有悔荐之意。伯淳曰：“愿侍郎宁可受人欺，不可使好贤之心少替。”
    ○三代威仪尽在是
    明道先生尝至天宁寺，方饭，见趋进揖逊之盛。叹曰：“三代威仪，尽在是矣。”
    ○李定公好儒学
    李良定公，魏国大长公主所出，雅好儒学。其帅郓日，每春大阅战士，必先诣宣圣庙延讲经书，饮诸生，然后始及武士。识者以为得礼。
    ○和买绢
    本朝预买纳绢，谓之和买绢。按，《玉壶清话》与《渑水燕谈》二节，皆以为始于祥符初。因王旭知颍州，时大饥，出府钱十万缗，与民约曰：“来年蚕熟，每贯输一缣，谓之和买。”自尔为例。而《渑水燕谈》又以为其后李土衡行之陕西，民以为便。今行天下，于岁首给之。予按，范蜀公《东斋记事》，称是太宗时，马元方为三司判官，建言方春乏绝时，豫给库钱贷之。至夏秋，令输绢于官。预买绸绢，盖始，于此。以三书考之，当以范说为是，盖范尝为是官耳。予读诗人袁陟世弼所为墓志，序其当仁宗时，为太平州当涂知县。且言江南和市绸绢，豫给缗钱。郡县或以私惠人，而不及农者，当涂尤甚。世弼自为条约，细民均得之。乃知太宗之所以惠爱天下，多矣。而其后以盐代钱，以为缣直。又其后也，盐亡而额存。然后知左氏所谓“作法于凉”，其说不诬也。
    ○仁宗厚遣公主
    仁宗皇帝守成，皆遵先朝法度。时久无嫁公主事，晚年止一公主，欲厚遣之。恐逾旧章，乃询皇姑魏国大长公主当年下嫁体例。公主以帝止有一女，不可以己为比。言多则实无，言少则恐沮帝意。乃答以岁月之久，皆忘记。帝始加厚其礼以遣焉。
    ○正叔不认侄者罪
    李侍郎若谷守并州，民有讼叔不认其为侄者。欲并其财，累政不能直。李令民还家驱其叔，民辞以不敢。李固强之，民如公言。叔果讼其侄，因而正其罪、分其财。
    ○曹玮行兵
    曹宣徽玮守秦，有功名，能抚士。一日行兵，将及顿，日已西矣。乃申令更前二十里，宿于某镇，军中不乐。继而令曰：“仰某镇务酒，不得沽与百姓，只沽与一行军人。”由是大众奔赴，不以为劳。
    ○夏英公好古嚣珍玩
    夏英公竦，性好古器奇珍宝玩。每燕处，则出所秘者，施青毡列于前，偃卧牙床，瞻视终日而罢。月常数四如此。
    ○张程学
    张戬天祺与弟载子厚，关中人也，关中谓之二张。笃行不苟，一时师表，二程之表叔也。子厚惟明圣学，亦多资于二程，吕大临与叔兄弟，后来苏丙等从之学，学者号子厚为横渠先生。天棋为御史，正献吕公之荐也。二程与横渠，从学者既盛，当时名其学为张、程。
    ○吴观音
    吴侍郎待问，建安人。其父曰长者，干生惟训童稚以自晦。里人以其长厚，目为吴观音。所生四子，参政育，枢密充，又京、方，并登进士为朝臣。诸孙十，皆京秩。侍郎于京师，遇乡人至，必命子孙出见而列侍焉。
    ○狄武襄不知体
    武襄狄公青平侬智高，以用延州旧府蕃落骑兵之效。及归，狄欲奖此一军，乞于讲武殿阅武试，冀仁宗条睹其骁勇。俄丽奋击号呼，一如临敌，飞矢至败陛。仁宗遽移御座，而中官前蔽，再三申命方止。识者鄙其不知体。楚军遂骄，因遣还边。
    ○狄武襄不去黥文
    狄武襄自“拱圣长行”至节度使平章事。世多言狄之隶籍，与参政王尧臣作状元之年同，后亦为两府。仁宗以其然，命王谕狄去其黥文。狄谓王曰：“青若无此两行字，何由致身于此？断不敢去，要使天下健儿知国家有此名位待之也。”议者韪其言。
    ○石刻厄会
    元中，韩丞相玉汝帅长安，修石桥，督责甚峻。村民急于应期，率皆磨石刻以代之，前人之碑尽矣。说者谓石刻之一厄会也。
    ○贵贱在命
    仁宗尝御便殿，有二近侍争辩，声闻御前。仁宗召问之，甲言贵贱在命，乙言贵贱由至尊。帝默然，即以二小金合，各书数字藏于中。曰：“先到者，保奏给事，有劳推恩。”封秘甚严。先命乙携一，往内东门司。约及半道，命甲携一继往。无何，内东门司保奏甲推恩。仁宗怪问之，乃是乙至半道，足跌伤甚，莫能行，甲遂先到。
    ○两王难当二堂
    蜀先主祠，在成都锦官门外。西挟即武侯祠，东挟即后主刘禅祠。蒋公堂帅蜀，以禅不能保有土宇，因去之。大慈寺有蜀后主王衍铜像，程公堂权帅，毁以铸钟。蜀语曰：“任是两王，难当二堂。”
    ○曾鲁公与旁舍生钱偿鬻女直
    谢逸记曾鲁公布衣游京师，舍于市侧。旁舍泣声甚悲，诘朝过而问之。旁舍生意惨怆，欲言而色愧。公曰：“若第言之。或遇仁人，戚然动心，免若于难。不然，继以血，无益也。”旁舍生顾视左右，欷久之，曰：“仆顷官于某，以某事而用官钱若干。吏督之且急，视其家无以偿之。乃谋于妻，以女鬻于商人，得钱四十万。行与父母决，此所以泣之悲也。”公曰：“商人转徙不常，且无义。爱弛色衰，则弃为沟中瘠矣。吾士人也，孰若与我？”旁舍生跽曰：“不意君之厚贶小人如此。且以女与君，不获一钱，犹愈于商人之数倍。然仆已书券纳直，不可追矣。”公曰：“第偿其直，索其券。彼不可，则讼于官。”旁舍生然之。公即与四十万钱，约曰：“彼三日以其女来。吾且登舟矣，俟若于水门之外。”旁舍生如公教，商人果不敢争。携女至期以往，则公之舟无有也。询旁舟之人，则曰：“其舟去已三日矣。”其女后嫁为士人妻。逸自言，元八年至京师，得于邺郡黄正叔。以为公墓刻不载，故惜其不传，因书其大略云。
    ○樊若水按所仇家酒额因破其家
    樊若水，江南人。贫甚，游索，乡人不为礼。后北游，建策置浮桥采石，以渡天兵。江南平，擢为本路转运使。所仇之家，方开酒场。樊乃于岁除日卖酒众多之次，按其所入以为额。其家坐是输纳不逮，家遂破焉。
    ○马知节直诚不善书
    真宗朝，签书枢密院马公知节，武人，方直任诚。真宗东封，下至从臣，皆斋戒。至岳下，抚问执政曰：“卿等在路素食不易。”时宰相臣僚有私食驴肉者，马乃对曰：“亦有打驴子吃底。”及还都，设宴。开封府命吏屏出贫子，隔于城外。上御楼，见人物之盛。喜顾宰臣曰：“今都城士女繁富，皆卿等辅佐之力。”马乃奏曰：“贫底总赶在城外。”左右皆失色，真宗以为诚而亲之。事多类此。马公一日从驾游幸，群臣皆赋诗。马素不习文，真宗强之。既奉曰：“臣不善书，乞宣陈尧叟与臣书。”真宗如其言。陈时为首枢，议者惜之。
    ○狄武襄一鼓而破侬智高
    仁宗以广源蛮侬智高寇岭外，陷数州，乃遣狄武襄出督战。用延州蕃落骑兵，一鼓而破。捷至，帝愀然无喜色，曰：“杀人多乎？”
    ○陈谏议偿直取马
    太尉陈尧咨为翰林学士日。有恶马，不可驭，蹄啮伤人多矣。一旦，父谏议入厩，不见是马。因诘圉人，乃曰：“内翰卖之商人矣。”谏议遽谓翰林曰：“汝为贵臣，左右尚不能制。旅人安能蓄此？是移祸于人也。”亟命取马，而偿其直，戒终老养焉。其长厚远类古人。
    ○章郇公与丁晋公会博
    章郇公作正字日，寒食，与丁晋公会博，胜且厚。丁翌日封置所负银数百两归公。明年寒食复博，而郇却负于丁。丁督索甚急，郇即出旧物以偿之。而封缄如旧，尘已昏垢。丁大服其量。
    ○造九鼎
    玉仙观，在京城东南宣化门外七八里陈州门，是也。仁宗时，有陈道士修葺亭台，栽花木甚盛。四时游客不绝，东坡诗所谓“玉仙洪福花如海”是也。《吕氏家垫记》云“一日，学院诸生偕往。见石一截，黄色，用木牌标记曰：‘万年松化石。’佥曰：‘如何对得？’晋之叔曰：‘三日雨为霖。’”吕氏所记松化石，乃西川物耳。徽宗崇宁四年，岁次乙酉，制造九九鼎。按制造官《魏汉律状》云：“承内降，铸造鼎鼐。内帝座鼐，如天之正毕之数。外有六围，若易之六爻之象。中叠五重，以应九五之龙，惟上九虚之。其五重，谨按师旨，合用万载松化石并龙牙石，各一尺二寸为一重，用松石一块周围。第二围用龙牙石一块，亦用宝器捧。第三围、第四围各用松石一块，亦高一尺二寸。第五围用龙牙石一块，如干之六爻上九之爻。所有合用龙牙石并万年松化之石，自皇间西川取到，祗备造鼎。今见在城南玉仙观内，有此石五段，松石三，龙牙石二，并堪充今律鼎中五围使用。伏望详酌，特赐指挥，下所属取索前来应副。”然则崇宁所用松化石五段，乃吕氏所记之石也。据《魏汉律状》称，皇间，西川取到，祗备造鼎。乃知仁宗朝已尝议造九鼎矣。
    ○监酒要术
    乖崖张公，尝有监务之官，而辞于公，因以请教。公曰：“监酒税之法，初无多言。但好酝酒，剩饶人，则沽者众矣。即是要术。”
    ○状元焦
    元丰八年，尚书户部侍郎李定权知贡举。给事中兼侍讲蔡卞，起居舍人朱服，同权知贡举。其夜四鼓，开宝寺寓礼部贡院火。承议郎韩玉、冀王宫大小学教授兼穆亲宅讲书翟曼、奉议郎陈之方、宣德郎大学博士马希孟，皆焚死。其后别更，得焦蹈为魁。谚曰：“不因开宝火，安得状元焦。”
    ○张天觉论词臣之文
    张天觉尝乞择词臣，而言：“盖自近世，文馆寂寥。向者所谓有文者，欧阳修已老，刘敞已死。王圭、王安石已登两府。后来所谓有文者，皆五房检正、三舍直讲，崇文检书，间有十许人。今日之所谓词臣者，曰陈绎，曰王益柔，曰许将是已。臣尝评之，陈绎之文，如款段老骥，筋力虽劳，而不成步骤；王益柔之文，如村女织机杼，虽成幅而不成锦绣；许将之文，如稚子吹埙，终日喧呼而不合律吕。此三人者，皆陛下所用出词令，行诏诰，以告四方而扬于外庭者也。今其文如此，恐不足以发帝猷，炳王度”云云。
    ○阎立本画
    “博陵阎公，总章右丞相，终于中书令。艺兼后素，时谓丹青神化，此其迹也。唐人张彦远，出鸣珂三相家。风流博雅，著书记历代画，第阎上品。而《西域图》在所录。又言，‘王知慎亦拓之’，则传世者非一本。此弊刺诸马多阙，而剪发二人全失之。比见摹本，自高丽来，采笔殊恶。而马之沥乳者，与人之剪发者皆全。信外国自有唐时摹完本，今取其全者备见之。且以浚都世臣大家，秘藏图史，以奇胜相高者极众，至于阎迹乃少遇。其惟吕申公家有唐太宗《步辇图》，引禄东赞对请公主事，皆传写一时容貌。赞皇李卫公小篆，其语采色神韵，与此同出一手。而张记亦曰：‘时天下初定，外国入贡，诏立本写外国图。’而注指西域，则奉诏所为者，即谓是耶？信真迹果不足疑。旧传其书狄梁公之迹，观其端重和劲，稍不类褚、薛，亦或当然。窃尝爱彦远多识，著论得雅驯。引谢安言，韦诞书凌云台，已钉榜，篮悬去地二十五丈。及下，须眉尽白，因戒子孙绝楷法。而王子敬正色诋之曰：‘仲将魏大臣，岂有此？’信如所说，魏德之不兴，乃以子敬为知言。因论阎令既为星郎，不当有临池之辱。况太宗治近侍有拔绍之恩，接下臣无撞郎之急。岂得不通官籍，直呼画师？以至丹青之誉，非辅相之才。丹青固不足以辅相，而所以为辅相，乃不在丹青。浅薄之俗，举一废百。而轻艺嫉能，一至于此，良可于邑。由是言之，穷神之艺，自不妨阎令之贤。斯人果贤，适增画重。愚因取其说而并书之。元六年辛未九月，龙眠山人李公麟伯时题。”右伯时《跋阎立本西域图》，庐陵王方贽侍郎家有之，其孙襄夔玉宝藏之。大观间，开封尹宋乔年言之省中，诏取以上进。时庐陵令张达淳、郡法掾吴祖源被檄委焉。因窃摹之，于是始有摹本。有张天觉跋云：“崇宁甲申十二月甲寅，夔玉舟过善溪，尽得其家藏阎令、王维、王宰、韩干、边鸾、周画阅之。佛书曰：‘心如工画师。’画之妙出于心，犹足以濡毫设色，造化物像。况心之妙，薰以正法，无间断哉。”信安程俱致道有诗云：“大块浮空转两轮，越南燕北共毫尘。齐州古莽应相笑，梦觉何人定识真。”黄冈何颉之斯举亦有诗：“穷荒未信子年欺，自笑山林老一枝。海上常思龟壳倦，天涯欲化鸟工窥。丹青阎令如曾到，气俗张骞旧独知。公喜著书尤博雅，山经暇日补残遗。”
    ○俞温父判语
    利州路宪俞温父判状，多云：“送某州县依条施行。”时提举常平谢皓新改官，即除监司。笑谓俞曰：“使者判语诚不易。”温父曰：“州县英俊多。若一字有误，所损不细，正要如此。”
    ○神霄乐郁罗萧台
    林灵素建议，依仿宫商角徵羽，别定五声，制《神霄乐》。刘栋密奏：“臣民事物，皆可有二。至于宫声，岂有二哉。”徽宗感悦，嘉其爱君，即除中散大夫，直龙图阁，栋辞不受。栋字守翁，棣州人。初以八行举遇可韩司丈人，授以《景虚玉阳钟法》。徽宗依其说，命铸钟十二，召九天。范金随律，月成一钟。排黄麾仗，奉安于宝篆宫。钟备成，授通直郎。灵素又建议筑郁罗萧台，高一百五十尺以祭天。栋言：“圆坛事天，古今通制。高八十一尺，数之极也。岂可别筑台以祭，数又加倍哉。徒劳人渎神，恐非天意。”遂已。
    ○青帅许王沂公远大
    王沂公状元及第，还青州故郡。府帅闻其归，乃命父老倡乐迎于近郊。公乃易服，乘小卫，由他门入。遽谒守，守惊曰：“闻君来，已遣人奉迎。门司未报，君何为抵此？”王曰：“不才幸忝科第，岂敢烦郡守父老致迓，是重其过也。故变姓名，诳迎者与门司而上谒。”守叹曰：“君所谓真状元矣。”遂许之远大。
    ○欧阳文忠服章郇公非卖恩
    章郇公在中书。欧阳文忠公初自夷陵县令贬所回，复馆职，通判滑州。以书与公求一郡，公答之，无可意。文忠不悦。俄而擢知谏院，一年中历三司，直龙图，为学士、河朔都转运。文忠始服公非卖恩者。
    ○谏院得人御史称职
    仁宗庆历初，急于用贤。当时有声望者，王兵部素、欧阳校理修、余校理靖、鱼工部周询四人。并命作谏官，朝野相庆。时惟鱼望不及三人。蔡君谟时为校勘，乃为诗庆之曰：“御笔新除三谏官，士林相贺复相欢。”鱼闻之，乃曰：“予不预士论，何颜复当谏列？”遂乞辞职。朝廷从之，乃过台为御史。即除蔡代知谏院，是时谏院号称得人。鱼在台亦称职，旋拜中丞而卒。
    ○曾鲁公责妓讼官吏
    曾鲁公尹天府，前政以不辨善恶而去。公至未三日，有倡妓讼官吏宿其家。公得牒，审其意在哗毁。公殊不形声色，唯命检阅有无胎孕。既得验状无有，始责以故欲秽污衣冠，重刑而械之。都下善良翕然称颂，小人畏缩。旋即执政焉。
    ○国家养贤不与士卒同
    乖崖公张咏，尝典陈州。漕使检点米仓，见近纳不当支者有新印。疑而诘主吏，吏答以月支官吏俸米。漕移文诘公，公批于后曰：“国家养贤，不与士卒同，付案不行。”即时遣送漕，自出衙门，坐于楼下，俟送漕使。漕使不得已，仓皇而行。
    ○陈谏议家法甚严
    陈谏议省华三子，尧叟、尧咨，皆举状元；尧佐亦行间中第。后尧叟至枢相，尧咨至节度使，尧佐至丞相。而谏议家法甚严，尧叟娶马尚书亮女，日执馈。马于朝路语谏议，以女素不习，乞免其责。谏议答云：“未尝使之执庖，自是随山妻下厨耳。”马遂语塞。
    ○章郇公代副枢叱报庆者
    章郇公在翰林十二年。当刘太后时，人多侥幸，以希大用，公乃中立不倚。晚迁承旨，最为久次。及副枢李公谘卒，公始代之。时有亲吏闻命，即径造斋阁报庆。公厉声曰：“无妄语。”乃叱出之。
    ○宋参政不奏补奴隶
    宋参政绶，常患仕路人色多冗。其在政府，例得奏奴隶补班行，公独不奏。议者佳之。
    ○杜祁公通变
    杜祁公两帅长安。其初多任清俭，宴饮简薄，倡妓不许升厅。服饰粗质，裤至以布为之。及再至，事阵皆变，筵会或至夜分。自索歌舞，或系红裹肚勒帛。长安父老见公通变，皆曰：“杜侍郎入两地去。”旋踵召知天府，入枢密，遂为相焉。
    ○柴主与李主角富贵
    仁宗朝，驸马柴公宗庆，与驸马李公遵勖连袂。柴主贤而李亦贤，柴主欲与李主角富贵。李先诣柴弟，柴之夫妇盛饰以为胜，左右皆草草。次及柴主之过李第，李之夫妇道装而已，左右皆盛饰。徐出二子示曰：“予所有者，二子耳。”柴颇自愧，士论高之。后柴无子，所积俸缗数屋，未尝施用。及柴薨，悉上送官。
    ○对徽宗诗句
    徽宗尝作诗句，命蔡少保居安赐元长云：“相公公相子。”元长遽对以进曰：“人主主人翁。”徽宗又因宴近臣，制诗语云：“北斗七星三四点。”唯曹希蕴能对之云：“南山万寿十千年。”
    ○公主称
    本朝制度，多循用前代故事。皇女称公主，姊妹称长公主，诸姑称大长公主。至徽宗末年，一例改作帝姬。建炎元年六月八日，臣僚建言不便。以为“古者妇人称姓，故周曰王姬，犹宋子齐姜之类是也。本朝为商后，非姬姓，不可以称。”用是改正。
    ○四亥四丑
    章子厚乙亥年生，与曾子宣同年。曾子宣以丁亥月辛亥日己亥时，子厚遂呼子宣作“四亥公”。然萧注亦以癸丑年生，乙丑月乙丑日丁丑时，亦是“四丑”。
    ○闰不同
    神宗元丰元年，岁在戊午，闰正月。时知定州薛向，缴大辽国所印历日，称闰月乃在十二月。与本朝不同，乞送司天监重定。时议者以两朝贺正之礼为疑。而台章以为正朔为大，贺正为小。两国之闰不同，即不过本朝之使先期而贺正于彼，彼国之使后期而贺正于此，其于后先正相去约二十来日而已。料彼必不肯改以就此，则本朝岂得改而就彼乎？其后本朝竟不曾改。予记《北梦琐言》、路振《九国志》载王衍在蜀，闰丙戌年正月，后因胡秀林、向隐异同，俾于界上求得唐历，乃闰乙酉年十二月，遂改用之。乃知古来有此事也。
    ○王植三槐
    太祖疑大名符彦卿跋扈，命知制诰王往察之。谓曰：“汝能为吾办此，当任汝在赵普之右。”还，言彦卿但恃旧骄恣耳，实无异心，臣请以百口保之。上怒，贬祜华州行军司马。将行，植三槐于第中便坐曰：“吾中子他日必位三台。”贬十二年，乃得还京师。曾孙克云：“王太尉不置田宅。曰：‘子孙当各念自立，何必田宅？置之，徒使争财为不义耳。’”
    ○曾滁州误呼厍为库
    曾子开知滁州，览讼牒，误呼厍为库。其人云：“某姓厍。”子开遽于厍字上增一点云：“厍岂有点乎。”然南北朝有厍狄者，周有少师厍狄峙，北齐有宣都郡王厍狄伏连，皆复姓也。后汉亦有辅义侯厍钧，古又有独姓厍者。厍音赦，《广韵》音始夜切。又齐有厍狄回洛、厍狄盛、厍狄干，又周有厍狄昌。盖本无厍字，后人除一点，以为库别耳。
    ○曾公亮得龙脊王荆公得龙睛
    陆农师云：“相家说：‘龙，人臣得其一体，当至公相。’如曾鲁公公亮得龙之脊，王荆公安石得龙之睛。”
    ○箕子易牙名
    箕子名胥余，见司马彪注《庄子》，于他书不见。易牙名巫，易牙其字也，见孔颖达《左传疏》。
    ○杜祁公问贾黯以生事有无
    贾黯以庆历丙戌，廷试第一。往谢杜公，公无他语，独以生事有无为问。贾退谓公门下客曰：“黯以鄙文魁天下，而谢于公，公不问。而独在于生事，岂以黯为无取耶？”公闻而言曰：“凡人无生事，虽为显官，亦不能不俯仰，由是进退多轻。今贾君名在第一，则其学不问可知，其为显官则又不问可知。衍独惧其生事不足，以致进退之轻，而不得行其志焉，何怪之有？”贾君为之叹服。
    ○甘露
    绍兴辛亥冬，抚州祥符观松，降甘露若饴。有郎官徐其姓者，献《甘露古松》诗于太守。其诗略曰：“仙台之阳石坛东，下有亭亭太古松。”又曰：“至诚感格合天意，露零青松真上瑞”云云。太守以为祥，因奏于朝，坐言章罢郡。先人时谓予曰：“熙宁六年冬，建昌军距城五里，甘露降于进士徐上交别业大松上，浓厚如酒，其味香甜。上交折献于太守张郎中子方，子方率僚属观之，欲以上闻。路过凤凰山下，牧童见车马，皆叫呼曰：‘此山松上亦多甘露，何独彼耶？’各持松叶饣舌弄，以示不误。时有野夫卖药于市者，语人曰：‘太守不察耳。何者为甘露？露从天降，必遍于数亩，岂止松乎？’吾尝客华阴，县民亦有以甘露告县者。令因出按之，有道人笑焉。令怒，械系之。道人曰：‘譬如人身精液，流通均布六七十年中。若夫寿促，必涌并于未死之前。此松殆将槁耳，官人若不信，请宽我，以俟明春，此松必不荣也。’令如其说，至期果验焉。军民得其说，因省。景丙子，城西天庆观松，昔尝一枝有甘露，因往验之。昔时甘露所降之枝，果已先朽，张守因不复奏知。”先人因言：“乡里松有甘露亦甚多，其实非也，乃松液耳。”
    ○荀卿为孙卿
    战国时荀卿，姓荀，名况，赵人，所著书号《荀子》。后有跋尾云：“为说者曰：‘孙卿不如孔子’，是不然也。”其后又称孙卿者四。唐杨亻京注云：“为说者已下，荀卿弟子之辞。”尝疑以荀为孙，未晓所谓。偶见孔颖达曰：“汉宣帝讳询，故转为孙。”
    ○斥中贵
    洪玉父云：“祖宗时，非特士大夫能立节义，亦自上之人有以成之耳。张乖崖再任成都日，夜分时，城北门申有中贵人到，要请钥匙开门。公令开，既入见，公谓曰：‘朝廷还知张咏在西川否？况川中两经兵寇，差咏治乱。令中贵人入川，比欲申地主之礼。如何须得中夜入城，使民惊扰。不知有何急公干当？’中贵曰：‘衔命往峨眉山烧香。’公曰：‘待要先斩后奏，或先奏后斩耶？’中贵悚惧曰：‘念某乍离班行，不知州府事体。’公曰：‘若如此道即是。’却令出北门宿。来早入衙，下榜子云；‘奉敕往峨眉山烧香，入内内侍省王某参。’公判榜子：‘既衔王命，不敢奉留。请于小南门出去。’甚严正如此。又曾鲁公以侍读守郑州，有废疾中贵人，在郡寄居，多沽私酒。恃结连内侍，轻州县，不法。公始善谕之，俾自悛戢，辄出大言。公命吏搜捕，尽得其酿具，依法尽行。遂奏乞中官老废者，不得家外郡，朝廷嘉之。真宗朝，黄震知毫州。永城县濒汴河，例至冬涸，朝廷遣中官促州县科民开淘。时中官多任喜怒，非理棰挞役民。黄愤然殴之，中官即舍役赴阙自诉。帝问曰：‘黄震缘何殴汝？’中官奏云：‘言是我百姓，汝安得乱打！’帝嘉其言，即敕中官赴黄门，杖二十。黄后为才吏，仕至发运使。”
    ○高氏出太皇太后以有阴德之助
    太宗亲征北狄，直抵幽州，围其城。俄一夕大风，军中虚惊，南北兵皆溃散。而诸将多不知车驾所在，唯节度使高公琼随驾。上于仓卒中，大怒。诸将不赴行在，翌日欲行军法。高奏曰：“夜来出不意。诸将若有知陛下所在，岂陛下之福耶？臣获在左右，亦偶然耳。诸将不可罪。”上悟，皆释之。高之门出太皇太后，为天下母。议者以为有阴德之助。
    ○杨文公辞诰润笔与同列均分
    杨文公亿，以文章幸于真宗，作内外制。当时辞诰，盖少其比。朝之近臣，凡有除命，愿出其手。俟其当直，即乞降命。故润笔之入，最多于众人。盖故事，为当笔者专得。杨以伤廉，遂乞与同列均分，时遂著为令。
    ○曾鲁公神明
    曾鲁公以侍读守郑州，时文潞公自长安召入中书。过郑，方在宴席，俄报潞公失去银盆。曾即曰：“郡人敢尔，必三日可获。若公之从者自为，则今日必擒。”公未以为然。逡巡果捕至，乃从者也。潞公惊，因谓曰：“君知即获，何也？”曾曰：“所至有捕盗者。从人单露，必须易败。”潞公以为神明，遂引复翰林。尹开封，至大用。相三朝，位侍中令，守太傅、使相，致仕。
    ○唐公肃远识
    待制唐公肃，雅有远识。先与丁晋公同举进士，剧相善。居水柜街，与晋公宅相对。一日，朝廷自金陵召晋公，将大用，唐遂徙居州北避之。虞部员外郎李畋往谘其由，唐曰：“谓之入即大拜，权势日隆。若数与往还，事涉依附；或经旬不见，情必猜疑，故避之。”期岁，晋公黜岭外，李复谒唐，唐曰：“果然。盖丁之才术，乃唐李赞皇之流。勋多而德寡，任智而鲜仁，可以佐三事，不可以冢庶僚。若太祖朝，赵中令、吕丞相居其上。则丁之用不私，位不危矣。”朝士莫不服唐之远识。
    ○张知常不认同舍金
    张知常在上庠日，家以金十两，附致于公。同舍生因公之出，发箧而取之。学官集同舍检索，因得其金。公不认曰：“非吾金也。”同舍生至夜，袖以还公。公知其贫，以半遗之。前辈谓：“公遗人以金，人所能也；仓卒得金而不认，人所不能也。”此事缙绅类能言之，而汪彦章为公碑铭不载。何耶？
    ○晏元献节俭
    晏元献《与兄手帖》：“殊再拜。庄客至，知大事礼毕。日月迅速，哀痛无极，奈何奈何。记文本及寄殊生日衣服及孩儿奶子等信物，甘子黄雀等，领讫。地远不须烦神用，况人事有何穷尽。知置得宅子，大抵廉白守分为官，须随宜作一生计。且安泊亲属，不必待丰足。尝见范应辰率家人持千斋，自云：‘一则劝其淡素好善，次则减鱼肉之价，聚为生计。’果置得一两好庄及第宅，免于茫然，此最良图。况宦游有何尽期，兼官下不可营私（魏四工部，可为戒也）。然须内外各具俭啬为先，方可议此。殊家间仆使等，直至今两日内，破一顿猪肉（定其两数。或回换买他鱼肉，亦只约猪肉钱数。以此可久）。此持久之术，是以常为宗亲及相知交游言之。建节之说，皆虚传也。今边事尚未息，须当他重委，乃建节，或兼且命，必不于优闲处用此职。况须因干求经营方受，殊一生不曾干求。况今虽经位极人臣，更何颜求觅，是以须待出于特命，且不能效人干请结托，以至势须恬静。若非久特差，则远近高下，应难推避。不然，则必事能求请。凡虚传者，但请勿信。古今贤哲有识知耻者，量力度德，常忧不能任者，不妄当负，以重愧责，是以终无侥求。其更识高者，非亲耕不食，非亲蚕不衣。（闽坏数字）孺子之类是也。盖功利不能及人，而坐受窃其膏血，纵无祸，亦须愧赧也。殊从来多介僻者，理在此。今因信略及之。此外希顺变善居，不备。弟殊再拜，十一哥赞善、十一嫂县君坐前。十二日。”右晏元献公手帖。予尝谓公以童子被遇章圣，观庆历圣德诗，名首诸公，则公之为人可知也。方国家承五季文章卑陋，公师杨、刘，独变其体；识欧阳公诸生，遂以斯文付之，宋之文于是视古无愧。功德如范、富，气节如孔道辅，咸出其门。然则仁宗治致太平，非公而谁？大抵善观人者，不于其显，必于其幽；不于其外，必于其内。以书规兄嫂，守官必曰廉，曰官下不可营私，当以魏四工部为戒，首尾大约本于节俭。至引古人非亲耕不食，亲织不衣，兹非畏独、根诸中而不欺者邪。昔东坡《跋欧阳公与其子书》，戒其在官欲附致朱砂。乃知欧阳公所养，不无所自矣。曾南丰与公同乡里，元丰间，神宗命以史事。其传公云：“虽少富贵，奉养若寒士。”考公手帖，则曾传可谓得实。而景文宋公草公《谪辞》云：“广营产以植私，多役兵而规利。”宋亦公门人，而必为此者，岂当时有不得已欤？沈存中著书，称公对章圣语，“臣非不乐游燕，直以贫，无可为之具；臣若有钱，亦须往。”后生晚进，道听涂说，以诬大贤。予乃知小说不足信类如此。
    ○蔡绦《西清诗话》
    宣和五年十月乙丑，臣僚言：“徽猷阁待制蔡绦私撰文一编，目为《西清诗话》，其论议专以苏轼、黄庭坚为本。”奉圣旨，蔡绦特落职勒停。
    ○徽宗赐王黼第御书七牌
    宣和五年十二月，徽宗赐太傅王黼私第。御书载赓堂、膏露堂、宠光亭、十峰亭、老山亭、荣光斋、隐庵七牌。
    ○薛昂黜用《史记》《西汉》讳蔡京名
    崇宁初，薛门下昂为司成。士人程文有用《史记》、《西汉》语者，薛辄黜落。元符中，尝上殿乞罢史学。建炎初，言章谓薛为蔡元长私讳其名。薛尝对客语，误及蔡京，即自批棰其口。
    ○郑文肃按奸赃流冯士元
    仁宗时，开封府豪吏冯士元，挟狡数，通贵要，多为奸利，睚眦必中以祸。操制一府，畏甚于尹，都人目之为京兆。郑文肃天休知开封府，廉知罪恶，穷按奸赃，悉得其受赂挠法之状。权贵多为请者，了不以听。狱具，奏流海岛，家没偿赃，毂下懔然。
    ○蒋希鲁建西学宋宏肖其像于文翁祠
    礼部侍郎蒋堂希鲁，宜兴人，仁宗时，以枢密直学士知成都。尝召高才硕生，会试府中。亲较才等，劝成学者。于府学之侧，别建西学，以广诸生斋室。迄成，而公移蒲中。其后转运使毁之，以增廨舍。既而常山宋公尚书至府，闻其事，叹惜久之。且欲成公意，乃即其旧址，建文翁祠。祠之内，图严君平、郑子真、司马相如、扬子云蜀土先贤九人，及公之像而十。常山公为之赞，至公，略云：“蒋侯挺挺，天与严方。健而文明，不迎不将。”。
    ○微司理几误杀人
    侍御史王平，字保衡，侯官人。章圣时，初为许州司理参军。里中女乘驴单行，盗杀诸田间，褫其衣而去。驴逸，田旁家收系之。觉，吏捕得驴，指为杀女子者。讯之四旬，田旁家认收系其驴，实不杀女子。公意疑，具以状白府。州将老吏，素强。了不之听，趣令具狱；公持益坚。彼乃怒曰：“掾懦邪！”公曰：“今触奏坐懦，不过一免耳。与其阿旨以杀无辜，又陷公于不义，校其轻重，孰为愈邪？”州将因不能夺。后数日，河南移逃卒至，详勘之，乃是杀女子者；田旁家得活。后因众见，州将谢曰：“微司理，向几误杀人。”
    ○李昭述得古铜符
    礼部尚书李公昭述，字仲祖，宗谔子也。仁宗时，以枢密直学士陕西都转运使乞近藩，未报。无何，掘地得古铜符，文曰“许昌”。诏下，果得许。
    ○郑文肃复西湖旧堤
    郑文肃天休，仁宗时知杭州。郡中西湖，环三十里，溉湖上良田千顷。唐李泌即湖中作阴窦，引水灌城中六井，以资汲者。武肃置撩清军以疏其恶。自钱氏纳土，至公居郡时，凡六十余年矣。而湖秽不治。豪夺以耕，僧侈其宇，浸淫蠹食，无有已时。公按旧记，复故堤，程工无虑十万。调境内丁夫辟之，湖利大兴。
    ○蒋临川摘大姓李申罪弃市
    蒋侍郎堂初知抚州临川县。县有大姓李申，积为民害。乃复僭拟亡制，动作不法。承前宰无敢摘其罪。公至，缘事捕治之，尽得其奸状，卒坐弃市。害根锄去，阖境慰悦。
    ○郑文肃取仓腐粟为己俸饭
    郑文肃天休，初为湖北漕。荆南屯禁卒哗言，仓粟腐不堪食。公命掌廪者，给为己俸。因会客日，试取作饭，举匕而尽。曰：“孰谓不可食邪？”哗者遂息。
    ○洪觉范因张郭罪配朱崖
    洪觉范本名德洪，俗姓彭，筠州人。始在峡州，以医刘养娘识张天觉。大观四年八月，觉范入京，而天觉已为右揆，因乞得祠部一道为僧。又因叔彭几在郭天信家作门客，遂识天信，因往来于张、郭二公之门。政和元年，张、郭得罪，而觉范决脊杖二十，刺配朱崖军牢。后改名惠洪。
    ○罢史学
    先是，崇宁以来，专意王氏之学，士非三经、字说不用。至政和之初，公议不以为是。蔡嶷为翰林学士，慕容彦逢为吏部侍郎，宇文粹中为给事中，张琮为起居舍人，列奏：“欲望今后时务策，并随事参以汉、唐历代事实为问。”奉御笔：“经以载道，史以纪事。本末该贯，乃称通儒。可依所奏，今后时务策问，并参以历代事实。庶得博习之士，不负宾兴之选。”未几，监察御史兼权殿中侍御史李彦章言：“夫《诗》、《书》、《周礼》，三代之故；而史载秦、汉、隋、唐之事。学乎《诗》、《书》、《礼》者，先王之学也；习秦、汉、隋、唐之史者，流俗之学也。今近臣进思之论，不陈尧、舜之道，而建汉、唐之陋；不使士专经，而使习流俗之学，可乎？伏望罢前日之诏，使士一意于先王之学，而不流于世俗之习，天下幸甚。”奉御笔：“经以载道，史以纪事。本末该贯，乃为通儒。今再思之，纪事之史，士所当学，非上之所以教也。况诗赋之家，皆在乎史。今罢黜诗赋，而使士兼习，则士不得专心先王之学，流于俗好，恐非先帝以经术造土之意。可依前奏。前降指挥，更不施行。”时政和元年三月戊戌也。
    ○胡宗师以奏乐韶节义落职宫观
    邹道乡浩初谪新州，有楚州布衣乐韶，素为浩交游。不惮万里烟瘴，誓与同行。至荆南，浩或闻官司捕诏，恐于韶不便，急遣韶还，韶确然不回。浩以病留荆南数日，坚意遣韶。韶不得已，改易姓名，隐居桐柏山。久之，浩复官。江淮发运使胡宗师感韶之义，奏韶节义。至崇宁初，宗师方以宝文阁待制知瀛州。言者指前事，遂落职，提举宫观。
    ○责降朱师复制
    崇宁元年八月，广州制勘院勘到前知广州朱师复赃私不法，及交通苏轼等事。制曰：“朝散郎知袁州朱师复。事上之义，莫先于首公；为臣之污，无甚于毁节。尔诌交轼、辙，密于唱和；媚傅安、李，阴图进迁。忘先帝识拔之恩，比奸臣腹心之党。素乏闲穿之道，老无戒得之心。贿赂公行，贪赃具得。狱成来上，士听有孚。宜正常刑，投之散地。往思惩戒，毋重悔尤。可责受建安军节度副使，兴国军安置。”至绍兴四年，其孙朱秉文陈请，遂复官。至绍兴五年八月，官员白札子：“伏睹朱秉文申请祖父朱师复，不合与苏轼往来，缘此入元党籍。六月十三日，奉圣旨复宝文阁待制者。朝廷哀悯元党籍之人，以直节正论，横为蔡京、蔡卞等挤陷。因下诏迫复官职，禄其子孙。然其间却有偶得罪于元符、绍圣间，其家子孙因肆欺罔。朝廷既无实籍考验，吏部止据平江府党人碑石。夤缘假借，例蒙推恩。如朱师复之流是也。绍圣初，起知广州。内外臣僚，未有因改《元通贺表》者。师复独云：‘建元易号，盖率由于旧章；纂圣锡名，示迫于来孝。’又云：‘龙去鼎湖，麟悲鲁国。遗弓未绝，弃屣犹新。嵬琐乘时，虽异伯高之复恶；朋邪害政，殆如伏氏之剧言。法度典章，废格几尽；朝野内外，谮ゥ交兴。盖义理出于人心，未之或改；而事业措之天下，焉可厚诬？’其《谢章启》云：‘主辱臣死，古有是言；义重生轻，今无此士。恭惟神考，登用大儒，发挥圣经于世道交丧之余，新美百度于诞信相欺之际。岂特范围一世，固将冠冕百王。惜嵬琐之弗歼，致典章之不泯。宫车晚驾，陵土未干。旁招北阙之书，早副西台之笔。肆为谗诋，殆不忍闻。谁能效赵婴之忠，行其所易；岂复慕包胥之志，誓以必行？’其《安置兴国军谢表》云：‘首元之谪籍，二纪于兹；尾神考之从班，一人而已。夤缘轼、辙之度岭，初一承颜；前后安、李之当涂，未尝通问。’”奉圣旨：“追复宝文阁待制，更不施行。”
    ○打破筒泼了菜
    童贯自崇宁二年，始以入内内侍省东头供奉官，奉旨差往江南等路，计置景灵宫材料；续差往杭州，制造御前生活；又差委制造修盖集禧观斋殿、本命殿、火德真君观，缘此进用被宠。继西边用兵，又以功进。于是缙绅无耻者，皆出其门。而士论始沸腾矣，至以蔡京为比。当时天下谚曰：“打破筒，泼了菜，便是人间好世界。”而朝廷曾不悟也。二人卒乱天下。
    ○笑面夜叉
    建中靖国元年，侍御史陈次升言章，以蔡元度为笑面夜叉。其略云：“卞与章子厚在前朗，更迭唱和，相倚为重。造作事端，结成冤狱。看详诉理，编类章疏。中伤士人，或轻或重，皆出其意。主行虽在于章，卞实启之，时人目为笑面夜叉，天下之所共知也。”
    ○目米元章以颠
    祟宁四牛，米元章为礼部员外郎，言章云：“倾邪险怪，诡诈不情。敢为奇言异行，以欺惑愚众。怪诞之事，天下传以为笑，人皆目之以颠。仪曹春官之属，士人观望则效之地。今芾出身冗浊，冒玷兹选，无以训示四方。”有旨罢，差知淮阳军。其曰出身冗浊者，以其亲故也。
    ○修御殿为潜德观
    太祖、太宗在民间时，尝寓澶渊。其所憩之地在城中，为邸舍。以<同瓦>瓦覆之，号为御殿。崇宁四年，徽宗以为非便，下本府将御殿建道观，以潜德名之。
    ○许风闻言事
    大观四年，诏诸路：“走马承受公事使臣，大小行人之职，耳目之任，旧许风闻。庶几边防动息，州郡不法，得以上达。近有陈请不实，重行黜陟之文。铡皆偷安苟简，避罪缄默。甚夫设置之意，可仍旧许风闻言事。”
    ○补张清太医助教
    大观二年，邓州南阳东海村有张三婆，患双眼疼痛，昏暗不睹光明。其子张清，用左手提出眼睛，将钢针穿过，用小刀子割下眼睛，与母吃了。自后所患眼目，不曾再发疼痛。朝廷有旨，特补太医助教，不理选限。
    ○以太祖陈桥传舍为显烈观
    崇宁四年，徽宗以太祖启运践阼之初，实自陈桥。其地今有传舍，往来践履，非所以称朕显扬祖烈之意。遂以其地建立道观，以“显烈”为额。
    ○陈噩行外制落职
    政和元年六月，陈噩行外制。臣僚上章云：“或其失体制，或不应事实，或违背经典。夫朕者，帝王之称，以诏告臣民。而噩行徐处仁谪知蕲州告词，乃于具官姓名下用之，此所谓甚失体制者也。差注之失，谓应差近远之类。王黼以稽留敕命降秩，而噩乃谓致差注之失，此所谓不应事实者也。《周官》以八法治官府，其四日官常，以听官治，谓事之故常。噩行李孝称复官告辞，乃云‘复尔官常’，此所谓违悖经典者也。比者奉宸失金，监官降秩，而噩谓‘致盗窃之敢行’。夫宫禁之中，或容小窃，若‘盗窃之敢行’，则安有是理？此尤疏谬之甚者也。”奉圣旨，噩落职，知和州。
    ●卷十三记事
    ○郎中知制诰
    宋景文公帅真定，时漕使周浩郎中已罢，李维少卿方到。宋公往见，参状称运使郎中。李怒曰，“我非郎中”，辞不受。典宾以情恳，末曰：“沿袭前官之误，愿赐矜贷。”公题一诗于状后以遗李，末句曰：“若向西清遇荣显，少卿只合作郎中。”李诘其故，宋曰：“国朝故事，无少卿知制诰者。若当制，即少卿改授前行郎中。”李愧谢之。
    ○吴有方奏神宗宜检视政事
    熙宁七年旱，神宗遣御药吴有方诣集禧观设醮。且谕以久旱，斋心致祷，庶有感应。汝宜前期检视醮科，有方奏曰：“臣固当检视醮科，陛下亦宜检视政事。”帝不悦。翌日，帝笑曰：“吾昨夜三复汝言，甚当。足见汝之用心。吾已修政事，答天戒。汝更宜为吾严设。”有方再拜，往庀事焉。
    ○朝廷曰退宴游曰归
    陆农师尝言：“《礼记》：‘朝廷曰退，宴游曰归。’盖在朝廷，当以退为心。在宴游，当以归为心。”然公之立朝，终以此为恨。
    ○子衿在郑诗之末
    神宗御迩英阁，问近臣：“子衿之诗，何以在郑诗之末？”皆莫能对。帝曰：“此无他，虐政虐世，然后知圣人之为郛郭也。”众再拜，呼万岁。
    ○杨震急逐鹤去
    徽宗在藩邸，杨震给侍左右，最为周慎。尝有双鹤降于中庭，左右皆贺。震急逐去，曰：“是鹳，非鹤。”又一日，芝生于寝阁，左右复称庆。震急刈除，曰：“是菌，非芝。”由此信任弥笃。
    ○大相国寺额
    大相国寺旧榜，太宗御书，寺十绝之一。政和中，改为宫，御书赐额。旧榜遂为高丽使乞归。其后复改为寺，御书仍赐今额。
    ○同时位太师
    蔡元长语元度曰：“弟骨相固佳，但背差薄，腰差细尔。”元度笑曰：“太师岂可有两人？”其后，同时位太师者，公与童贯、郑存道凡三人。
    ○真宗亲为教授
    张侍中耆与杨太尉崇勋、夏太尉守ど，俱缘藩邸，致位使相。尝因侍立，真宗谓曰：“知汝等好学，文笔甚善，吾当亲为教授。”张耆等拜于庭下曰：“实臣等之幸也。”乃命张耆为学长，张景宗观察为副学长，杨崇勋、夏守ど为学察，安守中团练而下为学生。帝授以《孝经》、《论语》，又教以虞世南字法，时以为荣。
    ○司户受节度使节制
    文潞公以使侍中，留守西洛。时薛适以汾州司户，为京西漕司帐官。往修谒，典宾请致参。薛怒谓曰：“适是漕属，有何统摄？”典宾以告，移时公出，据坐，命典宾揖薛庭参。曰：“京西帐干，与西京留守，即无统摄；然侍中是河东节度使，汾州司户合受节制。”遂赞谒，六拜而退。
    ○赐服带
    元丰官制：寄禄官四品以上服紫，六品以上服绯，皆准式佩鱼；未至而赐服，于衔内带赐。今人为文，尚仍旧制，云“赐三品服，赐五品服”，非也。又著令，侍郎直学士以上，服御仙花金带，人或误指为荔枝。近年赐带者多，匠者务为新巧，遂以御仙花枝叶稍繁，改荔枝，而叶极省。非故事，然莫有以为非者。
    ○王子纯免屠城而采生
    枢密王公子纯攻洮州，坐于城下，议欲屠城。忽墙圮有二戎卒操刀向公。遽执而戮之，屠城之谋遂决。将及半，有小儿饮乳于亡母之侧，公侧然防悼，禁戢其事，仅免屠焉。是年采生。
    ○姚雄召故寨主子毕亲礼
    姚雄初为将，以女议定一寨主之子。无何，寨主物故，妻及子皆沦落。后雄以边帅赴阙奏计，呼一妪浣衣，喜其有士人家风，问所从来。妪云：“昔良人官守边寨，有将姚其姓者，许以女归妾子。今夫既丧，无以自存，子方货饼饵以自给。”姚曰：“尔向记姚形容否？”妪曰：“流落困苦，不复省记。”姚曰：“雄是也。女自许归之后，不与他族，日望婿来，岂以父之存没为问耶？”妪泣下，气咽不语者久之。因留妪，并呼其子，易以新衣。俱载还镇，遂毕其礼。
    ○克宽畏仆郭福
    宗室克宽，素不蓄财，惟喜绳索，人呼为索子太尉。虽暑月裸袒，常腋挟二毡球，身缠数铁绳。稍醉，则以铁绳伤人。家仆郭福，眇小无艺，然克宽常畏之。每在外被酒，掷弄铁绳，郭福必诟叱使归，克宽遂拱手还舍，莫测其故也。叔昌与克宽同宅，言之甚详，必不诬也。
    ○文正公愿为良医
    范文正公微时，尝诣灵祠求祷，曰：“他时得位相乎？”不许。复祷之曰：“不然，愿为良医。”亦不许。既而叹曰：“夫不能利泽生民，非大丈夫平生之志。”他日，有人谓公曰：“大丈夫之志于相，理则当然。良医之技，君何愿焉？无乃失于卑耶？”公曰：“嗟乎，岂为是哉。占人有云：‘常善救人，故无弃人；常善救物，故无弃物。’且大丈夫之于学也，固欲遇神圣之君，得行其道。思天下匹夫匹妇有不被其泽者，若己推而内之沟中。能及小大生民者，固惟相为然。既不可得矣，夫能行救人利物之心者，莫如良医。果能为良医也，上以疗君亲之疾，下以救贫民之厄，中以保身长年。在下而能及小大生民者，舍夫良医，则未之有也。
    ○林绩毁张嗣宗妖术印
    南剑尤溪林绩，仁宗时，为吉州安福令。时有张嗣宗者，挟妖术作符篆，自称汉师君三十三代孙。率其徒自龙虎山至，谓能却祸邀福。百姓翕然以从。绩视其印文，曰：“嘻，乃贼物耳。昔张道陵再传至鲁，鲁以鬼道教民，自号师君，遂据汉川。垂三十年，方败于曹操，而归阳平关，此印所以有阳平治都公之文。今有道之世，讵容妖贼苗裔，公肆诬罔，以害吾治耶！”于是收治之。闻于朝，毁印。而江左妖学遂息。
    ○罢舍法卒如黄裳言
    黄冕仲尚书，当徽宗之初，蔡元长议欲推行太学舍法子天下。裳谓“宜近不宜远，宜少不宜老，宜富不宜贫；不若遵祖宗旧章，以科举取士”。其后公私繁费，人不以为便，罢之。卒如公言。
    ○赐藏书阁名稽古
    大观三年九月乙丑，御笔：“比闻诸路州学有阁藏书，皆以经史为名，方崇八行以迪多土，尊六经以黜百家，史何足言？应已置阁处，可赐名‘稽古’。”
    ○诏所在置教授
    大观四年八月诏：“所在学生，及五百人以上，许置教授二员。其不及八十人者，不置。以本州见任有出身官兼领。”
    ○复曾布蒋之奇资政学士
    大观四年十月圣旨：“曾布、蒋之奇初虽异论，中间曾开陈绍述，可特追复资政殿学士。”
    ○乞编《皇宋政典》
    大观四年十一月，尚书右仆射张商英奏，乞编集熙宁、元丰政事，号曰《皇宋政典》，为万世不刊之书。奉圣旨依。
    ○诏禁外制衣装
    大观四年十二月诏：“京城内近日有衣装，杂以外裔形制之人，以戴毡笠子、着战袍、系番束带之类，开封府宜严行禁止。”
    ○禁淫哇声
    政和三年六月，尚书省言：“今来已降新乐。其旧来淫哇之声，如打、断、哨笛、砑鼓、十般舞之类，悉行禁止。”
    ○御赐酒名清醑
    政和三年六月，郑绅奏以“皇后弟许造酒，元名砷仪，欲乞别赐酒名”。奉御笔赐名清醑。
    ○御笔宫观寺院不得称主
    政和三年六月御笔：“天下道士，不得称宫主、观主，并改作知宫观事。女冠准此。僧尼不得称寺主、院主、庵主、供养主之类。并改院主作管干院事，副作同，供养主作知事，庵主作住持。余皆以此改定。”
    ○奏禁止圣名字
    政和八年五月，户部干当公事李宽奏：“欲望凡以圣为名字者，并行禁止。”奉圣旨依。
    ○禁名意僭窃
    政和八年七月，迪功郎饶州浮梁县丞陆元佐上书：“窃见吏部左选有徐大明者为曹官，有陈丕显者为教官。盖大明者，文王之德；丕显者，文王之谟。又况大明者，有犯神明馆御殿。臣故曰，有取王者之实以寓其名。窃见饶州乐平县有名孙权者，浮梁县有名刘项者，臣故曰有取霸者之迹以寓其名云云。昔元间，文彦博之子守河阳，作堂以迎彦博之宋。苏轼名其堂曰‘德威’，盖取书‘德威惟畏’之意。言者以谓‘德威惟畏，乃尧事，不当以此名其堂。皇中，御笔赐蔡襄字君谟。后唱进土第日，有窃以为名者。仁宗怒曰：‘近臣之字，卿何得而名之！’遂令更改。恭睹政和二年春，赐贡士第，当时有吴定辟、魏元勋等十馀人，名意僭窃，陛下或降或革。”奉御笔：“陆元佐所言可行。下逐处并所属，今改正禁止。”
    ○禁渎侮混元皇帝名
    政和八年八月御笔：“太上混元上德皇帝，名耳，并宇伯阳，及谥聃。见今士庶多以此为名字，甚为渎侮。自今并为禁止。”
    ○诏学者治御注《道德经》
    政和八年诏有司，使学者治御注《道德经》。间于其中出论题。
    ○诏《史记》升《老子传》为列传首
    敢和八年诏：“《史记老子传》，升于列传之首，自为一帙。《前汉古今表》，叙列于上圣。其旧本并行改正。”
    ○诏学生添大小经及增置士名分入官品
    政和八年御笔：“黄帝、老子、尧、舜、周、孔之教，偕行于今日。可令天下学校诸生，于下项经添大小一经，各随所愿分治。大经，《黄帝内经》、《道德经》；小经，《庄子》、《列子》。自今学道之士，所习经以《黄帝内经》、《道德经》为大经。《庄子》、《列子》为小经。外兼通儒书，俾合为一道。大经，《周易》；小经，《孟子》。其在学中选人，增置士名，分入官品，元士（正五品）、高士（从五品）、大士（正六品）、上士（从六品）、方士（正七品）、阙士（从七品）、居士（正八品）、逸士（从八品）、隐士（正九品）、志士（从九品）。
    ○诏禁以天字称
    政和八年闰九月，给事中赵野奏：“陛下恢崇妙道，寅奉高真。凡世俗以君、王、圣三字为名字，悉命革而正之。然尚有以天字为称者，窃虑一禁约。”依奏。
    ○讨论履制度
    政和八年十二月，编类御笔所礼制局奏：“今讨论到履制度下项纟句（履上饰也）、纟意（饰底也）、纯（缘也）、綦（履带也）。古者，舄履各随裳之色，有赤舄、白舄、黑舄，今履欲用黑革为之。其纟句纟意纯綦，并随服色用之，以仿古随裳色之意。”奉圣旨依议定，仍令礼制局造三十副，下开封府，给散铺户为样制卖。礼制局奏：“先议定履，各随服色。缘武臣服色止是一等，理宜有别。”奉圣旨：“文武官大夫以上，四饰全。朝请武功郎以上，减去一纟意，并称履。从义宣教郎以下，至将校伎术官，减去二纟意纯，并称屦”云。
    ○封罗汉作应真
    政和八年御笔：“罗汉已改为无漏和尚，未加封爵，可封作应真。”
    ○诏东宫讲读官罢读史专以经术
    政和四年，诏令东宫讲读官罢读史，专一导以经术。迪其初心，开其正路。庶遵王之道，而不牵于流俗焉。
    ○见任教授不得为人撰书启简牍乐语
    政和四年，臣僚上言：“欲望应见任教授，不得为人撰书启简牍乐语之类。庶几日力有余，办举职事，以副陛下责任师僻之意。”奉圣旨依。尝闻陈莹中初任颍昌教官，时韩持国为守，开宴用乐语。左右以旧例必教授为之，因命陈。陈曰：“朝廷师儒之官，不当撰俳优之文。”公闻之，因遂荐诸朝，不以为忤。
    ○唐元结名
    尝有臣僚上殿，徽宗问唐元结名之所自。奏曰：“一元之气，融而为江河，结而为山岳。”
    ○契丹之法
    司马文正公言：“契丹之法，有简要可尚者。将战则选兵为三等，骑射最精者，给十分衣甲，处于阵后；其次给五分衣甲，处于中间；其下者不给衣甲，处于前行。故未尝教阅，而民皆习于骑射。又民为盗者，一犯文其腕为贼字，再犯文其臂，三犯文其肘，四犯文其肩，五犯则斩。不须案籍，而罪不可掩。”
    ○河中府浮桥
    河中府河有中氵单，其上有舜庙及井。唐明皇始为浮桥，铸铁为牛，有铁席，席下为铁柱。埋之地中，以系桥氵单。张燕公为之赞。自是桥未尝坏。庆历以前，河水数西溢浸朝邑。民苦之，屡请塞堤。蒋希鲁知河中府，始塞之，自是每岁缮修西堤。及刘元瑜知河中府，河水大涨，不得决泄，桥遂坏。铁牛皆拔，流数十步沉河中。中弹亦坏，自是不能复修。津济阻碍，人畜数有溺死者。英宗时，有真定僧怀，请于水浅时，以ㄌ系牛于水底，上以大木为桔槔状。系巨舰于其后，俟水涨，以土石压之，稍稍出水，引置于岸。每岁止于出一牛。至治平四年闰三月，新桥乃成，然中氵单亦终不能立也。赐转运使张焘等奖谕，其僧亦赐紫衣。
    ○樊知古荐河北令簿
    查道，江宁人，文徽之后。少贫，太宗时，进士及第。在河北为主簿，廉介。与妻采野蔬，杂米为薄粥以疗饥。税过期不办，州召县吏悉枷之。既出门，他吏皆脱去。道独荷之，自下乡督税。乡之富民，盛具酒馔以待之，道不食。杖其富民，于是余民大惊，逋税立办。道不胜贫，与妻谋，欲去官，归卖药。会樊知古为河漕，素知道节行，欲荐之。道辞以与本县令叶齐。知古曰：“令素所不识也。”道曰：“公不荐令，道亦不敢当公荐也。”知古不得已，两荐之。齐改京官，兼馆职；道改曹州节推。后登制科，真宗时为待制。八年，知虢州，卒。
    ○刘师道解王文穆罪文穆复师道职
    司马文正公云：“太宗末，民间积欠甚多。真宗初，王文穆公请除之。上曰：‘先帝积年不除，而朕除之，彰先帝不爱民也。’文穆曰：‘先帝非不知此欠当除，留之以遗陛下，使结民心耳。’上悦，从之。”澶渊之役，莱公欲因事诛文穆，密学刘师道力解之于上，乃得免。师道坐属其弟于陈尧咨，以针刺试卷为验。得及第，谪官。久之，知潭州。文穆秉政，复其旧职。方且进用，会病卒。
    ○李端懿端愿问卜人寿
    李端懿、端愿问卜人李易简曰：“富贵吾不忧，但问寿几何？”易简曰：“二君，大长公主之子。生而富贵，穷奢极欲。又求长寿，当如贫者何？造物者如此，无乃大不均乎？”遂不与卜。
    ○真宗书鲁宗道刚直于殿柱
    鲁简肃公宗道，仁宗时，参政事。京师富民陈子城殴杀磨工，初有诏立赏追捕，数日，中旨罢之。鲁公争于帘前曰：“陈某家豪，不宜保庇。”章献怒曰：“卿安知其家豪？”鲁公曰：“若不家豪，安得关节至禁中？”章献默然。真宗素赏鲁之刚直，书鲁宗道于殿柱。故章献拔用之。
    ○司马光近于迂阔
    神宗尝谓吕正献公晦叔曰：“司马光方直，其如迂阔何？”吕曰：“孔子上圣，子路犹谓之迂。孟轲大贤，时人亦谓之迂。况光岂免此名？大抵虑事深远，则近于迂矣。愿陛下更察之。”
    ○滕宗谅兴湖学
    滕宗谅知湖州，兴学，费民钱数千万，役末毕而去。或言钱出入不明者，通判以下不肯签簿。胡武平宿来继守，而言曰：“滕侯所为非是，诸君奚不早言？候其去乃非之，岂分谤之意乎？”于是众闻其言，皆惭而签簿，卒成其业。
    ○刘沆开遗张友直珠冠书
    刘贡父云：“张邓公当国，有遗其子友直珠冠者，使者不能径通。刘相沆谓曰：‘我识学士，我为汝通之’，因以归。破其书，别录一通，用己图书印之，留其真本。又于珠冠之角，小书已名，乃复封题如旧。以授使者，使自通之。他日，以语友直，友直大惊。刘时权三司判官，寻即真，俄知制诰。”
    ○金像
    天圣中，为玉皇像，用金三千两。至和初，为真宗像，用金五千两。时又欲为温成像，台谏上言，乃止。
    ○英宗山陵不及嘉十分之一
    陕西之民，供英宗山陵之役，不比嘉十分之一。韩子华曰：“非上旨丁宁，不能如是。”欧阳文忠公曰：“上云：‘朕成先帝之志，天下必不以朕为不孝。’”
    ○熙宁月俸
    唐子方谓：“熙宁元年，京师百官月俸四万余缗，诸军十一万缗，而宗室七万余缗。其生日折洗、婚嫁丧葬、四季衣不在焉。今则不同矣。”
    ○陈洪进子以白金赂改父谥
    陈洪进请谥于朝，胡旦扬言曰：“宜谥忠靖。”忠靖乃下军之名，其子惭惧。赂以白金数镒，乃改之。
    ○刘庠言鲁公之短
    熙宁元年，刘司谏庠将使契丹。刑部覆官十余人谒辞。庠于广坐扬言曰：“七十致仕，礼之正也，当自大臣为始。”又言鲁公之短，且曰：“俟还日，当并言之。”庠还，未至京师。一日，加集贤殿修撰，充河东转运使。即无言矣。
    ○王荆公司马文正议省辞郊赉
    熙宁元年，两府辞郊赐。王荆公以为两府郊赉不多，减之未足以富国。今军人郊赉不能减，而徒减两府，失大体。两府果能益国，虽增禄十倍，不足辞；苟为不能，当辞位，不当辞禄。司马文正曰：“方今国用窘竭，非痛裁省浮费，不能复振。苟裁省不自贵近始，则在下不服。臣非谓今者得两府郊赉能富国也，欲陛下以此为裁省之始耳。且陛下强裁省之，则伤体；今大臣以河北灾伤，忧公体国，自求省郊赉。从其请，所以成其美，何伤体之有？且陪祀无功”云云。荆公曰：“窘乏非今日之急，得善理财者，何患不富？”文正曰：“善理财者，不过浚民之膏血耳。”神宗令且为不允诏，会荆公当直，遂以其意为之。予以为荆公之意，乃唐常衮之言。
    ○英宗壁书《师说》《六箴》
    英宗在藩邸，多隐德。宗妇既寡，不能自存者，密使人周之，不令兄弟知也。壁书韩退之《师说》，及吴仲卿宗英《六箴》以自戒。
    ○置天下常平官
    神宗熙宁二年，天下常平钱谷，见在一千四百万贯石。诸路各置提举常平广惠仓，相度农田水利差役利害二员，以朝官为之；管干一员，以京官为之。小路共置二员。开封府界一员。凡四十一人。
    ○赦官吏失入死罪
    熙宁二年敕：“今后官员失入死罪，一人追官勒停，二人除名，三人除名编管。胥吏一人千里外编管，二人远恶州军，三人刺配千里外牢城。”自后法浸轻，第不知自何人耳。
    ○守正不阿为贤用人当用君子
    神宗尝问司马文正曰：“结宰相与结人主，孰为贤？”公曰：“结宰相固为奸邪。然希意迎合，观人主趋向而顺之者，亦奸邪也。唯守正不阿，乃为贤耳。”上曰：“两府孰可留，孰可去，孰可用？”公曰：“此乃陛下威权所当采择，小臣岂敢预闻。然居易以俟命者，君子也。由径求进者，小人也。陛下用人，当用君子，不当用小人。”
    ○宋主辰晋主参
    刘器之《语录》云：“太祖初为归德军节度使，实在宋，故国号宋。且河东，乃晋地也。昔高辛氏迁阏伯于商邱，主辰，今应天府也。迁实沈于大夏，主参，今太原府是也。且参、辰不相能，久矣。物不两大，故国初但曰并州，不加以府号，盖有深意也。”以上皆刘说。予按，仁宗时，韩魏公奏并州宜立军名，立戟，置鼓角。胡文恭公宿武平上言，以为宋主辰，晋主参。参、辰不两盛，不可许。至嘉四年，复为太原府河东节度。乃知器之之意，本于胡武平，而器之未始知之也。
    ○欧阳公多谈吏事
    张芸叟言：“初游京师，见欧阳文忠公，多谈吏事。张疑之，且曰：‘学者之见先生，莫不以道德文章为欲闻者。今先生多教人吏事，所未谕也。’公曰：‘不然。吾子皆时才，异日临事，当自知之。大抵文学止于润身，政事可以及物。吾昔贬官夷陵，彼非人境也。方壮年未厌学，欲求《史》、《汉》一观，公私无有也。无以遣日，因取架阁陈年公案，反覆观之。见其枉直乖错，不可胜数，以无为有，以枉为直，违法徇情，灭亲害义，无所不有。且以夷陵荒远偏小，尚如此，天下固可知矣。当时仰天誓心，自尔遇事，不敢忽也。迨今三十余年，出入中外，忝尘三事，以此自将。今日以人望我，必为翰墨致身；以我自观，亮是当年一言之报也。’”张又言：“自得公此语，至老不忘。”是时，老苏父子，间亦在焉，尝闻此语。其后子瞻亦以吏能自任，或问之，则答曰：“我于欧阳公及陈公弼处学来。”
    ○潘温叟医
    潘景，字温叟，崇宁间以医称，视古无愧。虞部员外郎张咸，其妾孕五岁而不育；南陵尉富昌龄妻，孕二岁而不育；团练使刘彝孙，其妾孕十有四月而不育。温叟视之，曰：“疾也。凡医曰孕者，非也。”于是作大剂饮之，咸妻堕肉块百余，有眉目状；昌龄妻梦三童子，色漆黑，仓卒怖悸，疾走而去；彝孙妾堕大蛇，犹蜿蜒不毙。又屯田郎中张湮妻，年四十而天癸不至，温叟察其脉曰：“明年血溃乃死。”既而果死。贵江令王霁，夜梦与妇人歌讴饮酒，昼不能食者，已三岁。温叟治之，疾益平，则妇人色益沮，饮酒益怠，而歌讴不乐，久之遂无所见。温叟曰：“若疾虽衰，而未愈也。倘梦男子青巾而白衣者，则愈矣。”后果梦，辄能食。其他所治，若此甚众。
    ○下蜀辎重百里不绝
    王师下蜀时，护送孟昶血属辎重之众，百里不绝，至京师犹然。诗人李度作《平蜀诗》，略曰：“全家离锦水，五月下瞿塘。绣服青蛾女，雕鞍白面郎。累累辎重远，杳杳路岐长。”
    ○御亲赐带花
    真宗东封，命枢密使陈公尧叟为东京留守，马公知节为大内都巡检使。驾未行，宣入后苑亭中赐宴，出宫人为侍。真宗与二公，皆戴牡丹而行。续有旨，令陈尽去所戴者。召近御座，真宗亲取头上一朵为陈簪之，陈跪受拜舞谢。宴罢，二公出。风吹陈花一叶堕地，陈急呼从者拾来，此乃官家所赐，不可弃。置怀袖中。马乃戏陈云：“今日之宴，本为大内都巡检使。”陈云：“若为大内都巡检使，则上何不亲为太尉戴花也？”二公各大笑。寇莱公为参政，侍宴，上赐异花。上曰，“寇准年少，正是戴花吃酒时。”众皆荣之。
    ○致仕文吏当养其廉耻武吏当任其功旧
    仁宗时，吴奎、包拯建言：“在官年七十而不致仕者，有司以时案籍举行。”胡武平宿以为文吏当养其廉耻，武吏当任其功旧。而欲一切以吏议从事，殆非优老劝功之意。当少缓其法，武吏察其任事与否，勿断以年；文吏使得自言而全其节。朝廷至今行之。
    ○唐宋运漕米数
    唐居长安，所运米数：天宝中，二百五十万石。大中中，一百四十万七千八百八十六石。盖唐自大中以后，诸侯跋扈，四方之米渐不至故耳。惟本朝东南岁漕米六百万石，以此知本朝取米于东南者为多。然以今日计，诸路共六百万石。而江西居三之一，则江西所出为尤多。
    ○铸钱费多得少
    予尝为铸钱司属官凡三年，其利病尤悉。盖费多而得少。其后入玉牒所为检讨官，见绍兴三年十一月十二日臣僚上言：“九路坑治铸钱司。窃闻虔、饶两州，自绍兴元年至今，共起发过一十二万二千余贯。用本钱及官兵应干请给，总用二十五万八千余贯。即是费官钱盖三之二。使有利害，亦当条具措画以闻。岂容置一司养官吏，无益而有损哉？”此提点铸钱不职也。以此知利害尤分明。而议者以为不可罢者，恐钱少故也。然大概所献于朝廷者，新钱常少，旧钱常多。绍兴丙子，沈相当轴，以其弟尝为使者，悉其事，遂罢之。未及三年，当己卯岁，沈去国。朝廷复建司置官，不知又何耶？予按，唐《德宗纪》：“建中二年，判度支韩洄奏，请于商州红崖冶、洛源监，置十炉铸钱。江淮七监，每铸一千，费二千文，请皆罢。从之。”予然后知铸钱之弊，古今同之。会当有建白于朝，依唐故事罢之为善。
    ○荫子法
    国朝荫子法，初遇郊恩，止得荫子，不及他亲。元中，山谷官应任子，特请于朝，舍子而先侄，后遂为故事。
    ○司马文正除李公择息贪吏掊克之心
    龚深之言：“司马文正作相，除李公择为户部尚书。门人问曰：‘公择文士，恐于吏事非所长。’公曰：‘天下谓朝廷急于利久矣。举此人为户部，使天下知朝廷意，且息贪吏聚敛掊克之心。’”
    ○以程氏礼用尹德充
    待制尹德充享，幼事伊川先生。初业进士应举，策问议欲诛元名公卿得罪于朝者。尹叹息曰：“尚可以干禄乎哉。”不终对而出，且告于程氏曰：“享不复应进士举矣。”绍兴五年，从臣有言尹宜用者。遂以用程氏礼，宣教郎崇政殿说书处之。且除秘书郎，时年七十七矣。未几，除秘书少监，赐绯衣、银鱼、象笏。求去益坚，除太常少卿兼说书，又除权礼部、兼侍讲，进官通直郎，而尹病不能朝。遂除徽猷阁待制，提举万寿观，兼侍讲。九年，以待制提举江州太平观而去。致仕，进宫奉议郎而卒，葬会稽。有奉诏解《论浯》行于世。
    ○开封地谶
    向文简公父，为母求葬地。时开封城外有地，谶，曰：“绵绵之冈，势如奔羊。稍前其穴，后妃之祥，”术者以穴在一小民菜园中，向恐民不肯与，因夜葬其地。民以向横诉于府，府尹令重与之价，仍不废其菜。次年，向遂生文简公。钦圣后，文简孙也。
    ○儒冠多误身
    吕居仁云：“元中，诸院族人居榆林，甚盛。尝一日同游西池，有士子方行观，叹曰：‘纨裤不饿死，儒冠多误身。’从叔叔巽应声答曰：‘秀才，汝读书破万卷，下笔如有神也。’士子甚惊叹。”
    ○章子厚与叔安仁令书
    章申公子厚，与其叔安仁令书曰：“弊政之后，谅烦整葺。宽而不弛，猛而不残。待寄居游士有礼，而不与之交私；一切守法，而于人情从容。此亦吾叔所能辨也。”
    ●卷十四记文、类对
    ○傀儡起于王家
    钱穆父试贤良对策日，东坡晓往迓其归，置酒相劳，各举令为文。穆父得《傀儡除镇南军节度使制》，首句云：“具官勤劳王家，出入幕府。”东坡见此两句，大加叹赏，盖世以傀儡起于王家也。
    ○赋《长啸却边骑》
    范蜀公少时，与宋子京同赋《长啸却边骑》。蜀公先成，破题云：“制动以静，善胜不争。”景文见之，于是不复出其所作，潜于袖中毁之。因谓蜀公曰：“公赋甚善，更当添以二者字。”蜀公从其说，故谓之“制动者以静，善胜者不争。”然景文赋虽不逮于蜀公，他人亦不能到。破题云：“月满边塞，人登戍楼。”真奇语也。
    ○邵康节赞王通
    司马文正示康节以《王通传》，康节赞之曰：“小人无是，当世已弃；君子有非，万世犹讥。录其所是，弃其所非，君子有归；因其所非，弃其所是，君子几希。惜哉仲淹，寿不永乎。非其废是，瑕不掩瑜。虽未至圣，其圣人之徒欤。”
    ○冯丞相用李泰伯语
    李泰伯《潜书》，其一曰：“孔子之言满天下，孔子之道未尝行。簋牲币，庙以王礼，食其死不食其生，师其言不师其道。得其言者为富贵，得其道者为饿夫。”冯当世丞相有《答伯庸》诗云：“孔子之文满天下，孔子之道满天下。得其文者公卿徒，得其道者为饿夫。”冯用泰伯语也。
    ○吕与叔《克己铭》
    吕大临与叔，微仲丞相弟也。为《克己复礼铭》曰：“凡厥有生，均气同体。胡为不仁，我则有己。立己与物，私为町畦。胜心内发，扰扰不齐。大人存诚，心见帝则。初无吝骄，作我蟊贼。志以为帅，气为卒徒。奉辞于天，孰敢侮予。且战且来，胜私窒欲。昔为寇仇，今则臣仆。方其未克，窒我室庐。妇姑勃蹊，安取厥余。亦既克之，皇皇四达。洞然八荒，皆在我闼。孰曰天下，不归吾仁。疴痒疾痛，举切其身。一日至之，莫非吾事。颜何人哉，希之则是。”
    ○邓安惠表启
    邓安惠自翰苑出守成都，《谢表》云：“扪参历井，方知蜀道之难；就日望云，已觉长安之远。”用太白语。又尝有启云：“三山已到，辄为风引而还；九阙神游，不觉梦惊而失。”前辈文采风流，蕴藉如此。
    ○高丽至豫章先状
    崇宁中，高丽自明州海道入贡，偶乘风，自江路至豫章。其《先状》云：“泛槎驭以寻河，远朝天阙；望桃源而迷路，误入仙乡。自惊漂泊之余，获奉笑谈之雅。”
    ○任忠厚投时相启
    任敦夫忠厚，元、绍圣间有声太学。后坐上书入籍，留落不调者久之。有《投时相启》云：“笼中剪羽，仰看百鸟之翔；岸侧沈舟，坐阅千帆之过。”
    ○苏景谟诗启
    “衣冠晨集乌衣巷，旌旆春生绿野堂。”苏景谟诗也。又有启云：“珠璧之投甚暗，讵免惊疑；农马之智非专，误劳访问。”
    ○黄公孝师右军笔法
    仁宗时，太常博士黄公孝先有诗名，尤工字学。常师右军笔法，深得其妙。每曰：学书当先务真楷，端正匀停，而后饶得破体，破体而后饶得颠草。凡字之为体，缓不如紧，润不如密，斜不如正，浊不如清。右欲重，左欲轻。考之古人踪迹，其言不妄也。
    ○东坡铭李伯时洗玉池
    东坡有《李伯时洗玉池铭》，始予读之，皆不得其说。其后得伯时石刻序跋，乃能明其意。盖元八年，伯时仕京师，居虹桥，子弟得陈峡州马台石，爱而致之斋中。一日，东坡过而谓之曰：“斫石为沼，当以所藏玉时出而浴之，且刻其形于四旁。予为子铭其唇，而号曰洗玉池。”而所谓玉者凡一十六：双琥璩、三鹿卢、带钩、必贞、彖、丕水、苍佩、螳螂、钩佩柄、珈琐、珙璧、珥丰杯、璩罗等是也。伯时既下世，池亦湮晦。徽宗尝即其家访之，得于积壤中。其子硕以时禁苏文，因潜磨去铭文，以授使者。于是包以ブ褥，栖以髹匣，舁致京师，置之宣和殿。十六玉，唯鹿卢环从葬龙眠，余者咸归内府矣。东坡铭刻与伯时序跋，昔有而今亡，而池亦归天上。惜其本末不著，后世将有读坡铭而不能晓者，因具于此。陈峡州即陈彦点，字子真，自号懒散云。
    ○武后制赐狄仁杰袍金字
    《新唐史狄仁杰传》载仁杰转幽州都督，赐紫袍龟带。后自制金字十二于袍，以旌其忠。其十二字史不著。予按，《家传》云：“以金字环绕五色双鸾，其文曰：‘敷政术，守清勤。升显位，励相臣。’乃命录之。”《新史》不惟不著十二字，虽五色双鸾亦不录也。《家传》云：“丧亲，有白乌连理枝，绕于墓侧。”《新史》止云：“有白鹊驯扰之祥。”
    ○曲如钩例封侯
    崔善为为左丞，令史恶其聪察。以其身短而伛，嘲之曰：“崔子曲如钩，随例得封侯。膊上全无项，胸前别有头。”《新唐史》止云：“曲如钩，例封侯”而已。
    ○举酒行令
    陶毂使越，钱王奉之甚渥。因举酒行令，曰：“玉白石，碧波亭上迎仙客。”陶应声曰：“口耳王，圣朝天子要钱塘。”
    ○恩袍色动仙籍香浮
    仁宗《赐进士及第》诗云：“恩袍草色动，仙籍桂香浮。”黄冕仲《谢及第启》，全用以为一联云：“恩袍色动，迷芳草之依依；仙籍香浮，惹春风之拂拂。”东坡戏之曰：“好作闻喜燕酸文。”
    ○浯溪铭
    湖南浯溪，在永州北一百余里，流入湘江，其溪水石奇绝。唐上元中，邕管经略使元结罢任居焉，以其所著《中兴颂》刻之崖石，抚州刺史颜真卿书。结复为《浯溪石堂西峰四献亭铭》，皆刻于崖上石。本朝乾德中，左补阙王伸来知永州，维舟于此，留诗。元公序云：“浯溪在湘水之南，北汇于湘。爱其胜异，遂家溪畔。溪，世无名称者也，为爱之，故命曰浯溪，铭于溪口。”铭曰：“湘水一曲，渊洄倚山。山开石门，溪流潺潺。山门如何，双石。临彼渊岸，夹溪绝壁。水石尤怪，石文尤异。吾欲求退，将老兹地。溪古地荒，芜没盖久。命曰浯溪，旌吾独有。人谁游之，铭在溪口。”王伸诗云：“湘州佳致有浯溪，元结雄文向此题。想得后人难以继，高名长与白云齐。”
    ○《包孝肃公家训》
    《包孝肃公家训》云：“后世子孙仕宦，有犯赃滥者，不得放归本家；亡殁之后，不得葬于大茔之中。不从吾志，非吾子孙。”共三十七字。其下押字又云：“仰珙刊石，竖于堂屋东壁，以诏后世。”又十四字。珙者，孝肃之子也。
    ○何丞相《贺巡幸还京表》
    靖康元年春，徽宗巡幸淮、泗，将还京阙。礼部郎中刘观代宰臣《贺表》云：“汉室太公，本是蓬蒿之叟；唐朝肃帝，殊非揖逊之人。”何丞相文缜以其语太朴，因改云：“拥彗迎门，陋未央之末礼；御鞍驰道，笑至德之未情。”
    ○仕有五瘴说
    龙图梅公挚，景初以殿中丞谪知昭州。尝著瘴说云：“仕有五瘴，急催暴敛，剥下奉上，此租赋之瘴也；深文以逞，良恶不白，此刑狱之瘴也；昏晨酣宴，弛废王事，此饮食之瘴也；侵牟民利，以实私储，此货财之瘴也；盛陈姬妾，以娱声色，此帷薄之瘴也。有一于此，民怨神怒。安者必疾，疾者必殒。虽在毂下，亦不可免，何但远方而已。仕者或不自知，乃归咎于土瘴，不亦缪乎！”其后邹道乡志完，元符中，谪昭州。因其说以为诗曰：“五瘴作诗虽不染，一篇留诫指其然。”谓是也。徐师川建炎避地至昭州，感二公遗迹，作诗云：“正言邹子独留名，法从梅公尚有亭。药是苦言能治瘴，竹生屈曲坐看经；风前云似秋前赤，雨后山能烧后青。恋土怀乡频作恶，怀贤感旧叹飘零。”“竹生屈曲坐看经”者。盖道乡昔寓居阁上，忽于佛前地生五笋，甚可爱。地主云：“阁成今十年，隐筑坚实，沟堑深阔，未尝有此。”州人传之，咸谓吉祥，以为为道乡发也。道乡因诗云：“基创于今正十年，不容山竹暗行鞭。森然五笋自何出，盛矣一邦相与传。”
    ○王履道诗文警策
    黄季岑云：“王履道诗：‘直须刺着天公眼，便遣雷霆下取将。’‘是能读倚相三坟五典之书，且尽识建章千门万户之制。’又：‘顺斗布合宫之政，分方调文鼎之神。’‘金篆浮波，河伯顺流而听命；琼科宣篆，清华止画以临坛。’又：‘凤鞋微露绣帮相。’皆其警策也。”
    ○追赠陈莹中葛鲁卿文
    谭彦成《追赠陈莹中》云：“汲黯何为，坐息淮南之变；郑公若在，必辍辽东之行。”葛鲁卿云：“夷考平日，素丝之节无闻；坐废累年，白首之言犹在。”吴正仲《别何文缜但》云：“切须念第一，莫打骂长行。”
    ○大辽使《谢赐柑表》
    崇宁三年，大辽贺生辰使至，赐宴，且赐柑。有《谢表》云：“聘礼适陈，祝帝龄于紫阙；恩华固异，锡仙实于公邮。方厥包来贡之期，捧兹德惟馨之赐。天香满袖，染湘水之清霜；云液盈盘，挹洞庭之余润。梓里岂遑于遗母，枫朝切愿于献君。感德滋深，渝言罔既。”
    ○胡少梦书八句颂
    胡少夜梦游一寺，与勒和尚、衲僧六七人共步长廊。少手持长，划青方石，如锥画沙，书六句颂云：“我行世间，多动少息。暂休宝坊，万虑入寂。明日出山，八面受敌。”勒和尚随句微吟，旁皆太息。中有一僧云：“万虑入寂，句法甚胜。明日出山，是将动耶？”似觉复寐，自理前颂，增“住为主人，动转为客”两语于出山句上，广为八句。
    ○东坡四言
    “吟哦傲兀，仰晤岩月。遇迎崖，银元刂玉，鼋鼍佥喁，雁鹜や兀。卧玩我语，聱牙岌で。”右《江行见月四言》也。“江郊葱珑，云水绚。崎岸斗入，洄潭轮转。先生悦之，布席开宴。初日下照，潜鳞俯见。意钓忘鱼，乐此竿线。优哉游哉，玩物之变。”右《江郊四言》也。皆东坡作。
    ○东坡戏书
    “葑草尚能拦浪，藕丝不解留连。”此一联，东坡在黄时戏书也。又云：“湖上秋风聚萤苑，门前春浪散花洲。”王文甫所居，在黄之车湖，即武子故居。宅枕大江，即散花洲也。东坡屡过其家，戏书此。
    ○选官改定《方泽仪安》等曲
    宣和四年，校书郎韩迪撰《方泽仪安》之曲。著作佐郎吴次宾撰《社稷安宁》之曲。校书郎艾晟撰《感生帝大安》之曲。校书郎赵永裔撰《帝鼐景安》之曲。正字李舜由撰《充国公成安》之曲。臣僚上言曰：“谨按，尔雅曰：‘卉者，盖总草之名也。’今《方泽仪安》之曲，乃曰：‘蔽芾之棠，合并为一；遐方来归，兹卉是式。’然则谓木为卉，可乎？《诗》曰：‘为为。’盖精者为，粗者为。今《社稷宁安》之曲，乃曰：‘求福生民，表功社稷；曰舞以，曰冕以络。’然古有冕，若以为络，则字为失律矣。《感生帝》之诗有曰‘为赤嫖怒’者，帝神名也，祭之辄斥其名，何耶？《帝鼐》之诗有曰‘祀彼显相’者，群臣相其祀事也，谓之‘祀彼显相’者，又何人耶？甚者乐不用中声久矣，而其诗犹曰‘于论中声’，岂不悖乎？”奉圣旨，令尚书省措置，选官改定元撰《方泽仪安》等曲。官除赵永裔已罢馆职外，余并送吏部，与合入差遣。其后艾晟进状辨正，系《道经灵宝经》云：南方赤灵帝君，名同浮极炎，字赤嫖怒。《唐开元礼》：‘立夏祀赤帝，祝文：敢昭告于赤帝怒等事。”恭奉圣旨，前降送吏部指挥，与改正，别与差遣。
    ○胡舜陟非颜岐撰制辞
    靖康元年四月，颜岐赐出身，除中书舍人、殿中侍御史。胡舜陟指岐之非云：其《草晁说之中书舍人辞》云：‘知世掌美，又润色于丝纶。’用杜甫诗：‘欲知世掌丝纶美’之句，今曰：‘知世掌美’，成何等语耶？《除孙传侍读》云：‘朕念元子，出就外传，从学之始。左右前后，羽翼既多。宜得知孔氏正道者，以表率之。’此东宫辞也。传已罢东宫官矣，劝读而为此语，岂非昏缪之甚？郡守承流宣化也。怀安雷安国再任，乃云：‘宣流河内，张良运筹帷幄之中，决胜千里之外。’除钱伯言知真定乃云：‘增筹幄之胜。’至若《除程正言》曰：‘送丽使金，士望甚休。’许景衡《兼太子谕德》曰：‘日静身安。’《李旦除屯田员外郎》曰：‘稍迁应宿之郎，增耀起工之部。’《王云出守》曰：‘昔自琐闼之拜，肃持金国之书。’其辞不典如此。”奉圣旨，岐罢中书舍人。
    ○劾张文潜谢表不钦
    张文潜崇宁元年复直龙图阁，知颍州。《谢表》云：“我来自东，每兢兢而就列；炊未及熟，又挈挈以告行。”臣僚上言云：“我来自东，是为不钦。岂有君父之前，辄自称我？虽至亲不嫌于无钦，有时而尔汝，然非谢表所可称之辞。虽数更赦宥，不可追咎，亦不可不禁。如今后有犯者，仰御史台即时弹劾。”
    ○夺范纯仁谥忠宣议
    崇宁二年六月，臣僚上言：“范纯仁谥曰忠宣，其谥诰去年已追夺，并元定议、覆议官，各已罚铜十斤。”今节录谥议如后。考功员外郎邓忠臣议有曰：“每思捐身而献策，常愿休兵而息民。祗知扶危而定倾，宁惜跋前而后。”又曰：“方谗言乱国，而明蔡确之无实；洎奸党投石，而谓大防之可原。当众人莫敢言之时，在偏州无可用之地。义形正色，愤激至诚，非特救当世正人端士之网罗，直欲戒后世乱臣贼子之迷罔。徇公忘己，为国惜贤。”又曰：“父母之国，有时而去；股肱之义，于是或亏。放之江湖，忽知草芥。纫兰泽畔，更甚屈原之悲；占鹏坐隅，已分贾生之死。”又曰：“侧席南望，而抉浮云之蔽；趣节东归，而咏零雨之。”又曰：“法座想见其风采，诏书相望于道涂。”奉圣旨，权发遣汝州邓忠臣，差管干南京鸿庆宫。
    ○翟公巽作文艰得
    叶少蕴云：“翟公巽作文艰得，然得必奇也。在西掖时，以草辞迟罚铜。崇宁间，与予同在试院。逼晚，商量作策题，以《冗官》为问。及晓问之，云：‘一夜仅成四句，云：“太平日久，人乐仕进。可为朝廷庆者一，可为有司虑者二。’虽止四句，然实佳作也。’”
    ○林希《草陆农师曾子开被谪辞》
    绍圣初，陆农师、曾子开俱以曾预修《神宗实录》被谪。中书舍人林希子中《草辞》云：“谓尔同为谤讪，则于今具稿不存；谓尔有所建明，则未尝争论而去。”人以为得实。
    ○贾文元公戒子孙文
    贾文元公戒子孙文云：“古人重厚朴实，乃能立功立事，享悠久之福。”又：“士人所贵，节行为大。轩冕失之，有时而复来；节行失之，终身不可得矣。”缙绅以为格言。
    ○答刘保衡投进古器诏
    大中祥符五年，南康军建昌县李士衡庄，遇晦冥，即光彩出没。一夜，雷电风雨暴作，翼旦山折泉涌，急流中得一古器，篆文款识甚奇。太守刘保衡指以为鼎，投进，答诏云：“眷彼名区，出兹古器，既瑰奇而有异，爰贡奉以斯来。省阅之余，嘉尚良切。”保衡绘形刻石尚在。今观石刻，制作精巧，正古酒爵，非鼎也。当时失于稽考，故诏书亦但言古器云。
    ○欧阳公投胥内翰启
    欧阳文忠少时，犹未知名。以文编投内翰胥公偃，且有长笺，所谓“在昔筑黄金之馆，首北路以争趋”是也。集尝载之，今不录。胥公有启谢欧阳秀才云：“伏蒙眷私，以盛制文笔二编，先之长笺为贽者。恭以某人象舆异禀，龙补至珍。奉奕世之诒谋，克隆堂室；倾群言之妙旨，深达渊源。服膺圣域以惟勤，蹑足俊躔而迥异。敏学该乎变贯，英识极于覃研。秉节高奇，发清吟于梁甫；缔交名胜，缀雅聚于兰台。飘飘之逸思无穷，籍籍之芳尘自远。偶衄一飞之翼，行跻多士之魁。何误采于虚声，辱远垂于厚顾。方披表，遽捧雄编，恣探赏以忘劳，信窥测而靡瑕。幽意绚于道德，高义薄于云天。飞染遒丽以盈箱，雕绩纷华而满眼。赏孙诗之零雨，何止一章；赞沈赋之追星，岂惟数句。固将备西昆之玉府，奚独易东堂之桂枝。允矣难能，诚哉可贵。虽亨衢自致，靡资左右之先容；而名路共成，敢惜齿牙之余论。”欧公得之，又为长笺以谢之，不载诸集，今录于此云：“右某启。昨贽芜音，仰尘纟由几。载形答复，深极褒称。弊帚无容，愧藏家而自享；重言外奖，于尺牍以必珍。始绳穿而匣开，烂然在目；旋骨惊而心折，至矣闻音。退揆顽疏，阴加震叠。窃以昔者鲁衮垂乎一字，宠极于华章；汝月更乎坐评，目成于往法。得河南之口占，多藏去以为荣；获江左之笔踪，则神明之来复。至有不喜人事，常堆案而弗酬；靡答私书，或矜才而格物。未若翠纟委鸣玉之彦，兰台金马之英，品风流坐正物之源，交士林忘公侯之贵。俯存寒素之目，毋密謦咳之音。兔墨流英，洒鸿都百金之笔；犀谈对客，发荆州一日之函。有焕私藏，因为殊遇。某倥蒙惟旧，检操弗支，乏沃若之轩髦，有尾兮之长丑。顾右臂而为弹，早叹ぃ疲；虽左肘之生杨，徒能殚化。爰以自童之交剪，浴圣日之光华。勉绍箕裘，惧隳门素。冠乎枝木，莫践化人之场；钝若神槌，爰对囊锥之颖。一昨与偕外计，续食县官之邮；召诣中台，果玷浮华之目。州里贬于素论，箧衍弃于祭刍。委末路而弗振，与清涂而自隔。然或鼓舞至化，呻吟变儒，效骚人之郁抑，慕漳滨之模楷。品之上下，曾弗齿于钟评；掷中宫商，宜远惭于孙赋。奚辨丽而可纪，徒<骨皮>以兴讥。何弗避于诋诃，辄外彰于嗤笑。虽甚踔短韵，殆无取于系辕；卢胡见贻，乃自珍于干璞。所期用覆酱瓿，譬十年之练都；投置皮箱，资一笑于相乐。伏蒙某官悯屯愚之无似，加品目之惟优，丑以爱忘，音缘赏奏。许上修名之谒，获伸拜德之恭。后堂执经，饫陪一肉之赐；西斋坐宴，密亲三雅之欢。执如意以指挥，务车毂而推引。喷咳珠玉，大小以之成珍；指顾飞沈，盼睐于焉起色。出乎望表，溢乃情涯。而复俾十倍而增荣，示一兼而为美。当黯阁之多暇，枉虞笔以为文。缛旨星稠，襞笺云落。布帛之言甚暖，暴以秋阳；齿牙之论所加，重于大吕。譬以明月，暗投于人；不意此音，猥来入耳。谨当纳藏行楮；归耀当闾。袭以十绨，为天下之至宝；脱复一读，解体中之不安。贵洛阳而争传，与吴刀而共布。隐恩所及，顶踵奚胜。”
    ○曾子固《怀友》寄荆公
    王荆公初官扬州幕职，曾南丰尚未第，与公甚相好也。尝作《怀友》一首寄公，公遂作《同学》一首别之，《荆公集》具有其文。其中云：“子固作《怀友》一首遗予，其大略欲相扳以躏乎中庸而后已”云云。然《怀友》一首，《南丰集》竟逸去，岂少作删之邪？其曰介卿者，荆公少字介卿，后易介甫。予偶得其文，今载此云：“圣人之于道，非思得之而勉及之，其间于贤大远矣。然圣人者，不专己以自蔽也。或师焉，或友焉，参相求以广其道而辅其成。故孔子之师，或老聃、郯子云；其友或子产、晏婴云。师友之重也，圣人然尔。不及圣人者，不师而传，不友而居，无悔也希矣。予少而学，不得师友，焦思焉而不中，勉勉焉而不及，抑其望圣人之中庸而未能至者也。尝欲得行古法度士与之居游，孜孜焉考予之失而切靡刂之，庶于几而后已，予亦有以资之也。皇皇四海，求若人而不获。自得介卿，然后始有周旋激恳，摘予之过而接之以道者。使予幡然其勉者有中，释然其思者有得矣。望中庸之域，其可以策而及也。使得久相从居与游，予知免于悔矣。而介卿官于扬，予穷居极南，其合之日少，而离别之日多，切朋之效浅，而愚无知易懈，其可怀且忧矣。思而不释，已而叙之，相慰且相警也。介卿居今世，行古道，其文章称其行，今之人盖希，古之人固未易有也。为作《怀友》，书两通，一自藏，一纳介卿家。”
    ○陈师道《春秋索隐》
    馆中有陈师道《春秋索隐》三卷，士大夫以为陈无己所作，非也。师道，建安人，仕至殿中侍御史。吕南公所谓深于《春秋》，盖与泰山孙复齐能。而师道仕望并高，故不倚经以名者也。
    ○孙仲益《谢郡官启》
    靖康元年，殿中侍御史孙仲益觌，以论事不合罢，出知和州，填见阙。和州已遣接人到临淮，遂舍舟由陆行三百里，至滁之全椒而交代。赵子铣乃移文及书，说韩驹子苍，虽替渠赴阙，而子苍已除召不宋。今所受见阙敕，盖朝廷契勘之误，实碍条制，又别无敕札可以遵守。孙既见却，遂留寓待报，尝作一《谢郡官小启》云：“固有文书衔袖，大人不以为疑。无何君命至门，将军为之不受。”又云：“谦光下烛，屈高论以借秦；兴尽欲还，已退飞而过宋。”盖述前意也。
    ○豫章休亭赋
    豫章先生《休亭赋》，其卒章云：“盖尝闻伯夷之风，何能问詹生之卜。”洪驹父云：“晚年刊定云：‘是谓不蓍而筮从，无龟而卜吉’云。”
    ○张天觉《送凌戡归蜀记》
    张天觉丞相，以赵谂谋逆伏诛，是其乡里，故因送凌戡归蜀，作记以自见云：“凌公济自蜀来谒。曰：‘戡周旋奉事公三十年矣。公今致身政府，戡志愿毕矣。请从此辞，耕青城山，击壤鼓腹，为太平民。愿得片言，刻石山中，传家为荣，足矣。’应之曰：‘君隐矣，奚以文为。且赵谂不轨，以辱乡邦，吾何敢怀士哉？’于是青城丈人夜梦曰：‘吾何负公而吾弃哉？吾以天地中和之气，生为灵苗，秀为异草。仙人饵以不死，而养命治疾之功，遍于天下。吾从古以来，世生忠臣义士。武王伐纣，所赖而胜者，微卢彭濮人也。公孙述据蜀，迫用蜀士，仰药不惧者，巴郡谯君黄也。漆身为厉者，犍为费贻也。饮毒而死者，广汉李业也。伏剑自刎者，蜀郡王皓也。托盲避世者，任求、冯信也。魏伐刘禅、而劝禅降魏者，西充谯周也。李唐二帝，避贼出狩，而勤王以迎銮舆者，蜀之父老吏民也。且李顺草寇，百日而已，乃孟昶后宫之遗息也；赵谂狂生，阴自推戴，乃南平夷界之獠雏也；奚预吾事哉？神宗作新法度，而元之臣，指为桀纣，终身贬死不负神宗者，双流邓绾也。哲宗绍述先烈，而建中靖国之臣斥为幽厉，汉东上表慷慨论列者，公也。废为编氓，始终不变者，安、蹇二公也。吾三川之灵，何负于世，而公见弃之速邪？’于是仆豁然悟，蹶然兴，急呼凌君而告之曰：‘勉矣行焉，为我谢青城丈人。上德不德，是以有德。吾之避谤，既失之矣；而丈人自辨，亦未为得也。君平生急义，气豪而善嗷，当持吾说而嗷于山中，万壑响应而震动，不亦快乎！’崇宁三年三月丁未，中大夫守尚书左丞上柱国张商英记。”今张集不载此文。予按，赵谂本赵庭臣之子。庭臣先，故渝州洞戎。与诸戎约降朝廷，庭臣乃醉诸酋杀之。扬言众叛，掩为己功。又尽得其财物，故庭臣高赀筮仕，被擢用。生子谂，少年登第，几为殿魁，未三十岁，升朝为国子博士。忽以谋叛伏法。庭臣自河东提刑配琼州。母妻妹分配岭外，家赀没官。盖报应之速如此。然渝州风俗，从古如此。杜诗：“前年渝州杀刺史，今年开州杀刺史。”此其验也。天觉序谓邓绾、安蹇为忠，而以元、建中靖国之臣，指上为桀纣幽厉，亦可谓无忌惮者矣。
    ○赋圆丘象天
    内翰郑毅夫久负魁望，而滕甫元发名亦不在其下。暨试礼闱，郑为南宫第四场魁，滕为南庙别头魁。及入殿试：《圆丘象天赋》，未入殿门，已风闻此题，遂同论议，下笔皆得意。时留后李公端梦滕作第三人，服绯牙系鞋来谢；而郑亦有白龙之梦。将唱名，二公相遇，各举程文。滕破题云：“大礼必简，圆丘自然。”及闻郑赋“礼大必简，丘圆自然。”滕即叹服曰：“公在我先矣。”然未忘魁望，预为笏记云：“朝廷取士，唯求一日之长；畎亩望君，咸务积年之学。”及唱第，郑果第一，滕果第三，皆如素望。郑却无陛谢之备，遂用滕记。
    ○神宗御制《祭狄青文》
    神宗自为文祭狄青曰：“惟天生贤，佑我仁祖。沉鸷有谋，重厚且武。昔居校联，功名自喜。既登筹帷，益奋忠义。惟是南荒，有盗猖獗。陵轹二广，震惊宫阙。群公瞻顾，莫肯先语。惟卿请行，万里跬步。首戮骑将，大振吾旅。金节一麾，孰敢龃龉。遇贼于原，亲按旗鼓。彼长排枪，我利刀斧。马驰于旁，捣厥背膂。驱攘歼絷，如手探取。奏功来朝，遂长右府。旋升外相，均逸邦畿。如何不淑，早弃盛时。逮予纂服，弗睹音仪。因览遗略，又观绘事，缅怀风徽，感叹无已。遣使临奠，用旌前。灵而有知，当体兹意。”初，青子谘奏事延和殿，神宗问：“青征南尝有遗书存否？”于是谘上《平蛮记》及《归仁铺战阵》二图。神宗乃自为是文祭之。方是时，神宗春秋正富，文已如此。
    ○李靖兵法
    李靖兵法，世无全书，略见于《通典》。今《对问》出于阮逸家，或云，“逸因杜佑附益之也。”然予家有《李靖六军心镜》数卷，其文浅近，岂伪书邪？
    ○刘丞相谢启
    天圣庚午岁殿试，赋题《藏珠于渊》。韵脚八字，君子非贵难得之物。是年，刘丞相沆中第二人，其谢启云：“对灵光之殿，难舍飞动之词；赋合浦之珠，莫叙去来之意。”
    ○陈后山李氏墓铭
    陈后山为豫章先生铭母夫人李氏墓云：“李四女，有妇行，长为洪氏妇，其死不幸，校理是以赋毁璧也。”陈之意，盖叙豫章所作黄夫人碑所谓“毁璧兮陨珠”，此碑政为洪氏母而作。玉父建炎间为胡少编定豫章诗文，遂削，今洪州印本是已。迄今三十年，所在雕印豫章文，正以玉父所编为定，而毁璧之篇不存。后世将有读后山之铭不能晓者，今载之云：“夫人黄氏，先大夫之长女。生重瞳子，眉目如画，玉雪可念。其为女工，皆妙绝人。幼少能自珍重，常欲炼形仙去。先大夫弃诸孤早，太夫人为家世堙替，持孤女托，以夫人归南康洪民师。民师之母文成县君李氏，太夫人母弟也，治春秋，其文有权智，如士大夫。归洪氏，非先大夫意，怏怏逼之而后行焉。洪氏生四男子，曰朋、刍、炎、羽，年二十五而卒。民师亦孝谨，喜读书，登进士第，为石州司户参军，奔父丧，客死。文成君闻夫人初不愿行，心少之，故夫人归则得罪。及舅与夫皆葬，夫人不得藏骨于其域，焚而投诸江，是时朋、刍、炎、羽未成人也。其卒以熙宁庚戌，其举而弃之，以元奉甲子某月。夫人没后十有四年，太夫人始知不得葬，哭之不成声，曰：‘使是子安归乎？’其兄弟无以自解说，念夫人，建洪氏之庙南康庐山之下。故刻石于庐山，筑亭以庇之，仿佛其平生而妥之。毁璧兮陨珠，执手者兮问过。爱憎兮万事一轨，居物之忌兮固常以好为我。彼诅汝兮饭汝，有席兮不嫔汝坐。归来兮逍遥，采芸英兮御饿。淑善兮清明，阳春兮玉冰。畸于世兮天脱其缨，爱人兮生冥冥。弃汝阳侯兮，遇汝曾不如生。未可以去兮殆而其雏婴，众雏羽翼兮故巢倾。归来兮逍遥，西江浪波兮何时平？山岑岑兮猿鹤同社，瀑垂天兮雷霆在下。云月为书兮风雨为夜，得意山川兮不可绘画。寂寂无朋兮去道如咫，彼尔坎兮可谢。归来兮逍遥，增胶兮不聊此暇。”
    ○期期艾艾
    世间事未有无对。周昌口吃，而言称期期；邓艾口吃，而言称艾艾。
    ○避羊祜孟浩然阳城名
    羊祜，荆州人为祜讳名，屋室皆以门为称，改户曹为辞曹。初，王维过郢州，画孟浩然像于刺史亭，因曰浩然亭。咸通中，刺史郑П谓贤者名不可斥，更榜曰孟亭。商于有阳城驿，元稹以为名与阳道州同，当避其讳，改为避贤邮。乃知贤者为人爱慕如此。
    ○夫子鼓瑟蔡邕听琴
    《韩诗外传》：“孔子鼓瑟，曾子、子贡侧门而听。曲终，曾子曰：‘夫子瑟声，殆有贪狼之志，邪僻之行。’子贡入，夫子释瑟而待之。子贡以曾子之言告之，子曰：‘乡者某鼓瑟，有鼠出游，狸见于屋，循梁微行，造焉而避，厌目曲脊，求而不得。某以瑟为其音，参以某为贪狼邪僻，不亦宜乎。’”后汉蔡邕在陈留，有弹琴于屏，邕听之，曰：“以酒召我，而有杀心，何也？”弹琴者曰：“向我鼓弦，见螳螂方向鸣蝉，将去而未飞，螳螂为之一前一却。吾心耸然，惟恐螳螂之失也，此岂为杀心而形于声乎？”邕莞然而笑曰：“此足以当之矣。”夫以孔子鼓瑟而知狸之捕鼠，蔡邕听琴而知螳螂之捕蝉。由此以进之，虽国之存亡可知也。
    ○白龙见青蛇降
    李嗣业为疏勒镇使，白龙见而城不坏；杨朝晟为宁节度使，青蛇降而水从出；岂不异哉？
    ○枯松生枯柳荣
    《唐明皇杂录》记肃宗中兴而枯松复生。《吕渭传》记德宗还梁，而枯柳复荣。非偶然也。
    ○射石饮羽
    刘向《新序》记楚熊渠子夜行，见寝石，以为伏虎，关弓射之，灭矢饮羽，下视之，石也；复射之，矢跃无迹。熊渠子见其诚心，而金石为开，况人心乎。予乃知李广出猎，见草中石，以为虎而射之，中石没矢（《史记》作镞），视之石也；他日射之，终不能入。其事有不足怪者。《吕氏春秋》曰：“养由基射兕，中石，矢饮羽。”高诱曰：“饮羽，饮矢至羽也。”《文选》鲍昭《拟古诗》：“石梁有余劲。”注：“宋景公造弓，射石梁，饮羽。”
    ○舌柔齿刚
    《子思子》载老莱子告子思曰：“不见夫齿乎，虽坚固足以相靡，舌柔顺终以不敝。”子思曰：“吾不能为舌，故不能事君。”《说苑》载常枞有疾，老子问曰：“先生疾甚，无遗教以语弟子乎？”枞曰：“过故乡而下车，子知之乎？”老子曰：“非谓其不忘故耶？”枞曰：“嘻，是已。过乔木而趋，子知之乎？”老子曰：“非谓其敬老耶？”枞曰：“是已。”张口曰：“吾舌存乎？”曰：“然。吾齿存乎？”曰：“亡。”“舌存以柔，齿亡以刚。”枞曰：“是已。天下之事已尽矣。”乃知老子之言，盖有所本也。《淮南子》乃云：“老子学商容，见舌而知守柔矣。”注目：“商容，神人也，吐舌示老子。”此又以常枞为商容，何也？又韩平子问叔向曰：“刚与软孰坚？”对曰：“臣年八十矣，齿再堕而舌尚在。”乃知常枞取此。
    ○有机事必有机心
    《庄子》曰：“子贡过汉阴，一丈人方为圃畦，凿遂而入井，抱瓮而出灌。子贡曰：‘有机于此，日浸百畦。’园者笑曰：‘夫有机事，必有机心。吾羞不为。’”刘向《说苑》曰：“卫有五丈夫，负缶入井，灌韭终日一区。邓析过，下车教曰：‘为机事，后轻前重，命曰桔槔，终日灌百区。’五丈夫曰：‘吾师言：有机智之巧，必有机智之心。我不为也。’”乃知恶机心者，不独汉阴丈人也。
    ○今李膺仲舒何如昔
    梁李膺有才辩，西昌侯藻为益州，以为主簿。使至都，武帝悦之，谓曰：“今李膺何如昔李膺？”对曰：“今胜昔。”问其故，对曰：“昔事桓灵之主，今逢尧舜之君。”帝嘉其对。齐鱼复侯子响，齐武第四子也，为荆州刺史，直阁将军董蛮有气力。上闻而不悦曰：“人名蛮，复何容得酝藉？”乃改名仲舒，谓曰：“今日仲舒，何如昔日仲舒？”答曰：“昔日仲舒，出自私庭；今日仲舒，降自天帝。以此言之，胜昔远矣；”夫取悦于一时，而忘讥于千载，可乎？
    ○倒用印
    朱Г伪迎天子，段秀实倒用司农印，以追其兵。刘皇后遣人杀郭崇韬，李崧倒用都统印，以定人心。事所以贵乎权也。
    ○娄王之器过狄寇
    狄仁杰之为宰相，以娄师德之荐，而狄不知也。非武后告之，则几于失人。寇莱公之为使相，以王文正之荐，而寇不知也。非真宗告之，则几为深恨。由是言之，娄、王之器，过乎狄、寇矣。莱公事见《王公神道碑》。
    ○楚蜀慰其军
    《左传》：“楚子围萧，申公巫臣曰：‘师人多寒。’王巡三军拊而勉之，三军之士，皆如挟纩。”伪蜀孟知祥，其军战胜董璋，时军中暑热。知祥巡行抚问，三军欣然，如热而濯。以楚、蜀所以尉其军，一至于此，乃知为人上者，易与人为善也。
    ○二人得古意
    王琳，字方庆，为相时，子为眉州司士参军。武后曰：“君在相位，何子之远？”对曰：“庐陵王陛下爱子，今尚在郧。臣之子，庸敢相近？”时以比仓唐悟文侯，虽造次，不忘悟君于善。杨洪武为司戎少常伯，迁西台侍郎，帝笑曰：“尔在戎司，授官多非其才，何耶？”洪武曰：“臣妻刚悍。”此其所托，不敢违，以讽帝用后言也。帝笑，不罪之，予曰：“二人托意有在，颇得古人之意。”
    ○讽棋取怒
    晋王献之，年数岁，观门生ヅ蒲，曰：“南风不竞。”门生曰：“此郎亦管中窥豹，时见一斑。”献之怒曰：“远惭荀奉倩，近愧刘真长。”遂拂衣而去。宋谢密，字宏微，性宽博，无喜愠。末年尝与友人棋，友人西南棋有死势。复一客曰：“西南风急，或有覆舟者。”友悟，乃救之。宏微大怒，投局于地。吴子曰：“南风不竞之说，本于《左传》。而二人皆以讽于棋而取怒。”
    ○项羽神
    萧琛，齐时为吴郡太守。郡有项羽庙，土人名为愤王，甚有灵验。遂于郡厅事安状幕为神坐，公私请祷，前后二千石皆于厅拜祠，以轭下牛充祭，而避居他室。琛至，著履登厅事，闻室中有叱声，琛厉色曰：“生不能与汉祖争中原，死据此厅事，何也！”因迁于庙。李安人，齐高帝时为吴兴太守。吴兴有项羽神据郡厅事，太守到郡，必须祀以轭下牛。安人奉佛法，不与神，着屐上厅事，又于厅上八关斋。俄而牛死，葬庙侧，今呼为李公牛冢；安人寻卒。吴子曰：“世言邪不干正，如萧琛是已。至李安人者，反如彼，何哉？”
    ○战死自有冥数
    《太平广记》载《博异志》云：“元和十二年，宪宗平淮西。赵昌时为吴元济裨将，属张伯良于青陵城。与李诉九月二十七日战，项后中刀，堕马死。至夜四更，忽如睡觉，闻将夜点阅兵姓名声。呼某乙，即闻唱唯应声，如是可点千余人。赵生专听之，将谓点名姓。及点毕，竟不闻呼之。俄而天明，赵生渐醒。乃强起，视左右死者，皆是夜来闻呼名字者也，乃知冥中点阅耳。赵生方知身不死，行归月余，疮愈。”方知战死者亦有宿命耳。本朝彭乘撰《茅亭客话》，载成都漆匠艾延祚，甲午年为贼李顺所驱，于郡署造漆器。五月六日，或闻鼓鼙声，及南门火起，乃天兵至郡也。延祚因上树匿浓叶间，见天军往来搜捕杀戮。至夜，遂下树于积尸中卧。至中宵，闻传呼，颇类将吏，有十数人。且无烛炬，因窃视之，不见其形，但闻按据簿籍，称点姓名，僵尸闻呼，一一应之，唯不唱艾延祚而过。僵尸相接，犹检阅未已。乃知圣朝讨叛伐逆，屠戮之数，奉天行诛，固无误矣。
    ○源乾曜舒元舆葬
    《太平广记》载《戎幕闲谈》云：“泓师自东洛回，言于张说：‘阙门道左有地甚善，公试请假三两日，有百僚至者，贫道于帘间视其相，甚贵者付此地。’说如其言，请假两日，朝士毕集。泓云：‘或已贵，大福不再。或不称此地，反以为祸。’及监察御史源乾曜至，泓谓说曰：‘此人贵与公等。试召之，方便授以此地。’说召乾曜与语，源云：‘乾曜大茔在阙门，先人尚未启。今请告归洛，赴先远之期，故来拜辞。’说具述泓言，必同行尤佳。源辞以家贫不办此，言不敢烦师同行。后泓复经阙门，见其地已为源氏墓矣。回谓说曰：‘天赞源氏者。合洼处本高，今则洼矣。合高处本洼，今则高矣。其安坟及山门角阙之所皆作者。问其价，乃赊买耳。问其卜，葬村夫耳。问其术，乃凭下俚斗书耳。其制度一一自然如此，源氏子大贵矣。’乾曜自京尹拜相为侍中，仅二十年。”又按，唐《感定录》载：“李太尉在中书，舒元舆自侍御史辞归东都迁葬，太尉言近有僧自东来云：‘有一地，葬之必至极位，何妨取此。’元舆辞以家贫不办，别觅，遂归改护。他日，僧又经过，复谓太尉曰：‘前时地已有人用之矣。’询之，乃元舆也。元舆自刑部侍郎平章事。”
    ○肉食者谋
    《春秋左传》：“庄公十年，齐师伐我，公将战，曹刿请见。其乡人曰：‘肉食者谋之，又何间焉？’刿曰：‘肉食者鄙，未能远谋。’乃入见。”刘向《说苑》：“有东郊祖朝者，上书于晋献公曰：‘愿请闻国家之计。’献公使人告之曰：‘肉食者已虑之矣，藿食者尚何预焉？’祖朝曰：‘肉食者一旦失计于庙堂之上，若臣等藿食，宁得无肝胆涂地于中原之野？其祸亦及臣之身，安得无预国家之计乎？’”
    ○时难得而易失
    《史记》：“武王已子商，封师尚父于齐营邱。东就国，道宿行迟，逆旅之人曰：‘吾闻时难得而易失。客寝甚安，殆非就国者也。’太公闻之，夜衣而行，黎明至国。莱侯来伐，与之争营邱。”《说苑》：“郑桓公东会封于郑，暮舍于宋东之逆旅。逆旅之叟从外来者曰：‘客将焉之？’曰：‘会封于郑。’逆旅之叟曰：‘吾闻之，时难得而易失。今客之寝安，殆非封也。’郑桓公闻之，援辔自驾，其仆接淅而载之，行十日十夜而至，厘何与之争封。”
    ○景公反っ齐王易牛
    《说苑》：“齐景公探雀っ，っ弱，故反之。晏子闻之，不待请而入见。景公曰：‘我探雀っ，っ弱，故反之。’晏子逡巡，北面再拜而贺曰：‘吾君有圣王之道矣。’景公曰：‘寡人探雀っ，っ弱，故反之。其当圣王之道，何也？’晏子对曰：‘君探雀っ，っ弱，故反之。是长幼也。吾君仁爱，禽兽必加焉，而况于人乎？此圣王之道也。’”此与《孟子》所载齐宣王以羊易牛之事同。盖孟子以宣王是心足以王者矣，其说本于《晏子》也。
    ○娶盲女
    东坡记齐人刘庭式未及第时，议娶其乡人之女，既成约而未纳币也。庭式及第；其女以疾，两目皆盲，女家躬耕，贫甚，不敢复言。或劝纳其幼女，庭式笑曰：“吾心已许之矣。虽盲，岂负吾初心哉。”卒娶盲女，与之偕老。予偶读《唐摭言》载孙泰，山阳人，少师皇甫颖，守操颇有古贤之风。泰妻即姨女也。先是，姨老，以二女为托，曰：“其长幼损一目，汝可娶其女弟。”姨卒，泰娶其姊。或诘之，泰曰：“其人有废疾，非泰何适？”皆服泰之义。乃知古人已先刘庭式为之矣。
    ○劳薪饭
    晋苟勖尝在帝坐进饭，谓在坐人曰：“此皆劳薪所炊。”咸未之信。帝遣问膳夫，乃云：“实用故车脚。”《北史王邵传》载：“昔师旷食饭，云是劳薪所爨，晋平公使视之，果然车轴。”
    ○诉失蔬圃
    国初范质《五堂闲话》云：“广州番禺县，尝有部民牒诉云：‘前夜亡失蔬圃，今认得在于某处，请县宰判状往取之。’有北客骇其说，因诘之。民云：‘海之浅水中，有藻荇之属。被风吹沙，与藻荇相杂。其根既浮，其沙或厚三五尺处，可以耕垦，或灌为圃故也。夜则被盗者，盗至百余里外，若桴筏之乘流也。’以是殖蔬者，海上往往有之。”《杨文公谈苑》云：“两浙有葑田。盖湖上有茭葑所相缪结，积久厚至尺余，阔沃可殖蔬种稻。或割而卖与人。有任浙中官，方视事，民诉失蔬圃，读其状甚骇。乃葑园为人所窃，以小舟撑引而去。”余乃知葑之为田为圃，广、浙皆有之矣。
    ○别水味
    “陆鸿渐善别水味，尝令操舟者，于扬子江取南零水。俄水至，羽以勺扬之曰：‘江则江矣，非南零者，似临岸之水。’既倾至半，又以勺扬之曰：‘此南零者矣。’其人大骇曰：‘某昨取水至岸，便覆其半，惧其少，取岸水增之。’”以上出《水记》。予按，《蒲元传》曰：“君性多奇思，于斜谷为诸葛亮铸刀三千口。刀成，自言汉水钝弱，不任淬。用蜀江爽烈，是谓大金之元精，天分其野。乃命人于成都取江水，君以淬刀，言杂涪水，不可用。取水者捍言不杂，君以刀画水，言杂八升。取水者叩头云：‘于涪津覆水，遂以涪水八升益之。’”乃知能别水味，不特鸿渐，其事正相类。
    ○太宗用李绩盖高欢策
    唐太宗疾，谓太子曰：“尔于绩无恩，今以事出之。我死，宜即授以仆射，彼必致死力矣。”乃授叠州都督。高欢将死，谓其世子澄曰：“少堪敌侯景，惟有慕容绍宗。我故不贵之，留以与汝。宜深加殊礼，委以经略。”乃知太宗之用李绩，盖高欢策耳。
    ○蝇漏赦
    《异苑》：“晋明帝欲赐眚，秘屏曲室，去左右，下帷作诏。有大苍蝇触帐而入，萃于笔端，又须叟出。帝窃异焉，令人寻蝇之所集，集所辄传有赦，喧然已遍。”《晋书载记》：“苻坚僭位五年，凤皇集于东阙，大赦其境内。初，坚之将为赦也，与王猛、苻融密议于露堂，悉屏左右。坚亲为赦文，猛、融供进纸墨。有一大苍蝇，入自牖间，鸣声甚大，集于笔端，驱而复来。俄而长安街巷市里人相告曰，官今大赦。有司以闻，坚惊谓融、猛曰：‘禁中无耳属之理，事从何泄？’于是敕外穷推之，咸言有一小人，衣黑衣，大呼于市曰：‘官今大赦。’须叟不见。坚叹禹，其向苍蝇乎。声状非常，吾固恶之。’”乃知青蝇漏赦，明帝时已如此。然欧阳詹《暗室箴》云：“昔有苻坚，窃为制度。神败其类，苍蝇以呼。”所用正苻坚事。
    ○度启公棱等登
    《南史》：“焦度为人，质直木讷，口不能出言。欲就齐高帝求州，比及见，竟不涉一语。后求竟陵郡，不知所以置辞。亲人授之百余言，于大众中欲自陈，临时卒忘所教。乃大言曰：‘度启公，度启公，度无食。’帝笑曰：‘卿何忧无食？’即赐米百斛。”唐王起，会昌三年知举。放卢肇、丁棱、姚鹄及第。先是，放榜讫，则须谒宰相。其导启辞语，一出榜元者，俯仰疾徐，尤宜精审。时肇首冠，有故不至，次乃棱也。棱口吃，又形体小陋。及引见，则俯而致辞，意本言“棱等登科”。而棱赭颜发汗，鞠躬移时，乃曰“棱等登，棱等登。”竟莫能发其后语而罢，左右皆笑。翊日，友人戏之曰：“闻君善筝，可得闻乎？”棱曰：“无之。”友人曰：“昨日闻‘棱等登’，岂非筝之声乎？”予故以“度启公，度启公”；“棱等登，棱等登”，政堪作对。
    ○沈元用策对易数有素备
    沈晦元用，宣和间以代笔获罪，既脱籍，遂中首选。时主司问易数，元用素留意，遂中第一人。有启谢主文孙仲益，孙答云：“偶一时困刀笔于吏前，不崇朝动声名于天下。虽万人吾往矣，非特掉三寸之舌，于十九人之中。借前箸以筹之。故能知一日之差，在八百年之后。”谓此也。刘方明谓予云：“宣和辛丑岁，当廷试，是时已备易数为问。偶方腊为乱，议者谓当求直言，徽宗因封秘问题，以待后举。粱师成得之，以授沈，故沈有素备。”
    ○衮衣赤舄
    《晁氏客话》云：“富郑公在延，潞公请纯夫作致语云：‘衮衣绣裳，迎周公之归老；安车驷马，奉汉相之罢朝。’富公大喜。”近时王岐公自宫祠起知绍兴府，有以启贺之者云：“赤舄几几，方迟周旦之居东；绿竹猗猗，行伫武公之入相。”
    ○四六用故事配今事
    李丞相靖康初以主兵失利。既罢，而京师父老与太学士子，伏阙下挝鼓乞用。钦宗遣内侍宣谕已用纲，尚未退；暨召纲入，仍令纲面谕遣之，方退。汪彦章有启贺之云：“士讼公冤，竞举幡而集阙下；帝从民望，令免胄以见国人。”盖用故事，以配今事。汪尝举以谓予：“作四六要当如此。”
    ○作文忌切题
    泰益公子伯阳，以状元登第。李汉老启贺云：“一经教子，益钦丞相之贤；累月笞儿，更起邻翁之羡。”秦喜，谕其子。汪彦章启云：“三年而奉诏策，固南宫进士之所同；一举而首儒科，乃东阁郎君之未有。”或以为有刺讥，用是得谤，然汪意未必然也。作文忌切题，切题则有嫌。
    ○忘楫遗弓之句
    宋莒公殿试：“德车结旌赋”，第二韵当押结字，偶忘之。考试官奏过，得旨，因得在数，以魁天下。其后《谢主文启》云：“掀天波浪之中，舟人忘楫；动地鼓鼙之下。战士遗弓。”盖叙此也。故今《三元衡鉴赋》载此赋无结字。
    ○用事错误
    绍兴八年省试，天子以德为车赋。试毕，知举张致远句龙如渊上殿。上诵第二名赋云：“‘有夏，昏坠也，见黜于汤诰；商王，颠覆也，贻诮于周书。’朕记得颠覆厥德，是《允征篇》，允征，夏书，非周书也。不知可以如此用否？”刘大中奏曰：“昏坠颠覆之语，只是形容车字。语意虽工，要是用事错误。若论礼部考校式，止合作一抹耳。”
    ○汪彦章抚州谢表
    颜鲁公自抚州刺史移湖州刺史。汪彦章藻绍兴初自湖州移抚州。谢上表云：“惟临汝之故都，有鲁公之遗迹。时当大历，来自吴兴。虽贤愚比拟之非伦，然明圣选除之相似。奉明主十行之诏，愿布宽条；想英贤百世之风，更思高节。”语意条畅，亦奇矣。第来自吴兴，小疵也。
    ○汪彦章敬慕韩子苍
    汪彦章视中书舍人韩公驹子苍，前辈也。绍兴初，韩寄寓临川。汪来守郡，通启曰：“承作者百年之师友，为斯文一代之统盟。”别简云：“仆知有公，而公不知有仆。藻老矣，愿焚笔砚，以从公游。”盖前辈相敬慕如此。
    ○柳公权《谢惠笔帖》
    向见柳公权一帖谢人惠笔云：“近蒙寄笔，深荷远情。虽毫管甚佳，而出锋太短。伤于劲硬，所要优柔。出锋须长，择毫须细。管不在大，副切须齐。副齐则波磔有冯，管小则运动省力，毛细则点画无失，锋长则洪润自由。顷年曾得舒州青练笔，指挥教示，颇有性灵。后有管小锋长者，望惠一二管，即为妙矣。”
    ○吴元中孙觌草诏制辞
    建炎初，有诏谕河北云：“桑麻千里，盖祖宗涵养之恩；忠义百年，亦父老教训之素。”盖吴元中辞也。《聂昌奉使未还加官制》云：“风寒易水，嗟一往以难还；日远长安，望重来而不见。”中书舍人孙觌辞也。
    ○吴子经言似《庄子》
    吴子经，名孝宗，临川人，荆公之舅。《欧阳文忠集》所载五言古诗《送吴生》者，即子经也。尝著《法言》数卷，其论孟子、荀卿、扬雄论性不同曰：“稚子夜啼，拊背以安之而不止，取果以与之而不止，许之以早市物而不止。于是其母灭烛，其父伏户下为鬼啸，出垣后为狐鸣，则其口如窒。此事所以贵乎权也。”韩子苍一日问予：“君非子经族耶？”予答以非是。公因诵此云：“似此等语言，绝似《庄子》。”
    ○张文定不敢比诸葛孔明
    《东坡文集》，载东坡云：“今日见王巩云：‘张安道向渠说，子瞻比吾孔北海、诸葛孔明。孔明则吾岂敢，北海似之，然不若是之蠢也。’吾谓北海以忠义气节冠天下，其势足与曹操相轩轾，决非两立者。北海以死捍汉室，岂所谓轻于鸿毛者？何名为蠢哉？”已上皆东坡说。予尝见张文定《答子瞻书》，仅千言。末后云：“孔文举、诸葛孔明，前世之高贤。今以老夫为之拟伦，赐也何敢望回。惟有一节，自束发至于终身，不为世屈，此有似孔文举。然若遇曹孟德，亦必不若文举之蠢，去而违之耳。所示序引，幸裁损之，使有以自得于心。又门生二字，尤是过言。早以一日之知，遂托忘年之契，何门生之有。必请削除，改正其分。高文今复纳上。”然东坡竟不之改，又以见文定之谦也。
    ○滕元发《贺吕正献启》
    滕元发《贺正献吕公拜相启》云：“玉璜钓漱，家传渭水之符；金鼎调元，代出山东之相。”又云：“寰区大忭，尽还仁祖之风；朝野一辞，复见申公之政。”当时称颂之。
    ○刘斯立《谢诸公启》
    刘斯立，莘老丞相长子，贤而能文。建中靖国间，丞相追复，斯立以启谢诸公云：“晚岁离骚，旋招魂于异域；干生精爽，犹见梦于故人。”
    ○李元亮《谢蔡启》
    李光祖元亮，野夫学士之孙。少有俊声，与蔡同学舍。既贵，元亮犹蹉跎场屋。在金陵，以同舍故，先谒之，元亮谢以《启事》云：“洗足而见长者，古犹非之；轻身以先匹夫，今无是事。”
    ●卷十五方物
    ○黄银
    唐《杜如晦传》：“太宗尝赐房乔黄银带，曰：‘如晦与公同辅朕，今独见公。’泫然流涕曰：‘世传黄银，鬼神畏之。’更取金带送如晦家。”予按，唐慎微《证类本草》，载青霞子曰：“丹砂伏火，化为黄银。能重能轻，能神能灵。万斤遇火，轻速上腾。鬼神寻求，莫知所在。”又按，唐日华《宝藏论》云：“银有十六件：真水银、白锡银、曾青银、土碌银、丹阳生铁银、生铜银、硫黄银、砒霜银、雄黄银、雌黄银、榆石银。惟有至药银、山泽银、草砂银、母砂银、黑铅银伍件是真，余则假。”《本草正文》：“丹砂、雄黄、雌黄，皆杀精魅、恶鬼、邪气。”所谓黄银者，非丹砂银，则雌黄雄黄银也。太宗所赐黄银带者，以黄银为带耳。时如晦已死矣，而丹砂、雄黄、雌黄银皆杀鬼魅，所以太宗云：“黄银，鬼神畏之也。”考唐显庆中，监门卫长史苏恭撰《唐本草》，其中一条称：“黄银作器辟恶，瑞物也。”《北史辛公义传》云：“公义迁并州刺史，山东出黄银，获之以献。”
    ○卢橘
    唐《庚子西李氏山园记》云：“枇杷、卢橘，一也。”而《上林赋》曰：“卢橘夏熟，黄甘橙揍，枇杷燃柿，亭柰厚朴。”则一物为二物矣。然予观张勃《吴录》曰：“建安郡中有橘，冬月于树上覆裹之。至明年春夏，色变青黑，味尤绝美。《上林赋》云：‘卢橘夏熟。’卢，黑也。盖近是乎？”以上皆张说。然则未可以相如为失。兼应劭亦引伊尹书曰：“箕山之东，青鸟之所，有卢橘夏熟。”
    ○橘渡江为枳
    《韩诗外传》：“晏子曰：‘王不见夫江南之树乎？名橘。树之江北则为枳，何则？土地使然耳。’”故《博物志》亦言“橘渡江化为枳，江北之橘未尝化也。”《本草》有枳壳，乃江左所谓臭橘耳。潘安仁为贾谧作《赠陆机诗》云：“在南称甘，渡北则橙。”橙非枳也，无乃误乎？
    ○子鱼通印蚝破山
    山谷《送曹子方赴闽漕》诗：“子鱼通印蚝破山，不但蕉黄荔子丹。”子鱼出于兴化军通应庙前，语讹以应为印。或曰，子鱼以容印者为佳，故卫荆公诗云：“长鱼俎上通三印，新茗斋中试一旗。”则此说容可信也。东坡诗亦云：“通印子鱼犹带骨。”然山谷以蚝而云“破山”，则理不可晓。按，《番禺记》云：“蚝之壳，即药中之牡蛎也。有高四五尺者，水底见之，如崖岸然，故呼为山。”今山谷谓之蚝破山，岂取蚝肉之谓耶？然韩退之亦云：“蚝相粘如山。”
    ○仙茅
    洪州西山有谌母观，母乃许旌阳授道之师也。观有母所种仙茅，与今山野中所产者不相远。第采以作汤，则香味差别耳。少年饮之，至于口鼻出血，盖性极暖也。然《抱朴子》云：“尧时有草，夹阶而生，随月开落，名荚，又曰历荚，又名仙茅。”不知其种是此否？按，《本草》注仙茅方云：“明皇服钟乳不效，开元婆罗门僧进仙茅药，服之有效。”故东坡《谢王泽州寄长松诗》云：“无复青黏和漆叶，枉将钟乳敌仙茅。”漆叶，出《华陀传》。
    ○绵州绿茶
    茶之贵白，东坡能言之。独绵州彰明县茶色绿，白乐天诗云：“渴尝一盏绿昌明。”彰明即唐昌明县。卢仝诗云：“天子初尝阳羡茶。”当时建茶未有名也。
    ○贡茶贵早
    贡茶以早为贵。李郢《茶山贡焙歌》云：“陵烟触露不停采，官家赤印连帖催。”刘禹锡《试茶歌》云：“何况蒙山顾渚春，白泥赤印走风尘。”袁高《茶山作》云：“阴岭茅未吐，使者牒已频。”三诗皆及赤印与牒也。
    ○栗如拳
    《越州图经》载如拳之栗，如锦之桑。政和中，诏本州贡焉。栗固大于他州，然如拳者，终不可得。杜子美《夔府》诗云：“色好梨胜颊，穰多栗过拳。”
    ○车螯
    绍圣三年，始诏福唐与明州，岁贡车螯肉柱五十斤。俗谓之红蜜丁，东坡所传江瑶柱是也。时曾子开感而赋诗，略云：“岩岩九门深，日举费十万。忽于泥滓中，得列方丈案。腥咸置齿牙，光彩生顾眄。从此辱虚名，岁先包橘献。微生知几何，得丧孰真赝？玉食有云补，刳肠非所患。”《瑶当作珧。郭璞《江赋》：“玉珧海月，土肉石华。”》
    ○绵州八子
    绵州诸邑，各有所出，谓之八子。巴西纱子，魏城扇子，罗江犬子，神泉榛子，彰明附子，龙安杏子，盐泉丝子，石泉猴子。巴西纱一匹重二两，妇人制夏服，甚轻妙。魏城以一{尔虫}造一扇，谓之绵扇，亦轻而可爱。
    ○橄榄有五种
    橄榄，岭外有五种，一曰丁香橄榄，此以其形；二曰故橄榄；三曰蛮橄榄，此以其所出呼之；四日新妇橄榄，以其短矮而小；五日丝橄榄，此以其子紧小，唯出桂府阳朔县。土人食之，必去两头，云有大热。
    ○艾纳香
    东坡《和杨公济梅花诗》：“凭仗幽人收艾纳，国香和雨入青苔。”《古乐府》：“氍毹五木香，迷迭艾纳与都梁。”又，《广志》：“艾纳香，出西国。”
    ○苦笋甜咸荠淡
    庐山简寂观，乃陆修静之居也。观出苦笋，而味反甜。归宗寺造咸荠，而味反淡。盖山中佳物也。山中人语云：“简寂观前甜苦笋，归宗寺里淡咸荠。”盖纪实耳。张芸叟《简寂观》诗云：“偃松拂尽煎茶石，苦笋撑开礼斗坛。”《归宗寺》诗云：“淡荠苦笋千人供，青磬华香一谷传。”亦所以纪事也。
    ○素馨花
    岭外素馨花，本名耶悉茗花。丛脞幺麽，似不足贵。唯花洁白，南人极重之。以白而香，故易其名。妇人多以竹签子穿之，像生物，置佛前供养。又取干花浸水洗面，滋其香耳。海外耶悉茗油，时于舶上得之。番酋多以涂身。今之龙涎香，悉以耶悉茗油为主也。
    ○楮子
    京师中太一宫道士房，有楮结子如杨梅。徽宗车驾临观之，曰“拟梅轩”。李似矩、吴正仲皆有诗。正仲诗云：“阴阴绿叶不胜垂，著子全多欲压枝。自得君王一留顾，故应雨露亦饶滋。”其二云：“五月霏霏雨不开，若耶溪畔摘楞梅。朱丸忽向云窗见，疑是灵根越岭来。”其三云：“谁将蜜渍借微酸，小摘曾闻玉盘。争似江南风致在，瓶红初向绿阴看。”越州杨梅最佳，土人谓之楞梅。又北人以梅汁渍楮实，益以蜜，作假杨梅。故正仲后二篇皆及之。
    ○慈竹
    国初，乐史子正作《慈竹诗》数十韵，首云：“蜀中何物灵？有竹慈为名。一丛阔数步，森森数十茎。高低相倚赖，浑如长幼情”云云。予按，任《述异记》云：“南中生子母竹，今之慈竹也。”乃知慈竹不特蜀中有也。
    ○朝日莲
    《宋景文公笔记》谓蜀中有莲，大如雀壳，叶舒如钱，干亦有丝。其萼盛开则向日，朝则指东，亭午则溯南，夕则西指，随日所至，蜀人名曰朝日莲。予按，郑熊《番禺杂记》：“海南有向日莲，花似木芙蓉而极香。其花东西向日，至暮而谢。一呼夜合。”然则景文所记朝日莲，不特蜀中有也。
    ○樱笋厨
    韩致光《湖南食含桃》诗云：“苦笋恐难同象匕，酪浆无复莹嫔蛛。”自注云：“秦中谓三月为樱笋时。”乃知李绰《秦中岁时记》所谓“四月十五日，自堂厨至百司厨，通谓之樱笋厨”，非妄也。陈无己《春怀》诗云：“老形已具臂膝痛，春事无多樱笋来。”
    ○丰城剑石函
    晋张华令丰城令雷焕削石函，得双剑。按《本传》，剑随亦化去。此固荒忽，未容于考信。然以石为函，及今而尚存。石函所在，即古剑池又前二十四步，四唇，广五六尺，涂没其半，土人讹为石门云。
    ○王子敬《黄甘帖》
    东坡尝记云：“世传王子敬帖有‘黄甘三百颗’之语，此帖在刘季孙景文家。景文死，不知今入谁家矣。”韦苏州有诗云：“书后欲题三百颗，洞庭须待满林霜。”盖苏州亦见此帖也。故《东坡集》中有《刘景文藏王子敬帖》诗，略云：“君家两行十二字，气压邺侯三万签。”然山谷及陈无已之说，乃右军帖。其语云：“‘奉橘三百枝，霜未降，未可多得。’非子敬帖也。东坡以为子敬，何也？”子敬，乃献之字。
    ○金鲫鱼
    杭之西湖有金鲫鱼，投饼饵则出，然不妄食也。苏子美诗云：“松桥叩金鲫，竟日独迟留。”东坡《游西湖》诗云：“我识南屏金鲫鱼，重来拊槛散斋余。”皆记其实。
    ○肉芝
    东坡《肉芝诗序》曰：“顷在京师，有凿井得如小婴儿手以献者。臂指皆具，肤理如生。予闻之隐者曰：‘此肉芝也。’与子由烹而食之。”予按，《仙传拾遗》载：“进士萧静之掘地，得物类人手，肥润，色微红，烹食之。后遇异人曰：‘尝食仙药。’因告之曰：‘肉芝。食之者寿。’”何东坡忘此耶？
    ○瑞香花
    庐山瑞香花，古所未有，亦不产他处。天圣中，人始称传。东坡诸公，继有诗咏。岂灵草异芳，俟时乃出？故记序篇什，悉作瑞字。《庐山记》中亦载《瑞香花记》。讷禅师云：“山中瑞采一朝出，天下名香独见知。”张祠部强名佳客，以瑞为睡焉。其诗曰：“曾向庐山睡里闻，香风占断世间春。窃花莫扑枝头蝶，惊觉南窗午梦人。”
    ○鹞有数种
    鹞大如鹰，苍黑色，尾稍短。善击凫雁，中必提之而飞，遇幽稳处，则下食。鹞有数种，俊而大者，俗谓之木鹞，可以捕乌鹊。其养雏也，一巢数只，各有等差。最下者羽毛粗重，鼻根黄如蜡色，俗呼之曰蜡鼻。更无他能，反为众鸟所侮，故江湖间呼不肖子为“蜡鼻”。
    ○吉了禽
    唐万年县尉段公路撰《北户录》，纪廉州民获赤白吉了者。赤者寻卒，白者久而能言，笑语效人，禽之珍者也。予考郑熊所作《番禺记》云：“秦吉了，出藤州。身绀，嘴丹，两眼旁有眉，如胭脂抹，弯环垂下，秀媚可爱，深类鸲鹆《注云：南中亦呼鸲鹆为牛吉了》。头上微有冠，如鸡然。舌辨而语清。所食惟鱼肉。凡宾客奴仆，一过而皆知其名位。苟饲之或不如所欲，家有弊事，亦以告人。”熊以为秦吉了，段以为吉了，而更分以赤白两种，何耶？白乐天亦有《秦吉子》诗。了音料。
    ○猓然兽
    国初，乐史子正作《慈竹诗》，中云：“又闻猓然兽，死不相弃遗。”按，《国史补》云：“得一猓然，则数十猓然可得，盖不忍伤其类，虽杀之不去。此兽状而人心也。”子正用事，可谓精致。《番禺杂记》亦云：“兽出欢爱州，能言兽也，亦猩猩之类。形似猿，而有五色，每色各异。彼人取之，以皮鞍盖。最重纯黄色者，云不异金线猿。夷獠或射之以弩，或设之以蹄。是兽既为人所得，但自言猓然，无复他道，故因以得名。”熊所记，与《国史补》微有不同。
    ○青田鹤
    晋《永嘉郡记》曰：“有沐溪野，去青田九里。此中有双白鹤，年年生子，长大便去，只余父母一双在耳。清白可爱，多云神所养。”故杜子美《薛少保画鹤》诗云：“薛公十一鹤，皆写青田真。”夔府咏怀诗云：“马来皆汗血，鹤唳必青田。”
    ○羌俗不食鱼
    临洮、χ罕之地，自天宝末，陷于羌虏。更数百年，其俗无复华夏之风。熙宁初，王韶画策，因角厮之衰，即压而取之，遂复七州。建昌军吕南公言：“临川黄毅尝往游焉，云羌俗不食鱼，鱼大如椽柱臂股，河中甚多。人浴波间，鱼驯驯不惊避。然则古人谓‘智力出于网罟，而后鸟乱于上，鱼惊于下。’岂不信乎！韶在熙河，始命为网，捕以供膳。其民相与嗟愕曰：‘孰谓此堪食耶？’”
    ○美色不生中华
    自古美色，未必生于中华也。故西施生苎萝山，昭君生秭归县，绿珠生白州。故今白州双角山前，犹存绿珠井。绿珠本梁氏子。今有绿珠水，相传水旁间产美丽。
    ○金线泉
    《渑水燕谈》云：“齐州城西张意谏议园亭有金线泉。石方池，广袤丈余。泉乱发其下，东注城濠中，澄澈见底。池心南北有金线一道，隐起水面。以油滴一隅，则线纹远去。或以纹乱之，则线辄不见，水止如故，天阴亦不见。齐为东方名郡，而张氏济南盛族，园池乃郡之胜游。泉之出百年矣，士大夫过济南，至泉上者，不可胜数，而无能究其所以然，亦无一人题咏者。独苏子瞻有诗曰：‘枪旗携到齐西境，更试城南金线奇。’然亦不辨泉之所以有金线也。”余读《曾南丰集》有《金线泉》诗云：“玉常浮颢气鲜，金丝不定路南泉。云依美藻争成缕，月照寒漪巧上弦；已绕渚花红灼灼，更萦沙竹翠娟娟。无风到底尘埃尽，界破冰绡一片天。”盖南丰元丰间尝守齐州所作者，此《渑水燕谈》所未见也。兼《倦游杂录》云：“范讽自给事中谪官，数年方归济南。城西有张氏园亭，泉有金线、真珠之目。水木环合，乃历下之胜景。园亭主人，乃张寺丞聪也。尝邀范宴饮于亭，题二韵诗于壁：‘园林再到身犹健，官职全抛梦乍醒。惟有南山与君眼，相逢不改旧时青。’”
    ○石首包
    两浙有鱼，名石首，云自明州来。问人以石首之名，皆不能言。予偶读张勃《吴录地理志》载：“吴娄县有石首鱼，至秋化为冠凫，言头中有石。”又《太平广记》云：“石首鱼，至秋化为冠凫，冠凫头中有石也。”又《岭表录异》云：“石头鱼，状如献鱼，随其大小。脑中有一石子，如乔麦，莹如白玉。”
    ○昌蒲昌阳
    昌蒲、昌阳，两种物也。陶隐居云：“生石碛上，细者，为昌蒲；生下湿地，大根者，为昌阳。不可服食。”而《圣济总录》乃曰：“昌蒲谓之昌阳，以其得神而昌。”盖取岐伯所谓“得神者昌，失神者亡。”然昌蒲、昌阳岂同本也哉？以今观之，昌阳待泥土而生，昌蒲一有泥滓则死矣。其理甚明。盖其失当自韩退之《进学解》，訾医师以昌阳引年。则退之亦以昌阳为昌蒲矣。东坡《石昌蒲赞序》，亦有昌蒲、昌阳之辨。
    ○周宣王石鼓
    周宣王石鼓，欧阳文忠公以为有可疑者三。唯唐以来，韦应物、韩退之尝盛称赞。予谓不特二公，老杜固尝有《李潮八分小篆歌》云：“陈仓石鼓又已讹。”况《苏勖载记》亦言：“石鼓文，谓之猎碣，共十鼓，其文则史籀大篆。”则知石鼓称为周宣王所创者，在昔不止二公。
    ○胡麻饼
    《释名》云：“饼，并也。溲面使合并也。胡饼，言以胡麻著之也。”《晋书》云：“王长文在市中啮胡饼。”《肃宗实录》云：“杨国忠自入市，衣袖中盛胡饼。”刘禹锡《嘉话》云：“刘晏入朝，见卖蒸胡饼之处，买啖之。”此胡饼，皆胡麻之饼也。《缃素杂记》谓：“张公所论市井有鬻胡饼者，不晓名之所谓，乃易其为炉饼。”论此为误，诚然。
    ○蜂子
    东莱先生吕居仁作《蜜蜂赋》，略云：“早出暮归，聚房以居，生理甚微，桧花菊英，反为身害。虽云甚甘，终以是败。既夺之食，又腊其雏。以侑尔酒，以为尔娱。醉而咀嚼，鼓舌自如。人之不仁，一如是乎”云云。盖东莱不察。凡今宣州所出蜂子，非蜜蜂也。乃山间火蜂，其色红黑，其长径寸，其大如之。人之被螫，则遍身肿痛，有至死者；其为窠多在地窖中。取之者先以火塞穴口，熏死其类，然后取其子之未翼者干之，以致远方。故元丰中，中书舍人张谔《谢潜溪蔡圣俞蜂儿诗》略云：“溪上潜山山百尺，山人斫木烧山畲。烧畲延火入蜂穴，蜂子浑白如冲牙”云。蜂子，今所在山野有之，但不如宣州多耳。
    ○骆驼
    李言：“建隆初，王师下湖南。沣、朗之民，素不识骆驼。随军负荷，颇有此畜。村落妇女，见而惊异，竞来观之。有拜而祝者曰：‘山王灵圣，愿赐福柏。’及见屈膝而促，人走避之，曰：‘卑下小人，不劳山王还拜。’军士见者，无不大噱。又拾其所遗之粪，以线穿联。载于男女项颈之下，用禳兵疫之气。南中相传以为笑。”
    ○辩苹
    唐《卢氏杂记》云：“文宗问宰臣：‘《毛诗》云，呦呦鹿鸣，食野之苹。苹是何草？’时宰相李王、杨嗣复、陈夷行相顾未对。王曰：‘按《尔雅》，苹是蔌萧。’上曰：‘朕看《毛诗疏》，苹叶圆而花白，丛生野中，似非{艹赖}萧。’”予以《疏》为非。《周官》：“萍氏，掌水禁。”郑氏云：“以不沈溺取名。”《月令季春》曰：“萍始生。”《淮南子》曰：“夫萍树根于水，木树根于土，天地之性也。故萍飘聚根，及日暴则死矣。”苹之殖根，以水为地也。
    ○龟蔡
    王观国《学林新编》辨名龟为蔡曰：“《左氏襄公二十三年传》曰：‘臧武仲自邾使告臧贾，且致大蔡焉。’杜预曰：‘大蔡，大龟也。’《前汉食货志》曰：‘元龟为蔡。’如淳注曰：‘蔡国出大龟。’颜师古曰：‘蔡国出善龟，故因名大龟为蔡耳。’臣瓒注曰：‘蔡是大龟之名。若龟出楚，亦名龟为楚耶？’观国按，蔡本出龟，故名龟为蔡。而谓大龟为大蔡，亦犹冀多良马，而天下谓良马为冀；卢水黑，而天下谓黑为卢。臣瓒未之思耳。”以上皆王说。予以臣瓒谓蔡是龟名，而非因地以得者，盖本《家语》、《说苑》所载：“漆雕凭所对孔子曰，臧氏家有守龟焉，名曰蔡”；及《左氏》襄公二十三年事耳。惟臣瓒不记其详，此所以致观国之说。予尝辨之，盖龟出于蔡，而臧氏因以名之而已，岂谓龟出楚而不可名楚耶？且《左氏昭公二十五年》：“臧昭伯如晋，臧会窃其宝龟偻句，以卜为信与僭。”杜预注云：“偻句，龟所出地名。”然则此又以偻句名龟矣。故予引证于此。偻音吕，句音据。郭璞曰：“上有阴丛蓍，下有千岁蔡。”然则郭亦徇前失，以蔡为龟名矣。
    ○辨蜮
    陆农师《埤雅》云：“《诗》曰：‘为鬼为蜮，则不可得。’言无形。而蜮性阴害，射人之影，则莫可究矣。《五行传》曰：‘南越淫女，惑乱之气生蜮。’蜮之犹言惑也。《字说》曰：‘蜮不可得也，故惑之。’”予以为不然。《诗》之所谓“为鬼为蜮，则不可得”者，以言虽欲为鬼蜮，且不可得耳，所以甚其恶也。夫蜮虽以水弩射人之影，然畏鹅，鹅能食之。《禽经》所谓“鹅飞则蜮沈，贝鸣则蛇结”是已。以此言之，岂有不可得之理耶？按，陆玑《毛诗义疏》曰：“蜮，短狐也。一名射影。如鳖，三足。在江淮水中，人在岸上，影见水中，投人影，则杀之，故曰射影。或谓含沙射人，入皮肌，其创如疥。”服虔曰：“遍身或或，故为灾。”予以服虔为当。《五行传》以为淫惑之气所生，果尔，则中原岂无淫女，而其所以不生者，此物以下湿地所致耳。岂谓淫女惑乱之气耶？
    ○辨鸩鸟
    《遁斋闲览》云：“蕲州黄梅山有鸩，巢于山岩大木中。状类训狐，声如击腰鼓，巢下数十步无生草。”然予以晋制考之，鸩不得度江，有重法。石崇为南中郎将，得鸩，以与王恺养之。大如鹅，喙长尺余，纯食蛇虺。司隶傅只于恺家得此鸟，奏之，宣示百官，烧于都街。《晋书》不见此事，但见孔颖达《左氏疏》。以此考之，晋世江北无鸩，非无鸩也，不若江南多耳。蕲州属江北。按，《说文》曰：“鸩，毒鸟也。一名运日。”《广雅》曰：“雄曰运日，雌曰阴谐。”又曰：“形似鹰，大如鹗。毛黑，喙长七八寸，黄赤如金，食蛇及橡实。尝居高山巅，食蝮。以羽翮栎酒中饮之，则杀人。”所以鸩字或从酉。《僖公三十年左传》：“晋侯使医衍鸩卫侯。”杜注云：“使医因治病而加鸩毒。”《庄公三十二年左传》：“成季使僖叔待于钅咸巫氏，使钅咸季鸩之”，即此物也。《晋语》：“骊姬置鸩于酒，实堇于肉。”《谷梁》曰：“以鸩为酒。”
    ○虾蟆
    孙少魏《东皋杂录》曰：“关右人笑吴人食虾蟆。余考《东方朔传》云：‘汉都泾、渭之南，水多蛙鱼。’师古曰：‘蛙似虾蟆而小，长脚，人亦取食之。’又，《霍光传》：‘霍山曰：丞相擅减宗庙羔菟蛙，可以此罪也。’则汉用以宗庙荐献矣。”以上皆孙说，余按，《周礼蝈氏》，郑氏谓：“蝈，虾蟆，今御所食蛙也。？然则汉以来，虽至尊亦食虾蟆矣。
    ○辨霞鹜
    梁江淹《赤虹赋》云：“霞晃朗而下飞，日通而上度。”张说《晚景》诗云：“水光浮日去，霞彩映江飞。”凡淹说所谓霞飞，则云霞之霞也。王勃《滕王阁序》曰：“落霞与孤鹜齐飞，秋水共长天一色。”土人云：“落霞非云霞之霞。盖南昌秋间有一种飞蛾，若今所在麦蛾是也。当七八月之间，皆纷纷堕于江中，不究所自来，江鱼每食之，土人谓之霞，故勃取似配鹜耳。”不知者便以为云霞，则长天岂可与秋水同色也哉。予又按，孔颖达曰：“野鸭曰凫，家鸭曰鹜。鹜不能飞腾。”故郑康成注《宗伯》云：“鹜取其不飞迁。”李巡亦云：“凫，野鸭名。鹜，家鸭名。”然则鹜本不能飞耳。论文虽不当如此，要之作文者，亦不可不察也。
    ○傅负版
    《尔雅虫部》：“傅，负版。”郭璞释云：“未详。”予按，《柳子厚集》，《负版传》云：“负版者，善负小虫也。行遇物，辄持取，其首负之。背愈重，虽困剧不止也。其背甚涩，物积困不散，卒踬仆不能起。人或怜之，为去其负。苟能行，又持取如故。又好上高，极其力不已，至坠地死。”
    ○苕帚
    苕帚，本《礼檀弓》：“君临臣丧，以巫祝桃执戈，恶之也。”郑康成云：“为有凶邪之气在。桃，鬼所恶。茹，旧苕，可扫不祥。君临臣丧，礼有此法。”故《春秋左氏传》：“鲁襄公在楚，楚人使公亲衤遂，乃使巫以桃先祓殡。”杜预注云：“，黍穰也。”孔颖达曰：“是帚盖，桃为棒也。《毛诗传》曰：‘为萑。萑苕，谓穗也。’杜预所谓‘，黍穰’者，今世所谓苕帚者，或用乱穗，或用黍穰，是二者皆得为之也。”
    ○辨鲎
    韩退之《南食》诗：“鲎实如惠文，骨眼相负行。”洪庆善辨之曰：“鲎，雌常负雄。惠文，冠名。一本作车文。今《广韵》引《山海经注》，亦作车文，未详。”以上洪说。予按，《文选》左太冲《吴都赋》曰：“乘鲎鼋鼍，同え共罗。”刘渊林注云：“鲎，形如惠文冠，青黑色。十二足，似蟹。足悉在腹下，长五六寸。雌常负雄行。渔者取之，必得其双，故曰乘鲎。南海朱崖、合浦诸郡皆有之。”五臣注亦同。鲎音胡豆切，李善音猴。然则鲎形如惠文冠，无可疑者。退之盖本《文选》，而洪氏不援以为证，岂偶忘之耶？《集韵》引《山海经》，以惠为车，惠车字相类，岂传写失其真欤？其曰骨眼相负行者，按《物类相惑志》云：“牝牡相随，牡者无目，得牝才行。牝去牡死，故江东取一，必获偶。”予又以陈无己《诗话》考之云：“韩退之《南食》诗：‘鲎实如惠文。’《山海经》曰：‘鲎如惠文。’惠文，秦冠也。”乃知《山海经》亦以为惠文，《广韵》本误耳。
    ○端州石
    端州石，唐世已知名。许浑《岁暮自广江至新兴》诗云：“洞丁多斫石，蛮女半淘金。”自注云：“端州斫石。”李贺《紫石砚歌》云：“端州石工巧如神，踏天磨刀割紫云。”
    ○龙脑白牦
    英州因雷震一山，梓树尽枯，而生龙脑。京师龙脑为之贱，时熙宁元年七月也。王禹玉言于司马文正公，使人就市买之，信然。一两值钱千四百，味苦而香酷烈，不甚佳也。又言：“潭州益阳雷震，山裂，出米可数十万斛。炊之成饭，而腥不可食。有赍其米至京师者，禹玉以相贻，其状信米也，而色黑如炭。”又言：“荆、襄之间，天雨白牦，如马尾。长者尺余，弥漫山谷。亦有赍至京师者。”予谓此盖管辂所谓“天雨毛，贤人逃”者也。然《前汉五行志》亦云：“天汉三年，天雨白厘。”厘、牦通用。
    ○蕲州大鼎
    政和三年八月，仓部员外郎提举荆湖南茶盐事范材奏：“蕲州罗田县山溪中，有大鼎。数年前常见两耳，其穴中可过七八岁小儿。民遂塞以土，今其耳犹发露。欲望就委本处官按验其实，申取朝旨，使异物不埋没于盛时。”奉圣旨，令宋康年躬亲前去，措置开取，无致损动。其后康年勘究无实迹，寻即除名，编管庐州。
    ○兰惠
    山谷《说兰》云：“兰似君子，而蕙似小人。盖山林中十蕙而一兰也。《离骚》曰：‘余既滋兰之九畹兮，又树蕙之百亩。’以是知不独今人，虽楚人亦贱蕙而贵兰也。”按，《离骚经注》：“三十亩为畹。”即是兰二百七十亩，蕙且百亩，岂十一之谓乎？不应以多少分贵贱。
    ○登莱州产金
    登、莱州产金，自太宗时已有之，然尚少。至皇中，始大发。四方游民，废农桑来掘地采之。有重二十余两为块者，取之不竭。县官榷买，岁课三千两。
    ○建茶
    建茶务，仁宗初岁，造小龙小凤各三十斤，大龙大凤各三百斤，入香不入香京挺共二百斤，蜡茶一万五千斤。小龙小凤，初因蔡君谟为建漕，造十斤献之。朝廷以其额外免勘。明年，诏第一纲尽为之。故《东坡志林》载温公曰：“君谟亦为此耶？”
    ○辨汤饼
    黄朝英《缃素杂记》云：“煮饼谓之汤饼，其来旧矣。案，《后汉梁冀传》云：‘进鸩如煮饼。’《世说》载何平叔面白，魏文帝食以汤饼。又，梁吴均称饼德，曰汤饼为最。又，《荆楚记》：‘六月伏日，并作汤饼，名为辟恶。’又，齐高帝好食水引饼。又，《唐书王皇后传》云：‘独不念阿忠脱紫半臂，易斗面，为生日汤饼耶？’《倦游杂录》，乃谓今人呼煮面为汤饼，误矣。”以上皆黄说。予谓黄不见束晰赋，故为是纷纷。束晰《汤饼赋》云：“元冬猛寒，清晨之会。涕冻鼻中，霜凝口外。充虚解战，汤饼为最。弱似春绵，白若秋练。气勃郁以扬布，香飞散而远遍。行人失涎于下风，童仆空瞧而斜眄。擎器者舐唇，立侍者干咽”云云。乃知煮面之为汤饼，无可疑者。《倦游杂录》与黄朝英皆不见此赋，惜哉。
    ○千里莼羹未下盐豉
    黄朝英《缃素杂记》云：“陆机云：‘千里莼羹，未下盐豉。’史所载止此而已。或以为千里、未下皆地名，是未尝读《世说》而妄为之论也。《世说》云：‘千里莼羹，但未下盐豉耳。’盖洛中去吴有千里之远，吴中莼羹，自可敌羊酪。第以其地远，未可卒致，故云但未下盐豉耳。意谓莼羹得盐豉尤美也。”以上皆黄说。予谓黄引《世说》，以攻未下为地名之论，甚当。但推寻句意未尽，何者？或人以未下为地名，正以史削去“但”一字而已。使其不削“但”一字，或人之疑亦无从而起矣。予以黄论未详明，故推而明之。
    ○姑苏朝夕池
    姑苏之席，著名天下，不特今日，自古已然矣。齐谢《咏席》诗曰：“本生朝夕池，落景照参差。”按，汉枚乘上书云：“游曲台，临上路，不如朝夕池。”左思《吴都赋》曰：“造姑苏之高台，临四远而特建。带朝夕之池，佩长洲之茂苑。”注云：“吴有朝夕池，谓潮水朝盈夕虚，因以为名焉。”
    ○磨纳衣
    磨纳为衣，古来有之。隋江总《山水纳袍赋》曰：“裁缝则万壑萦体，针缕则千岩映目。图岛屿之削成，写沦涟之径复”云云。
    ○牡丹谱
    欧阳文忠公初官洛阳，遂谱牡丹。其后赵郡李述，著《庆历花品》，以叙吴中之盛，凡四十二品：
    朱红品真正红红鞍子端正好樱粟红
    艳春红日增红透枝红干红小真红满栏红
    光叶红繁红郁红丽春红出檀红
    茜红倚栏红早春红木红露匀红等二红
    湿红小湿红淡口红石榴红
    淡花品红粉淡端正淡富烂淡黄白淡
    白粉淡小粉淡烟粉淡黄粉淡玲珑淡
    轻粉淡天粉淡半红淡日增淡添枝淡
    烟红冠子坯红淡猩血淡
    ○荔枝谱
    蔡君谟守福唐，以闽中荔枝著谱。而郑熊亦尝记广中荔枝，凡二十二种：
    玉英子荔枝（如玉之英）、憔核荔枝（核小肉多）、沉香荔枝（以其香似）、丁香荔枝（以其核似）、红罗荔枝（甚细而红，其纹如罗）、透骨荔枝（其他者皮皆外白，此内外皆红）、荔枝（形似帽）、僧耆头荔枝（皮皱坚，如僧耆国人，首发皆成丛脞）、水母子荔枝（浆多，如水母子）、蒺藜荔枝（皮上皱纹，尖如蒺藜）、大将军荔枝、小将军荔枝（其树叶俱大小亦然）大蜡荔枝小蜡荔枝（子有大小者，皆熟而黄）、松子荔枝（像其形也）、蛇皮荔枝（纹如蛇皮）、青荔枝（熟而青）、银荔枝（熟而白）、不忆子荔枝（一食而不复思）、火山荔枝（火山在梧州，既大而早，三月已可食）、野山荔枝（野山子，小而酸涩，人少食）、五色荔枝（出海南）。好事者作荔枝馒头，取荔枝榨去水，入酥酪辛辣以含之。又作签炙，以荔枝肉并椰子花、与酥酪同炒，土人大嗜之。
    ○芍药谱
    孔常甫初官维扬，以维扬芍药甲天下，因尽取其名以叙云：“扬州芍药，名于天下，非特以多为夸也。其敷腴盛大，而纤丽巧密，皆他州之所不及。至于名品相压，争妍斗奇，故者未厌，而新者已盛。州人相与惊异，交口称说，传于四方。名益以远，价益以重，遂与洛阳牡丹俱贵于时。四方之人，尽皆赍携金帛，市种以归者多矣。吾见其一岁而小变，三岁而大变，卒与常花无异。由此芍药之美，益专于扬州焉。负郭多旷土，种花之家，园舍相望。最盛于朱氏、丁氏、袁氏、徐氏、高氏、张氏，余不可胜记。畦分亩列，多者至数万根。自三月初旬始开，浃旬而甚盛，游观者相属于路。障幕相望，笙歌相闻，又浃旬而衰矣。大抵粗者先开，佳者后发。高至尺余，广至盈手。其色以黄为最贵。所谓绯黄千叶，乃其中下者。小人负携以卖，至于弃掷遗落，不甚爱惜。《郑诗》引芍药以明土风，说者曰：‘香草也。’司马长卿《子虚赋》曰：‘芍药之和具，而后御之。说者曰：‘芍药根主和五脏，又辟毒气也。’谢宣城《直省中》诗曰：‘红药当阶翻。’说者曰：‘草色红者也。’其义皆与今所谓芍药者合，但未有传言扬州者。唐之诗人，最以摸写风物自喜，如卢仝、杜牧、张之徒，皆居扬之日久，亦未有一语及之，是花品未有若今日之盛也。予官于扬学，讲习之暇，常裁而定之。六氏之园，与凡佛宫道舍有佳花处，颇涉猎矣。惧其久而遗忘也，问之州人，得其粗。又属秀才满君方中、丁君时中，各集所闻，得其详。盖可纪者，三十有三种。世之有力者，或能邀至善工，列之图画，可揭而游四方，然未若书之可传于众也。乃具列其名，从而释之：
    御衣黄（千叶而淡。其香正如莲花。比他色最殊绝。凡衣冠楼髫鞍，皆言其所似也）、青苗黄楼子（叶大小间出千余层，或谓之千层阁，其苗青，故云尔。余青苗、赤苗、紫苗，仿此）、尹家二色黄楼子（与黄楼子大抵不异，而间有微红。初出于尹氏，故名云尔。花名中有氏及地名，仿此）、绛州紫苗黄楼子（初开时浅红，经数日乃黄。或谓之红玉楼子）、圆黄（千叶而圆）、硖石黄（千叶而黄）、鲍家黄（千叶而黄。大抵与红旋心相似。亦谓黄旋心。不甚高大，又晚开）、石壕黄（一丛之间，单叶千叶，往往兼有）、道士黄（千叶而黄。最先开）、寿州青苗黄楼子（与诸楼子相类，而花差小）、黄丝头（其叶浅黄，大叶中丛生细叶如丝也）、白缬子（花有红缬，而其外深红。经日色，则自缬之外，皆变为白）、金线冠子（千叶浅红间。有细叶如金线）、金系腰（红叶，有黄晕横色，如金带然）、沔池红（千叶肉红）、红缬子（千叶深红。叶端浅红也）、胡家缬（千叶肉红，而有缬纹）、玉楼子（千叶，而自上下叶中又出细叶数层）、玉逍遥（千叶而白，叶厚而大，如仙冠然）、红楼子（千叶粉红）、青苗旋心（千叶深红，花叶旋心）、赤苗旋心（千叶深肉红）、二色红（干叶淡红，叶端深红）、杨家花（千叶粉红）、茅山紫楼子（与诸楼子相似而色紫）。
    茅山冠子（千叶而浅红，尤忌见日。自开至谢，常以幕覆，则色不变）、柳铺冠子（千叶粉红，如柳叶，叠成冠子）、软条冠子（千叶肉红）、常州冠子（此花常州素有之）、红丝头（状如黄丝头，但色红）、绯多叶多叶鞍子（多叶粉红，其端如粉绿。或成双头，谓之双头芍药。尤多开成鞍子，故谓之多叶鞍子）、髻子（其色紫红，下有大叶，其上细叶环抱，而黄叶杂出于其间，其香特甚）。
    ○采橄榄
    王立之《诗话》云：“东坡《橄榄》诗‘纷纷青子落红盐’之句。范景仁言：‘橄榄木高大难采，以盐擦木身，则其实自落，此所以有红盐之句也。’”予按，江邻几《嘉杂志》云：“橄榄木，其花如樗。将采其实，剥其皮，以姜汁涂之，则尽落。”范说乃尔，何耶？岂咸辣皆可用欤？
    ○论盐
    姚宽令威著《西溪丛活》云：“尝监台州杜渎盐场，以莲子试卤，更择莲子重者用之。卤浮三莲、四莲，味重；五莲，尤重。莲子取其浮而直，若二莲直，或一直一横，即味差薄。若卤更薄，即莲蓬沉于底，即煎盐不成。”以上皆姚说。予按，江邻几《嘉杂志》云：“吴春卿任临安，召铺户，诘验盐法。云：‘煮盐用莲子为候。十莲者，官盐也。五莲以下，卤水漓，私盐也。私盐色自红，烧稻灰染其色，以仿官盐；于是嗅以辨之。’自是不用铺户，自能辨晓。”考此，则仁宗时以五莲为漓，十莲为重。今以五莲为重，乃知今之盐味不逮仁宗时远矣。
    ○煮汤饼
    范侍读仲元长言，其父淳甫，元间为东平府直讲。每日供膳所食，汤饼异常。因造外厨，讯诸庖者？见几上有金钱数十，审其安用。对曰：“凡面入汤之后，每遇一沸，必下一钱，钱尽而后已。”故其说曰：“硬作熟溲，汤深煮久。”
    ○川帛宜色
    少卿章岵尝官于蜀，持吴罗、潮绫至官，与川帛同染红。后还京师，经梅润，吴、湖之帛，色皆渝变，唯蜀者如旧。后询蜀人之由，乃云：“蜀之蓄蚕，与他邦异。当其眠将起时，以桑灰喂之，故宜色。”然世之重川红，多以染之良，盖不知由蚕所致也。
    ○《牡丹荣辱志》
    邱寺丞道源，自号为迂愚叟。尝为牡丹著书十着，号《洛阳贵尚录》。又为《牡丹荣辱志》曰：“花卉蕃芜于天地间，莫逾牡丹。其貌正心荏，茎节叶蕊，耸抑检旷，有刚克柔克态。远而视之，疑美丈夫女子俨衣冠当其前也。苟非钟纯淑清粹气，何以杰全德于三月内？迂愚叟睹造化意，以荣辱志其事。欲姚之黄为王，魏之红为妃，无所忝冒。何哉？位既尊矣，必授之以九嫔；九嫔佐矣，必隶之以世妇；世妇广矣，必定之以保傅；保傅任矣，则彤管位；彤管位矣，则命妇立；命妇立，则嬖幸愿；嬖幸愿，则近属睦；近属睦，则疏族亲；疏族亲，则外屏严；外屏严，则宫闱壮；宫阉壮，则丛脞革；丛脞革，则君子小人之分达；君子小人之分达，则亨泰屯难之兆继；继之者莫大乎善也，成之者莫大乎性也。性禀乎中，根本茂矣；美归于己，色香厚矣。如是则施之以天道，顺之以地理，节之以人欲。其栽其接，无竭无灭。其生其成，不缩不盈。非独为洛阳一时欢赏之盛，将以为天下嗜好之劝也。”
    △姚黄为王
    名姚花以其王者，非可以中色斥万乘之尊，故以王以妃，示上下等夷也。
    △魏红为妃
    天子立后，以正内治，故《关雎》为风化之始。妃嫔世妇，所以辅佐淑德，符家人之卦焉。然后鹊巢、采蘩、采蘩，列夫人职，以助诸侯之政。今以魏花为妃，配乎王爵，视崇高富贵一人于内外也。
    △九嫔
    牛黄。细叶寿安。九蕊真珠。鹤翎红。呈红。潜溪绯。朱砂红。添色红。莲叶九巢。
    △世妇
    粗叶寿安。甘草黄。一捻红。倒晕檀。丹州红。一百五。鹿胎。鞍子红。
    多叶红。献来红。今得其十，别求异种补之。
    △御妻
    玉版白。多叶紫。叶底紫。左紫。添色紫。红莲萼。延州红。骆驼红。紫莲萼。苏州花。常州花。润州花。金陵花。钱塘花。越州花。青州花。密州花。和州花。
    自苏台会稽至历阳郡，好事者众，栽植尤伙，八十一之数，必可备矣。
    △花师傅
    荚。指亻安草。莆莲。碧莲。瑶花。萤火芝。五色灵芝。九茎芝。燕胎芝。碧桃。
    △花彤史
    同颖禾。两岐麦。三脊茅。朝日莲。连理木。エ卜花。长乐花。
    △花命妇
    上品芍药。黄楼子等。粉口。柳浦。茅山冠子。醉美人。红缬子。白缬子。白缬子重。黄丝头。红丝头。蝉花。重叶海棠（出蜀中）。千叶瑞莲。
    △花嬖幸
    中品芍药。长命女花（出蜀中）。素馨。末利。豆蔻。虞美人（出蜀中）。丁香。含笑。男真。鸳鸯草（出蜀中）。女真。七宝花。石蝉花（出蜀中）。玉蝉花《出蜀中》。
    △花近属
    琼花。红兰。桂花。娑罗花。棣棠。迎春。黄拒霜。黄鸡冠。忘忧草。金铃菊。酴。山茶。千叶石榴。玉蝴蝶。黄酴（出蜀中）。玉屑。
    △花疏属
    丽春。七宝花（出蜀中）。石瓜花（出蜀中）。石岩。千叶菊。紫菊。添色拒霜（出蜀中）。山丹。羞天花。金钱。金凤。千叶郁李。吉贝。木莲花。石竹。单叶菊。滴滴金。红鸡冠。矮鸡冠。黄蜀葵。
    △花戚里。
    旌节。玉盘金盏。鹅毛玉凤（出蜀中）。
    瑞圣。瑞香。御米。都也玉簪。
    △花外屏
    金沙。红蔷薇。黄蔷薇。玫瑰。密菊。刺红。红薇。紫薇。朱瑾。白瑾。海木瓜。锦带。杜鹃。栀子。紫荆。使君子。凌霄。木兰。百合。
    △花宫闱
    诸类桃。诸类李。诸类梨。诸类杏。红梅。早梅。樱桃。山樱。蒲桃。木瓜。桐花。栗花。枣花。木棉。红蕉。
    △花丛脞
    红蓼。牵牛。鼓子。芫花。蔓陀罗。金灯。射干。水ヶ。地锦。地钉。黄踯躅。野蔷薇。荠菜花。夜合。芦花。杨花。金雀儿。菜花。
    △花君子
    温风。细雨。清露。暖日。微云。沃壤。永昼。油幕。朱栏。甘泉。醇酒。珍馔。新乐。名倡。
    △花小人
    狂风。猛雨。赤日。苦寒。蜜蜂。蝴蝶。蝼蚁。蚯蚓。白昼青蝇。黄昏蝙蝠。飞尘。妒芽。蠹。麝香。桑螵蛸。
    △花亨泰
    闰三月。五风十雨。妻孥不倦排当。主人多喜事。婢能歌舞。童仆勤干。子弟蕴藉。正开值生日。欲谢时待解酲。闲僧解栽接。借园亭张筵。从贫处移入富家。
    △花屯难
    丑妇妒与怜。猥人爱与嫌。盛开值私忌。主人悭鄙。三月内霜雹。赏处著棋斗茶。筵上持七八。箔子遮阑。盛开债主临门。露头跣足对酌。剪时和花眼。听唱辞传家宴。酥煎了下麦饭。正欢赏酗酒。遭权势人乞接头。凋落后苕帚扫。头戴如厕。园吏浇湿粪。和园卖与屠沽。落村僧道寺观里。
    ○茶品
    张芸叟《画墁录》云：“有唐茶品，以阳羡为上供。建溪、北苑未著也。贞元中，常衮为建州刺史，始蒸焙而研之，谓之膏茶；其后始为饼样，贯其中，故谓之一串。陆羽所烹，惟是草茗尔。迨至本朝，建溪独盛。丁晋公为转运使，始制为凤团，后又为龙团，岁贡不过四十饼。天圣中，又为小团，其饼迥加于大团。熙宁末，神宗有旨，下建州置密云龙，其饼又加于小团。”已上皆《画墁》所载。余按，《五代史》：“当后唐天成四年五月七日，中书门下奏：‘朝臣时有乞假觐省者，欲量赐茶药。’奉敕宜依者，各令据官品等第指挥，文班自左右常侍、谏议、给、舍下至侍郎，宜各赐蜀茶三斤、蜡面茶二斤、草豆蔻一百枚、肉豆蔻一百枚、青木香二斤，以次武班官各有差。”以此知建茶以蜡面为上供，自唐末已然矣。第龙凤之制，至本朝有加焉。
    ○贡荔枝地
    余昔记唐世进荔枝，于《辨误门》云：“唐制以贡自南方，《杨妃外传》：以贡自南海。杜诗亦云，南海及炎方。惟张君房以为忠州，东坡以为涪州，未得其实。”近见《涪州图经》，及询土人云：“涪州有妃子园荔枝。盖妃嗜生荔枝，以驿骑传递，自涪至长安，有便路，不七日可到。”故杜牧之诗云：“一骑红尘妃子笑。”东坡亦川人，故得其实。昔宋景文作《成都方物略记图》，言荔枝生嘉、戎等州。此去长安差近，疑妃所取。盖不知涪有妃子园，又自有便路
    ●卷十六乐府
    ○黄鲁直词谓之著腔诗
    晁无咎评本朝乐章，不具诸集，今载于此云：“世言柳耆卿曲俗，非也。如《八声甘州》云：‘渐霜风凄紧，关河冷落，残照当楼。’此真唐人语，不减高处矣。欧阳永叔《浣溪纱》云：‘堤上游人逐画船，拍堤春水四垂天，绿杨楼外出秋千。’要皆妙绝。然只一出宇，自是后人道不到处。苏东坡词，人谓多不谐音律，自然居士词，横放杰出，自是曲子中缚不住者。黄鲁直间作小词，固高妙，然不是当行家语，是著腔子唱好诗。晏元献不蹈袭人语，而风调闲雅，如‘舞低杨柳楼心月，歌尽桃花扇底风’，知此人不住三家村也。张子野与耆卿齐名，而时以子野不及耆卿，然子野韵高，是耆卿所乏处。近世以来，作者皆不及秦少游，如‘斜阳外，寒鸦万点，流水绕孤村。’虽不识字人，亦知是天生好言语。”
    ○聂冠卿《多丽新词》
    翰林学士聂冠卿，尝于李良定公席上赋《多丽词》云：“想人生，美景良辰堪惜。问其间赏心乐事，就中难是并得。况东城凤台沙苑，泛晴波浅照金碧，露洗华桐，烟霏丝柳，绿阴摇曳，荡春一色。画堂迥，玉簪琼佩，高会尽词客。清欢久，重燃绛蜡，别就瑶席。有翩若惊鸿体态，暮为行雨标格。逞朱唇，缓歌妖丽，似听流莺乱花隔。慢舞萦回，娇鬟低弹，腰肢纤细困无力。忍分散，彩云归后，何处更寻觅。休辞醉，明月好花，莫漫轻掷。”蔡君谟时知泉州，寄定公书云：“新传《多丽词》，述宴游之娱，使病夫举首增叹耳。又近者有客至自京师，言诸公春日多会于元伯园池，因念昔游，辄形篇咏：‘缘渠春水走潺，画阁峰峦映碧鲜。酒令已行金盏侧，乐声初认翠裙圆；清游盛事传都下，多丽新词到海边。曾是尊前沈醉客，天涯回首重依然。’”
    ○山谷爱贺方回《青玉案》词
    贺方回为《青玉案》词，山谷尤爱之，故作小诗以纪其事。及谪宜州，山谷兄元明和以送之云：“千峰百嶂宜州路，天黯淡知人去。晓别吾家黄叔度，弟兄华发，远山修水，异日同归处。长亭饮散尊暮，别语缠绵不成句，已断离肠能几许？水村山郭，夜阑无寐，听尽空阶雨。”山谷和云：“烟中一线来时路，极目送幽人去。第四阳关云不度，山胡声转，子规言语，正是人愁处。别恨朝朝连暮暮，忆我当年醉时句，渡水穿云心已许。晚年光景，小轩南浦，帘卷西山雨。”洪觉范亦尝和云：“绿槐烟柳长亭路，恨取次分离去。日永如年愁难度，高城回首，暮云遮尽，目断人何处。解鞍旅舍天将暮，暗忆丁宁千万句，一寸危肠情几许。薄衾孤枕，梦回人静，彻晓萧萧雨。”
    ○世推重少游“醉卧古藤”之句
    秦少游《千秋岁》，世尤推称。秦既没藤州，晁无咎尝和其韵以吊之云：“江头苑外，尝记同朝退。飞骑轧，鸣珂碎。齐讴云绕扇，赵舞风回带。严鼓断，杯盘狼藉犹相对。洒涕谁能会，醉卧藤阴盖。人已去，词空在。兔园高宴悄，虎观英游改。重感慨，惊涛自卷珠沉海。”中云“醉卧藤阴盖”者，少游临终作词所谓“醉卧古藤阴下，了不知南北”，故无咎用之。山谷守当涂日，郭功父尝寓焉。一日，过山谷论文，山谷传少游《千秋岁》词，叹其句意之善，欲和之而海字难押。功父连举数海字，若孔北海之类，山谷颇厌，而未有以却之者。次日，又过山谷问焉，山谷答曰：“昨晚偶得一海字韵。”功父问其所以，山谷云：“羞杀人也爷娘海。”自是功父不复论文于山谷矣。盖山谷用俚语以却之也。
    ○赐名鱼游春水
    政和中，一中贵人使越州回，得词于古碑阴，无名无谱，不知何人作也。录以进御，命大晟府撰腔，因词中语，赐名“鱼游春水”。云：“秦楼东风里，燕于还来寻旧垒。余寒初退，红日薄侵罗绮。嫩草初抽碧玉簪，媚柳轻黄金缕。莺啭上林，鱼游春水。几曲栏干遍倚，又是一番新桃李。佳人应念归期未，梅妆泪洗。凤箫声绝沉孤雁，目断清波无双鲤。云山万重，寸心千里。”
    ○汉殿夜凉吹玉笙
    “仙女侍，董双成，汉殿夜凉吹玉笙。曲终却从舢官去，万户千门惟月明。河汉女，玉练颜，云往往在人间。九霄有路去无迹，袅袅香风生佩环。”李太白词也。有得于石刻而无其腔，刘无言自倚其声歌之，音极清雅。《东皋杂录》又以为范德孺谪均州，偶游武当，石室极深处，有题此曲崖上。未知孰是。
    ○送春送君有无尽意
    王逐客送鲍浩然游浙东，作长短句云：“水是眼波横，山是眉峰聚。欲问行人去那边，眉眼盈盈处，才始送春归，又送君归去。若到江东赶上春，千万和春住。”韩子苍在海陵，送葛亚卿诗断章云：“今日一杯愁送春，明日一杯愁送君。君应万里随春去，若到桃源问归路。”诗词意同。
    ○晁无咎嘲田氏词
    元丰己未，廖明略、晁无咎同登科。明略所游田氏者，姝丽也。一日，明略邀无咎晨过田氏，田氏遽起对鉴理发，且盼且语，草草妆掠，以与客对。无咎以明略故有意而莫传也，因为《下水船》一阕：“上客骊驹，唤银瓶睡起。困倚妆台，盈盈正解螺髻，凤钗坠，缭绕金盘玉指，巫山一段云委。半窥镜，向我横秋水。斜领花枝交镜里，淡拂铅华，匆匆自整罗绮。敛眉翠，虽有密意。空作江边解佩，情何寄。”
    ○水光山色渔父家风
    徐师川云：“张志和《渔父词》云：‘西塞山边白鹭飞，桃花流水鳜鱼肥。青箬笠，绿蓑衣，斜风细雨不须归。’顾况《渔父词》：‘新妇矶边月明，小儿浦口潮平，沙头鹭宿鱼惊。’东坡云：‘玄真语极清丽，恨其曲度不传。’加数语以《浣溪沙》歌之云：‘西塞山边白鹭飞，散花洲外片帆微，桃花流水鳜鱼肥。自芘一身青箬笠，相随到处绿蓑衣，斜风细雨不须归。’山谷见之，击节称赏。且云：‘惜乎散花与桃花字重叠，又渔舟少有使帆者。’乃取张、顾二词合为《浣溪沙》云：‘新妇矶边眉黛愁，女儿浦口眼波秋，惊鱼错认月沈钩。青箬笠前无限事，绿蓑衣底一时休，斜风细雨转船头。’东坡云：‘鲁直此词，清新婉丽。问其最得意处，以山光水色替却玉肌花貌，真得渔父家风也。然才出新妇矶，便入女儿浦，此渔父无乃太澜浪乎？’山谷晚年，亦悔前作之未工。因表弟李如篪言：‘《渔父词》，以《鹧鸪天》歌之，甚协律，恨语少声多耳。’因以宪宗画像，求玄真子文章，及玄真之兄松龄劝归之意，足前后数句云：‘西塞山前白鹭飞，桃花流水鳜鱼肥。朝廷尚觅玄真子，何处而今更有诗？青箬笠，绿蓑衣，斜风细雨不须归。人间欲避风波险，一日风波十二时。’东坡笑曰：‘鲁直乃欲平地起风波耶？’”师川乃作《浣溪沙》、《鹧鸪天》各二阕，盖因坡、谷异同而作。云：“西塞山前白鹭飞，桃花流水鳜鱼肥，一波才动万波随。黄帽岂如青箬笠，羊裘何似绿蓑衣？斜风细雨不须归。”其二云：“新妇矶边秋月明，小儿浦口晚潮平，沙头鹭宿戏鱼惊。青箬笠前明此事，绿蓑衣里度平生，斜风细雨小船轻。”其三云：“西塞山前白鹭飞，桃花流水鳜鱼肥。朝廷若觅玄真子，恒在长江理钓丝。青箬笠，绿蓑衣，斜风细雨不须归。浮云万里烟波客，惟有沧浪孺子知。”其四云：“七泽三湘碧草连，洞庭江汉水如天。朝廷若觅玄真子，不在江边即酒边。明月棹，夕阳船，鲈鱼恰似镜中悬。丝纶钓饵都收却，八字山前听雨眠。”
    ○沁水公主园
    今世乐府，传《沁园春》词。案，《后汉书》：“窦宪女弟立为皇后，宪恃宫掖声势，遂以县直请夺沁水公主园。”然则沁水园者，公主之园也。故唐人类用之。崔《长宁公主东庄侍宴》诗云：“沁园东郭外，襄驾一游盘。”李适《长宁公主东庄侍宴》诗云：“歌舞平阳地，园亭沁水林。”李义府《长宁公主东庄》诗云：“平阳馆外有仙家，沁水园中好物华。”世所传吕洞宾《沁园春》词所谓：“七返还丹”，乃知唐之中世已有此音矣。
    ○别易会难
    《颜氏家训》曰：“别易会难，古人所重。江南饯送，下泣言离。北间风俗不屑此，岐路言离，欢笑分首。”李后主长短句，盖用此耳，故云：“别时容易见时难。”又云：“别易会难无可奈。”然颜说又本《文选》陆士衡《答贾谧诗》云：“分索则易，携手实难。”
    ○千里伤行客
    晏元献早入政府，迨出镇，皆近畿名藩，未尝远去王室。自南都移陈留。离席，官奴有歌“千里伤行客”之词。公怒曰：“予生平守官，未尝去王畿五百里是何千里伤行客也！”
    ○馆客弃密约之好
    开封富民杨氏子，馆客颇豪俊。有女未笄，私窃慕之。遂有偷香之说，密约登第结姻。客既过省，乃弃所好。屡约相会，杳不可得。登第后，密遣人谕女曰：“若遂成婚好，则先奸后婚。在法当离，必不能久耳。或落发，则我亦不娶。朝夕游处，庶能长久。”女信之，然思幕已成疾，遂恳请于父母，求祝发焉。或告客已与某氏结婚者，女闻之闷绝。良久，索笔书曰：“黄叶无风自落，彩云不雨空归。”就归字落笔，放手而绝。两句乃旧词也。
    ○伤春怨
    王江宁元丰间，尝得乐章两阕于梦中，云：“雨打江南树，一夜花开无数。绿叶渐成阴，下有游人归路。与君相逢处，不道春将暮。把酒祝东风，且莫恁匆匆去。”其二云：“春又老，南陌酒香梅小。遍地落花浑不扫，梦回情意悄。红笺寄与添烦恼，细写相思多少。醉后几行书带草，泪痕都了。”右调《生查子》、《谒金门》。
    ○载将离恨过江南
    东坡长短句云：“无情汴水自东流，只载一船离恨向西州。”张文潜用其意以为诗云：“亭亭画舸系春潭，只待行人酒半酣。不管烟波与风雨，载将离恨过江南。”王平甫尝爱而诵之，彼不知其出于东坡也。
    ○妾意在寒松
    郑毅夫乐章，有：“玉环妾意无渝，问君心朝槿何如？”玉环，韦皋事。朝槿，王僧孺诗语也。王赋《上山采蘼芜》云：“出户望兰薰，褰帘正逢君。敛容才一访，新人讵可闻。新人含笑近，故人含泪隐。妾意在寒松，君心逐朝槿。”
    ○苏琼善词
    姑苏官妓姓苏名琼，行第九。蔡元长道过苏州，太守召饮。元长闻琼之能词，因命即席为之。乞韵，以九字。词云：“韩愈文章盖世，谢安情性风流。良辰美景在西楼，敢劝一卮芳酒。记得南宫高选，弟兄争占鳌头。金炉玉殿瑞烟浮，高占甲科第九。”盖元长奏名第九也。
    ○《玉珑璁》词
    近时有士人（不欲书名），尝于钱塘江涨桥为狭斜之游，作乐府名《玉珑璁》云：“城南路，桥南树，玉钩帘卷香横雾。新相识，旧相识。浅颦低笑，嫩红轻碧。惜惜惜。刘郎去，阮郎住，为云为雨朝还暮。心相忆，空相忆。露荷心性，柳花踪迹。得得得。”其后朝廷收复河南，士人者陷而不返，其友（不欲书名）作诗寄之，且附以龙涎香。诗云：“江涨桥边花发时，故人曾共着征衣。请君莫唱桥南曲，花已飘零人不归。”士人在河南得诗，酬之云：“认得吴家心字香，玉窗春梦紫罗囊。余熏未歇人何许，洗破征衣更断肠。”
    ○菊词此花开后更无花
    李和文公作《咏菊望汉月》词，一时称美。云：“黄菊一丛临砌，颗颗露珠妆缀。独教冷落向秋天，恨东君不曾留意。雕栏新雨霁，绿藓上乱铺金蕊。此花开后更无花，愿爱惜莫同桃李。”时公镇澶渊，寄刘子仪书云：“澶渊营妓，有一二擅喉转之技者，唯以“此花开后更无花”为酒乡之资耳”。“不是花中唯爱菊，此花开后更无花”，乃元微之诗，和文述之尔。
    ○明月逐人来词
    乐府有《明月逐人来词》，李太师撰谱，李持正制词。云：“星河明淡，春来深浅红莲，正满城开遍。禁街行乐，暗尘香拂面，皓月随人近远。天半鳌山，光动凤楼两观。东风静，珠帘不卷。玉辇将归，云外闻弦管，认得宫花影转。”东坡曰：“好个皓月随人近远。”持正又作《人月令》，尤脍炙人口，云：“小桃枝上春风早，初试薄罗衣。年年乐事，华灯竞处，人月圆时。禁街箫鼓，寒轻夜永，纤手重携。更阑人散，千门笑语，声在帘帏。”近时以为小王都尉作，非也。
    ○花蕊夫人词
    伪蜀主孟昶。徐匡璋纳女于昶，拜贵妃，别号花蕊夫人。意花不足拟其色，似花蕊翻轻也。又升号慧妃，以号如其性也。王师下蜀，太祖闻其名，命别护送，途中作词自解曰：“初离蜀道心将碎，离恨绵绵。春日如年，马上时时闻杜鹃。三千宫女皆花貌，妾最婵娟。此去朝天，只恐君王宠爱偏。”陈无己以夫人姓费，误也。
    ○幼卿《浪淘沙》词
    宣和间，有题于陕府驿壁者云：“幼卿少与表兄同砚席，雅有文字之好。未笄，兄欲缔姻，父母以兄未禄，难其请，遂适武弁公。明年，兄登甲科，职教洮房，而良人统兵陕右，相与邂逅于此。兄鞭马，略不相顾，岂前憾未平耶？因作《浪淘沙》以寄情云：‘目送楚云空，前事无踪，漫留遗恨锁眉峰。自是荷花开较晚，孤负东风。客馆叹飘蓬，聚散匆匆，扬鞭那忍骤花骢。望断斜阳人不见，满袖啼红。’”
    ○《并蒂芙蓉》词
    政和癸巳，大晟乐成。嘉瑞既至，蔡元长以晁端礼次膺荐于徽宗。诏乘驿赴阙。次膺至都，会禁中嘉莲生。分苞合趺，出天造，人意有不能形容者。次膺效乐府体属词以进，名《并蒂芙蓉》。上览之称善，除大晟府协律郎，不克受而卒。其词云：“太液波澄，向鉴中照影，芙蓉同蒂。千柄绿荷深，并丹脸争媚。天心眷临圣日，殿宇分明敞嘉瑞，弄香嗅蕊。愿君王寿与南山齐比。池边屡回翠辇，拥群仙醉赏，凭栏凝思。萼绿揽飞琼，共波上游戏。西风又看露下，更结双双新连子，斗妆竞美。问鸳鸯向谁留意。”
    ○东坡《卜算子》词
    东坡先生谪居黄州，作《卜算子》云：“阙月挂疏桐，梦断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。”其属意盖为王氏女子也，读者不能解。张右史文潜继贬黄州，访潘老，尝得其详。题诗以志之：“空江月明鱼龙眠，月中孤鸿影翩翩。有人清吟立江边，葛巾藜杖眼窥天。夜冷月堕幽虫泣，鸿影翘沙衣露湿。仙人采诗作步虚，玉皇饮之碧琳腴。”
    ○柳三变词
    仁宗留意儒雅，务本理道，深斥浮艳虚薄之文。初，进士柳三变，好为淫冶讴歌之曲，传播四方。尝有《鹤冲天》词云：“忍把浮名，换了浅斟低唱。”及临轩放榜，特落之，曰：“且去浅斟低唱，何要浮名！”景元年方及第，后改名永，方得磨勘转官。其词曰：“黄金榜上，偶失龙头望。明代暂遗贤，如何向？未遂风云，便争不恣狂荡。何须论得丧。才子词人，自是白衣卿相。烟花巷陌，依约丹青屏障。幸有意中人，堪寻访，且恁偎红翠，风流事，平生畅。青春都一饷。忍把浮名，换了浅斟低唱。”
    ○用“江上数峰青”之句填词
    唐钱起《湘灵鼓瑟》诗末句，“曲终人不见，江上数峰青”，秦少游尝用以填词云：“千里潇湘ソ蓝浦，兰桡昔日曾经，月高风定露华清。微波澄不动，冷浸一天星。独倚危樯情悄悄，遥闻妃瑟冷冷。新声含尽古今情。曲终人不见，江上数峰青。”滕子京亦尝在巴陵，以前两句填词云：“湖水连天天连水，秋来分外澄清。君山自是小蓬瀛，气蒸云梦泽，波撼岳阳城。帝子有灵能鼓瑟，凄然依旧伤情。微闻兰芷动芳馨，曲终人不见，江上数峰青。”
    ○《浣溪纱》《点绛唇》词
    黄季岑云：“往年蔡州瓜陂铺，有用篦刀刻清泥壁，为《浣溪纱》词云：‘碎剪香罗襄泪痕，鹧鸪声断不堪闻，马嘶人去近黄昏。整整斜斜杨柳陌，疏疏密密杏花村，一番风月更消魂。’丰城南禅寺壁间，有秋社《点绛唇》云：‘燕子依依，晓来忽为谁归去？淡云生处，已觉宾鸿度。浅笑深。便向机中素。乘鸾女，琐窗琼宇，会有明年暑。’”
    ○汪彦章词
    汪彦章在翰苑，屡致言者。尝作《点绛唇》云：“水夜厌厌，画檐低月山衔斗。起来搔首，梅影横窗瘦。好个霜天，闲却传杯手。君知否，晓鸦啼后，归梦浓如酒。”或问曰：“归梦浓如酒，何以在晓鸦啼后？”公曰：“无奈这一队畜生聒噪何！”
    ○乐府《尘土黄》词
    殿中侍御史刘公次庄中叟，元中罢官，寄居临江军之新淦。尝往来袁州，时有一倡，为郡官所据。太守怒之，逐出境外。中叟感其事，而作乐府《尘土黄》，并译笺，凡三章。其序曰：“崔徽、霍玉、爱爱等事，昔人歌之，非特为二三子而作也。然遣语序情，虽为诗曲，而参比乐府，则失古远矣。故自唐以来，杜甫则壮丽结约，如龙骧虎伏，容止有威；李白则飘扬振激，如浮云转石，势不可遏；李贺则摘裂险绝，务为难及，曾无一点尘婴之；张籍则平易优游，足有雅思，而气骨差弱。世异才殊，体随之变，亦其势也。余比感宜春事，作《尘土黄》一首，虽不足方驾汉、魏，而讨本探源，或庶几焉。既又为之译，为之笺。其义类虽同，至于浅深远近，要自以意考之耳。”其词曰：“翠眉连娟舞袖长，春风自对理容妆。染丝绣作双鸳鸯，欲飞不飞在罗裳。耳中明月珠，肘后锦香囊。凭高欲有寄，所寄在远方。迫风还君立路傍，岂不有地能相当，请着一鞭尘土黄。”译曰：“妾本倡家子，笄鬟擅容止。名隶倡籍中，生倡即倡死。物势本从权，情恩亦遂迁。一朝官长怒，独抱锦衾眠，日暮倚高楼，青丝系白马。岂不谢殷勤，汪汪泪盈把。万感自有因，无容遽相亲。请君促金勒，妾愿看飞尘。”笺曰：“春台女儿似红玉，曾奉当筵柘枝曲。舞成早自得痴名，更傍春风情不足。客携黄金欲有赠，多在邻家赌双陆。近从新官作颜面，只得低心随所欲。自知久去非所安，夜半东门车特碌。秀阙芙蓉潭畔起，每向波间得双鲤。水流却上大应难，惟有孤怀似潭水。一骑翩翩锦臂鞲，红罗百丈作缠头。为言闻得琵琶怨，当门下马欲登楼。莫登楼，君马骏。无限朱帘薰好香，城北城南无一瞬。”
    ○东坡《送潘老赴省》词
    “别酒送君君一醉，清润潘郎，更是何郎婿。记取钗头新利市，莫将分付东邻子。回首长安佳丽地，三十年前，我是风流帅。为向青楼寻旧事，花枝缺处余名字。”右《蝶恋花》词，东坡在黄时，送潘老赴省试作也。今集不载。
    ○杭妓琴操
    杭之西湖，有一ヘ闲唱少游《满庭芳》，偶然误举一韵云：“画角声断斜阳。”妓琴操在侧云：“画角声断谯门，非斜阳也。”ヘ因戏之曰：“尔可改韵否？”琴即改作阳字韵云：“山抹微云，天连衰草，画角声断斜阳。暂停征辔，聊共饮离觞。多少蓬莱旧侣，频回首烟霭茫茫。孤村里，寒鸦万点，流水绕低墙。魂伤当此际，轻分罗带，暗解香囊。漫赢得青楼薄幸名狂。此去何时见也，襟袖上空有余香。伤心处，长城望断，灯火已昏黄。”东坡闻而称赏之。后因东坡在西湖，戏琴曰：“我作长老，尔试来问。”琴云：“何谓湖中景？”东坡答云：“秋水共长天一色，落霞与孤鹜齐飞。”琴又云：“何谓景中人？”东坡云：“裙拖六幅潇湘水，鬓巫山一段云。”又云：“何谓人中意？”东坡云：“惜他杨学士，憋杀鲍参军。”琴又云：“如此究竟如何？”东坡云：“门前冷落车马稀，老大嫁作商人妇。”琴大悟，即削发为尼。
    ○张才翁以张公庠诗为词
    张才翁风韵不羁，初仕临邛秋官，郡守张公庠待之不厚。会有白鹤之游，郡守率属官同往，才翁不预，乃语官妓杨皎曰：“老子到彼，必有诗词，可速寄来。”公庠既到白鹤，便留题云：“初眠官柳未成阴，马上聊为拥鼻吟。远宦情怀消壮志，好花时节负归心；别离长恨人南北，会合休辞酒浅深。欲把春愁闲抖擞，乱山高处一登临。”皎录寄才翁，才翁增减作《雨中花》词寄皎云：“万缕青青，初眠官柳，向人犹未成阴。据雕鞍马上，拥鼻微吟。远宦情怀谁问，空嗟壮志消沉。正好花时节，山城留滞，忍负归心。别离万里，飘蓬无定，谁念会合难凭。相聚里，休辞金盏，酒浅还深。欲把春愁抖擞，春愁转更难禁。乱山高处，凭栏垂袖，聊寄登临。”公庠再坐，皎歌于侧。公庠问之，皎前禀曰：“张司理恰寄来，令皎歌之，以献台座。”公庠遂青顾才翁尤厚。
    ○贺方回《石州引》词
    贺方回眷一妓，别久，妓寄诗云：“独倚危栏泪满襟，小园春色懒追寻。深恩纵似丁香结，难展芭蕉一寸心。”贺得诗，初叙分别之景色，后用所寄诗，成《石州引》云：“薄雨初寒，斜照弄晴。春意空阔。长亭柳色才黄，远客一枝先折。烟横水际，映带几点归鸿，东风销尽龙沙雪。还记出关来，恰而今时节。将发，画楼芳酒，红泪清歌，顿成轻别。已是经年，杳杳音尘都绝。欲知方寸，共有几许清愁，芭蕉不展丁香结。望断一天涯，两厌厌风月。”
    ○御词
    徽宗天才甚高，于诗文外，尤工长短句。尝为《探春令》云：“帘旌微动，峭寒天气，龙池冰泮。杏花笑吐香红浅。又还是，春将半。清歌妙舞从头按，等芳时开宴。况去年对着，东风曾许，不负莺花愿。”《聒龙谣》云：“紫阙，绀宇邃深，望极绛河清浅。霜月流天，锁穹隆光满。水晶宫金锁龙盘，玳瑁帘玉钩云卷。动深思，秋籁萧萧，比人世，倍清燕。瑶阶回，玉签鸣，渐秘省引水，辘轳声转。鸡人唱晓，促铜壶银箭。拂晨光宫柳烟微，荡瑞色御炉香散。从宸游前后，争趋向金銮殿。”宣和乙巳冬，幸亳州途次，御制《临江仙》云：“过水穿山前去也，吟诗约句千余。淮波寒重雨疏疏，烟笼滩上鹭，人买就船鱼。古寺幽房权且住，夜深宿在僧居。梦魂惊起转嗟吁，愁牵心上虑，和泪写回书。”
    ●卷十七乐府
    ○茶词
    豫章先生少时，尝为茶词，寄《满庭芳》云：“北苑龙团，江南鹰爪，万里名动京关。碾深罗细，琼蕊冷生烟。一种风流气味，如甘露，不染尘烦。纤纤捧，冰瓷弄影，金缕鹧鸪斑。相如方病酒，银瓶蟹眼，惊鹭涛翻。为扶起尊前，碎玉颓山。饮罢风生两袖，醒魂到明月轮边。归来晚，文君未寝，相对小窗前。”其后增损其词，止《咏建茶》云：“北苑研膏，方圭圆璧，万里名动天关。碎身粉骨，功合在凌烟。尊俎风流战胜，降春梦，开拓愁边。纤纤捧，香泉溅乳，金缕鹧鸪斑。相如虽病渴，一觞一咏，宾有群贤。便扶起灯前，醉玉颓山。搜揽胸中万卷，还倾动三峡词源，归来晚，文君未寝，相对小妆残。”词意益工也。后山陈无己同韵和之云：“北苑先春，琅函宝韫，帝所分落人间。绮窗纤手，一缕破双团。云里游龙舞凤，香雾霭，飞入雕盘。华堂静，松风云竹，金鼎沸潺。门阑车马动，浮黄嫩白，小袖高鬟。便胸臆轮，肺腑生寒。唤起谪仙醉倒，翻湖海倾写涛澜，笙歌散，风帘月幕，禅榻鬓丝斑。”
    ○赠杨姝诗词
    豫章先生在当涂，又赠小妓杨姝弹琴送酒，寄《好事近》云：“一弄醒心弦，情在两山斜叠。弹到古人愁处，有真珠承睫。使君来去本无心，休泪界红颊。自恨老人愤酒，负十分金叶。”故集中有《赠弹琴妓杨姝》绝句云：“千古人心指下传，杨姝闲处更婵娟。不知心向谁边切，弹作南风欲断弦。”
    ○秦少游唱和《千秋岁》词
    秦少游所作《千秋岁》词，予尝见诸公唱和亲笔，乃知在衡阳时作也。少游云：“至衡阳，呈孔毅甫使君。”其词云云，今更不载。毅甫本云：“次韵少游见赠。”其词云：“春风湖外，红杏花初退。孤馆静，愁肠碎。泪余痕在枕，别久香销带。新睡起，小园戏蝶飞成对。惆怅谁人会，随处聊倾盖。情暂遣，心何在。锦书消息断，玉漏花阴改。迟日暮，仙山杳杳空云海。”其后东坡在儋耳，侄孙苏元老，因赵秀才还自京师，以少游、毅甫所赠酬者寄之。东坡乃次韵录示元老，且云：“便见其超然自得、不改其度之意。”其词云：“岛边天外，未老身先退。珠泪溅，丹衷碎。声摇苍玉佩，色重黄金带。一万里，斜阳正与长安对。道远谁云会，罪大天能盖。君命重，臣节在。新恩犹可觊，旧学终难改。吾已矣，乘桴且恁浮于海。”豫章题云：“少游得谪，尝梦中作词云：‘醉卧古藤阴下，了不知南北。’竟以元符庚辰，死于藤州光华亭上。崇宁甲申，庭坚窜宜州，道过衡阳，览其遗墨，始追和其《千秋岁》。”词云：“苑边花外，记得同朝退。飞骑轧，鸣珂碎。齐歌云绕扇，赵舞风回带。严鼓断，杯盘狼藉犹相对。洒泪谁能会，醉卧藤阴盖。人已去，词空在。兔园高宴悄，虎观英游改。重感慨，波涛万顷珠沉海。”《晁无咎集》中尝载此词，而非是也。少游词云：“忆昔西池会，鸳鹭同飞盖”，亦为在京师与毅甫同在于朝，叙其为金明池之游耳。今越州、处州皆指西池在彼，盖未知其本源而云也。
    ○阮闳休善为长短句
    龙舒人阮闳，字闳休，能为长短句，见称于世。政和间，官于宜春，官妓有赵佛，妓籍中之铮铮也。尝为《洞仙歌》赠之云：“赵家姊妹，合在昭阳殿。因甚人间有飞燕。见伊底尽道，独步江南，便江北也何曾惯见。惜伊情性，不解嗔人，长带桃花笑时脸。向尊前酒底，得见些时，似恁地好，能得几回细看。待不眨眼儿觑着伊，将眨眼的工夫，剩看几遍。”阮官至中大夫，累任监司郡守。他词皆类此。
    ○夏均父登浯台作词
    夏倪均父，宣和庚子自府曹左迁祁阳酒官。过浯溪、登浯台，爱其山水奇秀。自谓非中州所有，不减渊明斜川之游。且作长短句，以《减字木兰花》歌之云：“江涵晓日，荡漾波光摇桨入。笑指浯溪，聱叟雄文锁翠微。休嗟不偶，归到中州何处有？独立风烟，湘水浯台总接天。”
    ○王观应制词
    王观学士尝应制撰《清平乐》词云：“黄金殿里，烛影双龙戏。劝得官家真个醉，进酒犹呼万岁。折旋舞彻伊州，君恩与整搔头。一夜御前宣住，六宫多少人愁。”高太后以为渎神宗，翌日罢职，世遂有逐客之号。今集本乃以为拟李太白应制，非也。
    ○黄元明词
    豫章先生兄黄元明，宰庐陵县，赴郡会，坐上巾带偶脱，太守喻妓令缀之。既毕，且俾元明撰词，云：“银烛画堂明如昼，见林宗巾垫羞蓬首。针借花枝，线赊罗袖，须臾两带还依旧。劝君倒载休今后，也不须更漉渊明酒。宝箧深藏，浓香熏透，为经十指如葱手。”盖七娘子也。
    ○王辅道词
    “日月无根天不老，浮生总被销磨了。陌上红尘常扰扰，昏复晓，一场大梦谁先觉？雒水东流山四绕，路旁几个新华表。见说在时官职好，争信道，冷烟寒雨埋荒草。”王采辅道侍郎《渔家傲》词也，歌之使人有遗世之意。王在徽宗朝，尝奏天神降其家，徽宗欲出幸。左右奏恐有不测，宜有以审其真伪。既中使至其家，无有也，因坐诬以死。世谓辅道乃晓人，不应尔。盖辅道，韶之子，韶熙河用兵，其滥杀者多，故冤以致其祸耳。辅道又有《浣溪沙》两词，其一云：“扇影轻摇一线香，斜红匀过晚来妆，娇多无事做凄凉。借问谁教春易老，几时能勾夜何长，旧欢新恨总思量。”其二云：“珠箔随檐一桁垂，绣屏遮枕四边移，春归人懒日迟迟。旧事只将云入梦，新欢重借月为期，晚来花动隔墙枝。”《玉楼春》两词，其一云“愁闺思入江南远，帘幕低垂闲不卷。玉珂声断晓屏空，好梦惊回还起懒。风轻只觉香烟短，阴重不知天色晚。隔窗人语趁朝归，旋整宿妆匀睡眼。”其二云：“绣屏晓梦鸳鸯侣，可惜夜来欢聚取。几声低语记曾闻，一段新愁看怎觑。繁红洗尽胭脂雨，春被杨花勾引去。多情只有旧时香，衣上经年留得住。”
    ○咏崔念四词
    政和间，一贵人未达时（不欲书名），尝游妓崔念四之馆。因其行第，作《踏青游》词云：“识个情人，恰正二年欢会。似赌赛六支浑四。向巫山重重，去如鱼水，两情美，同倚画楼十二，倚了又还重倚。两日不来，时时在人心里。拟问卜常占归计。挤三八清斋，望永同鸳被，到梦里，蓦然被人惊觉，梦也有头无尾。”都下盛传。
    ○王荆公词
    王荆公筑草堂于半山，引八功德水，作小港其上，叠石作桥。为集句填《菩萨蛮》云：“数间茅屋闲临水，窄衫短帽垂杨里。花似去年红，吹开一夜风。柳梢新月偃，午醉醒来晚。何物最关情？黄鹂三两声。”其后豫章戏效其体云：“半烟半雨溪桥畔，渔翁醉着无人唤。疏懒意何长，春风花草香。江山如有待，此意陶潜解。问我去何之，君行即自知。”
    ○颜持约词不减唐人语
    颜持约流落岭外，舟次五羊，作《品令》云：“夜萧索，侧耳听，清海楼头吹角。停归棹，不觉重门闭。恨只恨，暮潮落。偷想红啼绿怨，道我真个情薄。纱窗外，厌厌新月上，应也则，睡不着。”朱希真，洛阳人，亦流落岭外。九日作《沙塞子》云：“万里飘零南越山，引泪酒添愁。不见凤楼龙阙，又惊秋。九日江亭闲望，蛮树瘴云浮。肠断红蕉花晚，水东流。”不减唐人语。
    ○五夜放灯
    “帝城五夜宴游歇，残灯外，看残月。都人犹在醉乡中，听更漏初彻。行乐已成闲话说，如春梦，觉时节。大家重约探春行，问甚花先发。”李驸马正月十九日所撰《滴滴金》词也。京师上元，国初放灯止三夕。时钱氏纳土，进钱买两夜。其后十七、十八两夜灯，因钱氏而添，故词云五夜。
    ○释可正平尤工长短句
    释可正平，工诗之外，其长短句尤佳，世徒称其诗也。尝见其有《菩萨蛮》两阕，其一云：“西风簌簌低红叶，梧桐影里银河侧。梦破画帘垂，月明乌鹊飞。新愁那致许，欲似千丝缕。雁亦不堪闻，砧声何处村。”其二云：“谁能画取沙边雨，和烟淡扫蒹葭渚。别岸却斜晖，采莲人未归。鸳鸯如解语，对浴红衣去。去了便回头，教侬特地愁。”
    ○李右丞送连宝文罢守词
    宝文阁直学士连南夫鹏举，罢守泉南，李右丞邴汉老送之以词，寄《玉蝴蝶》云：“壮岁分符方面，惠风草偃，禾稼春融。报政朝天，归去稳步鳌宫。望尧，九重绛阙，颁汉诏，五色芝封。湛恩浓，锦衣槐里，重继三公。雍容，临岐祖帐，绮罗环列，冠盖云丛。满城桃李，尽将芳意谢东风。柳烟轻，万条离恨，花露重，千点啼红。莫匆匆，且陪珠履，同醉金钟。”
    ○豫章解印作《木兰花令》
    豫章守当涂，既解印，后一日，郡中置酒，郭功甫在坐，豫章为《木兰花令》一阕示之云：“凌台上青青麦，姑孰堂前余翰墨。暂分一印管江山，稍为诸公分皂白。江山依旧云空碧，昨日主人今日客。谁分宾主强惺惺，问取矶头新妇石。”其后复窜易前词云：“翰林本是神仙谪，落帽风流倾坐席。座中还有赏音人，能岸乌纱倾大白。江山依旧云横碧，昨日主人今日客。谁分宾主强惺惺，问取矶头新妇石。”
    ○烧残绛蜡报黄昏词
    晁以道云：“杜安世词：‘烧残绛蜡泪成痕，街鼓报黄昏。’或讥其黄昏未到，焉得烧残绛烛？或云：王荆公父益都官所作，曾有人以此问之，答曰：“重檐邃屋，帘幕拥密，不到夜已可然烛矣。”韩魏公以此赏杜公，杜云：“乃王益作。”荆公时在坐，闻语离席。”其全章云：“烧残绛烛泪成痕，街鼓报黄昏。碧云又阻来信，廊上月侵门。愁永夜，拂香ブ，待谁温。梦兰憔悴，掷果凄凉，两处销魂。”盖《诉衷情》也。
    ○王君玉《燕》词
    欧阳文忠公爱王君玉《燕》词云：“烟迳掠花飞远远，晓窗惊梦语匆匆。”梅圣俞以为不若李尧夫《燕》诗云：“花前语涩春犹冷，江上飞高雨乍晴。”君玉全章云：“江南燕，轻扬绣帘风。二月池塘新社过，六朝宫殿旧巢空，颃颉恣西东。王谢宅，曾入绮堂中。烟迳掠花飞远远，晓窗惊梦语匆匆，偏占杏梁红。”
    ○兀兀陶陶词
    豫章云：“醉醒醒醉一曲，乃醉落魄也。”其词云：“醉醒醒醉，凭君会取些滋味。浓斟琥珀香浮蚁。一入愁肠，便有阳春意。须将幕席为天地，歌前起舞花前睡。从他兀兀陶陶里，犹胜惺惺，惹得闲憔悴。”此词亦有佳句，而多斧凿痕，又语高下不甚入律。或传是东坡语，非也。与“蜗角虚名，解下痴绦”之曲相似，疑是王仲父作，因戏作二篇示吴元祥、黄中行。其一云：“陶陶兀兀，尊前是我华胥国。争名争利休休莫。雪月风花，不醉怎归得？邯郸一枕谁忧乐，新诗新事因闲适。东山小妓携丝竹，家里乐天，村里谢安石。”其二云：“陶陶兀兀，人生无累何由得。杯中三万六千日。闷损旁观，我但醉落魄。扶头不起还颓玉，日高春睡平生足。谁门可款新笤熟，安乐、春泉，玉醴、荔枝绿。”其曰“安乐、春泉，玉醴、荔枝绿”者，亲贤宅四酒名也。其曰“家里乐天，村里谢安石”者，盖石曼卿《自嘲》云：“村里黄纟番绰，家中白侍郎。”
    ○驿壁玉楼春词
    余绍兴戊辰，沿檄至信州铅山。见驿壁有题《玉楼春》词，不著姓氏，今载于此云：“东风杨柳门前路，毕竟雕鞍留不住。柔情胜似岭头云，别泪多如花上雨。青楼画幕无重数，听得楼边车马去。若将眉黛染情深，直到丹青难画处。”
    ○宋景文刘原父送别词
    侍读刘原父守维扬，宋景文赴寿春，道出治下，原父为具以待宋。又为《踏莎行》词以侑欢云：“蜡炬高高，龙烟细细，玉楼十二门初闭。疏帘不卷水晶寒，小屏半掩琉璃翠。桃叶新声，榴花美味，南山宾客东山妓。利名不肯放人间，忙中偷取功夫醉。”宋即席为《浪淘沙近》，以别原父云：“少年不管，流光如箭，因循不觉韶光换。至如今，始惜月满花满酒满。扁舟欲解垂杨岸，尚同欢宴。日斜歌阕将分散。倚兰桡，望水远天远人远。”其云“南山宾客东山妓”，本白乐天诗。
    ○咏草词
    梅圣俞在欧阳公座，有以林逋《草》词“金谷年年，乱生青草谁为主”为美者，圣俞因别为《苏幕遮》一阕云：“露堤平，烟墅杳。乱碧萋萋，雨后江天晓。独有庾郎年最少，地春袍，嫩色宜相照。接长亭，迷远道。堪怨王孙，不记归期早。落尽梨花春又了，满地残阳，翠色和烟老。”欧公击节赏之，又自为一词云：“栏杆十二独凭春，晴碧远连云。千里万里，二月三月，行色苦愁人。谢家池上，江淹浦畔，吟魄与离魂。那堪疏雨滴黄昏，更特地忆王孙。”盖《少年游令》也。不惟前二公所不及，虽置诸唐人温、李集中，殆与之为一矣。今集本不载此篇，惜哉。
    ○《维扬好》《安阳好》词
    韩魏公皇初，镇扬州，本事集载公亲撰《维扬好》词四章所谓“二十四桥千步柳，春风十里上珠帘”者是也。其后熙宁初，公罢相，出镇安阳，公复作《安阳好》词十章，其一云：“安阳好，形势魏西州。曼衍山河环故国，升平歌吹沸高楼。和气镇飞浮。笼画陌，乔木几春秋。花外轩窗排远岫，竹间门巷带长流。风物更清幽。”其二云：“安阳好，戟户使君宫。白昼锦衣清宴处，铁楹丹榭画图中。壁记旧三公，棠讼悄，池馆北园通。夏夜泉声来枕簟，春来花气透帘栊。行乐兴何穷。”余八章不记。
    ○张文潜词
    右史张文潜，初官许州，喜官妓刘淑奴。张作《少年游令》云：“含羞倚醉不成歌，纤手掩香罗。偎花映烛，偷传深意，酒思入横波。看朱成碧心迷乱，翻脉脉。敛双蛾。相见时稀隔别多，又春尽奈愁何。”其后去任，又为《秋蕊香》寓意云：“帘幕疏疏风透，一线香飘金兽。朱栏倚遍黄昏后，廊上月华如昼。别离滋味浓如酒，着人瘦。此情不及墙东柳，春色年年如旧。”元诸公皆有乐府，惟张仅见此二词。味其句意，不在诸公下矣。
    ○烛影摇红
    王都尉有《忆故人》词云：“烛影摇红，向夜阑，乍酒醒，心情懒。尊前谁为唱阳关，离恨天涯远。无奈云沉雨散，凭栏杆，东风泪眼。海棠开后，燕子来时，黄昏庭院。”徽宗喜其词意，犹以不丰容宛转为恨，遂令大晟府别撰腔。周美成增损其词，而以首句为名，谓之《烛影摇红》。云：“芳脸匀红，黛眉巧画宫妆浅。风流天付与精神，全在娇波眼。早是萦心可惯，向尊前，频频顾眄。几回相见，见了还休，争如不见。烛影摇红，夜阑饮散春宵短。当时谁会唱阳关，离恨天涯远。争奈云收雨散，凭栏杆，东风泪满。海棠开后，燕子来时，黄昏深院。”
    ○吊二姬温卿宜哥诗
    宿州营妓张玉姐，字温卿，本蕲泽人。色技冠一时，见者皆属意。沈子山为狱掾，最所钟爱。既罢，途次南京，念之不忘，为《剔银灯》二阕。其一云：“一夜隋河风劲，霜湿水天如镜。古柳堤长，寒烟不起，波上月无流影，那堪频听。疏星外离鸿相应。须信道情多是病，酒未到愁肠还醒。数叠兰衾，余者未减，甚时枕鸳重并？教伊须省，更将盟誓要言定。”其二云：“江上秋高霜早，云静月华如扫。候雁初飞，啼づ正苦，又是黄花衰草。等闲临照，潘郎鬓，星星易老。那堪更酒醒孤棹，望千里长安西笑。臂上妆痕，胸前泪粉，暗惹离愁多少？此情难表，除非是，重相见了。”其后明道中，张子野先、黄子思孝先相继为掾，尤赏之。偶陈师之求古以光禄丞来掌榷酤，温卿遂托其家。仅二年而亡，才十九岁。于思以诗吊之：“人生第一莫多情，眼看仙花结不成。为报两京才子道，好将诗句哭温卿。”先是，子思有爱姬宜哥，客死舟中，遗言葬堤下，冀他日过此得一见，以慰孤魂。子思从之，作诗纳柩中。其断章云：“恩同花上露，留得不多时。”二人皆葬于宿州柳市之东，子野嘉中过而题诗云：“好物难留古亦嗟，人生无物不尘沙。何时宰树连双冢，结作人间并蒂花。”
    ○以张志和《渔父词》为《浣溪纱》《定风波》
    东坡、山谷、徐师川，既以张志和《渔父词》填《浣摸纱》、《鹧鸪大》，其后好事看相继而作。尝有五阕云：“云锁柴门半掩关，垂纶犹自在前湾，独乘孤棹夜方还。任使有荣居紫禁，争如无事隐青山，浮名浮利总输闲。”“一副纶竿一只船，蓑衣竹笠是生缘，五湖来往不知年。青嶂更无荣辱到，白头终没利名牵，芦花深处伴鸥眠。”“钓罢高歌酒一杯，醉醒曾笑楚臣来，夕阳维缆碧江隈。蓑笠每因山雨戴，船窗多为水花开，安居流景任相催。”“雨气兼香泛芰荷，回舟冒雨懒披蓑，夜阑风静水无波。白酒追欢常恨少，青山入望岂嫌多，人间荣辱尽从他。”乃《浣溪纱》也。“雨霁云收望远山，钓竿林下恣清闲。蝉噪日斜，林影转溪岸，绿深红浅画屏间。对酒狂歌时鼓，更邀同志醉前湾。待月却寻维缆处。归去烟萝，一径接柴关。”乃《定风波》也。
    ○冯相三愿词
    南唐宰相冯延已有乐府一章，名《长命女》云：“春日宴，绿酒一杯歌一遍，再拜陈三愿。一愿郎君千岁，二愿妾身长健，三愿如同梁上燕，岁岁长相见。”其后有以其词意改为《雨中花》云：“我有五重深深愿。第一愿且图久远，二愿恰如雕梁双燕，岁岁得长相见。三愿薄情相顾恋，第四愿永不分散，五愿奴哥收因结果，做个大宅院。”味冯公之词，典雅丰容，虽置在古乐府，可以无愧。一遭俗子窜易，不惟句意重复，而鄙恶甚矣。
    ○韩子苍《题御画鹊扇》诗
    韩子苍《题御画鹊扇》诗云：“君王妙画同神机，弱羽争巢并语时。天上飞来两鹊，一双飞上万年枝。”盖用冯延己乐府也。“晓月坠，宿云披，银烛锦屏帏。建章钟动玉绳低，宫漏出花迟。春态浅，来双燕，红日初长一线。严妆催罢啭黄鹂，飞上万年枝。”乃《鹤冲天》也。
    ○欧梅二妓诗
    豫章寓荆州，除吏部郎中。再辞，得请守当涂。几一年，方到官。七日而罢，又数日乃去。其诗云：“欧倩腰支柳一涡，大梅催拍小梅歌。舞余细点梨花雨，奈此当涂风月何。”盖欧、梅，当涂官妓也。李之仪云：“人之幸不幸，欧、梅偶见录于豫章，遂为不朽之传，与杜诗黄四娘何异。”然豫章又有《木兰花令叙》云：“庭坚假守当涂，故人庾元镇，穷巷读书，不出入州县。因作此以劝庾酒云：‘庾郎三九常安乐，使有万钱无处着。徐熙小鸭水边花，明月清风都占却。朱颜老尽心如昨，万事休休还莫莫。尊前见在不饶人，欧舞梅歌君更酌。’”自批云：“欧、梅，当涂二妓也。”
    ○东坡《戚氏词》
    “玉龟山，东皇灵媲统群仙。绛阙蛲，翠房深迥，倚霏烟。幽闲，志悄然，金城千里锁婵娟。当时穆满巡狩，翠华曾到海西边。风露明霁，鲸波极目，势浮舆盖方圆。正迢迢丽日，玄圃清寂，琼草芊绵。争解绣勒香鞯，銮辂驻跸，八马戏芝田。瑶池边，画楼隐隐，翠鸟翩翩。肆华筵，间作翠管鸣弦，宛若帝所钧天。稚颜皓齿，绿发方瞳，圆极恬淡高妍。尽倒琼壶酒，献金鼎药，固大椿年。缥缈飞琼妙舞，命双成，奏曲醉留连。云敖韵响泻寒泉。浩歌畅饮，斜月低河汉。渐绮霞，天际红深浅。动归思，回首尘寰。烂漫游，玉辇东还。杏花风，数里响鸣鞭。望长安路，依稀柳色，翠点秦川。”东坡《戚氏词》也。东坡元末，自礼部尚书帅定州日。官妓因宴，索公为《戚氏词》。公方坐与客论穆天子事，颇讶其虚诞，遂资以应之。随声随写，歌竟篇就，才点定五六字。坐中随声击节，终席不问它词，亦不容别进一语。且曰：“足为中山一时盛事。”
    ○瑶台第一层
    武才人以色最后庭，教坊词名瑶台第一层，托意于梅云：“西母池边宴罢，赠南枝，步玉霄。绪风和扇，冰华秀发，雪质孤高。汉陂呈练影，问是谁，独步江皋。便凝望，认壶中圭璧，天上琼瑶。清标，曾陪胜赏，坐忘愁解使尘消。况双成与乳丹点染，都付香梢。寿妆酥冷，郢韵佩举，雾卷消。乐逍遥，凤凰台畔，取次忆吹箫。”
    ○李久善词
    蜀人李久，善长短句。有“莺掷垂杨，一点黄金溜”，识者以为新。余旧见王与善《蝶恋花》词云：“粉面与花相间斗，星眸一转晴波溜。”殆出于此。王名重，元间人。全首云“去岁花前曾记有，半醉嬉游，花下携纤手。粉面与花相间斗，星眸一转晴波溜。一见新花还感旧，泪眼逢春，忍更看花柳。春恨厌厌和永昼，寂寞黄昏后。”又《烛影摇红》云：“烟雨江城，望中绿暗花枝少。惜春长待醉东风，却恨春归早。纵有幽欢会，奈如今风情渐老。凤楼何处，画栏愁倚，天涯芳草。”
    ○头上宫花颤词
    “去年今日，从驾游西苑。彩仗压金波，看水戏，鱼龙曼衍。宝津南殿，宴坐近天颜。金杯酒，君王劝，头上宫花颤。六军锦绣，万骑穿杨箭。日暮翠华归，拥钧天，笙歌一片。如今关外，千里未归人。前山雨，西楼晚，望断思君眼。”此陈济翁蓦山溪词也。舍人张孝祥知潭州，因宴客，妓有歌此。至“金杯酒，君王劝，头上宫花颤”，其首自为之摇动者数四。坐客忍笑，指目者甚多，而张竟不觉也。
    ○作词以吊杨谢
    绍兴庚午，台之黄岩妓有姓谢，与姓杨者，情好甚笃。为妪所制，相约夜投诸江。好事者有为《望海潮》以吊之：“彩筒角黍，兰桡画舫，佳时竞吊沅湘。古意未收，新愁又起，断魂流水茫茫。堪笑又堪伤。有临皋仙子，连璧檀郎，暗约同归，远烟深处弄沧浪。倚楼魂已飞扬，共偷挥玉箸，痛饮霞觞。烟水无情，揉花碎玉，空余怨抑凄凉。杨、谢旧遗芳。算世间纵有，不恁非常。但看芙蕖并蒂，他日一双双。”
    ●卷十八神仙鬼怪
    ○士夫侥幸为仙
    高尚处士刘皋谓：“士大夫以嗜欲杀身，以财利杀子孙，以政事杀人，以学术杀天下后世。”非神仙中人，不能发此言也。而士大夫乃侥幸一日而为仙，岂理也哉！
    ○吕洞宾唐末人
    唐《异闻集》载沈既济作《枕中记》云：“开元中，道者吕翁，经邯郸道上邸舍中，以囊中枕借卢生睡事。”此之吕翁，非洞宾也。盖洞宾尝自序，以为吕渭之孙。渭，仕德宗朝；今云开元中，则吕翁非洞宾，无可疑者。而或者又以为开元想是开成字，亦非也。开成虽文宗时，然洞宾度此时未可以称翁。案，本朝《国史》称：“关中逸人吕洞宾，年百余岁，而状貌如婴儿。世传有剑术，时至陈抟室。”或以《国史》证之，止云百余岁，则非开元人明矣。《雅言系述》有《吕洞宾传》云：“关右人，咸通初，举进士不第。值巢贼为梗，携家隐居终南，学《老子》法”云。以此知洞宾乃唐末人。
    ○吕洞宾传神仙之法
    吕洞宾尝自传，岳州有石刻。云：“吾乃京兆人，唐末，累举进士不第。因游华山，遇钟离，传授金丹大药之方；复遇苦竹真人，方能驱使鬼神；再遇钟离，尽获希夷之妙旨。吾得道年五十，第一度郭上灶，第二度赵仙姑。郭性顽钝，只与追钱延年之法。赵性通灵，随吾左右。吾惟是风清月白，神仙会聚之时，常游两浙、汴京、谯郡。尝着白衤阑角带，右眼下有一痣，如人间使者箸头大。世言吾卖墨，飞剑取人头，吾闻哂之。实有三剑：一断烦恼，二断贪嗔，三断色欲，是吾之剑也。世有传吾之神，不若传吾之法；传吾之法，不若传吾之行。何以故？为人若反是，虽握手接武，终不成道。”嗟乎，观吕之所著，皆自身心始。而学者不能正心修身，徒欲为侥幸之事，可乎？
    ○刘妻死化为异状
    滕待制宗谅，谪官秋浦。时州吏有刘某者，妻有美色。俄病死，浴装在榇，未及钉盖。忽然化为异状，皮青发红，若世所画鬼将之类。州吏悲而畏之，既葬，即弃家为道士，入九华山不返。宗谅后在北方，犹寄以诗，所谓九华刘道人是也。
    ○陆仙师迎漕使安公
    枢密安公处厚，元末为江东漕使。因游庐山太虚观，未至数里间，有道士紫衣皂巾，领徒七人迎谒。既而不知所在，问左右皆无见者。至观谒陆修静仙师遗像，则宛然其人也。元符庚辰，公再到，赋诗曰：“昔年游历访霓旌，多谢仙师数里迎。今日重来知有意，此身应不为公卿。”
    ○园子得道
    臧论道郎中知洪州日，有老兵为园子，能致非时果菜。臧氏子弟稍异之，问之，则绐以得于市。使他人求之，终不得也。察其所为，则无栖息，独卧圃中草舍。往往夜定有语笑声，及迫而近之，则又寂然。其后论道从容抚接，盖久而才略告曰：“今夜三鼓漏点中半，公能独步至园中，则老兵当有一言授公。苟少差迟，则遂成虚矣。”论道其夕不寐，夜分具袍笏将出。其妻苦问之，不得已，以实告，其妻不测，而强制之。漏向尽，论道亟趋草舍，则老兵已死矣。使人举而瘗之，尸如轻泡。论道叹恨弥日。
    ○石曼卿丁度为芙蓉城主
    王子高遇仙人周瑶英，与之游芙蓉城，世有其传。余案，《欧阳文忠公诗话》记石曼卿死后，人有恍惚见之者，云：“我今为仙，主芙蓉城。”骑一青骡，去如飞。又案，太常博士张师正所篡《括异志》，记庆历中有朝士，将晓赴朝。见美女三十余人，靓装丽服，两两并行，丁度观文案辔其后。朝士问后行者：“观文将宅眷何往？”曰：“非也，诸女御迎芙蓉城主。”俄而丁死。故东坡诗云：“芙蓉城中花冥冥，谁其主者石与丁。”韩子苍言：“王荆公尝和东坡此诗，而集不载。止记其两句云：‘神仙出没藏杳冥，帝遣万鬼驱六丁。’”
    ○华阳洞门开
    王筌，字子真。有道之士，富郑公尝客之于门。元丰中，神宗赐号冲熙处士。元符三年，游茅山，受《上清篆》。先是，茅山中峰石洞忽开，案其域，乃真诰所谓华阳洞天便门也。自左元放仙去，即闭，阅千岁矣，至是复开。又前期累日，甘露荐降。道士刘混康曰：“似此必有异。”无何，先生至。受篆之夕，仙乐闻于空浮之上。山中刻石，为记其事。而给事中龚深之，亦为之诗曰：“华阳新报便门开，应为高人受篆来。试问玉门砂远近，未饶元放是仙才。”先生留洞玄庵久之，若有所待。尝书壁云：“身佩《上清宝篆》，心持《大洞真经》。入静敷坐灵镇，神游金阙玉京。”
    ○王迪照镜见前身弃官学道
    熙宁初，王迪为洪州左司理参军。一日，有道人来磨镜，因俾迪，乃自照，乃见星冠羽帔，缥缈现镜中。迪问其故，曰：“此汝前身也。由汝误念，堕此。免自修证，勿沦苦海。”既去，迪具以告妻，妻然之，遂弃官，与妻隐去。郡僚挽留不可，咸作诗以饯行。时新建主簿刘纯臣有诗，虽非警拔，可以纪其实。云：“鬓如抹漆左参军，脱却青衫去隐沦。世上更无羁绊事，壶中别有自由身；鼎烹玉兔山前药，花看金鳌背上春。莫怪少年参决裂，蓝田夫妇总登真。”后归姑苏，不知所终。
    ○周贯尸解
    周贯，自言胶东人，常称木雁子。善属文，游于洪州西山，嗜酒不羁。布褐粗全。人或赠之，则诣酒家取一醉，余皆散坠不顾。西山人见贯往来者五十余年，而颜色如故。有以道术访之，则必报以恶声，使人亲近不得也。熙宁元年，至豫章石头市，遇故人张生，因托宿焉。生为具酒食而卧。中夜，逆旅之主人，闻户外有车马合沓声，起而视之，无有也。惟贯所卧室户正开，犹奄奄然喘息。就而察之，贯已死矣。明日，告新建县，尉吴杲卿往案之，柔洁如生。扶而转之，腹中汩汩如浪鸣焉。县主簿刘纯臣使人棺殓，埋于其地云。张生还家，其弟迎门曰：“周公凌晨见过，今往双岭矣。”众乃知贯非实死者也。贯所著《华阳三篇》，坐卧不离怀袖，人莫得见者。死之日，纯臣得而有之，称其文险绝而有条理。纯臣以诗纪之曰：“八十西山作酒仙，麻鞋孔断布衣穿。形骸一脱尘缘尽，太极光阴不计年。”洪觉范《冷斋夜话》尝言其略，然亦有不同也。
    ○谈驱夜疟梦得乡书
    傅霖，张乖崖之密友也。开宝中，尝会于干城，终日谈话。邻有病疟者，为之不作。每有书与傅，必先梦之。故其诗有云：“剧谈驱夜疟，幽梦得乡书。”叙实事也。
    ○仙家亦有灵芝殿
    刘禹锡《嘉话》谓：“唐延英殿，即灵芝殿也，谓之小延英。”余见《云斋广录》载：“王平甫熙宁六年冬，直宿崇文院。梦有邀至海中，宫殿甚盛，其中乐作。题其宫曰灵芝。平甫有诗纪之，略云：‘万顷波涛木叶飞，笙箫宫殿号灵芝。’”则灵芝之号，不特世间有也。余又观平甫女名茂者石刻云。曾子固旧有梦记以述其事。然子固之笔，竟无有蓄之者。
    ○虎伏罪媪之子复苏
    仁宗时，光禄卿吕，少为漳州漳浦令，为政得人心。邑人为立生祠。方在邑时，民有死于虎，者。哀之，于其死处施一阱，守其旁闩：“害民者速陷此中。”明日，阱有虎陷焉。时又有邑媪之子，戏于陈将军庙，盗其所供之果。出门，而媪子仆于阶下而死。媪哭之甚哀，听者恻然。因以文讼于庙，引盗宗庙酒食律罪当黥。而将军人臣，宜处以等杀，则盗食供果盖不当死。且蠢愚者，法所宜赦，不废公直也。文既焚，而媪子复苏。
    ○曾易占诗谶
    曾子固之祖曾易占，南丰人。知信州玉山县，坐法失官。闲居十余年，执政怜之，讽令至京师。行次，至洪州憔舍僧寺，题诗屋壁云：“今朝才是雪泥干，日薄云移又作寒。家山千里何时到，溪上梅花正好看。”是时庆历七年六月二十日也，人怪其写景不侔。既而行次睢阳而卒。其孙子固载柩还乡，复过樵舍，乃腊中雪日梅芳。然此诗乃蔡君谟诗，易占偶书之耳。
    ○楚小波诗
    东坡记秦少游言：“宝应民有以嫁娶会客者。酒半，客一人径赴水，曰：‘有妇人以诗招我。’诗云：‘长桥直下有兰舟，破月冲烟任意游。金玉满堂何所用，争如年少去来休。’”然余读张君房脞说楚小波事，其诗一同，但有二首为异耳。别一诗云：“妾貌君才两不常，君今休更旨思量。儿家自有清溪水，饮着方知气味长。”
    ○仁宗芝草之瑞
    仁宗始诞之夕，榻下生芝草一本，凡四十二叶。故即位四十二年，应此之数也。
    ○锯木有普照之形
    左班殿直张榉，为父置棺。锯解之，而杉木有泗州普照王之形，眉目衣座皆具，隐然如画。郭功父为文以纪其事。
    ○蚕吐丝成段
    宣和间，新喻傅侯初为蕲春蔡氏婿。登第之岁，妇家簇蚕不茧，缘屋吐丝，自然成段，长丈余，广数尺，奕奕正黄，厚薄若一，如有边幅然。乡人以为祥，赋诗盈轴。有一联云：“园客有丝难比瓮，鲛人无杼自成绡。”号为绝出。洪驹父亦有一篇云：“公子青衫得意朝，闺门异事喜成谣。星河牛女支机石，泉室鲛人暗织绡；园客凭虚夸独茧，冰蚕志怪岂同条？细看霞绮惊群眼，讵减霓裳下九霄。”
    ○冰有绫纹
    熙宁八年，陈州大霜。城内外数里间，厚冰上皆有绫纹，隐起如镌琢，仿佛成攀枝孩儿。好事者以墨涂而印之，传视其枝葩婉妙，与吴、蜀所织争工云。郡守陈襄述古歌以上闻，或曰，奇异不许辄进，乃止。
    ○毕渐赵谂之谶
    状元毕渐，有恶之者，于登科记碑上刻去水旁。未几，赵谂伏诛，方悟毕斩赵谂之谶。
    ○赵少师梦名
    赵少师，应天府人，初名。梦神人持名簿，视其上有金书赵概字，遂更名，字叔平。以太子少师致仕卒，及殓，棺中生紫芝。
    ○击大鼓享厚味
    蔡嶷文饶，与许光凝嘉谟俱为尚书。因会茶，嘉谟叹簿书之烦曰：“吾侪外望虽重，然日困刀笔，反与村县长官无异。思典外藩，击大鼓，享厚味，岂易得也？”文饶曰：“击大鼓，享厚味，在公优为，安得而有之？”嘉谟归，怪其语谬。未几，嘉谟出知成都，文饶落职宫祠。
    ○泗州大圣送东坡过海
    邹志完言：“在岭外，见惠州太守方君，谓其家人素奉佛，一旦梦泗州大圣宋别，云将送苏子瞻过海。遂诘之曰：‘几时当去？’答曰：‘八日去。’果如所言。”故参寥以诗志之曰：“临淮大士本无私，应物长于险处施。亲护舟航渡南海，知公盛德未全衰。”
    ○李似权《记梦》诗
    李似权《记梦》诗云：“碧玉山头碧玉泉，琮声里数流年。不知曾与何人到，笑想丹题似昔缘。”蒸二云：“石壁苍苔露未干，小池射日石团团。弄泉漱玉归何暮，风卷横云细细看。”
    ○梦人送喜雪
    东坡元末为礼部尚书，《梦人送喜雪》诗云：“是王仲至所与。”觉后唯记一联，仲至因是以成章云：“晓雪谁惊最后时，土膏方得助甘滋。岁功已觉三元近，春事何忧一觉迟（此一联乃得于梦中）；不漕寒梅容触冒，半留红杏惜离披。神交彼此无劳辨，更为公题述梦诗。”
    ○迎曙亭
    仁宗晚年久不豫，渐复康平，御朝。忽一日，命宫嫔妃主游后苑。乘小辇东向，欲登城堞。遥见一小榜曰“迎曙”。仁宗不悦，即时回辇。翌日上仙，而英宗登极。
    ○王丞相祷雨
    真宗朝，黄震知亳州永城县。时大旱，王丞相钦若为郡ヘ，至邑祈雨。夜祭祠下，王默祷：“他日如至台辅，四更当雨”。黄密知之，私戒鼓吏，促其更筹，遽击四鼓，而云未应。王亦自信之重，庄严而待，及期果雨，竟如所望。
    ○寇莱公强人饮
    寇莱公善饮酒，人罕能敌。迨罢相，判永兴，官吏宾客之能饮者，不限位貌，常令陪饮席。时处士魏野、僧梦英亦常预坐。有ヘ连困于酒，已疾，而公尚促之不已，其妻乃叩公庭而讼焉，遂免。后有一道人上谒，自言能剧饮，一引可尽斗瓶。索公以瓶为对，公喜如其请。既而道人举瓶，一引而尽，公则不能。道人强之，公笑曰：“量不可加。”遂止。道人因谓公曰：“今后少劝人酒。”公悟，自尔劝酒减矣，道人遂不复见。
    ○张相公食料羊
    张相公齐贤，洛人。布衣时，尝春游嵩岳庙，饮酒，醉卧于巨石。梦人驱群羊于前，谓曰：“张相公食料羊。”后张每食，数斤方厌，世无比者。
    ○掷骰默占
    章郇公守洪州，尝因宴客，掷骰赌酒。乃自默占：“如异日登台辅，即成贵采，一掷得佛面浮图”。遂缄秘其骰，至为相犹在。
    ○赐鞍绣文
    章郇公初入枢府，以所赐鞍绣文疏略，命市工别绣之。既就来上，视其花乃宰相所用，不旋踵遂大拜。
    ○秦亭之梦
    余左丞靖尝梦人告己云：“官至八座，死在秦亭。”常自思曰：“然则我不过为天水郡将耳。”其后靖过江宁，泊舟秦淮亭下，得疾而亡。
    ○灸丹田之效
    丰城李仲武告余：“熊谦罢丹徒，尝言：‘丹徒令以捕寇徙官。令初尉临海，有寇魁年八十，筋力绝人。盛寒卧地饮冰，了不为异，人皆以妖妄疑之。既就捕，令讯无他。自言：年三十许时，有道人告己云，凡物经火，乃能寿。土赴水即溃焉，瓦砾乃至千年；木仆地即朽，炭之埋没更坚致。人之灼炙，犹是也。用其语，岁灸丹田百炷，行之盖四十余年。其盗坐弃市，令密使人决腹视之。有白膜总于脐，脐若芙蕖状，披之盖数十重。岂一岁一膜耶？’”
    ○江沔能举重物
    仁宗朝，江沔，建州人。以布衣游场屋三十年，未成名。在京师，殊无聊。忽一日，支强，屡欠伸犹不快。偶持重物，乃微快。因渐取重物持之，滋重滋快。尝过贵侯门外，见大扁石，沔试捧之，举甚易。又游相国寺，与众书生倚殿柱观倡优。沔阴抱殿柱，柱即与础相离；沔以脚拨一书生衣尾入柱下，从而压之，俄顷书生欲去而不能。沔笑曰：“相戏耳。”沔为起柱而脱之。于是都下相传，沔有神力。或劝沔应武举者，曰：“他人壮勇，自少得之。今君得于中年，盖天所赞，必有大功名也。”沔从之，遂中第，然官止殿直。
    ○易葬他人阴地之报
    夏侯公素好术数，阴阳山水古说，无不收造。其薨于洛中，得善地以葬。时其子龙图安期，已贵显。当开茔域，不自督役，委之干者。其地乃古之一侍中葬穴也，其故郭碑刻具在。干者以大事迫期，遂讳不白而易之，取棺碑于旁近埋之。既葬，未几，龙图死。其妇挈家资数万改适，其次子又得罪废。
    ○李氏之门女多贵
    李参政昌龄家，女多得贵婿。参政范公仲淹、枢副郑公戬，皆自小官布衣选配，为连袂。及都官公晋卿，有二女，其长子太庙斋郎逖，与前岳州判官王陶乐道，布衣滕甫元发相善，多会于许之长葛。一旦李死，附家人语云：“吾二女，长者配乐道，次者元发。我家得二婿，足矣。”然时二君，一虽仕，一尚在场屋，皆非常士也。而李阴有所知，家人及二君亦乐从，遂皆连袂。次举，元发第三人登科，而王尚幕职。不日进擢，相继为翰林学士，已而遂为两府。故世多传李氏之门女多贵焉。
    ○官吏误入无辜与杀人同
    梅尚书和胜执礼，尝序《送吴仲仪提点江西路刑狱》：“刘夔侍郎，自负有道术功行。一旦上章解组，径入武夷山，栖居遐想，日俟仙去。俄有神降之曰：‘罪莫大于杀人。夔抱大罪，奈何兴妄念于帝所？’夔叩头，自列生平修谨，虽物无敢杀，而况于人？神曰：‘昔提点某路刑狱时，某县入某死罪，州如之。夔弗察也，其罪实均。’夔于是怅然，悔咎不可及。又闻陈睦尝提点两浙路刑狱，会杭民有妾夏沉香者，浣衣井旁，其嫡子适堕井。妻讼于州，必以谓沉香挤之堕井也，三易狱不合。睦怒劾掾，别委官摄治之，许狱具即以才荐。遂逐三掾而杀沉香。东坡诗所谓‘杀人无验终不快，此恨终身恐难了’，盖有激云。他日，睦还京师，久之无所授。闻庙师邢颇从仙人游，乃密叩以未来事，邢终拒弗之答。寻语所亲曰：‘如沉香何？’睦为之震汗，废食者累日。”
    ○蒋女得仙
    元丰中，武陵太守蒋深之幼女，忽梦神人燎苍楮若虬龙状，强使吞之，自是辟谷，间诵《大洞诸仙经》。复言：“上帝以我补花童。”继梦二童挈玉匣与之，所占如响。上元醮罢，语及死生之际，翌日坐蜕。先是，有二鹤至，女子曰：“此仙人之良骥也。”至是复来，父母以为不寿。清逸居士潘兴嗣延之为作长歌道其略云：“蒋家女儿始笄龄，道与之貌天与形。自从一被虬龙惊，胸中落落明珠生。众人任醉我独醒，恍然忘味闻韶英。又梦二童携玉匣，置之怀袖心转灵。”又云：“玉皇有诏补花童，为仗东风齐着力”云云。
    ○吕先生字元圭
    世所传吕先生诗：“黄鹤楼边吹笛时，白苹红蓼对江湄。衷情欲诉谁能会，惟有清风明月知。”此吕先生非洞宾，乃名元圭者也。其诗元题于石照亭窗上，仍记岁月云：“乙丑七月二十六日”，当元丰间。喻陟为湖北提刑，题诗其后云：“黄鹤楼边横笛吹，石亭窗上更题诗。世人不识还归去，江水云山空渺弥。”或曰：“元圭，乃先生之别字也。”
    ○安济夫人庙
    本朝开宝中，真州有渔者，钓得一木刻妇人，背刻“丁氏”二字。既归，神事之，辄有灵验。立庙江上，舟过其下者，必祠而后济。州为保奏，封安济夫人。庙在长芦崇福禅院之西。
    ○中宵牛语
    沈辽睿达言：“嘉中，其兄文通自越移杭，所经诸堰，皆集牛以运舟。是时方夏暑，监官堰上露宿以俟之。夜久人静，或闻以行相呼云：‘今吾辈有何生活？’或答曰：‘明日沈几儿子过来，赴任杭州也。’又云：‘沈几早有子知杭州乎？’叹息不已。使臣者审其声，甚雄重，非人声。又深夜野次，更无外人，其言气非俗流。因熟察之，乃堰上数牛也。”张芸叟闻其事而言曰：“既以行呼，岂非沈之亲朋者耶？”又云：“因果之说，凡禄厚而无功泽于民者，死即转生为象牛驼马，复以大力偿众生尔。然事关幽显，理未可知。假或可知，其中宵牛语之事，亦可知矣。”
    ○道民种茴香
    林灵素开讲于宝篆宫，一道民怒目立于前。灵素问：“尔何能？”道民曰：“无所能。”灵素曰：“尔无所能，何以在此？”道民曰：“先生无所不能，何以在此？”徽宗异之，宣问：“实有何能？”道民对曰：“臣能生养万物。”遂下道院，取可以布种者，得茴香一掬，命道民种于艮岳之趾，仍遣禁卫监宿于道院中。是夜三鼓，失所在。翌日，视岳趾，茴香已成林矣。
    ○柴先生获太乙真君笔
    柴文元，本绵州彰明县弓手。沿干山樊睹一鹰，带绿绦，胸绊于林间。柴喜其俊异，又疑豪子所蓄，遂取以归。道遇少年，就索，柴即与之。少年愧谢，传以符术，授丹笔一枝，曰：“遇人疾厄，当书符以救之。”柴归县，不喜执役。遂窜迹西蜀，游荆渚。每书符以治疾，亦时得金，以助行橐。后游太华，见陈希夷，问：“子何处得太乙真君笔乎？”方知所遇乃太乙洞主。柴即求披戴，住阌乡县观中。真宗西祀回，召对赐坐，问以无为之要，赐茶药束帛。时已百余岁，善服气，能长啸，精彩如中年人。观即唐轩游宫，有明皇诗及所书《道德经》二碑。真宗作诗赐之，改赐祥符观额，邑人至今呼为柴先生观。
    ○冯季周朱仆射
    洪州丰城宝气亭侧，居民数夕闻呼朱仆射，而不见其人。翌日，新虔州守冯季周殿撰泊舟亭下，朱秀溺死，时建业三年八月四日也。
    ○证因大师
    娄道者，涟水人。生有奇相，右手中指凡七节，父母异之，令出家，依文殊院。即院之隅双桧间，一席当空，为栖隐地，强名曰药师庵，其实无屋庐也。蓬首裸身，不问寒暑，虽积雨雪，宛转泥淖间。所藉席，非甚败不辄易。隆冬则卧雪浴冰，盛夏或拥毳附火。傍有物，若虺状，动止与俱，逮师示灭，亦不复见。庵绝人迹，芜秽不治。有颜翁者，日来扫除，师亦听焉。独庵旁十步，禁不听治。每事已告去，师必指一砖谓曰：“下有钱可取。”翁发砖，辄得之。日易其处，止五十文。他日，觊其多也，两手掬之，其数自若也。师既绝物，愿见者足才踵门，辄骂，疏其隐讳，皆探其不闻于人者发之，无不惭退。虽不得见，耻心且格矣。有民妇贽币求见，师厉声曰：“若事姑不谨，何见我为？不用汝物也，可抱柱着。”妇意其使之听命也，既及柱，则旋柱疾走，若有牵制，足不得辍，自晨达午不解。邻人祈师，师曰：“今纵汝去。”邻人曰：“是尝苦其姑推磨，殆坐此乎？”久之，名闻京师。太宗召见，赐以偈焉，加礼遣还。祥符中，章圣复召，馆于开宝寺造塔道者院，与石头道者同对。上用明皇饮张果故事，赐酒，师引饮无难色。侍者下咽辄仆，师摩其顶，击以三掌，平愈如故。上益异焉。昭陵为皇子，师抚之曰：“他日为四十二年太平天子。”复命宫中同妆服，毕出修敬。师闭目端坐，阅数十人。内至一人，遽起曰：“愿善待此人，他日为陛下作得家主。”乃章献明肃太后也。既辞归，上赐两偈，并金器等物。师复有一目，生于掌中，不以示人，惟二圣亲览焉。淮、楚多水患，而涟、泅尤被其酷。泗、钟、淮、汴，下流二川，率众水而东至泗。盖千里而合，复道涟而入于海。纳潮吐潦，涟当其咽。师之未灭，与灭之后，屡显功力，以御水灾，涟人尤德之。议者谓僧伽居泗，以制潦水之冲；师居涟，以御潮波之害，非偶然也。师法号证因大师。
    ○前辈猿蛇之精
    偶读臧荣绪《晋书》称：“郭璞，有人见其睡形变鼍，云是鼍精也。”予乃知前辈张乖崖浴为猿，蔡君谟睡为蛇，其说不诬也。
    ○节妇
    建炎四年五月，杨叛卒由建安寇延平。道出小常村，掠一妇人，逼胁欲犯之。妇人毅然誓死不受污，遂遇害，横尸道旁。贼退，人为收瘗之。而其尸枕藉处，痕迹隐然不灭。每雨则其迹干，晴即湿，宛如人影，往来者莫不嗟异。乡人或削去之，随即复见；覆以他土，而其迹愈明，今三十年矣。与顺昌军员范旺事略同。但范现迹街砖，而此现于土上。范死以忠，妇死以节。小常村去剑浦县治二十里。
    ○许叔微梦
    真州人许叔微，父以能医称。叔微未第时，其父梦人以偈语赠之云：“药饵阴功，楼陈间许。殿上呼卢，喝六得五。”初不悟其旨。其后叔微以张九成榜中第六名，遂以太学恩例，升第五名。而上名乃陈祖言，下名乃楼材，方悟其事。
    ○广德王开河为猪形
    广德军祠山广德王，名渤，姓张，本前汉吴兴郡乌程县横山人。始于本郡长兴县顺灵乡发迹，役阴兵导通流，欲抵广德县，故东自长兴、荆溪，疏凿河渎。先时与夫人李氏密议为期，每饷至，鸣鼓三声，而王即自至，不令夫人至开河之所。厥后因夫人遗飧于鼓，乃为乌啄，王以为鸣鼓而饷至。洎王诣鼓坛，乃知为乌所误。逡巡，夫人至，鸣其鼓，王以为前所误而不至。夫人遂诣兴工之所，见王为大猪，驱役阴兵，开凿河渎。王见夫人，变形未及，从此耻之，遂不与夫人相见，河渎之功遂息。遁于广德县四五里横山之顶，居民思之，立庙于山西南隅。夫人李氏，亦至县东二里而化，时人亦立其庙。由是历汉五代以至本朝，水旱灾，祷之无不应。都人以王故，呼猪而曰乌羊。
    ○天齐仁圣帝五子
    京东父老相传：“东岳天齐仁圣帝有五子。惟第三子，后唐封威权大将军，本朝封炳灵侯。哲宗元符二年六月，始诏四子，长为灵侯，次为惠灵侯，第四子为静鉴大师，第五子为宣灵侯。南岳司天昭圣帝，每春首必换幞头，须本郡通判换之。一换而正者，岁必大熟；否则岁必大歉。”
    ○叶简善卜筮
    国初，剡人叶简善卜筮，凡有盗贼，皆知其姓名。有村人失牛，卜之，曰：“所占失牛，已被家边载上州。欲知贼姓，一斤求。欲知贼名，十干头。”乃邻人邱甲尔。又有合贮橘子令占者，简曰：“圆如珠，赤如丹。倘能擘破分吃了，争不惭愧洞庭山。”又有以巾子令占者，简曰：“近来好裹束，各自竞尖新。称无二三两，因何号一斤？”又有以两鸡子令占者，简曰：“此物不难知，一雄兼一雌。请将打破看，方明混沌时。”他皆类此。
    ○化金之木
    韩待制子苍言：“青城山一道士，俾小师持铁汤瓶出观买酒，以待檀越。小师中道奏厕于林下，以瓶挂树端。瓶重木弱，为风所摇，木叶揩磨，所着处皆成金色。徐以木叶再揩未至处，则表里黄赤。既锻以火，赴市货之，得上金之价。自是识化金之木，因走四方，未始乏绝。年逾六十，不能去，寓滑州天庆观，以老病不出几十年，龙钟为甚。同观道士，平日固以物色疑之。其人欲传其术，而未有可付者。阴视观前一老人，以卖米为业，不问岁之荒歉，一斗求息一文。意其为行有常，或可以传。一日招至酒肆，密告以欲传之意。老人曰：“某能是久矣。”其人曰：“未必然也，明日可过我共试之。”诘旦，老者至，因扃户。而同观道士居邻房者，似有所闻，穴壁视之。见二人破一釜，各以火锻，次下药物。少间，倾注于地，则赤金烂然。递相把玩称叹，以为世不可谓无人也。同观道士数人，骇其所为，推壁而入。二人仓皇，收拾不及。因之喧呶争夺，卒压死二人，众道士竟因是坐狱。盖天地宝货，鬼神所秘，而二人辄私用之，宜于不免也。”
    ○贡土丐梦
    大观间，乡人王耕，被贡西上。入辟雍，丐梦于二相祠。是夕，梦在一楼上顾视，赋诗曰：“楼上虚怀待月时，写景应难不赋诗。一天列宿坐中见，万里青山云外归。”明春，耕以上舍二十八名释褐，再任筠州司理，以旅榇归，岂云外之应耶？
    ○生有时死有地
    龚侍郎，邵武人。布衣时，在京师，以祖未葬，就一道人课之。得诗云：“乌军山畔走纷纷，余分际上照一坟。但请涂、樊二师下，儿孙朱紫入朝门。”暨还家，家已葬祖讫，地名余分际，近乌军山，乃涂、樊二道士为迁穴。信乎谚曰：“生有时，死有地”也。
    ○灯焰高数尺
    嘉八年，丰城李君仪为袁州军事推官。明年，被台符，权知萍乡县事。居数月，一夕，卧室中灯，忽引焰高数尺，如是者再三。俄而得疾不起。
    ○观音经
    熙宁间，驾部郎中徐师回记其所亲官于河朔。夜见司理院狱屋高处有光骇人，明日而赦下。州人怪之，上寻光处，得文字三十八。其词曰：“观世音，南无佛。与佛有因，与法有缘，佛法相因。行念观世音，坐念观世音。念念不离心，念佛从心起。”有张氏子病目，念此得瘥。
    ○桐板有天下太平字
    治严四年三月，汀州军事解桐木为板，心有文，成四字，曰：“天下太平”。州将遣人诣阙献之。
    ○竹杖化龙梦鱼获荐之祥
    建昌军南城悲猿驿东十里，曰周壶，进士许公岳家其间。皇四年，公岳被乡荐，覆试在南宫，家人未知榜信。夏四月，公岳门前溪涨，里人龚文遂见溪中有两青竹，双合逆流而行，文遂怪之，沿岸随而观焉。竹行不已，可半里许，文遂观之已餍，乃投一石击之。两竹被击，忽化为龙，头角崭然骇人。文遂惊仆，移时始苏，不知龙之所在。周壶之人，皆以为公岳必登第，然是岁乃不为有司所取。嘉三年，公岳再预荐。是秋未考试以前，公岳梦至池上，顾见池中有七鱼，而一鱼最巨。公岳下捕之，志取最巨者，然捉搦不得，止得大鱼中一最小者。公岳寤而叹焉。是时，间岁开科场，建昌解额止七人，公岳名次第七，此最小鱼之验也。而陈光道第一，明年光道及第，此最巨鱼之验也。
    ○五台山僧知人
    元丰中，光禄卿危拱辰为进士。时遇五台山僧，号称知人。拱辰以前程问之，僧以手帕裹一大钱赠之曰：“谨守终有所见。”拱辰秘而俟之。其后登第，死于饶州铸钱监。
    ○晏元献公杨侍郎梦
    晏元献公晚年，梦乘白马渡长桥。中渡桥断，白马奔逸，公堕桥上，马独登天。俄而公薨。次年，公婿杨侍郎察，梦与公对饮，七行而罢。杨公起，视庭下奏乐人拥从，皆纸人也。寤而告其夫人，因曰：“我必弃世。”未几果薨。
    ○梦至虎头洲
    抚之临川北郭二十里，有地名曰虎头洲。郡人死不能葬者，必诣其所焚之，因扬骸灰于水中。治平元年，抚人李权，梦亲朋张乐送至洲上。甚不悦，告人曰：“吾其死乎。”俄而权被乡荐，遂登第，调虔州司理。乃悟虎头为“虔”字。
    ○伍生遇五通神
    嘉祥中，临川人伍十八者，以善裁纱帽入汴京，止于乡相晏元献宅前，为肆以待售。一日，至保康门，遇五少年气球，伍生素亦习此，即从少年趣之。少年见伍生颇妙，相与酬酢不已。时日西，四少年将去，曰：“大哥不归乎？”其一人曰：“汝先去，吾与球士饮酒耳。”乃邀伍生上房家楼饮之，尽四角，问生本末甚详。饮罢，取笔写帖付生曰：“持此于梳行郭家取十千钱，与汝作业。”生受之，系衣带间。少年又曰：“夜久矣，汝勿归，且随我至吾家宿可也。”伍生从之，至一处，引生于三室前，指一明亮者曰：“汝卧此中，终夕勿出户。虽有溲溺，亦于壁隅也。”又戒曰：“慎勿窥此二室，将惊汝。”生唯然，心疑其言。未晓辄起，推二室户扉阅之。一室四壁，皆钉妇人婴儿甚众；一室有囚无数，方拷掠号泣。生畏而退，复就卧室。俄闻宰相入朝传呼声，生不复寐，待旦而去。及天明，乃在保康门内西大石上，甚怪骇。顾视笔帖仍在，遂持诣郭家取钱，郭如数与之。生自是谋运稍遂，其后家于楚州。五少年，京师人谓五通神也。
    ○神叱陈超与宰相同床
    王冀公微时，薄游临川，寄食蔡为政门馆。天寒，冀公无被，夜中冻甚，窃入仆魁陈超被中睡定。超方梦有数人叱曰：“宰相睡，何得同床耶？即舁致户外。”超甚惊愕，不敢近冀公，乃取他被盖之。自此谨待冀公，公有所乏，超尽力助之。公后贵显，所以存问于超者甚至。超子亦举进士。
    ○梦人头符状元之瑞
    熙宁二年，叶祖洽得国子学解。其兄著作佐郎谊知建昌军南城县，寄书与祖洽，托邑人免解进士传翼持之。翼夜梦人头在箧中，夕夕如此。乃徙谊书于别箧，则又梦人头在其中。到京纳书于祖洽，然后无复此梦。明年，祖洽状元及第。
    ○黄庠符取驴颡大珠之祥
    分宁黄滋，尝行山中，遇道士骑白驴。顾见滋，为下鞍相语。将别，以所乘驴与滋。戒曰：“善视之，汝自此有贵男子矣。”滋受之，行数里，复追及。乃以手捺抉驴颡间，得大珠如拳而去。既而滋生子，曰庠，颖悟异常。天圣中，应国学举第一。明年南省，复冠群士。时俊声满四方，未殿试而属疾，仁宗手自封药赐之。有旨特展试期一日，以俟庠起。然竟沦殂。论者以为取珠之祥。
    ○虎啸之祥金石台文昌堰之谶
    裴煜，临川人。少时读书于金溪县疏山佛屋，尝夜闻虎啸于窗外。煜抚几大言曰：“裴君终不贫贱乎？可更三啸也。”言讫，虎复三啸而去。庆历六年，煜试礼部第一。熙宁初，煜知扬州，以老而死。郡人黄醇，与煜故旧，当为众诵之曰：“当煜在疏山间，以虎啸事语人，人之不诮煜者鲜矣。”自煜庆历六年为省魁，至绍兴四年，汪华复为礼部第一，然未有为状元者。抚州谶词曰：“金石台高丞相出，文昌堰合状元生。”金石台者，江口水中之洲也。其后潮沙积岁而高，故晏、王相继大拜。文昌堰近年水道稍狭而未合，状元之出，计亦不远矣。
    ○卢多逊被谪李德裕谒之
    卢相多逊南行，过琼州，入万安州界，宿一山馆。时雨霁，月色明彻，卢徘徊月下久之。就枕，忽梦有人扣门曰：“知相国到此，奉谒耳。”问何人？曰：“唐宰相李德裕。”卢拒之曰：“彼此被罪，且异代，何面相见？”须臾，闻月下长谣，声甚悲惋。其略曰：“万里孤魂归未得，春风肠断洛阳城。”觉而恶之。卢竟终于海南。
    ○袁天纲知牛产牝牡
    袁天纲，本蜀郡人。隋末，于阆州蟠龙山前筑宅居之。岐阳李淳风闻其名，赍金自远，事以师礼。一日，二人郊行，见一牛迹，袁语淳风曰：“此虽牛迹，能知其牝牡否？”淳风曰：“余安能知。”袁曰：“乃牝而有孕者，又左目必伤，当产一犊。”淳风寻问之，皆然，未几产一犊。淳风曰：“从学久矣，未闻此术，何也？”袁曰：“非术也。牛之有孕，左重，牡也；右重，牝也。吾视牛迹，左足深，必产牡也。惟食右边草，必左目伤也。”淳风叹曰：“兄之术可及，其智不可及也。”孟子谓：“大匠能诲人以规矩，不能使人巧。”以袁之于李，孟言益可信矣。
