剪灯新话 明 瞿佑撰
　　
　　瞿佑，字宗吉，号存斋，钱塘（今浙江杭州）人，明初著名文学家。少时即有诗名，但终生怀才不遇，仅在洪武年间任教谕、训导、长史之类小官。永乐年间因写诗蒙祸，被贬谪十年。有小说集《剪灯新话》等著作。
　　《剪灯新话》序一
　　余既编辑古今怪奇之事。以为《剪灯录》，凡四十卷矣。好事者每以近事相闻，远不出百年，近止在数载，襞积于中，日新月盛，习气所溺，欲罢不能，乃援笔为文以纪之。其事皆可喜可悲，可惊可怪者。所惜笔路荒芜，词源浅狭，无嵬目鸿耳之论以发扬之耳。既成，又自以为涉于语怪，近于海淫，藏之书笥，不欲传出。客闻而求观者众，不能尽却之，则又自解曰：《诗》、《书》、《易》、《春秋》、皆圣笔之所述作，以为万世大经大法者也；然而《易》言龙战于野，《书》载雉雊于鼎，《国风》取淫奔之诗，《春秋》纪乱贼之事，是又不可执一论也。今余此编，虽于世教民彝，莫之或补，而劝善惩恶，哀穷悼屈，其亦庶乎言者无罪，闻者足以戒之一义云尔。客以余言有理，故书之卷首。
　　洪武十一年岁次戊午六月朔日，山阳瞿佑书于吴山大隐堂
　　《剪灯新活》序二
　　昔陈鸿作《长恨传》并《东城老父传》，时人称其史才，咸推许之。及观牛憎孺之《幽怪录》，刘斧之《青琐集》，则又述奇纪异，其事之有无不必论，而其制作之体，则亦工矣。乡友瞿宗吉氏着《剪灯新话》，无乃类是乎？宗吉之志确而勤，故其学也博，具才充而敏，故其文也赡。是编虽稗官之流，而劝善惩恶，动存鉴戒，不可谓无补于世。矧夫造意之奇，措词之妙，粲然自成一家言，读之使人喜而手舞足蹈，悲而掩卷堕泪者，盖亦有之。自非好古博雅，工于文而审于事，曷能臻此哉！至于《秋香亭记》之作，则犹元稹之《莺莺传》也，余将质之宗吉，不知果然否？
　　洪武三十年夏四月，钱塘凌云翰序
　　《剪灯新话》序三
　　余观宗吉先生《剪灯新活》，其词则传奇之流。其意则子氏之寓言也。宗吉家学渊源，博及群集，屡荐明经，母老不仕，得肆力于文学。余尝接其论议，观其著述，如开武库。如游宝坊，无非惊人之奇，希世之珍；是编特武库、室坊中之一耳。然则观是编者，于宗吉之学之博，尚有愆也。
　　洪武十四年秋八月，吴植书于钱塘邑庠进德斋
　　《剪灯新话》序四
　　余观昌黎韩子作《毛颖传》，柳子厚读而奇之，谓若捕龙蛇，搏虎豹，急与之角，而力不敢暇；古之文人，其相推奖类若此。及子厚作《谪龙说》与《河间传》等，后之人亦未闻有以妄且淫病子厚者，岂前辈所见，有不逮今耶？亦忠厚之志焉耳矣。余友瞿宗吉之为《剪灯新话》，其所志怪，有过于马孺子所言，而淫则无若河间之甚者。而或者犹沾沾然置噱于其间，何俗之不古也如是！盖宗吉以褒善贬恶之学，训导之间，游其耳目于词翰之场，闻见既多，积累益富。恐其久而记忆之或忘也，故取其事之尤可以感发、可以惩创者，汇次成编，藏之箧笥，以自恰悦，此宗吉之志也。余下敏，则既不知其是，亦不知其非，不知何者为可取，何者为可讥。伏而观之，但见其有文、有诗、有歇、有词、有可喜、有可悲、有可骇、有可嗤。信宗吉于文学而又有余力于他著者也。宗吉索余题，故为赋古体一首以复之云。
　　山阳才人畴与侣？开口为今阖为古！
　　春以桃花染性情，秋将桂子熏言语。
　　感离抚遇心怦怦，道是无凭还有凭。
　　沉沉帐底昼吹笛。煦煦窗前宵剪灯。
　　倏而晴兮忽而雨，悲欲啼兮喜欲舞，
　　玉萧倚月吹凤凰，金栅和烟锁鹦鹉。
　　造化有迹尸者谁？一念才荫方寸移，
　　善善恶恶苟无失，怪怪奇奇将有之。
　　丈夫未达虎为狗，濯足沧浪泥数斗，
　　气寒骨耸铮有声，脱帻目光如电走。
　　道人青蛇天动摇，下斩寻常花月妖，
　　茫茫尘海沤万点，落落云松酒半瓢。
　　世间万事幻泡耳，往往有情能不死，
　　十二巫山谁道深，云母屏凤薄如纸。
　　莺莺宅前芳享述，燕燕楼中明月低，
　　从来松柏有孤操，不独鸳鸯能并栖。
　　久在钱塘江上住，厌见潮来又潮去，
　　燕子衔春几度回？断梦残魂落何处？
　　还君此编长啸歌，便欲酌以金叵罗，
　　醉来呼枕睡一觉，高车驷马游南柯。
　　洪武己巳六月六日，睦人桂衡书于紫薇深处
　　目录
　　剪灯新话卷一
　　水宫庆会录
　　三山福地志
　　华亭逢故人记
　　金凤钗记
　　联芳楼记
　　剪灯新话卷二
　　令狐生冥梦录
　　天台访隐录
　　滕穆醉游聚景园记
　　牡丹灯记
　　渭塘奇遇记
　　
　　剪灯新话卷三
　　
　　富贵发迹司志
　　永州野庙记
　　申阳洞记
　　爱卿传
　　翠翠传
　　剪灯新话卷四
　　龙堂灵会录
　　太虚司法传
　　修文舍人传
　　鉴湖夜泛记
　　绿衣人传
　　附录
　　秋香亭记
　　寄梅记
　　剪灯新话卷一
　　水宫庆会录
　　至正甲申岁，潮州士人余善文于所居白昼闲坐，忽有力士二人，黄巾绣祆，自外而入，致敬于前曰：“广利王奉邀。”善文惊曰：“广利洋海之神，善文尘世之士，幽显路殊，安得相及？ ”二人曰：“君但请行，毋用辞阻。 ”遂与之偕出南门外，见大红船泊于江浒。登船，有两黄龙挟之而行，速如凤雨，瞬息已至。止于门下，二人入报。顷之，请入。广利降阶而接曰：“久仰声华，坐屈冠盖，幸勿见讶。 ”遂延之上阶，与之对坐。
　　善文局蹐退逊。广利曰：“君居阳界，寡人处水府，不相统摄，可毋辞也。”善文曰：“大王贵重，仆乃一介寒儒，敢当盛礼！ ”固辞。广利左右有二臣曰鼋参军、鳖主簿者，趋出奏曰：“客言是也，王可从其所请，不宜自损威德，有失观视。 ”广利乃居中而坐，别设一榻于右，命善文坐。乃言曰：“敝居僻陋，蛟鳄之与邻，鱼蟹之与居，无以昭示神威，阐扬帝命。今欲别构一殿，命名灵德，工匠已举，木石咸具，所乏者惟上梁文尔。侧闻君子负不世之才，蕴济时之略，故特奉邀至此，幸为寞人制之。 ”即命近侍取白玉之砚，捧文犀之管，井鲛绡丈许，置善文前。善文俯首听命，一挥而就，文不加点。其词曰：
　　伏以天壤之间，海为最大；人物之内，神为最灵。既属香火之依归，可乏庙堂之壮丽？是用重营宝殿，新揭华名；挂龙骨以为梁，灵光耀日；缉鱼鳞而作瓦，瑞气蟠空。列明珠白璧之帘栊，接青雀黄龙之舸舰。琐窗启而海色在户，绣闼开而云影临轩。雨顺风调，镇南溟八千余里；天高地厚，垂后世亿万斯年。通江汉之朝宗，受溪湖之献纳。天吴紫凤，纷纭而到；鬼国罗剎，次第而来。岿然着鲁灵光，美哉如汉景福。控蛮荆而引瓯越，永壮宏观；叫闾阖而呈琅玕，宜兴善颂。遂为短唱，助举修梁。
　　抛梁东，方丈蓬莱指顾中。笑看扶桑三百尺，金鸡啼罢日轮红。
　　抛粱西，弱水流沙路不迷。后衣瑶池王母降，一双青鸟向人啼。
　　抛梁南，巨浸漫漫万族涵。要识封疆宽几许？大鹏飞尽水如蓝。
　　抛梁北，众星绚烂环辰极。遥瞻何处是中原？一发青山浮翠色。
　　抛梁上，乘龙夜去陪天仗。袖中奏罢一封书，尽与苍生除祸瘴。
　　抛梁下，水族纷纶承德化。清晓频闻赞拜声，江坤河伯朝灵驾。
　　伏愿上粱之后，万族归仁，百灵仰德。珠宫贝阙，应无上之三光，衮衣绣裳，备人间之五福。
　　书罢，进呈。广利大喜。卜日落戍，发使诣东西北三海，请其王赴庆殿之会。翌日，三神皆至，从者千乘万骑，神鲛毒蜃，踊跃后先，长鲸大鲲，奔驰左右，鱼头鬼面之卒，执旌旄而操戈戟者，又不知其几多也。是日，广利顶通天之冠，御绎纱之袍，秉碧玉之圭，趋迎于门，其礼甚肃。三神亦各盛其冠冕，严其剑佩，威仪极俨恪，但所服之袍，各随其方而色不同焉。叙暄凉毕，揖让而坐。善文亦以白衣坐于殿角，方欲与三神叙礼，忽东海广渊王座后有一从臣，铁冠而长髭者，号赤餫公，跃出广利前而请曰：“今兹贵殿落成，特为三王而设斯会，虽江汉之长，川泽之君，咸不得预席，其礼可谓严矣。彼白衣而末坐者为何人斯？乃敢于此唐突也！ ”广利曰：“此乃潮阳秀士余君善文也，吾构灵德殿，请其作上梁文，故留之在此尔。 ”广渊遽言曰：“文士在座，汝乌得多言？姑退！ ”赤餫公乃赧然而下。已而酒进乐作，有美女二十人，摇明珰，曳轻裾，于筵前舞凌波之队，歌凌波之词曰：
　　若有人兮波之中，折杨柳兮采芙蓉。振瑶环兮琼佩，璆锵呜兮玲珑。衣翩翩兮若惊鸿，身矫矫兮如游龙。轻尘生兮罗袜，斜日照兮芳容。蹇独立兮西复东，羌可遏兮不可从。忽飘然而长往，御泠泠之轻凤。
　　舞竟，复有歌童四十辈，倚新妆，飘香袖，于庭下舞采莲之队，歌采莲之曲曰：
　　桂棹兮兰舟，泛波光兮远游。捐予玦兮别浦，解予佩兮芳洲。波摇摇兮舟不定，折荷花兮断荷柄。露何为兮沾裳？风何为兮吹鬓？棹歌起兮彩袖挥，翡翠散兮鸳鸯飞。张莲叶兮为盖，缉藕丝兮为衣。日欲落兮风更急，微烟生兮淡月出。早归来兮难久留，对芳华兮乐不可以终极。
　　二舞既毕，然后击灵鼍之鼓，吹玉龙之笛，众乐毕陈，觥筹交错。于是东西北三神，共捧一觥，致善文前曰：“吾等僻处遐陬，不闻典礼，今日之会，获睹盛仪，而又幸遇大君子在座，光采倍增，愿为一诗以记之，使流传于龙官水府，抑亦一胜事也。不知可乎？ ”善文不可辞，遂献水宫庆会诗二十韵：
　　帝德乾坤大，神功岭海安。
　　渊宫舟栋宇，水路息波澜。
　　列爵王侯贵，分符地界宽。
　　威灵闻赫羿，事业保全完。
　　南极常通奏，炎方永授官。
　　登堂朝玉帛，设宴会衣冠。
　　凤舞三檐盏，龙驮七宝鞍。
　　传书双鲤跃，扶辇六鳌蟠。
　　王母调金鼎，天妃捧玉盘。
　　杯凝红琥珀，袖拂碧琅玕。
　　座上湘灵舞，频将锦瑟弹。
　　曲终汉女至，忙把翠旗看。
　　瑞雾迷珠箔，祥烟绕画栏。
　　屏开云母莹，帘卷水晶寒。
　　共饮三危露，同餐九转丹。
　　良辰宜酩酊，乐事称盘桓。
　　异昧充喉舌，灵光照肺肝。
　　浑如到兜率，又似梦邯郸。
　　献酢陪高台，歌呼得尽欢。
　　题诗传胜事，春色满毫端。
　　诗进，座间大悦。已而，日落咸池，月生东谷，诸神大醉，倾扶而出，各归其国，车马骈阗之声，犹逾时不绝。明日，广利特没一宴，以谢善文。宴罢，以玻璃盘盛照夜之珠十，通天之犀二，为润笔之资，复命二使送之还郡。善文到家，携所得于波斯宝肆鬻焉，获财忆万计，遂为富族。后亦不以功名为意，弃家修道，遍游名山，不知所终。
　　三山福地志
　　元自实，山东人也。生而质钝，不通诗书。家颇丰殖，以田庄为业。同里有缪君者，除得闽中一官，缺少路费，于自实处假银二百两。自实以乡党相处之厚，不问其文券，如数贷之。至正末，山东大乱，自实为群盗听劫，家计一空。时陈有定据守福建，七闽颇安。自实乃挈奏子由海道趋福州，将访缪君而投托焉。至则缪君果在有定幕下，当道用事，威权隆重，门户赫弈。自实大喜，然而患难之余，跋涉道途，衣裳褴缕，客貌憔粹，未敢遽见也。乃于城中僦屋，安顿其妻孥，整饰其冠服，卜日而往。适值缪君之出，拜于马首。初似不相识，及叙乡井，通姓名，方始惊谢。即延之入室，待以宾主之礼。良久，啜茶而罢。明日，再往，酒果三杯而已，落落无顾念之意，亦不言银两之事。自实还家，旅寓荒凉，妻孥怨詈曰：“汝万里投人，听干何事？今为三杯薄酒所卖，即便不出一言，吾等何所望也！ ”自实不得已，又明日，再往访焉，则似已厌之矣。自实方欲启口，缪君遽曰：“向者承借路费，铭心不忘，但一宦萧条，俸入微薄，故人远至，岂敢辜恩，望以文券付还，则当如数陆续酬纳也。 ”自实悚然曰：“与君共同乡里，自少交契深密，承命周急，素无文券，今日何以出此言也？ ”缪君正色曰：“文券承有之，但恐兵火之后，君失之耳。然券之有无，某亦不较，惟望宽其程限，使得致力焉。 ”自实唯唯而出，怪其言辞矫妄，负德若此，羝羊触藩，进退维谷。半月之后，再登其门，惟以温言接之，终无一钱之惠。展转推托，遂及半年。市中有一小庵，自实往缪君之居，适当其中路，每于门下憩息。庵主轩辕翁者，有道之士也，见其往来颇久，与之叙话，因而情熟。时值季冬，已迫新岁，自实穷居无聊，诣缪君之居，拜且泣曰：“新正在迩，妻子饥寒，囊乏一钱，瓶无储粟。向者银两，今不敢求，但愿捐斗水而活涸辙之枯，下壶飨而救翳桑之饿，此则故人之赐也。伏望怜之悯之，哀之恤之！ ”遂匍匐于地。缪君扶之起，屈指计日之数，而告之曰： “更及一旬，当是除夕，君可于家专待，吾分禄米二右及银二锭，令人驰送于宅，以为过岁之资，幸勿以少为怪。 ”且又再三丁宁。毋用他出以候之。自实感谢而退。归以缪君之言慰其妻子。至日，举家悬望，自实端坐于床，令椎子于里门觇之。须臾，奔入曰：“有人负米至矣。”急出俟焉，则越其庐而不顾。自实犹谓来人不识其家，趋往问之，则曰：“张员外之馈馆宾者也。 ”默然而返。顷之，稚子又入告曰：“有人携钱来矣。 ”急出迓焉，则过其门而不入。再住扣之，则曰：“李县令之赆游客者也。”怃然而惭。如是者凡数度。至晚，竟绝影响。明日，岁旦矣，反为所误，粒米束薪，俱不及办，妻子相向而哭。自实不胜其愤，阴砺白刃，坐以待旦。鸡鸣鼓绝，径投缪君之门，将俟其出而刺之。是时，晨方未启，道无行人，惟小庵中轩辕翁方明烛转经，当门而坐，见自实前行，有奇形异状之鬼数十辈从之，或握刀剑，或执椎凿，披头露体，势甚凶恶；一饭之顷，则自实复回，有金冠玉佩之士百余人随之，或击幢盖，或举旌幡，和容婉色，意甚安闲。轩辕翁叵测，谓其已死矣。诵经已罢，急往访之，则自实固无恙。坐定，轩辕翁问曰：“今日之晨，子将奚适？何其去之匆匆，而回之缓缓也？愿得一闻。 ”自实不敢隐，具言：“缪君之不义，令我狼狈！今早实砺霜刃于怀，将往杀之以快意，及至其门，忽自思曰：‘彼实得罪于吾，妻子何尤焉。且又有老母在堂，今若杀之，其家何所依？宁人负我，毋我负人也。 ’遂隐忍而归耳。 ”
　　轩辕翁闻之，稽首而贺曰：“吾子将有后禄，神明已知之矣。”自实问其故。翁曰：“子一念之恶，而凶鬼至；一念之善，而福神临。如影之随形，如声之应响，固知暗室之内，造次之间，不可荫心而为恶，不可造罪而损德也。 ”因具言其所见而慰抚之，且以钱米少许周其急。然而自实终郁郁不乐。至晚，自投于三神山下八角井中。其水忽然开辟，两岸皆石壁如削，中有狭径，仅通行履。自实扪壁而行，将数百步，壁尽路穷，出一弄口，则天地明朗，日月照临，俨然别一世界也。见大宫殿，金书其榜曰：“三山福地。”自实瞻仰而入，长廊昼静，古殿烟消，徘徊四顾，阒无人踪，惟闻钟盘之声，隐隐于云外。饥馁颇甚，行末能前，困卧石坛之侧。忽一道土，曳青霞之裾，振明月之佩，至前呼起之，笑而问曰：“翰林识旅游滋味乎？”自实拱而对曰：“旅游滋味，则尽足矣。翰林之称，一何误乎？ ”道士曰：“子不忆草西蕃诏于兴圣殿乎？ ”自实曰：“某山东鄙人，布衣贱士，生岁四十，目不知书，平生未尝游览京国，何有草诏之说乎？”道士曰：“子应为饥火所恼，不暇记前事耳。 ”乃于袖中出梨枣数枚令食之，曰：“此谓交梨火枣也。食之当知过去未来事。”
　　自实食讫，惺然明悟，因记为学士时，草西蕃沼于大都兴圣殿侧，如昨日焉。遂请于道士曰：“某前世造何罪而今受此报耶？”道士曰：“子亦无罪，但在职之时，以文学自高，不肯汲引后进，故今世令君愚懵而不识字；以爵位自尊，不肯接纳游士，故今世令君漂泊而无所依耳。 ”自实因指当世达官而问之曰：“某人为丞相。而贪饕不止，贿赂公行，异日当受何报？ ”道士曰：“彼乃无厌鬼王，地下有十炉以铸其横财，今亦福满矣，当受幽囚之祸。 ”又问曰：“某人为平章，而不戢军士，杀害良民，异日当受何报？ ”道士曰：“彼乃多杀鬼王，有阴兵三百，皆铜头铁额，辅之以助其虐，今亦命衰矣，当受割截之殃。 ”又问：“某人为监司，而刑罚不振；某人为郡守，而赋役不均；某人为宣慰，不闻所宣之何事；某人为经略，不闻所略之何方，然则当受何报也？ ”道士曰：“此等皆已杻械加其身，缧绁系其颈，腐肉秽骨，待戮余魂，何足算也！ ”自实因举缪君负债之事。道士曰：“彼乃王将军之库子，财物岂得妄动耶？”道士因言：“不出三年，世运变革，大祸将至，甚可畏也。汝宜择地而居，否则恐预池鱼之殃。”自实乞指避兵之地。道士曰：“福清可矣。 ”又曰：“不若福宁。 ”言讫，谓自实曰：“汝到此久，家人悬望，今可归矣。”自实告以无路，道士指一径令其去，遂再拜而别。行二里许，于山后得一穴出，到家，则已半月矣。急携妻子径往福宁村中，垦田治圃而居。挥镢之际，铮然作声，获瘫银四锭，家遂稍康。其后张氏夺印，达丞相被拘，大军临城，陈平章遭掳，其余官吏多不保其首领，而缪君为王将军者所杀，家资皆归之焉。以岁月记之，仅及三载，而道士之言悉验矣。
　　华亭逢故人记
　　松江士人有全、贾二子者，皆富有文学，豪放自得，嗜酒落魄，不拘小节，每以游侠自任。至正末，张氏居有浙西，松江为属郡。二子来往其间，大言雄辩，旁若无人。豪门叵族，望风承接，惟恐居后。全有诗曰：
　　华发冲冠感二毛，西风凉透鹣鹴袍。
　　仰天不敢长嘘气，化作虹霓万丈高。
　　贾亦有诗曰：
　　四海干戈未息肩，书生岂合老林泉！
　　袖中一把龙泉剑，撑拄东南半壁天。
　　其诗大率类是，人益信其自负。吴元年，国兵围姑苏，未拨。上洋人钱鹤皋起兵援张氏，二子自以严庄、尚让为比，杖策登门，参其谋议，遂陷嘉兴等郡。未几，师溃，皆赴水死。洪武四年。华亭士人石若虚，有故出近郊。素与二子友善，忽遇之于途，随行僮仆救人，气象宛如平昔。迎谓若虚曰：“石君无恙乎？”若虚忘其已死，与之揖让，班荆而坐子野，谈论逾时。全忽慨然长叹曰：“诸葛长民有言：‘贫贱长思富贵，富贵复履危机。 ’此语非确论。苟慕富贵，危机岂能避？世间宁有扬州鹤耶？丈夫不能流芳百世，亦当遗臭万年。刘黑闼既立为汉东王，临死乃云：‘我本在家锄莱，为高雅贤辈所误至此！ ’陋哉斯言，足以发千古一笑也！ ”贾曰：“黑闼何足道！如汉之田横，唐之李密，亦可谓铁中铮铮者也。横始与汉祖俱南面称孤，耻更称臣，逃居诲岛，可以死矣，乃眩于大王小侯之语，行至东都而死。密之起兵，唐祖以书贺之，推为盟主，及兵败入关，乃望以台司见处，其无知识如此！大丈夫死即死矣，何忍向人喉下取气耶？夫韩信建炎汉之业，卒受诛夷；刘文静启晋阳之祚，终加戮辱。彼之功臣尚尔，于他人何有哉！ ”全曰：“骆宾王佐李敬业起兵，檄武氏之恶，及兵败也，复能优游灵隐，咏桂子天香之句。黄巢扰乱唐室，罪下容诛，至于事败，乃削发被缁，逃遁踪迹，题诗云：‘铁衣着尽着僧衣。 ’若二人者，身为首恶，而终能脱祸，可谓智术之深矣。 ”贾笑曰：“审如此，吾辈当愧之矣！ ”全遽曰：“故人在坠，不必闲论他事，徒增伤感尔。 ”因解所御绿裘，令仆于近村质酒而饮。酒至，饮数巡，若虚请于二子曰： “二公平日篇什，播在人口，今日之会，可无佳制以记之乎？ ”于是筹思移时，全诗先成，即吟曰：
　　几年兵火接天涯，白骨丛中度岁华。
　　杜宇有冤能泣血，邓攸无子可传家。
　　当时自诧辽东豕，今日翻成井底蛙。
　　一片春光谁是主，野花开满蒺藜沙。
　　贾继诗曰：
　　漠漠荒郊鸟乱飞，人民城郭叹都非。
　　沙沉枯骨何须葬，血污游魂不得归。
　　麦饭无人作寒食，绨袍有泪哭斜晖。
　　生存零落皆如此，惟恨平生壮志违。
　　吟已，若虚骇曰：“二公平日吟咏极宕，今日之作，何其哀伤之过，与畴昔大不类耶？ ”二人相顾无语，但愀然长啸数声。须臾，酒罄，告别而去。行及十数步，阒无所见。若虚大惊，始悟其死久矣。但见林梢烟瞑，岭首日沈，乌啼鹊噪于丛薄之间而已。急投前村酒家，访其历以取质酒之裘视之，则触手纷纷而碎，若蝶翅之抟风焉。若虚借宿酒家，明早急回。其后再下敢经由是路矣。
　　金凤钗记
　　大德中，扬州富人吴防御居春风楼侧，与宦族崔君为邻，交契甚厚。崔有子曰兴哥，防御有女曰兴娘，俱在襁褓。崔君因求女为兴哥妇，防御许之，以金凤钗一只为约。既而崔君游宦远方，凡一十五载，并无一字相闻。女处闺闱，年十九矣。其母谓防御曰：“崔家郎君一去十五载，不通音耗，兴娘长成矣，不可执守前言，令其挫失时节也。 ”防御曰：“吾已许吾故人矣，况成约已定，吾岂食言者也。 ”女亦望生不至，因而感疾，沉绵枕席，半岁而终。父母哭之恸。临敛，母持金凤钗抚尸而泣曰：“此汝夫家物也，今汝已矣，吾留此安用！ ”遂簪于其髻而殡焉。殡之两月，而崔生至。防御延接之，访问其故，则曰：“父为宣德府理官而卒，母亦先逝数年矣，今已服除，故不远千里而至此。 ”防御下泪曰：“兴娘薄命，为念君故，得疾，于两月前饮恨而终，今已殡之矣。 ”因引生入室，至其灵几前，焚楮钱以告之，举家号恸。防御谓生曰：“郎君父母既殁，到途又远，今既来此，可便于吾家宿食。故人之子，即吾子也，勿以兴娘殁故，自同外人。 ”
　　即令搬挈行李，于门侧小斋安泊。将及半月。时值清明，防御以女殁之故，举家上冢。兴娘有妹曰庆娘，年十七矣，是日亦同往。惟留生在家看守。至暮而归，天已曛黑，生于门左迎接；有轿二乘，前轿已入，后轿至生前，似有物堕地，铿然作声，生俟其过，急往拾之，乃金凤钗一只也。欲纳还于内，则中门已阖，不可得而入矣。遂还小斋，明烛独坐。自念婚事不成，只身孤苦，寄迹人入门，亦非久计，长叹数声。方欲就枕，忽闻剥啄扣门声，问之不答，斯须复扣，如是者三度。乃启关视之，则一美姝立于门外，见户开，遽搴裙而入。生大惊。女低容敛气，向生细语曰：“郎不识妾耶？妾即兴娘之妹庆娘也。向者投钗轿下，郎拾得否？ ”即挽生就寝。生以其父待之厚，辞曰：“不敢。 ”拒之甚厉，至于再三。女忽赪尔怒曰：“吾父以子侄之礼待汝，置汝门下，汝乃于深夜诱我至此，将欲何为？我将诉之于父，讼汝于官，必不舍汝矣。 ”生惧，不得已而从焉。至晓，乃去。自是暮隐而入，朝隐而出，往来于门侧小斋，凡及一月有半。一夕，谓生曰：“妾处深闺，君居外馆，今日之事，幸而无人知觉。诚恐好事多魔，佳期易阻，一旦声迹彰露，亲庭罪责，闭笼而锁鹦鹉，打鸭而惊鸳鸯，在妾固所甘心，于君诚恐累德。莫若先事而发，怀璧而逃，或晦迹深村，或藏踪异郡，庶得优游偕老，不致睽离也。 ”生颇然其计，曰：“卿言亦自有理，吾方思之。 ”因自念零丁孤苦，素质亲知，虽欲逃亡，竟将焉往？尝闻父言：有旧仆金荣者，信义人也，居镇江吕城，以耕种为业。今往投之，庶不我拒。至明夜五鼓，与女轻装而出，买船过瓜州，奔丹阳，访于村氓，果有金荣者，家甚殷富，见为本村保正。生大喜，直造其门，至则初不相识也，生言其父姓名爵里及己乳名，方始记认，则设位而哭其主，捧生而拜于座，曰：“此吾家郎君也。”生具告以故，乃虚正堂而处之，事之如事旧主，衣食之需，供给甚至。生处荣家，将及一年。女告生曰：“始也惧父母之责，故与君为卓氏之逃，盖出于不获已也。今则旧谷既没，新谷既登，岁月如流，已及朞矣。且爱子之心，人皆有之，今而自归，喜于再见，必不我罪。况父母生我，恩莫大焉，岂有终绝之理？盍往见之乎？ ”生从其言，与之渡江入城。将及其家，谓生曰：“妾逃窜一年，今遽与君同往，或恐逢彼之怒，君宜先往觇之，妾舣舟于此以俟。 ”临行，复呼生回，以金凤钗授之，曰：“如或疑拒，当出此以示之，可也。”生至门，防御闻之，欣然出见，反致谢曰：“日昨顾待不周，致君不安其所，而有他适，老夫之罪也。幸勿见怪！ ”生拜伏在地，不敢仰视，但称“死罪”，口不绝声。防御曰：“有何罪过？遽出此言。愿赐开陈，释我疑虑。 ”生乃作而言曰：“曩者房帷事密，儿女情多，负不义之名，犯私通之律，不告而娶，窃负而逃，窜伏村墟，迁延岁月，音容久阻，书问莫传，情虽笃于夫妻，恩敢忘乎父母！今则谨携令爱，同此归宁，伏望察其深情，恕其重罪，使得终能偕老，永遂又于飞。大人有溺爱之恩，小子有宜家之乐，是所望也，惟翼悯焉。 ”防御闻之，惊曰：“吾女卧病在床，今及一岁，饘粥不进，转侧需人，岂有是事耶？ ”
　　生谓其恐为门户之辱，故饰词以拒之，乃曰：“目今庆娘在于舟中，可令人舁取之来。 ”防御虽不信，然且令家僮驰往视之，至则无所见。方诘怒崔生，责其妖妄，生于袖中，出金凤钗以进。防御见，始大惊曰：“此吾亡女兴娘殉葬之物也，胡为而至此哉？ ”疑惑之际，庆娘忽于床上欻然而起，直至堂前，拜其父曰：“兴娘不幸，早辞严侍，远弃荒郊，然与崔家郎君缘分未断，今之来此，意亦无他，特欲以爱妹庆娘，续其婚耳。如所请肯从，则病患当即痊除；不用妾言，命尽此矣。 ”举家惊骇，视其身则庆娘，而言词举止则兴娘也。父诘之曰：“汝既死矣，安得复于人世为此乱惑也？ ”对曰：“妾之死也，冥司以妾无罪，不复拘禁，得隶后士夫人帐下，掌传笺奏。妾以世缘未尽，故特给假一年，来与崔郎了此一段因缘尔。 ”
　　父闻其语切，乃许之，即敛容拜谢，又与崔生执手歔欷为别。且曰：“父母许我矣！汝好作娇客，慎毋以新人而忘故人也。 ”言讫，恸哭而仆于地，视之，死矣。急以汤药灌之，移时乃苏，疾病已去，行动如常，问其前事，并不知之，殆如梦觉。遂涓吉续崔生之婚。生感兴娘之情，以钗货于市，得钞二十锭，尽买香烛楮币，赉诣琼花观，命道士建醮三昼夜以报之。复见梦于生曰：“蒙君荐拔，尚有余情，虽隔幽明，实深感佩。小妹柔和，宜善视之。 ”生惊悼而觉。从此遂绝。呜呼异哉！
　　联芳楼记
　　吴郡富室有姓薛者，至正初，居于阊阖门外，以粜米为业。有二女，长曰兰英，次曰蕙英，皆聪明秀丽，能为诗赋。遂于宅后建一楼以处之，名曰兰蕙联芳之楼。适承天寺僧雪窗，善以水墨写兰蕙，乃以粉涂四壁，邀其绘画于上，登之者蔼然如入春风之室矣。二女日夕于其间吟咏不辍，有诗数百首，号《联芳集》，好事者往往传诵。时会稽杨铁崖制西湖《竹枝曲》，和者百余家，镂版书肆。二女见之，笑曰：“西湖有《竹枝曲》，东吴独无《竹枝曲》乎？”乃效其体，作苏台《竹枝曲》十章曰：
　　姑苏台上月团团，姑苏台下水潺潺。
　　月落西边有时出，水流东去几时还？
　　馆娃宫中麋鹿游，西施去泛五湖舟。
　　香魂玉骨归何处？不及真娘葬虎丘。
　　虎丘山上塔层层，夜静分明见佛灯。
　　约伴烧香寺中去，自将钗钏施山僧。
　　门泊东吴万里船，乌啼月落水如烟。
　　寒山寺里钟声早，渔火江枫恼客眠。
　　洞庭金柑三寸黄，笠泽银鱼一尺长。
　　东南佳味人知少，玉食无由进尚方。
　　荻芽抽笋楝花开，不见河豚石首来。
　　早起腥风满城市，郎从海口贩鲜回。
　　杨柳青青杨柳黄，青黄变色过年光。
　　妾似柳丝易憔悴，郎如柳絮太颠狂。
　　翡翠双飞不待呼，鸳鸯并宿几曾孤！
　　生憎宝带桥头水，半入吴江半太湖。
　　一纲凤髻绿于云，八字牙梳白似银。
　　斜倚朱门翘首立，往来多少断肠人。
　　百尺高楼倚碧天，阑干曲曲画屏连。
　　侬家自有苏台曲，不去西湖唱采莲。
　　他作亦皆称是，其才可知矣。铁崖见其稿，手写二诗于后曰：
　　锦江只说薛涛笺，吴郡今传兰蕙篇。
　　文采风流知有自，联珠合璧照华筵。
　　难弟难兄并有名，英英端不让琼琼。
　　好将笔底春风句，谱作瑶筝弦上声。
　　由是名播远迩，咸以为班姬、蔡女复出，易安、淑真而下不论也。其楼下瞰官河，舟楫皆经过焉。昆山有郑生者，亦甲族，其父与薛素厚，乃令生兴贩于郡。至则泊舟楼下，依薛为主。薛以其父之故，待以通家子弟，往来无间也。生以青年，气韵温和，性质俊雅。夏月于船首澡浴，二女于窗隙窥见之，以荔枝一双投下。生虽会其意，然仰视飞甍峻宇，缥缈于霄汉，自非身俱羽翼，莫能至也。既而更深漏静，月堕河倾，万籁俱寂，企立船舷，如有所俟。忽闻楼窗哑然有声，顾盼之顷，则二女以秋千绒索，垂一竹兜，坠于其前，生乃乘之而上。既见，喜极不能言，相携入寝，尽缱绻之意焉。长女口占一诗赠生曰：
　　玉砌雕栏花两枝，相逢恰是未开时。
　　妖姿未惯风和雨，吩咐东君好护持。
　　次女亦吟曰：
　　宝篆烟消烛影低，枕屏摇动镇帏犀。
　　风流好似鱼游水，才过东来又向西。
　　至晓，复乘之而下，自是无夕而不会。二女吟咏颇多，不能尽记。生耻无以答，一夕，见案有剡溪玉叶笺，遂濡笔题一诗于上曰：
　　误入蓬山顶上来，芙蓉芍药两边开。
　　此身得似偷香蝶，游戏花丛日几回。
　　二女得诗，喜甚，藏之箧笥。已而就枕，生复索其吟咏。长女即唱曰：
　　连理枝头并蒂花，明珠无价玉无瑕。
　　次女续曰：
　　合欢幸得逢萧史，乘兴难同访戴家。
　　长女又续曰：
　　罗袜生尘魂荡漾，瑶钗坠枕鬓。
　　次女结之曰：
　　他时泄漏春消息，不悔今宵一念差。
　　遂足成律诗一篇。又一夕，中夜之后，生忽怅然曰：“我本羁旅，托迹门下；今日之事，尊人惘知。一旦事迹彰闻，恩情间阻，则乐昌之镜，或恐从此而遂分；延平之剑，不知何时而再合也。 ”因哽咽泣下。二女曰：“妾之鄙陋，自知甚明。久处闺闱，粗通经史，非不知钻穴之可丑，韫椟之可佳也。然而秋月春花，每伤虚度，云情水性，失于自持。曩者偷窥宋玉之墙，自献汴和之璧。感君不弃，特赐俯从，虽六礼之未行，谅一言之已定。方欲同欢衽席，永奉衣巾，奈何遽出此言，自生疑阻？郑君郑君，妾虽女子，计之审矣！他日机事彰闻，亲庭谴责，若从妾所请，则终奉箕帚于君家；如不遂所图，则求我于黄泉之下，必不再登他门也。一日，登楼，于箧中得生所为诗，大骇。然事已如此，无可奈何，顾生亦少年标致，门户亦正相敌，乃以书抵生之父，喻其意。生父如其所请。仍命媒氏通二姓之好，问名纳彩，赘以为婿。是时生年二十有二，长女年二十，幼女年十八矣。吴下人多知之，或传之为掌记云。
　　 
　　剪灯新话卷二
　　令狐生冥梦录
　　令狐譔者，刚直之士也，生而不信神灵，傲诞自得。有言及鬼神变化幽冥果报之事，必大言折之。所居邻近，右乌老者，家赀巨宫，贪求不止，敢为不义，凶恶着闻。一夕，病卒；卒之三日而再苏。人问其故，则曰：“吾殁之后，家人广为佛事，多焚楮币，冥官喜之，因是得远。 ”譔闻之，尤其不忿，曰： “始吾谓世间贪官污吏受财曲法，富者纳贿而得圭，贫者无赀而抵罪，岂意冥府乃更甚焉！ ”因赋诗曰：
　　一陌金钱便返魂，公私随处可通门！
　　鬼神有德开生路，日月无光照覆盆。
　　贫者何缘蒙佛力？富家容易受天恩。
　　早知善恶都无报，多积黄金遗子孙！
　　诗成，朗吟数过。是夜，四烛独坐，忽有二鬼使，状貌狞恶，径至其前，曰：“地府奉追。”譔大惊，方欲辞避，一人执其衣，一人挽其带，驱迫出门，足不履地，须臾已至。见大官府若世间台、省之状。二使将譔入门，遥望殿上有王者被冕据案而坐。二使挟譔伏于阶下，上殿致命曰：“奉命追令狐譔已至。”即闻王者厉声曰：“既读儒书，不知自检，敢为狂辞，诬我官府！合付犁舌狱。”遂有鬼卒数人，牵捽令去。譔大惧，攀挽槛楣不得去，俄而槛折，乃大呼曰：“令狐譔人间儒士，无罪受刑，皇天有知，乞赐昭鉴！ ”见殿上有一绿袍秉笏者，号称明法，禀于王曰：“此人好讦，遽尔加罪，必不肯伏，不若令其供责所犯，明正其罪，当无词也。 ”王曰：“善！ ”乃有一吏，操纸笔置于譔前，逼其供状。譔固称无罪，不知所供。忽闻殿上曰：“汝言无罪，所谓‘一陌金钱便返魂，公私随处可通门’，谁所作也？ ”譔始大悟，即下笔大书以供曰：伏以混沦二气，初分天地之形；高下三才，不列鬼神之数。降自中古，始肇多端。焚币帛以通神，诵经文以谄佛。于是名山大泽，咸有灵焉；古庙丛祠，亦多主者。盖以群生昏瞶，众类冥顽，或长恶以不悛，或行凶而自恣。以强凌弱，恃富欺贫。上不孝于君亲，下不睦于宗党。贪财悖义，见利忘恩。天门高而九重莫知，地府深而十殿是列，立锉烧舂磨之状，具轮回报应之科，使为善者劝而益勤，为恶者惩而知戒，可谓法之至密，道之至公。然而威令所行，既前瞻而后仰；聪明所及，反小察而大遗。贫者入狱而受殃。宫者转经而兔罪。惟取伤弓之鸟，每漏吞舟之鱼。赏罚之条，不宜如是。至如譔者，三生贱士，一介穷儒。左枝右梧，未免儿啼女哭，东涂西抹，不救命蹇时乖。偶以不平而鸣，遽获多言之咎。悔噬脐而莫及，耻摇尾而乞怜。今蒙责其罪名，逼其状伏。批龙鳞，探尤颔，岂敢求生；料虎头，编虎须，固知受祸。言止此矣，伏乞鉴之！王览毕，批曰：“令狐譔持论颇正，难以罪加，秉志不回，非可威屈。今观所陈，实为有理，可特放还，以彰遗直。 ”仍命复追乌老，置之于狱。复遣二使送譔还家。譔恳二使曰：“仆在人间，以儒为业，虽闻地狱之事，不以为然，今既到此，可一观否？ ”二使曰：“欲观亦不难，但禀知刑曹录事耳。 ”即引譔循西廊而行，别至一厅，文簿山积，录事中坐，二使以譔入白，录事以朱笔批一帖付之，其文若篆籒不可识。譔出府门，投北行里余，见铁城巍巍，黑雾涨天，守卫者甚众，皆牛头曳面，青体绀发，各执戈戟之属，或坐或立于门左右。二使以批帖示之，即放之入，见罪人无数，被剥皮刺血，剔心剜目。叫呼怨痛，宛转其间，楚毒之声动地。至一处，见铜柱二，缚男女二人于上，有夜叉以刃剖其胸，肠胃流出，以沸汤沃之，名为洗涤。譔问其故。曰：“此人在世为医。因疗此妇之夫，遂与妇通。已而其夫病卒，虽非二人杀之，原情定罪，与杀同也，故受此报。 ”又至一处，见僧尼裸体，诸鬼以牛马之皮覆之，皆成畜类。有趦趄未肯就者，即以铁鞭击之，流血狼藉。譔又问其故。曰：“此徒在世，不耕而食，不织而衣，而乃不守戒律，贪淫茹荤，故令化为异类，出力以报人耳。 ”最后至一处，榜曰：“误国之门。”见数十人坐铁床上，身俱桎梏，以青石为枷压之。二使指一人示譔曰：“此即宋朝秦桧也。谋害忠良，迷误其主，故受重罪。其余亦皆历代误国之臣也。每一朝革命，即驱之出，令毒虺噬其肉，饥鹰啄其髓，骨肉糜烂至尽，复以神水洒之，业风吹之，仍复本形。此辈虽历亿万劫，不可出世矣。”譔观毕，求回。二使送之至家。譔顾谓曰：“劳君相送，无以为报。 ”二使笑曰：“报则不敢望，但请君勿更为诗以累我耳。”譔亦大笑。欠伸而觉，乃一梦也。及旦，叩乌老之家而问焉，则于是夜三更逝矣。
　　天台访隐录
　　台人徐逸，粗通书史，以端午日入无台山采药。同行数人，惮于涉险，中道而返。惟逸爱其山明水秀，树木阴翳，进不知止，且诵孙兴公之赋而赞其妙曰：“赤城震起而建标，瀑布泉流而界道。”诚非虚语也。 ”更前数里，则斜阳在岭，飞鸟投林，进无所抵，退不及还矣。踌躇之间，忽涧水中有巨瓢流出，喜曰：“此岂有居人乎？否则必琳宫梵宇也。”遂沿涧而行，不里余，至一弄口，以巨石为门，入数十步。则豁然宽敞，有居民四五十家，衣冠古朴，气质淳厚，石田茅屋，竹户荆扉，犬吠鸡鸣，桑麻掩映，俨然一村落也。见逸垒，惊问曰：“客何为者？焉得而涉吾境？ ”逸告以入山采药，失路至此，遂相顾不语，漠然无延接之意。惟一老人，衣冠若儒者，扶藜而前，自称太学陶上舍，揖逸而言曰：“山泽深险，豺狼之所嗥，魑魅之所游，日又晚矣，若固相拒，是见溺而不援也。”乃邀逸归其室。坐定，逸起问曰：“仆生于斯，长于斯，游于斯久矣，未闻有此村落也。敢问。 ”上舍颦蹙而答曰：“避世之士，逃难之人，若述往事，徒增伤感耳！ ”逸固请其故。始曰：“吾自宋朝已卜居于此矣。 ”逸大惊。上舍乃具述曰：“仆生于理宗嘉熙丁酉之岁，既长，寓名太学，居率履斋，以讲《周易》为众所推。度宗朝，两冠堂试，一登省荐，方欲立身扬名，以显于世，不幸度皇晏驾，太后临朗，北兵渡江，时事大变。嗣君改元德佑之岁，则挈家逃难于此。其余诸人，亦皆同时避难者也。年深岁久，因遂安焉。种田得粟，采山得薪，凿井而饮，架屋而息。寒往暑来，日居月诸，但见花开为春，叶脱为秋，不知今日是何朝代，是何甲子也。 ”逸曰：“今天子圣神文武，继元启运，混一华夏，国号大明，太岁在阏逢摄提格，改元洪武之七载也”上舍曰：“噫，吾止知有宋，不知有元，安知今日为大明之世也！愿客为我略陈三代兴亡之故，使得闻之。 ”逸乃曰：“宋德佑丙子岁，元兵入临安，三宫迁北。是岁，广王即位于海上，改元景炎。未几而崩，谥端宗。益王继立，为元兵所迫，赴水而死，宋祚遂亡，实元朝戊寅之岁也。元既并宋，奄有南北，逋至正丁未，历甲予一周有半而灭。今则大明肇统，洪武万年之七年也。盖自德佑丙子至今，上下已及百岁矣。 ”上舍闻之，不觉流涕。已而山空夜静，方籁寂然，逸宿于其室，土床石枕，亦甚整洁，但神清骨冷，不能成寐耳。明日，杀鸡为黍，以瓦盎盛松醪饮逸。上舍自制《金缕词》一阙，歌以侑觞曰：
　　梦觉黄粱熟。怪人间、曲吹别调，棋翻新局。一片残山并剩水，几度英雄争鹿！算到了谁荣谁辱？白发书生差耐久，向林间啸傲山闾宿。耕绿野，饭黄犊。市朝迁变成陵谷。问东凤、旧家燕子，飞归谁屋？前度刘郎今尚在，不带看花之福，但燕麦兔葵盈目。羊胛光阴容尾过。叹浮生待足何时足？樽有酒。且相属。歌罢，复与逸话前宋旧事，迭迭不厌，乃言。 “宝佑丙辰，亲策进士，文天样卷在四，而理皇易为举首。贾似道当国，造第于葛岭，当时有‘朝中无宰相，湖上有平章’。之句。一宗室任岭南县令，献孔雀二，置之圃中，见其驯扰可爱，即除其人为本郡守。襄阳之围，吕文焕募人以蜡书告急于朝，其人恳于似道曰：‘襄阳之围六年矣，易子而食，析骸而爨，亡在朝夕。而师相方且铺张太平，迷惑主听，一旦虏马饮江，家国倾覆，师相亦安得久有此富贵耶？ ’遂扼吭而死。谢堂乃太后之侄，殷富无比，尝夜宴客，设水晶帘，烧沉香火，以径尺玛璃盘，盛大珠四颗，光照一室，不用灯烛；优人献诵乐语，有黄金七宝酒瓮，重十数斤，即于座上赐之不吝。谢后临朝，梦天倾东南。一人擎之，力若不胜，蹶而复起者三。己而一日坠地，傍有一人捧之而奔，觉而遍访于朝，得二人焉，厥状极肖，擎天者文天祥，捧日者陆秀夫也，遂不次用之。江万里去国，都民送之郭外者以千计，攀辕忍舍去，城门既阖，多宿于野。贾似道出督，御白银铠，真珠马鞍；千里马二，一驮督府之印，一载制书并随军赏格，以黄帕覆之，都民罢市而观。出师之盛，末之有也。 ”又论当时诸臣曰：“陈宜中谋而不断，家铉翁节而不通，张世杰勇而不果，李庭芝智而不达，其最优者，文天祥乎！ ”如是者凡数百言，皆历历可听。
　　是夕，逸又宿焉。明旦，告归，上舍复为古风一篇以饯行，曰：
　　建炎南渡多翻覆，泥马逃来御黄屋。
　　尽将旧物付他人。江南自作龟兹国。
　　可怜行酒两青衣，万恨千愁谁得知！
　　五国城中寒月照，黄龙塞上朔风吹。
　　东窗计就通和好，鄂王赐死蕲王老。
　　酒中不见刘四厢，湖上须寻宋五嫂。
　　累世内禅罢言兵，八十余年称太平。
　　度皇晏驾弓剑远，贾相出师茄鼓惊。
　　携家避世逃空谷，西望端门捧头哭。
　　毁车杀马断来踪，凿井耕田聊自足。
　　南邻北舍自成婚，遗风彷佛朱陈村。
　　不向城中供赋役，只从屋底长儿孙。
　　喜君涉险来相访，问旧频扶九节杖。
　　时移事变太匆忙，物是人非愈怊怅。
　　感君为我暂相留，野蔌山肴借献酬。
　　舍下鸡肥何用买，床头酒熟不须蒭。
　　君到人间烦致语，今遇升平乐安处。
　　相逢不用苦相疑，我辈非仙亦非鬼。
　　遂送逸出路口，挥袂而别。逸沿途每五十步插一竹枝以记之。到家数日，乃具酒醴，携肴馔，率家僮辈赍往访之，则重冈迭蟑，不复可寻，丰草乔林，绝无踪迹。往来于樵蹊牧径之间，但闻谷鸟悲鸣，岭猿哀啸而己，竟惆怅而归。逸念上舍自言生于嘉熙丁酉，至今则百有四十岁矣，而颜貌不衰，言动详雅，止若五六十者，岂有道之流欤？
　　滕穆醉游聚景园记
　　延佑初，永嘉滕生名穆，年二十六，美风调，善吟咏，为众所推许。素闻临安山水之胜，思一游焉。甲寅岁，科举之诏兴，遂以乡书赴荐。至则侨居涌金门外，无日不往于南北二山及湖上诸剎，灵隐、天竺、净慈、宝石之类，以至玉泉、虎跑、天龙、灵鹫。石屋之洞，冷泉之亭，幽涧深林，悬崖绝壁，足迹殆将遍焉。七月之望，于曲院赏莲，因而宿湖，泊雷峰塔下。
　　是夜，月色如昼，荷香满身，时闻大鱼跳掷于波间，宿鸟飞鸣于岸际。生已大醉，寝不能寐，披襟而起，绕堤观望。行至聚景园，信步而入。时宋亡已四十年，园中台馆，如会芳殿、清辉阁、翠光亭皆已颓毁。惟瑶津西轩岿然然独存。生至轩下，倚栏少憩。俄见一美人先行，一侍女随之，自外而入。风鬟雾鬓，绰约多姿，望之殊若神仙。生于轩下屏息以观其所为。美人言曰：“湖山如故，风景不殊，但时移世换，令人有《黍离》之悲尔！ ”行至园北太湖石畔，遂咏诗曰：
　　湖上园林好，重来忆旧游。
　　征歌调《玉树》，阅舞按《梁州》。
　　径狭花迎辇，池深柳拂舟。
　　昔人皆已殁，谁与话风流！
　　生放逸者，初见其貌，已不能定情。及闻此作，技痒不可复禁，即于轩下续吟曰：
　　湖上园亭好，相逢绝代人。
　　嫦娥辞月殿，织女下天津。
　　未会心中意，浑疑梦里身。
　　愿吹邹子律，幽谷发阳春。
　　吟已。趋出赴之。美人亦不惊讶，但徐言曰：“固知郎君在此，特来寻访耳。 ”生问其姓名，美人曰：“妾弃人间已久，欲自陈叙，诚恐惊动郎君。 ”生闻此言，审其为鬼，亦无所惧。固问之，乃曰：“芳华姓卫，故宋理宗朝宫人也。年二十三而殁，殡于此园之侧。今晚因往演福访贾贵妃，蒙延久坐，不觉归迟，致令郎君于此久待。 ”即命侍女曰：“翘翘，可于舍中取裀席酒果来，今夜月色如此，郎君又至，不可虚度，可便于此赏月也。 ”翘翘应命而去。须臾，携紫氍毹，设白玉碾花樽，碧琉璃盏，醪醴馨香，非世所有，与生笑谑笑咏，词旨清婉。复命翘翘歌以侑酒。翘翘请歌柳耆卿《望海潮》词，美人曰：“对新人不宜歌旧曲。 ”即于席上自制《木兰花慢》一阕，令翘翘歌之曰：
　　记前朝旧事，曾此地，会神仙。向月砌云阶，重携翠袖，来拾花钿。繁华总随流水，叹一场春梦杳难圆。废港芙渠滴露，断堤杨柳垂烟。两峰南北只依然，辇路草芊芊。恨别馆离宫，烟销凤盖，波浸龙船。平时银屏金屋，对漆灯无焰夜如年。落日牛羊垄上，西风燕雀林边。
　　歌竟，美人潜然垂泪，生以言尉解，仍微词挑之，以观其意。即起谢曰：“殂谢之人，久为尘土，若得奉侍巾栉，虽死不朽。且郎君适间诗句，固已许之矣。愿吹邹子之律，而一发幽谷之春也。 ”生曰：“向者之诗，率口而成，实本无意，岂料便为语谶。 ”良久，月隐西垣，河倾东岭，即命翘翘撤席。美人曰：“敝居僻陋，非郎君之所处，只此西轩可也。 ”遂携手而入，假寝轩下。交会之事，一如人间。将旦，挥涕而别。
　　至昼，往访于园侧，果有宋宫人卫芳华之墓。墓左一小丘，即翘翘瘗也。生感叹逾时。迨暮，又赴西轩，则美人已先至矣。迎谓生曰：“日间感君相访，然而妾止卜其夜，未卜其昼，故不敢奉见。数日之后，当得无间矣。 ”自是，无夕而不会。经旬之后，白昼亦见。生遂携归所寓安焉。已而生下第东归，美人愿随之去。生问：“翘翘何以不从？”曰：“妾既奉侍君子，旧宅无人，留其看守耳。 ”生与之同回乡里，见亲识，绐之曰：“娶于杭郡之良家。 ”众见其举止温柔，言词慧利，信且悦之。美人处生之室，奉长上以礼，待婢仆以恩，左右邻里，俱得其欢心。且又勤于治家，洁于守己，虽中门之外，未尝轻出。众咸贺生得内助。
　　荏苒三岁，当丁巳年之初秋，生又治装赴浙省乡试。行有日矣，美人请于生曰：“临安，妾乡也。从君至此，已阅三秋，今愿得偕行，以顾视翘翘。”生许诺，遂赁舟同载，直抵钱塘，僦屋居焉。至之明日，适值七月之望，美人谓生曰：“三年前曾于此夕与君相会，今适当其期，欲与君同赴聚景，再续旧游可乎？”生如其言，载酒而往。
　　至晚，月上东垣，莲开南浦，露柳烟篁，动摇堤岸，宛然若昔时之景。行至园前，则翘翘迎拜于路首曰：“娘子陪侍郎君，遨游城郭，首尾三年，已极人间之欢，独不记念旧居乎？ ”三人入园，同至西轩而坐。美人忽涕泪而告生曰：“感君不弃，侍奉房帷，未遂深欢，又当永别。 ”生曰：“何故？ ”对曰：“妾本幽阴之质，久戚阳明之世，甚非所宜。特以与君有夙世之缘，故冒犯条律以相从耳。今而缘尽，自当奉辞。 ”生惊问曰：“然则何时？ ”对曰：“止在今夕耳。”生凄惶不忍。美人曰：“妾非不欲终事君子，永奉欢娱。然而程命有限，不可违越。若更迟留，须当获戾。非止有损于妾，亦将不利于君。岂不见越娘之事乎？ ”生意稍悟，然亦悲伤感怆，彻晓不寐。及山寺钟鸣，水村鸡唱，急起与生为别，解所御玉指环系于生之衣带，曰：“异日见此，无忘旧情。”遂分袂而去，然犹频频而顾，良久始灭。生大恸而返。
　　翌日具肴醴，焚镪楮于墓下，作文以吊祭之曰：
　　惟灵生而淑美，出类超群。禀奇姿于仙圣，锺秀气于乾坤。粲然如花之丽，粹然如玉之温。达则天上之金屋，穷则路左之荒坟。托松楸而共处，对狐兔之群奔。落花流水，断雨残云，中原多事，故国无君。抚光阴之过隙，视日月之奔轮。然而精灵不泯，性识长存。不必仗少翁之奇术，自能返倩女之芳魂。玉匣骖鸾之扇，金泥簇蝶之裙。声泠泠兮环佩，香蔼蔼兮兰荪。方欲同欢而偕老，奈何既合而复分！步洛妃凌波之袜，赴王母瑶池之樽。即之而无所睹，扣之而不复闻。怅后会之莫续，伤前事之谁论。锁杨柳春风之院，闭梨花夜雨之门。恩情断兮天漠漠，哀怨结兮云昏昏。音容杳而靡接，心绪乱而纷纭。谨含哀而奉吊，庶有感于斯文。呜呼哀哉，尚飨！
　　从此遂绝矣。生独居旅邸，如丧配耦。试期既迫，亦无心入院，惆怅而归。
　　亲党问其故，始具述之，众咸叹异。生后终身不娶，入雁荡山采药，遂不复还。
　　牡丹灯记
　　方氏之据浙东也，每岁元夕，于明州张灯五夜，倾城士女，皆得纵观。至正庚子之岁，有乔生者，居镇明岭下，初丧其耦，鳏居无聊，不复出游，但倚门伫立而已。十五夜，三更尽，游人渐稀，见一丫鬟，挑双头牡丹灯前导，一美人随后，约年十七八，红裙翠袖，婷婷袅袅，迤逦投西而去。生于月下视之，韶颜稚齿，真国色也。神魂飘荡，不能自抑，乃尾之而去，或先之，或后之。行数十步，女忽回顾而微哂曰：“初无桑中之期，乃有月下之遇，似非偶然也。”生即趋前揖之曰：“敝居咫尺，佳人可能回顾否？”女无难意，即呼丫鬟曰：“金蓬，可挑灯同往也。 ”于是金莲复回。生与女携手至家，极其欢昵，自以为巫山洛浦之遇，不是过也。生问其姓名居址，女曰：“姓符，丽卿其字，漱芳其名，故奉化州判女也。先人既殁，家事零替，既无弟兄，仍鲜族党，止妾一身，遂与金莲侨居湖西耳。 ”生留之宿，态度妖妍，词气婉媚，低帏昵枕，甚极欢爱。天明，辞别而去，暮则又至。如是者将半月，邻翁疑焉，穴壁窥之，则见一粉骷髅与生并坐于灯下，大骇。明旦，诘之，秘不肯言。邻翁曰：“嘻！子祸矣！人乃至盛之纯阳，鬼乃幽阴之邪秽。今子与幽阴之魅同处而不知，邪秽之物共宿而不悟，一旦真元耗尽，灾眚来临，惜乎以青春之年，而遂为黄壤之容也，可不悲夫！ ”生始惊惧，备述厥由。邻翁曰：“彼言侨居湖西，当往物色之，则可知矣。”生如其教，径投月湖之西，往来于长堤之上、高桥之下，访于居人，询于过客，并言无有。日将夕矣，乃入湖心寺少憩，行遍东廊，复转西廊，廊尽处得一暗室，则有旅榇，白纸题其上曰：“故奉化符州判女丽卿之柩。”柩前悬一双头牡丹灯，灯下立一明器婢子，背上有二字曰金莲。生见之，毛发尽竖，寒栗遍体，奔走出寺，不敢回顾。是夜借宿邻翁之家，忧怖之色可掬。邻翁曰：“玄妙观魏法师，故开府王真人弟子，符箓为当今第一，汝宜急往求焉。 ”明旦，生诣观内。法师望见其至，惊曰：“妖气甚浓，何为来此？”生拜于座下，具述其事。法师以朱符二道授之，令其—置于门，一置于榻，仍戒不得再往湖心寺。生受符而归，如法安顿，自此果不来矣。一月有余，往衮绣桥访友。留饮至醉，都忘法师之戒，径取湖心寺路以回。将及寺门，则见金莲迎拜于前曰：“娘子久待，何一向薄情如是！ ”遂与生俱入西廊，直抵室中。女宛然在坐，数之曰：“妾与君素非相识，偶于灯下一见，感君之意，遂以全体事君，暮往朝来，于君不薄。奈何信妖道士之言，遽生疑惑，便欲永绝？薄幸如是，妾恨君深矣！今幸得见，岂能相舍？ ”即握生手，至柩前，柩忽自开，拥之同入，随即闭矣，生遂死于柩中。邻翁怪其不归，远近寻问，及至寺中停柩之室，见生之衣裾微露于柩外，请于寺僧而发之，死已久矣，与女之尸俯仰卧于内，女貌如生焉。寺僧叹曰：“此奉化州判符君之女也，死时年十七，权厝于此，举家赴北，竟绝音耗，至今十二年矣。不意作怪如是！ ”遂以尸柩及生殡于西门之外。自后云阴之昼，月黑之宵，往往见生与女携手同行，一丫鬟挑双头壮丹灯前导，遇之者辄得重疾，寒热交作；荐以功德，祭以牢醴，庶获痊可，杏则不起矣。居人大惧，竞往玄妙观谒魏法师而诉焉。法师曰：“吾之符箓，止能治其未然，今祟成矣，非吾之所知也。闻有铁冠道人者，居四明山顶，考劾鬼神，法术灵验，汝辈宜往求之。 ”众遂至山，攀缘藤草，蓦越溪涧，直上绝顶，果有草庵一所，道人凭几而坐，方看童子调鹤。众罗拜庵下，告以来故。道人曰：“山林隐士，旦暮且死，乌有奇术！君辈过听矣。 ”拒之甚严。众曰：“某本不知，盖玄妙魏师所指教耳。 ”始释然曰：“老夫不下山已六十年，小子饶舌，烦吾一行。 ”即与童子下山，步履轻捷，径至西门外，结方丈之坛，踞席端坐，书符焚之。忽见符吏数辈，黄巾锦祆，金甲雕戈，皆长丈余，屹立坛下，鞠躬请命，貌甚虔肃。道人曰：“此间有邪祟为祸，惊扰生民，妆辈岂不知耶？宜疾驱之至。 ”受命而往，不移时，以枷锁押女与生并金莲俱到，鞭菙挥扑，流血淋漓。道人呵责良久，令其供状。将吏以纸笔授之，遂各供数百言。今录其略于此。
　　乔生供曰：
　　伏念某丧室鳏居，倚门独立，犯在色之戒，动多欲之求。不能效孙生见两头蛇而决断，乃致如郑子运九尾狐而爱怜。事既莫追，侮将奚及！
　　符女供曰：
　　伏念某青年弃世，白昼无邻，六魄虽离，一灵未混。灯前月下，逢五百年欢喜冤家；世上民间，作千万人风流话本。迷不知返，罪安可逃！
　　金莲供曰：
　　伏念某杀青为骨，染素成胎，坟垄埋藏，是谁作俑而用？面目机发，比人具体而微。既有名字之称，可乏精灵之异！因而得计，岂敢为妖！
　　供毕，将吏取呈。道人以巨笔判曰：
　　盖闻大禹铸鼎，而神奸鬼秘莫得逃其形；温峤燃犀，而水府龙宫俱得现其状。惟幽明之异趣，乃诡怪之多端。遇之者不利于人，遭之者有害于物。故大厉入门而晋景殁，妖豕啼野而齐裹殂。降祸为妖，兴灾作孽。是以九天设斩邪之使，十地列罚恶之司，使魑魅魍魉，无以容其奸，夜叉罗剎，不得肆其暴。矧此清平之世，坦荡之时，而乃变幻形躯，依附草木，天阴雨湿之夜，月落参横之晨，啸于梁而有声，窥其室而无睹，蝇营狗苟，牛狠狼贪，疾如飘风，烈若猛火。乔家子生犹不悟，死何恤焉。符氏女死尚贪淫，生可知矣！况金莲之怪诞，假明器而矫诬。惑世诬民，违条犯法。狐绥绥而有荡，鹑奔奔而无良。恶贯已盈，罪名不宥。陷人坑从今填满，迷魂阵自此打开。烧毁双明之灯，押赴九幽之狱。判词已具，主者奉行急急如律令。即见三人悲啼踯躅，为将吏驱捽而去。道人拂袖入山。明日，众往谢之，不复可见，止有草庵存焉。急往玄妙观访魏法师而审之，则病瘖不能言矣。
　　渭塘奇遇记
　　至顺中，有王生者，本士族子，居于金陵。貌莹寒玉，神凝秋水，姿状甚美，众以奇俊王家郎称之。年二十，未娶。有田在松江，因往收秋租，回舟过渭塘，见一酒肆，青旗出于檐外；朱栏曲槛，缥缈如画；高柳古槐，黄叶交坠；芙蓉十数株，颜色或深或浅，红葩绿水，上下相映；白鹅一群，游泳其间。生泊舟岸侧，登肆沽酒而饮，斫巨螯之蟹，烩细鳞之鲈，果则绿橘黄橙，莲塘之藕，松坡之栗，以花磁盏酌真珠红酒而饮之。肆主亦富家，其女年十八，知音识字，态度不凡，见生在座，频于幕下窥之，或出半面，或露全体，去而复来，终莫能舍。生亦留神注意，彼此目成久之。已而酒尽出肆，怏怏登舟，如有所失。是夜遂梦至肆中，入门数重，直抵舍后，始至女室，乃一小轩也。轩之前有葡萄架，架下凿池，方圆盈丈，甃以文石，养金鲫其中；池左右植垂丝桧二株，绿荫婆娑，靠墙结一翠柏屏，屏下设石假山三峰，岌然竞秀；草则金钱绣墩之属，霜露不变色。窗间挂一雕花笼，笼内畜一绿鹦鹉，见人能言。轩下垂小木鹤二只，衔线香焚之。案上立一古铜瓶，插孔雀尾数茎，其傍设笔砚之类，皆极济楚。架上横一碧玉箫，女所吹也。壁下贴金花笺四幅，题诗于上，诗体则效东坡四时词，字画则师赵松雪，不知何人所作也。
　　第一幅云：
　　春风吹花落红雪，杨柳荫浓啼百舌。
　　东家蝴蝶西家飞，前岁樱桃今岁结。
　　秋千蹴罢鬓鬖髿，粉汗凝香沁绿纱。
　　侍女亦知心内事，银瓶汲水煮新茶。
　　第二幅云：
　　芭蕉叶展青鸾尾，萱草花含金凤嘴。
　　一双乳燕出雕梁，数点新荷浮绿水。
　　困人天气日长时，针线慵拈午漏迟。
　　起向石榴阴畔立，戏将梅子打莺儿。
　　第三幅云：
　　铁马声喧风力紧，云窗梦破鸳鸯冷。
　　玉炉烧麝有余香，罗扇扑萤无定影。
　　洞箫一曲是谁家？河汉西流月半斜。
　　要染纤纤红指甲，金盆夜捣凤仙花。
　　第四幅云：
　　山茶未开梅半吐，风动帘旌雪花舞。
　　金盘冒冷塑狻猊，绣幕围春护鹦鹉。
　　倩人呵笔划双眉，脂水凝寒上脸迟。
　　妆罢扶头重照镜，凤钗斜压瑞香枝。
　　女见生至，与之承迎，执手入室，极其欢谑，会宿于寝。鸡鸣始觉，乃困卧篷窗底耳。
　　自后归家，无夕而不梦焉。一夕，见架上玉箫，索女吹之。女为吹《落梅风》数阕，音调嘹亮，响彻云际。一夕，女于灯下绣红罗鞋，生剔灯花，误落于上，遂成油晕。一夕，女以紫金碧甸指环赠生，生解水晶双鱼扇坠酬之，既觉，则指环宛然在手，扇坠视之无有矣。生大为奇，遂效元稹体，赋会真诗三十韵以记其事。诗曰：
　　有美闺房秀，天人谪降来。风流元有种，慧黠更多才。
　　碾玉成仙骨，调脂作艳胎。腰肢风外柳，标格雪中梅。
　　合置千金屋，宜登七宝台。妖姿应自许，妙质孰能陪？
　　小小乘油壁，真真醉彩灰。轻尘生洛浦，远道接天台。
　　放燕帘高卷，迎人户半开。菖蒲难见面，荳蔻易含胎。
　　不待金屏射，何劳玉手栽。偷香浑似贾，待月又如崔。
　　筝许秦宫夺，琴从卓氏猜。箫声传缥缈，烛影照徘徊。
　　窗薄涵鱼魫，炉深喷麝煤。眉横青岫远，鬓亸绿云堆。
　　钗玉轻轻制，衫罗窄窄裁。文鸳游浩荡，瑞凤舞毰毶。
　　恨积鲛绡帕，欢传琥珀杯。孤眠怜月姊，多忌笑河魁。
　　化蝶能通梦，游蜂浪作媒。雕栏行共倚，绣褥坐相偎。
　　啖蔗逢佳境，留环得异财。绿荫莺并宿，紫气剑双埋。
　　良夜难虚度，芳心未肯摧。残妆犹在臂，别泪已凝腮。
　　漏滴何须促，钟声且莫催。峡中行雨过，陌上看花回。
　　才子能知尔，愚夫可语哉！鲰生曾种福，亲得到逢莱。
　　诗讫，好事者多传诵之。明岁，复往收租，再过其处，则肆翁甚喜，延之入内。生不解意，逡巡辞避。坐定，翁以诚告之曰：“老拙惟一女，未曾适人，去岁，君子所至，于此饮酒，偶有所睹，不能定情，因遂染疾，长眠独语，如醉如痴，饵药无效，昨夕忽语曰：‘明日郎君至矣，宜往侯之。 ’初以为妄，固未之信，今而君子果涉吾地，是天假其灵而赐之便也。 ”因问生婚娶未曾，又问其门阀氏族，甚喜。肆翁即握生手，入于内室，至女所居轩下，门窗户闼，则皆梦中所历也；草木台沼、器用什物，又皆梦中所识也。女闻生至，盛妆而出，衣服之丽，簪饵之华，又皆梦中所识也。女言：“去岁自君去后，思念切至，每夜梦中与君相会，不知何故。 ”生曰：“吾梦亦如之耳。 ”女历叙吹箫之曲，绣鞋之事，无不吻合者。又出水晶双鱼扇坠示生，生亦举紫金碧甸指环以问之。彼此大惊，以为神契。遂与生为夫妇，于飞而还，终以偕老，可谓奇遇矣！
　　剪灯新话卷三
　　富贵发迹司志
　　至正丙戌，泰州士人何友仁，为贫寠所迫，不能聊生。因谒城隍祠，过东庑，见一案，榜曰：“富贵发迹司。”友仁祷于神像之前曰：“某生世四十有五，寒一裘，暑一葛，朝、晡粥饭一盂，初无过用妄为之事。然而遑遑汲汲，常有不足之忧，冬暖而愁寒，年丰而苦饥，出无知已之投，处无蓄积之守。妻孥贱弃，乡党绝交，困阨艰难，无所告诉。侧闻大神主富贵之案，掌发迹之权，叩之即有闻，求之无不获。是以不避呵责，冒渎威严，屏息庭前，鞠躬户下。伏望告以倘来之事，喻以未至之机，指示迷途，提携晦迹，俾枯鱼蒙斗水之活，困鸟托一枝之安，敢不拜赐，深仰于洪造！如或前事有定，后事无由，大数既已难移，薄命终于不遇，亦望明彰报应，使得预知。 ”祷毕，跧伏案幕之下。是夜，东西两廊，左右诸曹，皆灯烛荧煌，人物骈杂，惟友仁所祷之司，不见一人，亦无灯火。独处暗中，将及毕夜，忽闻呵殿之音，初远渐近，将及庙门，诸司判官，皆趋出迎之。及入，纱笼两行，仪卫甚严。府君朝服端简，登正殿而坐，判官辈参见既毕，皆回局治事。发迹司主者亦自殿上而来，盖适从府君朝天使回尔。坐定，有判官数人，皆幞头角带，服绯绿之衣，入户相见，各述所理之事。一人曰：“某县某户藏米二千石，近因旱蝗相继，米价倍增，邻境闭籴，野有饿莩，而乃开仓以赈之，但取原价，不求厚利，又为饘粥以济贫乏，蒙活者甚众。昨县神申上于本司，呈于府君，闻已奏知天庭，延寿三纪，赐禄万锺矣。 ”一人曰：“某村某氏奉姑甚孝，其夫在外，而姑得重痼，医巫无效，乃斋沐焚香祝天，愿以身代，割股以进，固遂得愈。昨天符行下云：某氏孝通天地，诚格鬼神，令生贵子二人，皆食君禄，光显其门，终为命妇以报之。府君下于本司，今已着之福籍矣。 ”一人曰：“某姓某官，爵位已崇。俸禄亦厚，不思报国，惟务贪饕，受钞三百锭，枉法断公事，取银五百两，非理害良民。府君奏于天庭，即欲加其罪，缘本人颇有顽福，故稽延数年，使罹灭族之祸。今早奉命，记注恶簿，惟俟时至尔。 ”一人曰：“某乡某甲，有田数十顷，而贪纵无厌，务为兼并。邻田之接坟者，欺其势孤无援，贱价售之，又不还其值，令其含忿而死。冥府帖本司勾摄入狱，闻已儿身为牛，托生邻家，偿其所负矣。 ”诸人言叙既毕，发迹司判官忽扬眉盱目，咄嗟长叹而谓众宾日：“诸公各守其职，各治其事，褒善罚罪，可谓至矣。然而无地运行之数，生灵厄会之期，国统浙衰，大难将作，虽诸公之善理，其如之奈何！ ”众问曰：“何谓也？ ”对曰：“吾适从府君上朝帝阍，所闻众圣推论将来之事，数年之后，兵戎大起，巨河之南，长江之北，合屠戮人民三十余万，当是时也，自非积善累仁，忠孝纯至者，不克免焉。岂生灵寡福，当此涂炭乎？抑运数已定，莫之可逃乎？ ”众皆颦蹙相顾曰：“非所知也。 ”遂各散去。友仁始于案下匍匐而出，拜述厥由。判官熟视良久，命小吏取簿籍至，亲自检阅，谓友仁曰：“君后大有福禄，非久于贪困者，自兹以往，当日胜一日，脱晦向明矣。”友仁愿示真详，乃取朱笔，大书一十六字以授友仁曰：“遇日而康，遇月而发，遇云而衰，遇电而没。 ”友仁听讫，以所授置之于怀，因再拜辞出。行及庙门外，天色已曙。急探怀中，则无有矣。归而话于妻子以自慰。不数日，郡有大姓傅日英者，延之以训子弟，月奉束修五锭，家遂稍康。凡居其馆数岁。已而高邮张氏兵起，元朝命丞相脱脱统兵讨之，太师达理月沙颇知书好士，友仁献策于马首，称其意，荐于脱公，署随军参谋，车马仆从，一旦赫然。及脱公征还，友仁遂仕于朝，践历馆阁，翱翔省部，可渭贵矣。未几，授文林郎、内台御史，同列有云石不花者，与之不相能，构于大官，黜为雷州录事。友仁忆判官之言，日月云三字，皆已验矣，深自戒惧，不敢为非。到任二年，有事申总府，吏具牍以进，友仁自署其衔曰：雷州路录事何某。挥笔之际，风吹纸起，于雷字之下，曳出一尾，宛然成一电字，大恶之，亟命易去。是夜感疾，自知不起，处置家事，诀别妻子而终。因详判官所述众圣之语，将来之事。盖至正辛卯之后，张氏起兵淮东，国朝创业淮西，攻斗争夺，干戈相寻，沿淮诸郡，多被其祸，死于兵者何止三十万焉。是以知普夭之下，率土之滨，小而一身之荣悴通寒，大而一国之兴衰治乱，皆有定数，不可转移，而妄庸者乃欲辄施智术于其间，徒自取困尔。
　　永州野庙记
　　永州之野，有神庙，背山临流，川泽深险，黄茅绿草，一望无际，大木参天而蔽日者，不知其数，风雨往住生其上，人皆畏而事之，过者必以牲牢献于殿下，始克前往，如或不然，则风雨暴至，云雾晦冥，咫尺不辩，人物行李，皆随失之。如是者有年矣。大德间，书生毕应详，有事适衡州，道由庙下，囊橐贫匮，不能设奠，但致敬而行。未及数里，大风振作，吹沙走石，玄云黑雾，自后隐至。回顾，见甲兵甚众，追者可千乘万骑，自分必死，平日能诵《玉枢经》，事势既危，且行且诵，不绝于口。须臾，则云收风止，天地开朗。所迫兵骑。不复有矣。仅而获全，得达衡州，过祝融峰，谒南岳祠，思忆前事，具状焚诉。是夜，梦駃卒来追，与之偕行，至大宫殿，侍卫罗列，曹局分市。駃卒引立大庭下，望殿上挂玉栅帘，帘内设黄罗帐，灯烛辉煌，光若白昼，严邃整肃，寂而不哗。应祥屏息俟命。俄一吏朱农角带，自内而出，传呼曰：“得旨问与何人有讼？”伏而对曰：“身为寒儒，性又愚拙。不知名利之可求，岂有田宅之足竞！布衣蔬食，守分而巳。且又未尝一入公门，无以仰答威问。 ”吏曰：“日间投状，理会何事？ ”应祥始悟，稽首而白曰：“实以贫故，出境投人，道由永州，过神祠下，行囊罄竭，不能以牲醴祭事，触神之怒，风雨暴起，兵甲追逐，狼狈颠踣，几为所及，惊怖急迫，无处申诉，以致唐突圣灵，诚非得已。 ”吏入，少顷复出，曰：“得旨追对。”即见吏士数人，腾空而去。俄顷，押一白须老人，乌巾道服，跪于阶下。吏宣旨诘之曰：“汝为一方神祗，众所敬奉，奈何辄以威祸恐人，求其祀飨，迫此儒士，几陷死地，贪婪苦虐，何所逃刑！ ”老人拜而对曰：“某实永州野庙之神也，然而庙为妖蟒所据，已有年矣，力不能制，旷职已久。向者驱驾风雨，邀求奠酹，皆此物所为。非某之过。 ”吏责之曰：“事既如此，何不早陈？ ”对曰：“此物在世已久，兴妖作孽，无与为比。社鬼祠灵，承其约束；神蛟毒虺，受其指挥。每欲奔诉，多方抵截，终莫能达。今者非神使来追，亦焉得到此！ ”即闻殿上宣旨，令士吏追勘。老人拜恳曰：“妖孽已成，辅之者众，吏士虽往，终恐无益，非自神兵剿捕，不可得也。 ”殿上如其言，命一神将领兵五千而往。久之，见数十鬼卒，以大木舁其首而至，乃一朱冠白蛇也。置于庭下，若五石缸焉。吏顾应祥令还，欠伸而觉，汗流浃背。事讫回途，再经其处，则殿宇偶像，荡然无遗。问于村甿，皆曰：“某夜三更后，雷霆风火大作，惟闻杀伐之声，惊咳叵测。旦往视之，则神庙已为煨烬，一巨白蛇长数十丈，死于林木之下，而丧其元。其余蚺虺螣蝮之属无数，腥秽之气，至今未息。 ”考其日，正感梦时也。应祥还家，白昼闲坐，忽见二鬼使至前曰：“地府屈君对事。”即挽其臂以往。及至，见王者坐大厅上，以铁笼罩一白衣绎帻丈夫，形状甚伟。自陈：“在世无罪，为书生毕应祥枉告于南岳，以致神兵降代，举族歼夷，巢穴倾荡，冤苦实甚。 ”应祥闻言，知为蛇妖挟仇捏诉，乃具陈其害人祸物、兴妖作怪之事，对辩于铁笼之下，往返甚苦，终不肯服。王者乃命吏牒南岳衡山府及帖永州城隍司征验其事。己而，衡山府及永州城隍司回文，与毕应祥所言实事相同，方始词塞。王者殿上大怒，叱之曰：“生既为妖，死犹妄诉，将白衣妖孽押赴酆都，永不出世！ ”即有鬼卒数人驱押之去，受其果报。王谓应祥曰：“劳君一行，无以相报”命吏取毕姓薄籍来，于应祥名下，批八字云：“除妖去害，延寿一纪。”应祥拜谢而返。及门而寤，乃曲肱几上尔。
　　申阳洞记
　　陇西李生，名德逢，年二十五，善骑射，驰骋弓马，以胆勇称，然而不事生产，为乡党贱弃。天历间，父友有任桂州监郡者，因往投焉。至则其人已殁，流落不能归。郡多名山，日以猎射为事，出没其间，末尝休息，自以为得所乐。有大姓钱翁者，以赀产雄于郡，止有一女，年及十七，甚所钟爱，未尝窥门，虽姻亲邻里，亦罕见之。一夕，风雨晦冥，失女所在，门窗户闼，扃鐍如故，莫知所从往。闻于官，祷于伸，访于四境，悄无踪迹。翁念女切至，设誓曰：“有能知女所在者，愿以家财—半给之，并以女事焉。 ”虽求寻之意甚切，而荏苒将及半载，竟绝音响。生一日挟镞持弧出城，遇一麞，逐之不舍，遂越冈峦，深入涧谷，终莫能及。日巳曛黑，又迷来路，彷徨于垄坂之侧，莫知所适。已而烟昏云瞑，虎啸猿啼，远近黯然，若一更之后。遥望山顶，见一古庙，委身投之。至则尘埃堆积，墙壁倾颓，兽蹄鸟迹，交杂于中。生虽甚怖，然无可奈何，少憩庑下，将以待旦。未及瞑目，忽闻传导之声，自远而至。生念深山静夜，安得有此？疑其为鬼神，又恐为盗劫，乃攀缘槛楣，伏于梁间，以窥其所为。须臾，及门，有二红灯前导，为首者顶三山冠，绛帕首，披淡黄袍，束玉带，径据神案而坐。从者十余辈，各执器仗，罗列阶下，仪卫虽甚整肃，而状貌则皆豭貜之类也。生知为邪魅，取腰间箭，持满一发，正中坐者之臂，失声而走，群党一时溃散，莫知所之。久之，寂然，乃假寐待旦。则见神座边鲜血点点，从大门而出，沿路不绝，循山而南，将及五里，得—大穴，血踪由此而入。生往来穴口，顾盼之际，草根柔滑，不觉失足而坠。乃深坑万仞，仰不见天，自分必死。旁边微觉有路，寻路而行，转入幽遽，咫尺不辨。更前百步，豁然开朗，见一石室，榜曰：申阳之洞。守门者数人，装束如昨夕庙中所睹。见生，惊曰：“子为何人，而遽至此？”生磬折作礼而答曰：“下界凡氓，久居城府，以医为业。因乏药材，入山采拾，贪多务得，进不知止。不觉失足，误坠于斯。触冒尊灵，乞垂觅宥。 ”守门者闻言，似有喜色，问之曰：“汝既业医，能为人治疗乎？”生曰：“此分内事也。 ”守门者大喜，以手加额曰： “天也！ ”生请其故。曰：“吾君申阳侯，昨因出游，为流矢所中，卧病在床，而汝惠然来斯，是天以神医见贶也。 ”乃邀生坐于门下，踉跄趋入，以告于内。顷之，出而传其主之命曰：“仆不善摄生，自贻伊戚，祸及股肱，毒流骨髓，厄运莫逃，残生待尽。今而幸值神医，获赐良剂，是受病者有再生之乐，而治病者有全生之恩也。敢不忍死以待！ ”生遂摄衣而入，度重门，及曲房，帷幄衾褥，极其华丽。见一老猕猴，偃卧石榻之上，呻吟之声不绝。美人侍侧者三，皆绝色也。生诊其脉，抚其疮，诡曰：“无伤也，予有仙药，非徒治病，兼可度世，服之则能后天不老，而凋三光矣。今之相遇，盖亦有缘耳。 ”遂倾囊出药，令其服之。群妖闻度世之说，喜得长生，皆罗拜于前曰：“尊官信是神人，今幸相遇！吾君既获仙丹永命，吾等独不得沾刀圭之赐乎？”生遂罄其所赍，遍赐之，皆踊跃争夺，惟恐不预。其药盖毒之尤者，用以淬箭镞而射鸷兽，无不应弦而倒。有顷，群妖一时仆地，昏眩无知矣。生顾宝剑悬于石壁，取而悉斩之，凡戳猴大小三十六头。疑三女为妖，欲并除之。皆泣而言曰：“妾等皆人，非魅也。不幸为妖猴所摄，沉陷坑阱，求死不得。今君能为妾除害，即妾再生之主也，敢不惟命是听！ ”问其姓名居址，其—即钱翁之女，其二亦皆近邑良家也。生虽能除去群妖，然无计以出。愤闷之际，忽有老父数人，不知自何来，皆身被褐裘，长须乌喙，推一白衣者居前，向生列拜曰：“吾等虚星之精，久有此土，近为妖猴所据，力弗能敌，屏避他方，俟其便而图之。不意君能为我扫除仇怨，荡涤凶邪，敢不致谢！ ”各于袖中出金珠之属，置于生前。生曰：“若等既具神通，何乃见欺于彼，自伏孱劣耶？”白衣者曰：“吾寿止五百岁，彼已八百岁，是以不敌。然吾等居此，与人无害也，功成行满，当得飞游诸天，出入自在耳。非若彼之贪淫肆暴，害人祸物。今其稔恶不已，举族夷灭，盖亦获咎于天，假手于君耳。不然，彼之凶邪，岂君所能制耶？ ”生曰：“洞名申阳，其义安在？ ”曰：“猴乃申属，故假之以美名，非吾土之旧号也。 ”生曰：“此地既为若等故居，予乃世人，误陷于此，但得指引归途，谢物不用也。”曰： “果如是，亦何难哉！但请闭目半晌，即得遂愿。”生如其言，耳畔惟闻疾风暴雨之声。声止，开目，见一大白鼠在前，群鼠如豕者数辈从之，旁穿一穴，达于路口。生挈挚三女以出，径叩钱翁之门而归焉。翁大惊喜，即纳为婿，其二女之家，亦愿从焉。生一娶三女，富贵赫然。复至其处，求访路口，则丰草乔林，远近如一，无复旧踪焉。
　　爱卿传
　　罗爱爱，嘉兴名娼也，色貌才艺，独步一时。而又性识通敏，工于侍词，以是人皆敬而慕之，称为爱卿。佳篇丽什，传播人口。风流之士，咸修饰以求狎，懵学之辈，自视缺然。郡中名士，尝以季夏望日，会于鸳湖凌虚阁避暑，玩月赋诗。爱卿先成四首，座间皆搁笔。诗曰：
　　画阁东头纳晚凉，红莲不似白莲香。
　　一轮明月天如水，何处吹萧引凤凰？
　　月出天边水在湖，微澜倒浸玉浮图。
　　搴帘欲共姮娥语，肯教霓裳一曲无？
　　手弄双头茉莉枝，曲终不觉鬓云欹。
　　佩环响处飞仙过，愿偕青鸾一只骑。
　　曲曲栏干正正屏，六铢衣薄懒来凭。
　　夜深风露凉如许，身在瑶台第一层。
　　同郡有赵氏子者，第六，亦簪缨族，父亡母存，家赀巨万，慕其才色，纳礼聘焉。爱卿入门，妇道甚修，家法甚饬，择言而发，非礼不行。赵子嬖而重之。未久，赵子有父党为吏部尚书，以书自大都召之，许授以江南一宫。赵子欲往，则恐贻母妻之忧，不往。则又失功名之会，踌躇未决。爱卿谓之曰：“妾闻男子生而桑弧蓬矢以射四方，丈夫壮而立身扬名以显父母，岂可以恩情之笃，而误功名之期乎？君母在堂，温凊之奉，甘旨之供，妾任其责有余矣。但年高多病，而君有万里之行，昔人所渭事主之日多，报亲之日少，君宜常以此为念。望太行之孤云，抚西山之颓日，不可不早归耳。 ”赵子遂卜日为京都之行，置酒酌别于中堂。酒三行，爱卿请赵子捧觞为太大人寿，自制《齐天乐》一阕，歌以侑之。其词曰：
　　恩情不把功名误，离筵又歌金缕。白发慈亲，红颜幼妇，君去有谁为主？流年几许？况闷闷愁愁，风风雨雨。凤折鸾分，未知何日更相聚！蒙君再三分付：向堂前侍奉，休辞辛苦。官诰蟠花，宫袍制锦，待要封妻拜母。君须听取：怕日薄西山，易生愁阻。早促归程，彩衣相对舞。
　　歌罢，坐中皆垂泪。赵子乘醉，解缆而行。至都，则尚书以病免，无所投托，迁延旅邸，久不能归。太夫人以忆子之故，感病沉重，伏枕在床。爱卿事之甚谨，汤药必亲尝，饘粥必亲煮。求神礼佛，以逭其灾；虚辞诡说，以宽其意。缠绵半载，因遂不起。临终，呼爱卿而告之曰：“吾子以功名之故，远赴皇都，遂绝昔耗。吾又下幸罹疾，新妇事我至矣！今而命殂，无以相报。但愿吾子早归，新妇异日有子有孙，皆如新妇之孝敬。苍天有知，必不相负！ ”言讫而殁。爱卿哀毁如礼，亲造棺椁。葬于白苎村。既葬，旦夕哭临灵几前，悲伤过度，为之瘦痟。
　　至正十六年，张士诚陷平江，十七年，达丞相檄苗军师杨完者为江浙参政，拒之于嘉兴。不戢军士。大掠居民。赵子之居，为刘万户者所据，见爱卿之姿色，欲逼纳之。爱卿以甘言给之，沐浴入合，以罗巾自缢而死。万户奔救之，已无及矣。乃以绣褥裹尸，瘗于后圃银杏树下。未几，张氏通款，浙省杨参政为所害，麾下皆星散。赵子始间关海道，由太仓登岸，径回嘉兴，则城郭人民皆非旧矣。投其故宅，荒废无人居，但见鼠窜于梁，鸮鸣于树，苍苔碧草，掩映阶庭而已。求其母妻，不知去向，惟中堂岿然独存，乃洒扫而息焉。明日，行出东门外，至红桥倒，遇旧使老苍头于道，呼而问之，备述其详：则老母辞堂，生妻去世矣。遂引赵子至白苎村其母葬处，指松柏而告之曰：“此皆六娘子之所种植也。”指茔垄而告之曰：“此皆六娘子之所经理也。太夫人以郎君不归，感念成疾，娘子奉之至矣，下幸而死，卜葬于此。娘子身被衰麻，手扶棺榇，亲自负土，号哭墓下。葬之三月，而苗军入城，宅舍被占。有刘万户者，欲以非礼犯之，娘子不从，即遂缢死，就于后圃瘗之矣。 ”赵子大伤感，即至银杏村下发视之，颜貌如生，肌肤不改。赵子抚尸大恸，绝而复苏。乃沐以香汤，被以华服，买棺附葬于母坟之侧，哭之曰：“娘子平日聪明才慧，流辈不及。今虽死矣，岂可混同凡人，使绝音晌。九原有知，愿赐一见。虽显晦殊途，人皆忌惮，而恩情切至，实所不疑。 ”于是出则祷于墓下，归则哭于圃中。将及一旬，月晦之夕，赵子独坐中堂，寝不能寐，忽闻暗中哭声，初远渐近，觉其有异，即起祝之曰：“倘是六娘子之灵，何吝一见而叙旧也？ ”即闻言曰：“妾即罗氏也，感君想念，虽在幽冥，实所恻怆，是以今夕与君知闻耳。 ”言讫，如有人行，冉冉而至，五六步许，即可辨其状貌，果爱卿也。淡妆素服，一如其旧，惟以罗巾拥其项。见赵子，施礼毕，泣而歌《沁园春》一阕，其所自制也。词曰：
　　一别三年，一日空秋，君何不归？记尊嫜抱病，亲供药饵，高茔埋葬，亲曳麻衣。夜卜灯花，晨占鹊喜，雨打梨花昼掩扉。谁知道，把恩情永隔，书信全稀！于戈满目交挥，奈命薄时乖履祸机。向销金帐里，猿惊鹤怨，香罗巾下，玉碎花飞。要学三贞，须拼一死，免被旁人话是非。君相念：算除非画里，重见崔徽！
　　每歌一句，则悲啼数声，凄惶怨咽，殆不成腔。赵子延之入室，谢其奉母之孝，莹墓之劳，杀身之节，感愧不已。乃收泪而自叙曰：“妾本倡流，素非良族。山鸡野骛，家莫能驯；路柳墙花。人皆可折。惟知倚门而献笑，岂解举案以齐眉。令色巧言，迎新送旧。东家食而酉家宿。久习遗凤；张郎妇而李郎妻，本无定性。幸蒙君子，求为室家，即便弃其旧染之污，革其前事之失。操持井臼，采掇苹蘩。严祀祖之仪，笃奉姑之道。事以礼，葬以礼，无愧于心；歌于斯，哭于斯，未尝窥户。岂料昊天不吊，大患来临！毒手老拳，交争于四境；长枪大剑，耀武于三军。既据李崧之居，又夺韩翃之妇。良人万里，贱妾一身。岂不知偷生之可安，忍辱之耐久。而乃甘心玉略，决意珠沉。若飞蛾之扑灯，似赤子之入井，乃己之自取，非人之不容。盖所以愧夫为人妻妾而背主弃家，受人爵禄而忘君负国者也。 ”赵子抚慰良久，因问太夫人安在？曰：“尊姑在世无罪，闻已受生于人间矣。 ”赵子曰：“然则，君何以犹堕鬼趣？ ”对曰：“妾之死也，冥司以妾贞烈，即令往无锡宋家。托为男子。妾以与君情缘之重，必欲俟君一见，以叙怀抱，故迟之岁月耳。今既见君矣，明日即往降生也。君如不弃旧情，可往彼家见访，当以一笑为验。 ”遂与赵子入室欢会，款若平生。鸡鸣而起，下阶敛步，复回顾拭泪云：“赵郎珍重，从此永别矣！”因哽咽伫立。夭色渐明，欻然而逝，不复有睹。但空室俏然，寒灯半灭而己。赵子起而促装，径赴无锡，寻宋氏之居而叩焉，则果得一男子，怀妊二十月矣。然自降生之后，至今哭不辍声。赵子具述其事，愿请见之，果一笑而哭止，其家遂名之曰罗生。赵子求为亲属，自此往来馈遗，音问不绝云。
　　翠翠传
　　翠翠，姓刘氏，淮安民家女也。生而颖悟，能通诗书，父母不夺其志，就令入学。同学有金氏子者，名定，与之同岁，亦聪明俊雅。诸生戏之曰：“同岁者当为夫妇。 ”二人亦私以此自许。金生赠翠翠诗曰：
　　十二阑干七宝台，春风到处艳阳开。
　　东园桃树西园柳，何不移教一处栽？
　　翠翠和曰：
　　平生每恨祝英台，凄抱何为不肯开？
　　我愿东君勤用意，早移花树向阳栽。
　　已而翠翠年长，不复至学。年及十六，父母为其议亲，辄悲泣不食。以情问之，初不肯言，久乃曰：“必西家金定，妾已许之矣。若不相从，有死而已，誓不登他门也！ ”父母不得已，听焉。然而刘富而金贫，其子虽聪俊，门户甚不敌。及媒氏至其家，果以贫辞，惭愧不敢当。媒氏曰：“刘家小娘子，必欲得金生，父母亦许之矣。若以贫辞，是负其诚志，而失此一好姻缘也。今当语之曰：‘寒家有子，粗知诗礼，贵宅见求，敢不从命。但生自蓬筚，安于贫贱久矣，若责其聘问之仪，婚娶之礼，终恐无从而致。 ’彼以爱女之故，当不较也。 ”其家从之。媒氏复命，父母果曰：“婚姻论财，夷虏之道，吾知择婿而已，不计其它。但彼不足而我有余，我女到彼，必不能堪，莫若赘之入门可矣。 ”媒氏传命再往，其家幸甚。遂涓日结亲，凡币帛之类，羔雁之属，皆女家自备。过门交拜，二人相见，喜可知矣！是夕，翠翠于枕上作《临江仙》一阕赠生曰：
　　曾向书斋同笔砚，故人今作新人。洞房花烛十分春！汗沾蝴蝶粉，身惹麝香尘。殢雨尤云浑未惯，枕边眉黛羞颦，轻怜痛惜莫嫌频。愿郎从此始，日近日相亲。
　　邀生继和。生遂次韵曰：
　　记得书斋同讲习，新人不是他人。扁舟来访武陵春：仙居邻紫府，人世隔红尘。誓海盟山心已许，几番浅笑轻颦，向人犹自语频频。意中无别意，来后有谁亲？
　　二人相得之乐，虽孔翠之在赤霄，鸳鸯之游绿水，未足喻也。未及一载，张士诚兄弟起兵高邮，尽陷沿淮诸郡，女为其部将李将军者所掳。至正末，士诚辟土益广，跨江南北，奄有浙西，乃通款元朝，愿奉正朔，道途始通，行旅无阻。生于是辞别内、外父母，求访其妻，誓不见则不复还。行至平江，则闻李将军见为绍兴守御；及至绍兴，则又调屯兵安丰矣；复至安丰，则回湖州驻扎矣。
　　生来往江淮，备经险阻，星霜屡移，囊囊又竭，然此心终不少懈；草行露宿，丐乞于人，仅而得达湖州。则李将军方贵重用事，威焰赫奕。生伫立门墙，踌躇窥俟，将进而未能，欲言而不敢。阍者怪而问焉。生曰：“仆，淮安人也，丧乱以来，闻有一妹在于贵府，是以不远千里至此，欲求一见耳。 ”阍者曰：“然则汝何姓名？汝妹年貌若干？愿得详言，以审其实。 ”生曰：“仆姓刘，名金定，妹名翠翠，识字能文。当失去之时，年始十七，以岁月计之，今则二十有四矣。 ”阍者闻之，曰：“府中果有刘氏者，淮安人，其齿如汝所言，识字、善为诗，性又通慧，本使宠之专房。汝信不妄，吾将告于内，汝且止此以待。 ”遂奔趋入告。须臾，复出，领生入见。将军坐于厅上，生再拜而起，具述厥由。将军，武人也，信之不疑，即命内竖告于翠翠曰：“汝兄自乡中来此，当出见之。”翠翠承命而出，以兄妹之礼见于厅前，动问父母外，不能措一辞，但相对悲咽而已。将军曰：“汝既远来，道途跋涉，心力疲困，可且于吾门下休息，吾当徐为之所。 ”即出新衣一袭，令服之，并以帷帐衾席之属设于门西小斋，令生处焉。翌日，谓生曰：“汝妹能识字，汝亦通书否？”生曰：“仆在乡中，以儒为业，以书为本，凡经史子集，涉猎尽矣，盖素所习也，又何疑焉？ ”将军喜曰：“吾自少失学，乘乱崛起。方响用于时，趋从者众，宾客盈门，无人延款，书启堆案，无人裁答。汝便处吾门下，足充一记室矣。 ”
　　生，聪敏者也，性既温和，才又秀发，处于其门，益自检束，承上接下，咸得其欢，代书回简，曲尽其意。将军大以为得人，待之甚厚。然生本为求妻而来，自厅前一见之后，不可再得，闺阁深邃，内外隔绝，但欲一达其意，而终无便可乘。荏苒数月，时及授衣，西风夕起，白露为霜，独处空斋，终夜不寐，乃成一诗曰：
　　好花移入玉阑干，春色无缘得再看。
　　乐处岂知愁处苦，别时虽易见时难。
　　何年塞上重归马？此夜庭中独舞鸾。
　　雾阁云窗深几许？可怜辜负月团圆。
　　诗成，书于片纸，拆布裘之领而缝之，以百钱纳于小竖，而告曰：“天气已寒，吾衣甚薄，乞挤入付吾妹，令浣濯而缝纫之，将以御寒耳。 ”小竖如言持入。翠翠解其意，拆衣而诗见，大加伤感，吞声而泣，别为一诗，亦缝于内，以付生。诗曰：
　　一自乡关动战锋，旧愁新恨几重重！
　　肠虽已断情难断，生不相从死亦从。
　　长使德言藏破镜，终教子建赋游龙。
　　绿珠碧玉心中事，今日谁知也到侬！
　　生得诗，知其以死许之，无复致望，愈加抑郁，遂感沉痼。翠翠请于将军，始得一至床前问候，而生病已亟矣。翠翠以臂扶生而起，生引首侧视，凝泪满眶，长吁一声，奄然命尽。将军怜之，葬于道场山麓。翠翠送殡而归，是夜得疾，不复饮药，展转衾席，将及两月。一旦，告于将军曰：“妾弃家相从，已得八载。流离外境，举目无亲，止有一兄，今又死矣。妾病必不起，乞埋骨兄侧，黄泉之下，庶有依托，免于他乡作孤魂也。 ”言尽而卒。将军不违其志，竟附葬于生之坟左，宛然东西二丘焉。
　　洪武初，张氏既灭，翠翠家有一旧仆，以商贩为业，路经湖州，过道场山下，见朱门华屋，槐柳掩映，翠翠与金生方凭肩而立。遽呼之入，访问父母存殁，及乡井旧事。仆曰：“娘子与郎安得在此？”翠翠曰：“始因兵乱，我为李将军所掳，郎君远来寻访，将军不阻，以我归焉，因遂侨居于此耳。 ”仆曰：“予今还淮安，娘子可修一书以报父母也。 ”翠翠留之宿，饭吴兴之香糯，羹苕溪之鲜鲫，以乌程酒出饮之。明旦，遂修启以上父母曰：
　　伏以父生母育，难酬罔极之恩；夫唱妇随，夙着三从之义。在人伦而已定，何时事之多艰！ ；曩者汉日将颓，楚氛甚恶，倒持太阿之柄，擅弄潢池之兵。豕长蛇，互相吞并；雄蜂雌蝶，各自逃生。不能玉碎于乱离，乃至瓦全于仓卒。驱驰战马，随逐征鞍。望高天而八翼莫飞，思故国而三魂屡散。良辰易迈，伤青鸾之伴木鸡；怨偶为仇，惧乌鸦之打丹凤。虽应酬而为乐，终感激而生悲。夜月杜鹃之啼，春风蝴蝶之梦。时移事往，苦尽甘来。今则杨素览镜而归妻，王敦开合而放妓，蓬岛践当时之约，潇湘有故人之逢。自怜赋命之屯，不恨寻春之晚。章台之柳，虽已折于他人；玄都之花，尚不改于前度。将谓瓶沉而簪折，岂期壁返而珠还。殆同玉萧女两世姻缘，难比红拂妓一时配合。天与其便，事非偶然。煎鸾胶而续断弦，重谐缱绻；托鱼腹而传尺素，谨致丁宁。未奉甘旨，先此申复。父母得之，甚喜。其父即赁舟与仆自淮徂浙，径奔吴兴。至道场山下畴昔留宿之处，则荒烟野草，狐兔之迹交道，前所见屋宇，乃东西两坟耳。方疑访间，适有野僧扶锡而过，叩而问焉。则曰：“此故李将军所葬金生与翠娘之坟耳，岂有人居乎？ ”大惊。取其书而视之，则白纸一幅也。
　　时李将军为国朝所戮，无从诘问其详。父哭于坟下曰：“汝以书赚我，令我千里至此，本欲与我一见也。今我至此，而汝藏踪秘迹，匿影潜形。我与汝，生为父子，死何间焉？妆如有灵，毋齐一见，以释我疑虑也。 ”是夜，宿于坟。以三更后，翠翠与金生拜跪于前，悲号宛转。父泣而抚问之，乃具述其始末曰：“往者祸起萧墙，兵兴属郡。不能效窦氏女之烈，乃致为沙咤利之躯。忍耻偷生，离乡去国。恨以惠兰之弱质，配兹驵侩之下材。惟知夺石家买笑之姬，岂暇怜息国不言之妇。叫九阍而无路，度一日而三秋。良人不弃旧恩，特勤远访，托兄妹之名，而仅获一见，隔伉俪之情，而终遂不通。彼感疾而先殂，妾含冤而继殒。欲求袝葬，幸得同归。大略如斯，微言莫尽。 ”父曰：“我之来此，本欲取汝还家，以奉我耳。今汝已矣，将取汝骨迁于先垄，亦不虚行一遭也。 ”复泣而言曰：“妾生而不幸，不得视膳庭闱；殁且无缘，不得首丘茔垄。然而地道尚静，神理宜安，若更迁移，反成劳扰。况溪山秀丽，草木荣华，既已安焉，非所愿也。”因抱持其父而大哭。父遂惊觉，乃一梦也。明日，以牲酒奠于坟下，与仆返棹而归。
　　至今过者指为金、翠墓云。
　　剪灯新话卷四
　　龙堂灵会录
　　吴江有龙王堂，堂，盖庙也，所以奉事香火，故谓之堂。或以为右崖陡出，若塘岸焉，故又谓之龙王塘。其地左吴淞而右太湖，风涛险恶，众水听汇，过者必致敬于庙庭而后行，夙着灵异，具载于范石湖所编《吴郡志》。元统间，闻生子述者，以歌诗鸣于吴下。因过其处，适值龙挂，乃白龙也，毊鬣下垂，如一玉住，鳞甲照耀，如明镜数百片；转侧于乌云之内，良久而没。子述自以为平生奇观，莫之能及。雨止，登庙，周览既毕，乃题古风一章于庑下曰：
　　龙王之堂龙作主，栋宇青红照江渚，岁时奉事孰敢违，求晴得晴雨得雨。平生好奇无与侔，访水寻山遍吴楚，扁舟一叶过垂虹，濯足沧浪浣尘土。神龙有心慰劳苦，变化凤云快观睹，毊尾蜿蜒玉柱垂，鳞甲光芒银镜舞。村中稽首朝翁姥，船上燃香拜商贾，共说神龙素有灵，降福除灾敢轻侮！我登龙堂共龙语，至诚感格龙应许。汲挽湖波作酒浆，采掇江花当肴脯。大字淋漓写庭户，过者惊疑居者怒。世间不识谪仙人，笑别神龙指归路。
　　题毕，回舟，卧于蓬下。忽有鱼头鬼身者，自庙而来，施礼于前曰：“龙王奉邀。 ”子述曰：“龙玉处于水府，贱子游于尘世，风马牛之不相及也。虽有严命，何以能至！ ”鱼头者曰：“君毋苦，但请瞑目，少顷即当至矣。 ”子述如言，但闻风水声，久之，惭止，开目，则见殿宇峥嵘，仪卫森列，寒光逼人，不可睇视，真所谓水晶宫也。王闻其至，冠眼剑佩而出，延之上阶，致谢曰：“日间蒙惠高作，伺旨既佳，笔势又妙，庙庭得此，光彩倍增。是以屈君至此，欲得奉酬。 ”坐未定，阍者传言客至，王遽出门迎接。见有三人同入，其一高冠巨履，威仪简重；其一乌帽青裘，风度潇洒；其—则葛巾野服而已。分次而坐。王谓子迷曰：“君不识三客乎？乃越范相国，晋张使君，唐陆处士耳，世所渭吴地三高是也。 ”王对三客言子述题诗之事，俱各传观，称赞不已。王曰：“诗人远临，贵客偕至，赏心乐事，不期而同。 ”即命左右设宴于中堂，凡铺陈之物，饮馔之味，皆非人世所有。酒至，方欲饮，阍者奔入曰：“吴大夫伍君在门。”王急起迎之。既入，范相国犹据首席，不能谦避。伍君勃然变色而谓王曰：“此地乃吴国之境，王乃吴地之神，吾乃吴国之忠臣，彼乃吴国之仇人也。吴俗无知，妄以三高为目，立亭馆以奉之。王又延之入室，置之上座，曩日吞吴之恨，宁忍忘之耶？ ”即数范相国：“汝有三大罪，而人罔知，故千载之下，得以欺世而盗名。吾今为汝一白之，使大奸无所容，大恶不得隐矣！ ”相国默然，请闻其说。乃曰：“昔勾践志于复仇，卧薪尝胆，十年生聚，十年教训。以此战伐，孰能御之？何至假负薪之女，为诲淫之事，出此鄙计，不以为惭。吴既已亡，又不能除去尤物，反与共载而去。昔太公蒙面以斩妲己，高颎违令而诛丽华，以此方之，孰得孰失？是谋国之不臧也。既已灭吴，以勾践为人，长颈鸟喙，可与共患难，不可与同逸乐，浮海而去，以书遗大夫种云：‘蜚鸟尽，良弓藏；狡兔死，走狗烹，子可以去矣。 ’夫自不能事君，又诱其臣与之偕去，令其主孤立于上，国空无人，于心安乎？昔鲍叔之荐管仲，萧何之追韩信，以此方之，轨是孰非？是事君之不忠也。既已去位，本求高蹈。何乃聚敛积实。耕于海滨，父子力作，以营千金，屡散而复积，此欲何为哉？昔鲁仲连辞金而不受，张于房辟谷而远引，以此方之，孰贤孰愚？是持身之不廉也。负此三大罪，安得居吾之上乎？ ”相国面色如土，不敢出声。久之，乃曰：“子之罪我则然矣！愿闻子之所事。”伍君曰：“吾以家族之不幸。遍游诸国，不避艰险，终能用吴以复父兄之仇，又能为夫盖复父之仇，则孝为有余矣。事吴至死不去，以毕志于其君，虽遭属镂之惨，终无怨词，则忠为有余矣。君不终用，至于临死，又能逆料沼吴之祸，而为身后之忧，则智为有余矣。使吾尚在，则会稽之栖，下可以复振；欈李之战，不可以诡胜；而越之君臣将不暇于朝食，又焉能得志于吾国乎？盖尝论之，吴之亡不在于西子之进，而在于吾之被谗，越之霸不在于种、蠡之用，而在于吾之受戮。吾若不死，则苎萝之妹，适足为后宫之娱；荣楯之华，适足为前殿之夸，姑苏之台，麋鹿岂可得游；至德之庙，禾黍岂至于遽生哉！惟自残其骨鲠，自害其股肱，故仇人得以乘其机，敌国得以投其隙，盖有幸而然耳。岂子代国之功，谋国之策乎？ ”相国辞塞，乃虚位以让之。伍君遂据其上，相国居第二位，第三、第四位则张使君、陆处士，子述居第五，王坐于末席。已而酒行乐作。王请坐客各赋诗歌以为乐。伍君乃左抚剑，右击盆，朗朗而作歌曰：
　　驾艅艎之长舟兮，览吴会之故都。怅馆娃之无人兮，麋鹿游于姑苏。忆吴子之骤强兮，盖得人以为任。战柏举而入楚兮，盟黄池而服晋。何用贤之不终兮，乃自坏其长城。洎雨东而乞死兮，始踯躅而哀鸣。泛鸱夷于江中兮，驱白马于潮头。眄胥山之旧庙兮，挟天风而远游。龙宫郁其嵯峨兮，水殿开而宴会。日既吉而辰良兮，接宾朋之冠佩。莫椒浆而酌桂醑兮，击金钟而戛鸣球。湘妃汉女出歌舞兮，瑞雾霭而祥烟浮。夜迢迢而未央兮，心摇摇而易醉。抚忙剑而作歌兮，聊以泄千古不平之气。
　　歌竟，范相国持杯而咏诗曰：
　　霸越平吴，扁舟五湖，昂昂之鹤，泛泛之鳬。
　　功成身退，辞荣避位，良弓既藏，黄金曷铸？
　　万岁千秋，魂魄来游，今夕何夕，于此淹留！
　　吹笙击鼓，罗列樽俎，妙女娇娃，载歌载舞，
　　有酒如河，有肉如坡，相对不乐，日月几何？
　　金樽翠爵，为君斟酌，后会未期，且此欢谑。
　　张使君亦倚席而吟侍曰：
　　驱车适故国，挂席来东吴。西风旦夕起，飞尘满皇都。
　　人生在世间，贵乎得所图。问佢华亭鹤，何似松江鲈？
　　岂意千年后，高名犹不孤。郁郁神灵府，济济英俊徒。
　　华筵列玳瑁，美酝倾醍醐。妙舞蹑珠履，狂吟扣金壶。
　　顾余复何人？亦得同歌呼。作诗记胜事，流传遍江湖。
　　陆处士遂离席而陈诗曰：
　　生计萧条具一船，笔床茶灶共周旋。
　　但笼甫里能言鸭，不钓襄江缩项鳊。
　　鼓瑟吹笙传盛事，倒冠落佩预华筵。
　　何须温峤燃犀照，已被旁人作话传。
　　子述乃制长短句一篇，献于座间曰：
　　江湖之渊，神物所居，
　　珠宫贝阙，与世不殊。
　　黄金作屋瓦，白玉为门枢，
　　屏开玳瑁甲，槛植珊瑚珠。
　　祥云瑞霭相扶舆，上通三光下八区，
　　自非冯夷与海若，孰得于此久踌躇！
　　高堂开宴罗宾主，礼数繁多冠冕聚，
　　忙呼玉女捧牙盘，催唤神娥调翠釜。
　　长鲸鸣，巨蛟舞，鳖吹笙，鼍击鼓。
　　骊颔之珠照樽俎，虾须之帘挂廊庑。
　　八音迭奏杂仙韶，宫商响切逼云霄，
　　湘妃姊妹抚瑶瑟，秦家公主来吹萧。
　　麻姑碎擘麒麟脯，洛妃斜拂凤凰翘，
　　天吴紫凤颠倒而奔走，金支翠旗缥缈而动摇。
　　胥山之神余所慕，曾谒神祠拜神墓。
　　相国不改古衣冠，使君犹存晋风度。
　　座中更有天随生，口食杞菊骨骼清，
　　平生梦想不可见，岂期一旦皆相迎。
　　主人灵圣尤难测，驱驾风云归顷刻，
　　周游八极隘四溟，固知不是池中物。
　　鲰生何幸得遭逢，坐令槁朽生华风！
　　待以天厨八珍之异馔，饮以仙府九酝之深锺。
　　唾壶缺，麇柄折，醉眼生花双耳热。
　　不来洲畔采明珠，不去波间摸明月，
　　但将诗旬写鲛绡，留向龙宫记奇绝。
　　歌咏俱毕，觥筹交错。但闻水村喔喔晨鸡鸣，山寺隆隆晓钟击。伍君先别，三高继往。王以红珀盘捧照乘之珠，碧瑶箱盛开水之角，馈赠于子述，命使送还。抵舟，则东方洞然，水路明朗，乃于中流稽首庙堂而去。
　　太虚司法传
　　冯大异，名奇，吴、楚之狂士也。恃才傲物，不信鬼神，凡依草附木之妖，惊世而骇俗者，必攘臂当之，至则凌慢毁辱而后巳，或火其祠，或沉其像，勇往不顾，以是人亦以胆气许之。
　　至元丁丑，侨居上蔡之东门有故之近村，时兵燹之后，荡无人居，黄沙白骨，一望极目。未至而斜日西沉，愁云四起，既无旅店，何以安泊。道旁有一古柏林，即投身而入，倚树少憩。鸺鹬鸣其前，豺狐嗥其后。顷之，有群鸦接翅而下，或跂一足而啼，或鼓双翼而舞，叫噪怪恶，循环作阵。复有八九死尸，僵卧左右，阴凤飒飒，飞雨骤至，疾雷一声，群尸环起，见大异在树下，踊跃趋附。大异急攀缘上树以避之，群尸环绕其下，或啸或詈，或坐或立，相与大言曰：“今夜必取此人！不然，吾属将有咎”已而云收雨止，月光穿漏，见一夜叉自远而至，头有二角，举体青色，大呼阔步，径至林下，以手撮死尸，摘其头而食之，如啖瓜之状；食讫，饱卧，鼾睡之声动地。大异度不可久留，乘其熟寐，下树迸逸，行不百步，则夜叉已在后矣，舍命而奔，几为所及。遇一废寺，急入投之，东西廊皆倾倒，惟殴上有佛像一躯，其状甚伟。见佛背有一穴，大异计穷，窜身入穴，潜于腹中，自渭得所托，可无虞矣。忽闻佛像鼓腹而笑曰：“彼求之而不得，吾不求而自至，今夜好顿点心，不用食斋也！ ”即振迅而起，其行甚重，将十步许，为门限所碍。蹴然仆地，土木狼籍，胎骨糜碎矣。大异得出，犹太言曰：“胡鬼弄汝公，反自掇其祸矣！”即出寺而行。遥望野中，灯烛荧煌，诸人揖让而坐。喜甚，弛往赴之。及至，则皆无头者也，有头者则无一臂，或缺一足。大异不顾而走。诸鬼怒曰：“吾辈方此酣畅，此人大胆，敢来冲突！正当执之以为脯胾耳。 ”即踉蹡哮吼，或搏牛粪而掷，或攫人骨而投，无头者则提头以趁之。前阻一永，大异乱流而渡，诸鬼至永。则不敢越。蓦及半里，大异回顾，犹闻喧哗之声，靡靡不已。须臾，月堕，不辨蹊径，失足坠一坑中，其深无底，乃鬼谷也。寒沙瞇目，阴气彻骨，群鬼萃焉。有赤发而双角者，绿毛而两翼者，鸟喙而獠牙者，牛头而兽面者，皆身如蓝靛，口吐火焰，见大异至，相贺曰：“仇人至矣！ ”即以铁纽系其颈，皮繂拴其腰，驱至鬼王之座下，告曰：“此即在世不信鬼神，凌辱吾徒之狂土也。 ”鬼玉怒责之曰：“汝具五体而有知识。岂不闻鬼神之德其盛矣乎？孔子圣人也，犹曰敬而远之。大《易》所谓载鬼一车，《小雅》听谓为鬼为蜮。他如《左传》所纪，晋景之梦，伯有之事，皆是物也。汝为河人，犹言其无？吾受汝侮久矣！今幸相遇，吾乌得而甘心焉。 ”即命众鬼卸其冠裳，加以棰楚，流血淋漓，求死不得。鬼王乃谓之曰：“汝欲调泥成酱乎？汝欲身长三丈乎？ ”大异念泥岂可为酱，因愿身长三丈。众鬼即捽之于石床之上，如搓粉之状，众手反复而按摩之，不觉渐长，已而扶起，果三丈矣，袅袅如竹竿焉。众笑辱之，呼为长竿怪。王又谓之曰：“汝欲煮右成汁乎？汝欲身矮一尺乎？”大异方苦其长，不能自立。即愿身矮一尺。众鬼又驱至石床上，如按面之状，极力一捺，骨节磔磔有声，乃拥支起，果一尺矣，团圞如巨蟹焉。众又笑辱之，呼为蟛蜞怪。大异蹒跚于地，不胜其苦。旁有一老鬼，抚掌大笑曰：“足下平日不信鬼怪，今日何故作此形骸？ ”乃请于众曰：“彼虽无礼，毖遭辱亦甚矣，可怜许，请宥之！ ”即以两手提挈大异而抖擞之，须曳复故。大异求还，诸鬼曰：“汝既到此，不可徒返，吾等各有一物相赠，所贵人间知有我辈耳。 ”老鬼曰：“然则，以何物赠之？ ”一鬼曰：“吾赠以拨云之角。 ”即以两角置于大异之额，岌然相向。一鬼曰：“吾赠以哨风之嘴。”即以一铁嘴加于其唇，尖锐如鸟喙焉。一鬼曰：“吾赠以朱华之发。”即以赤水染其发，皆鬅鬙而上指，其色如火。一鬼曰：“吾赠以碧光之睛。”即以二青珠嵌于其目，湛湛而碧色矣。老鬼遂送之出坑曰：“善自珍重，向者群小溷渎，幸勿记怀也。”大异虽得出，然而顶拨云之角，戴哨风之嘴，被朱华之发，含碧光之睛，俨然成一奇鬼。到家，妻孥不敢认；出市，众共聚观。以为怪物，小儿则惊啼而逃避。遂闭户不食，愤懑而死。临死，谓其家曰：“我为诸鬼所困，今其死矣！可多以纸笔置柩中，我将讼之于天。数日之内，蔡州有一奇事，是我得理之时也，可沥酒而贺我矣。 ”言讫而逝。过三日，白昼风雨大作，去雾四塞，雷霆霹雳，声振寰宇，屋瓦皆飞，大木尽拔，经宿始霁。则所堕之坑，陷为一巨泽，弥漫数里，其水皆赤。忽闻柩中作语曰：“讼已得理！诸鬼皆夷灭无遗！无府以吾正直，命为太虚殿司法，职任隆重，不复再来人世矣。 ”其家祭而葬之，肸蠁之间，如有灵焉。
　　修文舍人传
　　夏颜，字希贤，吴之震泽人也。博学多闻，性气英迈，幅巾布裘，游于东西两浙间。喜慷慨论事，迭迭不厌，人每倾下之。然而命分甚薄，日不暇给，尝喟然长叹曰：“夏颜，汝修身谨行，奈何不能润其家乎？”则又自解曰：“颜渊困于陋巷，岂道义之不足也？贾谊屈于长沙，岂文章之不赡也？校尉封拜而李广不侯，岂智勇之不逮也？侏儒饱死而方朔苦饥，岂才艺之不敏也？盖有命焉，不可幸而致。吾知顺受而已，岂敢非理妄求哉！ ”
　　至正初，客死润州，葬于北固山下。友人有与之契厚者，忽遇之于途。见颜驱高车，拥大盖，峨冠曳佩，如侯伯状，从者各执其物，呵殿而随护，风采扬扬，非复住日，投北而去。友人不敢呼之。
　　一日，早作，复遇之于里门，颜遽搴帷下车而施揖曰：“故人安否？”友人遂与叙旧，执手款语，不异平生。乃问之曰：“与君隔别未久，而能自致青云，立身要路。车马仆从，如此之盛；衣服冠带，如此之华，可谓大丈夫得志之秋矣！不胜健羡之至！ ”颜曰：“吾今隶职冥司，颇极清要。故人下问，何敢有隐，但途路之次，未暇备述，如不相弃，可于后夕会于甘露寺多景楼，庶得从容时顷，少叙间阔，不知可乎？望勿以幽冥为讶，而负此诚约也。 ”友人许之。告别而去。是夕，携洒而往，则颜已先在，见其至，喜甚，迎谓曰：“故人真信士，可谓死生之交矣！ ”乃言曰：“地下之乐，不减人间，吾今为修文舍人，颜渊、卜商旧职也。冥司用人，选擢甚精，必当其才，必称其职，然后官位可居，爵禄可致，非若人间可以贿赂而通，可以门第而进，可以外貌而滥充，可以虚名而攫取也。试与君论之：今夫人世之上，仕路之间，秉笔中书者，岂尽萧、曹、丙、魏之徒乎？提兵阃外者，岂尽韩、彭、卫、霍之流乎？馆阁擒文者，岂皆班、扬、董、马之辈乎？郡邑牧民者，岂皆龚、黄、召，杜之俦乎？骐骥服盐车而驽骀厌刍豆，凤凰栖枳棘而鸱鸮鸣户庭，贤者槁项黄馘而死于下，不贤者比肩接迹而显于世，故治日常少，乱日常多，正坐此也。冥司则不然、黜陟必明，赏罚必公，昔日负君之贼，败国之臣，受穹爵而享厚禄者，至此必妥其殃，昔日积善之家，修德之士，阨下位而困穷途者，至此必蒙其福。盖轮口之数，报应之条，至此而莫逃矣。 ”遂引满而饮，连举数觥，凭栏观眺，口占律诗二章，吟赠友人曰：
　　笑拍阑干扣玉壶，林鸦惊散渚禽呼。
　　一江流水三更月，两岸青山六代都。
　　富贵不来吾老矣，幽明无间子知乎？
　　旁人若问前程事，积善行仁是坦途。
　　满身风露夜茫茫，一片山光与水光。
　　铁瓮城边人玩月，鬼门关外客还乡。
　　功名不博诗千首，生死何殊梦一场！
　　赖有故人知此意，清谈终夕据藤床。
　　吟讫，搔首而言曰：“太上立德，其次立功。其次立言。仆在世之日，无德可称，无功可述，然而着成集录，不下数百卷。作为文章，将及千余篇，皆极深研几，尽意而为之者。奄忽以来，家事零替，内无应门之童，外绝知音之士，盗贼之所攘窃，虫鼠之所毁伤，十不存一，甚可惜也。伏望故人以怜才为念，恤交为心，捐季子之宝剑，付尧夫之麦舟，用财于当行，施德于不报，刻之桐梓，传于好事，庶几不与草木同腐此则故人之赐也。兴言及此，惭愧何胜！ ”友人许诺。颜大喜，捧觞拜献，以致丁宁之意。已而，东方渐曙，告别而去。友人吴中，访其家，除散亡零落外，犹得遗文数百篇，并所薯《汲古录》、《通玄志》等书，亟命工镂版，鬻之予肆，以广其传。颜复到门致渤。自此往来无间，其家吉凶祸福，皆前期报之。三年之启，友人感疾，颜来访问，因谓曰：“仆备员修文府，日月已满，当得举代。冥间最重此职，得之甚难。君若不欲，则不敢强；万一欲之，当与尽力。所以汲汲于此者，盖欲报君镂版之恩耳。人生会当有死，纵复强延数年，何可得居此地也？ ”友人欣然许之，遂处置家事，不复治疗，数日而终。
　　鉴湖夜泛记
　　处士成令言，不求闻达，素爱会稽山水。天历间，卜居鉴湖之滨，诵“千岩竞秀，万壑争流”之句，终日遨游不辍。常乘一叶小舟，不施篙橹，风帆浪揖，任其所之，或观鱼水涯，或盟鸥沙际，或苹洲狎鹭，或柳岸闻鸳。沿湖三十里，飞者走者，浮者跃者，皆熟其状貌，与之相忘，自去自来，不复疑俱。而樵翁、耕叟、渔童、牧竖遇之，不问老幼，俱得其欢心焉。初秋之夕，泊舟千秋观下，金凤乍起，白露未零，星斗交辉，水天一色，时闻菱歌莲唱，应答于洲渚之间。令言卧舟中，仰视天汉，如白练万丈，横亘于南北，纤云扫迹，一尘不起。乃扣船舷，歌宋之问明河之篇，飘飘然有遗世独立，羽化登仙之意。舟忽自动，其行甚速，风水俱駃，一瞬千里，若有物引之者。令言莫测。须臾，至—处，寒气袭入，清光夺目，如玉田湛湛，琪花瑶草生其中，如银海洋洋，异兽神鱼泳其内。乌鸦群鸣，白榆乱植。令言度非人间，披衣而起，见珠宫岌然，宫阙高耸。有一仙娥，自内而出，被冰绡之衣，曳霜纨之帔，戴翠凤步摇之冠，蹑琼纹九章之履。侍女二人，一执金柄障扇，一捧玉环如意，星眸月貌，光彩照人。至岸侧，谓令言曰：“处士来何迟？”令言拱而对曰：“仆晦迹江湖，忘形鱼鸟，素乏诚约，又昧平生，何以有来迟之问？ ”仙娥笑曰：“卿安得而识我乎？所以奉邀至此者，盖以卿夙负高义，久存硕德，将有诚悃，籍卿传之于世耳。 ”乃请令言登岸，邀之入门，行数十步，见一大殿，榜曰：天章之殿。殿后有一高阁，题曰：灵光之阁。内设云母屏，铺玉华箪，四面皆水晶帘，以珊瑚钩挂之，通明如白昼。梁间悬香球二枚，兰麝之气，芬芳触鼻。请令言对席坐而语之曰：“卿识此地乎？即人世所谓天河，妾乃织女之神也。此去尘间，已八万余里矣。 ”令言离席而言曰：“下界愚民，甘与草木同腐。今夕何幸，身游天府，足践仙宫，获福无量，受恩过望。然未知尊神欲托以何事，授以何言？愿得详闻，以释尘虑。 ”仙娥乃低首敛躬，端肃而致词曰： “妾乃天帝之孙，灵星之女，夙禀贞性，离群索居。岂意下土无知，愚民好诞，妄传秋夕之期，指作牵牛之配，致令清洁之操，受此污辱之名。开其源者，齐谐多诈之书；鼓其波者，楚俗不经之语；傅会其说而倡之者，柳宗元乞巧之文，铺账其事而和之者。张文潜七夕之咏。强词雄辩，无以自明；鄙语邪言，何所不至！往往形诸简牍，播于篇章，有曰：‘北斗佳人双泪流，眼穿肠断为牵牛。 ’又曰：‘莫言天上稀相见，犹胜人间去不回！ ’有曰：‘未会牵牛意若何，须邀织玄弄金梭。 ’又曰：‘时人下用穿针待，没得心情送巧来。 ’似此者不一而足，亵侮神灵。罔知忌惮，是可忍也，孰不可忍！ ”令言对曰：“鹊桥之会，牛渚之游，今听神言，审其妄矣。然如嫦娥月殿之奔，神女高唐之会，后土灵佑之事，湘灵冥会之诗，果有之乎，抑未然乎？ ”仙娥怃然曰：“嫦娥者，月宫仙女；后土者，地祗贵神；大禹开峡之功。巫神实佐之；而湘灵者，尧女舜妃。是皆圣贤之裔，贞烈之伦，乌有如世俗所谓哉！非若上元之降封陟，云英之遇裴航，兰香之嫁张硕，彩鸾之配文箫，情欲易生，事迹难掩者也。世人咏月之诗曰：‘嫦娥应悔偷灵药，碧海青天夜夜心。 ’题峡之句曰：‘一自高唐赋成后，楚他天云雨尽堪疑。 ’夫日月两曜。混沦之际，开辟之初，既已具矣，岂有羿妻之说，窃药之事，而妄以孤眠霜宿侮之乎？云者，山川灵气，雨者，天地沛泽，奈何因宋玉之谬，辄指为房帷之乐，譬之衽席之欢？慢伸渎天，莫此为甚！湘君夫人，帝舜之配，陟方之日，盖已老矣。李群玉者，果何人欤？敢以淫邪之词，溷于黄陵之庙曰：‘不知精爽落何处，疑是行云秋色中。 ’自述奇遇。引归其身，诞妄矫诬，名检扫地！后土之传，唐人不敢明斥则天之恶，故假此以讽之耳。世俗不识，便谓诚然，至有‘韦郎年少眈闲事，案上休看《太白经》’之句。夫欲界诸天，皆有配耦，其无耦者，则无欲者也。士君子于名教中自有乐地，何至造述鄙猥，诬谤高明，既以欺其心，又以惑于世，而自处于有过之域哉！幸卿至世，悉为白之，毋令云霄之上，星汉之间，久受黄口之谗，青蝇之玷也。 ”令言又问曰：“世俗之多诳，仙真之被诬，今听神言，知其伪矣。然如张骞之乘槎，君平之辨石，将信然欤？抑妄谈欤？ ”仙娥曰：“此事则诚然矣！夫博望侯乃金门宜吏，严先生乃玉府仙曹，暂谪人间，灵性具在，故能周游八极，辨识异物。岂常人之可比乎？卿非三生有缘，今夕亦乌得至此！ ”遂出瑞锦二端以赠之，曰：“卿可归矣，所托之事，幸勿相忘。”令盲拜辞登舟，但觉风露高寒，涛澜汹涌，一饭之顷，却回旧所，则淡雾初生，大星渐落，鸡三鸣而更五点矣。取锦视之，与世间所织不甚相异，藏之箧笥，以待博物者辨之。后遇西域贾胡，试出示焉，抚玩移时，改容言曰：“此天上至宝，非人间物也。”令言问：“何以知之？”曰：“吾见其文顺而不乱，色纯而不杂。以日映之，瑞气葱葱而起，以尘掩之，自然飞扬而去。以为幄帐，蚊蚋不敢入，以为衣帔，雨雪不能濡。隆冬御之，不必挟纩而燠；盛夏张之，不必乘风而凉。其蚕盖扶桑之叶所饲，其丝则天河之水所濯，岂非织女机中之物乎？君何从得此？ ”令言秘之，不肯述其故。遂轻舟短棹，长游不返。后二十年，有遇之于玉笥峰者，颜貌红泽，双瞳湛然，黄冠布裘，不巾不带。揖而问之，则御凤而去，其疾如飞，追之不能及矣。
　　绿衣人传
　　天水赵源，早丧父母，未有妻室。延佑间，游学至于钱塘，侨居西湖葛岭之上，其侧即宋贾秋壑旧宅也。源独居无聊，尝日晚徙倚门外，见一女子，从东来，绿衣双鬟，年可十五六，虽不盛妆浓饰，而姿色过人，源注目久之。明日出门，又见，如此凡数度，日晚辄来。源戏问之曰：“家居何处，暮暮来此？”女笑而拜曰：“儿家与君为邻，君自不识耳。”源试挑之，女欣然而应，因遂留宿，甚相亲昵。明旦，辞去，夜则复来。如此凡月余，情爱甚至。源问其姓氏居址，女曰： “君但得美妇而已，何用强知。”问之不已，则曰：“儿常衣绿，但呼我为绿衣人可矣。 ”终不告以居址所在。源意其为巨室妾媵，夜出私奔，或恐事迹彰闻，故不肯言耳，信之不疑，宠念转密。
　　一夕，源被酒，戏指其衣曰：“此真可谓‘绿兮衣兮，绿衣黄裳者也。”女有惭色，数夕不至。及再来，源叩之，乃曰：“本欲相与偕老，奈何以婢妾待之，令人忸怩而不安，故数日不敢侍君之侧。然君已知矣，今不复隐，请得备言之。儿与君，旧相识也，今非至情相感，莫能及此。 ”源问其故，女惨然曰：“得无相难乎？儿实非今世人，亦非有祸于君者，盖冥数当然，夙缘未尽耳。 ”源大惊曰：“愿闻其详。”女曰：“儿故宋秋壑平章之侍女也。本临安良家子，少善弈棋，年十五，以棋童入侍，每秋壑朝回，宴坐半闲堂，必召儿侍弈，备见宠爱。是时君为其家苍头，职主煎茶，每因供进茶瓯，得至后堂。君时年少，美姿容，儿见而慕之，尝以绣罗钱箧，乘暗投君。君亦以玳瑁脂盒为赠，彼此虽各有意，而内外严密，莫能得其便。后为同辈所觉，谗于秋壑，遂与君同赐死于西湖断桥之下。君今已再世为人，而儿犹在鬼箓，得非命欤？ ”言讫，呜咽泣下。源亦为之动容。久之，乃曰：“审若是，则吾与汝乃再世因缘也，当更加亲爱，以偿畴昔之愿。 ”自是遂留宿源舍，不复更去。源素不善奕，教之弈，尽传其妙，凡平日以棋称者，皆不能敌也。
　　每说秋壑旧事，其所目击者，历历甚详。尝言：秋壑一日倚楼闲望，诸姬皆侍，适二人乌巾素服，乘小舟由湖登岸。一姬曰：“美哉，二少年！”秋壑曰：“汝愿事之耶？当令纳聘。”姬笑而无言。逾时，令人捧一盒，呼诸姬至前曰：“适为某姬纳聘。”启视之，则姬之首也，诸姬皆战栗而退。又尝贩盐数百艘至都市货之。太学有诗曰：
　　昨夜江头涌碧波，满船都载相公鹾；
　　虽然要作调羹用，未必调羹用许多！
　　秋壑闻之，遂以士人付狱，论以诽谤罪。又尝于浙西行公田法，民受其苦，或题诗于路左云：
　　襄阳累岁困孤城，豢养湖山不出征。
　　不识咽喉形势地，公田枉自害苍生。
　　秋壑见之，捕得，遭远窜。又尝斋云水千人，其数已足，末有一道士，衣裾褴褛，至门求斋。主者以数足，不肯引入，道士坚求不去，不得已于门侧斋焉。斋罢，覆其钵于案而去，众悉力举之，不动。启于秋壑，自往举之，乃有诗二句云：“得好休时便好休，收花结子在漳州。”始知真仙降临而不识也。然终不喻“漳州”之意，嗟乎！孰知有漳州木绵庵之厄也！又尝有艄人泊舟苏堤，时方盛暑，卧于舟尾，终夜不寐，见三人长不盈尺，集于沙际，一曰：“张公至矣，如之奈何？ ”一曰：“贾平章非仁者，决不相恕！ ”一曰：“我则已矣，公等及见其败也！ ”相与哭入水中。次日，渔者张公获一鳖，径二尺余，纳之府第。不三年而祸作。盖物亦先知，数而不可逃也。源曰：“吾今日与汝相遇，抑岂非数乎？ ”女曰：“是诚不妄矣！ ”源曰：“汝之精气，能久存于世耶？ ”女曰：“数至则散矣。 ”源曰：“然则何时？ ”女曰：“三年耳。 ”源固未之信。
　　及期，卧病不起。源为之迎医，女不欲，曰：“曩固已与君言矣，因缘之契，夫妇之情，尽于此矣。 ”即以手握源臂，而与之诀曰：“儿以幽阴之质，得事君子，荷蒙不弃，周旋许时。往者一念之私，俱陷不测之祸，然而海枯石烂，此恨难消，地老天荒，此情不泯！今幸得续前生之好，践往世之盟，三载于兹，志愿已足，请从此辞，毋更以为念也！ ”言讫，面壁而卧，呼之不应矣。源大伤恸，为治棺榇而殓之。将葬，怪其柩甚轻，启而视之，惟衣衾钗珥在耳。乃虚葬于北山之麓。源感其情，不复再娶，投灵隐寺出家为僧，终其身云。
　　附录
　　秋香亭记
　　至正间，有商生者，随父宦游姑苏，侨居乌鹊桥，其邻则弘农杨氏第也。杨氏乃延佑大诗人浦城公之裔。浦城娶于商，其孙女名采采，与生中表兄妹也。浦城已殁，商氏尚存。生少年，气禀清淑，性质温粹，与采采俱在童卯。商氏，即生之祖姑也。每读书之暇，与采采共戏于庭，为商氏所钟爱，尝抚生指采采谓曰： “汝宜益加进修，吾孙女誓不适他族，当令事汝，以续二姓之亲，永以为好也。 ”女父母乐闻此言，即欲归之，而生严亲以生年幼，恐其怠于学业，请俟他日。生、女因商氏之言，倍相怜爱。
　　数岁，遇中秋月夕，家人会饮沾醉，遂同游于生宅秋香亭上，有二桂树，垂荫婆娑，花方盛开，月色团圆，香气浓馥，生、女私于其下语心焉。是后，女年稍长，不复过宅，每岁节伏腊，仅以兄妹礼见于中堂而已。闺阁深邃，莫能致其情。后一岁，亭前桂花始开，女以折花为名，以碧瑶笺书绝句二首，令侍婢秀香持以授生，嘱生继和，诗曰：
　　秋香亭上桂花芳，几度风吹到绣房。
　　自恨人生不如树，朝朝肠断屋西墙！
　　秋香亭上桂花舒，用意殷勤种两株。
　　愿得他年如此树，锦裁步障护明珠。
　　生得之，惊喜，遂口占二首，书以奉答，付婢持去。诗曰：
　　深盟密约两情劳，犹有余香在旧袍。
　　记得去年携手处，秋香亭上月轮高。
　　高栽翠柳隔芳园，牢织金笼贮彩鸳。
　　忽有书来传好语，秋香亭上鹊声喧。
　　生始慕其色而已，不知其才之若是也，既见二诗，大喜欲狂。但翘首企足，以待结褵之期，不计其它也。女后以多情致疾，恐生不知其眷恋之情，乃以吴绫帕题绝句于上，令婢持以赠生。诗曰：
　　罗帕熏香病裹头，眼波娇溜满眶秋。
　　风流不与愁相约，才到风流便有愁。
　　生感叹再三，未及酬和。适高邮张氏兵起，三吴扰乱，生父挈家南归临安，展转会稽、四明以避乱；女家亦北徙金陵。音耗不通者十载。吴元年，国朝混一，道路始通。时生父已殁，独奉母居钱塘故址，遣旧使老苍头往金陵物色之，则女以甲辰年适太原王氏，有子矣。苍头回报，生虽怅然绝望，然终欲一致款曲于女，以导达其情，遂市剪彩花二盝，紫绵脂百饼，遣苍头赍往遗之。恨其负约，不复致书，但以苍头己意，托交亲之故，求一见以觇其情。王氏亦金陵巨室，开彩帛铺于市，适女垂帘独立，见苍头趦趄于门，遽呼之曰：“得非商兄家旧人耶？ ”即命之入，询问动静，颜色惨怛。苍头以二物进，女怪其无书，具述生意以告。女吁嗟抑塞，不能致辞，以酒馔待之。约其明日再来叙话。苍头如命而往。女剪乌丝襕，修简遗生曰：伏承来使，具述前因。天不成全，事多间阻。盖自前朝失政，列郡受兵，大伤小亡，弱肉强食，荐遭祸乱，十载于此。偶获生存，一身非故，东西奔窜，左右逃逋；祖母辞堂，先君捐馆；避终风之狂暴，虑行露之沾濡。欲终守前盟，则鳞鸿永绝；欲径行小谅，则沟渎莫知。不幸委身从人，延命度日。顾伶俜之弱质，值屯蹇之衰年，往往对景关情，逢时起恨。虽应酬之际，勉为笑欢；而岑寂之中，不胜伤感。追思旧事，如在昨朝。华翰铭心，佳音属耳。半衾未暖，幽梦难通，一枕才欹，惊魂又散。视容光之减旧，知憔悴之因郎；怅后会之无由，叹今生之虚度！岂意高明不弃，抚念过深，加沛泽以滂施，回余光以返照，采葑菲之下体，记萝茑之微踪；复致耀首之华，膏唇之饰，衰容顿改，厚惠何施！虽荷恩私，愈增惭愧！而况迩来形销体削，食减心烦，知来日之无多，念此身之如寄。兄若见之，亦当贱恶而弃去，尚何矜恤之有焉！倘恩情未尽，当结伉俪于来生，续婚姻于后世耳！临楮呜咽，悲不能禁。复制五十六字，上渎清览，苟或察其辞而恕其意，使箧扇怀恩，绨袍恋德，则虽死之日，犹生之年也。诗云：
　　好姻缘是恶姻缘，只怨干戈不怨天。
　　两世玉箫犹再合，何时金镜得重圆？
　　彩鸾舞后肠空断，青雀飞来信不传。
　　安得神灵如倩女？芳魂容易到君边！
　　生得书，虽无复致望，犹和其韵以自遣云：
　　秋香亭上旧姻缘，长记中秋半夜天。
　　鸳枕沁红妆泪湿，凤衫凝碧睡花圆。
　　断弦无复鸾胶续，旧盒空劳蝶使传。
　　惟有当时端正月，清光能照两人边。
　　并其书藏巾笥中，每一览之，辄寝食俱废者累日，盖终不能忘情焉耳。生之友山阳瞿佑备知其详，既以理谕之，复制《满庭芳》一阕，以着其事。词曰：月老难凭，星期易阻，御沟红叶堪烧。辛勤种玉，拟弄凤凰箫。可惜国香无主，零落尽露蕊烟条。寻春晚，绿阴青子，鶗鴂已无聊。蓝桥虽不远，世无磨勒，谁盗红绡？怅欢踪永隔，离恨难消！回首秋香亭上，双桂老，落叶飘飖。相思债，还他未了，肠断可怜宵！仍记其始末，以附于古今传奇之后，使多情者览之，则章台柳折，佳人之恨无穷；仗义者闻之，则茅山药成，侠士之心有在。又安知其终如此而已也！
　　寄梅记
　　朱端朝，字廷之，宋南渡后，肄业上庠，与妓女马琼琼者善，久之，情爱稠密。端朝文华富赡，琼琼识其非白屋久居之人，遂倾心焉，凡百资用，皆悉力给之。屡以终身为托。端朝虽口从，而心不之许，盖以其妻性严，非薄幸也。值秋试，端朝获捷，琼琼喜而劳之。端朝乃益淬励，省业春闱，揭报果复中优等。及对策，失之太激，遂置下甲。初注授南昌尉。琼琼力致恳曰：“妾风尘卑贱，荷君不弃。今幸荣登仕版，行将云泥隔绝，无复奉承枕席。妾之一身，终沦溺矣！诚可怜悯！欲望君与谋脱籍，永执箕帚。虽君内政谨严，妾当委曲遵奉，无敢唐突。万一脱此业缘，受赐于君，实非浅浅。且妾之箱箧稍充，若与力图，去籍犹不甚难。 ”端朝曰：“去籍之谋固易，但恐不能使家人无妒。吾计之亦久矣。盛意既浓，沮之则近无情，从之则虞有辱，奈何！然既出汝心，当徐为调护，使其柔顺，庶得相安，否则计无所措也。 ”一夕，端朝因间，谓其妻曰：“我久居学舍，虽近得一官，家贫，急于干禄，岂得待数年之阙？且所得官，实出妓子马琼琼之赐。今彼欲倾箱箧，求托于我。彼亦小心，能迎合人意，诚能脱彼于风尘，亦仁人之恩也。 ”其妻曰：“君意既决，亦复何辞。 ”端朝喜谓琼琼曰：“初畏不从，吾试叩之，乃忻然相许。 ”端朝于是宛转求脱，而琼琼花籍亦得除去，遂运橐与端朝俱归。既至，妻妾怡然。端朝得琼琼之所携，家遂稍丰。因辟一区，为二阁，以东、西名，东阁以居其妻，令琼琼处于西阁。阙期既满，迓吏前至。端朝以路远俸薄，不欲携累，乃单骑赴任。将行，置酒相别，因瞩曰：“凡有家信，二阁合书一缄，吾覆亦如之。 ”
　　端朝既至南昌，半载方得家人消息，而止东阁一书。端朝亦不介意。既栽覆，西阁亦不及见，索之，颇遭忌嫉，乃密遣一仆，厚给裹足，授以书，嘱之曰：“勿令孺人知之。”书至，端朝发阅，无一宇。乃所画梅雪扇面而已。反复观玩，后写一《减字木兰花》词云：
　　雪梅妒色，雪把梅花相抑勒。梅性温柔，雪压梅花怎起头？芳心欲破，全仗东君来作主。传语东君，早与梅花作主人。
　　端朝自是坐卧不安，日夜思欲休官。盖以侥幸一官，皆琼琼之力，不忘本也。寻竟托疾弃归。既至家，妻妾出迎，怪其未及尽考，忽作归计，叩之不答。既而设酒，会二阁而言曰：”我羁縻千里，所望家人和顺，使我少安。昨见西阁所寄梅扇词，读之使人不遑寝食，吾安得不归哉！ ”东阁乃曰：“君今已仕，试与判此孰是。 ”端朝曰：“此非口舌可尽，可取纸笔书之。 ”遂作《浣溪沙》一阕云：
　　梅正开时雪正狂，两般幽韵孰优长？且宜持酒细端详。
　　梅比雪花输一白，雪如梅蕊少些香，无公非是不思量。
　　自后二阁欢会如初，而端朝亦不复仕矣。
　　
　　
