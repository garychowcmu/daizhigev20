孙公谈圃 宋 孙升

    绍圣之改元也，凡仕于元而贵显者，例皆窜贬湖南，岭表相望而错趾，惟闽郡独孙公一人迁于临汀。四年夏五月，单车而至，屏处林谷，幅巾杖屦，往来乎精蓝幽坞之间，其后避谤，杜门不出。余时侍亲守官长汀县，窃从公游，闻公言皆可以为后世法，亦足以见公平生所存之大节。于是退而笔之，集为三卷，命曰《孙公谈圃》。公状貌奇特，眉目孤耸，望之凛然可畏。元时，历三院，迁左史，入中书为舍人，危言谠论，内外惮之。已而忤时宰意，以集贤殿修撰留守南都，后迁天章阁待制。其谪官也，自南都为归州，遂以散秩谪临汀。公在汀二年，竟以疾终。明年，岁在庚辰，天子嗣位，尽还公官职，士大夫伤公之不及见也。余辱公之知且久，而公之语亦尝属余记焉，公之子幼而孤，则其事久或不传，于是详而述之，庶几不为负公者，非特为谈圃道也。公讳升，字君孚，高邮人。建中靖国元年正月初四日，临江刘延世述之引。
    ●卷上
    艺祖生西京夹马营，营前陈学究聚生徒为学，宣祖遣艺祖从之。上微时尤嫉恶，不容人过，陈时时开谕，后得赵学究，即馆于汴第。杜后录陈之旧，召至门下，与赵俱为门客，然艺祖独与赵计事，陈不与也。其后艺祖践祚，而陈居陈州村舍，聚生徒如故。逮太宗判南衙，使人召之，居无何，有言开封之政皆出于陈，艺祖怒问状，太宗惧，遂遣之，且以白金赠行。陈归，半道尽为盗掠，居陈村舍，生徒日衰，饥寒无与从者。太宗即位，以左司谏召之，官吏大集其门，馆于驿舍，一夕醉饱而死。赵学究即赵普也，陈忘其名，崔伯易能道其详，屡欲作传。
    周孟阳春卿，英庙宫僚也，圣眷素厚，书简以老丈称之。当储副时固辞不就，而魏公亟欲定大计，使人诮春卿，春卿因造卧内谕意。时裕陵秉烛侍立。上曰：“所以不就者，避祸也。”春卿曰：“今日之事，太尉岂不知？若果不就，必当别立他人，太尉能避祸乎？”上大悟，即拜春卿床下，遂正储位。裕陵在东宫，朝廷复以春卿为翼善。春卿为人纯直，谓不当为父子宫僚，上表力辞，有“亲奉尧言，躬承禹拜”之句。魏公怒曰：“不易丙吉。”初，朝廷阙副枢，人以春卿必膺是命，已而寝不报。迨裕陵即位，孙永述其事，始进天章阁待制，入谢，上抚慰甚厚。未几，以疾终，家贫不克葬，露殡佛寺。元御史贾易请依王例中使护葬，宣仁曰：“待其子来。”子定民至，尽哀。英庙所赐御札上之，赐银千两，官其一孙。
    赵参政悦道，初好神仙术。在成都，有僧上诗云：须向维摩顶上行，悦道遂悟。后有道士献紫金盂，悦道拒不受，道士求金三两易之，悦道曰：“吾以三两凡金换奇金，不可。”在青州，有何郎中，相传晋时人，公招之至，则须发皓白，肌肤如槁木，龙钟几不能步，而饮啖自若。悦道悯其羸，使两吏扶掖而出，至门外，则行步如飞。吏还报，悦道大骇，使健步追之，已失所在。悦道后归乡里，一日，忽遍辞亲友，其子几怪其形色异常，问后事，悦道厉声斥之，少顷，趺坐而化。
    秦州西溪多蚊，使者行按左右以艾烟熏之，有一厅吏醉仆，为蚊所而死。世传“饱似樱桃重，饥如柳絮轻。但知从此去，不要问前程”，范文正公诗也。西溪瀚海堰，吕蒙正所治，至今屋记尚在，后文正继往，故堰之城至今为利。
    王青，晏元献公门下常卖人，自号王实头，常遇奇士，传一相术，时时相公之奴婢，辄中。夫人一日呼至堂下，青遽相其女曰：“此国夫人也。”夫人笑曰：“为我择一佳婿。”青应声曰：“恰有一秀才，姓富，须做宰相，明年状元及第，在兴国寺下。”元献退朝，夫人具道其事，使人通好。明年，富黜于春官，晏以青为妄，大悔之。未几，富中大科，恩比状元，即大丞相郑公也。青有女婿，时秀才，仪貌甚伟，众以青善相，必得非常人。青曰：“吾女命薄，安敢适富贵人。”时生亦非远到，果及第而卒。
    司马温公之薨，当明堂大享，朝臣以致斋不及奠。肆赦毕，苏子瞻率同辈以往，而程颐固争，引《论语》“子于是日哭则不歌”。子瞻曰：“明堂乃吉札，不可谓歌则不哭也。”颐又谕司马诸孤不得受吊，子瞻戏曰：“颐可谓燠糟鄙俚叔孙通。”闻者笑之。
    吕相端奉使高丽，过洋祝之曰：“回日无虞，当以金书《维摩经》为谢。”比回，风涛辄作，遂取经沉之，闻丝竹之声起于舟下，音韵清越，非人间比，经沉隐隐而去。崔伯易在礼部，求奉使高丽故实，遂得申公事。故杨康国、钱勰皆写此经往，丰稷为杨掌笺表，言东海洋，龙宫之宝藏所也，气如厚雾，虽无风亦有巨浪，使人卧木匣中，虽荡而身不摇，食物尽呕，唯饮少浆。舟前大龟如屋，两目如臣烛，光耀沙上。舟人以此卜之，见则无虞也。
    荆公为江西漕，梦小龙呼相公，求夹注《维摩经》十卷，久而忘之。后至友人家，见佛堂中有是经，因录而送庙，及在相府，梦小龙来谢。
    吴待问得解时，母已八十余岁，欲赴礼部，见邻人泣下。邻人曰：“秀才但行，吾遣妻儿往，毋恤其失所。”待问下第，不果归，次举登第，及门，方知母已亡。问殡所，乃在一路隅，待问欲迁，邻人云：“初已卜地，无何至此柩绳自断，遂藁葬。”待问引术者求佳处，数日无易路隅之吉，遂为兆域。后诸子相继登第，而冲卿入相。
    交趾犯邕州，苏缄知不可守，自残其家，坐厅事骂贼而死。朝廷命郭逵讨之。交趾地热，死者十八九，至富梁江止存一二人，所过暴犯无噍类。士卒颇思战，逵下令：敢言战者斩。相持久之，食尽，有觇者言，窖粟江外可取燕。逵疑有伏兵，以蕃落骑五千卫而后往。交趾洪真太子素养卒五百，禁嗜欲，教以阵法，锐甚，人执金牌为号，果遇于窖傍。逵以蕃落骑诱至平地，大破于江中，其卒犹执金牌而没。遂擒太子，因是纳款，当时多罪逵不深入乘胜覆其巢穴也。
    元丰修城，李士京主其役，日费四百千为佣值。元初，公为御史，按图视开发处，来山乾艮例皆发掘，将至震地，即上言：“民庶之家犹有避忌，况天子众大之君乎？”其论甚切，因是罢役。浚濠时，土中得一物，状类人而无眉目，埋之他处，所掘得及舁去之人皆死，或言太岁也。又获大蛇，类龙，送金明池，是夜大风飘瓦。
    子瞻以温公论荐，帘眷甚厚，议者且为执政矣。公力言：“苏轼为翰林学士，其任已极，不可以加，如用文章为执政，则国朝赵普、王旦、韩琦未尝以文称。”又言：“王安石在翰苑为称职，及居相位，天下多事，以安石止可以为翰林，则轼不过如此而已，若欲以轼为辅佐，愿以安石为戒。”
    子瞻试馆职，策题论汉文帝、宣帝及仁宗、神宗。公率傅尧俞王岩叟言：“以文帝有蔽，则仁宗不为无蔽；以宣帝有失，则神宗不为无失。虽不明言，其意在此。”久之，御批轼特放罪。
    仁庙圣诞，乃李淑妃也，谥章懿太后，晏殊撰碑。薨时上幼，章献养为己子，虽上亦不知也。及即位，章献称制，而杨太妃病革，上问疾，杨密语其事。上大恸，即见执政，欲行服，章献难之，众无敢言，独吕夷简不去，进曰：“陛下万岁后，独不念刘氏乎？”于是持心丧，然宫中稍有异说。章献崩，即日遣人发李太后棺验之，形色如生，鬓发郁然，无少异，上于是存抚诸刘。晏殊撰神道碑不白其事，上不悦，后升二后赦文，孙当笔直言：“为天下之母，育天下之君。”上览之感涕，孙遂参大政。
    司马温公隧牌，赐名清忠粹德。绍圣初，毁磨之际，大风走石，群吏莫敢近，独一匠氏挥斤而击，未尽碎，忽仆于碑下而死。
    郑毅夫未第时，梦浴池中化为大龙，池边小儿数十，拍手呼为龙公来，既觉，犹见其尾曳床间。卒于安州，十年，贫不克葬。滕元发为郡，一日梦毅夫来，但见轿中一白龙，身首即毅夫也，元发因出俸营窆。
    荆公为许子春作家谱，子春寄欧阳永叔，而隐其名。永叔未及观，后因曝书读之，称善，初疑荆公作，既而曰：“介甫安能为？必子固也。”
    苏洵明允作《权书》，永叔大奇之，为改书中所用崩乱十余字，奏于朝，明允因得官。
    崔公度伯易，自号曲辕先生，作《太行山赋》，以太行近时忌，改作《感山赋》。裴煜得之，献魏公，未及品藻，示永叔，永叔题其后曰：司马子长之流也。魏公因荐其文，英庙欲擢以馆职，魏公言：“未见其人之贤否，召与语，未为晚也。”后数日，伯易与友人会话，坐上忽赍诰身至，乃授伯易颍川防御推官，国子监直讲。荆公尝云：“《感山赋》不若《明珠赋》。”
    公言：“昔曾得椰子酒尝之。”余因曰：“椰子本出伽卢国，其地热，衢植椰子木为荫。剖其实，中有酒能醉人，若他国所酿，多不同。西域蒲萄酒，南蛮槟榔酒，扶南石榴酒，辰溪钓藤酒，赤土国甘蔗酒。”
    子瞻得罪时，有朝士卖一诗策，内有使墨君事者，遂下狱。李定何正臣劾其事，以指斥论，谓苏曰：“学士素有名节，何不与他招了？”苏曰：“轼为人臣，不敢萌此心，却未知何人造此意？”一日，禁中遣冯宗道按狱，止贬黄州团练副使。
    李撰、徐禧为同人时，善景德寺严法华，严死，又与小法华善。一日，法华引禧、撰往相国寺小巷中，至一茅茨间，见一老人藉荐而坐。老人见撰，曰：“华山童子也，得也得。”次见禧，诧曰：“许真君儿，五代时宰相，杀人多，减三品”。后禧败永洛，以给事中赠金紫光禄大夫，果第四品也。禧洪州人，家住许真君观后。是时京师盛传老人有奇术。西驸马店火，先一日，往店后孙染家，怀中出一木，略如鱼状，曰：“此行雨龙也，我于玉皇大帝处借来。”取水一碗，以木鱼尽洒屋壁，怀之而去。是夜火，孙氏完，惟焚一厕，乃木洒水不至处也。
    温公大更法令，钦之、子瞻密言：“宜虑后患。”温公起立，拱手厉声曰：“天若祚宋，必无此事。”二人语塞而去。方其病也，犹肩舆见吕申公，议改都省。临终床箦萧然，惟枕间有《役书》一卷，故公为挽词云：漏残余一榻，曾不为黄金。
    侬智高陷邕州，狄青讨之，列军阵城下。智高大宴城头，鼓吹振作，一人衣道服骂，官军有善射者，一矢毙之。青随行倚河东王简子为先锋，勇甚，为镳所杀，青见之，汗出如雨。世言青真武神也，至是曳两皂旗麾兵而战，先用蕃落马贯贼乱之，大呼骑步夹进，遂破智高。是时智高可擒，青疑有伏兵，乃止。
    孙莘老知福州时，民有欠市易钱系狱甚众。有富人出钱五百万葺佛殿，请于莘老，莘老徐曰：“汝辈所以施钱者，何也？”众曰：“愿得福耳。”莘老曰：“佛殿未甚坏，佛又无露坐者，孰若以钱为狱囚偿官逋，使数百人释枷锁之苦，其得福岂不多乎？”富人不得已，诺之，即日输钱，囹圄遂空。
    杜祁公为人清约，平生非宾客不食羊肉。时朝多恩赐，请求无不从，祁公尤抑幸，所请即封还。其有私谒，上必曰：“朕无不可，但这白须老子不肯。”
    汀州地多香茸，闽人呼为香莸，公曰：“孰是？”予曰：“《左传》言：‘一薰一莸，十年尚有臭。’杜预曰：‘莸，臭草也。’《汉书》：‘薰以香自烧。’颜籀曰：‘薰，香草也。’左氏以薰对莸，是不得为香草。今香茸，自甲拆至花时，投ゾ俎中，馥然，谓之臭草可乎？按《本草》：‘香薷，薷音{夕柬}，味辛。’注云：‘家家有之，主霍乱。’今医家用香茸，正疗此疾，味亦辛，但淮南为香茸，闽中呼为香莸，此非当以《本草》为证。”公曰：“信是。”
    杜太监植少子灼，为李定所捃，定曰：“莫要剥了绿衫。”灼从容对曰：“绿衫未剥，恐先剥了紫衫。”定大怒，枷送司理院，求其赃罪不得，以它事坐之，冲替而已。定未几，果以不持所生母仇氏服，贬官而死。灼今为循州兴宁尉。
    王德用，号黑王相，年十九，从父讨西贼，威名大震。西人儿啼，即呼黑大王来，以惧之。德用在朝屡引年，仁宗惜其去，两为减年。一日除枢密使，孔道辅上言：“德用状类艺祖，宅枕乾冈。”即出知随州，谢表云：“状类艺祖，父母所生；宅枕乾冈，先朝所赐。”时人莫不多其言。
    艺祖从世宗征淮南，有徐氏，世以酒坊为业，上每访其家，必进美酒，无小大奉事甚谨。徐氏知人望已归，即从容属异日计。上曰：“汝辈来，吾何以验之？”徐氏曰：“某全家人手指节不全，不过存中节，世谓徐鸡爪。”迨上登极，诸徐来，皆愿得酒坊，许之。今西枢曾布，其母朱氏即徐氏外生，亦无中指节，故西枢亦然。世□其异故贵，不知其气所传自外氏诸徐也。
    仁宗尝患腰疼，李公主荐一黥卒，即召见，用针刺腰，针才出，即奏云：“官家起行。”上如其言，行步如故，遂赐号兴龙穴。
    刘虚白，金陵人，善三辅学堂，只相两府。见曾子固曰：“乞儿也。”陈执中为抚州通判，使者将劾之，虚白曰：“无患，公当作宰相。”使者果被召，半道而去。王益知韶州，自期必至公辅。韶有张九龄庙，相传两府过，虽赤日亦下雨，王过雨作，尤自负。还金陵，盛服见虚白，曰：“几时入两府？”虚白笑曰：“只做得都官。”益大怒，欲危以事，时茶禁严，闻虚白自南来，使人伺察，为一郡将庇之，得免。后虚白竟以它事杖脊，而益果终都官郎中。
    荆公以病，夜焚纸钱，平甫戏曰：“天曹也行仓法。”时新立仓法，胥史重禄者皆用马，人以为不便，故平甫讥之也。
    夏文庄父为侍禁，时文庄尚幼，有道士爱之，乞为养子。父止文庄一子，弗许，道士曰：“是儿有仙骨，不尔位极人臣，但可惜堕落了。”后文庄为通判，又见昔日道士，曰：“尚可作地仙。”在成都复见道士跨驴于市，摇手曰：“无及矣。”遂不复见。
    公尝与孙莘老、传师、乔师圣、阎求仁约异日为林下友，不至者以书督之。公曰：“今莘老、希圣相继谢世，独传师尚显，求仁碌碌仕官，而某谪远方。前日之约不能及矣，良可叹也。”余谓：“林泉轩冕，虽去就不同，皆有命焉。”公曰：“然。”
    ●卷中
    林英年七十致仕，起为大理卿，气貌不衰，如四五十岁。人或问何术致此，英曰：“但平生不会烦恼。明日无饭吃，亦不忧；事至则遣之，释然不留胸中；治狱多所全活，若有所见者。”岂其阴相耶？
    冯大参京尝患伤寒，已死，家中哭之，已而忽苏，云：“适往五台山，见昔为僧时室中之物皆在，有言我俗缘未尽，故遣归。”因作文记之，属其子，他日勿载墓志中。
    玉清昭应宫，丁晋公领其使监造，土木之工，极天下之巧。绘画无不用黄金，四方古名画，皆取其壁龛庑下。以其余材建五岳观，世犹谓之木天，则玉清之宏壮可知。玉清宫道院，则今万寿观是也，后玉清、五岳皆焚，独道院在。丁之董役也，昼夜不息，每画一ㄆ，燃葛炬一枝。储祥宫，太宗建之为民祈福，神宗以其地属震，欲新之，至元初落成。宫人陈衍领其事，凡当用黄金处，皆以丹朱代之。宫成，两宫临幸肆赦。蔡确安陆诗，吴处厚告于朝，台官唯李公择言“不宜长此风”，盛陶言“无意”。余持两端，故谪辞用“首鼠对寒蝉”之句。谏官四人朱光庭、吴安诗、刘安世、梁焘交章排论，两府独范纯仁留身力解之。时王存已去，行数步，为范一言而留之。蔡既贬新州，范、王皆罢政。公言：“使确诚无意，如‘沧海扬尘’之句，非佳语也。”
    隋开汴河，其势正冲今南京，至城外迂其势以避之，古老相传为留赵湾王。艺祖以宋州节度使即帝位，乃其谶也。
    赵志忠自契丹归明，官至正郎，尝求差遣，不报，在都堂厉声曰：“天下只有阎罗大王至公，若教不公，似志忠底已死了三二十个。”志忠归中国时，上书及得契丹文字甚多，盖志忠尝为契丹吏官也。
    刘安世、范祖禹同作谏官，或传宫中诞公主时，上未纳后，二人即奏，公言未必实，二人固上之。宣仁曰：“无此事，大臣误听。”绍圣贬官，安世自高州移梅州，祖禹自宾州移化州。
    张文定尝苦脚疾，无药可疗，一日游相国寺，有卖药者，得绿豆两粒服之，遂愈。曾鲁公七十余苦痢疾，乡人陈应之用水梅花葛茶服之，遂愈。子孝宽言其父异其术，亲记一小册子后。
    乔执中未过省时，父竦素事普照像甚严，日夕祷之。夜梦一紫衣僧至阶前，指庭之东，见日初出甚近，而光明不可正视。后英庙登极，遂中第，御名从日也。
    苏少保颂，为人深沉有度量，不悦于荆公，罢知制诰。归班二年，赴常朝未尝一日在告，与人终日无一言及之。元中，与同列争贾易事，遂以朋党罢相，而苏平生未尝识易也。知杨州日，吕温卿出使，杖孔目官以下四十余人，公怡然一听所为。尝奉亲知婺州，中途大风，舟坏，亲濡水，公皇遽入水负抱，迓吏及卒数百人尽跳波间，须臾风定，亲获安全。世言公所以作相者，孝德所召也。又善言台阁故事，下至闾巷风俗，士大夫吉凶礼无不能记，尝曰：“先朝人书状简尺，后多用押字，非自尊也，从简省以代名耳。今人不复识，见押字便怒。”
    吴颐云：“荆公薨之前一岁，凌晨，阍者见一蓬头小青衣送白杨木笏裹以青布，荆公恶甚，弃之墙下，曰：‘明年祖龙死。’”予因言：“唐相赵憬将薨，长安诸城门金吾见一小儿，衣豹犊鼻，携五色绳子，觅赵相公，不旬日，憬薨。此相类也。”
    公曰：“昔人患冷疾，用金石药与土相和为末种韭。”因论附于茯苓之性，公曰：“附子不可常饵。”予曰：“是二药正如君子小人之性，所养弥久，则所存弥厚。如岁寒之松柏，根节叶实膏脂皆能却老轻身，其精气灵液入于地中，千岁为茯苓，又千岁为琥珀，又千岁为{玉}，状如黑玉。小人反是，积小恶以至大害，如乌头，其锐而修者为天雄，而两歧者为乌喙，歧而八角，老者为附子，八角又别名侧子。数者其名异而一种，大抵愈久而愈毒，至于发为苗干尚能杀人，堇是也。”公异之。
    张靖言：“荆公在金陵未病前一岁，白日见一人上堂再拜，乃故群牧吏，其死也已久矣。荆公惊问何故，来吏曰：‘蒙相公恩以待制，故来。’荆公怆然，问安在，吏曰：‘见今未结绝了，如要见，可于某夕幕庑下，切勿惊呼，唯可令一亲信者在侧。’荆公如其言，顷之，见一紫袍博带据案而坐，乃故吏也，狱卒数人枷一囚自大门而入，身具桎梏，曳病足立廷下，血污地，呻吟之声殆不可闻，乃也。对吏云：‘告早结绝。’良久而灭，荆公几失声而哭，为一指使掩其口。明年荆公薨。”靖公门人其说甚详。
    国朝谥文公者，杨亿、王洙二人。欧阳永叔薨，欲以文为谥，时议者谓：“韩愈得文已为僭矣，修岂可得？”于是谥文忠。有曰：“必留与介甫。”绍圣初，荆公果谥文。
    仁庙皇嗣未立，群臣多言，独韩魏公有力，一日殿上陈宗庙大计，上不得已颔之，遂降诏，立濮邸。比车驾还宫，不食者再，左右问安否，上垂涕曰：“汝不知，我今日已有交代。”宫人有数某妃将入阁者，曰：“何遽使它人为？”上曰：“是他韩琦已处置了。”复泣下。晚年每遇真庙讳日，群臣拜慰，必闻上恸哭，其声哀咽。
    黔川谢师德，尝收梁职贡图，小笔尤精，后有陶尚书跋尾数百字，开宝时亲笔，公甚爱之，公云：“其画绝妙，世鲜有之”。师德，公之女夫也。
    曹后称制日，韩琦欲还政天子，而御宝在太后阁。皇帝行幸，即随驾，琦因请具素仗祈雨，比乘舆还，御宝更不入太后阁，即于帘前具述皇帝圣德，都人瞻仰无不欢慰，且言天下事久烦圣虑。太后怒曰：“教做也，由相公，不教做也，由相公。”琦独立帘外不去，及得一言，有允意，即再拜驾起，遂促仪鸾司拆帘，上自此亲政。
    神宗时旱，一西僧咒水金明池，云气蔽，水如墨。僧云：“罗义神灾劫重，战退天神，不令下雨，但可于某日内东门降雨数点而已。”果如其言。
    张日用知德清军，大旱，民有争水者，日用曰：“今为汝借水三寸，三日内还汝。”乃于水中刻表为记，日用即诣一庙，为文具述借水事，立庙中以俟。即日大雨，使人视其表，果及三寸而止。
    滕达道、钱醇老、孙莘老、孙巨源，治平初同在馆中，花时，人各历数京师花最盛处，滕曰：“不足道。”约旬休日率同舍游。三人者如其言，达道前行，出封丘门，入一小巷中，行数步至一门，陋甚，又数步至大门，特壮丽。造厅下马，主人戴道帽、衣紫半臂，徐步而出，达道素识之，因曰：“今日风埃。”主人曰：“此中不觉，诸公宜往小厅。”至则杂花盛开，雕栏画，楼观甚丽，水陆毕陈，皆京师所未尝见。主人云：“此未足佳。”颐旨开后堂门，坐上已闻乐声矣。时在谅暗中，莘老辞之，众遂去。莘老尝语人：“平生看花，只此一处。”
    公曰：“荆公三经，学者以谓如何？”余曰：“荆公学尤邃于理，非后生所易知，故学者又为穿凿，所谓秦有司负秦法度也。然荆公亦有所失，如《周官》言‘赞牛耳’，荆公言取其顺听，不知牛有耳而无窍，本以鼻听；《诗》“谁谓鼠无牙’，荆公谓鼠实无牙，不知鼠实有牙。昔曾有人引一牛与荆公辨之，又尝捕一鼠与之较。”公曰：“然。”
    石曼卿谪海州，日使人拾桃核数斛，人迹不到处以弹弓种之，不数年，桃花遍山谷中。
    卢桐，昭州人，蔡挺荐为国子直讲，为人朴质，不修人事，至京杜门，以故皆疏之。唯孙莘老与之善，莘老见桐看《易》，诘其义，皆非今世所学，得京房历数之说。莘老出京，桐夜半饯之，言莘老祸福，后无不中者。
    予问公：“今三岁一郊，奏补赏赉有不赀之费，汉唐无之，岂祖宗有深意乎？”公曰：“然。盖自五代，士卒骄，无名邀赏，故制此以厌人心，议者欲裁损之，不知此也。”
    契丹有一佛寺，甚壮丽，使者至必焚香。寺有大佛，银铸金镀。丰稷奉使，见其供具器皿皆神宗赐高丽之物，盖高丽制于契丹，每遇契丹使至其国，所居殿上鸱尾皆暂彻去。
    郑待制穆，字闳中，福州人，与刘彝陈襄皆以德行为世所尊，号四先生。时郑归闽，公亦有诗送之，曰：清晓都门祖帐开，路人相与叹贤哉。流尘几翳看山眼，落日休停别酒杯。何待诸生留北阙，自存遗直在东台。连江四老嗟谁在，白首今朝只独来。
    丁晋公执政，不许同列留身，唯王曾一切委顺，未尝忤其意。曾谓丁曰：“欲面求恩泽，又不敢留身。”丁曰：“如公不妨。”一日留身，进文字一卷，具道丁事，丁去数步，大悔之。自是遂有朱崖之行。
    南北郊，其牲用犊，取其茧栗者，牵特时，必先引其母，然后能行。及杀之际，其母哀鸣，人不忍闻，摄祀者多避之。
    真宗一日晡时宣两府于崇政殿，众疑今日别无奏事。少顷乃赐食，比暮，召入禁中，每人设一小阁子，令易衫帽。上曰：“太平无事，与卿等饮酒为乐。”左右列宫人。上曰：“卿等家亦有之否？”独王旦对曰：“无有。”上以二人赐之，及罢，又赐香药，皆珍宝也。宫人解红锁金项帕系于袖中，拜赐而出。
    阳城责道州，未行，有书生五人访城，冠带甚弊，城各以一缣与之。比至道州，城谒五龙祠，其缣皆在神坐侧。今刻石载其事。
    公晚责归州，遂得唐翰林学士李矗事。矗尝责知此郡，《唐史》即不载，独见于《图经》，今郡宅有翰林堂。公至归，生男子，遂以矗名之。公在归尤多诗什，有“北扉西掖青云士，千载飘零只两人”，谓此也。盖公为紫微日，尝兼权直学士院。
    公曰：“硫黄，神仙药也，每岁夏至三伏，日必饵百粒，去脏腑中秽滞，有验。”予因与公言：“硫黄与钟乳，皆生于石，阳气溶液，凝结而就。石，阴也，至阳发乎地，相薄而不和，故聚而为大热之药。硫黄伏于石下，泉源所发则蒸为汤池，其沸可以烹饪，是宜服之杀人，粉以为剂，老幼可服，得火者多发为背疽。若钟乳，生岩穴，流如马氵重，结如鹅管，虚圆空中，若不足畏者，然不待火，研以玉槌，七昼夜不息，而其性躁怒不解，甚于硫黄。昔夏文庄服药粥，有小史食其余，流血而殂，盖用此二药也。硫黄，信有验，迨不可多服。若陆生韭叶，柔脆可菹，则名为草钟乳；水产之芡，其甘滑可食，则名为水硫黄。岂二物亦性之暖欤？不然，徒盗其名也。”公抚掌而笑。
    公既责归州，路逢梁焘，焘时贬化州，分其子孙一半在郓梁，有幼子八岁，孙三岁。至潭州，为知州喻陟所逼，家人数日环聚泣别。至是梁奋然掷其子于地，其孙方挽衣不肯去，梁掣其手而行，雨中徒步而出，道路为之泣下。
    南海有飞鸟，自空中遗粪于舟，秽不可闻，丁晋公之贬崖，鸟虽翔而粪不污。至崖，尽纵所乘牛马于山林间数年，一夕皆集，无遗者，翌日遂有光州之命。
    公为京东宪，置黑添牌，雌黄字，云：“刑狱冤滥，词理抑屈，州县不理，立此牌下”。按部使人前佩之。一日，有妇人恸哭牌下，曰：“吾女死夫家，不知其由。”公取其案核之，果得其冤，一路震骇。
    公除监察御史，行至泗上，夜梦有人送皮筒，旁有小牌子，书黄州二字，意谓当以言得罪责黄州。后安置汀州，时知州黄彦臣，始知梦中黄州二字为此行也。
    吴僧文捷，戒律精至，孙莘老知湖州日，问吕吉甫如何，时吉甫在润州持服。捷曰：“只三年便在官家左右，更有一人白晰而肥，一人美髯而长。”后三年，吉甫果参大政，同列韩子华、冯当世皆如捷所言。
    公罢泰州幕时，携家人谒泗州雍熙塔，见圣容不悦，如怒色，复归高邮，大病，相继一子夭。后调官西上，复拜塔下，见其容甚悦，遂有六察之荐。刘士彦为泗州日，病甚，其女股肉以进，夜梦普照，云：“我以与汝取得药来”。明日，有徐州尼，刘乡人也，来献袈裟于塔下，方挂塔之次，于圣像中得药一贴，题云“和州历阳县秦家治风药”，服之，香气彻顶，即日遂安。
    公尝学诗于孙莘老，尝曰：“近世作诗，无复有唐人风。”余尝得公诗集，今略记数联：《宣仁挽词》云：玉笋千宫散，珠帘一夜空。《峡口送□》诗云：来书占喜鹊，落日听鸣蛩。《屈宅》诗云：若与蛟龙争角黍，应同渔父啜糟ㄤ。《述怀》诗云：睡须山鸟唤，酒听竹枝斟。《长阳道中》云：穷搜诗句熟，老练世情通。《袁安道中》云：白云每逐晨光出，红鹤长随暮霭还。《自南京和彭九江》云：梁台歌吹余衰草，湓浦琵琶怅晚风。公在汀州避谤，罕作诗，有云：慈竹笋抽疑夏箨，木犀花发认春香。此一联道尽汀州景物。
    范文正，少养于外氏朱家，朱，南京人，今留府后，朱少卿宅是也。文正学于府庠，同舍有病者，文正亲调药以疗。病极，嘱文正曰：“吾无以报子，平生有一术，游远方未尝穷乏者，术之力也，今以遗子。”因授药一囊，方书一小册。文正不得已而留之，未尝取视。后二十年，得其子还之，封识宛然。
    子瞻在黄州，术士多从之游，有僧相见，数日不交一言，将去，怀中取药两贴，如莲蕊而黑色，曰：“此烧炼药也，有缓急服之。”子瞻在京师为公言：“至今收之。”后谪海岛无恙，疑得此药之力。
    公至汀得服石菖蒲法，武平县官时为收采，公言：“服之数日，已觉转侧甚轻，信奇药也。”余因曰：“《本草》载：‘石菖蒲久服身轻，一名菖阳。’退之所谓此言：因师以菖阳引年，欲进其苓。以余观之，《本草》所谓轻身，退之所谓引年，迨今石菖蒲。其生石碛上，祁寒盛暑，凝之以层水，暴之以烈石，众卉枯瘁，方且郁然丛茂，是宜服之能轻身却老也。若生下湿之地，至暑则根虚，至秋则叶萎，与蒲柳同，岂足比哉？”公颔之。
    ●卷下
    子由尝为黄白术，先治一室，甚密，中置大炉，将举火，见一大猫据炉而溺，须臾不见。子由以谓：“神仙之术，天使济贫乏，待其人然后传，予非其人。”遂不复讲。
    子瞻官凤翔，陈仲亮知府好黄白术，府中有术僧甚异，仲亮屡迫之，辄逃匿不出。子瞻乘间入寺，排闼见僧，问其事，僧云：“仲亮贪不可传。”因授子瞻。其法：用黄金一两，朱砂一钱，同烧之，须臾化为紫金，其价数倍。子瞻因为仲亮言，即呼僧至，验之果然。仲亮因造金治第，未几败官而卒。
    吕文靖生四子：公弼、公著、公、公孺，皆少，时文靖与其夫人语：“四儿他日皆系金带，但未知谁作宰相，吾将验之。”他日，四子居外，夫人使小鬟擎四宝器贮茶而往，教令至门故跌而碎之。三子皆失声，或走归告夫人者，独公著凝然不动，文靖谓夫人曰：“此子必作相。”元果大拜。
    丁崖州多智数，在海外有一贩夫，辄与数百缗任其货易，久不问。商人疑其意，且欲报之，曰：“相公或使之，虽死不避。”丁乃预计：两京春宴，必有中使在坐，因作表丐还，封为书授府坐，约商人曰：“汝必须于是日到，仍须宴次投之。”商人欣跃而去，至则如其言。府坐得书，惧不敢发，欲匿之，又中使已见，遂因中使回附奏，自是得移光州。其表云：“虽迁陵之罪大，应立主之功多。”
    黄鲁直得洪州解头，赴省试，公与乔希圣数人待榜，相传鲁直为省元，同舍置酒。有仆自门被发大呼而入，举三指，问之，乃公与同舍三人，鲁直不与。坐上数人皆散去，至有流涕者，鲁直饮酒自若，饮酒罢，与公同看榜，不少见于颜色。公尝为其妇翁孙莘老言，甚重之。后妻死，作发愿文，绝嗜欲，不御酒肉，至黔州命下，亦不少动。公在归州日，见其容貌愈光泽。留县所累年，有见者无异仕官。时议者疑鲁直其德性殆夙成，非学而能之。
    予尝小酿，公闻而见访，后度酿熟，以诗见索，云：稍觉香薰鼻，还思酒入唇。盈缸止三斗，可拨瓮头春。予因和云：紫貂寒拥鼻，绿蚁细侵唇。莲烛当时事，壶头此日春。
    公问：“自昔贬官至汀者为谁？”予对：“《图经》不载，按《唐史》，苏弁自户部侍郎以腐粟贬司户，蒋防自翰林学士贬刺史，裴胄自宣州刺史贬司马，张又新自行军司马贬刺史。”
    何殿直，黥卒也，善行天心正法，子由妇遇祟二年。何治之，初见四鬼环守，后止见一，何更造天狱，筑坛追捕，鞭笞之声闻于外。是夜妇如醉而醒者，家人询二年之病，皆不记，但如梦中耳。公先娶抚州吴氏，因言：“吴氏有女，为祟所苦，得洪州道士治之而愈。道士埋符庙下，一夕，庙屋尽圮，至今修而复坏者数四。其术秘不传世。”
    安南不灭，议者归咎王荆公进郭逵而退李宪，荆公笑曰：“使逵无功胜宪有功，使官者得志，吾属异日受祸矣。”他日，有朝士在中书称李宪字，荆公厉声叱之曰：“是何人？”即出为监当。
    宋宣献家藏书过秘府，章献明肃太后称制，未有故实，于其家讨论，尽得之。
    王青未遇时，贫甚，有人告曰：“何不卖脂灰？令人家补璺器。”青如其言，家赀遂丰。是时京师无人卖此，今则多矣，盖自青始也。公见高士英说：“少时见青监仓门时，有一朝士在坐，求青相，青云：‘眼昏看人不中。’朝士曰：‘某不远千里而来，幸无辞也。’青曰：‘无所讳，则言官人山林中有冤气，所以平生坎坷，守官多事，不冲替即差替也。’朝士愕然曰：‘某五岁时，所生母死于江行，父遽焚于水滨，即解舟而去，后求骨，已亡矣，无一日不恨。’青曰：‘如此，不须问相也。’”
    元初，吕申公欲以张问为给事中，张老甚，外议忄匈々。公上言：“朝廷欲用老成者，谓其有成人之德，岂特苍头白发而已乎？”人有谗于申公。申公以皓首，又弟公绩，除庆帅，辞疾不行，请宫观，即以秘书少监领真祠，公言：“近尝有某官亦如此请者，因得罪，不宜以宰相弟遂挠法。”申公不悦，出公知济州。
    胡兢除监察御史，公连章言：“禁中何以知此人姓名？且未尝有大臣论荐及有投献文字。”坚执不下，引“观近臣以其所为主，观远臣以其所主，孔子主痈疽诗人瘠环。”又：“主上春秋鼎盛，太皇太后帘帏深密，正当防窃美之人。”盖指陈衍也。其命遂寝（今按家集所载，乃裴纶非胡兢）。
    凡称臣寮上言，即御史所陈，旧日皆书御史姓名，至仁宗朝因事罢之。
    蒲恭敏宗孟知郓州日，有盗黄麻胡者，劫良民使自掘地，倒埋之，观其足动，以为戏乐。恭敏获其党，先剔去足筋，然后置于法。先是寇依梁山泺，县官有用长梯窥蒲苇间者，恭敏下令，禁毋得乘小舟出入泺中，贼既绝食，遂散去。公为宪日，一倚恭敏，凡获盗，即日辇金至市中行赏，以故人人用力，斩捕略尽。
    闽中唯建、剑、汀、邵武四处杀子，士大夫家亦然。章郇公，建州人，生时家妪将不举，凡灭烛而复明者三，有呼于梁者曰相公，家人惧甚，遽收养之。
    蓝大卿丞知吉州日，朝廷议行新法，自念年老，乞致仕。忽有相手纹者，曰：“大卿正做官，何故要闲？”蓝惊曰：“吾虽有意而未发言，何以知之？”相者曰：“只为手中一道纹分明。”蓝之子方病，观其手曰：“有两横纹相侵，则不可救。”已而纹侵，果卒。
    海陵徐神翁，居天庆观，公为佥判，任满别之，神翁无他语，但言做官时着绯。后公入京，授乌墩镇，至润寻医，六年授常山抚勾，未至，覃恩赐五品服，遂入台。自海陵至此五年，方莅事，应神翁之说。又，王和甫乞字，书一讳，乃授益州。益，其父名也。开宝试院火，泰州举人赴试求字，皆从火傍。徐王病，遣中使设斋求字，中使去，得一蚀字，盖王以久不食，至明年三月一日日蚀，是日忽索粥，自是病愈。庄公岳为湖北漕，得冥字，未几卒。和甫又尝得三山字，后提举嵩山崇福宫。公未贵时，遣人求字，得乙未上地四字，后乙亥年责归州，郡之公字向未也。昔有监观道士，每岁见有一人至观，引神翁于三清像后，闭门终日而去，疑受道之异人也。
    许景山逖知维扬以卒，子子春既除服，往旧治，将丐府公理遗表事。时王丞相随为郡，子春以封状见之。谒通判，拒不见，子春大怒，拂衣去。而丞相闻之曰：“前日一封状甚谨，况其气节如此。”因立奏遗表，遂授太庙斋郎，时年已四十。终天章阁待制。
    琼崖四州在海岛上，中有黎戎国，其族散处，无酋长，多沉香药货。余靖知桂州时，吴蒙为司户，管内机宜文字，以卒五百安抚黎戎。蒙谓此不足以立功。既深入其地，反为掩杀，蒙下马请降。戎得蒙，待之甚厚，以女妻之。而蒙有子在琼州，令以银五十星造两瓶赎之，戎得瓶，甚喜，遂放蒙还。岛上水出，黎戎饮，四州人少忤其意，即毒其上流，故鲜能入其巢穴。国初时有一节度使，忘其名，姓王，不悦于赵普，因使讨之。王有知术，使士卒以铁底为袜，入其地，多使斩馘，至今国中一石，戎过之必惧而再拜，相传王节度曾坐其上。蒙即荆公夫人之叔父，公先妻吴与荆公夫人同母，亲见蒙说如此。公再娶周，即春卿家，有贤行。
    张舜民芸叟从军，高遵裕有诗曰：白骨似沙沙似雪，劝君莫上望乡台。神庙见诗，责郴州税。郴多碧莲，根大如碗，张尝以墨印于诗藁上，以诧比人也。
    绍圣初，复用元丰旧人吕吉甫起知金陵。公责归州，过之，燕劳甚厚，回谒于清凉寺，问：“曾上荆公坟否？”公言：“不曾到，但妻母坟近，一省之。”盖是时士大夫上荆公冢者无虚日，吕因是问之。
    巫山神女庙，其像坐帐中，秘不可观。冯沆学士之幼子，美秀如玉，年十五随沆知夔州，日戏于郡圃，必拍手呼鹿，鹿至，则骑之，人已为异。后改蜀郡，过巫山庙，其子辄褰帷，见神女目动，归时头痛，疾三日而卒。
    公言：“近岁乘舆唐突者，多为卫士殴伤，宜造一木匣，如匦状，随驾而行，以御史一员掌之，庶使冤抑可伸，而良民无殴伤之害。”
    晁尧民端仁尝得冷疾，无药可治，推日中炙背，遂愈。
    范峒善风鉴，公为中书舍人时，峒曰：“凡坐狨毛要如半睡者，公在马上精神太炫，恐不久居此。”未几果出知南京。
    公昔与杜挺之、梅圣俞同舟逆汴，见圣俞吟诗，日成一篇，众莫能和，因密伺圣俞如何作诗。盖寝食游观未尝不吟讽思索也。时时于坐上忽引去，奋笔书一小纸，内袋中，同舟切取而观，皆诗句也，或半联，或一字，他日作诗，有可用者入之。有云：作诗无古今，惟造平淡难。乃袋中所书也。
    徐君平，金陵人，亲见荆公病革时，独与一医者对床而寝，荆公矍然起云：“适梦与王禹玉露髻不巾，同立一坛上。”已而遂薨。此可怪也。
    杜常及第时，在期集处为公言：“先梦已及第，犹着白衣见主上，被发。常在众中，骑马意欲先行，为前三人拥而不得进。又过一大涧，几堕，后得一人，状貌甚伟，扶掖而过，果第四人及第，则前有三人之应也；后一人乃沈季长，正如梦中所见；时在谅暗中，即被发之应也。”
    侬智高反时，官军屡败。孙沔、余靖军行不整，所过残掠。狄青为帅，有妇人卖蔬于道，一卒倍取，青拽卒马前斩之。至广，召诸将，责陈晓（犯英庙御名）违节制，斥起大门外，已罗酒炙，遂斩之，孙余坐上股栗。自是军声大振，秋毫无犯，遂破贼焉。
    杜镐龙图，江南名士，植之祖也。初登第时，将试之前夕，寤而烛之，见大鼠衔卷于前，视之乃《孝经正义》。明日，果于正义中出题三道。
    俞次尚与其妻素达理性，次尚病，呼其妻曰：“我将死。”时次尚二子在外，妻曰：“我欲先死，君俟诸子至未晚也。”其妻奄然而化，次尚为文志其墓。已而诸子至，明日告曰：“吾亦行矣。”即薰沐趺坐而化，孙莘老尝表其墓。次尚官至屯田郎，湖州人，字退翁云。
    燕达为儿时，卖鸭卵，严法华取其卵悉啖之，既而抚其背曰：“惜取身，他日一个节度使。”
    契丹犯澶渊，奏至，寇准适在病告，上遣数辈召与计事，准辞疾，复遣卫士舁病而入，亦不至。明日，准入对，上引视二图，一江南，一蜀中也。准曰：“江南必王钦若，蜀中必陈尧咨也。二人以其乡里皆亡国，诏不可，固请銮舆亲征。”即出怀中所拟将校姓名，凡数百人。诏敕皆具天戈，即日言迈，遂平大寇，准之力也。
    马亮善相人，为夔路监司日，吕文靖父为州职官，一见文靖，即许以女嫁之。其妻怒曰：“君尝以此女为国夫人，何为与选人子？”亮曰：“此所以为国夫人也。”
