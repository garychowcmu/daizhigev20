张氏可书 宋 张知甫
    司马温公在政府，每过潞公第，时潞公有门僧乞换道流，因缓颊言之，温公愕然曰：“吾辈国之大臣，一言一行四方风俗所系，此僧既不能终于释，岂能终于道？来即诛之。”僧闻而遁。
    章方柄任，用都提举汴河堤岸司贾种民议，起汴桥二楼，又依桥作石岸，以锡铁灌其缝。宋用臣过之，大笑而去，种民疑之，谒用臣访以致笑之端，用臣云：“石岸固奇绝，但上阔下狭，若瓮尔。”种民始悟，恳以更制，用臣曰：“请作海马云气以阔其下。”卒如其言而成。
    颍昌府阳翟县有富民孟三郎，元间，至洛中，饮水山涧，见一妇人甚丽。孟往追之，则失所在，因穷极幽远，得牡丹一品，红色洒金，其叶千叠，遂移至洛阳。文潞公爱之，目曰涧仙红。
    王初寮安中，自翰林学士承旨迁右丞，值元宵，从宴宣德门。徽宗命以五门端阙为题，令赋诗，安中即席应制，曰：斗城云接始青天，汴水浮春放洛川。缯千峰连璧月，珠帘十里晃灯莲。五门端阙初元夕，万历宣和第二年。盛世亲逢叨四近，颁觞连日缀群贤。上嘉之，移宴景龙门，上自调黄芽羹以赐。
    米元章作吏部郎中，徽宗召至便殿，令书屏风四扇，后数日遣中使押赐银十八笏，元章对中使言曰：“且去奏知，知臣莫若君，臣自知甚明。”如此者再四。中使归奏，上大笑，盖十八笏九百两也。
    米元章有洁癖，屋宇器具，时时涤之；以银为斗，置长柄，俾奴仆执以灌手，呼为水斗；居常巾帽少有尘，则浣之乃加于顶；客去必濯其坐榻。
    宣和天驷中，有一马名乌护兰，艰于衔勒，徽宗每乘以幸金明池，赐名龙骥将军。
    宣和间，置教乐所、行幸局、采石所、应奉司，皆以执政内侍主之，至靖康初，道君降诏悉罢。
    宣和末，都城起建园囿，有撷芳园、檀乐馆、鹿寨、山庄、锦庄、筠庄，穷极奢侈，为一时之壮观（案：原本凡园馆等，皆以韵分载，凡六条，今并）。
    宣和预赏，每掷金钱于楼上，以为戏笑，有献口号云《十不羡》者，皆讥切之言，即捕之而不获。
    宣和间，睦州布衣朱梦说上书，极言当时之失有三太：入仕之源太浊，不急之务太繁，宦寺之职太盛。
    宣和末，博州富人冶张家田内忽雨血数顷，其腥气不可近，后金人至博，尽驱市民杀于彼。
    明达皇后乃紫虚元君，明节皇后乃九华安妃，称大刘、小刘（案：《宋史?徽宗》刘贵妃册赠为后，谥明节，时林灵素以技进，目为九华玉真安妃。明达皇后亦刘姓，册赠赐谥，而史不载紫虚元君之号，然林灵素之妄，自道君以下皆为荒诞之称，此必亦林灵素语而史文遗之也）。
    仆见一海贾鬻真龙涎香二钱，云三十万缗可售鬻。时明节皇后许酬以二十万缗，不售，遂命开封府验其真赝。吏问：“何以为别？”贾曰：“浮于水则鱼集，熏衣则香不竭。”果如所言。
    徽宗幸迎祥池，见栏槛间丑石，顾问内侍杨戬曰：“何处得之？”戬云：“价钱三百万，是戬买来。”伶人焦德进曰：“犹自似戬也。”上大笑。
    徽宗幸端门，观灯御西楼，下视蔡鲁公幕次，以金橘戏弹至数百丸。
    童贯以燕山功，遂封同安郡王，有改晋公《平淮西》诗以讥曰：长乐坡头十万戈，碧油幢下一婆娑。今朝始觉为奴贵，夜听元戎报也（案：《宋史》贯封广阳郡王，《通鉴纲目》亦同，此云同安，疑有讹误）。
    太史杨钦时，见靖康改元，即密语人曰：“后十二个月康王立。”盖靖字是从十二月立，又有康字也，后如其言。宗泽知其术数之精，荐之于朝，遂在途而卒。
    道君既逊位，乘轻舆出东水门，自税舟，得一草笼回脚粮船，与舟人约价，登舟，见卖蒸饼者，于箧中取金钱十文市一枚以食。少顷，童贯、蔡攸等数人者，单骑俱至，道君曰：“卿等尚来相逐，何耶？”攸等奏云：“臣等受陛下重恩，死亦不离陛下。”道君因上岸侧一寺，僧披衣以迎，辄居主位，问：“官员是现任是罢任？”道君曰：“是罢任。”又问：“莫别有子弟在城中做官否？”道君曰：“有子二十七人，长子乃今皇帝。”僧惭惶之余，道君遂出，则侍卫等已至，即东下。道君逊位东幸，梁师成以扁舟出淮。李邦彦为相，都人欲击之，驰入西府，已失一履。时人语曰：“太傅扁舟东下，丞相只履西归。”
    侍立修注官者，自罗春伯始。祖宗时，以起居舍人寄禄而更命他官领其事，谓之同修起居注，官制行，复为郎舍人。淳熙十五年十月，春伯自户部员外郎除右史，避曾祖讳，乃以为太常少卿兼侍立修注官，其后两史或阙，则降旨以某人权。侍立官盖自此始。
    范致虚帅北京，值靖康之变，飞檄边帅，出关勤王，时谣曰：“草青青，水渌渌，屈曲蛇儿破敌国。”盖谓范字也。
    廉正臣为司农卿，至炭场，见监官拥炉，遂责曰：“监临自盗，如何？”其监官答曰：“此炭乃俸钱所置，即非盗取，若监炭场官不许用炭，不知监仓官许吃饭否？”正臣无以为对，皆以为名言。
    李鼎为阳翟令，听讼明敏，士民称之。有瞽姥诉妇不孝，议者二三，鼎即善词勉之，俾各饮茶而去，妇即啜之，姥扪于地而妇不顾，遂正其妇罪。又，尉司诬一童子盗邻田草，童子方十余岁，所盗草重，鼎疑而释之，令童负草以归，竟莫能举，遂正捕者之罪。
    刘平叔为浙江安抚大使，乞与石恽改秩，添差镇江ヘ。未有成命间，石投曾公衮书，题云“南徐二石恽”，公衮戏以“北固三曾纡”答之，皆谓名对，公衮行第三故也。
    刘平叔在京口，幕客献赵昌《牡丹图》，乃孟蜀宫中物也，平叔怒曰：“速持去，我平生不爱牡丹，况是单叶。”时人无不为笑。
    燕瑛罢广漕还朝，载沈水香数十舰以遗宦寺，遂尹应天府，时人谓之香燕大尹。
    李宗伯为司农卿，居第之侧，有丰济、广盈二仓，每出按则止此二处，取其近也。又词状申陈之类，必判司呈。时为之歌曰：“大卿做事轻，文字送司呈，每日去巡仓，丰济与广盈。”后坐此罢。
    张鼎为太常博士，用鸡肋为鸡肘，时辈讥曰鸡肘博士。
    河中府治有古莎厅，茂甚，府酝固名碧莎天禄。
    浙人以白露节前后早晚得雨见秋成之厚薄，如雨在白露前一日，得稻一分，前十日，得十分；白露后得之，则无及矣。
    王建炎初为御史中丞，时四方多事，而缄默不言。又以老病艰于乘骑，每跨款段，坐一退毛旧狨出入台中，号退毛中丞。
    建炎初，颍昌府阳翟县主簿冯善时乃一谬儒，不晓仕宦，因有所辖文史犯罪，遂于县借杖，而偶无大杖，命以小杖决三四十下，云用两杖折一大杖，闻者莫不笑之。
    苏庠隐居后湖，绍兴中累诏不出，僮仆见使者沓至，辄相语曰：“官中来勾我秀才，须要正身。”
    绍兴间盗贼充斥，每招致必以厚爵；又，行朝士子多鬻酒醋为生。故谚云：“若要富，守定行在卖酒醋；若要官，杀人放火受招安。”
    绍兴丁巳，江东太平州有回禄之患，燔烧殆尽，死于火者数千人。越数日，池之铜陵夜闻车马人足之声，或啼或笑，自空而下，盘礴于邑，市人于门隙窃窥之，有闻索姜醋者，有与泣诉回禄之苦者，久之冉冉从西北而去。张为令，详睹其事。
    绍兴戊午季冬十二月，日欲暮，天作风雨声，自西南起，久之如磨响至，一更尽方止。庚申辛酉岁皆然。
    刘豫僭号中原，不喜浮屠，僧徒莫不惶恐，忽西天三藏来，豫异待之，僧徒私自喜曰：“必能与我辈主张教门。”既引见，三藏拜于庭，赞者止曰：“僧不拜。”三藏答曰：“既见真佛，岂可不拜？”豫大喜，赐与甚厚。
    张长于数，颇于日者事体洞晓之，尝云：“术人相见，必互录所至州县处士宦家之命以相易，庶易为应，号曰参。又，看命必先谈其不好处，使人骇动，谓之插却，复以好语许之，谓之牢笼。”
    胡纺能以符水济人，宜兴有一士人远宦，忽一日其妻为祟所凭，家人询其所以，辄云：“某乃官人任内打拷致死，故来求功德追荐。”其家遂作书问远宦之士，报云无之，胡闻其事，取书示祟，祟但举号三声，惭惶而退。
    路时中字可当，京师人也，行正一，能致已焚之词，役使鬼神，呼吸风雨，骇人耳目。又以炊饼布气令圆，其红如丹砂，谓之三光丹。
    住持常州报恩寺僧普坚，尝语余曰：“世间万事前定，非力可致，及其处于穷通，何必休戚？”因言无锡大姓戴念二郎，政和间，在邑中最为赀雄，起大第，极于侈丽。同村野老梦神告曰：“戴念二郎与李谟秀才起宅。”野老以告，戴即纪于壁。后不十年，李谟登科，选为婿，又十年，宅成，而戴氏俱绝，遂归于谟。
    陆海天庆观有一羽客，年七十二，每临醮宣科，先祝曰：“臣今老矣，七十有余，无齿可叩，以唇代之。”
    丹阳妙明真人吴元净，居常州横山，命其弟襄寻一大枫木，有三瘿，令取其二，梦老人植杖而来，责襄曰：“吾三子汝遽杀其二，何也？”襄惶惧，答以真人之命，老人曰：“若非真人，吾不赦汝。”以杖击其鼻，曰：“可出血一升。”来旦鼻衄及一升而止。
    南恩州州衙后厅有鬼，虽太守亦避之，夜则二丈夫相击不已，又妇人间出，不可居。忽一日，妙明真人吴元净过之，视厅侧有三小庙，指令开撅其下，即有二丈夫、二妇人、二女子坚尸如石，二女子一执菊花样杯，一执白璧，遂令致之野外焚之，乃绝。
    天宝山有三道人，采药忽得瘗钱，而日已晚，三人者议先取一二千沽酒市脯，待旦而发。遂令一道人往，二人潜谋：俟沽酒归，杀之，庶只作两分。沽酒者又有心：置毒酒食中，诛二道人而独取之。既携酒食示二人，二人忽举斧杀之，投于绝涧，二人喜而酌以食，遂中毒药而俱死。此得之于张道人。
    京师一富人，质得金带一条，常常系之，每送迎宾客，辄止中门而返，必曰：“腰带有碍，不敢出门，且告不罪也。”
    张芸叟居长安白云寺，作《霸王别虞姬》、《虞姬答霸王》二歌，题于僧舍壁间，仆因过录之，后自关中回，则壁已颓矣。《霸王别虞姬》曰：“垓下将军夜枕戈，半夜忽然闻楚歌。词酸调苦不可听，拔山力尽将如何？将军夜起帐前舞，八千儿郎泪如雨。临行马上复何言，虞兮虞兮奈何汝？”虞姬答曰：“妾向道，妾向道，将军不要为人患，坑却降兵二十万。怀王子孙皆被诛，天地神人共成怨。妾向道，妾向道，将军莫如敬贤能，将军一心疑范增。当时若信范增话，将军早已安天下。天下安定在一人，将军左右多奸臣。受却汉王金四万，卖却君身与妾身。妾向道，妾向道，将军不肯听，将军莫把汉王轻。汉王聪明有大度，天下英豪同驾驭。将军惟恃拔山力，即此悲歌犹不悟。将军不悟兮无如何，将军虽悟兮争奈何？贱妾须臾为君死，将军努力渡江波。”
    仆顷在京师，因干出南薰门，见一村夫醉坠护龙濠池水，亟拯之，则已毙。其背上有一物，极类荷叶，紧覆之，以剑方可取，有百余口咀，其背肉已尽，竟不识是何物也。
    广州一海船附带一人，欲到明州，一老兵同在船上。将发广州，遇风飘至一山下，两人上岸，行三四里，见二长人荷锄各长三丈余，两人前往问路，二长人倚锄相视而笑。久之，遂以手拈两人在掌中戏玩，两人惶恐再拜，皆笑语不可晓。一长人以手拾两人置山穴中，用一大石塞口而去，少顷，携一大瓢贮酒来，二长人对酌，两人于窦中觇之，惟深惶惧。二长人酒尽欲醉，一长人起，取塞石，拈一人出，两手捉两脚，劈作两片，各饵其一，遂醉卧。老兵匿石穴中，伺其睡奔出，窜伏田野中，望见有海舶过，哀鸣求救，船上以小舟济之，得至明州。
