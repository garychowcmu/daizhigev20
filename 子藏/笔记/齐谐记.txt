齐谐记　　南朝宋　东阳无疑

　　吴当阳县有董昭之者，曾乘船过钱塘江（《艺文类聚》、《太平御览》并引作当阳董昭之尝乘船过钱塘），江中央见有一蚁，著一短芦，一头回，复向一头，甚遑遽（《太平广记》引江中下无央字，见下无有字，芦下无一头八字，遽作惧。《御览》作著一短芦，甚迫遽）。昭之曰：“此畏死也。”（广记畏死为遑惧无昭之曰及此也二字）便以绳系此芦（《艺文类聚》无此句，《广记》便作因，无此字），欲取著船头。船中人骂：“此毒螫物，不可长，我当蹋杀之。”昭甚怜此蚁（《御览》作著船头，《广记》作著船，并无欲取及船中人骂以下二十一字）。船至岸，蚁缘绳得出（《艺文类聚》无此二句，《御览》作蚁缘绳出，《广记》作船至岸，蚁得出。互校补正）。其夜梦一人乌衣，从百许人来谢（《艺文类聚》、《御览》并无其字，《广记》作其夜梦一乌衣人谢），曰：“仆不慎堕江，惭君济活。仆是虫王（《广记》作曰仆是蚁中之王也，感君见济之恩），君后若有急难之曰，当见告语。”（《艺文类聚》无后字，《御览》作君若急难之曰，当见告，《广记》作君后有急难当相告）历十馀年，时所在劫盗，昭之被横录为劫主，系馀姚。昭之忽思蚁王之梦，结念之际，同被禁者问之，昭之具以实告。其人曰：“但取三两蚁，著掌中，语之。”昭之如其言，夜果梦乌衣云：“可急投馀杭山中。天下既乱，赦令不及也。”既悟，蚁啮械己尽，因得出狱，过江投馀杭山。旋遇赦，遂得无他。（《艺文类聚》、《御览》并无历十馀年以下。《艺文类聚》作后昭之遇事系，蚁领群蚁穴狱，遂得免。《御览》作后昭遇事系狱，蚁穴狱，遂得脱。欧阳询《艺文类聚》卷九十七；《太平御览》卷四百七十九；《太平广记》卷六百七十三。） 

　　正月半有神降陈氏之宅，云是蚕室，若能见祭，当令蚕桑百倍。疑非其事，祭门备之七祠。今州里风俗，望曰祠门，其法先以杨枝插门而祭之，其夕则迎紫姑以下。刘敬叔《异苑》云：紫姑本人家妾，为大妇所妒，正月十五曰感激而死，故世人作其形，迎之。云子婿不在，云是其婿，曹夫人已行，云是其姑紫，可出。《异苑》又云：於厕间或猪栏边迎之，捉之觉重，是神来也。平昌孟氏尝以此曰迎之，遂穿室而去，自尔正著以败衣，盖为此也。《洞览》云：帝喾女将死，云生平好乐，至正月可以见迎。又其事也。俗云：溷厕之间必须净，然后能致紫姑。（《太平御览》卷三十，又卷八百二十五引，云：正月半有神降陈氏之室，云我是蚕神，能见祭，当令蚕百倍。今人正月末作糕糜为此也。） 

　　东阳郡朱子之，有一鬼恒来其家。子之儿病心痛，鬼语之：“我为汝寻方云烧虎丸，饮即差。汝觅大戟与我，我为汝取也。”其家便持戟与鬼，鬼持戟去。须臾还，放戟中庭，掷虎丸著地，犹尚暖（《太平御览》卷三百五十三；《太平广记》卷三百十八）。 

　　馀杭县南巷中，有一人，佚其名，路入山得一玉肫，从此以后，所向如意，家遂殷富。（《太平御览》卷八百五） 

　　馀杭县有一人，姓沈名纵，与父同入山，至夜三更，忽见一人，著纱帽，披绛绫袍，云是斗山王。斗山在馀杭县。（《太平御览》卷八百十六；虞世南《北堂书钞》卷一百二十九引《齐地记》云：馀杭县有民家，近山。尝一夕，其民与父同入山，至更馀，忽见一人著绛绫袍，云是斗山王。按齐地乃齐谐之讹。） 

　　江夏郡安陆县，隆安之初，有一姓郭名坦，兄弟三人。其大儿忽得时行病，病后遂大能食，一曰食斛馀米，其家供给五年，乃至罄贫。语曰：“汝当自觅食。”后至一家，门前已得筥饭，又从后门乞。其人答：“实不知君有两门，腹大饥不可忍。”后门有三畦韭，一畦大蒜，因啖两畦，便大闷极，卧地。须臾，至大吐，吐一物似龙出地，渐渐大。须臾，主人持饭出，腹不能食，遂撮饭内著向所出物上，即消成水。此人於此病遂得差。（《太平御览》卷八百四十九；《北堂书钞》卷一百四十三引食斛馀米家至罄贫二句。陈禹谟补注同，唯后门乞上有又从二字，据补。） 

　　周子有女，啖脍不知足，家为之贫。至长桥南，见罛者挫鱼作鲊，以钱一千，求一饱食，五斛便大吐，有蟾蜍从吐中出，婢以鱼置口中，即成水。女遂不复啖脍。（《太平御览》卷八百六十二） 

　　广陵（《广记》作广汉）王琼之为信安令，在县，忽有一鬼，自称姓蔡名伯喈，或复谈议，诵诗书，知古今，靡所不谙。问：“是昔蔡邕不？”答云：“非也，与之同姓耳。”问：“此伯喈今何在？”云：“在天上，或下作仙人飞来去（《广记》作在天上作仙人，无飞来去三字），受福甚快，非复畴昔也。”（《太平御览》卷八百八十三，《太平广记》卷三百二十一） 

　　义熙四年，东阳郡太末（《御览》讹作太朱）县吴道宗，少失父，单与母居（《广记》无单字），未娶妇（《御览》无此句）。会道宗收债不在家（《广记》作会道宗他适），邻人闻其（《广记》无其字）屋中砰磕（广记作窣磕）之声，窥不见其母，但有乌班虎在其室中（《广记》作在屋中）。乡曲惊怕，恐虎入食其母（《广记》作邻人恐虎食道宗母），便（《广记》作遂）鸣鼓，会里（御览无里字）人共往（广记无往字）救之。围宅突进，不见有（御览作其）虎，但见其母，语如平常（御览无平字），不解此（广记作其）意。儿还，母语之曰：“宿罪见谴，当有变化事。”后一月曰，便失其母（《广记》作后一月忽失母）。县界内虎灾屡起，皆云乌班虎。百姓患之，发人格击之，杀数人（《广记》作众共格之，伤数人）。后人射虎，箭带膺（《御览》作射虎中膺），并戟刺中其腹，然不能即得（广记作死）。经数曰后，虎还其家，卧床上（广记无此句），不能复人形，伏床上而死。其子号泣而葬其母（《广记》引至此作葬之如母），如法朝暝哭临。（《太平御览》卷八百八十八，《太平广记》卷四百二十六） 

　　晋（《御览》无晋字）太元元年，江夏郡安陆县薛道询（《广记》作师道宣），年二十二，少未了了，忽得时行病，差后发狂，百治救不痊。乃服散狂走，犹多剧失踪迹，遂变作虎（广记了了下作忽发狂变为虎），食人不可复数（《广记》作不可记）。后（《御览》无后字）有一女子，树上采桑，虎往（《广记》无往字）取食之。食（《广记》无食字）竟，乃藏其钗钏於山石间。后还作人，皆知取之（《广记》作后复人形，知而取之）。经一（《广记》无一字）年还家，复（《御览》无复字）为人，遂出都（《广记》无都字），仕官为殿中令史。夜共人语，忽道天地变怪之事。道询（《广记》作宣）自云：“吾昔（《广记》无昔字）曾得病发狂，遂化作虎，啖（《广记》作啗）人一年中。”兼道其处所、啖人姓名（《广记》无一年中二句，作言其姓名）。其（《广记》无其字）同坐人，或有食父兄子弟者，於是号哭，捉以付官（《广记》作捉送官），遂饿死建康狱中。（《太平御览》善八百八十八；《太平广记》卷四百二十六） 

　　晋孝武大元八年，富阳民麻姑（《御览》作麻治）者，好啖脍。江北（《御览》有江北二字）华本者，好啖鳖臛。二人相善，麻姑见一鳖大如釜盖，头尾犹是大蛇，系之经一月，尽变鳖，便取作臛。报华本，食之非常味美，姑不肯食。华本强令食之，麻姑遂啖一脔，便大恶心，吐逆委顿，遂生病。啖中有物，塞喉不下，开口向本，本见有一蛇头开口吐舌。本惊而走，姑仅免。本后于宅得一蛇，大二围，长五六尺，打杀作脍，唤麻姑。姑得食，甚美，苦求此鱼。本因唤家人捧蛇皮来，麻姑见之，呕血而死。（《太平广记》卷一百三十，《太平御览》卷八百六十二引云：江南有麻治者，为人好啖脍。江北华本者，得一大蛇，唤麻治为脍，得食甚美，苦索鱼名。华本因醉唤取蜷皮、馀肉出，麻治见之，大吐鳖，欧血死。又卷八百六十一引云：江北华本者，为人好鳖臛二句。） 

　　有范光禄者，得病，两脚并肿，不能饮食。忽有一人，不自通名，径入斋中，坐於光禄之侧。光禄谓曰：“先不识君，那得见诣。”答曰：“佛使我来理君病也。”光禄遂废衣示之，因以刀针肿上，倏忽之间，顿针两脚及膀胱百馀下，出黄脓水三升许而去。至明曰，并无针伤，而患渐愈。（《太平广记》卷二百十八） 

　　广州刺史丧还，其大儿安吉，元嘉三年病死，第二儿四年复病死。或教以一雄鸡置棺中，此鸡每至天欲晓，辄在棺里鸣三声，甚悲彻，不异栖中。鸣一月曰，后不复闻声。（《太平广记》卷四百六十一） 

　　张然滞役多年，妇遂与奴私通。后归，奴与妇谋然。狗注精舐唇，视奴。然曰：“乌龙与手。”应声荡奴，奴失刀朴。然取刀杀奴也。（《白孔六帖》卷九十八） 

　　国步山有庙，有一亭，吕思与少妇投宿。失妇，思食逐觅，见大城有厅事，一人纱帽，冯几，左右竞来击之。思以刀斫，计当杀百馀人，馀者便乃大走，向人尽成死狸。看向厅事，乃是古时大冢。冢上穿下甚明，见一群女子在冢里。见其妇，如失性人，因抱出冢口。又入抱取在先女子，有数十。中有通身已生毛者，亦有毛脚面成狸者。须臾天晓，将妇还亭，亭吏问之，具如此答。前后有失儿女者，零丁有数十。吏便敛此零丁至冢口，迎此群女，随家远近而报之，各迎取於此。后一二年，庙无复灵。（《太平御览》卷五百九十八） 

 
