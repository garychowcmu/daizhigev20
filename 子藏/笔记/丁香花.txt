丁香花
　　民国·孟森

　　进步党本部，自石桥别业迁新宅。其地址在太平街、太平湖之间，俗称七爷府，谓前清醇贤亲王之所居也。醇邸行七，故曰七爷，此人人能言之。今考此宅之有名于世，不在为醇邸时，而在未为醇邸以前。盖醇贤亲王奕绘，为宣宗子，当宣宗时，此宅为绘贝勒所居。绘贝勒名奕绘，与醇邸为兄弟行，而为高宗之曾孙。
　　高宗第五子荣纯亲王，瑜贵妃所生，子绵亿降袭郡王，是为荣恪郡王。恪王子即纷贝勒。盖自荣邸受封，至此三世，此亦当时一荣国府也。贝勒笃好风雅，著有《明善堂集》，自号太素道人，又号幻园居士，名奕绘。《太清集》有与子章联句诗。子章疑为太素之字，生于嘉庆四年己未。至嘉庆乙亥丙子间，恪王薨，贝勒袭爵，时年十七八。道光五年乙酉秋，授散秩大臣，时年二十七。明年丙戌，管理宗学。十年庚寅秋，管理御书处及武英殿修书处。是年冬，授正白旗汉军都统，时年三十二。至十五年乙未罢官，专意享闲散之福，时年三十七。又三年为道光十八年戊戌，年四十而卒。
　　贝勒生长富贵，酷嗜吟咏，所著《明善堂集》，内分诗词两种，诗曰《流水编》，词曰《南谷樵唱》。有侧室曰顾太清，名春，字子春，号曰太清。盖与太素为偶，世常称之曰太清春。太清工词翰，篇什为世所宝。世之爱重太清，什伯于太素也。昔王幼遐侍御，毕生专力于词，论词至满洲人，常曰：“满洲词人男有成容若，女有太清春而已。”太清常自举其族望曰西林，自署名曰太清西林春。其姓顾，乃见之恽珠所选《国朝闺秀正始集》，集有《顾子春小传》。顾诗集名《子春集》，今传刻之本名《天游阁集》，盖与《正始集》所载不侔。意当时《太清集》尚未定今名也，抑太清尚有诗集名《东海渔歌》，或总名为《子春集》，而诗称《天游阁》，词称《东海渔歌》耳！
　　《东海渔歌》与《南谷樵唱》相配，亦即太清配太素之意，想见闺房唱和韵事。然南谷乃贝勒自营之佳城，别墅存焉。取名词集，乃实有其地。太清专就对偶求之，以东海对南谷，以渔歌对樵唱，意惟以示其唱随之雅与好合之致焉耳。太清后亦从葬南谷。冒鹤亭《太清遗事诗》有云：“太平湖畔太平街，南谷春深葬夜来。人是倾城姓倾国，丁香花发一低徊。”是诗首句言其生时之邸；第二句言其死后之葬地；三句上半言其貌，下半取再顾倾人国之意，关合其姓；四句乃掀然大波为人间一宗公案。此余之所以有此篇之作，冀为昔人白其含射以留名士、美人之真相者也。其详俟续言之。
　　太清，不但丰于才，貌尤极美。冒鹤亭校《天游阁集》，于太清《春游诗》后辍一节云：“太清游西山，马上弹铁琵琶，手白如玉，琵琶黑如墨。见者谓是一幅王嫱出塞图也。”风致可想。鹤亭序言，少时闻外祖周季况先生星诒言太清遗事綦详，此当是其得之周先生者。东坡《贺新凉》词：“乳燕飞华屋，悄无人，槐阴转午，晚凉新浴。手弄生绡白团扇，扇手一时似玉。渐困倚，孤眠清熟。帘外谁来推绣户？枉教人梦断瑶台曲。又却是，风敲竹。”读此半阕已觉洒然移情。鹤亭述太清之貌，仅着此数语，几与坡词并美。一妙在扇手一色，一妙在琵琶与手之黑白，俱极端也。
　　太平湖邸第，今适为进步党本部所在。贝勒诗有“太平湖巷吾家住，车骑翩翩侍宴还”之句，自注云：“邸西为太平湖，邸东为太平街。”所指极确。余尝一至此宅，见政党作此豪侈气象，不忍再往。夥涉为王，此似伟人举动，奈何以政客效之。尝谓天下至可宝贵者，名士美人；至不可向迩者，议员政客。沧桑之劫，王侯第宅易新主者多矣。长安似奕，何必百年，读少陵《秋兴》之诗，可胜凭吊。顾太平湖一宅，独以昔日至可宝贵之遗址，居今日至不可向迩之人，尤为奇厄。因成二绝云：“太平湖水明如镜，可有丁香尚着花？一自淮南轻拔宅，空令鸡犬住仙家。”“百年风貌忆倾城，忍使微云滓太清。当日近前玉颊，牛羊邱垅若为情。”丁香花公案详后。太清与太素同庚，生嘉庆四年，距今百十五年。其入居太平湖邸以来，盖必在百年左右。“微云滓太清”，用晋人语，示为太清辨诬之意。古诗：“今日牛羊上邱垅，当时近前面发红。”黄土美人古今同慨。
　　成容若，为康熙权相明珠子，世称为即《红楼梦》中之贾宝玉者也。以太清词与之相配，皆足动人遐想。丁香花公案者，龚定庵先生道光己亥出都，是年有《己亥杂诗》三百十五首，中一首云：“空山徒倚倦游身，梦见城西阆苑春。一骑传笺朱邸晚，临风递与缟衣人。”自注：“忆宣武门内太平湖之丁香花一首。”世传定公出都，以与太清有瓜李之嫌，为贝勒所仇，将不利焉，狼狈南下。又据是年杂诗《至冬再北上迎眷，乃不敢入国门》一诗云：“任邱马首有筝琶，偶落吟鞭便驻车。北望觚棱南望雁，七行狂草达京华。”自注：“遣一仆入都迎眷属，自驻任邱县待之。”又一诗云：“房山一角露峻赠，十二连桥夜有冰。渐近城南天尺五，回灯不敢梦觚棱。”自注：“儿子书来，气稍稍北，乃进次于雄县。又请，乃又进次于固安县。”据此，则次且其行，若有甚不愿过阙下者。说者以此益附会其词，谓有仇家足惮。至道光二十一年，定公掌教丹阳，以暴疾卒于丹阳县署，或者谓即仇家毒之。所谓丁香花公案，始末如此。
　　《定公集》最隐约不可明者，为《无著词》一卷，又有《游仙十五首》等诗。说者以其为绮语，皆疑及太平湖。此事宜逐一辨之。《无著词》选于壬午，刻于癸未，则作词必在壬午以前。《游仙》之作在辛巳，自注为考军机不得而作，当可信。要之，作此者在道光初元至十九年己亥出都，安有此等魔障，亘二十年不败，而至己亥则一朝翻覆者？《定公集》所有绮语，除踪迹本不在都门者不计，《无著词》、《游仙诗》按其年月皆不当与太平湖有关。惟“丁香花”一诗，非惟明指为太平湖，且明指为朱邸，自是贝勒府之花。其曰缟衣人者，《诗》“缟衣綦巾，聊乐我员”，谓贫家之妇与朱邸之嫔相对照而言。盖必太清曾以此花折赠定公之妇，花为异种，故忆之也。太清与当时朝士眷属多有往还，于杭州人尤密。尝为许滇生尚书母夫人之《义女集》中，称尚书为滇生六兄。有《许滇生司寇六兄见赠银鱼螃蟹，诗以致谢》一首，时在己亥新年。定公亦杭人，内眷往来事无足怪，一骑传笺，公然投赠，无可嫌疑。贝勒卒于戊戌七夕，见《集》中。时太清已四十岁，盖与太素齐年。当三十二岁时，太素正室妙华夫人先逝，冒鹤亭诗所谓“九年占尽专房宠，四十文君傥白头”者也。己亥为戊戌之明年，贝勒已殁，何谓为寻仇？太清亦已老而寡，定公年已四十八，俱非清狂荡检之时，循其岁月，求之真相如此。
　　《太清集》有戏拟艳体四首，观其编年之次，当是道光十年庚寅。作诗云：“亚字阑干曲径通，美人家在绿杨中。秋千小院闲金索，芳草长堤老玉骢。流水飞花随去住，断虹残日各西东。武陵洞口云深处，踪迹难寻踏雪鸿。”“十二珠帘控玉钩，晴丝花片总纤柔。朱阑寂寂双飞燕，绿水沉沉数点鸥。杨柳楼台经过处，碧桃门巷记曾游。美人一去余芳草，断雨零云古渡头。”“细草花各断肠，美人去后有余香。巫峰挟雨原非梦，洛浦临波太近狂。日暮藤萝空密密，天寒修竹自苍苍。回环江水无穷碧，可许相随一泛航。”“采采芙蓉洛浦姿，碧阑晴雪落花时。一溪春水浮山影，尽日灵风扬柳丝。玉笛闲吹翻旧谱，红牙低拍唱新词。娉婷合是神仙侣，小谪人间归去迟。”观此可想其风致。定公风雅好事，太清词翰遍传诸公间，《集》中投赠题咏如潘芝轩尚书，阮芸台相国，绵有斯文声气之雅。其余宗室王公，如定郡王之流，恒有篇什相投。定公与太清据丁香花诗，眷属本有往还，诗词酬答事所容有。太素逝后，长子载钧袭固山贝子，与太清极不相能，变乱太素存日所经营之手泽，不恤南谷坟茔，屡见《太清集》中。则造作蜚语以诬太清，当是载钧辈所为。太清于戊戌七夕，遭太素之变，旋于是年十月二十八日，以姑命移民邸外，卖金凤钗。《购宅》诗载《集》中，诗有“亡肉含冤谁代雪”之句，用《汉书·蒯通传》里妇夜亡肉，姑以为盗，怒而逐之事，具见家难之作。太素存日之情好，一亦为家庭相怨之媒，当时想有以太清文采跌宕与内言不出之旨相违，因有流言涉及定公辈者，故士大夫间口耳相传，至今以为谈柄。然定公己亥出都，《杂诗》所忆，尚在太平湖之丁香花，其时太清实已移居，诗自忆花，乃与其人无预。可以推见太清出邸，居西城养马营。《集》中有一题云：《自先夫子薨逝后，意不为诗。冬窗检点遗稿，卷中诗多唱和，触目感怀，结习难忘，遂赋数字，非敢有所怨，聊记予生之不幸也。兼示钊、初两儿》。此诗中有“斗粟与尺布，有所不能行”二语，则家难作于载钧之嫌恶其弟可见。养马营宅即见此诗，自注：“地近平则门。”盖距太平湖数里矣。文人附会何所不至，太清遗事发自冒氏。冒氏附会之迹，更有一奇。《太清集》有《六月十五日，山东苗道士寄来七寸许小猴一双，每当饲果，必分食之，似有相爱意，诗以纪之》一首，冒氏于诗后忽缀一语曰：“此亦长安俊物也。”骤见之不知为何意，意其赏此猴耳。既而按定公《己亥杂诗》，太平湖丁香花之下一首为《忆北方狮子猫》，诗云：“缱绻依人慧有余，长安俊物最推渠。故侯门第歌钟歇，尚办晨餐二寸鱼。”长安俊物字出此。冒氏盖以与定公注射也。幸而太清自咏小猴，设亦有咏狮子猫诗，则将谓与定公所忆同是一猫矣。太清负盛名，定庵才调尤为世人宗，仰得纽为一谈，自足风靡一世。冒氏校刻《太清集》，在清宣统元年己酉，嗣是而后乃有丁香花公案之传言，或者即冒氏据太平湖之地名，牵合龚集而造为此言。今乃藉藉人口，遂不知其所自起欤？抑冒氏自称为得闻太清遗事于周先生，此游谈亦为周先生所口授？从前说，则造因直始自冒氏；从后说，则如余前段所述。当时自有一多口之由来未可知也。
　　太清与太素伉俪之笃，两人集中互见之。太清自题《道装像》云：“双峰丫髻道家装，回首云山去路长。莫道神仙颜可驻，麻姑两鬓已成霜。”此道光十四年甲午太清三十六岁作也。味诗意疑其颜鬓早衰。冒氏按曰：“像为道士黄云谷画，太素有题词，词云：‘全真装束古衣冠，结双鬟。耐可凌虚归去洞中天。游遍洞天三十六，九万里，阆风寒。荣华儿女眼前欢，暂时宽，无百年。不及芒鞋踏破万山颠。野鹤闲云无挂碍，生与死，不相干。’”盖《临江仙》也。是年太清生一子，名载同，在太清为第三子，在太素诸子中为行九。载同以正月五日生，十二月二十二日以痘殇。太清《哭儿》诗云：“同儿未周岁，一旦舍我死。谁谓久能忘，老泪无时已。”此亦非妙年人吐属矣。太素亦有《哭子》诗八绝，中一首云：“文章愿同汝母好，头角不娄诸儿痴。今年冬令大不利，祭友文又哭子诗。”自注：“王伯中先生殁于十一月二十四日。有祭文一篇见文集。”又有诗中自注：“先是自三儿载钦痘殇后，儿女皆倩老潘种花，今春潘翁殁，其子于九月间强与种痘，不出，妄云其子无痘。至腊月初间病，伊文用灶底抽薪法，与克削和解药，盖恐见苗也。至月半病亟，始更俄罗斯秦医名婆尔斐里者，治之以截风油，浴之以芳草，故又迁延七日乃死”云云。冒鹤亭《太清遗事诗》云：“一夜瑶台起朔风，凋残金锁泪珠红。秦生晚遇潘生死，肠断天家郑小同。”冒诗故楚楚有致，太素之无时不绳太清才美，诗词中恒可觇之。载同之生也，与太清同日，盖太清生日亦为正月初五。太素生日为正月十六。太清本与太素同庚，以生日论，太清又长于太素十一日也。太清有《上元后一日，恭祝夫子四十寿》诗，其前一首即《四十初度》诗，其先后之序固如此。太素之生，在其父荣恪郡王三十六岁时，太素于三十六岁生载同，此亦同之一义。太素《生同儿》诗云：“先考三十六，生余颇憾迟。我年三十六，同儿生亦奇。生日同伊母，生年同我期。祝儿同父母，名同字同之。”当时备见家庭之乐，琴瑟之好。岂意此子旋殇，数年太素亦化去，家难复作，妇姑勃溪，且迫使出邸别居，好景无常，可以慨矣。
　　太清之出邸，亦非流离失所也，太清生三子四女：长女孟文，行二，早适超勇亲王车登巴咱尔。道光乙未太清三十七岁时，即有《送二女孟文郡君往察哈尔避暑》诗，则其出阁必更在以前。《集》中《出邸》一诗，题云：“奉堂上命，携钊、初两儿，叔文、以文两女，移居邸外，无所栖迟，卖金凤钗，购得住宅一区，赋诗以记之。”载钊系太清长子，行五。载初系太清次子，行八。载同殇，行九。次女仲文，行四，适一等子博昌，出嫁亦在前，道光丙申，太清三十八岁时，有《上远前一日同夫子携载钊、载初两儿，叔文、以文两女，游白云观，过天宁寺看花，作一诗》，仲文已不在内。出邸时所携子女，亦无仲文。至辛丑十二月十八日《钊儿娶妇，喜而有感》诗中“门阑多喜婿乘龙”句下，始载“二女孟文适超勇亲王车登巴咱尔，四女仲文适一等子博昌，六女叔文许字承恩公崇端”云云。叔文名载通，第四女以文名载道，行七。载通、载道之名，见《集》中。《辛丑七夕，先夫子下世三周年矣。率六女载通、七女载道、八儿载初，恭谒南谷，因五儿载钊有差，未克同来。晨起，同通儿清风阁看初日有感》诗，有“当年旧句难忘却”之句，自注：“丙申春，同先夫子清风阁晓望，有‘高阁延朝日，晨妆对远山’之句，可胜今昔之感。”载钊娶于栋鄂氏，少年风雅有父风。妇秀塘，亦能诗。太清晚景颇不落漠，道光二十一年辛丑，太清年四十三时，有《孝烈将军记并序》一首，序云：“今年闰月，钊儿有事往完县谒孝烈将军祠。见有元明碑欲拓之，苦无其器，遂向村叟讨得破毡帽，自拓成，携归，既喜且感。喜者，五儿所好颇类其父；感者，先夫子平生好古更兼考据，精详未得见此”云云。又《万松涵月歌并序》一首，序云：“五儿载钊今年有事往完县，见粮店中有石缸盖，问其值，乃二百五十文，遂以茶叶五斤易之，主人靳某，欢然相赠，载归献予。其石径过古尺二尺六寸，淡青色，上有墨色，松影排比者，偃盖者，垂枝者，横斜浓淡，远近分明，黛色参天，苍皮溜雨，历历如画，大有王叔明、曹云西笔法。锡名曰‘万松涵月’，镌于其上，即命工人斫木以为架，遂作此歌”云云。是儿颇不恶，计其年止十七耳，而好尚如是，娱亲之道如是，夫何间然！钊以辛丑三月二十四日，奉差往完县查勘地亩。是年为闰三月，至七月初九始返。七月初九又为钊生日，俱见《集》中。
　　又其出邸，亦非告绝于姑。道光二十年庚子诗《十月七日先夫子服阕，因太夫人抱病，未果亲往，谨遣载钊恭诣南谷，痛成六绝句》，中多亲老子幼之词，妇姑之间恩意自在。不过因载钧与钊、初辈兄弟不相容，挟其祖母以为难，避居邸外免勃耳。嫠居不废吟咏，南中士大夫阮、许诸家眷属，恒以诗词相赠答，亦颇与文宴其间。谓有人仇定公至谋毒毙，定公自己亥出都，至壬寅殁于丹阳署，据言者谓皆以丁香花案为累，至接眷不敢入都，易箦不能正命，事迹殊枘凿。其不肯再入国门，定公清兴所至，原难以常理论，但观其出都时并非狼狈。以己亥四月二十三日行，不携眷属亻兼从，雇两车，以一车自载，一车载文集百卷，石屏朱丹木为治装，始成行。当时与诸公别诗，多至十有八首，所别者数十百人。如《别己丑同年》则云：“同年留京者五十一人，匆匆难遍别，八君及握手一别者也。”诗曰：“五十一人皆好我，八公送别益情亲。他年卧听除书罢，冉冉修名独怆神。”其《与宗室诸公别也》一则，别镇国公容斋居士，自注：“居士睿亲王子，名裕恩，好读内典，遍识额讷特珂克、西藏、西洋、蒙古、回部及满、汉字，又校定《全藏凡经》。有新旧数译者皆访得之。或校归一是，或两存之，或三存之。自经典入震旦以来，未曾有也。”诗曰：“龙猛当年入海初，娑婆曾否有仓亻去。只今旷劫重生后，尚识人间七体书。”又有《别共事诸宗室》，诗曰：“联步朝天笑语馨，佩声耳畔尚泠泠。遥知下界觇乾象，此夕银潢少客星。”似此则从容出都，与人无忤，安有如世之所传避仇出走情事？宗室尤多相契，可知蜚语之无因。惟《汤海秋诗后集》有《赠朱丹木》，绝句云：“苦忆龚仪部，筵前赋白头。”自注：“往时丹木入都，值定庵舍人忤其长官，赋《归去来》，今舍人已下世矣”云云，则定公因忤长官而去，有明征也。其行又以尊人暗斋先生年逾七旬，从父文恭公适任礼部堂上官，例当引避，乃乞归养耳。
　　太素子女九人，太清所出者七。其余二人，《集》中亦俱可考。盖合子女而计行第，尚有长与三两儿，当为正室妙华夫人所出。长载钧，即袭职者，三载钦，亦以痘殇，已见前。据冒氏校《太清集》附注，载钧袭贝子，后无子，其嗣子溥楣，袭奉恩镇国公。以宗系论，载钧嗣子当仍是钊、初等之子。载钧别无同出之兄弟成丁而有子者，则太素世爵当仍为太清诸孙所袭也。《太清集》名《天游阁》，此阁系邸中一处，当是属太清燕息之所，《集》中有《丙申夏至同夫子登天游阁》诗可证。其在邸内决非后来养马营赁宅中物。壬寅，又有《谷雨日同社诸友集天游阁看海棠，庭中花为风吹损，只妙香室所藏二盆尚娇艳怡人，遂以为题，各赋七言四绝句》一题，时在太素殁后四年，宴集仍在邸中，合之前一年庚子诗所云“太素服阕之日，以太夫人病未亲诣南谷”，可知姑妇之间猜嫌旋释，其复归邸中不知在何时。《集》中“庚子七月二十一日，南谷守兵报室顶为山水倾陷。当初设立护卫一员办理山田事务，自载钧承袭后撤回，惟留兵丁五人而已。今伊所信用者多负贩厨役等，赏赐无节，皆谄媚小人，不谙大事。虽有旧臣数人，略有规谏者，轻则罚俸，重则斥革，终日昏昏，惑于群小，故祭祀笾豆之事，置之不问，无奈钊、初两儿皆在幼年，衣食尚不给，况于修葺乎？思量及此，五内焦灼，得不痛哉”云云。似此时尚未复归于邸，自后即无诋载钧之语。至十月间，有侍太夫人病之言，意姑病而家难亦纾乎？《壬寅元日试笔诗》注：“国朝定制，王公子弟十八岁行冠礼，钊儿生于乙酉，本年元日受二品顶戴。”盖载钊于上年十二月十八日已娶妇，至是冠而章服，太清是年四十四岁也。历考《集》中，太清晚景大略如是。
　　冒氏《弁言》谓太清或曰吴人，或曰顾八代之裔。顾八代系旗籍，太清是否其裔，则未可知。所谓吴人，殆疑其为汉族，或以量珠所聘而充下陈者，此则不然。太清生长京师，道光十三年癸巳，有《次夫人清明日双桥新寓原韵诗》，自注：“余年二十五前侍先大人曾游此寺。”双桥寺在畅春园宫门西，新寓为海淀寓园。盖幸园时，诸臣趋朝之所。有力贵豪即其地置别业，或假寓挈眷而居。是年太清年三十五，二十五年前则为十岁。随父来游，非久居京师之人，安有挈幼女远游海淀者？倘亦趋朝者之一欤？又有《食鹿尾》诗云：“海上仙山鹿食苹，也随方贡入神京，晚餐共饱一条尾，即有乡心逐物生。”因海上之鹿而起乡心，其故乡必为吉、黑濒海产鹿之区可知。夷考太清母家，父母盖早殁，有兄弟姊妹，《集》中《四十初度》诗：“百感中来不自由，思亲此日泪空流。雁行隔岁无消息，诗卷经年富唱酬。过眼韶华成逝水，惊心人事等浮沤。那堪更忆儿时候，陈迹东风有梦不？”是为父母殁而有兄弟姊妹也。兄字少峰，或称仲兄，未知即一人否？乙未有《中秋寄仲兄》诗云：“茫茫四海少朋俦，应似东坡念子由。今岁秋来寒特早，西风和泪寄羊裘。”丙申又有《岁暮寄仲兄》，用东坡《和子由苦寒见寄》韵，中有“旅食恐不周，多病凋丰颜。一月两寄书，一书五六篇。告我客中事，略有好因缘。县令与之游，我闻心喜欢。吾兄本书生，所余惟青毡”等语，则业儒而作州县幕宾者。妹名霞仙，戊戌有《往香山访家霞仙妹》诗，香山为西山之一支，《宸垣识略》有香山买卖街，为静宜园守备署所在。其妹亦家京师者。《集》中往往有往来香山踪迹。庚子有《四月十四日同家少峰兄、霞仙妹携钊、初两儿游八宝山，以首夏犹清和为韵，成此五律》一题，又次仲兄韵之诗，颇多携诸女伴游宴之诗，亦往往有霞仙在内。辛丑有题《楚江姊丈奕湘画墨牡丹》诗，冒氏校注谓楚江为果毅亲王之后，袭奉恩镇国公，谥曰恪镇，此必有所据，其称曰姊，自是太清之姊。太素之姊妹，集中称姑，有《挽大姑富察郡君》诗可证。弟名知微，辛丑有《三月光阴，五更风雨，多病怀人，殊觉无聊，恰值知微弟过访，细论篆法，可谓良有宜也》一诗，中有“幻园弟子真无愧”句，自注：“知微篆法受之太素道人，则弟亦娴文艺，且于太素有传习之雅。”此太清母家人物之可考者。
　　太清名盛当时，文士多有得一赠答为幸者。陈云伯以风流自命，多与闺阁唱酬，酷摹随园刻女弟子诗故事。《太清集》庚子诗有一题云：“钱塘陈叟字云伯，以仙人自居，著有《碧城仙馆词抄》，中多绮语，更有碧城女弟子十余人代为吹嘘。去秋曾托云林以莲花笺一卷，墨二锭见赠，予因鄙其为人，避而不受。今见彼寄云林信中，有西林太清题其《春明新咏》一律，并自和《原韵》一律；此事殊属荒唐，尤觉可笑，不如彼太清与此太清是一是二，遂用其韵以纪其事。”云林为德清许周生先生之长女，与太清极密。云林表姊汪允庄，为陈云伯子妇，汪有《自然好学斋诗钞》，中言：“太清曾托许云林索题《听雪小像》，效花蕊宫词体，题八绝句报之。”则太清于陈、许诸家，俱有闺中文字之契，独以云伯假名代作以侈声气，乃痛诋之。殆其春明新咏体非大雅耶？抑云伯与定公为同里，于当时蜚语有所关合耶？要之太清虽嗜文艺，然不堕时流绮障，此可见也。
　　《太清集》仅有《天游阁诗集》行世。其《东海渔歌》，半塘王氏所常以不得《渔》、《樵》二歌为恨事者，即朱希真《樵歌》及此也。半塘后卒得《樵歌》付梓，而《渔歌》杳然。冒氏集首《弁言》则曰：“今年春，黄陂陈士可参事毅得此册于厂肆。凡诗五卷，阙第四卷。词四卷，阙第二卷。中多割裂。盖当时未经写定之本，略为排比，间加考证，以诒好事”云云。又《集》中柳枝词十二首后，冒云：“此十二首，太清有朱笔自题其上曰：‘此移入《东海渔歌》集。’则为太清所手定之本矣。”据此，则冒从陈士可所获之本付校，陈所获有词四卷，但阙一卷，即《东海渔歌》亦见于世，何以册尾仅夔笙兰云《菱寝楼笔记》一则，转录其词四首？况氏笔记仍以未得《渔歌》为恨，并言：“《天游阁诗》写本，己丑春余得于厂肆地摊；《东海渔歌》，求之十年不可得。仅从沈善宝《闺秀词话》中得见其五阙，录其四”云。冒既得太清词，何以仍用况氏笔词所录四词，示《渔歌》之一斑？然则前弁言谓何？何以不并付刊？即有去取，亦应自出手眼，何以仍况氏未见《渔歌》口吻？且况氏与半塘所恨而陈与冒得见之，即不付刊，亦当有一番欣幸，何竟前后截然不同？若《天游阁集》写本，则况氏已得之，未知与此同否，中不阙四卷否？抑此本实即况本，故并无《渔歌》，所谓陈士可所得乃□言耶？皆可疑也。
　　冒君于报章见此稿，即来访。云：“《天游阁集》后所引况氏笔记，实系旧笔。既得《东海渔歌》后，付梓时忘未删除。又《渔歌》所阙第二卷，近又得之，补印入集，板存西泠印社”云云。至太清事迹，冒君谓“无以难我”，然终信其旧闻为不误，并非由己始倡此言。“丁香花”诗以“缟衣人”三字，指为定公眷属，冒君谓用诗语为解，会意甚正当，故无可非难。至长安俊物一语，当时本关合定公诗，语甚含蓄，经仆揭出，遂尔透露，言次若有微愠也。定公与太清事，今京师士大夫多争言其确者，如罗瘿公之流是已。存此与世人永久质之。一时喜新好异之谈，固未能以此雅兴兴耳。
　　《清史稿·皇子世表五》：“永琪，高宗第五子，乾隆三十年封荣亲王，三十一年薨，谥曰纯。绵亿，永琪第五子，乾隆四十九年封贝勒，嘉庆四年晋荣郡王，二十年薨，谥曰恪。奕绘，绵亿第一子，嘉庆二十年袭贝勒，道光十八年卒。载钧，奕绘第一子，道光十八年袭贝子，咸丰七年卒。溥楣，载钊第一子，载钧嗣子，咸丰七年袭镇国公，同治五年缘事革退。”据此，则载钧无子，承袭时乃以载钊子为嗣。咸丰七年以后，荣王之后已为太清所出之子承大宗矣。太清是年若在，亦不过五十九岁。集中不见壬寅以后所作，殆已殁于壬寅后，不及见也。
　　《表》又云：“载钊，奕绘第二子，道光二十四年封一等辅国将军，光绪七年卒，追封镇国公。溥芸，载钊第三子，同治五年袭镇国公，光绪二十八年卒。毓敏，溥芸第二子，光绪二十八年袭镇国公，宣统三年卒。”据此，则载钊第一子既承大宗袭爵，缘事革退之后，又以载钊第三子承袭，再传至毓敏，袭十年，卒时恰当改革，亦可谓与国同休。荣府传人，皆载钊所出之后也，载钊卒时年五十七。
　　《表》又云：“溥菖，载钊第九子，光绪七年袭奉国将军。”此为袭载钊本支之爵。袭后无文字可纪，当是国变乃已。
　　《表》又云：“载初，奕绘第四子，咸丰七年封辅国将军，同治元年缘事革退。”是载初亦有爵，受自载钧殁之年，旋失爵。《表》于无爵者不载，要之荣府后尽具于是。即太素之裔，惟钊、初有后，皆太清所出。乙亥三月补记。

