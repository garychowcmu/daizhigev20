满清兴亡史 民国 汉史氏

　　●第一章　开始时代

　　○第一节　满洲之建部

　　长白山之支峰曰布库哩山，通古斯族人居其麓焉。当南宋时，女真为蒙古所灭，通古斯族人势力之衰，几二三百年。有女曰佛库伦者，系出女真，不夫而孕，产一男。既长，佛库伦将他去，命是男以爱新觉罗为姓，名曰布库哩雍顺，置之小舫中，令顺流而下。至河步，是男乃登岸端坐。其地有三姓，方构衅。或汲于河，见而问之，诡以我乃天女所生，来定汝乱对。汲者趋告众，众惊异，遂迎舁至家，决议息争。推是男为部长，以女百哩妻之。于是布库哩雍顺居鸭绿江源，长白山东，鄂谟辉之野鄂多里城。由女真变音而号曰满洲，是为满洲建部之始。

　　○第二节　樊察之受封

　　满洲既建部，雍顺之裔，思通好于明，以每岁十月为入贡之期，明因封为建州卫都督，予以印。至正统初年，有猛可帖木儿者，侮虐部众，部众不服。攻杀之。其弟樊察，子童仓，闻警而逃。至荒漠无人之境，追者将及之，会有鹊止樊察，首追者疑为枯木，乃止。由是樊察南遁至朝鲜，失都督印。明人闻其事，乃命童仓弟董山嗣为建州卫指挥。寻樊察自朝鲜归，自陈失印之故，明廷诏更予新印。未几，旧印复得。樊察辄匿新者而用旧者。明人恶其狡，乃分建州为左右卫。令董山领左，樊察领右，得世袭。

　　○第三节　觉昌安父子之被害

　　樊察之后，有孟特穆者，袭封为建州右卫都督，即其子孙所奉为始祖者也。三传至福满，生六子，令各筑城邑，环卫而居，号宁古塔贝勒。中有觉昌安者，居赫图阿喇地，以多智称。又恃长子礼敦之勇，率部众击硕色纳子九人，加虎子七人，灭之，尽收其地。会苏克素护部图伦城长尼堪外兰，随明辽东总兵李成梁攻古城。其主阿泰之妻，为觉昌安女孙，恐城破被虏，遂率其第四子塔克世，往援古，先后入城。城坚，成梁攻之不克。尼堪外兰以招抚为名，实诱城中人使杀阿泰。由是成梁并拘觉昌安及塔克世害之。

　　○第四节　努尔哈赤之复仇

　　努尔哈赤者，塔克世之长子也。其生母为喜塔喇氏。既死，继母待之薄，分居于外。闻觉昌安及塔克世被害，欲复祖、父仇，以遗甲十三副，攻图伦城，尼堪外兰避之，得甲三十副、兵百人以归。后讠ぁ知尼堪外兰在嘉班城，进攻之。尼堪外兰避于鄂勒辉，筑城以居。寻复攻之，尼堪外兰遁入明边。又令斋隆率四十人，向边史索之。边吏拘尼堪外兰以予斋隆，遂杀之。初，明人因努尔哈赤之扰边，曾归其祖、父丧。至是，思羁縻之，故给以都督，敕书十道，马三十匹，又龙虎将军之印，及岁币银八百两。

　　○第五节　建元天命

　　努尔哈赤既复仇，复率众侵邻近之哲陈部。时浑河方涨，不得进，乃联绳以渡，跨堞以战。身中五十创，不退，卒取之。又乘势收完颜部。于是满洲之五豪部皆亡。未几，复并吞长白及东海诸部。其势，为叶赫等九部所忌，合兵三万来侵，营浑河北岸，部众皆惧。努尔哈赤乃与部下之健者，祷于堂子。启行，至古山与敌遇，战，破其众。嗣以哈达部、辉发部、乌拉部诸长与叶赫部同心，深恶之，遂先后攻略其地。自此制满洲文，定八旗制。于明万历四十四年，由部众推为覆育列国英明皇帝，建元天命，国号满洲。是为满洲立国之始。

　　○第六节　定都沈阳

　　扈伦四部，虽平其三，而叶赫独恃明不下，明亦倚为北关。努尔哈赤谋击明，乃书“七大恨”告天。其词曰：

　　我之祖、父，未尝损明边一草寸土也。明无端起衅边陲，害我祖、父，恨一也；明虽起衅，我尚欲修好，设碑勒誓：凡满汉人等，毋越疆圉，敢有越者，见即诛之。见而故纵，殃及纵者。讵明复渝誓言，逞兵越界，卫助叶赫，恨二也；明人于清河以南，江岸之北，每岁窃逾疆场，肆其攘夺。我遵誓行诛，明负前盟，责我擅杀，拘我广宁使臣纲古哩方吉纳，挟取十人，杀之边境，恨三也；明越境以兵助叶赫，使我已聘之女，改适蒙古，恨四也；柴河、三岔、抚安三路，我累世分守疆土之众，耕四艺谷；明不容刈获，遣兵驱逐，恨五也；边外叶赫，获罪于天，明乃偏信其言，特遣使臣遗书诟詈，肆行凌侮，恨六也；昔哈达助叶赫，二次来侵，我自报之。天既授我哈达之人矣，明又党之，挟我以还其国。已而哈达之人数被叶赫侵掠。夫列国之相争伐也，顺天心者胜而存，逆天意者败而亡。何能使死于兵者更生，得其人者更还乎？天建大国之君，即为天下共主，何独构怨于我国也？初，呼伦诸国，合兵侵我，故天厌呼伦启衅，惟我是眷。今明助天谴之叶赫，反抗天意，倒置是非，罔为剖断，恨七也。

　　复以击明之故谕其众。遂趋抚顺，围其城，诱明游击李永芳降之。明人闻边事急，遣辽东经略杨镐集兵沈阳，分四路深入。努尔哈赤逆战于萨尔浒山及尚间崖，五日间破其三路兵，乘机灭叶赫部。越三年，进攻沈阳，明总兵贺世贤中矢死。又攻辽阳，明经略袁应泰被围，自经死。于是河东大小七十余城皆下，乃以沈阳为国都。

　　○第七节　宁远之败

　　辽沈既为努尔哈赤所取，明大震。起用熊廷弼为经略，以谋抵御。嗣与广宁巡抚王化贞议不合，遂生意见。努尔哈赤乘之，化贞弃广宁走，廷弼亦退至关内。广宁四十余城，亦为努尔哈赤所得。寻明为拒守计，从袁崇焕议，筑城于宁远，练兵士，造铠仗，开屯田，宁远迄成雄镇。努尔哈赤欲取之，率众十三万攻宁远。是时袁崇焕为宁前参政，刺血书，誓将士，颇著忠勇。且令闽卒罗立，燃西洋巨炮轰满众。炮一发，决血渠数里，毙满人数百。三日，再攻再却，宁远之围遂解。盖自努尔哈赤击明以来，惟是役为不能得志也。逾七月，而努尔哈赤殁。

　　○第八节　皇太极与明议和

　　皇太极为努尔哈赤第八子。父丧时，明督师袁崇焕曾建和议，欲藉此缓兵，以修理故疆，故遗李喇嘛及都司傅有成等三十余人来吊。皇太极以书谢之。次年，又遗袁督师书，言和议事。袁督师乃遣使赍复书至，曰：

　　辽东提督部院致书于汗帐下：再辱书教，知汗渐息兵干，伏养部落。即此一念好生，天自鉴之。将来所以佑汗而昌大之者，尚无量也。往事七宗，汗家抱为长恨者，不佞宁忍听之漠漠。但追思往事，穷究根原，因我之边境细人，与汗家之部落口舌争竞，致起祸端。作孽之人，即逭人刑，难逃天怒。不佞不必枚举，而汗亦所必知。今欲一一辨晰，恐难问之九京。不佞非但欲我皇上忘之，且欲汗并忘之也。然汗家十年苦战，皆为此七宗，不佞可无一言乎？今南关北关安在？辽河东西，死者宁止十人？仳离者宁止一老女？辽沈界内之人民，已不能保，宁问田禾？是汗之怨已雪，而意得志满之日也，惟我天朝难消受耳。今若修好，城池地方，作何退出？官生男妇，作何送还？是在汗之仁明慈惠，敬天爱人耳。天道无私，人情忌满。是非曲直，原自昭然。各有良心，偏私不得。不佞又愿汗再思之也。一念杀机，启世上无穷劫运；一念生机，保身后多少吉祥。不佞又愿汗图之也。若书中所开各物，以中国之财用广大，我皇上亦宁蕲此？然往牒不载，多取违天乎？亦汗所当裁酌也。方以一介往来，又称兵于朝鲜，何故？我文武官属，遂疑汗之言不由衷也。兵未回即撤回，已回勿再往，以明汗之盛德，息止刀兵。将前后事情，讲析明白。往来书札，无取动气之言，恐不便奏闻。若信使往来，皇上已知之矣。我皇上明见万里，仁育八荒，惟汗坚意修好，再通信使，则懔简书以料理边情，有边疆之臣在，汗勿忧美意不上闻也。汗更有以教我乎？为望。

　　已而奉明旨戒通信使，言路亦以和议为非计，事遂止。

　　○第九节　间明君臣

　　和议不就，皇太极乃取明遵化。旋越蓟州而西，击退宣大援兵，取顺义，薄燕京。明之危已在旦夕，督师袁崇焕在关外闻警，千里赴援，遇之，相与鏖战于沙窝门，互有杀伤。皇太极知崇焕不去，则明事未可图也。遂设反间，令所获宦官知之，阴纵使去。宦官乃告变于明帝思宗，思宗果疑崇焕。因责其拥兵坐视之罪，下于狱。由是皇太极复薄永定门。明之武经略满桂、总兵官孙祖寿列营以待。皇太极令部众宵冒明旗帜，明日昧爽，突出不意，四面蹙之。满桂与孙祖寿等战不支，俱死。皇太极贻书明帝，欲仍就和议，明帝不允，遂掠蓟州而东。

　　○第十节　建清国号

　　察哈尔，漠南蒙古诸部之一也。其汗林丹受明岁币，来扰满洲。又因科尔沁部与满洲通好，怒而击之。且时欲辚轹鄂尔多斯、土默特诸部。由是科尔沁与鄂尔多斯、土默特等互相连合，以防林丹。又惧其力不能敌，遂来乞援。皇太极乃命其弟多尔衮先生，复亲率部众至察哈尔，与林丹战，林丹败死。寻遣人往谕林丹妻，林丹妻感悟，率其子额哲来降，并献元代所遗之传国玺。皇太极既平漠南蒙古，自以为攻城略地，所向成功，国势滋隆，人心向附，遂建国号曰清，改天聪十年为崇德元年。

　　○第十一节　收服朝鲜

　　朝鲜之服属于明者久矣。明恐满洲强大，故于用兵时，尝命朝鲜遥应以牵制之。皇太极知其故，因命阿敏侵朝鲜。先取义州，乃渡嘉山江，进薄平壤。其王李亻宗因防战不利，弃都城，遁至江华岛，以求援于明。嗣以明之援军不至，遂请和于满洲。后数年，乘满洲之有事于内蒙古，复毁约以通明，欲攻辽东。皇太极自蒙古还，复击之，直入国都。亻宗乃退保于南汉山城，向明告急，并檄国中诸道勤王。时明方以流寇为急，不暇恤邻。诸道援军，又相继奔溃。由是皇太极令其部众进攻南汉山城，获王妃王子，并群臣家属。亻宗势既蹙，乃出明所给印敕以降。嗣后岁时贡献，悉如明制。

　　○第十二节　南进图明

　　皇太极既得志于蒙古、朝鲜，乃一意图明。命多尔衮南进，与明督师卢象升战于保定，又战于巨鹿，卢象升以炮尽矢竭而死。多尔衮乃进略真定、广平、顺德、大名。东渡运河，破山东省之济南，拘鲁王，走德王，降沂州、莒州等五十城。寻明蓟辽总督洪承畴以锦州被围，欲援之，调吴三桂等八大将，兵十三万，进次松山。事为皇太极所闻，率众截击于松山、杏山间。吴三桂等八大将皆避去，明军死者无算，洪承畴乃退守松山。粮几尽，松山副将夏承德以城献。皇太极遂入城，获洪承畴及总兵祖大乐等，乘势取锦州及松山、杏山、塔山。明帝大惧，遣马绍愉等来议和，皇太极报书许可。嗣因明廷臣交章争之，和议遂罢。

　　○第十三节　入山海关

　　方吴三桂之为宁远总兵也，皇太极尝令其舅祖大寿劝之使降，而三桂不从。未几，明之内寇李自成逼燕京，朝议尽弃山海关外四城，召三桂入卫。三桂徙宁远民五十万而西，途闻燕京陷，不敢前。又知家口被寇所虏，且寇已向山海关，乃回兵击破之。遣其副将杨坤、游击郭云龙来乞师。时皇太极已殁，福临之顺治元年四月也。福临年幼，不能任事，以叔父多尔衮辅理之。故三桂之书，亦致于多尔衮曰：

　　三桂初蒙先帝拔擢，以[1234]负之身，荷辽东总兵重任。王之威望，所素仰慕。但春秋之义，交不越境，是以未敢通名。人臣之义，谅王亦知之。今我国以宁远右偏孤立之故，令三桂弃宁远而镇山海，思欲坚守东陲而巩固京师也。不意流寇逆天犯阙，以彼狗偷乌合之众，何能成事？但京城人心不固，奸党开门纳款，先帝不幸，九庙灰烬。今贼首僭称尊号，虏掠妇女财帛，罪恶已极。诚赤眉、绿林、黄巢、禄山之流，天人共愤，众志已离，其败可立而待也。我国积德累仁，讴思未泯，各省宗室，如晋文公、汉光武之中兴者，容或有之。远近已起义兵，羽檄交驰，山左江北，密如星布。三桂受恩深厚，悯斯民之罹难，拒守边门，欲兴师以慰人心。奈京东地小，兵力未集，特泣血求助。我国与北朝通好二百余年，今无故而遭国难，北朝应恻然念之。而乱臣贼子，亦非北朝所宜容也。夫除暴翦恶，大顺也；拯危扶颠，大义也；出民火水，大仁也；兴灭继绝，大名也；取威定霸，大功也。况流贼所聚金帛子女，不可胜数，义兵一至，皆为王有，此又大利也。王以盖世英雄，值此摧枯拉朽之会，诚难再得之时也。乞念亡国孤臣忠义之言，速选精兵，直入中协、西协，三桂自率所部，合兵以抵都门。灭流寇于宫庭，示大义于中国，则我朝之报北朝者，岂惟财帛？将裂地以酬，不敢食言。

　　多尔衮以书呈福临。福临令佩大将军印，往图中原。乃进兵，败贼将唐通于一片石，抵山海关。三桂将五百骑来见，剃发盟誓，请人关。多尔衮令三桂所将兵缀白布于肩，以为识别，使之先驱，遂入关。

　　○第十四节　击败闯兵

　　李自成之东击吴三桂也，自将精锐二十万，直指山海关，而使白广恩将二万骑，绕出关外以夹攻之，势殊剽悍。及满兵既入关，贼众自北山亘海，列阵以待。满兵布阵，不能横及海岸，乃令对贼阵尾，伺其气衰，横击之。阵既具，三桂自右翼出战，贼力斗，围开复合。战良久，多尔衮命阿济格、多铎率铁骑二万，从三桂阵右突出，冲贼中坚，所向摧陷。自成方登高观战，见军有发辫，惊曰：“满洲兵也。”急策马下冈走，贼众大溃，自相践踏，死者不可胜计。自成奔永平，多尔衮命三桂追之。及永平，自成愤三桂甚，因杀其父襄。走还燕京，害明诸王，焚毁宫殿，西遁。多尔衮晋三桂爵为平西王，令率步马一万，追杀流贼。

　　○第十五节　福临登极

　　方满兵之入关也，明臣视之，直类于春秋时秦师之救楚。且多尔衮直趋燕京时，凡所至之区，皆宣布定乱安民，共享太平之意。故州县官民，皆开门迎降。比至京师，明文武百宫，亦出迎于五里外。迨进正阳门，路旁老幼，至有焚香跪迎者，盖以为不利明之天下而有之也。岂知多尔衮一入京，即升武英殿受贺，且传檄安抚畿甸郡县。未几，复具疏至沈阳迎福临。福临得疏，趋驾至山海关，经通州，抵燕京，入宫。以顺治元年十月乙卯朔，躬祀郊坛，告祭庙社，御皇极殿受朝，迁都燕京，名曰顺天，而以旧都沈阳为奉天。其取明天下，几有迅雷不及掩耳之势。明臣至此虽有悔心，亦何及哉！

　　●第二章　隆盛时代

　　○第十六节　福临之收拾民心

　　福临既登极，册封多尔衮为叔父摄政王。又建立丰碑，纪其功绩。犹恐民不忘明，不肯归附满清，乃施笼络民心之术。约举之有数端：一、为明思宗崇祯帝暨帝后、帝妃发丧成礼。自长陵以下十四陵，皆设官典守。一、明官吏降附者，各予升级，仍令视事。朱姓诸王，亦仍其王爵。一、明之职官绅士，曾殉国难者，给予谥法及优恤诸典。一、被斥官吏，非犯赃者，及士为清望所归、并隐居山林，而才德可称者，皆征辟录用。一、蹂躏之后，有鳏寡孤独及乞丐街市者，皆给粮养之。一、正额之外，一切加派，如辽饷、练饷、剿饷诸名目，尽行蠲免。明季厂卫之弊政，亦一律除之。一、官制衣服，暂用明制。凡已附于满清之民，所以不遽反抗者，盖由于此。

　　○第十七节　南取江南一

　　明思宗之卒也，遗臣马士英等立福王由崧于南京称帝，改元弘光。命史可法入阁，仍掌兵部事。黄得功、刘良佐、刘泽清、高杰分守淮、扬、凤、卢四镇。史可法自请督师江北，使马士英入阁佐理。多尔衮乃致书史可法，令劝明帝削号归藩。略曰：

　　国家之抚定燕都，乃得之于闯贼，非取之于明朝也。贼毁明朝之庙主，辱及先人。我国家不惮征缮之劳，悉索敝赋，代为雪耻，孝子仁人，当如何感恩图报！慈乃乘逆寇稽诛，王师暂息，遂欲雄据江南，坐享渔人之利。揆诸情理，岂可谓平？将以为天堑不能飞渡，投鞭不足断流耶？夫闯贼但为明朝祟耳，未尝得罪于我国家也。徒以薄海同仇，特伸大义。今若拥号称尊，便是天有二日，俨为劲敌。予将简西行之锐，转旆东征。且拟释彼重诛，命为前导，夫以中华全力，受制潢池，而欲以江左一隅，兼支大国，胜负之数，无待蓍龟矣。予闻君子之爱人也以德，细人则以姑息。诸君子果识时知命，笃念故主，厚爱贤王，宜劝令削号归藩，永绥福禄。朝廷当待以虞宾，统承礼物，带砺山河，位在诸侯王上，庶不负朝廷伸义讨贼，兴灭继绝之初心。至南州群彦，翩然来仪，则尔公尔侯，列爵分土，有平西之典例在。惟执事实图利之。”史可法答书不屈。略曰：

　　本朝传世十六，正统相承，自治冠带之族，继绝存亡，仁恩遐被。贵国昔在先庙，夙膺封号，载在盟府，岂不闻乎？今痛心本朝之难，驱除乱逆，可谓大义复著于春秋矣。昔契丹和宋，止岁输以金缯。回纥助唐，原不利其土地。况贵国笃念世好，兵以义动，万代瞻仰，在此一举。若乃乘我蒙难，弃好崇仇，规此幅员，为德不卒，是以义始而以利终，为贼人所窃笑也。贵国岂其然？往昔先帝轸念漠池，不忍尽戮，剿抚并用，贻误至今。今上天纵英明，刻刻以复仇为念，庙堂之上，和衷体国，介胄之士，饮泣枕戈，忠义民兵，愿为国死。窃以为天亡逆闯，当不越于斯时矣。语曰：“树德务滋，除恶务尽。”今逆贼未服天诛，谍知卷土西秦，方图报复。此不独本朝不共戴天之恨，抑亦贵国除恶未尽之忧。伏乞坚同仇之谊，全终始之德，合师进讨，问罪秦中，共枭逆贼之头，以泄敷天之愤。则贵国义闻，照耀千秋，本朝图报，惟力是视。从此两国世通盟好，传之无穷，不亦休乎？至于牛耳之盟，则本朝使臣久已在道，不日抵燕，奉盘盂从事矣。法北望陵庙，无涕可挥，身蹈大戮，罪应万死，所以不即从先帝者，实为社稷之故。传曰：“竭股肱之力，继之以忠贞。”法处今日，鞠躬致命，克尽臣节，所以报也。惟殿下实昭鉴之。

　　福临乃命多铎统兵南下，抵扬州，招谕史可法，不从。清兵用巨炮击城西北隅，城遂破，获史可法，杀之。

　　○第十八节　南取江南二

　　方史可法之未死也，令以督镇牌谕城中，有“一人当之，不累百姓”之语，闻者莫不感泣。又传抵御清兵之南巡军小捷，人人更加额以贺。及扬州破，可法死，人民之惨遭兵祸者，初不辩其为清兵，为镇兵，为乱民也。自四月二十五日起，至五月五日止，凡十日间，生灵荼毒，不可胜记。查焚尸簿所载，计有八十余万之多。其被掳者不与焉，落井投河、闭门焚缢者不与焉。遇祸之酷，至此极矣。清兵既屠扬州，南下，将渡扬子江。时明总兵郑鸿逵率水师守南岸，侍郎杨文骢壁于金山，清兵不得渡。一夜，大雾忽起，清兵乘之南渡。以数百骑鸣螺树帜，明军惊溃。清军渡江毕，隧陷镇江，且入南京城。福王奔太平，又走芜湖，入黄得功营。清兵至，黄得功单骑逆战，中流矢死。明总兵田雄等拥福王出降，清兵拘之。遂改南京之应天府为江宁府，江南略定。

　　○第十九节　下剃发令

　　福临初登极时，本欲令国民一律剃发，以其抵抗者众，且弘光方称帝于南都，未知何日可南北统一，故下不强迫之令。曰：

　　予因前归顺之民，无所分别，故令其剃发，以别顺逆。今闻甚拂民愿，反非予以文教定民之本心矣。自兹以后，天下臣民，照旧束发，悉听其便。越一年，南方大定，乃下剃发之令。其略曰：

　　向来剃发之令不急，姑听自便者，欲俟天下大定始行，此事朕已筹之熟矣。君犹父也，民犹子也，父子一体，岂可违异？若不归一，不几为异国人乎？自今布告之后，京城限旬日，直录各省地方，自部文到日，亦限旬日，尽行剃发。若规避惜发，巧辞急辩，决不轻贷。

　　闻是时府檄下各县，有“留头不留发，留发不留头”之语。今剃匠负担游行于市，见蓄发者，执而剃之。稍一抵抗，即杀而悬其头于担之竿上以示众。嗣后，剃发担有一柱矗立，若旗竿然者，犹其遗制云。

　　○第二十节　破上下江士民之师一

　　剃发令既下，苏州巡抚王国宝、松江提督吴兆胜、吴淞总兵李成栋皆以降将乘势逞虐，士民恶之。于是明之给事中陈子龙、总督沈犹龙、吏部主事夏允彝约水师总兵黄蜚、吴志葵起兵于松江，副总兵王佐才起兵于昆山，通政使侯峒曾、进士黄淳耀起兵于嘉定，主事荆本彻、员外郎沈廷扬起兵于崇明，兵部主事吴易、举人孙兆奎起兵于吴江，典史陈明遇、阎应元起兵于江阴，行人卢象观、奉宗室子瑞昌王盛沥起兵于宜兴，中书葛麟、主事王朝升、奉通城王盛征起兵于太湖以抗清。应之者，有佥都御史金声与尹民兴、丘祖德、吴应箕等之起兵于徽州宁国，吏部尚书徐石麒、平湖总兵陈梧之起兵于嘉兴，揭竿裂裳，号称十万，是为上下江士民之师。

　　○第二十一节　破上下江士民之师二

　　时水师总兵吴志葵率海上军，由泖湖进攻苏州，黄蜚以太湖军会之。志葵前锋之军数百，以城中有内应，故斩胥门直入。不意为清军截击，城中军亦不动，内应既绝，外攻遂溃。吴志葵与黄蜚乃率军退至吴淞江。又为清军以火夹攻，潮落风烈，舟胶而烬，志葵与蜚俱被擒，清兵遂陷松江。宜兴卢象观率众二万，进窥江宁，为洪承畴击散，瑞昌王盛沥被执。象观收残卒，入太湖，与王朝升军合。清提督吴兆胜火焚其舟，期升乃遁，象观亦替。惟吴江吴易一军，江阴阎应元一军，嘉定侯峒曾、黄淳耀一军，尚婴城固守。寻清贝勒博托率旅至吴江，破吴易军，歼之。进围江阴，昼夜炮击，城不破，清之三王十八将死于是役。会大雨，城崩，应元赴水，被曳出，见杀，城遂被屠。清降将李成栋攻破嘉定，侯峒曾死之，黄淳耀自缢死，城亦被屠。金声守徽州宁国，恃有天险，清兵攻之两月，不能下。降臣黄澍未剃发，服明衣冠，诡称援兵，金声启门纳之，澍为内应，城即陷。于是上下江士民之师，悉为清兵所破矣。

　　○第二十二节　平流寇一

　　当李自成之西走也，由山西而窜河南，盛兵于潼关。多铎前部之军至，为贼将刘宗敏所围。清军不动，贼疑之，亦不敢击，如是者三日。已而多铎亦至，自成开关迎战。清之奇兵三千，从围中突起，夹攻之，贼遂败。清军进逼潼关，自成令掘重濠，发炮遥击。别遣一军以袭清军，为清军所觉，击之，贼又败。时阿济格、吴三桂之兵，已渡河取延安、鹿阝州。自成以腹背受敌，弃关走西安。清军入关西进，自成焚西安宫室，遁至湖广。多铎方移师伐明，命阿济格与吴三桂任剿贼事。于是水陆交进，自邓州至九江，连破贼者八。自成窘，入九宫山，祷于庙，乡民以锄击之，碎其首而死，伪汝侯刘宗敏等亦伏诛。时顺治二年九月也。初，自成自僭称帝后，国号大顺，改元永昌，至是乃亡。

　　○第二十三节　平流寇二

　　李自成以外，贼之悍者有张献忠。自荆州流入四川后，遂据成都，僭称大西国王。遣诸伪将分屠各府州县，将卒以杀人多少叙功，共杀男女六万有奇，川民几尽。献忠乃谋窥西安，尽焚成都之宫殿庐舍，并夷其城。率贼党出川北，又欲尽杀川兵。伪将刘进忠素统川兵，闻而惧，率一军逃。会清之靖远大将军豪格同吴三桂统军至汉中，进忠迎降，愿为向导，而献忠不知也。迨清军至盐亭界，适大雾，献忠晓行，猝遇清军于凤凰坡，中矢堕马，匿于积薪下。清军擒而斩之，降及败死者凡二三十万。豪格又分兵破贼营百三十。献忠义子孙可望、李定国等，俱走川南，寻又流入黔滇，四川略定。是时陕督孟芳乔又斩妖贼胡守龙，河道总督亦平山东强寇满家洞，流寇遂平。

　　○第二十四节　翦灭明之诸王

　　清军下江南时，福王由崧虽降，而明之王族存者尚多。永宁王慈炎据江西，鲁王以海据浙江，唐王聿键据福建，然号令纷更，不相统一。清军乘之，遂于顺治二年，使王得仁取抚州，杀永宁王。博托破绍兴，逼鲁王，王避入海。博洛下汀州，执唐王，王不食死。明之遗臣丁魁楚、瞿式耜等，更拥立神宗孙桂王由榔于肇庆，建元永历，寻至桂林都焉。清之叛将金声桓，以江西附之，李成栋以广东附之。王遂遣兵复湖南州县。未几，声桓、成栋为清兵所攻，俱死。翌年，清军攻桂林，式耜被拘，不屈死，桂王避入云南。时吴三桂已平李自成、张献忠二流寇，由贵州进逼云南。桂王入缅甸，缅甸王奉桂王于赭，而与木邦、腾越等云南诸蛮部并力拒战。三桂率所部下伊洛瓦底江，至奋挽坡。桂王知不免于虏，以书贻之曰：

　　将军新朝之勋臣，亦旧朝之重镇也。世膺爵秩，封藩外疆，烈皇帝于将军可谓厚矣。国家不造，闯贼肆恶，覆我京城，灭我杜稷，逼我先帝，戮我人民。将军志兴楚国，饮泣秦庭，缟素誓师，提兵问罪，当日之本衷，固未泯也。奈何遂凭大国，狐假虎威，外施复仇之名，阴作新朝之佐？逆贼既诛，而南方土字，非复先朝有矣。诸臣不忍宗社之颠覆，迎立南阳，枕席未安，干戈猝至。弘光殄灭，隆武被诛。仆于此时，几不乐生，犹暇为社稷计乎？诸臣强之再三，谬承先绪。自是以来，楚地尽失，粤东偕亡，惊窜流连，不可复数。犹赖李定国迎我贵州，接我南安，自谓与人无患，与世无争矣。而将军忘君父之大德，图开创之丰功，提师入滇，覆我巢穴。由是仆渡荒漠，聊借缅人，固我圉耳。山遥水长，言笑谁欢，只益悲矣。既失山河，苟全微息，亦自惭矣。乃将军不避险阻，请命远来，提数十万之众，穷追逆旅，何其视天下之不广哉？岂天覆地载之中，独不容仆一人乎？抑封王锡爵之后，犹欲歼仆以要功乎？既毁我室，又取我子，读《鸱》之章，能不惨然心恻乎？将军犹是世禄之裔，即不为仆怜，独不念先帝乎？即不念先帝，独不念列祖列宗乎？即不念列祖列宗，独不念己之祖若父乎？不知大清何恩何德于将军，仆又何仇何怨于将军也。将军自以为智，适成其愚，自以为厚，适成其薄，千载而下，史有传，书有载，当以将军为何如人也？仆今日兵衰力弱，茕茕之命，悬于将军手矣。如必欲仆首领，则虽粉骨碎身，所不敢辞。若其转祸为福，或以遐方寸土，仍存三恪，非敢奢望。苟得与太平草木，同沾雨露于圣朝，纵有亿万之众，亦当付于将军矣。

　　书达，三桂不省，进逼阿瓦。以其善防战，乃引还。缅人恐清兵再至，不悦其王之纳桂王也，因弑其王，而拥桂王与眷属至军前。时顺治十八年十二月也。

　　○第二十五节　玄烨之镇定三藩一

　　福临既获明之桂王，即于是年殁。第三子玄烨立，改元康熙。四月间，三桂害桂王。玄烨即封三桂于云南，为平西王。又封尚可喜于广东，为平南王。耿继茂于福建，为靖南王。使各镇土地，且握兵马财政之权。是为三藩并建之始。三藩中三桂功最高，兵最强。玄烨亲政后，鉴前代方镇之得失，渐忧诸藩强大，窃为之备。康熙十二年，尚可喜适以年老请撤藩，遂许之。平西、靖南二王闻之，不自安，试请撤藩，亦许之。三桂遂于是年冬，自称天下都招讨兵马大元帅。传檄四方曰：

　　本镇深叨明朝世爵，统镇山海关。一时李逆倡乱，聚贼百万，横行天下，旋寇京师。痛哉！毅皇烈后之崩摧。惨矣！东宫定藩之颠跌。文武瓦解，六宫丝乱，宗庙丘墟，生灵涂炭。臣民侧目，莫敢谁何。普天之下，竟无仗义兴师。本镇独居关外，矢尽兵穷，泪干有血，心痛无声。不得已许虏藩封，暂借夷兵十万，身为前驱，斩将入关，李贼遁逃。誓必亲擒贼帅斩首，以谢先帝之灵，复不共戴天之仇。幸而渠魁授首，方欲择立嗣君，更承宗社。不意狡虏再逆天背盟，乘我内虚，雄据燕京，窃我先朝神器，变我中国冠裳。方知拒虎迎狼之非，追悔无及。将欲反戈北逐，适值先皇太子幼稚，故隐忍未敢轻举，避居穷壤，艰晦待时，盖三十年矣。彼夷君无道，奸邪高张，道义之儒，悉处下僚，斗筲之辈，咸居显职，君昏臣暗。彗星流陨，天怨于上；山岳崩裂，地怒于下。本镇仰观俯察，正当伐暴救民、顺天应人之日也。爰率文武，共举谋义。

　　次年正月元旦，拥立崇祯第三子，年号周启，旗帜皆白。旋遣部将，分侵云南、贵州诸州县。继茂子精忠，亦举兵变服，以马九玉、曾养性为爪牙，据守全闽。可喜子之信，亦阴通三桂，幽其父，易帜改服。将出师，汉族之不服满清者，于是所在兵起，响应三藩，江南全境，非复清有。三桂更自四川陷汉中、陇西，土寇羌番亦蜂起，满清之大局一危。

　　○第二十六节　镇定三藩二

　　玄烨闻三桂变起，曾下诏书，止广东、福建两藩勿撤，且使出兵伐三桂。而三桂之兵势方盛，难以力敌。寻闻粤、闽两藩亦变，清廷益惧，乃命土海图向关中，以期规复秦陇；岳乐喇布等平江南，以绝群寇观望；杰书傅喇塔由浙赴闽，以冀指日成功。迨清军直捣延平，闽军望风瓦解。耿精忠乃不知所为，遽投诚。尚之信亦悔附三桂，而密通款于清军，率军民剃发。时土海图已复陇西，岳乐喇布亦定江南，吴王桂势日蹙，未几病死。其子应熊，本尚清公主，宿卫京师，三桂变时，早下于狱，因以逊世嗣。虽固守云、贵、川、湖之地，亦次第衰微。迨康熙二十年，为清军所迫，乃遁入云南府。屡战屡败，爰割地乞师于西藏，其书又为清之逻兵所获。困居城中，粮尽援绝，世遂自杀。清军戮其尸，传首京师。时耿精忠、尚之信又皆以谋叛磔死。三藩于是镇定。

　　○第二十七节　初平台湾

　　曩鲁王之败于浙江也，浮海至厦门，依郑成功。成功者，海贼郑芝龙之子。芝龙降清时，招成功，成功不应，专图恢复明室，恃厦门为根据地。及鲁王至，军势益振，取镇江，入南京，更谋北伐。寻失利，乃奉鲁王至台湾，逐荷兰人而据之。乞援于日本，事未成。迨康熙元年鲁王殂，成功亦死。成功之子经，保守台湾，而用明永历之号。当三藩变时，命刘国轩等乘势取福建之沿海岸。未几，经卒。次子克爽嗣，幼弱不能莅事，事皆决于冯锡范，其势日衰。是时清已平云南，欲取台湾，以除后患。乃遣水师提督施良进兵，败刘国轩于澎湖，国轩由吼门突围而逸。清军乘势至鹿耳门，胶浅不得入。无何，大雾忽起，潮高丈余，舟师浮而进。郑氏惊曰：“先王得台湾，鹿耳门涨，今复然，天也。”于是刘国轩、冯锡范以克爽降。郑氏割据，传三世，凡三十八年，至是台湾为清有。

　　○第二十八节　与俄国结尼布楚条约

　　当满清未入关时，俄罗斯称强于北方，灭钦察地方蒙古族之诸汗部，及于东方。逾黑龙江北界之外兴安岭，筑城堡于雅克萨、尼布楚，屡侵满洲之守士。福临方有事于南方，不遑北顾。迨玄烨立，知其东略日甚，将割据黑龙东北之数千里地，先筑爱珲城以备之。寻又遣都统彭春等，攻取雅克萨城，纵哥萨兵，使归旧部。未几，哥萨兵复夺雅克萨城，守之。玄烨及由荷兰国人为介绍，致书俄罗斯，约定边境。俄皇彼得第一答书，言前屡奉书，未能通解，故多误会，今已知边人构衅之非，当遣使臣诣边定界。由是两国使臣会于尼布楚，缔结条约。俄人悉反所侵黑龙江北岸之地，立碑于格尔必齐河，勒满、汉及俄罗斯、喇第纳、蒙古五体字。是为清俄交涉之始。

　　○第二十九节　平定漠北

　　漠北有喀尔喀部者，元之后裔土谢图、车臣、札萨克图三汗之所分领也。及噶尔丹起自厄鲁特之准噶尔部，侵入喀尔喀，三汗败走，遂款关乞降于清。玄烨谕噶尔丹西归，噶尔丹不奉命，反长驱逼内蒙古东部。乃于康熙二十九年，亲将大军，逾大迹山，大败噶尔丹于乌兰布通。噶尔丹宵遁，旋上书请罪，乃班师。迨康熙三十四年，噶尔丹复入寇。明年，玄烨又亲征，溯克鲁伦河，手绘阵图，指示方略，炮殪其后可敦，大败虏众。乃亲撰铭，勒察罕拖诺山及昭莫多之山而还。惟噶尔丹仍不肯降，乃于康熙三十六年，复亲征。自宁夏进攻，噶尔丹进退无地，仰药死，所部尽降。乃归三汗于喀尔喀。自是阿尔泰山以东皆隶清之版图，并拓喀尔喀西境千余里。凡三驾而漠北平。

　　○第三十节　征服西藏

　　本部之西有西藏地，为唐古特后裔所领。主持宗教者，有达赖、班禅两喇嘛。其他世务，委之他喇嘛，号曰第巴。时有桑结者，为第巴，颇专恣。当康熙二十一年，五世达赖卒，桑结秘不发丧，自拥立六世达赖。他部之拉藏汗恶之，杀桑结，囚六世达赖，而立新六世达赖。西藏之喇嘛不悦拉藏汗，蒙古诸部亦不服新立之达赖喇嘛，因别选达赖喇嘛，奉之于甘肃西宁。准噶尔部之策妄拉布坦知之，乘机人西藏，袭杀拉藏汗，西藏喇嘛多应之。玄烨闻变，命十四子允礻是为抚远大将军，入西藏，击退策妄拉布坦。凡通于准噶尔之喇嘛四百余人，悉行戮诛。举拉藏汗之旧臣二人，使分治前藏、后藏。迎西宁之达赖喇嘛为六世达赖，西藏遂平。实康熙五十九年也。

　　○第三十一节　重讨台湾

　　自台湾之郑克爽降清，汉族义民不无饮恨。适知府王珍捕私伐山木之台民二百，妄刑之，于是黄殿等因民不忍，起意抗清。以一贵朱姓，可托明裔，遂奉之。揭竿荷锄，与南路义民杜君英等，战胜游击刘得紫、副将许云游，遂入府城，大获郑氏所储之炮械铅铁等物。北路义民赖池、张岳等亦攻克诸罗，杀参将罗万仓。凡七日而全台陷。一贵乃自称中兴王，年号永和。清水师提督施世骠在厦门闻警，先发。总督觉罗满保复调南澳总兵蓝廷珍，会世骠于澎湖。以舟六百艘，捣鹿耳门，直渡鲲身，取安平镇，遂北至府城。守备陈策先下诸罗，至此与大军合。一贵势蹙，遂走湾里溪，为村民所擒，槛送京师磔杀。台湾复平。

　　○第三十二节　用儒术以笼络汉族

　　玄烨在位六十一年间，虽外讨内绥，兵势甚盛，然亦知汉族之不可以武治也，乃用儒术以束缚之。计其政策有六：一、崇祀孔子，亲往释奠，并饬国子监讲求程朱性理之学，以风示汉民。一、举博学鸿词科，以网罗明季遗民及奇才杰士。一、开馆编《会典》、《字典》、《明史》、《佩文韵府》、《渊鉴类函》等书，俾士人奉为准则。一、巡游江南，召试名士，藉以觇察民心。一、开千岁宴，诏天下不论满汉官民，凡年过六十五者，皆得与宴赋诗，以示满汉一体。一、采鄂尔泰奏议，取士复用八股，以牢笼志士，驱策英才。自是以后，汉族始安，帝业始固。说者谓满清之命脉，全在于康熙一朝能以儒术笼络天下之人心者，非虚语也。

　　○第三十三节　胤祯之疏忌骨肉

　　康熙末年，宠臣明珠等擅权，政事渐紊。次子允礻乃虽立为太子，未几又废黜。其他之三十四人，殇者凡十五。余则各树党援，觊觎君位。妖人奸壬，乘隙而入。廷臣希冀推戴之功，亦结党相攻。长子允礻是与四子胤祯、八子允礻┆、九子允礻唐、十四子允礻题，势力最盛，大扰宫廷。玄烨以年耄，不能禁。既而玄烨殁，四子胤祯立。疏忌骨肉，次第加罪。允礻是于玄烨时，先已获罪，至是仍幽禁。允礻┆、允礻唐、允礻题等，因有要结党羽，布散流言，意图篡窃之事，谕令大学士等会议。允礻┆革爵，拘于宗人府；允礻唐革爵，发往西宁居住；允礻题革爵，拘于寿皇殿旁。外此又有允礻我之革职而拘禁于家，允礻之以罪见黜，允祉之情性乖张，行事残刻，与允礻┆等交相党附，亦革爵拘禁云。

　　○第三十四节　远征西域

　　曩噶尔丹之长准噶尔部也，歼其兄僧格之族，僧格子策妄拉布坦以遁走得免。迨玄烨第三次征噶尔丹时，策妄拉布坦乘机取准噶尔部，通好于清。寻以袭取西藏故，为清军击退，乃一意抗清。雍正五年，策妄拉布坦死，子策零立，绍其遗志，屡寇西边。于是命傅尔丹为靖边大将军，出北路，岳钟琪为宁远大将军，出西路以征之。未几，傅尔丹一军被围而溃。诏以郡王锡保征之，亦失利。又以马尔赛为抚远大将军，败之，不肯邀击，致策零夜遁。事闻，诏斩马尔赛，锡保亦革职。岳钟琪一军，以防御追击，屡失机宜，于革职之后，拘于兵部。雍正十二年，定远大将军查郎阿与副将军张广泗，仍由西路进师，贼至辄创，准噶尔乃请和。定议以阿尔泰山为界，厄鲁特游牧不得过东，喀尔喀游牧亦不得过西。厄鲁特始平定。

　　○第三十五节　西平青海

　　青海有和硕特者，厄鲁特之一部也。共酋曰罗卜藏丹津，乘胤祯新立，引诱诸部作乱。驻于西宁之侍郎常寿往谕，被执。以众二十万，入寇西宁。雍正元年，命川陕总督年羹尧为抚远大将军，驻西宁。以四川提督岳钟琪为奋威将军，参赞军务，守巴塘、里塘，扼其入藏之路。又令将军富宁安等，屯吐鲁番及噶斯泊，截其通准夷之路。罗卜藏丹津惧，归常寿请罪，不报。雍正二年，岳钟琪率军出塞，中途，见兽走，曰：“此前有虏也。”急麾军进，果擒百余人。进渡哈达河，又斩千余人。降虏为言罗酋驻乌兰木呼儿，距此百六十里。岳钟琪乃率军衔枚宵进，黎明抵其帐。虏尚卧，马未衔勒，惊而皆走，擒其母妹。罗酋衣番妇衣，骑白驼走。钟琪自追三百里，至桑骆海，路尽而返。青海遂平。

　　○第三十六节　文字之狱

　　当玄烨之在位也，以方孝标所著之《滇黔纪闻》，谓其有大逆语，戮尸，子女发遣。以戴名世所著《南山集》中之《孑遗录》，谓其有大逆语，斩决。文字之祸，稍稍起矣。迨雍正一朝，其祸愈烈。以浙江汪景祺所作《西征随笔》，谓其讥谤玄烨，论斩，妻子发遣。吕留良选诗文，论夷夏之防，其徒严鸿逵，镂版行世。廷旨谓其悖逆，皆戮尸。留良子葆中，时为编修，亦被祸。礼部侍郎查嗣庭作《私史》，谓其诬谤国恶，下狱死，戍其族属。吴县知县陆生冉作《通鉴论》，谓其多逆语，处斩。此皆不保首领者也。余如御史谢济世注释《大学》，谓其毁谤程朱，诽讪朝廷，论斩下狱，久之，发往锡保军前效力。湖南靖州曾静，遣其徒张熙投书于川陕总督岳钟琪，劝其同谋举事。钟琪执奏，搜获传习吕留良、严鸿逵等之书。曾静据实供陈，廷旨念其迷惑，释罪，因刊《大义觉迷录》以示天下。侍讲钱名世因获诗年羹尧，谓为谄媚，诏革职，亲书“名教罪人”四字，令悬厅事以辱之。此虽首领获保，而胤祯之挫折士气，其迹已不可掩矣。

　　○第三十七节　弘历之平西南苗

　　胤祯登极，仅十三年即殁。第四子弘历袭位，改元乾隆。以雍正末年，贵州南部生苗恶疆吏征粮之不善，附近熟苗应之，所在蜂起，虽诏发滇、蜀、楚、粤四省兵会剿，而抚苗大臣张照与将军哈元生各怀意见，故师久无功。至是乃召张照还，以张广泗为七省经略，令哈元生以下皆受节制。于是广泗议先剿生苗，即调全黔兵集镇远，以通云贵大路，复遣将率兵攻上下九股，自率兵攻清江寨，所向克捷。嗣又分八路进剿，其遗孽窜牛皮大菁，菁内盘亘数百里，蛇螭所窟也。广泗扼菁口，布奇兵，以渐进逼，苗之饿杀及陨死者累万。乃乘威剿附近熟苗，斩获无算。于苗疆设九卫屯田，养兵戍之，贵州苗不敢复逞。未几，湖南靖州瑶、横岭苗与广西瑶同起，又令张广泗剿之。广泗乃移师而进，先后斩五千、俘五千以还。由是西南苗患略平。

　　○第三十八节　收大小金川

　　金川者，小金沙江之上游也。在四川西北部，有二水：一曰促浸，为大金川。一曰攒拉，为小金川。康熙时，莎罗奔从征西藏有功，雍正初，授金川安抚司。莎罗奔遂自号大金川，而以旧土司泽旺为小金川。乾隆十一年，莎罗奔与泽旺构衅，致扰邻近土司，巡抚纪山奏请进剿。以张广泗征苗有功，令督川，又遣大学士纳亲往视师。旋以将相不和，贻误军事，先后诛之，更命傅恒代纳亲经略。恒至，先斩奸细之为彼内应者，又议大举进剿。莎罗奔惧，乞降。然是役也，金川之被创未深。不数年，而莎罗奔兄子郎卡，复与泽旺构衅，其扰及邻近土司亦如故。川督阿尔泰不迎机进剿，反使结婚以和解之。由是大金川郎卡之子索诺木，小金川泽旺之子僧格桑，互相联合，侵扰诸土司，势甚猖獗。乃赐阿尔泰死，以尚书桂林代之。桂林师败，匿不以闻。乃命阿桂代桂林，与定边将军温福会剿。未几，温福败于木果木，中枪死，各卡兵溃散。事闻，乃授阿桂定西将军。阿桂先复小金川，移兵攻大金川。令海兰察、额森、特海禄三路绕其后，福康安、成德、特成额三路攻其前，尽夺险要，乘胜捣逊克宗垒。索诺木窘甚，乃鸩杀僧格桑，从莎罗奔率众出寨，奉印献军门。金川悉平。

　　○第三十九节　平天山北路

　　准部自噶尔丹以后，三世皆枭雄，能用众。及策零既死，庶子达尔札初立，多戮族众，内乱大作。阿睦尔撤纳袭杀之，立达瓦齐。达瓦齐以阿睦尔撤纳恃功而骄，逐之。阿睦尔撤纳乃内附，备言伊犁可取状。弘历大喜，遂命班第为定北将军，阿睦尔撤纳副之，永常为定西将军，萨赖尔副之。两副将本准部渠帅，建其旧纛先进，各部皆望风迎降。达瓦齐宵遁、逾冰岭，南走回疆，投乌什城霍集斯。时霍集斯已承清将之檄，执之以献。阿睦尔撤纳遂以功领准部。弘历惩噶尔丹三世之跋扈，阴防之。阿睦尔撤纳大怒，乃举兵于天山北路，伊犁诸喇嘛蜂起应之。时大军已还，戍伊犁者仅五百余人，将军班第被围而死。弘历闻报，怒甚，乃命兆惠出西路，成衮札布出北路，合击阿睦尔撤纳。阿睦尔撤纳势蹙，遁入俄罗斯界，寻患痘死。令俄人以尸献，验之，果然。天山北路之地全平定。

　　○第四十节　平天山南路

　　回部者，天山之南路也。其酋有兄弟二：长曰博罗尼都，所谓大和卓木也。幼曰霍集占，所谓小和卓木也。当噶尔丹策零强时，随其父拘于准噶尔。迨清军平伊犁，释大和卓木归，使统其旧部；留小和卓木于伊犁，使掌其回教。及阿睦尔撤纳变起，小和卓木率众助之。逾年，清军再定伊犁，小和卓木乃遁归，与兄议所向。兄欲听满清之指挥，小和卓木以为不如乘强邻翦灭之时，亟图自立。议既决，集士马，备粮械以待。事闻，命雅尔哈盖为将，率满汉兵万余，由吐鲁番进攻。失机，诛焉。复命兆惠、富德二将，自准部移师而南。两和卓木闻之，奔阿克苏，不纳。由是小和卓木奔叶尔羌，大和卓木奔喀尔什噶，为犄角，以防战。清军分两路攻之，回教徒不能敌，两和卓木弃城逾葱岭，遁入巴达克山，途次被杀。将军檄索之，函首军门。时乾隆二十五年也。天山南路亦平定。自是清之威势，震于葱岭以西。浩罕、阿富汗及中央亚细亚回教诸国，皆愿受满清之保护矣。

　　○第四十一节　绥靖安南

　　安南国之北境，与我滇、桂二省接壤。当明宣宗时，黎利蹶起，建国曰越。其孙黎灏灭占城，降老挞，统而一之。厥后分二部，莫氏王以北，黎氏王于南，对峙者六十五年。莫氏亡，阮潢据西都，曰广南，郑松拥黎氏据东京，曰大越，仍分二部。乾隆中，有阮文惠者，与弟文岳举兵灭广南，并大越，遂统一安南。黎氏之裔维祁匿于民间，密遣使来乞援。弘历命孙士毅援之，大破阮氏兵，渡富良江，入东京。文惠遁走广南，维祁得复位。惟士毅贪功，欲俘文惠，不即班师，又轻敌不设备，致为文惠所袭。兵溃，退入镇南关。维祁挈家先遁，文惠复据安南。事闻，削士毅职，以福康安代之。会安南方与暹罗构兵，恐腹背受敌，因谢罪乞降。文惠改名光平，又遣史子奉表纳贡。弘历以维祁再弃其国，并册印不能守，天厌黎氏，不能存立，又惩前次士毅之败，遂允其请，以维祁安置京师。五十五年，光平入朝，赐之冠带，光平乃受封归。

　　○第四十二节　服属缅甸

　　当桂王之走缅甸也，缅人执送于军前。三藩变时，其国内亦纷争不已。乾隆初，木疏长雍籍牙灭缅甸，建新缅甸国。南并白古部，西并阿萨母部。未几，东击暹罗，乾隆三十三年，陷其国都犹地亚，留守兵而还。乃北侵云南之西南部，官军防战失利。弘历乃诏大学士杨应琚督滇，缅兵渐退。遂轻敌，密奏缅甸可取状。及缅兵大至，则无计退敌，惟讳败为胜。事觉，赐死，以将军明瑞代之。明瑞深入敌境，粮尽援绝，力战而死，时乾隆三十四年也。弘历闻明瑞死，大震悼，乃以傅恒为经略，阿桂、阿里衮为副将军，明德为总督，哈兴国为提督，分道并出，大破之，直逼阿瓦。缅甸知不能敌，且恐为暹罗所夹攻，乃致书请和。会经略病，阿里衮卒，诸将咸惮瘴疠，争愿罢兵，因许之。然贡仍不入。迨金川既平，始惧而入贡。又以与暹罗有世仇，闻暹罗得封号，益惧，亦乞封。事在乾隆五十五年。

　　○第四十三节　羁縻廓尔喀

　　西藏南境，有喜马拉雅山。山之南麓蛮民，建为无数独立部，就中泥泊尔部最强。后分三部，自相争竞。其西邻廓尔喀部，举兵灭之，遂雄长诸部。乾隆五十五年侵入西藏。驻藏大臣保泰等事前失备，全藏大震。达赖、班禅两大嘛喇飞章告急。乃命福康安为将军，海兰察为参赞，调索伦兵及川藏兵由青海入后藏，尽复其地，大举深入。廓夷断桥阻险以拒之。将军先由正路与廓夷相持，密令参赞由上游筏渡，绕山后出敌营之上。将军复乘势造桥夺卡，合冲敌营。追剿至雍雅山，廓夷震慑，遣使乞降，不许。又六战六克，进逼其国都可莽多。廓夷踞山守御，木石雨下，死伤甚多，更力战却之。其南邻有披楞部，与廓夷有夙仇，将军知之，檄令同时进攻，许事平后得分地。廓夷以南北受敌，益忄凶惧，再卑词乞哀。将军以时逾八月，则满山飞雪，难觅归途，乃许其降。还军时，留番兵三千、汉蒙兵一千戍藏。是为官兵驻藏之始。此后廓夷亦通贡不绝。

　　○第四十四节　三征台湾

　　台湾彰化县之大理村，有林爽文者，志在反清复明，聚合党人，结天地会。数十年间，将吏务为覆蔽，不之问也。嗣为总兵柴大纪所闻，饬知府孙景燧率军三百往捕。景燧勒村民擒献，不获，遂焚无辜村落。爽文因民之怨，乘夜率众攻官军营，破之，斩其司令官，陷彰化。又进攻各地，围守诸要隘，绝官军粮道，官军久为所苦。及福建水师提督黄仕简、陆路提督任承恩等渡海进剿，观望失机，反受败创。改命闽督常青为将军，往督师，福州将军恒瑞为参赞，率兵往援。距府城十余里，与爽文之众相遇。甫交绥退即，又请增兵。乃解常青、瑞恒之任，以福康安、海兰察代之。是时柴大纪正死守诸罗，入奏言诸罗为府城北障，诸罗失则府城危，惟有竭力固守待援。弘历览而嘉之曰：“大纪当粮尽势绝之时，惟以国事民生为重，古之名将，何以加兹？”因改诸罗县为嘉义县。迨福康安、海兰察等至嘉义，围遂解。乘势捣大理村，克之。爽文已携眷走集浦，集浦乃通生番隘口也。清兵至此，腾险而上，爽文匿其孥于生番社，自与死党窜箐谷，卒就擒，台湾平。

　　○第四十五节　平衮州王伦之变

　　乾隆一朝，虽自谓文德诞敷，武功震铄，然其间内乱亦时作。衮州府寿张县有王伦者，以清水教往来山东，号召徒党。羡临清之富庶，谋取之。会有金川之役，知畿辅兵备空虚，遂乘夜袭寿张城，杀官吏，连陷堂邑、阳谷，遂趋临清。又分徒众赴东昌，阻南北运道。时弘历在热河避暑，闻变，命大学士舒赫德为督师，又命左都御史阿思哈率健锐火器营兵千人，复简吉林善射手五十人为先锋，驰赴山东。诏直隶总督周元理防于广平大名界，河道总督姚立德防于东昌界，不使北窜。先是，总兵惟一率军数百，与王伦战，不利。王伦结筏渡运河，据临清旧城，复令壮士以火车围攻新城。城上炮击，不能中，乃裸妇女、血鸡犬厌之，得击退火车。至是，各郡援兵渐集，舒赫德亦抵临清。乃遣音济图等攻北门，自攻东门。入城，短兵巷战，官军先后焚斩行余。王伦登楼纵火，自焚死。擒其弟王朴等，槛送京师。又歼余党千余，凡一月而临清平。为乾隆三十九年事。

　　○第四十六节　定甘肃回教徒之乱

　　兰州府之循化厅，有回教马明心者，归自关外。见西域回经皆朗诵，乃传朗诵之法，称新教。与默诵之旧教相仇，杀百余人。知府杨士机以兵往捕，反为所害。总督勒尔谨调各镇兵剿之，捕马明心，下省城狱。其徒陷河州，渡洮河，由间道犯兰州，索马明心甚急。布政使王廷赞令明心登城，谕其教徒使退，旋诛之，以靖内变。勒尔谨遣兵复河州，捕其孥于循化，以回兰州。事闻，命大学士阿桂率京师健锐火器营兵进剿，教徒遁入华林山中。阿桂军至，营于山上，断其越城之路，复筑长围，断汲道以困之。适大雨，遂乘雨入山，歼厥渠魁。余党入华林寺，焚之，无一降者，事以平。时乾隆四十六年也。越二年，优羌县张阿浑等，藉词为马明心复仇，仍兴新教，以石峰堡为巢穴，据险复乱。旋破隆德、静宁，围伏羌，其势甚炽。乃命福康安、海兰察往剿，复命阿桂督师。至则解伏羌围，复隆德、静宁，进捣石峰堡。阿浑穷蹙乞降，乱乃定。自是永禁回徒，不得再称新教。

　　○第四十七节　六度南巡

　　当玄烨之在位也，藉阅河为名，有六度南巡之举。至弘历时，循其旧例，南巡者亦有六度。始于乾隆十六年辛末，终于四十九年甲辰。其间奉母钮祜禄氏以行者凡四，仅率诸子以行者凡二。然辛未、丁丑两度，不过令河臣慎守修防，无多指示。至于壬午，始有定清口水志之说。丙申，乃有改迁陶庄河流之为。庚子，遂有改筑浙江石塘之工。甲辰，更有接筑浙江石塘之谕。余如高堰之增卑易砖，徐州之接筑石堤并山，类皆迟之又久，始底于成者也。其时所过郡邑，虽亦减免租税，增广学额，优礼耆年，以夸盛举，而供亿之烦，居民已不堪其苦。如御舟行时，运河两岸，并令打纤，谓之龙须纤。为薪炭商者，令加意供给，材料虽如山积，而顷刻无余。为粪商者，令沿塘编置盆盎，上加木盖，备纤夫之溺，每县动置千万，御舟一过，即为役夫所破，鲜有完者。或御舟重经，则备列如故。二者俱名当役。又某日道经平望，廛市暄阗，观者如堵。有女子将为晚炊，于楼头取石击火，闪烁不定。忽为护驾之海兰察所见，谓是将谋杀也，由舟中取箭射之，此女应弦而倒，后亦莫敢谁何。此盖闻之遗老而耳熟能详者矣。

　　○第四十八节　琰之兴大狱

　　弘历当践祚之初，曾以花甲归政告之于天。至乾隆六十年，欲践前言。故于九月辛亥，立第十五子琰为太子。次年元旦，内禅，为嘉庆元年。是时军国大事，仍由弘历主持。和┞日居左右，见其耄荒，窃弄威福。琰虽恶之，而不敢言。未几，弘历殁，琰始亲政。授意于科道，令列款纠劾和┞，而下之狱。嗣复宣布其罪状，凡二十。最著者：请上皇手谕，字画未真，不如撕去，另行拟旨。又家中所盖楠木房屋，僭侈逾制。其多宝阁及隔段式样，皆仿灵寿宫。其园寓点缀，与圆明园蓬岛瑶台无异。因赐死，籍其家资财琼宝，不可胜数。时有尚书福长安者，位居和┞次。谓其先前不密陈┞罪状，是有心扶同徇隐，亦下狱治罪。大学士苏凌阿因与和┞有姻谊，勒令休致。侍郎吴省兰、李潢、太仆卿李光云，皆为和┞引用之人，有降职者，有休致者。余虽概免株连，而在廷之人，已皆忄栗々自危矣。是为嘉庆四年之大狱。

　　○第四十九节　平白莲教徒之乱

　　当乾隆之四十年，安徽有刘松者，为白莲教会首，以祈祷符咒治病，颇著闻。遣密使传教于西部诸省，事发，流甘肃。后其徒刘之协等，奉河南之幼童王发生，诡称明裔朱姓，以煽惑流俗。乾隆四十八年事觉，捕之。王发生以年少免死，流新疆。惟刘之协已遁，令州县大索，不获。株连罗织者达数千，教徒愤之。故于嘉庆初年，聂杰人、张正谟等起荆州，姚之富、齐王氏等起襄阳。时以禁私盐私铸故，无业愚民附之者众。而四川王三槐、冷天禄等亦起事，陕西张汉潮、张天伦等又起事，迭陷府县，遥为声援。川、陕、楚三省之间，一时糜烂。虽有朝命剿捕，而将士多观望迁延，鲜能奋力。故二三年中，仅有惠龄之擒聂杰人、张正谟，勒保之擒王三槐，明亮之歼姚之富、齐王氏。余仍东剿西窜、南击北驰，未能一鼓而下。及琰既亲政，由军机传谕诸臣，严加督责，命刻期剿灭。于是将士锐意进攻，五年七月获刘之协于河南叶县，而首要以除。他如额勒登保之射死冷天禄、擒张天伦，明亮与富成之斩张汉潮，德楞泰之淹毙徐天德，亦先后奏功。七年十月，杨遇春、罗思举等，复分剿其窜于老林之余党，而白莲教乱平。

　　○第五十节　靖蔡牵朱海上之扰

　　夷艇之扰，始于嘉庆元年。盖由安南阮光平父子与辰耐阮福映争国，师老粮匮，乃招中国濒海之人，予以船，封以官，使掠商舶之财物，以济军需者也。夏来秋去，飘忽无常，大为粤海患。旋有内地土豪附之，遂深入闽浙。疆吏虽据实陈奏，而清廷方注意于白莲教徒，不遑他顾，故其焰日张。迨嘉庆七年，阮福映既复国，缚安南招往之莫观扶等三人以献。又因新受清廷之封，颇思约束其国人，自是夷艇不复至。其在闽者，为蔡牵所并，在粤者为朱所并。官军因其势分，不之惧也。未几，牵获台湾米，分济，感之。于是蔡、朱二人合纵，横行海上。九年，连宗八十余，猝入闽，闽师不敢击。温州总兵胡振声奉大吏檄，往击之，而闽师不援。振声为蔡、朱火攻所陷，死焉。是年秋，命提督李长庚总统闽浙水师，温州海坛二总兵为左右翼，出击牵、于定海北洋，破之。牵以是责不用命，怒，乃与牵分。十一年牵自号镇海王，率舰百余，谋取台湾，为许松年击退。十二年，长庚复与牵战于粤海，火焚其后艄，牵几被擒。会长庚中炮死，牵得遁入安南海。越二年，牵自安南至，朱资之，复联合入浙。途次，舍牵窜闽，死于许松年手。牵势益孤。长庚裨将王得禄欲雪仇，因与邱良功剿牵于渔山之洋。牵窘甚，举炮击船，自沉而死。粤、闽、浙之海道通。

　　○第五十一节　定天理教徒之变

　　天理教，一称八卦教，实白莲教之绪余也。直隶林清、河南李文成托之以聚众。嘉庆十八年琰秋犭尔木兰，驻于关外。林清乘机潜结内监，谋先破宫中，猝举北京以起事。九月十五日，其徒二百余人，饰为农夫，挟武器，入内城。日晡时乃直闯东西华门，各以白巾蒙首为号，内监引之。既及宫，有执白旗逾垣、欲进养心门者，为琰次子宁所见，举枪击中其二，余党不敢进。将焚隆宗门，禁军击退之，通谋之内监悉就擒。步军统领驰至黄村，令内监诱林清而执之，其徒乃解散。时李文成在河南，本与林清约同日起事，滑县令强克捷知其谋，先执李文成，断其胫，下之狱。党众知谋泄，且闻首领之罹惨刑也，咸不平。教徒三千人，群起谋变，戕县令，劫文成于狱，据滑县。他党之在河南及山东者，皆戕官夺城，以为声援。顾文成胫创甚，不克自临阵，以道口镇为运河险要，绝其饷道，可制北京死命，因令其党据之。变闻，以总督温承惠、巡抚高杞皆按兵不动，乃诏那彦成为钦差大臣，提督杨遇春副之。师至，击败教徒，复道口，焚杀近万人。继又击破桃源教徒，进围滑县。文成已先避于辉县之司寨山中，乃分兵攻之。文成知不免，举火自焚死，官军乘势攻滑县城。城颇坚，用地雷轰西南隅，陷之。党首牛亮臣、徐安国俱被擒。城中良民二万余人，虽未被屠，而为官军所虐杀者，已不少矣。

　　●第三章　衰微时代

　　○第五十二节　宁得袭帝位之原因

　　嘉庆二十五年，琰殂，第三子宁立，年号道光。推宁之所以得袭帝位，有二原因：一、乾隆五十四年，弘历秋犭尔木兰，令诸孙随行，宁时方八岁，亦与焉。行至张家湾，弘历亲率诸王校射，宁侍侧。俟诸王射毕，亦御小弓矢发之，中其二。弘历大喜，摩其顶曰：“汝能连中三矢，当赉黄马褂。”果三中之，即置弓矢，跪弘历前。弘历笑曰：“吾知之矣。”因命侍臣取黄马褂衣之。仓卒间，不得小者，即以成人服被之。乃谢恩起，而裾长拂地，不能行，乃命侍卫抱之以归。一、嘉庆十八年，林清之党闯入宫中。宁时在上书房读书，闻变，与内监登垣敌，命急取枪至。顾内监咸与教徒通，而所奉之枪，无实弹，俄见有执白旗，攀垣逾养心门进者，宁举枪射击之，未命中。怪而察之，知为空弹。因急取衣服间银扣作丸，再击之，应声毙，教徒不敢逾垣进。只此二原因，遂定金匮缄名之局。然是时风俗奢靡，已达极度，故于践祚之初，虽谕民间婚嫁丧葬等事，悉照《会典》规条，而闻者皆视若具文。盖满清之盛极而衰，兆于此矣。

　　○第五十三节　回疆之扰乱一

　　曩弘历之平天山南路也，回教首布罗尼特之子萨木克，率其所属和卓，逃入浩罕。浩罕国于葱岭以西，其汗为蒙古察合台汗之裔。既纳萨木克等，恐遭波累，乃请为钳制之。及嘉庆末年，南路参赞大臣斌静，淫虐无度，失回众心。萨木克次子张格尔起厄鲁特兵，欲恢复回疆，为官军击退。至道光六年，张格尔复率兵由开齐山路突至回城，拜其先和卓木之墓。伊犁将军庆祥令舒尔哈善等围之。张格尔突围出，各回响应，旬日之间，数以万计。庆祥调各营卡兵与战于浑河，死之，张格尔遂陷喀什噶尔。浩罕汗马大大利率安集延兵助张格尔，连陷英吉沙尔、叶尔羌、和阗三城。清廷闻警，命大学士长龄为将军，陕甘总督杨遇春为参赞，剿之。军至浑河，回兵列阵二十里以待。会大风杨沙，昼晦，长龄欲待霁，遇春曰：“此天赞我也。”率军猛进，大破回兵，克喀什噶尔。寻又克英吉沙尔、叶尔羌、和阗等城。继至葱岭，为浩罕安集延兵所诱，鏖战一昼夜，军几殆。宁责其孤军深入，召遇春还，以杨芳代之。芳纵反间，言官兵已全撤，张格尔果袭喀什噶尔城，芳严兵以待，回兵至，破之。又星夜进击，斩获殆尽，遂擒张格尔，献俘于午门，诛之。

　　○第五十四节　回疆之扰乱二

　　方清军之克喀什噶尔城也，张格尔之兄曰玉素普者，曾由喀什噶尔逃入浩罕，颇为回部所尊奉。及张格尔既擒，清政府檄令浩罕交出叛徒，浩罕不从。道光八年，宁以逆孥无关边患，敕边吏严守卡伦，绝浩罕之互市。于是回部皆怒，奉玉素普复起兵。九年，官军征浩罕，浩罕邀击，大破之。寻复陷喀什喝尔，围叶尔羌，附近回庄，恣意焚掠，势又猖獗。宁乃咎参赞大臣容安之逡巡不进，贻误边事，按律正法，并革其父大学士那彦成。命长龄、杨芳及伊犁将军玉麟率大军征之。浩罕闻清兵将大至，遣使乞援于俄罗斯，俄罗斯未之允。浩罕知外援难期，始有求许互市意。长龄知之，乃奏言：“安边之策，固以振威为上，羁縻次之。然如浩罕之地无城池，皆以列骑冲阵，遇放连环枪，则先已奔逸。且铁列、克岭两山中有废涧，仅容单骑，行两日方能出隘口，于远涉亦非所宜，不如羁縻之便。”宁可其奏。由是复许互市，而浩罕则永锢和卓之族，事乃定。然中国兵威，自是不能及葱岭以西，欲复如乾隆一朝之盛，乌可得哉？

　　○第五十五节　平楚粤之瑶

　　湖南永州之锦田瑶赵金龙，与常宁瑶赵福才，以巫鬼诱惑其众。平民见其愚，辄欺之。事发，官吏恒左袒平民，以是常积怨。适因楚、粤之天地会教徒，屡夺其寨内牛谷，瑶无所控诉。于是金龙倡言复仇，使福才纠广东散瑶三百余，合湖南九冲瑶，都六七百人，于道光十一年，焚掠两河口，杀天地会教徒二十余人。湖南提督海陵阿欲率兵进剿，为金龙所诱杀，副将游击皆战殁，新田县令王鼎铭死之。自是瑶之党类，愈集愈多，号称数万。官吏所调常德水师、荆州满骑，利于水战陆战，而独不利于山战。湖广总督卢坤至，始奏罢之，改调镇苗疆兵，以与瑶战。会贵州提督余步云、云南副将曾胜又率军来助，乃进逼合围。瑶分三路拒之，每路各二三千人。终为官军诱至山外平地，先后毙瑶千余，金龙亦中枪死，其子弟妻女俱被擒。未几，余党赵子青胁瑶二千余又起于广东，声言为赵金龙复仇。卢坤帅余步云、曾胜等败之，擒子青。广西瑶盘均华亦起，官兵又擒诛之，瑶乱以平。时道光十二年也。

　　○第五十六节　鸦片之战一

　　鸦片之输入中国，自明季始。雍正初年，曾禁吸食，而输入未稍减。及乾隆三十二年，其额增至千余箱。盖由英吉利人已占领鸦片之出产地，曰印度孟买，而欲扩张其销路也。清政府知其害，于嘉庆初年施行鸦片输入之禁令。然濒海奸商往往嗜利贩售，而吸者益众。侵淫至道光十八年，鸿胪寺卿黄爵滋疏请严禁，诏内外大吏议覆。议者皆如爵滋言，而湖广总督林则徐言尤剀切。乃以林则徐总督两广，使任禁售鸦片之事。十九年，则徐抵粤，收英商鸦片二万二百余箱，置海滩高处，四周树栅，开沟灌卤，以石灰投之，顷刻自燃，鸦片悉成灰烬。夕启涵洞，随潮出海。是时他国之人闻风来观者，至颂是举为中国善政。英领事义律亦自知其非，由广州退至澳门，请派委员赴澳，会议章程，期将鸦片之输入永远除绝，颇为则徐所奖励。未几，停止英商贸易之诏下。义律犹遣使乞恩，俾英商在澳门贸易。则徐以新奉清谕，不便骤更，严拒之。于是义律令英船十余艘，驶出外洋，回本国请兵。

　　○第五十七节　鸦片之战二

　　英廷允义律之请，议派远征军。道光二十年七月，英将布冷墨尔率军舰五艘，汽船三艘，运船二十一艘，犯广东，不得逞，转而犯福建厦门，又为闽督邓廷桢所挫。英人请复互市，并索偿烟价，则徐斥不许。方奏请饬江浙诸省严防海口，而英人已犯浙东，陷定海等处。又犯天津，陷大沽口。疆臣皆委罪于则除，乃以则徐与廷桢削职遣戍，令琦善等赴广东议和。琦善至，欲媚英人，先撤海防，许偿金六百万，以香港易定海。议已成，英亦撤退浙东兵。适其将璞鼎查又以兵舰至，乘海防之已撤，突攻广东，陷虎门炮台，提督关天培等战殁。陷定海，总兵葛云飞等战殁，督师裕谦自杀。陷乍浦，副都统长喜等战殁。陷吴淞，提督陈化成战殁，江督牛鉴遁，英兵遂入上海城。复由扬子江口溯源西上，攻镇江府，屠之，进逼江宁。清政府以战守两难，乃遣耆英、伊里布与英使璞鼎查会议于江宁。至二十二年七月定约十三款。其最关重要者：一、准英人居留广州、福州、厦门、宁波、上海等五口岸，贸易通商无碍。一、准以香港一岛割与英国。一、偿鸦片原价六百万元。一、向例额设行商所欠英商之款，酌定三百万元，由官偿还。一、偿水陆兵费一千二百万元。一、自后两国官吏，以平等礼相待。是为满清外交失败之第一期。

　　○第五十八节　奕讠宁之初政

　　道光二十九年春间，宁已有疾。是年冬，遭祖母丧，病增剧。三十年正月，殁于苫次，四子奕讠宁嗣立。次年，改元咸丰，诏求直言。大理卿倭仁、国子监祭酒胜保、侍郎曾国藩、通政使罗忄享衍、通政副使王庆云、给事中吕贤等，知大乱之将至，皆有所陈。奕讠宁手自褒答。有云：

　　夫言不逆耳，不为谏。今倭仁之言，其庶几欤？嗣后大小臣工，尤须以国计民生为重。有所见闻，剀切直陈，以倭仁之直谏为法。又云：

　　曾国藩奏陈用人三策，剀切明辨，切中情事，深堪嘉纳。

　　观其初政，非不思振作有为，曾不数年，宴安如故。世称其重华宫之工作，焕然一新。宫中楹联，撰为“万方欢乐入歌谣”之句，一若不念时艰之孔亟也者，此所以清室之将至于倾覆也。

　　○第五十九节　洪、杨军之战一

　　洪、杨军者，以洪秀全、杨秀清得名。其宗旨在反清复明，为满清入关以来未有之大敌也。秀全，本系广东人。闻朱九涛倡上帝会，往师之。九涛死，秀全为教主。旋至广西传教，始与桂平之杨秀清相结纳。曾玉珩、萧朝贵、韦昌辉、石达开等，亦先后入教，其党渐众。然秀全虑所持之教，不足成大事，乃托名天主教，目天父为耶和华，谓耶稣为长子，已为次子，故尊耶酥曰天兄。寻著《真言》、《宝诰》诸书，秘密传布。又约留发易服，以为识别。远近多附之。遂于道光三十年，起兵于金田村。是年，宁殁，奕讠宁立，恶桂抚郑祖琛玩视，褫其职。迭命林则徐、李星沅、赛尚阿、徐广缙等，视师广西。秀全闻则徐起，将避入海，其党大半解散。会则徐道卒，星沅卒于军，赛尚阿战败，徐广缙迁延不进，于是洪、杨军势复振。至咸丰元年，分水陆两路，进攻永安州，陷之。乃号太平天国，称洪秀全为天王，杨秀清为东王，萧朝贵为西王，冯云山为南王，韦昌辉为北王，石达开为翼王，洪大全为天德王。秦日纲等四十八人，称丞相军师等职。清政府视之，亦隐然一敌国矣。

　　○第六十节　洪、杨军之战二

　　洪、杨军既陷永安州，乃北出广西界，经湖南之道州、桂杨州、郴州，长沙、岳州两府，而达湖北之武昌。向荣尾追之，卒不及，武昌城遂陷。鄂抚常太氵高、布政使梁星源、按察使瑞元以下数十人皆死焉。洪、杨军既据武昌，大举行乡、会试，兴国州得第者三百余人，故兴国人对于洪、杨军尤出力。此咸丰二年事也。及咸丰三年，秀全统其全军，帆樯如云，蔽江东下，陷黄州府武穴镇，逼江西之九江。两江总督陆建瀛不战而败，退至金陵。秀全以九江城空，弃之。乘势陷安庆，进逼金陵。城中诸将，有议战守者，建瀛托病不出。洪、杨军攻之益急，未几，地雷爆发，城崩三十余丈，守兵多击毙，洪、杨军遂入城，建瀛亦死于乱军中。将军祥厚等犹指挥旗兵防守内城。洪、杨军以火攻之，内城亦陷。祥厚以下二十余员均战殁。旗民四万余，童子三千人，悉数被戮，无一留者，盖以为汉人复仇也。秀全既入金陵，与杨秀清等议留一军于此，而自率精兵由淮安北行，直据北京。惜为书生所尼，秀全遂留南京。遣其党西图上游，北攻山东、直隶等省。

　　○第六十一节　洪、杨军之战三

　　初，曾国藩守制在籍，仿戚继光兵法，训练湘民，成绩颇著。嗣益广为招募，令罗泽南、李续宾等统之；复编长江水师，令杨岳斌、彭玉麟等统之，遂号湘军。迨洪、杨军西图上游，既取湖北德安等诸郡县，复回兵而南，欲由长沙通两粤。遂与湘军相持于武昌者数年，故洪、杨军西图之志，卒不得逞。其北行一军由林凤祥、李开方等率之，长驱直逼天津，进窥畿辅。旗兵绿营，皆不知所措。然孤军深入，后援不继，凤祥、开方等卒为僧格林沁所擒。故洪、杨军北行之计，亦不能成。由是东南诸省，遂为洪、杨军驰逐之区矣。咸丰六年，韦昌辉杀杨秀清，昌辉复为秀全所杀，石达开因以所部遁。内乱虽起而势不少衰。既陷江南大营，复逼丹阳。提督向荣忧愤成疾，旋卒。张国梁代之，渐不能支。十年，洪、杨军窥浙江，由安吉至武康，攻破杭州。张国梁令张玉良驰救之，杭州以复。而洪、杨军乘其兵分力弱，急攻丹阳，官军大败，国梁跃马死运河中。丹阳陷，督师和春突围出。洪、杨军已进迫常州，和春迎战受伤，卒于途次，于是苏州亦陷。其余州县数十继之，惟镇江为冯子材所守，上海为官兵与外兵所守，故得保。

　　○第六十二节　英法同盟军之役

　　曩与英人之订五口通商约也，许其派驻领事。及英领事欲入广州城，粤人力拒之，势颇汹汹。英人恐招众怒，则与商务有碍，竟废入城之约。事闻，总督徐广缙、巡抚叶名琛以功得封爵。至咸丰七年，粤水师捕华船之挂英旗者，撤去其旗。西例，以失旗为大辱，英又乘此启衅。会法教士在广西亦为人所杀，于是英法二国以同盟军攻广东。时叶名琛已擢升总督，狃于前功，谓粤民之义愤可恃，不设备。同盟军遂入广州城，挟叶名琛以去，置于印度，后卒死。攻粤之同盟军又至北洋，击毁大沽炮台，阻海运之通道。清政府乃遣桂良、花沙纳等赴天津议和。于咸丰八年五月，定中法、中英各条约。同盟军退，清政府令僧格林沁守大沽以备之。已而约事中变，同盟军复闯入大沽，受创而去，时九年六月也。同盟军既被创，复增战舰，攻陷天津，进逼京师。奕讠斤避至热河，命奕讠斤为留守。同盟军入京师，焚圆明园。将攻禁城，得俄公使调停，复遣奕讠斤与英法议和，于十年九月定续约。偿二国兵费一千六百万两。于五口外，复开牛庄、天津、芝罘、台湾、淡水、潮州、琼州、镇江、江宁、九江、汉口十一处口岸。又允其传基督教于内地，并许其得派公使及领事。

　　又以九龙永租与英，归并香港界内。是为满清外交失败之第二期。

　　○第六十三节　割弃满洲旧壤于俄

　　康熙盛时，虽与俄罗斯结尼布楚约，然其后边备渐弛，俄人乘之，侵略黑龙江以北地。道光季年，俄之海军官，奉其国君之命视察东方。见黑龙江左岸仍无中国守兵，爰建俄之国旗于此。又报言，自黑龙江以南至朝鲜国界沿岸一带及附近岛屿，均可为俄领。俄帝从之，派其使臣来言疆界事。寻又屡率俄兵下黑龙江，强迫清政府欲定疆界。时南方多事，不及北顾，清政府以婉言却之，卒不允。至咸丰八年，俄使岳福与清之黑龙江将军奕山，于爱珲城结重定疆界之约，以黑龙江为清、俄两国界线。而乌苏里河以东，沿日本海岸之地，为二国共有。且许俄得通航于松花江及乌苏里河。此清政府割弃外兴安岭以南、黑龙江半流域之地于俄也。及英法同盟军之役，俄使助成和议，英法为所挟持，清政府深德之。因俄之请，于咸丰十年由奕讠斤与俄使伊格那替业福在北京改订界约。凡乌苏里河以东，自黑龙江起，以迄于图们江之地，悉划入俄境。此清政府割弃乌苏里河以东沿日本海岸之地于俄也。因此两大变更，失地数千里。较之满洲旧时疆域，蹙其大半矣。

　　○第六十四节　载淳之诛三奸

　　咸丰之期，载垣、端华、肃慎颇用事，世目之为三奸。三奸中，肃慎尤恣横。见汉大臣中柏有资望，借科场舞弊事以斩之，举朝为之侧目。迨英法同盟军逼京师，三奸劝奕讠宁避热河。热河地本湫隘，内外禁防不甚严。三奸利出入之便，导奕讠宁娱情声色，藉以固宠揽权。及和议既成，有疏请回京者，奕讠宁欲从之，为三奸所阻，屡改期。时奕讠宁本有痰嗽疾，加以声色之迩，益不能堪，至十一年七月而殁于行在矣。长子载淳甫六龄，得袭位，改明年为祺祥元年。三奸矫诏，握赞襄政务之权几二月，坚留载淳在热河，不使回京。载淳之嫡母与生母俱患之，因召奕讠斤至热河，与决议，定期还宫。既还，急缚载垣、端华于廷，捕肃慎于途，系之宗人府。越数日，赐载垣、端华死，戮肃慎于京师。诌附三奸之陈孚恩、黄宗汉等均严谴之。于是载淳之嫡母、生母俱垂帘听政，命奕讠斤为摄政王，而改明年年号曰同治。

　　○第六十五节　翦除洪、杨军

　　曩苏、浙之陷于洪、杨军也，曾国藩适奉诏督办江南军务。即与胡林翼统筹全局，议援救苏、浙，急图安庆。盖以安庆为长江锁钥，官军得之，能控金陵，洪、杨军得之，得通赣鄂，战术上必争之地也。迨同治元年，诏以曾国藩督办苏、浙、皖、赣四省军务。其弟国荃已复安庆，故国藩驻于此。浙事则左宗棠任之，苏事则李鸿章任之。国荃则直捣金陵，其胸有成算，是非洪杨军所能敌。自是以后，左宗棠率湘军以进，大破李世贤于衢州。复与蒋益沣围攻杭州，陈炳文宵遁，而杭州遂复。其余郡县，以次肃清。李鸿章率准军及洋将所练之常胜军以进，先收太仓、常熟、吴江、江阴各州县，继复苏州，诛谭绍洮等，无锡、常州亦随之而下，江苏略定。惟国荃之攻金陵，虽与彭玉麟连破关隘，合围江宁，而遇李秀成、李世贤之来救，反困于雨花台，至战四十六昼夜，始却之。同治三年五月，江宁城将破，洪秀全知不可为，仰药卒。逾日，遂破江宁，擒李秀成、洪仁达等。秀全子福走江西，席宝田击斩之。自洪、杨军起事以来，已十有五年，至是乃翦除殆尽云。

　　○第六十六节　平东西捻兵

　　捻兵之起，在咸丰三年，由张洛行为首领，以雉河集为根据地。苗沛霖率众应之。常纵横于皖豫之交。及僧格林沁克雉河集，斩张洛行，其从子张总愚，率余众走山东，与任柱、赖文光合。未几，僧格林沁复斩苗沛霖。进攻捻兵，至曹州，遇伏阵亡。此同治四年事也。清政府以曾国藩既平洪、杨军，乃令移师讨之。国藩见捻兵多骁骑，倡为圈制之法。于江苏之徐州、安徽之临淮、山东之济宁、河南之周家口各驻重兵，以为四镇。复筑长墙，扼运河，使其不得驰骋。捻兵来薄河堤，又击败之。于是捻兵分为二：由河南入山东境者为东捻，任柱、赖文光领之。入陕西境者为西捻，张总愚领之。已而曾国藩以剿捻无把握，乞病回江督任，荐李鸿章自代。同治六年，李鸿章至，仍用圈制法，督淮军扼东捻于胶莱河。东捻突围走，淮军统将郭林、潘鼎新、刘铭传等败之于淮扬徐海间，任柱、赖文光先后降，杀之，东捻平。时西捻正由山西扰直隶，京师戒严，檄诸将进剿。七年，各路官军圈西捻于天津之北，茌平之南。左宗棠扼直隶吴桥，李鸿章扼山东德州，曾国藩又檄水师以助之。值黄河盛涨，遂击之于黄运徒骇间，擒斩殆尽，张总愚赴水死，西捻亦平。

　　○第六十七节　平陕甘诸回

　　甘肃回教徒之乱，于乾隆盛时，名为剿平，实则乱机仍伏。至同治初年，乘捻事方亟，而回教之首领白彦虎起于新疆；其党马化龙等起于甘陕；土匪董福祥应之，滇匪蓝大顺等又自川入陕以助之。于是西北诸省，复有嚣然不靖之势。其时多隆阿率军进剿，蓝大顺虽走死，而其他固无恙也。及捻兵既平，左宗棠于同治七年督湘军至西安，分南北两路以进。南路则宗棠率郭宝昌、魏光焘等，渡渭河，沿泾水，由甘肃泾州而至平凉。北路则刘松山、张曜等，绕山西，渡黄河，而攻陕西北部之榆林、绥德。降董福祥，直逼甘肃之宁夏。回教徒悉聚于金积堡，以抗官军。松山奋击时，为飞炮所殒。宗棠令其从子锦棠统其军，卒破金积堡，遂平宁夏。十年，诛甘回马化龙父子。余堂马寿、马文禄又据西宁，河西大扰。十一年，宗棠督诸军剿抚兼施，刘锦棠俘马寿于大通，又克西宁。是年，白彦虎由永安进据肃州，马文禄走附之，以拒官军。九月，锦棠与金顺、宋庆、张曜等，合攻肃州，破之。马文禄乞降，旋被诛。十二年，关内肃清，惟白彦虎卒逃出关外。

　　○第六十八节　靖云南回乱

　　方陕甘回乱之亟也，云南之回亦变。内结诸营将士为奥援，外联黔西苗族为遥应。其著名渠帅之踞大理府者，曰杜文秀。踞曲靖府者，曰马联升。踞云南府者，曰马德新。挟巡抚徐之铭以为傀儡，之铭亦恃回以自固。总督潘铎见滇回之在省城者达数千，迫令遣散，反为所戕。新任巡抚贾洪诏又与总督劳崇光意见不合，动辄龃龉。嗣简林鸿年为滇抚，令赴滇。鸿年更畏滇如虎，迁延不进，滇事益不可问。乃解鸿年职，命巡抚刘岳昭至任，与布政使岑毓英督兵剿办。毓英本富于军事知识，又知马如龙为回教中翘楚，惟受抚后，扰持两端，特以恩义结之。于是马如龙始感奋，与之攻克省城。迤东，收曲靖，斩马联升，以曲靖为根据地。进剿黔西不靖之苗，又收曲靖附近各郡。迤西，令杨玉科等克大理，击败杜文秀，文秀仰药死。时同治十二年春也。未几，迤南之顺宁、云州及腾越、思茅、蒙自等所属之地，亦一律肃清。盖滇回之患，变诈百出，凡蔓延十余载，沦陷凡五十三城，踞险负，其势甚炽，至是始见平靖云。

　　○第六十九节　载┟以旁支承继帝位

　　载淳之嫡母，曰钮祜禄氏者，以居东宫，故称东太后。生母曰那拉氏者，以居西宫，故称西太后。东太后性懦，西太后性机警。垂帘听政时，军国大事悉由西太后主持，东太后但画诺而已。同治十一年，载淳年十七，纳崇绮女为后。十二年正月，始亲政。翌年冬，以患天花痘殁。崇绮女无出，分当为载淳立嗣。而西太后欲图己之专擅政权也，突召王公大臣等至养心殿西暖阁，密议不为载淳立嗣，而为奕讠。满人如奕讠斤、奕讠惠、奕详、奕、载澄、荣禄等，汉人如宝、沈桂芬、徐桐、翁同、潘祖荫、孙贻经等，均不敢异议，乃定奕讠子载┟，入承帝位。犹恐其族人争立，或至变生不测也，令李鸿章统重兵，驻京师以防守之，始宣布其事，以明年为光绪元年。援同治初年之例，仍由东西两宫垂帘听政。越七年，东太后以疾卒，由是西太后独临朝。

　　○第七十节　弃琉球群岛

　　琉球群岛，旧分山南、山北、中山三部，各以王分治之。明初中山王统一琉球，受明册封，世通朝贡。满清入关以后，一如明制，然同时亦朝贡于日本，二百年来，沿为成例。及同治十一年，琉球人民遭风漂至台湾东部之一番地，为番民所害。次年，日本人民又漂至，亦遭残虐。于是日本以参议副岛种臣为全权大臣，向清政府争论。政府令李鸿章与议，谓台湾东部，系化外之民，政府所不能治。日本乃遣军舰五艘，击退番民，占其地。清政府闻之，又以台湾全岛素隶版图，令日本撤去兵，不听。乃命船政大臣沈葆桢统带水师，以备不虞。十三年，日本复以大久保利通为全权大臣，向清政府争论。政府令奕讠斤与议，不决，几宣战。适英公使威妥玛居间调停，偿日本金五十万两。与订条约。日本兵乃离台湾去。然日本于是役，已昌言为属地。琉球之漂民，与清政府交涉，而政府尚未之知也。至光绪三年，日本废琉球王，夷为冲绳县，清政府始与之争，卒不能胜，于是琉球群岛为日本所有矣。

　　○第七十一节　伊犁之争

　　当白彦虎逃出关外时，直趋至新疆之哈密。金顺、张曜曾追之。至光绪二年，左宗棠令刘锦棠统湘军，亦至新疆，破吐鲁番，进攻天山北路之乌鲁木齐，克之。转而南，所过喀喇沙尔、库车、阿克苏诸城，悉收复。三年，攻喀什噶尔，复破之。白彦虎遁入中亚细亚。左宗棠以南路既平，复转而北，进窥伊犁。是时，俄政府藉口于俄商之被害，使科哈夫士克率兵驻此。宗棠令其退出，将伊犁交还，不听，宗棠急告政府。乃命崇厚与俄之全权使臣议定交还条约于拉哇基。俄要挟百端，崇厚率允之。事闻，召崇厚还，不认拉哇基之约。以曾纪泽为全权使臣，赴俄京，再与开议，时光绪七年也。俄坚执崇厚议，遣勒塞夫士克率舰队东来，以为忄同喝计，清政府亦修战备以待之。会英相格兰斯敦力劝言和，以俄国东方之兵力及制胜手段来信，西太后韪之。而俄之黑龙江总督考夫门将军，建言宜取偿金，藉充筑路之用，不以开战为然。于是两国之和约定。一以偿金九百万卢布交出，一以伊犁交还。然伊犁虽还，而中亚细亚一带已尽属于俄矣。

　　○第七十二节　越南之役一

　　安南为阮福映所有时，曾于嘉庆季年受满清之册封，曰越南国王。是时法国遣使至越南，令其履行昔年阮光平所订之约。福映拒之，临殁，犹以慎防法人，毋割土地为嘱。故其后嗣皆疾视法人，且屡杀法教士，于是法越之交涉起。及同治六年以后，两次割南圻之地与法，凡六省。十三年，复与法结西贡条约，名为自主国，实为法之保护国，清政府尚未之知也。至光绪七年，法内阁议长佛雷苦于内讧，欲藉外征以泄之，乃责越南之不守条约，以利威尔为司令官，率兵伐越南，陷河内。会有洪杨军余党曰刘永福者，率众在山中开拓，暇则训练，已成劲旅，称黑旗兵。越南王遂藉其力，击退法兵，河内以复。九年，利威尔死，孤拔继之，率兵陷山西。黑旗兵死伤颇众，退守北宁。越南始来告急，清政府犹以上国权自居，使曾纪泽与法外部沙美拉、古费理等交涉。又令李鸿章与法公使宝海、脱利古等交涉。再三辩论，均无成议，乃派兵援越南。至则与黑旗兵同守北宁，法兵则驻于桑台。十年春，法之援兵大至，分三队进攻。刘永福所募之练勇四千不战而溃，北宁失陷，法之气焰乃大张矣。

　　○第七十三节　越南之役二

　　越南臣民，闻法兵之拔北宁也，与法结约，自认为法之保护国。清政府闻之，使曾纪泽与法相佛雷开议，不认此约。是年四月，法之全权大臣福禄诺至天津，与李鸿章订简明之约。其第二款，声明中国所驻北圻之各防营，退回边界，并法越已定未定各条约，均置不理。五月，法兵令防兵退出界外，不允，战于谅山，伤法兵。法又要求恤款兵费。乃令江督曾国荃等在沪会议。无成，复开战。六月，法水师提督烈司勃士率舰队至基隆，击炮台，占据之。督办台防刘铭传，率军攻法兵之背，法兵弃在隆，乖舰而去。八月，孤拔率军舰五艘，合其余各舰，都十四艘，突入福建之马江，击沉扬武等战舰七艘，福建船政局及罗星塔、闽安、金牌诸炮台均被毁。船政大臣何如璋、统帅张佩纶皆遁，孤拔乃退驻澎湖岛。是时法之陆军由纳克烈耳及米洛所统，亦于广西边外屡战屡胜，入镇南关。杨玉科战殁，董履高负重伤，诸军皆溃。法兵遂据谅山，筑炮台于关外，广西大震。十一年春，冯子材率军出关，与关外之黑旗兵合，巡抚潘鼎新、总兵王孝祺复助之，大破法兵。乃复谅山，进窥北宁。先是，法将孤拔于战胜马江后，愤法政府不行其策，死于澎湖。至是，法相佛雷为舆论不容，亦几丧位，乃退而媾和。四月，李鸿章与法使巴特纳会议于天津，增前约为十款。法政府虽不索兵费，清政府亦失越南主权。于是举二百余年臣属之安南，永弃之矣。

　　○第七十四节　清日之战一

　　朝鲜之臣属于满清，尚在未入关之前。及日本明治维新后，屡欲与朝鲜通商，朝鲜不允。嗣以日本兵舰入江华湾，被炮所击，乃遣使责问朝鲜，并以甘言诱之。于光绪二年，始订通商约，声明朝鲜为独立国，清政府尚未之觉也。越八年，朝鲜之内乱作，清政府派兵戡定之，时日本亦派兵在朝鲜。翌年，乃订两国退兵约，曰：自后两国，如欲派兵至朝鲜，须先相通知。盖向之所恃为上国权者，已被削尽于此约之中。而清政府仍未介意。至二十年，朝鲜又有东学党之乱。东学党者，对于西学而言，盖守旧党之秘密会也。党魁为崔福成，倡乱全罗，进陷忠清，捣汉城，势颇猖獗。朝鲜王李熙遣使来乞师。日本闻之，急遣大鸟圭介率海军赴汉城，并檄舰队兼程趋仁川，而陆军由广岛陆续进发。及清政府命叶志超统陆军渡海至牙山，而日军已占先著。未几，东学党败，乱平。日本创议改革朝鲜之内政，清政府以兹事非日本当与闻，严词驳斥，而促共退兵，争辩久之。清政府复申言朝鲜之世为藩属，日本乃乘机责清政府背弃旧约，和局遂决裂。

　　○第七十五节　清日之战二

　　当和局之将决裂也，两国尚未宣战。及日兵突出海军于丰岛，又攻陆军于牙山，于是清政府大怒，布告开战之理由。命左贵宝、卫汝贵、聂士成等急趋平壤，以援牙山之败军。日兵突至，卒陷平壤，左贵宝战殁，余军乃退出朝鲜境。已而海军舰队与日本舰队战于黄海，复为所败，失军舰数艘，邓世昌、林永升死焉。日兵又渡鸭绿江，进犯奉天省。督师诸将吴大澄、宋庆等，连战皆北，名城迭失。自二十年九月至次年二月，五阅月间，战无一利。旅顺、大连湾、牛庄诸要口，岫岩、盖平、析木、海城、金州诸要地，均遭蹂躏。日兵更渡海入山东半岛，由荣城湾登陆，陷文登，迫威海卫之后，夺炮台以攻刘公岛败残之舰队。海军提督丁汝昌知不能免，仰药死。败残军舰等悉为日本所得。日兵既全握海权，乃分舰队南取澎湖岛，进窥台湾。清政府大惧，以李鸿章为全权大臣，与伊藤博文等会议于马关。凡七次，始定和约十一款。其最要者：一、认朝鲜为完然无缺之独立自主。一、割奉天省南部及台湾、澎湖列岛与日本。一、偿日本军费二万万两。一、开苏州、杭州、沙市、重庆为商口，日本臣民得往来侨寓。约成未一月，俄以日领辽东之不利于己也，与德、法合纵，迫令日本退还辽东。日怯，从其议。于是清政府予银三千万万两，以为赎地费。 

　　○第七十六节　各国之逼借军港

　　还辽事毕，俄索重酬。清政府不得已，乃与俄结密约。俄人得东三省铁道敷设权及黑龙江、长白山等地矿山采掘权，并借胶州湾为军港。胶州湾者，德国夙所垂涎者也，于光绪二十三年，藉口于曹州杀毙教士案，遣军舰突据之。清政府不能拒，乃立租借约，期限九十九年。俄以胶州无可望，遂促清政府改订新约，租旅顺为军港，大连湾为商港，期限二十五年。英见俄之租旅顺也，知其将握东亚海权，急索威海卫以为抵制，租期等一如俄约。清政府无以谢，亦许之。法以还辽之役，俄德之得厚偿也，乃援例而至，索广州湾。议不决，法人遂效德国故智，先闯人广州湾，而后议租借。清政府始允其请，于二十四年立约，租期一如胶州湾。英闻其约成，又请拓九龙租界，以成均势之局，期限一如法例，清政府亦允行。自是而后，意大利又索租浙江之三门湾，赖他国公使之抗议，仅许不让与他国而止。清政府惩要索之纷扰，乃举直隶之秦皇岛、江苏之吴淞、福建之三都澳等处，自辟为商埠，以杜后患。然沿海军港租让殆尽，若秦皇岛、吴淞、三都澳者，乃其所唾余耳。

　　○第七十七节　戊戌政变

　　自甲午一役，日本割台、澎以去，举国愕然。无何，各国又相率效尤，纷纷割据。清政府之不足恃，大为海内士夫所诟。时有主事康有为者，欲为满清延命脉，屡上书言变法，颇得载┟之嘉许。大学士翁同等，又交章推荐。二十四年春，召见康有为，与论国事，益觉变法之不可缓。四月间，下国是诏，督责内外诸大臣实行新政。以康有为为总理署章京，备新政之顾问。谭嗣同、林旭、杨锐、刘光第等亦分别任用。而嗣同等参预新政，任事尤勇。自五月至七月，维新之诏数十下：改科举，开学堂，停武试，汰冗员。许士民上书，准工商专利。废祀典不载之寺庙，以除迷信。裁老弱无用之额兵，以节糜费。由是四方风动，朝野之条陈新政者，日数十起。然西太后于光绪十五年时，虽已归政，而用人行政之大权，仍操诸己。至此见政策全改，大拂于心。且新政之行也，新党中有汉人而无满人。满大员刚毅、荣禄、怀塔布等以此进谗，谓变法之举，利汉而害满。汉大员中忌新党之骤进者，亦痛诋变法之非，西太后尤为所动。八月初六日，乃复临朝，称载┟有疾，幽之瀛台。诬新党谋围颐和园，收谭嗣同等六人斩之。康有为及其徒梁启超以走得免。与新党有关者，皆获罪。所行新政，无论是非，一律复旧。于是变法之成绩全归消灭。

　　○第七十八节　义和团之祸一

　　义和团者，白莲教之支流也。其初起于山东，以仇教为名，二十五年，杀英教士卜克斯。山东巡抚袁世凯率武卫军痛剿之，境内以安。余党窜入直隶。时满清之亲王大臣，本有仇视外人之心，顾畏其兵力，不敢发。至是，闻义和团有神术，枪弹不能伤，信之，欲藉其力以排外。二十六年春，由载漪、刚毅等私招致京师，习其术。既而闻诸西太后，密召见，奖为义民，给以饷。义和团之祸，实生于此。至四月间，凡电线铁路及物之涉洋式者，焚毁无遗，京津路亦梗。是时董福祥之军已入都，刚毅、徐桐辈纵之。乱兵与乱民合势，其祸益烈。日本书记生杉山彬、德公使葛罗禄先后被戕。乱徒复急攻使馆，以墙坚，不能入。朝臣徐用仪、立山、许景澄、联元、袁昶等力争开衅之非，皆见杀。清政府犹传诏促仇外，南省各督抚皆不从。惟晋抚毓贤竟虐杀教士多人，故山西尤糜烂。先是，各国驻京公使以义和团之将肇祸也，联牍诘问清政府，清政府依违答之，不得要领，乃向其本国告急。于是英、俄、日、法、德、美、粤、意八国军舰，群集大沽口，英将西摩为之长。五月，向总兵索炮台，未允，遂攻陷之，进逼天津。闻使馆被攻颇急，由西摩率轻军北行，欲救公使。中途被阻，折而南，乃合联军攻天津。马玉昆苦持二旬余，渐不支。聂士成中氯气炮而死。六月十七日，天津全失。联军乘胜长驱，进窥京师。至七月二十一日，而京师亦破矣。

　　○第七十九节　义和团之祸二

　　当京师垂破时，西太后闻而失色，急挟载┟等微服西行。王公大臣之尾随者仅十余人。八月，经山西之太原，十月，至陕西之西安。途次，始悟战之非计，下罪己诏。并命奕、李鸿章为全权大臣，与各国会商和议。时联军之在京师者，举德大将瓦德西为统帅，居宫中之鸾仪殿。奕、李鸿章奉命往，与议和事。奕一以让鸿章，不敢置一词。联军索惩罪魁载漪、载勋、载澜、刚毅、赵舒翘等数十人，鸿章屡与辨护。瓦德西愤然作色曰：“吾等所索罪魁，皆其从者，为全中国之体面，为其首者，尚未提出也。此而不允，则吾将索其为首者。”其意盖直指西太后也。鸿章急以电闻，乃允以载勋、赵舒翘等赐死，毓贤、启秀、徐承煜等斩决，而特原载漪、载澜发边外永禁。刚毅、徐桐，以先死得免。约垂成，鸿章死，以王文韶代之。于二十七年十一月定议。除惩办恶魁外，赔款四百五十兆两。载沣赴德国、那桐赴日本谢罪。各国使馆驻戍兵，华人不得杂居界内。自大沽至京师间，不得设兵备。清政府之受创，未有若斯之烈者也。未几，西太后母子还北京。

　　○第八十节　唐才常之起事

　　初，康有为之出走海外也，愤西太后尽夺载┟之权，而载┟仅守一虚位，及立保皇党以谋恢复。迨义和团之祸起，康有为以机有可乘，令湖南志士唐才常在上海创中国独立协会。其宣告书略曰：

　　中国独立协会有鉴于载漪、荣禄、刚毅等之顽固守旧、煽动义和团以败国是也，决定不认满政府有统治全国之权，将欲更始，以谋人民之乐利，因以延乐利于全世界。端在复起光绪帝，立二十世纪最文明之政治模范，以立宪自由之政治权与之人民，藉以驱除排外篡夺之妄举。惟此事，须与各国联络，凡租界教堂及以外人并教会中之生命财产等，均须力为保护，毋或侵夺。

　　是书一布，而沿江沿海士民痛清政府之无状者，争赴之。不旬日间，数将及万。遂举容闳任外交，沈克诚任内政，狄平任财政。又于湘鄂一带分地设官：汉口曰宾贤公，襄阳曰庆贤公，沙市曰制贤公，荆州曰集贤公，岳州曰益贤公，长沙曰招贤公。广发富有票，以联络各省之营兵及会党。故其时如哥老会之李和生、湖南同仇会之马福益、镇江青红帮之徐宝山均通声气。李云彪、杨鸿钧等为哥老会中有名人物，亦自香港遄回，以号令长江上下游，为之策应。布置既定，乃分三军：湖北为中军，安徽为前军，湖南为后军。各军总统由唐才常自任。约期七月二十九日，在汉口、汉阳、武昌三处同时举事。预令新提蒲圻之军速为接应，岳州、长沙之军遥为声援。适以事机不密，为鄂督张之洞所知，于举事前二日捕唐才常等二十余人于汉口，湘抚俞廉三亦访获才常之弟才中于浏阳，先后斩之。一腔热血，徒洒荒墟。而张之洞等之搜索同群，经年余始已。

　　○第八十一节　革命军起义于惠州

　　光绪十八年时，广东有孙文者，为兴中会领袖，尝鼓吹革命主义。及闻清日战起，急起革命军于广州。事泄，丧同志陆浩东等数人，孙文以只身遁。未几，抵伦敦，为清使龚照诱获，几殆。赖其医师康得利竭力营救，始得释。至唐才常举义时，孙文又以郑弼臣为司令官，起革命军于惠州，己则在他处接济。嗣以举事之期，一再迁延，为两广总督所觉，发官军防之。官军愈逼愈进，近革命军所驻地。革命军乘夜袭击，官军溃走。革命军将直捣广州，会传孙文命至，因取道东北向厦门，破官军于佛子坳，歼其将杜凤梧，获洋枪七百杆。是时投效者之多，几及五千。就中荷枪者凡千余人，余则揭竹竿操戈矛以从。进至永湖，大破官军，提督刘万负重伤，又获洋枪五六百杆，子弹万颗。进攻至白芒花，投效者约万余人，革命军声势益壮。再进至崩冈，与官军七千隔水而阵，交战彻夜，击走之。正拟向三多祝进攻梅林，忽又传孙文命至，谓形势一变，外援难期，到厦门后，恐无接济之途，军事乞司令自决进止。盖其时孙文正在台湾谋与惠州联络，忽闻日本政府下驱逐革命党之令，孙文将离台湾而他适也。郑弼臣闻之，乃留荷枪者千余人，余则概行解散，暂隐休军。为官军侦悉，猛力进攻，卒至全军溃败。

　　○第八十二节　广西之乱

　　广西，为洪、杨军起事之处。自同治三年，洪、杨军既失败，余党亦聚歼于此，无复他变。惟以民苗杂居，号称难治。故于光绪初年，令提督苏元春统重兵驻之。迨法越战后，移驻龙州，以防南界。营勇本时招时散，散者多为盗，劫掠之事，时有所闻。元春以扣饷故，不得不纵兵。以纵兵故，不得不庇盗，于是兵与盗合。加以比岁不登，饥民附之。至二十八年，而祸发于边军，毒流于全省矣。法人以所属之越南与广西相接壤也，乃起而干涉。与巡抚王之春议，彼则派兵代剿，此则偿以兵费。议垂决，会事泄，时论大哗，争言之于清政府，乃寝。次年春，以岑春萱督粤，办理广西军务事。寻逮苏元春至京，王之春亦解职。春萱至，先诛斥不职之官吏，旅令丁槐领元春部众于三十年三月会合广东军，进围钦廉与上思交界之十万尖山，颇称得手。左江一带，渐见肃清。阅二月，柳州又变，庆州亦和之，纠众万余，分为二路：一踞四十八弄，以进窥桂林。一踞梅寨，以图窜湘黔。官军亦分两路剿之。至十二月而右江亦平。是役也，用兵历二年，糜饷达三百万，擒获党首凡百余，歼毙党众已逾万，夺获枪械马匹亦以万计，洵一时之惨剧也。

　　○第八十三节　日俄战事之中立

　　曩俄国之迫日本还辽也，日本引为大辱，思所以报之。及义和团之乱，黑龙江将军寿山与俄人开战，为俄人所败，寿山自杀。于是东三省境内，皆有俄兵占守。迨联军既撤，俄握满洲境益坚，延不退兵。日本迫清政府责俄，俄视之夷然，于是日本乘衅而动。于二十九年十二月，令其驻俄使臣栗野致哀的美敦书于俄，索决答，和遂破。各召还公使，而战事起矣。是时英、美两国首先宣告中立，并声明战地应划定界限，不许侵入中国疆土。三十年正月，日、俄均公认除满洲外为中国之中立地。清政府遂宣布中立规条三十五条，以辽东为战地，命马玉昆率军驻守辽西。寻俄将阿力克塞夫不愿以辽西为中立地，驻兵于新民厅。美公使诘责清政府，清政府以诘俄公使。则以未撤兵之地，不得以中立为词。清政府不能禁，惟严扼锦州一带，余则尽入于哉线内。人民之生命财产受其蹂躏者，不可胜计，以奉天南部为尤甚。迨战事告终，俄日订约于美之朴资茅斯。凡俄国旧占旅顺口、大连湾并其附近领土，及领海之租借权，悉移让日本。又长春、旅顺间之铁道，均割交日本。于是日本复与清政府订租借旅大之约。从此长春以南，为日本营业之范围；长春以北，仍为俄国营业之范围。东三省之名存实亡，皆误于清政府之手者也。

　　○第八十四节　吴樾之炸五大臣

　　日俄之战也，日以立宪而胜，俄以专制而败。立宪之说，始昌言于全国。寻俄亦议行立宪。于是驻法使臣孙宝琦首告清政府，详述立宪之益。未几，袁世凯、张之洞等复有十二年实行立宪之请。逾月，袁督复请派人考求各国宪法。三十一年六月，简载泽、戴鸿慈、端方、徐世昌等四人，赴东西洋各国考察宪政，嗣又派绍英随之前往，遂有五大臣之名。议定载泽、徐世昌、绍英赴日、英、法、比等国，戴鸿慈、端方赴英、德意、奥等国，筹款五十万元为费。七月二十六日，由北京车站启行。甫登车，炸弹猝发，轰毙送行者四人。其时尚莫知其谁，既阅月，始知安徽桐城之吴樾所为。盖因炸药爆裂时，樾亦随之而毙也。事后，有樾之友人，宣布其意见书。略曰：

　　樾既自认为革命男子，决不甘为拜服异种非驴非马之立宪国民也。故宁牺牲一己肉体，以翦除此考察宪政之五大臣。而所以不得不由此之理，一、维一原理，民族建国主义。二、扶满不足以救亡。三、满洲皇室，无立宪资格。四、满政府对待汉人之政策。五、立宪决不利于汉人。六、主张立宪者，对于国民行为之不忠。

　　洋洋二千余言，盖欲汉族同胞协心齐力，抱持维一排满主义之图，建立汉族新国也。自是五大臣遂不果行。越二月，改派李盛铎、尚其亨代徐世昌、绍英，会同载泽、戴鸿慈、端方往各国考察，是为第二次之五大臣。十一月，分两道出发。次年六月返京者，载、戴、端、尚四大臣。李盛铎已履驻比公使任。

　　○第八十五节　徐锡麟安庆之变

　　清光绪三十三年五月，有革命党魁徐锡麟刺皖抚恩铭于安庆事。先是，锡麟富有革命思想，故在上海立复古会，马子畦、陈伯平、秋瑾皆为会员。未几，游学德国，习警察。继复游历日本，与孙文等相善。比返国，欲投身政界，以达革命目的。故纳资捐道员至安庆。安庆，长江之关键也，得之，可以上溯武昌，下达金陵，以徐图大计。顾时机未熟，未敢猝发。至是，江督电达安庆，谓革命党人胃集于皖。恩铭不知为首者即锡麟之别名也。因素重锡麟，与之密商。锡麟恐一旦事泄，祸且不测，欲先发制人，而安庆之变作矣。时皖省巡警学生适届毕业，锡麟为学堂会办，故请恩铭临考。二十六日晨，恩铭方至礼堂，锡麟先掷炸弹于地，未爆发。同志马子畦枪击恩铭，中右手。锡麟复以手枪连击，恩铭仆。文巡捕陆永颐欲身蔽恩铭，亦为击毙。委员顾松，因不从指使，又击毙。锡麟乘各官惊走时，与马子畦及陈伯平，胁巡警学生数十人，往据军械所以为抵御计。饬学生试验所存之新旧各炮，均不能用。正惶遽间，而标统刘利贞、管带杜春林等，已督勇围军械所。锡麟急令马、陈二人守御前门，枪毙弁勇数名。相持半日，卒以众寡不敌，而陈伯平遇害，马子畦被擒。锡麟逾墙，避匿方姓医室，亦为侦获，是日皆斩。因援张文祥刺马新贻例，竟挖锡麟心以祭恩铭，故其死尤惨。自是影响及于绍兴。六月初五日，女士秋瑾亦以株连受戮。

　　○第八十六节　革命军镇南关之战

　　自义和团事平以后，清政府幡然变计，广兴教育，多遣学生游学于日本。孙文乘此灌入革命主义于留学生中。湖南黄兴亦在日本，乃组成中国同盟会，举孙文为首领。孙文见党势之已张，与黄兴等谋图大举。以广西镇南关扼天然险要，西人称为第二旅顺口，欲先取之，以为根据地。顾关之附近有那模村者，为游勇聚集之所，非令若辈为先锋，则不易成事。遂遣使往说之。各游勇皆允诺。遂于三十三年十月，由游勇为先锋，乘夜袭击镇南关右辅山之第三炮台。奋臂一呼，声震山谷，守兵不知所措，弃炮台而走。游勇随后追击，抵第二炮台。守兵以事出仓卒，不敢抵御。亦从之而遁，遂抵第一炮台。守兵以不知其故，见来势甚猛，亦弃之而走。于是镇南关之三炮台，皆树革命军旗帜矣。清政府闻之，令龙济光统率官军，力图克复。济光即督师至台下，以炮攻击炮台，革命军亦以台上巨炮还击之。孙文与黄兴各执快枪，率领同志，躬冒矢石，奋勇猛战。官军力不支，全队溃走。革命军既获胜，思布置内外，以坚守御。乃检查军库，药弹之存者无几。始悟官军平日大率侵吞军费，以饱私囊者也。但药弹既馨，虽有天险亦不足恃。孙文乃与诸将士决议，渭与其守此待毙，宁弃关而散，再图后举，遂走。而粤督张人骏得以龙济光等于七日内光复炮台之举，闻于清政府矣。

　　○第八十七节　革命军河口之战

　　革命军自弃镇南关后，黄兴周历于广西内地，以增军事之经验。孙文则往南洋，复与同党谋取云南之河口。议既定，遂于三十四年三月二十九日举事。是时革命党中之人，预伏于滇、越交界间者，凡百数。伪作工人，散居于沿铁路一带者，约二百余。又密约河口之巡警兵，使为内应。届期，内应者先杀巡警官以示意。于是革命军自外乘之，枪声大作，几如雷动。官民闻变，顷刻大乱，革命军乘势攻入。边防营中，有与革命军通消息者，至是即倒戈相向。官兵势不能敌，纷纷溃散，而河口遂陷于革命军之手矣。既陷河口，其北之南溪霸洒等处，又相继而陷。清政府闻警，令滇督锡良调集营队以御之。彼此相持者二十余日。寻官兵分三路进攻，中路由王正雅统之，东路由白金柱统之，西路由赵金鉴统之。王正雅之兵，自三岔河、老范寨节节获胜。白金柱之兵，自东路会之。旋破泥巴黑垒，复由竹瓦房地方，以奇兵截其去路，遂取大小南溪，获前降革命军之熊通而毙之。赵金鉴之兵，自蛮耗一战，首先告捷。连攻田房、小龙膊、霸洒、曼莪四要隘，势如破竹。时革命军将迎黄兴为大帅，黄兴未至，而弹药已匮，乃弃城而走。至四月二十七日，官军遂复河口。

　　○第八十八节　安庆炮队之变

　　光绪三十四年十月二十后，载┟及那拉氏先后殁。举国上下，人心汹汹。而安庆炮队突然变起，熊承基实其主动力也。先是，徐锡麟之旧友曰范传甲者，痛锡麟举事之失败，誓成其志。而身为一炮营正目，不能得众。乃与某标书记宋玉琳谋，推成基为长，成基允之。至是，清两宫一时殂逝，成基以为乘此时机，首先发难，他处必有相继而起者。且南洋、湖北两军，正在河南秋操，与皖相近。安庆一得，即赴秋操地招抚南洋、湖北两军。如得其同意，则兵力已厚，无患事之不成。乃于二十六日，约其同党，先取火药库，次至军械局，然后全队进城，以尽任务。众皆诺，是晚遂起事。以陈昌镛不从，刃毙之。出营后，先入陆军小学，取枪械。又入火药库，取子药。方欲率众入城，而内应者不动。是时马营虽随行，步营已潜遁。乃复至火药库，取其炮弹，于临江寺附近之高处，直击城内抚署，不能应手。成基所部之众，已一昼夜不得食。江中所泊战舰，复发炮以助城内官军，弹如雨下。攻城之炮兵官又死。侦悉秋操兵闻变后，端方、荫昌将统巡防营及卫队而至。成基思皖城不破，则太湖军队不能收抚，所率之千余人必不足与端方、荫昌等敌，翌日遂由西北退走。经桐城，至庐州，姜桂提兵追至，击散其大半，而成基已逸去矣。清政府悬重金购之，不能得。

　　●第四章　灭亡时代

　　○第八十九节　溥仪之兼祧

　　方载┟之初立也，吏部主事吴可读以死建言，痛斥西太后不为载淳立嗣之非计。西太后虽心恶之，而屈于理之不当，乃宣旨，将来载┟生子，即承继载淳为嗣。及光绪二十四年，载┟以变法忤西太后，幽于西苑瀛台，其时帝位几不保。满亲贵乃集议于宫中，谓既宣言载┟有病，当选近支宗亲，为载淳立嗣。议垂定，密询南省各督抚。两江总督刘坤一等皆抗议。未几，事泄。康有为等闻之，急联南洋群岛诸华商，为保皇全，叠致电音于清政府，力争之。海内舆论，亦多微词，其事始寝。翌年冬，复提前议。南方志士，有联名阻止者，竟无效。二十六年正月，立宁曾孙即载漪之子溥俊为载淳嗣，以备他日承继大统。于是载┟之位得暂安。无何，拳乱倏起，载漪乃废锢边疆，而溥俊亦多失德，众望不属，由西安回京时，于途次废之。至三十四年冬，载┟病势增剧，而仍未有子，遂以摄政王载沣子溥仪承继载淳为嗣，兼载┟之祧，改明年年号为宣统。

　　○第九十节　间岛之争

　　间岛，即吉林省光霁峪南，图们江中之江通滩也，面积不及二千亩。因地居江间，四围带水，故朝鲜人以间岛呼之。向由朝鲜人租种。年纳税于吉林之越恳局。及光绪二十年，朝鲜人欲据为己有，纷起谋叛。经吉强军讨平之，寻订草约，依旧租种。未几，日并朝鲜，利间岛之膏腴，因饬斋藤中佐，率宪兵驻和龙峪。藉保护朝鲜人为词，谬指光霁峪以东为东间岛，和龙峪一带为西间岛，诬为两国未定之界，而清日之争端起矣。嗣后，清政府搜求无数证据，以驳斥日人，甚且据图们江北岸之界碑，有“华夏金汤固，河山带厉长”十字以证之，而日人仍肆无理之要索，不肯听从，遂成为悬案。至宣统元年，日本使臣始知间岛为中国领土，因向清政府承认，惟要求侨居间岛之朝鲜人，须归日领事管理。是欲嘘治外法权之余毒也。清政府将欲答复，而日使又翻悔前议。经清政府与之力争，始遵前议办理，而主权已丧失于其间矣。

　　○第九十一节　大东沙岛之交涉

　　广东大东沙岛，富有物产，而渔业尤宜。沿岛渔民曾立庙其间，以为纪念。及光绪三十四年，日本商人西泽吉治探险而得之。遂用强力驱逐渔船，毁灭庙址，竖立木牌，上书“西泽岛”等字。复设事务所，有日本人百余，及台湾人三十余，久留于此。然实西泽一商家之营业，非奉有日本政府命令者也。已而英美二国，以大东沙海面险要，尤为航行孔道，请建灯塔于清政府。清政府令粤督派船往勘。宣统元年，奉派之飞鹰船前往，见日本人及台湾人力为经营，凡商肆、民居、煤厂、船埠、电杆、车路均已敷设。即问日人因何至此，日人伪为不知。旋回省垣，以告粤督张人骏。乃饬关船水师，并熟悉洋务人员再往。既抵岛，录取被逐渔户之供词，归陈粤督，遂由粤督照会驻于广州之日本领事。略曰：

　　该岛隶属广东，贵国商人，雇工至此采磷，实属不合。应请谕令该商自行撤退。

　　并电清政府，速与日使交涉。日使尚为持平，而日政府左袒商民，坚持不让。争辩良久，卒以偿金予日人，于是西泽等始舍之而去。

　　○第九十二节　安奉路事之交涉

　　方日俄之战于奉天南部也，自安东达奉天，曾筑军用铁路，以图进兵之迅捷。迨战事既平，于光绪三十一年冬，由清日各派大臣订明，将军用铁路改为商用铁路；其路线均由日本政府修筑；俟十五年期满，须任清政府取赎；凡开工之期，不得逾限出两年之外，其修筑工程等事，归两国人合办，由两政府各派人员主持其间。此皆经两国订明，载在条约者也。嗣后期限既满，日本犹延不开工。至宣统元年春，忽提议铁道线内，或其附近之处，须驻守卫队，以卫铁路。清政府欲代以巡警，而日领事不允，于是安东铁路交涉起矣。是年六月，驻京日使竟以推诿之咎，归之清政府。且宣言将自由开工修筑此路，不待清政府之协助。清政府闻而愕然，急以“推诿之咎，不负责任”答之，并令驻外各使臣通告各国政府。各国政府虽明知日人之专横，然亦不置一词。盖以弱国之政府，对于强国之政府，终见其交涉之失败也。

　　○第九十三节　片马界务之失败

　　云南之西部，有城曰八莫者，向与缅甸通商处也。自英得缅甸后，即掠取之。光绪时，曾纪泽为驻英使臣，与英外部力争之，卒不能得。及二十六年，与英国会勘界线时，勘界员受英之欺，误以姊妹山及大盈江为界。于是滇滩关外及汉龙关、铁壁关一带之地，尽为英人所有。然英人之贪心犹未厌也，至宣统二年十二月，其兵又从缅甸之孟拱侵入云南，逾尖高山，直占片马。滇督李经羲闻之，急达清政府，请与英使交涉。而英使谬谓中国地图上素无片马之名，故片马系缅甸领土，不肯退让。翌年正月，英兵又由片马而东，进占登埂土司地方，滇督复请清政府争阻之。英使反谓此次进兵，系办土匪而来，滇督何得张皇入告，淆乱是非。由是滇省之群情大愤，由咨议局发起，先组织一保界会。嗣又邀请各界，以不用英货为抵制。清政府不知利用此时机，以为对付英人之策，强令滇督转饬劝业道，设法取缔。劝业道承其意旨，竟自照会商会。有云：

　　片马得失，于商人毫无关系。即争回片马，于滇商无益；争不回片马，于滇商无损。须照常贸易，勿事激烈。

　　见者，皆恶劝业道之丧心病狂，不识大体。未几，清政府与英使朱迩典议决界务，有将片马永租与英之说，滇人益晓然于清政府之不可恃也。

　　○第九十四节　澳门界务之争执

　　广东澳门，为葡萄牙人所管之旧址，仅三巴及新关水坑地。道光间，始占潭仔、西沙、过路环。同治时，复占沙冈、塔石、石塘街、新桥、沙黎头。光绪五年，占龙田。九年，占望夏。均辟马路，编户口。复于望夏村口设兵防，毁关闸汛墙，占石澳、荔枝环、青岛。十五年，欲占关闸外北山岭，以被驳撤回。三十三年，又伸张权力于银坑、湾仔各处。迨三十四年，复于湾仔河岸，占越海泡管理界线。而清葡勘界问题于是发生矣。宣统元年三月，办理勘界事宜之高而谦抵粤，酌订主要之法，分内占、外占两项。其内占之澳界、后路、望夏、吉大一带，照原定关闸界限划之。外占之荔枝环、过路环各岛，皆当收回管理。澳河界线，虽已将海泡移动，惟仍须照从前处所，以清界限。旋与葡人开议，而葡人不从。未几，由清政府与葡使交涉，仅允划出过路环一带主权，余则坚执如故。会葡国革命事起，旧王出亡，改建共和政府。葡使特向清政府声言，未奉共和政府之命，故界事暂从缓议。三年六月，葡人又于澳门浚海勒捐，以肆其侵占手段。经粤人呼号奔走，清政府为之动容，饬派重兵前逼澳门，粤督复派员与澳督严重交涉，而浚海工乃停。惟界务则仍未解决。

　　○第九十五节　驱逐请愿代表

　　曩五大臣之由外洋考察宪政而返国也，清政府采其议，有预备之宪之宣布。越二年，又以九年之内，将筹备各项事宜一律办齐，为天下告。是时有因期限太缓，而议其立宪之非真者。至宣统元年，各省士民，见日韩合邦，日俄协约，南北满无故增兵，皆为亡国之先兆。遂由直隶各省咨议局议长孙洪伊等，吁请速开国会，以救危亡，而清政府不之许。二年五月，各代表等以初次请愿无效，继以二次请愿，而清政府仍不之许。是年十月，各代表等以二次请愿无效，继以三次请愿，清政府始将期限缩短，改为宣统五年，实行开设议院。然各代表以瓜分之祸，急于眉睫，开其端者东三省，承其弊者必不止东三省。揆度时势，非早开国会，无以新全球之耳目，振全国之精神，消窥伺于他帮，弭祸端于此日。于是鼓其爱国之热诚，有第四次之请愿。乃清政府不鉴其苦衷，忽下一谕曰：

　　前据锡良代表，奉天绅民呈请明年即开国会。当经批示，缩改开设议院年限。前经廷议详酌，已降旨明白宣示，不应再奏。嗣据陈夔龙电奏，顺直咨议局议长等，又以速开国会为请。复经电饬，剀切宣示，不准再行联名要求渎奏，并严饬开导弹压。如不服劝谕，纠众违抗，即行查拿严办。兹又据军机大臣据情面奏，亦属不合。开设议院，缩改于宣统五年，乃系廷臣协议，请旨定夺。并申明一经宣示，万不能再议更张。诚以事繁期迫，一切均须提前筹备，已不免种种为难。各省督抚陈奏，亦多见及于此。乃无识之徒，不察此意，仍肆要求，往往聚集多人，挟制官长。今又有以东三省代表名词，来京递呈。一再渎扰，实属不成事体。著民政部、步军统领衙门，立即派员将此项人等迅速送回原籍，各安生业，不准在京逗留。朝廷于无知愚民，因迫于时艰，妄行陈说，已屡从宽宥。然岂有国民而不循法理者？深恐奸人暗中鼓动，藉词煽惑，希图扰害治安，若不及早防维，认真弹压惩办，久必至于酿乱。此后倘有续行来京，藉端滋扰者，定惟民政部、步军统领衙门是问。各省如再有聚众滋闹情事，该督抚等均有地方之责。着即懔遵十月初三日旨谕，查拿严办，毋稍纵容，以安民生而防隐患。

　　自是请愿之各省代表，大半被其驱逐回籍。清政府无立宪之真心，益为天下士民所洞见，此所以卒底于灭亡也。

　　○第九十六节　广州之变

　　当宣统三年三月初旬，广州将军孚琦赴南门外观演飞艇。回署时，突为温生才炸毙。温生才虽被擒杀，识者已知广州将有事。至二十九日而变果作矣。先是革命军领袖黄兴，潜约福建之林文、江苏之赵声、安徽之宋玉琳等数百人，由香港抵广州，谋攻督署。为粤督张鸣岐所闻，下令搜捕，获胡宗衍以去。革命军知事泄，欲暂解散。继以网罗周密，不易脱险，遂挟短枪炸弹，以缠白为识，取道司后街，直扑督署。与卫兵巷战良久，互有伤亡。卫兵卒不敌，革命军奋勇以前，击毙管带金振邦、财政所提调李象辰。入署大索，不得张鸣岐，始悟其已逸也。黄兴等乃奋臂大呼，冲围而出。将攻督练公所，适与李准之先锋队遇。林文乃向前招抚之，高呼：“同胞，吾等皆汉人，当同心协力，驱除异族，恢复汉疆，不当自相残杀”。言未毕而枪已发，林文破脑死。于是革命军复与之战，无不一以当百，卒以众寡不敌而败。乃由广州退出，复避于香港。是役也，黄兴伤手指。革命军之被戕者凡七十二人，皆有名人物。变甫定，南海、番禺两邑令，收七十二人之骨，谋葬于城内九头山。正掘地营圹，忽枪丸自他处飞至，工人骇甚，各鸟兽散。四月初三日，广州各善堂董事，白于官吏，重以礼殓之，寻丛葬于东门外黄花岗。

　　○第九十七节　内阁任用皇族

　　清政府之大权，自入关以来，夙由满族各王大臣领之，而汉大臣不得与。及同治初年，翦除洪杨军后，始以汉人与之。然不久仍为满人所领，盖其重满轻汉之心，历二百余年如一日也。至光绪季年，即欲弃专制，尚立宪，则内阁总理大臣之资格，当不问其为皇族为贵族为齐民，凡有才能，为重望所属者，皆得为之，庶昭公允。乃据资政院之章程，限于皇族及贵族，而不与齐民均，已为海内所非议。及宣统三年四月初十日，发表新内阁。其为总理大臣者，一老朽无能之奕。余如民政大臣为善耆，度支大臣为载泽，海军大臣为载洵，农工商大臣为溥伦，组织不出于皇族，海内舆论益哗。奕知众论之大不容也，因一再辞职，而清廷强为慰留。于是各省咨议局联合上书争之。其略曰：

　　内阁，为代君主负责任之机关。总理大臣，为内阁全体责任之总汇。故君主立宪国，内阁大臣有组织内阁之权，能负完全无缺之责任。责任之所集，功罪之所归，即国家安危之所系。立宪国家，重内阁之组织，尤重总理大臣之任命。其最要之点，则在人之组织内阁之总理不归于亲贵尊严之皇族。此非薄待皇族，谓其无组织内阁之能力，实由皇族内阁与君主立宪政体，有不能相容之性质也。谈君主立宪政体者类，皆知君主神圣不可侵犯之语。君主既立于神圣不可侵犯之地位，则隶于君主之皇族，亦即立于特别不可动摇之地位。若内阁之地位，则可动摇而更新者也。立于君主之下，以受议会之监督，有政策之冲突，即发生推倒之事实。实组织内阁之总理大臣，于君主无亲族之关系，倒一内阁，不过倒一某总理内阁，君主毫不受其影响。组织内阁之总理大臣，为密隶于君主之皇族，倒一内阁，即为倒一皇族内阁。皇族缘内阁而推倒，使臣民之心理，忘皇族之尊严。君主之神圣，必有不能永保之虑。恭读《钦定宪法大纲》，以君主神圣不可侵犯，列为专条，近布新内阁官制十九条，绝无组织内阁必以皇族总理之规定，盖以循君主立宪国之公例。而第一次内阁总理，适为亲贵之庆王。庆王内阁既成，对于皇上担负责任，使不可以推倒，如设立阁制之真意何？使其可以推倒，如皇上神圣之体统何？此所以熟思深虑，不能不披沥呼吁者也。

　　书上，不省。海内之有知识者，对于聋聩之清政府，皆有绝望之心矣。

　　○第九十八节　铁路国有一

　　铁路干线收归国有，取消商办成案。发之者，御史石长信；主之者，邮传大臣盛宣怀也。此为新内阁成立后之第一政策。先是，宣怀怂恿载泽，借英、法、德、美四国款千万磅，载泽犹豫未决。宣怀诱以甘言，借约遂成立。至是，以贷款筑路，宣示天下。四国之觊觎路利，卒偿所愿。日本人知其旨，要求彼国政府，亦愿握有债权。宣怀复主张借日款千磅以和解之。川、鄂、湘三省人民于命下之日，为之大哗。盖粤汉路线，始由宣怀私售与美商合兴公司，迨光绪二十八年，竭三省人民汗血之资，仅得争回，集股商办。工程方亟，而突遇国有之发生，不啻夺人民之生命财产以授外人也。故有拟举代表赴京师抗争者。有俟咨议局开常年会，一律不赴召集，各省工商亦同时罢业，以为后应者。清政府患之，以端方尝抚湘抚鄂，欲赖其力以愚弄湘、鄂人民。故于被废之后，忽起为督办粤汉、川汉铁路大臣。又以郑孝胥盛言国有利益，登载报章，足以摇撼天下之耳目，故亦命为湖南布政使。湘抚杨文鼎，更助桀为虐，阳为咨议局代陈湘路力能自办，不愿借款，请收回成命之词，阴告清政府，谓湘省开会，有匪徒煽惑其间，宜挟雷霆万钧之势，以宣示其威，使匪徒闻而解散之意。宣怀嘉其有识，而格杀勿论之谕遂下。人心瓦解，皆造端于此。

　　○第九十九节　铁路国有二

　　是时，四川护督王人文，知清政府之显拂舆情也，因代表川民，请缓收路，以冀其悔悟而转圜，卒被严旨申斥。御史赵熙、欧家廉知盛宣怀之动摇国本也，因据广东、湖北京官所指恶状二十款，转以入告，意必为其所动，卒仅以弹章交宣怀阅看。于是各省人民，希望政府之心垂绝，乃退而商自保之策。五月初旬，粤路先开会筹议。旅美华商，又寓书于粤路公司，有国有政策，誓死不从，万一决裂，当谋种种对待之言。因是川、鄂、湘三省皆闻风而起。亦设保路同志会，以反对国有。就中惟川人为最烈。成都一开会，至者四千余人。重庆一开会，至者万五千余人。人文默觇民志，激而愈甚，不得不据实入陈，反为盛宣怀所驳斥。未几，王人文去，赵尔丰至。于七月十五日，以拘保路会代表邓孝可、蒲殿俊、罗伦等八人，激成民变，督署被围。卫队枪毙多命，旋即解散。尔丰犹以诡辞告政府。政府遂令端方带兵入川，复令开缺两广总督岑春煊驰往，会同尔丰办理剿抚事宜。尔丰恐春煊一至，则川事真相毕露，激变之事，于己有大不利者，乃铺张战绩，称川乱敉平，于是春煊不果行。迨春煊复奉命督川，甫抵鄂，而武汉已有起义之军，赵尔丰与端方等先后被戕于川中矣。

　　○第一百节　革命军起义于武汉一

　　革命军之起义于武汉也，实由铁路国有政策酿成之。先是，革命党人以武汉握南北之中枢，利于进取，屡谋在此起义。顾以防范颇周，未敢猝动。至是，鄂督瑞澄以川省事急乞助，既遣统带曾广大督率所部，由宜昌西上，为之声援，又因郧阳、施南等府与川省毗连，复分兵防堵。革命党人遂乘武汉兵备之虚，潜运枪弹，克期举事。期前事泄，凡英俄租界及小朝街等处，党人之被逮者数十人。内有彭楚藩，本为陆军宪兵，亦杀之。瑞澄阅党人名册，多系军籍，大骇。于八月十九日，令督练公所军事参议铁忠以枪弹给三十标旗兵，使之往捕在党之二十标二营张排长，及兵丁等人。各营兵之列名党籍者，均不自安。是夜，武昌城内二十九标、三十标步队，城外炮队等，遂同时起事。先据楚望台军械局，继架炮于蛇山高处，轰击督署、藩署及督练公所。瑞澄急匿于楚豫兵轮，藩司连甲、统制张彪、参议官铁忠亦均逃去。诸军人见大事已成，不能无统率，乃挟请鄂军二十一混成协协统黎元洪为都督。元洪惧，诺之。遂改咨议局为军政府。召集官绅，宣布党纲四条，大旨以建立共和政府为主。革命军既得武昌，即渡江据汉阳兵工厂，令工匠奋力制造，以供军事之用。复于汉口立军政分府，以保中外人民之生命财产。盖不三日间，武汉三镇俱为革命军所得矣。

　　○第一百一节　革命军起义于武汉二

　　清政府闻三镇既失，恐武昌之革命军乘热北上，直捣燕京，遂令陆军大臣荫昌，统率近畿兵两镇赴鄂剿办。又令萨镇冰率海军赴鄂救应。八月二十六日，荫昌抵信阳，其先锋队已至汉口之北。萨镇冰乘楚有兵船，亦至。所统建安、建威等六炮舰，湖隼、湖膺、湖鹗等各雷艇，俱驶至汉口，泊于江心。其兵威之盛，见者皆为革命军危。及二十七日，革命军与荫昌之先锋队开战于刘家庙，先锋队大受挫折。已而荫昌之陆军大至，革命军复与之战，勇猛异常，故荫昌所部之军屡战屡败。其泊于江中之炮舰，萨镇冰虽命驶赴上游，发炮相应，百无一中。而武昌炮台与汉口革命军又两面攻之，故不能抵御而退。兵舰既退，北来陆军之势益孤，遂为革命军痛击，丧失粮械无算。事闻，清政府急起袁世凯于彰德，使南下督师。世凯知战之非计，密请政府召还荫昌，而以冯国璋等代领其军。复遣使示意于黎元洪，欲与议和，不得要领。于是冯国璋又率北军前进，所持者多机关炮。革命军稍不能支，遂退。冯国璋既抵汉口，疑其居民阴助革命军，遂纵兵队焚毁华界房屋至十之八九，屠戮居民至数万人。外人之观战者，诋为野蛮残酷，惨无人道。清政府虽下罪己之诏，以期笼络人心，已无及矣。

　　○第一百二节　各省宣布独立

　　方鄂军之初变也，虽举黎元洪为都督，以抵抗北来攻鄂之师，惟恐众寡不敌，必至功败垂成。且环顾各省，类不知革命之真相，有作壁上观者。乃宣布其事，以号召四方。其略曰：

　　满洲以东胡残种入主中原，残德相沿，几三百载。淫威虐政，未遑具论。然以神明华胄，而戴此犬羊遗孽，以为宗主，是旷世之奇羞，绝代之巨耻也。我鄂军都督黎元洪激于公愤，赫然振怒，义帜一张，全军响应，半日之间，三镇服，足见人心思汉，天下乔诘卓鸷而不甘雌伏于建虏之下者，已非一日。比如顺风而呼，声非加疾，其势激也。乃伪政府不知天命，反肆行抵抗，调将遣师，水陆并进。甫一交锋，俱遭败北。陆师则退保信阳，水军则几遭沉没。瓦解之势已成，倒戈之期日迫。我义师一方却敌，一方保民，外教外商，尤为周密。故世界愿认为战团，各国皆目为义举。然湖北居天下之中，当四战之地，进取则有余，保守则不足。是故一军出河洛以达宛平，而辽东三省，可以檄定。一军出宜昌以攻成都，而西藏可以遥制。一军趋衡岳而连百粤。一军下九江，而扬子江下流诸省，悉归掌握。大功之成，易于反掌。但义师崛起，兵力犹孤。进取之军，或不足以供遣派，则恐时机一去，而大局全非，汉族兴亡间不容发。昔者洪、杨之役，湖北旋得旋失。此诚便于进取，不便于保守之故也。现在巴蜀义民犹知抗敌，武汉上游，或无足虑。然后河北无响应之军，江东无兵马之助。我义师内无接应，外无声援，水陆交攻，腹背受敌，鄂军纵强，其如寡不敌众何！即幸而不败，亦不能克日荡平，已深足为诸父兄之患。况鄂军一败，则汉族全亡，而中国无复革命之望。时乎时乎，不可失也。愿各省父老昆季，一垂察焉。河北为燕赵故都，人民率多豪侠，讨贼复仇，此皆诸父兄之所优为，而今日未遑计及者也。夫畿辅之下，压制森严，虐政流传，诸父兄殆受之而不觉。庚子之乱，受创尤深。究其祸源，皆政府失职之咎。昔者父兄先民，多借交报仇以伸民困，岂有身受切肤之痛，而作壁上之观者乎？窃为诸父兄所不取也。山东文物之邦，夙明大义。孔孟之遗风，朱家之豪侠，史册流传，口碑载道。春秋复九世之仇，当亦父老昆季之所稔知。今者义帜已张，国基已立，稍加协助，便可奏功，尚何惮于一发耶？至于江东子弟，越国君子，皖江志士，向以仗义闻天下。鼎革之初，故老遗民，屡图恢复。天下佑汉，忍辱至今。吴、徐之暗杀，熊、赵之义师，盖闻风而兴起者也。故革命较各省为先，而受祸亦较各省为烈。扬州、嘉定、江阴之屠，此皆父兄先民之所身受，而不能一刻忘者。鄂军起义之初，逆忆响应之军，当首推吴越。盖结怨深而思报切，此人情之常，而不料竟失之于诸父兄也。两广为百粤故地，数被胡寇，人民多激烈。抚其邦者，向多酷吏。人民乔诘不堪，屡思起义。天国功败于垂成，广州计疏于仓卒，此皆诸父兄之所深痛，而急思报复者也。云、贵地近南徼，瘴雨蛮烟，伪政府早视为化外。故不恤割其土地，以饷友邦，片马割让，尤其末事。为今之计，非革命告成，恐终难保其故土，前者曾组织敢死队以抗外邦，而何以竟疏于恕无可恕之建虏耶？至于关中健儿，勇于战斗，龙蛇起陆，大动杀机。豪杰建功，固当如是。湘淮旧卒，亦当杀贼致果，以功赎前日惨杀同胞之罪。至若长江之哥老，北地之三合，东三省之马贼，夫汝本良民，因胡性苛刻，致汝于穷迫饥寒，流而为盗。虏吏不恤，加以匪名，横加屠戮，实非汝之罪也。故汝党之魁，作威福，结死党，劫夺民豪，戕杀污吏，以立强于天下，慨然有古游侠之风，其谊有足多者。今者鄂军起义，汝等当蜂起相助，攻城先登，陷阵却敌，斩将搴旗，以销宿愤，而除公敌。大功告成，当锡汝爵。无功者亦收为良民，而同安畎亩。惟行军之中，当知纪律。凡戕杀外人，焚毁教堂，劫夺良民者，杀无赦。望稍为留意焉可也。要之湖北当天下交冲之地，尤汉族兴亡所关，凡我同仇，均当协力。长于权变者以参军政，富于资财者以输军饷，勇于敢死者以从军事，精于战略者以司军令。结天下之盟，作国之民气。统率义师，宣言北伐。执彼虏魁，投之遐塞。伏望同胞，闻风兴起。石勒倚啸于东门，陈涉辍耕于陇上。草泽匹夫，犹怀大志，神明贵胄，忍作胡奴？此真英雄用武之秋，豪杰建功之会也。

　　是文一布，全国响应。九月初一日，陕西、湖南先告独立。初二日，九江继之。初五日，贵州继之。初十日，云南继之。十二日，江西继之。十三日，上海继之。十五日，江苏、浙江继之。十六日，两广继之。十八日，安徽继之。十九日，福建继之。而四川、甘肃、新疆等省，亦接踵而起。不数旬间，清廷大势全失。惟山东既告独立，又即取销。模棱两可，未免贻笑外人。江苏之江宁省城，以议独立无成，卒开兵衅。

　　○第一百三节　江宁之战一

　　当苏、浙未独立之前，江宁绅士先谒江督张人骏，请其宣告独立，以保全城生命。人骏以无论独立与否，我惟拚一死为词。绅士复苦劝之，意稍动，乃于次日召各官会议。类多中立，惟将军铁良、统领张勋等，颇极端反对，于是独立之议不能决。是时，江宁新军有请给子弹者，人骏虑其变，勒不与，反使统制徐绍桢率其所部，出驻秣关。至铁良所统之旗兵，张勋所统之防兵，一一给以子弹，令守卫江宁。新军闻之，大愤。嗣以苏、松，常镇，皆已独立，遂于九月十七日，全体俱变，由秣棱关直薄江宁南门。内应者同时攻督署，被防营所抗，不得入，乃退至北极阁，再谋进攻。张人骏已乘乱逃出督署，匿于防兵营内。张勋挟之以为重，发令严闭城门，一律搜杀。凡剪发、白帽结、白辫线、身系白带、手执白巾之学生及非学生，张勋悉诬为革命党，命防兵屠戮之，数达千余。张勋住居附近，尸骸满地，血流成渠，亦一时浩劫也。

　　○第一百四节　江宁之战二

　　自江宁既开战，新军继续进攻。以缺乏药弹，不能制胜，乃退至镇江，待组织援师。江苏都督程德全，闻新军战不利，张勋日残害无辜，愤甚，檄诸军克期往救。九月下旬，苏军将启行，程都督遂宣布誓师之辞。略曰：

　　盖闻托体国民，以拯救国亡为天职，抗颜人类，以主持人道为良能。本都督始以国民天职而举义旗，继以人类良能而诛残贼，事非得已，心实无他。盖本都督服国民公役有年矣，甫闻政事之日，已丁板荡之年。每鉴列强，略知政要。其日夜所希望，惟求改专制为立宪，使吾中华大国得一位置于列强之间。万语千言，众闻共见。乃自缩短筹备清单，而好恶之拂民愈甚；组织责任内阁，而亲贵之私利尤多。凡诸立宪之要求，适增专制之罪恶。急而知悔，言岂由衷？观听徒淆，国家何赖？本都督蜀人也，不敢衔蜀人一隅之愤，而不能不恤全国胥溺之忧。自武汉首倡大义，凡有血气，云合影从。盖无不知欲求政体之廓清，端赖国体之变革。无汉无满，一视同仁。惟国惟民，各求在我。将泯亲疏贵贱为一大平等，即合行省藩属为一大共和。但有切实改革之诚，并无力征经营之意。从国民多数之心理，奠华夏后此之邦基。其所以从武汉之后，而黾勉以救国亡者，如此而已。夫人即昧于大同之公理，拘于草昧之陈言，谓君主为天与之淫威，谓臣民为一姓之奴隶。虽有愧国民之常识，亦何至为人道之深仇。乃近则张勋荼毒于江宁，远则冯国璋焚杀于汉口。生命财产，蹂躏天赋之人权；子女玉帛，餍饫凶人之涎吻。此岂目所忍睹，耳所愿闻？无论兄弟急难，父老颠危，凡属含生负气之伦，敢忘匍匐救丧之义？此则为人道所驱，不得已而诉之于武力者也。是用甘舍微躯，亲临前敌。我将士仗义而来，不惜赴汤蹈火；本都督拊膺而叹，何心饱食安居！共和为治理之最高，本无进退待商之余地；性命为有生所同具，止有安危与共之血诚。其可敫然号于有众首，舍死忘生之举，不过为胜残去杀之谋。非仇故君，非敌百姓。枕戈以待，鼓行而前，一举而歼张寇，肃清江南；再战而覆清都，长驱冀北。仗诸君热力，再造河山。是民国义师，咸遵纪律。肤功立奏，今为发轫之初；血气皆亲，是用掬心以示。布告将士，咸使闻知。

　　于是苏军西赴镇江。已而上海吴淞之军又至，浙江、广东援师亦先后至。与江苏诸军联合，故称为联军。十月初三日，程都督复亲往视师，士气大振。时萨镇冰所部海军，大半降于镇江军政府。镇冰早逸去，故联军公推程都督为海陆军总司令。旋进驻高资，分联军为三路：北路沿江岸铁路线进攻太平门，南路由句容淳化镇进攻聚宝门，中路傍鸡笼、玉龙等山，进攻朝阳门。张勋率兵七八千，分三路御之。初五日，遂大战，历五六时之久，张勋兵力不支，渐次败退。无何，北路军据乌龙、幕府、狮子山各炮台，南路军据雨花台炮台，中路军既占马群、李陵卫一带，复夺取紫金山之天保城。张人骏、铁良等见联军愈逼愈进，急遣胡令宣至联军议和，不能决，遂匿日本领事馆。张勋率马队二千以遁，而江宁遂破，时十月十二日也。

　　○第一百五节　革命军组织临时政府

　　方东南各省之宣告独立也，其宗旨在与清政府分离。而一切改革之进行，不能无所承受，故群认武昌为中央军政府。及联军攻破金陵，更期组织之完备，乃由各省代表之在上海者，联名电达外洋，请孙文返国。孙文闻电，即偕美国人花墨黎等同行。十一月初六日抵上海。越四日，直隶、奉天、山西、陕西、河南、湖北、湖南、广东、广西、云南、四川、江苏、安徽、江西、浙江、福建十七省代表，假金陵咨议局，开临时大总统正式选举会，孙文适当选。代表团推汤尔和等至沪迎之。十三日，孙文偕特派代表员等，乘沪宁汽车赴江宁，履总统任。濒行，上海各军队在车站擎枪排列，各团体均举代表敬送，莅止者不下万余人。途经苏州、无锡、常州、镇江等处，人民皆欢呼万岁，为一时盛举。是晚，抵金陵，入总统府，行受任礼。当布宣言书曰：

　　中华民国缔造之始，而文以不才，膺临时大总统之任。夙夜戒惧，虑无以副国民之望。夫中国专制政治之毒，至二百余年，日益滋甚，一旦以国民之力，踣而去之，起事不过数旬，光复已十余行省。自有历史以来，成功未有若是之速者。国民以为于内无统一机关，于外无对待之主体，建设之事，刻不容缓，于是以组织临时政府之责相属。自推功让能之观念以言，文所不敢任也。自服务尽责之观念以言，则文所不敢辞也。是用黾勉，从国民之后，尽扫专制之流毒，确定共和，普利民生，以达革命之宗旨，完国民之志愿，端在今日。敢披沥肝胆，为国民告。国家之本，在于人民。合汉、满、蒙、回藏诸地为一国，如合汉、满、蒙、回、藏诸族为一族，是曰民族之统一。武汉首义，十数行省先后独立。所谓独立者，对于满清为脱离，对于各省为联合。蒙古、西藏，意亦同此。行动既一，决无歧趋，枢机成于中央，斯经纬周于四至，是曰领土之统一。血钟一鸣，义旗四起，拥甲带戈之士，遍于十余行省。虽编制或不一，号令或未齐，而目的所在，则无不同。由共同之目的，以为共同之行动，整齐划一，夫岂其难？是曰军政之统一。国家幅员辽阔，各省自有其风气所宜。前次清廷，强以中央集权之法行之，以遂其伪立宪之术。今者各省联合，互谋自治。此后行政，期于中央政府与各省之关系调剂得宜。大纲既挈，条目自举，是曰内治之统一。满清时代，藉立宪之名，行敛财之实，杂捐苛细，民不聊生。此后国家经费，取给于民，必期合于理财学理，而尤在改良社会组织，使人民知有生之乐，是曰财政之统一。以上数者，为政务之方针，持此进行，庶无大过。若夫革命主义，为吾侪所昌言，万国所同喻。前此虽屡起屡踬，外人无不鉴其用心。八月以来，义旗飙发，诸友邦对之抱平和之望，持中立之态。而报纸及舆论，尤每表其同情。邻谊之笃，良足深谢。临时政府成立之后，当尽文明国应尽之义务，以期享文明国应享之权利。满清时代，辱国之举措，及排外之心理，务一洗而去之。持平和主意，与我友邦，益增亲睦，使中国见重于国际社会，且将使世界渐趋于大同。循序以进，不为幸获。对外方针，实在于是。夫民国新建，外交内政，百绪繁生，文顾何人，而克胜此？然而临时政府，革命时代之政府也，十余年来，以至今日，从事于革命者，皆以诚挚纯洁之精神，战胜其所遇之艰难。即使后此之艰难，远逾于前日，而吾人惟葆此革命之精神，一往无阻，必使中华民国之基础，确立于大地，然后临时政府之职务始尽，而吾人始可告无罪于国民也。今以与我国民初相见之日，披布腹心，惟我四万万之同胞鉴之。

　　自是而临时政府亦即日成立，对于满清旧政府，有南北并峙之势焉。

　　○第一百六节　南北议和一

　　当袁世凯督师南下时，曾遣刘承恩、蔡廷干等至武昌议和。以君主、民主之宗旨不合，未开议。迨奕以战事日急，力辞内阁总理职，清政府命袁世凯继其任，且敦促至京。世凯以军事全权付冯国璋，国璋又攻破汉阳，而武汉之战祸益烈。英使朱迩典，以战期延长，商务将受莫大之损失，阴令驻汉英总领事介绍议和，日、美、法、俄、德诸国均赞成，英人李德立亦屡以为言。袁世凯乃以“汉口虽下，海军复变，汉阳虽得，金陵复失，库帑告匮，贷款无从，购械增兵，均为束手”等语入奏。清政府即派袁世凯为全权大臣，世凯旋请以唐绍仪为代表。是时武昌黎元洪徇英总领事等之请，亦推任廷芳为代表，将于汉口开议。经各省驻沪代表之会商，谓汉阳甫破，若在汉口议和，殆春秋城下之盟，故改为上海。十月二十八日，两代表各偕参赞，会议于上海英租界之市政厅，是为议和之开始。

　　○第一百七节　南北议和二

　　方唐绍仪之奉派出都也，其意本不甚赞成共和。及躬历汉、沪，见东南各省民情，倾向共和，已成一往莫遏之势，乃为之变计。会议数次后，与伍廷芳所定最要之四款，未向世凯商明，遽行签定。世凯闻之，意不谓然。又闻南京已设临时政府，孙文已为临时大总统，谓与特开国会，议决民主、君主之问题有碍，遂撤还唐使，以签约为无效，而自与伍廷芳直接电商。是为议和之中变。是时南方人民，有愤世凯之失信者，谓其以议和为名，而实则购械增兵，复欲宣战。于是汉口商人请以汉口、汉阳作为中立地点。各省停战之兵，复函电交驰，约期北伐。伍廷芳知和议决裂则祸益深，乃力争签定之约，不能以唐使进退而失效力。谓世凯深明交涉，必能守此公例。至应商各件，有非面商不能尽者，故请世凯南行，而世凯又请廷芳北行，彼此再三争辨，仍以电报为议和机关。至十二月初旬，有国会选举办法之决定。越数日，复有溥仪退位条件之酌定。伍廷芳遂辞议和代表之任，是为议和之终局。

　　○第一百八节　溥仪逊位

　　自武汉战云震荡全国，外人皆称革命军之文明。且认为国际公法上之交战团，绝不横加干涉，故革命军气焰日张。然在清政府视之，尚不知大势之已去也，但以为要求实行立宪而已。故于九、十两月中，既解党禁，复派宣慰使，惩盛宣怀之首祸，罢摄政王之重权。颁重大信条十九条，宣誓于太庙中。又令资政院择定日期，召集国会。谓如是，则国民之心必满足，而大乱可敉平矣。迨和议既开，经伍廷芳之要求，袁世凯之陈奏，始知议和主要在废弃君主立宪，承认民主立宪，庶皇室可蒙优待，而海内亦永息干戈。不然，则议和决裂，南方各军水陆并进，誓必直捣黄龙，区区皇室，非独不能优待，且无保存之可言。清太后闻之，计无所施，乃召集近支王公，特开御前会议。顾是时良弼方结宗社党，以保存满洲君主为名，亲贵和之，势颇猖獗。故御前会议，虽经数次，类多反对共和，不能取决。未几，良弼被炸，宗社党因之解散。且北方军队，一再请愿共和。疏中大旨，谓共和国体，原以致君于尧舜，拯民于水火，乃因二三王公迭次阻挠，以致恩旨不颁，万方受困。现在全局危迫，四面楚歌。京津两地，暗杀之党林立，稍疏防范，祸变即生。是陷九庙两宫于危险之地者，皆二三王公之咎也。谨率全军将士入京，与王公剖陈利害。由是各亲贵皆不敢有违言，而溥仪遂下逊位诏。盖满清自入关定鼎，历二百六十有七年，至是乃灭亡矣。
