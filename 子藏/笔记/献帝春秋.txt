献帝春秋　　（东汉）佚名 著

　　初，黄巾贼起。灵帝建九重华盖，自称无上将军，身被介胄谋兵。京城先是造作角钱，犹五铢而有四道，连于边轮，百姓各有。识者以为夭徵，窃言新钱有四道，京城将坏。而此钱四出，散於四方之外乎，遂皆如其言。

　　孝灵皇帝何皇后生太子辩。帝数失子，不敢正名，养于道人史子眇家，号曰史佚。

　　袁绍将兵入宫，诛诸黄门。张让等逼迫以尺一诏开大夏门，将帝及陈留王出，不知所知。

　　献帝都许，守位而已，宿卫近侍，莫非曹氏党旧恩戚。议郎赵彦尝为帝陈言时策，曹操恶而杀之。其余内外多见诛。操后以事入见殿中，帝不任其忿，因曰：“君能相辅则厚，不尔，幸垂恩相舍。”操失色俯仰求出。旧仪，三公入庙，令虎贲执刃挟之。操顾左右，汗流浃背，自后不敢复朝请。

　　自诛黄门后，侍中、侍郎出入禁中，机事颇露。由是王允乃奏侍中黄门不得出入。不通宾客，自此始也。

　　张辽问吴降人曰：“紫髯将军，长上短下，谁也？”答曰：“是孙会稽。”

　　扬州刺史刘馥上言荆州牧刘来与会稽太守孙权，谋袭京城。遂堑许，设鹿角砦。

　　董卓未诛，有书三尺布幡上，作两口相衔之字，负之於道，歌曰：“布平”。及吕布杀董卓，负布者不复见。

　　越骑校尉汝南伍孚忿董卓无道，欲身自杀之，挟佩刀诣卓。孚语毕，辞出，卓至阁执手，孚引刀刺卓，卓多力，却，不中，即杀孚。
