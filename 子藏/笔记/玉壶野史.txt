玉壶野史 宋 文莹

提要
序
卷第一
卷第二
卷第三
卷第四
卷第五
卷第六
卷第七
卷第八
卷第九
卷第十
佚文
 
 
提要

　　《玉壶野史》十卷，宋僧文莹撰。据晁公武《读书志》，文莹《湘山野录》，作于熙宁中。此书则作于元丰中，在《野录》之后。前有自序云，收国初至熙宁间文集数千卷，其间神道、墓志、行状、实录、奏议之类，辑其事成一家，盖与《野录》相辅而行。玉壶者，其隐居之地也。《文献通考》载文莹《玉壶清话》十卷，诸书所引亦多作《玉壶清话》，此本独作《野史》，疑后人所改题。然元人《南溪诗话》已引为《玉壶野史》，则其来已久矣。若曹溶《学海类编》摘其中论诗之语，别名曰《玉壶诗话》，则杜撰无稽，非古人所有也。周必大《二老堂诗话》，尝驳其记王禹偁事之讹；赵与旹《宾退录》，亦诋其误以梁固之弟为固之子；王楙《野客丛书》，又摘其误以庞籍对仁宗事为梁适。盖不无传闻失实者，然大致则多可考证云。  
序

　　玉壶，隐居之潭也。文莹收古今文章著述最多，自国初至熙宁间，得文集二百余家，近数千卷。其间神道碑、墓志、行状、实录及奏议、碑表、野编小说之类，倾十纪之文字，聚众学之醇郁。君臣行事之迹，礼乐宪章之范，鸿勋盛美，列圣大业，关累世之隆替，截四海之见闻。惜其散在众帙，世不能尽见，因取其未闻而有劝者，聚为一家之书。及纂《江南逸事》，并为李先主昪特立传，厘为十卷。且夫黄帝之时，世淳事简，尚有风后、力牧为史官，藏其书群玉山中。古之所以有史者，必欲其传；无其传，则圣贤治乱之迹，都寂寥于天地间。当知传者，亦古今之大劝也。书成于元丰戊午岁八月十日，余杭沙门文莹湘山草堂序。  
　 
卷第一

　　真宗尝曲宴群臣于太清楼，君臣欢浃，谈笑无间，忽问：“廛沽尤佳者何处？”中贵人奏有南仁和者。亟令进之，遍赐宴席。上亦颇爱，问其价，中贵人以实对。上遽问近臣曰：“唐酒价几何？”无能对者，唯丁晋公奏曰：“唐酒每升三十。”上曰：“安知？”丁曰：“臣尝读杜甫诗曰：‘蚤来就饮一斗酒，恰有三百青铜钱。’是知一升三十钱。”上大喜曰：“甫之诗，自可为一时之史。” 

　　苏翰林易简一日直禁林，得江南徐邈所造欹器，遂以水试于玉堂。一小珰传宣于公，见之不识其名，因密奏。既晓，太宗召对，问曰：“卿所玩者，得非欹器乎？”公奏曰：“然。”亟取进之于便坐，上亲试之以水，或增损一丝许，器则随欹，合其中，则凝然不摇。上叹曰：“真圣人切诫之器也。”公奏曰：“愿陛下执大宝神器，持盈守成，皆如此器，则王者之业，可与天地同矣。”上徐笑谓公曰：“若腹之容酒，得此器之节，安有沉湎之过耶？”盖公尝嗜饮过中，故托此以规之。易简泣谢惭佩。上亲撰《欹器铭》及草书《诫酒诗》以赐焉。 

　　枢密直学士刘综出镇并门，两制，馆阁皆以诗宠其行，因进呈。真宗深究诗雅，时方竞务西昆体，磔裂雕篆，亲以御笔选其平淡者，止得八朕。晁迥云：“夙驾都门晓，微凉苑树秋。”杨亿止选断句：“关榆渐落边鸿过，谁劝刘郎酒十分。”朱巽云：“塞垣古木含秋色，祖帐行尘起夕阳。”李维云：“秋声和暮角，膏雨逐行轩。”孙仅云：“汾水冷光摇画戟，蒙山秋色锁层楼。”钱惟演云：“置酒军中乐，闻笳塞上情。”都尉王贻永云：“河朔雪深思爱日，并门春暖咏《甘棠》。”刘筠云：“极目关山高倚汉，顺风雕鹗远凌秋。”上谓综曰：“并门在唐世，皆将相出镇。凡抵治遣从事者，以题咏述怀宠行之句，多写于佛宫道院，纂集成编，目《太原事绩》，后不闻其作也。”综后写御选句图立于晋祠。综，名臣也，少孤，依外兄通远军使董遵诲以从学。遵诲遣综贡马于朝，还日，太祖解真珠盘龙带，遣综赍赐遵诲。综时年十六岁，奏曰：“臣外兄止以方贡修人臣之常节，陛下解宝勒赐之，臣窃恐勋臣别立殊绩，陛下当何以为赐？”敷奏清雅，辞容秀彻。太祖爱之，谓左右曰：“儿非常材。”从容谓之曰：“吾委遵诲以方面，不得以此为较。”后雍熙二年，擢第于梁颢榜中。同年钱若水深器之，推挽于朝。 

　　兴国中，太宗建秘阁，选三馆书以置焉，命参政李至专掌。一日，李昉、宋琪、徐铉三学士叩新阁求书以观，至性畏慎，拒曰：“扃钥诚某所掌，签函巾幂，严秘难启，奈诸君非所职，窃窥不便。”三人者笑谓至曰：“请无虑，主上文明，吾辈苟以观书得罪，不犹愈他咎乎？”因强拉秘钥启窥。至密遣合使闻奏。上知之，亟走就阁赐饮，仍令尽出图籍古画，赐昉等纵观。昉上言：“请升秘阁于三馆之次。”从之。仍以飞白阁额赐之，及赐草书《千字文》。至请勒石，上曰：“《千字文》本无稽，梁武帝得钟繇破碑，爱其书，命周兴嗣次韵而成之，文理无足取。夫孝为百行之本，卿果欲勒石，朕不惜为卿写《孝经》本刻于阁壶，以敦化也。” 

　　熙宁元年，状元吕公溱为京尹，上殿进札子，时府推官郎中周约随趋于后。今上忽问吕曰：“卿体中无恙否？”吕对曰：“臣无事。”斯须又问：“卿果觉安否？”吕又对曰：“臣不敢强。”时吕公神彩气焰，略无少亏。将退，又问周曰：“卿见吕溱如何？”周对曰：“以臣观溱，似亦无事。”吕出殿门，深疑之，整巾拂面，索镜自照，问周曰：“足下果见溱如何？”周曰：“龙图无自疑，容彩安静。”果数日感疾，迤逦不起。此较然知圣人之观物殊有夙见，况他事可昧天鉴哉？周中立责授巴陵，亲语其尉朱元明。元明，佳士也，敢妄说乎？ 

　　景德三年，有巨星见于天氐之西，光芒如金圆，无有识者。春官正周克明言：“按《天文录·荆州占》，其星名周伯，语曰：‘其色金黄，其光煌煌，所见之国，太平而昌。’又按《元命苞》，此星一曰德星，不时而出。”时方朝野多欢，六合平定，銮舆澶渊凯旋，方域富足，赋敛无横，宜此星之见也。克明本进士，献文于朝，召试中书，赐及第。 

　　太宗将亲攻范阳，李南阳至参大政，以二策抗疏为奏：“愿陛下选将帅中威武有谋、敦庞多福、克荷功名者，授宸算，付锐兵，俾往征之。大驾不出京毂，恭守宗祧，慰抚黔庶，示敌人以闲暇，策之上也。大名，河朔之咽喉，或暂驻清跸，扬天威以壮军声，策之中也。若其边霜朔雨，朝尘夕埃，翻龙凤于旗常，拥貔貅于銮辂，劳侵黼扆，士失耕农，非愚臣所知也。”疏既入，继以目疾求退，士论嘉之。 

　　曹武惠彬始生，周晬日，父母以百玩之具罗于席，观其所取。武惠左手捉干戈，右手取俎豆。斯须取一印，余无所视。后果为枢密、使相，卒赠济阳王，配享帝食。公虽兼将相之领，不以爵禄自大。造门者，皆降庑而揖。不名呼下吏，吏之禀白者，虽剧暑，不冠不与见。伐江南，西蜀二国，诸将皆稇载而归，惟公但图史衾簟而已。为藩帅，中途遇朝绅，必引车为避。过市，戢其传呼戒导吏去马不得越十轮，恐壅遏市井。性仁恕，清慎无挠，强记，善谈论。清白如寒儒，宅帑无十日之畜，至坐武帐，止衣弋绨纻袍、素胡床而已。征幽州，偶失律于涿鹿，素服待罪。赵参政昌言请案诛。朝廷察之，止责右骁卫上将军，未几遂起。赵参政自延安还，因事被劾于尚书省，久不许见。时公已复密使，三抗疏，力雪之，方许朝谒。士论叹伏。子璨，天禧三年授使相，拜制未久而卒。 

　　太宗将蒐渔阳，李文正昉抗疏力谏曰：“臣闻古哲王之制，国方五千里，务安诸夏，不事要荒。岂威德不能加乎？盖不欲以四夷劳中国。陛下岂不闻秦戍五岭，汉事三边，道殣相枕，户籍消减，一人失道，亿兆惟毒！然而开远夷、通绝域，必因魁杰之主，济以好事之臣。所以张骞凿空，班超投笔，或以重宝结之，或以强兵慑之，投躯于万死之地，快志于一朝之愤。炀帝规模广远，欲吞秦、汉，自劳万乘，亲出玉关，关右流沙骚然，民不聊生。观陛下又欲事炀帝、秦、汉之事”云云。公居常奏论皆雍容和婉，未尝有逆鳞之节，此疏之上，士论骇伏。后果伐燕无成，太宗方忆前疏忠鲠，始赐手诏，厚谕其家。 

　　太祖初有事于太社，时国中坠典多或未修，太社祝文亦亡旧式。诏词臣各撰一文，誊录糊名以进。上览之，谓左右曰：“皆轻重失中。”独御笔亲点一文曰：“惟此庶乎得体。”开视之，乃窦仪撰者。文曰：“惟某年太岁月朔日，宋天子某敢昭告于太社：谨因仲春、仲秋，祗率常礼，敬以玉帛，一元大武，柔毛刚鬣，明粢香萁，嘉荐醴齐，备兹禋瘗，用伸报本。敢以后土句龙氏配神作主，惟神品物赖之，载生庶类，资以含洪。方直所以著其道，博厚所以兼其德，有社者敢忘报乎？尚飨。”遂诏仪定其仪注。公以《开元礼》参酌于三代之典，继以进熟之际作《雍和乐》。太社之馔自正门入，配坐之馔自左闼入。皇帝诣罍洗之仪，并如圆丘。诣太社樽所，执樽者举幂，赞酌醴齐，太常卿引皇帝于太社神坐前捧爵跪奠，太祝持版进于神坐之右，西向，跪读祝文。 

　　黄夷简闲雅有诗名，在钱忠懿王俶幕中，陪尊俎二十年。开宝初，太祖赐俶开吴镇越崇文耀武功臣，遣夷简谢于朝。将归，上谓夷简曰：“归语元帅，朕已于薰风门外建离宫，规模华壮，不减江浙，兼赐名‘礼贤宅’，以待李煜与元帅，先朝者即赐之。今煜崛强不朝，吾将讨之，元帅助我乎？无为他谋所惑，果然，则将以精兵坚甲奉赐。向克常州，元帅有大功，俟江南平，可暂来相见否？无他，但一慰延想尔，固不久留，朕执圭币三见于天矣，岂敢自诬？即当遣还也。”夷简受天语，俯首而归，私自筹曰：“兹事大难，王或果以去就之计见决于我，胡以为对？”殆归，见俶，因不匿，尽以天训授之，遂称疾于安溪别墅，保身潜遁。夷简《山居》诗有“宿雨一番蔬甲嫩，春山几焙茗旗香”之句。雅喜治释。咸平中，归朝为光禄少卿，后以寿终焉。 

　　苗训仕周为殿前散员，学星术于王处讷，从太祖北征。处讷谕训曰：“庚申岁初，太阳躔亢宿，亢怪性刚，其兽乃龙，恐与太阳并驾，若果然，则圣人利见之期也。”至庚申岁旦，太阳之上复有一日，众皆谓目眩，以油盆俯窥，果有两日相磨荡，即太祖陈桥起圣之时也。处讷幼梦持镜照天，列宿满中，割腹纳之，遂通晓星纬之学。太祖即位，枢密使王朴建隆二年辛酉岁撰《金鸡历》以献。上嘉纳之，即改名曰《应天历》，御制历序。处讷谓所知曰：“此历更二十年方见其差，必有知之者，吾不得预焉。”至太平兴国六年辛巳，吴昭素直司天监，果上言《应天历》大差，太宗诏修之。 

　　钱昱，忠献王宏佐长子也，读书强记。在故国，与赞宁僧录迭举竹数束，得一事抽一条，昱得百余条，宁倍之，昱著《竹谱》三卷，宁著《笋谱》十卷。昱轻便美秀，太祖受禅，伯父俶遣持贡入阙，赐后苑宴射。时江南使者已先中的，令昱解之，应弦而中，赐玉带旌赏之。归朝，愿以刺史求试，乞换台阁，送学士院试制诰三篇，格在优等，改秘书监。尤善翰牍，太宗取阅，深爱之，谓左右曰：“诸钱笔札多学浙僧亚栖书，体格浮软，其失仍俗。独此儿不类。”以御书金花扇，及行草写《急就章》赐之。后南郊，当增秩，上曰：“丞郎德应星象。昱，王孙也，检操无守，不宜膺之。”授郢团，盖慎惜名器也。 

　　太祖征太原还，至真定，幸龙兴观。道士苏澄隐迎銮驾，霜简星冠，年九十许，气貌翘竦。上因延问甚久，自言：“顷与亳州道士丁少微、华山陈抟结游于关、洛，尝遇孙君房獐皮处士。”上问曰：“得何术？”对曰：“臣得长啸引和之法。”遂令长啸，其声清入杳冥，移时不绝。上嘿久，低迷假寝，殆食顷，方欠伸，其声略不中断。上大奇之，因问引导之法、养生之要。隐对曰：“王者养生异于是。老子曰：‘我无为而民自化，我无欲而民自正。’无为无欲，凝神太和，黄帝、唐尧所以享国永图，得此道也。”遂赐“颐素先生”。 

　　戚同文，宋都之真儒，虽古之纯德者，殆亦罕得。其徒不远千里而至，教诲无倦，登科者题名于舍，凡孙何而下，七榜五十六人。不善沽矫，乡里之饥寒及婚葬失其所者，皆力赈之。好为诗，有《孟诸集》。杨侍读徽之守南都，召至郡斋，礼遇益厚，唱和不绝。杨谓君曰：“陶隐居昔号坚白先生，以足下纯白可侔，仆辄不揆，已表于朝，奏乞坚素之号，未知报否。”后果从请。及殁，旧学百余楹，过如庠序之盛。州郡惜其废，奏乞赐额为本府书院，命奉礼郎戚舜宾主之，即纶子也。 

　　李南阳至尝作《亢宫赋》，其序略曰：“予少多疾，羸不胜衣，庚寅岁冬夕，忽梦游一道宫，金碧明焕，一巨殿，一宝床，岿然于中。一金龙蟠踞于床之上，碧髯金鬣，光射天地。旁有绿衣道士，转眄若岩电，谓余曰：‘此亢宿之宫也。大象无停轮，宜速拜之，汝将事此龙，积疾亦消。’予将拜，龙辄先拜”云。至道初，太宗立真宗为皇太子，命公与李沆相并为宾客，太宗戒真皇曰：“二臣皆宿儒重德，不可轻待，吾选正人辅导于汝，宗基国本，吾无虑矣。”真宗恭禀皇训，见必先拜，符亢宫之兆也。 

　　李集贤建中，恬退喜道，处搢绅有逍遥之风。善翰札，行笔尤工，至于草隶分篆，俱绝其妙，人得之则宝焉。为诗清淡闲暇，如其人也。有《杭州望湖楼》诗：“小艇闲撑处，湖天景物微。春波无限绿，白鸟自由飞。落日孤汀远，轻烟古寺稀。时携一壶酒，恋到晚凉归。”《西湖》诗有“涨烟春气重，贮月夜痕深”之句，皆类于此。晚喜洛中景物，求留居。园池亭榭，萧洒自如，每喜诵《楞严经》中四句云：“将闻持佛佛，何不自闻闻？闻复翳根除，尘消觉圆净。”凡起居皆咏之。后被诏与张君房集贤校勘《道藏》，时号称职。 

　　真宗为寿春郡王开府，太宗诏宰臣：“为朕选端方纯明、有德学、无过阙臣僚二人为王友。”佥择累日，惟得崔遵度、张士逊尔。遵度与物无竞，口未尝言是非，清洁完好，不喜名势，掌右史十年，每立殿墀，匿身楹槛之外，以避顾眄。善琴，得古人深趣，著《琴笺》十篇。鸣琴于室，妻子殆不得见，通夕只闻琴声。张士逊邓公，生均州郧乡深山间，始冠已有纯德，称于乡里。京西旧有淫祀曰大戒，其设颇雄，立二十四司、三十六门。公幼往观之，其巫传神语曰：“张秀才请于中书门下坐。”后果以师儒之重相仁庙，出处皆太平，寿八十六。 

　　长安一巨冢坏，得古铜鼎，状方而四足，古文一十六字，人莫之晓。命句中正辨其篆，曰：“此鸟迹文也。其词曰：‘天王迁洛，岐、酆锡公。秦之幽宫，鼎藏于中。’”命杜镐考其事，曰：“武王克殷，都于酆、镐，以雍州为王畿。及平王东迁洛邑，以岐、酆之地赐秦襄公。篆曰‘岐、酆锡公’，必秦襄之墓也。”后耕人果得折丰碑，刻云“秦襄公墓”。中正有字学，篆、隶、行、草尽精，与徐铉校定《说文》，又同吴杨文举撰《雍熙广韵》，遂值史馆，篆太宗神主，藏太室西壁，及篆谥宝，遂赐金紫。益州华阳人也。 

　　太祖问赵韩王：“儒臣中有武勇兼济者何人？”赵以辛仲甫为对，曰：“仲甫才勇有文，顷从事于郭崇，教其射法，后崇反师之。赡辨宏博，纵横可用。”遂召见。时太祖方以武臣戡定寰宇，更不暇他试，便令武库以乌漆新劲弓令射。仲甫轻挽即圆，破的而中。又取坚铠令擐之，若被单衣。太祖大称爱。仲甫奏曰：“臣不幸本学先王之道，愿致陛下于尧、舜之上，臣虽遇昌时，陛下止以武夫之艺试臣，一弧一矢，其谁不能？”上慰之曰：“果有奇节，用卿非晚。”后扬历险易，雍熙三年参大政。公尝为起居舍人，使契丹，虏主曰：“中朝党进者，真骁将也。如进辈有几？”虏所以固矜者，谓进本虏族，中国无之。公亟对：“若进辈，鹰犬驽材尔。行伍中若进者，不可胜数。”虏主少沮，意欲执之，辛曰：“两国以诚讲好，今渝约见留，臣有死而已。尝笑李陵辈苟生甘耻于羊酪之域，无足取也。”契丹因厚修礼遣送之，度其志必不可夺也。  
　 

卷第二

　　开宝塔成，欲撰记，太宗谓近臣曰：“儒人多薄佛典，向西域僧法遇自摩竭陁国来，表述本国有金刚坐，乃释迦成道时所踞之坐，求立碑坐侧。朕令苏易简撰文赐之，中有鄙佛为夷人之语，朕甚不喜，词臣中独不见朱昂有讥佛之迹。”因诏公撰之。文既成，敦崇严重，太宗深加叹奖。公举进士之时，赵韩王深所器重，谓人曰：“朱有君子之风，寿德远到。”时宗人朱遵度有学名，谓之“朱万卷”，目公为“小万卷”。扬历清贵三十年，晚以工部侍郎恳求归江陵，逾年方允。止令谢于殿门外，复诏赐坐。时方剧暑，恩旨宠留，诏秋凉进程。时吴淑赠行诗，有“浴殿夜凉初阁笔，渚宫秋晚得悬车”之句，尤为中的。锡宴玉津园，中人传诏，令各赋诗为送。若李承旨维有“清朝纳禄犹强健，白首还家正太平”，及陈文惠公尧佐“部吏百函通爵里，送兵千骑过荆门”之句。凡四十八篇，皆警绝一时，朝论荣之。弟协亦同时隐，皆享眉寿，家林相接，谓之渚宫二疏。荆帅陈康肃尧咨表其居为东、西致仕坊。八十二薨，门人请谥正裕先生。 

　　王宫保溥，乾德初，相太祖，以旧相先朝令德，固优待之。故事，一品班在台省之后，特制分台省班于东西，遂为著式。公父祚，并州郡小吏，后以防御使致仕于家，眉寿康福。每搢绅拜于其家，置樽为寿，公必朝服侍立，客辄不安，引避于席。祚曰：“学生仆之豕犬尔，岂烦谦避耶？”溥后纂集苏冕，崔铉二《会要》，撰成一百卷，目曰《唐会要》。教其子贻孙，尤负奥学。上尝问赵韩王曰：“男尊女卑，男何以跪而女不跪？”历问学臣，无有知者，惟贻孙曰：“古者男女皆跪。至天后世，女始拜而不跪。”韩王曰：“何以为质？”贻孙曰：“古诗云‘长跪问故夫’。”遂得振学誉。 

　　冯瀛王道，德度凝厚，事累朝，体貌山立。其子吉，特浮俊无检，为少卿。善琵琶，妙出乐府，世无及者。父酷戒之，略不少悛。一日家宴，因欲辱之，处贱伶之列，众执器立于庭，奏数曲罢，例以缠头缣镪随众伶给之。吉置缣镪于左肩，抱琵琶按膝长跪，厉声呼谢而退，家人大笑于箔，回首谓父曰：“能为吉进此技于天子否？”凡宾僚饮聚，长为不速，酒酣即弹，弹罢起舞，舞罢作诗，昂然而去，自谓曰“冯三绝”。及撰昭宪太后谥议，举朝叹服。乾德四年郊，礼容乐节，刊正渐备，有司奏其阙典，但少宗庙殿庭宫悬三十六架，加鼓吹熊罴十二。”按《乐礼》，朝会登歌用《五瑞》，郊庙奠献用《四瑞》，回至楼前奏《采茨》之曲，御楼奏《隆安》之曲，各用乐章。又《八佾》之舞，以象文德武功，请用《元德升闻》、《天下大定》之舞。”率从其请。 

　　江南边镐初生，其父忽梦谢灵运持刺来谒，自称前永嘉守，修髯秀彩，骨清神竦，所被衣巾，轻若烟雾，曰：“欲托君为父子。顷寄浙西飞来峰翻译《金刚经》，然其经流分，中有未合佛旨处，愿寄君家刊正。无他祝，慎勿以荤膻啖我，及七岁，放我出家为真僧，以毕前经。”梦讫，镐生。眉貌高古，类梦中者，父爱之。小字康乐，成童聪敏，攻文字尽若夙诵。坚求出家，其亲不肯，以荤迫之。初不能食，后亦稍稍。及冠，翘秀，娈姻者众，双亲强而娶焉。后嗣主爱其博雅，累用之，然而柔懦寡断，惟好释氏。初，从军平建州，凡所克捷，惟务全活。建人德之，号为“边罗汉”。及克湘潭，镐为统军，诸将欲纵掠，独镐不允。军入其城，巷不改市。潭人益喜之，谓之“边菩萨”。及帅于潭，政出多门，绝无威断，惟事僧佛。楚人失望，谓之“边和尚”。 

　　太祖初郊，凡阙典大仪，修讲或未全备，至于勘契之式，次郊方举。大礼毕，銮辂还至阙门，则行勘箭之仪，内中过殿门，则行勘契之仪。勘箭者，其箭以金铜为镞，长三寸，形若凿枘。其笴香檀木为之，长三尺，金镂饰其端，以绛罗泥金囊韬之，金吾仗掌焉。其镞以紫罗泥金囊贮之，驾前司掌焉。每大驾还，阖中扇，驻跸少俟，有司声云：“南来者何人？”驾前司告云：“大宋皇帝。”行大礼毕，礼仪使跪奏曰：“请行勘箭。”金吾司取其笴，驾前司取其镞，两勘之罢，即奏曰：“勘箭讫。”有司又声曰：“是不是？”赞喝者齐声曰：“是。”如是者三，方开扇分班起居迎驾。大辂方进，勘契者以香檀刻鱼形，金饰鳞鬣，别以香檀板为鱼形，坎而为范。其鱼则驾前司掌焉，其范则宫殿门司掌焉。銮舆过宫殿门，以鱼合范，然后开扇迎驾。其赞唱喝迎拜，一如勘箭之式。 

　　真宗喜谈经，一日，命冯元谈《易》，非经筵之常讲也。谓元曰：“朕不欲烦近侍久立，欲于便斋亭阁选纯孝之士数人，上直司人，便裘顶帽，横经并坐，暇则荐茗果，尽笑谈，削去进说之仪，遇疲则罢。”元荐查道、李虚己、李行简三人者预焉。奏曰：“道，歙州人。母病，尝思鳜羹，方冬无有市者，道泣祷河神，凿冰脱巾，取得鳜鱼果尺余以馈母。后举贤良，入第四等。虚己母丧明，医者曰：‘浮翳泊睛，但舌舐千日，勿药自瘳。’虚己舐睛三年，遂明。行简父患痈极痛楚，以口吮其败膏，不唾于地，父疾遂平。”真宗立召之，日俾陪侍，喜曰：“朕得朋矣。” 

　　太祖收并门，凯旋日，范杲为县令，叩回銮进讲《圣寿诗》，有“千里版图来浙右，一声金鼓下河东”之句。上爱之，赐一官，改服色。 

　　擒刘鋹至阙下，欲献俘太庙，莫知其仪。时张昭以户部尚书致仕于家，深识典故，国初规制，皆张昭与窦仪所定。太祖遣学士李瀚就问俘庙之仪，庶同参酌。张昭卧病，口占其式以授瀚，不遗一字。瀚遂心服昭之该明。 

　　太宗居晋邸，问宾僚：“今朝父子一德者何人？”有以刘温叟父子为对者。温叟父岳，退居河阴，温叟方七岁，尝谓客曰：“吾老矣，他无所觊，但得世难稍息，与此儿偕为温、洛之叟，耕钓烟月，为太平之渔樵，平生足矣。”后记父语，父因名焉。岳，后唐为学士；温叟，晋少帝时又为学士，人尽荣之。受命之日，抱敕立堂下，其母未与之见。隔帘闻鱼钥声，俄而开箧，二青衣举一箱至庭，则紫袍、兼衣也，母始卷帘见之，曰：“此则汝父在禁林内库所赐者。”温叟跪泣捧受，开影寝列袍，以文告其先，方拜母庆。以父名岳，终身不听乐，大朝会有乐，亦以事辞之。客有犯其讳，则恸哭急起，与客遂绝。太宗闻之，嘉叹益久。温叟时为中丞，家贫，太宗致五百缗以赠之，拜贶讫，以一柜贮于御史府西楹，令来使缄鐍而去。至明年端午，以纨扇、角黍赠之，视其封宛然。所亲讽之曰：“晋邸赠缗，恤公之贫，盍开扃以济其乏？”温叟曰：“晋王身为京兆尹，兄为天子，吾为御史长，拒之则鲜敬，受之则何以激流品乎？”后太宗闻之，益加叹重。 

　　乾德三年再郊，范鲁公质为大礼使，以卤簿青油队旧有甲骑尽聚于武库，磨锃坚厚，精明可畏，于礼容有所不顺。陶谷尚书为礼仪使，出意蕝之以青绿画黄绢为甲文，青巾裹之。绿青绢为下裙，绛皮为络，长短至膝，加珂纹铜铃，绕前膺及后鞦，至今用焉。谷本姓唐，避晋祖讳易之。明博该敏，尤工历象。时伪晋虏势方炽，谓所亲曰：“五星数夜连珠于西南，已累累大明，吾辈无左衽之忧，有真主已在汉地。观虏帐腾蛇气缠之，虏主必不归国。”未几，德光薨于汉。又孛东起，芒侵于北，谷曰：“胡雏非久，自相吞噬，安能乱华？”后皆尽然。 

　　窦禹钧生五子：仪、俨、侃、偁、僖等，相继登科，冯瀛王赠禹钧诗有“灵椿一树老，丹桂五枝芳”。时号“窦氏五龙”。昆仲材业，仪、俨尤著。仪为礼部侍郎，太祖欲相之。赵韩王自寡学，忌仪明博，亟引薛居正参大政以塞之。弟俨素蕴文学，为周世宗所重，判太常寺，校管龠钟磬，辨清浊上下之数，分律吕还相之法，去京房清宫一管，调之二年，方合大律。又善乐章，凡三弦之通，七弦之琴，十二弦之筝，二十五弦之瑟，三漏之龠，七漏之笛，八漏之篪，十七管之笙，二十三管之箫，皆立谱调，按通而合之。器虽异而均和不差，编于历代乐章之后，目曰《大周正乐谱》。乐寺掌之，依文教习。尤善推步星历，与卢多逊、杨徽之同在谏垣，预谓二公曰：“丁卯岁，五星当连珠于奎。奎主文，又在鲁分，自此天下始太平。二拾遗必见之，老夫不与也。”果在乾德丁卯岁，五星连珠于奎，太宗镇兖、海。其明博如此。 

　　太祖尝谓赵普曰：“卿苦不读书。今学臣角立，隽轨高驾，卿得无愧乎？”普由是手不释卷，然太祖亦因是广阅经史。 

　　李瀚及第于和凝相榜下，后与座主同任学士。会凝作相，瀚为承旨，适当批诏，次日于玉堂辄开和相旧阁，悉取图书器玩，留一诗于榻，携之尽去，云：“座主登庸归凤阁，门生批诏立鳌头。玉堂旧阁多珍玩，可作西斋润笔不？” 

　　艾侍郎颖，少年赴举，逆旅中遇一村儒，状极茸阘，顾谓艾曰：“君此行登第必矣。”艾曰：“贱子家于郓，无师友，加之汶上少典籍，今学疏寡，聊观场屋尔，安敢俯拾耶？”儒者曰：“吾有书一卷以授君，宜少俟于此，诘旦奉纳。”翌日，果持至，乃《左传》第十卷也。谓艾曰：“此卷书不独取富贵，后四十年亦有人因此书登甲科，然龄禄俱不及君，记之。”艾颇为异，时亦讽诵，果会李愚知举，试《铸鼎象物赋》，事在卷中，一挥而就。愚爱之，擢甲科。后四十年，当祥符五年，御前放进士，亦试此题，徐奭为状元。后艾果以户部侍郎致仕，七十八岁薨于汶；徐年四十四，为翰林学士卒。 

　　乾德初，国用未丰，苏晓为淮漕，议尽榷舒、庐、蕲、黄、寿五州茶货，置十四场，一萌一蘖，尽搜其利，岁衍百余万缗。淮俗苦之。后晓舟败溺，淮民比屋相贺。 

　　秦亭之西北夕阳镇，产巨材，森郁绵亘，不知其极，止利于戎。建隆初，国朝方议营造，尚书高防知秦州，辟地数百里，筑堡扼其要，募兵千余人，为采造务，与戎约曰：“渭之北，戎有之；渭之南，秦有之。”果获材数万本，为桴蔽渭而下。后番部率帐族绝渭夺筏杀兵，防出师与战，翦戮其众，生擒数十人，絷俘于狱以闻。太祖悯之，曰：“夺其地之所产，得无争乎？仍速边州之扰，不若罢之。”下诏厚抚其酋，所絷之戎，各以袍带优赐之，遣还其部，诸戎泣谢。后上表，愿献美材五十万于朝。 

　　许仲宣，青社人。三为随军转运使，心计精敏，无丝发遗旷。征江南，军中之须，当不备之际，曹武惠公固欲试之，凡所索则随应给。王师将夜攻城，仲宣阴计之曰：“永夕运锸，宁不食耶？既膳，无器可乎？”预科陶器数十万，夜半爨成食，兵将就食，果索其器，如数给之。他率类此。征交州，为广西漕，士死于瘴者十七八，大将孙金兴失律，仲宣奏乞罢兵。不待报，以兵分屯湖南诸州，开帑赏给，纵其医饵，谓人曰：“吾夺瘴岭客魂数万，生还中国，已恨后时，若更俟报，将积尸于广野矣。诛一族，活万夫，吾何恨哉？”又飞檄谕交人以祸福。交人遂送款乞内附，遣使修贡。仲宣上表待罪。太宗褒诏大嘉之。以秘书监致仕于家，八十三终，谥仁惠公。 

　　《愍说》者，不知何人所撰，偶一敝册中录之，云：“熙宁丙辰四月二十六日，襄州通衢一死妇，理官验之，带二公符云：‘潭州妇人阿毛，其夫杨全配隶房陵，既死本州，请陈愿负夫骨归葬故乡，遭时大疫，遂毙于道。’”呜呼！辕门之匹妇，岂不知改从于人，免冻馁以苟余生乎？翻能以义藏中，茕然不惮数千里之远，负夫骨以归。此节妇义女之为，反毙于道。天乎！福善助顺之理，信所以难忱也。膏粱士族之家，夫始属纩，已欲括奁结橐求他耦而适者多矣，宜将何理以殛之？ 

　　郭忠恕画殿阁重复之状，梓人较之，毫厘无差。太宗闻其名，诏授监丞。将建开宝寺塔，浙匠喻皓料一十三层，郭以所造小样末底一级折而计之，至上层余一尺五寸，杀收不得，谓皓曰：“宜审之。”皓因数夕不寐，以尺较之，果如其言。黎明，叩其门，长跪以谢。尤工篆籀诗笔，惟纵酒无检，多突忤于善人。聂崇义建隆初拜学官，河、洛之师儒也，赵韩王尝拜之。郭使酒咏其姓，玩之曰：“近贵全为‘聩’，攀龙即是‘聋’，虽然三个耳，其奈不成聪。”崇义应声反以“忠恕”二字解其嘲曰：“勿笑有三耳，全胜畜二心。”忠恕大惭，终亦以此败检，坐谤时政，擅货官物，流登州。中途卒，藁葬于官道之旁。他日亲友与敛葬，发土视之，轻若蝉蜕，殆非区中之物也。李留台建中以书学名家，手写《忠恕汗简集》以进，皆科蚪文字。太宗深悼惜之，诏付秘阁。  
　 
卷第三

　　卢多逊相生曹南，方幼，其父携就云阳道观小学，时与群儿诵书，废坛上有古签一筒，竞往抽取为戏。时多逊尚未识字，得一签，归示其父，词曰：“身出中书堂，须因天水白。登仙五十二，终为蓬海客。”父见颇喜，以为吉谶，留签于家。迨后作相，及其败也，始因遣堂吏赵白阴与秦王廷美连谋，事暴，遂南窜，年五十二，卒于朱崖。签中之语，一字不差。初，多逊与赵韩王睚眦，太宗践祚，每召对，即倾之。上以肤受，颇惑之，黜普于河阳。普朝辞，抱笏面诉，气慑心懦，奏曰：“臣以无状之贱，获事累圣，况曩日昭宪圣后大渐之际，臣与先帝面受顾命，遣臣亲写二券，令大宝神器传付陛下，以二书合纵批文，立臣衔为证。其一书先后纳于棺，一书先帝手封收宫中。乞陛下试寻之，孤危之迹，庶乎少雪。臣此行身移则事起，豺狼在途，危若累卵，谁与臣辨？”后果得此书于禁中，帝疑既释，窜多逊于朱崖。上谓普曰：“朕几欲诛卿。”故王禹偁《韩王挽词》有“鸿恩书册府，遗训在金滕”，乃此事也。 

　　至道元年灯夕，太宗御楼，时李文正昉以司空致仕于家，上亟以安舆就其宅召至，赐坐于御榻之侧，敷对明爽，精力康劲。上亲酌御尊饮之，选肴核之精者赐焉，谓近侍曰：“昉可谓善人君子也，事朕两入中书，未尝有伤人害物之事，宜其今日所享也。”又从容语及平日藩邸唱和之事。公遽离席，历历口诵御诗几七十余篇，一句不讹。上谓曰：“何记之精耶？”公奏曰：“臣不敢妄对，臣自得谢无事，每晨起盥栉，坐于道室，焚香诵诗，每一诗日诵一遍，间或却诵道佛书。”上喜曰：“朕亦以卿诗别笥贮之，每爱卿翰墨楷秀，老来笔力在否？”公对曰：“臣素不善书，皆豚犬宗讷所写尔。”上即令以六品正官与之，遂除国子监丞。 

　　吕中令蒙正，国朝三入中书，惟公与赵韩王尔，未尝以姻戚徼宠泽。子从简当奏补，时公为揆门相，旧制，宰相奏子，起家即授水部员外郎，加朝阶。公奏曰：“臣昔忝甲科及第，释褐止授九品京官。况天下才能老于岩穴，不能沾寸禄者无限。今臣男从简始离襁褓，一物不知，膺此宠命，恐罹阴谴。止乞以臣释褐日所授官补之。”固让方允，止授九品京官，自尔为制。公生于洛中祖第正寝，至易箦，亦在其寝。其子集贤二卿居简，平日亲与文莹语此事云。 

　　张司空齐贤致仕归洛，康宁富寿，先得裴晋公午桥庄，凿渠周堂，花竹照映，日与故旧乘小车携觞游钓，榜于门曰：“老夫已毁裂轩冕，或公绶垂访，不敢拜见。”造一卧舆，以视田稼。醉则憩于木阴，酒醒则起。尝以诗戏示故人：“午桥今得晋公庐，花竹烟云兴有余。师亮白头心已足，四登两府九尚书。”公慕唐李大亮为人，对上前，申明律意，惟务裁减，又奏乞罢三班吏杖罚，请从赎论，皆可之。为江南东、西漕，经制饶、信、虔三州钱料，极为永便。又议私铸之典曰：“小人虽加死法，亦盗铸不已，间或败遁，则啸聚林谷。臣询砂镴钱每一金，煤屑铅炭亦不减三分，但乞许民间折三分通用，既无厚利，自然不为矣。”后台省驳议，恐隳县官法，遂寝其行。 

　　梁丞相适始任刑详，一旦，随判院卢南金上殿进札子，奏案中偶有臣僚名次公者。仁宗忽问曰：“因何名次公？”判院以明法登仕，不能即对，时梁代对曰：“臣闻汉黄霸字次公，必以霸字而名也。”上遂问曰：“卿是何人？”对曰：“臣秘书丞、审刑详议官梁适。”又问：“卿是那个梁家？”对曰：“先臣祖颢、先臣父固俱中甲科，独臣不肖，于张唐卿榜行间及第。”上曰：“怪卿面貌酷肖梁固。”他日上殿进札子，进罢，适抱笏俯躬奏曰：“向蒙陛下金口亲谕臣面貌类先臣，伏念先臣祖、父顷事太宗、真宗，皆祥符之前，不知陛下以何知之？”上曰：“天章阁有名臣头子，朕观之甚熟。”适因下殿泣谢，音仪堂堂，上颇爱之，有用之之意。一旦，中书进除一臣僚为益漕，凡进之例，更无改批，但纸尾画“可”而已。忽特批云：“差梁适。”未几，又除修记注，以合格臣僚进之，复批梁适。自后知制诰至翰林学士，除自凡上，皆批于公，由秘丞至台辅不十年。 

　　太祖欲开惠民、五丈二河，以便运载。吏督治有陈丞昭者，江南人，谙水利，使董其役。丞昭先以絙都量河势长短，计其广深，次量锸之阔狭，以锸累尺，以尺累丈，定一夫自早达暮合运若干锸，计凿若干土，总其都数，合用若干夫，以目奏上。太祖叹曰：“不如所料，当斩于河。”至讫役，止衍九夫，上嘉之。又令督诸军子弟浚池于朱明门外，以习水战。后以防御使从征太原，晋人婴城坚拒，遂议攻讨。以革内壮士，蒙之为洞而入，虽力攻不陷，师已老。上深悯之，且将亲幸其洞，携药剂果饵慰抚士卒。时李汉琼为攻城总管，挽御衣以谏，曰：“孤垒之危，何啻累卵，矢石如雨，陛下宜以社稷自重。”遂罢其幸，止行颁赉而已。既不克，又欲增兵。丞昭奏曰：“陛下有不语兵千余万在左右，胡不用之？”上不悟。丞昭以马策指汾，太祖遂晓，大笑曰：“从何取土？”丞昭云：“纫布囊括其口，投上流以塞之，不设板筑，可成巨防。”用其策，投土将半，水起一寻，城中危蹙。会大暑，复晋人间道求契丹援兵适至，遂议班师。 

　　周世宗显德中，遣周景大浚汴口，又自郑州导郭西濠达中牟。景心知汴口既浚，舟楫无壅，将有淮、浙巨商贸粮斛贾，万货临汴，无委泊之地，讽世宗，乞令许京城民环汴栽榆、柳，起台榭，以为都会之壮。世宗许之。景率先应诏，踞汴流中要起巨楼十二间。方运斤，世宗辇辂过，因问之，知景所造，颇喜，赐酒犒其工，不悟其规利也。景后邀巨货于楼，山积波委，岁入数万计，今楼尚存。 

　　折御卿淳化中拜永安节度、麟府总管，契丹万余骑忽入寇，御卿一击遂败，斩五千级，获马千匹，擒司徒、舍利数十人，虏中号为突厥太尉。太宗大赏之。自后世袭其爵，子孙继为府州总管，治其郡。夏倚中立常言：“嘉祐中为麟倅，沿牒至府，其州将乃御卿四世孙，不类胡种。虽为云中北州大族，风貌厖厚，揖让和雅，其子弟亦粗知书。留中立凡数日，出图史器玩、琴尊弧矢之具，虽皇州搢绅家止于是尔，信乎文德之遐被也。秣马于庭，虽上闲殆少，每岁仲春，纵游牝于燕山，孕归于枥，任其自产，其种必渥洼也。然其牡罕有归者。” 

　　陵州盐井，旧深五十余丈，凿石而入。其井上土下石，石之上凡二十余丈，以楩楠木四面锁叠，用障其土。土下即盐脉，自石而出。伪蜀置监，岁炼八十万斤。显德中，一白龙自井随霹雳而出，村旁一老父泣曰：“井龙已去，咸泉将竭。吾蜀亦将衰矣。”乃孟昶即国之二十三年也。自兹石脉淤塞，毒烟上蒸，以絙缒炼匠下视，缒者皆死，不复开浚，民食大馑。太祖即位，建隆中，除贾琰赞善大夫，通判陵州，专干浚井。琰至井，斋戒虔祷，引锸徒数百人，祝其井曰：“圣主临御，深念远民。井果有灵，随浚而通。”再拜而入，役徒惮不肯下。琰执锸先之。数旬不见泉眼，初炼数百斤，日稍增数千斤。郡人绘琰像，祀于井旁。 

　　石元懿熙载，西洛人，家贫游学，事母以孝闻。嵩阳道中遇一叟，熟视之，稽颡曰：“真太平良弼也。吾幼为唐相房元龄检书苍头，公酷似之。”嘱之曰：“见子事契相投者，即真主也，善事之。”语讫即灭。后国初，太宗建太宁军节，公谒之，倾意投接，为掌书记。游从觞咏，情礼深厚。公长于太宗，简墨尊俎，常以兄呼之，然亦得事上之体，不谄不渎，故免数斯之辱。殆践祚七年，为右仆射、平章事。卒，太宗亲幸其第，临丧哭之哀，谓近侍曰：“石某以纯正事朕，自府幕至台席，朕窥之无纤瑕，方此委用，朕不幸也。” 

　　宝元元年，朱正基驾部知峡州，即江陵内翰之子。一夕，梦一吏白云：“城隍神遣某督修夷陵县廨宇，愿速葺，不宜后。”时朱不甚为意，连三夕梦之，方少异焉。因语同僚，亦尽异之，然亦未加葺。明日，报至，欧阳永叔谪授夷陵，报吏云：“已及荆门。”朱感其梦，待之特异。将入境，率僚属远郊迓之。欧公临邑，亦以迁谪自处，益事谦谨，每禀白，皆敛板于庭。州将常伺之，俟入门，先抱笏降于阶，至满任，不改前容。欧公亲语其事于其孙集贤初平学士焉。 

　　王昭素，酸枣县人，学古纯直，行高于世。市物随所索偿其直，货者乃曰：“适所索实非本价。”昭素谓之曰：“汝但受之，免陷汝于妄语咎。”自尔人无敢绐者，相戒曰：“王先生市物不可虚索。”一夕，盗者穿窬将入，以横木满室，不通其穴。昭素觉之，尽室之物潜掷于外，谓偷儿曰：“速去速去，恐有捕者。”盗惭，委物而遁，乡盗几息。李穆昔师之，逮为学士，荐于朝，温旨召至便殿。年七十，颜如渥丹，目若荡漆。鳏居绝欲四十年，家无女侍。上赐坐，讲《乾卦》至“九五，飞龙在天，利见大人”，起整巾，稽颡改容而说，上问曰：“何故？”昭素奏曰：“此爻正当陛下今日之事。”引喻该证，微含箴补，上侧听启沃。讲罢，留茗果宴语，赐国子博士致仕。留禁中月余，询治世养身之术，昭素曰：“治世莫若爱民，养身无非寡欲，此外无他。”上爱其语，书于屏几。卒年八十九。 

　　辛文悦，后周通经史里儒。太祖幼尝从其学。显德中为殿前都点检，节制方面，兵纪繁剧，与文悦久不相见，上每亦念之。文悦一夕忽梦迎拜銮舆于道侧，黄屋之下，乃太祖也，文悦再拜，帝亦为之笑。是夕，太祖亦梦其来，令左右询访，文悦惠然饰巾至门矣，上大异之。后迁员外郎。 

　　柳仲涂开知润州，胡旦秘监为淮漕，二人者，俱喜以名骛于时。旦造《汉春秋编年》，立五始、先经、后经、发明、凡例之类，切侔圣作。书甫毕，邀开于金山观之，颇以述作自矜。开从其招而赴焉，方拂案开编，未暇展阅，开拔剑叱之曰：“小子乱常，名教之罪人也。生民以来，未有如夫子者，至若丘明而下，公、谷、邹、郏数子，止取传述而已。尔何辈，辄敢窃圣经之名冠于编首？今日聊赠一剑，以为后世狂斐之戒！”语讫，勇逐之。旦阔步摄衣，急投旧舰，锋几及身，赖舟人拥入，参差不免，犹斫数剑于舷，聊以快愤。后朝廷授开崇仪使、知宁边军，声压沙漠。其子涉，及第于咸平三年陈尧咨榜。唱名日，真宗召至轩陛，亲谓涉曰：“夜来报至，汝父已卒，今赐汝及第。”给钱三万，俾戴星而奔，给护旅榇，特加轸悼。 

　　杜审琦，昭宪皇太后之兄也。建宁州节，一旦请觐，审琦视太祖、太宗皆甥也。一日陈内宴于福宁宫，昭宪后临之，祖、宗以渭阳之重，终宴侍焉。及为寿之际，二帝皆捧觞列拜，乐人史金著者粗能属文，致词于帘陛之外，其略曰：“前殿展君臣之礼，虎节朝天；后宫伸骨肉之情，龙衣拂地。”祖、宗特爱之。 

　　张秉，户部员外郎、知制诰。唐故事，首曹罕有掌诰者，秉乞退为行内，不试演纶之职。遂退为度支员外郎、知制诰，自尔为例。 

　　柴谏议成务知河中府，有远识妙略。当银、夏未宁，蒲中最扼飞挽之冲，公悉应之，略无弛旷。尝患府衢狭隘，市民岁侵，檐闾节密，几辀之不容，公计之曰：“时平民安，万一翠华西幸，轮蹄扈跸，千乘万骑，胡以为处？”遂奏乞撤民居以广街衢，可之。未几，果有汾阴之幸，因留跸蒲关凡五日。 

　　张去华登甲科，直馆，喜激昂，急进取，越职上言：“知制诰张澹、卢多逊，殿院师颃，词学荒浅，深玷台阁，愿较优劣。”太祖立召澹辈临轩重试，委陶谷考之，止选多逊入格，余并黜之。时谚谓澹为“落第紫微”，颃为“拣停殿院”。赐去华袭衣银带，为右补阙，士论短之。后十六年不迁，反不逮平进者。榜下宋白，昔同直馆，白为学士，去华犹守旧职。 

　　邵晔知广州，凿内濠以泊舟楫，不为飓风所害。相次陈世卿代之，奏乞免本州计口买盐之害。五年之后，民始有完衣饱食。广人歌曰：“邵父陈母，除我二苦。” 

　　张乖崖镇益，屡乞代，当蜀难已平，愿均劳逸。王文正旦举凌侍郎策，具言性禀纯懿，临莅强济，所治无旷。上喜，遂除之。凌公少年尝梦人以六印悬剑锋以授之，后在剑外凡六任。时辟杨蟫为益倅，奏名上，太宗不识“蟫”字，亟召问立名之因。奏曰：“臣父命之，不知其由，兄蚡、弟蜕尽从‘虫’。臣家汉太尉震之后，今已孤，不敢辄更。”上曰：“‘蟫’有何义？”奏曰：“臣闻出《羽陵蠹书》，曰白鱼虫也。”上叹曰：“古人名子，不以日月山川隐疾，尚恐称呼有妨，今以细碎微类列名其子，未知其谓也。”以御笔抹去“虫”，止赐名覃。弟蜕之女妻夏英公，阃范严酷，闻于掖庭，因率命妇朝后宫，章献后苛责之，方少戢。 

　　胡大监旦知明州，道出维扬。时同年董给事俨知扬州，遇之特欢，截篙投橹以留之。一日，延入后馆，出姬侍，列肴餗，其宴豆皆上方贵器。饮酣，胡谓董曰：“吾辈出于诸生，所享若此，粗亦忝矣。弊舟亦有衰鬟二三，容止玩饰，不侔同年之家。人生会合难得，或不弃，来日能枉驾弊舟数杯可乎？”董感其意，大喜，徐又曰：“三品珍器，贫家平生未识，可略假舟中，聊以夸示荆钗得否？”董笑曰：“状元兄见外之甚也。”亟命涤濯，以巨奁尽贮之，对面封讫，令送舟中。明日五鼓，张帆乘风，瞥然不告而行。不旬至杭州，薛大谏映，亦榜下生也，首问胡曰：“过维扬，见董同年否？”胡曰：“见”。又曰：“董望之材器英迈，奇男子也，然止是性贪。”一日，尊前胡谓薛曰：“聊假二千缗，创立鉴湖别墅，鄞麾才罢，便当谢病，一扁舟钓于越溪，岂能随蜗蝇竞吻角乎？”薛公不得已，赠白金三百星，聊为钓溪一醉。旦轗颔领之，不为少谢。后知制诰，王继恩平蜀有功，恃勋邀宠，潜溢怨讟，将加恩，以银数千两赂旦，托为褒诏，事败，旦削籍为典午，窜当州安置焉。  
　 
卷第四

　　王师伐蜀，孟昶出兵拒之，其势既蹙，始肯赍表诣王全斌请降。即奉其母逮官属沿峡流而下。至江陵，上遣使厚劳之，别赐茶药慰其母，手诏止曰：“国母李氏有贤识，昶在国或纵侈过度，往往诟挞于庭。”有司候昶至阙，令衔壁俘献于太庙，一切罢之。车驾亲劳于近郊，止令素服待罪于两观之下，御崇元殿备礼见之。预诏有司，直右掖门东葺大第五百楹，什用器皿悉赐焉。封昶为中书令、秦国公，给巨镇节俸。拜命六日而卒，年四十七。发哀，奠赠视三公之秩。初，其母才至阙，上以禁舆肩至宫廷，嫔御扶掖，亲酌酒饮之，曰：“母但宽中，勿念乡土，异日必送母归蜀。”母奏曰：“妾家本太原，若许送妾还并门，死亦心足。”时晋垒未平，太祖闻吉谶，大喜曰：“俟平刘钧，立送母归，必如所愿。”因厚赐之。后昶卒，母亦不哭，以酒酹地曰：“尔贪生失理，不能纳疆于真主，又不能死社稷，实谁咎乎？吾以汝在，所以忍死至今。汝既死，吾安藉其生耶？”遂不食，数日而卒。 

　　蜀州青城民王小波为乱，小波死，又推其妻弟李顺为贼首，帅余党蚁聚万余人，两川大扰。张谏议雍知梓州，雍生于河朔极边，素谙守御之法，练士卒三千人，辇绵州金帛实其帑，又募勇卒千余人守城，设炮竿飞矢石。创械具才备，贼果至，大设冲梯火车，昼夜力攻。在围八十日，张守设方略，立于矢石，告众曰：“勉力无自堕，万一城破，先枭吾首献贼，以赎汝命。吾已飞檄帅帐求援兵，不久必至。”翌日，果王继恩分兵来援，贼方溃。诏嘉美。咸平中，拜礼部侍郎、盐铁使，不得台省之体，龊龊无圆机，三司簿领置案前，曰：“急，急中急。”上闻之，笑曰：“雍之俗状，殆至于此。”命王嗣宗代之。 

　　戚密学纶初筮，仕知太和县。里俗险悍，喜构虚讼。公至，以术渐摩，先设巨械，严固狴牢，其棰梃絙索，比他邑数倍，民已悚骇。次作《谕民诗》五十绝，不事风雅，皆流俗易晓之语，俾之讽咏，以申规警。立限曰：“讽诵半年，顽心不悛，一以苛法治之。”果因此诗，狱讼大减。其诗有云：“文契多欺岁月深，便将疆界渐相侵。官中验出虚兼实，枷锁鞭笞痛不禁。”大率类此，江南往往有本。每当岁时，与囚约曰：“放汝暂归祀其先，栉沐虮虱。”民感其惠，皆及期而还，无敢逭者。 

　　朱台符，眉州人。俊迈敏博，少有赋名，与同辈课试，以尺度其晷，台符八寸而一赋已就。凡有所作文字，其雕篆皆类于赋，章疏、歌曲亦然。河西作梗，因上封事，其略曰：“且夫结之恩者，彼必怀之；示之以威者，彼必畏之。若尔，则所谓继迁者，自当革心而束手，款塞而旋庭矣。”又尝为数阕，其略曰：“歌遏云兮惨容色，舞回风兮腰一搦。”又曰：“颦金而翠黛难成，望极而乌云易散。当本深心兮牡丹期，到如今兮赐冰颁扇。”乡人田锡尝曰：“朱拱正一阕乃《闺怨赋》一首，只少原夫。” 

　　孙汉公何擢甲科，与丁相并誉于场屋，时号“孙、丁”。为右司谏，以弹奏竦望，疏议刚鲠，知制诰，掌三班。素近视，每上殿进札子，多宿诵精熟，以合奏牍。忽一日，飘牍委地四散，俯拾零乱倒错，合奏不同，上颇讶之。俄而仓皇失措，坠笏于地。有司以失仪请劾，上释而不问。因感恙，抱病乞分务西雒。不允，遣太医诊视，令加针灸。公性禀素刚，对太医曰：“禀父母完肤，自失护养，致生疾疹，反以针艾破之？况生死有数，苟攻之不愈，吾岂甘为强死鬼耶？”遂不起。 

　　谢史馆泌，解国学举人，黜落甚众，群言沸摇，怀甓以伺其出。公知，潜由他途投史馆避宿数日。太宗闻之，笑谓左右曰：“泌职在考校，岂敢滥收？小人不自揣分，反怨主司，然固须避防。”又问曰：“何官职驺导雄伟，都人敛避？”左右奏曰：“惟台省知杂，呵拥难近。”遂授知杂，以避掷甓之患。公深慕虚元，朴素恬简，病革，盥沐，衣羽衣，焚香端坐而逝，首不少欹。 

　　杨大年二十一岁为光禄丞，赐及第。太宗极称爱。三月，后苑曲宴，未贴职不得预，公以诗贻馆中诸公曰：“闻戴宫花满鬓红，上林丝管侍重瞳。蓬莱咫尺无因到，始信仙凡迥不同。”诸公不敢匿，即时进呈。上讶有司不即召，左右以未贴职为对，即日直集贤院，免谢，令预曲宴。后修《册府元龟》，王相钦若总其事，词臣二十八人，分撰篇序。下诏，须经杨亿删定，方许用之。大年祖文逸，伪唐玉山令。大年将生，一道士展刺来谒，自称怀玉山人，冠褐秀爽，斯须遽失，公遂生。后至三十七，为学士，昼寐于玉堂，忽自梦一道士来谒，亦称怀玉山故人，坐定，袖中出一诰牒曰：“内翰加官。”取阅之，其榜上草写“三十七”字，大年梦中颇惊曰：“得非数乎？”道士微笑。又曰：“许添乎？”道士点头。梦中命笔，止添一点为“四十七”。至其数，果卒。 

　　李密学浚与李昌武宗谔同宗同岁月，后一日而生。二人者，平生休戚舒惨，一无不同。及昌武死，浚亦后一日卒。昌武，即司空昉第三子。在玉堂，真宗召公同丁晋公侍宴玉宸殿，上曰：“朕常思国朝将相之家，世绪不坠，相惟昉，将惟曹彬尔。闻卿家尤更雍睦有法，朕继二圣基业，亦如卿家保守门阀。”祥符五年，同丁相迎真宗圣像，为迎奉副使。公归，上因幸玉堂，及问涂中之事。因奏曰：“汴渠流尸，蔽河而下，暴露滩渚，鱼鸟恣啖。”上闻之，恻然嗟念，因而遂御制《汴水发愿文》，敕守臣勒石于津亭，岁给钱百缗，修释道斋醮各七日，为之忏涤。每一尸，官给籧篨三片，钱一镮，置酒纸脯膳，即令收瘗，永为著式。御制略云：“嗟乎！滩碛之上，竞食者乌鸢；岛渚之间，争餐者鱼鳖。汝等孽非他速，殃尽自贻。仕宦者怙势以凌民，为民者欺心而冒法。愿汝等仗兹浣涤，各遂超腾，悟诸佛本空之原，体太上真灵之理。” 

　　景德初，北戎请盟，欲撰答书，久亡体制。时赵文安定安仁为学士，独记太祖朝书札规式，诏撰之。及修讲盟好之制，深体轻重，朝论美之。时虏使韩杞者，始修聘好，犷悍无检，命公接伴。公旋教觐见之仪，方渐驯扰。及将辞，嫌服太长，步武萦足，复欲左衽，公戒之曰：“君将升殿受还书，去天颜咫尺，可乎？”刚折之，才不敢。明年，虏选姚柬之，翘翘者也，至阙，复接伴。柬之者轻纵逞辨，坐则谈兵。公徐曰：“君号多闻者，岂不闻：‘兵者不祥之器，圣人不得已而用之？’今得已之时也，二国始以礼仪修好，非君所谈之事。”方此少戢，酬对得体。遂参祥符二政，拜宗正卿，掌玉牒属籍。国初，梁周翰创宗籍之制，不便宫邸。公裁酌得宜，又造《仙源积庆图》，尽列长幼亲属之目，以进于便坐张之，为盛事。 

　　真宗为开封尹，呼通衢中铁盘市卜一瞽者，令张耆、夏守赟、杨崇勋左右数辈，揣听声骨，因以为娱，或中或否。独相王继忠，瞽者骇之，曰：“此人可讶，半生食汉禄，半身食胡禄。”真宗笑而遣去。继忠后为观察使、高阳总管。咸平六年，虏寇望都，与虏酣战，至乙夜，戎骑合围数十重，徐战徐行，旋傍西山而遁，至白城，陷虏。上闻之，甚嗟悼，皆谓即没。景德初，戎人乞和，继忠与撰奏章，而劝讽诱掖，大有力焉，朝廷方知其存。后每岁遣使，真宗手封御带药茗以赐焉。继忠服汉章，南望天阙，称“未死臣”，哭拜不起，问圣体起居，不避虏嫌。以其德仪雄美，虏以女妻之，伪封吴王，改姓耶律。卒于虏，人谓陷蕃王氏也。 

　　戴恩为御龙弓箭直都虞侯。一日，西蜀进青龙城道观《长寿仙人图》，其本吴道玄之迹，太宗阅之，酷肖戴恩，又恐所见有殊，亟召数班军校近侍内臣遍示之，曰：“汝辈且道此图似何人？”群口合奏曰：“似戴恩。”上笑而异之，因是进用。后建宁远军节，举朝止呼“戴长寿”。 

　　真宗车驾巡师大名，王杂端济为镇倅，调丁夫十五万修黄、汴河。济以谓役广劳民，乞徐图之。诏往经度，遂减十万。张齐贤相请令济立状保河不决。奏曰：“河之决，系阴阳灾沴，责在调元者。和阴阳，弭灾沴，为国致太平，河岂有决乎？臣乞先令宰臣立一保状，天下太平，然后臣以族入状，保河不决。”丞相曰：“今非太平耶？”济对曰：“北有胡寇，西有贼迁，关右、两河，岁被侵扰，臣敢谓未也。”上动容，留之问以边计，敷奏可采，后知河中府。车辂幸澶渊，虏骑旁侵，诏沿河断桥梁，毁舟舫，缓者以军律论。济驰骑飞奏曰：“陕西关防天设，其数十万斛以河为载，若用小舟，沉覆必矣，此诚可惜。所有断梁之议，摇动民心，尤宜寝罢。”真宗悟其议，立弭之。 

　　张乖崖性刚多躁，蜀中盛暑食馄饨，项巾之带屡垂于碗，手约之，颇烦急，取巾投器中曰：“但请吃。”因舍匕而起。少年慷慨，学击剑，喜立奇节，谓友人曰：“张咏赖生明时，读典坟以自律，不尔则为何等人耶？”李顺之乱，益州大将王继恩、上官正辈顿师逗留不进。公激使行，盛陈供帐，郊辞以饯之。酒酣，举爵谓军校曰：“尔曹蒙国厚恩，无以塞责，此行勉力平荡寇垒。”以手指其地曰：“若师老日旷，即尔辈死所也。”徐谓继恩曰：“朝廷始若许仆参后骑，岂至今日？醢贼以啖师久矣！”自是士气毕振，获捷而还。 

　　王元之禹偁尝作《三黜赋》以见志。初为司谏、知制诰，疏雪徐铉，贬商州团练副使。方召归为学士，坐为孝章皇后迁梓宫于燕国长公主之第，群臣不成服，元之私语宾友曰：“后尝母仪天下，当奉旧典。”坐讪谤，出守滁州。方召还，知制诰，撰太祖徽号、玉册，语涉轻诬，会时相不悦，密奏黜黄州。泊近郊将行，时苏易简内翰榜下放孙何等进士三百五十三人，奏曰：“禹偁禁林宿儒，累为迁客，漂泊可念，臣欲令榜下诸生罢期集，缀马送于郊。”奏可之。至日行，送过四短亭，诸生拜别于官桥。元之口占一阕，付状元曰：“为我深谢苏公，偶不暇取笔砚。”其诗云：“缀行相送我何荣，老鹤乘轩愧谷莺。三入承明不知举，看人门下放诸生。”时交亲纵深密者，循时好恶，不敢私近，惟窦元宾执其手泣于阁门曰：“天乎，得非命欤？”公后以诗谢，略云：“惟有南宫窦员外，为余垂泪阁门前。”至郡未几，忽二虎斗于郡境，一死之，食殆半；群鸡夜鸣；冬雷雨雹。诏内臣乘驿劳之，命设禳谢。司天奏：“守土者当其咎。”即命徙蕲。上表略曰：“宣室鬼神之问，不望生还；茂陵封禅之文，止期身后。”上览曰：“噫，禹偁其亡乎？”御袖掩涕。至郡，逾月果卒。尝侍宴琼林，太宗独召至御榻，面诫之曰：“卿聪明，文章在有唐不下韩、柳之列，但刚不容物，人多沮卿，使朕难庇。”禹偁泣拜，书绅而谢。 

　　太宗尝谓侍臣曰：“朕欲以皇王之道御图，愧无稽古深学，旧有《御览》，但记分门事类，繁碎难检。令谏臣以治乱兴亡急要写置一屏，欲常在目。”时知杂田锡奏曰：“皇王之道，微妙旷阔，今且取军国要机二事以行之。师平太原，逮兹二载，未赏军功。愿因郊籍，议功酬之；乞罢交州之兵，免驱生灵为瘴岭之鬼。此二者，虽不系皇王之治，陛下宜念之。”上嘉纳曰：“锡真得鲠直之体，而此尤难为答。”赵普当国，锡谒于中书，白曰：“公以元勋当国，宜事损敛。有司群臣书奏，尽必先经中书，非尊王之体也。谏官章疏，令阁门填状，大弱台谏之风，尤为不可。”普引咎正容厚谢，皆罢之。锡将卒，自草遗表，犹劝上以慈俭纳谏为意，绝无私情。上厚恤之。 

　　李丞相谷与韩熙载少同砚席，分携结约于河梁曰：“各以才命选其主。”广顺中，谷仕周为中书侍郎、平章事；熙载事江南李先主为光政殿学士承旨。二公书问不绝，熙载戏贻谷书曰：“江南果相我，长驱以定中原。”谷答熙载云：“中原苟相我，下江南如探囊中物尔。”后果作相，亲征江南，赖熙载卒已数岁。先是，朝廷遣陶谷使江南，以假书为名，实使觇之。李相密遗熙载书曰：“吾之名从五柳公，骄而喜奉，宜善待之。”至，果尔容色凛然，崖岸高峻，燕席谈笑，未尝启齿。熙载谓所亲曰：“吾辈绵历久矣，岂烦至是耶？观秀实公，非端介正人，其守可隳，诸君请观。”因令宿留，俟写《六朝书》毕，馆泊半年。熙载遣歌人秦弱兰者，诈为驿卒之女以中之。弊衣竹钗，旦暮拥帚洒扫驿庭。兰之容止，宫掖殆无。五柳乘隙因询其迹，兰曰：“妾不幸夫亡无归，托身父母，即守驿翁妪是也。”情既渎，失“慎独”之戒，将行翌日，又以一阕赠之。后数日，宴于澄心堂，李中主命玻璃巨钟满酌之，谷毅然不顾，威不少霁。出兰于席，歌前阕以侑之，谷惭笑捧腹，簪珥几委，不敢不釂。釂罢复灌，几类漏卮，倒载吐茵，尚未许罢。后大为主礼所薄，还朝日，止遣数小吏携壶浆薄饯于郊。迨归京，鸾胶之曲已喧，陶因是竟不大用。其词《春光好》云：“好因缘，恶因缘，奈何天，只得邮亭一夜眠？别神仙。　　瑟琶拨尽相思调，知音少。待得鸾胶续断弦，是何年？”  
　 
卷第五

　　翰林朱昂尝撰《莫节妇传》，大为人伦之劝。节妇荃，少妇周谓，昭州人，布衣谒太祖，召便殿试时务，大称上旨，擢赞善大夫。当天造之初，凡所任人，处置从便。符彦卿暴姿不法，除谓为属邑永济县令，俾绳之。彦卿闻其来，魂胆俱丧，鞬櫜郊迓，谓但揖于马上尔。境上数寇劫财伤人，彦卿受赇，纵之使逸。谓出令：“敢有藏盗者斩。”不数日，亟获之，不解府，即时斩决，以案具奏。太祖大壮之。兴国二年，诏遣副广南罗延吉为转运副使，以定岭寇。时奔命赴道，不得与荃别。后委寄繁剧，岭塞驰走，不还于家二十六年。父母欲夺荃嫁之，荃泣谓父曰：“吾夫岂碌碌久困者耶？食贫守死俟之。”父不敢强。荃执礼事舅姑益谨，闺壸有法。家素贫，荃岁事蚕绩，得丝则机而杼轴，勤俭自营，生计渐盛。虽里之淑妇静女，罕识其容者，闻其风，则帏箔竦敬。子渐长，筑舍于外，购书命师教之。后产业益裕，舅姑将老附茔，选美丘，大为寿坎，松槚茂密，尽得其制。又为其夫创上腴田数百顷。水竹别墅，亭阁相望。然谓在路亦修高节矣。荃二十六年间，毕一婚二嫁，皆清望之族。迨谓归，俱已皓首，劝夫偕老于家林焉。 

　　国初，王朴、窦俨讲求大乐，考正律吕，无不谐协。朴、俨没，患无继者。后和岘，故相凝之子也，礼乐二学，特胜前儒。太祖天性悟音律，末年郊飨，觉雅乐声高，谓乐臣曰：“必圭黍尺度之差。”诏岘平之。岘精意调整，而终不和，归家，私谓弟曰：“钟管之中，宾声终高，主声不甚畅亮，主上其将不豫乎？”逾年果崩。乐府中有古玉管，素号“叉手笛”，无稽也，上意欲增入雅乐。岘调品使合大律，别立号为“拱辰管”，诏备雅乐。弟，凝之幼子，知制诰，南郊，赞导乘舆，俯仰如画，神彩照物。太宗爱之，谓宰臣曰：“朕深欲诏入翰林，但恐其眸子眊然，视物不正，不可为近侍。” 

　　吕文仲，歙人，为中丞，有阴德。景德中，鞫曹南猾民赵谏狱。谏豪于财，结士大夫，根蒂特固。忽御宝封轩裳姓名七十余辈，自中降出，皆昔委谏营产买妾者，悉令穷治。文仲从容奏曰：“更请察其为人，密籍姓名，候举选对扬之日，斥之未晚。”真宗从之。 

　　仁宗读《五代史》至“周高祖幸南庄，临水亭，见双凫戏于池，出没可爱，帝引弓射之，一发叠贯，从臣称贺”，仁宗掩卷谓左右曰：“逞艺伤生，非朕所喜也。”内臣郑昭信掌内饔十五年。尝面诫曰：“动活之物，不得擅烹。”深恶于杀也。 

　　王著为伪蜀明经，善正书行草，深得家法。为翰林侍书与侍读更直，太宗令中使持御札示著，著曰：“未尽善也。”上临学益勤，后再示之，著曰：“止如前尔。”中人诘其故，著曰：“帝王始工书，吾或褒称，则不复留意矣。”后岁余，复示之。奏曰：“功已至矣，非臣所及。”后真宗闻之，谓宰臣曰：“善规益者也，宜居台宪。”后终于殿中侍御史。 

　　郭仲仪贽，真宗在藩，为皇子侍读。太宗幸东宫，御制《戒子篇》，命贽注解，且令委曲讲论。真宗每以纯厚长者遇之，在储宫作诗赠之，略曰：“该明圣典通今古，发启冲年晓典常。”后参大政，因论事朴直，上意不悦。后坐入对之际，宿酲未解，左迁荆南。因终身戒酒，至卒不饮，早暮饵药亦斥之，其节刚若是矣。 

　　邢尚书昺，曹州农家子，深晓播殖。真宗每雨雪不时，忧形于色，责日官所定雨泽丰凶之兆，多或不中。昺因进《耒耜岁占》三卷，大有稽验，皆牧童村老岁月于畎亩间揣占所得。咸平三年，置经筵侍读，首以公为之。昺初应五经，廷试日，升殿讲“师”、“比”二卦，取群经发题。太宗嘉其精博，擢为九经赐第。真宗晚年，多召于近寝，从容延对。忽一日，见公衰甚，御袖掩目泫然曰：“宫邸旧僚，沦谢殆尽，存者惟卿尔。”遽密赉银千两，缯千匹。昺康裕无恙，果非久感疾。将易箦，车驾临问。公拖绅整巾，历叙遭际，上为之泣别。既终，又为之临丧。惟将相丧疾，方有此幸。 

　　杨侍读徽之，太宗闻其诗名，尽索所著，得数百篇奏御，仍献诗以谢，卒章曰：“十年牢落今何幸，叨遇君王问姓名。”上和之以赐，谓宰臣曰：“真儒雅之士，操履无玷。”拜礼部侍郎，御选集中十联写于屏。梁周翰诗曰：“谁似金华杨学士，十联诗在御屏中。”十联诗者，有《江行》云：“犬吠竹篱沽酒客，鹤随苔岸洗衣僧。”《寒食》云：“天寒酒薄难成醉，地迥台高易断魂。”《塞上》云：“戍楼烟自直，战地雨长腥。”《僧舍》云：“偶题岩石云生笔，闲绕庭松露湿衣。”《湘江舟行》云：“新霜染枫叶，皓月借芦花。”《哭江为》云：“废宅寒塘雨，荒坟宿草烟。”《嘉阳川》云：“青帝已教春不老，素娥何惜月长圆。”又云：“浮花水入瞿塘峡，带雨云归越巂州。”《年夜》云：“春归万年树，月满九重城。”《宿东林》云：“开尽菊花秋色老，落残桐叶雨声寒。”余窃谓公曰：“以天地浩露，涤其笔于冰瓯雪碗中，则方与公诗神骨相附焉。” 

　　张茂直，兖人，家贫，喜读书。少游汶上，尝买瓜于圃，翁倚锄睥睨曰：“子非久当断头，下刃之际，稍速则死，稍缓则生。果获免，必享富贵。”无何，慕容彦超据兖，例驱守埤。周师破敌，拥城者例坐斩，斩殆尽，至茂直，挟刀者语之曰：“汝发甚修鬒，惜为颈血所污，可先断之。”茂直许焉。将理发，得释免。后知制诰、秘书监，卒。 

　　梁修撰周翰，一岁后苑宴，凡从臣各探韵赋诗，梁得“春”字，曰：“百花将尽牡丹坼，十雨初晴太液春。”上特称之。为史馆修撰，上疏：“自今崇德、长春二殿，皇帝之言、侍臣论列之事，望令中书修为《时政记》；其枢密院事涉机密，亦令本院编纂，至月终送史馆。自余百司，凡干对拜除授沿革之事，悉条报本院，仍令舍人分直。”皆从之。 

　　李继隆善驰驿，日走四五百里。征江南，常往来觇兵势，中途遇虎，射杀之。与吴人战，流矢中额，胄坚不伤。太祖欲拔用，谓曰：“升州平时献书来，当厚赏汝。”时军中内侍数辈，皆伺城陷，争求献捷，会有机事当入奏，皆不愿行，继隆独请赴阙，太祖讶其来早，继隆奏曰：“金陵破在旦夕。”上问：“安知？”对曰：“臣在途中，遇大风，天晦冥，城破之兆也。”翌日，捷至。太祖召谓之曰：“果如汝所料，是夜城陷。”均其赏，在献捷之上，除庄宅使。 

　　真宗车驾在澶渊，大将王超拥兵十万屯真定，逗留不进。马太尉知节移书诟让，复辞以中渡无桥，徒涉为患。公命工庀材，一夕而就，始肯出兵。知节，全义之子也。七岁，父卒，太祖轸念曰：“真羽林孤儿也。”召入内，送国子学，列青衿胄子之间，御赐今名。后果有立，才三十余为枢使。咸平初帅秦，号为善政。秦质羌酋支属二三十辈殆二纪，公悉遣归，诸番怀感，终其任不敢犯边。水泉银矿累岁不发，额课不除，主吏破产偿之不足，鞭朴累世。公三奏，悉已之。知延州，戎人将谋入抄。值上元，令大张灯，累夕大开诸门。虏不测，即皆引去。 

　　李士衡少时，一侠者遗一剑，属之曰：“君他日发迹在于剑，记之。”后为秘书丞，知剑州。王均乱成都，陷汉州，进攻绵不下，因趋剑门。士衡预度寇至，城必不能守，徙金帛居民保剑关，焚其仓库，厚募军卒之流勇者，得数千人。贼果大至，公与监兵裴臻据关击之。仓廪既焚，数夕大冰雪，均众食败糟木皮。臻与再战，斩冻馁者三千级，堕壑者无算。贼宵遁，保益州。驰奏既上，除士衡度支员外郎，臻崇仪使。公果因剑发迹，以至贵显。逮卒，剑亦失之。 

　　雷宣徽有终，李顺乱，为峡曹，调发兵食，规划戎事，大有纪律。至广安军，贼势充斥，公濒江三面树栅。一夕阴晦，贼众掩至，鼓噪举火。公安坐栉发，气貌自若。贼既合，公引奇兵出其后击之。贼惊乱，赴水火死者无数。就拜右谏议大夫、知益州。次简州，寓佛舍，度贼必至，命左右重闭，召土人严更警备。初夕，间道而出。贼围寺数重，及寺坏，惟得击柝者。公喜施予，丰于宴犒，费不足，则倾私帑给之，奉身止铜器鞍勒而已。颇涉道书。因读史，废书流涕曰：“功名者，贪夫之钓饵。横戈开边，拔剑讨叛，死生食息之不顾，及其死也，一棺戢身，万事都已，悲夫！”景德初卒。 

　　王显，太宗在藩，与周莹为给侍。赤脚道者相显曰：“此儿须为将相，但无阴德尔。”及长，太宗爱之，曰：“尔非儒家，奈寡学问，他日富贵，不免面墙。”取《军诫》三篇，令诵之。咸平三年，使相出师定州，便宜从事。忽一日，一道士通刺为谒，破冠敝褐，自称“酆都观主”，笑则口角至耳，乱鬓若刚鬣，谓显曰：“昨日上帝牒番魂二万至本观，未敢收，于冥籍死于公之手者，公果杀之，则功冠于世，然减公算十年，二端请裁之。”显谓风狂，叱起。后日，契丹引数万骑猎于威虏军境，即梁门也。会积雨，虏弓皆皮弦，缓弱不可用。显引兵剿袭，大破之，枭名王贵将十五辈，获伪羽林印二纽，斩二万级，筑京观于境上。露布至阙，朝廷以枢相召归，赴道数程而卒。 

　　陈彭年字永年，生抚州，十三岁著《皇纲论》万余言，为江左名辈所重。除正言，待制于龙图阁，与晁少保迥、戚密学纶条贡举事，尽革旧式，防闲主司，严设糊名誊录。取《字林》、《韵集》、《韵略》、《字统》及《三仓》、《尔雅》定其字式，为礼部韵及庙国之避。凡科场仪范，遂为著格。编《太宗御集》。公书字甚急，日可万余，细碎急草，翌日往往不能辨。一旦遽卒，真宗急遣中人诣其家，取平生编著，但破箧中得二十余轴，人不能辨，惟起居院吏赵亨能辨之。上召亨补三班吏，令重写之。送杨大年别行改较，无一字之误者。 

　　黄晞，闽人。皇祐初游京师，不践场屋，多以古学游搢绅之门。凡著书，自号聱隅子。走京尘几十年，公卿词臣无不前席。晞履裂帽破，驰走无倦。后词臣重晞之道者，列章为荐，尽力提挽。朝恩甚优，授京官，知巨邑，有旨留国子监。将有司业之命，始拜敕，遍谢知己。才三日，馆于景德如意轮院。一日晚归，解鞍少憩，谓院僧曰：“仆远人也，勤苦贫寒，客路漂泊，寒暑未尝温饱，今日方平生事毕，且放怀酣寝一夕。请戒僧童，慎无见喧。”僧诺之。扃扉遂寝。翌日大晓，寂无所闻，寺僧击牖大呼，已卒于榻矣。 

　　刘枢密昌言，泉人，为起居郎，太宗连赐对三日，几至日旰。捷给诙诡，善揣摩捭阖，以迎主意。未几，以谏议知密院，然士论所不协。君臣之会，亦隆替有限。一旦圣眷忽解，谓左右曰：“刘某奏对皆操南音，朕理会一句不得。”因遂乞郡，允之。 

　　赵参政昌言，汾人。太宗廷试，爱其词气明俊，擢置甲科。未几，拜中丞。上幸金明池，旧例，台臣无从游之制，太宗喜之，特召预宴，自公始也。擢为枢密副使。是时陈象舆、董俨俱为盐铁副使，胡旦为知制诰，尽同年生，俱少年，为一时名俊。梁颢又尝与公同幕。五人者旦夕会饮于枢第，棋觞弧矢，未尝虚日，每每乘醉夜分方归，金吾吏逐夜候马首声诺。象舆醉，鞭揖其吏曰：“金吾不惜夜，玉漏莫相催。”都人谚曰“陈三更”、“董半夜”。赵公因是坐贬崇信军司马。淳化中，以谏议起知天雄。大河贯府，盖豪猾辈畜刍茭者利厚价，欲售之，诱奸人穴其堤使溃。公知之，仗剑露刃，尽取豪刍廪积给用，其蠹遂绝。又忽澶河涨，流入御河，陵府城。公籍禁旅，杀牛为酒，募豪右出资，散卒负土护之，皆乐从。不数日，水退城完，就加给事、参政召还。上渴伫，诏乘疾置赴中书。太宗笑谓公曰：“半夜之会，不复有之。”公叩陛泣谢。 

　　真宗尹京，毕相士安为府判，沉毅忠厚，中书将有佥谐，太宗令辅臣历选，俱不称旨。而李相沆必欲用寇公，上曰：“准少年进用，才锐气浮，为朕选河朔有重德、稀姓者，处其中而镇之。”近臣少喻上意，方以毕公进。上果大喜，遂用参大政。时曹利用为枢相，寇、曹二人者，一时恃酒，往往凌诟于席。公处其间，尝温容以平之。不逾月，与寇俱平章事。岁余，果负重望。太宗谓李沆曰：“朕固欲相士安者，顷梦数神人拥一紫绶者，令拜朕曰：‘非久当相陛下。’梦中熟视之，乃士安也。” 

　　太宗飞白书张咏、向敏中二臣名，付中书，曰：“二人者皆名臣，为朕记之。”向公自员外郎为谏议、知枢密院，止百余日。咸平四年，除平章事。后坐事出永兴军。驾幸澶渊，手赐密诏：“尽付西鄙事，许便宜从事。”公得诏藏之，视政如常。会邦人命国傩，有告禁卒欲倚傩为乱者。公密使麾兵被甲衣袍伏于夹庑幕中。明日，尽召宾僚兵官，置酒纵阅，无一人预知者。命傩入，先令驰逞于中门外，后召至阶。公振袂一挥，伏卒齐出，尽擒之。果各怀短刃，即席诛之。剿讫，屏尸，亟命灰沙扫庭，张乐以宴，宾从股栗。 

　　李文靖公沆初知制诰，太宗知其贫，多负人息钱，曰：“沆为一制诰，俸入几何？家食不给，岂暇偿逋耶？”特赐钱一百三十万，令偿之。后为学士，因宴，上目送爱之，曰：“沆风度端粹，真佳士也。”后为右揆，居辅弼，当太平，无一事，凡封章建议务更张、喜激昂辈，摇鼓捭阖，公悉屏之，谓所亲曰：“无以报国，聊用以安黎庶尔。”景德二年薨，上临哭之恸，大呼曰：“天乎，忠良纯厚，合享遐寿！” 

　　吕正惠公端使高丽，遇风涛恍恍，摧樯折舵，舟人大恐。公恬然读书，若在斋阁。时首台吕文穆蒙正，告老甚切。上宴后苑，作《钓鱼》诗独赐公，断章云：“欲饵金钩深未到，磻溪须问钓鱼人。”意以首宰属公。公和进云：“愚臣钩直难堪用，宜问濠梁结网人。”文穆得谢，果冠台席。真宗初即位，居谅暗，每见公则肃然起敬，未尝名呼，或以字呼，上对公但称“小子”。公体貌魁梧，庭陛颇峻，命梓人别为纳陛。两使外域，虏主钦重。后使虏者至，则问曰：“吕公作相未？” 

　　太宗命苏易简评讲《文中子》，中有杨素遗子《食经》“羹黎含糗”之句，上因问曰：“食品称珍，何物为最？”易简对曰：“臣闻物无定味，适口者珍，臣止知齑汁为美。”太宗笑问其故，曰：“臣忆一夕寒甚，拥炉火，乘兴痛饮，大醉就寝。四鼓始醒，以重衾所拥，咽吻燥渴。时中庭月明，残雪中覆一齑碗，不暇呼僮，披衣掬雪以盥手，满引数缶，连沃渴肺，咀齑数根，灿然金脆。臣此时自谓上界仙厨，鸾脯凤腊，殆恐不及。屡欲作《冰壶先生传》纪其事，因循未暇也。”太宗笑而然之。 

　　文莹丙午岁访辰帅张不疑师正，时不疑方五十，齿已疏摇，咀嚼颇艰。后熙宁丁已，不疑帅鼎，复见招，为武陵之游，凡巨脔大胾，利若刀截，已六十二矣。余怪而诘焉，曰：“得药固之。时余满口摇落，危若悬蒂，谩以此药试之，辄尔再固。”因求此方以疗病齿者，凡用之皆效。题曰《西华岳莲花峰神传齿药方》，序曰：“元亨在天圣中，结道友登岳顶，斋宿祈祠方已，遍游三峰，酌太上泉。至明星馆，于故基下得断碑数片，仿佛有古文，洗涤而后可辨，读之，乃《治口齿乌髭药歌》一首。虑岁月浸久，剥裂不完，遽录以归。而后朝之名卿巨公，访山中故事，语及者皆传之，修制以用，其效响应。”歌曰：“猪牙皂角及生姜，西国升麻蜀地黄。木律旱莲槐角子，细辛荷叶要相当。青盐等分同烧煅，研杀将来使最良。揩齿牢牙髭鬓黑，谁知世上有仙方。”不疑晚学益深，经史沿革，讲摩纵横，文章诗歌，举笔则就。著《括异志》数万言，《倦游录》八卷。观其余蕴，尚盘错于胸中。与余武陵之别，慨然口占二诗云：“忆昔荆州屡过从，当时心已慕冥鸿。渚宫禅伯唐齐己，淮甸诗豪宋惠崇。老格疏闲松倚涧，清谈萧洒坐生风。史官若觅高僧事，莫把名参伎术中。”又云：“碧嶂孤云冉冉归，解携情绪异常时。余生岁月能多少，此别应难约后期。”风义见于诗焉。 

　　长沙北禅经室中悬观音印像一轴，下有文，乃故待制王元泽撰，镂板者乃郡倅关蔚宗。文云：“都官巩彦辅郎中尝魇去，初两绯衣召入一大府，严甚，有紫衣当案者曰：‘此王也，置庑下。’授以沙盆，剔囚目，使研之。余断腕截耳，不可胜数，或恐惧失便溺。顷一官至，呵巩解衣，巩以有官无罪，官怒曰：‘此治杀生狱，岂问官耶？’巩窘呼观音，囚者皆和，而残者完，系者释，俱出，巩亦出，乃苏。余友吴居易与巩同官开封府，言‘巩性朴直，不苟于狱，以故或忤在势者’云。壬子岁，王雱元泽记，会稽关杞刻之，以广其传。庶乎世之闻见者，有所警焉。戊午岁题。”元泽病中，友人魏道辅泰谒于寝，对榻一巨屏，大书曰“《宋故王先生墓志》：先生名雱，字元泽，登第于治平四年，释褐授星子尉，起身事熙宁天子，裁六年，拜天章阁待制，以病废于家”云。后尚有数十言，挂衣于屏角，覆之不能尽见。此亦得谓之达欤？  
　 
卷第六

　　范鲁公质举进士，和凝相主文，爱其私试，因以登第。凝旧在第十三人，谓公曰：“君之辞业合在甲选，暂屈为第十三人，传老夫衣钵可乎？”鲁公荣谢之。后至作相，亦复相继。时门生献诗，有“从此庙堂添故事，登庸衣钵亦相传”之句。初，周祖自邺起师向阙，京国罹乱，鲁公遁迹民间。一旦，坐对正巷茶肆中，忽一形貌怪陋者前揖云：“相公相公，无虑无虑。”时暑中，公执一叶素扇，偶写“大暑去酷吏，清风来故人”一联在上，陋状者夺其扇曰：“今之典刑，轻重无准，吏得以侮，何啻大暑耶？公当深究狱弊。”持扇急去。一日，于袄庙后门，一短鬼手中执其扇，乃茶邸中见者。未几，周祖果以物色聘之，得公于民间，遂用焉。忆昔陋鬼之语，首议刑典，疏曰：“先王所恤，莫重于刑。今繁苛失中，轻重无准，民罹横刑，吏得侮法。愿陛下留神刑典，深轸无告。”世宗命公与台官剧可久、知杂张湜聚都省详修刊定，惟务裁减，太官供膳。殆五年书成，目曰《刑统》。 

　　张尚书咏再知益州，转运使黄观以治状条奏，下诏褒美。时贼锋方敛，纪纲过肃，蜀民尚怀击柝之惴，而嘉、邛二州新铸景德大铁钱，利害未定，横议蜂起，朝廷虑之。遣谢宾客涛为西川巡抚，上临轩谕之曰：“咏之性刚决强劲，卿之性仁明和恕，卿往济之，必无遗策。宜以朕意谕咏：‘赖卿在彼，朕无西顾之忧，每事宜与涛协心精议，副朕倚瞩。’”谢公至蜀，明宣宽诏，尚书公抃蹈泣拜。举率从禀，并辔抚劳，西蜀遂安。 

　　太祖受禅，以赵韩王普有佐命巨勋，除右谏议大夫、枢密直学士。未几，范质罢相，以公为门下侍郎、平章事。既冠台府，参总庙权。参政吕余庆、薛居正虽副之，但奉行制书，备位而已，不宣制，不预奏事，不押班，每府候对长春殿庐启沃，大小之务，尽决于公。兼权之议，喧于时论。会李继迁扰边，用公计，封赵保忠守夏台故地，因令灭之。保忠翻与继迁合谋为边患。河西极扰，咎归于公，因不得专政，诏令参政更掌印押班奏事，分其权也。旧制，宰相报到，未刻方出中书。会岁大热，特许公才午归第，遂为永制。年七十一，病久无生意，解所宝双鱼犀带，遣亲吏甄潜者诣上清太平宫醮星露，恳以谢往咎。上清道录姜道玄为公叩幽都，乞神语。神曰：“赵某，开国忠臣也。奈何冤累，不可逃。”道玄又叩乞所冤者，神以淡墨一巨牌示之，浓烟罩其上，但牌底见“大”字尔。潜归，公力疾冠带出寝，涕泣受神语，闻牌底“大”字，公曰：“我知之矣，此必秦王廷美也。然当时事曲不在我，渠自与卢多逊遣堂吏赵白交通，其事暴露，自速其害。岂当咎予？但愿早逝，得面辨于幽狱，曲直自正。”是夕，普卒。上感悼涕泗，自撰神道碑，八分御书赐之。 

　　真宗中年，多或不豫，欲权弭听断，养和于西林园，即太清楼也。议委政于皇太子，加冠监国，用王沂公曾以辅之。时中丞王臻不喻上意，议方下，遽以疏上云：“臣闻欲行皇子冠，《左传异议》曰：‘以星终为年纪，十二而一周，于天道备。’所以人君十二始冠，冠，弁也，行之于庙。汉已还，间有即位而冠者，皆出于不得已也，故改其名为加元服，皆汉儒因事旋讲，实非古也。《冠义》云：‘冠者，礼之始也，王教之本。’今皇子未成，俾冠而临国，冠道未成，不冠而监，岂可以童子之道理焉？唐景云二年，睿宗欲以皇太子监国，召三品以上官建议，群臣莫敢对者。臣窃谓兹事体重，陛下春秋未高，伏望陛下念万国调顺气剂，存真纳和，不必过计，社稷万灵，扶拥圣履”云。时以政出宫闱，不敢妄决，议者遂寝。 

　　昝太尉居润，博州人。不识字，每按牍，以左手捉巨笔一画，画长寸余，虽狡史善诈也，摹之则败。沈相伦在幕府，谓所亲曰：“吾观沈推官五载未曾妄发一笑一语，行步端重，如履庙堂，吾见则礼敬之，必为宰相。”遂力荐于太祖，称沈沉厚可用。后果作相。昝恨其不知书，昝氏子孙皆召于家，建学立师傅，如己子教之，以报其知人之德也。 

　　太祖采听明远，每边阃之事，纤悉必知。有间者自蜀还，上问曰：“剑外有何事？”间者曰：“但闻成都满城诵朱长山《苦读》诗曰：‘烦暑郁蒸无处避，凉风清冷几时来？’”上曰：“此蜀民思吾之来伐也。”时虽已下荆楚，孟昶有唇亡齿寒之惧，而讨之无名。昶欲朝贡，王昭远固止之。乾德三年，昶遣谍者孙遇赍蜡丸帛书，间道往太原，结刘钧为援，为朝廷所获。太祖喜曰：“兴师有名矣。”执间者，命王全斌率禁旅三万，分路讨之。俾孙遇指画山川曲折、阁道远近，令工图之，面授神算，令王全斌往焉，曰：“所克城寨，止籍器甲刍斛尔，若财帛尽分给战士。”王师至蜀，昶遣王昭远帅师来拒，未几，相继就擒，昶始降，执昶赴阙。大将王仁赡自南剑独先归阙，乞见，恐己恶暴露，历数全斌等数将贪黩货财，弛纵兵律，为所诉，反欲自毙。太祖笑谓仁赡曰：“纳李廷圭妓，擅开丰德库取金宝，此又谓谁耶？”仁赡惶怖，叩伏待罪。上又曰：“此行清介畏慎，但有曹彬一人尔。”台臣请深治征蜀诸将横越之恶，太祖尽释之。 

　　魏人柴公以经义教授里中，有女子备后唐庄宗掖庭。明宗入洛，遣出宫，父母往迎之。至洛遇雨，逾旬不能进。其女悉以奁具计直十万，分其半与父母，令归大名，曰：“儿见沟旁邮舍队长，黝色花项为雀形者，极贵人也，愿事之。”父母大愧之，知不可夺，问之，即郭某，乃周祖也。因事之，执箕帚之礼。一日，谓其夫曰：“君极贵不可言，然时不可失，妾有五万，愿奉君以发其身。”周祖因其资得为军司。其父柴公，平生为独寝之人，传司冥间事，一日晨起，忽大笑，妻问之，不对，但笑不已。公惟喜饮，妻逼极醉，因漏泄其事，曰：“花项汉将为天子。”后果然。 

　　王彦俦，上蔡人，五代之际，为本郡军校，材质雄伟，刚毅有谋，勇冠群卒，久欲奋发，而无其端。一旦，同列辈五六人者语彦俦曰：“天下纷纷，能者可立。吾辈何忍端坐，以温饱自堕耶？可相共起事，以图富贵乎？”彦俦私自计曰：“此六人者，死气侵面，是为我启迹也。”遂许之曰：“吾今夜正当宿直，君辈可持短兵入，吾奉为内应，富贵之来，不出今夕。”六人者喜，是夜皆至。彦俦伏甲于内，尽杀之，持其首诣阁，泣告刺史曰：“巡警无状，致奸盗窃发，已伏其罪矣，愿公亲出以抚众。”刺史惊喜而出，方慰劳次，彦俦立斩之，遂据上蔡。明日，籍其六家。郡中震恐，无敢动者。后朝廷力讨之，势不能守，奉其母奔金陵郡。李先主特喜其来，至其家亲拜其母，以彦俦为和州刺史。 

　　一巨商姓段者，蓄一鹦鹉甚慧，能诵《陇客》诗及李白《宫词》、《心经》。每客至，则呼茶，问客人安否寒暄。主人惜之，加意笼豢。一旦段生以事系狱，半年方得释，到家，就笼与语曰：“鹦哥，我自狱中半年不能出，日夕惟只忆汝，汝还安否？家人喂饮，无失时否？”鹦哥语曰：“汝在禁数月不堪，不异鹦哥笼闭岁久。”其商大感泣，遂许之曰：“吾当亲送汝归。”乃特具车马携至秦陇，揭笼泣放，祝之曰：“汝却还旧巢，好自随意。”其鹦哥整羽徘徊，似不忍去。后闻常止巢于官道陇树之末，凡吴商驱车入秦者，鸣于巢外问曰：“客还，见我段二郎安否？”悲鸣祝曰：“若见时，为道鹦哥甚忆二郎。”余得其事于高虞晋叔，事在熙宁六七年间。 

　　庆历壬午岁，王师失律于西河好水川，亡没数巨将刘平、葛怀敏、任福等，石元孙陷虏。急奏入，已旬余，大臣固缓之。仁宗因御化成殿，一宽衣老卒拥帚扫木阴下，忽厉声长叹曰：“可惜刘太尉！”上怪问：“何故独语？”此老卒曰：“官家岂不知刘太尉与五六大将一时杀了？”上惊问：“汝何闻此？”老卒因舍帚，解衣带书进呈曰：“臣知营州西虎翼一营尽折，臣婿亦物故于西阵，此书乃家中人急报也。”上以书急召执政视之，大臣始具奏：“臣实得报，恐未审，候旦夕得其详，方议奏闻。乞自宽圣虑。”上厉声曰：“事至如此，犹言自宽圣虑，卿忍人也！”冢宰因谢病，乞骸骨。 

　　卢文进，范阳人，少从军，身长八尺，姿貌伟异，名振燕、蓟。与庄宗连兵于两河，屡战获胜，一夕忽败，夜走，马坠涧中，才及水，一跃而出。明日视之，乃郡之黑龙潭，绝岸高险，深不可测。文进知有神助己，气因复振，收余众，会食于野。一巨蛇长十丈余，径至坐所，众皆奔避，独文进不动。蛇引首及膝，文进以匕箸取食饲之讫，蛇蜿蜒方去。奔败之余，物情疑阻，举众入契丹。虏主厚遇，使率兵救镇、冀，又与庄宗连战。明宗即位，老思南土，部曲皆华人，复还中国。明宗亲加宴劳，因诏得封大将军。八十二，无病卒。卒之日，星殒于寝，大如杯，文进嘘赤光丈余，与星相接。 

　　王舆为江南杨氏军中小校，少从军，围润州，中巨弩射右耳，其矢穿左耳而去，旁二人中矢死之。舆卧病百余日乃愈，至老不聋，亦无瘢迹。又尝攻颍，夜有道士告之曰：“旦有流星下坠，能避之则富贵不可名，不尔则毙矣。”及旦，舆拔剑倚栅木驱兵，城中飞大石，正中其栅，及舆铠甲，皆麋碎而坏，舆曰：“流星乃此也。”益自贵重，终为使相。 

　　徐登者，山东人，世传近二百岁，得异术以固龄体，搢绅所以待礼焉。郑翰林公镇荆南，唐诏彦范漕湖北，二公以广成、浮丘礼之，馆于楚望。登无他奇，朴直不矫，不以屑事干公势。毅夫尝言：“登虽不以实年告人，每说周末国初事，则皎如目击，校之已百五六十岁矣。”文莹与登游郑馆岁余。惟喜饮醇酎，经月不一粒食，殊不知书。一夕，不告郑公，夜奔景陵，投道复守陈少卿宗儒以托死。死之日，亲写书到荆厚谢公，公甚嗟悼。嘱陈公曰：“吾死后，当窍棺，前后以竹板二等吾身敛之。后三十年，当剖棺，此实知也。”遂殡北塔僧园。后二年，陈少卿知寿州，因事诣阙补官遣，枉道至景陵，恐其尸解，剖棺视之，则已腐败。世之昵方士者，登可鉴焉。 

　　太宗一日幸禁林，谓朱翰林昂曰：“汉宣帝最好勤政，尚五日一视朝，万务宁无壅积耶？朕则不敢辄怠也。”公因得谏言：“臣闻尧、舜优游岩廊之上，亦万机允正；唐太宗天下太平，房乔请三日一视朝临政；高宗寰宇宁静，长孙无忌请隔日视事。悉从。自后双日不坐，只日御视，五日一开延英，遂为通式。今庶政清简，百执犹宁居于私殿，惟陛下凝旒听览，翻无暂暇。宜三五日一临轩，养洪算，蹈太和，合动直静专之道，扃摄思虑，保御真气。”后中书知之，与台谏继陈奏请：“臣等切见朱昂之请对，深协至治，仍乞徇所陈。”久而才允。 

　　王状元君贶，天圣庚午甲科及第。元丰戊午，垂五十年，方有重金之赐。谢表特优，略云：“横金三纪，未佩随身之鱼；赐带万钉，改观在廷之目。岂伊散任，得拜恩章。车服以庸，品仪辨等。国朝故事，惟二府刻球路之花；文武近班，通一例号遇仙之样。独承面命，度越朝规。此盖陛下宠厚老臣，礼加常制，悯事三朝之旧，俾阶四府之崇。奉以垂腰，既表重镠之丽；宝之在体，更增上笏之华。”  
　 
卷第七

　　夏侯嘉正，荆南人。刘童子者，幼瞽，善声骨及命术，谓曰：“将来须及第，亦有清职，惟恃声贵，自余俱弱。己俸外，别有百金横入，不病则死。”后至正言、直馆，充益王生辰使，得金币，方辇归私第，欲留之为润屋，忽一缗自地起立，久而后仆。遂感疾，月余而卒。太宗上元御楼观灯，嘉正进十韵，末句云：“两制诚堪美，青云侍玉舆。”不怿，赐和以规之，有“薄德终惭举，通才例上居”之句。喜丹灶，尝曰：“使我干得水银半两，知制诰一日，平生足矣。”二愿俱不遂而卒。 

　　太祖生于西京夹马营，至九年西幸，还其庐驻跸，以鞭指其巷曰：“朕忆昔得一石马，儿为戏，群儿屡窃之，朕埋于此，不知在否。”劚之，果得。然太祖爱其山川形胜，乐其风土，有迁都之意。李怀忠为云骑指挥使，谏曰：“京师正得天下之中，黄、汴环流，漕运储廪，可仰亿万，不烦飞挽。况国帑重兵，宗庙禁掖，若泰山之安，根本不可轻动也。”遂寝议。拜安陵，奠哭为别，曰：“此生不得再朝于此也。”即更衣，取弧矢，登阙台，望西北鸣弦发矢以定之，矢委处，谓左右曰：“即此乃朕之皇堂也。”以向得石马埋于中。又曰：“朕自为陵，名曰永昌。”是岁果晏驾。 

　　李度，显德中举进士，工诗，有“醉轻浮世事，老重故乡人”之句，人多诵之。王朴为枢密，止以此一联荐于申文炳知举，遂擢为第三。人嘲曰：“主司只诵一联诗。” 

　　唐陆禋《续水经》尝言：“蛇雉遗卵于地，千年而生蛟龙属。汉武帝元封中，浔阳浮江亲射蛟于江中，获之，乃是也。其蛟破壳之日，害于一方，洪水飘荡，吴人谓之发洪。”余少时，尝游杭州西城县之伊山，目击此事。方晚春，忽茂草中一雌雉飞起丈余，翅翼零乱，又复入草中，数四不绝，久而不出。予窃怪之，薙草往观，果一巨蛇，一雌雉，蟠结缠纠，津沫狼藉，斯须，雉惊飞，而蛇亦入草中，始验禋之说不诬。 

　　丁文果司天监丞无他学，惟善射覆，太宗时以为娱。一日，置一物品器中，令射之，果乃课其经曰：“花花华华，山中采花，虽无官职，一日两衙。”启之，乃数蜂也。又令寿王邸取一物，令射之，果曰：“有头有足，不石即玉。欲要缩头，不能入腹。”启之，乃压书石龟也。即日赐绯，并钱五万。 

　　祥符中，契丹使至，因言本国喜诵魏野诗，但得上帙，愿求全部。真宗始知其名，将召之，死已数年，搜其诗，果得《草堂集》十卷，诏赐之。魏野字仲先，其诗固无飘逸俊迈之气，但平朴而常，不事虚语尔。如《赠寇莱公》云：“有官居鼎鼐，无地起楼台。”及《谢寇莱公见访》云：“惊回一觉游仙梦，村巷传呼宰相来。”中的易晓，故虏俗爱之。野与孟津诗人李渎为诗友，野凿室于陕郊，曰乐天洞；渎结庐于中条山，曰浮云堂。皆树石清幽，各得诗人之趣。渎字长源，一日自孟津访别于野，曰：“数夕前，忽一人来床下，诵曰：‘行到水穷处，未知天尽时。’予犹规其误曰：‘岂非“坐看云起时”乎？’答曰：‘此云安能起耶？’又非梦寐，亟窥之，空无一物，此必死期先报，故来相别。”遂痛饮数夕而还，还家未几而卒。 

　　曹武毅翰，魏人也；曹武惠彬，真定人也。二曹皆著名，人多谓之同宗。翰有宏材伟特之度，能诗，有《玉关集》。领金吾日，当直，太宗召与语曰：“朕曾览卿诗，有‘曾因国难披金甲，耻为家贫卖宝刀。他日燕山磨峭壁，定应先勒大名曹’颇佳，朕每爱之。”翰因叩谢。征幽州，为东路濠寨总管，善风角。一夕，角声随风至帐，翰从容擐带曰：“寇至之兆也。”未几，果然，大败其寇于城下。从征幽州，率以部分攻城，忽得一蟹，翰曰：“水物向陆，失依据也，而足多有救。又蟹者，解也，其将班师乎？”果然。其精敏率如此。 

　　开宝初，太宗居晋邸，殿前都虞候奏太祖曰：“晋王天日姿表，恐物情附之，为京尹，多肆意，不戢吏仆，纵法以结豪俊，陛下当图之。”上怒曰：“朕与晋弟雍睦起国，和好相保，他日欲令管勾天下公事。粗狂小人，敢离我手足耶？”亟令诛之。逮太宗纂承，高阳关奏：“妖气夜起，横亘北陆，边情颇摇。”太宗召向相敏中于玉华殿密议之，向奏曰：“臣闻崔翰领节高阳，恃功骄恣，横越兵律。陛下宜召还诛之，以厌氛祲。”上曰：“是何言欤？朕尝乘怒诛张琼，至今痛恨。若翰者，朕以其能，拔于行伍，遂建节旄，料渠不肯辜朕也。”止遣一词臣宣抚慰劳而已。袄祲自消，边心亦宁。 

　　开宝九年，钱忠懿俶来朝，上遣皇子德昭迓于南京，车驾为幸礼贤宅，抚视馆饩什物，充满庭墀。俶至，诏处之。赐剑履上殿，书诏不名。妻子俱朝，封妻为吴越国王妃。召父子宴射苑中，诸王预坐。一日，赐俶独宴，惟太宗、秦王侍坐，上爱俶姿度凝厚，笑曰：“真王公材。”俶拜谢，中人掖起。上遣太宗与俶叙齿为昆仲，俶循走，叩头泣谢曰：“臣燕雀微物，与鸾凤序翼，是驱臣于速死之地也。”获止。时上将幸西京，乞扈从，不允，曰：“天气向热，卿宜归国。”宴别于广武殿。后三年来朝，宴于长春殿，刘鋹、李煜二降王预焉。未几，会陈洪进纳士，俶情颇危蹙，乞罢吴越王，诏书愿呼名。不允。从征太原，每晨趋鸡初鸣，晓与群臣候于行在，尝假寐于寝庐。上知之，谕曰：“知卿入朝太早，中年宜避霜露。”每日遣二巨烛先领引于前顿候谒而已。驾至并门，继元降，上御崇台，戮其拒王师者，流血满川。上顾俶曰：“朕固不欲尔，盖跋扈之恶，势不可已。卿能自惜一方，以图籍归朝，不刃于血，乃为嘉也。”俶但叩头怖谢。非久，身留于朝，愿纳图贡，昆虫草木，亦无所伤。朝廷遣考功郎范旻知杭州，至则悉以山川土籍管钥庾廪数敬授于旻，遂起遣兵民投阙。俶最后入觐，知必不还，离杭之日，遍别先王陵庙，泣拜以辞，词曰：“嗣孙俶不孝，不能守祭祀，又不能死社稷。今去国修觐，还邦未期，万一不能再扫松槚，愿王英德各遂所安，无恤坠绪。”拜讫，恸绝，几不能起，山川为之惨然。 

　　永平中，延平津一神剑夜悬于空，光掩星斗。其剑止长三尺许，每天地澄霁，随斗而转，启明东起则没。时或浮于津面，渔者见之，近则渐沉。遂置剑州于延平津，割剑州之剑浦、汀州之沙县隶焉。 

　　文莹至长沙，首访故国马氏天策府，诸学士所著文章擅其名者，惟徐东野、李宏皋尔。遂得东野诗，浮脆轻艳，皆铅华妩媚，侑一时尊俎尔。其句不过“牡丹宿醉，兰蕙春悲，霞宫日城，剪红铺翠”而已，独《贻汪居士》一篇，庶乎可采，曰：“门在松阴里，山僧几度过。药灵圆不大，棋妙子无多。薄雾笼寒径，残风恋绿萝。金乌兼玉兔，年岁奈君何？”又得宏皋杂文十卷，皆胼枝章句，虽龌龊者亦能道。信乎，文之难也。 

　　钱熙，泉南才雅之士，进《四夷来王赋》万余言，太宗爱其才，擢馆职。有司请试，上笑曰：“试官前进士赵某亲自选中。”尝撰《三钓酸文》，举世称精绝，略曰：“渭川凝碧，早抛钓月之流；商岭排青，不逐眠云之侣。”又曰：“年年落第，春风徒泣于迁莺；处处羁游，夜雨空伤于断雁。”其文千言，率类于此。卒，乡人李庆孙为诗哭之曰：“《四夷》妙赋无人诵，《三钓酸文》举世传。” 

　　翰林郑毅夫公，晚年诗笔飘洒清放，几不落笔墨畛畦，间入李、杜深格。守余杭日，因送客西湖，舣舟文莹旧居，留诗于壁云：“春入萝途静，浪花翻远晴。”又：“东飞江云北飞燕，同寄春风不相见。”又《余杭郡阁》云：“雨影横残虹，秋容阴映日。寒江带暮流，晚角穿云出。云峰翠如织，宿鸟去无迹。封书写所怀，聊托荆门翼。”又《罢翰林行次南都遇雨》云：“雨声飘断忽南去，云势旋生从北流。料得凉风消息好，萧萧已在柳梢头。”又：“老火烧空未拟收，急惊快雨破新秋。晚云浓淡落日下，只在楚江南岸头。”时颇讶其气象不远，后解杭麾，将赴青社，以病困泊舟楚岸，遂卒。其语已兆于先。 

　　尝谓文老不衰者，止见今大参元厚之绛。顷在禁林，《怀荆南旧游》云：“去年曾醉海棠丛，闻说新枝发旧红。昨夜梦回花下饮，不知身在玉堂中。”词气略不少衰。又曾鲁公垂八十，笔力尚完。时曾子宣内翰谪守鄱阳，手写一柬慰之，略云：“扶摇方远，六月去而不息；消长以道，七日自当来复。”吾友中秘书杨经臣，博赡才雅，而尝诵之经日，谓余曰：“此非知其然，而为神驱于气使之为尔。” 

　　开宝九年正月，乾元殿受降王朝，扈蒙参定其议。有李朴请诛之制，甚繁，具本文。蒙继上《圣功颂》，次年将东封，又进御札草。上爱之，批于纸尾，奖之云：“《圣功颂》及此辞，无一字可议。”后应制后苑，诗有“微臣自愧头如雪，也向钧天侍玉皇。”上和以赐曰：“珍重老臣纯不已，我惭寡昧继三皇。”为之美传。 

　　杨信，高杨人，忠朴，善御士卒。开宝二年，为散指挥，廨舍直大内之北。一夕中夜，忽梦巨龟衔敕叩其寝，信惊起披衣曰：“大庭必有警。”果太祖开玄武门，急召信入禁中，擒叛党杜廷进三十九人，阴以姓名授之。黎明，尽为信所捕，擒至便殿，不用吏鞫，面讦得实，悉戮于市。信忽患喑，太祖惜其善抚辖，以重兵之柄委之。虽不能语，而申明纪律，严肃有度。有童曰玉奴者，天赋甚慧，善揣信意。凡奏事及指挥军律，宾客语论，但回顾玉奴，画掌为字，悉能代信语，轻重缓急，便否避就，尽协其意。病将革，忽能语，太宗异骇，亲幸其第。信力疾扶于榻，感泣叙留，音词明彻，至死犹叩头乞严边备，毋忽亭障。信泣，太宗亦泣。至翌日卒，赐瑞玉小玦为含。 

　　田重进，范阳人，不识字，忠朴有守。太宗在藩邸，以酒饵赐之，拒而不受。使者曰：“晋王赐妆。”重进曰：“我只知有官家，谁能吃他人酒食乎？”人语太宗，极许之。后郑文宝出漕陕右，上嘱付曰：“田某先帝宿将，勇毅宣力，卿为朕善待之。” 

　　太原既平，刘继元降王随銮舆，将凯旋，而三军希赏，诸将遽有平燕之请，未敢闻上。崔翰者，晋朝之名将也，奏曰：“当峻坂走丸之势，所至必顺。此若不取，后恐噬脐。”上然之，改銮北伐，功将即而班师，因整旅徐还。无何，至金台驿，王师失利，间或南溃者数千骑。上遣翰以兵追之。翰奏曰：“但乞陛下不问奔溃之罪，臣愿请单骑独往，当携之而归。”上许之。翰棰马独往追之，将及，扬鞭大呼：“诸君不须若尔，何伤乎？料主上天鉴，处置精明，君等久负坚执锐，卫驾远征，一旦小忿，岂不念父母妻子忆恋之苦耶？上特遣吾邀尔辈同还，宜知几速反。”众稍稍听从，遂收身而还。夜半至营，各分部直，鸡犬亦不鸣。上喜，密解金带赐翰曰：“此朕藩邸时所系者。” 

　　端拱中，或言威虏军粮运不续，虏乘其虚，将欲窥取。朝廷亟遣大将李继隆发镇，定卒万余，护送刍粮数千辎车，将实其廪。虏谍报之，率精锐万余骑邀于中道。时尹继伦为沿边都巡检，领所部数千巡徼边野，忽当虏锋，虏蔑视而不顾，径欲前掠。伦谓麾下曰：“虏气锐于进，吾当卷甲衔枚，掩其后以击之。蛇贪前行，必忘其尾，岂虞我之至耶？”遂饱秣饫膳，伺其夕，怀短兵暗逐其后。至唐河，天未明，虏骑去我军将近，遂释鞅会食。食罢，将战，伦举兵一鏖，如拉枯折朽。胡雏越旦举匕方食，短兵击折一臂，乘马先遁，一皮室击死之。皮室者，虏相也。分飞溃乱，自蹂践，北窥之患遂已。继伦面色黧，胡人相戒曰：“‘黑大王’不可当。”后淳化中，著作孙崇谏陷北归，太宗召见，面诘虏庭事，崇谏备奏唐河之役，上始尽知，叹曰：“奏边者忌其功，不状其实以昧朕，非卿安知？”遽加防御使。 

　　贾黄中乃唐造《华夷图》丞相耽四世孙，七岁举童子，开头及第。李文正昉以诗赠之：“七岁神童古所难，贾家门户有衣冠。七人科第排头上，五部经书诵舌端。见榜不知名字贵，登筵未识管弦欢。从兹稳上青霄去，万里谁能测羽翰。”后淳化中，参太宗大政。性极清畏。尝知金陵，一日案行府寺，睹一隙舍扃鐍甚严，公怪之，因发钥，得宝货数十巨积，乃故国宫闱所遗之物，不隶于籍，数不可计。公亟集僚吏，启其封，悉籍之，以表上。上叹曰：“贪黩者，籍库之物尚冒禁盗，况亡国之遗物乎？”赐钱三百万，以旌其洁。事母孝，不幸年五十六，先母而逝，太宗恤其家。既葬，其母入谢，上面抚之：“勿以诸孙及私门之窘自挠，朕常记之。” 

　　梁丞相适顷为详议官，审刑议事厅旧在中书之旁、廨舍院之右。朋僚亲昵者往往时过笑语。公以政堂逼近，窃不自安，因命笔题厅之东，告来者曰：“紫垣甚近，黄阁非遥。僚友见过，幸低声笑语。适谨启。”后紫垣、黄阁不十年登之，语兆之应也若此。公之祖颢，字太素，郓人，登雍熙二年甲科。司谏、知诰、群臣封事悉付公并薛公映详定可否，多所弃斥。子固，字仲坚，用父荫赐进士出身。服阕，诣登闻，让前恩命，愿乡举，果详符二年亦擢甲科。 

　　钱文僖若水尝率众过河，号令军伍，分布行列，悉有规节，深为武将所伏。上知之，谓左右曰：“朕尝见儒人谈兵，不过讲之于樽俎砚席之间，于文字则引孙、吴，述形势皆闲暇清论可也，责之于用，则临事罕见有成效者。今若水亦儒人，晓武可嘉也。”时北戎犹扰，上密以手札访之。公奏曰：“制边灭戎之策无他，臣闻唐至三百年，而魏博一镇屯戍甚少，不及今日之盛，犬戎未尝侵境。盖幽、蓟为唐北门，命帅屯兵以镇之，稍有侵轶，则呼噏应敌。”时言者请城绥州，积兵以御党项。诏公自魏乘传疾往按。至则乞罢，时论韪之。上尝谓左右曰：“朕观若水风骨透迈，神仙资格，苟用之，则才力有余。朕止疑其寿部促隘，果至大用，恐愈迫之。”其后果夭。  
　 
卷第八

　　太宗御厩一马号“碧云霞”，折德扆获之于燕涧，因贡焉。口角有纹如碧霞，夹于双勒。圉人饲秣，稍跛倚失恭，则蹄啮吼喷，怒不可解。从征太原，上下冈阪，其平如砥。下则伸前而屈后，登高则能反之。太宗甚爱。上樽余沥，时或令饮，则嘶鸣喜跃。后闻宴驾，悲悴骨立。真宗遣从皇舆于熙陵，数月遂毙。诏令以敝帏埋桃花犬之旁。 

　　党进者，朔州人，本出溪戎，不识一字。一岁，朝廷遣进防秋于高阳。朝辞日，须欲致词叙别天陛，阁门使吏谓进曰：“太尉边臣，不须如此。”进性强很，坚欲之。知班不免写其词于笏，侑进于庭，教令熟诵。进抱笏前跪，移时不能道一字，忽仰面瞻圣容，厉声曰：“臣闻上古，其风朴略，愿官家好将息。”仗卫掩口，几至失容。后左右问之曰：“太尉何故忽念此二句？”进曰：“我尝见措大们爱掉书袋，我亦掉一两句，也要官家知道我读书来。” 

　　兴国中，太宗召陈抟赴阙。抟隐华山云台观，年百余岁。世宗拜谏议，不受。始四五岁时，戏涡水侧，一青衣媪抱置怀中乳之，曰：“令汝更无嗜欲之性，聪悟过人。”先生有高识，尝戒门人种放曰：“子他日遭逢明主，不假进取，迹动天阙，名驰寰海。名者，古今之美器，造物者深忌之。天地间无完名，子名将起，必有物败之。戒之！”放至晚节，侈饰过度，营产满雍、镐间，门人戚属以怙势强并，岁入益厚，遂丧清节，时议凌忽。王嗣宗守京兆，乘醉慢骂，条奏于朝。会赦方止。祥符八年岁旦，山斋晓起，服道衣，聚诸生列饮，取平生文稿，悉焚之，酒数行而逝。奇男子也。 

　　苏内翰易简在禁林八年，宠待之优，敻出夷等。李相沆入玉堂后于苏，一旦先除参政，以公为承旨，赉与参政等。苏不甚悦，上谓公曰：“朕欲正旧典，先合用卿，即正台宰，然庶欲令卿延厚寿基，稔育闻望，乃先用沆，卿宜无慊。”盖知其龄促也。公以母老，急于进用，因乾明圣节，进《内道场醮步虚》十首，中有“玉堂臣老非仙骨，犹在丹台望泰阶。”上悉其意，俾参大政，未几卒，年三十九。上嗟悼，为之雪涕，赐挽词，断云：“时向玉堂寻旧迹，八花砖上日空长。” 

　　王沔字楚望，端拱初参大政，敏于裁断。时赵韩王罢政出洛，吕文穆公蒙正宽厚，自任中书，多决于沔。旧例，丞相待漏于庐，然巨烛尺尽始晓，将入朝，尚有留案遣决未尽。沔当漏舍，止然数寸，事都讫，犹徘徊笑谈方晓。上每试举人，多令公读试卷。素善读书，纵文格下者，能抑扬高下，迎其辞而读之，听者无厌，经读者高选。举子当纳卷，祝之曰：“得王楚望读之，幸也。” 

　　王参政化基，兴国二年及第于吕蒙正榜，释褐授赞善，知岚州。赵韩王学术平浅，议以骤进之少年，无益于治，特诏改淮幕。公叹曰：“不幸丞相以元勋自恃，特忌晚进，男儿既逢明时，岂能事幕府，承迎于婉画之末乎？”抗疏自荐，表称“真定男子”。公常慕范滂有揽辔澄清天下之志，遂撰《澄清疏略》，皆切于时要。太宗壮之，曰：“化基自结人主，慷慨之俊杰也。”亟用之，由著作郎、三司判官、左拾遗，召试中丞，补阙知制诰。翘楚有望，尤善为诗，《感怀》有“美璞未成终是宝，精钢宁折不为钩”之句，可见其志矣。后参大政，赵镕以宣徽使知密院，上特命参政班在宣徽之上。 

　　唐彦猷侍读询、弟彦范诏，俱擅一时才雅之誉。彦猷知书好古，彦范文章气格高简不屈，疏秀比六朝人物。尤精翰墨，遣一小札，亦必华笺妙管，详雅有意。忽一客携黄筌《梨花卧鹊图》求货，其花画全株，卧两鹊于花中，敛羽合目，其态逼真，合用价数百缗。彦猷畜画最多，开箧以蜀之赵昌、唐之崔彝数品花较之，俱所不及。题曰“锦江钓叟黄筌笔”。彦猷偿其半，因暂留斋中少玩，绢色晦淡，酷类古缣。彦猷视其图角有巨印，徐少润揭而窥之，乃和买绢印。彦范博知世故，大笑曰：“和买绢始于祥符初，因王勉知颍州，岁大饥，出府钱十万缗于民，约曰：‘来年蚕熟，每贯输一缣，谓之和买，自尔为例。’黄筌，唐末人。此后人矫为也。”遂还之，不受其诬。 

　　徐骑省铉事江南后主为文馆学士，随煜纳图。太宗苛责以不能讽煜早献图贡，铉对曰：“臣闻四郊多垒，卿大夫之辱也。为人谋国，当百世不倾，讽主纳疆，得为忠乎？”太宗神威方霁，曰：“今后事我，亦当如是。”铉不幸，为学士，坐请求尹京张去华以一亲故注重辟，讽去华上言，贯索星见，请曲赦畿狱，坐是削官，为静难行军司马。后端居不出，铭其斋以自箴，曰：“爰有愚叟，栖此陋室。风雨可蔽，庭户不出。知足为富，娱老以佚。貂冠蝉冕，虎皮羊质。处之恬然，永终尔吉。”竟卒于邠。铉晚年于诗愈工，《游木兰亭》云：“兰舟破浪城阴直，玉勒穿花苑树深。”《观水战》云：“千帆日助阴山势，万里风驰下濑声。”《病中》云：“向空咄咄频书字，与世滔滔莫问津。”《谪居》云：“野日苍茫悲鵩舍，水风阴湿敝貂裘。”《陈秘监归泉州》云：“三朝恩泽冯唐老，万里江关贺监归。”《宿山寺》云：“落月依楼角，归云拥殿廊。”弟锴词藻尤瞻，年十岁，群从燕集，令赋《秋声》诗，顷刻而就，略云：“井梧分堕砌，塞雁远横空。雨滴苔莓紫，风归薜荔红。”尽见秋声之意。 

　　至道二年，曹璨自河西驰骑入秦，贼迁万余众寇灵州。上问吕相端、赵枢密镕平戎之略，吕奏曰：“容臣等共陈利害，为一状进呈。”时张洎对上前，斥端曰：“居启沃之地，君问即对。边城之急，岂容冥搜抒思，检阅补缀，深失訏谟之体。”端奏曰：“洎不过揣摩陛下意尔。”上为之默笑。洎善事内臣，动息先知，盖上意久欲弃之。果翌日，先于两府独抗一疏，盛言“乞弃灵武，深边馈运，豆粟硕费，刍车野宿，孤迥难援。泉源高涸，莫屯厚兵”云。上谓向敏中曰：“洎果为吕端所料。朕尝不喜刘蟠辈动即迎合，以卜朕意。今洎亦然。”以疏还之，谓洎曰：“卿所陈，朕不会一句。”顷在翰苑，眷遇特厚，凡篇章褒答，止谓之翰长，儒臣由此少解焉。 

　　寇莱公给事中，知吏部选，时张洎亦为给事中，掌考功。官序虽齐，视洎乃为属曹。寇少年进用，才锐气勇，复为首曹，慊洎不以本司官长奉己。洎又以老儒宿德闻望自持，不肯委节事寇。洎坐，寇视事罢，则整巾对书，终日危坐，伺候于省门，一揖而退，不交一谈。寇一日忽作《庭雀》一诗玩洎，略曰：“少年挟弹多狂逸，不用金圆用蜡圆。”盖讥洎顷在江南重围中为李煜草诏于蜡圆中，召上江救兵之事也。洎不免强颜附之。后稍亲昵，其辨诵谈笔，横飞于席间。寇胸中素蕴养畜不发者，尽为洎藉而取之，因是大伏，遂推挽于朝，力加荐擢。 

　　太宗推敦台宪，动畏弹奏。雍熙九年，春宴，上欢甚，时滕中正权中丞，上谓群臣曰：“朕所乐者，非歌舞樽罍，盖时平民康，与卿等放怀同庆尔。”顾中丞曰：“三爵之饮宴，实为常礼。朕与群臣彻常算，快饮数杯可乎？”中正奏曰：“臣闻文王在镐，与鱼藻同乐。古之诫者，但恐湎淫失度尔，今君臣熙洽，穆穆皇皇，微臣敢不奉诏。”殿上皆呼万岁。遂以虚爵遍授，俾恣饮焉。 

　　孔承恭上言，举令文“贱避贵”之类四条，乞置木牌立于邮堠，以为民告诉。行之。一日，太宗问承恭曰：“令文中贵贱、长少、轻重各有相避并讫，何必又云‘去避来’，此义安在？”承恭曰：“此必戒于去来者，互相回避尔。”上曰：“不然。借使去来相避，止相憧憧，于通衢之人密如交蚁，乌能一一相避哉？但恐设律者别有他意。”其精悉若是。 

　　太宗深惜民力，擢樊知古为谏议、河北东西都转运使，自樊始也。奏请修河北诸城，计木五百万条，畚什具七百万事。上曰：“大河乃天设巨堑，以限夷夏。匈奴岂有违天限之势乎？万里长城，金汤之固，又奚为哉？重困吾民，损和伤事，所陈过当，宜罢之。”诏有司量给材用修整。知古，江南人，无乡里之爱，举于乡，不获第，因谋北归，献计于朝。以钓竿渔于采石江凡数年，横长絙量江水之广深，絙或中沉，阴有物波低助起，心知其国之亡，遂仗策谒太祖，奏曰：“可造舟为梁，以济王师，如履坦途。”送学士院，本科及第，遣湖南督匠造黄黑龙船于荆南，破竹为索，数千舰由荆南而下。舟既集，就采石矶试焉，密若胼胁，不差尺寸。知古旧名若冰，太祖以其声近“弱兵”之厌，故改之。江南平，为侍御史，邦人怨之，累世丘木悉斩焉。 

　　太宗亲征北虏，师还途中，御制诗有“銮舆临紫塞，朔野冻云飞”。遂令何蒙进《銮舆临塞赋》、《朔云飞》诗。召对嘉赏，授赞善。诗有“塞日穿痕断，边云背影飞。缥缈随黄屋，阴沉护御衣”。俄一县尉宋捷者，庸督护辇道，倚其姓名之谶，旋构一官。因而章疏歌颂，杂进不已，诸科亦扣行在，乞免文解，其表面签题云：“进上官家赵。”浼渎旒扆，有司亟请随驾至银台，应奏御文字，先经本台封驳方进，因而少戢。 

　　许骧知益州归，首奏曰：“乞预为剑外之备。”上怪问之，骧曰：“臣解秩时，实无烽警。蜀氏浮窳，易扰难安，以物情料之，但恐狂啸不测。”既而不久，李顺果叛，时皆伏其先见。朝廷遣王继恩讨之，既平，除张乖崖知益州。继恩等素失督御之略，师旅骄狠。咏密奏，乞命近臣分屯师旅，以杀其势。朝廷命张鉴往，上召对后苑。鉴虽进士，本出将家，奏曰：“成都新复，军旅未和，闻使命遽至，贸易戎伍，虑有猜惧，变生不测。乞假臣一安抚之命，臣至彼自措置。”上嘉纳。后果以川峡分为益、梓、利、夔四路。代还，拜谏议。 

　　朝廷议城古威州，遣访郑文宝公，奏曰：“欲城威州，不若先建伯鱼、青冈、清远三城为顿归师之重地。俟秦民稍苏，辟营田，积边粟，修五原故积之地，党项之酋豪，为我鹰犬。若尔，则不独措注安西，亦可绥服河湟。此定边之胜策也。”朝廷从之。建兴三城之役，费缗粟数十万计，西民苦之。一夕尽为山水荡去。又奏减解池盐价，损课二十万缗。贬蓝山、枝江、长寿三县令。累年方牵复工部员外郎、转运使。文莹顷游郢中二邑，僧壁尚有公之诗，《郢城新亭》曰：“每到新亭即厌归，野香经雨长松围。四檐山色消繁暑，一局棋声下翠微。冰片角巾簪涧月，锦纹拳石砌苔矶。近来学得笼中鹤，回避流莺笑不飞。”《寒食访僧》云：“客舍愁经百五春，雨余溪寺绿无尘。金花开处秋千鼓，粉颊谁家斗草人。水上碧桃流片段，梁间新燕语逡巡。高僧不饮客携酒，来劝先朝放逐臣。”篇篇清绝，不能尽录。公闻云州陷，衣胡服，引单骑，冒雪间道走清远故城，得其实，奏请班师。 

　　太宗居晋邸，知客押衙陈从信者，心计精敏，掌功官帑，轮指节以代运筹，丝忽无差。开宝初，有司秋奏：“仓储止尽明年二月。”太宗因诘之。信曰：“但令起程即计往复日数，以粮券并支，可责其必归之限。运至陈留，即预关主司，戒运徒先候于仓。无淹留之弊，每运可减二十日。楚、泗至京，旧限八十日，一岁止三运，每运出淹留虚程二十日，岁自可增一运。”太宗以白太祖，遂立为永制。一岁，晋邸岁终筹攒年费，何啻数百万计，惟失五百金，屡筹不出。一苍头偶记之：“晋王一日登府楼，遥观寻橦者，赏叹精捷，令某府取库金与之。时信不在，后失告之。”魏丕为作坊使，旧制，床子弩止七百步。上令丕增至千步，求规于信。信令悬弩于架，以重坠其两端，弩势负，取所坠之物较之，但于二分中增一分以坠新弩，则自可千步矣。如其制造，后果不差。 

　　景祐元年，张唐卿榜赐恩泽出身、章服等，制诰词略云：“青衿就学，白首空归。屡陈乡老之书，不预贤能之选。靡负激昂而自励，止期华皓以见收。”仁宗怒曰：“后世得不贻其子孙之羞乎？”御笔抹去。宋郑公别进云：“久沦岩穴，夙蕴经纶。莺迁未出于乔林，鹗荐屡光于乡校。纵辔诚亏于远到，搏风勉屈于卑飞。”上颇悦。 

　　安鸿渐滑稽轻薄。或传凌侍郎策世绪本微，其父曾为镇所由，公方成童，父携拜鸿渐，为立一名。渐因命名曰“教之”，安言所由生也。鸿渐老为教坊判官，凌公判宣徽院，乐籍隶焉，亦微憾之。一日，谓之曰：“汝，今世之一祢衡尔，才虽不逮，偶免一烹焉。” 

　　杜文正镐，江南集贤校理澄心堂，归朝直秘阁。上幸太阁，询经义，敷对称旨、赐金紫。景德中，为近侍，扈从澶渊之幸。洎凯旋，銮驾还阙日，有司空行宫，适当懿德皇后忌辰，上疑回銮鼓吹鼙管非便，时公为仪仗使，已先驰还阙，备迎驾之仪，遂驰骑问公。公即奏曰：“于义无害。武王载木主伐纣，时居丧，尚前歌后舞，况忌者乃追远存思尔。”公凡戒检书吏曰：“某事，在某书某卷、几叶几行。”覆之，未尝有差。 

　　太宗诏卿士举贤良，翰林朱公昂举陈彭年。陈以家贫，无贽编可投之备入削，奏乞终任，不愿上道。杜龙图镐、刁秘阁衎列章奏曰：“朱昂端介厚重，不妄举人，况彭年实有才誉，幼在江左，已为名流所重。乞不须召试，止用昂之举，诏备清问可也。”乃以本官直史馆。  
卷第九

　　李先主传

　　唐祚告绝，江南始有国。广陵杨氏，当天祐戊寅间，江、淮无主，奄三十郡，自建正朔，制度草创。后授于李氏，方能渐举唐室宪章，命尚书陈浚专修《吴史》，未成而浚没。建隆、乾德间，史官高远著《吴录》二十卷，未参本朝之史。会远遽卒史馆之内。远将病，其稿悉焚之，故江南始末，多或漏落，犹于余书杂著间有载其事者。 

　　先主昪，字正伦，唐宪宗第八子建王恪之元孙。其父志，去宗室悬远，遂飘游他郡，为徐州判官。安贫谨厚，喜佛书，多游息佛寺，号为李道者。主以光启四年生于彭城，会天下丧乱，因转徙濠、梁。家贫，二姊为尼。吴武王杨行密克濠、梁，主为乱兵所掠，时尚幼，行密见而奇之，育为己子。长子杨渥骄狠恣横，多或凌之。行密虑为渥所害，谓大将徐温曰：“此儿异常，吾深爱之，虑失保佑，汝无子，可赐汝养之。”温得主，致保姆，命师傅，鞠育异之。及长，身长七尺，坦额隆准，神彩鉴物。虽缓行，从者阔步追之不及，相者曰：“正所谓龙行虎步也。”瞻视明灿，其音如钟。尝泛舟渡淮，暴浪中起，舟人合噪，喧号无制，主举声指画，响出数百夫外，两岸皆闻。天祐中，童谣曰“东海鲤鱼飞上天”，盖谓主素育于徐氏，后竟复唐姓。一狂僧走金陵城中，猖狂荒急，每见人则寻“飞龙子”，凡十余年。逮主来为升州刺史，狂僧见之，乃不复寻矣。 

　　时江淮初定，守宰者皆武夫，率以兵戈为急务。主独好文，招儒素，督廉吏，德望著立，物情归美。徐知训为淮南节度使，骄侈淫虐，为朱瑾所杀，一方甚扰。主亟往代之，悉反其治，谦宽敦裕。初，知训已忌主之能，每欲加害。尝开宴，主预坐，伏剑士于室，刁彦能行酒，以爪掏主。主佯吐茵而起，偶免之。后又饮于广陵城东山光寺，会主适自京入觐，亦预焉。知训狂酲，决欲害之。其弟知谏白于主，遂鞭马急奔。知训不逞，授剑与彦能，俾急追之。彦能及于中途，但举剑扬袂遥示之，及河而止，以“奔骑难追”为白。迨知训遇害也，其父温方知其恶，将吏尽被黜责。 

　　明年，建吴国，以主为左仆射，参大政，于是百姓始得投戈息肩。时四境虽定，惟越人为梗，主不欲渎武，专务安辑，遂许和好。戢兵薄赋，休养民力。山泽所产，公私同之。戢扰吏，罢横敛，中外之情，翕然依附，虽刚鸷狠愎者，率亦驯扰。所统仅三十余州，为太平之世者二十年。置延宾亭，待四方豪杰，无贵贱之隔。非意相干者，亦雍容遣之。漂泛羁游辈，随才而用之。缙绅之后，穷不能婚葬者，皆与毕之。义父温虽镇金陵，凡朝政但总大纲而已，台阁庶政，皆主决之。金陵司马徐玠者，性诡险，深忌于主，屡讽温曰：“辅政之权，不宜假也。请以嫡子知询代之，以收其势。”主知之，连上疏求罢政事。表将上，会温卒，知询果袭之，所为不法，不久乱萌已兆。主使谕之，亟令入朝，以逭萧墙之祸。朝廷以为左统军，悉罢兵柄。主时始专大任，秉执益谨。一旦，临镜理白髭，喟然叹曰：“丈夫此物悬于颔，壮图已矣。时不待人，惜哉！”有周宗者，广陵人，少孤贫，事主为左右给事，敏黠可喜。闻主之叹，请入广陵，告宋齐丘以禅代之事。齐丘险刻，忌其谋非己出，手疏切谏，言：“天时人事未可之际，请斩宗为谢。”主怒其专，辄将斩之，徐玠力援，获免。后数年，徐玠请禅之说行，宗方复职，后竟为枢密使。后五载，壬辰岁，出镇金陵，以长子璟为兵部尚书、参政事，如温之制。甲午岁，进封齐王，加元帅，置左右丞相，以宋齐丘佐之。丁酉十月，受吴禅，奉吴主为让皇，改年升元，追尊考温武皇帝，子璟为吴王。以建康为西都，广陵为东都，即金陵使府为宫，但加鸱尾栏楯而已，终不改作。接见亲族，一用家人礼。昔所师友之尊长者，皆亲拜之。 

　　初，主将受禅也，时吴之宗室临川王濛，久囚废于历阳。司马徐玠素不悦于主，欲濛受禅，阴讽太尉、中书令西平王周本及赵王李德诚辈，倚以德爵勋旧之重，欲使推戴于濛，盖玠之谋也。濛闻将受禅，杀监守者，与亲信走骑投西平王周本。本已昏耄，不知时变，皆其子祚左右其事，故拒之，不令入报。濛恳祈再三，亦不许，闭中门外，执濛以杀之。本知之，怒曰：“我家郎君，何不使吾一见？”濛既被害，吴室遂移，本力疾扶老，随众至建康，但劝进而已。自是心颇内愧，数月而卒，实素无推翊之诚，而主宽裕，置而不辨，及其死也，厚葬之，优恤其孤。 

　　迁让皇于京口，以润州廨舍为丹阳宫以处之。用亲吏马恩让为丹阳宫使。让皇以世子琏嘱于主曰：“吾无一事，但为选师儒之有年德者，教育吾儿，令知人伦孝让，他日不绝祀享，俾吾先血食泉下，吾志足矣。”主为选中书舍人徐善兼右庶子以教焉。琏，让皇长子也。十岁封江都王，立为太子，性淳谨好学，骨清神浅，唇缩齿露，风鉴者所不许。主受禅，封琏中书令、池州刺史，将赴上，遇寒食饮冷失节，卒于池口舟中，年十九岁。 

　　初，先主第四女，琏纳之为妃，贤明温淑，容范绝世。及禅代，封永兴公主，闻人呼公主，则呜咽流涕，辞不愿称，宫中为之惨戚。琏卒，永兴终身缟素，斥去容饰，不茹荤血，惟诵佛书，但自称“未亡人”，朝夕焚香，对佛自誓曰：“愿儿生生世世，莫为有情之物！”居延和宫，年二十四，无疾坐亡。凡五夕，光如白练，长丈余，自口而出，至敛，温软如生。主感悼哽痛，诏李建勋刻碑宫中，纪其异。 

　　未几，将复有唐之姓，尚怀徐氏之恩，未欲骤改，不忍即言；既而诸王露奏恳请，方下议有司，及百官中外惇情，不得已，方复姓李，立唐之宗庙，祀高祖及太宗而下。追尊考温庙号义祖，封徐氏二子为王。用张居咏、李建勋平章事，张延翰为仆射。 

　　十一月，让皇殂于丹阳宫，主丧服三年。受禅之三载夏四月，始郊祀圜丘。时当上旬，月没颇早，逮升坛之际，皎洁如昼，非日非月，至柴燎甫毕，夜景复晦，一若常夕，人咸异之。群臣请上尊号，主曰：“尊称者，率皆虚美尔，且非古制。”抑请不允，下诏曰：“宜寝来章，不得再上。”时全吴符瑞不辍，所奏皆抑而不纳。以张宣为鄂州节度使。宣以边功自恃，强横不法。鄂市寒雪，有民斗于炭肆者，捕而诘之，乃市炭一秤，权衡颇轻。使秤之，果然。宣斩鬻炭者，取其首与炭悬于市。主闻之，叹曰：“小人衡斛为欺，古今皆然。宣置刑太过。”尽夺官，以团副置于蕲春，遣润州节度使王兴代之。时天下罹乱，刑狱无典，因是凡决死刑，方用三覆五奏之法。民始知有邦宪，物情归之。果安州节度使李全金，感慕德谊，率众来归，封全金为宣威统军。 

　　是岁，赵王李德诚卒。德诚即建勋之父也，少时，人相曰：“泰山之高，可比君福。不用寸功，日享千钟。”德诚少事吴主，独无一能，宠遇特深，为马步军使，但丰白充美，服裘乘马而已。从诸军围安仁义于润州，诸军见仁义皆慢骂诟辱；惟德诚执礼，未尝以一语辱之。城陷，仁义执弓矢毅然坐于城上，无敢近者。久之，独呼德诚使前，曰：“雀鼠小人皆骂辱吾，独汝见我有礼，且有奇相，他日至贵。吾委命于尔，以为尔功。”乃掷弓矢于地，以爱妾美玩尽赠之。德诚扶掖下城。由是擢拜，日进中书令，封赵王。子四十余人，至先主受禅，用其子建勋之谋，率诸侯劝进。以推戴之功，卒厚宠遇。杨武王诸将，惟德诚无寸功，止用谦善而已。卒年八十四。 

　　梁王徐知谔卒，温之少子也。该明经术，风度□□，善为诗属文，好游乐，善狎侮，□□遍购古书名画。一日游蒜山，除地为广圃，编虎皮数百番为巨幄，植旗张纛，极于骄侈，自号“武帐”。会文武，大张乐饮酒以乐焉。方鼓吹振天，忽神物卷江波为大风雨，尽拔去其帐，乱飞如蝶，翳空而散。知谔单骑奔建康，感寒，遂病而卒。平日尝谓所亲曰：“谚谓‘人生百岁，七十者希’。吾幼享富贵，而复恣肆，一日之费，敌世人一年之给，或幸卒于七十之半已足矣。”果卒于三十五。十子，皆郡县公。 

　　冬十月，主巡幸东都，邀故老宴于旧宅；亲戚有亡者，吊抚慰劳；勋臣义士之墓，亲设祭诔；披决囚系，逾月而归。时贡条未备，士有仗策献文、稍可采录者，委平章事张延翰收试院，量材补用，皆得其职。主有异见，人之休戚死生，皆先见之。汤悦仕吴为秘校，主受禅，用为学士。一日，谓悦曰：“近觉卿神彩明焕，精芒中发，得非有异遇乎？”悦不敢隐，曰：“臣数日前，夙兴颒面，流星坠盆中，惊异之际，将掬之，星飞入口。余无他遇。”主曰：“卿之贵异，他日无比者。”果事三朝，后归朝为太子詹事，八十余卒。 

　　虔州节度使王安持节请觐，遂卒于朝，年七十二。安，庐江人，少事吴武王，观战，战酣，武王坐于高阜，注目以望阵势，安捧匜器侍侧。忽阵外一执槊勇士疾走而至，径趋王座，止数十步，安始觉，左右尽凝立，瞪目前视，无一夫警者。安乃置所捧于地，取弓射之，一发而倒，徐纳弓于弢中，复捧器而立，神色不少变。武王奇之，曰：“汝真有器度，当至极贵。” 

　　冬十月，诛泰州刺史褚仁规，广陵人，暴迁至广陵盐监使。凡为治厉于威刑，民吏戢惧。所部皆富于鱼盐竹苇之产，国家每有大役，常赋不能给者，仁规视民中所有，举籍取之，以应国调，事讫偿之，略无逋负，民亦无怨，主甚赏之。仁规晚年，掊克无度，率入私门，驱掠妇女，刑法横滥。会陈觉与之有隙，密暴其状，遣御史劾之，主尽释不问。将东巡，召为靖江军使，督舟师为从，及还，遂留之，以罢其郡使，再下书责其残暴。仁规豪粗无术，乘恚上书，颇肆抵忤，几无君臣之分。下其事，委陈觉就泰州按鞫。仁规闻使者往按，大惧，遂自首。收付大理，数日赐死。 

　　秋七月，宋齐丘罢丞相，为洪州节度使。盖齐丘屡讽主曰：“天下自广明之后，崩离板荡垂四十年，诸侯角立。今才名有望，主仍江、淮频岁丰稔，兵食皆足，乃天意欲中兴土运之际，宜恢复疆宇，为万世之固。”主长叹，谓齐丘曰：“吾少长军旅，睹干戈为民之害甚矣，不忍复言，苟彼安，吾亦安矣，何更求哉？先生之教，谨不敢守。”由是收权衡之柄，因黜之，以远其惑。 

　　是年，吴越灾，宫室府库，铠甲庾廪，焚之殆尽。群臣复欲乘其弊而袭之，诸将自奋者甚众。主固拒不许，曰：“人生何堪此酷也，土木当亦伤害。”乃遣使唁之，赍帑粮镪仅百余艘，以赒其急。越人德之。 

　　显德中，周世宗即位，主遣韩熙载往朝。及归，主因问新帝容表言动及朝廷体貌，熙载盛言：“惟见殿前典亲兵赵点检，即太祖也。龙角虎威，凛然有异，举目顾视，电日随转，公卿满廷，为气焰所射，尽夺其色。新帝虽富威武，其厚重之态，负山河之固，但恐不及。”其后太祖即位，主方悟熙载之语。 

　　主将近暮年，厄运所会，日渐衰谢，自世宗平淮甸，已抱唇亡之忧。无何，太祖于京城南池按甲舫战舰，日习水战。间者归报，主误猜疑，愈抱隐忧，实将平扬州也。小人因是观衅者，纷纷奔叛，竟以平吴之策献于朝。初，彭泽令薛良者，以赃贬池州文学，因不逞之臣杜著者，伪为吴商，绝建德渡，奔献策，请决秦污陂，岁溉美田数千顷亩，江南深仰焉。使阴决之以枯，岁谷廪实无仰，可俯而拾。太祖怒曰：“天产五稼，以养生民。决陂杀谷，吾其肯乎？”立命斩良并著于蜀市，下诏抚慰。主方少安，而狂妄辈因遂戢。终以城闉隘蹙，欲迁豫章，尤不逮金陵之广，上驰诏劝使仍旧，主遣熙载入朝聘谢。熙载归语主曰：“五星连珠于奎，奎主文章，仍在鲁分。今晋王镇兖、海，料非久必为太平中国之主。愿记臣语。”时乾德丁卯之岁也。 

　　主自受代以来，台阁多俗吏，细大之务，主亲决之。末年始用儒雅，杂用简易之政，悉罢苛细，将修复典故，以为著令，因感疾，渐至残废，遂寝焉。晚为方士所误，饵硫黄丹砂，吐纳阴修之术，忽躁怒。居常最宽和，殆病，百司奏事，或厉声呵诟，然无他害。群有司案牍，果事理明白者，则收敛颜色，殷勤谢而从之。既觉数屯，多布德泽。文武官没者，子孙随收叙，不限资荫；孤露者，营其婚葬；幼未堪任及无嗣者，出内帑以赈之；死王事者，下至卒伍，皆给二年之廪。士之贵贱长幼，卒无身后之患。 

　　先是数载前，一渔者持蓑笠纶竿，击短版，唱《渔家傲》，其舌为鸣桹之声以参之，自号“回回客”。人后疑为吕洞宾。音清悲切烟波间，听者无厌。唱曰：“二月江南山水路，李花零落春无主，一个鱼儿无觅处。风兼雨，土龙生甲归天去。”人或与钱，则摆首不接。唱于金陵凡半年，了无悟者，里巷村落皆歌焉。“土龙生甲”，果以甲辰岁二月殂于正寝。“鱼儿”，乃向所谓鲤鱼也。歌中之语皆验焉。遣乡郡公徐邈奉遗表来上，太祖废视朝五日，特遣鞍辔库使梁义吊祭，赠仪典隆厚。嗣君遣冯谧乞追尊帝号。许之，谥曰孝高皇帝。议者以先主继唐昭宗之后，号当称宗。韩熙载建议，以谓“古者帝王，己失之，己得之，谓之反正；非我失之，自我得之，谓之中兴。今先主，中兴之君也，宜当称祖。”舆论是之。遂庙号烈祖，陵曰永陵。 

　　先主幼历丧乱，备诸险易，故持兼节，以固勤托孝，谦卑自牧。身为辅相，事义祖徐温礼如庶人。稍有疾，则衣不解带，药必亲尝。温尝责诸儿曰：“汝辈能如二兄，则可以为天下范也。” 

　　以长子璟嗣，皇后宋氏为元恭皇太后。子四人，西平王景遂、宣城王景达、保宁王景遇。  
　 
卷第十

　　江南遗事

　　钟山相李建勋，少好学，风调闲粹。徐温以女妻之，奁橐之外，复赐田沐邑，岁入巨万。虽极富盛，不喜华靡，屏斥世务，喜从方外之游。遍览经史，资禀纯儒，故所以常居重地，寡断不振。其为诗，少犹浮靡，晚年方造平淡。营别墅于蒋山，泉石佳胜。再罢相，逼疾求退，以司徒致仕，赐号钟山公。或谓曰：“公未老无疾，求此命，无乃复为九华先生耶？”九华即宋齐丘，常乞骸，屡矫国主。公曰：“余尝笑宋公轻以出处，敢违素心，吾必非寿考之物，劳生纷扰，耗真蠹魂，求数年闲适尔。”尝畜一玉磬，尺余，以沉香节安柄，叩之，声极清越，客有谈及猥俗之语者，则击玉磬数声于耳。客或问之，对曰：“聊代洗耳。”一轩，榜曰“四友轩”。以琴为峄阳友，以磬为泗滨友，《南华经》为心友，湘竹簟为梦友。果遂闲旷，五年而卒，江南之佳士也。

　　白鹿洞道士许筠，世传许旌阳之族，能持《混胎丈人摄魔还精符》按摩起居，以济人疾。含神内照，恬然无欲。忽一越人来谒曰：“吾有至宝在怀，今垂死，欲求一人付之。举世皆贪夫，无堪受者；欲沉于海，又所不忍。”出一丸石，如碧玉鸡卵，以赠筠，且曰：“古传扶桑山有玉鸡，鸣则金鸡鸣，金鸡鸣则石鸡鸣，石鸡鸣则人间鸡悉鸣矣，此石鸡卵也。张骞又曰‘瑟母’。出扶桑山，流落海北岸，能噏宝玉屑。但五金砂及宝矿，碎而成屑，以卵环揽，宝末尽黏其上，不假淘汰。”筠得之，漫于金沙浣取试，揽金屑如碎麸，尽缀于卵。取烹之，皆良金也。日取百铢。筠曰：“吾此学不贪为宝，此物丧真，于道益远。”瘗于钟山之中，后竟无得者。 

　　徐常侍得罪窜邠。平日尝走书托洪州永新都官胡克顺曰：“仆必死于邠。君有力，他日可能致我完躯，转海归葬故国，侍先子于泉下，即故人厚恩也。”未几，果遣讣来告。顺感其预托，创巨舟，赍厚费，亲自往邠迎之。舟出海隅一巨邑，忘其名，邑有东海大帝祠，帐殿严盛，祷享填委。时索湘典邑，舟未至，铉先谒之，称江南放叟徐铉。湘素闻其名，悚敬迎拜。冠服严伟，笑谈高逸，曰：“仆得罪于邠，幸免囚置，放归故里，舣舟邑下，因得拜谒，仍有少恳拜闻，迨晚再谒。”语讫，失之。湘大骇。未久，津吏申：“有徐常侍灵柩船到岸。”湘大感动，亟往舟，抚其孤曰：“先公有真容否？”曰：“有”。遂张之于津亭，果适之来谒者。湘设席感动，置醪俎，再拜以奠。迨暝，果至，曰：“适蒙厚飨，多谢，实己之幸。盖少事，不得已须至拜叩。仆在江南为学士日，一里旧赍一宝带，托仆投执政，变一巨狱。仆时颇有势焰，执政不敢违。然事不枉法，以赃名挂身，恐旅榇过庙，帝所不容。君宰封社，庙籍乡版，皆隶于君。君为吾祷之，帝必无难。”湘感其诚告，为之洁沐，过己事。斋心冥祷讫，令解纤过庙，恬然无纤澜之惊。薄暮，果再至，饰小怀刺为谢。其刺题曰：“铉专谢别东坡索君贤者，含喜再拜。”欻然而去。洎再开其刺，旋为灰飞。湘颇怀“东坡”之疑，后果为左谏议大夫。 

　　庐山布衣江梦孙，浔阳人。博综经史，孝弟介洁，不妄语，不隐己过。李主召置门下，为国子司业。一旦面陈曰：“迂儒无所补，平生读书，意在惠民，空言无益，愿求一官以自效。”主曰：“胡为卑飞自丧其节耶？”固不许。固求之，补天长县令，以官诰示之曰：“授告罢，与君无宾友之容。”指其庭曰：“此地即君敛板趋伏之所也，君宁甘乎？”梦孙曰：“苟遂素愿，无惮其他。”乃授之。至治所，其吏白曰：“正厅凶恶，自来邑令居之，怪异不得其终。已陈设使厅矣。”江因呵曰：“长民不踞正厅，非礼也。”既上事，久之，果有妖物啸梁仆瓦，喧号万状。群吏伏匿，江整衣焚香奠酒，语鬼曰：“仆为令，合踞此厅。君等有祠堂林墓，安得居此耶？吾行己不欺暗室，无惧君辈。此处必有祀典尊神，吾当告之。”语讫，移榻就寝，高枕而卧，寂无见闻。后视事，率以简易仁恕为理，士民爱之。甫及满任，解秩归田，县人缘河泣涕，挽舟酷留，凡不绝者三日。主闻之，嘉叹不已，手批委曲，以美爵诱之，惇劝再任。坚然不起。耕田侍母氏，暇则以经术课诸生及子直木，后为员外郎。 

　　王建封事李氏，为天威军都虞候，骁勇刚直，平建州，功冠诸将，擢刺史。后围福州，与诸将争功，城垂克，建封勒兵退，至坏成绩。主衔其恨，方理擅退兵者，将诛之，建封大怖，纳官以自劾。李主佯示宽厚，召还，付以精兵，稔其熟也。后果怙权，渐侵朝政。时钟谟、魏岑、李德明二三小人，以奸佞获幸，倾害忠良。建封上书历诋数子之恶，庭诤喧诟，请尽诛窜，进用公直。璟大怒曰：“武世既握重兵，复干预国政，如何可事主君耶？”流池州，道杀之。才死，钟、魏等日见建封为祟，厉声曰：“吾为国击邪去恶，欲诛君辈以肃朝纲，嗣君反诛于我，今奉候诸君，共辨于阴。”昼夕随之。岑等呼道士奏章告天，竟不能脱。不月余，二三子相继卒。 

　　嗣主璟幼有奇相，惟义主徐温器之，曰：“此子殆非人臣相。”温令，即命同席，南向以坐之，曰：“徐氏无此孙。”温自金陵迎吴王于迎銮江，大阅水嬉，还至百家湾，向夕暴风忽起，舟人束手于骇浪中。温四望无计，遂袒裼负璟于背，回语嫔御曰：“吾善游，不暇救尔辈，所保者，此子尔。”言讫，风息，若神护。璟天姿高迈，始出阁，即就庐山瀑布前构书斋，为他日闲适之计。及迫于绍袭，遂舍为“开先精舍”。 

　　吴武让皇既殂于丹阳，其族属尚居泰州廨舍，先主自受禅已还，未暇措置，迨殂，方嘱付嗣君曰：“邦君皆杨氏所有，天地事物之变，偶移在我，然顺逆之势不常。吾所悯孤儿婺女，侨寄殊乡，令往泰州津敛杨族，安于京口，赒赡抚育，无令失所，男女婚嫁，悉资官给。”璟禀遗戒，遣园苑使尹延范具舟车调费，往泰般护。时王室在难，道路已乱。延范虑有他变，取子弟六十人皆杀之，惟载妇女以渡江。璟大怒，以延范腰斩，仍诛其族于市，以慰其冤。杨氏诸女二十余人，选士族嫁之，奁匣闺橐，不失常度。 

　　江南故国，每至暮冬，淮水浅涸，则分兵屯守，谓之“把浅”。时监军吴延诏以为时平境安，当无事之际，虚费粮廪，亟令撤警。惟淮将刘仁赡熟练防淮之事，具启以为不可。未几，报周师以间者所误，半夜猝至，郡人大恐。仁赡神气闲暇，部分守御，其坚如壁。周师斩间者于岸，卷兵遂退。 

　　孙忌，高密人，孤贫好学，喜纵横奇诡。时李先主辅政，忌谒之。口吃，与人初接，不能道寒温，坐顷之际，词辨锋起，不拘名理。主怜其才，辟置门下。后过江与徐玠同赞禅代之事，擢拜学士，为中书舍人，宋齐丘排出舒州观察使。州多黥隶凶人，曰“归化军”。忌因抚视不均，忽二卒白昼持刃求害于忌。贼由西门而入。忌坐东门，先见之，屏左右，厉声扬袂招之曰：“吾在此。”贼已错愕，谓贼曰：“尔辈杀吾未晚，大丈夫视死若归。无名而死，然亦可惜。吾死，汝辈必不免，岂不少念所亲负尔可罪，例殃其族乎？”因谕之祸福，贼渐留听。又与之约曰：“吾解金带助汝急奔，有追汝者，指天地神明为殛。”贼感其言，还带而遁。其办画率类此。忌后擢拜，与冯延巳俱相。延巳丑其正，谓人曰：“可惜金盏玉杯盛狗屎。”后使北周，世宗不道，甘言取悦于忌，问以江南虚实、兵甲粮廪。忌正色抗辞曰：“臣为陪臣，代主以觐天王，反以此钩臣，臣肯背心卖国以苟富贵乎？惟死以谢陛下尔！”世宗命斩之。将诛，南望再拜，遥辞其主，顾左右曰：“吾此一死，可羞千古佞臣贼子之颜，复何恨哉？”引颈迎刃。璟闻之，北而素服招魂，举哀至恸，其痛几绝。 

　　李彦真为楚、海州刺史，吏事精敏，声誉日益。后移寿春，惟务聚敛，不知纪极，列肆百业，尽收其利。古安丰塘溉田万顷，寿阳赖之。彦贞托浚濠为名，决塘以涨濠，濠满塘竭，遂不复筑。民田皆涸，无以供舆赋，尽卖之而去。彦贞选上腴贱价以市之，买足，再壅塘以畜水，岁积巨亿。一旦酷暑，彦贞晓凉坐安舆行田，霆震暴起，黑雾入舆，卷彦贞入杳冥中，食顷掷下，烂碎于地。俄又飞火环其舍，帑庾厩库，净无孑遗，被焚者十余人，大为兼并之戒。后主督县吏取版籍，招旧主，复还之，以警天鉴。后子孙亦以祸败。 

　　晋王景遂，先主第三子，天资雍睦，美姿容，性和厚。让皇殂于丹阳，遣送葬，望柩哀恸雨泪，观者为之出涕。兄璟继位，立为储副，固让不从，改字退夫以见志。接物得人欢心，喜与宾僚宴咏，投壶赋诗。好用美玉器，每以玉器行酒，客传玩，惟赞善张易乘醉抵于地曰：“轻人贵宝，殿下岂当至是耶？”坐客失色。景遂收容厚谢，撤以他器。嗣主遣易泛海使契丹，景遂手疏留之，曰：“朝中如易者几希，宜朝夕左右。今泛不测之渊，投足黠虏，归朝莫准。”嗣主答曰：“张易奇人，海龙王亦惧之。”景遂一日朝服，忽于空中揖让，谓左右曰：“上帝诏许旌阳召吾偕往，须当行矣。”急入北堂，拜辞所生母，无疾坐亡。赠太傅，谥文成。 

　　常梦锡，凤翔人。岐王李茂贞临镇，惟喜狗马博塞，驰逐声伎。梦锡抱学有才，虽为乡里所重，以茂贞不礼儒术，故束书渡淮至广陵，谒先主，辟置门下，洎受禅，迁侍御史。词气方毅，深识典故，擢为给事中，悉委机事。历言宋、陈、冯、魏辈奸佞险诈，不宜置左右。主深然之。事垂举而主殂，遂为群党排击，黜池州判官。起为礼部尚书，不复言事。自割地之后，公卿在坐，有言及大朝者，梦锡大笑曰：“君辈尝言致君如尧、舜，何忽一旦自以大国为小朝，得地愧乎？”众皆默散。梦锡文章诗笔精赡合体，然懒于编收，故无文集。方与客坐，奄然而卒。前数日，谓所知曰：“齐丘、陈觉辈败在朝夕，但恨不能延数日之命，俾吾目见。然先在泉下，俟数子之诛。”果卒不久，齐丘雉经于青阳，陈觉、李徵古杀于鄱阳道中。 

　　宋齐丘，豫章人。天下丧乱，经籍道息。齐丘忿然力学，根古明道，宗经著书。钟氏既亡，洪州兵乱，随众东下。先主为升州刺史，往依焉，大礼之。齐丘本字超回，歙人江台符贻书侮之曰：“闻足下齐大圣以为名，超亚圣以为字。”齐丘惭，改字子嵩。先主深欲进用，为义父徐温所恶。凡十年，温卒，方用为平章事。遂树朋党，阴自封殖，狡险贪愎，古今无之。不知命，无远识，事三朝，惟延卜祝占相者数十辈置门下。传云齐丘少梦乘龙上天，至垂老犹抱狂妄，及国家发难，尚欲因其衅以窥觊，时已年七十三矣。事败，囚于家，凿土顿穿窦以给食，因而缢焉。平生无正娶，止以倡人为偶。亦封国，无子，以从子摩诘为嗣。 

　　世宗既罢兵，使钟谟以诚来谕曰：“吾与江南大义已定，固无他虑，然人命不保，江南无备已久，后之人将不汝容。可及吾之世，缮修城隍，分据要害，为子孙之计宜矣。”璟得命，乃修建康诸郡城池，毁者坚之，甲卒寡者补之。又议迁都，璟曰：“建康与敌境隔江而已，又在下流。吾今移都豫章，据上流而制根本，上策也。”群臣多不欲，遂葺洪州为南都。洪州虽为大藩，及为都邑，则迫隘丘坎，无所施力，群情不安之。下议来还，会疾作，殂于洪州，年四十六。 

　　后主煜幼子宣城郡公仲宣，后周氏所生。敏慧特异，眉目神采若图画，三岁能诵《孝经》及古杂文。煜置膝上，授之以数万言。因作乐，尽别其节，宫中宴侍，自然知事亲之礼，见士大夫揖让进退，皆如成人。栖霞道者，异僧也，能知往事，自钟山迎于大内，令嫔御抱出此儿见之，自能合爪于颡。栖霞曰：“不祥之器也。此儿与陛下并后夙有深冤，以陛下积德，不能酷偿，故为劫恩爱，贼托掖庭，割父母之肝肠，宜善养之而勿恋。”年五岁，忽自言曰：“儿不能久居，今将去矣。”因瞑目逝。周后在疾，闻之亦逝。煜悼痛伤悲，哽躄几绝者数四，将赴井，救之获免。 

　　韩熙载才名远闻，四方载金帛求为文章碑表，如李邕焉。俸入赏赉，倍于他等。畜声乐四十余人，闲检无制，往往时出外斋，与宾客生徒杂处。后主屡欲相之，但患其疏简。既卒，愈痛之，谓近臣曰：“吾讫不得相熙载，今将赠以平章事，有此典故否？”或对曰：“昔刘穆之赠开府仪同三司。”乃援此制，谥文靖。主遣人选葬陇，曰：“惟须山峰秀绝，灵仙胜境，或与古贤丘表相近，使为泉台雅游。”果选得梅鼎岗谢安墓侧。命集贤殿学士徐锴集遗文，藏之书殿。 

　　寿州节度使姚景，钟离人，少贱，善事马，郡刺史刘金收为厩奴。马瘦瘠骨立者，景用唐刺史南卓养马法，饲秣爪剪，针烙啖熁，不数月，尽良马。金暇日因至厩中，值景熟寝，二赤蛇长不及尺，戏景面上，金以杖叩胫惊之，遽入其鼻。金因奇之，引为亲事，小心厚重，以女妻之。积劳为裨将。李先主昪重其为人，使镇寿州。景无他技能，但廉畏有守。先是，属郡苦于供亿，刺史厅庑间置一巨匮，俾吏投银于中，满则易之，谓之“镇厅匮”，任内三易之，习以为常。景至，则首命去之，取与有度，诸郡颇乐。后至使相，八十三卒于位。何必读书乎？ 

　　建州老僧卓岩明，戒检清洁，精持无怠，徒众甚盛。其目右重瞳，垂手过膝，岩明自厌之，谓其徒曰：“此吾宿世冤业，有此异相，必为身累，出家儿安用此为？”及江南收建州，以上将祖全思、查文徽率众袭建，□师夜出，隔水而战。阵酣，文徽潜师以出，继之以轻锐，腹背夹击，建人大败，逾城而遁，保建安。及归，无主，内臣李弘义者，以岩明有重瞳之异，可立为主，遂推戴为建安主。岩明笑谓众曰：“檀越何误耶？吾修真断妄，观身如梦，君虽推我，奈无统御之术。”果为李弘义所杀。弘义自称留后。 

　　虔州妖贼张遇贤，循州县小吏也。县村有神降于民，与人交语，不见其形，言祸福辄中，民竞依之。遇贤因置香果于神，神谓众曰：“张遇贤是第十八尊罗汉，可留事我。”遇贤亲闻之，遂留其家，奉事甚谨。既而群盗大起，无所统一，乃祷于神，求当为主者，曰：“张遇贤当为汝主。”众因推为中天八国王，改年为长乐，辟置百官。神曰：“汝辈可度岭取虔。”群贼奉遇贤袭南康，虔州节度使贾浩始甚轻之，殊不设备，贼众蚁聚，遂至十万。遇贤自择岩际，据白云洞造宫室。群劫四出，攻掠无度。李主璟遣都虞候严思讨之，边镐监军，璟谕镐曰：“蜂蚁空恃妖幻，中无英雄，至则可擒。”果至，连败其众。遇贤日窘，告神。神曰：“吾力谢福衰，庇汝不及，善自为处。”遂执之，斩于建康市。 

　　徐常侍铉仕江南日，当直澄心堂。每朴被入直，至飞虹桥，马留不进，裂鞍继辔，棰之流血，掣缰却立。铉寓书于杭州沙门赞宁。答曰：“下必有海马骨，水火俱不能毁，惟沤之腐糟随毁者乃是。”铉斫之，去土丈余，果得巨兽骨，上胫可长五尺，膝而下长三尺，脑骨若段柱。积薪焚之，三日不动，以腐糟才沤之，遂烂焉。  
　 

佚文

　　建隆二年十月，赐近臣冬服。有司言：“累代故事，上赐将相、学士，诸军大校。”太祖曰：“不赐百官，甚无谓也，宜亦赐之。”自是文武常参官悉赐春衣，自此始。

　　景祐末，元昊叛，夏郑公出镇长安，梅送诗云：“亚夫金鼓从天落，韩信旌旗背水陈。”是时诗甚多，独刻此于石。 

　　仁宗朝有数达官以诗知名，常慕白乐天体，故其语多得于容易。尝有一联云：“有禄肥妻子，无恩及吏民。”有戏之者云：“通日通衢过一轻軿车，载极重而羸牛甚苦，岂非足下妻子乎？”闻者传以为笑。 

　　吴僧赞宁，国初为僧录，辞辩纵横，人莫能屈。时有安渐鸿者，文词隽敏，尤好嘲咏，尝街行遇赞宁与数僧相随，鸿渐指而嘲曰：“郑都官不爱之徒，时时作队。”赞宁应声曰：“秦始皇未坑之辈，往往成群。”皆善捷对。 

　　圆觉大师德明善详梦。晋公镇金陵，忽大病，自梦乘骏于通逵，马跃中卧身于地。晋公甚厌，召明详之。明应声曰：“公善可贺，即日疾痊。”晋公曰：“何谓？”明曰：“马蹶则鞍落。”果旬日勿药自安，晋公解所乘马赠之。  
