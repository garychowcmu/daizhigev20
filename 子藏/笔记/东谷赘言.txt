东谷赘言     明 敖英



　　○序
　　古者士大夫老而明农，日坐里门以训其乡之子弟，予往时奔走名途，窃有此志焉。及得请东归，已成勃窣翁矣。里门之役莫偿初志，乃闭关习静，以送残龄。门生故旧时来相过，情话之余，或相与评论古今天下事，而一得之愚，又不觉吐之，逐日札记，加润色焉。有长者诮予曰：“子于此时，宜游心忘言之天，顾犹喋喋乃尔，非赘邪？”予曰：“然哉然哉！”夫悬疣者赘也，身有之，心固丑之，而况人乎？然非疾痛害事也，欲决而去之又不忍，言之赘也亦然。自今以后，当奉长者之教而谢笔砚，其业既札记之者，命儿辈藏之，以俟稗官氏采焉。不然，以俟家人障牖之需可也。
　　嘉靖己酉夏四月既望东谷敖英识。


　　●卷上
　　孝子忠臣，代固有之，惟子能合父心，惟臣能合君心者，为难能也。盖有之矣，不多见也。是故执友穷乏，济以麦舟，范忠宣公之心即父之心也。河东未平，不望使相，曹武惠王之心即君之心也。
　　古之君子所为，后之君子亦有不敢思齐者，岂以其所为未善耶？抑所见不同不必践迹也？是故柳下惠覆寒女，鲁男子不敢学之也。程伊川祭始祖，朱晦翁不敢行之也。
　　或告予曰：有孝子某者，乡人称为君子也，业遇恩例以孝名受覃霈，顷因割产，与兄阋墙。”予曰：“为孝子而薄天伦，则其所谓孝者岂其然乎？吾闻惟孝友于兄弟，未闻不友而能孝者也。是故克段于鄢者，不及黄泉誓不见母；蹀血玄武门者，环兵海池震惊若翁。”
　　古来固有凶人一变而为吉人者，亦有清流一变而为浊流者。噫！罔念克念，其机在我而由人乎哉？是故周孝侯恶少也，斩蛟伐虎，遂立功名。永贞八司马皆茂材异等也，乃朵颐叔文之鼎，而万事瓦裂。
　　人有恒言，霜降水涸，涯涘乃见。谚曰：“若不同床卧，安知被裹破？”盖朋之盍簪，谁无情谊？必要其终，然后见君子小人之用心。昔东坡谪海南，故人巢谷，年已七十三矣。自蜀往唁之，死诸途，予于此见君子交谊之真也。伊川编管涪州，或讽其故人邢恕救之，恕曰：“便斩程颐万段。恕亦不救。”予于此见小人反覆之情也。
　　寿五福之一也，得之者有幸不幸焉。彼得寿以成名者幸也，得寿以败名者不幸也。虽然，寿何负于人哉？人负寿耳。是故申公年八十余而应聘，使其先数年而死，则为治不在多言之对，不登汉史矣。夏贵七十九而降元，使其先数年而死，则忘君事仇之耻不秽《宋史》矣。
　　古之奸雄巧于用术，往往神出鬼没于至深至险之际，自以为算无遗策也。殊不知天不容伪，祗自毙焉。是故苏秦能报刺客之仇，而不能逃其匕首之害。吕不韦能匿祖龙之胎，而不能免其迁蜀之谪。
　　古之权臣跋扈，必阴藉名儒为之宗主，毅然复古之礼文以厌群志，然后乃敢行大事彼名儒者，冒昧依附，欲资其势而行其志，不知当其时国事且日非矣。礼文虽复古何补哉？是故西京郊社之礼，至王莽辅政而后定，刘歆主之也。东京宗庙之制，至董卓入朝而后定，蔡邕主之也。
　　潘良贵为谏官，殿上叱侍郎向子甄；王公度为谏官，门上殴死指挥马顺。呜呼！于此见二公忠愤之气，可谓雄于九军矣。然窃有说焉。子甄奏对支离，封皂囊而论列可也。何必叱之？马顺之罪固在诛绝之域，请归之司寇以征刑书可也。何必殴死之？夫尊客之前不叱狗，而投鼠且忌器也，况法宫何地？乃径情如此，殊骇观听，非所以尊朝廷也，不可以为训。
　　唐宪宗以节度使王锷带宰相之衔，李藩以笔涂诏，而附奏曰不可。宋贞宗以刘美人为贵妃，李沆引烛焚诏，而附奏曰不可。呜呼！二公可谓能执大臣吁弗之义矣，然窃有说焉。古者人臣不敢齿君之路马，孔子过君虚位，必勃然变色。盖敬君之礼固当然者，况诏王言也？而辄涂之，而辄焚之，可乎？向使天子震怒而不吏议，则不敬之罪，二公将何词以自解？大抵宝臣居密勿之地，君有过举执奏可也，涂诏不可也，焚诏不可也。
　　张忠定公守成都日，合军大阅，始出城，众皆罗拜呼万岁，公亦下马东拜呼万岁，复揽辔徐行，众不敢哗。夫军士拥郡将呼万岁，是无君也。无君根于怨望也，而怨望之来，岂一朝夕之故哉！公胡不能炳几销衅，直待其哗焉？而后靖之亦晚矣。向非公之忠诚，有以厌服其邪志，吾恐嵩呼不已，必至黄袍加身，黄袍加身则成骑虎之势，而剑阁玉垒之区，人心摇矣。当其时公将何辞以闻天子而谢天下？
　　韩魏公经略西事，开府延安，夜有贼携匕首至卧内。公曰：“可取吾首去。”贼曰：“得公金带足矣。”遂取金带而去。或曰：“贼夏人遣来也。”予于此见公仓卒应变，而辞气不摄，神气不乱，非养之凝定能尔耶？虽然，昔楚师围宋，华元夜入楚军，登子反床以劫盟，君子固病其将略之疏矣。公也锁钥西邮，又非子反悬军之比，重门击柝，虎旅宵严，而刺客奸人胡为乎来哉！意者，公于周身之防，曾未之虞耶？幸而贼有锄之悔，不然武元衡之祸作矣。则夏人得志，西事其忧哉！
　　或问孟子言孔子成《春秋》而乱臣贼子惧，独不言君父惧者何也？予曰：“《春秋》之义，莫大于尊君父，讨乱贼。”夫乱贼既讨，则圣人之斧钺在春秋，而后死者惧而君父尊矣，君父尊则君父庆矣。奚惧哉？尝观古来固有君而不君，父而不父者矣。忠臣孝子之心，以为君父天也，天可逃耶？是故西伯不怨里之囚也，申生不怨新城之死也。又尝观古之君子，伤一代人伦之变，亦未闻罪人君父者。是故汤武奉天讨诛独夫而巢伯不罪桀也，夷齐不罪纣也。桃园之变，董狐不罪灵公也。棠姜之祸，南史不罪庄公也。知此则知孟子不言君父惧者，所以存万世之防也。严哉！
　　史鱼尽死后之忠，郗嘉宝尽死后之孝，此忠臣孝子之苦心也。会子曰：“死而后已，不亦远乎？若二子者，死犹未已乎？”
　　人莫不有死也，恶之欲其死者，众人之情也。爱之欲其死者，君子之心也。夫既爱之矣，又欲其死何哉！盖所爱有重于死者，先民有言，纲常九鼎，生死一毛，是故南霁云被执而未死，张睢阳大呼男儿以速其死，文丞相被执而未死，王鼎翁作生祭文以速其死。
　　古之烈士，不肯欠人一死，盖烈士尚奇节，故于同志者有偕死之义焉。脱不得已而先死，则后死者心即许之，他日事济当以一死下报故人。夫心之许，心之盟也，心既盟矣。若负幽冥，山川鬼神其可欺乎？此古人所以重心许之盟，而执牛耳之盟次之，是故羊角哀不肯欠左伯桃一死，陈婴不肯欠公孙杵臼一死，乃若范质、王溥欠周世宗一死，而宋太宗薄之。
　　秦穆公用孟明，而殽之役彭衙之役皆败绩，终焉伐晋，晋人不出，封殽尸而还。左氏美穆公曰：“遂霸西戎，用孟明也。”愚意不然。兵凶战危，岂人君历试主将之具哉！况孟明丧师辱国，穆公不能用钺，是失刑矣。又不替之，不亦过乎？且茅津既济，兵刃未接，何功之有？夫秦之所以能霸西戎者，以累世富强也。左氏乃归功于败军之将，不亦诬乎？初穆公因杞子以袭郑也，蹇叔业谏之矣。使穆公能用其谏，则秦师不东也，三军不暴骨也，秦誓亦不必作也。左氏乃不贤蹇叔而贤孟明，不亦左乎？
　　《庄子》曰：“伯玉行年五十，方知四十九年之非。”又曰：“伯玉行年六十，而六十化。”予曰：“信斯言也。”伯玉四十九年以前真冥顽不灵，全不知非矣。设使若颜子短命而死，则终身不知非矣。若然，何以为伯玉？且夫子天纵之圣也，必待行年七十始从心所欲，化何迟哉！若伯玉六十而化，又先于夫子十年，可谓贤于夫子远矣。岂其然乎？虽然春秋列国大夫之贤无逾伯玉者，然则贤伯玉者奚称哉？予曰：“夫子尝以君子出处称之矣，其使者尝以欲寡过不能称之矣。灵公夫人又称其不以昭昭申节，不以冥冥堕行矣。”
　　或问长幼之序，专序齿耶？不专序齿耶？予曰：“兄弟之长幼序齿也，伯叔侄之长幼不序齿也。”盖伯叔虽孩提尊也，侄虽髦夫卑也，何也？分重于齿也。同父之兄弟亦有不序齿者。立子以嫡不以长，纣弟也而为君，微子兄也而为臣，何也？嫡重于齿也，同母之兄弟亦有不序齿者。周公弟也为王冢宰，管叔兄也有土而无官，何也？命官以德，德重于齿也。宗族乡党亦有不序齿者。一命齿于乡，而再命不齿，再命齿于族，而三命不齿，何也？命重于齿也，为师为弟子亦有不序齿者。韩子曰：“生乎吾后，其闻道也亦先乎吾。吾从而师之，吾师道也。”故王通十五，教授河汾，其弟子有白首北面者，何也？道重于齿也。
　　或问历代君臣之义，予曰：“有一统之君臣，有革命之君臣，有列国之君臣，有旧国之君臣，有敌国之君臣，有先世之君臣，有乱世之君臣，有华夷之君臣。”《诗》曰：“率土之滨，莫非王臣。”孔子曰：“天无二日，民无二王。”庄周曰：“君臣之义，无所逃于天地之间，此一统之君臣也。”《诗》曰：“商之子孙，侯服于周，殷士肤敏，裸将于京，此革命之君臣也。”百里奚虞人也，而臣于秦。伍子胥楚人也，而臣于吴。他如晋大夫韩厥封齐君亦称臣，鲁大夫平子对晋君亦称臣，此列国之君臣也。礼为旧君服齐衰三月，故乐毅燕臣也，而奔赵，赵谋伐燕，毅泣而不肯同谋，此旧国之君臣也。吴蜀魏晋皆称帝也，而刘禅降魏，孙皓降晋，此敌国之君臣也。张良以五世相韩而报秦仇，陶潜以曾祖为晋宰辅而不肯事宋，此先世之君臣也。马援遨游二帝之间，其言曰：“当今非但君择臣，臣亦择君耳。”此乱世之君臣也。胡人金日而臣于汉武，汉将李陵而臣于匈奴，此华夷之君臣也。然则君子处此，将安适从？王有言，忠臣不事二君，此其律令也。
　　或问第五伦曰：“公有私乎？”对曰：“吾兄子尝病，一夜十往，退而安寝。吾子有疾，虽不省视，而竟夕不眠。若是者岂可谓无私平？”予谓子之与侄，亲亲固有自然之杀，伦也乃以爱侄不如爱子为私误矣。信斯言也，必爱无差等，然后为公乎？是墨道也。且吾闻之，父为子纲，而不为侄纲；父为子隐，而不为侄隐；父名子而不名侄，父冠子而不冠侄，父醮子而不醮侄。有爵位也，立子以嫡，立嫡以长，而不立侄，考终命也，治命乱命，命子而不命侄。凡若此类，皆一本也，皆天也，非人也。皆公也，非私也。欲比而同之，是二本矣。而可矣？或曰：“然则视侄当如涂人乎？”予曰：“不然。兄弟之子犹子也。观马援戒兄子严敦之书，韩昌黎祭十二郎之文，固当抚之以恩，教之以义矣。”
　　或问人有恒言慈父败子，然则父可不慈耶？予曰：“不慈则不父。”《传》曰：“为人父止于慈。”止之云者，无或过也。过于慈则溺爱不明，故败子必也。有义方乎？义方主严，过于严则伤恩，君子不忍，子之无良也宁伤恩。虽然，陶靖节非无义方者，五男儿皆不好纸笔何耶？此之谓教亦不善者也。韩文公、朱文公皆蚤孤也，皆卓然命世，何义方之闻耶？此之谓豪杰之士，虽无文王犹兴者也。
　　石碏昔教子以义，其子厚不从，而甘心为逆党。陈万年教子以谄，其子咸不从，而卓然为名臣。噫！子之不系世类也如此哉！
　　程太中夫人曰：“子之不肖，皆因母蔽其过而父不知。”予谓妇人之仁过于姑息也，其败子也恒多。
　　或问孝子庐墓礼欤？予曰：“此孝子不忍舍亲之心也，古礼无之也。”古礼亲丧居倚庐，倚庐者，倚木为庐于中门之外，东墙之下，不楣不涂也。既虞则柱楣涂庐矣，既练则舍外寝矣。曷尝有庐墓之制哉？然则桐宫之徂，非庐慕耶？予曰：“密迩先王，其训伊尹之志也，非太甲之心也，盖倚庐常也，桐宫变也。”
　　或问君亲有疾，祷于鬼神以求福，有是理乎？予曰：“古人有行之者矣。昔武王弗豫，周公祷于三王，求以身代。庾黔娄因父疾笃，祷于北辰，求以身代，是皆臣子迫切之至情。夫岂索之茫昧者哉！且病者卧榻，奏药罔功，其心皇皇，惟冀鬼神阴佑之。一闻有祷，跃然快心，或若起之，而疾或苏矣。况感应之理，又有不可诬者，是则祷云，祷云庸非佐助医药之一术乎？母执曰：“死生有命，不可祷也。若自身有疾，执焉可也。”
　　古人奉父母遗体，无不用其洁者。故发必沐，面必沬齿必漱，手必盥，身必浴，足必洗，盖以遗体者，亲之枝也，敢不洁乎？不敢不洁，况敢亏焉辱焉，以忝其生乎？尝怪嵇叔夜一月不梳头，阴子春半年不洗足。柳宗元一骚皮肤，尘垢满爪。三子者，皆名士也，奉亲遗体，当不洁如是耶！
　　古制父丧，斩衰三年，父在母死，齐衰期，父卒齐衰三年，盖以父母犹天地也。母服不斩不三年者，此天尊地卑之父也，故厌之也，杀之也。我朝制服，父母皆斩衰三年，无厌也，无杀也，盖以母氏劬劳之苦尤勤也。妾有子而死，其子亦斩齐三年，不以父与嫡母在而厌也，而杀也。此圣朝所以教天下之孝也，所以达孝子之志也。
　　孝子禁服内生子，考之经传，未见明训，盖自桐门右师讥然明始也。历汉唐宋元，此禁尤严，我朝则无此禁矣。尝庄诵《孝慈录》御制序文，其中有曰：“禁服内生子，不近人情，故《大明律》无服内生子之条。”呜呼！此圣明所以缘人情而立法也。类如此。
　　近年江东有朝士服内生子，反诬其妻与外人通，其妻自缢死。湖南有老儒服内生子，乃沉之江中，遂绝嗣。此皆不知本朝无服内生子之禁也。
　　五伦言父子有亲，不言母何也？统于尊也。家人卦以父母为严君，则兼言之矣。自古称大君为天子，而不言地，何也？统于尊也。西铭以大君为乾坤之宗子，则兼言之矣。
　　唐玄宗为长枕大衾与五王同寝，可谓友爱之笃矣，窃以为非帝王之友爱也。夫帝王之友爱，不藏怒焉，不宿怨焉。亲爱之也，富贵之也，未闻同衾枕而寝者也。且古者父子不同宫，况兄弟乎？宫且不同，况寝乎？同寝者惟伉丽则然，若兄弟裸裎于一榻之上，展转反侧之际，能无亵乎？昔韩昭侯与棠溪公谋事，夜必独寝，虑Ｂ１言漏于妻妾也。玄宗之于五王谁无私曲？万一Ｂ１而漏焉，则噬脐何及？然则寝之不同不犹愈乎？或曰：“玄宗忍人也，三子无罪一日杀之，则同寝之爱，岂诚于五王者哉！”予曰：“不然。论玄宗者当论始终。盖靡不有初，鲜克有终者，玄宗之心也。故始焉爱五王者心之天也，终焉杀三子者心之人也，其君天下也亦然，故开元治也，天宝乱也。”
　　尊卑分也，强弱势也，轻重时也，时乎分重则势轻，故楚子强也不敢窥衰周之鼎也。时乎势重则分轻，故昭公君也不能抗意如之逐也。
　　自古天下事，君子成之，小人坏之。虽然亦有不其然者，君子功业萧条，不足以对苍生之望；小人能行好事，亦可邀人心也。是故殷浩、房皆万夫之望也。山桑陈涛斜之役，皆一败涂地，而智勇俱困。秦桧奸臣之雄也，当金人立张邦昌之日，仗义抗词，请立赵宗，就执不屈，而清议壮之。
　　以众君子攻一小人，事机不密，犹或难之，况君子寡而小众乎？此陈蕃、窦武所以起党锢之祸也。以君子之寡，攻小人之众，为力固难矣。况以孑孑负乘之小人，而攻累世胶固之小人，不尤难乎？此李训、郑注所以成甘露之祸也。
　　古之君子，其立身行已，苟一节孤高，足以洗濯污习，其他嘉言善行，虽不尽传，可以无遗憾焉。其立言也，苟一篇撰述，得罪名教，即其平生著书满家，将焉用之？是故称杨伯起者，以其辞暮夜之金也；薄扬子云者，以其献美新之文也。
　　朋友责善，古之道也。门弟子责善于先生长者，亦犹行古之道也。夫岂操戈入室者比哉！是故罗一峰劝李文达公辞命以奔丧，罗圭峰劝李文正公引年以逊位。
　　小人之交，外亲而内疏，始合而终叛；君子之交，则内外始终一也。故君子无党，小人无朋，君子无卖友之心，小人无久要之信。
　　或问人有恒言妻乘夫何谓也？予曰：“乘之为言驭马之名也。六辔在手，罄耶控耶？皆如所欲，曷敢有越志哉？艳妻悍妻之乘夫也亦然。”或曰：“甘心受乘者惟懦夫愚夫，则然彼英武之夫肯尔耶？”予曰：“不然。彼单骑出走，入山谷二十里而终夜不返者，非英武之夫耶！盖受其乘也习矣。且柰何哉？”书曰：“牝鸡之晨，惟家之索。”言乘夫者凶也。大抵骨肉厉阶，房帷烈祸，皆起于兹，非凶而何？
　　元世祖欲尽杀汉人，以中国为牧马草场，赖耶律楚材谏而止。予曰：“华夷天所限也。元人逆天，欲灭我华夏而夷之，其一念之毒，上通于天，是谏也，天赞之也。”昔刘定公睹雒安流而思禹功曰：“微禹吾其鱼乎？”予亦曰：“微耶律文正王吾其马乎？”呜呼危哉！呜呼幸哉！
　　董公发义帝之丧，纪信代汉王之死，周苛烹项羽之鼎，论开国之勋，三子当与山河带砺之誓加恤典焉可也。胡为殿上论功之日，曾无一言及？此汉真少恩哉！
　　张巡、许远，孤忠大节无可间然者。奈何当时于巡也，犹议其杀妾之忍；于远也，犹议其分守之■<门亚>先陷，不有李翰之表，昌黎之文，则后世惑焉。作史者论唐褒忠之典，有遗恨焉者以此。呜呼！此其所以终唐之世，不能鼓河北忠臣义士之气也。宜哉！
　　或问立子以嫡不以长，立嫡以长不以贤，斯礼也。果通万世之义乎？予曰：“此经也，而有权焉。非圣贤谁其达哉？”泉斋邵公有曰：武王贤非长也，立而兴周；微子贤非嫡也，废而亡商。”呜呼！此达权之所以难也。
　　水覆舟航，人不怨水；火焚室庐，人不怨火；食伤脾胃，人不怨食；色蛊元精，人不怨色。四者之害，果物之咎耶，抑御物者之咎耶？是以君子贵自怨自艾。
　　凡行事觉得本心有不安，则人心必不悦，甚则怨，怨则仇，仇则或败乃公事，故君子谨始虑终。虑终者，虑其败也，能虑败者不败。
　　凡立志不可持两端，两端交战于胸中，则诚为之几。义利之辨，君子小人之界限，终是把捉不定，而上达者难哉！昔桓温尝言不能流芳百世，亦当遗臭万年，是固两端交战之病，毕竟成就何如哉？
　　或问钝，予曰：“有天之钝，有人之钝。心求通而未得，口欲言而未能，钝之命于天者也。大辨若讷，大巧若拙，钝之习于人者也。夫君子之处世也，敏于天者必求钝之。君子之为学也，钝于天者必求敏之。敏其钝者，困心衡虑不冥顽也。钝其敏者，藏锋敛锷不挥霍也。不冥顽者，不自弃也。不挥霍者，不自伤也。”
　　庄子曰：“庖人虽不善割，尸祝不越樽俎而代之。”予谓尸祝代庖，是出位也。彼庖之不善者，匪用为德，且将疑其病己而衔之矣。知此说者处朋友寮き之间，因事纳忠以匡不逮者，尚慎旃哉！
　　尝见《极余录》中有曰：“称人之善或过其实，不失为君子。扬人之恶，或损其真，宁免为小人。”予谓此语，可为善善长恶恶短之注疏也。
　　潜溪宋太史归田之日，铭于楹曰：“积丘山之善，尚未为君子。贪丝毫之利，便陷于小人。”呜呼！吾辈当念之哉！
　　扬子云曰：“高明之家，鬼瞰其室。”或疑斯言也几于怪。予曰：“害盈福谦，鬼所司也。高明气焰之家，其恶易盈，鬼实瞰之，将以降之百殃。此固感应自然之理，无足怪者。”虽然，必瞰于室何也？予曰：“凡欺天罔人之恶，多萌芽于暗室之中，以为人莫我知也。殊不知冥鉴孔昭，恒在兹哉！”虽然，不瞰寻常百姓之家何也？予曰：“寻常百姓之家何恶之能为？若概而瞰之，鬼之威灵不亦亵乎？盖尝征之人事，朝廷遣使巡天下，惟督察强宗豪右之恶而震罚之，曷尝问卖菜佣耶？知此则幽明一理，夫复何疑？”
　　人有恒言，破家县令，灭门刺史。予谓此言强宗豪右当常诵之，庶几不敢作奸犯科也。为龚黄卓鲁者，不可自诵此言也。夫破家灭门，岂盛德事哉！岂盛世事哉！
　　庐山之麓，有老儒杜了翁，被服造次必于儒者，或劝之从阳明子讲道。了翁曰：“吾闻圣人之道在《论语》，某于其中‘言、忠、信、行、笃、敬’六字敏求之，四十余年未之有得，又恶乎讲哉？”或曰：“道岂言行尽耶？”了翁曰：“吾闻言行君子之枢机，荣辱之主也。又闻言行君子之所以动天地也，若外言行而讲道，某不愿闻也。”他日阳明子闻之，叹曰：“不可谓深山穷谷无人。”
　　曹月川，洛中名儒也。里中尝有二叟访之，留饮，一叟剧谈势利，纷华口吻，津津如海夫逐臭；一叟沉默寡言，少焉略谈及寻幽吊古之事，真想萧然。饮罢，或问优劣，月川曰：“一叟是黑风暗雨胸襟，一叟是青山白云胸襟。”
　　番禺陈两峰先生，白沙高第也。来尹清江，予为诸生，独蒙与洁。一日侍几杖，请问古人作文之法。两峰曰：“《论语》是夫子短文章，《系辞》是夫子长文章。《孟子》七篇，是斩钉截铁，雄辩文章。子潜心而求之，则机杼在焉，经纬在焉，山龙华虫黼黻在焉。窃以为万世作文之法，无逾此者。”
　　自暴自弃，下愚之所以不移也。不囿风气，不染习俗，上智之所以不移也。然均一上智也，造诣殊途，亦有不能变而一之者。是故伊尹之任，不能变为伯夷之清；伯夷之清，不能变为展禽之和；孟子之严毅，不能变为颜子之纯粹。河南程氏兄弟皆贤也，伊川自以为不及家兄。眉山苏氏兄弟皆贤也，东坡自以为不及舍弟。
　　晏子曰：“古者饮酒，周觞五献，过之则诛。”汉法三人以上无故群饮酒者，罚金四两。宋法夜聚饮酒而晓散者，坐死罪。皆所以严酒禁，防酒祸也，皆祖酒诰执拘归杀之意也。我朝无崇饮夜饮之禁，视汉诏赐五日之泽不尤汪乎？
　　或问奸人与小人何以异？予曰：“敢于为恶而无忌惮者，小人也。有为善之名，终无为善之实；有为恶之心，初无为恶之迹者，奸人也。斯人也，从君子则君子爱之，从小人则小人爱之。彼奴颜婢膝，昏夜乞哀，奸之柔者也；口蜜腹剑，深情厚貌，奸之庚者也。奸之柔者，志在于希宠，奸之戾者，志在于毒人。”
　　或问古者诸侯死社稷之义何如？予曰：“诸侯之社稷受之天子，传之先君，不幸事势危迫，当效死守之义也。然而有权焉。”古公不死社稷而迁岐山，勾践不死社稷而栖会稽，卒能基王业，恢霸图，何必死？唐玄宗荒淫之君也，岂达权哉！渔阳之变，弃社稷而西巡，幸而前星干蛊，不失旧物。宋钦宗当金兵压境之日，误执诸侯死社稷之义，乃举族北辕，遗恨千古。究原而论，误饮宗者何也？误何者李纲也。先儒陈莹中又曰：“靖康之役，景德之役误之也。”盖景德之幸，辽人未过河也。靖康之不幸，金人过河也。
　　我朝国势之尊，超迈前古，其驭北虏西蕃，无汉之和亲，无唐之结盟，无宋之纳岁币，亦无兄弟敌国之礼，其来朝贡，则以恩礼待之。其朝鲜、安南、琉球、日本、占城、暹罗、满剌加诸国，乌思藏、童卜韩、胡奴儿于诸司，朵颜，赤斤、阿端、卜剌罕诸卫，奉法尤谨，朝廷待之，恩礼亦有加焉。呜呼，盛哉！
　　故旧中有罹横逆者，或教之自反，或劝之不校。予曰：“颜子犯而不校者，恕人也。孟子三自反者，责己也。君子与其恕人也，宁责己。夫颜子岂忘责己者哉？夫子尝称其有过未尝不知，知之未尝复行，若颜子不能责己，安能自知其过而不远复哉？”
　　或问霍嫖姚不学兵法，岳武穆不阅阵图，帅师者可法之乎？予曰：“有二公之将略则可，否则否臧凶矣。夫兵犹医也，医之良者未有不用古方者，但变通之机自有神妙。”
　　苏老泉曰：“龙逢、比干不得为良臣，无苏秦、张仪之术也。苏秦、张仪不免为游说，无龙逢、比干之心也。故龙逢、比干吾取其心，不取其术。苏秦、张仪吾取其术，不取其心。”予谓信斯言也。历代忠臣义士，杀身成仁者，皆谓之无术可乎？夫苏秦、张仪之术，狙诈之术也。老泉乃以之责备龙逢、比干，何浅之待忠臣哉！殊不知邪正不两立，有龙逢、比干之心者，决不肯为苏秦、张仪之术；有苏秦、张仪之术者，决不能存龙逢、比干之心。故黄河之源不扬黑水之波，桃李之根不结松柏之实。
　　陈龙川曰：“孝弟忠信，常不足以趋天下之变。才术辩智，常不足以定天下之经。”予谓此言以之论汉唐以下人物则可，以之论汉唐以上人物则不可。何者？汤武之征伐，趋天下之变者也。谓汤武非孝弟忠信可乎？伊周之立训，定天下之经者也。谓伊周无才术辩智可乎？盖龙川之志，欲整两汉两下，庶几见三代之英，宜其言如此。
　　或问律设大法，礼顺人情，汉循吏卓茂有是言也。今欲执法，则人情拂矣。欲顺人情，则法废矣。二者将安取衷哉？予曰：“法之执者，当于其大而小者可宥也。人情之顺也，当于其小，而大者不可恕也。乃若宥过无大，刑故无小，此又古人原情立法之深意，不可因汉人之言而或差池。盖过者无心之犯也，虽大可宥；故者有心之犯也，虽小必刑，司刑者其慎哉！不然宥大过不免有故纵之失，刑小故不免有深刻之愆。”
　　或问我朝定律，于情法何如？予乃作而叹曰：“至矣哉我朝之律，可谓情与法并行而不悖者也。”如十恶不原法也，八议末减情也。干名犯义者法也。得相容隐者，情也；自首免罪者，情也；犹追正赃者，法也；罪有加者，法也；有减者，情也；有从重者，法也；有免科者，情也。凡法之所在而不姑息之者，义之尽也。凡情之所在而必体悉之者，仁之至也。此我朝所以忠厚垂统，而社稷灵长终必赖之。
　　或问初入仕途，读律当心何者为先？予曰：“先读治己之律。”若不能律己，而遂律人，难哉！如出入人罪，故禁故勘平人，决罚不如法，老幼不考讯之类，皆治己之律，宜书座右，奉以周旋。不然吾恐巨室或议其后矣，不然吾恐当路或殿其课矣。
　　或言先儒谓元结《中兴颂》，其末言大业而不言盛德，有美刺之风焉。予曰：“不然，颂体有美无刺，若兼美刺，非颂体也。”观诗中有曰：“盛德之兴，山高日升，何尝不颂德哉！”昌黎《平淮西碑序》中只详序诸臣平蔡之功，至诗结尾，乃以“明断”二字归美天子。大抵名家作文，自有体格。
　　古人祠堂，或祀木主，或祀小影，程伊川、朱晦庵以主，司马温公、吕东莱以影，盖主者神之栖也，影者神之像也。我朝刘文安公不用主不用影，止用一铀，大书三代考妣之灵，此又是一见也。
　　古人重问疾吊丧会葬之礼，忠厚之风也。宋南渡以后，重新婚生子寿旦落成，有庆贺焉，有弥文焉，其侈靡之风耶。
　　扬文节公，别号诚斋，朱文公亦否之，盖以诚者圣人之事，岂宜以诚自居？曾南丰修家谱，自以先世乃曾点之派，欧阳文忠公亦否之，盖以遥遥华胄，将谁欺乎？是以君子不可不慎也。
　　崔后渠曰：“小人其心，君子其饬，故张商英忤蔡京，溷党籍矣；异端其学，圣贤其名，故张无垢师宗杲厕儒林矣。”予谓后渠之言似有所指，其借秦之论耶！
　　古人称先生，尊辞也。称父兄亦曰先生，故朱子曰：“先生父兄也。”汉人单称先，亦尊辞也。颜师古曰：“先犹言先生也。”故《梅福传》有曰：“叔孙先非不忠也。”汉人单称生，亦尊辞也。颜师古曰：“生犹言先生也。”如贾生、董生、休生之类是也。宋人称先生加老焉，尤尊辞也。如刘元城称司马温公是也，其笔之于书亦自《元城语录》始也。
　　泉斋邵公曰：“学古而议事不以制，犹不学也。”予按所谓制者，时王之法也。圣人所以宪章文武者以此，汉儒所以练达朝章者亦以此。近时士子，专于博古，而略于通今。闻泉斋之言其有激乎？
　　宋南渡，诏市牛筋五千斤。李椿奏曰：“一牛之筋才四两，是欲屠二万牛也。”遂止。予观此奏，不以和买扰民为言，只以戕害许多牛命为言，而不忍见其觳觫之状，宛在目前，此其所以能感悟君心，而谏易入也。



　　●卷下
　　孝子刲股庐墓，女子未出室而以死殉夫者，我朝有例不旌表。盖以先王制礼，未闻以毁伤遗体，不居倚庐为孝者。又未闻室女不奉父母之命，未亲迎，未庙见，以死殉未嫁之夫为贞烈者。是皆过中失正之行，不可以为训。
　　我国初正祀典，凡先代忠臣烈士，异代所加赠谥悉革去，止称当时官爵，盖时异势殊，待以不臣之礼也。
　　我国初，都督府军数，太仆寺马数，有禁不许人知。天下版籍，藏在玄武湖中回洲之上，有禁不许闲人擅过湖。观象台在鸡鸣山巅，历代简仪、浑天仪、璇玑玉衡量天测景诸器皆在焉。锢以崇墉，有禁不许闲人擅入其门，此皆定鼎金陵之日，谋国者得请为禁，以杜奸雄窥伺之心，其志念深哉！
　　蛮夷不和，中国之福也，犹臧获不和，家主之福也。盖蛮夷和则啸群入寇？而边陲不靖矣。臧获和则相蒙为奸，而家食日耗矣。以近时亦不刺吉囊之事观之可见矣。
　　古之奸雄，用私智以愚人，皆有所祖。然自今观之，只见其自愚也，岂能愚人哉！向使其能以祖奸雄故智之心，而学于古训，岂不为良图哉！是故公孙鞅不许豪杰学《诗》、《书》，李斯祖其智而焚经籍，越王赵陀之葬，灵輀四出，塴无定处，曹操祖其智而设疑冢。
　　吴用三军迭出以肆楚，彼进则此退，彼退则此进，使楚疲于奔命。王朴祖其智坐致江南之困，魏惠侯选军中年力极精锐者教之艺，使之重铠习劳，谓之曰武卒，而列国莫强焉。岳武穆祖其智以练成背嵬之军，孟尝君用鸡鸣狗吠之盗，献裘出关，而脱虎狼之秦。虞翊祖其智收攻劫窃盗不事作业之徒，以破朝歌之盗。呜呼！孰谓豪杰而不师古哉？
　　先民有言，二教之徒盛，则官失良吏，乡失良士，盖伤之也。我朝近年有例，不许良家子弟出家为缁黄之徒，其辟邪崇正，拔本塞源，真盛典哉！呜呼！向使徐洪客、张伯雨不峻栖于霞外，支遁惠远不禅寂于花宫，咸得与当代清流角逐于丸苑名途，安知其不能翩翩起家哉！
　　先民有言，有治人无治法。夫所谓无治法者，岂真无哉！盖执其法而不能变通之，是谓徒法。徒法者，有糟粕无神化，其何以行之哉！是故同一兵法也，马服君用之而立战功，其子用之以四十万而败于长平。同一青苗法也，荆公躬行于鄞县而穷民受其福，通行于天下而良民受其殃。
　　观人之色，可以知人之心，盖诚于中者，必形于外。苟能即外以占中，虽不中不远矣。尝试观之，其色庄者其心诈，其色媚者其心谄，其色郝郝者其心愧，其色戚戚者其心忧，其色惨惨者其心哀，其色欣欣者其心喜，其色怡怡者其心和，其色悻悻者其心忿，其色拂拂者其心怒，其色奄奄者其心屈，其色訑訑者其心骄，其色不定者其心邪，其色易颦易笑者其心浅，其色黝然不露者其心深，面无人色者其心惧，义形于色者其心直，正色立朝者其心忠，箪食豆羹见于色者其心吝，造次颠沛而色不变者其心有所主。不宁惟是，又尝见医家以色而知人之生死，相家以色而知人之休咎，法家以色而知人之曲直。噫！色之时义大矣哉。
　　吴文正公曰：“尝观天下之人，气之温和者寿，质之慈良者寿，量之宽洪者寿，貌之重厚者寿，言之简默者寿。”予尝以此说验之里中黄之老良然。间有不其然者，盖禀赋气数之或差殊也。
　　医书有曰：“怒则气上，惊则气乱，恐则气下，劳则气耗，悲则气销，喜则气缓，思者气结。”予谓此说吾儒养气者，亦当知所以平之也。不然七者之害，岂直趋者、蹶者之能动气哉？
　　人身以脾胃为本，然脾胃有好恶焉。好温而恶寒，好燥而恶湿，好甘而恶苦，好乐而恶忧，好静而恶思，好熟而恶生，好洁而恶秽，好软脆而恶坚，好鲜新而恶陈腐，好精腻而恶粗粝，摄生者能顺其所好，违其所恶，则脾胃和平，疾斯寡矣。
　　或问群居应接人事将同耶异耶？予曰：“无害于义同可也，若苟且而同焉，人将鄙之为乡愿矣。有害于义异可也，若徼激而异焉，人将忌之为怪物矣。”
　　予行役麻城，谒毛凤崖先生于山中，留宿。因间请曰：“先生婆娑丘樊，以何事为乐？”凤崖曰：“某平居恒以礼义灌溉此心，以廉耻润色此身，以勤俭训子孙，此外奚所事哉？”
　　予行役关西，尝繇汉阴入子午谷，山行崖壁■〈山截〉■〈山上业下〉，林木蓊郁，见水澨二叟策杖行歌，意似逍遥者，乃揖而问之曰：“叟何许人？”对曰：“山中学究也。”又问何以能自适如此，一叟对曰：“力田收谷，可供饘粥；酿秫为酒，可留亲友。临野水，看闲云，世事百不闻。”一叟对曰：“浚池养鱼，灌园艺蔬，教子读书，不识催租吏，不见县大夫。”予乃作而谢曰：“真书，不识催租吏，不见县大夫。”予乃作而谢曰：“真太古之民哉！”
　　正德间，杭州有太守某，初下车，僚佐醵饮具请游西湖，且言湖中三竺六桥山水之奇，画船箫鼓清歌妙舞之乐，为南国游观之甲。太守曰：“某往时衔命秦川，曾登西华绝顶，俯瞰层峦叠如列蚁垤，计西湖之山不过如是。又尝勾当荆南公事，泛楼船浮洞庭，忽怒风驱涛，撼地刮天，鱼龙涌跃樯欹柁折，计西湖之水，不过如是。至于歌舞之事，素心厌之，况职务填委，莫知头绪，不能从诸公于迈，敢谢不敏。”僚佐皆汗颜而退。自是太守在任三年，而西湖乐事殊不蔼蔼。
　　柴桑翁卜居诗曰：“昔欲居南村，非为卜其宅。闻多素心人，乐与数晨夕。奇文共欣赏，疑义相与析。”此可见翁择邻不苟之意。其后与于之疏有曰：“邻靡二仲，岂所谓素心人者，亦不当其心哉！”
　　古者士大夫闲居，必有高人韵士，与之杖履徜徉于水声林影之间，寻幽吊古，以畅冲襟。如杜少陵之于锦里先生，青莲居士之于范野人是也。或有禅客与之炉薰隐几，散虑忘情，如坡仙之于佛印，涪翁之于黄龙参寥是也。幸而生于多贤之邦，又有天寿平格之老，为衣冠真率之会，如睢阳香山洛社耆英诸会是也。
　　尝观孝弟之风，敦于贫贱之族，而衰于富贵之家。盖贫贱之族，骨肉相爱之情真也；富贵之家，势利争夺之私胜也。
　　或问司马子徽坐忘论，虽祖南华老仙绪余，其与天下何思何虑之旨将无同乎？予曰：“不同。圣人所谓何思何虑者，言天下之理皆本于自然，何以思虑为哉？乃若作圣之功，则思虑其本也，故吾夫子终夜以思。”
　　又曰虑而后能得，若忘矣。何以思？何以虑？然则，其二氏之道耶？予曰：“亦非也。犹龙翁曰：‘万物芸芸，吾以观其复，若忘矣何以观？’雪山头陀曰：‘诸幻尽灭，觉心不动，若忘矣何以觉？’虽然，忘之一字，以之却七情之疾实为妙方，是故欧阳文忠公暮年有小疾，不服药，只孤坐习忘以却之。黄文节公尝构枯木庵死心寮，以为养疴之所，亦是此意。”
　　天地有心乎？予于复卦见之矣，天地有情乎？予于大壮卦见之矣。天地有好恶乎？予于作善降之百祥，作不善降之百殃见之矣。呜呼，天人相与之际微哉！
　　或问古者臣位而君权可乎？予曰：“此危道也，治乱几焉，存亡系焉。国家有此不幸也哉！何者？使居摄其人如伊如周，则黄裳元吉，而臣道有终矣。使居摄其人如操如懿，则包藏祸心，而杀逆萌芽矣。”
　　或问子囊城郢，梁伯沟宫，其自卫之策何如？予曰：“二子之策，虽曰自卫，实自蹙也，独不思郢可城也？郢之外非楚耶？宫可沟也，宫之外非梁耶？盖城郢自亡楚也，沟宫自亡梁也，乌在其自卫哉！宋之南也，不此之鉴，惴惴然保长江天堑之险，其后上流失犄角之势。外郡撤藩篱之固，卒使贾师宪以十三万之师溃于江上，而瞎贼更说一句不得哀哉！”
　　我朝设养济院，以养民之鳏寡而无告者也。惠民药局，以济疾病之穷者也。漏泽园，以葬无主之死者也。课守令，积谷而为殿最以赈凶岁之饥者也。京师有泰厉王，国有国厉，又有郡厉，有邑厉，有乡厉，以祀鬼之无所归者也。呜呼，仁哉！
　　或问方面官，有称“钦差”不称“钦差”者，何也？子曰：“国初设官分职，咸有定额。往莅职掌者领部檄焉，皆不领敕，不称‘钦差’。其后因事繁难，添设职掌，按察司如提学、屯田、兵备、边备、巡海、抚民之类，察院如清军、巡茶、巡盐、巡关之类，都察院如巡抚、巡视、总督河道、总督漕运、提督总制军务之类，皆领专敕，各于职衔上加‘钦差’二字。于此以见前项职司俱出自朝廷处分，非吏部专擅也。”
　　我朝军国之需，有额派，有岁派，有坐派。洪武间，国定制，如夏税、秋粮、鱼课、盐课、茶课、桑丝药材之类，皆有定则，此额派也。宣德以后，如宗室繁衍，加添禄米，增设职司，加添俸粮之类，此岁派也。又其后也，如营建宫室，买运大木之类，此坐派也。盖额派无增损也，岁派有增无损也，坐派有事则派，事竣即停也。
　　嘉靖癸卯冬，四川藩臬长吏将述职北上，抚台东阜刘公饯之，且告之曰：“来春是黜陟幽明之期，合属贤否考语，公等幸留念哉！”又言先年曾见监司填考语，只以“清、慎、勤”三字为淮，综核名实而殿最之，蔼然有爱惜人才之心。初无求全责备之意，咸作而谢曰：“谨奉教。”次年考察邸报至，而各官去留甚惬舆情。
　　东阜刘公患蜀人之讼狱滋丰也，尝语宪使王公鸿渐曰：“越诉诬告，律有明条。告远年陈事，不干己事，立案不行，例有明条。主者施行，能不姑息，则狱之放纷庶其清乎？烦以鄙意达诸监司，自后各道以狱来上者咸励精焉。”
　　或问王文穆孤注之说何如？予曰：“吾闻君子不以人废言，阳货何人？斯为仁不富，为富不仁之言，孟子录之。矧孤注之说，譬喻剀切，使其由衷而非贝锦之为，则与老成谋国深国远虑，其揆一也。何可废哉？”初真宗驻跸澶渊也，遣王旦留守东京，旦奏曰：“十日之内未有捷报当何如？”真宗默然良久曰：“立皇太子。”斯时也，真宗无聊赖甚矣。盖旦之虑即孤注之虑也。厥后刘豫入寇，赵元镇请高宗亲征，喻子才止之曰：“公此举有万全之策乎？万一蹉跌须留后门。”而元镇从之，盖子才之虑亦孤注之虑也。故曰：“君子不以人废言。”呜呼！孤注一也，以寇准之贬，观之则为谗言，以靖康之祸验之则为格言。
　　或问一统正统，史家编年第一义也。考之孔门传授，曾无一言及此何也？予曰：“二统之说，孔门传授，曾无一言及此何也？予曰：“二统之说，孔门传授，未尝言未尝不言。盖未尝言者二统之名也，未尝不言者二统之实也。吾尝求其实矣。”孔子曰：“天无二日，民无二王。”又曰：“礼乐征伐，自天子出言一统也。”子思曰：“天之所覆，地之所载，凡有血气者莫不尊亲，言一统也。”梁襄王曰：“天下恶乎定。”孟子曰：“定于一，言一统也时乎？”不然天地闭塞，而海宇之内，瓜分鼎峙，不知几人称帝，几个称王，则无统矣。乃若正统也者，又自其得一统，以正者言之也，非谓一统之外，又别有所谓正统也。是故孔子曰：汤武革命应乎天而顺乎人，言正统也。孟子曰：三代之得天下也以仁，言正统也。彼两汉、唐宋虽不敢比隆三代，亦庶几得统以正者也。下此或以诈力篡弑得之，或以牝晨之凶得之，或以左衽之雄得之。斯固一统之君，其实一统之贼也。故逊志翁乃立变统之例以待之，良有见哉！然则一统也，正统也，变统也，无统也，编年书法当何如？予曰：“先民有言，据事直书，善恶自见。”
　　古礼，亲死卒哭，宰夫执木铎命于宫中曰：“舍故而讳新。”或问予曰：“舍故者舍何亲哉？”予按此故字，先儒陈浩指高祖之父当迁者而言，盖五服上至高祖而止。高祖之父则无服，无服则亲尽，亲尽则不讳，故《苏老泉族谱引》亦曰：“自吾父以至吾之高祖，皆讳曰某，其他则遂名之。”即此观之，古者士大夫以上，止讳四代之亲。《曲礼》曰：“逮事父母则讳王父母，不逮事父母则不讳王父母。”即此观之，古者庶人，止讳一代之亲。
　　或问伉丽杂合之义何如？予曰：“有经权焉。”古人于此，虑之也周矣，处之也至矣。是故六礼既备，醮命乃行，与之偕老而终身焉，是伉俪之常也，经也。苟妇德不恒不贞，为人伦之蠹，门户之羞，则有七出之条焉，是伉俪之变也，权也。于七出之中，又有三不去焉，是忠厚之至也。予于七出之中，窃有疑焉。无子也，有恶疾也，皆天也，皆不幸也，何忍去之？当善处之，使之不至失所可也。予于三不去之中，窃有疑焉。不顺父母忤逆也，窃盗丑行也，淫秽行也，苟存姑息则难施面目，当心义裁之可也。
　　或问古来亦有夫为妻弃者乎？予曰：“太公望为妻所弃，耄故也。朱买臣为妻所弃，贫故也。鲁秋胡志淫而忘亲，其妻能以一死而绝之，其志也烈哉！晏子之御，气盈而志陋，其妻能镌谯之以求去，其志也伟哉！”
　　介葛卢识牛鸣，阴子春识鸟音，尸乡祝鸡翁养鸡数百群，各命之名，呼之则应。夫人以之灵莫不有知，乃三子之知，皆非众人之所能知者。不知此又是何等聪明哉！夫以如是之聪明，宜于道理物，理无不知者。而三子所知上此耳，而他则泯泯无闻焉。吁，可怪哉！
　　古者男女别嫌明微之际最严也，后世士夫乃有与女流款洽，若交游然者，而君子无镌谯焉。盖谅哉其无他志也。若王右军之于卖扇老妪，杜少陵之于黄四娘，白乐天之于浔阳商妇，苏东坡之于春梦婆是已。乃若携妓游山，与妓赓诗，对妓参禅，则逾闲矣。我朝士大夫无此风流，绰有古意。
　　尚父呼苍光以济牧野之师，田单礼天神以坚即墨之守，是皆以神道设教者也。
　　马都督某，辽阳名将也。一日舟过天津，予以宪职备兵此士，往谒之，见案上有《孙武子》十三篇，因问之曰：“此书以何者为兵家之要？何者为兵家之忌？”都督曰：“《始计篇》曰：‘兵者诡道也。’故能而示之不能，用而示之不用。近而示之远，远而示之近。利而志之，乱而取之，实而备之，强而避之，怒而挠之，卑而骄之，佚而劳之，亲而离之。攻其无备，出其不意，盖用兵之要莫先于此者。《军争篇》曰：‘无邀正正之旗，勿击堂堂之阵。’高陵勿向，背丘勿逆，佯败勿从，锐卒勿攻，饵兵勿食，归师勿遏，围师必阙，穷寇勿追，盖用兵之忌莫先于此者。”予与马都督论用将之道，都督曰：“古人用将，必严败绩之诛，然后为将者，知圣人临事而惧好谋而成之训不可忽也。”予曰：“允哉！故必阝之败，晋杀先；城濮之败，楚杀子玉；街亭之败，诸葛武侯斩马谡。不然三军暴骨何辜哉！”
　　胜国以前，五岳五镇四海四渎之神，皆有肖像有封爵。我国初正祀典，止书其木主曰：“某岳某镇某海某渎之神。盖以神者灵气之所聚也。必肖像而封爵之，是亵之也，非神之也。
　　胜国以前，历象日月星辰之所，曰司天监，司之犹言辖之也。我朝改曰钦天监，盖以天至尊也，谁敢司之？钦之云者，乃钦若昊天之意也。
　　陈定宇能批点诸家之文，而定宇之文传世者鲜矣。刘须溪能批点诸家之诗，而须溪之诗传世者鲜矣。譬之弈也，岂傍观者固审耶？仰兵燹之余，二子之诗文，残篇断简，流落人间而莫之掇汇之耶？
　　古礼入门问讳，讳其名也。春秋之法，为亲者讳，为尊者讳，为贤者讳，讳其事也。
　　唐玄宗《孝经序》，其中引夫子之言曰：“吾志在《春秋》，行在《孝经》。”不知此语出何书？或曰出《鬼髓灵经》，予行天下，遍访藏书之家无之。即有之盖赝书也，岂夫子之言哉！何以言之？夫子曰：“吾十有五而志于学。”又曰：“志于道。”夫《六经》皆学也，皆道也，何独《春秋》哉！夫子晚年删述《六经》，以宪万世，皆圣志之所存也。又何独《春秋》哉！且吾闻之，夫子父母皆早世，虽欲孝谁为孝？而曰行在《孝经》何居？况夫子之时，无《孝经》之书，先儒汪玉山、吴草庐又业有昭昭之辩也。
　　宋末江西饥，当道议劝富民出谷以赈饿者，其言曰譬之杀一牛以活万蚁何不可？元中子曰：“万蚁固可怜，一牛独何罪而死？”议遂止。呜呼！牧民者，平时不能积储以备赈，事急乃行劝分之令，是无策也。
　　士大夫守官之廉，犹处子守身之洁，皆分内事也。若处子自多其洁，恒自矜曰：“我于庶士也绝无桑中之约。则人将贱之矣。”士大夫之能文章，犹处子之能女红，亦分内事也。若处子自多其女红，恒自矜曰：“我之织紝组紃，诸姑伯姊皆莫能及。”则人将鄙之矣。
　　善事上官，毋矢名誉，光武有是言也。或疑其教臣下以谄，予曰不然。孔子称子产有君子之道四焉，事上敬，乃其一也。他日告哀公曰：“不获乎？上民不可得而治矣。”然则圣人亦教人谄乎！
　　前辈教人居官，廉不言贫，勤不言劳，爱民不言惠，锄强不言威，事上致敬不言屈己，礼贤下士不言忘势，此其所以于官箴无忝，于陟明有光。
　　岭南有贪泉，吴中有廉石。噫！泉石何知哉？其荣辱之名，盖因人而得之耳。
　　子繇水曹郎改刑曹，大司空崔公命予曰：“子知用刑之法乎？夫用刑之法，有时也，有节也，因人也。以时言之，辰巳以前囚多枵腹，不可刑之也。日夕向晦，万娄俱息，人身血气各有所归，亦不可刑之也。以节言之，人身血气之冲和，受刑则变，血本赤者，变而紫焉；气本温者，变而热焉。若先刑上体，后刑下体，则血气之变者，奔注于腰膂髀胯之间，其毒稍绥，犹可支也。若先刑下体，后刑上体，则血气之变者冲灌于心肺之窍，其毒不亦烈乎？是以君子刑其一，不刑其二。以人言之，彼孱弱之夫，膏粱之子，见刑而畏者也。一经栲讯，罔不招承，能保其无枉乎？强梁へ讼之徒，其悖戾之气，足以玩刑也。终日锻炼莫肯输服，岂可信其口中雌黄而直之乎？凡此者皆当旁求密察，以得其情，不可专恃乎刑也。子其慎之。”
　　师卦二爻，为帅师之将，圣人以帅师之道言之。五爻为命将之君，圣人以命将之道言之。后世推毂遣将，筑坛拜将，正得此意。故宣王南征则命方叔，北伐则命吉甫，其赫然中兴，有由然哉！或曰：“王制有天子出征之礼何如？”予曰：“天子出征，惟天造草昧之初，可间行之。苟不其然，不足以震叠英雄，而屈群力。若常常而行之，则白登受困，辽左无功，所谓殷鉴不远者非耶。”
　　宋真宗驻跸澶渊，契丹数千骑来薄城下，迎击之乃引去，帝使人视寇准何为？准方与知制诰杨亿饮博歌谑欢呼。帝喜曰：“准如是，吾复何忧？”窃有说焉。主忧臣辱，未有甚于此时者。莱公既决策亲征矣，固当临事而惧，劳心竭力，以济艰难可也。顾乃偃然耽乐，如在宴安无事之秋，身系安危者，固如此乎？杨亿职掌丝纶，亦与有同舟共济之责，曾无一言忠告于莱公，且随波浮沉焉。自许八角磨盘者，固如此乎？斯时也，真宗独忧之，及侦知二臣所为，乃曰：“吾复何忧者？”岂真不忧哉！殆权词以安将士之心耳。
　　汉高祖与太子手敕曰：“汝见萧曹张陈诸公侯，吾同时人，倍年于汝者皆拜，并语汝诸弟，此西京重父执之礼始此。”宋朝诸老，凡同年同官之子孙有来谒者，皆坐受其拜，然后设香案遥拜其祖父。噫！此风厚矣。予往时在南都，见部寺堂上诸老，与各署属官小官作通家世讲之会，其坐次序齿不序爵。噫！此风亦厚矣。
　　隽不疑断狱引《春秋》，杨万里注《易》引故实。盖引经者准古训以律人，释经者援人事以昭义。故曰：“无征不信。”盖谓此耶！泉斋邵公有曰：“《易》设虚以待天下无穷之变，《春秋》据实以究天下难隐之情。此又明经者所当知。
　　有故人尹岩邑，予以公事过其邑，故人告予曰：“邑当孔道，苦于供亿，欲请于当道裁省使客饩廪可乎？”予曰：“不可。无忘宾旅盟乎？五霸送往迎来，列在九经。古者敌国宾至，关尹以告，候人为导，门尹除门，司里授馆，司徒具徒，司空视涂，司寇诘奸，甸人积薪，火师监燎，水师监濯，膳宰致餐，廪人献饩，司马陈刍，工人展车，其优宾之礼有如此者。以今视古礼简略矣，若又裁省，无乃大简乎？”
　　孝陵尝谓学士詹同等曰：“近世文士，不究道德之本，不达当世之务，故词虽艰深意实浅近，即使过相如杨雄，何裨实用？自今翰林为文，但取通道理，明世务，无事浮藻。”呜呼！大哉王言。其所以风励天下文章之习，归于淳古尔雅也至矣。
　　国初，江西进陈友谅缕金床，燕京进元顺帝水晶宫漏，恶其淫巧皆毁之。大祀郊庙拜褥，褥心以红布为之，乾清宫御床，若无金龙在上，与中人之家卧榻无异。宫中每日早膳，止用蔬菜。凡若此类，皆以俭德示天下先。
　　孝陵开天起兵时盔甲，藏在太庙，铁枪藏在五凤楼中，采石渡江之舟，覆盖在龙江沙上，扩以朱阑，皆所以示创业艰难也。
　　国初大统既集，民物更新。元之子孙面缚来降，以帝王之后免献俘。又以元主不战而奔，克顺天命，谥之曰：“顺帝”，又封其孙为崇礼侯，还之沙漠。又遣使祭告历代帝王之陵，而禁樵牧。又访求孔子之后，封衍圣公，颜子、孟子之后封博士，又立孔颜孟三氏儒学，设官以教育三氏子孙之秀者而登用之。又立尚宾馆，聘天下名儒梁寅、徐一夔、周子谅、胡行简等修《大明集礼》，又命名儒曾鲁等修《元史》，又命刑部尚书刘惟谦定《大明律》，又设文举、武举二科，以网罗天下之英才。凡若此类，皆忠厚恻怛之至，郁郁乎其文也，渢渢乎其风也。呜呼盛哉！
　　古者朝服，通于上下，不但见君也。按乡饮酒礼，大夫朝服从乡先生而谋宾介，乡人傩近戏也。孔子朝服而立于阼阶。万石君家居，子孙为小吏来归谒，万石君必朝服见之。自汉以前，朝服通于上下如此。我国初制朝服，与古制颇有损益，惟朝廷有大朝会，如圣节、元旦、冬至、册封、传胪、献俘乃服之。每月朔望朝则服公服，逐日常朝或服锦绣，或服公座治事之服，等威有截严哉。
　　都御史东阜刘公抚蜀时，有门生在谏垣，以书来求作司谏箴，东阜复书曰：“老悖学植荒落，安能辨此？”曾见近科程文“载邦有道危言危行”一篇，其中讲语曰：“事关利害，有举世所不敢言而已独言之，几伏隐微；有举世所不能言而已独言之，请以此语书之座右，为司谏箴可也。”门生得书，读之竦然。居无何，其人正色言事，落职投荒。
　　恭简熊公，平生清节，一介不取，其巡抚云南，平蛮公宴之日，乃受金花彩段，或者疑焉。次年公还朝，召有司领金花彩段贮库，始知公不肯以清病人也。不然，当日公不受谁敢受？此与张乖崖纳侍女之事颇相类。
　　东坡爱李廌之文，山谷爱高荷之诗，后来二子行检龌龊，徒使二公有爱才之累也。惜域！
　　或问昔者孔子没，子贡筑室于场，独居三年然后归，杨时之于伊川，黄幹之于晦庵，亦犹子贡之在孔门也。及程朱下世，不闻二子有庐墓之戚何也？予按古礼，师死心丧三年，若丧父而无服，夫父丧无庐墓之制，而师顾庐之，岂师父之恩殊科耶？且记者言子贡独居三年然后归，观“独居”二字，可见当时在门诸贤莫之能从也。乃子贡独行其志，以报夫子罔极之恩，前乎此者证也，后乎此者无继也，所谓贤者过之也。夫贤者之过，非道之中也，非道之中，子何必于龟山勉斋责备耶？
　　黄天叟曰：“‘吾十有五而志于学’一章，是夫子自作行状。窃惟圣人一生为学进德之序，俱见于三十八字之中，无余蕴焉。”我朝颁行文庙上丁祭文，一十六字之中，而圣人道德功业又隐括尽矣。
　　历代女祸，至武而极；外戚之祸，至王莽而极。宦官之祸，至汉唐末年而极。我朝母后无垂帘之制，外戚宦官不得典政本握兵权。呜呼！防微之念深矣，贻谋之虑远矣。
　　管宁过海，遇恶风几覆舟。宁语人曰：“吾尝三晨晏起，一朝科头，过必在是也。”郭林宗问仇季智曰：“子尝有过否？”对曰：“吾尝饭牛，牛不良，搏牛一下。”予曰：“此非二子之言也，或者史氏以二子人品之高，附会其说以益其高，不知适足以诬之耳。”何以言之？晏起科头，凡老者病者闲无事者常态耳。曾是以为过乎？世传嵇叔夜或旬日或终月一梳头，袁安雪中高卧，书不启扉，未闻当时以为过而诮之者。孰谓海神有灵，乃以此为过而覆君子之舟耶！夫牛不良而搏之，所以训牛也。若以为过，然则古人以夏楚二物，收击蒙之威者亦过耶！且搏牛一下，未足为虐也。且以为过，然则古人杀牛以祀，火牛尾以攻敌，截牛耳以莅盟者，其过又当何如耶？予故曰：非二子之言也。
　　文潞公处大事以严，韩魏公处大事以胆，范文正公处大事曲尽人情，三公皆社稷臣也。朱文公论本期人物，以范文正公为第一。
　　安南陪臣来朝贡，道出汉阳宿邮亭时，亭中芙蓉盛开，亭长诳之曰：“此花名一丈红，请咏之。”陪臣佯为不知，赋诗曰：“原来不是芙蓉树，花与芙蓉却一般。五尺阑干遮不尽，尚留一半与人看。”太守闻之，以亭长不诚于远人，乃诟而杖之。译者以告陪臣，叹服而去。
　　清狂道人郭翊，画有天趣，诗有风刺。阳明王公初以寻常画史待之，后见其画《雪樵图》，题诗其上曰：“两束焦薪仅十钱，雪深泥滑自堪怜。市城谁念青山瘦？尽日厨头不断烟。”又见其画《牧牛晚归图》，题诗其上曰：“雨脚风声满树头，随身蓑笠胜羊裘。柴门犹道牛归晚，江上风波未泊舟。”阳明语人曰：“郭清狂书掩诗也。”乃以宾礼优之。
　　处士某，急居山中，庭有松一株，三百年前物也。县尹立公署，命工师伐之，处士斫白书绝句其上曰：“大夫去作栋梁材，无复清阴覆绿苔。今夜月明风露冷，误他云外鹤归来。”乃再拜而送之。松至县庭，县尹读诗怅然，遂填直而还其松。
　　松溪戴公，提学南畿，一日舣舟姑苏之盘门，见水滨有溺死少艾，命县官掩之，又命诸生贼诗挽之。蔡佃方弱冠，赋诗曰：“芙容零落倩谁收？飘泊孤城野水头。素手尚笼罗袖簿，清波难掩玉容羞。芜烟绿暗香魂杳，花雨红添血戾流。莫向盘关歌此曲，月明风细不禁愁。”戴公奇之。既而对教官惜之曰：“此子诗有音响无骨气，吾恐冬华之木不实，早慧之子不寿。”明年蔡佃死。
　　华阳有狂生，粗知押韵，一夕乘酣访邻曲隐翁，见主人庭中月色如昼，梅花盛开，乃郎诵宋人诗曰：“窗前一样梅花月，添个诗人便不同。”盖自负也。主人亦朗诵宋人诗曰：“自从和靖先生死，见说梅花不要诗。”盖恐其作诗唐突梅花。狂生忿主人嘲己，肆诟而去。明日主人到县讼之，县官呼狂生试诗甚劣，笑谓狂生曰：“姑免问罪。押发去百花潭上，看守杜工部祠堂。”闻者绝倒。
　　唐诗亦有极拙者，宋元诗亦有极佳者，不可以时代概论也。
　　潘纬十年而吟古镜，何涓一夕而赋潇湘。殊不知后之观者，只论工拙，不论迟速。
　　国初诗以高启、杨基、张羽、徐贲为大家，近时空同李公又以袁海叟为诗家冠冕，东桥顾公又以李空同为诗家武库。
　　荷亭辩论，心严子陵横足加帝腹为不敬。《古源日录》，论程婴公孙杵臼杀他儿以存赵孤为不仁。予按二子之论，近于刻深。然君子执秉义充类之笔，却不可无此等公评，不然微显阐幽之志荒矣。

