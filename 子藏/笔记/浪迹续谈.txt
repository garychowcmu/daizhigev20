浪迹续谈  　清 梁章钜

　　●卷一

　　◎灵岩山馆过苏州时，有客约余游灵岩山馆，余以前游未畅，且欲考悉其颠末，因欣然拿舟前往。历览久之，盖不过相隔十余年，而门庭已大非昔比矣。按山馆即在灵岩山之阳西施洞下，乾隆四十八九年间，毕秋帆先生所购筑，营造之工，亭台之侈，凡四五年而始竣，计购值及工费不下十万金。至五十四年三月，始将扁额悬挂其头门，曰：“灵岩山馆。”联云：“花草旧香溪，卜兆千年如待我；湖山新画障，卧游终古定何年。”皆先生自书，而语意凄惋，识者已虑其不能歌哭于斯矣。二门扁曰：“钟秀灵峰。”乃阿文成公书，联云：“莲嶂千重，此日已成云出岫；松风十里，他年应待鹤归巢。”自此蟠曲而上，至御书楼，皆长松夹路，有一门甚宏敞，上题“丽烛层霄”四大字，是嵇文恭公书。忆昔游时，是处楼上有楠木橱一具，中奉御笔扁额“福”字，及所赐书籍、字画、法帖诸件，今俱无之。楼下刻纪恩诗及谢恩各疏稿，凡八石。由楼后折而东，有九曲廊，过廊为张太夫人祠。由祠而上，有小亭，曰澄怀观。道左有三楹，曰“画船云壑”、“三面石壁”、“一削千仞”，其上即西施洞也。前有一池，水甚清冽，游鱼出没可数，中一联云：“香水濯云根，奇石惯延采砚客；画廊垂月地，幽花曾照浣纱人。”

　　池上有精舍，曰砚石山房，则刘文清公书也。嘉庆四年九月，忽有旨查抄，以营兆地例不入官，故此园至今无恙。至嘉庆二十一年，始为虞山蒋相国后人所得。

　　而先生自镇抚陕西、河南、山东，总制两湖，计二十余年，平泉草木，终未一见。

　　余前游诗云：“灵岩亭馆出烟霞，占尽中吴景物嘉。闻说主人不曾到，邱山华屋可胜嗟！”盖纪其实也。近年辑《楹联丛话》，前数联均未及采，今始录得，将补入《楹联三话》，则此游亦不虚矣。

　　◎狮子林客有招余重游狮子林者，余笑谢之，盖余于吴郡园林，最嫌狮子林之逼仄，殊闷人意，故前官苏藩时，亦曾偕友往游一次，而并无片语纪之。或谓此园为倪云林所筑，则亦误也。曾闻之石竹堂前辈云：“元至正间，僧天如惟则延朱德润、赵善长、倪云林、徐幼文共商叠成，而云林为之图，取佛书狮子座而名之耳。”

　　明时尚属画禅寺，国初鞠为民居，荒废已久。乾隆二十七年，南巡莅吴，始开辟蔓草，筑卫墙垣。中有狮子峰、含晖峰、吐月峰、立雪堂、卧云室、问梅阁、指柏轩、玉鉴池、冰壶井、修竹谷、小飞虹、大石屋诸胜，又有合抱大松五株，故又名五松园，则人所鲜知也。

　　◎绣谷苏州阊门内有绣谷园，余过吴门时，有以《绣谷送春图卷》来售者，恐是仿本，且其值过昂，因置之。此园嘉庆中为吾乡叶晓崖河帅所得，后归余同年谢椒石观察，又后归王竹屿都转，叶、谢、王皆余至好，往来最熟，今则不知何姓所居矣。按此宅在国初为蒋氏旧业，偶于土中掘得“绣谷”二大字，作八分书，遂以名其园。园中亭榭无多，而位置有法，相传为王石谷所修。康熙三十八年己卯，尤西堂、朱竹坨、张匠门、惠天牧、徐征斋、蒋仙根诸名流，曾于此作送春会，王石俗、杨子鹤为之图，时沈归愚尚书年才二十七，居末座。乾隆二十四年，又有作后己卯送春会者，则以尚书为首座矣。先是蒋氏将售是宅，犹豫未决，卜于乩笔，判一联云：“无可奈何花落去，似曾相识燕归来。”而不解其义。迨归叶氏，而上语应，后叶氏转售于谢氏，谢又转售于王氏，而对语亦应。一宅之迁流，悉有定数，亦奇矣哉！

　　◎瞿园苏州之瞿园，即宋氏网师园故址，后归嘉定瞿远村，复增筑之。园中结构极佳，而门外途径极窄，陶文毅公最所不喜。盖其筑园之初心，即藉此以避大官之舆从也。余在苏藩任内，曾招潘吾亭、陈芝楣、吴棣华、朱兰坡、卓海帆、谢椒石在园中看芍药，其西数十步即沈归愚先生旧庐，尝约同人以诗纪之，且拟绘图以张其事，而迁延不果作。此数君子皆老斫轮，果皆有诗，必可以传，今则如抟沙一散，不可聚矣。越十余年重到，为之慨然！

　　◎息园息园即顾氏依园旧址，钱溪购而葺之。园中有高阜，曰妙严台，相传为梁时妙严公主墓，载在苏州郡志，以为梁武帝女。按梁时公主之见于史书者，有玉姚、玉婉、玉环、令慝、含贞，又长城、吉安，皆有封号，不知妙严主为何人。

　　惟简文王皇后，生长山公主，名妙碧（《南史》作“”），则妙严似是简文所生，旧志以为武帝女，恐未确矣。此台西去数百步，今为蒲林巷，巷之西门有石马一区，俗称“石马鞍头”，相传是公主墓前物。再南去为禅兴寺，寺中有妙严公主像，戴毗卢帽，两手合十作跏趺状，旁有宫女十人。相传公主下嫁郡人孙，死，梁亦失国，陈高祖以前朝公主，赐十宫人以优礼之，年八十余而卒。嘉庆中，此地浚池，得宋时古碣，是四至界牌，则当时尚有防护也。

　　◎孙春阳京中人讲求饮馔，无不推苏州孙春阳店之小菜为精品。或因余官吴门久，欲知其详者，余以所闻告之曰：孙春阳系前明人，祖居宁波，万历中应童子试不售，遂弃举子业，为贸迁之术，始来吴门，开一小铺，在今吴趋坊北口。其地为唐六如渎书处，有梓树一株，其大合抱，仅存皮骨，实旧物也。铺中形制，学州县衙署，分为六房，曰南货房，曰北货房，曰海货房，曰腌腊房，曰蜜饯房，曰蜡烛房。售者由外柜给钱，取一小票，自往各房领货。而管总者掌其纲，一日一小结，一月一总结，一年一大结，自明至今，已二百四十余年，子孙尚食其利，无他姓顶代者。吴门五方杂处，为东南一大都会，群货萃集，何啻数万户，而惟孙春阳铺为前明旧家，著闻海内，铺中之物，岁入贡单。其店规之严，选制之精，合郡所未有也。国初赵吉士载入《寄园》书中，余澹心《板桥杂记》亦录之，近时袁简斋《随园食单》亦有其名，但皆未详其颠末耳。

　　◎淮盐情形余至苏州，同人多欲闻淮鹾情状，苏州向食浙盐，于两淮盐务两不关涉，以余住邗江久，宜得其详，故多絮谈及之，而不料余亦门外汉也。或问何为验赀？

　　余曰：此特票盐局员所设之巧法耳。淮北票盐之政，已行之十余年，据言淮北额例行盐三百一万五千余引者，今行销至六百十万六千余引，是溢于额销一倍也。

　　奏销正杂诸款征银三百余万两者，今征至一千一百十二万两有奇，是溢于课额又再倍也。且淮南商人认办淮北江运入岸引盐，原额八万一千六百二十引，自道光十二年至二十四年，合应销盐一百六万一千余引，今止请运四十一万九千余引，其虚悬之课，历系以票盐之溢课拨补，并每年以票盐盈余协贴淮南银四十余万两，又代纳淮南悬课银三十余万两，是票盐之功，不特再造淮北，抑且普及淮南也。

　　所虑者设局收税，有挟多争先之虞，挈签挂号，又有无赀空号之弊，自十八年始定为验赀之法。令各票贩将盐价成本若干引先行呈验，统交分司收存，其有赀浮于盐者，将银登时发还，将盐均摊折扣，每年四十六万引，一齐开局，而请托争竞截然不行矣。惟是近年验赀，必于岁暮集旧城前鹾政署内，以数间之废廨，聚亿万之巨赀，数日间民间白镪为之一空，士民啧有繁言，仪征师相每至夜不能寐，和余《喜雪诗》有“漫藏诲盗”之语，诚可寒心。去冬余在扬州度岁，目击验赀之举，亦颇切杞人之忧。闻江、浙之以赀至者，竟有千余万之多，乃知东南财力尚裕，将可忧者又转为可喜，故余《喜雪叠韵诗》云：“朱提甫散祥至，且喜财源万里宽。”诚有慨乎其言之也。又问近闻扬州商人有欲撼动票盐局者，其说云何？余于鹾政，未尝涉手，而道听涂说，亦复时为讲求，曩尝私录为书，今则参以近时闻见，颇能言其梗概。窃谓两淮盐务，南北虽同一课运，而轻重悬殊，南盐原额一百三十余万引，正杂捐带共课五百余万两，北盐原额二十八万余引，正课三千余两。其行销之地，南北犬牙相错，南盐课赋重于北盐九倍，场盐运脚经费，亦数倍于北盐。故口岸售价贵于北盐，而小民趋贱避贵，越境侵占，最为便捷，此北盐销运愈畅，南盐销运愈绌之所由来也。然多销十万引北盐，只多十余万两之课，多销十万引南盐，即多五十万两之课，此则必急求南销畅旺，方于国课有裨也审矣。查两湖口岸，虽有川、粤、潞三省邻私侵灌，而向来销数每年按额总有九成，极滞亦有八成，自有北票以来，则年减一年，上年实销不过六成以外。盖因向日邻私，川有宜昌门户，潞有襄阳隘口，粤有衡、永、辰、常要道，一经严查堵缉，则淮盐销数即旺。今北票之侵越者，河南光、固于湖北黄州府属陆路毗连，又信阳州于湖北水路相通，并无隘卡门户可堵，故北票越占愈多，南纲销数愈绌，徒致库少杂款，商赔正项，已运之盐堆积两岁，未办之引请运不前。

　　舍其重而就其轻，此邻私之病在皮毛，北盐之病在心腹也，皮毛之病易救，心腹之病难医，若不及早变通，必致南盐一败涂地。专司北盐者，可以置身事外，统辖两淮者，未免措置为难。况北盐专以验赀为巧法，而现当银源艰滞之时，每届冬底，农之完粮须银，商之纳税须银，漕务之兑运须银，河工之购料须银，公私之需银方殷，而徒因验赀之故，不论远近，俱因此而屯聚千万银两，更使银路不通，其实不过收票税数十万两，遂使国计民生处处窒碍，钱价日减，盗贼繁兴，此病之尤甚者也。议者谓南纲折减以来，亦复销运两滞，仍有悬引七万余引，虽予以缓纳提售，设法已尽，而口岸半为北盐蔓占，徒多尘积。且缓纳有关库贮，提售有碍输销，仍于南纲课运不利。今权拟一南北通筹轻重兼顾之法，莫若于七万余悬引外，再于派运数内，按成酌提七万余引，共成十五万引，以北票四十六万引核成搭配，凡办北票三千余引者，配办南盐一千引，如办此项提配数内南盐一千引者，配办北票三千余引。南则无须缓纳提售，于库贮转输得益，北则免其验赀出利，于北票成本有裨，北课全而南课亦全，南课清而北课亦清，库款渐裕，而南盐销数亦可保守，此法似可试行一二年，俟有成效再为定例云云。余局外人也，未敢断其是非，姑论列之，以俟当局之采择焉。

　　◎梁封翁余在杭州，偶与山舟先生之后人同席，今忘其名，盖曜北先生之从子某也。

　　席中盛谈其家世，谓文庄公诗正之封翁，少时，诣一相士问曰：“可得一第乎？”

　　答曰：“不仅是，可更向上。”曰：“得翰林乎！”曰：“可更向上。”曰：“然则京堂以上乎？”答如前。曰：“然则作相乎？”曰：“真者不能，假者可致。”同人曰：“盖协办耳。”后以明经学博老，而以文庄贵封大学士。时席间有不甚信其事者，余曰：“此已载《茶余客话》，可勿疑也。”或曰：“果有此事，则古今天下应无两矣。”余曰：“今天下实无第二人，而古人事恰有似此者。

　　唐李固《幽闲鼓吹》载苗晋卿落第，遇一老父，能知未来事，问曰：“某应举已久，有一第分乎？‘曰：”大有事。’更问，苗曰：“某困于穷变，然爱一郡，可得乎？‘曰：”更向上。’曰：“将相乎？‘曰：”更向上。’苗怒曰：“将相更向上，作天子乎？‘曰：”真者即不得，假者即得。’苗以为怪涎。后果为将相，及德宗升遐，苗以冢宰居摄三日。古今事之相类，有如此者。“

　　◎天目山杭州榷使明甫福，精堪舆之学，余于丙午春暮至杭州，值君将瓜代去，而城中同官留其相度形势，因迁延数日，方得与余把晤。忆甫榷浒关时，值余为苏抚，时吴中被水，关税绌甚悖甫不胜焦急，余莅任之次日，即为奏免外来米税，而关政顿纾。甫甚德余，因订为莫逆交，而余旋以病告归，此次得再晤于杭州，实出意外。甫喜与余谈浙中山水起伏向背之形势，余告以来龙系天目山，甫知之而无由履其地，因问君何由知之？余告以乾隆末，我已登天目山巅，彼时匆匆一上，不暇畅览，迄今逾五十年，则尽忘之矣，然不可谓非平生一壮游也。

　　乾隆乙卯，余以公车过浙，时亡友曾禹门（奋春，即少坡太史之嗣父）。方宰临安，留余署中两月。值天大旱，牲璧四出不应，县民因请官步祷天目山，谓此事数十年不举，如果虔诚斋祷，断无不灵。禹门从之，而拉余同往，余正有浪游之兴，先一日余亦斋食，甫交四鼓，即坐竹兜随禹门出城，西行三十余里，天已大明，邑民请官步祷，余亦随之。禹门手柱香前行，悉撤伞盖不用，左右有五六人推挽之，余亦有四人相掖，又十余里至山顶大寺，忘其名，禹门跪拜默祝，礼竣，寺僧供素饭毕，即下山。余稍徙倚寺门，一老僧语余曰：“此山高三千九百丈，道书所称三十四洞天，此间即天目最高处，昔人所谓北望震泽，南临严滩，东瞰钱塘，西眺宣、歙，千余里间可指顾得也。”余方欲与之细谈，而从者以山下已起黑云，促即下山。甫及前降舆处，遂大雨如注，欢声若雷，盖是日同上山者不下千余人，同声齐呼曾青天，余亦为之神旺，忘却登陟之劳，泥淖之险。下山势易，日晷甫偏西，而已入城矣。是日先以步行赤日中，归途又坐小肩舆冲雨而行，忽热忽凉，翼日而┲作，直至归福州后，始渐痊可，故无暇以一文一诗纪之。因甫之询，聊短述如此。

　　◎机神庙恭儿观政浙中，甫到数日，即奉宪委诣机神庙行香，问以机神仪状，但称目本短视，无由瞻仰神像，惟照赞礼生所唱行三跪九叩首礼而已。因翻《杭州府志》，云机神庙在城东北隅，褚河南裔孙讳载者，得机杼之巧于广陵，而归教其里中，于是杭之机杼甲于天下。宋至道元年始于杭置织务，至今勿改（今派部郎管浙江织造即此，然则其来已久矣），杭人立祠祀之，又推原其始为机杼者，复立机神庙。神之缘起，引《淮南子》高注，以为黄帝之臣伯余也。又读钱梅溪《履园杂记》，云机杼之盛，莫过于苏、杭，皆有机神庙，苏州之机神奉张平子，不知其由，庙在祥符寺巷，杭州之机神奉褚河南，庙在张御史巷。相传河南子某者，迁居钱唐，始教民织染，至今父子并祀，奉为机神，并有褚姓者为奉祀生，即居庙右。然则合二书观之，其为褚河南父子信矣。即以为伯余，亦系黄帝之臣子，又何以用三跪九叩之隆仪乎？按《唐书百官志》，七月初七日织染署祭杼，想是以织女星为机神，然星辰系中祀，即织女星亦不应三跪九叩也。杭州拜庙仪节多不可解，即如火帝庙，他省皆三跪九叩首，而杭州独用二跪六叩首。夫火帝即祝融，既尊之为帝，能无用帝者之仪乎？

　　◎玉皇山祭机神庙之后一月，又奉委到玉皇山行香，恭儿不知玉皇山原委，请余考之。

　　余谓玉皇山即是育王山。《大清一统志》言育王山，即龙山峰之最高者，有登云台，乃钱氏郊天之所，宋圜丘亦在焉，俗称锅子山，壁立尖耸，特异诸山，其前有龟山，亦宋郊坛也，岭有玉皇庙，故称玉皇山，亦曰育王山。《杭州府志》云龙山者，钱氏郊天之所，释老之谈，或云阿育王，或云玉皇，皆祀天遗意也。今庙外设七星缸，满贮水其中，盖地据一城最高处，以水制火，亦厌胜之义耳。

　　◎五百罗汉堂杭州城内外，梵宇以百数，惟西湖之净慈、灵隐两寺，有五百罗汉堂，金姿宝相，奕奕欲生，环楹回旋，状如田字，故俗亦呼为“田字殿”，闻其像皆出一僧手塑，而殊容异态，无一雷同。记得刘一清《钱唐遗事》云：“净慈罗汉堂内，第四百四十二位阿湿毗尊者，独设一龛，用黄罗幕之，偃蹇便腹，觑人而笑，妇人祈嗣者必诣此炷香。”今无此龛，则阅时又各有兴替矣。世传罗汉皆海贼现身，是放下屠刀立地成佛者，殊未核也。按《捏经义》言有五百商人，采宝出海，值盗攘去，并剜其目，商日夜号痛，欲向无所。或告之曰：“灵鹫佛氏能救汝，若与我重宝，引汝见之。”商且行且舍，至大林精舍，佛氏为说法，各证阿罗汉果。

　　大论言阿罗名贼，汉名破一切烦恼，故应得一切世间诸天人供养。又一说云：阿名不，罗汉名生，后世中更不生，是名阿罗汉，或云阿╄，或云应真，则皆无生之义也。凡妇女之游寺者，必入此堂，因相传有数罗汉之说。就所到处。指定一尊，按本身年纪数至某尊，视其标题之佛号，以为终身之断，然佛号义多奥难，每不可以理会，故有验有不验。余初出山时，亦曾到净慈默数一过，遇如意杂尊者像，其义即不可解，然今回忆中外扬历数十年，一路坦途，不能不谓之如意，而所历宦境，亦不可谓之不杂，断章取义，似亦可通。去年重游，又默数一过，遇增福寿尊者像，则恰合大海收帆境象矣。

　　◎天竺大士下山杭州祈雨，以迎请天竺观音大士下山为极致，相传入城时，虽极晴明之天，亦必有片云相护，三日内无不渥沛甘霖者。祈晴亦然。闻历年以来，亦有竟不应者，而民望已塞，舆情亦平，当官者惟有自咎礼意未虔，复送上山，以待数日后重请。若此典稍缺，即难免谤议繁兴，虽以吾师仪征太傅之有德于杭，而举行稍缓，竟大不协舆情，甚至有不逞之徒，将条香杂投舆中，焚及襟袖之事，甚矣杭人之信佛也！尝与罗镜泉学博谈及此事，不知起于何时，镜泉为检《西湖游览志》一条相示，中载宋孝宗时，上庠试卷，时经御览，辛丑大旱，七月私试《闵雨有志乎民赋》，魁士刘大誉赋中有“商霖未作，相傅说于高宗；汉旱欲苏，烹弘羊于未雨”之句，时赵温叔为相。孝宗欲因此罢之，会有诏迎天竺观音，就明庆寺请祷，有为诗者曰：“走杀东头供奉班，传宦圣旨到人间。太平宰相堂中坐，天竺观音却下山。”温叔闻之，遂乞免云云。则此事自南宋已然矣。吾乡福州，亦有请鼓山涌泉寺窑变观音下山求雨者。忆余里居时，值夏旱，藩臬两司、粮盐两道会谒督部程公梓庭，言今夜三更将会同出城、上鼓山迎大士入城求雨，公问鼓山距城若干里，对曰：“来往六十里。”公微笑面天曰：“大士在西天，不在鼓山，君等自为之，不必关我也。”及次日入城，安设神位于九仙山之大士殿，司道复诣署请公上山拈香，公又面天曰：“今日眼见得是无雨了，若明日依旧如此，将若之何？我不能仆仆上山，君等自为之可也。”是晚大雨滂沱，连宵达旦，次晨司道等又诣署请拈香，公问今日山中作何状，佥曰：“今日合众诵经一日，明日即可送上山。”公曰：“明日我要独留诵经一日，后日再送可也。”众喜诺而出，公亦出，上山拈香尽礼。程公亦素不信佛者，盖至此而不能不回心皈向矣。

　　闻余同年李芝龄视浙学时，每不乐与斯会，尝语陈望坡抚部曰：“西湖之有大士，犹城中之将军、学政等官也。地方有公事，不求本州县及院司、道府等，而但向将军、学政等衙门哓渎，有是理乎？”抚部笑曰：“君言固是，然使君为杭州人，恐亦不作是语也。”芝龄亦一笑而罢。

　　◎表忠观碑钱梅溪曰：“苏文忠公《表忠观碑》有四，一刻有赵清献官阶九十余字，即《宣和书谱》所称有张有篆额者，今不存矣。一刻‘绍兴二十九年岁次己卯三月丙辰朔，曾孙婿左朝散大夫、权书工部侍郎杨亻契重刊’。一刻行书，本字如大指，今在杭州府学，惟二小石，亦不全。一刻‘明嘉靖三十九年杭州府知府陈柯重摹’，今立在涌金门外重建表忠观御书堂前右庑，两面刻者是也。其绍兴间所刻者，本在龙山表忠观旧址，宋末兵兴，遂露立于草莽中，至明正德十二年，巡按御史宋廷佐始将此碑移入郡庠，后复遗失。本朝乾隆四年，府学教授余懋栋忽于斋旁隙地得二石，又缺其下半截，因置名宦祠。至五十九年，余监修表忠观落成，始请于当事诸公，从郡庠名宦祠移至观中，立于御书堂之左庑，而以三石柱副之，于时翁覃溪阁学、梁山舟侍讲、阮云台中丞各有诗文纪之，俱刻于三石柱之侧，遂成艺林佳话云。”按此述《表忠观碑》之源流，无有简而该似此者。暇日余与固莲溪将军、赵蓉舫学使在观中摩抚旧碑，商量拓纸，莲溪嘱余考其事，既归，乃录以遗之。

　　◎徐处士《宋史隐逸传》：“徐复，字复之，建州人。学《易》，通流衍卦气法，自筮知无禄，遂绝进取意。庆历初，与郭京俱召见，命为大理评事，固辞，乃赐号冲晦处士。后居杭州十数年卒。”《北窗炙果》云：“钱唐两处士，其一林和靖，其一徐冲晦，和靖居孤山，冲晦居万松岭，两处士之庐，夹湖相望。予尝馆于冲晦之孙忉处，即冲晦之故庐。冲晦以数学显，时士大夫皆宗之，尝谓孙忉曰：子孙世世不得离钱唐，以钱唐永无兵燹也。”按蒲宗孟《题徐冲晦高士旧隐诗》云：“冲晦先生不肯官，布衣谒帝布衣还。尚嫌姓氏腾人口，惟恐文章落世间。

　　大隐不妨居市井，高吟何处问家山。平生寄意江湖上，云自无心水自间。“今孤山遗迹，妇孺皆知，而万松岭之旧庐，屡访之，不得其处所，愿与吾闽人士之官斯土（原误为”士“）者商之。又闻灵石山栖真院侧有浦城章郇公得象墓，又梅花岭下沙盆坞有福清陈寺丞刚中墓，皆吾乡名贤旧迹也。惜无济胜之具，一一访之。陈寺丞在建炎中主议恢复，忤秦桧，遂与张九成等七人同谪，差知虔州安远县，有”同日七人俱去国，何时万里许还家“之句，未知已入《全闽诗话》否？

　　◎小有天园小有天园为南屏正面，旧名壑庵，郡人汪之萼别业，石皆瘦削玲珑，一似洗剔而出者，晁无咎诗所谓“洗土开南屏”者是矣。自乾隆十六年圣驾临幸，始御题为小有天园。其最著者为琴台，米海岳磨楷书“琴台”二字，大径三尺，闻其上有苏才翁、蔡君谟题字数处，则剥蚀但存仿佛而已。又有磨隶书《家人卦》、《乐记》、《中庸》共三十四行，字径八寸，末题“右司马温公”五字。叶绍翁《四朝闻见录》、吴自牧《梦梁录》皆谓是温公手笔，独周密谓是唐人遗迹，后人于右勒刊温公款。朱竹坨先生谓此皆非是，考《宋鉴》，称绍兴八年，上谕大臣曰：“司马光隶字甚似汉人，朕有五卷，日夕置座右，所书乃《中庸》与《家人卦》，皆是修身齐家之道，不特玩之而已。”今磨合乎《宋鉴》所载。当是诸大臣闻思陵面谕，请刊于石者。卦旁又有篆书“三生石”三字，其右又有“叱石崩云”四字，仙人洞又有磨《艮卦》及《损》、《益》二卦，并隶书，字径六寸，则皆不知何人所书矣。此余五十年前亲到园中所目击手扪者，此后即无由再到其地。嘉庆中重游南屏，尚闻汪氏要出售此园，后亦不知果易主否，亦不知何时废为平地。窃谓南北山亭馆之美，古迹之多，无有出此园之右者，乃转眼即鞠为茂草，今且沦于无何有之乡，幸余犹及见之，且能言之，中年以后所遇知好，则皆未曾涉此园者，亦无从与之饶舌矣。山灵有知，能无与余同此浩叹哉！

　　◎雷峰塔《临安志》云：“雷峰为郡人雷氏居之，故名。”此附会之说也。毛西河《诗话》云：“回峰以山势回抱得名，俗作雷峰，以回、雷声近致误，宋有道士徐立之筑室塔旁，世称回峰先生，此明可验者。”按李卫《西湖志》云：“《六书正讹》，{回}古作回，小篆加雨以别之。据此，今回转之回，即古{回}字，故回峰亦作{回}峰，《临安志》竟作雷峰，且云雷姓所居，其说固未合，但毛奇龄以为回、雷声近致误，则亦未明古字通用之义也。”至峰之有塔，建自吴越王妃黄氏，亦名黄妃塔，或以语音致讹，呼为黄皮塔，始以千尺十三层为率，以财力未充，姑建七级，后复以风水家言，止存五级。塔内以石刻《华严经》围砌八面，岁久沈土，明人有掘得者，小楷绝类欧阳率更书。又塔下有金铜罗汉像一十六尊，各长数丈，寻则吴越时僧道潜请移供净慈寺内，即今五百罗汉堂之缘起也。俗传西湖有白蛇、青蛇两妖镇压塔下，前明嘉靖时，塔有黑烟搏羊角而起，喧传两妖吐毒欲出，迫视之则聚虻耳。塔旧有重檐飞栋，窗户洞达，后毁于火，惟孤标岿然独存，陈仁锡评为老苍突兀，如神人笏，李流芳则曰，此古醉翁也，均足供诗料矣。

　　◎保ㄈ塔西湖之宝石山，巍石如甑，即《隋书地理志》之石甑山也。宝ㄈ塔在其巅，吴越时初建，凡九级，宋咸平间僧永保重修，减去二级，以后屡毁屡建，皆至七级而止。杭州旧志云，永保有戒行，人称之为师叔，因亦呼塔曰保叔。《涌幢小品》云，钱王弘ㄈ入觐，留京师，百姓思望，乃筑塔，名保ㄈ。然以士民直呼君长之名，似于情事不近。《霏雪录》云，原名宝所，俗讹保叔。宝所之义亦不可解。惟毛西河《诗话》云：“保叔者，宝石之讹，盖以山得名者。”近之。明人闻起祥云，湖上两浮屠，宝石如美人，雷峰如老衲。即指宝ㄈ塔也。

　　◎大佛殿宝石山之麓，有秦皇缆船石，相传秦始皇东游泛海，舣舟于此。谓西湖旧通江海，故可舣舟，语殊荒诞。宋僧思净就石镌佛，故亦名石佛山，构殿覆之，后毁于火。明永乐间重建，额曰大佛禅寺。佛祗半身，而大已塞殿，余数过西湖，闻人言而伟之，今秋始获瞻仰。忆十余年前过州大佛寺，观尉迟鄂公就山石所凿大佛，则十倍于此，曾有诗纪之云：“古石佛镇崇，鄂国英姿信手刂。

　　要与大千增岸异，普教丈六让庄严。地当履迹遗墟壮，景称凌烟杰阁嵌。却忆真兴坡老句，古人作事信非凡。“同一大佛寺，而欲移彼诗以就此题，乃一字不可假借，亦可笑也。

　　◎理安寺余来往杭州，必过西湖，熟闻理安之胜，而未得一涉足为恨。丁未秋，始与固莲溪将军、赵蓉舫学使因看桂花，由满觉陇、杨梅坞肩舆直达理安，一路皆深林茂竹，又值积雨之后，从流水声中延缘而上，尤为胜绝，昔人诗所谓“湖山浅而媚，此地独深幽”者也。寺在理安山之麓，明僧契灵卓锡于此，得古法雨泉，遂以法雨自号，缚茅孤楼（疑为“栖”），有虎穴，感之他徙，郡士多为诗扬之。

　　泉在寺左法雨岩下，自石脉中滴沥下溜，洒空成雨，盖数百年不断于兹矣。寺之最后最高处为松颠阁，有董文敏书扁，地据全寺之胜。忆阅《西湖游览志》，言此阁之后更有符梦阁，契灵尝梦一僧云：“此处虽佳，更有佳处。”引至其地，顾而乐之。迟明，缘萝而上，宛符梦境，因凿壑开基焉。今寺僧不能言其事，或径路艰阻，懒于导游欤？余在京师时，熟闻人言，觉罗桂文敏公及歙县曹文正师，俱系理安僧度世，今松颠阁柱有文敏弟杏农观察桂菖一联，跋语甚悉，故余诗末联云：“果否真灵关位业，清凉亭下一盱衡。”即纪其事也。

　　◎秋涛宫余屡泊舟钱唐江边，或六和塔下，榜人辄有避潮之事，每潮至时，试向船头探望，则一线银涛，截江而过，舟中即震撼不安，或来在夜间，则合江喧腾，人声船声鼎沸，推窗窃视，惟见一片茫茫，不两时许已达富阳城下，然则皆值小潮时也。忆嘉庆己未正月初三，曾肩舆走武林城中，于桥上望见城外大江中，如十万玉龙排涌而过，为之目骇神驰，间尝为杭人述之，据云，此数十年前事，近来潮小，虽以大潮期内，亦不能有此奇观。余问潮小之故，则曰：此自关地脉之衰旺，从前杭州有“火烧雷峰塔，沙壅钱唐江”之谚，今皆应之，殆非偶然也；今年寓居城西三桥址，八月初三日，同人邀上吴山，为观潮之会，初饮于延庆山房，旋至城隍庙门外候潮，值潮迟来而客早散，未畅所欲观而去。满拟于十八日直赴江岸一观，佥曰观潮之地，以秋涛宫为最胜，惟其日为潮神生日，城中各官必来致祭，上下人多，未免喧挤，不如前一日往观，亦在大潮期内也，遂定于十七日，挈恭儿、敬儿、婉蕙子妇、俦年八孙，于午后往秋涛宫前楼。坐待移时，而对江极远处，忽起红白数道，白即潮痕，红是为斜阳所衬，瞬息间变为银山万道，杂Ш而至，倏在眼底，楼前栏槛俱若有动摇之形，楼上人无不失色者。时江中有弄潮十余船，忽出忽没，尤堪震骇，未几而岸土崩颓，水变黄色，而潮已过矣。此潮直趋此地，而此楼适压其冲，若稍高一二尺，鲜不为潮所打者，闻极大之潮，亦不过至楼下短墙而止，从无逾墙而入者，殆有神道主持其间，而当时择地构造之工，不可谓非神之默相也。余有诗纪之云：“候潮门外候潮来，临水奇观第一回。万顷云涛驰阵马，满江冰雪杂晴雷。居高但说凭轩稳，狎视终非作楫才（谓江中弄潮各小舟）。东望茫茫龛赭畔，更堪妖蜃起楼台。”“近说秋涛欠大来，钱唐岸上几低回。谁知泼眼仍如雪，何处闻声不似雷〔近年浙潮不旺（原误为”望“），而此次却大如往时〕。往复自应随地转，燮调端望出群才。归心正拟乘潮发，直溯桐江上钓台。”

　　◎潜园武林城中，潜园之名颇著，其地在下段最远，屠琴坞太守倬得余姚杨孝廉别业而增筑之。园中湖石最多，清池中立一峰，尤灵峭，郭频伽名之曰鹭君。道光间此园归范吾山观察玉琨，今年秋始自邗江挈眷来居，与余有导游西湖之约，值余以就养东瓯别去，犹殷殷以来春为期也。吾山口不言诗，而诗甚清丽，尝有《赋鹭君诗》一首云：“窗前有石何亭亭，频伽铭之曰鹭君。当时得者潜园叟，太息主客伤人琴。此石之高高丈五，四面玲珑藏洞府。峭然独立波中央，但见群峰皆首俯。瘦骨峻峭莫傲人，羽毛为累失秋林。何日出山飞到此，不辞万里同归云。石乎石乎，既不油然出云沛霖雨，空老荒山吾与汝。安心且作信天翁，莫羡穷衔腐鼠。”吾山有修防之功，而怀才被斥，此诗殆借物以抒兴也。

　　◎苏小小墓特鉴堂将军于西湖修治苏小小墓，建亭其前，题曰“慕才”，好事者竞歌咏之，而于苏小小之人，实未深考也。按苏小小有二，一为南齐人，见何{艹还}《春渚纪闻》，南齐名倡也，墓在钱唐县廨舍后，考旧县治在钱唐门边，距西泠桥不远，似即今之苏小小墓。一为宋人，见郎仁宝《七修类稿》，云苏小小，钱唐名倡也，容俊丽，工诗词。姊名盼奴，与太学生赵不敏款洽二年，赵益贫，盼奴周之，使笃于业，遂捷（原误为栖）南省，得官，授襄阳府司户，盼奴未能落籍，不能偕行。赵赴官三载卒，有禄俸余资，嘱其弟赵院判分作二分，一以与弟，一致盼奴，且言盼奴妹小小可谋致之，佳偶也。院判如言至钱唐，有宗人为杭ヘ，托召盼奴，而盼奴已一月前没矣，小小亦为于潜官绢事，系厅监。ヘ遂呼小小诘之曰：“于潜官绢，汝诱商人百匹，何以偿之？”小小曰：“此亡姊盼奴事，乞赐周旋，非惟小小感生成之德，盼奴泉下亦不忘也。”ヘ喜其言婉顺，因问：“汝识襄阳赵司户耶？”小小曰：“赵司户未仕之日，盼奴周给之，后授官去久，盼奴想念，因是致疾不起。”ヘ曰：“赵司户亦谢世矣，遣人附一缄及余物一罨，外有伊弟院判寄汝一缄。”乃拆书，惟一诗云：“昔时名妓镇东吴，不恋黄金只好书。试问钱唐苏小小，风流还似大苏无？”小小默然，ヘ令和之，和云：“君住襄阳妾住吴，无情人寄有情书。当年若也来相访，还有于潜绢事无？”ヘ乃尽以所寄付之，力主小小归院判偕老焉。此则宋之苏小小也。元人张光弼诗云：“香骨沉埋县治前，西陵魂梦隔风烟。好花好月年年在，潮落潮生最可怜。”注：“坟在嘉兴县前。”朱竹坨先生遂据此力辨苏小小墓在秀州，而以钱唐之墓为附会，盖尚不知钱唐名倡原有两苏小小，杭、嘉之墓，不妨各得其一也。

　　◎长丰山馆长丰山馆在涌金门外湖边，郡人朱彦甫中翰得王氏别业而扩充之，盖其先世居休宁之长丰里，故即以名其园，以示无忘故土，其实远近游客但呼之为朱庄。

　　园中亭沼鲜明，花竹秀野，有搴云楼尤佳，南北高峰，六桥烟柳，皆在眼底，实游湖者第一好座落也。余于去夏，为特鉴堂将军招同杨飞泉太守鹤书、甘小苍邑侯鸿，暨三儿恭辰，饮于朱庄之水木明瑟轩中，纪以诗云：“郊小队碧波湾，画里楼台一再攀（三日前甫到此）。邂逅客星依上将，招邀循吏话乡关（将军本吾闽驻防，杨与甘亦皆闽人）。雄谈不觉花皆舞，纵饮浑忘鬓已斑。漫说镜中缘偶聚，天教此会重湖山。”家楚香中丞极赏此作，而尤以结语为壮丽称题。今年长夏雨后，赵蓉舫学使招同固莲溪将军、蒋誉侯司业元溥、冯小亭编修培元，泛舟湖上，作竟日之游，午后饮于朱庄，余亦有诗纪之云：“镜中一棹泛初阳，收尽山光与水光。难得五君闲里集，来同六月雨余凉。灵峰突兀增心赏（灵蜂寺观寺僧所藏书画），古洞阴森靳坐忘（紫云洞极深肃，入其中，不知是暑月，是日游女如云，故不能驻足即去）。长日浪游不知倦，更寻明瑟好湖庄。”“上将星明对斗魁，双双仙客引蓬莱。仗君邂逅成高会，愧我追随是散材。肯以佳游付萍水，须知古谊重岑苔。名流胜践齐珍重，但为催诗首重回。”按前后三诗，同人皆有和韵，而蓉舫句云：“元戎小队原儒雅，仙侣同舟并轶材。”隐括将军、司业、编修三公，举重若轻，群推妙手。莲溪句云：“兴至偶然诗脱稿，时平一任剑生苔。”押苔韵，新颖而自然，且妙是本色语，此皆可入《西湖诗话》者也。

　　◎案牍文字恭儿初登仕版，于案牍文字未谙处，间以质余，而余则早如退院僧，不能随叩而应，行箧无书，即有书亦懒于寻检，惟随所问就所知而条答之，其问所不及者，姑舍是，知而不能宣之于笔者，亦不及详也，姑附于丛谈之后云尔。

　　△功令《史记。儒林传》云：“余读功令，至广厉学官之路。”谓学者课功，著之于令也，今人率用此二字，以为公家之令，则不知起于何时。

　　△令甲戴埴《鼠璞》云：“令甲令乙令丙，乃篇次也。汉宣帝诏，令甲，死者不可复生。《江充传》注：令乙，骑乘车马行驰道中，没入车马。章帝诏，令丙，棰长短有数。当时各有篇次，在甲言甲，在乙言乙，在丙言丙，今人以法律为令甲，非也。”按《史记。惠景间侯者年表》云：“令甲称其忠。”如淳《汉书》注云：“令有先后，故曰令甲、令乙、令丙。”此即戴说所本。然《宋史。杨时传》：“凡元之政事，著在令甲。”则已如今人之称令甲矣。

　　△公文《三国志。赵俨传》：“公文下郡。”《北史。苏绰传》：“所行公文，绰皆为之条式。”今人上行下行之件，亦同此称。

　　△文书《汉书。刑法志》云：“文书盈几阁。”《中论。谴交篇》云：“文书委于官曹。”《世说。政事门》云：“何骠骑看文书，谓王、刘曰：我不看此，卿等何以得存。”按今之文书，古亦谓之官书。《周礼》：小宰府“掌官契以治藏”，史“掌官书以赞治”。注云：“赞治，若今起文书草也。”

　　△照得《朱子文集》云：“公移卷中，每用照对二字，如照对《礼》经，凡为人子，不畜私财。又云照对本军，去年交纳人户云，多不胜举。间用照得者，惟约束侵占膀，及别集委官收采革米船隐瞒之条而已。所云照对，盖即契勘之义，照得则照对得之省文也。”按今公移皆用照得，盖自宋已然，而无有用照对者。

　　△须至《朱子文集》云：“公移榜帖末，多用须至字，如云须至晓示者，须至晓谕约束者，看定文案申状，亦云须至供申者。”翟晴江曰：今公文中，以此为定式，问其义则无能言之者。据《欧阳公集相度铜利牒》云“无至误事者”，《五保牒》云“无至张皇卤莽者”，亦俱用之篇末，大抵戒之曰无至，劝之曰须至，其辞仅反正之间耳。

　　△伏惟林之奇《尚书解》云：“如今人言即日伏惟尊候之类，使古人闻之，亦不知是何等说话。”按汉乐府《焦仲卿妻》诗：“伏惟启阿母。”《北海相景君碑》：“伏惟明府，受质自天。”则汉以来即用之矣。

　　△施行《能改斋漫录》云：“今朝廷行移下州县，必云主者施行，本《后汉。黄琼传》语也。”《史记。萧相国世家》：“便宜施行。”《汉书。京房传》：“考功事得施行。”今皆用之。

　　△甘结《续通鉴》：宋宁宗时禁伪学，诏监司帅守荐举改官，并于奏牍前具甘结，申说并非伪学之人云云。甘结二字，似始见此。

　　△遵依今之遵依，即古之服辨也。《元典章》：“凡府司官对众审讫，必取服辨文状。”按今律仍有狱囚取服辨条，注：“服者心服，辨者分辨。”近易其名曰遵依，则有服而无辨矣。

　　△移《汉书。公孙弘传》：“移病免归。”注云：“移书言病也。”《后汉书。

　　光武纪》：“置僚属，作文称。”注引《东观汉记》云：“文书移与属县也。”

　　《文心雕龙》云：刘歆之《移太常》，“文移之首也”。

　　△关《文心雕龙》云：“关者，闭也。出入由门，关闭当审，庶务在政，通塞宜详。”《宋书。礼志》载文移格式，有某曹关某事云，即今所仿行也。

　　△准周必大《二老堂杂志》云：“敕牒‘{淮十}’字去‘十’为‘准’，或谓本朝因寇准为相而改之，又云曾公亮、蔡京父皆名{淮十}，因避‘{淮十}’而为‘准’。其实不然，余见唐诰已作‘准’，又考（原误为”收“，据《二老堂杂志》卷三改）五代堂判亦然。顷在枢密院，令吏辈用‘{淮十}’字（以上三字原缺，据《二老堂杂志》卷三校补），既而作相，又令三省如此写，至今遂定。”

　　据此，则南宋时已通行作“{淮十}”而今仍作“准”，又不知起于何时也。

　　△仰今官文书，自上行下，率用仰字，或谓前明往往以台辅重臣谪居末秩，上官不敢轻易指使，故寓借重之意，不知此字由来甚古，君之于臣，亦有用此者。

　　《北齐书。孝昭纪》：“诏定二王三恪是非礼仪体式，亦仰议之。”又宋太宗遣中使以茶药等物与希夷，仰所属守令，以安车软轮迎先生，则不始于前明矣。贾昌朝有《字音清浊辨》云：“仰上声，下瞻上也；又去声，上委下也。”则不知所据何书。

　　△白《后汉书。钟皓传》：“钟瑾常以李膺言白皓。”按今人谓陈述事义于上曰白，是也。

　　△禀今人由下陈请于上之语，率用禀字，翟晴江谓禀字未见出处，非也。禀为受命之词，亦有请命之义，《书。说命》：“不言，臣下罔攸禀令。”非禀字之出处乎？

　　△申《云麓漫钞》云：“官府多用申解二字，申之训曰重，今以状上达曰申闻，施于简札曰申解，皆无重义。即如解字，古隘切，训曰除，而词人上于其长曰解，七人获乡荐亦曰得解，皆无除出之义，不知何故，”

　　△详《淮南子。时则训》：“仲夏之月事无径。”注：“当请详而后行也。”今由下请上之文曰详，似已肇于此。

　　△吊青藤山人《路史》云：“今官文书中钓、调等字俱作吊，如吊生员孝试，应作调，而作吊，吊文卷查勘，应作钓，而亦作吊是也。”《寓圃杂记》云：“官书中字，有日用不知所自而未能正者，即如查，音义本与槎同，水中浮木也，今用作查理、查勘，则有稽考之义；吊本训伤训[1234]，今用作吊卷、吊册，则有索取之义；票与忄栗同，本训急疾，今用作票帖；绰本训宽缓，今用作巡绰，此皆不得其解者也。”

　　△[B09D]《说文》：“[B09D]，断首倒悬也。音读若浇。”《广韵》：“汉令，先黥、劓、斩左右趾，[B09D]首，菹其骨，谓之具五刑。”按枭首之枭，依此当作[B09D]，然《汉书。刑法志》已作枭字，何休《公羊传注》亦有枭首之语（文十六年）。

　　△枉法史游《急就章》：“受赇枉法忿怒仇。”注云：“受人财者枉曲正法，反以为仇也。”按今之坐赃者，以枉法赃为最重，《唐书。李朝隐传》：“赃惟枉法当死。”

　　△处分《南史。沈僧昭传》：“国家有边事，须还处分。”《北史。唐邕传》：“手作文书，口且处分。”按此二字史传中屡见，胡三省《通鉴音注》亦甚明，当作去声，音问。白居易诗“处分贫家残活计”，刘禹锡诗“停杯处分不须吹”，皆可证。时人谓近来多误读作平声，则非此二字之谓也。处分犹今言处置，自应读去声。若今人以被吏议为处分，则自作平声，谓分别而议处之也，与上所引殊别。

　　△诖误今人谓因事而失官者为误，当作诖误。此二字亦甚古。《史记。陈传》：“赵、代吏人为所诖误劫略者，皆赦之。”《后汉书。寇恂传》：“狂狡乘间相诖误。”《易林。履之革》云：“讹言妄语，转为诖误。”皆作诖。

　　△发觉《汉书。高帝纪》：“吏有罪未发觉者赦之。”《淮南子。泛论训》：“县有贼，大搜侠者之庐，事果发觉。”《后汉书。梁松传》：“数为私书请托郡县，发觉免官。”今官文书中犹习用此。

　　△辞讼近人称讼狱为辞讼。《汉书。薛宣传》：“辞讼者历年不至丞相府。”《三国志。杜畿传》：“民尝辞讼，有相告者，畿亲见，为陈大义，令归谛思之，自足少有辞讼。”

　　△告示古之条教号令，今统谓之告示、《荀子。荣辱篇》：“仁者好告示人。”

　　《后汉书。隗嚣传》：“腾书陇、蜀，告示祸福。”则其来亦古矣。

　　△邸报《宋史。曹辅传》：“政和后，帝多微行，民间犹未及知，蔡京谢表有‘轻车小辈，七赐临幸’语，自是邸报闻四方。”邸报二字，见史始此。然《唐诗话》：韩家居，有人叩门贺曰：“邸报制诰阙人，中书荐君名，已除驾部郎中、知（此字原缺，据尤袤《全唐诗话》卷二校补）制诰矣！”则唐时已有邸报之名矣。

　　△花押《东观余论》云：“唐时令群臣上奏，任用真草，惟名不得草。”是除署名上奏之外，皆得用草，即花押也。《魏书》言崔元伯尤善行押之书，特尽精巧，《北齐。后主纪》言连判文书，各作花字，不具姓名。后人遂合二文，名之为花押，唐彦谦诗“公文持花押，鹰隼驾声势”是也。

　　△舞文弄法《史记。汲黯传》：“张汤好兴事，舞文弄法。”又《货殖传》：“吏士舞文弄法，刻章伪书。”《北齐书。孝昭帝纪》：“廷尉、中丞执法，所在绳违，按罪不得，舞文弄法。”《梁书。武帝纪》：“求谠言，诏舞文弄法，因事生奸。”

　　则此四字由来久矣。

　　△先斩后奏《后汉书酷吏传序》：“临民之职，专事威断，族灭奸轨，先行后闻。”注云：“先行刑后闻奏也。”此即今人所谓先斩后奏者，今各直省督抚，遇重犯有先请王命即行正法之条，亦可谓之先斩后奏，即古人之先行后闻矣。

　　△谩上不谩下《宣政杂录》载，靖康初，民间以竹径二寸，长五尺许，冒皮于首鼓之，因其制作之法，谓曰：“谩上不谩下”。按此语不甚分明，今人有“瞒上不瞒下”

　　之语，似即本此，而以瞒为谩。

　　△刁风桂未谷曰：“今之善讼者，谓之刁风。”此字循习不察久矣。《史记货殖传》：“而民雕捍。”《索隐》云：“言如雕性之捷捍也。”吏胥苟趋省笔，以刁代雕耳。

　　△六曹今上下衙门，皆有吏、户、礼、兵、刑、工六科房。《群碎录》云，此为六曹，相传为宋徽宗所设，是也。若《文献通考》言政和初，改各州推、判、参军为士、户、仪、兵、刑、工六曹掾，则为今经历、照磨之属，非吏胥矣。

　　△门子今世官廨中有侍僮，谓之门子，其名不古不今。《周礼》：“正室谓之门子。”

　　注云：“此代父当门者，非后世所谓门子也。”《韩非子亡征篇》：“群臣为学，门子好辨。”注云：“门子，门下之人。”此稍与侍僮相近。《唐书李德裕传》：“吐蕃潜将妇人嫁与此州门子。”《道山清话》：“都下有卖药翁，自言少时曾为尚书门子。”则竟属今所谓门子矣。

　　△八字例服官不能不读律，读律不能不读例，例分八字，则以、准、皆、各、其、及、即、若之义，不可不先讲求也。以者与实犯同，谓如监守贸易官物，无异实盗，故以枉法论，并除名刺字，罪至斩绞并全科。准者与实犯有间矣，谓如准枉法准盗论，但准其罪，不在除名刺字之例，罪止杖一百，流三千里。皆者不分首从，一等科罪，谓如监临主守职役，同情盗所守官物，并赃满数，皆斩之类。各者彼此同科此罪，谓如诸色人匠，拨赴内府工作者，若不亲自应役，雇人冒名，私自代替，及替之人，各杖一百之类。其者变于先意，谓如论八议罪犯，先奏请议其犯十恶，不用此律之类。及者事情连后，谓如彼此俱罪之赃，及应禁之物，则入官之类。即者意尽而复明，谓如犯罪事发在逃者，众证明白，即同狱成之类。若者文虽殊而会上意，谓如犯罪未老疾，事发时老疾，以老疾论，若在徒年限内老疾者亦如之之类。

　　◎戒石碑“尔俸尔禄，民膏民脂。下民易虐，上天难欺。”此相传是宋乾德三年，敕郡国各立戒石碑，上勒“尔俸尔禄”云云十六字，盖采蜀孟昶之辞也。《容斋续笔》载孟昶全辞云：“朕念赤子，旰食宵衣。言之令长，抚养惠绥。政存三意，道在七丝。驱蝗为理，留犊为规。宽猛得所，风俗可移。无令侵削，无使疮痍。

　　下民易虐，上天难欺。赋役是切，军国是资。朕之赏罚，固不逾时。尔俸尔禄，民膏民脂。为民父母，莫不仁慈。勉尔为戒，体朕深思。“凡二十四句。但语皆不工，惟经表出者，词简理尽。按《玉海》载绍兴二年六月，诏有司摹勒黄庭坚所书太宗《戒石铭》，遍赐守令，重刻之廷石，《示儿编》亦以为太宗，而《雅俗稽言》又以为真宗，要皆以为采取孟蜀之言，惟《集古录》以为戒碑起唐明皇，特不见其辞。明皇择令一百六十三人，赐以丁宁之戒，其后天下为县者，皆以新戒刻石，所谓新戒者，即明皇之所颁，与孟蜀之语无涉。至《七修类稿》又载至元癸巳浙中《戒石铭》，别有四句云：”天有昭鉴，国有明法，尔畏尔谨，以中刑罚。“此十六字，则更不知所出矣。

　　●卷二◎东瓯杂记余寓居杭州五阅月，藉口于不以筋力为礼，酬应阔疏，惟时与王礼门观察、金亚伯少卿、张仲甫中翰，罗镜泉、许子双二广文。往复剧谈，以消日力。当事则与赵蓉舫学使、固莲溪将军屡有西湖之游，间为小诗唱答而已。而恭儿以听鼓应官，略无暇晷，委谳之狱，层见叠出，委查之件，络绎而来，自言两月中往复钱唐江已六度矣。一日，楚香中丞语余曰：“日来温州守缺人，敬叔可到班顶委，君能同往而不惮远行否？”余正色对曰：“此上台用人之大柄，余何敢以私意可否其间。”时恭儿方奉委三衢，查询要案未回。越日院檄即至，同班中竟有觊得而生妒心者，亦有知为瘠地而不屑就者。窃念东瓯为四十三年前旧游之地，彼时系由福州陆行，越福宁一府，入平阳、瑞安而至永嘉。此时由杭州东去，则皆行滕所未经，舟舆屡换，诚为周折，且由东路则须越严州、金华、处州三府，由西路则须越绍兴、台州二府，极边之郡，千里而遥，无怪英俊者之裹足不前，而爱我者为之踌躇至再也。而余业已浪迹江湖，游兴吟情，正因之勃发，遂尽谢招饯俗缘，刻日成行，随地随事，笔之于纸间，或铺之以诗，不自知其为老衰，亦聊以存一时之泥爪云尔。

　　◎首涂杂诗悬车已六载，未能达乡里。一年再ㄈ装，浪迹何所止。兹行聊自慰，就养名颇美。且偕子舍欢，都忘筋力弛。或较地肥瘠，或妒且或诋。是皆流俗情，但堪笑露齿。闭门谢饮饯，束行李。留供扁舟中，偷闲理故纸（时方校补《三国志旁证》，挟稿自随）。亦有惜别者，慰以相见迩。所惜一畦花，明春姑舍是（新种牡丹数十本，属赁屋者善视之而已）。

　　温州浙东郡，更在海东偏。佥言千里程，舟舆境屡迁。Τ仄复Τ仄，老衰非所便。我意殊不尔，怀安岂能贤？有家未得归，远近奚择焉。况我旧游地，回头三年。昔为饥驱客，今学地行仙。江山旧识我，但饶雪盈颠。朝发富春渚，暮过鸬鹚原。举杯看钓台，诗兆非偶然（八月间《观潮诗》：“遐心便拟乘潮去，直溯桐江上钓台”）。顺风更相送，无烦百丈牵。飞腾越三州，吟情早轩轩。

　　永嘉本古郡，古来山水滋。华盖矗其颠，蜃江周其湄。谢客有池楼，右军有墨池。往时贤太守，卧理自所宜。比年萃渊薮，海水方群飞。屡报蛟鳄警，且防犬羊窥。莫矜斗山险，但为孤屿嬉。居安不弛备，万事凭一麾。专城即长城，庶其敬听之。

　　迢迢桃花岭，登降六十里。其高切青冥，其势尚迤逦。[A084]松作山骨，修篁被岩趾。我来方贞冬，小阳春可喜。桕花白如梅，红叶衬其里。一重复一掩，时复露{山列}{山施}.近山竞平揖，远山可俯。万朵青芙蓉，簇簇落眼底。名同斤竹佳，路颇仙霞似。遥开台宕奇，雄控瓯括峙。绝顶境愈幽，<害牙>然洞门启。所以怀玉仙，直将剑阁拟（杨文公诗有剑阁之比）。

　　青田蕴名胜，久擅山水窟。石门仙所都，旧是洞天一。门前千重云，门内数片石。容可万人余，想自三古辟。最奇一条水，云外泻千尺。其端若匹练，天绅绚绝壁。其末如散玑，氵翁氵翁雨韬日。或署为仙泉，或题作喷雪（皆洞中亭名，见志乘中，今不可考矣）。惟余《圣水碑》，斑驳字犹赤。亦有磨崖诗，未足称名笔。开自康乐公，重以诚意伯。人杰地始灵，我惟眷陈迹（洞中有诚意书院，堂中有刘文成公像）。

　　山行日日晴，徒侣无怨咨。夏湖甫登舟，浓云先四垂。颇闻大田乾，麦苗方待滋。冬温亦可虑，洒润良所宜。船背忽送响，溪心暗增肥。既免沾湿苦，无愁滑路危。一酌聊自快，卧成喜雨诗。转枕天已明，船窗漏朱曦。洗眼入东嘉，悠然卸征衣。

　　◎夏湖舟行诗自处州至夏湖登舟（俗又称为下河），中经青田入永嘉，皆顺水，而沿途多滩，舟行荦确中，颇似吾闽建溪，但不如建溪之艰险耳。距温州郡城百里而盈，即须候潮，盖本系顺水，为潮所冲，反其逆流，故又必俟退潮，始克随潮前进。

　　此江自青田县承处州府大溪，东经七十二滩，流入永嘉境内，始安流少石，因称安溪，又绝似吾闽自关至竹崎关一路，故余有诗纪之云：“笋将换得木兰只，荦确声中走怒泷。七十二滩都历遍，安溪真似竹崎江。”“诗思迟于下水船，瞥来双塔涌中川。推窗细认江心寺，已隔前尘四十年。”

　　◎过温州旧事乾隆四十四年己酉，余先叔父太常公，以庶常入京散馆，途出温州，访张莪圃先生慎和于分巡道署，张与公为乙未会试同年，话旧甚殷。时海盗充斥，温与吾闽接壤，盗案之到官者，月常百十起，大半皆闽人，而诬扳者亦多，甚至水师弁兵，妄拿无辜，以觊功赏者。适有吾闽渔船五十余人，为盗匪所扳，公熟闻其冤，为言于张，登时讯释，舆论翕然，此五十余人者，遮道拜谢而去。越十五年为嘉庆九年甲子，余亦薄游东瓯，时分巡道东粤陈观楼先生昌齐，为先资政公会试荐卷师，先生本词垣老宿，余以门下晚生礼进谒，甚承款接，谈艺极欢。适有同邑长乐渔船无辜被扳者，其数亦五十余人，余为乘间言之，登时饬县尽行开释。

　　吾乡人在温州商贩者甚多，一时欢声雷动，谓前后十余年中，方便功德，遥遥相对，不谋而合如此。今相距已数十余年，而温郡东关外，吾闽商贾尚啧啧乐道其事。惟念太常公及余，彼时皆不速之客，信宿其地，而各有此一段善缘，今恭儿以一麾莅止，手握郡符，诚以康济为心，亦何善不可为，何冤不可理，因述旧事以勖之。

　　◎永嘉闻见录余在武林，行箧本无多书，温州道阻且长，更未便于携带，计惟于到日从事一而已，而孙雨人学博同元语余曰：“此间文献销沉，除府、县志外，直是无书可借。”余为惘然。学博为诒谷先生志祖哲嗣，能世其家学，著作裒然，司铎永嘉垂二十年，余久耳其名，一见遂如旧相识。晤谈之次日，即出所著《永嘉闻见录》两卷相示，则积十馀年之力，扌摭坠简，辨章旧闻，与夫山川之显晦，祠廨之兴废，旁及方言物产，靡不广记而备言之，余粗为披寻一过，已如获异宝。

　　学博今年七十有七，而老学不衰，健谈靡倦，俾余得稍知东瓯故实者，独赖此人此编，则虽无书可借，不为忧矣。又学博为余言：“永嘉学中有两茂才佩云、云者，爱客礼贤，喜储书籍，家有园林之胜，近人称为曾园，来斯地者，必往游焉，将来可为借书地也。”余心识之。

　　◎温处道署康熙中，铁岭高且园公其佩分巡此邦，即题道署后园为且园，有小轩，额曰剜绿轩。余于嘉庆甲子游东瓯，谒陈观楼先生，先生携余游且园，见轩名而疑之，不敢质也。后十余年，朱沧湄先生文翰继任此职，乃考之曰：“此间俗相传为冠绿轩，按冠字从寸，此扁字分明从刀，宋人有诗云‘剜破琉璃绿一方’，似即名轩之义。完刂字本应作剜，亦可省笔作元刂，其从完作剜，想有所本，要即剜、剜之通假字耳。”沧湄先生之言如此，亦未知当时果是此字否，要殊胜呼作冠绿耳。沧湄先生有自制楹帖云：“妙作画图观，五色目迷高铁岭；恩叨江海住，三年心醉白香山。”甚工切，余已录入《楹联三话》中。昨庆云圃观察廉招余饮园中，始知旧分十景，惟剜绿轩尚是高公旧迹。乾隆间，三韩徐公绵复加修扩，有衔远山亭、筠廊、藤花径、亦舫、养竹山房、小春草池、莲勺、梅花书屋、松花石斋之目，各系以诗，并为《小记》勒石。此后昆明杨公氵堇又有《重葺且园记》及诗，汾阳韩芸舫先生克均有《且园栽花记》，亦勒石壁间，惟余师静乐李石农先生銮宣五古十首，则词意俱超，实足为此园增重矣。

　　◎温州郡署建炎三年己酉十二月，金人入临安，高宗航海，至庚戌正月二十一日入温州港，二月一日次温州江心寺，赐名龙翔，十七日幸府城，驻跸州治，三月十四日降旨移跸，十九日发温州，遂自定海还越州。此见《建炎笔录》，《乐清县志》引之。盖宋高宗实驻今郡廨三十二日，今廨内外规模壮丽，而遗迹无一存者，惟东客厅中有柱础四方，又两半方，石色灿然，雕镂精致，迥非寻常廨舍所有，其为当时旧物无疑。忆余巡抚桂林时，节署为前明德藩旧址，其规制极恢闳，而旧物亦无一可考，惟二堂后两大门兽，铜质极精，雕镂极细，外间所未（睹），亦可信为王府之遗，恰与东瓯柱础，可成匹对。按旧志载晋太宁间，州署建于华盖、松台两山之间，谢灵运、颜延之典郡，多亭阁园池之胜，今皆无可考。又《浙江通志》载温州郡署中，有瑞景楼、红萼楼、中山亭诸胜，今皆废。乾隆二十四年郡守李琬重修中山亭，今仅存遗趾。道光乙未南丰刘养云太守煜于署东修葺池馆，题曰二此园，盖取“贤者而后乐此，不贤者虽有此不乐”之义，自为之记。园中强分八景，曰阅音山馆，曰碧净玲珑馆，曰味无味斋，曰九折廊，曰墨池，曰品雪，曰笔峰亭，曰转玉洞，其哲嗣彝生明经斯恒有《二此园八咏》，并勒石于古柏轩之左近，又渐就圮废，余谓恭儿曰：“此园不可不修，倘得补实此郡，必当刻日兴工，今权篆之日月久暂不可知，且矢此愿可也。”

　　◎郡署楹联郡署旧为建炎驻跸之区，故制度崇宏，屋宇委属，为两浙十一郡署之冠，惟自外堂以至内廨，楹柱无一佳联留题，岂以前官斯土者，皆不屑为此耶？自恭儿莅任，始于东客厅中制一额，曰“节俭正直之堂”，而于楹柱书“政惟求于民便，事皆可与人言”两语。盖余初出守荆州时，曾书此十二字于客座之旁，恭儿至今服膺不释耳。既又欲制公堂联语，考昔贤守郡者，以王右军、谢康乐为最著，故县中有王谢祠之建，此间山海要区，今昔情形顿异，有未可以王、谢之卧理概之者，余令其稳括此意为之。越日，恭儿即以拟句呈云：“要地寄一麾，须常念海山深阻；旧堂共千载，敢但希王谢风流。”虽亦常语，而尚质实不浮，因即令其揭诸堂楹，以谂观者。

　　◎东瓯王庙温州旧迹，以东瓯王庙为最先，犹吾闽之祀无诸也。旧志载：“东瓯王庙在华盖山下。王姓驺，名摇，越王句践七世孙，为秦所灭，遂率其民从诸侯灭秦，又从汉灭项籍，惠帝三年封东海王，没葬瓯浦山，因立庙焉。明以前，皆称永嘉地主昭烈广泽王，洪武间，始诏定为东瓯王。”按汉封号本曰东海王，特以都东瓯，故共称为东瓯王，而《史记》已有东瓯王之号，故明祖遂仍之。考驺摇之被灭于秦，当在始皇之三十三年丁亥略取南越地时，越八年为汉高祖元年，其佐灭秦灭楚，当即在此数年中。又越十五年为惠帝三年己酉，始举高帝时越功，立为东海王，都东瓯。其卒年无可考，而《史记。封禅书》载越人勇之言：“越人俗鬼，而其祠皆见鬼，数有效。昔东瓯王敬鬼，寿至百六十岁，后世怠慢，故衰耗。”

　　敬鬼得寿，言固荒诞，而百六十岁之语，必是当时相传如此，非尽无稽，惜别无所征，但言东瓯王，亦未知即属驺摇否也。

　　◎王右军墨池今温州郡署东偏有墨池，旁有石刻“墨池”二大字，相传为王右军守郡时所凿，而镇戎署中亦有之。或云彼是真迹，而此是后人附会者，或云镇署之墨池，初亦没于民间，而后理出之者。余谓《晋书。王羲之传》并不言其守永嘉，惟郡、县旧志，皆承宋、元数修之后，纪载凿凿。旧志《祠祀门》有王谢祠，在华盖山下，祀晋郡守王羲之、宋郡守谢灵运。邑人王叔杲有《王谢祠记略》云：“两贤治郡之绩，虽世远莫详，而任敬序（原误为”亭“）《郡志》尝曰：”永嘉自东晋置郡以来，为之守者，若王羲之治尚慈惠，谢灵运招士讲书，由是人知向学。‘盖并以循吏称，而声迹流播，泉曰墨池，堂曰梦草，坊曰康乐，民至于今称之。“

　　又《郡志。坊表门》有五马坊，谓王羲之守郡，尝控五马出游，故名。又引万历旧志，谓墨池在城内墨池坊，王右军临池作书于此，米芾书“墨池”二大字。又叶式《墨池记》云：“右军刺温，多惠政，暇辄复临池。其制方，其水冽。或云即右军涤研所，至今水面时时见墨点如科斗，汲之无有。”又石门劳大与《瓯江逸志》云：“温州自百里坊至平阳百里，皆种荷花，王羲之自南门登舟赏荷，即此地。”又旧志载城北八里有华岩山，中有黄岩洞，其石可为砚。王右军帖云：“近得华岩石砚，颇佳。”又引谢灵运《与弟书》云：“闻恶溪道中九十九里，五十九滩，王右军游此，尝叹其奇绝，遂书‘突星濑’于石。”又云，郭公山有富览亭，额系王羲之笔。亭久圮，字迹犹存。凡此皆右军在永嘉之实事，想宋、元以前尚有他书可征，不能因《晋书》本传偶未及之，遂断为右军必未守永嘉也。

　　今署东墨池上，隶书石刻“墨池”二大字，跋云：“《郡志》载右军为永嘉太守，于署凿池，曰墨池。考《晋书》，右军无守永嘉事，池之有无，疑信间耳。”前守刘君，讳德新，嗜古士也，因亭前有方塘，石刻‘墨池’字以实之，岁久剥落，余修葺公廨，恐前人之意遂湮，命儿子熏作隶体重镌焉。传信欤？传疑欤？俟论定于博闻之君子。乾隆强圉大渊献厉相月书于署东之留闲轩。斟城李琬。“按李系山左寿光人，乾隆丁亥戊子间守郡，距今不及百年。此石刻语意游移，殊不足为墨池重，但惜米襄阳旧迹，不知何时为大力者负之而趋耳。又按《四朝闻见录》云：”留元刚，字茂潜，以宏博应选，使酒任气。永嘉刘锡祖、父掩据羲之墨池且百年。后为世仆所发，公断其庐，得池于卧内，刘氏遂衰。“留茂潜为丞相申公之子（”子“当为”孙“），建炎中知温州军州军，当时此事甚伟。所可笑者，刘氏以前贤名迹，掩之卧内，不知是何肺肠耳。

　　◎二十八井《郡志》言郭璞捍城时，凿二十八井，以象列宿，今俱无可指名，惟城中有最著之井数处，或即在二十八井之中。一为县学署中之炼丹井，并阑用青石六方，砌成六角形，内分刻阳文“容成太玉洞天”六大字，旧传王右军书，余尝觅得，拓纸视之，殊未敢信；阑外向南，又有阳文石刻云：“至治癸亥，菊月丙申，朱善敬立，庄严胜事。”四行凡十六字，亦莫详所自也。一在巡道署且园之后，有水一区，中立石柱数条，内有一条刻“古井”二字，则其下必有一井也。一在府署东偏墨池中，有石一区，想亦系古井久湮，因凿池而得井，故特表出之。一在东山书院谢祠阶前，井阑内面石刻云：“开元寺僧利卿，谨舍净贿壹拾叁贯文有余，重修义井一口，并置井阑砌等，所期福利上答四恩，下资三有者。时至和元年甲年岁十一月二十七日题记耳。”（孙雨人曰：“净财字屡见唐、宋石刻，净贿二字颇新。又耳字可笑，唐、宋人舍塔等石刻题字，常用此字作收，亦相沿俗习，不求甚解也。”）一为东门内横井巷有大井，石阑内横刻“天宿”二字。

　　余如《县志》所载，兴文坊有井，道爱坊有井，康乐坊有二井，简讼坊有井，永宁坊有二井，间政坊有井，甘泉坊有井，寿宁坊有井，集善坊有井，宝珠坊有井，亦不过十二井，于二十八井之数所佚多矣。

　　◎容成洞《郡志。山川门》华盖山下，引万历旧志云，郡城九斗山，此山锁其口，有容成太玉洞，道书为天下第十八洞天，有石龟潭、三生石、青牛坞、丹井、蒙泉诸胜。按《广舆记》云：“黄帝时容成子修道处，宋仁宗遣使访之，但有三生石存。”今永嘉学署，即容成洞旧址。署后土阜上，面南，有石如屏，高约四尺，上宽约四尺余，下带尖势，无字。其右又斜立一石，高亦相等，向西南面者亦无字，向东北面者居中镌篆体“三生石”三大字，篆字之前镌隶体“太玉洞天教主长溪张大光印证”十一字。长溪为吾闽之霞浦，张大光曾为水嘉教谕，即霞浦人，见府、县志。后又镌“中书舍人柳楷重摹”八字，据《郡志。选举辟用门》载，明瑞安县柳楷，童子中书舍人，即其人也。但此未知即系宋高宗（疑当作“宋仁宗”）所访之石否？柳款明言重摹，恐字非旧字，石亦非旧石矣。

　　◎飞霞洞飞霞洞在积谷山上，相传东汉刘根隐此，乘赤霞至天台访紫灵君。故有飞霞之名。洞倚城墙，其旁有大樟树，后人因树建楼，老干横出窗外，人皆呼为卧树，最为奇观。前人题咏者颇少，余前游诗，仅有“卧树犹存六代心”七字，未足以尽其胜，余师李石农先生，有用韩公《山石》韵七古一章，甚壮，诗云：“豫章树大石罅微，老干出罅神龙飞。耽耽楼阁压不住，ㄑ（当为”攫“字之误）空天矫鳞髯肥。天公有意弄奇诡，树耶龙耶知者稀。岂是刘根亲手种，千年仙去猿鹤饥。不然根盘节错等闲事，何以倒悬横卧裂石穿岩扉！我来留云亭上坐，茶烟竹籁摇烟霏。兴酣飘飘出尘表，鼓动细枝青十围。高排天阊下地轴，白云如海风吹衣。步虚偶弄白玉，脱辔不受红缰几。大呼一声骑树去，婆娑游遍沧溟归。”

　　又余同年朱文定公士彦一长歌，尤卓荦不群，今并录之，以张此树故实，云：“昔陟戒坛寺，卧龙之松一见之。今游飞霞洞，卧树之楼乃尤奇。仙人何年种石壁，半空挺出轮姿。传闻此地昔日著灵怪，青牛罔两毋乃尔所为？空山偃仰千百载，樵苏匠斧了不知。楼头百尺足高卧，下视万木真卑卑。豫章之材古所重，往往溜雨存其皮。此木或是谢公植，甘棠遗爱留今兹。世间万物各赋命，老寿岂可常理期。秦松久闻称位号，孔桧仅得延旁支。海风飙忽晚潮响，相逢我亦津梁疲。摩挲三叹息，岩栖尚有至和碑。”余兹游亦补作一诗云：“又作飞霞古洞游，重看大树阅千秋。仙株岂果刘根种，美阴真从谢客留？已觉山楼遮不住，莫教地轴隘难收。也应回首邱山重，若更横行那得休！”则因物起兴，又别有感触矣。

　　◎飞霞洞口题名飞霞洞口有石碑，刻“至和二年乙未夏六月下旬休，新酿报熟，佳果探成，清泉可漱，芳树堪倚，郡守陈求古率通判王希颜、邑令孙奕台会于岩石之上，醉书以记”。孙雨人学博曰：“《永嘉志职官门》，知县仅有孙奕，并无孙奕台，今碑外用砖瓦砌一神龛，其字大半为砖瓦所掩，不能全读，惟奕字下确是台字，会字上俨是寿字，恐其中有脱误之字。久之始从友人借得碑石全文读之，则台字下、会字上脱‘幕陈确从事赵颉、杜仁寿’十字，顿释胸中之疑，惟台幕二字难解，或幕即幕之变体，处州丽水南明山高阳洞亦有‘郡幕刘辅’之题名，可以互证。”余谓此说诚是，幕字移下巾于左边，即为幕字，台幕犹今人之称宪幕耳。

　　此是北宋石刻，此说可入《两浙金石志》也。

　　◎戏彩堂《温州府志。职官门》有通判赵兀（原识为“几”，下同），《古迹门》载戏彩堂，引《方舆胜览》云：“在ヘ厅，通判赵兀迎其父清献公就养，因名。苏子由有《寄题戏彩堂诗》云：”春晚安舆遍浙东，永嘉别乘喜无穷。橐装已笑分诸子，吏道何劳问薛公。堂上寿樽诸掾集，室中麈论万缘通。兴阑却返林泉趣，幕府长留孝悌风。‘“按东坡有《次韵子由送赵兀归觐钱庸遂赴永嘉诗》云：”归舟转河曲，稍见楚山苍。候吏来迎客，吴音已带乡。言从谢康乐，先献鲁灵光。已击三千里，何须四十强。风流半刺史，清绝校书郎。到郡诗成集，寻溪水溅裳。芒奚随采药，茧纸记流觞。海静蛟龟出，山空草木长。宦游无远近，民事要更尝。愿子传家法，他年请尚方。“王注：”次公曰，兀，清献公之仲子也、清献守杭，兀将ヘ温，先归觐亲，而后之官，过南部，子由作诗送之，时先生在徐，次其韵。“今子由《戏彩堂诗》已载《温州府志》，则此诗似亦应补录入《永嘉县志》。余别杭州时，同人有举此事为颂者，余曰：”迎养事固相类，然如赵清献公之清风亮节，已未易攀跻，更安得有眉山兄弟之诗，足以张其事，以传诸永久哉！“

　　◎英济庙楹联温州瑞安门，俗呼大南门，出城半里许，有英济庙，俗呼白马庙。相传神为昭明太子，既无旧砷可考，里人亦无能详其原委者。庙中有潘宗耀楹帖云：“白马溯光仪，彩仗霓旌，尚振英风昭；黄麋谈故事，仁浆义粟，长传泽济嗷鸿。”跋云“英济庙神灵最著，里俗相传梁昭明太子拯饥来此，时乘白马，故又称白马庙”云云。按《郡志》未载此事，前史亦无可征证，昭明何以能来温拯饥，事属茫昧，惟此联尚非俗笔，适余辑《楹联三话》，到温州旬余日，偶入庙睹此，因附录之。孙雨人学博云：“《续雁荡山志》载，卧云禅师重建罗汉寺于谷内芙蓉峰下，地得古石碑，高二尺，阔一尺，文曰：”昭明太于肇基，建号昭明禅寺，及造宝塔一所，以奠温庥康盛者。大梁大通元年丁未岁上元志。‘考《梁书》，太子统以中大通三年辛亥四月卒，始谥昭明，岂有五年之前，先有立号刻石之理，殊不可解。余谓此碑必好事者所为。“若此碑果真，则是唐以前所遗，当为东瓯第一贞石耳（程浩《雁荡开山说》、李象坤《雁山志余》并载此事，《乐清县志》已辨其诬）。

　　◎永嘉忠义节孝祠楹联永嘉县学之东偏，旧有忠义节孝祠，嘉庆初为飓风所圮，嘉庆末始重建，朱沧湄观察文翰为碑记其事，又各为之楹联。忠义祠云：“近圣人之居，容光必照；遵海滨而处，明德惟馨。”节孝祠云：“儿女尽能之，一点热肠，三分血性；家庭常事耳，察乎天地，通乎神明。”余皆录入《楹联三话》中。

　　◎浩然楼江心寺西偏有浩然楼，相传为孟襄阳题诗遗迹，因建此楼。秦小岘先生谓楼名不应直斥前贤之名，改题为孟楼，镌跋于额纪之。余按，谢康乐《游孤屿诗》，铺陈景物，言不及寺观，旧志载唐咸通中始建东塔，宋开宝中始建西塔，至建炎驻跸于此，而丛林始盛，则是楼当亦成于宋、元以后。楼之西为文公祠，盖信国公流寓旧址，拜瞻遗像，正气如生，始恍然于浩然之名，实寄尚友之慨，与襄阳两不相涉，小岘先生之改题，似未深考。忆余四十三年前登此楼，曾私辨之，而系以诗云：“凭栏泼眼尽秋光，城树村烟俯莽苍。历览敢希谢康乐，标题漫借孟襄阳。江山如此清辉在，人物当年逝水忙。谁识浩然留正气，西偏丞相有祠堂。”

　　故人郭频伽明经{鹿吝}极以为是，曾编入《灵芬馆诗话》。今年重登此楼，则楼中有近人一联，跋语所见亦与余同，而寺僧游客，亦尚同声称为孟楼，可笑也。

　　余前诗专辨浩然楼旧额不必改题，而于江心寺之题面题情，实未赅括也。兹游周览寺中略遍，又偕吴平一思权、程介笙祖寿二郡丞及恭儿饮于浩然楼中，游事视前较畅，因补成七律一首以纪之。俯仰四十余年而诗不加进，姑录附此，但益汗颜而已，诗云：“江上诸山对酒杯，江心古寺忆曾来。建炎旧事徒增慨，信国遗风亦可哀。漫借孟楼作诗话，更无谢客擅清才。天涯水气长如此（杜诗：”孤屿亭何处，天涯水气中“），四十余年首重回。”

　　◎池上楼《永嘉县志》载池上楼，引《太平寰宇记》云，谢公池在州西北积谷山之东，谢公梦惠连，得诗如此。又引万历《府志》云，在丰暇堂北，今久已无存。或云在今城守营守备署中。余询之孙雨人学博，据云，今积谷山俗呼为东山，池似即在今东山书院左右，十余年前，郡人张鉴湖观察瑞浦致仕回籍，曾乞蔡生甫先生之定书池上楼扁字，就东山书院之前购隙地十余亩，辟为亭馆，颜曰如园，临池建楼三楹，即将蔡扁县挂其中，以存谢公之旧。若营署之旧迹，别名梦草堂，是明人旧迹，与池上楼全无涉也。

　　◎江心寺门联孙雨人学博《永嘉闻见录》云：“江心寺外门旧有联云：”朝朝朝朝朝朝朝朝散，潮长长长长长长长长消。‘旁署’宋状元梅溪王十朋书题‘。余谓此等似巧实拙，断非梅溪手笔。即如联意，亦止须’云朝朝朝散，潮长长长消‘，何烦重叠至八字耶？“并引蔡葵圃之言曰：”题曰宋，曰状元，本人断无此款式，其为好事者假托无疑。“忆余四十三年前到此，亦曾目击此联，以其费解，笑置之。旋里后，乃知闽县乌龙江之东山上罗星塔，旧有七字联，不知何人所撰，其句云：”朝朝朝朝朝朝夕，长长长长长长消。“过客皆不知所谓。相传康熙中，有一道人到此，读而喜之，众请其说，道人笑曰：”此山为海潮来往之区，此联出语第一、第二朝字上平声，第三朝字下平声，通作潮字，第四朝字下平声，第五朝字上平声，第六朝字又下平声，凡下平声者，皆应作潮字读；对语第一、第二长字平声，第三长字上声，第四长字平声。第五长字上声，第六长字又是平声，如此读之，自不烦言而解，不过是言潮汐长消而已。“言讫。道人遂不见，或以为纯阳现身也。按此塔联与寺联字句互异，共为仙笔与否，不可知，而塔联似较简明有意趣，故余曾录入《楹联续话》中。学博言道光壬辰，风痴大作，此联吹入江中，不知飘流何处。而余今冬重游，则寺门仍有此联，却无前款，后题”章安蔡朝珂重录“。

　　◎江心寺楼联江心寺楼上，楹帖甚多，余同年李芝龄尚书一联，最为时所传诵，句云：“青山横郭，白水绕城，孤屿大江双塔院；初日芙蓉，晚风杨柳，一楼千古两诗人。”此外朱沧湄观察亦有句云：“长与流芳，一片当年干净土；宛然浮玉，千秋此处妙高楼。”亦颇超脱。又楼外小柱上有沈茂才步云集唐人一联云：“潮平两岸阔，江上数峰青。”亦尚自然，此则闻之孙雨人学博，余两度登楼，实皆未见此联也。按芝龄尚书“初日”、“晚风”八字，是合谢康乐、孟襄阳言之，二公皆与孤屿有关，可称巧合。而徐铁孙权守荣一联云：“众山遥对酒，孤屿共题诗。”则直书孟襄阳之句，且跋云：“书此以实孟楼之名。”是为小岘先生扬其波，殊可不必矣。余前游有诗而无联，近始补制一联云：“风景不殊，四十年余旧泥爪；江山如许，二千里外小金焦。”

　　◎谢公亭江心寺西偏有谢公亭，考杜少陵《送裴虬尉永嘉诗》：“孤屿亭何处，天涯水气中。”据《太平寰宇记》，孤屿在温州南四里永嘉江中，屿有二峰，谢灵运所游，后人建亭其上，而《县志》乃有谢公亭不知废于何时之语。绎杜老诗意，则唐时亭已无存，而明人何文渊（宣德时永嘉郡守）有《谢公亭记》，林彦有《登谢公亭诗》，（并见《永嘉县志》）似唐、宋以来，此亭乃屡废屡修矣。

　　◎文公祠江心寺有文公祠，祠壁有石刻信国公像，为前巡道秦小岘先生所摹，有赞有诗，并系以跋，跋云：“《温州府志》及《永嘉县志》俱称德元年，公与陆秀夫、张世杰在江心寺同立益王，非也。《宋史》：益王、信王以德二年春同走温州，陆秀夫追及于道，张世杰自定海至，奉益王为兵马都元帅，副之。

　　是此时公并未在温，无同立益王之事，迨益王入闽，公始自高邮泛海来温，上表益王劝进，召至福州，拜右丞相，改封信王为卫王，皆德二年事，《县志》称德元年亦误。“案此跋似未深考，今府、县两志并无文天祥同立益王之文，且俱明标德二年，不知小岘先生何所据而云然也。小岘先生有一联云：”杜宇声寒，柴市一腔留热血；梅花梦断，瓯江千载泣忠魂。“颇工丽，然尚不如彭清典联云：”孤屿有邻，喜得卓公称后死；严陵在望，直呼皋羽哭先生。“尤为警切矣。又有一长联云：”久要不忘平生之言，古谊若龟鉴，忠肝若铁石；敢问何谓浩然之气，在地为河岳，经天为日星。“初闻此联语，极为叹赏，而不知何人所制，今乃知为李石农师所题。盖信国大魁日，出王伯厚之门，”古谊“二句，即其卷中评语，不独忠肝铁石，信国果践斯言，而伯厚之具眼知人，亦为龟鉴矣，此吾师所谓久要不忘也。若非稽此故实，鲜不疑上联所作为何语耳。

　　◎卓公祠文公祠之旁为卓公祠，祀前明户部侍郎卓忠毅公敬，从前纪载各书，率称卓忠贞祠，实沿误也。公旧有祠，前明中叶，奉诏建在郡城南隅，湫隘不可理，万历间郡守卫承芳始移建于江心寺文公祠之右。岁久倾圮，我朝康熙中，郡人陈孝廉振麟倡捐重修，乾隆丙子，督学使者吾闽雷翠庭先生钅宏，复率永嘉崔邑侯锡重修，甲午，曾邑侯唯亦从事焉。顾规制稍狭，祠中名流（榜）联及过客题咏，少所概见，视文公祠喧寂迥异，为之然。按史传载建文初，忠毅尝密疏言：“燕王雄才大略，酷类高帝，北平形胜地，金、元所由兴。今宜徙封南昌，万一有变，亦易控制。”疏入，召问，叩首曰：“臣所言，天下至计，愿陛下察之。”

　　帝默然，事竟寝。燕王即位，责以建议徙封，离间骨肉，然犹怜其才，命系狱。

　　姚广孝故与有隙，进曰：“敬之言诚见用，上讵有今日乎？”成祖不得已，斩之，且夷三族，慨然曰：“国家养士三十年，惟得一卓敬耳。”焦弱侯作《祠记》，叙述独详备，所当镌之祠壁者也。祠中有旧联二，颇沉著，一云：“祠接谢亭，亦有文章惊海内；忠符信国，并悬肝胆照江心。”系雷翠庭先生所题。一云：“沥悃陈谟拒不庸，遂使奸邪误国；捐躯赴难同一死，却教沟渎无颜。”系诸城窦东皋先生光鼐所题。翠庭先生又有一扁云：“忠炳几先。”亦极警切，名人手笔，故自不同。余亦思学制一联，而屡不就，漫缀一诗云：“湛族当年泪不收，江心遗庙尚千秋。敢言养士真收报，恨不移封作隐忧。末路可怜病遭虎，故山应悔错骑牛。革除旧事谁相理，赖有天朝谥典优。”

　　◎双忠祠双忠祠在华盖山上，康熙中题请崇祀温处道陈丹赤、永嘉令马界，皆殉耿逆之难者，祠额系御书，盖异数也。按陈丹赤系吾乡闽县人，康熙十三年任温处道，觐回，中途闻闽变，兼程抵瓯，与绅民誓固守，以待援师，为献城叛镇所胁，被害，赠通政使，谥忠毅，祀名宦，吾乡陈秋坪先生登龙之高祖也。《郡志》中小传，数语寥寥。忆余少时，即读林畅园师茂春诗集，中有长歌一首，叙述详备，足以传忠毅公，因亟录出，以备他时修志者之采择云尔。题云：“陈君秋坪，出其高祖温海道佥事忠毅公遗像见示，为作长歌以赠。”云：“我朝定鼎际初载，版籍河山尽四塞。碧海鲸鲵取次清，罗平妖鸟谁留在。恩波带砺策殊勋，炙手封藩势绝伦。桂宫自辟铜龙寝，芝册亲镌铁券文。狼烽忽报闽南起，吮血磨牙等封豕。东海凫毛预告妖，三山鱼烂愁难止。凭陵杀气亘中霄，竖子迎降翻见招。箭锋直抵钱王塔，斗舰纷乘罗刹潮。陈公本是英雄士，两浙门庭左右倚。须戟全因愤激张，孤身不畏流离死。蜂屯蚁聚在边封，独力支持恨不穷。辛苦量沙怜道济，艰难誓众泣臧洪。岂知扼虎雄谋壮，叛魁已入军符帐。盗钥逢孙启北门，浑戈朱序临淮上。忠肝亦胆气慨慷，仗剑临戎愤莫当。睢阳甘向危城陨，卞壶都因骂贼亡。天弧一日歼群丑，凶徒自献藁街首。劲节当邀延赏恩，贞名合并常寿。至今后嗣袭余芬，遗像棱棱此日存。乌衣本是诸王后，敝履谁知楚相孙。故家遗物愁萧索，一领青衫甘落泊。题柱羞过司马桥，叨荣难上孙弘阁。百年旧德尚如新，振奋终期此日身。卧看云霄盘健翮，不愁沧海兀穷鳞。”余里居时，熟从秋坪先生游，忠毅公遗像，久已瞻仰矣。

　　◎王梅溪逸事江心寺僧某（曩阅说部，载其事，今并书名、僧名俱忘之），有道行，适王梅溪读书寺中，僧识其非凡，常敬礼之。寺前有临江片地，屡筑屡圮，每工甫就，辄有龙来搅翻，僧某思所以止之。一日，饮梅溪酒，乘其醉恳之曰：“江岸有一片地，是居士主之，今求舍与老僧，以便畚筑，何如？”梅溪曰：“如何舍法？”

　　僧曰：“但求舍字一纸，署名注押可矣。”梅溪如言付之。越日兴筑间，龙复来，僧以舍字遥示之，龙即帖然而去。梅溪为宋代名臣，其能孚及豚鱼，宜矣。又《瓯江逸志》载，梅溪之大父格病笃，思得鲫鱼，方盛暑，不易致，梅溪之父辅祷于井，钓得巨鳞以进，父病旋愈，时梅溪年十一，亲见之。此与王祥卧冰事相类，孝感之门，又宜其克昌厥后矣。

　　◎卓忠毅谥瑞安卓惟恭侍郎，《明史》有传而无谥，万历间《府志》，载庐陵刘球，为之私谥忠贞；康熙间《府志》，载隆庆初，诏录革除诸臣谥，敬曰忠贞；而《静志居诗话》则云：顾锡畴典礼容台，始定革除事，实赠敬太子太保，谥忠贞。似又在崇祯间，言人人殊。至我朝乾隆四十一年，诏赐公谥忠毅，而公身后易名之典始定，足以慰公于九原，前后歧说纷如，皆可不问矣。

　　◎卓忠毅逸事《府志》末载卓忠毅逸事一则，惜不言所据何书，甚可以资谈助，因录之。

　　其词曰：“卓敬年十三，读书宝香山中，一夕夜归，遇暴风雨，迷失路径，遥见林外火光，趋赴之，乃一小院，中有读书声，叩门，一童应声出曰：”先生知郎君来，使吾相候。‘卓仰视门扁，题曰体元，入见一老翁坐灯下，卓前揖之，翁起劳苦曰：“深山风雨昏黑，得毋惊乎？’卓曰：”此吾晨昏之常，但恐贻亲忧，得一烛寻归路可矣。‘翁笑曰：“山中那得有烛，郎君且燎衣。’卓起解衣，问童子曰：”翁为谁？‘童子曰：“先生不欲人知名，但称逍遥翁。’又问：”子何名？‘曰：“少孤。’卓疑为隐君子也。更前致敬曰：”余家只在山下，往来山中至熟，未闻有体元院，亦未闻有逍遥翁，敢请？‘翁曰：“吾世业医，隐中条山中，后因避难，闻陶隐居有丹室在此，采药南来，结庵小憩，不久亦还故山，郎君无用知也。’顷之衣干，卓乞归，翁曰：”郎君既不肯留，吾有一牛可骑之，昏夜泥淖，当有所恃。“卓大喜。即命少孤牵牛出，复呼一童名少逸曰：”将吾旧笼来。‘就笼中取出一僧帽，谓卓曰：“既不能款留，敢以此为赠。’卓辞曰：‘吾书生，将期匡济天下，安得相戏？’翁曰：”第收之，他日当自理会也。‘卓坚却，翁再三叹息而已。卓遥窥笼中，悉箍桶匠所用物及僧家衣钵耳，遂骑牛致谢别去。及抵家，人已就寝，惊问故，具以告，举火将牵牛入，忽抖擞咆哮而逸，则一黑虎也，一室震骇。比明，访体元山居，不可得。数日后，于县西四十里陶弘景丹室故址旁，有一古庙，仿佛雨后所经者，壁有潘阆《夏日宿西禅院诗》，笔墨犹新，循其路归，见虎迹历历尚存焉。“按《瑞安县志》云：”宝香山在县南，越江十五里，小屿临江，三面水绕，状如浮虹，今东西涨淤，惟北面滨水，为明卓敬读书之所。“

　　◎淫祠梁学昌《庭立纪闻》云：“《史记。封禅书》：南山、秦中，祠二世皇帝，其后匡衡奏罢之。《三国志。王朗传》注：会稽旧礼秦始皇，与夏禹同庙，朗为太守，除之。此古者祀厉之意，盖鬼有所归，乃不为厉，故泰厉、公厉、族厉之祀，先王皆举而不废。然因有此与（当为”举“字之误），后世建立淫祠，遂假以为说，岂可训乎？温州有秦桧祠，朱文公毁之；王振祠，天顺元年立，见钟惺《明纪编年》；魏忠贤祠，则天启时处处有之。”又宋高文虎云：“温州土地，杜十姨无夫，五髭须相公无妇，州人迎配，合为一庙，乃杜拾遗、伍子胥。”按今郡城并无杜拾遗、伍子胥祠，杜与伍足迹并未到温，宜不得有祠，不知此笑柄从何而起。今城内外并无他淫祠，惟载在祀典而剥多待整者尚多，是所望于贤有司之修举废坠耳。

　　◎王克《颜氏家训》卷五，载王克为永嘉太守，有人饷羊，集宾欲燕，而羊绳解，来投一客，先跪两拜，便入衣中，此客竟不言之，固无救请。须臾，宰羊为炙，先行至客，一脔入口，便下皮内，周行遍体，痛楚号叫，方复说之，遂作羊鸣而死。此孙雨人《闻见录》所采，事不足存，而王克之名不见于郡、县志，此六朝人，当与谢康乐、颜延年、裴世期先后守郡，而无人道及之者，知志乘所佚多矣。

　　◎潘柽《永嘉县志。经籍门》载潘柽《转庵集》一卷，《文苑门》有传。按《梅间诗话》云：“永嘉潘柽，字德久，号转庵。水心先生序其诗集，言德久年十五六，诗律已就，永嘉言诗，皆本德久，读书评文，得古人深处，举进士不中第，用父赏授右职，为ト门舍人。题钓台一联云：”但得诸公依日月，不妨老子卧林邱。‘为人传诵。“按此联余辑入《楹联三话》，其实是一七律之颈联，今载《瀛奎律髓》中。诗云：”蝉冠未必似羊裘，出处当时已熟筹。但得诸公依日月，不妨老子卧林邱。“此前四句，虽常语，而却旋转自如，后四句则平率矣，诗派虽开四灵之先，其工力实不相上下也。

　　◎文信翁覃溪师《复初斋文集》中，有《跋文雪山墨迹卷》云：“文信号雪山，永嘉人，此卷是其自书所作五言律、七言绝句，凡八诗，不著岁时。予考雪山《题赵彦征画卷》，在洪武六年夏六月，证之此卷《题扇诗》‘江南京国’、‘钟峰驻马’之语，则前诗所称‘听宣谕’者，是在明洪武初年所作。后之辑明诗者，却未之及。”按洪武初既有诗，则为元人无疑，而今郡、县志皆失载，何也？

　　◎东瓯学派永嘉学统，宋以前无可征，自南渡而后，人文始盛。南丰刘起潜埙《隐居通议》云：“初周恭叔首阐程、吕氏微言，放新经，黜旧疏，挈其俦伦，退而自求，是千载之已绝，霍然如醉忽醒，如梦方觉也。颇盈衰歇，而郑景望出，明见天理，身畅气怡，笃信固守，言与行应，而后知今人之心可印于古人之心。故永嘉之学，必兢省以御物欲者，周作于前，郑承于后也。薛士龙奋发昭旷，独究体统，帝王远大之制，叔末寡陋之术，不随毁誉，必摭故实，如有用我，疗复之方安在。至陈君举尤号精密，民病某政，国厌某法，铢称镒数，各到根穴，而后知古人之治可措于今人之治矣。故永嘉之学，必弥纶以通世变者，薛经其始，陈纬其终也。

　　四人，乡之哲人也，此叶氏所著《温州学记》之说。“案此说隐括源流，叙述赅备，而独为温州府、县志所不采，今之士大夫盖鲜有知之者。自孙雨入学博始录于《永嘉闻见录》中，并以意列为谱系于后，开山第一人，为周恭叔行已，再传三人，为郑景元伯英、郑景望伯熊、薛士龙季宣，三传四人，为陈君举傅良、叶行之幼学、吕伯恭祖谦、叶正则适，可谓明辨皙矣。今府县所列人物，尚不能如此之有端绪也，故急表而出之。

　　◎四灵诗派宋时有四灵诗派，皆永嘉人。徐照字道晖，号灵晖，诗曰《山民集》。徐玑字文渊，一字致中，号灵渊，诗曰《泉山集》。翁卷字续古，号灵舒，诗曰《西岩集》。赵师秀字紫芝，号灵芝，诗曰《天乐堂集》。当时即其号而目之为四灵。

　　四人中，惟赵师秀尝登科出仕，诗亦最工，纪文达师尝云，师秀诗如“楼钟晴听响，池水夜观深”、“朝客偶知亲送药，野僧相保密持经”，徐照等能之，而如“野水多于地，春山半是云”、“辅嗣《易》行无汉学，元晖诗变有唐风”，则徐照等所弗能道也。

　　◎王梅溪前身《爱日堂丛钞》载王龟龄詹事十朋，有《记人说生前事》，其略云：“余少时有乡僧，每见必曰：”此郎严伯威后身也。“余访诸叔父宝印大师，叔父曰：”严黎汝祖母贾之兄，吾之舅氏，且法门之师也。博学，工诗文，戒行修饬。

　　汝父母昔以无子为忧，政和壬辰正月，吾师卒，汝祖梦吾师至，集众花结成一大球，遗汝祖曰：“君家求此久矣，吾是以来。”是月汝母有娠。吾师眉浓黑而垂，目深而神藏，儿时能诵千言，喜作诗，人以汝眉目及趣好类之，故云。‘又尝谓人曰：“予不善书，作文写字，两俱不佳，而严阁黎尤工笔札，愧而曰：汝前生食蔬何多智，今生食肉何多愚也？’”按此记亦见《梅溪文集》中。而汪圣锡作《王忠文墓志》云：“梅溪遗戒，丧事毋得用佛老教。”《困学纪闻》载真文忠《劝孝文》曰：“侍郎王公（原注：侍郎盖梅溪也）。见人礼塔，呼而告之曰：‘汝有在家佛，何不奉养？’盖谓人能奉亲，即是奉佛也。”梅溪貌类释处严，乡人戏谓严后身，事或有之，而以汪圣锡及真文忠之语证之，则其卫道辟佛，岂彼氏之说所能囿其生平哉！

　　◎温州旧俗温州风俗朴淳，旧有小邹、鲁之号，惟闻民间有尤为悖理者二事，不可不急为革除，而世所喧传坐筵一事，特其小者也。相传嫁女之家，专信占命者之言，如谓女命有犯败父母家者，嫁之前数日，必令出居空屋中，或屏居尼庵，前一夜，将女装为乞丐，携筐捧碗，步行他屋以待。又相传人家父母有偶染时疫死者，全家禁不举哀，入棺后，安置平地，亲属悉避往他处，三日始归。一为不慈，一为不孝，在僻陋乡愚，无知妄作，其罪已不胜诛，乃竟有诗礼之家，亦复相率效尤，真不可解，此所宜极力劝谕，大声疾呼者也。若新妇三朝坐筵，则陋习相沿已久，不过即三朝庙见之礼，踵事增华、变本加厉而已。盖是日专延女客，不延男客，而稍有瓜葛之男客，皆得约伴牵连而至，直抵筵前，并可周览新房，主人亦不之禁。若袁简斋老人所云，客可与新妇互相酌酒，并可择筵中之貌美而量洪者，以巨觥相劝酬，则询之此间衿耆，实无其事，间有无赖少年，藉口于简斋老人之语，而稍露萌芽者，即为贤太守所惩创而止。简斋老人于裙屐脂粉之艳谈，无不推波助澜，以助诗料，初不计其言之过情，其诗所云“不是月中无界限，嫦娥原许万人看”，亦是强词夺理，并非事实也。近有浙中张茂才光裕《赋东瓯坐筵词》七古一章，颇合近时情趣，胜于简斋诗多矣，因附录之，将来或可入东瓯志乘，以存其实也。诗云：“蝶使迎宾鹊渡仙，醉人风日嫁人天。隔宵女伴窥妆镜，明日邻家邀坐筵。坐筵时节难回避，洞辟重门声鼎沸。百部笙歌艳曲翻，两行珠翠香风腻。妇献姑酬礼节娴，分番把戋庆团栾。列仙依次陪王母，群卉争开拥牡丹。

　　酒半乐停筵不撤，新妆各换仍归席。重剔银镫眼更明，重观宝玉心尤惜。可惜娇莺学舌时，乡音互异听难知。徒将平视憎公干，那解狂言笑牧之。有客径歌《将进酒》，主人在旁急摇手。似说当年太守贤，滥觞有禁君知否？筵散华堂罗绮空，归来魂尚绕花丛。向人艳述嫦娥美，曾咏《霓裳》到月宫。“

　　◎琵琶记祝枝山《猥谈》云：“南戏出于宣和之后，南渡之际，谓之温州杂剧。”叶子奇《草木子》云：“戏文始于《王魁》，永嘉人作之。”《庄岳委谈》云：“今《王魁》本又不传，而传《琵琶记》，《琵琶记》亦永嘉人作。”近翟晴江《通俗编》引《青溪暇笔》云：“元末永嘉高明，字则诚，避世鄞之栎社，以词曲自娱，因刘后村有‘死后是非谁管得，满村听说蔡中郎’之句，（此陆放翁诗，非刘后村也。）因编《琵琶记》，用雪伯喈之耻。本朝遣使征辟，不就，既卒，有以其记进者，上览毕曰：”《五经》、《四书》在民间，如五谷不可缺，此记如珍羞百味，富贵家其可无耶？‘其见推许如此。“《留青日札》云：”时有王四者，能词曲，高则诚与之友善，劝之仕，登第后，即弃其妻，而赘于太师百花家，则诚悔之，因借此记以讽。名’琵琶‘者，取其四王字为王四，元人呼牛为不花，故谓之牛太师，而伯喈曾附董卓，乃以之托名也。太祖微时，尝赏此戏，及登极，乃捕王四，置之极刑。’又《说郛》载唐人小说云（此说见元人周达观《诚斋杂记》）：“牛相国僧孺之子繁，与蔡生文字交，寻同举进士，才蔡生，欲以女弟适之，蔡已有妻赵矣，力辞不得，后牛氏与赵处，能卑顺自将，蔡官至节度副使。”其姓氏相同，一至于此，则诚何不直举其人，而顾诬蔑贤者耶，按《太平广记》引《玉泉子》云：“邓敞初以孤寒不第，牛僧孺子蔚谓曰：”吾有女弟，子能婚，当相为展力，宁一第耶！‘时敞已婿李氏，顾私利其言，许之，既登第，就牛氏亲，不日挈牛氏归，李抚膺大哭，牛知其卖（原误为“买”，据《大平广记》卷四九八改）己也，请见曰：“吾父为宰相，岂无一嫁处耶？其不幸岂惟夫人，今愿一与共之。’李感其言，卒同处终身。”乃知则诚所本者，《太平广记》也。今考蔡邕父，名棱，字伯直，见《后汉书》注，其母袁氏，曜卿姑也，见《博物志》。《琵琶记》作蔡从简、秦氏，其亦故为谬悠，与《荆钗记》同一狡狯欤！《静志居诗话》云：“高则诚撰《琵琶记》，填词，几上烧双烛，填至《吃糠》一<齿句>，句云：”糠和米本一处飞，双烛花交为一。‘盖文字之祥，虽小技亦有如此者。“

　　◎荆钗记世所演《荆钗记》传奇，乃仇家故谬其词，以诬蔑王氏者。《王禄识余》云：“玉莲乃王梅溪之女，孙汝权乃同时进士，梅溪之友，敦尚风谊，梅溪劾史浩八罪，汝权实惩恿之，史氏所最切齿，遂令其门客作《荆钗》传奇以蔑之。”《瓯江逸志》载王十朋年四十六，魁天下，以书报其弟梦龄、昌龄曰：“今日唱名，蒙恩赐进士及弟，惜二亲不见，痛不可言，嫂及闻诗、闻礼，可以此示之。”诗、礼，其二子也。此二语者，上念二亲，而不以科名为喜；特报二弟，而不以妻子为先，孝友之意可见矣。为御史，首弹丞相史浩，乞专用张浚，上为出浩帅绍兴，又上疏言舜去四凶，未尝使之为十二牧，其謇谔如此，故史氏厚诬之。按《梅溪文集》中有《令人圹志》载，令人贾氏，王、贾同邑，且世姻，故令人归于我，初封恭人，再封令人，卒年五十五。又《祭令人文》云，子归我家，今三十年。

　　其为世好旧姻，夫妇偕老可知，焉有入赘权门，致妻投江之事？《圹志》又云，女二人，长嫁国学进士钱万全，盖即钱玉莲（钱当为王）也。撰传奇者谬悠其说，以诬大贤，实为可恨，施愚山《短斋杂记》亦详辨之。

　　◎瓯柑永嘉之柑，俗谓之瓯柑，其贩至京师者，则谓之春橘，自唐、宋即著名，东坡《次韵曾仲锡元日见寄诗》云：“燕南异事真堪纪，三寸黄柑擘永嘉。”王注：“杜子美诗：”三寸如黄金。‘“施注：”温州永嘉郡，岁贡黄柑。“查注：”韩彦直《橘录》：“橘出永嘉郡，柑乃其别种，而乳柑为第一，故温州谓乳柑为真柑。温四邑皆种柑，而出泯山又推第一，大者可七寸围，颗皆圆正。’”按今《永嘉县志》，泯山作泥山，见《物产门》，而《山川门》无此山名，所云七寸围之柑，今实未见。韩彦直谓吴、越、闽、广之橘，皆不敢与温柑齿，语殊过当。余尝谓吾乡珍果，能兼色香味者，惟荔支与福橘，山东之平果，香味固佳，而色殊淡；西北之蒲桃，色味俱可，而香则未闻，瓯柑之香味，可匹福橘，而色亦不如，珍品之难求全如此，则不得不推荔支为第一矣。孙雨人尝语余曰：“温州夏间亦间有鲜荔，盖闽中海舶因顺风带来者，其价亦不贵，不过一二文一颗，惜用米汁水浸过，其味稍差。”余谓吾乡人说荔子，有一日香变，二日色变，三日味变之说，则经时致远，无怪其味之差。惟昨晤莆田人吴云峰，言海舶若遇顺风，由莆三日可到此，不必定浸米汁。读同年朱文定集中有《在温州初食荔支》，亦是一证。诗云：“红尘一骑轻于烟，令人往忆天宝年。不知涪州品最下，杨环所嗜嗟何颠。岭南差胜仅得虎，未如闽中擅十全。兴化挂绿未易得（红壳中有绿一道如金带围，味最美），丁娘陈紫纷争妍。小住瓯江二十日，黄柑贱买不论钱。

　　东南长风海程速，三日已到莆阳船。风味才及十之八，已压百果无随肩。罗襦欲解芗泽发，肌肤冰雪穰且鲜。摩挲爱惜始入口，琼浆满颊甘溢咽。昔年偶读君谟谱，食指跃跃口流涎。今来东南遘瑰宝，欲三百希坡仙。世间谁能识正味，身之所至情斯迁。此行直为饮食出，以口役足毋乃偏。北上犹将示我友，岂徒逐逐趋腥膻。“

　　◎海错余因将就养东瓯，遇久客温州者，辄询以土产海鲜各物，客曰：“海味有明府者，为食品所常需，曝而干之，可以致远，江西人销售最伙，坐客皆异其名，余生长海滨，亦未悉为何物，及至温州，询诸土人，乃知即吾闽所谓墨鱼也。本名乌，又名乌贼，两须长如带，腹下八足，聚生口旁，腹中含墨，见人及大鱼，则巽墨方数尺，背上一骨，独厚三四分，两头尖，色白，轻泡如通草，入药名海鳔。其谓之明府者，以含墨巽人，义同贪墨之吏耳。”余闻之失笑曰：“但言明府，何必皆贪墨，此鱼巽墨自隐，藉以避人，反因此为人所觉，不能自遁。彼墨吏之消沮闭藏，自谓其术甚工，而不知反为人所识破，致自陷于罪网者，往往类此鱼矣。”龟脚即石去，郭景纯《江赋》“石劫应候而扬葩。”

　　注引《南越志》云：“石去形如龟脚，得春雨则生花。”江淹有《石去赋序》云：一名紫去。又《本草》作石劫，一名紫去，生东南海中石上。又《平阳县志》：一名仙掌。吾乡谓之促去，其花似爪，爪下皮内有肉，甚美，惟长乐海滨有之，不能至福州，余至长乐，始得屡食，而署中上下内外人等，皆未曾见过，方相与笑诧其形，更不知如何烹制矣。吾师林畅园有《食龟脚》长古一首，如云：“畏亚象瓦楞，槎牙露掌指。双甲一罅开，片肉隆中起。色混蟹壳青，质斗石华紫。薄劣扁螺同，鲜脆车螯拟。桃花醋泼醅，芥叶酱充旨。”可称体物惟肖，海蒜即吾闽之涂笋，《郡志》引《海族记》云：出沿海，又名涂笋，则与吾闽同。其状如蚯蚓之大者，浑沌无首尾头目，而其味则绝美，庖人不知煮法，厨下仅一闽人，亦未曾见过，故至今尚未得朵颐。瓯江虽有此物，想土人亦所不嗜，即如海鳗，为鱼中佳品，而土人不敢鲜食，必腊之而后登盘也。蛎具体而微，《郡志》引《天中记》云，乐清县新溪口有蛎屿，方圆数十亩，四面皆蛎，其味偏好；谢灵运《答弟书》云，前月至永嘉郡，蛎不如鄞县。又引永嘉旧志云，瓯江蛎黄，最佳。余至此，每日皆饱餐之，然味略如吾闽之石蛎，洛阳桥下最多，不如长乐所种之蛎房，其肥美足为海错之冠也。蚶味与吾闽相仿，而质较小，故肉与血皆不能丰满。浙蚶以奉化所产为最佳，杭州有之，而温州转无，则以本地所产既充，不必借才他处也。然《温州府志。物产门》却无蚶，不知何故。石首鱼、江瑶柱、西施舌随时皆有，平心按之，石首鱼不如福州，江瑶柱不如宁波，西施舌不如登、莱、青各府，聊充常馔，不足为口福之夸也。

　　●卷三◎雁荡东南滨海，有三山最著者，天台、雁荡、武夷也。余于嘉庆间主浦城书院讲席，就近游武夷，适祖舫斋尚书师亦于数月前游武夷归，互出游记相质，告余曰：“吾夜宿天游观，曾梦由天游峰顶飞游雁荡，梦境甚奇，子能为我纪之乎？”适几上有《雁荡山志》两本，余因假回，读而喜之，今四十余年，而果遂雁荡之游，但惜不获与吾师相质，因亟记吾师之语，以践宿诺焉。天台有孙兴公一赋，武夷有武夷君宴幔亭一事，皆在汉、晋以前，惟雁荡最晚出，唐以前便无可考。昔朱子言武夷各峰头，每有虹桥板横斜闲架，当是洪荒洚水之际，上巢下窟之遗，余于雁荡亦云然，盖洚水荡涤既久，土壤渐疏，山骨始露，其著名于世独迟耳。

　　◎大龙湫雁荡之奇，以大龙湫为最，初入山，即悬心眼间。忆客秋获观石门洞瀑布，已叹奇绝，庆云圃观察告余曰：“君若观大龙湫，则石门洞又不足言矣。”探闻数日前，赵蓉舫学使经过，缺此一观，殆为阴雨之故，而余锐意欲往，乃从细雨滑道中，与侪辈贾勇而前，极思以长歌纪之，惟翻阅图经，殊少杰作，自知钝腕，亦不能孟晋前修，诎然而止。但忆袁简斋老人一首，尽态极妍，足以醒人心目，其中段摹写云：“分明合并忽分散，业已堕下还迁延。有时软舞工作态，如让如慢如盘旋。有时日光来照耀，非青非红五色宣。到此都难作比拟，让他独占宇宙奇观偏。更怪人立百步外，忽然满面喷寒泉。及至逼近侧，转复发燥神悠然。”

　　其结尾比拟云：“天台之瀑何狂颠，此山之瀑何婵嫣。石门之瀑何喧阗，此山之瀑何静妍。化工事事无复笔，一瀑布耳形万千。要知地位孤高依傍小，水亦变化如飞仙。”盖非此如椽之笔，不能传出大龙湫之全神也。亟为拈出，以谂同游者。

　　◎雁荡亦名雁宕唐僧一行，分天下山川，为南北二戒，南戒至雁荡山而尽，此雁荡著名之最古者。厥后亦称雁宕，前人谓雁荡以水言，雁宕以石言，是也。余在山中七日，实不能登雁荡雁湖，而于峰石之奇，则已领略其十之五六，然大龙湫之水，即由雁荡雁湖而下，兹游以此为骊珠，故拙记拙诗，仍以雁荡为题，而不复用宕字。

　　将出游之前二日，杨子萱邑侯以施六洲《元孚游记》见示，盖六洲尝修《雁荡山志》，此即其志稿中数条，至乐清日，蔡子树邑侯又以僧道融所刻《雁荡游法》一小帙见示，皆足为导游之资也，因并记之。

　　◎游雁荡日记道光戊申春三月，接乐清大尹安庆蔡子树琪来信，请游雁荡，子树为柳堂刺史维新之子，柳堂尝受业余门，故子树修门下晚学生礼，雁荡在其辖境，甚愿为导游主人。先是次儿平仲丁辰，由京员请假来温省视，知雁荡近在百余里间，即拟于仲春之月，侍余前往，而三儿敬叔恭辰，以补行郡试事甫竣，不数日学使者按临，例充提调，皆弗克出游，颇以为恧。直至三月望后毕事，乃令其请于巡宪，随余同往，于二十三日辰刻，挈两儿偕幕中画师冯芝岩懋、温州卫守府廖菊屏寿彭，同出城，泛瓯江，趁回潮东去。廖善诗，而冯善画，篷窗谈艺甚欢，而东风挟雨顶潮，其势甚厉，行至三江口，舟颇震撼，幸五人者皆素惯风涛，言笑自若。

　　日未亭午，即抵馆头，菊屏先于别舟预庀晨餐，相与饱啖讫，时子树已饬役来迓，遂舍舟而舆。积雨之余，泥淖艰险异常，簸摇一时许，仅行五里，再进过一小桥，路始渐平。又行三十余里，渡沙岙岭，岭半奇峰错出岩际，又间有小瀑布，余笑曰：“此其为雁荡前驱欤！”下岭入乐清县城，子树已于郊外相迎。入县廨，规模甚宏敞，左右墙头，皆青山夹起，气象雄伟，如人之两颧高耸，用形家言相度，非大府节堂，不足以当之。闻此间学使者过境，皆下榻其中，历来闽、浙督部视兵经此，亦驻节焉，而大尹眷属，则仅起居于东偏，知非一官一邑所能专其胜矣。

　　子树以盛筵相款，适菊屏带一大鲥鱼佐之，遂与张灯畅饮，并商游事焉。

　　二十四日，晨起，雨涔涔下，至午犹不止，佥知今日须阻游事，正烦闷间，子树忽招到菊部，谓当藉丝竹以陶写之，并邀同城景云圃协戎祥、姚武成都府修文来陪饮宴，至夜分始散，亦游山客中一别调也。

　　二十五日，晨起，雨稍歇，即会食登舆，出县东门三里，过后所城，前明御倭时所筑也。未几，雨复作，行二十余里至虹桥午餐，市廛殷赈，不亚县城。饭后，雨又稍霁，行三十里至芙蓉村宿焉。《县志》载宋太平兴国中，全了法师遇西域梵僧，教之曰：“汝有缘在浙东海滨，有花名村鸟名山者，是诺讵那尊者道场，汝当于是建刹安身。”花名村者，即芙蓉村，鸟名山者，即雁荡，此地为雁山门户，所谓西外谷也。

　　二十六日，微雨湿衣，不碍游事，晨食后，出门数里，过丹芳岭，《县志》谓以地多花木，故名。俗称四十九盘岭，盖合上下数之，东上极陡，西下稍坦夷也。《县志》载明（疑当作“宋”，宋戴溪，永嘉人）人戴溪记云：“四十九盘俯大海，恍蹑蓬莱、临弱水，盘尽则拥出诸峰，肃然迎客，冠云披霞，望之神举。”

　　亦善于形容者。下岭数里，即能仁寺，宋僧全了初入山，结庵于此，咸平初赐名承仁寺（乐清县志作“承天寺”），政和中改名能仁寺，郡守闾邱昕奏请赐额，遂为雁山大道场。我朝顺治九年，乾隆十九年，两经修整，今俱倾圮，仅存大殿三间。寺前有戴仁峰、火焰峰，其尖俱为云雾所掩。寺右有昙花庵、灵岩庵、嘉福院，并廑存旧址。地上有大铁铃，修将倍寻，广亚之，腹内有铸字，约略可辨，云“清信弟子刘仁晟，谨施净财铸浴铃一口，舍入嘉福院，永充无碍浴室，时皇宋元七年，岁次壬申十一月记”等语。或云为遥制火焰峰者，近是。铃中可容十许人，夫浴室而必求无碍，真彼教语，不值一笑，宜为《两浙金石志》所不收矣。饭毕，出寺门，急寻大龙湫，盖全山第一奇观也。其障曰连云，壁立千仞，环抱里余，独开东南一面，如天阙焉。路愈狭亦愈陡，同人各换坐竹兜，缘锦溪西北行。锦溪者，湫水所经去也。且行且视，有奇峰从人面起，中裂如削者，为剪刀峰。雁荡之水，以大龙湫为最奇，雁荡之山，以剪刀峰为最奇，或名一帆，或名天柱，移步换形，不可方物，故俗或又号为八面峰。前人云：“造物者争奇汇胜，两美必合。”信哉！彳亍数武，并竹兜亦不易进，同人皆去兜而步，余亦勉从之，而湫水下注乱石间，如迎客，又如拒客，与同人衔尾，各踏乱石而行，足二分垂石外，若与水相争，无一妥步。遥见障端，有苍烟状，勃勃上浮，凌空飞泻，若决银河而下，至近处，又成一片苍烟，飞沫溅身，衣帽尽湿。忆僧贯休诗云：“龙湫宴坐雨。”真通神之笔，盖长年如此，非必真雨也。湫前有数石柱横卧潭边，当是诺讵那亭故址，旧亦名宴坐亭，即西域书所云第五尊阿罗汉观瀑坐化处。相传其间有龙湫庵、白云庵、云静庵、观不足亭，则并故址，亦不可考矣。旧闻湫壁中有磨“万泉惟一”四字，与同人细心遥睇，不得踪影。

　　又忆余同年友朱文定公《游大龙湫诗》云：“诺具那踪未易寻，杜审言题犹可觑。”

　　自注云：“壁上题名，亦遍寻之不获。”世人皆言此山至宋始开，除张又新、吴畦、僧贯休外，五代以前，并无题咏，乃杜审言系初唐人，已有龙湫题名，见王献芝《游记》，似文定亦目见之，此乃唐迹，何以不入《两浙金石志》中，惜无由起文定于九京而质之也。时日已过午，子树请余出山，仍由官路坐肩舆度马鞍岭，岭凹石，状如马鞍，故名。此岭为分东、西谷之界，岭外为东内谷，东北为玉霄峰，朱子所谓欲登之以望蓬莱者。旁有黄岩洞、仙人榜、玉屏峰，又迤东陡起者，为列仙嶂、履云阙、鹰嘴峰、紫薇嶂，悉以图经之名印证之，皆可望而不可即。由紫薇嶂而东，入灵岩山，两岩对峙，作狮虎状，寺亘其际，则訇然中开，崇峦怪石，森列万状。其前紫翠层叠，烂若锦屏者，为屏霞嶂，其后石磴数百级，折作数十盘者，为安禅谷，同人皆从渍苔滑石中贾勇而登，余亦扶筇抠衣，强随其后，实有既竭吾力、欲罢不能之概。十余息而始达其广，寺僧导观所谓龙鼻水者，绝壁之下，窍而为洞，石龙嵌焉，蜿蜒数百丈，垂入龛底，伸一爪据于地，卷首爪旁，作悬鼻状，石色绀丽而腻，鼻端有小孔，出泉涓涓弗息，拭其鼻孔，Г然如汗出腠理，寺僧为言此水，积冬夏旱涝不爽，而不知所自来，游客多掬以洗眼，谓可去翳疾，时余已出洞，乃悔交臂失之。寺僧又导寻别径，观小龙湫，则具体而微，虽小其名，犹远在他瀑布之右。山间好事者，尝准之，云大龙湫高五千尺，小龙湫高三千尺，惟小龙湫之水沿而泻，不能如大龙湫之凌空飞舞，千态万状，以是为大小之分云尔。徘徊久之，仍回灵岩寺，往返道左，见磨横书“天开图画”四大字，手扪其款不可得，旧志谓是晦翁书，果尔，则何以不入《两浙金石志》乎？是夜宿净名寺中。寺建于宋太平兴国二年，重修于嘉七年，每届学使者出巡，皆经宿其地，故壁间有阮太傅师及朱文定、李芝龄同年诗翰。寺后为伏牛峰，高数十丈，殿后有大石屏，丰颠削址，如人额之外ぽ，下可容数百人，游客起坐其中，如在堂庭，风雨所不至也。屏之左角，有古柏一株，亭亭直上，其杪几与伏牛峰巅相并。子树为庀晚餐于客堂，菊屏谓不如移设屏下，因肆筵畅饮其间，并商量石壁题名之式。余拟横勒“洞天福地”四大字，用八分书，下云：“道光戊申季春，福州梁章钜挈次儿丁辰、三儿恭辰，偕松江廖寿彭、绍兴冯懋来游，主游事者，安庆蔡琪，同摩记之。”凡六行，行八字，子树已力任其事，俟回郡署，书纸寄之。

　　二十七日，晨起，仍会食于伏牛峰之屏下，出门寻灵峰寺，自灵岩至此，十里而近，故俗有二灵之称。路旁石壁罗列，如凤皇、斗鸡、灵芝、双笋诸峰，若隐若现在云雾中，有应接不暇之势。遥望罗汉洞，横矗空际，未易攀跻，复舍舆而步，蹑飞磴数百级，磴尽为台，台上穹窿周覆，方广可容千人，本名灵峰洞，以中有应真像，故群称为罗汉洞。洞口两石相倚，为一线天，飞泉从空喷下，散为珠帘。寺僧设茶灶于此，相传过客到此，至诚瀹茗，往往成乳花，何为乳花，未详其说。洞中奉大士像，旁列十八应真像，壁间又杂缀三百应真像，他寺皆五百应真，此独三百，亦未祥其说。又有诺俱那像，甚古，旧传诺俱那即十八应真中之第五尊者，而贯休所画罗汉，第五为伐那弗多尊者，恭读乾隆御制《改定罗汉赞跋》，第五为跋（杂哩）逋答喇尊者，其异同之故，亦不得而详也。右畔有一达官像，又旁侍二女像，前明王思任游记，称汉宗室刘允升，弃家同二女佞佛，实开此洞。愚谓此事他无可考，《郡志。仙释门》亦无其名，汉宗室者，当以其姓刘，为卯金之后耳，必非汉时人。洞中石刻，又以为东晋人，皆不可信。

　　袁简斋《随园诗话》中有一条云：“雁宕观音洞最高敞，可容千人，坡共三百六十七级，余贾勇登焉。相传嘉靖三十年，按察使刘允升偕二女成仙于此，塑像甚美，余低徊久之，下坡留恋，有口号云：”垂老出仙洞，一步一踌躇。自知去路有，断然来时无。‘“词意惝恍而加儇薄，类佻达少年所为。简斋游雁荡时，亦是七十老翁，似不应有此吐属耳。出洞又行数里，渡谢公岭，俗传为谢康乐蜡屐所经，故名。或又言谢公是别一人，今此岭下有谢家屿，皆谢姓聚族而居，则与康乐无涉。余谓康乐有《从斤竹涧越岭溪行诗》，今斤竹岭与丹芳岭相近，此说亦不为无因矣。过岭即望见老僧岩，一名僧拜石，俨然一秃顶头陀，袈裟合掌，神情毕露，旁有立石，如小沙弥附耳而谭者。随舆宛转里余，犹有恋恋不忍别之状。忆余游武夷，初入山时，有玉女峰，亭亭玉立，屡转多姿，大有迎客之意，此间将出山，则老僧岩拱立云际，步步向人，大有送客之意，恰成匹对。再行数里，遂出东外谷，至石梁洞。洞口两石相倚，水自石出，石梁横跨其间，缘石梯而上，跻礼佛坛，有三石佛，岿然苍莽间，若相次而行，又若比肩而语，不知其高几百仞也。午刻至大荆，借居守备官廨中。会稽章一亭守府城来谒，并馈盘飧。

　　是日山行仅六十里。至此为东外谷，亦雁山之门户也。盖游事至是而毕，卸装既早，因出笔砚，属菊屏将每日所游历各景，次第开列，以供作日记之需，复属芝岩将所历各峰寺，亦顺其前后排次一稿，以为画长卷之粉本。适恭儿以纪事七律一首呈阅，诗云：“难得良游盛事并，雁山容我雁行明。安舆云际盘盘转，彩服春深缓缓行。自古登临无此乐，几人仕宦有闲情。能诗能画皆仙侣（谓菊屏、芝岩），况复渊源沆瀣清（谓子树）。”丁儿旋以和恭儿韵诗呈云：“循陔敢说二难并，让尔班春彩服明。雁谷东西周览遍，龙湫大小等闲行。烟雨皆诗画，历历峰峦各性情。更喜导游乡彦好，甫田一派话来清（子树本闽产，由莆田忠惠公分支）。”二诗皆能真切，不屑屑于模山范水，均可存也。

　　二十八日，因是日道里最长，黎明即起，晨食后，由大荆进发，至石溱行馆小憩，过清江渡，泛小舟于巨浸中，久之始达彼岸，午后至虹桥，饭于来时旧馆。

　　是日多跨海塘而行，极望烟波浩淼，岛屿潆洄，自非海上名山，又焉得兼此壮观平！饭后又行三十里，始回乐清县城。幸城中有灯火来迎，且竟日暄霁，涂潦已干，否则肃肃宵征，不免拖泥带水矣。

　　二十九日，早起，会食毕，即出城，子树送至城外而别。循旧路达馆头，行馆中已备午餐。未刻登舟，潮尚未平，而东风甚大，因即挂帆西发，一时许已抵郡城。遂入署，与家人述山中游事，家人向余索诗，余愧无以应之。每忆舆中盛有作诗之意，而多为贪看峰峦所误，因思此山晚出，前人名作寥寥，惟近人如袁简斋前辈、李石农师、朱文定公、李芝龄尚书各有诗，则词意兼美，实足驾前贤而上之，每读新志所录，益为之阁笔。回郡斋后，又以日记为事，更无暇火速追逋。回首生平所历名山，不一而足，皆有诗纪之，独于雁荡不留一句，未免山灵笑我老衰，乃勉成长歌一首，不追景而专纪事，且笑语人曰，此余之禁体游山诗也，亦藏拙之一端云尔。诗云：“三十二岁登武夷，七十四岁陟雁荡。平生浪游老不衰，俯仰名山且自壮。五月郡斋颇刺促，一卷图经久想望。入春ㄈ装期屡迁，刻日登舟兴自旺。熟闻永嘉山水滋，独此当时非辈行。谢客开山所未及，居然游福与之抗。谢公岭本别一谢，耳食附会殊孟浪（谢康乐会由斤竹涧过岭，是雁荡之外户，并未入山，故无诗）。惜无同怀客共登，此语分明寄遥怅。兹山融结不知始，土石填塞孰疏创？想自洪荒开辟余，千年洚水所演漾。高下涂泥渐剔除，玲珑山骨始奥旷。诸光诸色佛面目，一重一掩鬼腑脏。山灵迟久不甘郁，天公施设或过当。岩泉浩浩太古声，烟雨无尽藏。探奇只要探骊珠，纷纷鳞爪非所尚。同侪诧我腰脚好，人所到处都不让。二儿扶持一筇稳，但饬门生省供帐。冯工绘事廖工诗，二客能从亦倜傥。写景何如纪事真，枯吟懒画壶卢样。山中七日即游仙，草草出山神已畅。”

　　◎附录次韵各诗余作纪游长歌，于回郡斋后始脱稿，而次韵各诗，已承陆续见示，兹皆附录于拙诗之左，仍以同游者居前，不同游者次之。比年永嘉风雅，亦甚寥寂矣，或藉此以引其端，且增余诗事也。

　　次儿丁辰和韵云：我曾饱探山水窟，桂林阳朔恣莽荡。五载缁尘殊混人，瞥回东南情已壮。东瓯省视本名区，况有名山森在望。侧喜高堂镇康强，饮酒作诗神并旺。九州涉八岳游三（家大人有“九州涉八，五岳游三”小印），一时名流孰辈行。游山尤矜济胜具，游福要与谢公抗。扶筇便指雁峰颠，拿舟先泛蜃江浪。

　　乐清大尹殷导游，偏教阻雨作惆怅。笙歌彻云云不开，冒雨游山转奇创。入山首探大龙湫，万丈苍烟半空漾。灵岩灵峰递相接，伏牛障下最清旷。昂藏卓立老僧躯，奥秘冥搜山鬼脏。移步换形真莫测，谁锡嘉名惬心当。拄杖频闻荦确声，安舆稳度崔嵬藏。如斯乐事关天伦，何必清流慕台尚。他乡舞彩世所艳，仕路先鞭我甘让。衙斋三月极酣嬉，话雨山中更连帐。随车隐约《甘泽谣》，循陔邂逅佳游傥。山中世上底须分，七日千年同此样。怡神何必山乐官，题诗直拟神人畅。

　　三儿恭辰和韵云：簿书期会真困人，荏苒三春负骀荡。乍闻游山有成约，虽未出门心已壮。出门况是循陔乐，海上神山突在望。神山可望且可即，雁行携手兴愈旺。宦场快事那有此，山中父兄自辈行。陶公门生巧相值，篮舆迥异尘容抗。

　　苏公二客恰能从，脱略形骸恣谑浪。我本郡守须行春，近游并无越境怅。漫学右军五马出，敢同谢客开山创。忆昔侍游粤岭西，玉簪律罗带漾。桂林阳朔奇更奇，倚天拔地奥复旷。时方应举事占哔，那有诗心刻肝脏。兹游殆未可无诗，随车之雨亦恰当（连日阴雨，闻农田待泽正殷）。所怜耳目不暇给，吟肠空似转轮藏。引我入胜大龙湫，送我出山大和尚（谓老僧岩）。贯休之偈旧所熟，周之图肯多让（已嘱冯芝岩作图）。伏牛峰前石为天，罗汉洞中云作帐。壮观还兼遵海雄（归路循海塘而行），移时已卜重来傥（旬日内督部巡阁，又须到此祗迎）。

　　遄归依旧案牍尘，重坐衙斋理官样。但喜高堂腰脚强，遑言游子心神畅。

　　蔡子树和韵云：海上名山在吾境，习闻南戒尽雁荡。山巅十里开平湖，飞猱难上心空壮。驾言就道问村花，芙蓉大小森在望。四十九盘高入云，登云顿觉心神旺。摄衣联步踏苍藓，浑身汗流气行行。能仁铁镬委荒烟，破碎难与火峰抗。

　　盘纡险径到龙湫，万里长风吹雪浪。九天玉龙喷珠玉，沾衣法雨何须帐。马鞍岭外现灵岩，安神幽谷伊谁创？洞中鳞甲破天飞，窗前鸾凤随云漾。五老相迎净名寺，潭清洞古兼奥旷。更辟灵峰一线天，刳开山腹空腑脏。大士应真错杂陈，乳花似滴卮无当。半空高架玉虹腰，狮吼猿吟环法藏。殷勤迎客复送客，云际相随一和尚。逞奇炫异出天然，海内名山讵多让。我公游兴老更浓，连日蓝舆随绛帐。

　　小子喜托龙门后，拘牵吏事惭ㄈ傥。一年守土未曾来，风尘仆仆愧依样。山中七日幸追随，出山犹觉情怀畅。

　　廖菊屏和韵云：公与山水有奇缘，历数游踪恣豪荡。九州涉八岳游三，胜人腰脚老益壮。重寻旧梦来东瓯，雁荡名山近在望。探奇觅胜快登涉，津津道之兴愈旺。招邀伴侣结同游，主客彬彬我行行。公偏略分更纡尊，粗官竟许分庭抗。

　　五人共济一苇杭，乘风直破三江浪。顽阴老雨纷迷离，胜守衙斋作惆怅。陶公蓝舆苏笠屐，开自古人非我创。兹山奇谲莫能名，水飞石怪云游漾。龙湫瀑布龙鼻泉，耳目惊骇心神旷。俗尘十丈苦久积，且吸清流洗腑脏。百二奇峰卅一岩，象物呼名悉允当。造物何年巧施设，包孕山灵夸宝藏。刘家父女此修仙，想见前贤志高尚。欲买青山与结邻，尘缘未了姑相让。回头云锁芙蓉村，归来梦绕梅花帐。

　　读公赠我扇头诗，文采风流真倜傥。倡吟不屑画壶卢，纪游我亦翻新样。出山可惜太匆匆，七日往还情未畅。

　　冯芝岩和韵云：我生癖嗜画山水，聊借烟云写浩荡。可惜五岳未一登，拈毫难称胸怀壮。今年浪迹来东瓯，海上名山喜在望。忽闻仙侣订游事，ㄈ装顿觉精神旺。扁舟一叶载酒轻，达官词客分辈行。山林缘重意气合，荷衣竟与簪缨抗。

　　底事天公起妒心，直向江神争急浪。诘朝冒雨强登临，烟雾迷漫倍惆怅。随车之雨亦自佳，一幅画图自天创。岚光变幻渺无端，最好龙湫半空漾。瀑布高从峰外悬，纤埃不染生空旷。远峰隐约现螺鬟，石骨玲珑透腑脏。清奇浓淡无不有，天工施设诚各当。愧我钝腕未能描，辜负山灵开宝藏。归来读公诗与记，真觉丹青无以尚。即使迂痴再世生，见公妙笔亦须让。何时买山作小隐，日取烟霞作供帐。

　　平生屐齿随地多，如此奇缘遇亦傥。便面何妨缩本摹，长绡要仿前贤样。微名或附骥尾传，学诗也许虫吟畅。

　　杨子萱邑侯（名炳，永嘉令）和韵云：先生示我雁荡诗，境界清微愈莽荡。

　　蝇头便面楷法工，七十四叟腕力壮。我困簿领未从游，东坡笠屐近可望。是日细雨压轻尘，杜鹃开遍春正旺。肩舆扶舁有门生，子弟りり非行行。古迹指点按图经，老僧微笑尘容抗。最奇绝处大龙湫，瀑布ち沦走雪浪。我昔南诏曾打包，僻壤好山忆惆怅。边陲无人锡嘉名，造物有心吝开创。公之开府粤岭西，奇峰耸秀水清漾。倚天拔地纷呈材，洵柳柳州记奥旷。饮茶故自搜奇肠，摘蔬亦许蹴梦脏。

　　浮烟涨墨都删除，但探骊珠语至当。善哉广长本无舌，不容拦入莲花藏。浩浩太古见胸次，即以诗论无以尚。吮毫纪事如追逋，老笔直教谢客让。归来一帧倩画师，卧游好写青绫帐。山中七日未匆匆，子猷乘兴信倜傥。不似时贤山水滋，描摹面目鞋底样。读罢恍闻山乐官，箫韶入耳八音畅。

　　孙雨人学博（名同元，永嘉县学教谕）和韵云：温郡夙称好山水，胜境相沿推雁荡。冷官居然铨永嘉，身犹未到心先壮。相隔不过三日程，欲往游之引领望。

　　同乡却好遇徐公，酣饮耽吟神气旺。（旧好徐君飞涛幕游在温，曾经约伴同游）

　　我亦当时腰脚强，恃强欲混少年行。深入不虑烟云迷，直上思与猿鹤抗。忽因官事阻游踪，误听旁人语谑浪（时有戏言职守不便轻离者，因不果往，其实闲曹不必拘也）。登临败兴意索然，拟作诗词写惆怅。传说游山须勇往，莫定行期谋屡创。多生议论少成功，心似悬旌易摇漾。凿山细想始何人，得此清闲地空旷。开辟难窥造化心，神奇别出仙灵脏。成形惟肖谢雕琢，锡以嘉名咸曲当。不图仙境在人间，幻出庄严大宝藏。质朴常存太古风，金碧辉煌全不尚。分无眼福甘守株，即有佳招亦退让。痴想听诗叟有知，（闻峰有名听诗叟者）勾引梦魂来纸帐。今幸快睹纪游歌，椽笔描摹倍ㄈ傥。承贻便面日吟哦，如见庐山真模样。溯旧事更读新诗，风生怀里情交畅。

　　朱梦九大使（名锡龄，永嘉场大使）和韵云：浙东古称名山二，天台之外惟雁荡。惜我缘浅未能登，听公传说精神壮。此山百有二十峰，画屏翠黛遥相望。

　　变幻千端形象奇，迷离五色神光旺。诸峰罗列似儿孙，位置高低分辈行。别有泷湫辟大观，从天直下势莫抗。如云如雨又如烟，进泻寒潭成巨浪。谢公未到应长嗟，李杜无诗亦堪怅。惟有我公福德兼，解组闲游境独创。曾经泰华过衡阳，直自江湖溯汉漾。平生历尽好山水，到此尤觉心神旷。手攀日月豁双眸，口嚼冰泉涤五脏。年过七十脚愈轻，日著千言语悉当。寻幽直上最高顶，论诗别具法眼藏。

　　二苏辞掖来趋庭，德星忽聚真堪尚。太守花间左右扶，潘舆莱彩岂多让？既招诗画客同舟，还有门生随绛帐。父子兄弟共登临，贤主嘉宾尽倜傥。似此佳游世所鲜，果然平地神仙样。更读诸家唱和章，继声顿觉情怀畅。

　　长女筠如（名兰省，归前温州郡丞祝普庆）和韵云：我家居与武夷邻，未登武夷况雁荡。今年重作东瓯游，高山仰止心先壮。永嘉名胜许饱探，不堪草草回头望。循陔幸随予季后，共喜高年神采旺。牵裳联衤艺颇不寂，三家儿女粲成行（客冬与平仲弟、寿笙妹各携儿女同来）。张园曾园已日涉，三生石更飞霞抗。

　　江心幸接六朝云，揖峰亭俯春江浪。正夸游事关游福，匆匆又起骊歌怅（时以家事将返浦城）。忽闻钧天震群耳，柳记韩歌并奇创。摹写龙湫烟雾宽，想像雁湖云水样。一百二峰离复合，五十四岩奥亦旷。卓立都成佛相癯，恢奇尽抉山灵脏。

　　神工鬼斧始何年，移景换名靡不当。使我目骇兼神驰，望洋如入波斯藏。所惜山中少磨崖，物以罕珍弥足尚。杜审言字半有无，朱晦翁题孰揖让！最笑刘家父女痴，千年苦守观音帐（相传东晋刘允升携其二女修真于此，今有像在观音座侧）。

　　非仙非释定何物，踪迹如斯岂倜傥。我不能游尚许吟，胸中自有名山样。他年倘获登武夷，诗心定比今番畅（武夷九曲，舟中可坐而至，不似雁荡之艰险，已约家大人，他日终当一侍游也）。

　　三子妇婉蕙（名皋）和韵云：春闺昼长一事无，忽闻高堂说雁荡。闺中分无出游缘，虽不能从心亦壮。忆从梧江达漓江（丁酉冬日，曾随夫子由粤东抵粤西节署省视）披图日对黄公望。倚天拔地森在眼，篷窗益增吟思旺。桂林岩洞曾饱探，郊屡结姊妹行。五年眼福冠平生，玉簪罗带纷揖抗。移官忽转衡湘帆，浮家更泛洞庭浪。从此江湖系梦思，但拈诗笔增惆怅。长江浩浩帆席轻，大め峨峨画稿创。岳阳楼上暑若秋，黄鹤楼前江合漾。吴楚平连一水通，金焦直接平山旷。年来时事多变迁，似要诗人换诗脏。半年随宦来东瓯，永嘉山水尤惬当。孤屿突兀回鹘奇，始知造物无尽藏。雁荡迢迢姑舍是，日读图经亦足尚。何物当年刘允升，枯寂山中我甘让。黄钟高唱埙篪随，莫笑虫吟出寒帐。仙山或许随宦过，天姥岂徒梦游傥。名山自来资美谈，和诗我要翻新样。晓窗伫听山乐官，也堪宴坐心神畅。

　　丁芝仙女史（名善仪，归永嘉令杨炳）和韵云：闺中夜雨殊寂寥，读公游记信跌荡。放舟不畏风浪狂，蛟龙压伏诗胆壮。馆头早餐登肩舆，沙岙奇峰历历望。

　　岩间亦有瀑布飞，龙湫前驱春水旺。雨工阻游且张乐，偃师傀儡等辈行。天然合拍山乐官，《下里巴人》竟难抗。西域梵僧东海缘，芙蓉托钵游非浪。诺讵那尊者道场，遗迹莫寻空惆怅。四十九盘诸峰排，能仁古刹天水创。浴室何须无碍求，古井波澜戒轻漾。八面峰际若彳亍，一峰一转奥兼旷。宴坐有亭雨，听诗叟合涤腑脏。龙鼻泉可去眼翳，仙真游戏语或当。“天开图画”何人镌，惜哉未入金石藏。迎客送客太匆忙，笑煞云中一和尚。何如武夷玉女峰，游屐踏遍不相让。

　　我公七日山中住，一记直可作诗帐。山水刻划多名家，自惭弱笔少倜傥。山灵有知应一笑，遗大志小亦新样。即日随宦纵游览，访异搜奇更酣畅（外子移官石浦，应道出雁荡也）。

　　●卷四◎宫僚雅集杯余官都中时，曾承纪文达师召饮，谈及康熙间有“宫僚雅集”酒器十事，彼时十人各制一具，分守之，今不知入何人之手，此器既分制有十，断不至尽行消磨，属余与及门便中物色焉。前数年，始闻富海帆督部家藏一具，曾致书询其梗概，时海帆方抚浙，复书言此杯为那文毅师所赐，每杯底各有题名，最大者为睢州汤公，最小者为新城王公，想当时以酒户之大小分属之，制造古雅，其光黝然，拟即仿制一具寄赠，仿制不难，惟杯底题名，系于白银上作黑字，历久不灭，此闲银工尚未得其法，容稍迟报命云云。未几而宦辙分移，杯亦不至，余且久忘之矣。今冬就养温州，与孙雨人学博晤谈，乃知雨人处亦得一具，亟向索阅，则与海帆所述正符。盖以白金作沓杯，合重二十八两，外界乌丝花草，内镌诸公姓字里居，旁镌“宫僚雅集”四字，以量之大小为次。首汤斌，字潜庵，河南睢州人；次沈荃，字绎堂，江南华亭人；次郭，字快圃，直隶清苑人；次王泽弘，字昊庐，湖北黄冈人；次耿介，字逸庵，河南登封人；次田喜{}，字子湄，山西代州人；次张英，字敦复，安徽桐城人；次李录予，字山公，顺天大兴人；次朱阜，字即山，浙江山阴人；次王士慎，字阮亭，山东新城人，皆一时同官坊局讲读者。十人中，如汤文正公、沈文恪公、张文端公、王文简公，人人皆熟知其名，此外六人，如郭、耿介，均为顺治壬辰进士，王泽弘为顺治乙未进士，田喜{}为顺治辛丑进士，朱阜、李录予均为康熙庚戌进士，名位皆在显晦之间，转因此牵联以传，则古人骥尾青云之喻，良有以也。雨人言此器为其先侍御颐谷先生所得，当时里中诗酒之会，必举此杯，以杭堇浦、梁谏庵二先生为大户，各有诗，余家宝此盖数十年云。适十二月十九日，杨子萱、蔡子树二邑侯招同人集张鉴湖观察如园中，借此杯传观，而传饮之，余是日有诗云：“烦阴老雨久迷离，觑得晴朝慰所期。巧借苏公生日酒，来寻谢客旧时池。小园合让归田筑（园为张观察归田后所筑），胜迹何妨择地移。消受名贤好杯，岁寒此会可无诗？”第七句即咏此杯也。翼日雨人复以所刻《清尊集》见示，则吴子律广文衡照、汪小米舍人远孙及雨人此题佳篇咸在焉。余因之忍俊不禁，别为五古以答雨人云：“名流作雅集，或传或不传。此杯奚足多，重在姓字镌。当时十君者，一一官僚联。酒户有大小，杯亦随差肩。潜庵实领袖，名德当开先。渔洋杯独小，翻疑最少年。华亭与桐城，声望齐凌烟。余亦卓荦徒，风雅相牵连。经今百余载，家世多推迁。后尘景芳躅，神往觥筹边。君家几何时，得此封酒泉。武林盛耆彦，风采殊蹁跹。人新物则旧，事往情弥鲜。颇闻樽簋间，击钵多名篇。豪饮复豪吟，何论名位偏。转笑渔洋集，此题俄空焉。吾曹生愈晚，感故兼怀贤。良辰追古欢，摩挲亦良缘。愿君慎守宝，灵光同岿然。引满为君寿，当歌《宾初筵》。”按此器除孙雨人处现存一具，合之富海帆处一具，皆凿凿可据。昨次儿丁辰从京假旋省视，述及大兴刘宽夫侍御位坦处，亦有一具，曾屡饮之，则今海内实已有三具，想此后亦必有续出者，特未必皆属当时物主耳。余正拟召匠仿制，雨人来函云：“道光丁亥，杭州张柳泉太守曾来借观，并命银工仿为之，作手不精，未免有玷斯器，窃思此杯之可贵重，在当时共饮此杯之人，今即用黄金为之，亦无足取。

　　况今日之银工如朱碧山者，亦何可得？若不能得庐山真面，刻画无盐，徒滋后人之疑，似不如省此一番制作也。“其言颇为有理，因附记于此。

　　◎小沧浪七友杯余初意欲仿制官僚杯，以孙雨人之言而止，而温州银工极欲献技，且言白质黑章，亦所优为，恭儿为请曰：“何不姑试之，仿其意制为小沧浪七友杯，亦传家之一器也。”余诺之。盖余为苏藩时，与陶云汀中丞师有小沧浪七友之集，皆乏戌同岁生，既合绘成长卷，又勒石于沧浪亭，诸同年皆张之以诗，其事益喧播人口，为江南佳话，且寿诸贞珉矣，今若铸成银杯，则金石之缘，更当传之不朽，因与恭儿商量铸式。官僚杯系海棠样，兹改为六角沓杯，间用乌丝花草，仍以酒户之大小为序，各镌名于杯底，首安化陶文毅公树，元和吴棣华廷琛次之，泾县朱兰坡存次之，余又次之，宝应朱文定公士彦次之，吴县顾南雅莼次之，华阳卓海帆秉恬殿焉。小沧浪者，江苏抚署东偏之池馆也，七友画卷藏余家，七友图石在沧浪亭五百名贤祠之左庑壁。此集在道光戊子、己丑间，迄今已二十年，存者惟兰坡、海帆及余三人而已，焉可以不记。杯既成，乃系以诗云：“我怀小沧浪，水石犹清妍。我忆七友集，当时半华颠。中天落落小聚星，盛事独许江南偏。

　　行藏出处不一致，天涯邂逅如飞仙。陶公伟躯最大户，小饮亦如鲸吸川。祗今树立重南国，文毅之谥非唐捐。棣华风雅轶流辈，能诗能饮情弥鲜。中间仕宦稍不达，诗诣已到三唐前。兰坡惯以书下酒，酡颜自摩腹便便。我亦眷此杯中物，连床谈艺时涣然。咏斋南雅各志气，飞腾酩酊常差肩。尚书风采萧朝右，学士疏草喧中边。海帆独不胜酒力，但矜潇洒宗之年。人生聚散会逢适，抟沙放手亦可怜。

　　匆匆廿载如电掣，七友俄剩三人焉。海帆相业在钟鼎，兰坡著述多巨编。独我德功两不立，主恩未报惭归田。相望南北幸健在，相见何日团初筵。一杯聊似鸿爪印，遑计后来传不传。但比康熙之间‘官僚雅集’器，煌煌名榜后起何必输前贤！“

　　◎老饕余酒户不大，而好为豪饮，家本贫俭，而好讲精馔，每读《孟子》“饮食之人”语，辄为汗颜，然历观古近之人，不好此者盖鲜。坡公诗“我生涉世本为口”，乃真实无妄之语，非俗流所可诋讥也。惟性不佞佛，而雅不喜杀生，半生宦迹所经，于吴中之沧浪亭、桂林之五咏堂，皆举放生之会。近年于脚鱼、水鸡、黄鳝、白鳝诸物，皆不入厨下，又与坡公《岐亭》诗旨正合，所愧者仍不能不察于鸡豚耳。中年以后，每作诗多自称老饕，往往为家人所笑，余谓老饕字见用于坡公，宋人诗中亦屡见，《翁牖闲评》引谚云：“眉毫不如耳毫，耳毫不如老饕。”故苏东坡作《老饕赋》，盖眉毫耳毫皆寿征，老而能健饮健啖，则亦寿征，故谚连类及之。余以悬车余年，就养子舍，养非一事可竟，而以饮啖为大端，《孟子》言曾子养曾皙，即以酒肉为养志之征，后世亦何尝有以老饕笑成阝国公桥梓者哉！

　　惟《左氏传》称缙云氏有不才子，贪于饮食，冒于货贿，天下之民，谓之饕餮。

　　杜注：“贪财曰饕，贪食曰餮。”盖分注饮食货贿二义，《玉篇》亦同，今人于饕字似皆误用，而以贪食为餮，则绝无他文字可证，盖自坡公以后，皆不免沿讹至今耳。

　　◎精馔先大父天池公尝语人曰：古人之讲求精馔者，非徒以狗口腹之欲，盖实于养生之道为宜。人不能一日离饮食，若所入皆粗而不精，即难免有损而无益，故《乡党》言“食不厌精，脍不厌细”。朱子注云：“食精则能养人，脍粗则能害人。”盖圣贤于饮馔之事，亦无不以精粗为养人害人之分也。先大父年至八十，犹健饮健饭，七十余岁时，每饭后犹必稍习铅椠之事，常曰饱食终日，无所用心，甚有碍于荣卫，故藉此以消导之。稍后则目力腕力俱差，饭毕犹令人扶掖徐行百十步，最后并脚力亦差，亦必与人对弈一局，曰饭余必脾倦，纵不能劳力以疏通之，亦必须劳心以运动之。家虽贫而烹饪必致精，故先资政公及先叔父太常公，多方侍奉，时亲戚中有陈甥者，颇工烹调，专倩之入厨下。先大父每食，旁无陪侍，清酒不过三巡，嘉肴亦不过三簋，然不喜以宿物复进，毕即以分赐孙曹。余时方髫龀，最承慈爱，沾赐独多，次则曼云兄，此外诸孙则有间矣。余家本寒素，而讲求饮馔者，惟先大父一人，五服周亲凡百十人，而享大年者，亦惟先大父一人而已。自余入仕途，所见师友中，惟孙寄圃师、黄左田师、石琢堂先生及董琴南观察四人最精烹饪，而皆享大年，琴南至今尚健啖如昔，闲询余曰：“世言三世仕宦，方解着衣吃饭，此话究出自何典？”余按《明道杂志》载钱文穆公云云，《老学庵笔记》亦载谚云云，而不知魏文帝诏语云：“三世长者知被服，五世长者知饮食。”实此语所由来，《困学纪闻》尝引之。

　　◎东坡肉今食品中有东坡肉之名，盖谓烂煮肉也，随所在厨子能为之，或谓不应如此侮东坡，余谓此坡公自取之也。坡公有《食猪肉诗》云：“黄州好猪肉，价贱如粪土。富者不肯吃，贫者不解煮。慢着火，少着水，火候足时他自美。每日起来打一碗，饱得自家君莫管。”

　　◎食禄《宣室志》云：“李德裕分司东都，尝召僧问休咎，对曰：”相公平牛当食万羊，今食九千五百矣。‘公惨然曰：“我昔梦行至晋山，尽目皆羊，有牧儿数十迎拜曰：此侍御平生所食羊。吾识此，未尝泄于人，今果如师之说耶？’后旬余，灵武帅致书于公，且馈五百羊，公大惊，即召僧告其事，曰：”吾不食之耳。‘僧曰：“羊至此，已为相公所有。’未几贬没荒裔。”按俗以此事又误属之吕蒙正，谓当食万羊，而晚达不及食之，仅抉其目为羹，一啜而卒，则无所据也。近人又传朱竹坨先生喜食鸭，一日病中梦游一园，园后推门入，有一大池，池中养鸭无数，问池边叟曰：“此鸭属何家？”叟曰：“当尽以供君食耳。”未几病愈。

　　又数十年，病中复梦至其处，宛然旧游地，则池中仅存两鸭，复问人曰：“前此池中鸭甚多，何以今仅剩此？”则曰：“尽被君吃完矣。”答然而醒，从此敕家人永不食鸭，越日，有出嫁女从远乡来省病者，知老人素喜食鸭，携两熟鸭来献，先生嘿然，不数日逝矣。此与李文饶事颇相类，因类记之。

　　◎酒名今人嗜酒者，称酒为天禄，憎饮者，又呼酒为黄汤，不知古人但称杯中物，无咎无誉，最为质实。余生平屡戒饮而屡破戒，忆《事类合璧》中，载吴衍戒饮，阮修以拳驱其背曰：“看看老逼痴汉，忍断杯中物耶？”此语若预为我捧喝者，悬车以后，遂止不戒，且无日不与酒为缘。按陶渊明诗云：“天运苟如此，且进杯中物。”孟襄阳诗云：“且乐杯中物，谁论世上名！”杜老诗云：“赖有杯中物，还同海上鸥。”又云：“忍断杯中物，祗看座右铭。”高达夫诗云：“长歌达者杯中物，大笑前人身外名。”知自古名流，皆不能忘情此物者，故口吻如一，非必有故实相传也。

　　◎烧酒烧酒之名，古无所考，始见白香山诗：“烧酒初开琥珀光。”则系赤色，非如今之白酒也。元人谓之汗酒，李宗表称阿剌古酒，作诗云：“年深始得汗酒法，以一当十味且浓。”则真今之烧酒矣。今人谓之气酒，即汗酒也。今各地皆有烧酒，而以高梁所酿为最正，北方之沛酒、潞酒、汾酒，皆高粱所为，而水味不同，酒力亦因之各判。尝闻外番人言，中国有一至宝，而人不知服食，即谓高粱烧酒也，并教人服食之法，须于每夜亥、子之间，从朦胧睡梦中起服此酒一杯，以薄肴佐之，服毕仍复睡去，大有补益。余以仕宦劳碌之身，亥、子间未必都能就枕，且温酒庀肴，起居扶侍，亦难得此恰当之人，适山左有属令，授以夜半服烧酒之法，制一小银瓶，略如洋烟壶，口用螺丝转盖，以暖酒灌满，怀于汗衫兜肚之夹里，酒可通夜不凉，兼以小银盒贮薄肴，置于枕侧，夜中随起随服，随服随寝，不烦人力而恬适自如，最为简易。余自山左即如法行之，迄今将二十年，凡遇知交，即以此法语之，信从者亦众，每当寒宵长夜，服此尤有风趣，非党家羊羔会中人所知也。

　　◎绍兴酒今绍兴酒通行海内，可谓酒之正宗，而亦有横生訾议昔，其于绍兴酒之致佳者，实未曾到口也。世人每笑绍兴有三通行，皆名过其实者，如刑名钱谷之学，本非人人皆擅绝技，而竟以此横行各直省，恰似真有秘传。州人口音实同舌，亦竟以此通行远迩，无一人肯习官话而不操土音者。即酒亦不过常酒，而贩运竟遍寰区，且远达于新疆绝域。平心而论，惟口音一层，万无可解，刑钱亦究竟尚有师传，至酒之通行，则实无他酒足以相抗。盖山阴、会稽之间，水最宜酒，易地则不能为良，故他府皆有绍兴人如法制酿，而水既不同，味即远逊。即绍兴本地，佳酒亦不易得，惟所贩愈远则愈佳，盖非致佳者亦不能行远。余尝藩甘、陇，抚桂林，所得酒皆绝美，闻嘉峪关以外则益佳，若中土近地，则非藏蓄数年者，不堪入口。最佳者名女儿酒，相传富家养女，初弥月，即开酿数坛，直至此女出门，即以此酒陪嫁，则至近亦十许年，其坛率以彩缋，名曰花雕，近作伪者多，竟有用花坛装凡酒以欺人者。凡辨酒之法，坛以轻为贵，盖酒愈陈则愈缩敛，甚有缩至半坛者，从坛旁以椎敲之，真者其声必清越，伪而败者其响必不扬，甚有以小锥刺坛，出好酒，而以水灌还之者，视其外依然花雕，而一文不值矣。凡蓄洒之法，必择平实之地，用木板衬之，若在浮地，屡摇之，则逾月即坏，又忌居湿地，久则酒味易变。凡煮酒之法，必用热水温之，贮酒以银瓶为上，瓷瓶次之，锡瓶为下。凡酒以初温为美，重温则味减，若急切供客，隔火温之，其味虽胜，而其性较热，于口体非宜，至北人多冷呷，据云可得酒之真味，则于脾家愈有碍。凡此皆嗜饮者所宜知也。今医家配药用酒，必注明无灰酒，佥言惟绍兴酒有灰，近闻之绍兴人，力辨绍酒无灰，其偶有灰者，以酒味将离，用灰制之，非常法也，语似可信。

　　◎沧酒沧酒之著名，尚在绍酒之前，而今人则但知有绍酒，而鲜言及沧酒者，盖末流之酿法，渐不知其初耳。阮吾山谓沦州酒，止吴氏、刘氏、戴氏诸家，余不尽佳，盖藏至十年者，味始清冽云云。试思酒至十年，虽凡酒亦未有不佳者。何必沧酒耶？相传沧州城外酒楼，皆背城面河，列屋而居，明末有三老人，至楼亡剧饮，醉去，不与值，次日复来饮，酒家亦不问也，三老复醉，临行以余酒倾泼门外河中，水色渐变，以之酿酒，味芳冽胜他处，中间仅数武，过此，南北水皆不佳，沧酒之得名以此。刘紫亭凤翔为阮吾山述之甚确，载在《茶余客话》。余初次由运河舟旋，过沧州，至村中极意坊之，始购得一壶归，饮之果佳，此后屡过其地，则皆饬仆往沽，无一如前味者吴。

　　◎浦酒浦城土物，以红酒为最，浦人最珍惜之，饷客以此为此敬，然三巡后，必以他酿易之，谓此酒性热，不宜多饮，其实不尽然，乃惜酒之故也。余侨居五年，始得畅饮。浦人言此酒不能移动，稍易地即恐变味，然余官粤西，长女筠如自浦来署省视，途经三千里，时阅两月余，姑带此酒一坛，到日发之，甘美如故，盖亦初意所不及料也。酒色如琥珀，真所谓色香味兼之者，若能于酿时，即选泉加米，复贮至十年，恐海内之佳酝，无能出其右者矣。

　　◎燕窝燕窝出广东，阳江县最多，或云海燕采小鱼营集（疑当为“巢”），故名燕窝，或云海燕啄食螺肉，肉化而筋不化，并精液吐出，结为小窝，衔飞过海，倦则漂水上暂息，小顷又衔以飞，人依时拾之。《闽小纪》云：“燕窝有乌、白、红三种，红者最难得，可治小孩痘疹，白者愈痰。”今闽、广入贡者，鲜白无纤翳。云系人力折制所成，非天然如是也。吾乡许青岩方伯松佶云：“燕窝产海岛中，穷岩邃谷，足力绳竿之所不及，估舶养小猿之善解人意者，以小布囊系猿背上，纵之往，升木蹑崖，尽剥塞贮囊以归。猿之去也。苦不得食，三数日始返，估客以果饵充囊中，俾之远出不饥，拙者出即剥塞囊中，归而倾囊，不过数片，为果饵占地也，黠者将果饵倾岩窦间，剥塞满囊，往返数四，尤为便捷，此一猿值数日金，价数倍于拙者。”许谨斋黄门志进每晨起，用燕窝合蔗浆蒸食之，以融软为度，谓他人皆生食也，可终日不溺云、◎熊掌熊掌味洵美，余在甘肃，曾同时购得十副，以两副寄福州家中，闻家人不知制法，过夏遂为虫蛀尽，不堪用矣。记得《茶余客话》有一条云：“熊掌用石灰沸汤剥净，以布缠煮熟，或糟尤佳，曩见陈春晖邦彦故第墙外，砖砌烟筒高四五尺，上口仅容一碗，不知何刚，云是当日制熊掌处，以掌入碗封固，置口上，其下点蜡烛一枝，微火熏一昼夜，汤汁不耗，而掌已化矣。”

　　◎豆腐余每治馔，必精制豆腐一品，至温州亦时以此饷客，郡中同人遂亦效为之，前此所未有也，然其可口与否，亦会逢其适，并无相传一定之方。前阅宋牧仲《筠廊随笔》，载康熙年间，南巡至苏州，曾以内制豆腐赐巡抚宋荦，且敕御厨亲至巡抚厨下传授制法，以为该抚后半辈受用，惜当时不将制法附载书中。近阅《随阅诗话》，亦有一条云：“蒋戟门观察招饮，珍羞罗列，忽问余：”曾吃我手制豆腐乎？‘曰：“未也。’公即着犊鼻裙，亲赴厨下，良久擎出，果一切盘餮尽废，因求公赐烹饪法，公命向上三揖，如其言，始口授方，归家试作，宾客咸夸美。”却亦未详载制法，想《随园食单》中，必缕及此，手边无此书，容再考之，惟记得所最忌者二事，谓用铜铁刀切及合锅盖烹也。

　　◎面筋今素食中有面筋，若得佳厨精制之，可与豆腐同称佳品，惟烹制之难，亦与豆腐同。余在桂林时，厨子最精此味，以饷同人，无不诧为稀有，而吾乡人多不食之，家人尤相率戒此，诘其故，则以店中制面筋者，率以两足底踹之，此诚不能保其必无，若系家厨自制，则断无此弊。此物自占即重之，《梦溪笔谈》云：“凡铁之有钢者，如面中有筋，濯尽柔面，则面筋乃见。炼钢亦然。”《老学庵笔记》云，“仲殊性嗜蜜，豆腐、面筋皆用蜜渍。”近人《一斑录》中，亦有制面筋乾一法，亦雅人清致，非俗子所知也。

　　◎不食物单《随园食单》所讲求烹调之法，率皆常味蔬菜，并无山海奇珍，不失雅人清致。余由寒俭起家，更何敢学制食单，徒取老饕之消，而恰有生平所深戒及所深恶者，列为不食物单，聊示家人，兼饬厨子，以省口舌之烦云。

　　牛肉。犬肉。（以上两物，系守祖戒，十数传至今，别房子侄，或有出入，而余本支从未破戒也）水鸡（一名石鳞，一名骨冻，亦名乌皮，惟南省山中有之，种类极多，而皆可于口）、脚鱼（广西山中有极大省，名曰山菜）、白鳝、黄鳝。

　　（以上四物皆近年始戒）鳇鱼骨（一称明骨，一种鲟脆，质甚洁白，而了无馀味可寻，徒借他物作羹材而已。其价甚昂，故厨子侈为珍品，因之有伪为者，其无味则同）。羊肝肺（羊腰同）。猪头肉。烧肝花。大肉丸。鸡蛋汤。排骨。香肠、鸡卷。铁雀。（以上皆荤品）

　　葛仙米（产自广西，而通行于各省，余在桂林五年，并未尝一以饷客也）。

　　百合（扬州人最喜用之，其味略苦，余素未下箸也）。莼菜（此江、浙雅品，不食之未免不韵，然不能强所不好也）。黄瓜（北人最嗜之，新出嫩条者尤所珍贵）。

　　金瓜（最毒，闻取绝大金瓜藏贮月余日，腹中便生蛇于）。红罗卜、香椿、延荽、锅渣（以上皆素品）。

　　●卷五◎东瓯王始末东瓯之名，起于东瓯王，而东瓯王之始末，人多不考，未免数典而忘其祖，惟乐清施六洲《元孚释耒集》中，有《东瓯王辨异》一篇，考订至为详晰，将来当入志乘，因附录于此云：“东瓯王摇姓驺氏，夏裔，越王勾践七世孙，越亡，王以遗民徙东瓯，用其先世生聚教训法，自君其国，变鳞介为衣冠，瓯人怀之，故王没而庙食百世。王于史无特传，而散见于史志，或以正为瓯阳氏，或以为顾氏，皆非也。其曰瓯阳氏者，越自无疆灭于楚，楚封其子于乌程瓯余山之阳，曰瓯阳亭侯，子孙因以为氏，蜀江瓯阳氏其裔也；然越子孙受封者，惟瓯阳亭侯，余则散而南迁，如《台志》所谓保方城山者不一，王独来东瓯，故氏驺，不氏瓯阳，而《郡志》谓世守其祀者，亦为瓯阳氏，昔人谓其后世与蜀江通谱，理或然也。曰顾氏者，夏裔有封顾伯者，子孙以国为氏，海宁顾氏其裔也；惟谓顾伯之后，周时世王东瓯，传闻异词，未可深信，大抵王既贵显，故族类多援之耳。且瓯阳谱以王为无疆七世孙，顾谱谓王父名安朱，生周赧王四十四年，亦非也。王寿百六十岁，《史记》越人勇之言可证。越自勾践五世至无疆，当显王三十五年，为楚所灭，历百二十八年，为汉高元年，王从诸侯伐秦，又四年，从汉高灭项，封海阳侯，又十年，为汉惠三年，都东瓯，又三十八年，为汉景三年，东瓯亡。

　　《史记》叙王都东瓯，下即云后数世亡，是王当卒于汉惠时，顾谱谓王卒于封王年，颇与史合，自越亡至汉惠三年，才百四十二年，则无疆灭时，王年已十八矣，安有同时之人，而相隔七世之理哉！王当为无疆孙，否则从孙辈耳。至谓其父生赧王时，其间才八十年，更可无论矣。王之从诸侯伐秦也，谈者谓秦废越为郡县，故伐秦，其从汉高伐项也，谓以伐秦之役，项弗王摇故，或又以楚覆越，项世为楚将，覆越未必非项，而以秦、项之伐，归美于王之复仇，余谓此皆意拟之辞。

　　夫以秦、项之暴，天下莫不怨之，大丈夫举事，光明磊落，王既得民，举而用之，伐秦灭项，诛暴安民，固无庸别为之说也。顾谱谓王薨，谥曰信，传子昭襄，一名期，高后时辞王爵为侯，在位九年，谥曰悼，传子建，所谓汉景三年亡国者；然《汉书》谓汉武建元三年，闽越攻东瓯，上使严助发兵救之，是瓯之亡，犹后于此也。意者汉景三年建亡，中国废其爵，而建子孙仍自君其国乎？《郡志》又谓王薨，葬瓯浦山最高处，有杜蜂如拳大，护其墓，其事甚异，此则细事，史不及载欤！“

　　◎王谢优劣温州太守以王、谢为最著，故王、谢祠之建，在处有之，尚论者或疑王右军之守郡，不见于史传，而于谢康乐则并无异议。惟乐清施六洲之著论，则大不然，其词曰：“吾乡墨池坊旧有王右军祠，拔于飓风，永嘉参议王公重建于华盖山，其后郡守龚公合祀谢康乐，屡废复兴，近观察副使王公建祠积谷山麓，则专祀康乐，而右军之祀废。噫！右军、康乐，固孰宜祀耶？两人皆瓯守，皆有文，然观右军贻殷浩、桓温及与谢安、谢万等之言，具言其忠君爱国之志，而兰亭痛悼、力砥狂澜如右军者，庶足风世，与康乐显于晋，又仕于宋，其大节已不可问，而旷逸不检，负才傲物，卒罹罪辜。其诗曰：”韩亡子房奋，秦帝鲁连耻。‘其将耻臣宋室耶？将以家世晋臣而思奋耶？为人臣而怀二心，此豫让所不齿者，即此而观，人品安在？谁谓兴兵逃逸，为史氏之深文耶？夫祀二人，是将以其人风世也，官师导之，儒士摩之，四方则效之，然则风我郡者，宜右军耶？宜康乐耶？

　　敢书之以为制祀典者告。“

　　◎张文忠公前明有两张文忠，时论皆以权相目之，其实皆济时之贤相，未可厚非，窃以心迹论之，则永嘉又似胜江陵一等。永嘉之议大礼，出所真见，非以阿世，其遭际之盛，亦非所逆料，而其刚明峻洁，始终不渝，则非江陵所能及。公初名璁，以与上名字音同，疏请改名，赐改孚敬，并赐字茂恭。入阁之后，所奉世宗御扎，至八百余道，内或称张尚书、张少傅、张罗峰，或元辅张罗峰、大学士张罗峰、张少傅罗峰，后钦改罗峰为罗山，每面呼罗山或茂恭，遂有御扎称张罗山，或元辅罗山少师、大学士张罗山、元臣张少师、内阁张元辅，又屡称少师张茂恭，或元辅张茂恭、内阁元臣张茂恭，具详见《谕对录》中，王世贞至别记之，为皇明异典。又特赐银印二枚，以为密封奏御之用，凡关讲学论政者，以“忠良贞一”

　　印封进，若朝政有差，忠言未纳，有所敷陈，以“绳愆弼违”印封进，更名后特赐新印一颗，篆曰“永嘉张茂恭印”。公以为君前，未有臣称字者，奏缴不听。

　　公于嘉靖辛巳成进士，因议礼为众所不悦，壬午出为南京刑部主事，甲申以大礼未正，仍上疏争之，与桂萼同被召，拜翰林院学士，乙酉擢詹事，丙戌晋兵部左侍郎，丁亥敕掌都察院事，是冬升礼部尚书，兼文渊阁大学士，戊子加少保，纂修《明伦大典》成，加少傅、吏部尚书、谨身殿大学士。己丑主会试，其秋乞归，行至天津召回。辛卯又乞归，壬辰召回，进华盖殿大学士。复以疾乞归，其冬即召回，乙未复以疾乞休，乃许致仕，丙申遣官视疾，手诏趣还朝，至处州疾作，不果至，诏强起之，至金华疾又作，仍回，敕建贞义书院调理。旋薨，赠太师。

　　盖公自释褐至政府，才六年，引归而复起者四次，而终遂首邱之愿，获全身后之名，其进固易，其退亦易，更非江陵所能企及矣。余来温州，寻宝纶楼遗址不可得，都人士言公颠末亦不详，久之始得读《谕对录》十卷，又是公孙汝纪、汝经重镌之节本，然所存者仅此矣。录前，有吾乡晋江蒋公彦者，来守温州，曾为之序，中言公归而后公为相者，经济万不如公，去公六七十年，四方无貂之扰，默受公赐而不知，今寓内始人人扌益腕而思公，谓第以言礼取贵，非真知公者云云。可为公定评矣。

　　◎罗山全集余家中有前代《灵峰山巢书目》，中载《罗山全集》一百二十卷，明永嘉张孚敬撰，其子目列《礼记章句》八卷，《周礼注疏》十二卷，《仪礼注疏》五卷，《壁经讲章》五卷，《杜律训解》六卷，《宝纶楼和御制诗》四卷，《罗峰文存》八卷，《罗峰诗存》八卷，《奏疏》八卷，《谕对录》三十五卷，《贞义书院杂著》数十卷，可谓富矣。乃余至温州访之，无一存者，惟略闻其家中，尚存有《敕谕录》三卷，《钦明大狱录》、《灵雪编》各二卷，《大礼要略》二卷，《贞义书院诗稿》、《文稿》、《葩经全旨》、赋各数卷，及托人确访之，又不可得。忆数年前在吴门时，陈芝楣中丞新锓《张太岳集》，以一部赠余，读之不忍释手，江陵之精神干济，毕见于集中，则又不能不为永嘉抱此憾事矣。

　　◎文庙两遗像前明嘉靖初，永嘉张文忠公孚敬建言，凡直省各学圣贤塑像，皆改用木主，朝议从之，温州文庙各旧像，时方议撤，绅民等不忍毁弃，俱归之海中。当舟楫纷纷发送之际，民间私夺回二像，一为端木子像，直送至大南门外长╉内小祠中，缘端木有货殖之称，即奉为土地之神，今其地遂呼为土地堂巷，而庙门悬额仍题“端木祠”；一为澹台子像，因闻貌恶，改妆青脸，奉为东岳之神，即温元帅也，地距土地祠约二里许，而庙貌之巍焕过之，惟土地祠楹联俱切端木，东岳庙中楹联则俱切东岳，而全与澹台无关。

　　◎双忠祠碑余前记温州双忠，祗详吾乡陈忠毅事，而未及永嘉令马忠勤始末，兹从重建双忠祠中，录得商邱宋牧仲先生所撰碑文，至为赅备，因亟登之，府、县志《碑碣门》均弗载，抑独何欤！碑云：“双忠祠者，故奉敕建以祀死节之臣温处佥事陈公、知永嘉县事马公者也。康熙十三年，逆耿叛于闽，势张甚，浙东、西大震，温州首被围，二公相与谋曰：”温界闽、越之交，无温，是无闽、浙也，吾侪读圣贤书，誓以死守，脱不济，义不可苟活。‘约既定，洒泣登陴，帅士民，画守御计甚备，而总兵官祖弘勋者，潜通贼为内应，佯以缺饷激怒其众，一军甲而噪，劫二公会议于郡之大观亭，二公大声曰：“欲饷则与饷耳，是何为者！’又反复开谕以国恩不可背负，弘勋语塞气夺，恐众心动，益大怒，时陈公方以扇指麾，突以白刃横击，手随扇坠，马公嗔目大呼，亟起搏贼，贼从后挥刃，中公顶，流血被面，公即以首摔弘勋曰：”吾与若俱死矣！‘俄群贼蜂至，遂同遇害，至死骂不绝口，时甲寅六月朔日也。丙辰王师定闽、浙，上其事，诏从优议赠恤荫祭葬祠礼，复赐陈公谥忠毅，独马公格于阶例，不得予谥，会康熙四十二年，上南巡莅吴，时马公之子，以参议督粮吴会，援陈公例，以易名之典上请，得俞旨，赐谥忠勤，又御书’旌劳葵忱‘扁额，俾揭祠首，盖异数也。先是双忠之建，地故湫隘，又制角朴庳陋，而忠毅故有专祠，有司率诣此奉行故事，以故兹祠享祀不虔，风雨不戒，多剥漫漶，日渐就圮坏，参议君惧亵越宸翰，无以副朝廷优渥至意，乃谋所以新之，而温人闻命咸来言曰：“祠之不饬，吾侪小人之罪也。’于是惭怛交责，踊跃输委，木石、瓴甓、丹漆、灰铁之属，充物峙积，不鸠会而具。乃召工师相方视址，叶谋移构于华盖，朴断版筑，子来趋事，凡三阅月而告竣。为门为庑，为堂为宇，峻整宏靓，献献翼翼，焕然改观。已乃揭御书于前荣，龙跳凤翥，金碧耀，观者无不愕眙震耸，或仰而叹，或俯而思，欢呀悦喜，庆未曾睹。升主之日，有司庶职，咸在即事，登降馈献，罔或不龚，牲硕酒清，礼备乐举，邦民和会，耄倪歌咏，懿乎哉！洵足以侈上恩而妥忠灵也。既卒事，参议公谒余，载拜乞言，诸丽牲之碑，俾志其重建始末，后得以考。余夙钦二公之高节，不敢以不文辞。窃惟古来之以双忠称者，莫过于唐之张公巡、许公远，韩昌黎氏谓其守一城，捍天下，蔽遮江、淮，阻遏贼势，举唐天下之所以不亡，咸归功焉。今温，全浙之门户也，首婴逆锋，旁邑窃窃观望，二公故孱然儒生耳，令其稍委蛇，颜苟活，自余必从风瓦解，全浙之存亡，未可知也。惟其视死如饴，甘蹈白刃，以身作忠义倡，故闻风者争自奋励，坚壁，卒能保有浙西，贼不得尺寸入，以待王师之戡定，是则二公之功，比于张、许，其又奚愧！抑考张、许之在唐也，奸邪之徒，犹有异论，而其时为之上者，虽事褒赠，亦未有赫赫异数之加；我朝崇德报功，待死事诸臣甚厚，计甲寅距今三十余年，而恩施无已，揆诸前代，莫与比隆。盖上之待下，与下之事上，其可谓交至尔矣，呜呼，何其盛哉！按二公，皆起家乙科，陈公初司李于蜀，课最，入郎署，旋以佥事出守；马公始任山左之昌乐，有惠政，补永嘉，不数月而化大行，其治绩皆有可纪，兹不著，著其死事之大者。陈公讳丹赤，字献之，福建侯官人，顺治辛卯举人，由温处道佥事，赠通政司通政使，谥忠毅。马公讳界，字奉璋，陕西武功人，顺治甲午举人，由永嘉县知县，赠布政司参政，谥忠勤。参议公名逸姿，字隽伯，由荫生历任今职，有能名，受知于上，将大用，请额建祠，忠勤于是有子，例得附书。乃系以诗曰：”惟清受命，奠覆九区。有蘖其间，为为犭区。

　　盗煽八闽，蹂躏浙土。蕞尔海疆，门户扌耆拄。于铄陈公，持宪是邦。扌甚胸碎首，毙于顽凶。马公骂贼，发指眦裂。与城俱亡，啮齿喋血。双忠烈烈，生气不磨。帝曰余恫，赠恤有加。死勤庙祀，载在典礼。靡不有初，阅世而圮。烈烈双忠，久而弥赫。载沛殊恩，龙章用锡。新祠斯作，侈于旧观。柏版松楹，寝成孔安。葵藿之倾，太阳斯照。惟帝念哉，是旌是劳。璇题有烂，如日正中。昭示来裔，高广有融。蜃江之滨，吹台之址。鲁公信国，鼎足焉崎。有穹斯石，锲以铭诗。凡百有位，敬而式之。‘“

　　◎陈忠毅公传近年吾闽纂修《福建通志》，重为陈忠毅公立传，杭州陈扶雅善操笔成之，于当时事实甚详，《通志》梓行尚须时日，谨先录原文，以贻观者。传云：“陈丹赤，字献之，侯官人，顺治八年举于乡，十七年授四川重庆府推官，权重庆、夔州知府，时张献忠初灭，蜀东尚为十三家所据，征师四集，丹赤筹粮饷以济军食，复招流亡，垦荒菜，缓刑禁，以苏民困，蜀平，以最擢刑部主事。丁内艰归，起补原官，迁员外郎，谳狱多平反，监天津关税，不名一钱，迁兵部郎中，出为浙江佥事、分巡温处道，权按察使。丹赤以温州濒海，分巡无兵，何以守？康熙十三年三月入觐，草封事，请复标兵，至山东，会滇变作，诏天下入京官还守，丹赤还至东昌，闻闽藩耿精忠反，方食，投箸起曰：”温州与闽接壤，闽叛，必首攻温州，温州失，全浙不可支矣。‘即弃舟陆行，兼程至维扬，时自长江至钱塘戒严，舟楫无敢夜行，丹赤驾小舟，四昼夜至杭州，谒抚军计事，即驰赴温州，为守御计。当是时，平阳叛将司定猷通耿逆，以兵逼瑞安，副将杨春芳声言往援，实无斗志，海寇朱飞熊又乘间入内港，乡民争提挈挽负入城，守城者欲不纳，丹赤曰：“城以人为固，人以食为命，今民辇米粟入城，民即吾兵，食即吾饷，亟宜纳之，与共守。’于是来者数万人，然贼已逼温州，副将杨春芳忽撤兵去，人情汹惧，城中官弁多通贼，丹赤草檄，告急于提军，插飞羽，日驰数十次，而援师犹未至。丹赤独守南门，誓与城存亡，贼知之，并力攻击，丹赤亦不避矢石，以忠义激厉土卒，皆感泣，愿死守。先是总兵祖弘勋与贼通，伪遣游击马文始协守，实以窥丹亦意，丹赤誓以身殉，弘勋于是陈甲仗于城东大观亭，集文武官讥事，思以兵胁丹赤，丹赤弗知也。千总姚绍英知其谋，谏勿往，不听。既至，见兵皆露刃，夹阶立。坐定，弘勋曰：”无兵无食，将何以守？‘丹赤曰：“提标前锋已集五千，何谓无兵？粮饷可给六月，何谓无食？’弘勋曰：”无船，奈何？‘丹赤曰：“江上水师战舰御寇于下流，民船迎援师于上流，何患无船？’弘勋语塞。贼党出耿逆书，诱献城，丹赤怒，碎而投诸地曰：”此岂可以污吾目耶！吾头可断，城不可得也。‘弘勋持丹赤手，复好语慰曰：“公独不念骨肉坟墓在闽耶？丹赤麾弘勋手曰：”封疆之臣，但知守死封疆，不知其他。’弘勋知不可夺，目千总高魁，持斧拥丹赤出，丹赤指弘勋骂曰：“叛贼，汝杀我，朝廷必寸磔汝！‘兵刃交下而死，时六月朔日也。永嘉知县马界跃而起曰：”国家豢养若辈反党，贼杀封疆大吏，吾耻与若俱生！’骂不绝口，遂同遇害。丹赤时年四十六，事闻，诏三下，议恤，赠通政使，荫子一夔入监，赐祭葬，溢忠毅。三十五年，敕建双忠祠于温州，祀丹赤及界。界，陕西人。闽人复祀丹赤于道山。三十八年，一夔迎驾于杭州，赐‘名垂青史’额，曰：“以旌尔父忠。‘乾隆五十九年，诏殉难诸臣未予世职者，给恩骑尉世袭，大吏以丹赤四世孙登龄袭职，登龄卒，子驹袭。”按辽海刘廷玑《在园杂志》中有一条云：“甲寅闽变，浙东温州总兵官祖某，潜已通款，一日，伏甲于资福山之大观亭，集众官议饷，巡道陈公丹赤、永嘉令马公界皆在坐，逆镇厉声云：”兵饷不前，士尽饥馁，抄陈道家，足以给饷。’有巡道‘夜不收’，即夜捕手林莪者，挺身前曰：“尔欲抄吾道主家，岂非反耶？‘遽扶陈公出，逆镇大喝曰：”小人何敢如此！’林曰：“吾小人，心中惟知有道主，道主心中，惟知有朝廷，不似尔等享高官厚禄，早已顺贼，一心惟知有贼也。‘逆镇愈怒，挥甲士寸磔之，二公不屈，皆遇害。后邑人立祠，祀两公，庑下设林莪像，被皂眼，懔懔有生气。”周声可记中所云：“此是我所亲信者，随我上山。”当即此人也。

　　◎福贝子事略康熙十三年甲寅闽变，温州二月闻警，三月方知耿精忠谋反，已有贼据分水关，沿海居民入城避难者，纷纷不绝，温镇总兵祖弘勋谋害温巡道陈丹赤及永嘉县马界，即迎贼众及伪都督曾养性进城，盘踞全郡。浙抚奏闻，特命固山贝子福喇塔授为宁海将军，偕康亲王带领旗兵至杭州，会议征剿，康亲王分路由衢州救闽，福贝子救护温、台等处，至十五年冬，逆贼次第扫平。时温州府学生员周声蚵，字慕峰，随贝子行间，曾以亲所见闻，手撰一记，余从孙雨人学博处借读所录稿本，因节删如左云：康熙十三年甲寅闽变，温州二月已闻警，巡道陈丹赤、知县马界谕各总党正、保长，各将城上垛口，创造挨牌一面，猛棍十条，以防贼寇。四月间，平阳游击司定猷，招贼过海，缚其主总兵蔡朝佐，献纳城池。温镇祖弘勋有家人高姓者，混号割稻高，结盟数十余人，潜与贼通，贼进屯西山。

　　六月朔，弘勋集文武官于大观亭，曰：“今日议军机大事，不许带人上山。”巡道陈知有变，指一人曰：“此是我所亲信者，随我上山。”各步行至亭，弘勋指西山贼营谓陈曰：“敌兵甚盛，有何高策？”陈应曰：“贼兵临城，非战则守，目下战为上策。”割稻高遽拔刀刺之，跟役亦遇害，马知县大骂曰：“这就反了！”

　　高亦刺杀之。高自刺陈后，忽然仆地，身如捆缚，口称“陈大老爷饶命”，卧地身死。知府蔡兆丰跪献印信，弘勋迎贼进城，宣谕居民剪辫开店，加弘勋为安远将军，以平阳副将李宫墙改授参政，兼理督学事。又命贼党吴旗鼓在郡城关帝庙征收钱粮，鞭笞乱下，痛哭之声，遍闻里巷。时贼众甚多，恐粮饷不继，将民家铜器尽行追比，即开伪局铸钱，名曰“裕民通宝”，又铸大炮，镌曾养性姓名其上，聚众数十万。八月遣吴长春、朱飞熊攻乐清县，乐协、苏慕代死之，乃长驱攻下嵊县、天台、仙居等城。时曾养性赴黄岩助战，朱飞熊请从水路带兵攻台州，吴长春请从陆路带兵攻黄岩。十四年八月，贝子自钱唐江飞渡绍兴，进发，遂斩伪都督吴长春于黄岩，伪将军朱飞熊水战中弹，毙于台州。贝子乘胜连复数县，曾养性从水路逃回温州，贝子统兵追蹑，因温州生员夏声字君周为乡导，从楠溪沿山至青田，渡江抵温。贼由上塘抵御，贝子预于绿嶂地方之宝胜寺伏甲以待，九月初三日，我兵佯退绿嶂，贼尾追近，号炮一声，伏兵齐出，截住石甲湾，贼首尾不能相顾，溺死及杀伤者无算，贼势大溃。养性闻报，急于西南城外，房屋尽行拆毁，将屋柱运至西城陡门头、造木城一带，至三角门止，又运粗石墙于陡门头隔河造石城一带，又自陡门头起至三角河止，造泥{屯}，离石城掘河数丈，将泥运入{屯}中，名曰泥{屯}城，将及完工，岂期大兵从楠溪间道而来。道路崎岖，贝子亲自牵马步行，风雨骤至，帐房未到，与士卒同在雨中，相为劳苦。

　　遂发兵攻青田，越和岭，至威宁滩，编为欲渡之势，处州石帆、杨梅冈等贼，望风俱逃。时贼船自郡江至青田港，鳞次栉比。贝子命乔千总带领甲士数目，在下冯山鸣鼓摇旗作安营状，贼望，以为不复进兵，不料大兵已潜由溪口过平堰滩，从白溪一路逾天长岭，直至郡西山，屯营于君子峰上。中有瓯浦岭，东南角三峰连续，直达护国寺左，曰万丈平山，贝子常登其巅，相度形势，俯视郡城，了如指掌。即令各旗安营，而每日用大炮攻城，贼兵惊扰，被伤者众。时当十月，晚禾大熟，百姓逃匿深山，无人收割，贝子查随征官员，独缺永嘉县丞一员，遂发令箭一枝，命夏声管永嘉县丞事，往各郡安民，逃匿百姓闻信，相继而出。夏声用永嘉生员林文纶（字绾青）、周声煜（字翼子）二人相与助埋，劝谕百姓收割，并劝往营盘贸易，贝子每日遣人巡视，如有强买者，以军法从事，众皆悦服。

　　贝子正议进兵，讵意贼于十五年二月十七夜，将所制火箭，于西山相近之岙、吕家岙、净屿寺诸山下埋伏，于二更时分，潜出三角门，水陆齐犯，投火烧着各营盘，贝子即派夸兰达丹母布、总兵陈世凯等出战，大炮打沉贼船，不可胜计。

　　贝子登高嘹望，用诱敌计，令被烧下营，移踞上营，谨守要隘，亲督大军下山杀贼，贼兵因无队伍大败，追至将军桥、灰桥等处，扼其归路，贼不能过，尽堕水中，水为不流，斩首二万有余，活擒贼将无算，吴旗鼓全家俱没，曾养性坠马，浮水逃入郡城，坚守不出。贝子登紫芝峰，见将军桥、新桥、姑娘庄一带，大河内积尸填溢，不觉流泪，语诸将曰：“此等皆朝廷赤子，我奉命救民，今杀伤如此，能不心惨！”至护国寺坐定，慨然曰：“我一路想来，终觉不忍，此积尸作何处置？”总兵陈世凯、巡道姚启圣、知府王国泰、知县郑廷俊在旁，领一老民徐应龙参见，曰：“此人目下收拾尸骸，已有数百具。”贝子稍慰，即发赏一封，谓老民曰：“做此好事，必须择人助理，事成后，当请给官职。”指陈世凯曰：“好个将官，可称为陈铁头！”复谓诸将曰：“贼今退入城中，心胆俱裂，唾手可破，但温州百姓久遭荼毒，当体朝廷好生之心，不得妄杀以伤天和。”众皆曰：“此我王之阴功，瓯民之大幸也。”至五月，天气炎热，不能进兵，适康亲王咨请会闽征剿，时营内有大小炮三四十位，贝子悉心筹画，押运过岭，众军继之，行近灵福，贼又于袋头山拦截，势甚猖獗。继闻养性自大败后，兵已十去八九，此处贼船，皆自瑞安、平阳调到，诸将请战，贝子曰：“为将之道，必动出万全，方能取胜。”时大炮过山已有三十余位，现存九位，尚在横山五凤楼山脚，因选强兵丁，子夜静时潜运大炮，安山腰者四，安山脚者五，天微明，各炮齐放，值潮盛长，贼船不能退，我兵疾趋港口，攻击无遗，比西山之战更为威猛。谍报养性自袋头山再败后，独守孤城，已有归顺之意，百姓盼望大兵速至，以解倒悬，贝子遂于八月十八日自处州进发，至右塘岭，即遣陈世凯进兵，自率步骑继发，二更至双岭、张村口，伐木取路，五鼓已抵贼营。贼猝不及防，各相奔命，大兵连破九寨，遂过石塘，贼复聚战，贝子亲督指挥，贼又连败六阵，大兵遂至岭下，乘势渡河，伪都督连登云等皆鼠窜逃命，遂恢复云和等县，而温、台、处三郡遗孽尽灭。由龙泉振旅入闽，耿逆惊惧投首，养性在瓯，闻报亦发归顺。瓯民以护国寺曾经贝子驻驾，山谷幽静，遂建祠，请贝子禄位供奉焉。声可于康熙十四年乙卯八月，寄居十七都潘桥，九月大兵经过，适遇正蓝旗阿玛，挈之同行，一路随征，故贝子征剿之事，亲见亲闻，谨记如右，以见贝子之奠我东瓯，其丰功伟烈、威武仁慈有如此者。按今吾闽康亲王祀事甚盛，而此间贝子祠则故址久湮，殊失崇德报功之意。闻孙雨人学博言，耿藩之乱，恢复温、台、处三郡，实赖福贝子之力，向因贝子屯兵西山（在三角门外），即在西门护国寺之旁设立专祠，旋因飓风倾圮，遂移栗主供奉护国寺中正殿后，正殿又为飓风所坏，栗主亦失所在。道光乙酉，南峨徐云笈来令永嘉，访知其事，补立栗主，送华盖山双忠祠中安设。乙未仲夏，马忠勤公五代孙云骑尉名廷绩者，由陕西乾州本籍来温，整理山地祀田，周历祠宇，见陈忠毅、马忠勤中间，增设贝子栗主，即具禀有司，以为贝子与两公并设，名位既不相称，亦与祠名双忠不合，现闻护国寺正殿业已修复，旁有小屋三间，尽可仍安贝子牌位，即择六月十七日，亲送栗主入寺。惟闻寺僧言，寺旁旧基尚存，约需费三百千钱，即可补盖小祠，以复旧观，较为得体，是所望于贤有司之修举废坠者矣。

　　◎张园楹联温州城中有三园，皆足供士大夫游宴之所。在西为陈园，曲径通幽，台榭错出，聊堪小憩。陈园之南为曾园，则水木明瑟，亭馆鲜妍，远出陈园之右。其所编桂屏，所筑水槛，尤具匠心，为他园林所未见，思以两诗纪其胜，尚未能成章也。在东为张园，紧贴积谷山下，按《太平寰宇记》言谢公池在积谷山之东，积谷山即今东山，则谢池旧趾，似即在此山之左近，故张鉴湖观察亦就此地辟园起楼，以存其意，而属蔡生甫学士书“池上楼”三字为楼匾。楼之左为鹤舫，并水依山，最为幽胜，余屡游宴其中。山即东山之麓，水即城下之濠，实为城中第一胜区，因撰一柱联云：“面壁拓幽居，一角永嘉好山水；筑楼存古意，千秋康乐旧池塘。”

　　◎骨牌草骨牌之戏，自宋有之，《宣和谱》以三牌为率，三牌凡六面，即骰子之变也。

　　近时天九之戏，见于明潘之恒《续叶子谱》，云近丛睦好事家，变此牌为三十二叶，可执而行，则即今骨牌拼湖之滥觞也。今张氏如园中，有骨牌草，春深时丛生各地，草叶狭而长，其叶尾各有点子浮起，略似骨牌之式，天牌及地牌最多，惟虎头略少，余在扬州时，即闻有此草，佥言若得三十二叶点子皆全者，可治血证，而实未曾目见此草，今乃于如园中亲手摘视。未知先有此草，而后有骨牌，抑先有骨牌，而后生此草，不可得而详矣。

　　◎江心寺诗余游江心寺，前后四十余年，仅成七律两首，客有嫌其写景未畅者，今春自雁荡回，甫旬日，而杨子萱大尹招同郡城各官，饮于江心寺之浩然楼，盖子萱新得擢官，以此为披云之宴也。席次索诗，因叠《雁荡长歌》韵应之，子萱本有和韵诗，用此觊其叠和，并约席中诸君同作，或可成东瓯诗事云尔。诗云：“名山归来甫十日，又得欢场续雁荡。出城咫尺亦名山，苇杭直压潮头壮。永嘉仙吏得美除，画本欲留浚仪像（适约冯芝岩写真）。长筵普与宾僚欢，俊游助我吟情旺。

　　合城使君作公宴，鱼鱼雅雅各辈行。山僧笑我非当官，寓公亦许分庭抗。名区本在雁荡前，风流未尽沙淘浪。三唐诗事历可数，直到建炎始惆怅。御舟忽来天水碧，当日龙翔事草创（宋高宗幸此，改江心寺为龙翔寺）。漠漠城阴隔岸移，双双塔影中流漾。六朝人物尽销沉，半壁江山自清旷。即景祗应本色诗，平远无烦钅术肝脏。失笑俗流忌裹足，宦途所拟亦无当（此邦人以此寺为畏途，每相戒弗至，而仕宦中人又有一至必且再至之谶，皆无稽之言）。江南也是小金焦，更谁好事安书藏（金山有文汇阁藏书，焦山有阮太傅师所设书藏，师尝言江心寺亦宜仿此为之）。我爱西偏屋宇新，不喧不寂惬所尚。便是江村长夏幽，寄傲羲皇岂多让！闲来弥勒与同龛，山月为灯云作帐。免得扁舟来去频，日狎风涛夸ㄈ傥。

　　出自北门入西门，兹游往复已新样（是日回舟，为风潮所遇，不得收泊北门）。

　　作诗聊如追急逋，诗成一枕始休畅。“

　　◎揖峰亭诗温州近郭可游观之地，以江心寺为最，而揖峰亭次之。江心寺为古来名胜，山水方滋，自非寻常亭馆所得比拟，而揖峰亭近在城市，俯挹大江，其雄胜似更在江心寺之右。亭据回鹘山之顶，台榭突兀，栏槛参差，瓯江东北岸诸山，尽在眼底，惜名流壶觞罕来，诗事寥寂，不及江心寺之磊磊天地间耳。新春晴日，甫为杨子萱大尹招饮亭中，始得揽其胜概，思以一诗纪之，而屡不成章。乃于花朝日，复携同平仲次儿、敬叔三儿、筠如长女、寿笙三女、婉蕙子妇、芍卿孙妇，同挈往游，尽一日之欢而返，筠如先成一诗云：“出城瞥见鹘回头，庙里楼台槛外舟。平列众峰多北向，右偏孤屿欲东流。藤萝古洞穿云过，金碧斜阳对酒收。

　　却忆宵深才系缆，循陔即许奉良游（腊底到瓯，于深夜在此收泊，不知其上即胜区也）。婉蕙次韵云：“重远出国西头，回鹘山前不浪舟。历历帆樯平槛过，茫茫日夜大江流。岩椒屡见炊烟起，石壁全凭返照收。最喜栏边露孤屿，晴春三日两佳游（三日前，甫为杨芝仙夫人招游江心寺，皆有诗，此作即叠前韵也）。

　　◎除夕元旦两诗《温州府志》及各县志并云，自温峤以西，民多火耕，虽隆冬恒燠，故名温州。余初闻而喜之，于丁未十月二十六日抵温，初尚暄霁，冬至前后，则连日阴台，风雨交加，逾月不止，而寒冱愈甚，始窃叹尽信书不如无书也。至岁除早起，则大雪纷如，佥谓数十年来所未见，窗前有大蜡梅一株，嫌其为狗英，略弗盼睐，至是乃竟成琼柯玉叶，幻出奇观，思作一诗纪之，而瑟缩畏寒，弗能成句，至晚而雪愈大，乃口占五十六字云：“温州自昔以温传，我至方知不尽然。匝月顽阴长蔽日，连江寒雨欲弥天。忽看急雪来残腊，喜趁新春入旧年（是日亥刻立春）。独有客窗增栗烈，裹头祗合酒为缘。”次日元旦，忽大晴，急披衣起，则朝暾射眼矣，复得五十六字云：“欣报窗暾照眼开，庭柯啤鹊已喧う。谁知苦雨穷阴后，也有祥风暖旭来。半日阳春初布，万家淑气早恢台。老翁事事成疏懒，但转吟肠日几回。”此真打油腔也，以纪温州气候之异，姑题为《除夕大雪》、《元旦新晴》二律而存之。

　　◎梦中诗余于丁未小除日，夜卧温州郡斋之树德堂东偏，于梦中忽成一诗，醒而记之，耿耿在抱，清晨援笔录之，乃一字不遗，而不自知其意旨所在，尚恍惚记其题曰《游仙祠》，覆视之，竟似玉溪生《无题》诸作也。漫付儿辈和之，久之，皆以彭字韵大难，无一应者。乃于新春花朝，接福州许门第十一妹蓉函来信，竟以和诗相寄，格律老成，韵脚谐稳，真堪愧倒须眉也。余诗本不必存，因蓉函之和作，遂不忍弃去，因附录之。诗云：“驾鹤方嫌鹤背轻，却缘霖雨阻瑶京。犊漫倚垆头卓，蠹简难凭柱下彭。人海波澜原有主，仙家眷属岂无情。祗应独抱蟠桃实，撒手蓬莱自在行。”蓉函和作云：“朝衫脱后一身轻，人世逍遥即玉京。宦海岂能羁管乐，诗坛孰敢敌韩彭。鹤飞蓬岛游仙梦，雁断闽天望远情。想见莱衣驰五马，安车奉作赏春行。”

　　◎浮石孙雨人尝语余曰：“前数年在温州君斋，亲见二物，至今思之，不能格其理。

　　当前政刘养云太守改建二此园时，购大青石二十余方，堆贮墨池之旁，一夕池岸偶圮，石尽倾陷池中，惟一方独浮水上，形似椭圆，约重三、四十斤，质视他石光润，岂空青之类欤？太守招余及戴竹坡通守坚，午饮目验，曾命人抱此石沉之池中，用长木拄之，仍浮水面不下，因名之曰浮石，曾命余次婿胡瑶阶孝廉（书农学士次子）作小赋纪之，后闻此石为养云太守携归南丰矣。近甲辰年，徐铁笙郡丞来权郡篆，七月风痴大作，郡署大堂下有大樟树，相传为北宋物，向东歧出之枝，为风所折，权守因其材质坚致，琢成小尺三十枝，仿汉虑亻虎铜尺之式，颇古雅，旋于空枝中得一小木圈，光滑可爱，中径约六寸，厚一寸余，圈面隐隐有黑纹，类蛟螭之状，直似鬼工所成，名之曰樟环，自为铭词三十二字纪之。此与浮石二物，皆余所目击，而迥出思议之外，因并记之，以俟博物君子。“按雨人有《浮石》七古一首，《樟环》五古一首，并载《永嘉闻见录》中。

　　◎右旋螺温州海滨，有以右旋螺壳来售者，其质甚小，横径不及寸，而长不过寸余，因忆吾闽藩库所藏之右旋白螺，其大视此螺，不啻十倍，知此其细已甚，未必通灵，且索价甚昂，遂置之。按吾闽藩库所藏，始于嘉庆五年，赵介山殿撰文楷、李墨庄舍人鼎元充册封琉球国使，陛辞日，蒙赐右旋白螺，供奉舟中，盖此螺能镇风暴，来自外番。恭读《高宗御制文三集》，中有《右旋白螺赞》，注云每年藏中喇嘛，于新正及万寿节进丹书，所陈供器，时有献右旋法螺者，以为奇宝而不多见，涉海者携带于舟，则吉祥安稳，最为灵异等语。赵、李内渡后，此螺经吾闽大吏奏请，留于福州藩库。嗣后有渡海者，皆得赍供舟中。此后册封琉球使者及闽中督抚将军东渡台湾者，无不供奉舟中，间遇风暴，皆得化险为平，民间不知，以为定风珠，实白螺也。又按吾闽本有定风珠，相传康熙间周栎园先生为闽藩时，出门日恰值大风，南门大街两旁招牌幌子无不摇动，惟一棉花店前，所挂多年棉球幌子，屹然不动，先生目而异之，不计价买归，乃中有一大蜘蛛，腹藏大珠，屡试之风中，不小摇动，初亦贮之藩库，后先生移任，携之去。

　　◎{于火}春恭儿于立春日，率属在郡堂上照例鞭春，礼成后声炮响，不知其故，询之属吏，乃知温俗于春至时大户院落及小户门首，皆预折樟树一小枝，带叶烧之，并有俚俗咒语，名之曰{于火}春。按《集韵》，{于火}音谈，燎也。瑞安洪守一《重辑俗字编》，谓温人于立春日焚樟叶曰{于火}春。孙雨人云：“温州土语，凡小儿退热谓之疰夏，杭州人谓自立夏多疾者为疰夏，其义各别，然恰与{于火}春二字成一妙对也。”

　　◎飓风《南越志》云：“飓风者，具四方之风也，常以五、六月发，永嘉人谓之风痴。《投荒杂录》云：”岭南诸郡，皆有飓风，以四面风俱至也。“按此说杨升庵已驳之，李西涯亦谓具四方之风者，乃北人不知南人之候，误以飓为<风贝>耳。

　　<风贝>音贝，佛经云：风虹如贝。《六书故》：（原脱故字）“<风贝>，蒲妹切，海之灾风也，俗书误作飓。”吾闽人呼<风贝>为暴，其音相转，其理正通，又谓之风<风台>，<风台>字字书所无，正如永嘉之风痴，亦他书所未见耳。

　　●卷六◎戏彩亭联温州郡署，寓眷属于三堂，庭院极宽敞，相宅者皆嫌其不聚气，必于前廊构一亭子，以收束之，且可藉为岁时演剧之所，恭儿题亭扁曰戏彩，跋云：“宋温州通判赵兀，迎养其父清献公于ヘ厅，构戏彩堂，当时传为盛事，东坡、颍滨皆有诗（已详第二卷）。今资政公亦就养郡斋，而兹亭适成，因以名之。”并请余撰为楹联，余亦即用此事题柱云：“舞彩又成亭，故事远惭清献德；逢场凭作戏，正声合补广微诗。”时次儿丁辰，由内阁请假南来省视，亦于亭角附题一联云：“胜地许循陔，成兹乐事；齐心殷舞彩，让尔先声。”跋云：“敬叔弟属撰亭联，因答其意付之。”亦可谓一时佳话矣。

　　◎看戏吾乡龚海峰先生官平凉时，其哲嗣四人，皆随侍署斋读书，一日偶以音觞召客斋中，四人者，各跃跃作看戏之想，先生饬之曰：“试问读书好乎？看戏好乎？

　　可各以意对。“其少子文季观察瑞谷遽答曰：”看戏好。“先生艴然斥之退。长子端伯郡丞式谷对曰：”自然是读书好。“先生笑曰：”此老生常谈也，谁不会说。“次子益仲孝廉受谷对曰：”书也须读，戏也须看。“先生曰：”此调停两可之说，恰似汝之为人。“三子小峰邑侯对曰：”读书即是看戏，看戏即是读书。“

　　先生掀髯大笑曰：“得之矣。”闻其时甘肃有谭半仙者，颇能知未来事，先生延致署中数月，临行，手画四扇，一作老梅数枝，略缀疏蕊，以赠端伯；一作古柏一树，旁无他物，以赠益仲；一作牡丹数本，以赠小峰；一作芦苇丛丛，以赠文季，且语先生曰：“将来四公子所成就，大略视此矣。”由今观之，则与所答看戏之言，亦隐隐相应也。

　　◎文班武班剧场有南戏、北戏之目，不过以曲调分，近人有文班、武班之目，文班指昆曲，武班指秦腔，则截然两途矣。余金星不入命，于音律懵无所知，故每遇剧筵，但爱看声色喧腾之出，在京师日，有京官专嗜昆腔者，每观剧，必摊《缀白裘》于几，以手按板拍节，群目之为专门名家，余最笑之，谓此如讲古帖字画者，必陈《集古录》及宣和书、画谱对观，适足形其不韵，真赏鉴家，断不如是也。忆在兰州日，适萨湘林将军由哈密内召入关，过访，素知其精于音律，因邀同官以音觞宴之。坐定，优人呈戏本，余默写六字曰：“非《思凡》即《南浦》。”握于掌中，将军果适点此两出，余曰：“君何必费心，余已代为之矣。”开掌示之，合座皆笑，湘林正色语余曰：“戏虽小道，而必以雅奏为高，若猥语乱谈，则舆隶所乐闻，岂可以入吾辈之耳。”余曰：“君言诚是，然既已演戏，则征歌选舞，自以声色兼备为佳，若徒赏其低唱恬吟，则但令一人鼓喉，和以一笛足矣，又何必聚一班数十人于后台，为之结彩张灯，肆筵设席，而品评其行头之好，脚色之多乎？”合座群以为然，而湘林为之语塞矣。比年余侨居邗水，就养瓯江，时有演戏之局，大约专讲昆腔者，不过十之三，与余同嗜者，竟十之七矣。

　　◎生旦净末生、旦、净、末之名，自宋有之，然《武林旧事》所载，亦多不可解，惟《庄岳委谈》云：“传奇以戏为称，谓其颠倒而无实耳，故曲欲熟而命以生也，妇宜夜而命以旦也，开场始事而命以末也，涂污不洁而命以净也。”枝山《猥谈》则云：“生、净、旦、末等名，有谓反称，又或托之唐庄宗者，皆谬也。此本金、元谈吐，所谓鹘伶声嗽，今云市语者也。生即男子，旦曰装旦色，净曰净儿，末乃末泥，孤乃官人，即其土音，何义理之有？”至《坚瓠集》谓《乐记》注，言优俳杂戏如弥猴之状，乃知生犭生也，旦犭旦也，《庄子》：“猿（原作”援“，据《庄子》改），犭扁犭旦（《庄子》作”狙“）以为雌。”净狰也，《广韵》：“似豹，一角五尾。”丑狃也，《广韵》：“犬性骄。”谓徘优如兽，所谓犭杂子女也。此近穿凿，恐非事实。

　　◎工尺工、尺等字，宋、辽以来即用之，宋《乐书》云，黄钟用合字，太簇用四字，夹钟、姑洗用一字，夷则、南吕用工字，无射、应钟用凡字，中吕用上字，蕤宾用勾字，林钟用尺字，黄钟清用六字，大吕、夹钟清用五字。辽世大乐，各词之中，度曲协律，其声凡十，曰五、凡、工、尺、上、一、四、六、勾、合。按：此即朱子所谓半字谱也。

　　◎封神传余于剧筵，颇喜演《封神传》，谓尚是三代故事也。忆吾乡林樾亭先生，尝与余谈《封神传》一书，是前明一名宿所撰，意欲与《西游记》、《水浒传》鼎立而三，因偶读《尚书武成篇》“惟尔有神，尚克相予”语，演成此传，其封神事，则隐据《六韬》（《旧唐书。礼仪志》引）、《阴谋》（《太平御览》引）、《史记。封禅书》、《唐书。礼仪志》各书铺张ㄈ诡，非尽无本也。我少时尝欲仿此书，演成黄帝战蚩尤事，而以九天元女兵法经纬其间，继欲演伯禹治水事，而以《山海经》所纪助其波澜，又欲演周穆王八骏巡行事，而以《穆天子传》所书作为质干，再各博采古书以附益之，亦可为小说大观，惜老而无及矣。

　　◎姜太公余尝观《访贤》一出，世皆称姜太公八十遇文王，而此班优人通名，乃云七十二岁，众皆笑之，余曰，此优暗合道妙，殆有所授之，未可厚非也。《荀子。

　　君道篇》云：“文王举太公于州人而用之，行年七十有二，<齿困>然而齿堕矣。”

　　东方朔《答客难》亦云：“太公体仁行义，七十有二乃设用于文、武。”《韩诗外传》四亦云：“太公年七十二，而用之者文王。”桓谭《新论》亦云：“太公年七十余，乃升为师。”《后汉书。高彪传》亦云：“吕尚七十，气冠三军。”

　　皆不言至八十始遇文王也。惟《孔丛子。记问篇》：“太公勤身苦志，八十而遇文王。”《列女传》齐管妾婧语亦同。今世人皆仿其说。然《越绝书》计倪曰：“太公九十而不伐纣，溪人也。”《楚辞。九辨》亦云：“太公九十而显荣。”

　　《淮南子。说林训》注亦同。则其年且过八十矣。歧说错出，余为戏据《说苑》一条以折其衷。按《说苑。尊贤篇》云：“太公望，故老妇之出夫也，朝歌之屠佐也，棘津迎客之舍人也，年七十而相周，九十而封齐。”盖《荀子》各书所载，乃相周之初，《孔丛子》所载，乃封齐之末，原始要终言之，则众说皆合矣。

　　◎甘罗俗皆称甘罗十二为秦相，殆本《史记。甘茂传》：罗年十二，事秦相吕不韦，以说张唐、说赵功封为上卿。按上卿非必丞相也，罗祖茂曾为左丞相，俗语殆因此而误。然《北史彭城王氵攸传》云：“昔甘罗为秦相，未能书。”《仪礼》疏云：“甘罗十二相秦。”杜牧诗云：“甘罗昔作秦丞相。”则此误亦久矣。

　　◎苏秦激张仪戏彩亭前家宴，有演《投赵激仪》剧者，诸儿女皆茫然不知所谓，余笑曰：“尔等纵不读《史记》，亦未观《列国志》乎？”翼日次儿丁辰即检《史记》以进，因付儿女遍视之，乃各恍然大悟，读书即是香戏，看戏即是读书，良不虚也。

　　因节录其文如左，用便观者云：苏秦已说赵王而得相约从，然恐秦之攻诸侯，败约，念莫可使于秦者，乃使人微感张仪曰：“子始与苏秦善，今秦已当路，子何不往游，以求通子之愿？”张仪于是之赵，上谒求见苏秦。苏秦乃戒门下人不为通，又使不得去者数日，已而见之，坐之堂下，赐仆妾之食，因而数让之曰：“以子之材能，乃自令困辱如此，吾宁不能言而富贵子，子不足收也。”谢去之。

　　张仪之来也，自以为故人，求益反辱，怒，念诸侯莫可事，独秦能苦赵，乃遂入秦。苏秦已而告其舍人曰：“张仪，天下贤士，吾殆弗如也，今吾幸先用，而能用秦柄者，独张仪可耳。然贫，无因以进，吾恐其乐小利而不遂，故召辱之，以激其意，子为我阴奉之。”乃言赵王，发金币车马，使人微随张仪，与同宿舍，奉以车马金币，所欲用，为取给而弗告。张仪遂得以见秦惠王，惠王以为客卿，与谋伐诸侯。苏秦之舍人乃辞去，张仪曰：“赖子得显，方且报德，何故去也？”

　　舍人曰：“臣非知君，知君乃苏君。苏君忧秦伐赵，败从约。以为非君莫能得秦柄，故激怒君，使臣阴奉给君资。今君已用，请归报。”张仪曰：“嗟呼！此吾在术中而不悟，吾不及苏君明矣。”

　　◎貂蝉《三国志演义》言王允献貂蝉于董卓，作连环计，正史中实无貂蝉之名，惟《董卓传》云，卓尝使布守中阁，布与卓侍婢私通云云。李长吉作《吕将军歌》云：“银龟摇白马，傅粉女郎大旗下。”盖即指貂蝉事，而小说从而演之也。

　　黄右原告余曰：“《开元占经》卷三十三，荧惑犯须女，占注云，《汉书通志》：‘曹操未得志，先诱董卓，进刁蝉以惑其君。’此事异同不可考（原误为”放“）

　　而刁蝉之即貂蝉，则确有其人矣。“《汉书通志》今亦不传，无以断之。

　　◎周仓《三国志演义》言关公裨将有周仓，甚勇，而正史中实无其人，惟《鲁肃传》云，肃邀与关相见，各驻兵马百步上，但诸将军单刀俱会，肃因责数关云云，语末究竟，坐有一人曰：“夫土地者，惟德所在耳，何常之有？”肃厉声呵之，辞色甚切，关操刀起，谓曰：“此自国家事，是人何知！”目之使去。疑此人即周仓，明人小说似即因此而演，单刀二字，亦从此传中出也。然元人鲁贞作《汉寿亭侯碑》，已有“乘赤兔兮从周仓”语，则明以前已有其说矣。今《山西通志》云：“周将军仓，平陆人，初为张宝将，后遇关公于卧牛山，遂相从，樊城之役，生擒庞德，后守麦城，死之。”亦见《顺德府志》，谓与参军王甫同死。则里居事迹，卓然可纪，未可以正史偶遗其名而疑之也。王缄《秋灯丛话》云：“周将军仓殉节麦城，而墓无可考，稽其遗迹，即长坂坡曹、刘交兵处也。因访麦城故址，在邑东南四十里，久被沮水冲塌成河，仅存堤塍，名曰麦城堤。有任生者，梦将军示以葬所，遂告知县陈公，掘其地，深丈许，露石坟一座，颇坚固，乃掩之，而封树其上，植碑以表焉。或有疑任生之作伪者，夫去地丈余，乌知有墓，且一经掘视，昭然不爽，则英灵所格，岂子虚哉！”

　　◎王昭君《汉书。元帝纪》云：“赐单于待诏掖庭王樯为阏氏。”《匈奴传》云：“王墙，字昭君。”惟《后汉书。南匈奴传》作嫱，钱竹汀先生曰：“《说文》无嫱字。《左传》‘妃嫱嫔御’，唐石经本作墙。”则《匈奴传》作墙不误，而《元帝纪》之樯恐转误，樯字《说文》亦未收也。《西京杂记》言，汉元帝使画工写宫人，昭君独不行赂，乃恶写之，既行，遂按诛毛延寿。《琴操》又言，本齐国王穰女，年十七，进之帝，以地远不幸，及欲赐单于美人，嫱对使者越席请往，后不愿妻其子，吞药而卒。惟抱琵琶出塞，乃乌孙公主事，与昭君无干，傅玄《琵琶赋序》详言之，载在《宋书。乐志》。后人因石崇《王明君辞序》“昔公主嫁乌孙，令琵琶马上作乐，以慰其道路之思，其送昭君，亦必尔也”云云，遂附会以为昭君尔，杜诗“千载琵琶作胡语”，殆亦本于右崇。

　　◎祝英台《宣室志》云：“祝英台，上虞祝氏女也，伪为男装游学，与会稽梁山伯者同肄业。山伯字处仁，祝先归，二年，山伯访之，乃知其为女子，怅然如有所失，告其父母求聘，而祝已字马氏子矣。山伯后为贸阝令，病死，葬贸阝城西，祝适马氏，舟过墓所，风涛不能进，闻知有山伯墓，祝登号恸，地忽自裂，陷祝氏，遂并埋焉。晋丞相谢安奏表其墓曰义妇冢。”（此节原有多处缺脱，据《宣室志》校补）

　　◎单雄信《旧唐书。李密传》：单雄信尤能马上用枪，后降王世充，为大将军。太宗围东都，雄信出军拒战，援枪而至，几及太宗，徐世呵止之曰：“此秦王也。”

　　雄信少退，太宗由是获免。《新唐书。尉迟敬德传》：秦王与王世充战，骁将军雄信骑直趋王，敬德跃马大呼，横刺雄信坠，乃翼王出。按此二传所述，一事也，今演剧者备言徐世、尉迟恭，皆有所本。（此节原缺脱多处，据《旧唐书》校补）

　　◎尉迟恭《唐书。尉迟敬德传》云，尉迟敬德幸直，颇以激切自负，尝侍宴庆善宫，有班在其上者，曰：“尔何功，合坐我上？”任城王道宗解喻之，敬德勃然，拳殴道宗，目几至眇，太宗不怿，罢，召让之。致仕后，闻太宗将伐高丽，上言夷貊小国，不足任万乘，愿委之将佐，帝不纳。诏以本官为左一马军总管，师还复致仕。按今演剧者，有《打朝》、有《装疯》两出，盖打朝实，装疯虚也。

　　◎李元霸《唐书。高祖诸子传》：高祖二十二子，窦皇后生建成、太宗皇帝、元吉、元霸。元霸字大德，幼辨惠，隋大业十年薨，年十六，无子，武德元年追王及谥，曰卫怀王。按今小说家所言元霸勇力事，正史俱无之。

　　◎红绡红线《昆仑奴传》云，大历中，有崔生，其父与盖代勋臣一品者善，使生往省疾，一品召生入室，有三侍妓皆艳绝，命衣红绡者擎含桃与生食，辞出，复命红绡送之，红绡示以手语，生归而神迷意夺。家有昆仑奴摩勒，探知其情，曰：“此小事耳。”遂以青绢为生裂束身衣，负之逾十重垣，入歌妓院，院有猛犬，挝杀之。

　　生搴帘见妓，妓问何神术至此，生具告摩勒之谋，乃召勒入，饮之，且曰：“贤爪牙既有此术，何妨脱我┕牢。”摩勒曰：“此亦小事耳。”复双负之飞出，及旦，一品惊觉，自知是侠士挈之，惧他祸，不敢声问，红绡卒归于生。又《甘泽谣》云，红线者，潞州节度使薛嵩家青衣也。至德后，两河未宁，朝廷命嵩遣女嫁魏博节度田承嗣男（原为“女”，据《甘泽谣》改），以浃往来，而承嗣方募武勇，觊并潞州，嵩忧闷，不知所出。红线言能解主忧，请暂放一到魏城，乃入房，饬行具，倏忽不见。嵩危坐以待，闻一叶堕声，起问，即红线回矣。报曰：“某子夜二刻达魏城，历数门，及寝所，见田亲家枕剑酣眠，剑前仰开一金合，合内书身生甲子与北斗神名，某遂持合以归，守护人无一觉者。”嵩大喜，发使遗承嗣书曰：“昨夜有客来，云自元帅床头获一金合，不敢留，谨却封纳。”承嗣惊怛绝倒，明日，专使归命，红线乃辞嵩曰：“某前本男子，因误下孕妇虫（《甘泽谣》作”蛊“）症，谪为凡贱女子，今既十九年矣，且全两城人性命，可赎前罪还本形矣。”嵩集宾友饯别，线伪醉离席，遂亡所在。沈德符《顾曲杂言》云：“梁伯龙有《红线》、《红绡》二杂剧，颇称谐稳，今被俗优合为一大本，南曲谓之《双红》，遂成恶趣矣。”

　　◎长生殿《长生殿》戏，最为雅奏，谙昆曲者，无不喜之，而余颇不以为然，即如《絮阁》、《搜鞋》等出，陈陈相因，未免如听古乐而思卧，而《醉酒》一出，尤近恶道，不能人云亦云也。惟此戏之起，传闻各殊，虞山王东溆《柳南随笔》云：“康熙丁卯、戊辰间，京师梨园子弟，以内聚班为第一，时钱唐洪太学思著《长生殿》传奇初成，授内聚班演之，大内览之称善，赏诸优人白金二十两，且向诸亲藩称之，于是诸王府及阁部大臣，凡有宴集，必演此剧，而缠头之赏，其数悉如内赐，先后所获，殆不赀。内聚班优人因语洪曰：”赖君新制，吾获赏赐多矣，请张宴为君寿，而即演是剧以侑觞，凡君所交游，当邀之俱来。‘乃择日治具，大会于生公园，名流之在都下者，悉为罗致，而独不及吾邑赵星瞻征介。

　　时赵适馆给谏王某所，乃言于王，促之入奏，谓是日系国忌，设宴张乐，为大不敬，请按律治罪。奏入，得旨下刑部狱，凡士夫及诸生除名者，几五十人。益都赵秋谷赞善执信、海昌查夏重太学嗣琏，其最著者也。后查以改名登第，而赵竟废置终身矣。“近日钱唐梁应来《两般秋雨庵随笔》云：”黄六鸿者，康熙中由知县行取给事中，入京，以土物及诗稿遍送诸名士，至赵秋谷赞善，赵答以柬云：‘土物拜登，大集璧谢。’黄遂衔之刻骨，乃未几而有国丧演剧一事，黄遂据实弹劾，朝廷取《长生殿》院本阅之，以为有心讽刺，大怒，遂罢赵职，而洪编管山西。京师有诗咏其事，今人但传‘可怜一曲《长生殿》，断送功名到白头’二句，不知此诗原有三首也。其一云：“国服虽除未满丧，如何便入戏文场。自家原有些儿错，莫把弹章怨老黄。‘其二云：”秋谷才华迥绝俦，少年科第尽风流。可怜一出《长生殿》，断送功名到白头。’其三云：“周王庙祝本轻浮，也向《长生殿》里游。抖擞香金求脱网，聚和班里制行头。‘周王庙祝者，徐胜力编修嘉炎，是日亦在座，对簿时，赂聚和班伶人，诡称未遇，得免，徐丰颐修髯，有周道士之称也。是狱成，而《长生殿》之曲流传禁中，布满天下，故朱竹坨检讨赠洪裨畦诗，有’海内诗篇洪玉父，禁中乐府柳屯田。《梧桐夜雨》声凄绝，薏苡明珠谤偶然‘之句（《梧桐夜雨》，元人杂剧，亦明皇幸蜀事），樊榭老人叹为字字典雅者也。”惟两书所记，各有不同，百余年中事，焉得一博雅君子一质之。

　　◎双忠传演张巡、许远故事者，大率依附《唐书》，言张巡守睢阳，括城中老幼，凡食三万口，又杀爱妾飨士，许远亦有杀奴哺卒事，惟扬州江防丞钟云力辟其说，以为张、许名将，必无此残忍不仁之事，且著为论以辨之。云好为议论，往往惊其四筵，同人亦鲜不反唇相攻者，余曰：“我有一说，为诸公释争可乎？”宋王明清《摭青杂说》云：“绍兴辛巳冬，北人南侵，朝廷遣大军屯淮东，每遣小校数队候望，有何兼资者，领五千人至六合县西，望见军马自西北来，兼资敛所部隐芦荻中，闻一人言，荻林中有生人，知为鬼兵，乃免胄出见，拜问神号，答曰：”某唐张巡。‘指对坐者曰：“此许远。’指下坐者曰：”此雷万春，此南霁云。‘兼资少亦读书，因再拜顶礼曰：“史言大王守城，凡食三万余人，果然否？’张曰：”有之，而实不然，所食者皆已死之人，非杀生人也。‘又曰：’史言张大王杀爱妾，许大王杀爱奴，不知果否？‘张曰：“非杀也，妾见孤城危逼，势不能保，欲学虞姬、绿珠之效死，故自刎，许大王奴亦以忧悸暴死，遂烹以享士，盖用术以坚士卒之心耳。’兼资见雷万春面止一疤，因拜问曰：”史言将军面著六箭，而一疤何也，‘雷曰：“当时六箭五著兜鍪，人人相传谓吾面著六箭，不动，吾亦当之，庶扬声以威之耳。’”此事虽未足深信，然问答数语，颇中情理，足与史传相参，云其亦可藉此以伸其说耳。

　　◎脱靴今剧场演高力士为李太白脱靴，论者多以为荒诞，而不知事本正史，《旧唐书。李白传》云：“日与酒徒醉于酒肆，玄宗欲造乐（原误为”新“）府新词，亟召白，白已卧酒肆矣。召入，以水洒面，即令秉笔，顷之成十余章，帝颇嘉之。

　　尝沉醉殿上，引足令高力士脱靴，由是斥去。“

　　◎卸甲封王剧场演郭子仪奏凯回朝，初入见，奏曰：“念臣甲胄在身，不能全礼。”全礼二字，甚合古意，《曲礼》：“介者不拜，为其拜而拜。”注云：“拜则失容节，犹诈也。”疏云：“著铠而拜，形仪不足，似诈也。”盖以铠不宛转，故致形仪不足，所谓不能全礼也。《孔丛子。问军篇》：“介胄在身，执锐在列，虽君父不拜。”《史记。绛侯世家》：“亚夫持兵揖曰：介胄之士不拜，请以军礼见天子。”皆足与《曲礼》相证。

　　◎梁颢陈正敏《遁斋闲览》载梁颢《登第诗》：“天福三年来应试，雍熙二载始成名。饶他白发巾中满，且喜青云足下生。”天福三年，是五代晋高祖戊辰，雍熙二载，是宋太宗乙酉，中间相距四十七年，夫以弱冠应举，即四十余年而后登第，亦不应如世所传八十二魁大廷云云也。《宋史》本传明言雍熙二载举进士，赐甲科，解褐大名府观察推官，景德元年卒，年九十二。雍熙二年至景德元年，才二十年，则颢亦不得以八十二岁登第，史传之言，各有差互，此当阙疑。

　　◎三门有优人以牙牌呈请点戏者，中有《三门》一出，客诘之，优人曰：“此即鲁智深醉酒耳。”坐中客皆大笑曰：“何以误山门为三门？”余解之曰：“此殆非误也，《释氏要览》云：寺宇开三门者佛地。论云：谓空门、无相门、无作门，故名三门。然则作山门者转误，特非优人所能见及耳。然山门亦自有出处，《高僧传》云，支遁于石城山立栖光寺，宴坐山门，游心禅苑。苏文忠公留佛印、玉带于金山，亦有‘永镇山门’语。”

　　◎陈季常南戏有《跪池》一出，北戏更演为变羊一事，尤为诞妄绝伦，但其事亦有所本，而皆以为陈季常，则不可不辨耳。《艺文类聚》载，京邑士人妇大妒，常以长绳系夫足，唤便牵绳，士密与巫妪谋，因妇睡，士以绳系羊，缘墙走避，妇觉牵绳而羊至，大惊，召问巫，巫曰：“先人怪娘积恶，故郎君变羊，能悔，可祈请。”妇因抱羊痛哭悔誓，巫乃令七日斋，举家大小，悉诣神前祷祝，士徐徐还妇见，泣曰：“多日作羊，不辛苦耶？”士曰：“犹忆啖草不美。”妇愈悲哀，后略复妒，士即伏地作羊鸣，妇惊起，永谢不敢。按此事与陈季常无涉，而陈季常之惧内，则自古著名。季常名忄造，与东坡交好，坡诗有“龙邱居士亦可怜，谈空说有夜不眠。忽闻河东狮子吼，拄杖落手心茫然”。次公注云：“龙邱居士，指言陈季常也。季常妻柳氏，最悍妒，每季常设客，有声妓，柳氏则以杖击照壁大呼，客至为散去，故因诗戏之。”又《容斋三笔》云：“黄鲁直有与陈季常简云：公暮年来，想渐求清净之方，姬媵无新进矣，柳夫人比何所念以致疾耶？又一帖云：示谕老境情味，法当如是，河东夫人亦能哀怜老大，一任放不解事耶？”

　　则柳氏之妒名，固已彰著于外，故苏、黄亦不妨质实言之耳。《在阁知新录》云：“世以妒妇比狮子，而《续文献》称狮子日食醋、酪各一瓶，吃醋之说，殆本此。

　　◎扫秦戏场有《扫秦》之疯僧，即济颠，俗以为地藏王现身。《江湖杂记》载其事云：“秦桧既杀武穆，向灵隐祈祷，有一行者乱言讥桧，桧问其居址，僧赋诗有‘相公问我归何处，家在东南第一峰’之句，桧令隶何立物色之，立至一宫殿，见僧坐决事，立窃问之，答曰：”地藏王决秦桧杀岳飞事。‘数卒随引桧至，身荷铁枷，囚首垢面，呼告曰：“传语夫人，东窗事发矣！’”按：《云淡墨》所载，与此略同，《邱氏遗珠》所载，亦有“东窗事发”语，知此戏不尽属子虚也。

　　◎孙白谷在扬州宴剧，适演孙忠靖潼关之战，通名时，误以传为傅，钟云郡丞疑之，客有力辨是傅非传者，余亦猝无以折之。归寓后，始广借《明史》、《通鉴辑览》、《纲目三编》、《胜朝殉节诸臣录》及《孙白谷集》阅之，乃皆作传，不作傅，盖宋儒有陈君举名傅良者，人多误为“传良”，此实传庭，又或误以为“傅庭”，耳食之徒，遂习焉弗察耳。

　　◎秋香姚旅《露书》云：“吉道人父秉中，以给谏论严氏，廷杖死。道人七岁为任子，十七与客登虎邱，适上海有宦家夫人，拥诸婢来游，一婢秋香姣好，道人有姊之丧，外衣白衫，里服紫袄绛棍，风动裾开，秋香见而含笑去。道人以为悦己，物色之，乃易姓名叶昂，改衣装作窭人子，往贿宦家缝人，鬻身为奴。宦家见其闲雅，令侍二子读书，二子爱昵焉。一日求归娶，二子曰：”汝无归，我言之大人，为汝娶。‘道人曰：“必为我娶者，愿得夫人婢秋香，他非愿也。’二子为力请，与之。定情之夕，解衣，依然紫袄绛棍也，秋香凝睇良久，曰：”君非虎邱少年耶？君贵介，何为人奴？‘道人曰：“吾为子含笑目成，屈体惟子故耳。’会勾吴学博迁上海（原误为”游“）令，道人尝师事者，下车，道人随主人谒焉。

　　既出，窃假主人衣冠入见，令报谒主人，并谒道人，旋道人从兄东游，其仆偶见道人，急持以归，宦家始悉道人颠末，具数百金，装送秋香归道人。道人名之任，字应生，江阴人，本姓华，为母舅赵子。“按今演其事为剧，移以属唐伯虎云。

　　◎一捧雪《一捧雪》传奇，他处少演者，余惟从苏州得观，盖即苏州事，故苏人无不能言其本末。所谓莫怀古，乃隐名，若谓莫好古玩，好古如以手棒雪，不可久也。

　　沈德符野获编云：“严分宜势炽时，以诸珍宝盈溢，遂及书画骨董，时鄢懋卿以总鹾使江、淮，胡宗宪、赵文华以督兵使吴、越，各承奉意旨，搜取古玩，不遗余力。传闻有《清明上河图》手卷，宋张择端画，在故相王文恪家，难以阿堵动，乃托苏州汤臣者往图之。汤以善装潢知名，客严门下，亦与娄江王思贤中丞往还（思贤名忄予，州山人世贞之父），乃说王购之，王时镇蓟门，即命汤以善价购之。既不可得，遂属苏人黄彪摹一本应命，黄亦画家高手也。严时既得此卷，珍为异宝，用以为诸画压卷，置酒会诸贵人赏之。有妒中丞者，直发其为赝本，严世蕃大惭怒，顿恨中丞，谓有意绐之，祸本自此成。或云即汤姓者，怨州伯仲，自露始末，不知然否。”又王襄《广汇》云：“严世蕃尝索古画于王忄予，云值千金，忄予有临幅，绝类真者，以献。乃有精于辨画者，往来忄予家，有所求，世贞斥之，其人知忄予所献画，非真迹也，密以语世蕃。会大同有虏警，巡按方恪（《明史》作方辂）劾忄予失机，世蕃遂告嵩票本论死。”《广汇》所载稍略，而情节与《野获编》相同。又孙之忄予《二申野录》注云：“后世蕃受刑，州兄弟赎得其一体，熟而荐之父灵，大恸，两人对食毕而后已。诗画贻祸，一至于此！况又有小人交构其间，酿成尤烈也。”按所云诗者，谓杨椒山死，州以诗吊之，刑部员外况叔祺录以示嵩；所云画，即指《清明上河卷》也。又按汤臣即汤裱褙，今苏州装潢店尚是其后人，闻乾隆间，尚有汤某者精于此艺。余初至苏时，则群推吴文玉者为绝技，余所得字画颇佳者，皆以付吴，其工值不论赀，而装成自然精绝；继至，则吴文玉已物故，有子继其业，虽一蟹不及一蟹，然究系家传，海内殆无第二家矣。

　　●卷七◎道光年间四太傅道光丙午，余居扬州，适仪征师以重宴鹿鸣，蒙恩加太傅衔，师受宠若惊，嘱余考国朝加太傅衔者若干人。谨按，我朝满、汉大臣，生前得太傅加衔者，不过六人（如金文通、洪文襄、范文肃、鄂文端、曹文正、长文襄，皆已详前书）。

　　其由身后得赠衔者，亦不过十余人，而吾师更由太子太保衔，超加七级至太傅衔，尤为旷典。乃甫逾两年，在温州郡署，接阅邸抄，则戊申正月初二日，长洲相国潘芝轩公，亦由太子太保恩加太傅衔，以状元宰辅，位冠朝端，而膺兹异数，尤为稽古殊荣。仪征师以林下得之，芝轩公与曹文正师以现任得之，前后不过十余年中，更为国家盛事。余于三太傅皆有知遇之感，而仪征师与芝轩公，又皆夙缔文字之缘，惜追随曹文正师，适在机务填委之时，不获乞其片言只字为憾耳。芝轩相国为余题汉瓦研册，已录梓入《师友集》中，甲辰年，余以《七十自寿诗》寄呈相国，即赐和韵四章，手书金笺横幅寄赠，时已七十六岁，而声律完足，写作俱精，读者无不叹为天人，而预知其福泽之未艾也。因属儿辈宝藏之，而附录其句于此云：“话别春明记十年，康侯述职会朝天（丙申岁，君擢抚广西，来京握晤，忽忽已十年矣）。移从桂岭承恩渥，喜听兰阶报捷（原误为”提“）先（辛丑君移抚江苏，是年哲嗣长君成进士）。玉节三持晋开府，金阊两度赋《归田》。藤花早诵琳琅集，又寄亲书《自寿篇》。”“康济当年奠泽鸿，至今犹颂富韩公。三英久著旬宣（原误为”宜“）绩，四郡频资浚瀹功。率属勉登《循吏传》，爱才真有古人风。更欣余事沧浪葺，逸韵应追宋漫翁。”“闻道黄楼乐遂初，园林清福足相於。传经近接三珠树（君与先兄树庭甲寅同年，令嗣吉甫与次儿曾莹辛丑同年，平仲己亥出余通家何子贞门下，敬叔丁酉乡举，与余犹予遵祁同年），注选旁搜万卷书（君所著《文选旁证》，极为赅洽）。金石怡情征上寿，烟云过眼富吾庐（君收藏金石书画甚富）。悬车真羡神仙侣，早仿鸿胪绘《卜居》（君仿禹鸿胪《卜居图卷》，名流题咏殆遍）。”天教谢傅卧东山，琴鹤随身自在闲。矍铄正夸吟兴健，婆娑尽许俗尘删。衰迟愧我称先进，勇退如公得大还。

　　重宴鹿鸣开九袤，耆英应冠杖朝班。“

　　◎元旦开笔今人于每年元旦作字，必先用红笺庄书两语，如“元旦开笔，百事大吉”之类，或作“动笔”，或作“举笔”，士农工商皆然，随人所写无一定也。记余少时，先资政公于开年必令书“元旦开笔，读书进益”八字，乾隆辛亥年，则令书“元旦开笔，入泮第一”，是年秋，果入县庠第一名，甲寅年元旦，语余曰：“汝现应举，但书元旦举笔可也。”是年果举于乡，此后则违侍之日多，音容杳不可复接矣。忆余偶问此事起于何时，公曰：“似前明即有之，前人多作把笔，《五灯会元》载净慈道昌举此语云：岁朝把笔，万事皆吉，此是三家村里保正书门的。又《大梅祖镜》云：”岁朝把笔，万事皆吉，记得东村黑李四年年亲写在门前。则此事由来久矣。“按吴中相传林少穆、陈芝楣二公，同在百文敏公金陵节幕度岁，署中宾朋颇盛，元旦清晨，齐至林少穆房中贺岁，见壁间贴”元旦开笔，领袖蓬山“一红笺，次至陈芝楣房中，见所贴红笺正同此八字，不谋而合，二公亦相视而笑，是岁少穆即登馆选，逾数科，芝楣亦以鼎甲入翰林，遂为一时佳话。忆余于道光辛丑冬在江苏巡抚任内，引疾奏请开缺，岁除尚在节署候旨，权篆者为程晴峰方伯，与同僚商同劝余销假，时余闭门谢客已久，晴峰拟以元旦人见时面陈，是日直入余卧室，见余几上有红笺，楷书”元旦开笔，归田大吉“

　　八字，默然而出，语同僚曰：“宪意已决，似无烦口舌矣。”同年吴棣华闻之，笑曰：“元旦开笔等字，无人不写，而归田大吉之语，似前此竟未之闻，可为此事开山手矣。”

　　◎上大人余前撰《归田琐记》，载祝允明《猥谈》，言“上大人，孔乙己，化三千，七十士，尔小生，八九子，佳作仁，可知礼”也，谓此系孔子上父书，近似有理。

　　叶盛《水东日记》：“宋学士晚年写此，必知所自。”似是元末明初（原误为“此”）有此语。既阅《通俗编》，载《传灯录》云，或问陈尊宿，如何是一代时教，陈曰：“上大人，邱乙己。”《五灯会元》亦载郭功甫谒白云，云曰，夜来枕上作《个山颂》，谢功甫大儒，乃曰“上大人，邱乙己，化三千，七十士，尔小生，八九子，佳作仁，可知礼”也。公初疑，后闻小儿诵之，忽有省。据此，则知唐末先有此语，北宋时已为小儿诵矣。其文特取笔画简少，以便童蒙，无取义理，祝氏之说，未免附会无稽矣。

　　◎千家诗宋刘后村有《分门纂类唐宋千家诗选》，所录惟近体，而趣尚显易，本为初学设也。今村塾所谓《千家诗》，上集七言绝八十三首，下集七言律三十九首，大半在后村选中，盖据其本而增删之，故诗仅数十家，而仍以千家为名。下集忽有明太祖《送杨文广征南》之作，又或作《赠毛伯温南征》，实不可解，可知增删者出明人之手也。

　　◎百家姓《玉照新志》：“《百家姓》是两浙钱氏有国时小民所著，盖赵乃本朝国姓，钱氏奉正朔，故以钱次之，孙乃忠懿王之正妃，其次则南唐李氏，次句周、吴、郑、王，皆武肃而下嫔妃也。”按陆放翁自注：“农子十日乃遣子入学，所读杂事、《百家姓》之类，谓之村书。”则《百家姓》之有，自宋前无疑。陈振孙《书录解题》，有《千姓编》一卷，不著撰人，末云“嘉八年采真子记”，岂即所著耶？明洪武时翰林编修吴沈等，据户部黄册，编为《千家姓》，见《杨升庵外集》。盖古《臼家姓》，原不止百家，《戒庵漫笔》云《百家姓》单姓四百零八，复姓三十是也。

　　◎三字经扬州包松溪太守新得诸城刘文清公楷书《三字经》全文墨迹，将钩勒上石，寄书属余题其册首。按《三字经》世传为王伯厚作，或又曰是宋末区适子所撰，适子字正叔，广东顺德人，未知孰是。要皆宋人也。坊间有别本，多出元、明，统系数句，是明人所添，萧良有《龙文鞭影》言里中熊氏藏有大板《三字经》，明蜀人梁应升为之图，聊城傅光宅为之序，较旧板多叙元、明统系八句。纪文达师言《赵南星集》有《三字经注》一卷，其宋以后亦多出数句，而与萧良有所述，又微有不同，今不知文清所书，是从何本也。

　　◎万字文《千字文》人所熟知，问以《万字文》，皆瞠日矣。按《万字文》，隋满徽撰，去周兴嗣作《千字文》时，年代殊非悬绝，而传世独罕，当是因其繁多之故耳。近年有重编《千字文》为祝嘏之辞者，始于彭文勤师，时吾乡游彤卣侍御亦集赋一首，皆一时极思，可称杰作，此在乾隆庚戌八旬庆典时。至嘉庆庚辰叶东卿兵部志诜献万寿颂册，重编《千字文》十首，名为《万言颂》，则更度越前人矣。

　　◎手不释卷郑苏年师主鳖峰讲席，来从游者甚众，师校阅课卷，必详必慎，几有日不暇给之形，时余读《礼》家居，师令襄同校阅，自镌一小印，曰“手不释卷”，笑谓余曰：“此四字究不知始于何时？”余曰：“但记得《华阳博议》中有此语，而不名一人，如谓马怀素、口思礼、于休烈、李奚仕宦中不释卷者，刘、鲁肃、崔林、辛术军旅中不释卷者，刘实、王起、赵逸、崔元翰耄耋中不释卷者，司马光童稚中不释卷者，裴乱离中不释卷者，皇甫谧、斐汉疾病中不释卷者。”

　　师赏其博洽。

　　◎添注涂改今科场格式，卷末须注明添注涂改，盖自唐时即有之。唐试士式，涂几字，乙几字，皆令注明。乙音主，与<黑主>同，文字遗落，钩其旁以补之，画作乙形，今人以为甲乙之乙，误矣。又《汉书。东方朔传》“辄乙其处”，谓止绝处<黑主>而记之，如今人读书以朱识其所止，作乙形，亦非甲乙之乙也。

　　◎十六罗汉客有以丁南羽白描罗汉索题者，并言世称十八罗汉，而此只十六，无乃缺欤？

　　余曰：十六罗汉之名，自古所传如是。释典载佛伽梵般涅时，以无上法付嘱十六阿罗，故张僧繇、卢楞伽所画，皆止十六。《清波杂志》载苏扶携古画罗汉十有六，求山谷题名号，归宗一见笑曰：“夜来梦十六僧来挂塔。”《江西通志》载贯休于云堂院画罗汉，已毕十五，从禅定起，写本身以足之。则十六之数，历有明证。惟《东坡集》有《十八罗汉赞》，前十六尊与梵志合，后二尊一曰庆友，一曰宾头卢，然宾头卢即宾度卢跋罗堕，实复出也。然贯休所画罗汉，有十六，亦有十八，恭读纯庙集，中有《唐贯休十八罗汉赞》，始知西域十六应真外，别有降龙、伏虎二尊者，一为戛沙鸦巴尊者，一为纳达密答喇尊者，以具大神通法力，故亦得阿罗汉名。按东坡所赞，于罗怙罗尊者，则曰龙象之姿，鱼鸟所惊，似指降龙；于伐那婆斯尊者，则曰逐兽于原，得箭忘弓，似指伏虎。惟罗怙罗，即喇呼拉尊者，伐那婆斯，即拔那拔西尊者，由此土僧伽未能深通贝，辗转传讹，致此舛错。今谨依西湖圣因寺所藏贯休十六罗汉遗迹、御制《赞跋》考定：第一为阿（迎阿）达机尊者（原题第十三因揭ヌ尊者）。第二为阿资答尊者（原题第十五阿氏多尊者）。第三为拔纳西尊者（原题第十四伐那婆斯尊者）。第四为嘎礼嘎尊者，（原题第七迦理迦尊者）。第五为拔（杂哩）逋答喇尊者（原题第五伐那弗多尊者）。第六为（拔哈）达喇尊者（原题第六耽没跋ヌ尊者）。

　　第七为嘎纳嘎巴萨尊者（原题第三宾头卢颇罗堕誓尊者）。第八为嘎纳嘎（拔哈）

　　喇杂尊者（原题第二迦诺迦伐蹉尊者）。第九为拔（嘎沽）拉尊者（原题第五拔诺迦尊者）。第十为喇呼拉尊者（原题第十罗怙罗尊者）。第十一为租查巴纳塔嘎尊者（原题第十六注茶半托迦尊者）。第十二为毕那楂拉（拔哈）喇杂尊者（原题第一宾度罗跋堕尊者）。第十三为巴纳塔嘎尊者（原题第十半托迦尊者）。第十四为纳阿噶塞纳尊者（原题第十四那伽犀那尊者）。第十五为锅巴嘎尊者（原题第九戒博迦尊者）。第十六为阿必达尊者（原题第四难提密多罗庆友尊者）。伏读御跋，云唐贯休画十六应真像，见《宣和画谱》，自广明至今垂千年，流传浙中，供藏于钱塘圣因寺。乾隆丁丑仲春南巡，驻西湖行宫，诣寺瞻礼，因一展观，信奇笔也，第尊者名号，沿译经之旧，未合梵夹本音，其名次前后，亦与章嘉国师据梵经所定互异，爰以今定《同文韵统》合音字并位次注于原署标识之下云云。时僧明水复为敬谨勒石，余于客秋游西湖，始从寺僧乞得拓纸一副，归而敬述之如此。

　　◎四大金刚四大金刚彼教但称天王，《长阿含经》云：“东方天王名多罗吒，领乾闼婆及毗舍神将，护弗婆提人；南方天王名毗琉璃，领鸠闼荼及薜荔神，护阎浮提人；西方天王名毗留博叉，领一切诸龙及富单那，护瞿耶尼人；北方天王名毗沙王，领夜叉罗刹将，护郁单越人。”谓之金刚者，以所执之杵号之耳。《婆沙论》称四天王身长一拘卢舍四分之一，西国以五百弓为拘卢舍，八尺为弓，盖其长百丈，故凡塑天王者，皆特长大也。

　　◎韦驮《翻译名义》云，韦驮是符檄，用征召也，与今所谓护法韦驮无涉，其护法者，盖跋罗波腻，跋罗，此云金刚，波腻，此云手，因其手执金刚杵，遂以名之。按今大小丛林头门内，皆立执杵韦驮，有以手按杵据地者，有双手合掌捧杵者，询之老僧，始知合掌捧杵为接待寺，凡游方释子到寺，皆蒙供养，其按杵据地者则否，可以一望而知也。

　　◎风调雨顺《唐书礼仪志》：“武王伐纣，五方神来受事，各以其职命焉。既而克殷，风调雨顺。”王业《在阁知新录》：“凡寺门金刚，各执一物，俗谓风调雨顺，执剑者风也，执琵琶者调也，执伞者雨也，执蛇者顺也，独顺字思之不得其解。”

　　杨升庵《艺林伐山》云：“所执非蛇，乃蜃也，蜃形似蛇而大，字音如顺。”然则《封神传》之四大金刚，非无本矣。

　　◎国泰民安今人言风调雨顺，必连举“国泰民安”四字，记得《六研斋笔记》载项子京藏芝麻一粒，一面书风调雨顺，一面书国泰民安，云出南宋宫中，异人所献者。

　　然则此八字之相连成文，由来久矣。犹忆观剧时，有一出忘其名，某县令在任，颇作威福，去任之曰，三班六役环送，令问曰：“自我莅此地后，外间议论如何？”

　　从答曰：“自官到此，风调雨顺。”复问曰：“今我去此地，外间议论又如何？”

　　众答曰：“官今去此，却也国泰民安。”令为答然。

　　◎尼庵余官江苏时，往来丹徒河干甚屡，习见一尼庵，颇冷落，近年过之，则门户斩新，香火甚盛，相距不过十余年耳。偶因夜泊，与庵旁一老翁诘其颠末，翁年逾七十矣，慨然曰：“凡寺观之盛衰，虽关气运，而人事亦与有功焉。此庵初不振，一日遇都天庙会，甚热闹，庵前赶会之船不少，有美妇趁船到此登岸，一足误陷污泥，急行入庵，众目皆睹，而舟子忽哗言妇给船钱一百，乃是冥资，急入庵理论，则庵中并无此妇，方与庵尼诘论，舟子忽见座上大士像一足遍染污泥，乃大惊悟，伏地叩首，即将冥资焚于炉中，于是阗塞入庵聚观者，无不合声诵佛，信为大士显灵。适舟中人又来报香气四腾，众益骇异，远近传闻，自此施舍沓至，香火遂煊赫至今。实则妇与舟子皆庵尼所夥串，妇一入庵（原误为”船“），即卸装改容，而以污泥移入大士足下耳。此事近来知者渐多，而庵之灵感如旧，则其气运尚未衰也。”

　　◎运木井西湖净慈寺之运木井，余已载其说于《归田琐记》中，而不知苏州之玄妙观亦有此奇事。嘉庆二十二年，雷击玄妙观，大殿中西北一柱，支持重大，势甚可危，然遍选东、西两汇之木材，无以易之。是冬，常熟福山口外渔舟于水中遇一浮物，视之巨木也，拟牵往江北售卖，半济，风阻而回，再往，又如是，异之，始曳入港，则风水皆顺，直达县城东门外言港桥停泊，观者如堵。其木可两围有半，水苔青绿满其上，木梢刊“崇祯三年”四字，“祯年”两字甚分明，“崇三”

　　两字模糊，以意度之良是。苏城人闻之，出钱数十千购去，而玄妙观因此兴修大殿，至今完固。夫天生巨材，上镌前代年号，自是因工入选，乃选而未用，历二百年之久，浮沉于汪洋浩渺之中，卒无遇合，一旦自来，以供要用，此与狯园所载，大慈寺建转藏殿少一梁材，海浮大木济之，其事前后略同。大抵巍峨庙宇，皆有运可凭，鬼神弄其巧以应运，未可皆以为事出偶然也。

　　◎十二属十二辰各有所属，其说始于《论衡》，《物势篇》言其十一，所缺惟龙，而《言毒篇》有“辰为龙”、“巳为蛇”二语，合之今说，已无参差，而统谓之曰禽。《北史》宇文护母贻护书曰：“昔在武川镇生汝兄弟，大者属鼠，次者属兔，汝身属蛇。”梁沈炯有《十二属诗》，属之称当在此时。《法苑珠林》引《大集经》，言其所由来曰：“阎浮提外，四方海中，有十二兽，并是菩萨化导，人道初生，当菩萨住窟，即属此兽护持，得益，故汉地十二辰依此行也。”所说十二兽，无虎而有师子，盖彼方名虎曰师子耳。其所以分配之义，则《谷漫录》言之颇详。据云，子、寅、辰、午、申、戌俱阳，故取相属之奇数以为名，鼠、虎、龙、马、猴、狗五指，而马单蹄也；丑、卯、巳、未、酉、亥俱阴，故取相属之偶数以为名，牛、羊、鸡、猪皆四爪，兔两爪，蛇两舌也。朱子尝论《易》，《乾》马《坤》牛，《震》龙《巽》鸡，《坎》豕《离》雉，《艮》狗《兑》羊，此取象自有来历，非假譬之，十二属颇与八卦取象相类，得云无来历乎？翟晴江曰，观苍颉造字，亥与豕共一笔小殊，而巳字直象蛇形，则其来历矣。

　　◎杨公忌《轨论》云：“宋术士杨救贫，习堪舆术，为时俗所推，其说一年有十三日，百事禁忌，名曰杨公忌。然其日多贤哲诞生，如孔子及唐代宗、宋孝宗、孟尝君、崔信明、苏东坡之流，今用其日者，亦未蒙祸害。”按今人所传杨公忌，以正月十三日为始，余每月皆隔前一日，惟七月有两日，一为初一日，一为二十九日，亦隔前一日也，故合为十三日。然不信其说者多，忆余以十二月十九日完娶，家中亲友并以此杨公忌日，必不可用，先资政公毅然用之，余亦了不介意。后清河君佐余历官中外，膺二品诰封，育五男四女，身享中寿，族中皆以为有福完人，则又何忌之有乎？

　　◎归忌往亡今人出行避往亡日，归家避归忌日，其说最先，《后汉书。郭躬传》云：“桓帝时有陈伯敬者，行路闻凶，便解驾留止；还触归忌，则寄宿乡亭。”注引《历法》云：“归忌日，四孟在丑，四仲在寅，四季在子，其日不可远行归家及徙也。”《通鉴》卷一百十五注引《历书》云：“二月以惊蛰后十四日为往亡。”

　　此皆于今选择书所载不符，然《论衡。辨崇篇》云：“涂上之暴尸，未必出以往亡；室中之殡柩，未必还以归忌。”则古人已驳之矣。

　　◎赏善罚恶杭州吴山上城隍庙头门外有墙，四面甚高广，慈溪盛小坨本以大颖书作“赏善罚恶”四大字，极奇伟，此庙不毁，此字亦当不磨也。或疑此四字所出不古。

　　按《公羊传序》疏云：“《春秋》者，赏善罚恶之书。”《云笈七签》：“天真告圣行真士云：行善益，行恶夺，赏善罚恶，各有职司，报应之理，毫分无失。”则此四字之由来亦久矣。

　　◎物故古人称死为物故，《史记。司马相如传》：“治道二岁不成，士卒多物故。”

　　《汉书。苏武传》“武官属前以降及物故”，师古曰：“物故谓死也，言其同于鬼物而故也。一说不欲斥言，但云其所服用之物，皆已故耳。”

　　◎璧世人于却人馈遗，率书其简曰璧，翟晴江谓归璧事出《左传》、《史记》者凡五，其一为晋献公用荀息议，以垂棘之璧假道于虞以伐虢，随以灭虞，荀息操璧前曰：璧犹是也。此与今人却馈之情事不合。一为王子朝用成周之宝于河，津人得之，将卖之，石也，王定而献之，复为玉，此明言为玉，而不得以璧代之。

　　一为秦昭王愿以十五城请易赵璧，蔺相如奉璧往，视秦无意偿城，使从者怀其璧亡归于赵，此秦恃强诈取，相如以死争归，此何等事，似不宜用于和好之交际。

　　一为秦使者夜过华阴，有人持璧遮道，言今年祖龙死，使者奉璧，具以闻，乃二十八年渡江所沉璧，此更非嘉事。惟《左氏传》僖二十二年，负羁馈公子重耳盘餮，置璧，公子受餮，反其璧，此一事最切合，故今人多援此为比。至晴江又谓，当本《仪礼。聘礼》“君使卿皮弁还玉于馆”、《戴记。聘义》“已聘而还圭璋”

　　轻财重礼二事，然《聘义》注，明言财谓璧琮享币也，是所还惟圭璋，而璧固受之，则于今人用璧之义愈不合矣。故家曜北直断为用负羁事，又言《左氏传》昭十三年，有卫人馈叔向羹与锦，叔向受羹反锦事，则用锦字亦与璧相同。若今人有用蔺相如事竟用赵字者，则恐不可为训也。

　　◎缙绅今人呼乡宦之家居者为缙绅，其实当作绅。，《说文》训插，《礼。玉藻》言埏，《内则》言笏，《晋书。舆服志》云：“古者贵贱皆执笏，其有事则之于腰带。所谓绅（原误为”笏“，据《晋书》改）之士者，笏而垂绅带也。”亦作荐绅，《史记。封禅书》注云：“郑众注《周礼》，云‘读曰荐’。则荐亦是进，谓进而置于绅带之间。”故亦作荐绅。惟《史记。封禅书》：“缙绅者不道。”故今人皆仿之称缙绅，但言绅、言荐绅，二字意不平列，而言缙绅，则二字必平列作对，老杜诗“北斗司喉舌，东方领缙绅”，皇甫冉诗“地控吴襟带，才光汉缙绅”，宇文融诗“杂沓喧箫鼓，欢娱洽缙绅”，则皆作平对也。

　　◎东西伊墨卿太守语余曰：“向闻朱石君师言，世俗通行之语，但举东西而不言南北者，东谓吾儒之教，即孔子之东家某，西即彼教，谓西方之圣人，举此二端，足以函盖一切矣。惜当时未闻所据何书。”余尝私质之纪文达师，师笑曰：“石君笃信彼教，故其论如此。”然余尝闻明思陵偶问词臣曰：“今市肆交易，但言买东西，而不及南北，何也？”辅臣周延儒对曰：“南方火，北方水，昏暮叩人之门户求水火，无弗与者，此不待交易，故但言东西耳。”思陵善之。余谓周乃小人捷给，取辨一时，亦未见确凿。《齐书。豫章王嶷传》：“上谓嶷曰：”百年亦何可得，止得东西一百，于事亦得。‘“似当时已谓物为东西，物产四方而约举东西，正犹史记四时而约言春秋耳。

　　◎老草朱子《训学斋规》云：“写字未问工拙如何，且要一笔一画严正分明，不可老草。”据此，则今人言潦草者，乃老草之讹，因音而转耳。

　　◎求佛相传康熙间，朝廷遣汉大臣张鹏翮往谕俄罗斯，于二十七年五月朔出居庸关，经蒙古四十九家地界，入噶尔噶境，六月二十七日遇番僧数人，面目类罗汉，面身骨俱软，能以足加首，以首穿腋，跏趺似罗汉状，内一僧能华语，自言大西天人，求活佛于中国，遍游普陀、五台、峨嵋诸名山，不见有佛，后闻达赖喇嘛似之，及往见而知其非也。又传闻外国有金丹喇嘛是佛，涉穷荒往视之，又非也。

　　今值喀尔喀，为厄鲁特所败，抢去行李，失散同伴，仅存残喘耳。张语之曰：“尔舍生死，游遍中外求活佛，而究竟天下果有佛耶？”僧笑曰：“今日乃知其无矣。”张曰：“既知其无，盍反而求诸心，鹿鹿奔走何为耶？”僧唯唯乃去。

　　时有勇于辟佛者，执此事大张其喙，又有攘臂争之曰：“有西土僧语人曰：我闻中土有圣人，遍寻至山东，见衍圣公而知其非也，究竟天下之圣人有耶？无耶？”

　　辟佛者语塞。余谓“即心即佛”四字，最为彼教真实之言，必待一真活佛当前，始为见佛，又有何益？吾儒之书曰：“凡人未见圣，若弗克见，既见圣，亦弗克由圣。”其于彼教又将毋同。按此条见《一斑录》所载，张文端公有《奉使日记》一书，内无此条，不知此何所据也。

　　◎十二经脉今人于文字间，往往舍习用之本名，而辄欲仿古。一纪时也，不言甲乙，而必曰阏逢，曰旃蒙；一纪地也，不言江、浙，而必曰姑胥，曰于越，此犹不过取新耳目，于施用初无所妨也。若乃延医诊脉，按证制方，而亦必隐奥其语，变易其名，使病者回惑自疑，旁人游移而鲜据，诚恐非徒无益，而又害之。即如五脏六腑之分为十二经也，肝与胆相表里，脾与胃相表里，心与小肠相表里，肺与大肠相表里，肾与膀胱相表里，心包与三焦相表里，此尽人宜知之矣；今不言肝胆，而必曰足厥阴、足少阳，不言脾胃，而必曰足太阴、足阳明，不言心与小肠，而必曰手少阴、手太阳，不言肺与大肠，而必曰手太阴、手阳明，不言肾与膀胱，而必曰足少阴、足太阳，不言心包与三焦，而必曰手厥阴、手少阳，言者纵能了然于口，闻者未必即了然于心，避熟而就生，舍易而就难，是亦不可以已乎！

　　◎石门观瀑去秋舟过青田，上岸观石门洞瀑布，忆游武夷之水帘洞，渔梁之万叶寺，瀑布皆震耀人间，得此可称鼎足。归舟中，拟作小记纪之，而钝腕枯肠，不能相称，勉成一诗了之而已。至温州，获读张舟村作楠太守《梅{移}随笔》中一则，与余是游，情景迥异，景固奇，亦其笔之奇足以达之也，因亟卧（疑当作“录”，涉下文而误）以供卧游云：“丙子秋，始游石门，沿洄溪过石帆，溪流屈曲，行万山中，颇似严濑，至洞口登岸，双峰对峙如门，遥见瀑布挂峭壁间，时大雨新霁，过小桥，行百余步，即有水花随风飘洒，密若雨点，乃易雨衣持伞，再行数十步，至石门书院，则风更紧，如雨点者更密，不能前进矣。仰望万斛飞泉，喷薄倒泻，长数百丈，若白龙腾空而下者，下注池石，怒而跃起，卷成雪堆，又若龙斗深湫，盘拿作势，崛强波心者。风声水声，震山撼谷，对面不闻人语，则又若独行空山中，风雨骤至，雷电交作者。伫至片时，衣衫尽湿，发竖齿击，舟人掖余回舟中易衣，日才过午，遂解缆直抵青田。又次日回棹再游，则飞流中断，氵翁漾作雨状，随风飘洒，如云烟聚散，百态，又如素练迎风，摇曳不定，视前景又一变矣。”按余近游情景，恰与太守后游相仿，太守前游，仅抵石门书院而止，其距瀑布尚远，余则安行徐进，不觉直抵瀑边，视太守所诣，近至数倍，并无飞沫溅身湿衣之事，而飞舞眩忽之状，所见愈真，既思其故，皆是日风势之顺逆为之，太守值打头风，余则立于风背，故情事顿殊，不足为异。拟俟回棹时，细加领略，不知能似前游否耳？

　　◎温州科目温州科目，南宋时最盛，有一年出身至数十人者，其兄弟同科，祖孙父子接迹，如永嘉吴氏者，不可枚举。状元得五人：绍兴丁丑乐清王十朋、隆兴癸未永嘉木待问、嘉定辛未永嘉赵建大、嘉熙戊戌平阳周坦，淳辛丑平阳徐俨夫。武科亦得十人，平阳极盛，绍兴陈鳌、陈，乾道蔡必胜，淳熙黄裒然，绍熙林管，端平朱熠，淳章梦飞，咸淳翁谔、林时中，皆平阳人，惟景定蔡起辛为瑞安人。

　　◎武三元明代三元惟商文毅一人，温州则有武三元，永嘉王名世，万历丁酉顺天乡试，戊戌会试、廷试，皆第一，官锦衣卫千户，刚介不避权贵，博通经史，善书工诗，手不释卷，时称为文武全才。

　　◎节俭正直诗恭儿权守温州，适东偏客廨无额，因取“节俭正直”四字榜之，时值府试，补考泰顺县文童，偶以此四字为试帖题，通场无妥协之诗，斋塾中内外孙等，初学为试律，问此题应如何作法，余告之曰：“此题四字平列，若以唐人之格绳之，自以合写浑写为正，若以近时风气论之，则必以分贴四项为工，六韵者可用一层分贴，八韵者竟须用两层分贴。今日馆阁诸公，乃优为之，原非所望于童子试，且此题四字皆仄声，点题即不容易，毋怪乎通场之无合作也。”恭儿五试春官，皆亻危得复失，于试帖用力颇深，自为拟程一首，越日即以手稿呈阅，虽未为警策之篇，而运笔尚能空灵，配词亦颇匀称，在此题亦可称合作，因附录于《丛谈》之后，以为内外孙准绳焉。诗云：“节俭寻常事，还兼正直思。一麾临要地，四字奉良规。礼要随时撙（用”撙节明礼“语），廉真待养宜（用”俭以养廉“语）。

　　从绳先检柙（用“木从绳则正”语）。如矢莫差池（用“其直如矢”语）。守约防嗟若（用“不节若则嗟若”语），惩奢合示之（用“国奢，示之以俭”语）。

　　形端同此表（用“刑端表正”语）。道见自无私（用“不直则道不见”语）。经训西河古（句本子夏《小序》，而朱子述之）。臣心北阙知（客夏请训时，即承以此语谆谕），悬楣资触目，日诵五纟宅诗。“时次儿丁辰，由内阁衙门请假南来省视，欢聚署中，即令其襄同校阅，遂亦拟作一首，则又别出机杼，与恭儿所作乃异曲同工，因并录之。诗云：”经训兼庭训，翘瞻四字楣。家常原节俭，正直备箴规。度本随心制（用“节以制度”语），纯凭与众宜（用“俭，吾从众”

　　语）。蒿邪须判别［用邢峙（原误为“寺”）论邪蒿事］，蓬植自扶持（用“蓬生麻中，不扶自直”语）。象齿焚先凛，豚肩陋不辞。政行凭所帅（用“子帅以正，孰敢不正”语），绳在孰能欺（用“绳墨诚陈，不可欺以曲直”语）。南国周王化，东瓯太守诗。循陔饶乐事，握管佐委蛇。“

　　●卷八◎悬车余以六十八岁引疾归田，或让之曰：“《礼》言七十致仕，故古人以七十为悬车之年，今君未及年而退，毋乃过隐乎？”余曰：“《通鉴目录》载韦世康之言曰：”年不待暮，有疾便辞。‘《三国志。徐宣传》云：“宣曰：七十有悬车之礼，今已六十八，可以去矣。乃辞疾逊位。’今余之退，不犹行古之道哉？且吾子亦尝深考悬车之义乎？《白虎通。致仕篇》云：”悬车，示不用也。‘此常解也。抑余尝读《公羊。桓五年传》疏云：“旧说日在悬舆，一日之暮，人生七十亦一世之暮，而致其政事于君，故曰悬舆致仕。’《淮南子。天文训》亦云：‘日至于悲泉，爰息其马，是谓悬车’。此古义也。大约皆言迟暮宜息之期，初何尝必以七十为限乎？”

　　◎黎明余于逆旅中，见壁上近人所书朱柏庐先生《格言》，首句作“犁明即起”，同行者笑以为误笔，余谓此非误也，今人但知作黎明，而不知古人正作犁明。

　　《史记。吕后纪》注：“徐广曰：犁犹比也，诸言犁明者，将明之时。”又作犁旦，《南越传》：“犁旦城中皆降伏波。”《索隐》云：“犁，黑也，天未明而尚黑也。”是作犁明正合古义。又今人以早晨为清早，而不知古人但作侵早，杜老《赠崔评事》：“天子朝侵早。”贾岛《新居诗》：“门尝侵早开。”王建《宫词》：“为报诸王侵早入。”翟晴江曰：“侵早即凌晨之谓，作清早者非。”

　　然杜老诗“老夫清晨梳白头”，清早即清晨之意，亦未为不可也。

　　◎灵彻诗“相逢尽道休官好，林下何曾见一人。”世俗无不知诵此诗者，而率不知为唐诗，且不知为释灵彻诗，且不知此诗为宋庆历中始出。按《集古录》云：“世俗相传此二句，以为俚谚，庆历中许元为发运使，因修江岸，得石刻于池阳江水中，始知为释灵彻诗也。”

　　◎通用字《两般秋雨庵随笔》云：“马字之为用不一，然不外记数象形二义，《礼。

　　投壶》‘请为胜者立马’，今俗猜枚之物曰拳马，衡银之物曰法马，赌博之物曰筹马，又以笔画一至九数日打马，此皆记数之马也。木工以三木相攒而歧其首，横本于上，以施斧斤，谓之作马（俗亦称木马），插秧之杌名秧马，《周礼掌舍》‘设┕互再重’，注：“行马也。”又纸上画神佛像，祭赛后焚之曰甲马，又都会水陆之衡曰马头，又三弦上承弦之物曰弦马，净桶曰马桶，此皆象形之马也。

　　惟檐铁曰铁马，船舱内边门曰马门，则不知何所取义。“余按铁马亦是象形，凡乘马者皆从边上，则舟中之边门亦象形也。惟今人面食，必用数碟小菜佐之，其名曰面马，则实不知何所取耳。又头字为用亦不一，俗以在内为里头，在外为外头，在前为前头，在后为后头，在上为上头，在下为下头，或疑外头、下头二字少用，不知”娇声出外头“，李白诗也，”下头应有茯苓神“，曹松诗也，皆语助辞耳。以人体言，眉曰眉头，骆宾王有”眉头画月新“句；鼻曰鼻头，白居易有”聚作鼻头辛“句；舌曰舌头，杜荀鹤有”唤客舌头犹未稳“句；指曰指头，薛涛有”言语殷勤一指头“句。器用之属，如钵头见张祜诗，杷头见东坡诗。地面之属，如田头、市头、步头之称，更不胜枚举矣。又按《归田录》云：”打字义本谓考击，故人相殴、物相击皆谓之打，而工造金银器亦谓之打可矣，至于造舟车者曰打船，汲水曰打水，役夫饷饭曰打饭，兵士给衣粮曰打衣粮，从者执伞曰打伞，以糊黏纸曰打黏，以丈尺量地曰打量，举手试眼之昏明曰打试，名儒硕学语皆如此，遍检字书，了无此义。“《芦浦笔记》云：”世言打字尚多，不止欧阳公所云也。左藏有打套局，诸库支酒谓之打发，印文书谓之打印，结算谓之打算，装饰谓之打扮，席地而睡谓之打铺，收拾为打叠，又曰打进，畚筑之间有打号，行路曰打包、打轿，杂谑曰打诨，僧道有打供，又有打睡、打嚏、打话、打点、打合、打听，至如打面、打饼、打百索、打绦、打帘、打蔫、打席、打篱笆之类。“《能改斋漫录》云：”打字从手从丁，盖以手当其事者。“此说得之矣。按打字古自音滴耿，不知何时转为丁雅，今时并收入马韵矣。

　　◎同姓名古今同姓名者，详见梁元帝及明余寅、周应宾所撰《同姓名录》。近人汪龙庄又有《二十四史同姓名录》，于邵氏（《续弘简录凡例》）所列九伯颜、十五脱脱外，尚有十一伯颜、十二脱脱，盖元、明以后，同姓名者尤夥，悉数难终。

　　今试将本朝大臣内之与前人同姓名者略举之，如孟津王文安公铎之前，有唐僖宗朝同平章事王铎（王炎子），钱塘黄文僖公机之前，有宋撰《竹斋诗话》之黄机（宇几仲，东阳人），青阳大宗伯吴襄之前，有吴三桂父吴襄，福建巡抚王恕之前，明已有两王恕，桐城张文和公廷玉之前，有明撰《理性元雅》之张廷玉（延安人，万历庚戌进士），高邮王文肃公安国之前，有宋王安石之弟王安国，大兴朱文正师之前，有明撰《名迹录》之朱（字伯盛，昆山人）。青浦王侍郎昶之前，有《三国志》中之王昶，同安李忠毅公长庚之前，有宋撰《冰壶集》之李长庚，蒲城王文端公鼎之前，有辽作《焚椒录》之王鼎，当涂黄勤敏师钺之前，有明靖难给事中黄钺（常熟人）。其庶僚及名人，亦复难以枚举也。

　　◎自鸣钟《枫窗小牍》云：“太平兴国中，蜀人张思训制上浑仪，其制与旧仪不同，为楼阁数层，高丈余，以木偶为七直人，以直七政，自能撞钟击鼓，又有十二神，各直一时，至其时，即执辰牌循环而出。”此全与今之自鸣钟相似。吾乡福州鼓楼上，旧设十二辰牌，届时自能更换，相传此器是元时福宁陈石堂先生普所制，传流至康熙间，为周栎园方伯取去，则亦中土人所造巧捷之法，又岂必索之外洋人哉！今闽、广及苏州等处，皆能制自鸣钟，而齐梅麓太守彦槐以精铜制天球全具，界以地平，中用钟表之法，自能报时报刻，以测星象节候，不差毫厘，则虽以西人为之，亦不过如此矣。

　　◎龙泉窑龙泉窑出龙泉县，以绿色匀净、裂纹隐隐、有朱砂底者为佳，自析置龙泉入庆元县，窑地遂属庆元，去龙泉几二百里，而今人遇新出之青瓷窑，仍称龙泉，亦可笑也。青瓷窑地在琉田地方，按龙泉旧志载，章生二尝主琉田窑，凡磁出生二窑者，必青莹如玉，今鲜有存者，或一瓶一盘，动博十数金。其兄章生一窑所出之器，浅绿断纹，号百圾碎，尤难得。世称其兄之器曰哥窑，称弟之器曰弟窑，或称生二章云。

　　◎入学忌偶年《北史》：李浑弟绘，六岁求入学，家人以偶年拘（《北史》作“俗”）忌，不许。《北齐书》亦云：“绘年六岁，自愿入学，家人偶以年俗忌约而弗许。绘窃其姊笔牍之间，遂通《急就章》。”按史传所云偶者，言偶以年俗忌约而弗许耳，非忌偶年入学也，所云年俗忌者，恰不知何忌耳。余以六岁入学，虽于学无所成，亦不见有所忌，今人五岁入学，既嫌太小，而必抛置此六岁一年，不亦可惜哉！

　　◎秀才秀才二字，始见《管子。小匡篇》：农之子常为农，朴野而不昵（《管子》作“慝”），其秀才之能为士者，则足赖也。杨升庵谓始于赵武灵王“吴、越无秀才”之语，考其原文，乃是秀士，非秀才也。《史记。儒林传》：公孙弘等议，有秀才异等，辄以名闻。是秀才科名所自起。《日知录》云：唐代举秀才者，止十余人，凡贡举，有博议高才、强学待问、无失俊选者，为秀才，其次明经，其次进士。《明实录》云：“洪武十四年六月，诏于国子诸生中选才学优等、聪明俊伟之士，得三十七人，命之博极群书，讲明道德经济之学，以期大用，称之曰老秀才。”则今世学者所恶闻之号也。

　　◎柬面书正字今人柬面必书正字，盖自前代已然，《觚不觚录》云：“故事投刺，通于柬面书一正字，虽不知所从来，而承传已久。丙子入朝，见投刺俱不书正字，盖为避江陵讳故也。”按今时仍通用之，其有或改书端字肃字者，则各自避其家讳耳，闻杭州人言，梁文庄诗正家中，群从柬帖，悉用肃字。

　　◎署名加制字今人居忧服中，有不得已与人通简帖之事，只须于姓名上加制字，不必更于名上加粘素纸，惟断不可用从吉二字，余于《退庵随笔》中已详言之，而近人多漠不关心，即通人亦有习而不知其非者，或更缩写从吉二字作“{从吉}”字，冒禁忘哀，真可为痛哭流涕者也。按制字最古，《礼记。丧服四制》：有以恩制，以义制，以节制，以权制。世专于丧言制，盖不于此。至从吉二字，始见《晋书。孟陋传》：“陋丧母，毁瘠殆于灭性，不饮酒食肉，十有余年，亲族迭劝之，然后从吉。”则不可以为三年内之通称明矣。唐律不孝条，居父母丧，释服从吉者，徒三年，今律释服从吉，载于十恶之条，即期丧从吉，亦杖六十，人亦奈何甘犯科条，而徒以能书“{从吉}”字为巧乎？

　　◎不宣备《浩然斋视听钞》云，今人答尾云“不宣备”，本《文选》杨修《答临淄侯笺》，末云“造次不能宣备”。《香祖笔记》云：“宋人书问，尊与卑曰‘不具’，以卑上尊曰‘不备’，朋友交驰曰‘不宣’，见《东轩笔录》。今人多不辨，然三字之分别，殊亦未解。”又沈括《补笔谈》云：“前世卑者致书于尊，书尾作‘敬空’二字，盖示行卑，不敢更有他语，以待尊者之批反耳。”余闻之纪文达师曰：“札尾作‘谨空’二字者，以所余之纸为率，余纸多者必作‘谨空’字，或作‘庆余’二字，所以防他人之搀入他语耳。”

　　◎横箸李义山《杂俎》谓食毕横箸在羹碗上为恶模样，而此风经久末改。徐祯卿《翦胜野闻》云：“太祖命唐肃侍膳，食讫横箸致恭，帝问曰：”此何礼也？‘肃对曰：“臣少习俗礼。’帝曰：”俗礼可施之天子乎？‘坐不敬，谪戍。“按此礼诚不宜施于天子，若今人宴会往往如此，未可厚非，而卑幼之于尊长，尤非此不足以明恭。今时下僚侍食于上官，即食毕亦往往作为未毕之状，以待上官之放箸，此正无于礼者之礼，未可尽斥为恶模样矣。

　　◎龙生九子龙生九子之说，不知始自何书，《升庵外集》云：“俗传龙生九子不成龙，各有所好，弘治中御书小帖，以问内阁，李文正因罗巳、镏绩之言具疏以对，今影响记之，一曰螭吻，好负重，今碑下趺是也；二曰螭吻，好望，今屋上兽头是也；三曰蒲牢，好吼，今钟上纽是也；四曰狴犴，有威力，故立于狱门；五曰饕餮，好饮食，故立于鼎盖；六曰蚣厦，好水，故立于桥柱；七曰睚眦，好杀，故立于刀环；八曰狻猊，好烟火，故立于香炉；九曰椒圆，好闭，故立于门铺。”

　　按李文正、陆文裕俱尝记此，其名亦或不同，陆谓出《山海经》、《博物志》，考二书今皆无之。翟晴江谓本镏绩倡其说，但云得于此册面上，疑其权时应命所撮造，故升庵云影响记之也。“（本节有多处缺脱，据《升庵外集》校补。）

　　◎猫衰犬旺吾闽有“猫衰犬旺”之谚，谓人家有猫犬自来，主此兆也。然此语亦自古有之，而各不同。娄氏《田家五行》云，凡六畜自来，可占吉凶，谚云：“猪来贫，狗来富；猫儿来，开宝库。”此与闽语不合。又江盈科《雪涛谈丛》载其邑谚，有“猪来穷来，狗来富来，猫来孝来。”故猪猫二物，皆为人忌，有至必杀之。

　　又《雅俗稽言》云，俗称“猫儿来，带麻布”，又称“猫儿来耗家”，盖其家多鼠耗，故猫来捕之，因耗误为孝，又因孝布转为麻布耳。金海住先生云：“此等语，闻诸长老，谓是已然之效，非将然之祥也。穷则墙坍壁倒，猪自阑入之，富则庖厨狼藉，狗自赴之，开当铺则群鼠所聚，猫自共捕耳。”

　　◎酒色财今人率以酒、色、财、气为四戒，莫知其始。按《后汉书》杨秉尝从容言曰：“我有三不惑，酒、财、色也。”王《华川卮辞》云：“财者陷身之阱，色者戕身之斧，酒者毒肠之药，人能于斯三者致戒焉，灾祸其或寡矣。”是古原止有三戒，不知何时添一气字，殆始于明人。

　　◎嫖今人读嫖为瓢音，《字典》云，俗谓淫邪曰嫖，故世有“嫖赌饮三般全”之谚。按此字传记中甚少见，惟《汉书。景十三王传》：广川王去为陶望卿歌曰：“背尊章，嫖以忽。”孟康注：“嫖，匹昭反。”金海住云：“嫖以忽，犹言飘忽，谓远别父母也，嫖字与嫖姚校尉之嫖义同，不关妇人淫邪事。”

　　◎嬲嬲，奴乌切，古人每用此字，稽康《与山巨源书》：“足下若嬲之不置。”

　　《隋书。经籍志序》：“释迦之苦行也，诸外道邪人并来嬲恼，以乱其志而不能得。”《世说。政事篇》：有署阁柱云：“阁东有大牛，和峤鞅，裴楷靴，王济剔嬲不得休。”诗家更多用之，梁吴孜《春闺怨》云：“柳枝皆嬲燕，桑叶复催蚕。”王安石诗云：“细浪嬲雪千娉婷。”韩驹诗云：“弟妹乘羊车，堂中走相嬲。”

　　◎见怪不怪“见怪不怪，其怪自败”。此语起于唐时，亦实有此理，可作座右铭也。

　　《艺文类聚》引《见异录》云，魏元忠未达时，家贫，独一婢方爨，有老猿为看火，婢惊白公，公曰：“猿闻我阙仆，为执爨耳。”又尝呼苍头，未应，犬代呼之，公曰：“孝顺狗也。”又独坐有群鼠拱于前，公曰：“汝辈饥，求食于我乎？”

　　乃饲之。又一夕夜半，有妇女数人立于床前，公曰：“汝能徙我于堂下乎？”妇人竟舁堂下，曰：“可复徙堂中乎？”群妇舁旧所，曰：“能徙我于街市乎？群妇再拜而去，曰：”此宽厚长者，可同常人玩之哉！“故语云”见怪不怪，其怪自败。“

　　◎三多今人每以三多为颂祷之词，问其出典，辄以华封三祝应。然华封事见《庄子。天地篇》，尧观乎华，华封人祝曰：“使圣人寿，使圣人富，使圣人多男子。”

　　未尝指为三多也。三多事惟见《玉海》载杨文庄公徽之言曰：“学者当取三多，乃看读多，持论多，著述多也。”此言甚有味，今俗言多福、多寿、多男子，实无所出。华封人但言多男，不可强合。孙志祖《读书脞语》亦辨之，并云若尧曰“多男子则多惧，富则多事，寿则多辱”，则三多并非佳语矣。

　　◎致刘玉坡督部韵珂书道光二十八年戊申之夏，闽、浙总督刘玉坡督部由福建巡阅至浙江，将以次按临温州，未到之前一月，有杭州友人飞书告余云：“刘督部近有不满于足下之语，不审何故。”余亦茫然不知所由来。越日书又来，云：“侧闻足下所刻《归田琐记》中，有诽谤督部之诗，深所不喜，恐温州相见时，或费唇舌耳。”余始恍然有悟，伏思君子居是邦，不非其大夫，况诽谤乎！且匿怨而友其人，古人所耻，此事诚不可以隐忍含糊，若无以自明，即无以对友，因寻绎往事，手缮长函，先期遣仆迎投。其辞曰：忆自乙未道出武林，匆匆一晤，倾盖投伫，此后遂成神交。继则粤西同官不果，曾蒙颁寄楹帖挂屏，至今奉为墨宝。迨至吴、越邻治，当羽书扰攘之际，仅得尺素频通，而不获亲承教诲，然彼此相契之笃，迥异寻常，异姓手足之称，即此时所订也。自执事总制闽、浙，日著荩勤，某早以病告归，伏处浦城山邑，常与药饵为缘，亦不敢以寒暄虚文，渎尘视听。前岁因家食不给，挈儿辈出，代为谋官作饣胡口计，继因左支右绌，集腋不成，遂在扬州迁延一年，彼时忽得都中友人信，云刘玉翁颇有不适于足下，足下与玉翁均是爽直一路人，何以彼此不合，为公乎？抑为私乎？某始闻之而骇，继谓此旁观拟议之私谈，无足介意。乃昨得杭州友人信，又有齿及此事者，并云甚以拙刻之《归田琐记》为非，是则不能不为执事沥陈之。夫以执事所处之地，诸多棘手，某所深知，特愤时之过，不禁形诸笔墨，然局中之难，局外人不代为设身处地，转从而啧有烦言，本非恕道，某前以病辞官，即不能保人之不相责，今且虑人责之不暇，而敢于责人乎？窃谓拙刻中，有致刘次白中丞一书，因恨异族之逼处，语颇切直，次白虚中雅怀，并不以为忤，过浦城时，犹蒙访我敝庐，宴谈竟日，极欢而散，岂次白不辨，而执事转为代抱不平乎？无已，则有二诗，乃全为举商一事而发，被举之家，横加疑谤于某，不得已以诗自明，诗意不过谓此事实发自上，非起自下。诗云：“大府风闻曷可当，承流太守亦堂堂。流丸自向瓯臾止，但笑蚍蝣撼树狂！”

　　或执事之不满于某，即为此诗乎？举商之事，是非自有公论，岂一人口舌所能争？

　　惜执事到闽时，某以水陆程途错互，未得促膝细陈，又不便形诸楮笔耳。其第二诗为喜雨而作，则直是赞扬执事之实情。诗云：“侧目骄阳作畅晴，怨咨谁复问舆情。玉清毕竟垂慈易，一洒甘霖起颂声。”盖是时令浦邑者，奉行不善，以致大结民怨，谤议沸腾，直至四月杪，执事洞彻根由，立将某令撤任，而民心始定，颂声甫作，旋沛甘霖，玉清垂慈正谓此也，故不禁欢欣鼓舞道之。玉清二字关合台号，且于诗后专注月日以明之，以窃附于诗史之义，浦之人士至今能述之，执事何不一加俯察乎？至卷末覆廖尚书、魏山长一书，则就事论事，抚今追昔，更与执事不相干涉。忆前戊子、己丑间，合省捐修通志，共有数万金，彼时付一故绅主持，如掷虚牝，至今为人口实，皆尚愤愤不平，前捐之数，出于浦城绅富者即不少，此次劝捐信到，正值举商之际，目击逃避者纷纷，实属难于为力，不免切实言之，并非于梓乡义举，视之漠然。原书谓奉大府传谕而来，其或即缘此而遂开罪于执事乎？惟是执事芥蒂之端，数者必居一于此，而在某实一无成见。即以目前而论，若果与执事龃龉不合，岂有为子指省捐官，而偏择一龃龉不合之第一大宪，托其宇下，夫即不望其垂青格外，独不畏其遇事吹求乎？则虽至愚者，断不出此矣。究之拙刻，皆信笔直书，实不免有招忌之处，即如前呈之《楹联续话》中，有“两将军难兄难弟，一中丞忧国忧民”二语，经执事作信力劝而删之，此足见执事关爱之深，亦即足征鄙人之倾倒于执事者，非一日矣。乃执事不前好之念，而以逆亿相加，则信乎投杼之言，古今动色矣！某获交海内贤豪，不下百十辈，周旋且数十年，从无匿怨而友其人及凶终隙末之事，尚愿执事熟察此信，顿释前疑，且既蒙结为异姓手足，则亲者毋失其为亲，故者无失其为故，所望于执事者，正未有艾也。儿子现权瓯守，仅免赔累，转眼亦即须交卸，补实尚遥遥无期。楚香先生为十九年前山左同官，直至前岁，始得重晤，其待儿子颇厚，现在温州之署，虽系顶委到班，而恐某惮于远行，曾托旁人再三下询，意殊可感，此番转恐以我两人龃龉之故，不无瞻顾于中，尚望执事以前言业经冰释，附函关会，俾得坦然于胸。敢拜下风，所裨不浅，晤教在即，诸容面罄，不宣。

　　附玉坡督部覆书云：“阔别十有余年，并尺书亦多阻隔，近始以校阅之役，班荆道左，备领麈谈，盖已愿慰生平，乃复惠赐锦联洋烟，以示永好之意，而且珍肴叠沛，每饭不忘，佳酿延龄，濒行见贶，故人之有加无已，真令受之者感谢难名，别后登程，犹觉神依左右。回思我两人心性之契合，言论之投机，可一日，亦可百年，可自信，亦可共信，固非因久不相见，遂为流言所中者。‘昔读吾兄《归田琐记》诸大作，曾因诗旨渊微，浅识不无误会，迨后子细纳绎，殊觉命意措词，有过誉之情，闻之尤足以自勉，岂等《谷风》之章，刺及朋友耶？交友之道，必兼规劝，即使我兄不满于弟，不妨直言相告，亦奚必托诸歌咏而使之闻之？

　　前事怀疑，本已冰释，嗣在黄岩途次，接读手札，再三捧诵，仰见真情挚意，流露行间，不特我兄之襟怀，朗然若揭，即弟之前后衷曲，亦无不尽入鉴中，人之相知，贵相知心，至于如此！设使相逢不偶，尺素鲜通，窃恐他人之致书我兄者，尚不止为公为私之语一再传来，即蒙我兄相信有素，而谮之者或无端构衅，或借题作文，必使得行其说而后已，则我兄之包涵于弟者，固无已时，而弟之开罪于我兄，正不自知其凡几矣。昔日倾盖如故，今兹白首如新，此中之作合，天也，非人也。青蝇之集，可置勿论。专泐申谢，并布歉忱，即请钧安，伏惟霁鉴，不备。
