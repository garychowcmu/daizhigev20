《漱华随笔》　清 严有禧


　　●序
　　唐啖助谓《左氏》博采当世文籍，太史公尤好采择异闻，则说部固史材也。且其事其言足昭法戒，史或不载，好古之君子，必录而不遗，亦所以佐史之穷也。惟是记录之难，其繁芜无当者无论矣。或传闻异辞，择焉不精；或有意抑扬，词多失实。非所以征信也。观察严公，世其家学，见闻该博，所记《漱华随笔》，卷帙不繁而语皆征实，盖其慎也。又其大旨，义归惩劝，是又将自为一史矣。公平生著述甚富，宦辙所至，其所设施与所奏记议论，当世利弊得失，表章古人忠孝节义之行，一皆见之于文，既详且核。其文章光明磊落，直追配前贤，法皆得而读之。《漱华小品》，盖公奉讳里居键户谢客时所记录。异时求文献之足征，皆将于是乎。在惜乎其未得与于史事也。乾隆十七年五月六日，安平陈法。


　　●卷一
　　◎采访遗书
　　乾隆六年奉上谕，从古右文之世，务访遗编，今内府藏书已称大备，但近世以来著述日繁，如元、明诸贤，以及国朝儒修，研究六经、阐明性理、潜心正学、醇粹无疵者，尚不乏人，虽业在名山而未登天府。着各省督抚、学政，留心采访，不拘抄本、刻本，随时进呈，以广石渠、天禄之储。圣主崇儒右文，超越前代，于此可见。
　　◎会试移期
　　明张凤翼有会试移期议，谓会试定于二月，盖以太祖定鼎金陵，地在大江之南，得春为先。今建都北京，远三千里，宜移在三月，一便于云贵士子，二减衣裘、防闲较易，三誊录无呵冻之苦，四归家无闸河运舟之阻云云。时未及行，至乾隆甲子科场后，经御史范咸条奏请会试改期三月著为定例，部覆未准，特旨允行。皇上体恤士子之意可谓至矣。
　　◎夹带怀挟
　　怀挟夹带之弊，近科以来日盛于前，彼此效尤，恬不为怪。乾隆甲子七月，经副都御史励宗万条奏，请严搜检，上可之。临场特派大臣监视，果搜出怀挟夹带数十人。兵部侍郎舒赫德因奏请变通科场规制，内云：古之用人者，询事考言，是以功罪有征。今之时文，徒空言而不适于实用，其不足以得人者一也。墨卷房行，转相抄袭，肤辞诡说、蔓衍支离，止图弋取科名，其不足以得人者二也。士子各习一经，每经拟题多者百余，少者不过数十，古人毕生治之而不足，今则数月为之而有余，其陋者至经文都未全读，况望其通贯儒先之说乎？其不足以得人者三也。表以观其词藻，判以观其决断，策以观其通古今、察利弊。今则表、判可以预拟，彼此传抄，答、策随题敷衍，毫无发明，其不足以得人者四也云云。奉旨交大学士看。大学士鄂尔泰、张廷玉覆奏，略云时艺取士自明至今殆四百年，人知其弊而守之不变者，非不欲变，诚以变之而未有良法以善其后，且就此而责其实，则亦未尝不适于实用，而未可概为訾毁也。必若变今之法行古之制，其毋乃徒为纷扰而不可行，又况人心不古，上以实求，下以名应，相率为伪，其弊尤繁。如近日所举孝廉、方正，又何益乎？若乃无大更改而仍不过求之语言文字之间，则论策今所现行，表者赋、颂之流，是诗、赋亦未尝尽废。至于口问经义，背诵疏文，如古所谓帖括者，则又仅可资诵习，而予文义多致面墙。其余若三传科、史科、明法、书学、算学、崇文、宏文生等，或驳杂纠纷，或偏长曲技，尤不足以崇圣学而励真才云云。奉旨依议。
　　◎五经中额
　　乾隆九年十一月，河南布政使赵城折奏，内称科场定例，每额中十九名，加中五经一名。其间淹通博洽者固不乏人，而浮夸躁进之徒，剽窃拟题，购求坊刻，割截成篇，临时强记塞白，甚有于场中同号互相倒换，凑助完卷，剿说雷同，千篇一律，及至出闱之后，有叩以经义而茫然不知所出者。是习五经者日益多，通一经者日益寡，长浮伪而启幸心，殊非加中五经之本意。可否稍为变通，嗣后各省乡试，其有学问淹通实在能作五经者，许于本州县报名，该牧令面出冷题考试，申送府州。府州亦如法考试，汇送学臣，再加考核，另册录送入闱。时另编字号于堂庑，不得混杂号舍中，以杜倒换凑助等弊云云。旨下九卿议，不果行。
　　◎榜后覆试
　　乾隆甲子八月，顺天府府尹蒋炳奏，称欲清科场积弊，莫如覆试一法。请各省放榜后，中式之人赴省填写亲供，即令本省巡抚会同学臣，在抚署内当面出题覆试，以别真伪云云。奉旨允行，至丁卯科即行停止。
　　◎曲阜世职
　　监察御史卫廷璞奏请将曲阜县照各省知县之例，隔省补用，停其世职。或于京师闲散之曹令袭一官，或于孔氏中额之外广额一名，以示尊师重道之意。时部议虽不果行，而未隔数年，即奉停袭之旨，卫君真达识也。
　　◎诋毁程朱
　　明永乐中，饶州儒士朱友季诣阙献书，专诋周程张朱之学。成祖大怒，遣行人押还，令有司声罪杖遣，悉焚其所著书，曰：“无误后人。”后万历末，四川佥事张世则一本大略谓朱子之学专务尚博而不能诚，意成宋一代之风俗，议论多而成功少，天下卒于委靡而不振。于是以所著《初义》上献，欲施行天下，一改章句之旧。行人高攀龙上疏驳之。近御史谢济世注《四书》，多与考亭不合，且诋毁考亭云“明太祖与之同姓，故开国时令天下遵用其注”等语，至形之章奏，并刻其书行世。虽奉有毁板之旨，而所刻未必不流传，可见邪说惑人，无代无之。谢君在台中颇有声，而议论披猖如此，宜其晚节之不克终也。
　　◎满洲乡会试
　　旗下满洲准乡、会试，自顺治壬辰科始，康熙中停止数科，后复旧，遂行至今。然其例先后不同，顺治初满人汉人分二榜，壬辰满状元麻勒吉，汉状元邹忠倚。乙未满状元图尔宸，汉状元史大成。康熙庚戌科以后，则满、汉人同一榜，皆试汉文矣。
　　◎第二称状元
　　元时，及第第二者亦称状元，盖其时第一必蒙古人，以中国人居第二，故中国自以状元称之，其余进士系中国人者，亦曰某人榜进士，皆第二也。
　　◎明初解元
　　明初，应天解元黄文忠以作全场题二十三篇领解，今人知有颜茂猷，不知有此矣。
　　◎制科议
　　曾见王文恪制科议，内云经义取士，其途稍狭，不能尽天下之才。愚欲于进士之外别立一科，如前代制科之类，必兼通诸经、博洽子史词赋乃得预焉，有官无官，皆得应之。其甲授翰林，次科道，次部属，而有官者则递升焉。如此则天下之士皆得争奋于学，虽有官者亦翘翘然有兴起之心，无复专经之陋矣。此议颇精当，可为后世取士之法。
　　◎知县改授
　　王端毅公恕为冢宰时，有益都县进士石存礼应选知县，改选行人，题曰：窃惟知县，百责所萃，生民休戚系焉。今石存礼年方二十二岁，气质清秀，形体孱弱，若使宰百里之地，督率众职，分理庶务，加以送往迎来，承上接下，劳苦百端，恐不能堪。看得行人司行人，亦系三甲进士该除之官，其职简而不劳，故将石存礼仍送该衙门办事，候有行人员缺除授。使本官读书进学，日省月修，待其老成，然后授以任事之职。古大臣培养人才，用心良厚，近雍正年间，屡有引见知县奉旨改京员者，亦此意也。
　　◎封赠例
　　宋元封赠大父母，降父母一等。封赠父母，降本身一等。盖推恩近重而远轻也。然子孙之心，终有未安。自明以来，封赠三代，一如现爵。教孝之典，可谓大备。
　　◎再醮请封
　　封典有再醮不得受封之说，此为妻不为母也。近有以母再醮不请封者，殊失考。
　　◎大字帖
　　词林写大字帖，非古也。曾见《涌幢小品》载乙卯年过故鄣姚氏，乃大京兆画溪公之孙，出公座主王槐野先生单名帖，称友生，字仅蝇头细书。是年会元瞿文懿，画溪同年也，亦有单帖，称年侍生，字与王先生等。前辈之朴而谨如此，今滔滔不可复返，稍损之，且以为失体矣。
　　◎钞法
　　崇祯辛巳，桐城生员蒋臣上言钞法可行，且云岁造三千万贯，一贯直一金，可得金三千万两。侍郎王鳌永亦以为必可行。怀宗特设内宝钞局，昼夜督造，募商发卖，无肯应者。阁臣蒋德具揭争，言民虽愚，谁肯以一金买一张纸。御史白抱一亦上疏极谏，事卒不行。
　　◎限田
　　崇祯庚辰，工部主事李振声请限田，一品官田十顷、屋百间，二品官田九顷、屋九十间，以是为差，逾限者房屋入官变价，田地入官为公田。旨下部议，侍郎蒋德出揭驳之，谓三代时有井田，故田可限。至秦而经界废矣，董仲舒始议限田，李翱、元稹、林勋皆祖其说，非不雅志三代，为抑富扶弱之图，然皆不见用。惟王莽、王安石、贾似道三人力任为必可行，而皆以扰民致乱。由此思之，法非不善，而井田既湮，势固不能行也。其言颇达治理。
　　◎褒崇名臣
　　元朝褒崇前代名臣，如求郭令公之后，得其裔孙曰元亨者，官永兴助教，此事真可法。如宋之岳武穆、文丞相，官其子孙，或于本县增一廪生优之，亦无不可，而惜乎未有言之者。
　　◎明末加派
　　曾就义，江西人，作县颇著清名。崇祯戊寅，考选御史，疏中称百姓之困，皆由吏之不廉。使守令尽廉，即稍从加派以济军需，未为不可。怀宗悦其说，遂擢第一，入词垣。未几，即有剿饷、练饷之加，实因曾议而决也。曾进馆未久卒。夫国计民生何等重大，而昧心妄言，以博一已之官，此天地所不容。曾之死，阴祸致然也。
　　◎人舆
　　三代时，人主乘车皆负以马，唯桀用人辇，谓之不道。至穆王，犹用八骏。汉黄屋左纛，袭秦之旧，当必用人，然未及臣下也。东汉阴就始用人，为井丹所叱。唐宰相皆乘马，张弘靖以宰相镇幽州，用人舆出入，将士创见骇怒，驯至于乱。时朝官出使，皆乘驿马，间有担子，唯宰相至仆射致仕官疾病者得乘之。王荆公在金陵，有进肩舆者，怒曰：奈何以人代畜！南渡时，行在百官始赐肩舆，秦桧入朝，施全刺之，毡裹厚，不得入，则帏轿矣。明制，两京文武三品以上乘轿，四品以下乘马，在外自大吏而下，亦皆给马，武官、勋戚皆乘马，唯年老公侯拜三公者赐轿。本朝则文武大小，无不乘轿，惟有八人、四人之分。近年武员，奉有上谕，提镇以下不得乘轿。至文员则虽佐贰杂职，亦罕乘马，甚至舆台厮养援例入国学，亦俨然肩舆出入，恬不为怪，真可叹也。
　　◎期功之丧
　　顾邻初起元论期功之丧，曰：前辈士大夫如张宪副祥有期之丧犹着齐衰见客，其后或有期功服者鲜衣盛饰，无异平时，世俗安之，恬不为怪。昔晋人放达，儒者所诟，然其时谢安期功不废丝竹，人犹非之。视今日当何如哉？余谓在官有公制，固所不论，至里居遭有期功宜稍异常，不赴筵会。即赴，不听声乐，不躬行庆贺礼，不先谒宾客，庶古礼犹存一二也。
　　◎行状称不孝
　　人子为亲作行状及丧中用帖称不肖者，谦辞耳。近世士大夫不察其故，凡中科甲及仕宦中人，皆改称不孝，非俨然自谓胜其亲者乎？且不孝，乃五刑中第一大罪，讵可以此自居。先辈文文肃、钱口口鼎甲后，俱称不肖，可以为法。
　　◎谥法
　　周公制谥法，虽臣子于君父不得私焉，所以示万世之公也。汉晋以下已多失之，然犹付之公议，有不当，则博士驳正之，犹为近古。自明以来，则有美无恶，且由翰林者皆得谥文，不以人而以官，不闻有驳正之者矣。
　　◎戒石
　　今府州县《戒石铭》云：尔俸尔禄，民膏民脂。下民易虐，上苍难欺。本蜀主孟昶所作，全文共二十四句，名令箴，宋太祖摘此以刻石耳。近见宋臣跋语，以为太宗自作，误也。
　　◎本籍张榜
　　曾见浙江《新昌县志》载，洪武中奉圣旨，在京乡试多有中式的国子监生，为他肯学，所以取中。似这等生员，好生光显他父母，恁部里出榜，于原籍去处张挂，着他乡里知道。太祖之鼓励人才，可谓至矣。
　　◎殿试
　　旧制，殿试皆有黜落，临时请旨，不拘数目，故有省试屡经中式而见摈于殿试者。宋时，张元以落第进士，积忿降元昊，为中国患。于是群臣建议，乃诏进士与殿试者皆不黜，沿至本朝，殿试举人间有黜者，不为常典。
　　◎武殿试
　　武举止有会试，无廷试传胪之例，崇祯四年始行之，拔王来聘为状元，赐宴兵部，自此遂为故事。
　　◎封本生
　　诸公大绶修撰满考时，本生母与继母并在邸，于制不得兼封。本生乃疏请封，世宗许之。迨乞假归，生母卒，于制又不得持服，公衰经疏水三年，然后赴阙，则逾假限矣。当事者矜其情，为请于上，凡为人后者，皆得服其本生，著为令。嗣是廷臣得她封及服本生者，咸谓公锡类云。
　　◎致仕官
　　明初定制，致仕官居乡，惟于族内序尊卑如家人礼，于外祖及妻家亦序尊卑，若筵宴则设别席，不得坐于无官者之下。如与异姓致仕官会，则序爵，爵同则序齿。其与异姓无官者相见，不答礼。庶民以官礼谒见。敢有陵侮者，论如律。不知当时士大夫能循此礼否？在今日，则断不可行矣。
　　◎假葬
　　世俗过信堪舆，多停柩不葬，或以砖石土，至数十年犹不埋者。晋郄诜母亡，便于堂北壁外下棺，谓之假葬。三年即吉，卫以其不应除服而议之。是假葬虽古人有之，然而非礼也。今有数十年不下棺而子孙除服仕宦者，可乎！
　　◎通家子弟
　　前辈遇通家子弟初见请纳拜者，既受之则设席望其家遥拜其父祖，乃就坐。此礼真古风，今人所不知矣。
　　◎刻诗文
　　古人无自刻文集者，或当时或后世见而爱之，为之镂板。五代和凝有集百余卷，自付梓行世，识者非之。今人不自量其诗文可否，概为镂板，无怪传者少而不传者多也。
　　◎表字
　　礼冠而字之，敬其名也。近世谀佞成俗，以直称表字为简慢。某翁某老虽幼生小子，无不蒙此称者。夫父母存，恒言不称老。子舍而居尊长之名。冲幼而甘衰耄之目，无乃不祥，至形之文翰，俗陋尤甚矣。
　　◎明陵
　　乾隆乙丑，遣官祭告明陵，少司寇钱香树派往思陵。事竣回奏云：愍帝当国运既替，流贼蔓延，在位十七年，未尝营及陵寝。逮李自成猝犯京城，引国君殉社稷之义，慷慨自裁，就葬妃园，坏土仅掩，至为惨悯。遭我世祖章皇帝，应天顺人抚有寰宇，登极之后，躬幸思陵，念其荒凉，敕令修葺，并勒丰碑。越今八十余年，风雨剥落，倾圯特甚。臣将事陵次，见享殿三间已倾其二，唯东偏一间数椽仅存。配屋三间，瓦毁椽折，墙垣倒塌，不数年势必尽为瓦砾。伏思皇上仁心为质，念旧存亡，天下臣民实所共仰，兹当驾过昌平，遣员告祭，深仁厚泽，与世祖章皇帝先后同揆。臣恭奉牲醪，身履其地，目击陵宇坍颓殆尽，幸生阐幽举废昌明无忌之朝，若不据实奏闻，于心实有未安。仰请皇上谕令督臣，转饬有司，量为修葺，则盛德既被于明代，善述益光于前烈矣。等语得旨允行。



　　●卷二
　　◎内阁
　　永乐初建内阁，以解缙等七人在阁办事。终永乐之世，杨士奇、杨荣官止五品，尚沿国初之旧。仁宗朝，升士奇礼部侍郎，荣、溥俱太常卿，以东宫旧恩，非例也。后荣升尚书，授以工部，盖不欲以兼官压六卿之上。溥丁忧，起复，不入阁。故宣德以前，内阁与九卿为平交，执礼、持法不相顾忌。宣德以后，三杨眷重，渐柄朝政。英宗九岁登极，凡事启太后，太后避专，令内阁议行，此内阁票旨之所由始也。及景泰易储之后，虽天子亦藉内阁以为已用，但其官品皆不脱学士衔。成化、弘治，多由侍郎升尚书入阁。若先升尚书，则无入阁之命。至正德初，刘瑾以其私人焦芳吏部尚书入阁，盖以外僚之首入主中秘之权。逮张孚敬、张居正，则直以阁体自尊，危坐诸卿之上矣。
　　◎国子生
　　明初人才辈出，太学为盛。朝廷所用，内而台谏，外而藩臬，率以授太学之成材者。正统以后，此制遂废。嘉靖八年，廷议复申祖制。于是以举人监生孙翥为给事中，举人监生阮徽、岁贡监生张澍为监察御史。万历以后不行矣。
　　◎太常博士
　　太常博士，汉人极重此官。国有大政，下丞相九卿会议，必及博士。即如废昌邑王奏中公卿将相列名上请，必曰：臣敞等谨与博士议云云，其重之如此。
　　◎赞礼郎
　　太常赞礼郎，即宋之太祝也。宋重其官，以宰相任子为之。明初亦以处文学之官，或乙科初选，后乃以黄冠为之矣。
　　◎按察司
　　明初置提刑按察司，谓之外台，与都察院并重。故《大明令》按察司、都察院并列，不视之为外官也。后抚按之权重，而宪司为承行之官矣。
　　◎明初风气
　　明初风气淳厚，上下恬熙。官于密勿者，多至二三十年，少亦十余年，故或赐第长安，或自置园圃，率以家视之，不敢蘧庐一官也。史载孝宗时，令南北五城遇百官夜饮归，使各铺火夫提灯传送，真盛世之风也。神宗朝，宫膳丰盛，列朝所未有。不支光禄钱粮，彼时内臣甚富，皆今轮流备办，以华侈相胜。又收买书画玉器侑馔，谓之孝顺。上惟岁时赏赐而已，至崇祯禁止。上一日欲食米糖，内臣奏令御膳监制进，问一料所费，对曰八两。上以银三钱令赴市买之，须臾捧一盒至。上分给各皇子、公主，笑曰：“此宁须八两耶？”
　　◎封继妻
　　夏贵溪为大宗伯，奏乞三代诰命，并请封继妻苏氏。世庙以其久司邦礼，多效劳绩，允之。苏，广陵人，本贵溪妾，以嬖立为继室。父曰纲，其少女适曾石塘铣。纲出入两家，传石塘复套之说，夏大喜，主其策。纲益自负，与巡仓御史文朴通贿作奸。分宜已刺其阴事，而夏不悟，妄度河套指日可复，作《渔家傲》一阕。适黄泰泉至，示之，索和。黄有“千金不买陈平计”之句，盖讽之也。夏大诟，嗾言者逐之去。去三日而祸作，苏家女能误贵人，岂非所谓祸水耶？
　　◎殴驸马
　　万历壬子，内监梁进朝殴驸马都尉冉德让于府中。公主仓皇往救，进朝骂詈，至令公主跪谢。既而复殴于朝门，吏科曹于忭疏劾妇寺恣横已极，恳乞速正典刑，不报。德让八日三疏，皆不得达。盖缘巨庐受、李恩用事，进朝贿以金宝，是以多方阻绝。驸马挂冠而逃，东厂以闻，上大怒，下旨切责，夺其父职为民。
　　◎长平公主
　　长平公主年十五，将降驸马都尉周世显。会流寇犯京师，不果。怀宗殉国时挥剑斩之，伤颊断腕，贼入宫见之，以为死矣，舁送周皇亲第。越五日复苏。顺治二年，上书愿归空门，世祖不许。诏求元配，命周君故剑是合，土田、邸第、金钱、牛车锡予有加，期年而夭，葬于彰义门之赐庄。松江张宸为之诔，太仓吴伟业有诗挽之，孙承泽《春明梦余录》曰公主名徽足。
　　◎保童生
　　怀宗令臣工保举州县正官，原限举人生员，不及童生。宋今础之普在垣中，保一童生。或问之，宋曰：“此人年老，不能服官，聊复塞责，以免连坐之累耳。”其人既经保举，即于里中具冠带、张盖、乘舆，其儿妇偶有小过，怒甚曰：“吾今己为官，当行官法。”集亲族杖之，其妇当夜缢死。父母讼之官，未及讯质而童生亦毙矣。
　　◎姜熊狱
　　姜如农采熊、鱼山开元既下诏狱，上诏卫臣骆养性、司臣梁清宏拷治。榜掠无所得谳，上出密谕一小纸曰：姜采熊、开元即取毕命。骆养性具奏，二臣当死，陛下何不付所司书其罪，使天下明知二臣之罚。若生杀出臣等，天下后世谓陛下何如主？又密言于诸大臣，而总宪刘公宗周上殿力争，自辰至午不肯退。上怒，少司马冯公元飚、都谏吴公麟征开陈大指，婉辞规劝。上心动，谕卫臣缴昨旨，于是姜熊始移刑部狱，杖一百。后首辅伏诛，有新参请释二臣，亦不许。甲申正月，闯贼猖獗，阁臣李建泰督师山西，上御正阳门行推毂礼，建泰请释二臣，上乃报可，谪戍。
　　◎冯涿州
　　冯涿州与内竖声气呼吸相通，怀愍帝每寄耳目于内竖，尽为蒙蔽。丁丑之狱，牧翁求救于涿州。一日，令内竖密报云：阁部温送布衣陈履谦葛布一端，又某日阁部温请布衣陈履谦、张汉儒小饭，久谈而出。于是怀愍帝遂动疑，而钱、瞿二公得生矣。其实无是事也。吁可畏哉！
　　◎庄廷钅龙
　　湖州庄廷钅龙，目双盲，不甚通晓古今。以史迁有左邱失明乃著《国语》之语，奋欲著书。其居邻故阁部朱公国祯家，朱公尝取国事及公卿志状疏草，命胥钞录，凡数十帙，未成书而卒。廷钅龙得之，则招致宾客，日夜编辑，为《明书》，书冗杂不足道也。廷钅龙死，无子，家资可万金。其父庸城流涕曰：“吾三子皆已析产，独仲子死无后，吾哀其志，当先刻其书而后置嗣。”遂梓行之，书凡百余帙，颇有忌讳语。本前人诋斥之词，未经删削者。庄氏既巨富，浙人得其书，往往持而恐吓之，得所欲以去。归安令吴之荣者，以赃系狱，遇赦得出，有吏教之，买此书吓庄氏。庄氏欲应之，或曰踵此而来，尽子之财不足以给，不如以一讼绝之。遂谢之荣，之荣告诸大吏，大吏右庄氏，不直之荣。之荣入京讼，诸大臣转奏，遂遣官至杭，执庄生之父及其兄廷钺等，并列名于书者十八人，皆论死。其刻书、鬻书并知府、推官之不发觉者，亦坐之。发廷钅龙之墓，焚其骨，籍没其家产，所杀七十余人。
　　◎盛符升
　　张御史星法疏参山东巡抚钱珏，盛符升密书报之。命未下而钱辨疏已到，即以盛书出首，并参山东大僚郭、赵仑等七人。郭降二级，赵等四人革职、拟流，张降二级留任，盛降三级，钱原品解任。郭初拟革，满中堂伊公力争得免。贤哉！盛符升老而无耻，以私一人故害诸大僚，所谓鄙夫不可与事君，信矣！
　　◎李忠毅
　　周忠介公被逮事，人艳称之。时江阴逮李忠毅公，亦有垂髫少年十人各执短棍，直呼入宪署，杀校尉。诸尉踉跄越墙逃，一卖蔗童子十余岁，抚髀曰：“我恨极矣！”遂从一肥尉后举削蔗刀脔其片肉，掷以饲狗。
　　◎袁忠愍
　　武定袁熙宇先生，讳化中，天启中官御史，劾逆阉，与杨左诸公同死诏狱，谥忠愍。余在山左询其祠祀，访其子孙，则百余年来未有专祠，子孙寥落，夷为村农。官斯土者，诚能留心表彰，用以慰忠魂于地下，且使邦人有所矜式，亦盛事也，书以俟之。
　　◎文三桥
　　文三桥先生见人止操吴音，常言南北一也，每见南人迁就北人，未闻北人迁就南人，不可解也。性超脱，游于分宜、华亭之间。一日过分宜，分宜曰：“三桥今日可在此饮酒。”先生曰：“今日徐存老已见招矣。”分宜作色曰：“难道徐存老的酒吃得，我的酒就吃不得么？”先生即拂衣起云：“明日来洗厨罢。”又尝往贺华亭他出，诸达官庄服以待，时盛暑，先生解袍以纱帽自扇。俄而华亭至，扇犹未已，华亭曰：“三桥热矣。”命童取一扇来，先生视扇云：“扇大佳，恐损坏，不若纱帽为凉快也。”意气放逸，旁若无人。
　　◎历下诗派
　　历下诗派，始盛于边尚书华泉，再盛于李观察沧溟。二公之后皆式微，施愚山督学山左，曾为沧溟立墓碑，梦其衣冠来谢。新城王司寇刻《华泉集》及其仲子习遗诗，又访其后裔，为言于当道，子以奉祀生，皆盛德事也。
　　◎陈演祖
　　陈演之祖名某，巡按辽东御史也。家本寒素，未生时，里中富室夜梦有人送匾其家者，署曰：“光禄。第其人有二子，皆诸生，以为科第可待也。未几，二子俱死，诸孙零落，鬻第于御史，会差辽东，卒于任，赠光禄少卿，去富翁作梦时已五十余年。后有司送匾其家，前梦始验。不知此事何急而预兆于五十年前，且所兆者乃死后之赠官也，奇矣。曩余在京师，闻尚书孙公之太翁云：顺治甲午科，邑中名儒梦解元为康忱，榜发，非是。越六十年，康熙甲午科解元乃康忱也，与陈氏事相类。
　　◎金丞相
　　金丞相石琚致仕居乡，闻司隶呵导过门即起立，客曰：“丞相何为如此？”公曰：“参军虽微，朝廷命官也，吾敢不敬。”载《玉堂佳话》。
　　◎沈石田
　　石田先生临殁时，适王文恪公罢相归，遣人问讯。石翁捉笔作答，书黄鹤白云四字，家人环泣曰：“形神离矣。”既乃成一绝句云：“黄鹤白云瞻宰公，此机超出万人中。门前车马应如海，先有心情问病翁。”字墨惨淡，盖绝笔也。又按，石田先生事见文文肃《吴中名贤小记》，耕石斋瞿氏刻本作“勇退归来说宰公”，似觉少健，但与当日情事不合矣。太仓王司寇误为吴文定公，不知文定捐馆在石翁之前，石翁有诗哭之。司寇与石田相去未远，失实乃尔，可见作史之难。
　　◎王梅溪
　　王梅溪先生忠义蹇谔，为宋名臣。因劾丞相史浩八罪，孙汝权实怂恿之，史恨刺骨，遂令门客作《荆钗记》以蔑之，其实玉莲乃梅溪之女，孙乃梅溪同年生也。史客故谬其说耳。又余少时，闻吾邑修葺东方殿，卸下大梁，梁上有某官孙汝权同妻玉莲字样，则似汝权又梅溪之婿，不知何说也。
　　◎女子叩阍
　　康熙二十八年，圣祖南巡视河，次淮扬。泰州女子蔡蕙上疏讼父冤，略云：妾闻在昔淳于缇萦为父鸣冤赎罪，汉文帝怜而释之，载之前史，千古传为盛典。今臣妾父被仇害，自逮狱以来，妾衣不解带，卧不登床，捐膏粉以谁施，弃绮纨而弗御，日夜悲号，吁天无路，每夕遥望宸阙，礼拜千余，于今三年，寒暑靡辍。唯祝玉辇南巡，妾父盆冤见日。今幸驾临淮海，是诚千载奇逢，妾愿效缇萦之故事，冒死鸣哀，伏唯天鉴。旨下两江总督，谳上，其父免死，改城旦。今山东聊城令蔡莅，即蕙弟也。
　　◎祝举人
　　崇祯中，浙西举人祝渊北游上谷，寓陈翁家。一日，与翁饮酒酣，忽发愤曰：“丈夫负此七尺，贵有传于后世耳。吾欲以诗文自见，则当世已有某某，度不能与争名。方今可为之事，惟上书救石斋耳。”石斋，谓漳浦也。明日，遂入京师，诣长安门上疏论救，予门杖，祝谈笑解衣，无恐怖色。监杖内阉曰：“奇男子也。”令轻其罚，真定梁金吾左右护持之，得遣戌。盖明季士人好名如此。
　　◎陆子高
　　陆子高初名冠孝，一云其字也。长洲人，赘于邑中孙氏。以常熟籍应试，登洪武甲戌榜进士，赐一甲第三名。及第对策忤权要，以冒籍劾奏，欲置重典。同榜九十八人拜疏，愿同宠辱。太祖义之，仅除名，家居著述。年至八旬卒，诫子孙以贡士名其墓。门人鱼侃为撰志铭，而旧志及《长洲志》皆轶之，曾志载之寓公中，亦非也。
　　◎僧大汕
　　朱相国《平涵涌幢小品》载其尝馆一贵人家，其人奉斋，一日，怒厨人，凡易十余品，俱不称意。朱笑谓之曰：“何不开斋？”近吴园次游广州，有僧大汕者，日伺候督抚、将军诸监司之门。一日，向吴自述酬应杂Ш，不堪其苦。吴笑应之曰：“汝既苦之，何不出了家？”座上皆大噱。二事颇相类，而吴语尤可味。
　　◎赵康敏故第
　　寿光赵康敏公故第为裔孙所鬻，屡易主矣，居者每见朱衣人辄病。后某官张姓者居之，初入宅，复见朱衣人悲叱咄，张设拜，遥谓之曰：“公子孙自不肖，不能守先业，此宅且数易主人，与某无与。公生为名卿，何不达而屡次见祟耶”？言甫毕，朱衣以袂掩面入壁而没，自是不复见。
　　◎蒋洪章
　　蒋绂字洪章，天顺间进士，知吉水县，以治闻。后不得志，解职归，精于医理，与桑某善。桑为通判致仕，年六十余，其夫人亦五十余矣，忽患病，医以为蛊。公切其脉，大骇，起而步于庭，良久更诊之，曰：“定矣。”请夫人人，乃举手揶揄。桑曰：“足下亦老无耻矣，嫂何病娠也。娠当男，至冬至举，亦银带官。与若等。”果生子，亦举人通判，如公言。
　　◎钱国辅
　　吾邑世袭锦衣百户钱国辅于癸未冬袭职，伊族公恶之，贻书于少司空陈益吾，云：此人小陈履谦也。亟发之出都，旧例锦衣必奉钦差，无部差之理。司空欲其速去，以部札与之往苏州催工部各项钱粮，邑中人助其路，费而行。后闯贼破都城，追各官赃，误认锦衣为世职，必有厚藏，无不夹追，多有毙者。国辅竟以南行得免，此可见祸福倚伏，彼下石者反脱人于厄矣。
　　◎刘巨塘
　　刘巨塘，令宜春，入觐时随众往祝分宜寿。值其倦，世蕃令门者且阖门，刘不得出。有严辛者，分宜纪纲仆也，导刘往间道过其私居，留之饭馔。已，辛曰：“他日望台下垂目。”刘曰：“汝主正当隆赫，乌用垂目为也。”辛曰：“日不常午，愿台下毋忘今日之托。”不数年，分宜果大败。刘适守袁州，辛方以赃二万滞狱。刘忆昔语，为减去赃若干，始得出狱，从戍。呜呼！如此仆者，识见过其主远矣。
　　◎王肯堂
　　万历已丑廷试，取吴道南为一甲第三。时金坛王肯堂为申、王两相至交，预为图鼎甲，计密订陛下下字一点针眼为信。适有鬻廷试卷者，一卷偶为稚子针下一眼，诸人皆弃之不用，其人减价求售，道南以其价廉售之。临试日，书至陛下，正当针眼，急涂浓墨，将下字一点盖之。既而两相遍照针眼，得吴卷，遂置一甲，他卷不复照视，王卷反置二甲。功名有定，于斯信矣。
　　◎斯孝廉
　　建昌斯孝廉始赴省试，梦神谓曰：“臬司掾某是汝座师。”醒大不乐，曰：“掾何为者，此不捷兆也。”已入省访之，果有是掾，因与往还。揭晓前一夕，监临以藩司掾填榜恐作弊，忽召臬司此掾入填名。至半，忽二广交争卷，一曰：“斯某卷好。”监临曰：“好。”掾遂填注。一曰：“某卷尤好。”监临曰：“果尤好。”掾曰：“已填斯某矣。”曰：“汝知是何斯字？”曰：“是斯焉取斯斯字。”监临曰：“莫非天定？”遂罢争。盖掾因往还熟姓名也。此与句容笪御史事相类，益信功名有定，不可强求矣。
　　◎王文肃
　　太仓相以子病，祈梦于忠肃坟，于公见梦曰：“公是当朝宰相，奈何问余？”太仓曰：“非为朝事，余一生清苦，认真不作亏心事，而儿病如此，是何罪业？”于曰：“公记得吝一单名帖失活二十七人之命否？”太仓默然，醒而追忆，有海商漂至，巡兵执以为盗，众皆怜之，请太仓往解，不应。又请一单名帖致兵道，终不应。二十七人者皆死。太仓矜名节，故知其冤而不为救。然力可为而不为，神固己罪之矣。
　　◎韩某
　　万历丙辰进士韩某，父为显宦，曾入一尼庵，见一尼色最丽，心动。他日以内人馈之饼，尼不知计，食之晕绝，韩趋入其庵，窃其衤日服以戏于旁。尼忽醒，觉其故，笑曰：“何至若是，晚当与君作伴耳。”韩信之不疑，遂去。顷之沐浴，对佛缢死。时韩尚无子，妻忽怀孕生男。稍长，聪颖殊绝，年十六举于乡。明年试春闱，一日捷音至，亲朋称庆。又一日，见家僮凶服号哭而来，询之则已死矣。韩痛绝，再苏，诘其死时状。僮曰：“公子将死时，忽发呓语曰吾岂真韩公子哉，乃某庵尼僧托生其家，受他恩爱几年，以偿夙冤，今得请于帝，斩其嗣矣。韩闻此语，惊恨而卒。
　　◎李太青
　　金沙李太青为诸生时，读书姑宅。有婢娟媚，李私狎之，许以他日贵当置偏室。崇祯癸酉，李登贤书，婢以实告姑。姑喜，将资奁具以待。李赴公车，有日来谢姑，复与婢拳拳再订，群以为盟必践也。比甲戌李冠南宫，与妻谋之，妻大憾，遣人诘责姑，李不能禁，婢遂自经死。李官礼曹，当入直，辄私携妾扮家童入宿禁省。一日，忽见前婢披发过其前，李不之儆。漏三下，方与妾交媾情浓，忽内传他旨呼李，李心虚，以为携妾事泄也，遂脱阳死妾腹上。人以为婢索命云。
　　◎汉阳生
　　汉阳诸生蔡某，小试甚利，后值场期不肯入。友人强之再三，乃曰：“吾少时读书某处，邻有好女，每浴时辄隙而观之，自是每入场，双目辄朦然不见，出则如旧。”
　　◎张太岳
　　江陵在位日，有献玉美人者。江陵示其私人曰：“天下果有姣好女子若是者乎？”其人曰：“愿为师相觅之。”因遍处物色，半年始得其人，售以八百金，厚其装奁，护送至京。江陵嬖之甚，称为九太太，由是怠于政事矣。江陵素患热症，毒发于顶，虽严寒不戴暖耳，惟入朝则暂戴焉。至是，屡服暖补之剂，毒复发。又服阴凉之剂以散之，遂患脾泻而死。呜呼！江陵权势薰天，一旦无禄陨世，泡影灭而冰山摧，皆由一女子致之。可畏哉！可鉴哉！



　　●卷三
　　◎汤先生
　　汤潜庵先生课子读书，尝至夜分不辍。曰：“吾非望汝早贵，少年儿宜使苦，苦则志定，将来不失足也。”又云：“教子弟只是令他读书，他有圣贤几句话在胸中，有时借圣贤言语照他行事开导之，便易有省悟处。”
　　◎陆先生
　　陆稼书先生尝述其封翁语云：贪与酷皆居官大戒，然贪而酷人皆知恶之。若自恃廉谨而刻以绳人，人慕其风节，竞相仿效，祸不可言矣。
　　先生又云：一切刑名、钱谷，务持大纲，无益繁文俱宜省去，多一番驳诘则多一番需索，多一番提解则多一番拖欠，胥吏所深喜而小民所深恶也。
　　◎朱平涵
　　湖上朱平涵相国尝云：灼龟起课，得佳兆未必佳，得凶兆未必凶。且如本佳而得凶兆，豫先愁这几日。本凶而得佳兆，日后失望烦恼更甚。真名言也。
　　◎魏环溪
　　魏环溪曰：“居官者，何人不择吉任事，而升者升，降者降，黜者黜，死者死，未尝皆吉也。娶妇者，何人不择吉成婚，而寿者寿，夭者夭，孕者孕，绝者绝，未尝皆吉也。类而推之，诸事皆然。无他，君子则吉，小人则凶，理也。周以甲子兴，商以甲子亡，非明验乎。”
　　◎宋太宗
　　太宗尝谓宰相曰：“流俗有言，人生如病疟于大寒大暑中，过寒暑迭变，不觉渐成衰老。苟不竞为善事，虚度流年，良可惜也。”
　　又《唐摭言》载杜牧对酒诗，亦有“人生如疟在须臾，何乃自苦八尺躯”之句，与此同意。
　　◎沈文端
　　沈文端公生日，神宗遣使存问，从弟某语公曰：“兄位宰相，蒙恩存问，而子姓济济，可谓盛矣。”公愀然久之，曰：“弟以为盛，吾方忧其衰耳。”弟问故，公曰：“吾乡宋立庵太宰家法可敬，彼方当贵盛，吾家不及也。顷立庵生日，吾预其家宴，座中子弟数十人，不闻饮啖声。昨吾生日，见诸子弟饮啖不顾长者，家法如此，是以知其衰也。”
　　◎又
　　尝见文端公家训，一则内云：家下凡百，俭素恬澹，不要做出富贵的气象，不惟俗样，且不可长久，大抵盛极则衰，月满则亏，日中则昃，一定之理。惟有自处退步，不张气焰，不过享用，不作威福，虽处盛时可以保守。我今虽做热官，自处常在冷处，必不肯多积财货，广置田宅，使身终之日，留此争端，自取辱名尔。已知持满之道，只愁一向做得门面大了。为今之计，要减些田土，损些受用，衣服勿太华美，器用宁可欠缺，留些福量遗与后人云云。真至理名言也！
　　◎张太宰
　　阳城张太宰藐姑寄子书云：“刻下父母俱存，大小无恙，光景已佳。但日中则昃可奈何，每念及此，通身汗下。目下只当求一安身立命之处，势焰时如此，凄凉时亦只如此，任四时寒燠温凉，而一元之气寂然自在。尔父子当思吾言。”此书字字药石，可与伏波诫兄子书参看。
　　◎顾亭林
　　《亭林集》有规友纳妾书，读之颇有味，内云：董子曰君子甚爱气而谨游于房，是故新壮者十日而一游于房，中年者倍新壮，始衰者倍中年，中衰者倍始衰，大衰者以月当新壮之日，而上与天地同节矣。某年五十九，未有继嗣。在太原遇傅青主，浼之诊脉云尚可得子，劝令置妾。遂于静乐买之，不一二年而众疾交侵，始思董子之言，瞿然自悔，出而嫁之。尝与张稷若言青主之为人大雅君子也，稷若曰：“岂有劝六十老人娶妾而可为君子者乎？”愚无以应也。又少时与杨子常先生最厚，子常年逾六十，素有目眚，买妾二人，三五年间目遂不能见物。得一子，已成童而夭，竟同伯道。此在无子之人，犹当以为戒，而况有子有孙又有曾孙者乎！先生之言，真药石也。
　　◎颜光衷
　　颜光衷曰：“谚云公门中好修行，盖公门人下接民隐，上通官情，艰苦孤危之时扶持一分，胜他人方便十分。宽假一次，胜他人方便十次。”此与王心斋见诸掾吏惟云“心地好，前程保”之言，若符节也。
　　◎董尚书
　　董尚书浔阳家甚富，凡衣冠过宾，无不延礼厚赠者。其孙礼部青芝，工于诗、字，往往以手书扇轴及诗稿赠人。尚书闻之，曰：“以我家势，虽日以银币为欢，犹恐未塞人望，柰何效清客行事耶？且缙绅之家自有局面，岂复以诗、字得人怜乎？将来破我家者，必此子也。”
　　◎刘忠宣
　　刘忠宣公自作《寿藏记》，内云：士大夫家子弟爱其父兄者，俟其身后，必求名儒大笔铺张其行业，以志于其墓。作国史者，亦或凭而采之。子无似承祖宗世泽，窃科甲官禄，前后四十年。在家在邦，无一事可述以传者。万一后人私乞所亲，讠参言以误名笔，纵可欺入，独不自愧于地下耶！用是自述平生履历，书而勒诸石，归付儿等藏之，以俟他日。呜呼！以公之盛德，大业照耀史册，犹自谓生平无一事可述，真足愧天下后世之谀墓者矣！
　　◎又
　　同寮会饮，有誉威宁伯之才美者。刘尚书时雍云：“人皆谓王世昌智，以予言之，天下第一不智者，此人也。以如此聪明，如此才力，却不用以为善。及在显位，又不自重，阿附权官以取功名。名节既坏，而所得爵位毕竟削夺，为天下笑，岂非不智而何！”坐客为之肃然。
　　◎沈文昭
　　沈布衣鉴记览博洽，放言自废。或问曰：“今之居大位享大福者，未必有学问。有学问者，每多贫贱无福。何也？”沈云：“有学问便是福，何必富贵？”老僧惟寅尝云：“读书要有福，无福者读书不成。如人家子弟有志读书，若无衣食之忧、户役之扰、疾病之累以夺其心，便是有福。纵使无忧于衣食、无扰于户役而身常有疾不能遂志，即是无福。”此等议论皆有理。
　　◎徐翁
　　太仓陆公容登进士，观政工部。父执徐翁孟章谓曰：“仕路乃毒蛇聚会之地，君平昔心肠条直，全不使乖，今却不宜如此。坐中非但不可谈论人长短得失，即论文谈诗亦须慎之。不然，恐谤议交作矣。”陆初不以为然，后为同年所中，乃叹徐翁之言不妄。
　　◎冯钝吟
　　冯钝翁云：“为子弟择师，是第一要事。慎无取太严者，师太严，子弟必不令。”又云：“子弟不可把世间刻薄事教他。”皆至言也。
　　◎薛文清
　　薛文清尝言：吾居察院中，每念韦苏州“自惭居处崇，未睹斯民康”之句，惕然有警于心云。
　　◎章枫山
　　章枫山云：吾尝处困，颂伯夷叔齐饿于首阳之下，民到于今称之，便警拔不为穷所挠。
　　◎贺相国
　　江夏贺相国致子侄书云：据今日耳目观听，岂不谓逢圣阁员矣。乃逢圣自有根本，不可忘者。高曾以上，事不及知。先大父、大母，嘉靖乙巳度荒年，三日仅黄豆一升。岁除，一母鸡易米二升五合。使逢圣今日不念，是自绝其祖父母之泽也。先中宪亦贫，诸生授馆四十年，每岁正月六日始至十二月二十四日止，一领青衣，直布坐处方方一块蓝色。先恭人让居于婶，周旋数尺陋室中，下湿上漏，炊爨即在床前，烟薰眼泪，逢圣哽咽不能书。今日不念，是自绝其父母之泽也。即逢圣，戊戌馆于钟祥，己酉馆于嘉善寺，或御冬以，或六月荐草。癸卯揭晓，则先日绝粮；丙辰报至，则深夜丐酒。今日不念，忽作两截人，是自绝其子孙之绪也。念之若何，亦曰罔敢作孽而已。不作孽若何，亦曰救得一物是一物，救得一事是一事而已。救之若何，亦曰服膺先中宪之训，饿死事小，家中没饭吃切不可错动了念头而已。不错动念头若何，亦曰公门无一事之干，本宅无生事之仆，钱粮无分毫升合之逋欠，马递、水驿不往索一骑一舟，山场、湖地不讨管一尺一寸，大江上下无营运装载之船，其或非意相加，则力诫子孙，闭门谢过而已。此极猥琐事，逢圣何胪列。乃尔先正有言，孝子一步不忘亲，积之成大孝。忠臣一事不顾私，积之成纯忠。廉官一铢不苟拾，积之成清白。烈女一笑不闻音，积之成贞节。天下事皆起于微成于慎，微之不慎，星火燎原、蚁穴溃堤，吾畏其卒，故怖其始也。
　　◎高侍郎
　　淄川高侍郎珩，少时与兄解元玮公车北上，谒尚书张公延登。公言：“君辈少年登第，不啻登仙。老夫少年，意气亦尔。今老矣，回忆五十年中功名官职，都如嚼蜡。更数十年，君阅历当自知之。”后高晚年忆尚书之语，慨然赋诗云“翘车北指五云边，绪论追陪岂偶然。晚节功名如嚼蜡，少年科第似登仙。旷怀久已推先辈，微语还堪悟后贤。毕竟山中煨芋好，十年宰相亦堪怜。
　　◎忍庵先生
　　吾宗忍庵先生，即少司农灏亭之父。生平规言矩行，尺寸不苟。灏亭上公车，先生绘像付之，并书其后云：余息交绝游几二十年矣，每念先御医公受世庙殊恩，清卿公生食显禄、殁蒙恤典，而为之子若孙，未能奋身图报。太王父暨王母邱垅皆在京师，缺然展扫，有身具心，岂敢忘君父哉！顾自审非名场中人，遂早甘熟歇。今吾儿邀天之幸，得上公车，稍可伸北阙南陔之思矣。余犹以身颓家窭，难共长征，而舐犊引雏，情不能割，特绘小像，付以相随，如时见我面，时闻我语。当自爱其鼎，勿同乎流俗，惜此七尺，保此方寸，以为报国绳祖之本，庶能慰老人之怀。切念吾儿，如玉无玷，如器无缺，如女子未字，诚不可不慎也。至若纵浪之饮，狭邪之游，知吾儿从未误犯，今即少年客旅，亦必遥忆老人，更不忍以身行殆第。或虑高明之友相奖风流，情难自持，不免失足，设当尔时，急展此卷。如有怒色，即婉谢友人，云老父在，不敢从耳。又当知予此身得至今日者，以少时绝无娈童、季女之溺，每过自坚忍，故能留此须眉余白于人间。此像为谢文侯笔，先曾为余作一帧，乃不数年而忽皆杖焉。若曰：“此老已六十矣，甚能警余，吾儿其念之。”
　　◎徐中丞
　　苏抚徐公士林尝疏奏买谷事宜，内云：为政贵于持平，民不可累，官亦不可累，立法期于尽善，官受其累，民亦必受其累。余每三复斯言。
　　◎张篑山
　　张篑山《王山随札》内云：王山笋类多苦，烹之亦有真味。又产苦菜，浸之一宿，饥来啖之，颇胜园蔬，然以苦多为人弃。人生营营，无日不苦，日在苦中，安之若饴。至饮食细故，非刀俎物命，便不可下箸，安得携此二苦味令饱尝耶？
　　◎杨石斋
　　杨石斋廷和当国时，一弟为京卿，二弟为方面，诸子布列，在位济济。其子用修先生廷试第一，人皆贺之，公颦蹙不自安。人问故，公曰：“君知傀儡场乎？如方奏位时则次第陈举，至将阕则尽出傀儡于场，此曲终时也。人家气数有限，今尽发泄如此，人以为我宗之庆，我忧方大耳。”未几果验。
　　◎先太仆
　　先王父太仆公答友书云：弟自去年至今，勉强度日，不饿耳，不能饱也。穷巷杜门，不交一人一事，惟以砚北之身与丹黄为伍。《读诗质疑》已六易稿，尚未成书，今始卒业。又于其间批读《庄子》一部，《楚词》一部，《国语》、《国策》一部，《楞严经》一部。所以汲汲如此者，盖以年逾知命，一事无成，读书无益于身心，学道未忘乎尘俗，加以神色耗减，精气消亡，而视茫茫，而发苍苍，恐遂汨没，草木同腐，庶几假灵先圣，益我神明，以炳烛之勤为桑榆之补。如或我材可用，则将取诸其怀。或者老此终生，亦可乐而忘死。水到渠成，固骠姚之天幸。道尽途殚，亦李广之数奇。观此可以见先王父读书之勤，襟期之旷矣。
　　◎先文靖
　　先文靖未遇时，读书道院，署所居室曰“夔龙事业山中养，孔孟文章心上求。又尝著《读书词》云：夜深人静，悄正一轮明月天心高照。漏声不到乡村里，风走花阴犬叫鸭。炉香袅抚绿绮，一番新调弦指外，流水高山，鹤梦树头。惊觉曲终，顿起闲愁恼怪。白屋青灯，故淹年少，仰天长啸，那些个金马玉堂难到。文林虎豹，毕竟是养成牙爪蚤。难道万卷诗书，让人探讨。盖尔时所负已不轻矣。
　　◎莲池大师
　　大师尝云：工夫最忌拣择，有志于学者，只是一个正念常在胸中，逢静也如此，逢闹也如此，凭他静闹变迁而我这个念头断无移易，如此方无间断，谓之善做工夫。如必嫌喧取静，则境界恐无有静之时，亦无有静之处。学人但患志不猛烈耳，志一猛烈，则何之不可。又云：七十古稀，百年能几。今此暮景，正宜放开怀抱，看破世间如一场戏剧，何有真实。此是智慧中人大安乐、大解脱法门也。
　　◎清净真人
　　施济非贫士所□□□□□□□阻人为恶，在我不过口舌之劳，而人蒙无限之福，便是莫大阴功。无益之书不必读，无益之戏不必为。有事则干之，务要忠厚存心，利益民物。无事则清心静坐，念念对越上天。古圣贤惩忿窒欲四字，决定离他不得，和以处众，宽以乐群，寡言以养德，常定以安神，一切恶习荡涤殆尽，便是在世仙人。
　　◎袁了凡
　　昔有儒生数辈谒中峰和尚，问曰：“佛氏论善恶报应如影随形，今某人善而子孙不兴，某人恶而家门隆盛，佛说无稽矣。”中峰云：“凡情未涤，正眼未开，认善为恶，指恶为善，往往有之。不恨己之是非颠倒，而反怨天之报应有差乎？”众云：“善恶何至相反？”中峰令试言其状，一生谓詈人殴人是恶，敬人礼人是善。中峰云：“未必然也。”一生谓贪财妄取是恶，廉洁有守是善。中峰云：“未必然也。”众人历言其状，中峰皆不谓然，因谓问，中峰告之曰：“有益于人是善，有益于已是恶。有益于人则殴人詈人皆善也，有益于己则礼人敬人皆恶也。是故人之行善，利人者公公则为真，利己者私私则为假。又根心者真，袭迹者假。又无为而为者真，有为而为者假。皆当从心源隐微处默默洗涤，默默捡点。



　　●卷四
　　◎成文穆
　　大名成文穆公拜相后大修宅第，购得民居，有树贞节坊者，令勿毁，遂低一隅。其子青坛大拜后修家庙，有前明陈少卿坊，适当辟门之冲，当毁。其后人式微，召而告之曰：“吾亦故家也，讵忍坏故家之棹楔。”遂改辟门，并新其坊，人称两世厚德。
　　◎葛征奇
　　吴梅里本泰应癸酉京兆试，其卷在同邑葛征奇房中。己入彀矣。拆卷时，知为同邑也。大主考方逢年谓葛曰：“自忖胸中无疚则填，否则黜可也。”葛曰：“此生年已六旬，且赤贫，某虽与之同社，以年长，实师事之。若以同邑避嫌，是锢此生以全已之功名也。”竟填之。次年甲戌联捷，识之以见葛公之忠厚焉。
　　◎文待诏
　　有以书画求文待诏鉴定者，虽赝必曰真迹，所以周全贫士也。前辈存心忠厚如此。
　　◎王司寇
　　通州邵潜潜夫，万历间诗人也。入国朝，年八十无子，苦徭役。时新城王司寇、阮亭司、李扬州按部至通，诘旦，首谒邵。邵所居委巷，乃屏舆从，徒步而入。邵曰：“适有酒一斗，能饮乎？”新城欣然为引满，流连移晷始别。州牧闻之，立除其役。
　　◎李梅崖
　　梅崖李公为井陉道日，陆稼书先生任灵寿县令，来谒，公开中门，以宾礼接见，迎送至门，未尝以属员待也。公三次荐陆于朝，而陆见公止称晚生、荐主。且曰：“昔魏环溪先生曾叨荐拔，而未尝称为师。若于公有异，恐无以见魏公地下，故敢如此。”公甚有喜色。有邑令邵嗣尧者，公曾脱其死罪。后陆、邵俱行取为御史，公罢官居京师，二君往来无间。忽有要路为于养志夺情事，托邵致意于陆，求勿言。陆即举劾其非，要路衔之，并归咎于邵。邵无以自解，遂众辱陆于朝班。次日，邵谢绝李公曰：“门生甘作负心人，不复迹及师门矣。”公笑而谢之。迟日，公会陆先生，先生绝不言及。公微问邵事，先生曰：“彼无他故，不过要做官耳。”微笑不更有言。即此一节，公之虚怀礼贤，与陆先生之涵养不校，俱非世人所及矣。
　　◎文德翼
　　文德翼，德化人，进士，为嘉兴府推官。有属吏，粤东人，馈端石。发之，白金也。封函如故，谢之曰：“汝砚不可磨墨。”却之，其介而近人如此。
　　◎周秋部
　　华亭周秋部茂源以恤刑驻节雪苑。有山人得罪别驾者，别驾盛怒，欲加以刑。山人仓卒中托言：“我，秋部挚友。”冀缓其责，实未尝谋面也。别驾诣秋部问之，秋部曰：“此余生平好友，幸君相谅。”山人得无恙。一时推为长者。
　　◎青质夫
　　青文胜字质夫，蜀大宁人也。洪武间，以贡士为龙阳县典吏。龙阳故滨洞庭，岁罹水患，田去赋存，计年征三万七千有奇，民窜徙，无以为生。公愀然悯之，乃诣南都奏闻，疏三上，不报，遂自经于登闻鼓下。明太祖嘉其忠，诏免龙阳租二万四千余石，永不起科。龙民思其德，立祠以祀，匾曰忠惠。后蒙恤典谥惠烈，至今祠额犹新云。
　　◎沅江谯氏
　　沅江谯姓，其家自正德年间，初祖大相，勤俭醇厚，睦族洽邻，生子三人，同居共爨，递传至七世未分，所著有家训四则，食指百余人。严肃和顺，靡有间言。雍正十年，当事者以状闻。天子亲书“世笃仁风”匾额以旌之，迄今又越两世矣。
　　◎翁蓼野
　　余同年友翁蓼野，其尊人大环先生于康熙壬申岁探亲赴粤西，仲冬四日，舟次湖南之新塘站。有句云：霜浓古寺钟开处，一点空明透佛灯。次夕，忽失所在。同舟人物色之不可得。信至家，邬太夫人痛哭不欲生，卜之神，得谶焉，曰：扁舟风雨泊江关，兄弟相看梦寐间。已分天涯成死别，谁知意外得生还。时蓼野尚未离襁褓也。未几，邬太夫人亦殁。蓼野兄弟稍长知状时，抱持相对哭，既而相谓曰：“予兄弟乃不如曹氏一娥耶？”惘惘出门，重趼裂趾，冲冒毒雾，流离楚粤间。其伯姊遣人要归，倚门哭之曰：“父亡遗两弟，今两弟安遗？其踵前祸而甚之也。”已而蓼野兄弟俱有子，且喜且悲曰：“今而后可不反顾矣。”遂兄弟偕出，复于衡永间遍访，道路哀之。有祁阳民郑海还者，告以瘗处，且曰：“余故弟海生，于是年生子，走告其外家。渡江，溺格于败苇祖苇中，先有一人僵矣。踉跄归告，余乃偕往，择阜而瘗焉，此是也。”出遗钥为证。蓼野兄弟不识也，考其地则距新塘不远，考其时则郑子庚可稽。遣善走者证钥于伯姊，越三月，携锁还，报牡牝吻合。乃信瘗者之为大环，而生还之谶于是乎验矣。谓非蓼野兄弟纯孝之所感哉！蓼野名运标，癸卯成进士，今令武陵。其兄号楫山，先卒。
　　◎李孝女
　　鹿邑李孝女，次居三。父麒生与族人挺九及础隙，挺九以麒生四女无子，嗾础率子兆龙殴之几死。女闻，手刃杀础。妇始舁父归，父曰：“我以无子致此。”呼天者再而绝。女痛父言，遍以状告，挺九许之金，求解此狱。诱女誓神前，拜未起，口啮其面，抽佩刀刺之，不中。交讼之官，官直女，问础罪当死，余分别予杖。础惧罪，缢死，兆龙亦以创重死。女以元凶漏网，浼父友郭岩、郭维振偕之京，徒跣披发，泣登闻鼓下。直鼓者哀其志，送河南鞫之。当路疑其与二郭私，终以女辞切不能蔑，而维振竟以拷掠死。女后病狂，死九日复起，曰：“罪人斯得。”俄传挺九死矣。乃以礼葬父，养其母，终身不嫁。为母殖螟蛉二，皆为聘妇。母卒既葬，乃为弟纳室，嫁其妹，亲祭维振墓，树之碣，以亲墓嘱弟。遂自经死。仇子乘人乱，破棺戕其尸，殓已经旬而血涌不止，仇子亡，捕卒不获。
　　◎吴仲缨
　　江阴吴仲缨，名汉一二侯之裔也。论交击剑，以豪杰自命。文文肃、钱口口诸公咸推许之，与先高祖为布衣交。崇祯间，先高祖筮仕申阳，邀公佐幕。时流氛冲斥，凡攻守谋画，多与商确。杀贼战胜，飞檄露布，半出其手。鼎革后每谈往事，辄须髯猬张，声泪俱下。贫老无子，寄居荒村以殁。
　　◎吴门贫妇
　　吴门一人家有妻子而极贫，除夕，破衣冒雪出门借贷，莫有应者。怅然而归过一富贾之门，见有人门首凿银，若有物触其身者，归家垂首太息，湿衣淋漓。妻提其衣，破缝中银半锭坠地。妻疑其盗，诘责之，其人指天自白，既而思之，此岂富贾之所遗乎？向者若有物触我。妻令还之，其人有难色，强之往，则门已闭矣。扣而告之，富人熟视曰：“君当于此过除夕。”其人曰：“我饱而妻饥，我不忍也。”富人曰：“我己计之矣。”即以钱米馈其家，妻不受，富仆具其实，乃受之。其人遂留饮富家，富人曰：“君有子，新正三日可偕来过我饭，勿爽约。”至三日往，富人曰：“君之子甚佳，异日必成立。况君信义如此，决非长贫贱者。我有弱女，愿为君子配。此店中五千金，即以授吾婿，君可迁居于此矣。”出管钥付其人而去。富人固贤，乃窭人之妻则真烈女也。士有不耻苟得者，独何为也耶？
　　◎朱良吉
　　常熟支塘里民朱良吉母钱氏，年六十余，病将死。良吉沐浴祷天，以刀剖胸，割取心肉一脔，煮粥以食母。母寻愈。良吉心痛，就榻，不可起。邻里为裒财，命道士醮告神明，祈阴佑之。邑人俞浩斋闻而过其家，视良吉胸开疮裂几五寸，气腾出，痛莫能言。俞为纳其心，以桑白皮线缝合。未及期月，已无恙矣。此事在延乙卯冬，陶九成曾述之以劝世。迄今数百年，旌门之典未加，亦阙事也。
　　◎蒋仁伯
　　蒋安字仁伯，其弟懋犯法，当戍开平。安时为诸生，去巾帻，诣御史，谓懋弱不任荷戈，且老母所钟爱，不若安往得为国家效犬马，且以慰老母余年。御史义而许之，后以老代归，子孙渐显，忠烈公即其曾孙也。
　　◎章韶凤
　　章格字韶凤，尝为刑曹，平反书生王某狱。王后贵，知应天贡举，谋所以报。格戒二子勿应试，人以此重之。弟律守保定，律父故有憾于保定之贵人，其子劫姑财，人谓律且甘心焉，律叹曰：“三尺非修怨具也。”其子得减死。
　　◎狄云汉
　　狄云汉任临清通判，自免归，无宅以居。沈石田为作买宅，疏栖数椽于山，述扁曰乾坤一草亭。每闭户断炊，吟啸不辍，好事或馈之，非其义不受也。邑令杨子器为置田二十五亩于湖ヂ，因戏自号曰余夫，旋亦废之。
　　◎钱海山
　　钱海山，邑绅之豪横者也。以盗案发觉破家客死。然有一事可记。海山年已向迈，曾娶艾妾，与其女皆二八之年。定情之夕，其女在侧，海山忽念，我女方择佳婿而此女事我老人，未知税驾何所。即迁卧他所，认妾为女，嫁吴门吴生，发甲执子婿礼。海山籍没后，依之以终。
　　◎桑民怿
　　桑民怿宦归后不免饥寒，疾且殆。有直指使者按部，与君旧契，殷勤临视。适豪家狱急，属为居间，愿奉数千金为寿。君虽衾稠不掩，竟坚拒之。此非文人所能也。
　　◎先文靖
　　先文靖归里后，周恤姻族倍至。又念人数繁多，所施或不能遍，置田数百亩，设义庄一所，岁量所入资给。又裒里中童儒为义塾，延师教之，并资其衣食。尝构小楼于室之东北隅，既落成矣，宾朋酒酣，相为颂祝。公忽愀然曰：“吾向实不察斯楼栋所直适邻居之中，堪舆家所忌，设邻有疥癣灾，吾实贻之矣，吾居此何安。”即命撤楼，更其楹南向。其抑已便物，类如此。
　　◎又
　　宣城刘仲达《鸿书》载世庙阅海忠介疏，时喜时怒，批云：这畜有比干之忠，但朕非纣也。留中者久之，后有所激，下阁票拟，华亭拟以毁谤君父，决不待时，传首天下。常熟力争，乃改拟秋后处决，世庙从之。是岁，以圣寿六{央衣}停刑。至冬晏驾，忠介得免。此一事，国史、家乘皆失之，想当时纶扉之地，潜移默夺，华亭固不肯归美于人，先文靖亦不以告人也。闻文靖先曾救杨忠愍公，此二事足千古矣。
　　◎先中翰
　　张大复《笔谈》载，严中翰道普不务能容名，而客有登其座者，如饮醇醪心骨俱醉，如啖哀梨喉吻欲仙，殆是真性与情表其如里也耶？山人金雅少素负惊人之癖，而多酒，过至中翰所，脱帽岸帻，箕踞自便。坐客讶之，而中翰礼意如平时。一日不见，辄候无恙于山人，馈遗勿绝。予尝与山人语，温温耳，而觉其中有不能自吐之块垒，被酒辄发，中翰心知其非酒过也。惟真感真，惟真忘真，不亦信夫。此一则，亦可见先中翰生平大概。
　　◎先邵武
　　族祖邵武太守，号天池有道人也。年三十五子，纳妾二人，皆陋。一日过姻家，见侍女年且及笄而尚未蓄发。询其故，主人对以素喑，即蓄发，孰收之？公恻然，谓第使蓄发，吾将以为妾。其人以为戏，未信，复为申约，卒娶之。文靖闻之，喜曰：“儿合天道，必有后。”后三妾皆生子。
　　◎尤翁
　　长洲尤翁开质库，岁暮，闻外哄声。出视，则邻人也。司事者前诉曰：“某将衣质钱，今空手来取，反出詈语，有是理乎？”其人不逊，翁命捡原质，得衣帷四五事。翁指絮衣曰：“此御寒不可少。”又指道袍曰：“与汝为拜年用，他物非所急，留可也。”其人得二件，默然而去。是夜，竟死于他家，涉讼经年。盖此人负债多，已服毒，知尤富可诈，既不获，则移于他家耳。或问尤翁何以预知而忍之，翁曰：“凡非理相加，其中必有所恃。小不忍则祸立至矣。”
　　◎汤文正
　　吴门徐枋，文靖公子也。隐居灵岩山，四十年未尝入城市。汤文正抚吴，屏驺从访之，枋不出。公久立其门，枋终不肯见，时人两高之。
　　◎吴文恪
　　吴文恪公讳讷，以荐举历官副宪。正统间老疾，乞休里居，逡巡约敕，若未尝有势位者。尝徒步出城，遇负薪者辟易道左，曰：“贱辟贵。”公亦引却，曰：“轻辟重。”长老至今传道之。余谓文恪固贤，负薪者亦可谓之知礼。近世贵贱无等，舆台厮养视缙绅如等夷，猝然相遇，不惟不让，且加亢焉。如负薪者，可易得哉！
　　◎李文安
　　李文安公讳杰，以宗伯乞休归。会刘瑾诛，诏起才望为瑾厌抑者。吏部首荐公，公闻之，自循其所服玉带，语子弟曰：“书生初眼谓何，今得此已足矣。卧田庐，与亲旧欢乐，谈说平生，不亦善乎。若漏尽夜行，恐有后悔。”卒不起。
　　◎鱼盛二公
　　自明迄今，吾邑之称廉吏者，以鱼、盛二公为首。鱼讳侃，字希直，由进士历开封守。断狱如神，苞苴屏绝，人拟之包孝肃。秩满乞归，每断炊病卧寒衾，雨溜湿床席。家人进粥，曰：“清官亦知有今日耶？”公夷然自若也。盛讳赉汝，字以善，由举人历汉阳守。所至有声，被诬免归家居，田一区，宅一廛，有以自守，老益贫困，或劝其干有司。公曰：“缙绅仰面望有司颜色请求受谢，譬如行乞也，吾不能。”呜呼！如二公之贤，虽古循吏何以过，而《明史》不载其姓名，其何以廉顽而立懦乎！余故列之，以志高山之仰云。
　　◎李远庵
　　李远庵居官清苦，常俸外不取一文。郑晓出其门，同官南京数年，岁时一寒温而已。一日，侍坐既久，有一布鞋在袖，逡巡不敢出。远庵问袖中何物？郑曰：“晓妻手制一布鞋送老师。”远庵取而著之，生平受人物，仅此而已。
　　◎魏琦
　　京师魏孝廉琦与山东毛相国相善。相国归，寄箱二只于家。孝廉即命置堂庑下，亦不知所贮何物。至十四、五年，相国殁，孙来袭荫，始索之。问箱在何处？孝廉指庑下示之，孙意弃掷若此，必无长物。既发，内贮金千余两，亦有札记其数，无不大骇。孝廉曰：“若知有此，即置秘室，吾卧不稳矣。”
　　◎刘南垣
　　尚书刘南垣请老家居，有直指使者以饮食苛求属吏，郡县患之。公曰：“此吾门生，当开谕之。”俟其来，款之曰：“老夫欲设席，恐妨公务。欲留此一饭，但老妻他往，无人治具。家常饭能对食乎？”直指以师命，不敢辞。自朝至午，饭尚未出，直指饥甚。比饭至，惟脱粟一盂，豆腐一器而已。各食三碗，直指觉过饱。少顷，佳肴美酝罗列于前，不能下箸。公强之，对曰：“已饱甚，不能也。”公笑曰：“可见饮馔原无精粗，饥时易为食，饱时难为味，时使然耳。”直指喻其训，自后不敢以盘飧责人。
　　◎徐翁
　　徐翁宣城尚书，元太父官典史，以忤巡按被责，白免归。督尚书兄弟发愤为学，相继登第。尚书选得某府推官，即直指之家也。心私喜，临行置酒，戚友毕集。候翁出称觞，翁称疾卧不起，尚书人跪问故。且言：“此行冀得报怨，何反不乐为？”翁曰：“此吾所以病也。吾为小吏，当日诚不为无过，但直指稍过当耳。且缘渠朴责，激而罢归，教子以有今日，则直指乃吾恩人，非仇也。汝思报怨，吾所以病。汝往，当以吾言开心告之，尽捐夙嫌，是吾子也。否则非吾子也。”尚书唯唯，翁乃起，尽欢而罢。时直指家居，闻尚书来，恐甚，郊迎尽礼。尚书述父命，自是情好遂洽。
　　◎瞿兴嗣
　　瞿兴嗣遇歉岁，有窭人来籴粟，受其钱五千，阳忘曰：“汝十千耶？”倍与之粟。凡负贩者，必多偿其直。家人怪问之，嗣兴曰：“彼胼胝手足以求升合利，吾忍与较耶？”

 
