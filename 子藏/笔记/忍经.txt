忍经
	原序
忍乃胸中博闳之器局，为仁者事也，惟宽恕二字能行之。颜子云“犯而不校”，《书》云“有容德乃大”，皆忍之谓也。韩信忍于胯下，卒受登坛之拜；张良忍于取履，终有封侯之荣。忍之为义，大矣。惟其能忍则有涵养定力，触来无竞，事过而化，一以宽恕行之。当官以暴怒为戒，居家以谦和自持。暴慢不萌其心，是非不形于人。好善忘势，方便存心，行之纯熟，可日践于无过之地，去圣贤又何远哉！苟或不然，任喜怒，分爱憎，捃拾人非，动峻乱色。干以非意者，未必能以理遣；遇于仓卒者，未必不入气胜。不失之偏浅，则失之躁急，自处不暇，何暇治事？将恐众怨丛身，咎莫大焉！其视吕蒙正之不问姓名，张公艺九世同居，宁不愧耶？愚因暇类集经史语句，名曰《忍经》。凡我同志一寓目间，有能由宽恕而充此忍，由而至于仁，岂小补哉！
大德十年丙午闰月朔古杭蟾心吴亮序
	正文
	《易损卦》云：“君子以惩忿窒欲。”
	《书》周公戒周王曰：“小人怨汝罟汝，则皇自敬德。”又曰：“不啻不敢含怒。”又曰：“宽绰其心。”
成王告君陈曰：“必有忍，其乃有济；有容，德乃大。”
	《左传》宣公十五年：“谚曰：‘高下在心，川泽纳污，山薮藏疾，瑾瑜匿瑕，国君含垢，天之道也。’”
昭公元年：“鲁以相忍为国也。”
哀公二十七年：知伯入南里门，谓赵孟入之。对曰：‘主在此。’知伯曰：‘恶而无勇，何以为子？’对曰：‘以能忍。’耻庶无害赵宗乎？”
楚庄王伐郑，郑伯肉袒牵羊以迎。庄王曰：“其君能下人，必能信用其民矣。”
	《左传》：“一惭不忍，而终身惭乎？”
	《论语》：“孔子曰：小不忍，则乱大谋。”
又曰：“一朝之忿，忘其身以及其亲，非惑欤？”
又曰：“君子无所争。”
又曰：“君子矜而不争。”
曾子犯而不校。
戒子路曰：“齿刚则折，舌柔则存。柔必胜刚，弱必胜强。好斗必伤，好勇必亡。百行之本，忍之为上。”
	《老子》曰：“知其雄，守其雌；知其白，守其黑。”
又曰：“大直若屈，大智若拙，大辩若讷。”
又曰：“上善若水，水善利万物而不争。”
又曰：“天道不争而善胜，不言而善应
荀子曰：“伤人之言，深于矛戟。”
蔺相如曰：“两虎共斗，势不俱生。”
晋王尝云：“人有不及，可以情恕。”
又曰：“非意相干，可以理谴，终身无喜悒之色。”
△细过掩匿
曹参为国相，舍后园近吏舍。日夜饮呼，吏患人，引参游园，幸国相召，按之。乃反，独帐坐饮，亦歌呼相应。见人细过，则掩匿盖覆。



	△醉饱之过，不过吐呕
丙吉为相，驭史频罪，西曹曹罪之。吉曰：“以醉饱之过斥人，欲令安归乎？不过吐呕丞相东茵。”西曹第忍之。
△圯上取履
张良亡匿，尝从容游下邳。圯上有一老父，衣褐。至良所，直坠其履圯上。顾谓良曰：“孺子，下取履。”良愕然，强忍，下取履，因跪进。父以足受之，曰：“孺子可教矣。”
	△出胯下
韩信好带长剑，市中有一少年辱之，曰：“君带长剑，能杀人乎？若能杀人，可杀我也；若不能杀人，从我胯下过”。韩信遂屈身，从胯下过。汉高祖在为大将军，信召市中少年，语之曰：“汝昔年欺我，今日可欺我乎？”少年乞命，信免其罪，与其一校官也。
	△尿寒灰
韩安国为梁内史，坐法在狱中，被狱吏田甲辱之。安国曰：“寒灰亦有燃否？”田甲曰：“寒灰倘然，我即尿其上。”于后，安国得释放，任梁州刺史，田甲惊走。安国曰：“若走，九族诛之；若不走，赦其罪。”田甲遂见安国，安国曰：“寒灰今日燃，汝何不尿其上？”田甲惶惧，安国赦其罪，又与田甲亭尉之官。
	△诬金
直不疑为郎同舍，有告归者，误持同舍郎金去，金主意不疑。不疑谢，有之买舍，偿之。后告归者至，而归亡金，郎大惭。以此称为长者。
	△诬裤
陈重同舍郎有告归宁者，误持邻舍郎裤去，主疑重所取，重不自申说，市裤以还。
△羹污朝衣
刘宽仁恕，虽仓卒未尝疾言剧色。夫人欲试之，趁朝装毕，使婢捧内羹翻污朝衣。宽神色不变，徐曰婢曰：“羹烂汝手耶？”
	△认马
卓茂，性宽仁恭，爱乡里故旧，虽行与茂不同，而皆爱慕欣欣焉。尝出，有人认其马。茂心知其谬，嘿解与之。他日，马主别得亡者，乃送马，谢之。茂性不好争如此。



	△鸡肋不足以当尊拳
刘伶尝醉，与俗人相忤。其人攘袂奋拳而往，伶曰：“鸡肋不足以当尊拳。”其人笑而止。
△唾面自干
娄师德深沉有度量，其弟除代州刺史，将行，师德曰：“吾辅位宰相，汝复为州牧，荣宠过盛，人所嫉也，将何求以自免？”弟长跪曰：“自今虽有人唾某面，某拭之而已。庶不为兄忧。”师德愀然曰：“此所以为吾忧也。人唾汝面，怒汝也，汝拭之，乃逆其意，所以重其怒。不拭自干，当笑而受之。”
△五世同居
张全翁言，潞州有一农夫，五世同居。太宗讨并州，过其舍，召其长，讯之曰：“若何道而至此？”对曰：“臣无他，唯能忍尔。”太宗以为然。
△九世同居
张公艺九世同居。唐高宗临幸其家。问本末，书“忍”字以对。天子流涕，遂赐缣帛。
△置怨结欢
李泌、窦参器李吉甫为才，厚遇之。陆贽疑有党，出为明州刺史。贽之贬忠州，宰相欲害之，起吉甫为忠州刺史，使甘心焉。既至，置怨与结欢，人器重其量。
△鞍环不加罪
裴行俭尝赐马及珍鞍，令吏私驰马。马蹶鞍坏，惧而逃，行俭招还，云：“不加罪。”



	△万事之中，忍字为上
唐光禄卿王守和，未尝与人有争。尝于案几间大书忍字，至于帏幌之属，以绣画为之。明皇知其姓字非时，引对曰：“卿名守和，已知不争。好书忍字，尤见用心。”奏曰：“臣闻坚而必断，刚则必折，万事之中，忍字为上”。帝曰：“善。”赐帛以旌之。



	△盘碎，色不少吝
裴行俭初不都支遮匐，获镶环宝，不赀。番酋将士观焉。行俭因奢，遍出示坐者。有玛瑙盘二尺，文采粲然。军吏趋跌，盘碎，惶惧，叩头流血。行俭笑曰：“尔非故也。”色不少吝。
	△不忍按
许围师为相州刺史，以宽治部，有受贿者，围师不忍按，其人自愧，后修饬，更为廉士。
△逊以自免
唐娄师德，深沉有度量，人有忤己，逊以自免，不见容色。尝与李昭德偕行，师德素丰硕，不能剧步，昭德迟之，恚曰：“为田舍子所留。”师德笑曰：“吾不田舍，复在何人？”
△盛德所容
狄仁杰未辅政，娄师德荐之。后曰：“联用卿，师德荐也，诚知人矣。”出其奏。仁杰惭，已而叹曰：“娄公盛德，我为所容，吾知吾不逮远矣。”
△含垢匿瑕
晋陈骞，沉厚有智谋，少有度量，含垢匿瑕，所在存绩。
△未尝见喜怒
唐贾耿，自朝归第，接对宾客，终日无倦。家人近习，未尝见其喜怒之色，古之淳德君子，何以加焉？
△语侵不恨
杜衍曰：“今之在位者，多是责人小节，是诚不恕也。”衍历知州，提转安抚，未尝坏一官员。其不职者，委之以事，使不暇惰；不谨者，谕以祸福，不必绳之以法也。范仲淹尝与衍论事异同，至以语侵杜衍，衍不为恨。
△释盗遗布
陈寔，字仲弓，为太丘长。有人伏梁上，寔见，呼其子训之曰：“夫不喜之人，未必本恶，习以性成，梁上君子是矣。”俄闻自投地，伏罪。寔曰：“观君形状非恶人，应由贫困。”乃遗布二端，令改过之，后更无盗。
△愍寒架桥
淮南孔渂，隐居笃行，终身不仕，美节甚高。尝有窃其园中竹，渂愍其涉水冰寒，为架一小桥渡之。推此则其爱人可知。
△射牛无怪
隋吏部尚书牛弘，弟弼好酒而酗，尝醉射弘驾车牛。弘还宅，其妻迎曰：“叔射杀牛。”弘闻无所怪，直答曰：“作脯。”坐定，其妻又曰：“叔忽射杀牛，大是异事。”弘曰：“已知。”颜色自若，读书不辍。
△代钱不言
陈重，字景公，举孝廉，在郎署。有同郎署负息钱数十万，债主日至，请求无至，重乃密以钱代还。郎后觉知而厚辞谢之。重曰：“非我之为，当有同姓名者。”终不言惠。
△认猪不争
曹节，素仁厚，邻人有失猪者，与节猪相似，诣门认之，节不与争。后所失猪自还，邻人大惭，送所认猪并谢。节笑而受之。
△鼓琴不问
赵阅道为成都转运使，出行，部内唯携一琴一龟，坐则看龟鼓琴。尝过青城山，遇雪，舍于逆旅，逆旅之人不知其使者也，或慢狎之，公颓然鼓琴不问。
△唯得忠恕
范纯仁尝曰：“我平生所学。唯得忠恕二字，一生用不尽，以至立朝事君，接待僚友，亲睦宗族，未尝须臾离此也。”又戒子弟曰：“人虽至愚，责人则明；虽有聪明，恕己则昏。尔曹但常以责人之心责己，恕己之心恕人。不患不到圣贤地位也。”
△益见忠直
王太尉旦荐寇莱公来相，莱公数短太尉于上前，而太尉专称其长。上一日谓太尉曰：“卿虽称其美，彼谈卿恶。”太尉曰：“理固当然。臣在相位久，政事阙失必多。准对陛下无所隐，益见其忠。臣所以重准也。”上由是益贤太尉。
△酒流满路
王文正公母弟，傲不可训。一日过冬至，祠家庙列百壶于堂前，弟皆击破之，家人俱骇。文正忽自外入，见酒流，又满路，不可行，俱无一言，但摄衣步入堂。其后弟忽感悟，复为善。终亦不言。
△不形于言
韩魏公器重闳博，无所不容，自在馆阁，已有重望于天下。与同馆王拱辰、御史叶定基，同发解开封府举人。拱辰、定基时有喧争，公安坐幕中阅试卷，如不闻。拱辰奋不助己，诣公室谓公曰：“此中习器度耶？”公和颜谢之。公为陕西招讨，时师鲁与英公不相与，师鲁于公处即英公事，英公于公处亦论师鲁，皆纳之。不形于言，遂无事。不然不静矣。
△未尝竣折
欧阳永叔在政府时，每有人不中理者，辄峻折之，故人多怨。韩魏公则不然，从容谕之，以不可之理而已，未尝峻折之也。
△非毁反己
韩魏公谓：“小人不可求远，三家村中亦有一家。当求处之理。知其为小人，以小之处之。更不可接，如接之，则自小人矣。人有非毁，但当反己是，不是己是，则是在我而罪有彼，乌用计其如何。”
△辞和气平
凡人语及其所不平，则气必动，色必变，辞必厉。唯韩魏公不然，更说到小人忘恩背义欲倾己处，辞和气平，如道平常事。
△委曲弥缝
王沂公曾再莅大名代陈尧咨。既视事，府署毁圯者，既旧而葺之，无所改作；什器之损失者，完补之如数；政有不便，委曲弥缝，悉掩其非。及移守洛师，陈复为代，睹之叹曰：“王公宜其为宰相，我之量弗及。”盖陈以昔时之嫌，意谓公必反其故，发其隐者。
△诋短逊谢
傅献简公言李公沆秉钧，日有狂生叩马献书，历诋其短。李逊谢曰：“俟归家，当得详览。”狂生遂发讪怒，随君马后，肆言曰：“居大位不能康济天下，又不能引退，久妨贤路，宁不愧于心乎？”公但于马上叔昔再三，曰：“屡求退，以主上未赐允。终无忤也。”
△直为受之
吕正献公著，平生未尝较曲直。闻谤，未尝辩也。少时书于座右铭曰：“不善加己，直为受之。”盖其初自惩艾也如此。
△服公有量
王武恭公用善抚士，状貌雄伟动人，虽里儿巷妇，外至夷狄，皆如其名氏。御史中丞道辅等，因事以为言，乃罢枢密，出镇。又贬官，知随州。士皆为之惧，公举止言色如平时，唯不接宾客而已。久之，道辅卒，客有谓公曰：“此善公者也。”愀然曰：“孔公以职言事，岂害我者！可惜朝廷亡一直臣。”于是，言者终身以为愧，而士大夫服公为有量。
△宽大有量
	《程氏遗书》：“子言：范公尧夫宽大也。昔余过成都，公时摄帅。有言公于朝者，朝廷遣中使降香峨嵋，实察之也。公一日在子款语，子问曰：‘闻中使在此，公何暇也。’公曰：‘不尔，则拘束已而。’中使果然怒，以鞭伤传言者耳，属官喜谓公曰：‘此一事足以塞其谤，清闻于朝。’公既不折言者之为非，又不奏中使之过也。其有量如此。”
△呵辱自隐
李翰林宗谔，其父文正公，秉政时避嫌远势，出入仆马，与寒士无辨。一日，中路逢文正公，前趋不知其为公子也，剧呵辱之。是后每见斯人，必自隐蔽，恐其知而自愧也。
△容物不校
傅公尧俞在徐，前守侵用公使钱，公窃为偿之，未足而公罢，后守反以文移公，当偿千缗，公竭资且假贷偿之。久之，钩考得实，公盖未尝侵用也，卒不辩，其容物不校如此。
△德量过人
韩魏公镇相州，因祀宣省宿，有偷儿入室，挺刃曰：“不能自济，求济于公。”公曰：“几上器具可直百千，尽以与汝。”偷儿曰：“愿得公首以献西人。”公即引颈。偷儿稽首曰：“以公德量过人，故来相试，几上之物已荷公赐，愿无泄也。”公曰：“诺终不以告人。”其后，为盗者以他事坐罪，当死，于市中备言其事，曰：“虑吾死后，惜公之德不传于世。”
△众服公量
彭公思永，始就举时，贫无余资，唯持金钏数只栖于旅舍。同举者过之，众请出钏为玩。客有坠其一于袖间，公视之不言，众莫知也，皆惊求之。公曰：“数止此，非有失也。”将去，袖钏者揖而举手，钏坠于地，众服公之量。
△还居不追直
赵清献公家有三衢，所居甚隘，弟侄欲悦公意者，厚以直易邻翁之居，以广公第。公闻不乐，曰：“吾与此翁三世为邻矣，忍弃之乎？”命亟还公居而不追其直。此皆人情之所难也。
△持烛燃鬓
宋丞相魏国公韩琦帅定武时，夜作书，令一侍兵持烛于旁，侍兵他顾，烛燃公之鬓，公剧以袖摩之，而作书如故，少顷回视，则已易其人矣。公恐主吏鞭笞，亟呼视之，曰：“勿易渠，已解持烛矣”。军中咸服。
△物成毁有时数
魏国公韩琦镇大名，日有人献玉杯二只，曰：“耕者入坏冢而得之。表里无暇可指，绝宝也。”公以白金答之，尤为宝玩。每开宴召客，将设一桌，覆以锦衣，置玉杯其上。一日召漕使，且将用之，酌酒劝坐客，俄为一吏误触倒，玉杯俱碎，坐客皆愕然，吏且伏地待罪。公神色不动，笑谓坐客曰：“凡物之成毁，亦自有时数。”俄顾吏曰：“汝误也，非故也，何罪之有？”坐客皆叹服公宽厚之德不已。
△骂如不闻
富文公少时，有骂者，如不闻。人曰：“他骂汝。”公曰：“恐骂他人。”又告曰：“斥公名云富某。”公曰：“天下安知无同姓名者？”
△佯为不闻
吕蒙正拜参政，将入朝，有朝士于帘下指曰：“是小子亦参政耶？”蒙正佯为不闻。既而，同列必欲诘其姓名，蒙正坚不许，曰：“若一知其姓名，终身便不能忘，不如不闻也。”
△骂殊自若
狄武襄公为真定副帅，一日，宴刘威敏，有刘易者亦与坐。易素疏悍，见优人以儒为戏，乃勃然曰：“黥卒乃敢职此。”诟骂武襄不绝口，掷樽俎而起，武襄殊自若不少动，笑语愈温。易归，方自悔，则武襄已踵门求谢。
△为同列斥
王吉为添差都监，从征刘旰。吉寡语，若无能动。为同列斥，吉不问，唯尽力王事。卒破贼，迁统制。
△不发人过
王文正太尉局量宽厚，未尝见其怒。饮食有不精洁者，不食而已。家人欲试其量，以少埃墨投羹中，公唯淡饭而已。问其何以不食羹，曰：“我偶不喜肉。”一日又墨其饭，公视之，曰：“吾今日不喜饭，可具粥。”其子弟诉于公曰：“庖肉为餐人所私食，肉不饱，乞治之。”公曰：“汝辈人料肉几何？”曰：“一斤。今但得半斤食，其半为饔人所瘦。”公：“尽一斤可得饱乎？”曰：“尽一斤固当饱。”曰：“此后人料一斤半可也。”其不发过皆类此。尝宅门坏，主者撤屋新之，暂于廊庑下启一门以出入。公至侧门，门低，据鞍俯伏而过，都不问门。毕复行正门，亦不问。有控马卒，岁满辞公，公问：“汝控马几年？”曰：“五年矣。”公曰：“吾不省有汝。”既去，复呼回，曰：“汝乃某大人乎？”于是厚赠之。乃是逐日控马，但见背，未尝视其面，因去见其面方省也。
△器量过人
韩魏公器量过人，性浑厚，不为畦畛峭堑。功盖天下，位冠人臣，不见其喜；任莫大之责，蹈不测之祸，身危于累卵，不见其忧。怡然有常，未尝为事物迁动，平生无伪饰其语言。其行事，进，立于朝与士大夫语；退，息于室与家人言，一出于诚。人或从公数十年，记公言行，相与反复考究，表里皆合，无一不相应。
△动心忍性
尧夫解他山之石，可以攻玉。玉者，温润之物，若将两块玉来相磨，必磨不成，须是得他个粗矿底物，方磨得出。臂如君子与小人处，为小人侵陵，则修省畏避，动心忍性，增益预防，如此道理出来。
△受之未尝行色
韩魏公因谕君子小人之际，皆高以诚待之。但知其为小人，则浅与之接耳。凡人之于小人欺己处，觉必露其明以破之，公独不然。明足以明小人之欺，然每受之，未尝形色也。
△与物无竞
陈忠肃公，性谦和，与物无竞。与人议论，率多取人之长，虽见其短，未尝面折，唯微示意以警之。人多退省愧服。尤好奖后进，后辈一言一行，苟有可取，即誉美传扬，谓己不能。
△忤逆不怒
先生每与司马君实说话，不曾放过，如范尧夫，十件只争得三四件便已。先生曰：“君实只为能受，尽人忤逆终无怒，便是好处。”
△潜卷授之
韩魏公在魏府，僚属路拯者就案呈有司事，而状尾忘书名。公即以袖覆之，仰首与语，稍稍潜卷，从容以授之
△俾之自新
杜正献公衍尝曰：“今之在上者，多レ发下位小节，是诚不恕也。衍知兖州时，州县官有累重而素贫者，以公租所得均给之。公租不足，即继以公帑，量其小大，咸使自足。尚有复侵扰者，真贪吏也，于义可责。”又曰：“衍历知州，提转安抚，未尝坏一个官员，其间不职者，即委以事，使之暇惰；不谨者，谕以祸福，俾之自新。而迁善者甚众，不必绳以法也。”
△未尝按黜一吏
陈文惠公尧佐，十典大州，六为转运使，常以方严肃下，使人知畏。而重犯法至其过失，则多保佑之。故未尝按黜一下吏。
△小过不怿
宋朝韩亿，在中书见诸路职司，捃拾官吏，小过不怿。曰：“今天下太平，主上之心虽昆虫草木皆欲得所，士之大而望为公卿，次而望为侍从，职司二千不下，京望为州郡，祭何锢之于圣世。”
△拔藩益地
陈嚣与民纪伯为邻，伯夜窃藩嚣地自益，嚣见之，伺伯去后，密拔其藩一丈，以地益伯，伯觉之，惭惶，自还所侵，又却一丈。太守周府君高嚣德义，刻石旌表其闾，号曰义里。



	△兄弟讼田，至于失败
清河百姓乙普明兄弟，争田积年不断。太守苏琼谕之曰：“天下难得者，兄弟；易求得，田地。假令得田地，失兄弟心如何？”普明兄弟叩头乞外更思，分异十年遂还同住。


	△将愤忍过片时，心便清凉
彭令君曰：“一朝之愤可以亡身及亲；锥刀之利可以破家荡业。故纷争不可不戒。大抵愤争之起，其初甚微，而其祸甚大。所谓涓涓不壅，将为江河；绵绵不流，或成网罗。人能于其初而坚忍制伏之，则便无事矣。性犹火也，方发之初，戒之甚易；既已焰炽，则焚山燎原，不可扑灭，岂不甚可畏哉！俗语有云：‘得忍且忍，得诫且诫。不忍不诫，小事成大。’试观今人愤争致讼，以致亡身及亲，破家荡产者，其初亦岂有大故哉？被人少有触击及必愤，被人少有所侵凌则必争，不能忍也，则罟人，而人亦骂之；殴人，而人亦殴之；讼人，而人亦讼之。相怨相仇，各务相胜。胜心既炽，无缘可遏，此亡身及亲，破家荡业之由也。莫若于将愤之初则便忍之，才过片时，则心必清凉矣。欲其欲争之初且忍之，果有所侵利害，徐以礼恳问之，不从而后徐讼之于官可也。若蒙官司，见直行之，稍峻，亦当委曲以全邻里之义。如此则不伤财，不劳神，身心安宁，人亦信服。此人世中安乐法也。比之争斗愤竞，丧心费财，伺侯公庭，俯仰胥吏，拘系囹圄，荒废本业以事亡身及亲，破家荡产者，不亦远乎？”



△愤争损身，愤亦损财应令君曰：“人心有所愤者，必有所争；有所争者，必有所损。愤而争斗损其身，愤而争讼损其财。此君子所以鉴，易之损而惩愤也。”



△十一世未尝讼人于官
	《按图记》云：“雷孚，宜丰人也。登进士科，居官清白，长厚，好德与义，以枢相恩赠太子太师，自唐雷衡为人长厚，至孚十一世，未尝讼人于官。时以为积善之报。”
△无疾言剧色
吕正献公自少讲学，明以治心养性为本，寡嗜欲，薄滋味，无疾言，无剧色，无窘步，无惰容，笑悝近之语，未尝出诸口。于世利纷华，声伎游宴以至于博弈奇玩，淡然无所好。
△子孙数世同居
温公曰：“国家公卿能导先法久而不衰者，唯故李相家，子孙数世至二百余口，犹同居共爨，田园邸舍所收及有官者俸禄，皆聚之一库，计口日给饷。婚姻丧葬，所费皆有常数，分命子弟掌其事。”
△原得金带
康定间，元昊寇边，韩魏公领四路招讨，驻延安。忽夜有人携匕首至卧内，剧褰帏帐，魏公问：“谁何？”曰：“某来杀谏议。”又问曰：“谁遣汝来？”曰：“张相公遣某来。”盖是时也，张元夏国正用事也，魏公复就枕曰：“汝携予首去。”其人曰：“某不忍，愿得谏议金带，足矣！”遂取带而去。明日，魏公亦不治此事。俄有守陴卒扳城橹上得金带者，乃纳之。时范纯亦在延安，谓魏公曰：“不治此事为得体，盖行之则沮国威。今乃受其带，是坠贼计中矣。”魏公握其手，再三叹服曰：“非琦所及也。”
△恕可成德
范忠宣公亲族有子弟请教于公，人曰：“唯俭可以助廉，唯恕可以成德。”其人书于座隅，终身佩服。自平生自养无重，肉不择滋味粗粝。每退自公，易衣短褐，率以为常。自少至老，自小官至达官，终始如一。
△公诚有德
荥阳吕公希哲，熙宁初监陈留税，章枢密咨方知县事，心甚重公。一日与公同坐，剧峻辞色，折公以事。公不为动，章叹曰：“公诚有德者，我聊试公耳。”
△所持一心
王公存极宽厚，仪状伟然。平居恂恂，不为诡激之行。至有所守，确不可夺。议论平恕，无所向背，司马温公尝曰：“并驰万马中能驻足者，其王存乎？”自束发起家，以至大耋，历事五世而所持一心，屡更变故，而其守如一。
△人服雅量
王化基为人宽厚，尝知某州，与僚属同坐。有卒过庭下，为化基喏而不及。幕职怒，召其卒笞之。化基闻之，笑曰：“我不知其欲得一喏如此之重也。昔或知之，化基无用此喏，当以与之。”人皆伏其雅量。
△终不自明
高防初为澶州防御使张从恩判官，有军校段洪进盗官木造什物，从恩怒，欲杀之。洪进给云：“防使为之。”从恩问防，防即诬伏，洪进免死。乃以钱十千、马一匹遗防而遗之。防别去，终不自明，既又以骑追复之。岁余，从恩亲信言防自诬以活人命，从恩惊叹，益加礼重。
△万曹长者
长乐陈希颖，至道中为果州户曹，有税官无廉称，同僚虽切齿而不言，独户曹数之大义责之。冀其或悛，已而有他陈。后税官秩满，将行，厅之小吏持其贪墨状于郡曰：“行箧若干，各有字号。某字号其箧，皆金也。”郡将其怒，以其事付户曹，俾阴同其行，则于关门之外，罗致其所状字箧验治之，闻者皆为之恐。户曹受命，不乐曰：“夫当其人居官之时不能惩艾，而使遂其奸。今其去者，反以巧吏之言害其长，岂理也哉！”因遣人密晓税官，曰：“吾不欲以持讦之言危君事，无当自白，不则早为之所。”税官闻之，乃易置行李，乱其先后之序。既行，户曹与吏候于关外，俾指示其所谓有金者，拘送之官，他悉纵遣之。及造郡亭，启视，则皆衣食也。郡将释然，税官得以无事去郡。人翕然称户曹为长者，而户曹未尝有德色也。
△逾年后杖
曹侍中彬，为人仁爱多恕，尝知徐州。有吏犯罪，既立案，逾年然后杖之，人皆不晓其旨。彬曰：“吾闻此人新娶妇，若杖之，彼其舅姑必以妇为不利而恶之，朝夕笞骂，使不能自存。吾故缓其事而法亦不赦也。”其用志如此。
△终不自辩
蔡襄尝饮会灵东园，坐客有射矢误中伤人者，客剧指为公矢，京师喧然。事既闻，上以问公，公再拜，愧谢终不自辩，退以未尝以语人。
△自择所安
张文定公齐贤，以右拾遗为江南转运使。一日家宴，一奴窃银器数事于怀中，文定自帘下熟视不问尔。后文定晚年为宰相，门下厮役往往侍班行，而此奴竟不沾禄。奴隶间再拜而告曰：“某事相公最久，凡后于某者皆得官矣。相公独遗某，何也？”因泣下不止。文定悯然语曰：“我欲不言，尔乃怨我。尔忆江南日盗吾银器数事乎？我怀之三十年不以告人，虽尔亦不知也。吾备位宰相，进退百官，志在激浊扬清，敢以盗贼荐耶？念汝事吾日久，今予汝钱三百千，汝其去吾门下，自择所安。盖吾既发汝平昔之事，汝其有愧于吾而不可复留也。”奴震骇，泣拜而去。
△称为晋士
曹州于令仪者，市井人也，长厚不忤物，晚年家颇丰富。一夕，盗入其家，诸子擒之，乃邻舍子也。令仪曰：“尔素寡过，何苦而盗耶？迫于贫尔。”问其所欲，曰：“得十千足以资衣食。”如其欲与之。既去，复呼之，盗大惧，语之曰：“尔贫甚，负十千以归，恐为逻者所诘，留之至明使去。”盗大恐惧，率为良民。邻里称君为善士。君择子侄之秀者，起学室，延名儒以掖之，子及侄杰效，继登进士第，为曹南令族。
△得金不认
张知常在上庠日，家以金十两附致于公，同舍生因公之出，发箧而取之。学官集同舍检索，因得其金。公不认，曰：“非吾金也。”同舍生至袖以还公，公知其贫，以半遗之。前辈谓公遣人以金，人所能也。仓卒得金不认，人所不能也。
△一言齑粉
丁晋公诈，亦有长者之言。仁庙尝怒一朝士，再三语及公，不答，上作色曰：“叵耐，问辄不应谓。”徐奏曰：“雷霆之下，更有一言，则齑粉矣。”上重答言。
△无人不自得
患难，即理也。随患难之中而为之计，何有不可？文王囚里而演《易》，若无里也。孔子围陈蔡而弦歌，若无陈蔡也。颜子箪食瓢饮而不改其乐，原宪衣敝履穿而声满天地，至夏侯胜，居桎梏而谈《尚书》，陆宣公谪忠州而作集，验此无他若，素生患难而安之也！《中庸》曰：“君子无入而不自得焉。”是之谓乎？
△不若无愧而死
范忠宣公奏疏，乞将吕不防等引赦原放，辞甚恳，至忤。大臣章享落职知随公草疏时，或以难回触怒为解，万一远谪，非高年所宜。公曰：“我世受国恩，事至于此，无一人为上言者。若上心遂回，所系非小。设有不从，果得罪死，复何憾。”命家长促装以俟谪命。公在隋几一年，素苦目疾，忽全失其明。上表乞致仕，章享戒堂吏不得上，惧公复有指陈。终移上意，遂贬武安军节度副使，永州安置。命下，公怡然就道。人或谓公为近名，公闻而叹曰：“七十之年，两目俱丧，万里之行，岂其欲哉！但区区爱君之心不能自已，人若避好名之谦，则为善之路矣。”每诸子怨章享，忠宣必怒止之。江行赴贬所，舟覆，扶忠宣出，衣尽湿，顾诸子曰：“此岂章享为之哉。”至永州，公之诸子闻韩维少师谪均州，其子告享，以少师执政，日与司公议论，多不合，得免行。欲以忠宣与司马公议役法不同为言求归，曰公，公曰：“吾用君实，荐以至宰相，同朝论事即可，汝辈以为今日之言不可也，有愧而生，不若无愧而死。”诸子遂止。
△未尝含怒
范忠宣公安置永州，课儿孙诵书，躬亲教督，常至夜至。在永州三年，怡然自得，或加以横逆，人莫能堪，而公不为动，亦未尝含怒于后也。每对宾客，唯论圣贤修身行己，余及医药方书，他事一语不出口。而气貌益康宁，如在中州时。
△谢罪敦睦
缪彤少孤，兄弟四人皆同财业，及各人娶妻，诸妇分异，又数有斗争之言。彤深怀愤，乃掩户自挝，曰：“缪彤，汝修身谨行，学圣人之法，将以齐整风俗，奈何不能正其家乎？”弟及诸妇闻之，悉叩头谢罪，遂更相敦睦。
虞世南曰：十斗九胜无一钱利。
韩魏公在政府时，极有难处置事，尝言天下事无有尽如意，须是要忍，不然，不可一日处矣。公言往日同列二三不相下，语常至相击，待其气定，每与平之，以理使归，于是虽胜者亦自然不争也。
王沂公尝言，吃得三斗醇醋，方得做宰相。尽言忍受得事也。
赵清献公座右铭：待则甚，喜任他怎奈何，休理会。人有不及，可以情恕，非意相干，可以理遣。盛怒中忽答人简，既形纸笔，溢流难收。
程子曰：“愤欲忍与不忍，便见有德无德。”
张思叔绎诟罢仆夫，伊川曰：“何不动心忍性？”思叔惭谢。
孙伏伽拜御史时，先被内旨而制未出，归卧家，无喜色。顷之，御史造门，子弟惊白，伏伽徐起见之。时人称其有量，以比顾雍。
白居易曰：恶言不出于口，愤言不反于出。
	《吕氏童蒙训》云：“当官处事，务合人情。忠恕违道不远，未有舍此二字而能有济者。前辈当官处事，常思有恩以及人，而以方便为上。如差科之行，既不得免，即就其间求，所以便民。省力者，不使骚扰重为民害，其益多矣。”
张无垢云：“快意事孰不喜为？往往事过不能无悔者，于他人有甚不快存焉。岂得不动于心，君子所以隐忍详复，不敢轻易者，以彼此两得也。”
或问张无垢：“仓卒中、患难中处事不乱，是其才耶？是其识也？”先生曰：“未必才识了得，必其胸中器局不凡，素有定力。不然，恐胸中先乱，何以临事。古人平日欲涵养器噼者，此也。”
苏子曰：“高帝之所以胜，项籍之所以败，在能忍与不能忍之间而已。项籍不能忍，是以百战百胜而轻用其锋；高祖忍之，养其全锋而待其弊。”
孝友先生朱仁轨，隐居养亲，常诲子弟曰：“终身让路，不枉百步；终身让畔，不失一段。”
吴凑，僚吏非大过不榜责，召至廷诘，厚去之，其下传相训勉，举无稽事。
	《韩魏公语录》曰：“欲成大节，不免小忍。”
	《和靖语录》：“人有愤争者，和靖尹公曰：‘莫大之祸，起于须臾不忍，不可不谨。’”
省心子曰：“屈子者能处众。”
	《童蒙训》：“当官以忍为先，忍字一字，众妙之门，当官处事，尤是先务。若能清勤之外，更行一忍，何事不办？”
当官不能自忍，必败。当官处事，不与人争利者，常得利多；退一步者，常进百步；取之廉者，得之常过其初；约于今者，必有重报于后。不可不思也。唯不能少自忍者，必败，实未知利害之分，贤愚之别也。
当官者先以暴怒为戒，事有不可，当详处之，必无不中。若先暴怒，只能自害，岂能害人？前辈尝言，凡事只怕待，待者详处之谓也，盖详处之，则思虑自出，人不能中伤。
	《师友杂记》云：“或问荥阳公，为小言所罟骂，当何以处之。公曰：‘上焉者，知人与己本一，何者为罟，何者为辱，自然无愤怒心。下焉者，且自思曰：‘我是何等人，彼为何等人，若是答他，却与他一等也。以此自比，愤心自消也。’”
唐充之云：“前辈说后生不能忍垢，不足为人，闻人密论不能容受，而轻泄之，不足以为人。”
	《袁氏世范》曰：人言居家久和者，本于能忍。然知忍而不知处忍之道，其失尤多。盖忍或有藏蓄之意，人之犯我藏蓄而发，不过一再而已。积之逾多，其发也如洪流之决，不可遏矣。不若随而解之，不置胸次，曰此其不思尔，曰此其无知尔，曰此其失误尔，曰此其所见者小耳，曰此其利害宁几何？不使之人于吾心，虽日犯我者十数，亦不至形于言而见于色，然后见忍之功效为甚大，此所谓善处忍者。
△处家贵宽容
自古人伦贤否相杂，或父子不能皆贤，或兄弟不能皆令，或夫流荡，或妻悍暴，少有一家之中无此患者。虽圣贤亦无如之何。譬如身有疮痍疣赘，虽甚可恶，不可决去，唯当宽怀处之，若人能知此理，则胸中泰然矣。古人所谓父子兄弟夫妇之间，人所难言者，如此。



	△忧患当明理顺受
人生世间，自有知识以来，即有忧患不如意事，小儿叫号，其意有不平。自幼至少，自壮至老，如意之事常少，不如意之事常多。虽大富贵之人，天下之所仰慕以为神仙，而其不如意事处，各自有之，与贫贱人无特异，所忧虑之事异耳，故谓之缺陷世界。以人生世间无足心满意者，能达此理而顺受之，则可少安矣。
△同居相处贵宽
同居之人有不贤者，非理以相扰，若间或一再，尚可与辩；至于百无一是，且朝夕以此相临，极为难处。同乡及同官，亦或有此，当宽其怀抱，以无可奈何处之。
△亲戚不可失欢
骨肉之失欢，有本于至微，而终至于不可解者，有能先下气则彼此酬复遂好平时矣。宜深思之。
△待卑仆当宽恕
奴仆小人就役于人者，天资多愚，且宽以处之，多其教诲，省其怒可也。
△事贵能忍耐
以能忍，事易以习熟终。至于人以非理相加不可忍者，亦处之如常。不能忍，事亦易以习熟终。至于睚眦之怨深不足较者，亦至交罟争讼，期以取胜而后已，不知其所失甚多。人能有定见，不为客气所使，则身心岂不大安宁？
	《萧朝散家法》曰：“常持忍字免灾殃。”
△王龙舒劝诫
喜怒、好恶、嗜欲，皆情也。养情为恶，纵情为贼，折情为善，灭情为圣。甘其饮食，美其衣服，大其居处，若此之类，是谓养情；饮食若流，衣服尽饰，居处无厌，是谓纵情。犯之不授，触之不怒，伤之不忍，过事甚喜。
张文定公曰：“谨言浑，不畏忍事，又何妨？”
孔曰：“盛怒剧炎热，焚和徒自伤。触来勿与竞，事过心清凉。”
山谷诗曰：“无人照此心，忍垢待濯盥。”
东莱吕先生诗云：“忍穷有味知诗进，处事无心觉累轻。”
陆游翁诗云：“忿欲至前能小忍，人人心内有期颐。”
又曰：“殴攘虽快心，少忍理则长。”
又曰：“小忍便无事，力行方有功。”
省心子曰：“诚无悔，怒无怨，和无仇，忍无辱。”
释伽佛初在山中修行，时国王出猎，问兽所在。若实告之则害兽，不实告之则妄语，沉吟未对，国王怒，斫去一臂。又问，亦沉吟，又斫去一臂。乃发愿云：“我作佛时，先度此人，不使天下人效彼为恶。”存心如此，安得不为佛。后出世果成，佛先度忄乔陈如者，乃当时国王也。
佛曰：“我得无诤三昧，最为人中第一。”又曰：“六度万行，忍为第一。”
	《涅盘经》云：昔有一人，赞佛为大福德，相闻者，乃大怒，曰：“生才七日，母便命中，何者为大福德？”相赞者曰：“年志俱盛而为卒，暴打而不，骂亦不报，非大福德相乎？”怒者心服。
	《人趣经》云：“人为端正，颜色洁白，姿容第一，从忍辱中来。”
	《朝天忏》曰：“为人富贵昌炽者，从忍辱中来。”紫虚元君曰：“饶、饶、饶，万祸千灾一旦消，忍、忍、忍，债主冤家从此尽。”
赤松子诫曰：“忍则无辱。”许真君曰：“忍难忍事，顺自强人。”孙真人曰：“忍则百恶自灭，省则祸不及身。”超然居士曰：“逆境当顺受。”谚曰：“忍事敌灾星。”谚曰：“凡事得忍且忍，饶人不是痴汉，痴汉不会饶人。”谚曰：“得忍且忍，得诫且诫，小事成大。”谚曰：“不哑不聋，不做大家翁。”谚曰：“刀疮易受，恶语难消。”
少陵诗曰：“忍过事堪者。”此皆切于事理，为此大法，非空言也。
	《莫争打》诗曰：“时闲愤怒便引拳，招引官方在眼前。下狱戴枷遭责罚，更须枉费几文钱。”
	《误触人脚》诗云：“触了行人脚后跟，告言得罪我当烹。此方引慝丘山重，彼却厚情羽发轻。”
	《莫应对》诗云：“人来骂我逞无明，我若还他便斗争。听似不闻休应对，一支莲在火中生。”杜牧之《题乌江庙诗》：“胜负兵家不可期，包羞忍辱是男儿，江东子弟多豪俊，卷土重来未可知。”
	《诫断指诗》曰：“冤屈休断指，断了终身耻。忍耐一些时，过后思之喜。”
	《何提刑戒争地诗》：“他侵我界是无良，我与他争未是长。布施与他三尺地，休夸谁弱又谁强。”（附：明憨山大师《醒世咏》）
	《醒世咏》
红尘白浪两茫茫，忍辱柔和是妙方。到处随缘延岁月，终身安分度时光。
休将自己心田昧，莫把他人过失扬。谨慎应酬无懊恼，耐烦做事好商量。
惹祸只因搬口舌，招愆多为黑心肠。是非不必争人我，彼此何须论短长。
世界由来多缺陷，幼躯焉得免无常。吃些亏处原无碍，退让三分也无妨。
春日才看杨柳绿，秋风又见菊花黄。荣华终是三更梦，富贵还同九月霜。
老病生死谁替得，酸甜苦辣自承当。人从巧计夸伶俐，天自从容定主张。
诌曲贪嗔坠地狱，公平正直即天堂。麝因香重身先死，蚕为丝多命早亡。
一剂养神平胃散，两钟和气二陈汤。悲欢离合朝朝闻，富贵穷通日日忙。
生前枉费心千万，死后空留手一双。休得争强来斗胜，百年浑是戏文场。
顷刻一声锣鼓歇，不知何处是家乡。	
