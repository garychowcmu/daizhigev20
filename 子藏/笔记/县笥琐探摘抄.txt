县笥琐探摘抄　　明 刘昌 

　　●龙卵 

　　成化五年六月初五日，河决杏花营，水及堤。明日，三司以牲醴致奠。既归，有一卵浮于河，大如人首，下锐上圆，质青白，微具五色，又多黧黑点。渔者得之，守河者以十疋布易焉，因驰以告。始观之甚恐，以手撼之，中汩汩作水声，又甚重，气暖而泽润，不知何祥也。或曰龙卵，吾闻龙有胎未闻卵生；或曰蛇亦卵生，此固其类也。越三日，予遇和佥宪于州桥西，见图其状于壁，且书其上曰：“玄珠占法，江湖见龙卵，主大水。”又闻前一日卵送开封府，皆惧不敢收，守与判相却之间坠于地，中惟水而已。 

　　●菊有黄华 

　　吾乡范文穆公至能作《菊谱》，言《月令》以动植志气候，如桃、桐辈直云始华，而菊独云菊有黄华，岂以其正色，独立不伍。众草变词而言之与？予始甚疑之，信如《谱》中所载，其色已不胜其多，而《月令》独云菊有黄华，何也？及来河南，行熊耳、锦屏、弘农、崤函诸山，时正秋，草木俱衰谢，盖山上下，暨水崖离落，皆黄菊，大如钱，藂生灿然，乃悟南为中州，得风气之正，黄为正色，而正秋时看花，随地皆有，此《月令》纪候，所以独言之也。然则如《谱》中所载诸晶，得无人智力变幻所致与，则其见述于《月令》宜矣。 

　　●姚太守重士 

　　苏州知府姚公善，多才下士，在郡闻有才者，必躬诣之。有王宾仲光，博学能文，隐于毉姚公过之，宾不为礼，姚公笑而退。明日，又过之，宾衣母氏布袄，持扇佯狂踞坐，姚公上，与语，辄吐涎仆跌，姚公又笑而退。洎三过之，始款论如平生。又有俞贞木者，姚公以米贶之，而误送钱继忠所。继忠以太守所贶，勉为之受。他日，贞木见姚公，姚公言贶米事，贞木曰：“吾不知，得无送吾邻友钱继忠所乎？则吾拜贶均也。”姚公曰：“继忠如何？可得见乎？”贞木曰：“可。”姚公乃使人迎之。继忠曰：“吾民也，姚公太守也，太守与民分如是之绝，吾不得诣府。然太守主也，吾为儒，宾也，以宾主相见，必在郡学乃可。”人以复于姚公，姚公笑许之。明日诣学，继忠已先在，遂抗言曰：“太守以民待继忠，继忠无所置身，若以儒见待，请就宾位。”姚公许诺，即堂上相再拜。继忠袖出书授姚公即去，姚公甚重之。继忠后至京，以疾死。姚公亦死于京市中。继忠之婿曰宋昌裔，善草书，与沔阳同知偶武孟皆与伊宗性交，故所闻于宗性如此。 

　　●大臣有容德 

　　王文端公直在吏部，御史有以画求诗者，公峻拒不为作。时所介者，寔公之故人，言：“公於他人多有所作，何独靳是？”乃应之曰：“老负此累，公等行当自知耳。”然公尝以诗寄钱唐戴文进索画，且自序昔与文进交时，尝戏作一联，至是十年而始成之。临川聂大年题其后曰：“公爱文进之画，十年而不忘也。使公以十年不忘之心待天下之贤，则天下岂复有遗才哉？”语亦稍闻於公，公置之不省。后大年举为史官，困於讥谗，卧病逆旅，自度不可起，乃使所亲投诗于公，中二联云：“镜中白发难饶我，湖上青山欲待谁。千里故人分橐少，百年公论盖棺迟。”公得诗泣下，曰：“大年欲吾铭其墓耳。”明日而大年卒，公为墓志。有曰：“吾以大年之才，必能自振，故久不拟荐，而乃止一校官邪！”大年所题之言，固为正论，使隘者闻之，将必以为议已，其孰不加挤也？而公不以为意，至泣而铭其墓，真所谓休休有容者矣。 

　　●阵法 

　　兵部尚书、靖远伯王公骥尝督师征麓川，克之，还守南京。沈静有大略，尝阅师覆舟山北，问将校曰：“部伍行列若何？”曰：“队各五十人始为一字列，闻鼓声则变而为方圆斜直之势，今日所校练是也。”公笑曰：“此何以约束？兵五人为伍，必一人居中执旗帜，四人者立四面，此四人者皆听中一人所使，中一人恒坚立不动，赴敌则五人必俱，中一人使四人者相顾应，四人死，中一人不得独生。由五人为二十五人为一队，最中一人执旗稍大，以令其四面如前五人之法。又倍而成五，则为一百二十五人，其再倍，则为二百五十人为一营，左右前后相应而听于中，以一百二十五人分寄四隅，与中为游击出奇，而正共一百二十五人，坚驻不动，互相倚赖，而功可成矣。又以五营如前法分布之，则正共一千二百五十人，更以一千二百五十人如前法为奇兵游击，则总二千五百人为一师，相机调遣，听于中军主将一人之令，其下由伍而队，由队而营，各有一人为中，中一人者各以将之令令其馀人，如是岂有纪律不严，约束不齐，而功不成哉！”当时将校莫不信服。公尝诲人曰：“士大夫不可无忧国之心，不可有忧国之言。”其意甚善，而所立军阵法不知本于何人，要其（所自）得者为多也。 

　　●东南五才子 

　　吉水解学士（缙），天质甚美，为文不属草，顷刻数千言不难，一时才名大噪。时，杭有王（洪）希范，吴有王（燧）汝玉，闽有王称孟扬，常有王达达善，皆官翰林。四人者，词翰流丽。孟扬常谓希范曰：“解学士名闻海内，吾四人者足以撑柱东南半壁。”识者谓为知言。后希范以侍讲主考礼闱，时胡文穆公总裁国史，希范因言：“其书征处士胡祺于五星聚奎之下，若以其祥为祺发者，公为祺子疑有私，且《汉书》五星聚东井后，高允辨其诬，国家神功圣烈之盛，正不必籍此。”颇忤旨，左迁礼部主客主事，而史因是修正。汝玉作《神龟赋》，上亲定为第一，召解学土谓曰：“汝玉赋第一，卿赋次之，何也？”缙曰：“汝玉文辞甚妙，臣实不能胜。”上喜。时，安南乎，乃召新城侯与六部，贺表皆令王汝玉撰。既上，上览之益喜。时黄文简公（淮）侍侧，上曰：“汝玉诚俊才，朕观其所撰表，诚不厌”。文简公叩首言：“汝玉以是自矜，退多后言。”王孟扬亦不自安，南还，得罪，乃与汝玉先后下狱死，独王达善仕至翰林侍读学士卒。 

　　●况太守 

　　苏州知府况公钟，字伯律，南昌靖安人。始由小吏事吕尚书震，吕荐其才，授礼部主事，进郎中。时仁庙初政，令在京五品以上官举所知，钟举左春坊左中允张宗琏。仁庙召问杨文贞公（士奇）曰：“人皆荐外任下僚者，钟何乃举朕宫官。”文贞公对曰：“臣与王直方欲拟荐宗琏，不意遂为钟所先耳。”仁庙大喜，曰：“钟知宗琏，亦可谓贤矣。”即日擢宗琏大理寺丞。盖已有向用钟意。宣庙即位，大臣奏苏州等九大郡号繁剧难治，遂擢钟等九人为知府，皆授玺书以行。公至苏，廉察官吏，去太甚者四五人，严禁狡猾而惠爱穷弱，执势家侈恣不法者，立杖杀之。吏民大惊，奉令唯谨。又表除京运米二十馀万，儒生孤寒者多有所给。於是争献诗颂，邹亮献二十诗，钟独称赏，欲荐其才於朝。会有以匿名书数亮过失，潜揭于府治大门者，钟得书笑曰：“彼欲沮吾荐，正速成亮名耳。”遂奏亮才学可用。召试有验，授吏、刑二部司务，转监察御史。其勇于为义类如此。岁满去，民叩阙乞留者八万余人，有儒生为歌谣曰：“况太守，民父母，早归来，一田叟。”又曰：“况青天，朝命宣，早归来，在明年。”时已有代钟者，竟易去。文贞公赠之以诗，有曰：“十年不愧赵清献，七邑重迎张益州。”又数年，钟卒，吏民多垂泣，送其柩归。其政绩具见张修撰洪所著《传》。 

　　●杨文贞公荐士 

　　杨文贞公士奇，颇爱士。仁庙尝幸文渊阁，问以“今之山林亦有知名之士乎？”公曰：“东吴有陈继者，善为文。”仁庙即召之。继至，吏部拟授国子博士。入谢，上曰：“此当在禁近。”乃改翰林五经博士。继，字嗣初，公初未尝识，盖夏忠靖公治水苏郡，得继文以归，公偶见之耳。 

　　●曾状元绝笔词 

　　曾状元，子启，名棨，永丰人。仕为少詹事兼侍讲学士。善草书，能诗歌，称江西才子。有荐一士人至者，既入内，将试，上曰：“堂堂翰林，独无一人如彼者乎？”众以子启应诏。御试《天马歌》，子启之文先成，文多溜亮；士人后成，词复蹇涩。上立赐子启玛瑙带，始授士人官，由是子启宠遇日至。既而有疾，自惟不可起，乃捉笔书曰：“宫詹不小，岁周非天，我以为多，人以为少。易箦盖棺，此外何求，白云青山，乐哉斯丘。”卒，赠礼部侍郎。 

　　●言祸 

　　唐刘蕡封策言阉宦事，阅第策官冯宿等畏祸不敢取，蕡终被宦人诬以罪，谪死柳州。宋祁修《新唐书》，病蕡疏太直，曰：“蕡当先以忠结上，后为帝谋，天下所以安危者，庶其舒患矣。”夫当是时，帝已制于宦人，虽宰相进退莫不因其好恶，蕡何由得以忠结上邪？此与论贾谊谓当先结灌、绛而后可陈《治安》者，同一揆也。夫君子之言事，从不从听诸人，成不成归之天，不昌言于廷，使帝与相自择之，而欲先结主，甚则为训、注之途矣。岂君子之道哉？ 

　　●轩都宪 

　　左都御史轩公（輗），持己甚严，遇人无问贤否，悉峻拒之不与接。居南都，岁时诣礼部拜表庆贺，至则屏居一室，撤去侍烛，朝服端坐，寂无一言，待鼓严而出。礼既毕，不告于同事者，竟御肩舆而归。同事者闻其来，亦不乐与处，皆避去。平生俊伟之节，惟恃公牍之存，间令吏写数十大册，以为他日传世考此足矣，于纪载之文，一无所好。及卒，朝廷修《英庙实录》，从其家求公行实，无有也，惟写生卒年月送官耳。 

　　●学与才不同 

　　翰林侍讲刘公（铉），予始举进士，以乡曲上谒。逾年，公始报礼，坐定言：“年来老懒，不欲与人兢相往来，必俟有来者，可报则报之，此虽迂阔，而简于接人，亦省事。”又言：“吾乡国初仕翰林者梁用行、滕用亨，皆博学能文章，每有所作，必旬曰始成。王汝玉时为赞善，日为文数篇，诸老先生惊叹传观，则曰：‘此皆吾所读书，非有所加也，何故其速成如此。’今翰林吾吴中二三人，吾每作文，必旬日始成，而张士谦益则日作数篇，信学与才不同。”盖公隐然有自负者。 

　　●风变得雨 

　　成化六年二月二十八日，清明后之二日也，旦时，微风，后渐大，至辰时，风自西北来，沙土日然东鹜，其色正黄，视街衢如柘染，然土沾人手面，洒洒如湿。少顷，天地晦冥，微觉窗牖间红如血，仰视云天，煌煌如绛纱，室内如夜，非灯不可辨，而红色渐黯黑。至午未时，复黄，始开朗。当晦冥时，人相顾惨惧。时方悯雨，百计祷之，终不可得。至三月二日辰巳时，微雨。午后，忽黄气四塞，日色如青铜，无风，而雨土以帚轻扫，拂之勃勃，如尘积地，皆黄色；至暮益甚，中夜有风如雷；明旦乃大雨土，仰望云天，昏黄四际；尤甚时，或红黑。盖不知其为何祥也。至六日，始发东北风，七日乃雨，至八日午后始霁，民庶大悦。 

　　●僧杀牛 

　　浮屠大有无赖者窜其中，向时襄阳石贼是已。余尝自镇平赴南阳，至麒麟冈，见大冢数十，皆若被发者。问从吏，曰：“岗上有大冢，今摧陷矣。此石麒麟，即故冢上物也。”予惋惜久之。至十三里河，见大冢益多，又至三里河，则一草庵，庵外方冢石甃桥，且治碑，纪建桥功，皆粗完。予入庵中，惟一小童，云有僧旦时入城矣。予问：“此大石何从来？”曰：“在十二里河冢中所掘尔。”余遍行石间，见石上有流血被满，问从吏：“此何为？”曰：“当是杀牛马。”然予大骇。又行一里，见僧与两人远来，予使人召之，乃皆拜道旁。予好言问之日：“非造桥僧耶？”曰：“然。”又问：“从何得石？”乃不能对。且诘何以血满大石，僧言有千户夜牵牛来杀之，就石上剥取皮耳。予怒，使从吏送南阳府狱，盖护卫军也，皆坐如律。发冢、夜杀牛，此岂小事，乃犹欲以建桥为功，而公肆其恶，一无问者，何邪？昔韩滉尝曰：“贼非牛酒不啸结。”滉於是禁屠以绝其谋。予身在述职，聊自叹息而已。 

　　●金侍郎殊遇 

　　吾乡礼部侍郎金公（问），在仁庙时尝赐《欧阳居士集》二十本，宝藏之。既而所居不戒于火，公忘护持，已失八本。后宣庙在文华殿公被顾问，因从容言赐书事。宣庙促令内侍为补之，逾数日，得赐八本，虽纸色不同，而两朝恩赐复归于完，益殊遇也。 

　　●恃才矜傲 

　　予读《唐书?艺文传》，所载文章士多诞傲。郑世翼，郑州荥阳人。尝遇崔信明江中，谓曰：“闻公有‘枫落吴江冷’，顾见其余。”信明欣然出众篇。世翼览未终日：“所见不迨所闻。”投诸水，引舟去。又杜审言，恃才傲世。苏味道为天官侍郎，审言集判，出谓人曰：“味道必死。”人惊问故，答曰：“彼见吾判，且羞死。”又尝语人曰：“吾文章当得屈、宋作衙官，吾笔当得钟、王北面。”及病甚，宋之问、武平一等省候如何，答曰：“甚为造化小儿相苦，尚何言？然吾在久压公等，今且死，固大慰，但恨不见替人云。其矜诞若此，而居之不疑，何邪？予在乡时，闻邹御史亮作《三夸诗》，其一言苏平，其二言汤公子，曰：“汤家公子盖夸诩，好似蜉蝣撼大树。文章光焰万丈长，却说杜陵无好句。”其三言刘草窗。此三人者，予独不识苏平。汤名胤鑅，字公让。在江阴时，予与同寓舍。有松阳学谕钱端学闻胤鑅名，乃候拜之。坐定，端学屡质所焉诗彻，鑅始曰可，中而厌，终则勃然怒曰：“何絮絮如此！”端学跼蹐去。予戏之曰：“向有人言，公谓‘杜陵无好句’，以今观之，乃果然也。”胤鑅曰：“吾诗正学杜，何尝云杜无好句，若云学杜者无好句，则有之耳。”草窗，名溥，字原博。尝为《茧窝诗》，有“今古茫茫白云老”之句，众推其工。有谓“云者聚散，无常之物，岂得谓老？”草窗曰：“不闻天若有情天亦老乎？”其人辨不已。草窗怒曰：“不读二万卷书，看溥诗不得。”予以为白云老者，盖指茧窝如白云常在，则谓之老亦无害，况晋人《题李老谷》固有“骆驼夜吼青云老”之句乎。予在京，尝与彻鑅同过草窗，彻鑅执礼甚恭，携八诗就评，草窗以手掩之，问曰：“此何诗也？”胤鑅曰：“北京八景诗。”草窗曰：“此在当时胡文穆公、杨文敏公、曾状元、王侍讲诗皆未易及，公所作能胜之则出，不然不如己也。”胤鑅曰：“第读之。”草窗为读一首，即已还，曰：“不如多矣。”又言：“昨与杨帅作《白鹊诗》，殊不佳。我亦尝作，乃真边将《白鹊诗》。如公之作，直学课诗耳。”草窗诗曰：“早随金印出边州，晚送惨声入御楼，剪取白罗飞绣幕，旗竿一丈挂胡头。”胤鑅大称服，此颇近夸而夸者，亦复自屈於夸者，要亦遇其敌而然也。（当时有晏铎、王淮及平等，谓之十才子） 

　　●木冰 

　　成化丙戌十一日朔日，予自西华抵扶沟。明旦，坐堂上，见有若雾者从东来，著树并草茎皆白，少顷堆积枝柯间，玲珑雕镂。甚怪，问舆皂此何物，曰树孝也。因检《玉笥集》，有云“冰凌禾稼达官怕。”既而闻河南李少保（贤）有疾，十二月十四日竟卒。大夫之所系，固重也夫。 

　　●白杨 

　　予初不识白杨，及来河南巡行郡邑，尝出北邙，经平畴入山谷，见丘冢间多大树，问从者，曰白杨也。乃悟古人哀捝用此不为无谓，东南丘垅多植松柏，故人歹不识白杨。盖其种易成，叶尖圆如杏，枝颇劲，微风来则叶皆动，其声萧瑟，殊悲惨陕虢，南山谷尤多，高可二三百尺，围可丈馀，修直端美，用为寺观材，久则疏裂，不如松柏材劲实也。 

　　●鼨鼠 

　　唐卢藏用弟若虚，多才博学。陇西辛怡谏为职方。人有获异鼠者，貊首虎文，大如拳，怡谏谓之（鼠廷）鼠而赋之。若虚曰：“非也，此许慎所谓鼨鼠，貊文而形小。”一坐惊服。予在虞衡时，四川贡诸兽皮中，有石虎者，似猫而小，似鼠而大，形全类虎，其色黄而班黑，正类貊文，岂所谓鼨鼠而俗谓之石虎邪？ 

　　●集览多误 

　　瞿宗吉为《览镌误》，陈伯济为《集览正误》，二书皆不可废。朱子《纲目》所刻与题要本多不同。今江克宽考异，徐昭文辨正，与尹氏发明互有异同，欲以此书如《春秋》官本大书正文，以分注如胡氏传之书，而外以诸书之参酌先儒所论并杨廉夫、史钺等书，附为小注，庶为读史一助，然一未暇也。 

　　●笏囊 

　　唐故事，公卿皆搢笏于带，而后乘马。张九龄徇常使人持之，因设笏囊，自九龄始。今公卿多肩舆，四晶以下始乘马，惟南京与外方面官迎诏送表时皆就服乘马导引，有搢笏于带者，有手自持者，有人为持者，要之皆以意自便，无所谓故事。夫九龄使人持笏有囊，而世因置笏囊，乃知古人举动不苟如此，今人借使能置，人亦无宜效者。 

　　●艺事自负 

　　王孟端中书写山水为一代名笔，尝退朝，黔国公从后呼之，孟端不为应。有同行者曰：“黔公呼君！”孟端曰：“吾亦闻之，必其与吾索画耳。”黔公追及之，果云云。孟端亦不答，黔国又造其第，数年始作—幅，曰：“吾不可直寄黔公。其西宾平仲微者，吾故人也。吾但写寄之，待彼与求耳。”使人之售其身之易者，观孟端之於画，亦可以自愧矣。 

　　●求免自警 

　　慎则免侮，谦则免妒，默则免恶，廉则免祸，勤则免误，此五者废一焉，求免不可得也。 

　　●兰阳二印 

　　成化六年三月，开封兰阳县掘地得二印，上送于河南布政司。其大如今之府印，广二寸，方圆八寸，厚可五六分，文曰“宣差副总领之印”，背有“天兴六年六月日行宫礼部造”十二字，旁书“宣差副总领之印”七字。其一文曰“尚书户部郎中之印”，如今之县印，视总领之印差小，背有“天兴六年二月行宫礼部造”九字，旁亦正书“尚书户部郎中之印”八字，此是大金时物，而篆文不甚叠，字画或五、或七、或九，皆取阳数。天顺七年时，予同僚张孟弼筑堤捍河，亦尝得一印，文曰“行军万户之印”，失记其所造年月，当是同一时也。我朝凡印章每字篆叠，皆九画，此正乾元用九之义，岂彼之所能知哉！ 

　　●借酒诗 

　　予在史馆时，日请良酝酒一斗，然饮少多有藏者。汤东谷（胤勣）从予索之，诗曰：“兼旬无酒饮，诗腹半焦枯。闻有黄封在，何劳市上沽。”予尝至其第，见其厅事春联曰：“东坡居士休题杖，南郭先生且滥竽。”后堂曰：“片言曾折虏，一饭不忘君。”盖东谷尝从兴济伯、礼部尚书杨忠定公善奉迎銮舆，故云。其东偏曰：“乾柱西山笏，闲开北海尊。”其西偏曰：“长身惟食粟，老眼渐生花。”而豪侠之气，可以想见矣！ 

　　●古铜款识 

　　予尝至南内，干戊字库见古铜器一事。如剑而无刃，平直首微，棱下有靶，长可二尺，阔仅及寸，皆嵌银，作童子奉牌舞，牌上有“古并聂家”四字，面嵌银，题“模棱难断佞臣头，碎脑翻成百倍忧，解使英雄生胆气，从今不用佩吴钩”。诗直似宋元人作，然不可考矣。 

　　●龙斗 

　　天顺七年九月十六日，予自嵩县赴汝州，见一物于中天，淡白，垂长数丈，尾微曲，少顷不见，忽又乘出，闪闪若动，细如数百丈线，人言此龙也。十月二日，自南阳赴邓，将至白马寺。时微雨，且晴。忽见西南有黑物在薄云间，蛇蜒如圈者，其首尾莫可辨，惟身显然，若草书云字之状。忽又有一白物在其下。如乙字，然相去尺许，久之始灭。人皆言龙斗云。 

　　●守宫诗 

　　汤胤鑅与予极善，尝作六体香奁诗六百首，予尝序之。记得其《素腕守宫》一诗曰：“惟解秦宫一粒丹，记时容易守时难。鸳鸯梦断肠堪冷，蜥蜴魂消血未乾。榴子色分金钏晓，茜花光映玉鞲寒。何时试卷香罗袖，笑语东君子细看。”予诵於人，人有知诗者曰：“此何减李商隐。”公让后为参将守边，一日登城西望，曰：“黄沙白草漫漫，吾一腔血乃委於此地邪！”从者闻之曰：“何出此不详语？”公让曰：“吾既受节守边，岂可偷生乎？”既而，胡人有牧马城下者，公让怒，即勒兵赴之。既接战，而胡大至，同事无有救者，遂遇害。朝廷赠官赐祭。虽其无长虑而辄轻发，顾不谓之奇男子邪？ 

　　●二十八宿 

　　文庙喜任文学，尝于进士中选二十八人入翰林读书，亲课试之，令大学士解缙督其业。周文襄公忱时奏言，顾入选，然选二十八人已足。上特曰：“此有志之士。”许之，凡二十九人。又令选中书舍人二十八人，专习羲、献书。以黄文简公淮领之。一日，上谓文简公曰：“诸生习书如何？”公对曰：“日惟致勤耳。惟今翰林有五墨匠陈宗渊者，亦日习书。然不敢侪诸人之列，但跪阶下，临榻颇逼真。”上曰：“卿尝持其所书来否？”公因出诸袖中。上览之喜甚，目公曰：“此何乡人？”对曰：“越陈刚中之后也。”上闻刚中名改容，久之曰：“自今当令此人与二十八人者同习书。”公曰：“然尚在匠籍，又须如例与饮食给笔劄。”上从之，且令有司落其籍。宗渊遂得入士流，雅善山水，又能写神习书。未久为中书舍人，历事三朝，以刑部主事致仕云。 

　　●刺客 

　　五代葛从简为忠武节度使，间许州富人有玉带，欲之而不可得。遣二卒夜入其家，杀而取之。夜，卒逾垣，隐木间，见其夫妇相待如宾。二卒叹曰：“吾公欲其宝而害斯人，吾必不免。”因跃出而告之，使其速以带献，遂逾垣而去，不知其所之。此与晋使鉏麂刺赵盾事相似。盾笃于君臣，富人笃于夫妇，皆足以感人，益见天理民彝之不可灭如此。 

　　●倒用印 

　　唐段秀实倒用司农司印以迫兵，此忠于国者也。五代李崧、魏王继岌召书史登楼去梯，夜以黄纸作诏，倒用都统印，谕诸军杀郭崇韬，此何等举措！卒之继岌道死，崧后亦族诛，天道好还有如此者。 

　　●读书录 

　　薛文清公（瑄），锐志道学，著《读书录》二十卷，多名言。尝曰：“自朱子后，性理已明正，不必著书。”程明道、许鲁斋皆未尝有所著作，而言道统者必归之，亦确论也。至谓吴草庐未及许鲁斋，则予不敢必耳。 

　　●著书争名 

　　《四书详说》，苏州知府况公刻于郡庠。袁铉作序，以为王廉熙阳作，言熙阳丞沔池时稿，留曹端家。刻既成，其书四出，端为霍州学，移文于苏，言《四书详说》乃其所著，《孟子》中有其订定白马之白一段。又言熙阳已坐刑，不当有著书之名。熙阳为山西左布政使，以公事死。无害其著书也。端辨《四书详说》为其所著可也，言熙阳坐刑不当有著书之名，非也。 

　　●膺谱 

　　袁铉绩学多藏书，然贫不能自养。游吴中富家，依栖之间，与之作族谱。研穷汉、唐、宋、元以来显者，为其所自出，凡多者家有一谱，其先莫不由候王将相而来，历代封谥诰敕、名人序文具在，初见之甚信，徐考之乃多铉膺作者。铉年七十馀，竟以作谱事致一家为其府所究，破其产，人四窜避去，而铉亦不复来吴。 

　　●诗谶 

　　正统三年六月一日，予始入吴县学为增广生。是年开科取士，而吴学之得举者三人：周郁为春秋魁第四名，张瓛第十一，施槃第十五。既而赴会试，槃作诗留别，其词有曰：“红云紫雾三千里，黄卷青灯十二时。”又《咏胡蝶》云：“莫怪风前多落魄，三春应作探花郎。”己未，果状元及第。 
