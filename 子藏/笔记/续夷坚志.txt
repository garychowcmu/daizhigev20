《续夷坚志》　宋　元好问
　　续夷坚志一
　　遗山，中原人。使生宋熙、丰间，与苏、黄诸人同时，当大有声。不幸出完颜有国日。虽偏方以文饰戎事，用科举选人，惜又在贞祐前后，不得掌其笺牒文柄，故闲居著述。观其文与诗词，宏肆轶宕。及所传其国人号《中州集》，人各有传，其颠叙其行业仕隐，诗则一联不遗；宋士夫沦陷其国者，概见于末。文有史法。其好义乐善之心，盖广矣！所续《夷坚志》，岂但过洪景卢而已！其自序可见也。恶善惩劝，纤细必录，可以知风俗而见人心？岂南北之有间哉？北方书籍，率金所刻。罕至江南，友人王起善见之，亟钞成帙。其学富笔勤又可知矣。持以示予，时日将夕，读至丙夜，尽四卷。深有启于予心！以病不能钞，姑识卷末而归之。壬申岁之除、商邱宋无子虚书于沙头白鸥眠处。
　　中州曾历览，底处觅孤坟！勋业元无我，文章正数君！渊源由《史》、《汉》，警策出机、云。予亦尚奇者，何期广见闻。吴道辅景文。
　　子思子云：“国家将兴，必有祯祥；国家将亡，必有妖孽。”洪景卢《夷坚志》多政、宣事；元好问《续志》多泰和、贞祐事。其视平世有闲耳！砦窳叟。
　　吴中王起善博学且勤，人有异书，必手钞之，此其一也。按《续夷坚志》乃遗山先生当中原陆沈之时，皆耳闻目见之事，非若洪景卢演史寓言也。其劝善戒恶，不为无补。吾知起善推广之心，即遗山之心也。至顺三年，朱方石岩民瞻氏识。
　　遗山先生《续夷坚志》二卷，乃吴中王起善钞本，今归芥甫夏侯。至正二十三年癸卯岁闰三月十七日丁亥借录，至四月七日丙午录毕于泗北村居映雪斋、华亭。在家道人孙道明明叔，时年六十有七也。予钞北地枣本《续夷坚志》四册，实遗山先生所撰也。至正戊子，武林新刻《金史》，因获一观。谨录此《传》，附于所书之后云。是年花朝日、吴下王东起善识。《传》不录
　　余集序
　　遗山先生当金源末造，备位下僚，浮湛散秩；洊登左司，旋遭丧乱，沦落以终。晚年以著述自任，颇有志于国史，又为人所沮。诗文之外，寄意于《中州》一集。文人少达而多穷，不信然哉！此《夷坚志》虽续洪氏，而适当百六之会，灾变频仍，五行乖舛，有开必先，动关运会。非吊诡之厄言，实禨祥之外乘。不贤识小，又何讥焉？仆来豫，荣别驾庆出以相，乃其尊甫筠圃先生读易楼藏本。书凡二卷，而宋子虚、王起善二跋皆云四卷，又称其别有自序，而卷中无之。不复可考矣！书中大半东京琐事。余初来，颇资闻见。因为较其讹脱，仍分四卷，以还旧观。手钞付梓，且依翁氏所辑遗山《年谱》，略为表系以附于后，庶览者粗悉其平生云。嘉庆戊辰冬日，杭郡余集书于大梁书院。《表》不录
　　镇库宝
　　赵王镕炼丹成，不及饵，藏之镇州库藏中者余三百年。贞祐初，真定元帅三喜弃城，取之以行。行及平阳，为胥莘公所劾，收之。丹入汴京，下丰衍库收，名色谓之“镇库宝。”京城变后，予同户部主事刘彦卿往观之。丹以漆柜盛，旁画广成子问道像。中复有漆合，高五寸，阔三寸，合盖上作九环，外八中一，以金涂之，各有流去声道相贯，环中作小孔，予意其为九转也。合中复有银合盛丹。合盖上镂佛一，左龙右凤，在佛座下，亦皆金涂。开视，丹体殊轻，周匝合中，色如枣皮漆，而裂璺纵横，绝不与今世丹砂相似。予意颇轻之。问主库者此有何异，曰：“无他，但阴晦中恒出光怪，如火起然耳！”壬辰年亲见
　　金狮猛
　　正大初，张圣俞客舞阳县北街。一日，家婢从一弓手家买得一牛腰肾。以刀割之，刀不能入。剥视之，得一石，作狮形，色如泥金所涂，前一蹄屈向内，一蹄枕之而睡。夜夜有光。高二寸余。殆秉异气所化。圣俞嫂吴收之。不知今存否也。圣俞说。
　　康李梦应
　　康伯禄、李钦叔，壬辰冬十二月行部河中。先城未破一日，康与钦叔求梦于某神，伯禄梦城隍破，争船落水中，为一锦衣美妇援之而出。美妇援出，满眼皆桃花。钦叔梦人与桃符二，上写：‘宜入新年，长命富贵。’明日城陷，伯禄争船不得上，落水死；李得船，走陕县。三四日改岁。陕令杨正卿令人送桃符，所书如梦中所云。正卿说。
　　包女得嫁
　　世俗传包希文以正直主东岳速报司，山野小民，无不知者。庚子秋，泰安界南征兵掠一妇还，云是希文孙女，颇有姿色。倡家欲高价买之，妇守死不行。主家利其财，捶楚备至，妇遂病。邻里嗟惜而不能救。里中一女巫私谓人云：“我能脱此妇，令适良人。”即诣主家，闭目吁气，屈伸良久，作神降之态。少之，瞑目咄咤，呼主人者出，大骂之。主人具香火，俯伏请罪，问何所触尊神？巫又大骂云：“我速报司也！汝何敢以我孙女为倡？限汝十日，不嫁之良家，吾灭汝门矣！”主家百拜谢过，不数日嫁之。
　　铁中虫
　　吾州会长老，住飞狐之团崖。初入院，典座僧白：“厨堂一镬，可供千人，然火则有声。今二年矣。人以为釜鸣不祥，废不敢用，妨大众作食。师欲如何？”会云：“吾就大众乞此镬，当任我料理。”众诺。乃椎破釜底，穴中得一虫，长二寸许，色深赤。盖此虫经火则有声。淄川杨叔能，亦尝见芒山均庆寺大镬破一窍，如合拳，中有一虫如蛴螬而红。此类大家往往见之。魏文帝《典论》以为火性酷烈，理无生物。特执方之论耳！团崖事，全唯识记
　　王增寿外力
　　秀容东南双堡王增寿，号为外力，善角抵，人莫能敌。泰和末，官括驼。钉去声驼足令跛，自羊头村背负驼至代州。州守信以为然，增寿复负之而归。樊帅说
　　石中蛇蝎
　　泰和中，柏山长老志贤，住西京东堂，常住足备，即弃去。修浑源乐安桥岭路，槌破一牛心大石。中有蛇蝎相吞螫，人不知其何从而入也！贤曰：“此在吾法，是怨毒所化，随想而入，历千万劫而不得解者。若不为解却，他日亦道曾见我来。”即以大杖击之，竟无他异。全唯识说
　　任氏翁媪
　　定襄沙村，樊帅所居。说：里中任实洎其妻张氏，七十三岁，同年月日时生，复同年月日时死。古今所无有。
　　郑叟犯土禁
　　平舆南函头村郑二翁，资性强，不信禁忌。泰和八年，其家东南有所兴造，或言是太岁所在，不可犯。郑云：“我即太岁，尚何忌耶！”督役夫兴作。掘地不二尺，得妇人红绣鞋一双。役夫欲罢作，郑怒，取焚之，掘地愈急。又二三尺，得一黑鱼，即烹食之。不旬日，翁母并亡，又丧长子，连延十余口；马十，牛四十。死病狼藉。存者大惧，避他所。祸乃息。
　　张童入冥
　　平舆南函头村张老者，以捕鹑为业，故人目为鹌鹑。年已老，止一儿，成童矣，一旦死。翁媪自念老无所倚，号哭闷绝，恨不俱死。明日欲埋之，又复不忍。但累砖作邱，入地一二尺许。云：“吾儿还活！”人笑其痴，而亦有哀之者。三日复墓，恸哭不休。忽闻墓中呻吟声，翁媪惊曰：“吾儿果还魂矣！”撒砖曳棺出，舁归。儿果复活。俄索汤粥。良久，说初为人摄往冥司，儿哀诉主者：爹娘老可念，乞尽余年，葬送毕，死无所归恨！冥官颇怜之，即云：“今放汝归。语汝父，能弃打捕之业，汝命可延矣！”其父闻此语，尽焚网罟之属，挈儿入寺供佛。寺有一僧吕姓者，年未四十，仪表殊伟，曾上州作纲首。张童即前问僧：“师亦还魂耶？”吕云：“何曾死？”张童言，我在冥中引问次，见师在殿角铜柱上，铁绳系足，狱卒往来以棓撞师腋下，流血淋漓。及放归时，曾问监卒，吕师何故受罪？乃云：“他多脱下斋主经文，故受此报。”吕闻大骇。盖其腋下病一漏疮，已三年矣！儿初不知。吕遂洁居一室，日以诵经为课。凡三年，疮乃平。赵长官亲见之。
　　土禁二
　　乙巳春，怀州一花门生率仆掘地，得肉块一枚，其大三四升许。以刀割之，肉如羊，有肤膜。仆言：“土中肉块，人言为太岁，见者当凶，不可掘。”生云：“我宁知有太岁耶？”复令掘之，又得肉块二。不半年，死亡相踵，牛马皆尽。古人谓之“有凶祸而故犯之，是与神敌也！”申胡鲁邻居亲见之，为予言。
　　群熊
　　癸卯初，有熊数十万，从内乡硖石入西南山。衔枚并进。行既远，掌皆出血。有羸劣而死者，群熊自食之。州县有文移传报。予于彰德见之。
　　刀生花
　　济源关侯庙大刀，辛丑岁，忽生花十许茎，各长一指，纤细如发，茎色微绿，其颠作细白花，大于黍米。予同舍李庆之子正甫为予言。
　　产龙
　　平定苇泊村，乙巳夏，一妇名马师婆，年五十许，怀孕六年有余，今年方产一龙。官司问所由，此妇说，怀孕至三四年不产，其夫曹主簿惧为变怪，即遣逐之。及临产，恍忽中，见人从罗列其前，如在官府中。一人前自陈云：“寄托数年，今当舍去。明年阿母快活矣！”言讫，一白衣人掖之而去，至门，昏不知人。久之乃苏。旁人为说，晦冥中雷震者三，龙从妇身飞去，遂失身孕所在。
　　萧卞异政
　　萧卞，贞祐中为寿州。一日，杨津巡逻回，忽马前一黄犬掉尾驯扰，且走且顾，如欲导人者。卞遣二卒随之，径至西河岸眢井中，垂头下视。卒就观之，井垠有微血，一尸在内。即驰报卞，呼地主守护之。犬又导入城，望见一客店，鸣吠不已，如有所诉。卞呼主人者至。主人识此犬，云：“是朱客所畜。数日前僦舟西河，引此犬去，今犬独来，何也？”卞即拘船户，偕至县，令主人者认之。认是船户主，因问朱客所在，未加拷讯，随即首服。又有周立，采薪州西新寺滩，为虎所食。立妻泣诉于卞。卞曰：“吾为尔一行。”率僮仆十余辈，驰至新寺滩丛薄间，见一虎，帖耳瞑目，徐行而前，若有鬼神驱执者。卞以一矢毙之。剖其腹，中环故在身。范司农拯之说。
　　土中血肉
　　何信叔，许州人，承安中进士。崇庆初，以父忧居乡里。庭中尝夜见光，信叔曰：“此宝器也！”率僮仆掘之。深丈余，得肉块一，如盆盎大。家人大骇，亟命埋之。信叔寻以疾亡。妻及家属十余人相继殁。识者谓：“肉块，太岁也！祸将发，故光怪先见。”
　　玉食之祸
　　燕人刘伯鱼，以赀雄大定间。性资豪侈，非珍膳不下筋。闲舍数百人，悉召尚食诸人居之，且时有赒赡。问知肉食之品，或一二效之。既老而病，财日削，郁郁以死。十数年后，两儿行丐于市。玉食之祸，耳目所见不知其几人！聊记此耳。二事亦司农云。
　　京娘墓
　　都转运使王宗元老之父础，任平山令。元老年二十许，初就举选，肄业县廨之后园。一日晚，步花石间，与一女子遇。问其姓名，云：“我前任杨令女。”元老悦其稚秀，微言挑之，女不怒而笑，因与之合。他日寒食，元老为友招，击丸于园西隙地。仆有指京娘墓窝杨者，元老因问京娘为谁？同辈言：“前令杨公幼女，字曰京娘，方笄而死，葬此。”元老闻杨令之女，心始疑之。归坐书舍，少须，女至。娇啼宛转，将进复止。谓元老曰：“君已知我，复何言也！幽明异路，亦难久处。今试期在迩，君必登科，中间小有龃龉，至如有疾，亦当力疾而往。当见君辽阳道中。”言讫而去。元老寻病。父母不欲令就举。月余小愈，元老锐意请行，以车载之。途次辽河淀，霖雨泥淖，车不能进。同行者鞭马就道。车独行数里而轴折。元老忧不知所为。忽有田夫，腰斤斧负轴而来，问之，匠者也。元老叹曰：“此地前后二百里无民居，今与匠者值，非阴相耶！”治轴讫，将行，俄见一车，车中人即京娘也。元老惊喜曰：“尔亦至此乎？”京娘曰：“君不记辽阳道中相见之语乎？知君有难，故来相慰耳！”元老问：“我前途所至，可得知否？”京娘即登车，第言“尚书珍重”而已。元老不数日达上京，擢第。明昌中为运使，车驾享太室，摄礼部尚书。数日而薨。
　　神霄丹宝
　　宣和方士，烧水银为黄金，铸为钱。在神霄者，其文曰“神霄丹宝”；五福者曰“五福丹宝”；太乙者亦如之。汴梁下，钱归内府，海陵以赐幸臣。得者以为帽环，服之不中暍云。内藏库使王寿孙说
　　槄画
　　西京田叟，自号瓦盆子，年七十余。所作《尧民图》，青缣为地，槄桦皮为之。暗室中作小窍取明，与主客谈笑为之。尝戏于袖中掏虱数枚，乱掷客衣上，客以为真虱而拾之。其技如此。性刚狷，自神其艺，不轻与人。己所不欲，虽千金不就也。盖槄画不见于书传，当自此人始耳。事见平阳都运使张伯英文
　　枸杞
　　泰和初，定陶古城崩摧。出一枸杞根，方广一尺许，作卧狗状。足尾皆具，觜亦有细毛。上一枝直出。县外一农家得之，里社传玩。寻为县官所夺。崔君佐见此，时年十五六矣。
　　诗谶
　　梁仲经赴官，咸平道中，有诗云：“山云欲雨花先惨，客路无人鸟亦悲。”刘御史云卿诗：“坏壁秋镫挑梦破，老梧寒雨滴愁生。”李治中平甫云：“落叶扫不尽，寒花看即休。”未几皆下世。殆诗谶也！至如杨敏行《昼眠》云：“身如蝉蜕一榻上，梦逐杨花千里飞。”真鬼语，何谶之有！
　　敏之兄诗谶
　　敏之兄，贞祐元年癸酉中秋日，约与王元卿、田德秀、田献卿辈燕集，而其夜阴晦，罢。敏之有诗云：“佳辰无物慰相思，先赏空吟昨夜诗。莫倦更深仍坐待，密云还有暂开时。”王、田戏曰：“诗境不开廓，君才尽耶？”敏之叹曰：“我得年仅三十，境界得开廓否？”明年遭城陷之祸，年才三十二。
　　申伯胜诗兆
　　高平申万全，字伯胜，正大中，以史院编修官从宗室庆山南征。道中有诗云：“回首西风谢敝庐。崎岖又复逐戎车。人生行止元无定，一苇江湖听所如。”不数日，溺淮水死。
　　天庆鹤降
　　忻州西城，半在九龙冈之上。置宣圣庙、铁佛寺、天庆观，为州之镇。天庆观老君殿尊像极高大，唐七帝列侍。父老云：是神人所塑。晋天福二年重修。每岁二月十五日，道家号“贞元节，”是日有鹤来会。多至数十，少亦不绝一二，翔舞坛殿之上，良久乃去。州人聚观，旁近城上。州剌史约：先见鹤者有赏。四远黄冠及游客，来者三日不绝。贞祐兵乱，殿废，鹤遂不至。
　　告成旱魃
　　贞祐初，洛阳界夏旱甚。登封西四十里告成，人传有旱魃为虐。父老云：“旱魃至，必有火光随之。”命少年辈合昏后凭高望之，果见火光入一农民家，随以大棓击之。火焰散乱，有声如驰。古人说，旱魃长三尺，其行如风。至于有驰声，则不载也。
　　玉儿当是其名
　　太原庙学，旧有鬼妇人。是宋时一提刑妾，为正室妒，捶而死，倒埋学旁，其处有桑生焉。此鬼时入斋舍，与人戏语，然不为祟也。大定中，有数人夜宿时习斋。三更后，忽闻窗外履声，须臾入斋，以手遍拊睡者云：此人及第，此人不及第。既而曰：“休惊、休惊也。”及至后，皆如其言。学正马持正说。睡者赵文卿、段国华、郭及之
　　王氏金马
　　太原王氏，上世业医，有阴德闻里中。至君玉之父，翁母皆敬神佛。一净室中安置经像，扃钥甚严，于洒扫母亦亲为之。一日晚，入室中焚诵，忽供几下一细小物跳跃而出，有光随之，须臾，作声如马嘶。母起立祝曰：“古老传有金马驹，今真见之！果欲送福，来老妇衣襟中！”即以襟迎之，此物一跳而上，视之，金马也！君玉以天眷二年第，器玉、汝玉皇统元年相次科第。乡人荣之，号“三桂王氏。”府尹并以“三桂”名所居之坊。翁四子，三子登科，一子以荫补。至其孙仲泽，复为名进士，文章、政事、谈辨、字画，大为时辈所推。金马方广三寸，金作枣瓤色，项颈微高，尾上揭如艾炷，髀股圆滑。兵乱之后，予曾见之。浚州清卿房约为赋《金马辞》也
　　王云鹤
　　王中立，字汤臣，岢岚人。博览强记，问无不知。少日治《易》，有声场屋。家豪于财，客日满门，延待备极丰腆。其自奉则日食淡汤饼一杯而已。年未四十丧妻。不娶，亦不就举，独处一室中如僧。如是三四年乃出。时人觉其谈吐高阔，诗画超绝，若有物附之者。问之不言也。大安初，遇闲闲赵公于平定，遗之诗曰：“寄与闲闲傲浪仙，枉随诗酒堕凡缘。黄尘遮断来时路，不到蓬山五百年。”因言：唐士大夫五百人，皆仙人谪降。为世味所著，亦有迷而不返者，如公与我皆是也。一日来都下，馆于闲闲公家。《中秋》诗有：“印透山河影，照开天地心。人世有昏晓，我胸无古今”之句，闲闲大奇之。因索墨水一盂，如言与之。明旦不告而去。壁闲留“龟鹤”二字，广长一丈，墨水具在不知何物书之也。少之，先生从外来，问所以然，不答。题其旁云：“天地之间一古儒，醒来不记醉中书。旁人错比神仙字，只恐神仙字不如。”先生诗如：“醉袖舞嫌天地窄，诗情狂压海山平。忽惊风浪耳边过，不觉神形来世中。因君感激从君说，凿破机关有亦惊。”此类甚多。人有问世外事者，亦一二言之。好作擘窠大字，势极飞动，闲闲极爱之。屏山李之纯尝见先生，商略前代人物，引先儒论议数十条在目前，如人人自相诘难，然后以己意断之。以为辨博中第一流也。临终豫克死期，如言而逝。年四十九。晚年易名云鹤，号拟栩道人。人物如世画吕公，肩微耸耳。
　　董国华
　　董文甫，字国华，潞人，承安中进士。资淳质，泊于世味，人知重之，而不知其何所得也。子安仁，亦学道。闲居宝丰，父子闭户读书。朝夕不给，晏如也。先生历金昌府判官、礼部员外。正大中，以公事至杞县。自知死期，作书与家人及同官，又与杞县令佐诗，多至三十余首。书毕坐化。
　　卫文仲
　　卫文仲，襄城人，承安中进士。性好淡泊，读书学道，故仕宦不进。平居好歌东坡《赤壁词》。临终沐浴易衣，召家人告以后事，即命闭户。危坐床上，诵《赤壁词》，又歌末后二句。歌罢怡然而逝。
　　一行墓石记
　　刘太博机，贞祐兵乱后，自管湖州刺史，迁济州。民居官舍皆被焚。机复立州宅。掘一黄土坡，偶值古冢，乃唐一行禅师墓。有石记云：“刘机当破吾墓。”
　　明月泉
　　明月泉，在五台山中。人至泉所，以纱帛障眼，下视泉水，或见月在水中，故泉以为号。历数千百人，乃一二见之。大参杨叔玉，五台人，为予言：“明月泉吾所亲见，非传闻也！”
　　石守道心化石
　　徂徕石守道墓，在奉符。泰和中，墓崩，诸孙具棺葬。骸骨与常人无异，独其心如合两手，已化石矣。
　　毁宝鼎
　　皇统中修内司，烧琉璃瓦。毁一大鼎，三日不镕。鼎欲败，有声如雷，闻三十里外。人谓：成败有数，数与阸会，虽神物不能自保，不特此鼎矣！希颜说
　　田鼠
　　正大壬戌，内乡北山农民告田鼠食稼。鼠大如兔，十百为群，所过禾稼为空。猎户射得数头，有重十余斤者，毛色似水獭。未尝闻如此大鼠也。
　　
　　天魔祟
　　泰和末，雷景滂任寿州防御判官，弟希颜亦到官。有官妓香香，为魔所祟，神志恍惚，或睡数日不起。希颜谓其同列者言：“有一妇人为天魔所著，挈上浮图颠，凡妇意所欲，无不立致。一日见布幔车过塔下，妇谓魔言：‘车中贵人妻，汝取其钗来！’魔去良久乃至，无所得。妇问故，曰：‘彼福人，有神护之，望而不得前。’妇又问：‘彼以贵人妻，故有神护也？’曰：‘不缘贵人，但其不食牛肉故耳！’妇即发愿：‘我若脱此祟，不但我终身不食牛肉，誓尽此生劝人不食。’言未竟，魔大骂而去，遂不复至。妇大呼求救，其家以绳挽之而下，竟得全活。阿香能不食牛肉，发愿神佛前，祟宜不能近。”同列以其言告香，香即发愿。后十余日，靓妆袨服持酒来谢云：“得学士所教，今为平人矣！”
　　神哥
　　孙国镇内翰族妇，有为山魈所污者。魈自言：“汝若资用所阙，我能立致。”尝积绢满庭，皆有真定库印。妇家以官物累己，乞屏去。俄顷，失绢所在。又一白马，金鞍宝勒，不知从来，而系之枥下。家人益惧。祈请良久，马忽不见。诸子窃议，呼魈为“五郎”，云：“设若人家无嗣，能为致一子否？”明旦，一孩子面目如画，锦绷绣褓，卧之床上。老幼拜祷，不愿受。竟留之。因字之曰“神哥”。年六岁病卒。
　　王确为兄所挞
　　外祖柔服簿王君，大定中卒官。其最小弟确，酗酒，欺幼孤。外祖母张容忍既久，无所控诉，遂病不能起。一夕，与诸女并寝。夜半镫暗，闻骚窣声。少之，触双陆棋子乱，啧啧有声，屡叹。外祖母哭失声。因言：“五叔恃酒见陵，官法不能制。若不禁止之，母子将为鱼肉矣！”不数日，确承醉，夜出定襄，归，至赵村，值外祖于中路，画地大数，随以马策乱捶。确抱头窜伏，仅能至家。取火视之，衫服碎破，肿青满背。明日，就外祖像前百拜谢。后酒亦不饮。
　　王全美母氏诗语
　　定襄王全美之母，从幼事佛，既老，奉香火益勤。先不知书，忽一日，谓敏之兄，言：“外生，我漫得一句，汝看作得偈否？”举似凡十数句，惟“天机割断繁华梦，”殆似从慧中得之。母未几下世。
　　虱异
　　德顺破后，民居官寺皆被焚。内城之下有礮数十，垂索在故营中。人有欲解此索者，见每一索，从上至下大虱遍裹，如脂蜡灌烛然。闻汴京被攻之后亦如是。丧乱之极，天地间亦何所不有也！
　　单州民妻
　　贞祐初，虞县黄九者，从佛儿堌贼钻天怪作乱于单父，虏老幼数百。中一妇有姿色，黄欲劫取。妇阳谓贼曰：“吾夫少选至，愿一见，嫁君未晚。”及见其夫，诉以劫取之事，因指黄九恶语大骂。贼不胜愤，砍杀之，被砍处不血出，但白膏流。黄冠禹冀之说。
　　戴十妻梁氏
　　戴十，不知何许人。乱后，居洛阳东南左家庄，以佣为业。癸卯秋八月，一通事牧马豆田中，戴逐出之。通事怒，以马策乱捶而死。妻梁氏舁尸诣营中诉之。通事乃贵家奴，主人所倚。因以牛二头、白金一笏，就梁赎罪。且说之曰：“汝夫死亦天命。两子皆幼，得钱可以自养。就令杀此人，于死者何益？”梁氏曰：“吾夫无罪而死，岂可言利？但得此奴偿死，我母子乞食亦甘分！”众不可夺，谓梁氏曰：“汝宁欲自杀此人耶？”梁氏曰：“有何不敢！”因取刀，欲自斫之。众惧此妇愤恨通事，不令即死，乃杀之。梁氏掬血饮之，携二子去。洛阳翟志忠云。
　　李昼病目
　　聊城李昼生二子，其一失明，其一生而无目。李去岁一目复枯。问神霄何道士求治疗。何问：“渠宁作亏心事耶？”李言：“平生塑神像，急须用目睛，则往往就神像摧塌处剜取之，殆以此故耶？”丁酉岁春，何来阳平，谓予言。李吝少费，受此报！
　　人生尾
　　清河王博，以裁缝为业，年三十七。一日，诣聊城何道士，言：丁酉初春，醉卧一桃园中。忽梦一神人，被金甲执戟，至其旁蹴之使起。王问何为神？曰：“吾为汝送尾来。”自后觉尻骨痛痒。数日，生一尾，指许大，如羊退毛尾骨然。欲勒去，痛贯心髓，炙之亦然。因自言不孝于母，使至饥饿，故受此报。每逢人看，则痛痒少止，否则不可耐也。因问何求疗。何无所措手，乃去。今在新店住。何道士云。
　　石公阴德
　　国初定州唐县王八郎，姿容雄伟，膂力绝人。为相者所惑，谋作乱。因设诡计，籍乡人姓名。未及引诱，为人所告。州将高某捕获，按籍逮捕，凡数千人。高欲一切以造逆当。石公时为都司，谏止之曰：“以诡计籍人名，罪止王八。其他无豫谋者，使其在诖误之列且不可，况诬以从逆乎？”州将不悦，命他吏鞫其事。吏承风旨，文致其罪。然州将以石公一言遂疑之。明日召石公，王八而下皆自伏。“公所言，何不惜死之甚也？”石公曰：“雪人之冤，一死何惜！”州将良久曰：“有是哉！吾更思之。”明日，即从石公议，戮首恶二三人，余悉纵遣。并取旧案焚之。石公之子琚，业进士，天眷初，第一人擢第。大定中，以左丞相致政。故石公阴德，乡人无大小能备道之。
　　马三诋欺报
　　恩州刘马三，以钩距致富。尝用诡计取邻舍袁春田。春诉于官，马三出契券为质，竟夺之。春不能平，日为乡人言：“渠诋欺如此，已将为异类矣！”马三亦自誓云：“我果诈取汝田，当如所言也！”泰和二年，马三以病死。袁春家犬乳数子，中一小花狗，腹毛纯白，有朱书：“我是恩州刘马三”七字。马三素多怨家，竟欲出钱买之。寻为州刺史所取。阖郡皆知。马氏子孙不胜其辱，购而藏于家。
　　白神官
　　鄜州洛交，大定中有妖人白神官者，能以左道作怪变。如平地起龙、卷袖出金手、或端坐见佛像，光怪夺目。数百里间无不归向，莫有忤其意者。外祖王君，时为此县主簿，捕得之。问所以能怪变者，皆托以天神所为。及掘得狐涎一罂，神官乃伏罪。决杖二百而死。县境为之肃然。其后吾舅彦师，再到洛交，去外祖已四十年。访旧事，父老尚能言之，因问曰：“君是杖杀白神官王主簿子孙乎？”
　　贾道士前身
　　宣德朝元观贾道士，鱼儿泊贾大夫之子，知其前身本潞州人义镇王秀才。贞祐之兵，为北骑所俘乘骑他出，逃去。骑追及，枪中其额而死。死后性不昧。顾盼中有二人来扶之，使历观诸狱，不忍恐怖，复扶之出。过一石桥，见莲花盆子中，贮恶血汁，令饮之。觉腥，口不可近，不肯饮。二人不之强，但推堕水中。既而开目，知受生此家。三日洗儿，及满月，乡邻来贺，皆见，但语不出。六七岁说前事，即求出家。父母不得已许之。送朝元观作道童。一日，俘主来观中，人说前事。俘主亦了了能记，都不差。视其额角，疮瘢犹存。
　　旬会之异
　　定襄魏仲仪，以经童出身，得辽阳警巡院判官。将复应词赋举，与同辈结夏课，十日一宴集。中一举子物故。他日旬会，诸人感叹存殁，仍于故人设位。少选，食至，诸人举匕筯，而设位者亦然，合坐哭皆失声，竟至罢食。
　　济源灵感
　　济源庙，隋时建。庙后大池，邑人以海子目之。献酒及冥钱，或他有所供，悉投此海池。每岁春暮，纸灰从水底出，谓之海醮。水亦有澄彻时，池底物历历见之。或时水底酒尊、伞扇浮游水面，谓之神赐。虽重若银杯、香合，亦浮。观者环水而立，物所至，人得之，以长漉篱挹取，拜赐而去。酒尊皆有镌记，年月、姓名。饮之往往有味云。
　　续夷坚志二
　　贞鸡
　　房皞希白，宰卢氏时，客至，烹一鸡。其雌绕舍悲鸣，三日不饮啄而死。文士多为诗文。予号之为“贞鸡”。
　　王氏孝犬
　　王怀州家小儿子五哥畜一犬，甚驯。五哥十二、三死，犬随至葬所徘徊望顾，如有所见者。自后，日一往墓侧，暮乃归。如是近百日。人以“孝犬”目之。
　　狐锯树
　　阳曲北郑村中社铁李者，以捕狐为业。大定末，一日张网沟北古墓中，系一鸽为饵，身在大树上伺之。二更后，群狐至，作人语云：“铁李、铁李，汝以鸽赚我耶？汝家父子，驴群相似，不肯做庄农，只学杀生。俺内外六亲，都是此贼害却。今日天数到此，好好下树来。不然，锯倒别说话！”即闻有拽锯声，大呼搘镬煮油，当烹此贼！火亦随起。铁李惧，不知所为。顾腰惟有大斧，思树倒则乱斫之。须臾天晓，狐乃去。树无锯痕，旁有牛肋数枝而已。铁李知其变幻无实，其夜复往。未一更，狐至，泣骂俱有伦。李腰悬火罐，取卷爆潜爇之，掷树下。药火发，猛作大声，群狐乱走。为网所胄，瞑目待毙，不出一语。以斧椎杀之。
　　济水鱼飞
　　壬寅岁，济源水中鱼飞起，鸟鹊啄食之而堕，人取食，无他异。甲辰冬，安贤镇西南之马陵，平旦无风云，忽空中堕鱼七八头，不知所来。又比济源者差小。陶朱种鱼法：池中著鳖，不尔，则飞去。
　　石佛动
　　正大八年，滕州东三里，有石佛一躯，忽自动摇者数月。及州将死，乃定。禹冀之闻张仲安说。
　　鬼拔树
　　兴定末，曹州一农民，一日行道中，忽骤雨。闻空中人语云：“敢否”？俄又闻大笑声。此人行半里，见道左大柳树拔根出，掷之十步外；泥中印大臀髀痕，如麦笼许。盖神拔树，偃坐泥中，破笑耳。
　　高尉阴德
　　高工部有邻，字德卿。父飞狐令集，尝尉南和，以公事活千余人。德卿生于此邑。四十年后，拜安国军节度使。父老有及见当时事者，扶杖迎劳，欢呼马前。德卿亦为立碑尉厅，道所以阴德阳报之故。不逾月，子嵩、犹子铸，同榜登科。时人荣之。
　　胡公去狐
　　胡彦高，明昌二年以廉举为即墨令。县廨在古城之隅，为妖狐所据，昼伏夜出，变化狡狯：或为狱卒，纵遣囚系；或为官妓，盗驿传被幞，媚惑男女。有迷乱至死者。邑人无如之何，反以香火奉之，余五十年矣！彦高到官，问知其然。顾谓同僚：“官舍所以居贤，今令不得居，而鬼物据之耶？”时室空已久，颓圯殊甚。即令完葺之。明日，即厅事理务，抵暮张烛而坐。夜半，狐鸣后圃中，一倡百和，少顷坌集，周匝庭内。中一大白狐据地而吼，如欲抟噬然。卒伍散走，投避无所。彦高端坐不动，而狐亦不前，良久引退。如是者三日，遂不复来。又十许日，传一女奴，跳踯歌笑，狂若寐语。彦高以朱书置奴钗间，逼逐之，奴即日知人。明旦，尉自巡逻还，遭群狐数百，由县东南去。狐复惑登州吏目江崇家一妇。崇就海岛中请道士行法：乘妇人狂乱，缚置车轮上，埋轴地中，令人转之。既久，妇人快吐腥涎，乃道是即墨狐，为胡公逐至此。即墨父老为彦高刻石，名：“胡公去狐碑。”屏山李之纯之记也。彦高，武安人，仕至凤翔同知。
　　吕守诗谶
　　吕卿，字祥卿，大兴人。刺汝州一月而罢。题诗望崧楼有：“珍重楼中旧山色，好将眉黛事新官。”未几物故。人以为诗谶云。
　　孟内翰梦
　　孟内翰友之，大定三年，乡、府、省、御，四试皆第一，供奉翰林。历曹王府文学，以疾寻医。久之，授同知单州军州事。丁内艰，哀毁致卒。友之未第前。梦中豫知前涂所至，其后皆验。邻人李生言：友之死之年，六月中，连夕星殒于虚轩前。汴人高公振特夫挽之曰：“见说平生梦，前途尽目前。”又云：“人嗟埋玉树，天为启文星。”诗虽不甚工，有以见友之出处之际，死生之变，造物者皆使之前知。其以海内重名畀之者，为不偶然也。
　　麻神童
　　麻九畴字知几，献州人。三岁识字，七岁能草书，作大字有及数尺者。所至有神童之目。章宗召见，问：“汝入宫中，亦惧怯否？”对曰：“君臣犹父子也，子宁惧父乎？”上奇之。明昌以来，以神童称者五人：太原常添寿，四岁作诗云：“我有一卷经，不用笔笔成”；合河刘文荣，六岁作诗云：“莺花新物态，日月老天公”；刘微七岁，被旨赋《凤皇来仪》；新恩张世杰，五、六岁，亦召入，赋《元妃素罗扇画梅》云：“前村消不得，移向月中栽”，其后常隐居不出；余三人皆无可称道，独知几能自树立。一旦名重天下，耆旧如闲闲公，且以“征君”目之而不名云。
　　陈守诚感
　　陈大年字世德，吉州人。泰和中刺吾州。时秋旱，蝗自南而北。世德祭于石岭关，遂不入境。死囚马柏儿，移勘更数州，已十三年矣！陈已决其死，止待署字矣。陈夜祷星下：“决囚无复疑，尚虑有冤。今旱已极，囚果不冤，明当大雨；如冤，则雨且止。以此卜之。”明日大雨，遂决此囚。是岁大熟。
　　虞令公早慧
　　虞令公仲文质夫，四岁赋《雪花》诗云：“琼英与玉蕊，片片落阶墀。问著花来处，东君也不知。”仕为辽相，归朝授平章政事、濮国公。
　　陈希夷灵骨
　　华山张超谷，陈希夷灵骨在焉。山径险绝，下临无地。河中李钦叔尝至其处。陈骨长大，异于今人，坚重腴莹如青玉。道力所至，具见于此。弟子某，遗骸亦在其旁，以陈比之，仙凡为不侔矣！
　　马光尘画
　　马资深之子光尘，十许岁，画山水，有远意。甫成童而卒。王子端内翰题其画云：“珠璧佳城下，丹青败稿闲。残年两行泪，绝笔数重山。”人谓童丱而以画称，且为名流所嗟惜，古亦不多见也。
　　马啮定襄簿
　　泰和中，一国姓人为定襄簿。一日，河西程氏马逸，直上厅啮主簿倒。旁立数十人，号叫捶楚，不能救。不半时顷，啮簿死。伤折处所不忍视。马走出城，罗得之。三日葬簿，缚马投火中。人谓：此马不为物所凭，则他世报怨也。
　　鬼市
　　裴翰林择之，阳武人。六七岁时，以大父马上抱往县东北庄。至外壕，见门南北有市集，人物皆二尺许，男女老幼，吏卒僧道，穰穰往来，市人买卖，负担、驴驼、车载，无所不有。以告其大父，大父以为妄，不之信也。盖三、四至其处，亦皆见之。此与《吕氏碣石录》记武平周鼎，童时村居，一日，县人市集，鼎骑长耳，从父入市。时地色微辨，见道旁两列皆佛像，闭目不敢视，开目又不见。两事大相类。但佛像之多，何也？
　　原武阎氏犬
　　原武附城堤下阎老家，其翁母遭辛卯冬兵乱死。其家墙下丁壮被虏，不及埋掩。此时僵尸满野，例为狐犬所食，不辨谁某。阎氏犬亦食人，但守护翁母，日与众犬斗，他犬无敢近者。前后月余。阎氏子侄有逃归者，竟得全骸而瘗。真孝犬也！
　　历年之谶
　　古人上寿皆以千万岁寿为言，国初种人纯质，每举觞惟祝百二十岁而已。盖武元以政和五年、辽天庆五年乙未为收国元年，至哀宗天兴三年蔡州陷，适两甲子周矣！历年之谶遂应。
　　巽齐之谶
　　天会八年，册刘豫为大齐皇帝，都大名。诸门旧有巽齐、安流、顺豫之号，以门名色瑞，因取三市门名阜昌者建元。虽出于傅会，亦有数焉。
　　桃杯
　　巩下韩道人，本出衣冠家，曾以荫补官。中年遇异人，有所得，即弃官学道。予曾见之秦州之陇城。说泰和初，秋雨后行山间，忽见一大叶随流而下，韩初不以为意，俄数叶间一桃大如杯盌，为石所碍而止。韩取得之。桃红而香，非凡目所常见，知为希遇。望三峰再拜食之。尽，怀枝叶归。就洞穴高绝处，钻桃核破，取仁吞之，甘如酥蜜。因以核为两酒杯，各受一勺余。韩从此或食或辟谷。时年已六十，状貌只如四十许人。一日从予乞酒，以此杯酌。核得酒，红润如新。约予赋《桃杯诗》，因循未暇。北渡后，长春尹师亦有一桃杯，云是宣、政内府物云。
　　溺死鬼
　　泽州有针工。一日人定后，方阅针次，闻人沿濠上来，喜笑曰：“明日得替矣！”人问替者为谁？曰：“一走卒自真定肩伞插书夹，来濠中浴，我得替矣。”针工出门望，无所见，知其为鬼。明日立门首待之。早食后，一疾卒留伞与书夹针工家，云欲往濠中浴。针工问之，则从真定来。因为卒言：城中有浴室，请以揩背钱相助。卒问其故，工具以昨所闻告，辞谢再三而去。其夕二更后，有掷瓦砾于门大骂曰：“我辛苦得替，却为此贼坏却，我誓拽汝水中！”明旦，见瓦砾堆。数夕不罢。此人迁居避之。秘水焦符村说
　　棣州学鬼妇
　　王右司仲泽，少日住棣州学。厨人告言：“一妇人鬼，每夜来搅扰，不得睡。”泽言：“今夕若复来，汝捽其衣大叫，我辈往视之。”其夜果来，其人把其臂不放，因大叫。诸生持镫往视之，乃一古棺板。焚之，而怪遂绝。仲泽说
　　汤盘周鼎
　　秀岩安常字顺之，常从党承旨学大篆，多识古文奇字。泰和末，尝见内府所藏汤盘，作白玉方斗，近四小寸，底铭九字，即：“德日新、又日新、日日新”者也。章宗有旨令辨之。又一方鼎，耳二，足四，饕餮象在雷文中。铭云：“鲁公作文王尊彝”。铜既古，莹如碧玉，无复铜性矣。
　　莲十三花
　　同年康良辅说，磁州观台刘轨家，承安中，池莲一茎开十三花。是岁，轨登科。终于京兆按察判官。
　　瑞禾
　　凤翔虢县太子庄，庚子岁，郝氏谷田八十亩，每茎一叶一小穗，至十二数，并大穗为十三。试割一丛治之，得谷十升。明年，郝使统军万人，佩金虎符。偏将李慥曾见古有一茎九穗，盖不如是之多也。
　　黄真人
　　修武张字君冕，其父仲和，少日为府史，好祈仙。一日，黄翻绰降，因留事之，谓之黄真人。悬笔画像前，每事祷之。君冕崇庆二年赴帘试。仲和问云：“儿子入试，御题得闻乎？”批曰：“天机不容泄！”及试期过，问之，即批云：“臣作股肱弼予违赋，成绩纪太常诗。”又问：“儿登第否？”批曰：“黄裳头、绿衣尾。”张不解，请解之，又批曰：“天机不容泄！”及四月，当唱名，张又问：“榜旦夕至，幸先告之！”即批云：“绿衣、六衣也，非君冕名乎？”及榜至，黄吉甫真第一人，而君冕名最下。此类甚多。亦有俳谐诗，可笑。
　　摩利天咒
　　忻州刘军判，贞祐初，闻朔方人马动，家诵摩利天咒。及州陷，二十五口俱免兵祸。独一奴不信，迫围城始诵之，被虏四五日亦逃归。南渡后，居永宁，即施此咒。文士薛曼卿记其事。
　　王叟阴德
　　穰县宋庄王叟，人目为王评事。身年八十一，妇八十，四子，有孙二十余人，曾孙亦娶妇。自叟至其曾，凡三十六房，夫妇皆结发，推户为县中第一。第四子荣，以军功官宣武军鲁山尉；长孙中武举，某州巡检。宋庄四区宅前大槐，数百年物，老干已枯，而五枝内向，各成大树，荫数十步。予在镇平日，尝过其家，见其康健如六十许。人谓必有阴德致然，问之不答。旁一叟云：“王评事年虽高，乃以诊治为生。病家来请，上马去，不以僮仆自随；为人处方，一药不备，不以和剂；贫家调患，夏月日二、三往，不倦，病既平，不责一钱。此非阴德耶？”叟乃肯自言：“今商贩家自临洮山外，以长耳负甘草来，尘垢粪秽，何所不有？卸之药肆中，随即剉以与人。某每用此草，必以水洗潠，暴晾如法，然后和药。他品悉然。非敢自为阴德，但心之所安，不能不尔也。”予酌酒与之曰：“此公阴德大矣！”
　　冯妇诗
　　武安县新安农冯氏病后，忽道一诗云：“城南池馆夹蒲津，野色林光物色真。满目烟霞蓬岛远，一溪花木武陵春。”泰和末病卒。胡国瑞说
　　石中龟
　　金门羽客李炼师，和顺人，尝为章庙所诏，提点天长观。平生灵异，如“金盂出水”之类甚多，至八十一事，图于邢州神霄宫壁间。门人王守中，又欲刻碑以传。召匠者攻石。石中得一龟，日在几案闲驯狎。如是百日。风过，失所在。武安王安卿说。
　　石中
　　长葛禹冀之，见华山隐者薛自然说，泰和中，华山石工破一石，石中一跳出，寻入水中。
　　高监偿债
　　遂平斗城镇高监，初到斗城，就富民高氏求相绍继。高氏农民，淳质，堕其术中。所借钱麦积数百缗，后百方诋欺，一钱不偿。未几高监死，生一赤犊，腹下白毛成字云：“还债人高都监。”时武州人吴成可罢鄜畤丞，闲居此镇，作《牛报文》。
　　范元质决牛讼
　　范元质令平舆。函头村彭李家，兄弟皆豪于财。彭李三水牯生一犊，数日死，弃水中。邻张氏水牯亦生一犊。李三为牧儿所诱，窃张犊去，令其家水牯乳之。张家挞之，遂告张曰：“李家犊死，投水中；今所乳，君家犊也！君告官，我往证之。”张愬之官。元质曰：“此不难。”命汲新水两盆，刺两牛耳尖，血沥水中，二血殊不相入。又捉犊子亦刺之，犊血沥水上，随与张牛血相入而凝。即以犊归张氏。县称神明。元质名天保，磁州人。进士赵公祥亲见
　　贾叟刻木
　　平阳贾叟，无目而能刻神像，人以待诏目之。交城县中寺一佛，是其所刻，仪相端严。僧说：贾初立木胎，先摸索之。意有所会，运斤如风。予因记赵州没眼僧，能噀墨作画，上布五彩亦噀之。毛提举家一虎，蹲大树下，旁卧一青彪，虎目烁烁如金，望之毛发森立。虽赵邈龊不是过。佛氏所谓六根互用者，殆从是而进耶？
　　阎大凭妇语
　　穰县孙庄农民阎大，正大中，与同里刘进往商洛买牛，而阎病死。刘以书报其家。阎母与妇望祭于所居之前，有回风吹纸灰往西南庄。此庄是阎小妇所居，相去五六里。少之，有人来报，阎大凭妇语，欲与母妻相见。母妻奔往，相持而哭，问：“汝何死？”曰：“我死天命，但为刘进所欺，先此相告。某牛价几何，用绢若干；某牛价几何，用银若干；彼乘我死无证，欲相欺昧耳！”布金价直，皆令以笔记之。又云：“此人情理不可耐，我已死，渠有布绢，乃以行缠蔽我面。”傍一屠者云：“汝欠我肉钱若干，汝家以汝死，遂不见还，今令我取还。”阎俯首久之，仰视屠云：“我已死，更理会甚？”观者大笑。他日，刘进及家。人说：向云阎大有灵，先以价直告其家矣！进见其母，一钱不敢欺焉。致远与阎一村落，为言如此。此与正大中黥卒石贵事同。贵死后凭一男子，就舞阳县吏征债，诉于司农卿张公，公异其事，命部掾王仲宽为理，贵有文券可凭，立命还之。
　　延寿丹
　　神仙辟谷延寿丹，一丸，终身不饥。光明朱砂一两，飞过用之；定粉一两，烧之黄色者；白茯苓如雪者一两，或加半两；黄丹、轻红者一两，飞过；秤乳香七钱半；水银三钱；大金箔三十片；白沙蜜一两；净蜡二两。右各择精细者。先将定粉入乳钵研开，次下水银再研，直侯无水银星子为度。次下黄丹、朱砂、金箔，再研，次下茯苓、乳香等细末同研匀。将药入垍碗，坐热汤上，勿令汤冷。另将蜜蜡开鋊，入药在内，木匙搅匀。众手丸。每一两作十二丸子，勿令有剂缝。或朱砂或水银为衣，不为衣亦可。如欲以水银为衣，取水银三、二粒，手心内用津唾擦青色，取药三、五丸搓之。合时忌鸡犬、妇人。药成，入垍器内贮之。如欲住食，先用油三两、蜡一两、白面一斤，入蜜一两，和烧饼或煎饼。如无，食不托面或糯米粥亦可。须极饱，然后服药。以乳香汤下一丸。又一时辰许，再将白面炒熟，蜜蜡为丸，如桐子大，温白汤或乳香汤下百丸，名曰“后药”。先已饱食，又服后药，故二三日不困。虽困亦无伤。服药后当万缘不染。夫心动则气散，语多则气伤，故辟谷者以宁心养气为本，事来则应，事过勿留于心，时时向日咽气，以为补助。茶汤任意，勿食有滓之物，忌怒，忌大劳。十日后，饥肉虽瘦，而筋骨轻健，神观开朗。如欲开食，须二七日以后，候药在丹田，可开食。不及二七日而食，则药随脏腑而下矣！开食之后，如更欲住食，不必服药，止以乳香汤匀之。凶年饥岁，至父子夫妇相啖，捣为泥丸，作弹子大，黄丹为衣，纸带子盛此药一丸，缝合著脐中，上用裹肚系定。每遇箭镞未出，先如上系定，顷用象牙末擦疮口。若中箭已久，须用锋刃或针，少少取破，搽象牙末，则箭镞自出。如鱼骨鲠喉，以至针、钱、麦芒，不限久近，皆验。
　　救熏死
　　辛未冬，德兴西南磨石窑，居民避兵其中。兵人来攻，窑中五百人，悉为烟火熏死。内一李帅者，迷闷中摸索得一冻芦菔，嚼之，汁才咽而苏。因与其兄，兄亦活。五百人者因此皆得命。芦菔，细物，活人之功乃如此！中流失船，一壶千金，真不虚语！河中人赵才卿又言：“炭烟熏人，往往致死。临卧削芦菔一片著火中，即烟气不能毒人。如无芦菔时，豫暴干为末，备急用，亦可。”
　　神人方
　　阿魏散。治骨蒸、传尸劳、寒热、困羸、喘嗽方：阿魏三钱；斫青蒿一握，细切；东北桃枝一握，细剉；甘草如病人中指许大，男左女右；童子小便二升半。先以小便隔夜浸药，明旦煎取一大升，空心温服，分为三服以进。次服调槟榔末三钱。如人行十里，更一服。丈夫病，妇人煎药；妇人病，丈夫煎药。合时忌孝服、孕妇、病人及腥秽物、鸡犬见。服药后忌油腻、湿面、冷硬物。服至一二剂，即吐出虫或泄泻，更不须服余药。若未吐利，即当尽服。病在上即吐，在下即利，皆出虫如马尾、人发之类，即当差。天下治劳，直须累月或经岁，唯此方得于神授，随手取效。陵川进士刘俞字彬叔，任都运司幕官日，得于阎郎陟，云是古崔家方。阎先患此疾，垂死，得方而愈。刘以治宁州一官妓，利寸白虫三四升，状如葱根，随即平复。服药后遂去诸疾，五藏虚羸，魂魄不安，即以白茯苓汤补之：白茯苓一钱；茯神一钱；人参三钱；远志三钱，去心；龙骨二钱；防风二钱；甘草三钱；麦门冬去心四钱，犀角五钱，错为末，生干地黄四钱；肥大枣七枚；水二大升，煎作八分。分三服，温下。如人行五里许，更进一服。仍避风寒。若觉未安，隔日更作一剂。已上两药，须连服之。好问案：此方本出普济加减方，其语简略，又不著所从来，而世人不甚敬信，故备论之。
　　背疽方二
　　治发背、脑疽，一切恶疮：初觉时，采独科苍耳一根，连叶带子细剉，不犯铁器。用砂锅熬水二大碗，熬及一半。疮在上，饭后徐徐服之，吐出，候吐定再服，以尽为度。疮在下，空心服。疮自破出脓，更不溃引。疮上别以膏药傅之。此方京兆张伯玉家榜示传人，后昆仲皆登第。人谓善报。治一切恶疮，服瓜蒌方：悬蒌一枚，去皮，用穰及子；生姜四两；甘草二两，横文者佳，细切生用；无灰酒一碗，煎及半，浓服之，煎时不犯铜铁。病在上，食后；在下，空心。见洪氏方、陈日华方。中州初得于张户部林卿。其方有加大黄、或木香、或乳香、没药者。大率以瓜蒌、生姜、甘草为主。病疮先疏利，次用瓜蒌药，日以乳香、菉豆粉温下三五钱，防毒气入腹。外以膏涂傅之，病者亦无虑矣。好问年二十一，侍先君官陇城。大安庚午春，先人疽发于鬓。好问愚幼，平居作举子计，于药医懵然无所知。庸医满前，任其施设，先君竟用是捐馆。其后还乡，得此方于家塾，以治他人，遂有百验之效。感念畴昔，惭恨入地。为人子不知医，其受祸乃如此！故并记之为戒。
　　内藏库龙
　　辽祖神册五年三月，黑龙见拽刺山阳水。辽祖驰往。三日乃得至，而龙尚不去。辽祖射之而毙。龙一角，尾长而足短，身长五尺，舌长二寸有半。命藏之内库。贞祐南渡尚在，人见舌作蒲稭形也。
　　都城夜怪
　　从舅张伯达知、征飞卿翱，崇庆二年正月同赴省试。所挈仆夫戏以王兴目之者，宿迎銮坊。夜起便旋，足才出门，见对街一鬼，青面赤发，目光如炬，腕悬一剑而坐。旁一卒侍立，狞恶尤可怖。兴大叫而仆，三四时许乃苏。问之，言所见如此。
　　都城大火
　　大安末，都城频岁大火。凡被焚之家，或墙壁间，先有朱书字记之，寻即火起。互相访问，无不然者。凡延烧三数万家。市中佛阁，自唐日有之，辽人又谓之护国仁王佛坛、千手眼大悲阁，字虞世南所书。及阁被焚，卫绍王有旨，令救世南书榜，顾盼中已无及矣！识者谓护国坛被焚，不祥之甚！不一年，遂有虎贼弑逆之变。
　　骈胎
　　兴定、元光闲，阳翟小学王奉先，其妻先产四子，再生三子。辛未十一月，秀容福田寺农民范班妻，连三岁举三男三女，皆死矣。此岁复生一男一女。其母从旁叹讶云：“汝必不活，得早过去亦好。”儿忽能言，连曰：“不去！不去！”母惊，语其父；语未竟，儿依前言不去。未几儿女皆死。南齐褚侍中澄《医说》，论受形有云：“阴阳俱至，非男非女之身；精血散分，骈胎品胎之兆。如言化生，固有是理，不足为讶。”予谓褚论固不可废，然骈胎品胎二家者，世亦不多见耳！
　　童哥
　　南渡后，京师一满师者，事一神童。自言出贵家，姓阿不罕氏。八岁遭平章进忠弃都城，人负之，夺门出，人马蹂践而死。夙世负满师钱无算，今来偿之。京师贵家无不迎，至传达宫禁。问者焚香、酹酒，满袖手其旁，童自与人语，明了可辨。寻其声在空中，酹酒在地，则飕然而下，如就饮之者。问逋亡、遗失，不涉争讼，不关利害，则言之。问以千里外事，则曰：“我往问之。”良久至，必以困乏为言。所经之家，他日虽满不在，亦自来语话。满由是致富。汴京破后，闻复北上，出入贵近家矣。
　　生子两头
　　正大辛卯十二月，阳翟士人王子思家一婢，生子一身两头。乳媪以为怪，摘去其一，气系分两岐而出。明年正月，西行诸军有三峰之败。
　　生死之数
　　王右司仲泽，识归德一武弁奥里光禄者，清州人，其子、孙、曾孙，男女俱以九月生，凡十六人。李昂霄同舍生刘远之，燕人，兄弟五人俱以七月生。高唐阎内翰子秀之祖、之父洎其母，后俱以六月二十九日物故，子秀亦然。岂偶然哉！
　　党承旨生死之异
　　承旨党公，初在孕，其母梦唐道士吴筠来托宿。为人仪表修整，望之如神仙。在西掖三十年，以承旨致仕。大安三年九月十八终于家。是夕，有大星殒于居。公篆籀入神，李阳冰以后，一人而已！尝谓唐人韩、蔡不通字学，八分自篆籀中来。故公书上轧钟、蔡，其下不论也。小楷如虞、褚，亦当为中朝第一。书法以鲁公为正，柳诚悬以下不论也。古人名一艺，而公独兼之，不谓之全可乎？其为当世所推重如此。东坡谓韩退之，生也有自来，而逝也有所为；以公生死之际观之，亦可以无愧斯语矣！
　　天赐夫人
　　广宁闾山公庙，灵应甚著，又其象设狞恶，林木蔽映，人白昼入其中，皆恐怖毛竖。旁近言：静夜时闻讯掠声。故过者或迂路避之。参知政事梁公肃，家此乡之牵马岭。作举子时，与诸生结夏课，谈及鬼神事，历数时人之胆勇者，梁公都不之许。因自言：“我能以昏暮或阴晦之际，入闾山庙、巡廊庑一周。诸生从臾之曰：“能往，何以取信？”梁公曰：“我当就周行处以物画之，用是为验。”明日晚，约偕往。诸生待于庙门外。奋袖径去。画至庙之东隅，摸索有一人倚壁而立，梁公意其为鬼，负之出。诸生迎问何所见？梁公笑曰：“我负一鬼至矣！可取火照之。”及火至，见是一美妇，衣装绝与世俗不同。欲问诘之，则气息奄奄，状若昏醉。诸生真谓鬼物，环立守之。良久开目，见人环绕，惊怖不自禁。问此为何地？诸生为言其处，及庙中得之者；且诘其为人、为鬼？何所从来？妇言：“我扬州大族某氏女，以吉日迎往婿家。在舆中忽为大风所飘，神识散乱，不知何以至此？”诸生喜曰：“梁生未受室，神物乃从扬州送一妻至，诚有冥数存乎其间！可因而成之。”梁公乃携妇归。寻擢第。不十数年，致身通显。妇举数子。故时人有“天赐夫人”之目，至于传达宫禁。梁公以大定二十年，节度彰德，相下耆旧仍有及见之者。兵乱后，梁氏尚多，问其家世，多“天赐”诸孙行云。
　　北面大王
　　参政梁公肃，举子时，祈仙问前途。仙批云：“六十入相而已。”后节度彰德，年适六十，以入相未应。会世宗怒宋人就驿中取国书，选于朝，孰可为详问使、不辱君命者，宰相以公应诏。使还，称旨，拜参政。入相之应乃在此。阎内翰子秀笔录，记公临终前二日言：“上帝召我为北面大王。”遂卒。
　　刘政纯孝
　　洺州人刘政，初，幼有至性。母老失明，政以舌舐之，经旬复见。及病，昼夜奉医药，衣不解带，刲股肉啖之，至于再三。母死，负士成坟，邻愿助之，不受。禽鸟哀鸣集于墓树。庐墓侧终丧。守臣以闻，世宗嘉之，授太子掌饮丞。以事附史院《本纪》。
　　卷三
　　杨洞微
　　道士杨谷，字洞微，代州人，隐居华山。为人仪观秀伟，道行卓绝，平生未尝与物忤。通《庄》、《易》，世以“《庄子》杨先生”目之。明昌闲，诏征高道，隶天长观。未几还山。其将归也，与知观侯生食于市，书数“火”字于食案。又属侯言：“昨过沃州，闻君母病，可速归。”侯以假去。及至沃州而母不病。侯生谇语曰：“渠绐我邪！”及北还，天长已被焚矣！又尝与客游崧山白龟泉上。见一石蠏出，客曰：“蠏横行，殆天性乎？”洞微曰：“此物固横行，恨不值正人耳！”随以手指之蠏即正行。晚爱中方，卜居之。中方旧无泉，苦于远汲。洞微言：“山秀如此，不应无泉。”乃斋沐致祷。筮之，得吉征。是时十月，庵旁近葵花荣茂。洞微云：“于文，“草癸”为“葵”，此殆水征也！”与众道士行寻之。见巽隅草树间隐隐有微润，掘之，果得泉，可供数百指。然东隔绝涧，南限群峰，石壁峻峭，几百步不可越。洞微与弟子吕泽辈沿壁作栈道，以通往来。人以栈木易朽，虑有颠挤之患，乃就壁取石，凿窍嵌之，叠为石梁，甃泉为池。自是中方得水甚易。至今人目为“杨公泉。”闲闲尝为作文记之。又言：“吾友潘若净，字清容，有道之士也。尝从洞微游，甚叹服之。云：‘杨洞微，当求之古人中耳！’”闲闲后过华州，追怀洞微云：“前年曾就云台宿。知有先生在华山。今日白云峰顶起，却疑骑鹤下人间。”其称道如此。
　　测影
　　司天测景，冬夏二至，中都以北渐差。中都冬至一丈五尺七寸六分，夏至二尺二寸六分；昼六十一刻，夜三十九刻。山后凉陉金莲川在都西北四百里而近，其地最高。夏至昼六十三刻，夜三十七刻。上京临潢府在都北三千里，夏至昼六十四刻，夜三十六刻。《吕氏碣石录》云。
　　猎犬
　　泰和五年，道陵猎云龙川。兴州产犬，宗室咬住进数犬云：“可备射虎，”上因令试之。犬见虎，一前出诱之，虎奔逐；众犬群起，或前或后，左右伺便挦啮。虎艰于周旋，或怒跃一二丈，意欲逸去，而群犬随及。虎既困而卧，卫士前射之。竟毙于群犬。
　　雷震佃客
　　陕州卢村张海，与同里一农民有。佃客发谋，诬此人以烧麦积。渠从旁证之。海缚农民解尉司。农性纯质，不能自明，分一死矣！三人者行至南城外，忽雷震佃客，从空而下，骨肉皆尽，惟皮发存耳！士人牛叔玉亲见。时郭敬叔为陕令也。
　　方长老前身
　　丹霞长老义方，字志道，尉氏人。前身柳小二，亦县人。大定初，群小聚议烧相国寺三门，乘乱劫军资库。凡五十人，分部探姓名，柳小二与一人当放火。先就门下行视可以谋度举火。柳私自念言：“此门国力所成，大如木山，一火之后，再不可得。如此功缘，我乃坏之，可惜、可惜！”感叹之际，被擒州桥上，讯掠而死。死后托生县中陈家。六七岁能言前世事。访父母妻子、及垫财所在，信为柳小二无疑。小二家供给之。出家法云寺，后嗣法铸和尚。住丹霞寺，亲为予言。
　　老赵后身
　　巩州仇家巷解库赵九老父赵三，大安二年病殆。寻生临洮西小字街银孙家。年十六托人访赵九，说前后身事，且呼赵九来看。赵九遣人往迎。将出巩州，家人奔走来迓，赵九在众中、疑信尚未决。孙童遥见赵九，呼小字大骂，怒其不即来认，见妻亦骂之。指妻臂上烧瘢及树下窖粟处。从是往来两家。州将宗室荣禄、倅李好复、节度副使史舜元异其事，亲问之，说初为人所召，至一大官府。卒令候于门。良久而出曰：“不须见长，但从我行。”乘一骡，至数里外，入河滨。一妇先在此。卒指妇云：“此汝母也！”错愕之际，为卒推水，中遂不记。至三岁始悟前生云。
　　刘致君见异人
　　龙山刘仲尹致君，年二十。“不贵异物民乃足”榜擢第。释褐赞皇尉。一日巡捕，早至山寺中，见壁上有诗云：“长梢叠叶正飕飕，枕底寒声为客留。野鹤不来山月堕，独眠滋味五更秋。”问僧谁所题？言：“一客年可六十许，衣著丰神奇异，昨夜寄宿，今旦题诗而去。墨尚未干，去未远也。”致君分遣弓兵踪迹之。少焉，兵来报：“客在山中大树下待君。”致君载酒往，见客前揖，客亦与之抗礼。问姓名，不答，指酒索饮。致君见其谈吐洒落，知其异人。以平生《经》、《传》疑事质之，酬对详尽，得所未闻。客亦谓致君为可与语。举杯引满，引及从者。日将夕，致君与吏卒皆大醉。及醒，失客所在。致君此后诗学大进。其外孙李内翰钦叔为予言。
　　潼山庄氏
　　灵壁北四十里，地名潼山。有南华观。庄子之后余二百家，族长以行第数之，有二十八翁、二十九翁之目。官给杖印，主词讼。风俗醇厚。俗中有善谈玄者。介休乌元章题其《南华》诗云：“试拈真理问南华，生死元如觉梦何？昼夜曾停觉梦否？古今还续死生么？潼山岁岁生春草，雎水年年有绿波。子逝于今已千岁，觉时何少梦时多？”
　　王登庸前身
　　王登庸，平州人，“日合天统”榜进士，历宰数县，皆有能声，为予同年。苏鼎臣说：渠前身同里刘氏女，年十六七岁，采桑堕树下，伤重、气未绝，而灵识已托生王家。满月剃胎发，前身亦知痛而哭。甫求往刘家。其后两家供承，令举子。刘氏父母死，皆为服心丧三年。
　　大明川异卵
　　曲阳医者郭彦达，曾居大明川。闻一田夫董成者扫地至门限，地即高起，以锸铲平之，已而复高。如是三四。疑而掘之，先得一卵如椀许，壳膜见中有二蛇，一黑一斑。又掘得一卵，比前差大。彦达晓之曰：“神物不可触，祭拜而送之。”成如言，送滨河中。是岁川下上雷雨拔大木数千。人以疫死者数百人。
　　三姑庙龙见
　　大名蚕神三姑庙旁近龙见，横卧三草舍上。观者数百人。见龙鳞甲中幽黄色，其形如驼峰，头与一大树齐。腥臭不可近。既堕夭矫不得上。良久，云雾复合，乃去。时己酉岁七、八月间也。
　　镜辨
　　蔡内翰正甫云：大定七年秋，与萧彦昭俱官都下。萧一日见过，出古镜相示曰：“顷岁得之关中。虽爱之甚，然背文四字不尽识，且不知为何时物。”予取视之，汉物也。文曰：“长宜子孙。”《宣和博古图》有焉。出图示之，殆若合符。彦昭惊喜。有姚仲瞻在坐，言曰：“仆家一镜，制作亦奇。宋末得于长安土人家。相传为太真奁中物，不之信也。”使取而观，背有楷字数十，为韵语，句四言。其略有：“华屋交映，珠帘对看，潜窥圣淑，丽则常端”等语，而纽有开元二字。姚曰：“考其年则唐物，安知为太真之旧耶？”予笑而不答。徐出浮休居士张芸叟所作《冗长录》使读。其间载：“元祐中有耕望贤驿故地、得镜遗予者，铭为四字诗。中有‘潜窥圣淑’之句。‘圣淑’二字皆少空，意取圣为君，淑为后耳。”与此制正合。望贤去马嵬数十里，盖迁幸时遗之。浮休，陕右人。得之长安，信矣！彦昭欢甚，以为一日有二奇事，不可不书。予曰：“多言屡中，仲尼所以讥子贡也。然世喜道其偶中，予不书可乎？”
　　吕内翰遗命
　　吕防御忠嗣，生平经学有所得，故每以古人自期。临终敕诸子云：“我死无火葬，火葬是为戮尸。无斋僧作佛事。斋僧佛事是不以尧、舜、文、武、周、孔之教待我。有违我言，非吕氏子孙！”诸子从教，无一敢违者。范司农拯之，梁都运斗南每为予言。近岁斗南遗令：“送终不以僧佛从事。”有自来矣！
　　宣德狂僧
　　宣德圣国寺狂僧，布衣蓝缕，独处暗室。夏月不浣濯，无秽气。常于寺家厩舍，合爪向牛马言：“饱斋！饱斋！”生徒大恶之。承安中，春旱。州倅田公问：“何日当雨？”僧言：“四月二十日，雨足矣！”及期果然。刺史为中秋酿酒，僧云：“刺史即东去，何必酿为？”十四日除兴中尹，乘传之官。他所言多验。范拯之说。
　　吕状元梦应
　　吕内翰造，字子成。未第时，梦金龙蜿蜒自天而下，攫而食之。是岁经义魁南省，词赋继擢殿元。合门请诗，有“状头家世传三叶，天下科名占两魁。”谓其大父延嗣、父忠嗣与子成，俱状元也。
　　张子云祈仙
　　张子云以荫补官，尝作《金人捧露盘》乐府，道退闲之乐，一时哄传之。道陵召为书画都监，累迁冀州倅。一日祈仙，仙批《青门引》词，末句云：“半纸虚名，白发知多少？一桌武陵归计，不如闲早。怕桃花、笑人老。”子云即日致仕。张故人仲叔说。
　　麻姑乞树
　　宁海昆仑山石落村刘氏，富于财，尝于海滨浮百丈鱼，取骨为梁，构大屋名曰“鲤堂”。堂前一槐，阴蔽数亩，世所罕见。刘忽梦女官自称麻姑，问刘乞槐树修庙。刘梦中甚难之。既而曰：“庙去此数里，何缘得去？”即漫许之。及寤，异其事，然亦不之信也。后数十日，风雨大作，昏晦如夜。人家知有变，皆入室潜遁。须臾开霁，惟失刘氏槐所在。人相与求，之麻姑庙，此树已卧庙前矣！
　　孝顺马
　　宣宗朝，一亲军卒畜一铁色骢，能知人指使。此卒无兼丁，每上直，马自负卧具继至；下直则负之而归。他人或遮关牵掣，则作声势蹄啮之，人莫敢近。虽在军伍或此卒他适，马自寻之，必得所在。卒南征，堕坑堑中，不能起；马跪前二足，因得揽辔而上。何中盛传为“孝顺马。”一日，中贵人劳军淮上，戏令此卒藏匿，纵马自寻。马振辔长鸣，径到主人处。中贵闻之宣宗，为增卒月给。
　　蝎台
　　东京宫城东北隅有蝎台。大定中修城，役夫毁台取土。及半，得石函；启之，中有块石，圆滑天成，撼摇作动物声。破之，二大蝎尾捎相钩，旋转不解，见风即死。人有问张都运复亨者云：“辽东无蝎。而蝎在石中，石在函，又为土所埋，人何以知其有蝎而名台也？”张筹度久之，乃云：埋石函者必以数知之。不然，是神告之也。此外我不知。”
　　陵川瑞花
　　先人宰陵川。泰和甲子元夕，县学烧镫，有以杏棣棠枯枝为翦彩花者。镫罢，家僮乞之，供于县署佛屋中。四月上七日，先夫人焚诵次，乃见杏棠皆作花，真赝相间。先人会宾示之，以为文字之祥，为赋《瑞花诗》。予年始十五矣。
　　不食而孕
　　东京牛氏妇，年未二十，因异梦遂不食，食则吐且病。数年之后，都不减瘦。乙巳岁举一女，又自乳之。其姑挈见范炼师。范谕其姑：“妇已不食，又无便溲，何不令入道？”姑曰：“妇恋小女，不能离耳。”识者意此妇食生气，故动作如常，天癸时至；而爱根不能割，所以有子。书传中亦不多见也。
　　右腋生子
　　李炼师湛然，戊申秋入关，亲见一妇娩，身临月，忽右腋发一大疮；疮破，胎胞从疮口出，子母皆安。
　　李茂相法
　　完州守杨秀实，正大中权刑部主事，供输关、陕。相者李茂自南中来，相人言休咎殊验。官府以其惑众，羁管之。杨与之熟狎。私自言：“此人言休咎，或寿永、末路荣显，差以自慰；如言前途不远，或日久有他难，只增忧挠耳！”因与茂食次，问曰：“休咎不愿知。但某离老母十月，见面当在何时？”茂且食且笑曰：“君三日当拜太夫人矣！”杨窃谓关、陕去京千里余，三日何缘得到？食未竟，平章芮公急召杨、驿奏边事。三日未日中至家。杨至今以为奇。茂后入京，寓惠安寺，朝士争往叩之。近侍焦春和甫入门，茂即言：“五品、五品，恨来处不高耳！”焦本世宗家童，闻茂言，深耻之。茂未几被戮，年三十三。
　　雷氏节姑
　　雷氏，浑源人，是西仲、南仲从姊妹行。年十七，嫁为应州丁倅妻。雷氏群从有不悦者，讦告服内成亲，婚遂听离。丁谓夫人言：“绝婚固非我二人意。然夫人此去，再适人否？”雷曰：“我若再嫁，当令两目瞎！”丁云：“夫人果有此心，我亦当同此誓。”其后丁违前言，再娶，未几果丧明。雷氏十八寡居，九十七乃终。从孙希颜，常欲为文记之，竟不及也。
　　刘生青词之谴
　　正和初，中牟阳桥人刘慎，字荣辅，为里人刘六作延荐青词。刘平生有秽行，荣辅作词，曲为辨理，又依例荐拔。后数日，荣辅作首，学生鲁罗儿者，病中忽为物所凭，令家人请荣辅来。刘至，罗儿作色呵之曰：“汝昨为刘六作青词，汝于谁处敢妄语耶？”荣辅听罢，惶惧殊甚，手写首状，言自后更不敢复作青词！罗儿不复有言。此儿甫成童，初不知青词为何物。殆是刘过恶显著，荣辅妄为饰说，邀福，神故假此儿以警之耳。
　　陵川人祈仙
　　陵川士人刘方元卿说：兵乱后，县中人祈仙。杨征君朴降笔，诗尤奇伟不凡。如论“书”字云：“汝知毫端心，万物不可碍。”又云：“龙盘一气云雷定，鲸化三山草木枯。”一席评事者，出高丽疋纸求诗，云：“霜入词锋月痕缺，手中不觉风雷掣。”如是八句，后批云：“慎勿触污！神物终当飞去。”席氏子妇产乳未终月，窃视之。三日后开卷，乃无一字，但空纸而已。刘曾问：“生死之际，其理何如？”云：“死、死，恶死、速死、生非可乐，死非可恶。鬼之恶生，犹人之恶死。但生人不知死者乐耳！”县人都俞，字舜卿，素不信仙鬼事。一日召舜卿至前云：“与汝银杏。”问：“安在？”批云：“在汝怀中。”都探怀得之。又批云：“与汝樱桃。”都问：“腊月安得有？”批云：“已在汝掌中矣。”都展手，果有。一日，分遗诸人连枝红杏三十余枝，正应在坛诸人之数，或问：“盛冬安得有此？”批云：“此土之冬，非他境之夏乎？”又问：“他境安在？”批云：“在数万里之外。”问云：“那得逡巡至此？”批云：“不疾而速，不行而至，汝不知之乎？”元卿问：“神仙果有无？幸明以告我！”批云：“子尚见疑乎？”元卿今客顺天，屡为予言。故续记于笔，陈于丧乱之后也。
　　抱阳二龙
　　顺天西北四十里抱阳岩宝教院，大小二青龙在寺潭中。庙曰“显济。”古碑说：‘二青’见于隋、唐之间，有将军之目，官比刺史。大青崇宁五年封崇惠侯，政和七年进灵益公；小青嘉霈侯，进英泽公。”二龙各长二三尺许，色深翠，朱墨细点间之脊间仿佛成方胜花。行则昂首，不类他蛇。出则绳行木上。能兴云雨，变现不测。乡人祈赛，与之酒，则直立，高二尺余，俯首就盏饮之。故前人诗有“青蛇立饮祭神酒”之句。“二青”居山阳，各有种类，至数十百个，都不毒螫。大青一目眇，其种悉然。凡在山阴者皆杂蛇，例毒螫，然不敢犯山阳“二青”之境，至则为“二青”之族啮杀之。二族亦不往山阴。村落小儿辈与之习惯，至以手捧之。而常夜宿民家卧具中，人亦不骇怪也。此事唐张燕公说、冯瀛王道、宋崇仪使大名总管邢仲良、近代郑州刺史赵摅子充皆尝读书于此。有邢氏继志庵忘归轩，燕公石穴读书堂。明珠窝。初，山石崩，出一穴如杯椀之半，莹滑无琢削痕，似有光彩。土人传有明珠飞出，故以名之。近山三四里所，有升贤村，属满城，冯王故居也。辛亥冬，予与毛正卿德义昆仲、郝伯常、刘敬之诸人一游。寺僧显，淳质有道行，时年七十八，说龙之美。
　　三秀轩
　　李都运有之、高户部唐卿、赵礼部廷玉读书永平西一山寺。腊月，桃树一枝作花，大金蝉集其上，又竹林出一笋。故名所居为“三秀轩”。后三人皆登上第，极品。
　　王处存墓
　　王处存墓，在曲阳燕川西北，白虎山之青龙碣。己卯八月，完州人劫破之。骨已灰烬，得银百余星、一砚、一镜、唐哀帝所赐铁券；券刻金字云：“敕葬忠臣王处存，赐钱九万九千九百九十九贯九百九十九文。”其孙周臣说。
　　张女夙慧
　　顺天张万户德明，第八女小字度娥，资质秀爽，眼尾入鬓。丙午秋入小学。生七年矣，日诵数百言。比戊申二月，女史属词。《孝经》、《论语》、《孟子》、《易干传》至《下系》，诗《二南》、《曲礼》、《内则》、《少仪》、《中庸》、《大学》、《儒行》、《祭统》、《祭义》、《经解》、《冠婚》、诸篇，班氏《女戒》、郝氏《内则》、《内训》、《通丧记》六卷，皆成诵。日兼二诗，古律至十篇。学书，下笔即有成人之风。旦夕家居，见家人或不整肃，以礼责之。又所诵书多能通大义，时为讲说。其对属、才思敏捷，无小儿女子语：“睡思昏昏如醉思，闺心寂寂似禅心。桃李东风蝴蜨梦，关山明月杜鹃魂。”识者谓此诗不佳。后日果得病，又四日亡。甫九岁。郝伯常为诗吊之。
　　脱壳楸
　　代州寿宁观，宋天圣中，一楸树老且枯矣。海蟾子过州卖不死药，三日不售。投药此树中。明年枯枿再茂，人目之为脱壳楸。白皞子西题诗云：“一粒丹砂妙有神，能教枯木再生春。仙翁用意真难晓，只度枯楸不度人。”泰和中，王嘉言子告过寿宁，戏道判白生云：“子西诗讥观中人，汝曹尚刻石耶？”白因掩覆此石。
　　金宝牌
　　宣政闲，方士能化泥为金，名“金宝牌”。长三寸半，阔二寸半，文曰：“永镇福地”。代州天庆、寿宁二处有之。天庆者今尚在。承平时人传玩，显是泥所成，指文宛然。
　　揩牙方
　　茯苓、石膏、龙骨各一两；寒水石二两半；白芷半两；细辛五钱；石燕子大者一枚、小者一对。末之，早晚揩牙。繁畤王文汉卿、得此方于麟抚折守，折守得于国初洛阳帅李成。折年逾九十，牙齿都不疏豁，亦无风虫。王文今亦九十，食肉尚能齿决之。信此方之神也。
　　碑子鱼
　　海中有鱼，尾足与龟无异，背上聚一壳，如碑石植立之状。潮退则出岸上曝壳，十百为群，闻人声则爬沙入海。海滨人谓之“碑子鱼”。或鱼或兽，未可必也。旧说蒲牢海兽，遇鲸跃则吼，其声如钟。今人铸钟作蒲牢形，刻撞钟槌为鲸，于二者有取焉。盖古人制器象物，如舟车、弧矢、杵臼之属，初不漫作，特后人不尽能知之耳然则碑表之制，将亦有所本耶？抑人见鱼形似，傅会为名也？
　　神告胥莘公
　　胥莘公尝梦泰山神告之曰：“敬我无福，慢我无殃；当行善道，家道久长。”每以此语人。事见家传。
　　蛙化鼠
　　燕南安州白羊淀，南北四十里，东西七十里，旧为水所占。近甲午岁，忽干涸，淀中所有蛙黾，悉化黑鼠，啮茭草根尽。土脉虚松，不待耕垦，投麦种即成就。其居民不胜举，听客户收获，但取课而已。此地山草根胶固，不受耕，其因鼠化得麦，亦异事也。淀有石刻云：“天荒地乱，莫离此淀；有水食鱼，无水食面。”是则前此亦尝得麦乎？张侯德明说。
　　驴腹异物
　　完州旧永平县磨户，其人家畜一驴，忽受病。比死，大叫七日夜不绝声。剖之，大腹内得物，非铁非石，形如栝楼而褊，色深褐，其坚若铁石。磨家不以为异，掷之麦囤中。日课麦皆取于此，而都不减秏。如是一年，乡人传以为神。官长石生者索去，亦置麦中，竟无神变。今在顺天张侯家，余亲见。
　　暴雨落羊头
　　贞祐二年，竖州杨云卿为崞县令。夏月暴雨过，南关外十余里落羊头一，大如车毂，角上竖，高三尺。以物怪申代州。州下军资库收，闻之朝。
　　关中丁亥岁灾变
　　正大四年丁亥，关中灾变二事：平凉西草场，天王塑像前后飐动，凡两昼夜不止，而泥塑衣纹都不剥落。知府徒单百家奴往拜之，拜至三，像即不动。知府去，动如故。临洮城中鼠昼夜作声，比屋皆然。一日近四更、鼠群出，中一大者如海鼠而白，引群鼠出南门。门下弓手排卧，鼠争道，踏人面而过。有不及出者，入东南白草原，乃不见。府至此六十里。刘善甫从弟润之说。
　　珠子冰
　　临洮城外洮水，冬月结小冰子如芡实，员洁如一耳奭阝之珠。洮城中富人收贮。盛夏以蜜浆调之，如真珠粉然。此水上下三百里，冬月望之，凝白无际，而著脚即陷。盖冰珠虽冱寒，亦不融结为一也。
　　炭谷琼花
　　鄠县西南十里曰“炭谷”。入谷五里，有琼花树。树大四人合抱，逢闰即花。初伏开，末伏乃尽。花白如玉，攒开如聚八仙状。中有玉蝴蜨一，高出花上，花落不著地，乘空而起。乱后为兵所斫云。
　　古钱
　　东平人钱信中，按《钱谱》收古钱。凡得数十种，付之茶店刘六。刘本漕司胥吏家，素称好事。及多收古钱，聚两家所有，以锦囊贮之。如谱中不记年代，品最在前；刘亦有之。金错刀尤重厚，今世所见才二、三分耳。又有方寸匕，形制与错刀同，最多，推为众钱之冠。王莽大钱作燕尾状者，比今所有，其大四倍。文曰“端布当千”。背后有两字，有“丝布”、“泉布”、“货布”、“流布”，如是近十布。又有一铢、二铢、三铢至五铢。有内四出纹，是方孔、四角、金文通轮郭者。复有钱背四出文者，榆荚其文，一曰“五金”，一曰“五朱”。殆分“铢”字为二也。既有“涌金”，亦有“镂金”。开元钱有涌金月牙，复有镂金月牙，有孔方之上，有横涌金月牙一线通轮郭者，亦有孔方之下一线通轮郭者。此家所畜，不特古钱，书、画、琴暨古物，无不略具。士大夫日聚于此，杂客不豫也。东平破后，不知古物在否也。
　　神救甄帅军
　　定州帅甄全，己卯岁为北兵所攻，求救恒山军。恒山逗遛不进，全逾城逃死，为北所获。恒山以全为叛，乞诛甄族之在军中者，又劫全入头山砦。砦上人半出运粮，外军猝至，守者不之备，杀虏甚众。运粮者不知被劫，坦然还砦。恒山军阴伺之，谋尽杀而后已。是夜，砦上大青鬼现，眼如杯，赤红、有光焰。军士惊怖散走，甄众乃得脱。
　　猪善友
　　洛西永宁一屠肆，豢猪数十头。一日，子弟问屠伯当宰何猪？屠伯攀圈指示，群猪惊扰，独一猪安然不动。屠伯指此猪云：“此猪食甚少，养饲已久，可宰之。”子弟入圈曳之，就缚，噤不出一声，及刺刃，喉无血，亦不死。子弟白之屠伯，屠伯自加刃，以手探之，此猪乃无心肺！屠伯大惊悟，以为神佛所化。掷刃于地，拜天地四方，誓愿改业。此猪既不死，安然入圈。尔后其家不复以糟糠饲之，目曰“猪善友。”闾里喧传，有自远来观者。无不惊叹。一邻家来请，“猪善友”斋，此猪如应诺。明旦，请者未至，猪已坐于此家之门。此家以斋食与之。如是三十三日，历旁近民家几遍。蹲坐一墓园中，不动，视之，已死矣。辛愿敬之为作传。
　　宫婢玉真
　　大定中，广宁士人李惟清元直者，与鬼妇故宋宫人玉真遇。玉真有《杨柳枝》词云：“已谢芳华更不留，几经秋；故宫台榭只荒邱，忍回头；塞外风霜家万里，望中愁；楚魂湘血恨悠悠，此生休。”一诗云：“皓齿明眸掩路尘，落花流水几经春。人间天上归无处，且作阳台梦里人。”又一诗云：“自怜华色镜中衰，轻弃前欢已自宜。不恨相逢情不尽，直须白鼠望归期。”李生后以庚子夏六月暴心痛死，辽东人为作传，以《东都行记》文多不载。
　　项王庙
　　正隆南征，过乌江项羽庙，引妃嫔视之。因为说垓下事。顾谓众妃曰：“汝辈中亦有似虞姬者否？”此语传达民闲，有为之缩颈者。
　　广宁寺钟声
　　广宁寺有巨钟。一日，撞之不鸣，其声乃在城西南桥下。行人闻之，无不骇惧。有告寺僧，具饶钹就桥下迎，钟复鸣。宗室仲章说。
　　石桥大火
　　泰和八年冬，京师大悲阁前幡竿石桩缝间，连夕出火，四十余日乃止。明年，大火延烧万余家，阁亦被焚。卫王有旨，救虞世南所书“千手眼大悲阁”题榜。火气炽盛，人离百步外不敢近云。
　　永安钱
　　海陵天德初，卜宅于燕，建号中都，易析津府为大兴。始营造时，得古钱地中，文曰：“永安一千”。朝议以为瑞，乃取“长安”例地名，改东平中都县曰“汝阳”，河南永安曰“芝田”，中都永安坊曰“长宁”。然亦不知“永安一千”何代所用钱也。
　　续夷坚志四
　　临淄道院
　　大定初，山东人杨善渊，买地临淄市南，立道院。掘地得古砖，上刻四十二字云：“大齐戌二年四月八日，南郭石羊巷杨道圆，施花砖笆三千口，在天齐观玉清宫殿上。永记杨押，砖匠杨本坚。”有为考按者：“此地盖北齐时天庆观，今巷东道北尚有石羊存焉。戌二年，高纬天统二年丙戌岁也。县前此无宫观，善渊拨土主之，偶与古观地合。善渊又与道圆同姓，亦异事也。
　　盗谢王君和
　　冯翊士人王献可，字君和，元礼中试京师。待榜次。一日晨起，市人携新鱼至，掷骰钱赌之。君和祝骰钱以卜前程，一掷得鱼。市人拊膺曰：“我家数口，绝食已二日；就一熟分人赊此鱼，望获数钱，以为举家之食。子乃一掷胜之。我家食禄尽矣！”君和恻然哀之，不取鱼，又以数钱遗之。市人谢而去。及下第西归，路经渑池，早发山谷间，猝为群盗所执，下路十数里。天明阅客行囊，一少年忽直前问君和：“非京师邸中乞我鱼不取者乎？今日乃相见于此！”再三慰谢，并同行皆免。同郡徐安上记其事云。
　　广宁山龙斗
　　甲辰乙巳岁，广宁夏五六月间，大阴晦，雷雨环作，声不断。夜望闾山上，白气直与海接。须臾雨下，终夜不息。平明水没村落，死者无限，大崖高数百尺，皆荡为平土。下漫石，石上有杵臼痕，不知何代为冈厓所覆压也。山颠龙斗处，留迹数十，所印泥鳞甲爪痕，有长五六十尺者，有长百余尺者。意群龙聚斗于此，土人遭此大变。
　　宣靖播越兆
　　宣和中，龙德宫花竹池沼间，散起庐舍，象村落田家所居。山庄、渔市、旗亭、茶店，无所不有。悉以宫婢主之。上皇策蹇其间，从以轻侠少年。所至，主人馆客留连笑谑，一与外间无异。将去，即以金钱遗之。播越之祸已见于此。《吕氏碣石录》。
　　女真黄
　　文潞公元丰间镇洛水南，银李以千叶淡黄牡丹来献，且乞名。公名之曰“女真黄”。后人始知其谶。
　　日本国冠服
　　大定末，日本国贩硫黄沙木将往明越，为风漂至登州海岸。其人华冠缟服，上画鸡犬，将如挽郎。自言先世秦人，是徐市船载入海者。市死，为五蕃菩萨。国人至今为凶服，会裕陵上仙，取沙水供葬。
　　焦燧业报
　　开封焦燧，以廉能擢大兴推官。凡鞫囚有不伏者，即脑勘。及为河东路提刑官，忽病脑疽，不胜楚。自叹曰：“吾鞫狱用脑勘，人亦痛如是乎？”百方疗之，竟不起。
　　
　　孔孟之后
　　宣圣五十三代孙名元措，字梦得，仕至大常卿，遥领泰宁军节度使。颜子五十三世孙名珍，辛丑年见之，六十余矣。长清有子贡之后木老，尝有官广威将军，人目之为“木威”。冉子之孙一农家，在长清之鹊巢，小儿子牛儿，子改曰阿鞬。孟氏亦有后，予未之见也。孔氏在曲阜者避圣讳，读“丘”曰“区”。此亦不可不知也。
　　张孝通冤报
　　大定末，武清人赵士诠，商贩西京。每过白登，多宿张孝通家，其妻私焉。孝通知，阴图之。一日，乘士诠醉，与其子定国缢杀之，投尸野中。士诠久不归，子来白登访之。孝通先与店户白忠友有仇，私告赵子云：“汝父去向，白忠友宜知之。”赵子诉官，官系忠友，讯掠不胜苦楚，虽已诬服而狱终不决。明昌初，白妻诉朝。朝差贾公守谦往廉之。贾密访县人，人有言一异事云：张孝通及其子驱一骡往某处，憩于道旁树下。骡逐草而逸，定国怒鞭之。骡忽人语云：“你杀赵客，更来打我！”父子相顾失色。他日，孝通妇汲水饮骡，骡又语云：“你杀人，却冤白家。”孝通父子恐语泄，谋杀之以灭口，而县人无不知者。贾公以是归报朝廷。随差邢部员外孙某，驰驿至县，收孝通父子，一问即承。人知神理之不可诬也！贾公仕至右丞。
　　魏相梦鱼
　　参知政事魏子平，嗜食鱼。厨人养鱼百余头，以给常膳。忽梦群鱼集其身，挥斥不去；复梦为鱼所鲠，痛不能出。闷乱久之乃寤。自是不食鱼。
　　相字
　　宋末，有相字知休咎者。上皇书一“朝”字，令人试之。相者云：“十月十日天子生，绍兴南渡，将驻于杭。”书一“杭”字问之，相者云：“兀术将至，当避其锋。”太师梁王小字兀术，果拥兵而南。其验如此！尝与同舍生孟津李蔚庆之论及此。予谓：“古无相字法，殆是挟以他术耶？”李曰：‘不然，此龟卜之余意耳！’
　　梦灵丸
　　京师法云寺僧律师，失明数年。梦中有人授一方，治内外障，但瞳神水在者，皆可疗。艾二两；蔓菁子。枸杞、蒺藜、甘菊、荆芥穗各一两；当归、地黄、川芎、赤芍药、防风各一两半；十一味末之。水面糊凡，桐子大。空腹、食前，温水下三二十几。僧服之，目复明。因目曰“梦灵丸。”
　　吕氏所记古印章
　　党承旨有周亚夫铜印。束鹿柴揖调历城簿，有彭宣私印。临淄农郑氏耕地，得方寸铜印，钮作九猨猴，细小如豆；谛视之，形状俱备。郑先未有子，自是产九男。因宝藏此印。
　　古鼎
　　燕都庙学，有夹铜鼎焉。高二尺，受数斛。篆有“离明神鼎养火”六字。后归裕陵。竟不晓古人作何用也。郭太傅舜俞说：“博平路氏一鼎，无款识，无文章，而黄金丹碧，绚烂溢目，受五升许，三足而一稍大，路氏用之煮茶。以少火燎其大足，则水随沸。大定中，铜禁行，不敢私藏，摧大足折，送之官。足中虚，折处，铜楂作火焰上腾之状。”天壤间神物奇宝，成坏俱有数，特见毁于庸人之手，为可惜耳！蔡内翰正夫《古器类论》记二鼎云：“其一明昌三年二月、蓝田玉山乡农民李兴穿地得之，高二尺，两耳，有字一十行，文曰：“王四月初吉丁亥。”以长历考之，鲁庄公十二年四月丁亥，即周安厘王初立之岁，未改元，故不称年而仅以月数焉，又有一百二字，必周侯伯所作之器也。其一太原三交西南，大定九年汾水坏东岸古墓，有鼎及钟磬之属；鼎小者五寸许，大几三尺，中作黄金色。所实牛羹尚可辨。钟磬小者不及二尺，凡十六等，盖音律之次也。虽无款识，皆周物也。”
　　西阴井移
　　戊申正月，武城之东有村落名西阴，民家一井移四五步，而井桩如故也。又数日，一道士过此村，形服与常人异。见农具中二地碾石咄咤曰：“业畜！乃在此耶？”并挟之而去。村民惧凶祸将及，弃家远徙。后亦无他。南宫士人董德卿亲见之。”
　　海岛妇
　　王内翰元仲《集录》：“近年海边猎人，航海求鹘。至一岛，其人穴居野处，与诸夷特异，言语绝不相通。射之中，则扪血而笑。猎者见男子则杀之，载妇人还。将及岸，悉自沉于水。他日再往，船人人执一妇，始得至其家。妇至此不复食，有逾旬日者。一旦，皆自经于东冈大树上。”元仲，黄华之父也。
　　鸡泽神变
　　鸡泽农民五人，同采樵出门。望西风势甚恶，迟回不欲往，又为一叟所难。四人者还家，一人往采樵次。大风从西北来，震荡天日。此人走避不及，伏于沟中。为一人捽起同行。行时，此人踏风而行，见同行皆神鬼。迤逦过一城，神人曰：“此朝城也。”又东行。路旁一长髯人拜、劝酒；神人共入庙中，留此人庙门下。少之，呼入行酒。见神人各长丈余，有鬼形者、人形者，衣皆锦绣，香气袭人。此人从中坐劝酒，中坐者不语，以右手拇指指令从次坐者劝。劝毕，复出庙门下。须臾饮散，神人出，大风随起。置此人不复问。此人伺风定，出问人，知此地为东平界，庙即岳祠也。行丐数日，乃至家，犹恍惚如心恙云。智仲可说
　　临晋异瓜
　　临晋上排乔英家，业农，种瓜三二顷。英种出西瓜一窠，广亩二分，结实一千二三百颗。他日耕地，瓜根如大椽。辛亥年，定襄士人樊顺之亲见。
　　舜麦
　　河东县舜砦出麦，颗粒如常麦而无缝，又色稍白，每斗得面十三斤。此地二顷余，农民数家主之。喻如今岁东家舜麦成，至明岁西家成熟，无定处，然终不出二顷之外也。定襄周梦卿说。
　　平阳贡院鹤
　　大安初，高子约、耿君嗣、阎子秀、王正之考试平阳，举子万人。主司有梦绯衣人来谢谒者。明旦试题下以语同官。俄，群鹤旋舞《至公楼》上，良久不去。主司命胥吏揭榜大书示众云：“今场状元，出自河东。”当举府题《圣人有金城》，解魁宋可封、泽州；省《俭德化民家给之本》，省魁孙当时；御题《获承休德不遑康宁》，状元王纲，平阳。三元者果皆河东云。
　　史学优登科岁月
　　河中李钦叔初生，其父之才作汤饼局。有相者为延安史学优言：“君后当擢第，但当出此儿门下，为太晚耳！”学优雅以才名自负，不以相者之言为然。其后钦叔二十三，省元赐第，中廷试，策宏词科，除应奉翰林文字。两豫主贡。学优竟出其门云。
　　日中见异物
　　崇庆元年冬十月，北京进士赵天瑞、张仲和辈十五人，赴试回，晓行道中，日中见三物：一四足兽在前，一蛇继之，二物行甚速；次一鸟跳跃稍缓。少顷，无所见。是后兵动，中原丧乱。兰仲大说。
　　镇城地陷
　　镇城欲陷日，州长、佐史率妓乐迎官出城。坐待驿亭次，见一妇被发跣足，喘汗入城，问之，云其姑卒病，买药欲救之。良久，亭中人闻空际有相问答者云：“出城未？”答者言：“未”。吏卒闻之大骇怪，不知所谓。少之，妇得药而出，城随陷，城中无一人免者。此妇殆以孝感脱此祸欤？中京史监时亦在亭中，亲见其妇。惜不问此妇姓氏耳。
　　王子明获盗
　　副枢刚中王公晦，字子明，泽州人。初任长葛簿。一日行水边，忽见回风逐马行，或前或后，数里不去。子明疑其有异，缓辔从之。回风入水复出者数四。子明召旁近居民，杂驺卒入水索之，得一尸，是近日被害者。检视衣著，于所佩小革囊中得买布单目及木印一。子明默藏之不以语人。既入县，即召布行赍布来官，欲买之，积布盈庭。子明一一辨视，果有布是木印所记者。因甲乙推之，盗寻获。一县称为神明。事见闲闲公所撰《墓志》。
　　泗州题壁词
　　兴定末，四都尉南征。军士掠淮上良家女北归。有题《木兰花》词逆旅间云：“淮山隐隐，千里云峰千里恨；淮水悠悠，万顷烟波万顷愁；山长水远，遮断行人东望眼；恨旧愁新，有泪无言对晚春。”
　　贺端中见鬼
　　吾州进士贺端中，大定中，宣圣庙齐宿。镫下见一大青鬼，发上指，目光如炬，口出火焰。贺以被蒙头，伏床下。日高，诸生至，乃敢出，战悚尚未定也。起视，水瓮皆干，砚池亦然，溺器亦空。人知其为渴鬼云。端中出孙国镇之门，有赋声。此举登科。
　　介虫之变
　　东平薛价，阜昌初进士。尝令鱼台，嗜食糟蠏。凡造蠏，厨人生揭蠏脐，纳椒一粒，盐一捻，复以绳十字束之，填入糟瓮，上以盆合之。旋取食。薛一日梦昨所获强寇，劫狱而去，夜半惊寤，索烛召吏，将问之。烛至，乃见糟蠏蹒跚满前，不知何从出也。薛自此不食蠏。外曾孙东平贾显之说。
　　天庆殿柱
　　太原士人刘进之，客卫州。所居近河，三夜闻哭声，访之邻里，云：“旁近无哭者，当是鬼哭欤？”进之忽忆临河有汴宫天庆殿所撤大木，将作筏下河，候涨落乃行，云是彰德帅欲用修药棚者。古时石言于晋意此木哭乎？明日筏下河，哭声乃绝。曹魏青龙中，取汉武帝承露金人，欲置之许都。临发，金人潸然出涕。李长吉有《金人辞汉歌》。
　　神觜涡水
　　西京大同府之南神觜涡，泊水广百余亩，深三丈。居人取鱼其中。十三年前，一夕大雷雨，水忽飞去，入浑源东南山娘子村中，复为大陂。凡神觜水所经，遗鱼不绝。
　　空中人语
　　张显卿，名德，辽州人。明昌二年经童，贞祐四年进士。自说大安庚午岁，曾与客饮，向日酹酒，语执壶者云：“不必满，荐诚而已！”忽闻空中有人言：“安知空中无海量者乎？”众客骇，立酹数满杯。
　　天裂
　　元光壬午六月二十四日，崔振之时起任咸宁令，聚县民豁口村，计会科敛。此地在灞桥六七里。日在辰巳间。忽见天裂，从东南至西北，青气分折数丈其中有光，盘曲如电，令人震荡，不敢仰视。吏民数百人皆见。振之说。
　　高白松
　　徐伟官京兆，梦二老人，白首而长身，身穿绿袍，谓伟言：“某他日有斧斤之阸，幸为保全之！”伟不知所以，然梦异，不忘也。及移守泰安，会岳祠灾，诏复修之，境内大木皆听采取。东六十里莱芜之高白村，有古松，干柯茂盛，阴蔽二亩，乡社相传为数百年物。亦在采斫之数。乡人父老哀祷于伟。伟因悟前梦，力为营护，竟免斩伐。是夜梦有来谢者。土人立祠其侧，辛生者为之记。文士张圣予赋诗云：“蟠根蹙足怪虬藏，平顶摩云翠盖张。不怕雪霜侵玉瘦，却愁雷雨化龙骧。异材讵肯资梁栋？灵梦还能避斧斨。万古天风吹不老，岱宗山色共苍苍。”
　　炭中二仙
　　皋州人贾合春，前鄜畴丞。兴定二年丁丑十月，以戍役在渑池。此地出炭，炭穴显露，随取而足。用者积絫成堆，下以薪爇之，烈焰炽然。一日，贾与戍卒围火坐，忽一炭块爆出。块破，中有二白玉仙人，各长二寸有半，眉目口耳形体皆具，顶乌巾，系如皂勒帛状，双带下垂，雕刻所不及。贾甚珍秘。兵乱中失所在。
　　护兰童子
　　孟州路宣叔，未二十而娶。未几妻亡，追悼不已，郁不自聊。夜梦妻如平生，说身后为护兰童子住翡翠庵。作诗记之云：“翡翠庵前花草香，护兰童子淡云妆。夙缘还却三生债，不道未归人断肠。”“未归人”，用死者为归人，生者为行人之义。
　　王先生前知
　　东阿阎生者，少从醇德先生平阴王广道学。醇德尝告之曰：“汝今年二十五，却后二十年当丧明，作举子不济。辛壬癸甲之术可养生，试以吾言学之。”阎即学禄命。年五十，果丧明，而艺亦精。自言七十当有子，得年八十。卒如其言。
　　边元恕所纪二事
　　国兵初西来，云中先下，后复纳辽天祚。国相怒其反复，攻城破，驱壮士无榆坡尽杀之。中有喉丝不断者，亦枕藉积尸中。得雨复苏，候暮夜欲逃。人定后，忽见吏卒群至，呼死者姓名，随呼皆应。独不呼此人。吏卒去，此人匍匐起，仅能至家。求医封药，疮口渐合。又数月平复。年七十余病终。同时曹氏小童，为军士驱逐。与群儿乱走，追及者皆以大棓击杀之。次第及曹，忽二犬突出，触军士仆地。军士怒逐犬入人家。比出，儿辈得散走，逃空室中。俄有执黄旗过者，大呼曰：“国相军令，杀人者斩！”残民皆得活。曹氏儿后至节度。
　　王内翰诗谶
　　王子端内翰，泰和中赋《残菊》云：“幽花寂寞无多子。办与黄蜂实蜜脾。”盖绝笔也。王勉道作挽诗，故有“‘幽花’绝笔更伤神”之句。
　　张甫梦应
　　张状元甫，唱第前梦人以物易其首，手自扪之，乃玉也。初甚恶之，继有是应。阎子秀笔记其事。
　　山石飞堕
　　宣和末，华山下石子冈地震之后，东西易位，摧压十八村。土人谓神物所移，为立移山祠。兰泉张吉甫作赋吊之。明昌四年秋，洽水、渭南之间，一日晨起，居人忽闻千人呼声。望之，有云如大帷幙，蔽空而过。少顷开霁，并山南原已移为北原矣！孙通祥为文记之。近天兴癸巳麦秋后，恒山公治军邓之五朵山，置仓圣朵岩以受军租。临涧大屋已置二万余斛矣！有日寅卯间，人见西北有黑云从空而过，声势甚恶，迤逦渐及涧上，仓屋随亦崩溃。云起而雨。雨后人奔视之，元得大石片，方广数亩，自天而下，横两涧之闲。麦仓崩，乃无一麦可寻。又一异也。平阴丞说。
　　闲闲公主章表
　　壬寅岁寒食，濮州灵宝会祭孤魂，设醮。州中程威仪者当作高功会首。人言：“程未尝收箓，何缘得主醮？”程因往东平受明威箓。一阶章表，皆已具衔。复一雷师者求代程主醮，属监军董许之。乃就用文牒上名衔改程作雷。醮后百余日，雷无病而死。三日复活，说死入冥司云：“礼部闲闲赵公管词表，以我不应改程威仪名字，促寿二纪。放之暂来，令告世人再不许犯！”且言门外追卒甚众，即当去矣。言终而化。泰安布衣张知现至濮州，得此事。
　　密崖题字
　　明昌末，卢氏山密崖，石壁高峻，非人迹所到。忽有题字云：“道民天台司马承祯过。”字大如盌，墨色光莹而紫。予过中岩，谒白云先生祠，碑载：承祯葬松台。因有诗云：“道民初不忘天台，姓氏分明见密崖。为问松台千载鹤，白云何处不归来？”
　　秦简夫临终诗
　　陵川秦简夫，年四十困于名场，即不就举选。临终诗云：“躯壳羁栖宅，妻孥解逅恩。云山最佳处，随意著诗魂。”掷笔而逝。时年五十七。
　　张子野吉征
　　张华子野，“易无体”榜廷试后，与诸生坐庭中。忽一鸟衔小绿衣判官堕几上。未几，子野擢上第。
　　王生冤报
　　定襄邱村王胡，以陶瓦为业。明昌辛亥岁歉，与其子王生者就食山东。一日，有强寇九人为尉司根捕急，避死无所，就此家藏匿。以情告云：“我辈金贝不赀，但此身得免，愿与君父子平分之。”王因匿盗窑中，满实坯瓦。尉司兵随过，无所见而去。胡父子心不自安，且利其财，乘夜发火。不移时熏九人死。即携金贝还乡。数年，殖产甚丰，出乡豪之上。泰和中，王生礼五台。将及兴善镇，恍惚中有所见，惊怖堕马遂为物所凭。扶舁至其家。生口作鬼语，嗔目怒骂云：“尉司追我辈，已得脱，中分货财，足以致富；便发恶心，都将我辈烧死！寻之数年，乃今见！汝偿命即休。”时或持刃，逢人乱斫。其家无奈，召道士何吉卿驱逐之。何至，作法，鬼复凭语辨诉。何知冤对非法箓可制，教以作黄箓超度，或可解脱。胡陈状斋坛，吐露情实，人始知其致富之由。大建一祠，日夕祈祷。生未几竟死。紫微刘尊师说。
　　仙猫
　　天坛中岩有仙猫洞。世传燕真人丹成，鸡犬亦升仙，而猫独不去，在洞已数百年。游人至洞前呼“仙哥”，间有应者。王屋令临漳薛鼎臣呼之而应，亲为予言。己亥夏四月，予自阳台宫将之上方。过洞前，命儿子叔仪呼之。随呼而应，声殊清远也。因作诗云：“仙猫声在洞中闻，凭仗儿童一问君。同向燕家舐丹灶，不随鸡犬上青云。”
　　田德秀夙悟
　　紫芝，字德秀，沧州人。其父济为部掾，娶定襄赵氏，生德秀于中都。生数月，邻李媪见之，潸然出涕。人问之，媪曰：“老妇一儿子，生二十五岁，在太学有声，以去年亡。此儿极相肖也。吾儿死时，老妇啮其面破，此儿面疮口痕宛然，可以证前身矣！”德秀幼孤，养于外家，多居于忻。六七岁知属文，一览万言。十三，赋《丽华引》，诗意惊人，有李长吉风调。十六与余游从。曾大雨后有诗见示云：“醉梦萧森蝶翅轻，一镫无语梦边明。虚檐雨急三江浪，老木风高万马兵。枕簟先秋失残暑，湖山彻晓看新晴。对床曾有诗来否？为问韦家好弟兄。”予兄敏之私谓予言：“诗首二句，非鬼语乎，吾谓其非寿者相也。”果以弱冠下世云。
　　华陀帖
　　米元章华陀帖，二十八字。靖康之变，流落民闲。历三四传，乃入越王府。王惧为内府所收，秘之二十年，无知者。泰和末，都城阎贯道与文士辈请仙，元章降笔。贯道因问：“先生《华陀帖》，神迹超轶，辉映今古；汴京破，失所在。先生于平生得意书，定知为何人所秘，愿以见告。”即批云：“当就越邸求之。”庞都运才卿，王妃之弟，贯道以为言。才卿请于妃，果获一见。王薨于汴，明禁随废。文士得从王之子密公游，往往见焉。东坡梦杜子美自解《八阵图》，谓是书生习气。以此事观，非讹言。
　　梁梅
　　寿阳歌妓梁梅，承安、泰和间，以才色名河东。张状元巨济过寿阳，引病后孤居，意不自聊。邑中士子有以梅为言者。时已落籍，私致之，待于尼寺。梅素妆而至。坐久干杯，唱《梅花》、《水龙吟》。张微言：“六月唱梅词，寿阳地寒可知。”然以其音调员美，颇为改观。唱至“天教占了百花头上，和羹未晚”，乃以酒属张，张大奇之。赠之乐府，有“谁知幽谷里，真有寿阳妆”之句。为留数日而行。
　　军中犬
　　征西军中畜一犬。每大帅举酒，部曲辈前列，唱《落叶曲》，则犬亦随之。声节高下，少不差异。曲罢，一声不复作。吾州王百户，辛丑年亲见之。
　　蚩尤城
　　华州界有蚩尤城。古老言：蚩尤阚姓，故又谓之阚蚩尤城。城旁阚氏尚多。尔朱荣，秀容人。今定襄有尔都统者，自言上世有赐田百顷，至今以“尔百顷”家自夸。管州有荣庙，土人祈赛甚灵。巢贼败，言灭巢族，族人以平人自解。有漏网者皆以“平”为氏。子孙予有识之者，貌与秘府所画巢像相肖。不欲斥其名云。
　　德升后身
　　乌古论德升，第进士。兴定戊寅，以参知政事行台太原。九月六日城陷遇害。以其日受生庆阳移剌仓使家儿。四五岁能说前身事，沉厚寡言，人传为异事，德升家一大奴，从太原逃出，就仓使家来问。儿望见，名呼之，奴为之恸。但说其死不同：奴言德升被斫而死；儿言赴井死。游麟之言：“当是闻城陷，一心赴井，神识已逝，不复知被斫耳！”一僧云：“不然‘赴井’者，盖杀胎耳！”
　　田德秀诗
　　田德秀少孤，养于外祖广宁府治中赵君家。纨袴间作诗多憔悴之语。乱后登凌云台云：“愁思纷纷不易裁，凌云台上独绯。乱鸦背著斜阳去，寒雁带将秋色来。破屋无烟空碎瓦，新坟经雨已苍茗。天翻地覆亲曾见，信得昆明有劫灰。”明年客死五台。无忧而戚，古人所忌。王荆公诗：“少壮不宜轻感慨，文章尤忌数悲哀。”真名言也！
　　张居士
　　澧州人张居士，于禅学有所得。临终之岁，禅坐静室，约其徒闭之，满百日乃开。及期开户，见其凝然不动，谓是已逝。良久开目，拂尘而起，沐浴更衣，周行庭宇，与亲旧相劳苦，已而复入室中，索纸留偈云：“了脱幻缘，复何幻我？游戏大方，从容自可。”掷笔而化。登封令张效景说此事。
　　米元章心经咒
　　米老一帖云《心经咒》。从后倒念七遍，吹气枕席闲，螫虫皆不敢近。试之信然。
　　王尊师天坛之行
　　吾州天庆观王尊师志常，出于农家。年十六七，牧羊田间。一道人日来相就问：“汝肯随我往天坛山否？”王许之，道人携之而行。暮至一城，忽失道人，问其地，乃济源也。又问人此去天坛近远？人云：“百余里耳！”王已无所归，明日往天坛。入阳台宫。宫中人闻此儿为道人挈来，自太原北，一日至天坛，谓当有仙分。留为香火童子。八年乃归家。人意其已死，无不惊异。而乃送之天庆。今年已八十六，神明不衰，淳质谨厚，有道者也。
　　张先生座右铭
　　张先生弥学，东阿人，平章政事寿国文贞公良辅之父。神道碑载其事。内座右铭云：“欲求聪明，先当积学；欲求子孙，先当积孝。”以为名言。
　　
　　
