勤有堂随录　　（元）陈栎 撰 

　　学者规模贵大，工夫贵密。规模不大而工夫徒密，则狭隘而无以受道之广大；工夫不密而规模徒大，则疏略而无以造道之精微。譬如一片屋，间架大矣，而无门无壁，是何等屋；里面虽绘饰极好，而间架卑陋，又何足取？ 

　　学者少年不要十分英发，如王弼注《易》，固自不是，然亦不易，仅二十四岁而死。晋时人只一句说得好，便见称于世，其清虚无实也如此。 

　　陈安卿当为朱门第一人，看道理不差，其文字纯正明畅。黄直卿、李敬子多有差处。 

　　方虚谷自称子方子，此习于世俗而不考古人之过也。取何休《公羊传注》一看，则不敢下矣。为赵某作《翠侍题咏序》，称其人为子赵子，他亦何敢当！朱文公只称子周子、子张子、子程子，别称何人？ 

　　江事天颇有见识，但平生有一件不是，见土木偶直溺之。程子谓凡有人形者，皆当敬之，岂可如此？能不信他便好了。 

　　真西山之学，自词章成后，方用力于性理。 

　　《关尹子》书，乃三国六朝以后人托为之，窃《老》、《庄》之近似，而杂之以术数之小巧者。其说亦有可喜者，有一节云：“人之少也，当佩乎父兄之教；人之壮也，当达乎朋友之箴；人之老也，当警乎少壮之说。”老警乎少壮之说，他书之所罕言。人之老也，智虑有昏耄之渐，岂可恃其年高而忽少壮之言哉？师老成，此为少者言之；警少壮，此为老者言之。 

　　江古心《江东漕司劝农文》有云：“良农竭力尽分，胜如士大夫文貌虚伪。”此语深可喜。 

　　人之情伪无限，只如吕成公所谓“彼之诈虽万而不足，我之诚守一而有余”；又如孔子所谓“不逆诈，不亿不信，抑亦先觉者，是贤乎”，要说先识破他。 

　　程文简公泰之（大昌），穷经考古之学极高，乃侄正惠公从元卓之文固善，官至同知枢密。 

　　胡季随学于朱子，读《孟子》至“于心独无所同然”一句，朱子问如何解，季随以所见对。朱子以为非，且谓其读书疏莽，季随苦思成疾。要之亦不必如此。且丢下在此，别去理会，或可因彼而明此。 

　　世俗相袭称朱子为文公先生，缪甚。文公自是谥，下面如何添得“先生”字，晦庵先生可也。 

　　今人多是外有余而内全无，虚骄轻剽，若此者不可学。其高于我者当学之，温、良、恭、俭、让，都要学，切不可谓能动笔便自负。大抵自下者，人必高之；自高者，人必下之。 

　　士不可以不宏毅，作下工夫说，虚谷把作气质说，误矣。 

　　今人多就皮肤枝叶上用工，虽曹宏斋亦然。后来于本原上用工，终不甚深厚。此公天资高，虚谷又是一样宏阔之高。宏斋于时文一边见滋味深；陈了翁禀天地间纯刚至正之气，躬行过于致知，作诗似非当行。 

　　宏斋每归休宁，其族人争相留款。公曰：“吃无钱之酒食，害有益之光阴。”遂亟去。 

　　学朱子之学，而精到似程勿斋者甚少。此公才质钝，只是勤。其文字颇絮烦，学问精到，絮烦得好。 

　　范称发（名起，居休宁。自号尺山老人，著《井观杂说》，多不足取，姑摘其中二条于此）曰：“古者有两子我。太史公曰，宰我为临菑大夫，与田常作乱，以夷其族，孔子耻之。《孔子家语》同辞。《家语》后《史记》出，想孔猛（作《家语》）、王肃（注《家语》）为司马迁所误耳。”按《左氏传?哀公十四年》阚止、子我事齐简公，与陈恒争宠，属徒攻公宫，不胜被杀。夫宰予在圣门虽累遭诃斥，然而言语居四科之次，与子贡并称，必不至弄兵君侧，以速大祸；况子路及难，夫子且哭问拜吊，至于覆醢齐之乱，夫子请讨，《鲁论》与《左氏》，备载颠末。今子我身戕族夷，祸逾子路，而无一言及之，岂圣人师生之情，独藐于子我哉？假使不悲其死，亦当有以责其死矣。然则王肃受误于孔猛，孔猛受误于太史公，而太史公受误于子我之名欤。班固以文直事核（史迁赞）、博物洽闻（刘高赞）许之，在愚其敢轻訾。然尚论古之人者，不知其人可乎？ 

　　柳子厚《渔翁诗》：“渔翁夜傍西岩宿，晓汲清湘然楚竹。烟消日出不见人，款乃一声山水绿。”南城童宗《说音》注：款，音袄。乃，音霭。新安张敦颐《音辩》亦无异说。今按《玉篇》、《类篇》、《广韵》、《集韵》：款，从矣从欠，倚亥反，相应声也。乃，曩亥反（此字之本音），语辞也。皆无袄霭音者。文简程公《演繁露》谓舟人于歌声之外，别出一声，以互相其所歌。今徽、严间舟行，犹闻其如此。若然，则倚亥、曩亥二反，正似舟人相歌之声，又何必于篇韵外，特创二音而后为得耳。 

　　方虚谷文云：“学者临川而四明，文也永康而东嘉。”临川，抚州郡望。陆象山，抚州人。象山之门人，慈湖杨简敬仲，四明人。四明，明州庆元府也。陈亮同甫，婺州永康人。叶水心，温州人，温州郡望东嘉。水心虽非同甫门人，然亦与之游从。同甫之墓，水心铭之。有云：“我觉子觉，诋濂喝洛。”黄直卿、李敬子之守可移乎？象山之学，实流为禅，专以觉悟训学者。以我之觉，期子之觉，而诋斥濂溪周子、伊洛程子之学，有禅家呵佛骂祖意。黄干，字直卿。李公谨，字敬子。皆朱子门人上足，能守朱子之学，而不为象山所移者也。其间同门亦间有所为移者矣。水心自建康帅阃病归，不复出，大肆力于碑铭记文，四方甚重之。陈筠窗，名耆卿，字寿老。吴荆溪，名子良，字明辅。二人皆宗水心，为文虽奔走其后而追之，终莫能继。此见乾淳间有此样学问文章，皆不以正理为主者也。 

　　所谓稚变而来，老化而去。天地间万形，皆自无而变为有，自有而化为无。物之稚者，自无变有而来；物之老者，自有化无而去。来，生也，至而伸也；去，死也，返而归也。此八字括尽人物死生始终之理。 

　　程泰之《禹贡图》，不惬人意，不能使人一见了然。其所指山水地名，徒添出后来者，愈使人惑乱，可无。 

　　《夷坚志》乃容斋洪景卢（迈，又号野处，谥文敏公）借以演史笔，虚诞荒幻，明明如此。今谓《庄》、《列》为虚诞荒幻而废之可乎？此二字出《列子》“夷坚闻而志之”一句，谓未尝见其事而记之耳。夷坚，即《左传》中所谓庭坚，即皋陶也。凡三十二志。赵与时《宾退录》述其序意甚详，说“夷坚”二字亦一序。今坊中所刊，仅四五卷，后面多有益于人，不尽荒诞，惜无原本。 

　　宏斋文字中，屡用“轶”字。尝面问之。云：“满字之意。”问所从来，云见人用之，却不言何人。按《左传》：“彼徒我车，惧其侵轶我也。”乃车相逾过之意，未见满字之训。既未知所本，不如勿用。愚按轶字，亦、叠、辙三音。《庄子》：“奔轶绝尘。”杨子《河东赋》：“轶五帝之遐迩”，“王褒有轶才”。东坡《始皇扶苏论》：“鞅自以为轶尧舜而驾汤武。”洪光弼皓《中和堂记》：“今天子绍开中兴，远轶孝宣。”皆超过之义。所谓土然而居，恐只是块然而处之意。风然而休，恐只是转文其去也风休之意。乃是以死字实字作活字虚字用之，然大奇矣，不可为法。 

　　刘辰翁，字会孟，号须溪，江古心之爱友；文字有好议论，惜无全篇纯雅者。其学不自朱子来，是其天资高，后来渐渐迂僻。如注杜诗，多说得迂晦，教人费力解说，可怒。其人好怪，父丧七年不除，以此钓名。 

　　杨诚斋亦闲气所生，何可轻议。其诗文有无限好语，亦有不惬人意处。文过奇带轻相处，盖自《庄子》来。 

　　程文简公《易老通言》，光宗喜《老子》，此书投合光宗。其强合处节去，其单解《老子》处自好。 

　　文所以明理，必明理然后能作文，必讲学然后能明理。讲学当于何下手？不出乎读六经、四书而已。六经非大儒不能尽通，初学且先通一经；四书亦当读之有次序。文公定法，先《大学》，次《语》，次《孟》，末及《中庸》。今皆当按此用功精熟，以看四书。穷一经，然后读典雅程文以则效之，又求之古文以助其文气，晓其文法。虽大儒教人，亦不过如此而已。 

　　《论孟集注》，只在熟读精思，贯穿透彻而已。先且要记得一部四书在我胸中，不靠印本，提一段首句，便冲口念得下面细字，然后却问自得之妙。所谓自得之妙，在各人自得，谈不容声，难以语人也。 

　　黄山谷云，由杜子美以来，四百余年，斯文委地。文章之士，随世所能，杰出侪辈，未有升子美之堂者。况室家之好耶？予尝欲随欣然意会处，笺以数语，终以汨没世俗，初不暇给。虽然，子美诗妙处，乃在无意于文。夫无意而意已至，非广之以国《风》、《雅》、《颂》，深之以《离骚》、《九歌》，安能咀嚼其意味，闯入其门耶？故使后辈自求之，则得之深矣。彼喜穿凿者，弃其大旨，取其发兴于所过林泉人物，草木鱼虫，以为物物皆有所托，如世间商度隐语者，则子美之诗委地矣。 

　　程斗山《雪诗》云：“良谋虽已禽元济，胜赏无如得李。”诚斋虽尝借李言牛尾，然恐不可只作如此用之。又古诗云：“欲骑杨州鹤，不食武昌鱼。杨州犹可上，武昌不可居。”对巧意未粹。吾甥仲文诗云：“雨添新水半篙绿，风减残花几片红。”工而妥。又《梅花诗》云：“淡匀姑射仙人貌，清夺林逋处士魂。”“夺”字未妥，当改作“返”。 

　　尝读胡余学作《寿庆楼记》云：“文字颇细，然却自好。大凡作文字如装戏然。先且说一片冷语，又时时说一段可笑之话，使人笑，末说一段大可笑者，使人笑不休。”又曰：“此《记》出宏斋后，只将‘仁者寿、积善余庆’两句来反复议论，竟无一字相犯。难得。” 

