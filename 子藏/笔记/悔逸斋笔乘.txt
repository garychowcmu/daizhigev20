悔逸斋笔乘 　清 李岳瑞

　　◎李文忠轶事

　　霍邱裴伯谦明府景福，由翰林出宰粤东，健吏也。以忤西林被劾，戍新疆，后蒙赦归。尝述文忠轶事，有足资谈助者。裴之由庶常改官也，过天津，谒文忠。甫就座，文忠倨身扬声问曰：“汝欲刮广东地皮耶？”言已大笑。及己亥冬，文忠出镇广州，裴方令南海，谒见文忠。问曰：“君再任首邑，政将奚先？”裴抗声对曰：“先刮南海地皮耳。”文忠笑曰：“十年前一语，至今尚不能忘耶？”徐又曰：“汝言甚是，地皮须刮得净，亦是地方之福。”皖北人呼土匪为地皮，粤故多匪，南海尤甚。文忠治粤，首重捕匪，故以是为勖也。一日，文忠檄撤隆庆汛把总陈某，裴极言某缉匪得力状，请勿撤，文忠不可。裴争之愈力，文忠怫然曰：“总督之力，不能撤换一把总乎？”裴亦正色曰：“果能赏罚之平，诛之可也，岂但撤换？”语毕，遽兴辞趋出。文忠亟起，亲至帘外，以杖招裴返曰：“好好商量，何至动气。”裴始入谢过，而陈某卒不撤。

　　庚子六月，文忠奉命入都议和。是月二十一日，自广州登舟，裴往送之。他官皆不见，独以乡里后进召裴入。时炎热甚，文忠衣蓝短衫，著鲁风履，倚一小藤榻。坐定，语曰：“广州斗大城中，缓急可恃者几人？尔取信于民，此正可有为，为地方弭患。督抚诚不若一州县也，能遏内乱，何至召外侮？尔其勉之矣。”先是，五月十九日，总税务司赫德以电告急，略言都中事。文忠即致电荣禄，力言外衅不可开，拳党不可信，语颇忤荣意，自此电遂绝。仅日接项城山东来电，藉知京中消息而已。时则沙面洋商相率赴香港避乱，又亟添一营保护沙面。命裴及广州协往晤各国领事，告以力任保护，赴香港者逡巡复返省。未几，忽奉入都之命，粤中人心又为一震。裴因进言曰：“内乱为外侮之媒，东南之安危，视乎上海；上海之安危，视乎香港；香港之安危，视乎广州；广州之安危，则视乎沙面。领事洋商聚集于此，而匪人日思暴动，以沙面为发难之基。沙面不保，香港受其牵动，东南大局，不可问矣。某既为地方官，自当与共存亡。公过港时，盍将此意告知港督，同心协力，以保东南危局？”文忠曰：“我虽离粤督任，然缺尚未开。若有大事，仍当与静山一力主持。”静山者，巡抚德寿字也。裴曰：“公已调补北洋矣，诸领事今晨已得电，皆额手相庆也。”文忠忽拈髯自语曰：“当今之世，舍我其谁？”已而又曰：“百足之虫，死而不僵。京师难作，根本虽已摇动，然慰亭扌耆拄山东，香涛岘庄皆有定识，必联络保全，不至一蹶不振。以各国兵力论之，京师危急，当在八、九月之交。但聂功亭以阵亡，马宋军零落，牵制必不得力。日本调兵最速，英人助之，恐七、八月已不保矣。”语至此，潸然泪下，曰：“内乱如何得止？”良久无他语。裴将辞出，文忠止之曰：“潮尚未至，且勿忙。”乃自饮牛乳，而命以荷兰水饷客。裴复启曰：“万一都城不守，公入京当如何办法？”曰：“必有三大问题，剿拳匪以示威，惩罪魁以泄忿，先以此二者要我，而后注重兵费偿款，此势所必至也。兵费赔款之数目多寡，此时尚不能预料，惟有极力磋磨，展缓年分，尚不知作得到否？我已垂老，尚能活几年。总之，当一日和尚撞一日钟。钟不鸣了，和尚亦死了。”语次涕下如绠縻矣。裴亦怆然，遂辞出。文忠尚命取影像为赠，送至舱口，仍执手再三嘱曰：“地方要紧。”裴唯唯登岸，而安平船遂起碇去。德寿故庸，然不肯自用，始终守文忠训，不敢妄有更张。故文忠虽去，而粤东卒获无事，非他满督抚所及。

　　◎熊襄愍死事异闻

　　东莞袁督师之冤死，由清太宗用间，其事人人知之。读会稽泰颛先生大来《称阳杂录》，乃知熊襄愍之死，亦魏阉受清赂所为。盖襄愍下狱，先生之族父字集公者，方有锦衣经历，故知之甚确也。云襄愍下狱后，日以囊布系颈，向空而拜。提牢官询其故，则曰：“囊中贮谢恩表，故望阙百拜，冀上达天听也。”提牢官曰：“囚安得复上表？”襄愍曰：“此赵高语也。”临刑日，夜半取以出，曰：“有旨处决。”曰：“已知之，”颜色阳阳如平常。至刑部堂上，为设酒食，不食。火炬中拥之行，至西市戮之，声如斫木革然。再视之，乃狱中所枕长枕也，而襄愍已不知所在矣。监刑者皇急无措，急诣魏阉言之。忠贤怃然曰：“吾曩闻此公有异术，尚未之信，今果然。然断不可声言，事泄将何以对东国？”急取狱囚貌似者戮之，而传首九边。又萧山范蘅洲先生《古趣亭集》中，有《碧波潭马氏夫妇双修记》一篇，中有引泰颛先生语，谓康熙中，碧波潭庵僧某，一日告马将赴海宁谒经略。碧波距海宁二百里而遥，僧平旦启行，及暮归，日犹未落，往返已四百余矣。马疑其妄，检行橐，则有经略手书及海宁土物数事在焉，乃知僧果异人，聆其言，乃熊襄愍部将者也。按：襄愍以枕代死事，《鲒崎亭集》亦载之，然与此略有异同，某僧事则知之者綦鲜，故亟录之。蘅洲，西河检讨弟子也。

　　◎县令捕盗异闻

　　咸丰时，有京师人某县令者，需次江西，久无差委，穷乏已甚。唯一老仆相依左右，为之奔走衣食。或劝之他适，则曰：“主濒断炊，我焉忍饱？”某令乃谓之曰：“汝力终不能活我。我穷饿死，汝徒相随，同尽奚益？不若别事新主，果得所依，尚可以所余助我也。”仆始首肯。适有同官某委署某邑，距南昌才四十里，某令为书荐之往。中途大雨，天且向晦，之路旁废刹暂避。殿上漏无干处，惟佛龛尚完好，乃侧身其中。夜半雨止，月明如昼，瞥见殿上东廊有一棺木，色极新，知为新死者。将起行，忽然门外马蹄声至寺门止。二人自外入，一中年者约四十余，一少年者可二十许，席地坐殿门外。少者曰：“我三人约为兄弟，走江湖，誓劫财不渔色。昨二哥所为，得钗钏甚微，而杀其人。此良家之归宁者，非淫其色，何故杀之？背约甚矣。”语次，指廊下棺曰：“大哥若纵之，何以对此死者？”言毕，自振其佩刀，琅有声。仆闻言，知为盗，骇甚，屏息不敢动。俄而寺门辟，又一人短衣仗剑，悄然自外来。少年即起立，抗声责之，其人默然无语。良久，乃仰首曰：“我尚有眷口，恐以相累。”少年曰：“此事大哥与我当力任之，请勿虑。”其人即掷手中剑与少年曰：“以烦吾弟。”少年接剑而事刂其喉，拾地下席裹其尸曰：“我以归诸其家。”中年者欲有言，少年曰：“此可不劳兄往，但稍醵数十金济其家，明日至省城某茶肆晤会可矣。”挟尸径去。仆听之了了。天晓，亟归其主。主某县令撤任，即有此案，今幸有端倪矣，亟赴大府面陈其事。大府即饬某令率众往某茶肆，二盗皆就絷。某令以功得署优缺，仆事之终身。二盗有侠义，杀人者已自抵，得免死，留军营效力，后均立战功得官。

　　◎纪归安朱侍郎直言事

　　庚子拳匪之变，举国若狂，盈廷缄默，偶发谠言，辄触奇祸。其官居侍从，身无言责，而折角批鳞，终始不挠，屡濒于危，而卒获免者，归安朱古微侍郎祖谋一人而已。方是岁四月杪，内廷已决战计，然尚无明文发表。侍郎时官翰林院侍讲学士，首抗疏力争拳匪妖妄，不可倚以集事。又谓兵力窳弱，断不足当列国节制之师。而以一国遍与八国开衅，众寡、强弱、曲直之殊，在在皆无胜理。其言最切挚。疏甫上，枢廷堂属争相传观，谓翰苑中乃有此风议。早朝未散，其事已喧传辇下矣。侍郎既递折，出城未归寓，先驱车诣长乐林诒叔编修开暮寓所，盖诒叔之兄官军机章京，必知疏入后，宫廷意旨何如，故汲汲往探消息也。甫入门，尚未就坐，诒己屣履出迎，相见即失色吐舌曰：“老前辈竟如此大胆，敢作此惊天动地之大文耶？”即此一语，可见宫闱主战之决心，与士大夫清议之遏抑矣。孝钦得疏，未置可否，但微哂狂生不识时务而已。知府湖南人曾廉探得之，遽奏请立斩侍郎以惩异议，两疏皆留中不下。盖孝钦虽愎谏，而斯时蓄怒未盛，未肯遽杀人以立威也。未数日而有大叫起之举（凡国家有大事，遍召九卿翰詹科道入见，谓之大叫起，许文肃景澄跽牵上衣，即在此时）。侍郎既入见，即力陈董福祥不可专任。侍郎躯干短小，而语最洪亮，又学士阶卑，班最后，故不得不大声言之。孝钦闻，愕然问曰：“大声疾呼者为谁？”侍郎昂然对曰：“翰林院侍讲学士臣朱祖谋。”孝钦微笑，即呼令稍近前跪，以便问对。侍郎乃详陈董军不可恃状，孝钦怫然曰：“然则汝谓何人为可靠者？”侍郎顿首奏曰：“臣于诸将帅交际生疏，未能悉其底蕴，不敢妄行保奏，致误国事。然如董福祥之骄暴粗疏，昭然众目共睹，臣既有所闻见，亦实不敢缄默。军旅事重，尚乞太后与诸王大臣熟商之，非臣有所恶于董福祥也。”孝钦虽不悦，然以其言切直，亦无以罪之，但叱退去而已。翌日军机入对，孝钦忽问荣禄曰：“昨日大叫起时，有翰林院官朱某，与我辨理甚苦，此姑不论。唯其人奏对时，目光注视予面，其意似深不满于予，今日思之，犹介介也。”荣禄对曰：“彼小臣万不敢对太后无礼，但其与奴才语言时，目光亦往往如此。奴才徐察之，知其目本有病，加以畏葸矜持，更失其平日活泼之态度，非有他也。”孝钦始释然。荣于侍郎未有一面之交，顾保全如此者，盖荣为人素狡险，虽阿附后意，力主用拳，然亦颇虑他日不能必胜。故遇事往往阴持两端，不敢显违清议，预为后来免祸地步。然即此一念，而正人君子亦颇赖以保全。若刚毅、启秀，则愚愎更下荣数等，故对于面折廷争之士，无不悉力以构陷之也。

　　战衅既开，使馆久围，董军日有伤亡，而外人无毫发损失。虽畴昔主战者，亦知事之无幸。然皆怵祸，不敢颂言。侍郎又疏请刻日停战，保全邦交，为议和转圜地，言尤切至。是日黎明，侍郎方入内递封事，旋闻留中无旨，即驱车归城外寓所。甫至家，则枢廷交片已早到，召侍郎诣军机处，称奉旨有垂询事件，复升车入内。时尚未朝餐，仅买饣饪数枚于车中啖之。才入西华门，则刚毅已先退直出，徐步阳阳，若有得色。相遇于夹道中。侍郎本不识刚，苏拉（满语“闲散”之称，旗丁之供役官署者也）指语曰：“此刚中堂也。”侍郎不得已，趋而揖之。刚犹温语相奖藉曰：“适读尊疏，指陈切当，深中机宜。停战议和，实属今日不易之策，佩服无既。惟太后于疏中要语，尚有所疑，故须召入传询。吾本署尚有要事，须先退直。仲华（荣相字）、夔石（王相文韶字）、颖之（启秀字）、展如（赵舒翘字）诸公，俱在枢廷，可往见之。但未知慈意如何。吾出外即先照尊疏言办理，已先传谕诸将，不唯使馆须竭力保护，即樊国梁处，亦饬令严密防护，不许妄动一草一木矣。”侍郎曰：“未知樊国梁为何人？”刚谬作惊诧状曰：“大法国传教师樊老先生，现为西堂大主教，足下乃不识其人乎？”（法教堂在城西安门外，故曰西堂）侍郎曰：“向与此辈未有往来，然樊既系教士，自属私人资格，非使馆关系邦交可比，保护与否尚无关紧要。”刚且行且摇首曰：“不然，不然，应保护，应竭力保护。”遂匆匆去。刚行既远，苏拉语侍郎曰：“朱大人知刚中堂将何往乎？彼有戎衣一袭，存西华门外某饭馆中，出禁中并不归家，即往饭馆早餐。饭毕换戎衣，径率亲军数百人往攻西堂，期必得樊国梁而手戮之，已连攻三日矣，尚未得手。今早闻彼自言，当竭一日之力，不攻破不遏手。是以匆匆早退直，胡言饬人保护耶？”侍郎既至军机处，荣相迎问曰：“慈意于尊疏似颇许可，惟停战不能空言，使臣将命，不知用何仪注，在欧洲各国，必有定例可循。顷太后以此垂询，同人皆不知，无以覆奏。故请旨召君来一问，应如何办理，君自当熟知之。”彼辈所以为此者，盖深恶侍郎言直，而疏中语意空洞，欲加罪而无辞。彼辈习闻西人有竖白旗停战之说，而白旗之用，在中国为纳降。度侍郎意中，亦必如此办理，故谬为不知，请旨垂询。俟白旗之语出自侍郎口中，即可锻炼周内，指为输款敌军，劝降辱国，即立置重辟，亦不能自白耳。侍郎初闻苏拉谈刚相事，固深疑之，至是益大悟。乃对曰：“某上疏本意，因战事久不得手，敌军日逼津、沽，去都门仅相隔尺咫。且慈躬颐养之余，日闻炮火震惊，度亦难安宵旰。故冒昧奏请停战，以纾近忧，别图长策，并非取法彼族。至停战应用何种仪注，生平未习，西籍实属毫无所知，不敢逞臆妄对。总署堂司各官，不乏深谙公法之员，果其言有当圣心，应请降旨召询，必能熟筹长策。”语毕，荣相默然，沉思良久，曰：“君言亦是。即以是意办一奏片，我等为君覆奏，看上意若何办理。”即令章京导侍郎入别室，草奏既成，荣等持之入对。有顷，复出曰：“尊奏太后已览讫，命且留中，所事已毕，君可归矣。”侍郎始徐徐出，日已旰矣。戚友莫不代为危者，闻其归，乃交相庆也。

　　◎清宫秘事琐纪

　　相传孝穆皇后为恭忠亲王生母。为妃时，最有宠于穆陵。文宗少而失怙，宣宗命孝穆抚养之。宣宗本钟爱恭王，以其英挺类己，金秘册，欲署恭王者屡矣，孝穆始终力辞，乃止。当时文宗颇自疑不得立，赖师傅滨州杜文正公受田为之画策，遂得册立，以故深德文正。文正之殁，以协揆而赠太师，为清室二百年间汉大臣所仅有，职此故也（语见《春冰室野乘》中）。及宣宗升遐，文宗感孝穆养育恩，特尊为太后，一切礼秩，悉视母后，孝养特隆，并命恭王得朝夕入宫问安。清世故事：皇子既受封，即须出阁，别居府邸，非奉谕旨，不得辄入，至皇兄弟益不能轻入宫禁。恭王获沐此殊恩，亦以太后故也。顾太后虽劝立文宗，而晚年复悄悄悔之，生平未尝稍假词色，故文宗亦复觉。迨太后病笃，文宗昕夕侍侧，亲视汤药。每与恭王替班互值时，太后已昏迷不知人。一日文宗坐榻侧，太后误以为恭王也，执手而名呼之曰：“吾旦晚必不起，受天下之养者数年，死亦何憾。但恨汝父当年欲立汝时，吾矫情力辞，铸此一错，使汝从此低首他人下耳。”因涕泣哽咽。文宗知其误，亟以他词乱之。后忽醒，见独文宗在侧，自悟失言，乃大惭，遂气逆淡（痰之本字）涌，俄顷竟上仙矣。然文宗终不以是故薄视恭王，太后饰终之典，未尝少有缺也。此事戊戌春在京师闻诸康长素者。

　　醴泉，字子钝，侍御，曾闻之一内务府旗员，谓慈禧之不悦德宗，实起于壬辰之夏。一日，德宗与孝定皇后因小事相争，上忽盛怒，诟后甚厉，后不能堪，乃诣慈禧前泣诉其事。慈禧大怒，语左右曰：“上，吾所援立，乃忘恩至此耶？后，吾亲侄，诟后是不啻诟我也，是何能容？”因此温语慰后曰：“汝无悲泣，古人有言：人尽夫也。以若盛年，何虑不能行乐？胡斤斤焉恋此病夫为者？吾必有以处之。”自是上每请安入宫，慈禧未尝与交一言。如是者数月，两宫嫌隙遂成。后虽悔之，然无及矣。

　　方两宫之驻跸西安也，慈禧遇上，颇有加礼，起居衣食，亦稍稍得自由。及还京，一切复如其初。上每侍慈禧居颐和园，终日蛰处一小室，枯寂无聊，每书空咄咄。一日因雪后登楼延眺，忽见西山麓有废寺一所，寺旁一古坟，松柏数株，樵采半已心空。草深径没，耕者往往侵及墓侧。乃指问内侍谓：“何家墓道？何荒芜至此？”内侍对曰：“此明景泰皇帝陵寝也。”上默然不语者久之。有顷，忽泣下，哀而不止，内侍亟扶掖以下。明日，上召一亲信内监至侧，于箧中出银二百两付之，命速往景帝陵修治墓道，增植松柏，且稍葺寺屋，招僧住寺中，俾主香火，岁时祭扫。禁樵采耕牧，毋得侵及墓域。坚属曰：“勿令太后知也。”内监跽请曰：“奴辈但知此系景泰陵，不知景泰究是明代第几朝皇帝。保护前代陵寝，自系礼部专责，何必皇上自发内帑，又不令太后得知？敢请其故。”上泫然曰：“无他，同病相怜已耳。汝辈视此陵寝，不必认为明景帝之陵，即视为朕躬，亦无不可。”语未毕，涕下沾颐矣。按：先帝大行后，廷臣恭议尊谥，竟以景字为请，其有意耶？其无意耶？（又按：光绪、宣统两朝年号，殆不无微意于其间。盖明谓新帝所承者，道光之绪、宣宗之统，而置文宗于不顾矣。不意以孝钦之明察，而见不及此，使在雍乾间者，殆矣）

　　德宗晚年，大阿哥溥俊既废，恭亲王溥伟觊觎储位甚力。适张文襄之洞由鄂督入为军机大臣，溥伟以文襄硕德重望，谓可树以为援，于是待遇文襄礼极恭谨。每言必称以太世伯，而自谓再侄。盖以其祖忠王，与文襄同朝也。文襄每入朝，与溥伟遇，升阶逾阈，必从旁扶掖之唯谨。戊申十月，慈禧万寿，赏王大臣入座听戏。故事：臣工听戏皆于两廊设地褥，盘膝坐听。文襄已笃老，坐久筋骨倦而不能支，又无宴息所，深以为苦。忽溥伟至前，曳其袂，邀与出散步。文襄起，随之出，曲折达一小院落，阒寂无人。文襄方皇惑不敢前，溥伟曰：“入无妨也。”因趋前启帘，肃文襄入室。则短榻横窗下，隐囊ブ褥无不精，地下茶鼎方谡谡作声，一小持Ψ扇火。几上陈果饵数盘，悉上厨精制也。文襄方饥渴不可忍，得此则大喜。餐毕，且让文襄偃卧榻上，而己则旁坐相陪。文襄终数日听戏大典，而精力不为少惫者，皆溥伟力也。文襄常语人曰：“恭邸一亲王，乃敬礼我若是，泽公仅一公爵，齿尚较恭邸为少，乃直呼香涛，人之相去悬绝，乃如是耶？”然后来定策时，诏旨径从中出，文襄竟未尝与闻也。

　　顺治朝，太后下嫁一事，遂成千古口实。唯所据者为张苍水一诗，此特敌国诋毁之辞。又当时兵戈阻绝南北，传闻不能无所增饰，本不足据为典要。或言金陵某旧家，有蒋良骐《东华录》原稿本，中载此诏，然亦未见其书。又或谓钱牧斋有贺表在集中，然今《有学集》已出，亦实无表也。顷见某报所载某氏笔记，详考此事，然亦别无他据。仅据蒋、王两录异同，互相考证，顾所谓得间者，亦不过罪状睿王上谕中私入宫禁一语，以为确证。夫此语果可为此案之爰书乎？考顺治朝所谓太后，惟孝庄文皇后一人，即康熙时尊为太皇太后者也。孝庄素称懿德，其抚育景陵（康熙陵名），备极慈爱，以情理揆之，决不容有此失德之举。某氏笔记，又谓孝庄殁后，至雍正时，始行守，以为可疑。此则孝庄临崩时，遗命葬孝陵近地，俾母子魂魄相依，不愿归辽左。及大行后，礼臣集议典礼，重礼经者谓当从夫，重遗命者谓可从子，两议相持，历年未决。故直俟三十年后而后奉安礼成，更不得执为疑案也。度当时情势，多尔衮以帝叔之贵，据居摄之等，而又不学无术，沿习夷礼，必有擅入宫掖，取先朝嫔御为媵妾之事。民间方疾首于满洲之入主中原，遂相与增饰其事，以为太后下嫁耳。平心论之，清室入主中夏，二百余祀，其行事终非拓跋、完颜可及，更无论于胡元。载笔之士，自厥祖父以来，固以数世为臣民，其虐政之得罪于民者，固不容为之曲讳。若夫中之言，暧昧之事，则不宜暴扬其恶，以伤忠厚。况此事之因讹传讹，毫无左证者，更不当掇拾单辞碎事，以附会而文致之乎。敢陈兹义，以箴时流，史家直笔，或有取焉。

　　◎纪董福祥轶事

　　故甘肃提督董福祥，固原州人。固原故多回族，而董氏则与回为世仇，人或疑董亦回族者，误也。福祥初起时，据宁灵厅属之董志原高某为主，而福祥与故喀什噶尔提督张俊辅之三人者，相与结盟为昆弟。高本诸生，涉猎书史，任侠有大志，乡人皆尊之为高二先生。方回变之始起也，雷正绾、陶茂林诸军，屯秦陇之交，劫掠焚杀，无异回匪所为，民不聊生，多结砦自保。于是大猾王某，聚数千人保董志原，而福祥等三人往隶之，颇不为王所礼，郁郁不自得，乃谋杀王。王故嗜鸦片，福祥与俊计，乘其瘾发踞床卧，怀刃而入，阳为白事状，王故弗疑，方徐徐起迎，福祥径抽刃砍其膺，俊自后助之，王立死。二人遂奉高为砦主，以兵法训练所部，皆精锐敢战。四方归之者日众，贼至则击贼，兵来则击兵，官军与回匪均畏之，呼之曰围围贼（围围，陇上土语）。及左文襄之督师西征也，湘乡刘霞仙中丞蓉方任陕抚。回悍甚，湘军新自南来，不习西北水土，战久无功。或有以招董军协剿之策进者，左刘皆韪之。刘因遣幕客长安柏子俊先生景伟往其垒说以利害，福祥、俊皆心动欲降，高独不可。盖高素有雄略，颇怀革命思想，阴规割据甘陇也。已而高以疾卒，福祥等遂以所部来降。文襄大喜，俾隶刘忠壮公松山部下。时西征诸军数万人，然文襄所恃为选锋者，忠壮一军而已。既得福祥、俊，益所向无敌。会忠壮督军围金积堡，忽中炮薨，军气骤。他将虽有善战名，然无及福祥、俊者。文襄虽阴右湘将，然不能不为之屈。忠壮犹子襄勤公锦棠，接统老湘营，然与二人私相见，必以父执之礼尊之。二人亦感激，乐为尽力。福祥故一勇夫，粗豪乏计略。俊则美秀而文，恂恂类儒生，颇读书，略通章句，能用计出奇致胜。且备谙回部情伪，故战辄得志。自此以后，文襄削平陇右，恢复新疆，什九赖甘军力。而福祥之立功，则又皆俊所左右，公论昭然，不可掩也。南北路诸城既戡定，湘军诸将皆膺上赏，福祥、俊仅官总兵。盖文襄乡曲之见甚深，其待遇西北将领，事急则加以礼貌，以结其欢心，事平则靳以中赏，防其饱而扬去。然二人出群盗中，骤至专阃，富贵之愿已偿，亦不计较勋位之高下也。文襄去后，继为甘督者皆文吏，不足制者将，乃不得不虚与委蛇，以羁縻之。时福祥已擢至喀什噶尔提督，渐骄蹇，时时思与督抚平权。陶勤肃抚新疆，辄以事故裁制之，福祥颇悒悒不自得，微思去而之他。

　　会光绪甲午，孝钦后六旬万寿，召各省文武大吏入都祝嘏。于时礼亲王世铎，方长枢廷，夙以包苴著称。闻福祥欲去新疆，且涎其多金也，因召使入都。福祥闻召则大喜，急辇巨金以行。后此掀天揭地之风涛，遂滥觞于此行矣。福祥既行，勤肃太息谓所亲曰：“此辈粗才，不识大义，但糜厚禄，处之边隅，收其折冲御侮之效斯可矣。今及引之腹心重地，示之以朝廷之情实。彼见夫执政诸臣，其人物不过如是，则轻视朝廷之心生，将无所不至矣。”勤肃此言，犹鉴于汉唐季年驭将之失策，引之以律今日，而孰知后来之祸变，更出当时意计之外也哉？福祥既入都，会荣禄以西安将军亦祝嘏还朝。荣固久蓄非常之志者也，得福祥则大喜，罗而致之门下，折节与为昆季交。福祥亦激昂感慨，愿为知己用。庆典未行，辽祸已棘。荣力荐福祥可大用，乃留京弗令去，俾召集旧部，镇护畿疆。不两月竟成军万余人，益以亲军精锐数百人而已，其什九皆新募乌合之众也。初屯南苑，旋移独流。乙未春，湘军又败绩，福祥乃抗疏请出关自效。荣禄以京师宿卫单弱，尼其行。一时士大夫称道董军，至拟之王镇恶、檀道济，而惜其不得出一战。是时记者方在辇下，尝亲见其军容之窳，士气之骄。某部下某营官与人语，犹执道、咸间谬说，谓西洋人日中不能视物，且腿直，一仆即不能复起。吾师一出关，直摧枯拉圬耳。无论其耳食之讹鄙可笑，且并日本之非西洋人尚不知之，果使成行，亦不过吴大、魏光焘之续耳。幸而不出，遂成竖子之名。然使果一战而北，则人知骄军之不可恃，而荣相依董军以排外之迷梦，可以早醒。庚子之祸，庶几不作，则福祥之大幸，又国家之大不幸矣。祸福倚伏之机，固非恒情所能测哉！

　　东事既定，西回继变，乃敕福祥帅所部西征，始改授甘州提督，且得专折奏事，与总督平行。此次之变，非本回族全部之同心，彼中稍有身家者，皆愿王师早至，莫不箪食壶浆，以输军食。而福祥所统诸军，汉回各半，要皆河陇土著。其汉兵，则自顾身家，其回兵，则亟除害焉，皆愿努力效死。故甘军一经上陇，所向无前，势等破竹，用兵半载，遂蒇全功。虽曰天时、人事相凑成功，而运饷之劳，斩馘之众，较文襄曩时，不啻倍之矣。西事既竣，勤肃方督陕甘，福祥仍不受其节制，乃复诏回卫畿西，驻军正定。荣相见此，遂以成戊戌政变之局，此则天下所知，无俟赘谕。

　　庚子之变，人皆以祸首蔽罪福祥。顾此当为福祥恕者，排外之举，本由荣禄主持，福祥既蒙荣卵翼之恩，自不得不听其发纵指示，此亦情理当然，无足深咎。福祥之谲，在其围攻使馆时，不肯尽力耳。盖自津、沽既失，聂军覆没，福祥亦明知联军不可力敌，而又不愿下心俯首，自表无能。因迁延使馆之外，弗肯尽锐攻击，以阴俟宫廷之转圜。此其用心虽巧，然诸国使臣竟获无恙，后来和局开议，不至无可藉手。则即此一念，而国家之蒙其荫庇者亦不少矣。或曰：“福祥之迁延，亦荣禄阴教之。”此亦理之所宜有者。福祥既罢兵柄，筑城于宁灵之间而居之，作富家翁，已无意世事矣。而倏然一波骤起，几酿成西北之巨变者，当世或未之尽知也。辛丑议和成，两宫自大梁回銮，端庶人出奔阿拉善王旗，依其外舅以居。福祥所居，距河套最迩。或投以书，嗾其纠故时部曲，拥护端庶人，为入清君侧之举。福祥固无意发大难，得书一笑置之。统兵某大员者，妄人也，初从军福祥部下，积功至专阃。及福祥势去，乃谋下石焉，闻其事喜甚，谓可邀奇功也。急厉兵秣马，刻期北发，将掩其不备而捕之。福祥闻耗亦大惊，乃召集旧部，戒严以俟。于时督陕甘者为满员嵩蕃，其人谨厚无所表见，顾颇更事，识大体，得某大员密报，复电严斥之，戒勿动。而电召甘凉道白遇道，驰诣福祥。许晓以利害。白故福祥营务处也，白见福祥，备述总督意，且力以保护自任。福祥感泣奉命，西陲赖以无事，不然者，张方朱玫之已事，复见于今日矣。福祥本末如此。其粗疏豪勇，不过陈国瑞、李世忠之俦，使安处西庭，保障极边，未尝不可收藜藿不采之用。始于世铎一念之贪，欲征其财货，乃适启荣相之野心，而资以羽翼。卒之辱国丧师，而召吾国民以莫殚之祸。《诗》有之曰：大风有隧，贪人败类。可不戒哉！可不戒哉！

　　◎冯萃亭少保轶事

　　冯萃亭少保子材，为清季名将之冠。初，本在洪、杨军中，后归减，隶淮北大营，立功氵存至专阃。乙酉二月，谅山之败，法人陷镇南关而入逼龙州。官军再战再败，桂事已不可收拾。少保已年逾七十，统萃字五营在前敌，中路陈于山巅，见诸军败退，愤甚，杖戈草履徒步自山巅驰下，大呼入法阵中，肉搏荡决，所向披靡。诸军继进，法军大崩溃，奔驰一日夜，至谅山，始收队。方炊饭未熟，闻营外人马声，骇以为冯军追至也，复大奔不可止。我军遂复谅山，而和议以成。五十年来，战胜皙族，为吾国民生色者，少保一人而已。然生平有一事，乃绝可笑。

　　光绪元年，叛将李扬材作乱越南，规犯粤、桂，大府奏派少保统诸军出关督剿，大破贼众，扬材授首，凯旋入关。朝廷嘉其功，赏赉稠叠。赐物中有《平定粤匪方略》一种，其书纪少保未归诚前，与官军拒战事不少讳。少保读而病之。乃专疏入奏，略谓臣少时迫饥寒，误入贼中，桀犬吠尧，良非本心。自投诚后，二十年间，东南兵事，无役不从。所冀少赎前愆，附骥于忠义之林。今恭读《方略》，于臣前事详载靡遗。史官职在征信，自应据事直书。但微臣伏读之下，辄觉愧汗，无以为人。可否仰恳天恩，念臣积劳，泯其往事，命史官凡遇“冯子材”字样，均于“材”字一增笔，改为“林”字，则感激之忱，益无纪极云云。此事若出文臣，则当立获严谴，当时朝廷念少保亲立大功，且武人不识掌故，仅降旨申斥，而仍以温谕慰之焉。

　　◎孙子授侍郎轶事

　　钱塘孙子授侍郎诏经，光绪初，以学士授读毓庆宫，氵存至户部侍郎，将大用矣，同列某公忮之。丰润张幼樵学士之督师马江也，主其事者某公，盖阴袭张汤使狄山[C121]障之故智也，后果偾军谪戍。然上意颇怜其才，欲摧折而后湔衤之。一日同列诸师傅皆在告，独侍郎一人入直。日课既毕，上留侍郎从容坐谈，因及丰润事，颇惜其有才而不善用。侍郎因陈使功不如使过之谊，且言张佩纶获谴以来，颇知悔艾，迥非昔年趾高气扬故态。倘皇上起之废籍，责以自赎，必能感激图报，不至重负圣恩。上虽未言，而心颇韪之。他日某公入见，上因语及前事，某公力言佩纶决不可复用，且微斥侍郎植党树恩。上固深信某公言者，由是侍郎恩眷顿衰。未几，遂以户部堂吏某法事，退出毓庆宫矣。命下之日，某公犹躬诣侍郎宅，温言慰藉，谓天威不测，竟不知谁何所中伤，某虽竭力保留，无如圣意之不可回也。侍郎至竟不知为某公所排挤，比其薨也，犹深感之。侍郎薨后，王黻卿农部颂蔚挽以联云：“公以枚乘给札，兼浮邱授涛，直道难行，往事不须惭醴酒；我本词馆门生，厕司农掾属，文章憎命，逢人犹自惜焦桐。”侍郎本以南斋翰林，氵存直毓庆宫，故有枚乘给札之语。黻卿则由庶吉士散馆改官，故次联及之。当时吊客读此联，莫不咋舌，谓在雍、乾间者殆矣。

　　◎章实斋之斥袁子材

　　乾隆时，袁随园以诗学主盟东南坛坫，效毛西河于徐昭华故事，吴越大家闺媛，执贽称女弟子者，至数十人，一时诩为盛事。独会稽章实斋先生学诚，深恶而痛绝之。既撰妇学以倡女教，又于所为笔记中痛斥其非，虽愤时疾俗之辞，不无过当，然亦箴颓俗之膏肓，防末流之泛滥，则未可谓无功于人心世道矣。呜呼！实斋生百年前，所见者不过女士昌丰，习为风流韵事，而所虑已如此，使其生逢今日，太息流涕，抑又何如？爰比而录之，以备言礼教者之一助。

　　其一则曰：谭友夏女山人说，有女子名澜如者，善貌兰通书，略知韵事，与一时素士交，处居小巷中，人称之曰山人。户外之屐来求一观山人，各当其意去。而退省其私，或自厌其尾琐之言，轻其钱谷之好，陈其箧笥之书。亦有以周旋其面目，曰：“吾不如女山人。”因谓山人丧风雅之名。而女子反以存山人之实，以风当世。按：谭氏所斥之山人，不过走江湖，谒贵显，务虚名，无实学，一种取憎惹厌之俗子耳。贵人之前，娼优狗马，无不待食，若辈不过分一娼优狗马之支给耳。其品虽出名妓之下，于名教未有妨也。近有浮薄不根之人，倡为才子佳人名色，标榜声气，蛊惑士女，尽决义礼之坊。一时无识男妇，竞相趋附，轻于蛱蝶杨花，无复人禽之别。又有一种江湖笔墨，油口禅机，倡为三教同源，造为声色货利，不害禅定之说，挈带不男不女一辈，干谒贵显，阴邪倾僻，无所不为。而原其所始，不过为阿堵物，术干巧取，与山人奔走都市，同一俗品。而造作言辞，诳惑人听，为风俗人心大害，则又江湖山人之罪人矣，安敢与娼优比高下哉？

　　又一则曰：明末闺秀方孟式，读徐媛诗，与妹维仪书曰：“吴人好名而不学，不独男子为然。”（按：孟式，桐城人，适县张秉文。秉文崇祯时官山东布政使，清兵下山东，夫妇俱殉难。乾隆时秉文赐谥忠节）其言有丈夫气，巾帼中少识也。今日号为大家闺阁，但知仰一纤佻不学，心术倾邪之无品文人，求其标榜题品，非礼相见，屈身称女弟子，无复男女之嫌。不知无品文人，为之夸饰矜诩，其心实不可问。所为标榜之名，不但不足为荣，而适足以为辱。当日所谓徐媛者，方氏但言其诗不足称，犹未至如近日大家闺阁所为之甚也。然其病实由于好名。其为无品文人所愚，而不自知其浅陋，则实缘于不学。方氏此言，真今日大家闺阁之良师也。

　　又一则曰：朱楚生者，康熙中名妓也，娇慧善嗔。有查生于周者，与朱踪迹甚密，然终落落未易近。查尝得善写真者曾生，欲为朱绘一小像，贻书询之。朱复书曰：“来书云云，令人吞吐不下，字字足传神矣，安得又有曾君然犀来照人也？但面目可憎，毫无可画。唯排场上丑态毕露，为可画耳。来教又云：‘心可假而貌不可假。’此语固然，令人恚甚。我常以不可假而假之，人知之矣，亦常以可假而不假，君知之乎？与君心期十载，情感三生，犹然知我貌耳，未知我心，可叹也。曾君可画，我可假之心，何以倾注于君？我当尽解钗钏，为曾君寿。如必以貌为言，即使神似形似，百日真真，千呼万唤，我不下也，不如己之何如。”或谓此书足见善嗔，余谓此正所以善媚也。李夫人病笃，成帝以高爵厚赏，求一睹面，卒不可得，自言此正所以托重兄弟。成帝病缓弱不能举，惟持赵昭仪足，则兴不可遏。昭仪故避，不使得常持，宫人咎之，则曰：“使帝易持，将厌弃不足重矣。”盖虽妓妾嬖幸之流，果使色艺出人，纵其乞怜帝宠，亦必先自珍爱，不肯轻炫易售，以为致人而不致于人，斯足重耳。安有大家闺阁之体，理宜如何珍惜，而顾以偶解五七字句押韵之语，不惜呈身露面，甘拜心术倾邪。纤诡轻薄，毫无学问之无品文人，屈居弟子，听其品题，自以为幸？呜呼！不忍道矣，尚觉妓妾嬖幸之流知自爱矣。

　　又一则曰：近有无耻妄人，以风流自命，蛊惑士女，大率以优伶杂剧，所演才子佳人惑人。大江以南，名家大族闺秀，多为所诱，征诗刻稿，标榜声名，无复男女界限，殆于忘其身之雌矣。此等闺阁，妇学不修，岂有真才可取，而被邪人播弄？浸成风俗，人心世道，大可忧也。乃更有痴妄无知妇女，自题其诗曰《浣青集》，谓兼浣花青莲之长也。此不必更问其诗之优劣，而其为无知无耻之妄人，要不待言。为之夫婿者，不但不知禁约，而反若喜之。呜呼！彼之所喜，正君子之所忧耳。

　　以上四条，可谓偏岩急迫，非儒者气象矣。其实随园门下诸女弟子，兼有以学著者。其苦节自贞者，更属不鲜，非纯属弄月嘲风之比也。此老所为，诚不足为训，以责随园，则咎实无可辞。一概抹煞，并谥以不贞之大恶，岂惟失实，抑且有损盛德。意者实斋于随园，本有夙嫌，挟义气以为阳秋，自不觉其言之太过耳。然实斋之言妇学也，以读书守礼为本，以文词技艺为末，非如守旧顽固者流，执无才是德之说，欲屏女子于学问之外者也。过而存之，亦足为今日之暮鼓晨钟矣。

　　◎陈坤维诗

　　乾隆末，吴中桑甫水部调元，客京师，于厂肆购明刻《元人百家诗》一部，中有小笺，题七律一首，署曰陈氏坤维，盖故家才媛，因贫粥书者。诗云：

　　典及琴书事可知，又从案上检元诗。

　　先人手泽漂零尽，世族生涯落魄悲。

　　此去鸡林求易得，他年邺架借应痴。

　　亦知长别无由见，珍重寒闺伴我时。

　　下注：“丁巳又九月九日，厨下乏米，手检《元人百家诗》付卖，以供饣粥之资。手不忍释，因赋一律媵之。”按：丁巳为乾隆二年，检旧历是年适有闰九月，上溯康熙及万历两丁巳，皆无闰也。此诗怨而不怒，颇有衡门疗饥之概。非唯其诗气韵雅洁，其学之纯而品之高可见。名氏仅存，里籍翳如，亦可悲矣。

　　◎沈文开集为台湾信史

　　鲁王兼国时，徐学远有海外几社之集。是时明室遗老，多逍遥海外者。鄞县沈文开先生，名文光，由诸生贡太学。唐王时，授职太仆寺卿。隆成败后，航海至厦门，未至而风引其舟抵台湾，是时郑氏尚未至也。后延平既建国，所以礼先生者甚至。先生凡居台三十余年，及见郑氏盛衰，有集十卷，抄本流入内地，为全谢山所得。谓其载郑氏三世事极其翔实，海东文献，当推为初祖，惜全氏当日未敢遽付剞劂。今浙人士知先生亦鲜矣。百余年间，数更兵乱，未识原本犹在世间否也？志国史者，当博访之。

　　◎纪李芬事

　　孤虚旺相之术，儒者之所不道，然其术流传最古，精者往往验如桴鼓。方今形上科学，尚未发明，不可讶其虚诞而尽斥之也。昔闻秦州刘子嘉前辈，述李芬事，亦他日修清史时，日者传中人物。芬，皋兰人，少孤贫，读书未成，因入行伍。乾隆中叶，随定西将军兆惠平伊犁，擢千总，为行营传宣官。及大兵之南征回部也，未抵叶尔羌，贼酋霍集占率罪奄至，环营积土为城，城高三丈许，外浚深濠，削木为鹿角植濠底。贼踞城上施大炮，昼夜不息，官军无一人得出。困守逾月，食且尽，兆束手无所措，独坐帐中太息。芬进曰：“兵饥矣，将军何不以粮济之？”兆大怒曰：“若知粮绝，而故倡斯言，欲摇动军心耶？”曰：“粮自有，但无人肯取耳。营东南隅土中，有麦三百余斛，盍遣卒发之？”兆曰：“发而不得麦，汝当军法从事。苟先使知，将无所逃罪，无已，姑先试之。”命家童六十人，荷锸随芬往，如所指掘之。有顷，童果握麦来献。兆大奇之，促令众往掘，竟如其数。问：“他处有乎？”“西北隅更多，盖二千七百余石也。”发之，亦如所言，无毫发爽，众莫不惊异。问：“何以知有窖粟？”曰：“以占知之。”问：“贼围何日可解？”曰：“早占之矣，某日援兵当至，次日即溃围出，某日大功可成，将军晋封上公矣。”已而皆验。后大兵凯旋，芬留驻乌什。乌什参赞大臣永贵，奉召还京。将行，召芬问曰：“吾当以何日抵京师？”曰：“不能也。岂惟不得至京，且不得入嘉峪关。”永闻言，忿曰：“验当酬汝金二百，否当嘱新参赞鞭汝四十，毋悔也。”芬笑曰：“公此行十日内，若见群乌飞鸣如阵，必不可行，行者必及祸。当以某日仍反乌什耳。”永遂行。行九日矣，宿库车之合塞尔，晨起出帐，忽飞鸦万余，上下鸣噪，骇极，遂不敢前。次日，羽檄从西来，则库车领队大臣德明为玛哈沁所戕矣（玛哈沁，额鲁特一种劫盗名也）。立弛回乌什，督兵进剿，又数月。至次岁始得代归。芬官止甘州参将，在军中颇好读书，于骑射不甚措意，气宇恂恂，居然儒将也。

　　◎纪李本忠事

　　李本忠者，湖北汉阳富室也，世贾于蜀。楚蜀贾客皆舟行，沿江上下，自夔州入峡，至宜昌始出峡。数百里间，险滩如栉，归州为最，舟覆于是者不可胜数也。本忠祖即死于此，其父幸获全，然濒危者屡矣。本忠痛之，乃呈归州牧，愿独出赀伐石，以平其险。既得请，则又走夔，诉诸郡守，守义而许之，助以资，辞不受。于是鸠工督役，诸滩以次削平。又以楚舟溯江上驶，必用夫挽舟，辄数十人负巨纟亘走﹀Ю间，鸟道狭隘，或仅数寸，失足辄坠入江，岁死者无数。乃更凿岩通道，以利遄行。经始以嘉庆乙丑，讫道光庚子始竣工，盖前后三十六年矣。凡平险滩四十有八，费金五十余万两。楚蜀大吏上其事于朝，以为旷世义举，温旨嘉奖，赐本忠及子孙为四品卿衔。呜呼！使此事在欧美，则铜像之铸，传记之纪载，馨香百祀，宁有已时？而吾国则湮没无传，能言其事，殆于万不得一，此吾国群治之所以日退也。噫！

　　◎刘武慎外交轶事

　　刘武慎公长佑之巡抚粤西也，叛将李扬材倡乱越南，武慎檄冯萃亭宫保子材统师往剿。功垂成矣，扬材密通款于法人以乞援，法总督阴遣人往助，而照会武慎，谓寇已降法，受约束，不复敢犯边，请撤冯军，五更进剿。又唆其驻京公使，数诣总理各国事务衙门争执。总署王大臣不胜其聒，亦密函武慎，嘱令相机退师。武慎不为动，阳诺之，而益饬进兵，月余遂平寇，扬材成擒。于俘虏中得法兰西人七名，讯之，皆法督所遣助战者也。武慎谬笑曰：“若殆恐惧昏愦妄言耳，两国邦交方辑睦，安有遣兵助寇之理。汝辈必被贼虏，久思归不得脱，致神思颠倒，语无伦次。吾今当护送尔等往总处，有一语望寄告总督，总督固长者，此后更勿为寇言所摇惑也。”因饬以礼馆此七人者，厚赐而遣之行。命亲信吏护送西贡，面晤法督交割。法督大惭愧，谢重叠。自是终武慎任，不复以边事相争矣。比吾国搜捕乱党，某国人往往有在其中者，动致酿成交涉问题，惜无有人知武慎前事者。

　　◎纪杜宪英事

　　杜宪英，开封士人家女也。父故精技击术，无子，遂尽以其术授宪英。宪英长，适中表周生，周生亦以拳勇闻一时者也。咸丰中叶，土寇扰开封，旁掠村野，周生集乡兵数百人，保卫桑梓，夫妇更番督众出战，杀伤颇多。周一日战胜，轻骑追贼，与左右相失，中途马蹶，竟被禽。宪英闻耗，率壮士数十人往救，于贼中荡决十余往返，斩馘数百级，终莫得周所在，疑已被戕矣。贼退后，乡人自投归者无算，问周生死，皆莫能言之者。不得已，乃散遣众，而独携一婢度淮南，沿途寻消问息，冀获周踪迹，年余靡所得。一日泊舟高邮宝间，一商船先在焉，船中资货山积，估客皆鲜衣美食，笑语甚适。俄儒服者三数人，由岸上缓步来，临河与诸商言笑，意致爽朗，谈吐亦驯雅。诸商肃使登舟，款以酒果，亦不辞，谈噱移晷，始从客登岸而去。近泊舟处一破刹，丹青剥蚀，古木掩郁，一老僧服壤色衣，瞑目趺坐庙门阶圮上，人问之辄不答，亦未尝一启睫。顾无人时，辄数数张目左右盼，目光炯然，射数十步。宪英语其婢曰：“不见彼耽耽者乎？”婢哂曰：“乱世怀璧，固惟祸是贾，何豫吾辈事？”女太息曰：“虽然，亦可悯矣。”邻舟微闻之，异其所言。因见杜主婢皆弱女子，而孑身远行豹虎窟中，且意态闲暇，度必非常人，乃径登舟长揖请命。宪英初不肯言，诸商乞不已，始曰：“向之引杯笑谈，今之瞑目危坐者，非他人，皆君辈慢藏所诲者也。虽然，吾亦当自为计。诸君今遇我，亦不幸中大幸矣。”乃戒令“闭仓默坐，即有所闻，毋惊扰败吾事，吾呼公等出，乃可出耳”。诸商归舟，如其教，灭烛屏息以俟。夜未中，陡然岸上栗声，数十人呼噪登舟。自蓬隙窥之，槊而前者老僧，刀剑从其后者儒服三数人也。女倏自己舟中跃而过，僧方奋槊，忽狂呼倒地，视之已丧元矣。儒服者怒，共以短刀环攻，宪英纵横格斗，皆被伤仆，或有坠水者。一寇自舟后登蓬上，手佛郎机，欲出宪英不意，婢以长练引椎击之，亦破颅毙，余众悉骇散。天亦微明，宪英始呼诸商出曰：“无恐，寇退矣。”众皆伏船头，崩角谢再生恩。俄而钲鼓訇訇，十数兵舰自上流下，桅颠建大纛，署王字。众方骇顾，有顷已至，则水师巡官，闻下游有警，急至救援者也。一少年将领立船舷，召诸商问寇至状，众具以告。少年始而惊，俄若有悟，急请宪主仆。甫相见，即喜跃曰：“宪娘无恙耶？”宪英愕然，谛视良久，然未敢遽相认。少年乃曰：“卿不记嵩高山射虎时耶？”盖其夫妇少时，曾游猎嵩高山下也。宪英始信曰：“果尔，君何以更姓王？”少年始为言其故。盖被虏后，贼询其姓名，诡以他姓对，贼不知为周，爱其勇，因释而重用之。乘间逸去，投淮北军中。有提督王某者，养以为子，因袭其姓，已积功官至副将矣。夫妻相持，悲喜交集，同载而去。此事在京师时闻人言，颇疑为裨官家粉饰之词。后与祥符钱心梅屯田昌祥谈及，心梅云：“杜周夫妇，确有其人，精技击亦良信。”偶忆而录之，见ひ中固有异人也。

　　◎阎文介开通太行北道

　　山西潞安、泽州两府，在万山中。唐以前，孔道可通车马，后久堙塞，旅行苦之。光绪丙子、丁丑两年，秦、晋、豫大旱，山西诸府，灾象尤重，至有一村数百户，馁死不留一人者。而泽、潞两郡，乃大有年，谷贱，农为之伤。而运道梗阻，竟不克输斗粟出山外。于是朝邑阎文介公，以工部侍郎家居，奉命山西赈务大臣。是时官巡抚者为威毅伯曾忠襄公，派员购米湖南北，隔越数千里，不得时至。文介尝阅《通鉴》，考唐会昌中，用兵昭义，曾敕石雄率朔方军，由平阳东南取道曲亭，进兵径指上党。既可行军，其轨道必非甚隘，上下未及千年，不应遽无踪迹可寻。乃与忠襄谋，派员查勘，往来月余，竟得曲亭故址。遵此入山，直抵潞安府城外，不唯旧迹宛然，且广阔能并行两轨，不必凿山堙谷，仅平夷险阻，即可通车马。文介大喜，即奏以放赈余款兴工，未竣而文介解赈务，忠襄亦调任去。张文襄继为晋抚，乃卒成之。

　　◎纪贾世芳事

　　清世宗晚年，颇信方士。寝疾时，浙督李卫奏荐河南医生贾世芳，善符水，治疾不须药饵。因召见，令试其术。世芳于上前，以朱绘符，焚诸火，口喃喃诵咒数十语，上果霍然愈。乃大喜，赏赉甚厚。王公贵戚，争相延治。然未及数日，上疾复作，须再诵咒，初尚有验，久之疾乃愈增，世芳亦无如何矣。未几，遂弃天下。高宗在藩邸，固深疑之，忽忆数年前游西京白云观，观中一道士，酷类世芳，益灼然知非善类。且聆其陈奏，多幻妄不道语。既即位，立命诛之，缚至市曹，利刃不能入。监刑者出其不意，直刺其腹，砉然洞胸而入，死，乃断其首而枭示焉。

　　◎齐世武之被酷刑

　　齐世武，满洲人。康熙中官尚书，以勤干为上所眷。尝语诸大臣曰：“可以托六尺之孤，寄百里之命者，汉大臣惟有张鹏翮，满大臣惟齐世武而已。”其亲信如此。及理密亲王被废，世武以谄事王为罪，上怒极，命以铁钉钉其五体于壁，号呼数日而后死。

　　◎汤文正笔记

　　光绪中，义州李文石葆恂，尝以百钱于祥符书摊上，得雎州汤文正公笔记一册，白纸行楷书凡十二条。首为苏州府沿革之异，及官田税重征之所由。次为夏水平王、周太伯、吴伍大夫、宋韩忠武王庙祀。次辨稻粳异名，有箭子，红莲、罢亚、早白、乌口、师姑、稻航七种，及一熟再熟之别。次为吴中隐君子韩浃、处士顾有孝、朱鹤龄轶事。次为张文贞、汪尧峰，陈蔼公、满洲勒公、明公、邵戒、三俨老魏、蔚州李子静、胡又弓翁、谓公、张运青，张曼园诸老，议论行事得失。次为兴化知县张可立治绩，而吴县知县刘滋，宜兴县知县蔡司沾轶事附焉。其考水利，南则记白茆、刘、孟三河，北则备载高堰、六减水坝、徐州南堤、王家山北堤、大谷山下河、射阳、平望、德胜、平喜、鹊仇、淤溪、渌洋、广洋诸湖。其入领詹事，则详记主敬殿讲书仪注，灵台郎董汉臣言事始末，翰林院学士库勒纳劾少詹事耿逸庵溺职，而以己四次讽逸庵避位书稿附之，终阁臣徐国柱乞退事，末写《近思录》第一卷。盖随笔遣兴，未成之作，子孙重其手泽而附存之也。书凡四十八叶，虽无多，而所载皆康熙中中外大事，于史事极有关系。惜其本未刊，附识于此，冀留心掌故者访求之。

　　◎黄京卿外交轶事

　　从前诸大老巨公之顽谬，有不可以情理解者。某公之巡抚江苏也，正值中东和议甫定条约，开苏为商埠。日员珍田舍已来议苏租界事，指索阊门外地，诸大臣以阊门为姑苏精华所萃，且民居市廛栉比，不欲斥以与人，将以盘门外地与之。珍田执不可，往返驳诘，词甚不逊。某公故以道学著称，于国际法懵然无所知。苏省又绝无外交人才，堪以折冲尊俎者。某公窘甚，不得已乞援于金陵。时江督刘忠诚尚未回任，张文襄方权南洋大臣印务。得某公咨，乃遣嘉应黄公度京卿遵宪往京师。既至苏，珍田即日来谒于私宅，京卿谢不见，谓私邸非公议事地，约翌日于抚署会晤。届期珍田阳阳来，寒暄一二语，即及界务。谓奉其政府训令，指索阊门，断无迁就理。若不得阊门，即当下旗回国，不再开议矣。京卿但静听之，不置可否。俟珍田语毕，徐徐正色谓之曰：“吾辈今日所应办者，第一事为互换凭证，不然不能认为外交人员，此国际定例，断不能少紊者。吾来时已奉南洋大臣谕，且此间抚军亦有委，当出以相示。君自贵国启行时，自必奉有贵政府训条，盍出以示我？”言已，即由怀中出两置案上。珍田出不意，次且良久，始嗫嚅曰：“来时匆遽，竟忘携训条，君如不信，盍电达贵国驻使？向吾政府致询，当知非矫伪也。”京卿侃然曰：“此何等大事，奈何忘之？君为外交人员，并此而不之知耶？信若是，则君在此地，但有私人资格，界务非所应言。为君计者，当即日回国，领训条，再行来此会议。吾金陵尚有要差，不暇与君作无谓周旋，刻即登舟遄返，俟君再到时，方奉迓耳。”珍田始大沮，立辞出，次日遂行。及再至，则非复前日意气，京卿随机折辩，竟以盘门定议，且保全利权不少。其交涉员在杭州者，闻苏事已定，亦不复有所争执。京卿与某公乡试同年，自谓有此排难解纷之绩，当蒙格外优礼。及复命，且并无感语，匆匆数言，即送京卿出，由是忌外交人材愈甚。尝语其幕客曰：“吾固谓洋人非人类，不可以人道相待。君辈每病其言过甚，今何如耶？珍田来时，吾及诸君苦口哓音，与之以礼相折，而彼反桀骜益甚。黄某来，不知作何等语，被遽肯帖然就范，一语不复争执，为解葛卢始能解牛言，观于此而益信。然如黄某者，他日使居要地，则虽以江苏全省轻易与人，亦意中事，此等人安可使得志耶？”幕客皆匿笑，然不敢辨。及后戊戌政变，京卿方奉使日之命，尚留沪上未行，曾被某言官参奏，几不免奇祸。后虽获免，然竟废不用，某公盖有力焉。

　　◎祁文恪趣语

　　昔官工部时，寿阳祁文恪公世长为大司空。一日入署，余亦随班持稿请画诺。适江宁梅郎中寿阳，随刘芝田、中丞瑞芬出使英法，差竣回国，是日到署销差，诣堂上谒见文恪，长揖侍立。文恪询姓字籍贯讫，卒然问曰：“君在惊波骇浪中，前后至四年有奇，亦良苦矣。今日复睹陆地，乐否？”梅对曰：“由英回国，海行不过月余程，中间亦尚登陆换船，非尽水行也。”文恪愕然曰：“然则英国亦竟陆地耶？亦有室庐可居，谷粟可餐，如吾人世界耶？”梅忍笑而应曰：“唯唯。”文恪亦笑曰：“吾今日如读未见书矣。向谓君等出使外国者，皆终岁居处舟中，不得见一片地土，今乃知其误也。”都下相传以为笑谈。吾谓闻人言而自知其误，究是君子所为。若在某公，则方以梅为妖言惑众矣。

　　◎有清一代弈学小论

　　吾国弈学，至有清一代，人材甚盛。有清初叶，如盛大有、过伯龄、周懒予、汪汉年、周东侯、吴瑞征等，俱名闻全国，为世所称。与周、汪同时相抗者，则有李元兆、季心雪、周元服、姚吁儒、吴孔祥等辈，亦颇不弱。盛有《弈府阳秋》行世，过氏有《四子谱》行世。於倚盖压梁诸法，颇称尽变。周懒予氏于朋辈中可谓独出当行，伯龄不敌也，即汉年、东侯亦时屈焉。惟李氏元兆，取伯龄，懒予之成局，悉以揣摩曰：“懒予又胜也。”乃与懒予弈，凡十局而胜其六，时人异之。元兆谓懒予怯野战，故以野战胜之，言涉夸张，未足尽信也。应双飞用两压法治懒予，识解之超，学者宗焉。汉年为弈，笔路精妙，虽狭庵短兵，不苦逼窄。始于东侯对垒，旗鼓相当，雄视一世。然后均负于懒予，始翻然改辙。东侯为弈，淋漓尽致，不可方物，同辈诸人不逮焉。其间黄我占、张吕陈、程仲寄、高钦如、朱士升、萧幼白、卞原、杨汝炯、江君甫、僧野雪、许在中、戴臣野诸子，数有对垒之局，见于诸家弈谱，然不多概见，故名亦不彰。黄龙士以后起之秀，英俊精峭，一出而驾东侯之上，世称其年十八即成国弈。盖其姿之微妙，乃生而知之，非学而知之者矣。谓之天赋，谁曰不宜？人称龙士如龙，东侯如虎，犹浅譬也。徐星友较之龙士，固尝望尘不及，血泪篇十局（初与龙士三奕，龙士号受子十局血泪篇），未足拔帜立帜也。然三年刻苦，足不下楼，率至比肩，同称国弈。著有《兼山堂谱》及《会声园受子谱》行世。

　　其与龙士星友同时者，若江天远、凌元涣、娄子恒、何ウ公、谢友玉、周西侯、赵雨峰、黄稼书、吴来仪诸子，俱系名手，不同凡作。徐星友谓稼书为弈用意雅淡，大方正派。来仪艰深峭刻，极为擅场，非执盘盂就小邦之列者，所能仿佛一二，其推重如此，盖可见矣。

　　自是以后，世人盛称梁程、施范，奉为宗师。梁即梁魏今，程即程兰如，二子同时齐名，实为施、范前辈。施定庵、范西屏同籍宁海，共推翘楚。施、范尝谓俞永嘉能青出于兰。梁亦有受范三子三局，施定庵亦幼时获交梁、程先辈。受先数局，获益良多。可见施、范尝能师法前贤，故能超群轶众。然四家之中，允推范氏为巨子，袁简斋至尊为弈圣。品学之高，学者无异言，年十六，即以第一手名天下。少年慧敏，前有龙士，后有介之（沈介之亦年十六即成国手），可称三绝矣。

　　范氏而后，任渭南、施省三、周星垣、董鹿泉、金秋林、李湛源、楚桐隐、黄晓江、徐耀文、申立功、陈胜林、张介福、张春林，俱称健者。桐隐与张芝楣有《合评藩景斋世谱约选》行世，徐耀文辑有《国朝弈汇》三卷，附著《稼书楼谱》一卷行世。

　　后之兴者，陈小松、陈子仙齐名，世称陈周而介之不及焉。然介之之为弈，思致敏捷，落子如风雨，年十六即冠天下矣。小松为弈，平易近人，如老学究，著有《餐菊斋谱》及《皖游弈萃》行世。子仙较之小松，颇足抗衡，今亦有《子仙百局》行于世。自是而后，型典日微，至有清末造，虽有丁礼民、张乐山尚存，亦无有以第一手名于天下者矣。弈之不进，可哀也夫！

　　◎钱南园之劾毕秋帆

　　昆明钱南园先生沣，为乾隆末年直臣弟一人，惜其奏疏遗稿散佚，世所传诵者，惟《请复军机旧制》一疏，此外则不少概见。顷于抄本奏牍，得其参劾陕西巡抚毕秋帆一疏，亟录存之。乾隆末，甘肃冒赈一案，侵蚀公私款项至数百万。事发，总督司道以下，伏法者数十人，秋帆方为陕抚，具知其事，然以勒尔谨、王望，皆和坤死党，秋帆亦奔走和门者，故明知而不敢言。南园此疏，足彰公论。其得罪于和，盖自此始，不俟劾国泰而和已切齿于先生矣。其疏云：

　　“为请究大吏瞻徇养患事：本年查办甘肃折捐冒赈一案，作弊诸员，悉已治罪无遗。此案作俑，由于藩司，而纵以使成者总督。非有王望，则蒋全迪、程栋等无所施逞；非勒尔谨，则虽有王望谨亦莫之能为。凡诸弊端，皆缘大吏负恩所致。臣节次恭读谕旨，处置诸人罪名，仁至义尽，恺惴详明，凡有人心，孰不负膺感畏。但勒尔谨、王望、王延赞，虽已分别伏法，而现任陕西巡抚毕沅，前曾奉命署理督篆，以陕、甘接壤，折捐冒赈纷纷，肆行已久，宜有风闻。迨亲握督篆，非一朝夕，一切钱粮案件，归其核定咨题，当不啻燎如观火，乃不亟思遏止。臣不敢谓其利令智昏，已受所饵，遂不能复直道而行。惟瞻徇前任，畏避远嫌，明知积弊已深，不欲抉之自我，宁且隐忍以负朝廷，实非大臣居心之道。见其查办捏结，道府无论正署久，但经出结，即无宽贷。诚以受恩深重，苟念不可为，自必力与矫异。向使此案早发一日，则稔恶何至此之深？入于刑辟之徒，亦可不致如此之众。惟甘心从同，酿患至七八年，虽被重谴，其又何辞？况毕沅实属督篆，非若官仅道府，犹可藉口以受制上司自解，是其罪较捏结各员，尤觉有增无减。臣愚昧之见，敬请敕下部臣，将毕沅比照诸臣严加议处，以昭宪典之平。而各省督抚大吏，益知所警惕，不敢习为瞻徇，久致养痈。”云云。

　　疏上，毕终以有奥援故，竟免议处。然海内皆知先生敢言矣。先生之卒也，实以参闽督伍拉纳贪婪纵恣，为和坤所格，不得施行，愤郁遘疾，竟以不起。先生卒后，伍拉纳旋以亏空案被逮。及先生灵而返滇时，道出菜市口，而伍亦以是日赴市就戮，囚车出城，适与丹相值，都人以为有天道也。

　　◎纪惠陵末命异闻

　　同治中，册立皇后，孝贞后属意孝哲，而孝钦独喜侍郎凤秀女，争持不决，乃召穆宗，使自择焉。上亦以孝哲为可，议遂定。凤秀女封彗妃，孝钦意大怫。既不喜孝哲，因迁怒穆宗矣。孝哲气度端凝，不苟言笑，故穆宗始终敬礼之。宫中无事，恒举唐诗以试后，后随口背诵如流，上益喜，伉俪綦笃。而居恒曾无亵容狎语，孝贞亦异常钟爱。而孝钦则非常忿怒，每孝哲入见，从未尝假以辞色。后遂禁约上不得入中宫，欲令慧妃专夕。顾上意亦不愿常至慧妃宫中，遂终岁独宿乾清宫，时时傺无聊。宫监辈乃导上为微行，往往雇街车轻骑，或出南城作狭邪游。每自称江西拔贡陈某，尝与毛文达昶熙相遇于某酒肆中。上见文达尚微笑点首，文达色变趋出，亟告步军统领某，以勇士十余人，密随左右。数日后，文达入对，上犹微诮其畏葸云。其后以痘疾竟弃天下，人犹疑为恶疾者，以此故也。孝哲既失西后欢，又骤遭此变，独处宫中，艰困万状。赖孝贞时时召与语，所以抚育之者甚至。

　　清朝宫禁故事：诸妃嫔进御者，每夕由皇后预备膳牌呈上，上留某人牌，则召某人诣寝宫。其有入月及怀孕者，则撤去名牌。若天子欲行幸诸妃嫔宫，先时须由皇后传谕某妃嫔，饬令预备，然后大驾始前往。其谕必钤用皇后玺，若未传谕，或有谕而未钤玺，大驾虽至，然诸妃嫔得拒弗纳。此盖沿前明旧制。明世宗自杨金英变后，始定此制，盖以防不测也。穆宗之寝疾也，已稍稍愈矣。一日忽思往慧妃宫中，以语孝哲。孝哲不可，上固求之，至长跽不起。孝哲不得已，乃钤传谕。上欣然往。次晨遽变证，召御医入视，疾势已不可为矣。孝哲以此自悔，其后决计身殉。固由不堪西后之虐，然亦缘此。

　　穆宗疾大渐，一日召军机大臣侍郎李鸿藻入见寝宫。鸿藻既至，上立命召之入。时孝哲犹侍疾御榻侧，将起引避。上止之曰：勿尔，师傅先帝老臣，汝乃门生媳妇，吾方有要言，何用回避耶。鸿藻免冠伏地，不敢仰视。上曰：师傅快起，此时岂讲礼节耶。因执鸿藻手曰：朕疾不起矣。鸿藻失声哭，后亦哭。上又止之曰：此非哭时，因顾后曰：朕倘不讳，必立嗣子，汝果属意何人，盍速言之。孝哲对曰：天下多故，国赖长君，我实不愿居太后之虚名，拥委裘之幼子，而贻宗社以实祸也。上莞尔曰：汝能知大义如此，吾无忧矣。乃与鸿藻谋，以贝勒载□最贤，令其入承大统，且口授遗诏，命鸿藻即御榻侧书之，凡千余言，所以防闲孝钦甚至。诏草成，上阅之，犹谓鸿藻曰：甚妥善，师傅可休息，明日或得一见也。鸿藻既出宫，战栗无人色，立驰诣孝钦宫门请急对。孝钦召入，既见，即出诏草袖中以进。孝钦阅毕，怒不可遏。碎其纸掷之地，叱鸿藻出。旋命断御前罂乐饮膳，不得入乾清宫。移时报上崩矣。赏谓高阳此事，颇类唐裴炎之卖中宗。然中宗惑于艳妻，竟有以天下与后父之愤言。炎直谏不获见听，激而成废昏立明之举，犹是人情之应有。然未几而负尸都市，妻子流徙。高阳则以旧学元老，身受穆宗殊遇，言听计从，尊以师礼，岂中宗之于炎可比。而顾缩胸畏葸，不惜故君，以媚牝朝，乃竟以此策殊勋。膺上赏，晋位正卿，旋参揆席。虽中涂蹉跌，罢政柄，就闲地，而恩礼始终弗替。死后犹获上谥，以视裴炎何祸福之不相同耶。天道无知，岂不信哉。此事关系觉罗氏兴亡大局甚重，不佞闻之丹徒马眉叔建忠。眉叔则李文忠幕客，亲得诸文忠者也。戊戌政变后数日，六君子受命之夕，文忠与眉叔坐谈，忽慨然曰：高阳之负国甚矣，今日之祸，皆高阳所贻也。眉叔请其说，文忠为述前事甚悉。不佞获闻其略如此。

　　◎陈恪勤之诗案

　　康熙陈恪勤公鹏年，守苏州，以峭直获罪总督阿山。恪勤偶泛舟虎丘，赋诗两首云：“雪艇松龛阅岁时，廿年踪迹鸟鱼知。春风再拂生公石，落照仍衔短薄祠。雨后万松全合沓，云中双阙半迷离。夕佳亭上凭栏处，红叶空山绕梦思。”其二云：“尘鞅删余半晌闲，青鞋布袜也看山。离宫路出云霄上，法驾春留紫翠间。代谢已怜金气尽，再来偏笑石头顽。楝花风后游人歇，一任沤盟数往还。”

　　阿山得其诗稿，乃密疏弹劾，谓恪勤阴有异志，非徒以文字讪谤而已。以原稿呈进，而逐句笺疏其旁。第一章首联，则以“雪艇、松龛”皆名僧别号，而有明遗臣，大抵托迹空门，恪勤阴与往还，密图恢复。“鸟”谓水鸟鸥鹭之属，隐指台湾郑氏，言恪勤与郑氏交通，二十余年中，无日不密递消息也。“雨后万松”阴指故明宗室，弘光帝名由崧，故有“万松”语。“云中双阙”，则指北朝宫室，“迷离”谓缥渺空虚，若有若无也。末联则以明南京故宫中有亭名“夕佳”，故托以寄意。“红叶”指明裔，盖朱为明姓，“叶”则后裔之谓，言其心无日不思明也。次章首联，谓以太守之贵，而“青鞋布袜”，为野人服，盖明明有不屑本朝衣冠之意。“离宫”、“法驾”，仍指弘光而言。“金气”、“代谢”一语，则以满洲起东方，与金、元同族，当时且有后金之号。“代谢”已尽，则清将终之谓。末联“沤盟”仍指郑氏，谓恪勤阴与郑经缔盟，约其于春尽夏初来寇江浙，以北兵畏暑，盛夏不能南来也。

　　疏奏，得旨严加申斥，谓诗人托物写兴，岂必皆有寓意？阿山有意罗织，深文巧傅，冀兴文字大狱，殊失圣朝宽大之意云云，恪勤竟获免。使此事在雍正间者，族矣。

　　◎殿本《廿四史》之讹误

　　曩读武英殿本《廿四史》，惟《史》、《汉》、《国志》校勘无愧精审，《晋书》以次，则讹字不可枚举。窃怪当日特颁内帑，设立书局，将已刊成定本，传示万世，而校勘诸臣，何以疏忽如此？其后乃知别有原因，并非无意为之。盖校勘虽属馆臣，而督工监印，皆内务府司员为之，此辈与内监奄竖关系至为亲密，照例一卷刊成，先以样本进呈御览。几余展阅，偶见一二误字，必以丹毫记出，并降旨申斥馆臣。然虽降旨申斥，而上心则颇沾沾自喜。盖当时馆阁诸臣，皆海内名流，一时博雅之彦，然犹学识有所不及，必待御笔为之改正，是则圣学渊深，诚非臣工所仰企。故每经校出书中讹字，则是日宸衷悦豫。近侍虽有小过，亦不至于被谴。此曹乃授意内府诸员，故意多刊讹字，以待御笔举正。然上虽喜校书，不过偶尔披阅，初非逐字雠校，且久而益厌。每样本进呈，并不开视，辄以朱笔大书校过无误，照本发印。司事者虽明知其讹误，亦不敢擅行改刊矣。君主专制时代，左右贽御之侧媚乃至如此，是真不可思议者已！

　　◎瓷经

　　王文简《池北偶谈》卷二十三，纪益都进士翟某，任江西饶州府推官，甚豪侈。尝集窑户，造《周易》一部，白地青字，楷法仿唐开成，甚精妙，凡数易乃成。蒲城王孝齐名绰者，渔洋宗人，官益都令，亲见诸翟氏家中，尝为渔洋言之，当非虚语。往时尝读乾隆时某说部，纪内务府郎中某，司榷九江，欲仿石经例，以瓷为《十三经》，督造数年，仅成《大学》一篇。某郎中罢官后，工亦遂停，造成者皆藏内府，此二事绝相类。某郎中挟国力为后盾，而所造者不及翟某十分之一，国初物力丰盈，可以想见。此事在欧西，则其物必宝藏博物院中，俾国人悉得瞻礼，而其人之名亦与之不朽。今竭数年之力，欲创千古所未有，然既成以后，一则贡诸天府，一则秘诸私家，且焉虑人之知，而巧偷豪夺也。盖不得不密深扃，使与人世隔绝。一但遭遇世变，则仍毁弃荆棘中。然则虽有此物，直与无之等耳。且并区区名字，亦不得托以不朽，其自为谋也亦拙甚矣。

　　◎吴汉槎晚年之困顿

　　吴汉槎以科场事遭冤狱，投荒二十有四年，垂老乃获赐环。当时人莫不怜其才，悲其遇，而以生入玉门关为幸事。然汉槎在宁古塔时，历任将军，大抵皆慕其才华，延为上宾，飞书草檄，纵情诗酒，与在内地无殊。东省读书人少，汉槎至，则官吏子弟及土人之志在科第者，皆就之执经问业，脯丰腴，养生之具，赖以无缺。及西归后，晚年乃傺无聊，日为饥驱。且在边塞，久习其风土，江南溽热，反以为苦，卒以此致肺疾而终。临殁时，语其子曰：“吾欲与汝射雉白山之麓，钓尺鲤松花江，挈归供馔，手采庭下篱边新蘑菰，付汝母作羹，以佐晚飧，岂可得耶？”味其词意，盖转不忘塞外之乐。以此知人生生计舒蹙，心境苦乐，与处境之穷通，迥非同事。读此可悟庄生《齐物》之旨。

　　◎周父先生轶事

　　道、咸间，阳湖有周父先生，才气纵横，历为林文忠、曾文正诸公赏识。其事业略与钱东平江同，而行谊之肫笃则过之。然人莫不知东平，卒少知有父者。父名腾虎，娴经济，工文辞。道光末，淮南鹾政久蛊，父上书鹾使者，言改革事宜，使者委信之，遂鸠金为倡，不逾年致数巨万，交游麇至。座后联大箧，贮朱提其中，语司计者曰：“吾客有取，虽多毋问也。”旋兵事起，盐笑乃大负，债家索逋，咸自引任，不以累使与客。雷以П督兵居泰州，闻其名，召至幕府与计事，甫言病农不可，征商可，乃建议居贷一金者取若干厘，军用饶裕。数十年名公巨卿，咸踵行其法勿变，度支增入亿万，卒平大乱。而始谋者乃一寒士，世莫能知，或且以属之东平也。方东平之被杀，父抗声数以П曰：“若所为如是，奚可与一日处？我所以来，为欲明大义，救苍生倒悬耳。岂助若耶？请从此辞。”以П颜赧汗垂臆，亟长揖谢过，父不之顾，卒浩然去。所著有《飧芍华馆诗文》，其咏《关将军义马行》一首最奇伟。虎门之陷也，提督关忠节公天培死焉，坐马为英人所得，每乘必咆哮跳踉，直负之以趋海。众惊救之起，马无恙而人溺毙矣。如此者数四，竟无一人敢乘者。粤人闻而义之，赎以归，豢诸忠节祠中。其诗云：“将军已死马尚在，贼奴竟思骑而行。蓦然蹋空海云裂，阳侯避浪冯夷惊。呜呼将军真壮士，养马犹能识忠义。若教临阵成大功，辟易应看走千骑。西风萧萧海波立，万马归来汗流血。粤人重马痛将军，至竟挥戈欲杀贼。锦鞯饰马身，黄金络马头。飘珠喷玉四蹄疾，平原苜蓿当清秋。伏枥哀鸣志千里，文绣盐车等闲事。秋风感激报恩心，侧目苍穹望箕尾。如龙之骏老天闲，壮士闻之尽拊髀。君不见，殿头仗马兀不动，日日恩叨大官奉。太平干羽舞两阶，{尔}云奇气成何用？”

　　◎独行谣诗事

　　《王湘绮诗集》中《独行谣》三十章，所赋道光、咸丰、同治三朝轶事最夥，与世间传闻语有迥殊者。原诗本有注綦详，今刊本俱删去之，读其诗不知为何语矣。爰摘其要者录之，俾读王诗者有所考焉。

　　郑梦白中丞祖琛，十九成进士，以知县即用，分发江西，到省即补星子。既履任，羞涩不肯坐堂皇，家人促之，或至啼哭。已数月，滞狱山积。其夫人乃与诸仆谋，绐以有客来拜，方肃衣冠出诣厅事，至屏门后，骤开屏，隶役数百人传呼曰：“官升堂矣。”不得已，始入座。未几折狱如流，一邑有神君之称，遂被荐擢至粤西巡抚。自雍正朝设军机处，派大臣行走，如唐平章事。然其时惟鄂、张两相专对，他相取充位而已。鄂、张既殁，则惟领班一人得承清问，余皆缄默无发言权。道光中，穆彰阿用事，最专且久，督抚奏事，先咨穆取进止，乃敢具疏。鸦片战事既罢，宣宗以公私困乏，一意节省，闻其兴发，辄不怡者累日。穆测上意，益务为丛脞，务上下相蒙，苟安无事。洪、杨乱起，郑先以告穆，穆令秘不以闻。迨咸丰改元，乱益炽，不可讳，穆亦获谴斥罢。郑始闻，请自诣平乐讨捕，于是言官劾郑，褫其职，而代以邹鸣鹤。

　　是时朝议洪、杨为么麽小盗，虽征发诸道兵，不过数百人，总集三千余人止矣。周天爵代邹鸣鹤为巡抚，始奏言寇势未可轻，请募二万人为大举。是时诸帅言兵，无逾周者，政府竟寝其议，周亦谢病归，旋病卒。文宗思其忠，谓有曲突徙薪之识，特予谥文忠。周非庶吉士出身，而得谥文，以在籍大臣，而奉旨予溢，皆异数也。

　　赛尚阿在满臣中，为能娴文学，且服膺宗儒之说，夙著清正名。大臣贤贵，无逾赛者，故朝命出督师。赛驭下素宽，隶仆尤恣横，沿途索赇，必满其欲，州县苦之。至岳州，守令馈赠殊少，乃以臭置肴馔中。赛大怒，自是遂所至与地方官龃龉矣。

　　咸丰二年四月，贼既由全州入永州，水道浅阻，不能直下，乃改遵陆。湖南兵备尤空虚，即骆秉章亦不知治兵为何事。长沙南郭，民居最夥，筑土城护之。或议坚壁清野，骆将从其议，在籍侍郎罗绕典以为不可，乃已。寇迫省城时，骆、罗皆在土城上，几为寇所获。萧朝贵以二千贼从攸醴来，驻军城外，然城中绝无觉者。候补官某，乃至认为官军，持名刺上谒，相见，且于袖中出《平寇方略》献之。朝贵大笑，送之出。

　　石马铺屯陕西军五百人，满员福诚将之。五百人者，皆悍勇耐战。而陕军不能食稻，求麦面不得，士皆饥疲。省中但严令出战，自朝至日昃，兵士馁极，而援兵无一人至者，五百人尽没焉。

　　长沙既闭城，于城东北设桔槔及长梯，以上下行人。赛尚阿由桂遁至湘，亦遵此以入。诸将卒出战者，则缒以出。罗绕典好诙谐，为题曰：“出将入相”。湘绮自乐平归，亦由此入城，其嫂左氏谑之曰：“城中买猪近乡者，亦缒而入，其声哑哑然也。”

　　寇设旗帜白沙井，与楚勇营近。有人谓领将江忠源，宜往拔其帜，江曰：“彼有贼，那可往？”客言此但空营，中实无一贼。江掉首曰：“有旗乌能无贼？吾不堕彼术中。”寇攻南城，提督鲍起豹迎善化县城隍偶像登城楼，与之对坐，人呼为鲍斋公。

　　三年二月，金陵被陷。先是江南有童谣曰：“丹桂插金瓶，无根总不成。”

　　洪、杨军略，以李开芳北犯之师为最，盖实明初徐常北征成算。初议以开芳为西路，杨秀清为东路。西路之师由杨犯滁，徇凤阳、归德、开封、怀庆，绕山西、直隶，与东军会于天津，而东则傍海北趋。秀清不欲北行，使副将林凤翔代己，深入无援，故及于败。然犹历三年而后灭。此策不成，有以知其无能为也。

　　江忠源帅楚勇号截战，当时有北胜南江之目，陷阵冲锋，实恃其弟忠济。迨往援江西，助守南昌，赣省馈犒军银二万两，忠济尽取之，不以给军士。军士大噪，欲杀忠济，忠源谕说百端乃已。遂斥忠济归，不使再领军。忠济去，楚军弱矣。

　　三年九月，命惠亲王绵愉为奉命大将军，科尔沁郡王僧格林沁为参赞大臣，将健锐营出京剿贼。惠亲王佩捷刀，僧格林沁佩讷库尼素光刀，司道提镇以下不用命，或失误军机者，皆得专戮。

　　曾文正之初败于靖港也，湖南布政使徐有壬，按察使陶恩培，详请抚臣夺其军，参奏治罪。俄而塔齐布以陆师大捷湘潭，抚臣乃不敢极言曾罪，然亦不敢论鲍起豹忄匡怯状。既奉朱谕切责起豹，代之以塔齐布，而于曾请罪疏有温慰词，且云：“汝此时心摇摇如悬旌，平日自命养气之功何在？”又令奏调司道大员随军支应。徐、陶闻之，皆来谒曾，顿首称死罪。

　　罗泽南初将陆师，并不敢一战，惟从塔军后观战壮声而已。一日寇骤来，攻罗营甚急，不及请援于塔，遂开营与战，竟获大捷。自此遂为劲旅，与塔齐名矣。

　　杨霈为湖广总督。霈家居京师，少通任侠。及为广州守，以千金购一红毛大镜，径丈有五尺，将以馈定郡王载铨。然为物过巨，虑招物议，未敢显然致送。乃由海道运至京邸，嘱兄子某，往访某甲。某甲者，京师无赖子，居城西陋巷中，与乞儿椎埋伍者也。兄子寻数日始得之，告以故，甲闻霈名，已不复省记。良久乃悟曰：“若杨八侄耶？审尔，其以镜舁送城外某寺中，付僧某手，勿问我所为，时至自相告也。”如其言，数日无耗，以为镜已被骗矣。欲往询某甲，又念其戒，不敢往。一日晨起，甲忽来语兄子曰：“镜在定王府旁某器物铺中，汝可自往致送。吾已以始末面告王，径往无患也。”兄子大惊，问其故，则乘某巨室出殡城外，丧车返时，庋镜其中以入城矣。霈交游行事，大抵类此，不可谓非奇士。然用不以正，故卒致败。

　　霈正驻军广济，倏闻湘军败，大恐，弃广济走德安，军遂溃散。霈独与亲军数百人俱，过省城不入。武昌守备单弱，闻霈至，邀入城助守，霈不可，委之而去。时陶恩培已擢鄂抚，恩培不知兵，骄横甚，方以元日索银壶蒸人参不得，怒詈江夏令，欲禀参之。司道方相缓颊，骤报贼已至城外。恩培仓皇不知所措，惟祷神呼天，痛詈杨霈误我而已。城陷，遂被戕，犹获优恤，谥文节。

　　四年十二月，上赐曾国藩御服黄裹貂马褂。甫颁到之翌日，寇以小舟夜劫督师坐船，取其服而去，国藩噤不敢言。

　　戊午科场案后，又有官钱店亏空一案。肃顺方长户部，主穷治曹郎，多入狱者。店凡五所，皆以宇为号，议者谓宇内方一统，今分为五，此四夷猾夏之兆。

　　英人陷广州虏叶名琛也，朝廷命僧格林沁督海防津沽，怡郑肃以僧外藩轻之，僧亦不敢有所论列。且不知上意于和战，究孰主，忧之甚。及陛辞，上亲酌酒以赐曰：“汝饮尽此杯，祝汝获全胜。”乃知上意果主战。至津匿精锐，示羸弱以诱敌，遂拔桩直入，伏兵炮大起，击沉其二舶，损其二舶，余十艘出口去，停朝鲜海岸半载。益买马习陆战。而僧自得胜后，气益骄。郭嵩焘在其幕府，以书告湘绮曰：“战胜而人心愈馁，亡五日矣。”及敌再至，果大败。其后讨捻寇，纵掠男妇，民相率哭诉辕门，僧蹙额曰：“北军离家久，汝辈曷少避之？”以是大失北方民心。僧之为将也，喜深入而吝爵赏，将士无不愤怨，其后骤遇敌，僧轻兵先将士驰入敌阵，诸将未交绥，即纷纷鸟兽散，军遂大败，僧亦被戕。

　　九年，石达开以金陵内讧，自帅师出犯江西、湖南、两广之交，遂围宝庆，众号五十万，所过三日夜人马不绝。时湘军暮气渐深，已不能战。而湖北遣李续宾来援，尤骄庸。巡抚虚心以听，屯资水北，数十日不问战事。湖南诸军屯资水南，亦不敢与续宾异同。久之寇溃而走，官军溃而奔。是时石达开若直下攻长沙，湖南必可全有。湘军根据尽失，而金陵之势立振。虽有曾胡，天下事尚未知谁属也。军兴以来，此役可谓天幸第一事矣。

　　何桂清既失苏、常，时议皆主以曾文正任江督，而贵近臣皆不欲也。肃顺语湘绮，谓当时入对，力言江督非曾不可。而汉军机大臣匡源则奏称今日江南糜烂，非独何桂清一人之咎，何既不能定乱，即曾亦必不能定乱。然何较曾尚明练，宜留任以观后效。上颔之，遂罢易帅之议，而责何以恢复。既而言者争论不已，始命曾开府于东流焉。

　　程学启之降也，与所部数百人，俱严装持满，叩曾贞壁呼曰：“我来降，追者在后，故不能释兵，信我可开壁相迎，不信则请发炮相击，免使我死贼手也。”曾闻之，遽屣履出视，传呼开垒门纳之。程以此感贞甚，誓效死以报。

　　湘绮在南海听歌，遇南宁一女子，赏之，买为妾。于是东南诸帅，皆腾书相告。后湘绮北归，以其事语曾文正曰：“买一妾耳，乃至名动七省督抚。”文正先亦纳一姬，长沙老儒丁果臣取忠贻书争之。文正闻湘绮言，率然问曰：“君作尔许事，不畏丁果臣耶？”湘绮曰：“已先告之矣。”文正大笑曰：“幸赖奏明在案也。”然丁虽崖岸高峻，动以礼法绳人，而己则好观人家姬妾。湘绮既纳妾，丁来贺，湘绮呼妾出拜，复欲拉丁入卧室，丁固不肯。湘绮常举以语人曰：“丁果臣且不欲再见，则其貌可知矣。”湘绮族某君，亦纳姬，或规之曰：“志士枕戈之秋，不宜沈溺宴安。”湘绮曰：“此大易事，即名之曰戈儿，以示不忘在莒之义可也。”

　　金陵既下，文正奏言初疑寇有积金，可助国用。后严密搜求，乃知全系[B220]言，绝不足信。然恭王尝对人言张文祥刺马新贻一案，言人人殊，太常寺少卿武昌王家璧，至密疏上闻，以为系苏抚丁日昌所主使，则荒杳甚矣。

　　咸丰年间，军机大臣四人，吏部右侍郎杜翰班最末。一日吏部左侍郎出缺，枢臣进见，开单请上补授。上曰：“杜翰可转左。”故事，当免冠顿首谢恩，众疑杜翰闻上言何不动，顾视之，则已熟睡矣。上亦大笑，命推之醒。盖依例止领袖一人奏对，在后皆缄口，历时稍久，则酣然入梦也。

　　◎孝钦与肃顺龃龉之始

　　方咸丰末，肃顺以户部司员，不数年骤跻协揆尚书，入赞枢密，得君甚专，不时得入内廷。诸妃嫔皆谨事之，孝钦时亦在贯鱼列，不能独异也。庚申七月，英法兵犯淀园，上仓皇出狩，得宫中一车以行。后妃嫔御，悉雇市上车相从。车既敝旧，骡尤嬴瘠，且急驱兼程，乘者不胜其苦。及次月入山行，崎岖升降，<疒者>益甚，簸荡愈不可耐。孝钦方在车中啜泣，忽睹肃顺骡马自车旁径过，急搴呼之曰：“六爷，吾车敝极，盍为我易一坚好者？”肃漫应曰：“中途安所得车？俟前站再议可也。”须臾至某镇市少憩。孝钦使呼肃顺，则方在上前奏事，内监俟其退，语以故。肃不顾曰：“此何时，吾尚有暇办关防差使耶？”（后妃所乘车谓之关防车）有顷，复启行，适肃骑又过孝钦车旁，孝钦涕泣乞请，肃厉色曰：“危难中那比承平时，且此间何处求新车，得旧者已厚幸矣，尔不观中宫亦雇街车，其羸敝亦与尔车等耳。尔何人？乃思驾中宫上耶？”孝钦尚欲有言，肃已策马去数十步外矣。孝钦虽不敢言，然由是深衔肃。

　　◎包安吴《都剧赋》

　　都门菊部，甲于宇内，百余年前，即已如此。而前辈诗文集中，未有以雅词形诸歌咏者。惟包安吴管情三丈，有《都剧赋》一首，赋嘉庆中叶茶园故事，词极雅丽，读之亦可考见今昔社会风气迁转同异之迹，爰摭之以实吾书。其序云：“嘉庆十四年春，予以随计始至都下，夙闻俳优最盛，好事招邀遍阅各部。其开座卖剧者名茶园，午后开场，至酉而散。若庆驾雅集，召宾客则名堂会，辰开亦酉散（按：此知嘉、道中堂会尚无夜剧也）。其为地度中建台，台前平地名池，对台为厅，三面皆环以楼。堂会以尊客坐池前近台，茶园则池内以人计算，楼上以席起算。故平坐池内者，多市井儇侩，楼上人谑之曰下井。若衣冠之士，无不登楼。楼近剧场，右边者名上场门，近左边者名下场门，皆呼官座，而下场门尤贵重，大抵达官少年前期所豫定。堂会在右楼为女座，前垂竹帘（按：女座在楼上，今犹然，然不分左右，竹帘则无之久矣），楼上所赏者，《半目挑心招》、《钻穴逾墙》诸剧，女座尤甚。池内所赏，则争夺战斗，攻伐劫杀之事。故诸剧常令文武疏密相间，其所演故事，多依《水浒传》、《金瓶梅》两书，《西游记》亦间有之（按：《金瓶梅》剧自同治以来即已辍演）。自师涓作靡靡之声，至于战国，雅乐渐废，入秦而灭。汉氏以来，梨园惟唐代最盛。然老师宿儒，按其图籍，所谓立部坐部者，自冠履皆悉其制，遑问节奏腠理乎？奇渥之世，始有院本，虽多不经之谈，抑以阐扬忠臣孝子、义夫节妇之行谊，所谓闻其声不如尽其容者，殆亦占乐之遗意欤？《荀子》曰：‘奸声感人而逆气应之，逆气成象而乱生。’又乐姚冶以险，则民流亻曼鄙贱矣，流亻曼则乱，鄙贱则争。《诗序》曰：‘治世之音安以乐，其政和；乱世之音怨以怒，其政乖。’方今苞苴不行，自宰辅而下，皆以室家为忧，小民不得于其长官，往往赴诉于都，而大臣驰驱万里，为鞫其实，可谓治世而政和。顾声乐如此，意者傅武仲所云‘余日怡荡，非以风民而无害’者乎？（按：《荀子》曰此一段，讥讽时事，具有微辞，亦可见百余年前都门菊部已盛行急微噍杀之音矣）故为之赋。事物名称，皆用方言纪实，使后世得以镜览焉。赋曰：

　　“翳贱子之计偕，块独处而不适。薄伯玉之买琴，鄙子美之欲炙。闲步大栅，茶园卖剧；市过骡马，堂会召客（按：骡马市湖广会馆，今尚为堂会集中最繁盛处）。则见两门四柱，方台作场；台后连厦，是为戏房。池列台前，荫屋隆敞；走楼向抱，客座环张。乃召梨园，徽西分侪（按：徽戏之见诸题咏者，以此为最先）；徽班失丽，始自石牌。苏扬两部，附名尤佳。丑色用京，滑稽善谐；随口对白，谑浪抒怀。乃有南国优贩，妙选子弟，首工京话，语音柔脆。次习酬酢，手口之态。衣香若兰，肤滑若脂。仪态万方，素女是师。读曲按歌，宫商未辨。弦吟板激，珠累喉卷。有声无辞，洞微达远。弓鞋细步，宜尔婉恋。于是合班分股，认领行头。金盔吐火，锁甲凌秋。冠飞滇翠，带束吴钩。鸾扇日耀，舞袖云修。亵裳衤日服，失丽罕俦。莫不郎来灌口，女现巫邱。至万汇之像生，锡嘉名者砌抹。侏儒十围，长人九约；山魈六臂，水妖八脚。龙虎飞腾，狻猊拿搏。帐缔嘘撒云，假山耸。藉孔訇洞，蛛网络索。丰狐惊草，长蛇盘幕。径统豆棚，阶翻兰药。锦衾角枕，宛如绣阁。于是进揖老郎，测景向中，巾┶并施，粉墨殊工。旗收五色，鼓发三通。乃开早出，栗声洪。间以小戏，梆子二黄。忽出群美，眩耀全堂。中出又变，矛戟森纵。承以么妙，双雌求雄。缀裘六出，全套两终。大出续开，官座遂空。其中则有名部靓妆，倚门斜了，睇楼上之古欢，遂蹙口而叫好。环三面以继声，若连珠而试炮。亦有丽人窄束。登场狂呼，冠忠义于寇仇，指劫杀为丈夫，事刂刃逼迫，洒血模糊，哄满堂以喝采，爰变好而呼乌。或杂十锦，绝艺争秀，袂接高跷，人舞双头。五圈十卵，参连筋斗。飞跷奔星，跃马荡舟。鬼魅出没，火焰横流。尔乃演完牌派，卸妆便捷。登楼访旧，窥帘劳睫。一膝初弯，两股遂叠。池人仰视，座邻面热。飞来飞去，罗浮仙蝶。泥订晚飧，不论开发。粤若请分折简，名堂高会；帘垂右楼，媚于阃内。久闲深闺，乍招侪辈；冶容尽饰，以骄优坠。压领三重，衮边五派；朝珠补服，助作娇态。剧至午后，渐及鄙秽，桑中鬓鬟，柳阴解衤会。垂帘忽卷，风暖微碎，互论妍媸，各矜宠爱。迨至日薄西山，寒风递荐，堂会客稀，茶园人散。骊驹在门，华毂交乱；竞赴饭庄，重申缱绻。雅座宜宾，尤珍独院，方恋藏钩，莫知传箭。更有移尊优寓，为乐永宵；群居未协，剧饮方豪。履舄交错，芗泽招邀；归炫所欢，揖我当亻票。是故观光佳士，自分箸作。或以题名兴高，或以落第神索。渐看囊而羞涩，继去箧以单薄。逢人饰词，见金便攫；不恤诡随，趋填欲壑。以选谒常调，索米京职；挥金买笑，轮指奋翻。短票屡转，对扣何惜？取常穷檐，任意罗织。比肩宜岸，相望绝域；举国若狂，沦胥相委。前辙初覆，后旗复靡。惟首善之名区，表万方以仰止；信文武所不能，道一张而一弛。”

　　◎孙渊如、洪北江嗜秦音

　　吾国今日歌曲，以徽腔、秦腔为两大宗。徽腔，即二黄；秦腔，梆子。土大夫多喜听徽剧。秦音则贩夫、走卒、妇人、孺子鲜不嗜之。昔惟盛行北方，今江表已成普通歌曲矣。厌之者谓其急微噍杀，非曰北鄙杀伐之声，即日亡国之音哀以思，几乎举世非之。然秦腔之兴，实在徽剧以前。方乾隆中叶，已大昌于京师，孙渊如、洪北江皆酷嗜之。昔在京师厂肆某书店中，曾见一小册，署曰《秦云小谱》（此二十三年前事，其名似是此四字），皆毕秋帆抚陕时，长安妙伶小传，其人悉工秦腔。中述孙、洪两先生言，谓吾国所有歌曲，高者仅中商音，间有一二语阑入宫调，而全体则愧不能。惟秦中梆子，则无问生旦净末，开口即黄钟大吕之中声，无一字溷入商徵，盖出于天籁之自然，非人力所强为。因推论国运与乐曲盛衰相系之故，谓昆曲盛于明末，清恻宛转，闻之辄为泪下，所谓“亡国之音哀以思”者，正指此言。及乾隆中叶，为有清气运鼎盛之时，人心乐恺，形诸乐律，秦腔适应运而起，雍容圆厚，所谓讽讽治世之音者也。按此语与近人所论，直如南北两极之反对矣。余不知乐，且亦厌闻梆子，然由此知时人所论，亦不过周内比附之词，非能果有真识也。世有万宝常其人者乎？予日望之矣。

　　◎和┞婢妾服御之侈

　　安吴集中，有《司盥项锁赋》一首，为和┞作也。扬州玉肆，有圈锁一具，圈式作海棠四瓣，当项一瓣，弯长七寸，瓣梢各镶猫睛宝石一颗，掩钩搭可脱卸；当胸一瓣，弯长六寸，瓣梢各镶红宝石一颗，掩机钮可叠。左右两瓣，各长五寸，皆凿金为榆梅，俯仰以衔东珠。两花蒂相接之处，间以鼓钉金环东珠。凡三十六颗，每颗重七分，各为一节，一节可转为四。玉环者九环，上属圈，下属锁。锁横径四寸，式以海棠，翡地周翠，刻翠为水藻，刻翡为捧洗美人妆。其背镌“乾隆戊申造，赏第三妾院侍姬第四司盥”十六字。锁下垂东珠九鎏，各九珠，蓝宝石为坠脚，长约当脐。估客云：“某寺尼所寄售也。”尼少侍贵人爱姬入都，锁所镌，即姬小像。贵人既败，尼以婢故得自赎，脱籍归南中，惊悸，舍身为比丘尼矣。览其干质珍丽，制作工巧，为值盖累万也。重台下婢，奔僭如是，他物称之，民何以堪？自戊申以讫嘉庆戊辰，仅二十年耳（按：戊申为乾隆五十三年，正和相柄国时也。戊辰为嘉庆十三年，慎翁始得而见之），金玉满堂，不之能守。老氏明戒，其在斯矣。故为之赋曰：

　　“金拣句骊，珠浮鸭渌。滇池浸翠，葱岭韫玉。砂摩宝抵，泉淬麦谷。式冠都市，工征吴局。构心分，凿金为房。明珠六六，辘轳流光。九环上属，一锁下横。翠围如羽，翡洞似肪。面写真容，背纪班行。蝤蛴深押，喜溢清扬。则有南国丽娃，心容兼善。舞解外旋，歌称内转。爰从小星，来实馆。匪曰青衣，姬姜是选，何以定情？上服司盥。尔乃声应佩遂，色耀飞鬟；细步增妍，巧笑殊观。肃承盥，矫若翔鸾；进退辉映，如月在湍。卑以就濯，玉膝知寒；高以接漱，玉腕知酸。以答姬爱，以永郎欢。富甚宠隆，时移势改；火烬烟沉，人非物在。原夫东珠禁服，惟嵌朝顶；重限三兮，贵臻极品。谁其汰恣，犯上无等。重倍有差，用饰婢颈。民脂民膏，取以鞭梃。献之豪右，恣其淫聘。身陷雾露，名齐枭獍。艳妻爱子，给役铁领。谁睹不详？殷鉴是省。”

　　按吾国民财之穷，实由乾、嘉之间，繇天下而输入内府，为其间接之过，度人者则诸赃吏皆有力焉，而和┞其尤也。慎翁此赋，岂徒作《天水冰山录观》已哉？

　　◎碧云箫

　　管情三丈，又有《碧云箫赋》。横塘毕郎，吴中善歌者也。貌失丽冠侪辈，度曲穷极要眇。一时伶工悉为敛手。偶游专诸巷，一古物肆中，有箫名碧云，以南翡翠玉整段为之。玉色纯绿，嫩如鹦鹉颈毛，水气透澈裹表，焕发荡漾，稀世珍也。问其直，奇昂，力不能有，试取调之，则工尺准的，沉亮无比。对门小楼上，一姝居焉，毕过其下，辄搴帘俯窥，仿佛艳绝。讠之，知为良家女，依母待聘者。试命媒媪往通辞，其母言必得箫押庚，事乃可谐。媒氏返命，毕不得已，货其产，得六千金，遂购箫亲持之，偕媒氏往。女母言前言戏之耳，今竟如所请，足见郎深情矣。即脱女腕白汉玉钏为答，择期以女归毕，箫媵焉。毕故有大妇，亦美而知乐，然色艺俱逊女。毕旧畜枣皮汉锏、金铁蕉、白端、湘妃竹四箫，皆精好中律吕，然合之不足当碧云。爰筑楼以居女，庋箫其中，谓之二宝。倦翁为赋，精楷书之，俾镌诸画。道光辛巳八月事也。赋云：

　　滇西之山，高峻无极。瘴雾亘四时，采云凝五色。丛千年之奇木，叠百仞之怪石。日月过而亏明，霜雪降而不释。乃韫石英，厥色正碧。逐暴雨之崩洪，止深渊以养泽。胞作文虎，紫毛四磔。泅入鼋鼍之宫，温出蛟龙之宅。剖万璞而见宝，获全绿而盈尺。鸠工较巧，相材论协。钻作洞箫，匀员备法。缺上气通，贯尾绦接。五孔得声，底眼独{厌牛}。万里不胫，吴市惊慑。有尽室之姝婿，慰倾心以丽妾。异海上之碧云，方沟中之红叶。于是欢颜如{艹收}，细君似玉；携手畹眉，凭肩池角；俯怅深苔，仰怜修竹。激清商而怨遥，命哀丝而伤促。尔乃精婢祁祁，细步肃肃；双移绣凳，对抽象椟。发宋锦以腾采，艳孔屏之迎旭；审密理之藏晖，蔼露叶以承烛；唇近管而逾朱，指依孔而先绿。爰蹙口以和宫，待成声而取窄。乍依乍违，如思如绎，延曼则晴丝空袅，单缓则檐溜骤剧；噍杀则风力凄怆，幽咽则雪花淅沥。擅新调以名勾，唯人声之所适；羌引喉以沉细，旋发齿而壮激；和出涧之泉清，写流天之月白。曲终敛衽，中无留液。云河直户，露气侵足。微转佩，言归金屋。环张镜灯，平铺鸾褥。嗔钗长之挂缨，嫌圈垂而弛服。则有舞姬并进，鞠卺步蹙，腰比柳纤，舌同莺转；落花随风，发容应曲。曲曰：“竹不如肉，移肉就玉；就玉金竹，舍玉就肉。以奉夫子，受此百福。”

　　此事韵绝，惜不得汤临川、孔东塘其人，为之谱作传奇。
