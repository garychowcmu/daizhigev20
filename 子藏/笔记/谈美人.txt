《谈美人》清佚名

　　一、闺房

　　美人所居，如种花之槛插枝之瓶。沉香亭北，百宝栏中，自是天葩故居。儒生寒士，纵无金屋以贮，亦须为美人营一靓妆地。或高楼，或曲房，或别馆村庄。清楚一室，屏去一切俗物。中置精雅器具，及与闺房相宜书画。室外须有曲栏纡径，名花掩映。如无隙地，盆盎景玩，断不可少。盖美人是花真身，花是美人小影。解语索笑，情致两饶。不惟供目，兼以助妆。

　　二、首饰衣裳

　　饰不可过，亦不可缺。淡妆浓抹，惟取适宜耳。首饰不过一珠一翠，一金一玉，疏疏散散，便有画意。如一色金银，簪钗行列，倒插满头，何异卖花草标？服饰亦有适宜。春服宜倩，夏服宜爽，秋服宜雅，冬服宜艳。见客宜庄服，远行宜淡服，花下宜素服，对雪宜丽服。吴绫蜀锦，生绡白苎，皆须宽衣阔带，大袖广襟，使有儒者气象。然此谓词人韵士妇式耳。若贫家女，典尽嫁时衣，岂堪求备哉！钗荆裙布，自须雅致。

　　三、选侍

　　美人不可无婢，犹花不可无叶。秃枝孤蕊，虽姚黄魏紫，吾何以观之哉！佳婢数人，务修清洁。时令烹茶、浇花、焚香、披图、展卷、捧砚、磨墨等项。命名宜雅，如墨娥、绿翘、紫玉、云容、红香等俱佳。若一切花名，近属滥套，可不用。

　　四、雅供

　　闺房长日，必须款具。衣橱食罍，岂可溷入清供？因列器具名目：天然椅藤床小榻禅椅香几笔砚彩笺

　　酒器茶具花瓶镜台绣具琴箫棋秤

　　至于锦衾纻褥、画帐绣帏，俱令精雅。陈设有序，映带房栊。或力不能办，则芦花被、絮茵、布帘、纸帐，亦自成景。

　　五、博古

　　女人识字，便有一种儒风。故阅传奇、观图画，是闺中学识。如大士像是女中佛，何姑像是女中仙，木兰、红拂是女中侠。以至举案提瓮，截发丸熊，诸美女遗照，皆女中模范，闺阁宜悬。且使女郎持戒珠，执麈尾，作礼其下，或相与参禅唱偈，说仙谈侠，真可改观畅意，涤除尘俗。如宫闺传、《列女传》、诸家外传、《西厢》、《还乡记》、《雕虫馆弹词》六种，以备谈述歌咏。间有不能识字，暇中聊为陈设。共话古今奇胜，红粉自有知音。

　　举案提瓮：喻温柔知礼的妇女。语出《后汉书》的“梁鸿传”与“列女传”。

　　截发丸熊：喻贤惠的妇女。语出《晋书》与《新唐书》。

　　六、神态情趣

　　美人有态、有神、有趣、有情、有心。檀唇烘日，媚体迎风，喜之态。星眼微瞋，柳眉重晕，怒之态。梨花带雨，蝉露秋枝，泣之态。鬓云乱洒，胸雪横舒，睡之态。金针倒拈，绣榻斜倚，懒之态。长颦减翠，瘦脸绡红，病之态。惜花爱月为芳情，停兰踏径为闲情，小窗凝坐为幽情，含娇细语为柔情，无明无夜、乍笑乍啼为痴情。镜里容，月下影，隔帘形，空趣也。灯前目，被底足，帐中音，逸趣也。酒微醺，妆半卸，睡初回，别趣也。风流汗，相思泪，云雨梦，奇趣也。神丽如花艳，神爽如秋月，神清如玉壶冰，神困顿如软云雨，神飘荡轻扬如茶香如烟缕，乍散乍收。数者皆美人真境。然得神为上，得趣次之，得态、得情又次之，至于得心，难言也。姑苏台半生贴肉，不及若耶溪头之一面。紫台宫十年虚度，那堪塞外琵琶之一声。故有终身不得而反得之一语，历年不得而反得之邂逅。厮守追欢浑闲事，而一朝隔别，万里系心。千般爱护、万种殷勤了不动念，而一番怨别，相思千古。或苦恋不得，无心得之；或生前不得，死后得之。故曰：九死易，寸心难。

　　跋：态之中吾最爱睡与懒，情之中吾最爱幽与柔。趣则其别者乎？神则其困顿者乎？心则却以不得为大幸矣。客怪之。曰：“痴心妇人，负心汉子，其来也非一日矣。负心吾不忍为，痴心有不禁也。”自此缘深情重，何时脱离。展转爱恋，交互缠绵。流浪生死海中，何时出头？不若暂时笼鸟瓶花，点缀光景，到头来个个自奔前程。大家不致耽误，何如何如？说至此亦自知杀风景极矣，然不能不杀风景也。昔日袁中郎在天竺大士前祝曰：“只愿今生得寿，不生子，侍妾数十人足矣。”极得此意。固知中郎自是慧人，然不可与俗人共赏鉴也

　　七、及时行乐

　　美人自少至老，穷年竟日，无非行乐之时。少时盈盈十五，娟娟二八，为含金柳，为芳兰蕊，为雨前茶。体有真香，面有真色。极其壮也，如日中天，如月满轮，如春半桃花，如午时盛开之牡丹，无不逞之容，无不工之致，亦无不胜之任。至于半老，则时及暮而姿或丰，色渐淡而意更远。约略梳妆，偏多雅韵。调适珍重，自觉稳心。如久窨酒，如霜后橘，如老将提兵，调度自别。此终身快意时也。春日艳阳，薄罗适体，名花助妆。相携踏青，芳菲极目。入夏好风南来，香肌半裸，轻挥纨扇。浴罢湘簟共眠，幽韵撩人。秋来凉生枕席，渐觉款洽。高楼爽月窥窗，恍拥婵娟而坐。或共泛秋水，芙蓉荫带。隆冬雪花满空，独对红妆，拥炉接膝，别有春生。此一岁快意时也。晓起临妆，笑问夜来花事。阑珊午梦，揭帏偷觑半娇。黄昏着倒眠鞋，解至罗襦。夜深枕畔细语，满床曙色，强要同眠。此又一日快意时也。“时乎时乎不再来”，惟此时为然。

　　跋：了此则日日受用，以至一生受用，无半日虚度，真是不枉做了一世人。但一日也要有嗔怪时方有趣，一年也要有病苦时方有韵，一生也要有别离时方有致。红颜易老，处子自十三以至二十三，能有几年容色？如花自蓓蕾以至烂漫，一转瞬耳。过此便摧残剥落，不可睨视矣。故当及时行乐

　　八、晤对

　　焚香啜茗，清谈心者为上，谐谑角技、携手闲玩者次之，酌酒餔肴、沉酣潦倒者为下。

　　跋：晤对何如遥对？同堂未若各院。毕竟隔水问花、碍云阻竹，方为真正对面。一至牵衣连坐，便俗杀不可当矣。

　　九、钟情

　　王子猷呼竹为君，米元章拜石为丈。古人爱物，尚有深情，倘得美人而情不挚，此淑真所以赋断肠也。故喜悦则畅导之，忿怒则舒解之，愁怨则宽慰之，疾病则怜惜之。他如寒暑起居，殷勤调护，别离会晤，侦讯款谈，种种尤当加意。盖生平忘形骸，共甘苦，彻始终者，自女子之外，未可多得也。

　　十、借资

　　美人有文韵，有诗意，有禅机。匪独捧砚拂笺，足以助致，即一颦一笑，皆可以开畅玄想。彼临去秋波那一转，正今时举业之宗门。皆参透者，文无头巾气，诗无学究气，禅亦无香火气。

　　十一、招隐

　　谢安之屐也，嵇康之琴也，陶潜之菊也，皆有托而成其癖者也。古未闻以色隐者，然亦隐孰如有色哉？一遇冶容，令人名利心俱淡。视世之奔蜗角蝇头者，殆胸中无癖，卒怅靡托者也。真英雄豪杰，能把臂入林，借一个红粉佳人作知己。将白日消磨，有一种解语花竹；清宵魂梦，饶几多枕席上的烟霞。须知色有桃源，绝胜寻真绝欲，以视买山而隐者如何？

　　十二、达观

　　诚意如好色，好色不诚，是为自欺者开一便门矣。且好色何伤乎？尧、舜之子，未有妹喜、妲己，其失天下也，先于桀、纣。吴亡越亦亡，夫差却便宜了一西子。文园令家徒比率壁立，琴挑卓女而才名不减。郭汾阳穷奢极欲，姬妾满前而朝廷依重，安问好色哉？若谓色能伤生者，尤不然。彭篯未闻鳏居而鹤龄不老；殇子何尝有色？而凫歾莫廷。柿之夭者、病者、战者、焚溺者、札厉者相率而死，岂尽色故哉？人只为虚怯生死，所以祸福得失、种种惑乱，毋怪乎名节道义当前，知而不为、为而不力也。倘思修短有数，趋避空劳，勘破关头，古今同尽。缘色以为好，可以保身，可以乐天，可以忘忧，可以尽年。


