悬笥琐探　　（明）刘昌 撰 

　　龙卵 
　　菊有黄华 
　　姚太守重士 
　　大臣有容德 
　　阵法 
　　东南五才子 
　　况太守 
　　杨文贞公荐士 
　　曾状元绝笔词 
　　言祸 
　　轩都宪 
　　学与才不同 
　　风变得雨 
　　僧杀牛 
　　金侍郎殊遇 
　　恃才矜傲 
　　木冰 
　　白杨 
　　鼨鼠 
　　集览多误 
　　笏囊 
　　艺事自负 
　　求免自警 
　　兰阳二印 
　　借酒诗 
　　古铜款识 
　　龙鬬 
　　守宫诗 
　　二十八宿 
　　刺客 
　　倒用印 
　　读书录 
　　著书争名 
　　赝谱 
　　诗谶 

　　○龙卵 

　　成化五年六月初九日，河决杏花营，水及堤。明日，三司以牲醴致奠。既归，有一卵浮于河，大如人首，下锐上圆，质青白，微具五色，又多黧黑点。渔者得之，守河者以十疋布易焉，因驰以告。始观之甚恐，以手撼之，中汩汩作水声，又甚重，气暖而泽润，不知何祥也。或曰龙卵，吾闻龙有胎未闻卵生；或曰蛇亦卵生，此固其类也。越三日，予遇和佥宪于州桥西，见图其状于壁，具书其上曰：「玄珠占法，江湖见龙卵，主大水。」又闻前一日卵送开封府，皆惧不敢收，守与判相却之间坠于地，中惟水而已。 

　　○菊有黄华 

　　吾乡范文穆公至能作菊谱，言月令以动植志气候，如桃、桐辈直云始华，而菊独云菊有黄华， （「而菊独云菊有黄华」，原作「而范独云菊有黄华」，据明纪录汇编本、顾氏明朝四十家小说本改。） 岂以其正色，独立不伍。众草变词而言之与？予始甚疑之，信如谱中所载，其色已不胜其多，而月令独云菊有黄华，何也？及来河南，行熊耳、锦屏、弘农、崤函诸山，时正秋，草木俱衰谢，尽山上下，暨水涯篱落，皆黄菊，大如钱，藂生粲然，乃悟河南为中州，得风气之正，黄为正色，而正秋时看花，随地皆有，此月令纪候，所以独言之也。然则如谱中所载诸品，得无人智力变幻所致与，则其见述于月令宜矣。 

　　○姚太守重士 

　　苏州知府姚公善，多才下士，在郡闻有才者，必躬诣之。有王宾仲光，博学能文，隐于医。姚公过之，宾不为礼，姚公笑而退。明日，又过，宾衣母氏布袄，持扇佯狂踞坐，姚公止，与语，辄吐涎仆跌，姚公又笑而退。洎三过之，始款论如平生。又有俞贞木者，姚公以米贶之，而误送钱继忠所。继忠以太守所贶，勉为之受。他日，贞木见姚公，姚公言贶米事，贞木曰：「吾不知，得无送吾邻友钱继忠所乎？则吾拜贶均也。」姚公曰：「继忠如何？可得见乎？」贞木曰：「可。」姚公乃使人迎之。继忠曰：「吾民也，姚公太守也，太守与民分如是之绝，吾不得诣府。然太守主也，吾为儒，宾也，以宾主相见，必在郡学乃可。」人以复于姚公，姚公笑许之。明日诣学，继忠已先在，遂抗言曰：「太守以民待继忠，继忠无所置身，若以儒见待，请就宾位。」姚公许诺，即堂上相再拜。继忠袖书授姚公即去，姚公甚重之。继忠后至京，以疾故。姚公亦死于京市中。继忠之壻曰宋昌裔，善草书，与沔阳同知偶武孟皆与伊宗性交，故所闻于宗性如此。 

　　○大臣有容德 

　　王文端公直在吏部，御史有以画求诗者，公峻拒不为作。时所介者，实公之故人，言：「公与他人多有所作，何独靳是？」乃应之曰：「老负此累，公等行当自知耳。」然公尝以诗寄钱塘戴文进索画，且自序昔与文进交时，尝戏作一联，至是十年而始成之。临川聂大年题其后曰：「公爱文进之画，十年而不忘也。使公以十年不忘之心待天下之贤，则天下岂复有遗才乎？」语亦稍闻于公，公置之不省。后大年举为史官，困于讥谗，卧病逆旅， （「卧病逆旅」，原脱「旅」字，据明纪录汇编本、顾氏明朝四十家小说本补。） 自度不可起，乃使所亲投诗于公，中二联云：「镜中白发难饶我，湖上青山欲待谁。千里故人分槖少，百年公论盖棺迟。」公得诗泣下，曰：「大年欲吾铭其墓耳。」明日而大年卒，公为墓志。有曰：「吾以大年之才，必能自振，故久不拟荐，而乃止一校官邪！」大年所题之言，固为正论，使隘者闻之，将必以为议己，其孰不加挤也？而公不以为意，至泣而铭其墓，真所谓休休有容者矣。 

　　○阵法 

　　兵部尚书、靖远伯王公骥尝督师征麓川，克之，还守南京。沉静有大略，尝阅师覆舟山北，问将校曰：「部伍行列若何？」曰：「队各五十人始为一字列，闻鼓声则变而为方圆斜直之势，今日所校练是也。」公笑曰：「此何以约束？兵五人为伍，必一人居中执旗标，四人者立四面，此四人者皆听中一人所使，中一人坚立不动，赴敌则五人必俱，中一人使四人者相顾应，四人死，中一人不得独生。由五人为二十五人为一队，最中一人执旗稍大，以令其四面如前五人之法。又倍而成五，则为一百二十五人，其再倍，则为二百五十人为一营，左右前后相应而听于中，以一百二十五人分寄四隅，与中为游击出奇，而正共一百二十五人，坚驻不动，互相倚赖，而功可成矣。又以五营如前法为奇兵游击，则总二千五百人为一师，相机调遣，听于中军主将一人之令，其下由伍而队，由队而营，各有一人为中，中一人者各以将之令令其余人，如是岂有纪律不严，约束不齐，而功不成哉！」当时将校莫不信服。公尝诲人曰：「士大夫不可无忧国之心，不可有忧国之言。」其意甚善，而所立军阵法不知本于何人，要其所自得者为多也。 

　　○东南五才子 

　　吉水解学士缙，天质甚美，为文不属草，顷刻数千言不难，一时才名大噪。时杭有王洪希范，吴有王璲汝玉，闽有王称孟扬， （「闽有王称孟扬」，「王称」似「王偁」之讹。按王偁字孟扬，明史卷二八六有传，其事相合。） 常有王达达善，皆官翰林。四人者，词翰流丽。孟扬常谓希范曰：「解学士名闻海内，吾四人足以撑柱东南半壁。」识者谓为知言。后希范以侍读主考礼闱，时胡文穆公总裁国史，希范因言：「其书征处士胡祺于五星聚奎之下，若以其祥为祺发者，公为祺子疑有私，且汉书五星聚东井后，高允辨其诬，国家神功圣烈之盛，正不必藉此。」颇忤旨，左迁礼部主客主事，而史因是修正。汝玉作神龟赋，上亲为第一，召解学士谓曰：「汝玉赋第一，卿赋次之，何也？」缙曰：「汝玉文词甚妙，臣实不能胜。」上喜。时安南平，乃诏新城侯与六部，贺表皆令王汝玉撰。既上，上览之益喜。时黄文简公淮侍侧，上曰：「玉成俊才，朕观其所撰表，诚不厌。」文简公叩首言：「汝玉以是自矜，退多后言。」王孟扬亦不自安，南还，得罪，乃与汝玉先后下狱死，独王达善仕至翰林侍读学士卒。 

　　○况太守 

　　苏州知府况公锺，字伯律，南昌靖安人。始由小吏事吕尚书震，吕荐其才，授礼部主事，进郎中。时仁庙初政，令在京五品以上官举所知，锺举左春坊左中允张宗琏。仁庙召问杨文贞公士奇曰：「人皆荐外任下僚者，锺何乃举朕宫官。」文贞公对曰：「臣与王直方欲拟荐宗琏，不意遂为锺所先耳。」仁庙大喜，曰：「锺知宗琏，亦可谓贤矣。」即日擢宗琏大理寺丞。盖已有向用锺意。宣庙即位，大臣奏苏州等九大郡号繁剧难理，遂擢锺等九人为知府，皆授玺书以行。公至苏，廉察官吏，去大甚者四五人，严禁狡猾而惠爱穷弱，执势家侈恣不法者立杖杀之。吏民大惊，奉命唯谨。又表除京运米二十余万，儒生孤寒者多有所给。于是争献诗颂，邹亮献二十诗，锺独称赏，欲荐其才于朝。 （「欲荐其才于朝」，原脱「欲」字，据明纪录汇编本、顾氏明朝四十家小说本补。） 会有以匿名书数亮过失，潜揭于府治大门者，锺得书笑曰：「彼欲沮吾荐，正速成亮名耳。」遂奏亮才学可用。召试有验，授吏、礼二部司务，转监察御史。其勇于为义类如此。岁满去，民叩阙乞留者八万余人，有儒生为歌谣曰：「况太守，民父母，早归来，慰田叟。」又曰：「况青天，朝命宣，早归来，在明年。」时已有代锺者，竟易去。文贞公赠之以诗，有曰：「十年不愧赵清献，七里重迎张益州。」又数年，锺卒，吏民多垂泣，送其柩归。其政绩见张修撰洪所著传。 

　　○杨文贞公荐士 

　　杨文贞公士奇，颇爱士。仁庙尝幸文渊阁，问以「今之山林亦有知名之士乎？」公曰：「东吴有陈继者，善为文。」仁庙即召之。继至，吏部拟授国子博士。入谢，上曰：「此当在禁近。」乃改翰林五经博士。继，字嗣初，公初未尝识，盖夏忠靖公治水苏郡，得继文以归，公偶见之耳。 

　　○曾状元绝笔词 

　　曾状元，字子启，名棨，永丰人。仕为少詹事兼侍读学士。 （「仕为少詹事兼侍读学士」，原脱「为」字，据明纪录汇编本、顾氏明朝四十家小说本补。） 善草书，能诗歌，称江西才子。有荐一士人至者，既入内，将试，上曰：「堂堂翰林，独无一人如彼者乎？」众以子启应诏。御试天马歌，子启之文先成，文多溜亮；士人后成，词复蹇涩。上立赐子启玛瑙带，始授士人官，由是子启宠遇日至。既而有疾，自惟不可起，乃捉笔书曰：「宫詹不小，岁周非天，我以为多，人以为少。易箦盖棺，此外何求，白云青山，乐哉斯丘。」卒，赠礼部侍郎。 

　　○言祸 

　　唐刘蕡对策言阉宦事，阅第策官冯宿等畏祸不敢取，蕡终被宦人诬以罪，谪死柳州。宋祁修新唐书，病蕡疏太直，曰：「蕡当先以忠结上，后为帝谋，天下所以安危者，庶其舒患矣。」夫当是时，帝已制于宦人，虽宰相进退莫不因其好恶，蕡何由得以忠结上邪？此与论贾谊谓当先结灌、绛而后可陈治安者，同一揆也。夫君子之言事，从不从听诸人，成不成归之天，不昌言于廷，使帝与相自择之，而欲先结主，甚则为训、注之途矣。岂君子之道哉？ 

　　○轩都宪 

　　左都御史轩公輗，持己甚严，遇人无问贤否，悉峻拒之不与接。居南都，岁时诣礼部拜表庆贺，至则屏居一室，撤去侍烛，朝服端坐， （「朝服端坐」，原脱「服」字，据明纪录汇编本、顾氏明朝四十家小说本补。） 寂无一言，待鼓严而出。礼既毕，不告于同事者，竟御肩舆而归。同事者闻其来，亦不乐与处，皆避去。平生俊伟之节，惟是公牍之存，间令吏写数十大册，以为他日传世考此是矣，于纪载之文，一无所好。及卒，朝廷修英庙实录，从其家求公行实，无有也，惟写生卒年月送官耳。 

　　○学与才不同 

　　翰林侍让刘公铉，予始举进士，以乡曲上谒。踰年，公始报礼，坐定言：「年来老懒，不欲与人竞相往来，必俟有来者，可报则报之，此虽迂阔，而简于接人，亦省事。」又言：「吾乡国初仕翰林者梁用行、滕用亨，皆博学能文章， （「皆博学能文章」，原脱「学」字，据明纪录汇编本、顾氏明朝四十家小说本补。） 每有所作，必旬日始成。王汝玉时为赞善，日为文数篇，诸老先生惊叹传观，则曰：『此皆吾所读书，非有所加也，何故其速成如此。』今翰林吾吴中二三人，吾每作文，必旬日始成，而张士谦益则日作数篇，信学与才不同。」盖公隐然有自负者。 

　　○风变得雨 

　　成化六年二月二十八日，清明之后二日也，旦时，微风，后渐大，至辰时，风自西北来，沙土滃然东骛，其色正黄，视街衢如柘染，然土沾人手面，洒洒如湿。少顷，天地晦冥，微觉窗牖间红如血，仰视云天，煌煌如绛纱，室内如夜，非灯不可辨，而红色渐黯黑。至午未时，复黄，始开朗。当晦冥时，人相顾惨惧。时方悯雨，百计祷之，终不可得。至三月二日辰巳时，微雨。午后，忽黄气四塞，日色如青铜，无风，而雨土以帚轻扫，拂之勃勃，如尘积地，皆黄色，至暮益甚，中夜有风如雷，明旦乃大雨土，仰望云天， （「仰望云天」，原作「烈望青天」，据明纪录汇编本、顾氏明朝四十家小说本改。） 昏黄四际，尤甚时，或红黑。盖不知其为何祥也。至六日，始发东北风，七日乃雨，至八日午后始霁，民庻大悦。 

　　○僧杀牛 

　　浮屠大有无藉者窜其中，向时襄阳石贼是已。余尝自镇平赴南阳，至麒麟冈，见大冢数十，皆若被发者。问从吏，曰：「冈上有大冢，今摧陷矣。此石麒麟，即故冢上物也。」予惋惜久之。至十三里河，见大冢益多，又至三里河，则一草庵，庵外方冢石甃桥，且治碑，纪建桥功。皆粗完。予入庵中，惟一小童，云有僧旦时入城矣。予问：「此大石何从来？」曰：「在十二里河冢中所掘尔。」余徧行石间，见石上有流血被满，问从吏：「此何为？」曰：「当是杀牛马。」予大骇。又行一里，见僧与两人远来，予使人召之，乃皆拜道傍。予好言问之曰：「非造桥僧邪？」曰：「然。」又问：「从何得石？」乃不能对。且诘何以血满大石，僧言有千户夜牵牛来杀之，就石上剥取皮耳。予怒。使从吏送南阳府狱，盖护卫军也，皆坐如律。发冢、夜杀牛，此岂小事，乃犹欲以建桥为功，而公肆其恶，一无问者，何邪？晋韩滉尝曰：「贼非牛酒不啸结。」滉于是禁屠以绝其谋。予身在述职，聊自叹息而已。 

　　○金侍郎殊遇 

　　吾乡礼部侍郎金公问，在仁庙时尝赐欧阳居士集二十本，宝藏之。既而所居不戒于火，公忘护持，已失八本。后宣庙在文华殿被顾问，因从容言赐书事。宣庙促令内侍为补之，逾数日，得赐八本，虽纸色不同，而两朝恩赐复归于完，盖殊恩也。 

　　○恃才矜傲 

　　予读唐书艺文传，所载文章士多诞傲。郑世翼，郑州荥阳人。尝遇崔信明江中，谓曰：「闻公有『枫落吴江冷』，愿见其余。」信明欣然出众篇。世翼览未终曰：「所见不迨所闻。」投诸水，引船去。又杜审言，恃才傲世。苏味道为天官侍郎，审言集判，出谓人曰：「味道必死。」人惊问故，答曰：「彼见吾判，且羞死。」又尝语人曰：「吾文章当得屈、宋作衙官，吾笔当得锺、王北面。」及病甚，宋之问、武平一等省候如何，答曰：「甚为造化小儿相苦，尚何言？然吾在久压公等，今且死，固大慰，但恨不见替人云。」其矜诞若此，而居之不疑，何邪？予在乡时，闻邹御史亮作三夸诗，其一言苏平，其二言汤公子，曰：「汤家公子善夸诩，好似蜉蝣撼大树。文章光焰万丈长，却说杜陵无好句。」其三言刘草窻。此三人者，予独未识苏平。汤名胤绩，字公让。在江阴时，予与同寓舍。有松阳学谕钱端学闻胤绩名，乃候拜之。坐定，端学屡质所为诗，胤绩始曰可，中而厌，终则勃然怒曰：「何絮絮如此！」端学局蹐去。予戏之曰：「向有人言，公谓『杜陵无好句』，以今观之，乃果然也。」胤绩曰：「吾诗正学杜，何尝云杜无好句，若云学杜者无好句，则有之耳。」草窻，名溥，字原博。尝为茧窝诗，有「今古茫茫白云老」之句，众推其工。有谓「云者聚散，无常之物，岂得谓老？」草窻曰：「不闻天若有情天亦老乎？」其人辨不已。草窻怒曰：「不读二万卷书，看溥诗不得。」予以为白云老者，盖指茧窝如白云常在，则谓之老亦无害， （「则谓之老亦无害」，「谓」原作「为」，据明纪录汇编本、顾氏明朝四十家小说本改。） 况晋人题李老谷固有「骆驼夜吼青云老」之句乎。予在京，尝与胤绩同过草窻，胤绩执礼甚恭，携八诗就评，草窻以手掩之，问曰：「此何诗也？」胤绩曰：「北京八景诗。」草窻曰：「此在当时胡文穆公、杨文敏公、曾状元、王侍讲诗皆未易及，公所作能胜之则出，不然不如已也。」胤绩曰：「第读之。」草窻为读一首，即以还，曰：「不如多。」又言：「昨与杨帅作白鹊诗，殊不佳。我亦尝作，乃真边将白鹊诗。如公之作，直学课诗耳。」草窻诗曰：「早随金印出边州，晚送欢声入御楼，剪取白罗飞绣幕，旗竿十丈挂胡头。」胤绩大称服，此颇近夸而夸者，亦复自屈于夸者，要亦遇其敌而然也。 （当时有晏铎、王淮及平等，谓之十才子。） 

　　○木冰 

　　成化丙戌十一月朔日，予自西华抵扶沟。明旦，坐堂上，见有若雾者从东来，着树并草茎皆白，少顷堆积枝柯间，玲珑雕镂。甚怪，问舆皂此何物，曰树孝也。因检玉笥集，有云「冰凌禾稼达官怕。」既而闻河南李少保贤有疾，十二月十四日竟卒。大夫之所系，固重也夫。 

　　○白杨 

　　予初不识白杨，及来河南巡行郡邑，尝出北邙，经平畴入山谷，见丘冢间多大树，问从者，曰白杨也。乃悟古人哀挽用此不为无谓，东南丘垄多植松栢，故人多不识白杨。盖其种易成，叶尖圆如杏，枝颇劲，微风来则叶皆动，其声萧瑟，殊悲惨凄号，南山谷尤多，高可二三百尺，围可丈余，修直端美，用为寺观材，久则疏裂，不如松栢材劲实也。 

　　○鼨鼠 

　　唐卢藏用弟若虚，多才博学。陇西辛怡谏为职方。人有获异鼠者，豹首虎文，大如拳，怡谏谓之鼮鼠而赋之。若虚曰：「非也，此许慎所谓鼨鼠，豹文而形小。」一坐惊服。予在虞衡时，四川贡诸兽皮中，有石虎者，似猫而小，似鼠而大，形全类虎，其色黄而班黑，正类豹文，岂所谓鼨鼠而俗谓之石虎邪？ 

　　○集览多误 

　　瞿宗吉为集览镌误，陈伯济为集览正误，二书皆不可废。朱子纲目所刻与题要本多不同。今江克宽考异，徐昭文辨正，与尹氏发明互有异同，欲以此书如春秋官本大书正文，以分注如胡氏传之书，而外以诸书之参酌先儒所论并杨廉夫、史钺等书，附为小注，庶为读史一助，然未暇也。 

　　○笏囊 

　　唐故事，公卿皆搢笏于带，而后乘马。张九龄独常使人持之，因设笏囊，自九龄始。今公卿乘肩舆，四品以下始乘马，惟南、北与外方面官迎诏送表时皆就朝服乘马导引，有搢笏于带者，有手自持者，有人为持者，要之皆以意自便，无所谓故事。夫九龄使人持笏有囊。而世因置笏囊，乃知古人举动不苟如此，今人借使能置，人亦无肯效者。 

　　○艺事自负 

　　王孟端中书写山水为一代名笔，尝退朝，黔国公从后呼之，孟端不为应。有行者曰：「黔公呼公！」孟端曰：「吾亦闻之，必其与吾索画耳。」黔公追及之，果云云。孟端亦不答，黔国又造其第，数年始作一幅，曰：「吾不可直寄黔公。其西宾平仲微者，吾故人也。吾但写寄之，待彼转与之求耳。」使人之售其身之易者，观孟端之于画，亦可以自愧矣。 

　　○求免自警 

　　慎则免侮，谦则免妬，默则免恶，廉则免祸，勤则免悞，此五者废一焉，求免不可得也。 

　　○兰阳二印 

　　成化六年三月，开封兰阳县掘地得二印，上送于河南布政司。其大如今之府印，广二寸，方圆八寸，厚可五六分，文曰「宣差副总领之印」，背有「天兴六年六月日行宫礼部造」十二字，旁书「宣差副总领之印」七字。其一文曰：「尚书户部郎中之印」，如今之县印，视总领之印差小，背有「天兴六年二月行宫礼部造」九字，旁亦正书「尚书户部郎中之印」八字，此是大金时物，而篆文不甚迭，字画或五、或七、或九，皆取阳数。 （「皆取阳数」，「阳」原作「队」，据明纪录汇编本改。） 天顺七年时，予同僚张孟弼筑堤捍河， （「予同僚张孟弼筑堤捍河」，「弼」原作「粥」，据明纪录汇编本、顾氏明朝四十家小说本改。） 亦尝得一印，文曰「行军万户之印」，失记其所造年月，是当同一时也。我朝凡印章每字篆迭，皆九画，此正干元用九之义，岂彼之所能知哉。 

　　○借酒诗 

　　予在史馆时，日请良酝酒一斗，然饮少多有藏者。汤东谷胤绩从予索之，诗曰：「兼旬无酒饮，诗腹半焦枯。闻有黄封在，何劳市上沽。」予尝至其第，见其厅事春联曰：「东坡居士休题杖，南郭先生且滥竽。」后堂曰：「片言曾折虏，一饭不忘君。」盖东谷尝从兴济伯、礼部尚书杨忠定公善奉迎銮舆，故云。其东偏曰：「蹔拄南山笏，闲开北海尊。」其西偏曰：「长身惟食粟，老眼渐生花。」而豪侠之气，可以想见矣。 

　　○古铜款识 

　　予尝至南内，于戊字库见古铜器一事。如剑而无刃，平直首微，棱下有靶，长可二尺，阔及仅寸，背嵌银，作童子捧牌舞，牌上有「古并聂家」四字，面嵌银，题「模棱难断佞臣头，碎脑翻成百倍忧，解使英雄生胆气，从今不用佩吴钩。」诗直似宋元人作，然不可考矣。 

　　○龙鬬 

　　天顺七年九月十六日，予自嵩县赴汝州，见一物于中天，淡白，垂长数尺，尾微曲，少顷不见，忽又垂出，闪闪若动，细如数百丈线，人言此龙也。十月二日，自南阳赴邓，将至白马寺。时微雨，且晴。忽见西南有黑物在薄云间，蜿蜒如圈者，其首尾莫可辨，惟身显然，若草书云字之状。忽又有一白物在其下，如乙字，然相去尺许，久之始灭。人皆言龙鬬云。 

　　○守宫诗 

　　汤胤绩与予极善，尝作六体香奁诗六百首，予尝序之。记得其素腕守宫一诗曰：「谁解秦宫一粒丹，记时容易守时难。鸳鸯梦断肠堪冷，蜥蜴魂消血未干。榴子色分金钏晓，茜花光映玉鞲寒。何时试卷香罗袖，笑语东君仔细看。」予诵于人，人有知诗者曰：「此何减李商隐。」公让后为参将守边，一日登城四望，曰：「黄沙白草漫漫，吾一腔血乃委于此地耶！」从者闻之曰：「何出此不祥语？」公让曰：「吾既受节守边，岂可偷生乎！」既而，胡人有牧马城下者，公让怒，即勒兵赴之。既接战，而胡大至，同事无肯救者，遂遇害。朝廷赠官赐祭。虽其无长虑而辄轻发，顾不谓之奇男子邪？ 

　　○二十八宿 

　　文庙喜任文学，尝于进士中选二十八人入翰林读书，亲课试之，令大学士解缙督其业。周文襄公忱时奏言， （「周文襄公忱时奏言」，「时」原作「特」，据明纪录汇编本改。） 愿入选，然选二十八人已足。上特曰：「此有志之士。」许之，凡二十九人。又令选中书舍人二十八人，专习羲、献书。以黄文简公淮领之。一日，上谓文简公曰：「诸生习书如何？」公对曰：「惟致勤耳。惟今翰林有五墨匠陈宗渊者，亦日习书。然不敢侪诸人之列，但跪阶下，临搨颇逼真。」上曰：「卿尝持其所书来否？」公因出诸袖中。上览之喜甚，目公曰：「此何乡人？」对曰：「越陈刚中之裔。」上闻刚中名改容，久之曰：「自今当令此人与二十八人者同习书。」公曰：「然尚在匠籍，又须如例与饮食给笔札。」上从之，且令有司落其籍。宗渊遂得入士流，雅善山水，又能写神习书。未久为中书舍人，历事三朝，以刑部主事致仕云。 

　　○刺客 

　　五代葛从简为忠武节度使，闻许州富人有玉带，欲之而不可得。遣二卒夜入其家，杀而取之。夜，卒踰垣，隐木间，见其夫妇相待如宾。二卒叹曰：「吾公欲敓其宝而害斯人，吾必不免。」因跃出而告之，使其速以带献，遂踰垣而去，不知其所之。此与晋使鉏麑刺赵盾事相似。循笃于君臣，富人笃于夫妇，皆足以感人，益见天理民彝之不可灭如此。 

　　○倒用印 

　　唐段秀实倒用司农司印以追兵，此忠于国者也。五代李崧、魏王继岌召书史登楼去梯，夜以黄纸作诏，倒用都统印，谕诸军杀郭崇韬，此何等举措！卒之继岌道死，崧后亦族诛，天道好还有如此者。 （「天道好还有如此者」，「道」原作「地」，据顾氏明朝四十家小说本改。） 

　　○读书录 

　　薛文清公瑄，锐志道学，着读书录二十卷，多名言。尝曰：「自朱子后，性理已明正，不必著书。」程明道、许鲁斋皆未尝有所著作，而言道统者必归之，似确论也。至谓吴草庐未及许鲁斋，则予不敢必耳。 

　　○著书争名 

　　四书详说，苏州知府况公刻于郡庠。袁铉作序，以为王廉熙阳作，言熙阳丞沔池时稿，留曹端家。」刻既成，其书四出，端为霍州学，移文于苏，言四书详说乃其所著，孟子中有其订定白马之白一段。又言熙阳已坐刑，不当有著书之名。熙阳为山西左布政使，以公事死，无害其著书也。端辨四书详说为其所著可也，言熙阳坐刑不当有著书之名，非也。 

　　○赝谱 

　　袁铉绩学多藏书，然贫不能自养。游吴中富家，依栖之间，与之作族谱。穷汉、唐、宋、元以来显者，为其所自出，凡多者家有一谱，其先莫不由侯王将相而来，历代封谥诰敕、名人序文具在，初见之甚信，徐考之乃多铉赝作者。铉年七十余，竟以作谱事致一家为某府所究，破其产，人四窜避去，而铉亦不复来吴。 

　　○诗谶 

　　正统三年六月一日，予始入吴县学为增广生。是年开科取士，而吴学之得举者三人：周郁为春秋魁第四名，张瓛第十一，施盘第十五。既而赴会试，盘作诗留别，其词有曰：「红云紫雾三千里，黄卷青灯十二时。」又咏胡蜨云：「莫怪风前多落魄，三春应作探花郎。」己未，果状元及第。 
