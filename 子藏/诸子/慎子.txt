
　　
　　
　　慎子 周 慎到撰
　　
　　
　　威德
　　
　　天有明，不忧人之暗也；（原刻脱也字，依《治要》补，下句同）地有财，不忧人之贫也；圣人有德，不忧人之危也。（原刻危作厄，依《治要》改）天虽不忧人之暗，（原刻脱之字，依《治要》补）闢户牖必取己明焉，则天无事也；地虽不忧人之贫，（原刻脱之字，依《治要》补）伐木刈草必取己富焉，则地无事也；圣人虽不忧人之危，（原刻危作厄，依《治要》改）百姓准上而比于下，其必取己安焉，则圣人无事也。故圣人处上，能无害人，不能使人无己害也，则百姓除其害矣。圣人之有天下也，受之也，（原刻受作爱，依《治要》改）非取之也。（原刻取上有敢字，依《治要》删）百姓之于圣人也，养之也，非使圣人养己也，则圣人无事矣。（原刻脱矣字，依《治要》补）毛嫱、西施，（《文选》《神女赋注》、《四子讲德论注》引此文西并作先，按二字古通）天下之至姣也。衣之以皮倛，（《御览》三百八十一引作褐，又《类聚》十八倛上多褐字）则见者皆走；易之以元緆，则行者皆止。由是观之，则元緆色之助也，姣者辞之，则色厌矣。走背跋〔足龠〕穷谷野走十里，药也，走背辞药则足废。故腾蛇游雾，飞龙乘云，云罢雾霁，（《御览》九百三十三又九百四十七引作散，《后汉书·隗嚣传注》引作除）与蚯蚓同，则失其所乘也。故贤而屈于不肖者，权轻也；不肖而服于贤者，位尊也。尧为匹夫，不能使其邻家。（《御览》六百三十八引此句作不能使家化）至南面而王，则令行禁止。由此观之，贤不足以服不肖，而势位足以屈贤矣。故无名而断者，权重也；弩弱而矰高者，乘于风也；（二句又见《书钞》百二十五、《御览》三百四十八）身不肖而令行者，得助于众也。（自腾蛇游雾至此，又见《韩非子·难势篇》，文多异。古人引书每不屑屑字句，既于大义无关，可置不论）故举重越高者，不慢于药；爱赤子者，不慢于保；绝险历远者，不慢于御。（二句又见《意林》，两于字并作其）此得助则成，释助则废矣。夫三王五伯之德，参于天地，通于鬼神，周于生物者，其得助博也。（按自毛嫱西施至此凡二百四十五字，原刻并脱，依《治要》补）古者工不兼事，士不兼官。工不兼事则事省，事省则易胜；（原刻脱此句事字，依《治要》补）士不兼官则职寡，职寡则易守。（原刻托此句职字，依《治要》补）故士位可世，工事可常。百工之子，不学而能者，非生巧也，（《御览》七百五十二引此文生下多而字）言有常事也。今也国无常道，官无常法，是以国家日缪。教虽成，官不足。官不足则道理匮，道理匮则慕贤智，慕贤智则国家之政要在一人之心矣。（自道理匮则慕贤智至此句心字止，凡二十一字，原刻并脱，依《治要》补）古者立天子而贵之者，（原刻脱之字，依《治要》补，与《御览》七十六引此文合）非以利一人也。曰：天下无一贵，则理无由通，通理以为天下也。故立天子以为天下，非立天下以为天子也；立国君以为国，非立国以为君也；立官长以为官，非立官以为长也。（原刻长上有官字，依《治要》删，与《御览》六百六十六引此文合）法虽不善，犹愈于无法，所以一人心也。（《治要》以此句为注文）夫投钩以分财，投策以分马，非钩策为均也。（《御览》四百二十九引此文非下有已字，古已与以通）使得美者，不知所以德；使得恶者，不知所以怨，此所以塞愿望也。（《治要》愿作怨，与《御览》六百三十八引此文合）故蓍龟，所以立公识也；权衡，所以立公正也；书契，所以立公信也；度量，所以立公审也；法制礼籍，所以立公义也。凡立公，所以弃私也。（自故著龟至此凡五十一字，原刻并脱，依《类聚》二十二、《御览》四百二十九引此文补）明君动事分功必由慧，（原刻脱必字，依《治要》补，下二句同，又《治要》慧作惠）定赏分财必由法，行德制中必由礼。故欲不得干时，爱不得犯法，贵不得逾亲，（《治要》作规）禄不得逾位，士不得兼官，工不得兼事。以能受事，以事受利。若是者，上无羡赏，下无羡财。
　　
　　因循
　　
　　天道因则大，化则细。因也者，因人之情也。人莫不自为也，化而使之为我，则莫可得而用矣。（矣字依《治要》补）是故先王见不受禄者不臣，（原脱见字，据《长短经·是非篇》补）禄不厚者，不与入难。（难字依《治要》补）人不得其所以自为也，则上不取用焉。故用人之自为，不用人之为我，则莫不可得而用矣。此之谓因。（之、谓二字原倒，依《治要》乙转）　
　　
　　民杂
　　
　　民杂处而各有所能，所能者不同，（原刻所能二字不重，依《治要》补）此民之情也。大君者，太上也，兼畜下者也。下之所能不同，而皆上之用也。是以大君因民之能为资，尽包而畜之，无能去取焉。（原刻去、取二字倒，依《治要》乙转）是故不设一方以求于人，故所求者无不足也。（原刻：必执于方以求于人，故所求者无一足也。依《治要》改）大君不择其下，故足。不择其下，则易为下矣。（原刻易字在矣上，依《治要》改）易为下则莫不容，莫不容故多下，（原刻脱此句莫不二字，依《治要》补）多下之谓太上。君臣之道，臣事事（原刻作有事，依《治要》改。《治要》又有注云：言事其所事）而君无事，（原刻此下有也字，依《治要》删）君逸乐而臣任劳。臣尽智力以善其事，而君无与焉，仰成而巳。故事无不治，（原刻脱故字，依《治要》补）治之正道然也。人君自任，而务为善以先下，（原刻务作独，依《治要》改）则是代下负任蒙劳也，臣反逸矣。故曰：君人者，好为善以先下，则下不敢与君争为善以先君矣，（原刻脱为字，依《治要》补）皆私其所知以自覆掩，（原刻私作称，又脱其字，并依《治要》补正）有过，则臣反责君，逆乱之道也。君之智，未必最贤于众也，以未最贤而欲以善尽被下，（原刻欲下脱以字，依《治要》补）则不赡矣。（原刻则下有下字，依《治要》删）若使君之智最贤，（原刻脱使字，依《治要》补）以一君而尽赡下则劳，劳则有倦，倦则衰，衰则复反于不赡之道也。（原刻于下有人字，依《治要》删。此十字作一句读）是以人君自任而躬事，则臣不事事，是君臣易位也，谓之倒逆，倒逆则乱矣。人君苟任臣而勿自躬，则臣皆事事矣。是君臣之顺，治乱之分，不可不察也。
　　
　　知忠（此篇原刻全脱，依《治要》补）
　　
　　乱世之中，亡国之臣，非独无忠臣也；治国之中，显君之臣，非独能尽忠也。治国之人，忠不偏于其君；乱世之人，道不偏于其臣。然而治乱之世，同世有忠道之人。臣之欲忠者不绝世，而君未得宁其上，无遇比干、子胥之忠，而毁瘁主君于闇墨之中，遂染溺灭名而死。由是观之．忠未足以救乱世，而适足以重非。何以识其然也？曰：父有良子而舜放瞽叟，桀有忠臣而过盈天下。然则孝子不生慈父之家，（原作义，依《意林》引此文改）而忠臣不生圣君之下。故明主之使其臣也，忠不得过职，而职不得过官。是以过修于身，而下不敢以善骄矜。守职之吏，人务其治，而莫敢淫偷其事。官正以敬其业，和顺以事其上，（吏原作史，又于和下复衍吏人至正以凡十五字，今依文义删正）如此则至治已。亡国之君，非一人之罪也；治国之君，非一人之力也。将治乱，在乎贤使任职而不在于忠也。故智盈天下，泽及其君；忠盈天下，害及其国。故桀之所以亡，尧不能以为存。然而尧有不胜之善，而桀有运非之名，则得人与失人也。故廊庙之材，盖非一木之枝也；粹白之裘，（粹原作狐，依《意林》引此文改）盖非一狐之皮也；（《意林》皮作腋，按《御览》七百六十六，又九百九并作皮，与《治要》合）治乱安危，存亡荣辱之施，非一人之力也。（按此六句又见《文选》《卢子谅答魏子悌诗注》、《四子讲德论注》）
　　
　　德立
　　
　　立天子者，不使诸侯疑焉；（原刻脱者字焉字，依《治要》补，下三句并同）立诸侯者，不使大夫疑焉；立正妻者，不使嬖妾疑焉；（原刻嬖妾作群妻，依《治要》改）立嫡子者，不使庶孽疑焉。疑则动，（原刻此下有两动二字，依《治要》删）两则争，杂则相伤，害在有与，不在独也。故臣有两位者国必乱，臣两位而国不乱者，君在也，恃君而不乱矣，失君必乱；（原刻必作则，又脱而字，并依《治要》补正）子有两位者家必乱，子两位而家不乱者，父在也，恃父而不乱矣，失父必乱。（原刻必作则，又脱而字，并依《治要》补正。又《治要》三父字并作亲）臣疑其君，无不危之国；（原刻脱其字之字，又君下有而字，并依《治要》删补，下二字仿此）孽疑其宗，无不危之家。
　　
　　君人
　　
　　君人者，舍法而以身治，则诛赏予夺，从君心出矣。（原刻脱矣字，依《治要》补）然则受赏者虽当，望多无穷；受罚者虽当，望轻无已。君舍法，而以心裁轻重，（原刻脱而字，依《治要》补）则同功殊赏，同罪殊罚矣，怨之所由生也。是以分马者之用策，分田者之用钩，（原刻脱两者字，依《治要》补）非以钩策为过于人智也。（原刻钩策二字倒，又脱也字，并依《治要》补正。《长短经·适变篇》引作：非以钩策为过人之智也）所以去私塞怨也。故曰：大君任法而弗躬，则事断于法矣。（原刻脱矣字，依《治要》补）法之所加，各以其分，蒙其赏罚而无望于君也。（原刻脱两其字及也字，并依《治要》补）是以怨不生而上下和矣。（《长短经·适变篇》引作：则怨不生而上下和也）
　　
　　君臣（此篇原刻全脱，依《治要》补）
　　
　　为人君者不多听，据法倚数以观得失。无法之言，不听于耳；无法之劳，不图于功；（二句又见《文选·长杨赋注》）无劳之亲，不任于官。官不私亲，法不遗爱，上下无事，唯法所在。
　　
　　逸文
　　
　　行海者，坐而至越，有舟也；（《六帖》十一舟下有故字）行陆者，立而至秦，有车也。（句亦见《六帖》十一）秦、越远途也，安坐而至者，械也。（《御览》七百六十八）
　　
　　厝钧石，使禹察锱铢之重，则不识也。悬于权衡，则氂发之不可差，则不待禹之智，中人之知，莫不足以识之矣。（《御览》八百三十，又《意林》节引）
　　
　　谚云：不聪不明，不能为王；不瞽不聋，不能为公。海与山争水，海必得之。（《意林》、《御览》四百九十六）
　　
　　礼从俗，政从上，使从君。国有贵贱之礼，无贤不肖之礼；有长幼之礼，无勇怯之礼；有亲疏之礼，无爱憎之礼也。（《类聚》三十八、《御览》五百二十三）
　　
　　法之功，莫大使私不行；君之功，莫大使民不争。今立法而行私，是私与法争，其乱甚于无法；立君而尊贤，是贤与君争，其乱甚于无君。故有道之国，法立则私议（《书钞》四十三引作私善）不行，君立则贤者不尊。民一于君，事断于法，是国之大道也。（《类聚》五十四、《御览》六百三十八）
　　
　　河之下龙门，（《寰宇记》四十六河下有水字）其流驶如竹箭，驷马追弗能及。（《六帖》六作：追之不及。《寰宇记》亦有之字。）（《御览》四十）
　　
　　有权衡者，不可欺以轻重；有尺寸者，不可差以长短；有法度者，不可巧以诈伪。（《意林》、《御览》四百二十九）
　　
　　有虞之诛，以幪巾当墨，（《书钞》四十四引作：昼跪当黥）以草缨当劓，以菲履当刖，以艾鞸当宫，布衣无领当大辟，此有虞之诛也。斩人肢体，凿其肌肤，谓之刑；画衣冠，异章服，谓之戮。上世用戮而民不犯也，当世用刑而民不从。（《御览》六百四十五）
　　
　　昔者，天子手能衣而宰夫设服，足能行而相者导进，口能言而行人称辞，故无失言失礼也。（《御览》七十六）
　　
　　离朱之明，察秋毫之末于百步之外，下于水尺，而不能见浅深。非目不明也，其势难睹也。（《文选》《演连珠注》、《阳荆州诔注》，《类聚》十七，《御览》三百六十六）
　　
　　尧让许由，舜让善卷，皆辞为天子而退为匹夫。（《类聚》二十一、《御览》四百二十四）
　　
　　折券契，属符节，贤不肖用之。（《御览》四百三十）（《抄本书钞》百四云：折券契节，贤不肖日之物，以此得而不记于信也。按：文有脱误，不可读。）
　　
　　鲁庄公铸大钟，曹刿入见曰：“今国褊小而钟大，君何不图之？”（《初学记》十六、《御览》五百七十五）
　　
　　公输子，巧用材也，不能以檀为瑟。（《御览》五百七十六）
　　
　　孔子曰：“邱少而好学，晚而闻道，以此博矣。”（《御览》六百七）
　　
　　孔子云：有虞氏不赏不罚，夏后氏赏而不罚，殷人罚而不赏，周人赏且罚。罚，禁也；赏，使也。（《御览》六百三十三）
　　
　　燕鼎之重乎千钧，乘于吴舟，则可以济，所托者浮道也。（《御览》七百六十八）
　　
　　君臣之间，犹权衡也。权左轻则右重，右重则左轻。轻重迭相橛，天地之理也。（《御览》八百三十）
　　
　　饮过度者生水，食过度者生贪。（《御览》八百四十九）
　　
　　故治国无其法则乱，守法而不变则衰。有法而行私，谓之不法。以力役法者，百姓也；以死守法者，有司也；以道变法者，君长也。（《类聚》五十四）
　　
　　一兔走街，百人追之，贪人具存，人莫之非者，以兔为未定分也。积兔满市，过而不顾。非不欲兔也，分定之后，虽鄙不争。（《后汉书·袁绍传注》又《意林》及《御览》九百七并节引。按：《吕氏春秋·慎势篇》引《慎子》云：今一兔走，百人逐之，非一兔足为百人分也，由未定。由未定，尧且屈力，而况众人乎？积兔满市，行者不顾，非不欲兔也，分已定矣。分已定，人虽鄙，不争。故治天下及国，，在乎分定而已矣。）
　　
　　匠人知为门，能以门，所以不知门也。故必杜，然后能门。（《淮南·道应训》）
　　
　　劲而害能则乱也，云能而害无能，则乱也。（《荀子·非十二子篇注》）
　　
　　弃道术，舍度量，以求一人之识识天下，谁子之识能足焉？（《荀子·王霸篇注》）
　　
　　多贤不可以多君，无贤不可以无君。（《荀子·解蔽篇注》）
　　
　　匠人成棺，不憎人死，利之所在，忘其丑也。（《意林》，又《御览》五百五十一引作：匠人成棺，而无憎于人，利在人死也。）
　　
　　兽伏就秽。（《文选·西都赋注》）
　　
　　夫德精微而不见，聪明而不发，是故外物不累其内。（《文选》沈休文《游沈道士馆诗注》、《养生论注》）
　　
　　夫道，所以使贤无奈不肖何也，所以使智无奈愚何也，若此，则谓之道胜矣。（《文选·张景阳杂诗注》）
　　
　　道胜则名不彰。（《文选·张景阳杂诗注》）
　　
　　趋事之有司，贱也。（《文选·谢元晖始出尚书省诗注》）
　　
　　臣下闭口，左右结舌。（《文选·谢平原内史表注》）
　　
　　久处无过之地，则世俗听矣。（《文选·吴季重答魏太子笺注》）
　　
　　昔周室之衰也，厉王扰乱天下，诸侯力政，人欲独行以相兼。（《文选·东方朔答客难注》）
　　
　　众之胜寡，必也。（《文选·夏侯常侍诔注》）
　　
　　《诗》，往志也；《书》，往诰也；《春秋》，往事也。（《意林》，又《经义考》引此文下云：至于《易》，则吾心阴阳消息之理备焉。未见所出，当考。）
　　
　　两贵不相事，两贱不相使。（《意林》）
　　
　　家富则疏族聚，家贫则兄弟离，非不相爱，利不足相容也。（《意林》）
　　
　　藏甲之国，必有兵遁。市人可驱而战。安国之兵，不由忿起。（《意林》）
　　
　　苍颉在庖牺之前。（《尚书·序疏》）
　　
　　为毳者，患涂之泥也。（《书·益稷疏》）
　　
　　昼无事者夜不梦。（《云笈七签》三十二）
　　
　　田骈名广。（《庄子·天下篇释文》）
　　
　　桀纣之有天下也，四海之内皆乱，关龙逢、王子比干不与焉。而谓之皆乱，其乱者众也。尧舜之有天下也，四海之内皆治，而丹朱、商均不与焉。而谓之皆治，其治者众也。（《长短经·势运篇注》）
　　
　　君明臣直，国之福也。父慈子孝，夫信妻贞，家之福也。故比干忠而不能存殷，申生孝而不能安晋，是皆有忠臣孝子而国家灭乱者。何也？无明君贤父以听之。（按《战国策》有此文）故孝子不生慈父之家，忠臣不生圣君之下。（二句又见《意林》。据《治要》，在《知忠篇》，其上文与此大异，当考。）（此下逸文并依原刻附入，原刻云载《文献通考》，今检《通考》并无其文，存之以质知者。）
　　
　　王者有易政而无易国，有易君而无易民。汤武非得伯夷之民以治，桀纣非得蹠蹻之民以乱也。民之治乱在于上，国之安危在于政。
　　
　　夏箴曰：小人无兼年之食，遇天饥，妻子非其有也；大夫无兼年之食，遇天饥，臣妾舆马非其有也。戒之哉！（按：《逸周书》有此文）
　　
　　与天下于人，大事也，煦煦者以为惠，而尧舜无德色；取天下于人，大嫌也，洁洁者以为污，而汤武无愧容。惟其义也。
　　
　　日月为天下眼目，人不知德；山川为天下衣食，人不能感。（《御览》三以此四句为任子文，感作谢）有勇不以怒，反与怯均也。（二句又见《御览》四百三十七及四百九十九）
　　
　　小人食于力，君子食于道，（二句又见《意林》及《御览》八百四十九）先王之训也。故常欲耕而食天下之人矣，然一身之耕，分诸天下，不能人得一升粟，其不能饱可知也；欲织而衣天下之人矣，然一身之织，分诸天下，不能人得尺布，其不能暖可知也。故以为不若诵先王之道而求其说，通圣人之言而究其旨，上说王公大人，次匹夫徒步之士。王公大人用吾言，国必治；匹夫徒步之士用吾言，行必修。虽不耕而食饥，不织而衣寒，功贤于耕而食之，织而衣之者也。（按：《墨子》有此文）
　　
　　法非从天下，非从地出，发于人间，合乎人心而已。治水者，茨防决塞，九州四海，（按：《绎史》引此四字作：虽在夷狄）相似如一，学之于水，不学之于禹也。（自治水者以下又见《列子·汤问篇注》，九州四海作虽在夷貊，与《绎史》合。）
　　
　　古之全大体者，望天地，观江海，因山谷。日月所照，四时所行，云布风动。不以智累心，不以私累己。寄治乱于法术，托是非于赏罚，属轻重于权衡。不逆天理，不伤情性，不吹毛而求小疵，不洗垢而察难知，不引绳之外，不推绳之内，不急法之外，不缓法之内。守成理，因自然。祸福生乎道法，而不出乎爱恶。荣辱之责在乎己，而不在乎人。故至安之世，法如朝露，纯朴不欺，心无结怨，口无烦言。故车马不弊于远路，旌旗不乱于大泽，万民不失命于寇戎，豪杰不著名于图书。不录功于盘盂，记年之牒空虚。故曰：利莫长于简，福莫久于安。（按：《韩非子》有此文）
　　
　　鹰，善击也，然日击之，则疲而无全翼矣；骥，善驰也，然日驰之，则蹶而无全蹄矣。
　　
　　能辞万钟之禄于朝陛，不能不拾一金于无人之地；能谨百节之礼于庙宇，不能不弛一容于独居之余。盖人情每狎于所私故也。
　　
　　不肖者不自谓不肖也，而不肖见于行，虽自谓贤，人犹谓之不肖也；愚者不自谓愚也，而愚见于言，虽自谓智，人犹谓之愚。（按：《鬻子》有此文）
　　
　　法者，所以齐天下之动，至公大定之制也。故智者不得越法而肆谋，辩者不得越法而肆议，士不得背法而有名，臣不得背法而有功。我喜可抑，我忿可窒，我法不可离也；骨肉可刑，亲戚可灭，至法不可阙也。
　　
　　善为国者，移谋身之心而谋国，移富国之术而富民，移保子孙之志而保治，移求爵禄之意而求义，则不劳而化理成矣。
　　
　　始吾未生之时，焉知生之为乐也；今吾未死，又焉知死之为不乐也。故生不足以使之，利何足以动之！死不足以禁之，害何足以恐之！明于死生之分，达于利害之变。是以目观玉辂琬象之状，耳听白雪清角之声，不能以乱其神；登千仞之溪，临蝯眩之岸，不足以淆其知。夫如是，身可以杀，生可以无，仁可以成。
　　
　　鸟飞于空，鱼游于渊，非术也。故为鸟为鱼者，亦不自知其能飞能游。苟知之，立心以为之，则必堕必溺。犹人之足驰手捉，耳听目视，当其驰捉听视之际，应机自至，又不待思而施之也。苟须思之而后可施之，则疲矣。是以任自然者久，得其常者济。
　　
　　周成王问鬻子曰：“寡人闻圣人在上位，使民富且寿。若夫富，则可为也；若夫寿，则在天乎？”鬻子对曰：“夫圣王在上位，天下无军兵之事，故诸侯不私相攻，而民不私相斗也，则民得尽一生矣。圣王在上，则君积于德化，而民积于用力，故妇人为其所衣，丈夫为其所食，则民无冻饿，民得二生矣。圣人在上，则君积于仁，吏积于爱，民积于顺，则刑罚废而无夭遏之诛，民则得三生矣。圣王在上，则使人有时，而用之有节，则民无疠疾，民得四生矣。（按：《贾谊新书》有此文）
　　
　　跋
　　
　　《史记》称慎到著十二论。徐广注云：“今《慎子》刘向所定，有四十一篇。”按《汉志》本四十二篇，徐注一，字误也。《通志·艺文略》：“《慎子》旧有十卷四十二篇，今亡九卷三十七篇。”是宋本已与今同。《群书治要》有《慎子》七篇，今所存五篇，具在，用以相校，知今本又经后人删节，非其原书。今以《治要》为主，更据唐宋类书所引，随文补正。其无篇名者，别附于后，虽不能复还旧观，而古人所引，搜罗略备矣。旧本后有逸文，不知何人所辑，内有数条，云出《文献通考》，今检之不可得。且郑渔仲所见，已止五篇，安得《通考》中尚有逸文？寻其文句，盖杂取《鬻子》、《墨子》、《韩非子》、《战国策》诸书。以流传既久，姑过而存之。
　　
　　己亥七月锡之钱熙祚识
　　
　　
　　
　　
　　
　　
