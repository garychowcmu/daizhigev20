《吕氏春秋》

◇ 孟春纪第一
◇ 仲春纪第二
◇ 季春纪第三
◇ 孟夏纪第四
◇ 仲夏纪第五
◇ 季夏纪第六
◇ 孟秋纪第七
◇ 仲秋纪第八
◇ 季秋纪第九
◇ 孟冬纪第十
◇ 仲冬纪第十一
◇ 季冬纪第十二
◇ 有始览第一
◇ 孝行览第二
◇ 慎大览第三
◇ 先识览第四
◇ 审分览第五
◇ 审应览第六
◇ 离俗览第七
◇ 恃君览第八
◇ 开春论第一
◇ 慎行论第二
◇ 贵直论第三
◇ 不苟论第四
◇ 似顺论第五
◇ 士容论第六


《孟春纪第一》
　　 ○孟春 一曰：孟春之月，日在营室，昏参中，旦尾中。其日甲乙，其帝太皞，其神 句芒，其虫鳞，其音角，律中太蔟，其数八，其味酸，其臭膻，其祀户，祭先脾。
　　东风解冻，蛰虫始振，鱼上冰，獭祭鱼，候雁北。天子居青阳左个，乘鸾辂，驾 苍龙，载青旗，衣青衣，服青玉，食麦与羊，其器疏以达。
　　是月也，以立春。先立春三日，太史谒之天子曰：“某日立春，盛德在木。” 天子乃斋。立春之日，天子亲率三公、九卿、诸侯、大夫，以迎春於东郊；还， 乃赏公卿、诸侯、大夫於朝。命相布德和令，行庆施惠，下及兆民。庆赐遂行， 无有不当。乃命太史，守典奉法，司天日月星辰之行，宿离不忒，无失经纪。以 初为常。
　　是月也，天子乃以元日祈谷于上帝。乃择元辰，天子亲载耒耜，措之参于保 介之御间，率三公、九卿、诸侯、大夫，躬耕帝籍田。天子三推，三公五推，卿、 诸侯、大夫九推。反，执爵于太寝，三公、九卿、诸侯、大夫皆御，命曰“劳酒”。
　　是月也，天气下降，地气上腾，天地和同，草木繁动。王布农事，命田舍东 郊，皆修封疆，审端径术。善相丘陵阪险原隰，土地所宜，五谷所殖，以教道民， 以躬亲之。田事既饬，先定准直，农乃不惑。
　　是月也，命乐正入学习舞。乃修祭典，命祀山林川泽，犠牲无用牝，禁止伐 木；无覆巢，无杀孩虫、胎夭、飞鸟，无麛无卵；无聚大众，无置城郭，掩骼霾 髊。
　　是月也，不可以称兵，称兵必有天殃。兵戎不起，不可以从我始。无变天之 道，无绝地之理，无乱人之纪。
　　孟春行夏令，则风雨不时，草木早槁，国乃有恐；行秋令，则民大疫，疾风 暴雨数至，藜莠蓬蒿并兴；行冬令，则水潦为败，霜雪大挚，首种不入。
　　○本生 二曰：始生之者，天也；养成之者，人也。能养天之所生而勿撄之谓天子。
　　天子之动也，以全天为故者也。此官之所自立也。立官者，以全生也。今世之惑 主，多官而反以害生，则失所为立之矣。譬之若修兵者，以备寇也。今修兵而反 以自攻，则亦失所为修之矣。
　　夫水之性清，土者抇之，故不得清。人之性寿，物者抇之，故不得寿。
　　物也者，所以养性也，非所以性养也。今世之人，惑者多以性养物，则不知轻重 也。不知轻重，则重者为轻，轻者为重矣。若此，则每动无不败。以此为君，悖； 以此为臣，乱；以此为子，狂。三者国有一焉，无幸必亡。
　　今有声於此，耳听之必慊，已听之则使人聋，必弗听。有色於此，目视之必 慊，已视之则使人盲，必弗视。有味於此，口食之必慊，已食之则使人瘖，必弗 食。是故圣人之於声色滋味也，利於性则取之，害於性则舍之，此全性之道也。
　　世之贵富者，其於声色滋味也，多惑者。日夜求，幸而得之则遁焉。遁焉，性恶 得不伤？ 万人操弓共射一招，招无不中。万物章章，以害一生，生无不伤；以便一生， 生无不长。故圣人之制万物也，以全其天也。天全，则神和矣，目明矣，耳聪矣， 鼻臭矣，口敏矣，三百六十节皆通利矣。若此人者，不言而信，不谋而当，不虑 而得；精通乎天地，神覆乎宇宙；其於物无不受也，无不裹也，若天地然；上为 天子而不骄，下为匹夫而不惛。此之谓全德之人。贵富而不知道，适足以为患， 不如贫贱。贫贱之致物也难，虽欲过之，奚由？出则以车，入则以辇，务以自佚， 命之曰“招蹶之机”。肥肉厚酒，务以自强，命之曰“烂肠之食”。靡曼皓齿， 郑卫之音，务以自乐，命之曰“伐性之斧”。三患者，贵富之所致也。故古之人 有不肯贵富者矣，由重生故也；非夸以名也，为其实也。则此论之不可不察也。
　　○重己 三曰：倕，至巧也。人不爱倕之指，而爱己之指，有之利故也。人不爱 昆山之玉、江汉之珠，而爱己一苍璧小玑，有之利故也。今吾生之为我有，而利 我亦大矣。论其贵贱，爵为天子，不足以比焉；论其轻重，富有天下，不可以易 之；论其安危，一曙失之，终身不复得。此三者，有道者之所慎也。有慎之而反 害之者，不达乎性命之情也。不达乎性命之情，慎之何益？是师者之爱子也，不 免乎枕之以糠；是聋者之养婴儿也，方雷而窥之于堂；有殊弗知慎者。夫弗知慎 者，是死生存亡可不可未始有别也。未始有别者，其所谓是未尝是，其所谓非未 尝非。是其所谓非，非其所谓是，此之谓大惑。若此人者，天之所祸也。以此治 身，必死必殃；以此治国，必残必亡。夫死殃残亡，非自至也，惑召之也。寿长 至常亦然。故有道者不察所召，而察其召之者，则其至不可禁矣。此论不可不熟。
　　使乌获疾引牛尾，尾绝力勯，而牛不可行，逆也。使五尺竖子引其棬， 而牛恣所以之，顺也。世之人主贵人，无贤不肖，莫不欲长生久视，而日逆其生， 欲之何益？凡生之长也，顺之也；使生不顺者，欲也。故圣人必先适欲。
　　室大则多阴，台高则多阳；多阴则蹶，多阳则痿。此阴阳不适之患也。是故 先王不处大室，不为高台，味不众珍，衣不燀热。燀热则理塞，理塞则气不 达；味众珍则胃充，胃充则中大鞔，中大鞔而气不达。以此长生可得乎？昔先圣 王之为苑囿园池也，足以观望劳形而已矣；其为宫室台榭也，足以辟燥湿而已矣； 其为舆马衣裘也，足以逸身暖骸而已矣；其为饮食酏醴也，足以适味充虚而已矣； 其为声色音乐也，足以安性自娱而已矣。五者，圣王之所以养性也，非好俭而恶 费也，节乎性也。
　　○贵公 四曰：昔先圣王之治天下也，必先公。公则天下平矣。平得於公。尝试观於 上志，有得天下者众矣，其得之以公，其失之必以偏。凡主之立也，生於公。故 《鸿范》曰：“无偏无党，王道荡荡。无偏无颇，遵王之义。无或作好，遵王之 道。无或作恶，遵王之路。” 天下非一人之天下也，天下之天下也。阴阳之和，不长一类；甘露时雨，不 私一物；万民之主，不阿一人。伯禽将行，请所以治鲁。周公曰：“利而勿利也。” 荆人有遗弓者，而不肯索，曰：“荆人遗之，荆人得之，又何索焉？”孔子闻之 曰：“去其‘荆’而可矣。”老聃闻之曰：“去其‘人’而可矣。”故老聃则至 公矣。天地大矣，生而弗子，成而弗有，万物皆被其泽，得其利，而莫知其所由 始。此三皇五帝之德也。
　　管仲有病，桓公往问之，曰：“仲父之病矣。渍甚，国人弗讳，寡人将谁属 国？”管仲对曰：“昔者臣尽力竭智，犹未足以知之也。今病在於朝夕之中，臣 奚能言？”桓公曰：“此大事也，愿仲父之教寡人也。”管仲敬诺，曰：“公谁 欲相？”公曰：“鲍叔牙可乎？”管仲对曰：“不可。夷吾善鲍叔牙。鲍叔牙之 为人也，清廉洁直；视不己若者，不比於人；一闻人之过，终身不忘。”“勿已， 则隰朋其可乎？”“隰朋之为人也，上志而下求，丑不若黄帝，而哀不己若者。
　　其於国也，有不闻也；其於物也，有不知也；其於人也，有不见也。勿已乎，则 隰朋可也。”夫相，大官也。处大官者，不欲小察，不欲小智，故曰：大匠不斫， 大庖不豆，大勇不斗，大兵不寇。桓公行公去私恶，用管子而为五伯长；行私阿 所爱，用竖刀而虫出於户。
　　人之少也愚，其长也智。故智而用私，不若愚而用公。日醉而饰服，私利而 立公，贪戾而求王，舜弗能为。
　　○去私 五曰：天无私覆也，地无私载也，日月无私烛也，四时无私行也。行其德而 万物得遂长焉。
　　黄帝言曰：“声禁重，色禁重，衣禁重，香禁重，味禁重，室禁重。” 尧有子十人，不与其子而授舜；舜有子九人，不与其子而授禹：至公也。
　　晋平公问於祁黄羊曰：“南阳无令，其谁可而为之？”祁黄羊对曰：“解狐 可。”平公曰：“解狐非子之雠邪？”对曰：“君问可，非问臣之雠也。”平公 曰：“善。”遂用之。国人称善焉。居有间，平公又问祁黄羊曰：“国无尉，其 谁可而为之？”对曰：“午可。”平公曰：“午非子之子邪？”对曰：“君问可， 非问臣之子也。”平公曰：“善。”又遂用之。国人称善焉。孔子闻之曰：“善 哉！祁黄羊之论也，外举不避雠，内举不避子。祁黄羊可谓公矣。
　　墨者有钜子腹<黄享>，居秦，其子杀人，秦惠王曰：“先生之年长矣，非有 它子也，寡人已令吏弗诛矣，先生之以此听寡人也。”腹<黄享>对曰：“墨者之 法曰：‘杀人者死，伤人者刑。’此所以禁杀伤人也。夫禁杀伤人者，天下之大 义也。王虽为之赐，而令吏弗诛，腹<黄享>不可不行墨者之法。”不许惠王，而 遂杀之。子，人之所私也。忍所私以行大义，钜子可谓公矣。
　　庖人调和而弗敢食，故可以为庖。若使庖人调和而食之，则不可以为庖矣。
　　王伯之君亦然。诛暴而不私，以封天下之贤者，故可以为王伯。若使王伯之君诛 暴而私之，则亦不可以为王伯矣。
　　

《仲春纪第二》
　　 ○仲春 一曰：仲春之月，日在奎，昏弧中，旦建星中。其日甲乙，其帝太皞，其神 包芒，其虫鳞，其音角，律中夹钟，其数八，其味酸，其臭膻，其祀户，祭先脾。
　　始雨水，桃李华，苍庚鸣，鹰化为鸠。天子居青阳太庙，乘鸾辂，驾苍龙，载青 旗，衣青衣，服青玉，食麦与羊，其器疏以达。
　　是月也，安萌牙，养幼少，存诸孤；择元日，命人社；命有司，省囹圄，去 桎梏，无肆掠，止狱讼。
　　是月也，玄鸟至，至之日，以太牢祀于高衤某。天子亲往，后妃率九嫔御， 乃礼天子所御，带以弓韣，授以弓矢，于高衤某之前。
　　是月也，日夜分，雷乃发声，始电。蛰虫咸动，开户始出，先雷三日，奋铎 以令于兆民曰：“雷且发声，有不戒其容止者，生子不备，必有凶灾。”日夜分， 则同度量，钧衡石，角斗桶，正权概。
　　是月也，耕者少舍，乃修阖扇。寝庙必备。无作大事，以妨农功。
　　是月也，无竭川泽，无漉陂池，无焚山林。天子乃献羔开冰，先荐寝庙。上 丁，命乐正入舞舍采，天子乃率三公、九卿、诸侯，亲往视之。中丁，又命乐正 入学习乐。
　　是月也，祀不用犠牲，用圭璧，更皮币。
　　仲春行秋令，则其国大水，寒气总至，寇戎来征；行冬令，则阳气不胜，麦 乃不熟，民多相掠；行夏令，则国乃大旱，暖气早来，虫螟为害。
　　○贵生 二曰：圣人深虑天下，莫贵於生。夫耳目鼻口，生之役也。耳虽欲声，目虽 欲色，鼻虽欲芬香，口虽欲滋味，害於生则止。在四官者不欲，利於生者则弗为。
　　由此观之，耳目鼻口不得擅行，必有所制。譬之若官职，不得擅为，必有所制。
　　此贵生之术也。
　　尧以天下让於子州支父，子州支父对曰：“以我为天子犹可也。虽然，我适 有幽忧之病，方将治之，未暇在天下也。”天下，重物也，而不以害其生，又况 於他物乎？惟不以天下害其生者也，可以托天下。
　　越人三世杀其君，王子搜患之，逃乎丹穴。越国无君，求王子搜而不得，从 之丹穴。王子搜不肯出。越人薰之以艾，乘之以王舆。王子搜援绥登车，仰天而 呼曰：“君乎！独不可以舍我乎？”王子搜非恶为君也，恶为君之患也。若王子 搜者，可谓不以国伤其生矣。此固越人之所欲得而为君也。
　　鲁君闻颜阖得道之人也，使人以币先焉。颜阖守闾，鹿布之衣，而自饭牛。
　　鲁君之使者至，颜阖自对之。使者曰：“此颜阖之家邪？”颜阖对曰：“此阖之 家也。”使者致币，颜阖对曰：“恐听缪而遗使者罪，不若审之。”使者还反审 之，复来求之，则不得已。故若颜阖者，非恶富贵也，由重生恶之也。世之人主 多以富贵骄得道之人，其不相知，岂不悲哉？ 故曰：道之真，以持身；其绪馀，以为国家；其土苴，以治天下。由此观之， 帝王之功，圣人之馀事也，非所以完身养生之道也。今世俗之君子，危身弃生以 徇物，彼且奚以此之也？彼且奚以此为也？ 凡圣人之动作也，必察其所以之与其所以为。今有人於此，以随侯之珠弹千 仞之雀，世必笑之。是何也？所用重，所要轻也。夫生，岂特随侯珠之重也哉！ 子华子曰：“全生为上，亏生次之，死次之，迫生为下。”故所谓尊生者， 全生之谓；所谓全生者，六欲皆得其宜也。所谓亏生者，六欲分得其宜也。亏生 则於其尊之者薄矣。其亏弥甚者也，其尊弥薄。所谓死者，无有所以知，复其未 生也。所谓迫生者，六欲莫得其宜也，皆获其所甚恶者。服是也，辱是也。辱莫 大於不义，故不义，迫生也。而迫生非独不义也，故曰迫生不若死。奚以知其然 也？耳闻所恶，不若无闻；目见所恶，不若无见。故雷则掩耳，电则掩目，此其 比也。凡六欲者，皆知其所甚恶，而必不得免，不若无有所以知。无有所以知者， 死之谓也，故迫生不若死。嗜肉者，非腐鼠之谓也；嗜酒者，非败酒之谓也；尊 生者，非迫生之谓也。
　　○情欲 三曰：天生人而使有贪有欲。欲有情，情有节。圣人修节以止欲，故不过行 其情也。故耳之欲五声，目之欲五色，口之欲五味，情也。此三者，贵贱、愚智、 贤不肖欲之若一，虽神农、黄帝，其与桀、纣同。圣人之所以异者，得其情也。
　　由贵生动，则得其情矣；不由贵生动，则失其情矣。此二者，死生存亡之本也。
　　俗主亏情，故每动为亡败。耳不可赡，目不可厌，口不可满；身尽府种，筋 骨沈滞，血脉壅塞，九窍寥寥，曲失其宜，虽有彭祖，犹不能为也。其於物也， 不可得之为欲，不可足之为求，大失生本；民人怨谤，又树大雠；意气易动，跷 然不固；矜势好智，胸中欺诈；德义之缓，邪利之急。身以困穷，虽后悔之，尚 将奚及？巧佞之近，端直之远，国家大危，悔前之过，犹不可反。闻言而惊，不 得所由。百病怒起，乱难时至。以此君人，为身大忧。耳不乐声，目不乐色，口 不甘味，与死无择。
　　古人得道者，生以寿长，声色滋味能久乐之，奚故？论早定也。论早定则知 早啬，知早啬则精不竭。秋早寒则冬必暖矣，春多雨则夏必旱矣。天地不能两， 而况於人类乎？人之与天地也同。万物之形虽异，其情一体也。故古之治身与天 下者，必法天地也。尊，酌者众则速尽。万物之酌大贵之生者众矣。故大贵之生 常速尽。非徒万物酌之也，又损其生以资天下之人，而终不自知。功虽成乎外， 而生亏乎内。耳不可以听，目不可以视，口不可以食，胸中大扰，妄言想见，临 死之上，颠倒惊惧，不知所为。用心如此，岂不悲哉？ 世人之事君者，皆以孙叔敖之遇荆庄王为幸。自有道者论之则不然，此荆国 之幸。荆庄王好周游田猎，驰骋弋射，欢乐无遗，尽傅其境内之劳与诸侯之忧於 孙叔敖。孙叔敖日夜不息，不得以便生为故，故使庄王功迹著乎竹帛，传乎后世。
　　○当染 四曰：墨子见染素丝者而叹曰：“染於苍则苍，染於黄则黄，所以入者变， 其色亦变，五入而以为五色矣。”故染不可不慎也。
　　非独染丝然也，国亦有染。舜染於许由、伯阳，禹染於皋陶、伯益，汤染於 伊尹、仲虺，武王染於太公望、周公旦。此四王者，所染当，故王天下，立为天 子，功名蔽天地。举天下之仁义显人，必称此四王者。夏桀染於干辛、岐踵戎， 殷纣染於崇侯、恶来，周厉王染於虢公长父、荣夷终，幽王染於虢公鼓、祭公敦。
　　此四王者，所染不当，故国残身死，为天下僇。举天下之不义辱人，必称此四王 者。齐桓公染於管仲、鲍叔，晋文公染於咎犯、郄偃，荆庄王染於孙叔敖、沈尹 蒸，吴王阖庐染於伍员、文之仪，越王句践染於范蠡、大夫种。此五君者，所染 当，故霸诸侯，功名传於后世。范吉射染於张柳朔、王生，中行寅染於黄籍秦、 高强，吴王夫差染於王孙雄、太宰嚭，智伯瑶染於智国、张武，中山尚染於魏义、 椻长，宋康王染於唐鞅、田不禋。此六君者，所染不当，故国皆残亡，身或死 辱，宗庙不血食，绝其后类，君臣离散，民人流亡。举天下之贪暴可羞人，必称 此六君者。凡为君，非为君而因荣也，非为君而因安也，以为行理也。行理生於 当染。故古之善为君者，劳於论人而佚於官事，得其经也。不能为君者，伤形费 神，愁心劳耳目，国愈危，身愈辱，不知要故也。不知要故，则所染不当；所染 不当，理奚由至？六君者是已。六君者，非不重其国、爱其身也，所染不当也。
　　存亡故不独是也，帝王亦然。
　　非独国有染也。孔子学於老聃、孟苏、夔靖叔。鲁惠公使宰让请郊庙之礼於 天子，桓王使史角往，惠公止之。其后在於鲁，墨子学焉。此二士者，无爵位以 显人，无赏禄以利人。举天下之显荣者，必称此二士也。皆死久矣，从属弥众， 弟子弥丰，充满天下。王公大人从而显之；有爱子弟者，随而学焉，无时乏绝。
　　子贡、子夏、曾子学於孔子，田子方学於子贡，段干木学於子夏，吴起学於曾子； 禽滑{殹康}学於墨子，许犯学於禽滑{殹康}，田系学於许犯。孔墨之后学显荣於 天下者众矣，不可胜数，皆所染者得当也。
　　○功名 五曰：由其道，功名之不可得逃，犹表之与影，若呼之与响。善钓者，出鱼 乎十仞之下，饵香也；善弋者，下鸟乎百仞之上，弓良也；善为君者，蛮夷反舌 殊俗异习皆服之，德厚也。水泉深则鱼鳖归之，树木盛则飞鸟归之，庶草茂则禽 兽归之，人主贤则豪杰归之。故圣王不务归之者，而务其所以归。
　　强令之笑不乐；强令之哭不悲；强令之为道也，可以成小，而不可以成大。
　　缶醯黄，蚋聚之，有酸；徒水则必不可。以狸致鼠，以冰致蝇，虽工，不能。
　　以茹鱼去蝇，蝇愈至，不可禁，以致之之道去之也。桀、纣以去之之道致之也， 罚虽重，刑虽严，何益？ 大寒既至，民暖是利；大热在上，民清是走。是故民无常处，见利之聚，无 之去。欲为天子，民之所走，不可不察。今之世，至寒矣，至热矣，而民无走者， 取则行钧也。欲为天子，所以示民，不可不异也。行不异乱，虽信令，民犹无走。
　　民无走，则王者废矣，暴君幸矣，民绝望矣。故当今之世，有仁人在焉，不可而 不此务；有贤主，不可而不此事。
　　贤不肖不可以不相分，若命之不可易，若美恶之不可移。桀、纣贵为天子， 富有天下，能尽害天下之民，而不能得贤名之。关龙逢、王子比干能以要领之死 争其上之过，而不能与之贤名。名固不可以相分，必由其理。
　　

《季春纪第三》
　　 ○季春 一曰：季春之月，日在胃，昏七星中，旦牵牛中，其日甲乙，其帝太皞，其 神句芒，其虫鳞，其音角，律中姑洗，其数八，其味酸，其臭膻，其祀户，祭先 脾。桐始华，田鼠化为鴽，虹始见，萍始生。天子居青阳右个，乘鸾辂，驾苍龙， 载青旗，衣青衣，服青玉，食麦与羊，其器疏以达。
　　是月也，天子乃荐鞠衣于先帝，命舟牧覆舟，五覆五反，乃告舟备具于天子 焉。天子焉始乘舟。荐鲔于寝庙，乃为麦祈实。
　　是月也，生气方盛，阳气发泄，生者毕出，萌者尽达，不可以内。天子布德 行惠，命有司发仓窌，赐贫穷，振乏绝，开府库，出币帛，周天下，勉诸侯，聘 名士，礼贤者。
　　是月也，命司空曰：“时雨将降，下水上腾，循行国邑，周视原野，修利堤 防，导达沟渎，开通道路，无有障塞；田猎罼弋，罝罘罗网，喂兽之药，无出九 门。” 是月也，命野虞无伐桑柘。鸣鸠拂其羽，戴任降于桑，具栚曲{豦}筐。
　　后妃斋戒，亲东乡躬桑。禁妇女无观，省妇使，劝蚕事。蚕事既登，分茧称丝效 功，以共郊庙之服，无有敢堕。
　　是月也，命工师令百工审五库之量，金铁、皮革筋、角齿、羽箭干、脂胶丹 漆，无或不良。百工咸理，监工日号，无悖於时，无或作为淫巧，以荡上心。
　　是月之末，择吉日，大合乐，天子乃率三公、九卿、诸侯、大夫，亲往视之。
　　是月也，乃合累牛、腾马、游牝于牧。犠牲驹犊，举书其数。国人傩，九门 磔禳，以毕春气。
　　行之是令，而甘雨至三旬。季春行冬令，则寒气时发，草木皆肃，国有大恐； 行夏令，则民多疾疫，时雨不降，山陵不收；行秋令，则天多沈阴，淫雨早降， 兵革并起。
　　○尽数 二曰：天生阴阳、寒暑、燥湿、四时之化、万物之变，莫不为利，莫不为害。
　　圣人察阴阳之宜，辨万物之利以便生，故精神安乎形，而年寿得长焉。长也者， 非短而续之也，毕其数也。毕数之务，在乎去害。何谓去害？大甘、大酸、大苦、 大辛、大咸，五者充形则生害矣。大喜、大怒、大忧、大恐、大哀，五者接神则 生害矣。大寒、大热、大燥、大湿、大风、大霖、大雾，七者动精则生害矣。故 凡养生，莫若知本，知本则疾无由至矣。
　　精气之集也，必有入也。集於羽鸟，与为飞扬；集於走兽，与为流行；集於 珠玉，与为精朗；集於树木，与为茂长；集於圣人，与为敻明。精气之来也，因 轻而扬之，因走而行之，因美而良之，因长而养之，因智而明之。
　　流水不腐，户枢不蝼，动也。形气亦然。形不动则精不流，精不流则气郁。
　　郁处头则为肿、为风，处耳则为挶、为聋，处目则为<目蔑>、为盲，处鼻则为鼽、 为窒，处腹则为张、为疛，处足则为痿、为蹶。
　　轻水所，多秃与癭人；重水所，多尰与躄人；甘水所，多好与美人；辛水所； 多疽与痤人；苦水所；多尫与伛人。
　　凡食无强厚，味无以烈味重酒，是以谓之疾首。食能以时，身必无灾。凡食 之道，无饥无饱，是之谓五藏之葆。口必甘味，和精端容，将之以神气，百节虞 欢，咸进受气。饮必小咽，端直无戾。
　　今世上卜筮祷祠，故疾病愈来。譬之若射者，射而不中，反修于招，何益於 中？夫以汤止沸，沸愈不止，去其火则止矣。故巫医毒药，逐除治之，故古之人 贱之也，为其末也。
　　○先己 三曰：汤问於伊尹曰：“欲取天下，若何？”伊尹对曰：“欲取天下，天下 不可取；可取，身将先取。”凡事之本，必先治身，啬其大宝。用其新，弃其陈， 腠理遂通。精气日新，邪气尽去，及其天年。此之谓真人。
　　昔者，先圣王成其身而天下成，治其身而天下治。故善响者不於响於声，善 影者不於影於形，为天下者不於天下於身。《诗》曰：“淑人君子，其仪不忒。
　　其仪不忒，正是四国。”言正诸身也。故反其道而身善矣；行义则人善矣；乐备 君道而百官已治矣，万民已利矣。三者之成也，在於无为。无为之道曰胜天，义 曰利身，君曰勿身。勿身督听，利身平静，胜天顺性。顺性则聪明寿长，平静则 业进乐乡，督听则奸塞不皇。故上失其道，则边侵於敌；内失其行，名声堕於外。
　　是故百仞之松，本伤於下而末槁於上；商、周之国，谋失於胸，令困於彼。故心 得而听得，听得而事得，事得而功名得。五帝先道而后德，故德莫盛焉；三王先 教而后杀，故事莫功焉；五伯先事而后兵，故兵莫强焉。当今之世，巧谋并行， 诈术递用，攻战不休，亡国辱主愈众，所事者末也。
　　夏后相与有扈战於甘泽而不胜。六卿请复之，夏后相曰：“不可。吾地不浅， 吾民不寡，战而不胜，是吾德薄而教不善也。”於是乎处不重席，食不贰味，琴 瑟不张，锺鼓不修，子女不饬，亲亲长长，尊贤使能。期年而有扈氏服。故欲胜 人者，必先自胜；欲论人者，必先自论；欲知人者，必先自知。
　　《诗》曰：“执辔如组。”孔子曰：“审此言也，可以为天下。”子贡曰： “何其躁也！”孔子曰：“非谓其躁也，谓其为之於此，而成文於彼也。”圣人 组修其身而成文於天下矣。故子华子曰：“丘陵成而穴者安矣，大水深渊成而鱼 鳖安矣，松柏成而途之人已荫矣。” 孔子见鲁哀公，哀公曰：“有语寡人曰：‘为国家者，为之堂上而已矣。’ 寡人以为迂言也。”孔子曰：“此非迂言也。丘闻之，得之於身者得之人，失之 於身者失之人。不出於门户而天下治者，其唯知反於己身者乎！” ○论人 四曰：主道约，君守近。太上反诸己，其次求诸人。其索之弥远者，其推之 弥疏；其求之弥强者，失之弥远。
　　何谓反诸己也？适耳目，节嗜欲，释智谋，去巧故，而游意乎无穷之次，事 心乎自然之途。若此则无以害其天矣。无以害其天则知精，知精则知神，知神之 谓得一。凡彼万形，得一后成。故知一，则应物变化，阔大渊深，不可测也；德 行昭美，比於日月，不可息也，豪士时之，远方来宾，不可塞也；意气宣通，无 所束缚，不可收也。故知知一，则复归於朴，嗜欲易足，取养节薄，不可得也； 离世自乐，中情洁白，不可量也；威不能惧，严不能恐，不可服也。故知知一， 则可动作当务，与时周旋，不可极也；举错以数，取与遵理，不可惑也；言无遗 者，集肌肤，不可革也。谗人困穷，贤者遂兴，不可匿也。故知知一，则若天地 然，则何事之不胜？何物之不应？譬之若御者，反诸己，则车轻马利，致远复食 而不倦。昔上世之亡主，以罪为在人，故日杀戮而不止，以至於亡而不悟。三代 之兴王，以罪为在己，故日功而不衰，以至於王。
　　何谓求诸人？人同类而智殊，贤不肖异，皆巧言辩辞以自防御，此不肖主之 所以乱也。凡论人，通则观其所礼，贵则观其所进，富则观其所养，听则观其所 行，止则观其所好，习则观其所言，穷则观其所不受，贱则观其所不为。喜之以 验其守，乐之以验其僻，怒之以验其节，惧之以验其特，哀之以验其人，苦之以 验其志。八观六验，此贤主之所以论人也。论人者，又必以六戚四隐。何谓六戚？ 父、母、兄、弟、妻、子。何为四隐？交友、故旧、邑里、门郭。内则用六戚四 隐，外则用八观六验，人之情伪、贪鄙、美恶无所失矣。譬之若逃雨污，无之而 非是。此圣王之所以知人也。
　　○圜道 五曰：天道圜，地道方。圣王法之，所以立上下。何以说天道之圜也？精气 一上一下，圜周复杂，无所稽留，故曰天道圜。何以说地道之方也？万物殊类殊 形，皆有分职，不能相为，故曰地道方。主执圜，臣处方，方圜不易，其国乃昌。
　　日夜一周，圜道也。月躔二十八宿，轸与角属，圜道也。精行四时，一上一 下，各与遇，圜道也。物动则萌，萌而生，生而长，长而大，大而成，成乃衰， 衰乃杀，杀乃藏，圜道也。云气西行，云云然，冬夏不辍；水泉东流，日夜不休。
　　上不竭，下不满，小为大，重为轻，圜道也。黄帝曰：“帝无常处也，有处者乃 无处也。”以言不刑蹇，圜道也。人之窍九，一有所居则八虚，八虚甚久则身毙。
　　故唯而听，唯止；听而视，听止：以言说一。一不欲留，留运为败，圜道也。一 也齐至贵，莫知其原，莫知其端，莫知其始，莫知其终，而万物以为宗。圣王法 之，以令其性，以定其正，以出号令。令出於主口，官职受而行之，日夜不休， 宣通下究，瀸於民心，遂於四方，还周复归，至於主所，圜道也。令圜，则可 不可，善不善，无所壅矣。无所壅者，主道通也。故令者，人主之所以为命也， 贤不肖、安危之所定也。人之有形体四枝，其能使之也，为其感而必知也。感而 不知，则形体四枝不使矣。人臣亦然。号令不感，则不得而使矣。有之而不使， 不若无有。主也者，使非有者也，舜、禹、汤、武皆然。
　　先王之立高官也，必使之方，方则分定，分定则下不相隐。尧舜，贤主也， 皆以贤者为后，不肯与其子孙，犹若立官必使之方。今世之人主，皆欲世勿失矣， 而与其子孙，立官不能使之方，以私欲乱之也，何哉？其所欲者之远，而所知者 之近也。今五音之无不应也，其分审也。宫、徵、商、羽、角，各处其处，音皆 调均，不可以相违，此所以不受也。贤主之立官有似於此。百官各处其职、治其 事以待主，主无不安矣；以此治国，国无不利矣；以此备患，患无由至矣。
　　

《孟夏纪第四》
　　 ○孟夏 一曰：孟夏之月，日在毕，昏翼中，旦婺女中。其日丙丁，其帝炎帝，其神 祝融，其虫羽，其音徵，律中仲吕，其数七，其性礼，其事视，其味苦，其臭焦， 其祀灶，祭先肺。蝼蝈鸣，丘蚓出，王菩生，苦菜秀。天子居明堂左个，乘朱辂， 驾赤骝，载赤旗，衣赤衣，服赤玉，食菽与鸡，其器高以觕。
　　是月也，以立夏。先立夏三日，太史谒之天子曰：“某日立夏，盛德在火。” 天子乃斋。立夏之日，天子亲率三公九卿大夫，以迎夏於南郊。还，乃行赏，封 侯、庆赐，无不欣说。乃命乐师习合礼乐。命太尉赞杰俊，遂贤良，举长大；行 爵出禄。必当其位。
　　是月也，继长增高，无有坏隳。无起土功，无发大众，无伐大树。
　　是月也，天子始絺。命野虞出行田原，劳农劝民，无或失时；命司徒循行县 鄙，命农勉作，无伏于都。
　　是月也，驱兽无害五谷，无大田猎，农乃升麦。天子乃以彘尝麦，先荐寝庙。
　　是月也，聚蓄百药，糜草死，麦秋至。断薄刑，决小罪，出轻系。蚕事既毕， 后妃献茧，乃收茧税，以桑为均，贵贱少长如一，以给郊庙之祭服。
　　是月也，天子饮酎，用礼乐。
　　行之是令，而甘雨至三旬。孟夏行秋令，则苦雨数来，五谷不滋，四鄙入保； 行冬令，则草木早枯，后乃大水，败其城郭；行春令，则虫蝗为败，暴风来格， 秀草不实。
　　○劝学 二曰：先王之教，莫荣於孝，莫显於忠。忠孝，人君人亲之所甚欲也；显荣， 人子人臣之所甚愿也。然而人君人亲不得其所欲，人子人臣不得其所愿，此生於 不知理义。不知理义，生於不学。学者师达而有材，吾未知其不为圣人。圣人之 所在，则天下理焉。在右则右重，在左则左重，是故古之圣王未有不尊师者也。
　　尊师则不论其贵贱贫富矣。若此则名号显矣，德行彰矣。故师之教也，不争轻重 尊卑贫富，而争於道。其人苟可，其事无不可。所求尽得，所欲尽成，此生於得 圣人。圣人生於疾学。不疾学而能为魁士名人者，未之尝有也。疾学在於尊师。
　　师尊则言信矣，道论矣。故往教者不化，召师者不化；自卑者不听，卑师者不听。
　　师操不化不听之术，而以强教之，欲道之行、身之尊也，不亦远乎？学者处不化 不听之势，而以自行，欲名之显、身之安也，是怀腐而欲香也，是入水而恶濡也。
　　凡说者，兑之也，非说之也。今世之说者，多弗能兑，而反说之。夫弗能兑 而反说，是拯溺而硾之以石也，是救病而饮之以堇也。使世益乱、不肖主重惑者， 从此生矣。故为师之务，在於胜理，在於行义。理胜义立则位尊矣，王公大人弗 敢骄也，上至於天子，朝之而不惭。凡遇合也，合不可必。遗理释义，以要不可 必，而欲人之尊之也，不亦难乎？故师必胜理行义然后尊。
　　曾子曰：“君子行於道路，其有父者可知也，其有师者可知也。夫无父而无 师者，馀若夫何哉！”此言事师之犹事父也。曾点使曾参，过期而不至，人皆见 曾点曰：“无乃畏邪？”曾点曰：“彼虽畏，我存，夫安敢畏？”孔子畏於匡， 颜渊后，孔子曰：“吾以汝为死矣。”颜渊曰：“子在，回何敢死？”颜回之於 孔子也，犹曾参之事父也。古之贤者与，其尊师若此，故师尽智竭道以教。
　　○尊师 三曰：神农师悉诸，黄帝师大挠，帝颛顼师伯夷父，帝喾师伯招，帝尧师子 州支父，帝舜师许由，禹师大成贽，汤师小臣，文王、武王师吕望、周公旦，齐 桓公师管夷吾，晋文公师咎犯、随会，秦穆公师百里奚、公孙枝，楚庄王师孙叔 敖、沈尹巫，吴王阖闾师伍子胥、文之仪，越王句践师范蠡、大夫种。此十圣人、 六贤者未有不尊师者也。今尊不至於帝，智不至於圣，而欲无尊师，奚由至哉？ 此五帝之所以绝，三代之所以灭。
　　且天生人也，而使其耳可以闻，不学，其闻不若聋；使其目可以见，不学， 其见不若盲；使其口可以言，不学，其言不若爽；使其心可以知，不学，其知不 若狂。故凡学，非能益也，达天性也。能全天之所生而勿败之，是谓善学。子张， 鲁之鄙家也；颜涿聚，梁父之大盗也；学於孔子。段干木，晋国之大驵也，学於 子夏。高何、县子石，齐国之暴者也，指於乡曲，学於子墨子。索卢参，东方之 钜狡也，学於禽滑黎。此六人者，刑戮死辱之人也。今非徒免於刑戮死辱也，由 此为天下名士显人，以终其寿，王公大人从而礼之，此得之於学也。
　　凡学，必务进业，心则无营。疾讽诵，谨司闻，观欢愉，问书意，顺耳目， 不逆志，退思虑，求所谓，时辨说，以论道，不苟辨，必中法，得之无矜，失之 无惭，必反其本。
　　生则谨养，谨养之道，养心为贵；死则敬祭，敬祭之术，时节为务。此所以 尊师也。治唐圃，疾灌浸，务种树；织葩屦，结罝网，捆蒲苇；之田野，力耕耘， 事五谷；如山林，入川泽，取鱼鳖，求鸟兽。此所以尊师也。视舆马，慎驾御； 适衣服，务轻暖；临饮食，必蠲洁；善调和，务甘肥；必恭敬，和颜色，审辞令； 疾趋翔，必严肃。此所以尊师也。
　　君子之学也，说义必称师以论道，听从必尽力以光明。听从不尽力，命之曰 背；说义不称师，命之曰叛。背叛之人，贤主弗内之於朝，君子不与交友。故教 也者，义之大者也；学也者，知之盛者也。义之大者，莫大於利人，利人莫大於 教；知之盛者，莫大於成身，成身莫大於学。身成则为人子弗使而孝矣，为人臣 弗令而忠矣，为人君弗强而平矣，有大势可以为天下正矣。故子贡问孔子曰： “后世将何以称夫子？”孔子曰：“吾何足以称哉？勿已者，则好学而不厌，好 教而不倦，其惟此邪！”天子入太学祭先圣，则齿尝为师者弗臣，所以见敬学与 尊师也。
　　○诬徒 四曰：达师之教也，使弟子安焉、乐焉、休焉、游焉、肃焉、严焉。此六者 得於学，则邪辟之道塞矣，理义之术胜矣；此六者不得於学，则君不能令於臣， 父不能令於子，师不能令於徒。人之情，不能乐其所不安，不能得於其所不乐。
　　为之而乐矣，奚待贤者？虽不肖者犹若劝之。为之而苦矣，奚待不肖者？虽贤者 犹不能久。反诸人情，则得所以劝学矣。子华子曰：“王者乐其所以王，亡者亦 乐其所以亡，故烹兽不足以尽兽，嗜其脯则几矣。”然则王者有嗜乎理义也，亡 者亦有嗜乎暴慢也。所嗜不同，故其祸福亦不同。
　　不能教者：志气不和，取舍数变，固无恒心，若晏阴喜怒无处；言谈日易， 以恣自行；失之在己，不肯自非，愎过自用，不可证移；见权亲势及有富厚者， 不论其材，不察其行，驱而教之，阿而谄之，若恐弗及；弟子居处修洁，身状出 伦，闻识疏达，就学敏疾，本业几终者，则从而抑之，难而悬之，妒而恶之；弟 子去则冀终，居则不安，归则愧於父母兄弟，出则惭於知友邑里，此学者之所悲 也，此师徒相与异心也。人之情，恶异於己者，此师徒相与造怨尤也。人之情， 不能亲其所怨，不能誉其所恶，学业之败也，道术之废也，从此生矣。善教者则 不然。视徒如己，反己以教，则得教之情矣。所加於人，必可行於己，若此则师 徒同体。人之情，爱同於己者，誉同於己者，助同於己者，学业之章明也，道术 之大行也，从此生矣。
　　不能学者，从师苦而欲学之功也，从师浅而欲学之深也。草木、鸡狗、牛马， 不可谯诟遇之，谯诟遇之，则亦谯诟报人，又况乎达师与道术之言乎？故不能学 者：遇师则不中，用心则不专，好之则不深，就业则不疾，辩论则不审，教人则 不精；於师愠，怀於俗，羁神於世，矜势好尤，故湛於巧智，昏於小利，惑於嗜 欲；问事则前后相悖，以章则有异心，以简则有相反；离则不能合，合则弗能离， 事至则不能受。此不能学者之患也。
　　○用众 五曰：善学者，若齐王之食鸡也，必食其跖数千而后足；虽不足，犹若有跖。
　　物固莫不有长，莫不有短。人亦然。故善学者，假人之长以补其短。故假人 者遂有天下。
　　无丑不能，无恶不知。丑不能，恶不知，病矣。不丑不能，不恶不知，尚矣。
　　虽桀、纣犹有可畏可取者，而况於贤者乎？ 故学士曰：“辩议不可不为。”辩议而苟可为，是教也。教，大议也。辩议 而不可为，是被褐而出，衣锦而入。
　　戎人生乎戎、长乎戎而戎言，不知其所受之，；楚人生乎楚、长乎楚而楚言， 不知其所受之。今使楚人长乎戎，戎人长乎楚，则楚人戎言，戎人楚言矣。由是 观之，吾未知亡国之主不可以为贤主也，其所生长者不可耳。故所生长不可不察 也。
　　天下无粹白之狐，而有粹白之裘，取之众白也。夫取於众，此三皇五帝之所 以大立功名也。凡君之所以立，出乎众也。立已定而舍其众，是得其末而失其本。
　　得其末而失其本，不闻安居。故以众勇无畏乎孟贲矣，以众力无畏乎乌获矣，以 众视无畏乎离娄矣，以众知无畏乎尧、舜矣。夫以众者，此君人之大宝也。田骈 谓齐王曰：“孟贲庶乎患术，而边境弗患。楚、魏之王辞言不说，而境内已修备 矣，兵士已修用矣，得之众也。” 


《仲夏纪第五》
　　 ○仲夏 一曰：仲夏之月，日在东井，昏亢中，旦危中。其日丙丁，其帝炎帝，其神 祝融，其虫羽，其音徵，律中蕤宾，其数七，其味苦，其臭焦，其祀灶，祭先肺。
　　小暑至，螳螂生，鸡始鸣，反舌无声。天子居明堂太庙，乘朱辂、驾赤骝，载赤 旗，衣朱衣，服赤玉，食菽与鸡，其器高以觕，养壮狡。
　　是月也，命乐师修鞀鞞鼓，均琴瑟管箫，执干戚戈羽，调竽笙埙篪，饬锺 磬柷敔。命有司为民祈祀山川百原，大雩帝，用盛乐。乃命百县雩祭祀百辟卿士 有益於民者，以祈谷实。农乃登黍。
　　是月也，天子以雏尝黍，羞以含桃，先荐寝庙。令民无刈蓝以染，无烧炭， 无暴布，门闾无闭，关市无索；挺重囚，益其食，游牝别其群，则絷腾驹，班马 正。
　　是月也，日长至，阴阳争，死生分。君子斋戒，处必揜，身欲静无躁，止 声色，无或进，薄滋味，无致和，退嗜欲，定心气，百官静，事无刑，以定晏阴 之所成。鹿角解，蝉始鸣，半夏生，木堇荣。
　　是月也，无用火南方，可以居高明，可以远眺望，可以登山陵，可以处台榭。
　　仲夏行冬令，则雹霰伤谷，道路不通，暴兵来至；行春令，则五谷晚熟，百 螣时起，其国乃饥；行秋令，则草木零落，果实早成，民殃於疫。
　　○大乐 二曰：音乐之所由来者远矣。生於度量，本於太一。太一出两仪，两仪出阴 阳。阴阳变化，一上一下，合而成章。浑浑沌沌，离则复合，合则复离，是谓天 常。天地车轮，终则复始，极则复反，莫不咸当。日月星辰，或疾或徐，日月不 同，以尽其行。四时代兴，或暑或寒，或短或长，或柔或刚。万物所出，造於太 一，化於阴阳。萌芽始震，凝氵寒以形。形体有处，莫不有声。声出於和，和出 於适。和适先王定乐，由此而生。
　　天下太平，万物安宁。皆化其上，乐乃可成。成乐有具，必节嗜欲。嗜欲不 辟，乐乃可务。务乐有术，必由平出。平出於公，公出於道。故惟得道之人，其 可与言乐乎！亡国戮民，非无乐也，其乐不乐。溺者非不笑也，罪人非不歌也， 狂者非不武也，乱世之乐有似於此。君臣失位，父子失处，夫妇失宜，民人呻吟， 其以为乐也，若之何哉？ 凡乐，天地之和，阴阳之调也。始生人者，天也人，无事焉。天使人有欲， 人弗得不求；天使人有恶，人弗得不辟。欲与恶，所受於天也，人不得与焉，不 可变，不可易。世之学者，有非乐者矣，安由出哉？ 大乐，君臣、父子、长少之所欢欣而说也。欢欣生於平，平生於道。道也者， 视之不见，听之不闻，不可为状。有知不见之见、不闻之闻、无状之状者，则几 於知之矣。道也者，至精也，不可为形，不可为名，强为之，谓之太一。故一也 者制令，两也者从听。先圣择两法一，是以知万物之情。故能以一听政者，乐君 臣，和远近，说黔首，合宗亲；能以一治其身者，免於灾，终其寿，全其天；能 以一治其国者，奸邪去，贤者至，成大化；能以一治天下者，寒暑适，风雨时， 为圣人。故知一则明，明两则狂。
　　○侈乐 三曰：人莫不以其生生，而不知其所以生；人莫不以其知知，而不知其所以 知。知其所以知之谓知道；不知其所以知之谓弃宝。弃宝者必离其咎。世之人主， 多以珠玉戈剑为宝，愈多而民愈怨，国人愈危，身愈危累，则失宝之情矣。乱世 之乐与此同。为木革之声则若雷，为金石之声则若霆，为丝竹歌舞之声则若噪。
　　以此骇心气、动耳目、摇荡生则可矣，以此为乐则不乐。故乐愈侈，而民愈郁， 国愈乱，主愈卑，则亦失乐之情矣。
　　凡古圣王之所为贵乐者，为其乐也。夏桀、殷纣作为侈乐，大鼓、钟、磬、 管、箫之音，以钜为美，以众为观；俶诡殊瑰，耳所未尝闻，目所未尝见，务以 相过，不用度量。宋之衰也，作为千锺；齐之衰也，作为大吕；楚之衰也，作为 巫音。侈则侈矣，自有道者观之，则失乐之情。失乐之情，其乐不乐。乐不乐者， 其民必怨，其生必伤。其生之与乐也，若冰之於炎日，反以自兵。此生乎不知乐 之情，而以侈为务故也。
　　乐之有情，譬之若肌肤形体之有情性也。有情性则必有性养矣。寒、温、劳、 逸、饥、饱，此六者非适也。凡养也者，瞻非适而以之适者也。能以久处其适， 则生长矣。生也者，其身固静，感而后知，或使之也。遂而不返，制乎嗜欲；制 乎嗜欲无穷，则必失其天矣。且夫嗜欲无穷，则必有贪鄙悖乱之心、淫佚奸诈之 事矣。故强者劫弱，众者暴寡，勇者凌怯，壮者傲幼，从此生矣。
　　○适音 四曰：耳之情欲声，心不乐，五音在前弗听；目之情欲色，心弗乐，五色在 前弗视；鼻之情欲芬香，心弗乐，芬香在前弗嗅；口之情欲滋味，心弗乐，五味 在前弗食。欲之者，耳目鼻口也；乐之弗乐者，心也。心必和平然后乐。心必乐， 然后耳目鼻口有以欲之。故乐之务在於和心，和心在於行适。
　　夫乐有适，心亦有适。人之情：欲寿而恶夭，欲安而恶危，欲荣而恶辱，欲 逸而恶劳。四欲得，四恶除，则心适矣。四欲之得也，在於胜理。胜理以治身， 则生全以；生全则寿长矣。胜理以治国，则法立；法立则天下服矣。故适心之务 在於胜理。
　　夫音亦有适：太巨则志荡，以荡听巨则耳不容，不容则横塞，横塞则振；太 小则志嫌，以嫌听小则耳不充，不充则不詹，不詹则窕；太清则志危，以危听清 则耳溪极，溪极则不鉴，不鉴则竭；太浊则志下，以下听浊则耳不收，不收则不 特，不特则怒。故太巨、太小、太清、太浊，皆非适也。
　　何谓适？衷，音之适也。何谓衷？大不出钧，重不过石，小大轻重之衷也。
　　黄钟之宫，音之本也，清浊之衷也。衷也者，适也。以适听适则和矣。乐无太， 平和者是也。故治世之音安以乐，其政平也；乱世之音怨以怒，其政乖也；亡国 之音悲以哀，其政险也。凡音乐，通乎政而移风平俗者也。俗定而音乐化之矣。
　　故有道之世，观其音而知其俗矣，观其政而知其主矣。故先王必托於音乐以论其 教。清庙之瑟，朱弦而疏越，一唱而三叹，有进乎音者矣。大飨之礼，上玄尊而 俎生鱼，大羹不和，有进乎味者也。故先王之制礼乐也，非特以欢耳目、极口腹 之欲也，将以教民平好恶、行理义也。
　　○古乐 五曰：乐所由来者尚也，必不可废。有节，有侈，有正，有淫矣。贤者以昌， 不肖者以亡。
　　昔古朱襄氏之治天下也，多风而阳气畜积，万物散解，果实不成，故士达作 为五弦瑟，以来阴气，以定群生。
　　昔葛天氏之乐，三人操牛尾，投足以歌八阕：一曰载民，二曰玄鸟，三曰遂 草木，四曰奋五谷，五曰敬天常，六曰达帝功，七曰依地德，八曰总万物之极。
　　昔陶唐氏之始，阴多，滞伏而湛积，水道壅塞，不行其原，民气郁阏而滞著， 筋骨瑟缩不达，故作为舞以宣导之。
　　昔黄帝令伶伦作为律。伶伦自大夏之西，乃之阮隃之阴，取竹於嶰溪之谷， 以生空窍厚钧者，断两节间──其长三寸九分──而吹之，以为黄钟之宫，吹曰 舍少。次制十二筒，以之阮隃之下，听凤皇之鸣，以别十二律。其雄鸣为六， 雌鸣亦六，以比黄锺之宫，适合；黄锺之宫皆可以生之。故曰：黄锺之宫，律吕 之本。黄帝又命伶伦与荣将铸十二钟，以和五音，以施英韶。以仲春之月，乙卯 之日，日在奎，始奏之，命之曰咸池。
　　帝颛顼生自若水，实处空桑，乃登为帝。惟天之合，正风乃行，其音若熙熙 凄凄锵锵。帝颛顼好其音，乃令飞龙作，效八风之音，命之曰承云，以祭上帝。
　　乃令鱓先为乐倡。鱓乃偃寝，以其尾鼓其腹，其音英英。
　　帝喾命咸黑作为《声歌》：《九招》、《六列》、《六英》。有倕作为鼙、 鼓、钟、磬、吹苓、管、埙、篪、鼗、椎、锺。帝喾乃令人抃，或鼓鼙，击钟磬、 吹苓、展管篪。因令凤鸟、天翟舞之。帝喾大喜，乃以康帝德。
　　帝尧立，乃命质为乐。质乃效山林溪谷之音以歌，乃以麋<革各>置缶而鼓之， 乃拊石击石，以象上帝玉磬之音，以致舞百兽。瞽叟乃拌五弦之瑟，作以为十五 弦之瑟。命之曰《大章》，以祭上帝。
　　舜立，仰延，乃拌瞽叟之所为瑟，益之八弦，以为二十三弦之瑟。帝舜乃令 质修《九招》、《六列》、《六英》，以明帝德。
　　禹立，勤劳天下，日夜不懈。通大川，决壅塞，凿龙门，降通漻水以导河， 疏三江五湖，注之东海，以利黔首。於是命皋陶作为《夏籥》九成，以昭其功。
　　殷汤即位，夏为无道，暴虐万民，侵削诸侯，不用轨度，天下患之。汤於是 率六州以讨桀罪。功名大成，黔首安宁。汤乃命伊尹作为《大护》，歌《晨露》， 修《九招》、《六列》，以见其善。
　　周文王处岐，诸侯去殷三淫而翼文王。散宜生曰：“殷可伐也。”文王弗许。
　　周公旦乃作诗曰：“文王在上，於昭于天。周虽旧邦，其命维新。”以绳文王之 德。武王即位，以六师伐殷。六师未至，以锐兵克之於牧野。归，乃荐俘馘于京 太室，乃命周公为作《大武》。
　　成王立，殷民反，王命周公践伐之。商人服象，为虐于东夷。周公遂以师逐 之，至于江南。乃为《三象》，以嘉其德。
　　故乐之所由来者尚矣，非独为一世之所造也。
　　


《季夏纪第六》
　　 ○季夏 一曰：季夏之月，日在柳，昏心中，旦奎中。其日丙丁，其帝炎帝，其神祝 融，其虫羽，其音徵，律中林钟。其数七，其味苦，其臭焦，其祀灶，祭先肺。
　　凉风始至，蟋蟀居宇，鹰乃学习，腐草化为蚈。天子居明堂右个，乘朱辂，驾 赤骝，载赤旗，衣朱衣，服赤玉，食菽与鸡，其器高以觕。
　　是月也，令渔师伐蛟取鼍，升龟取鼋。乃命虞人入材苇。
　　是月也，令四监大夫合百县之秩刍，以养犠牲。令民无不咸出其力，以供皇 天上帝、名山大川、四方之神，以祀宗庙社稷之灵，为民祈福。
　　是月也，命妇官染采，黼黻文章，必以法故，无或差忒，黄黑苍赤，莫不质 良，勿敢伪诈，以给郊庙祭祀之服，以为旗章，以别贵贱等级之度。
　　是月也，树木方盛，乃命虞人入山行木，无或斩伐；不可以兴土功，不可以 合诸侯，不可以起兵动众，无举大事，以摇荡於气。无发令而干时，以妨神农之 事。水潦盛昌，命神农将巡功，举大事则有天殃。
　　是月也，土润溽暑，大雨时行，烧薙行水，利以杀草，如以热汤，可以粪田 畴，可以美土疆。
　　行之是令，是月甘雨三至，三旬二日。季夏行春令，则谷实解落，国多风咳， 人乃迁徙；行秋令，则丘隰水潦，禾稼不熟，乃多女灾，行冬令，则寒气不时， 鹰隼早鸷，四鄙入保。
　　中央土，其日戊己，其帝黄帝，其神后土，其虫倮，其音宫，律中黄钟之宫， 其数五，其味甘，其臭香，其祀中霤，祭先心，天子居太庙太室，乘大辂，驾黄 骝，载黄旗，衣黄衣，服黄玉，食稷与牛，其器圜以揜。
　　○音律 二曰：黄钟生林钟，林钟生太蔟，太蔟生南吕，南吕生姑洗，姑洗生应钟， 应钟生蕤宾，蕤宾生大吕，大吕生夷则，夷则生夹钟，夹钟生无射，无射生仲吕。
　　三分所生，益之一分以上生。三分所生，去其一分以下生。黄钟、大吕、太蔟、 夹钟、姑洗、仲吕、蕤宾为上，林钟、夷则、南吕、无射、应钟为下。
　　大圣至理之世，天地之气，合而生风。日至则月钟其风，以生十二律。仲冬 日短至，则生黄钟。季冬生大吕。孟春生太蔟。仲春生夹钟。季春生姑洗。孟夏 生仲吕。仲夏日长至。则生蕤宾。季夏生林钟。孟秋生夷则。仲秋生南吕。季秋 生无射。孟冬生应钟。天地之风气正，则十二律定矣。
　　黄钟之月，土事无作，慎无发盖，以固天闭地，阳气且泄。大吕之月，数将 几终，岁且更起，而农民，无有所使。太蔟之月，阳气始生，草木繁动，令农发 土，无或失时。夹钟之月，宽裕和平，行德去刑，无或作事，以害群生。姑洗之 月，达道通路，沟渎修利，申之此令，嘉气趣至。仲吕之月，无聚大众，巡劝农 事，草木方长，无携民心。蕤宾之月，阳气在上，安壮养侠，本朝不静，草木早 槁。林钟之月，草木盛满，阴将始刑，无发大事，以将阳气。夷则之月，修法饬 刑，选士厉兵，诘诛不义，以怀远方。南吕之月，蛰虫入穴，趣农收聚，无敢懈 怠，以多为务。无射之月，疾断有罪，当法勿赦，无留狱讼，以亟以故。应钟之 月，阴阳不通，闭而为冬，修别丧纪，审民所终。
　　○音初 三曰：夏后氏孔甲田于东阳萯山。天大风，晦盲，孔甲迷惑，入于民室。主 人方乳，或曰：“后来，是良日也，之子是必大吉。”或曰：“不胜也，之子是 必有殃。”后乃取其子以归，曰：“以为余子，谁敢殃之？”子长成人，幕动坼 橑，斧斫斩其足，遂为守门者。孔甲曰：“呜呼！有疾，命矣夫！”乃作为“破 斧”之歌，实始为东音。
　　禹行功，见涂山之女。禹未之遇而巡省南土。涂山氏之女乃令其妾候禹于涂 山之阳。女乃作歌，歌曰：“候人兮猗”，实始作为南音。周公及召公取风焉， 以为“周南”、“召南”。
　　周昭王亲将征荆。辛馀靡长且多力，为王右。还反涉汉，梁败，王及蔡公 抎於汉中。辛馀靡振王北济，又反振蔡公。周公乃侯之于西翟，实为长公。殷 整甲徙宅西河，犹思故处，实始作为西音。长公继是音以处西山，秦缪公取风焉， 实始作为秦音。
　　有娀氏有二佚女，为之九成之台，饮食必以鼓。帝令燕往视之，鸣若谥隘。
　　二女爱而争搏之，覆以玉筐。少选，发而视之，燕遗二卵，北飞，遂不反。二女 作歌，一终曰：“燕燕往飞”，实始作为北音。凡音者，产乎人心者也。感於心 则荡乎音，音成於外而化乎内。是故闻其声而知其风，察其风而知其志，观其志 而知其德。盛衰、贤不肖、君子小人皆形於乐，不可隐匿。故曰：乐之为观也， 深矣。土弊则草木不长，水烦则鱼鳖不大，世浊则礼烦而乐淫。郑卫之声、桑间 之音，此乱国之所好，衰德之所说。流辟、誂越、慆滥之音出，则滔荡之气、 邪慢之心感矣；感则百奸众辟从此产矣。故君子反道以修德；正德以出乐；和乐 以成顺。乐和而民乡方矣。
　　○制乐 四曰：欲观至乐，必於至治。其治厚者其乐治厚，其治薄者其乐治薄，乱世 则慢以乐矣。今窒闭户牖，动天地，一室也。故成汤之时，有谷生於庭，昏而生， 比旦而大拱。其吏请卜其故。汤退卜者曰：“吾闻祥者福之先者也，见祥而为不 善，则福不至。妖者祸之先者也，见妖而为善，则祸不至。”於是早朝晏退，问 疾吊丧，务镇抚百姓。三日而谷亡。故祸兮福之所倚，福兮祸之所伏。圣人所独 见，众人焉知其极？ 周文王立国八年，岁六月，文王寝疾五日而地动，东西南北不出国郊。百吏 皆请曰：“臣闻地之动，为人主也。今王寝疾五日而地动，四面不出周郊，群臣 皆恐，曰‘请移之’。”文王曰：“若何其移之也？”对曰：“兴事动众，以增 国城，其可以移之乎！”文王曰：“不可。夫天之见妖也，以罚有罪也。我必有 罪，故天以此罚我也。今故兴事动众以增国城，是重吾罪也。不可。”文王曰： “昌也请改行重善以移之，其可以免乎！”於是谨其礼秩、皮革，以交诸侯；饬 其辞令、币帛、以礼豪士；颁其爵列、等级、田畴，以赏群臣。无几何，疾乃止。
　　文王即位八年而地动，已动之后四十三年，凡文王立国五十一年而终。此文王之 所以止殃翦妖也。
　　宋景公之时，荧惑在心，公惧，召子韦而问焉，曰：“荧惑在心，何也？” 子韦曰：“荧惑者，天罚也；心者，宋之分野也。祸当於君。虽然，可移於宰相。” 公曰：“宰相，所与治国家也，而移死焉，不祥。”子韦曰：“可移於民。”公 曰：“民死，寡人将谁为君乎？宁独死！”子韦曰：“可移於岁。”公曰：“岁 害则民饥，民饥必死。为人君而杀其民以自活也，其谁以我为君乎？是寡人之命 固尽已，子无复言矣。”子韦还走，北面载拜曰：“臣敢贺君。天之处高而听卑。
　　君有至德之言三，天必三赏君。今夕荧惑其徙三舍，君延年二十一岁。”公曰： “子何以知之？”对曰：“有三善言，必有三赏，荧惑有三徙舍。舍行七星，星 一徙当一年，三七二十一，臣故曰‘君延年二十一岁’矣。臣请伏於陛下以伺候 之。荧惑不徙，臣请死。”公曰：“可。”是夕荧惑果徙三舍。
　　○明理 五曰：五帝三王之於乐尽之矣。乱国之主未尝知乐者，是常主也。夫有天赏 得为主，而未尝得主之实，此之谓大悲。是正坐於夕室也，其所谓正乃不正矣。
　　凡生，非一气之化也；长，非一物之任也；成，非一形之功也。故众正之所 积，其福无不及也；众邪之所积，其祸无不逮也。其风雨则不适，其甘雨则不降， 其霜雪则不时，寒暑则不当，阴阳失次，四时易节，人民淫烁不固，禽兽胎消不 殖，草木庳小不滋，五谷萎败不成。其以为乐也，若之何哉？故至乱之化：君臣 相贼，长少相杀，父子相忍，弟兄相诬，知交相倒，夫妻相冒，日以相危，失人 之纪，心若禽兽，长邪苟利，不知义理。
　　其云状：有若犬、若马、若白鹄、若众车；有其状若人，苍衣赤首，不动， 其名曰天衡；有其状若悬釜而赤，其名曰云旍；有其状若众马以斗，其名曰滑马； 有其状若众植华以长，黄上白下，其名蚩尤之旗。其日有斗蚀，有倍僪，有晕 珥，有不光，有不及景，有众日并出，有昼盲，有霄见。其月有薄蚀，有晖珥， 有偏盲，有四月并出，有二月并见，有小月承大月，有大月承小月，有月蚀星， 有出而无光。其星有荧惑，有彗星，有天棓，有天欃，有天竹，有天英，有天 干，有贼星，有斗星，有宾星。其气有上不属天，下不属地，有丰上杀下，有若 水之波，有若山之楫；春则黄，夏则黑，秋则苍，冬则赤。其妖孽有生如带，有 鬼投其陴，有菟生雉，雉亦生鴳，有螟集其国，其音匈匈，国有游蛇西东，马 牛乃言，犬彘乃连，有狼入於国，有人自天降，市有舞鸱，国有行飞，马有生角， 雄鸡五足，有豕生而弥，鸡卵多毈，有社迁处，有豕生狗。国有此物，其主 不知惊惶亟革，上帝降祸，凶灾必亟。其残亡死丧，殄绝无类，流散循饥无日矣。
　　此皆乱国之所生也，不能胜数，尽荆、越之竹，犹不能书。故子华子曰：“夫乱 世之民，长短颉<吾午>百疾，民多疾疠，道多褓襁，盲秃伛尫，万怪皆生。”故 乱世之主，乌闻至乐？不闻至乐，其乐不乐。

《孟秋纪第七》
　　 ○孟秋 一曰：孟秋之月，日在翼，昏斗中，旦毕中。其日庚辛，其帝少皞，其神蓐 收，其虫毛，其音商，律中夷则，其数九，其味辛，其臭腥，其祀门，祭先肝。
　　凉风至，白露降，寒蝉鸣，鹰乃祭鸟，始用行戮。天子居总章左个，乘戎路，驾 白骆，载白旗，衣白衣，服白玉，食麻与犬，其器廉以深。
　　是月也，以立秋。先立秋三日，大史谒之天子，曰：“某日立秋。盛德在金。” 天子乃斋。立秋之日，天子亲率三公九卿诸侯大夫，以迎秋於西郊。还，乃赏军 率武人於朝。天子乃命将帅，选士厉兵，简练桀俊，专任有功，以征不义，诘诛 暴慢，以明好恶，巡彼远方。
　　是月也，命有司修法制，缮囹圄，具桎梏，禁止奸，慎罪邪，务搏执；命理 瞻伤察创、视折审断，决狱讼，必正平，戮有罪，严断刑。天地始肃，不可以赢。
　　是月也，农乃升谷，天子尝新，先荐寝庙。命百官始收敛，完堤防，谨壅塞， 以备水潦；修宫室，附墙垣，补城郭。
　　是月也，无以封侯、立大官，无割土地、行重币、出大使。
　　行之是令，而凉风至三旬。孟秋行冬令，则阴气大胜，介虫败谷，戎兵乃来； 行春令，则其国乃旱，阳气复还，五谷不实；行夏令，则多火灾，寒热不节，民 多疟疾。
　　○荡兵 二曰：古圣王有义兵而无有偃兵。兵之所自来者上矣，与始有民俱。凡兵也 者，威也；威也者，力也。民之有威力，性也。性者，所受於天也，非人之所能 为也。武者不能革，而工者不能移。兵所自来者久矣。黄、炎故用水火矣，共工 氏固次作难矣，五帝固相与争矣。递兴废，胜者用事。人曰“蚩尤作兵”，蚩尤 非作兵也，利其械矣。未有蚩尤之时，民固剥林木以战矣，胜者为长。长则犹不 足治之，故立君。君又不足以治之，故立天子。天子之立也出於君，君之立也出 於长，长之立也出於争。争斗之所自来者久矣，不可禁，不可止。故古之贤王有 义兵而无有偃兵。家无怒笞，则竖子、婴儿之有过也立见；国无刑罚，则百姓之 悟相侵也立见；天下无诛伐，则诸侯之相暴也立见。故怒笞不可偃於家，刑罚不 可偃於国，诛伐不可偃於天下，有巧有拙而已矣。故古之圣王有义兵而无有偃兵。
　　夫有以噎死者，欲禁天下之食，悖；有以乘舟死者，欲禁天下之船，悖；有 以用兵丧其国者，欲偃天下之兵，悖。夫兵不可偃也，譬之若水火然，善用之则 为福，不能用之则为祸；若用药者然，得良药则活人，得恶药则杀人。义兵之为 天下良药也亦大矣。
　　且兵之所自来者远矣，未尝少选不用。贵贱、长少、贤者不肖相与同，有巨 有微而已矣。察兵之微：在心而未发，兵也；疾视，兵也；作色，兵也；傲言， 兵也；援推，兵也；连反，兵也；侈斗，兵也；三军攻战，兵也。此八者皆兵也， 微巨之争也。今世之以偃兵疾说者，终身用兵而不自知悖，故说虽强，谈虽辨， 文学虽博，犹不见听。故古之圣王有义兵而无有偃兵。兵诚义，以诛暴君而振苦 民，民之说也，若孝子之见慈亲也，若饥者之见美食也；民之号呼而走之，若强 弩之射於深溪也，若积大水而失其壅堤也。中主犹若不能有其民，而况於暴君乎？ ○振乱 三曰：当今之世浊甚矣，黔首之苦不可以加矣。天子既绝，贤者废伏，世主 恣行，与民相离，黔首无所告诉。世有贤主秀士，宜察此论也，则其兵为义矣。
　　天下之民，且死者也而生，且辱者也而荣，且苦者也而逸。世主恣行，则中人将 逃其君，去其亲，又况於不肖者乎？故义兵至，则世主不能有其民矣，人亲不能 禁其子矣。
　　凡为天下之民长也，虑莫如长有道而息无道，赏有义而罚不义。今之世，学 者多非乎攻伐。非攻伐而取救守，取救守，则乡之所谓长有道而息无道、赏有义 而罚不义之术不行矣。天下之长民，其利害在察此论也。攻伐之与救守一实也， 而取舍人异。以辨说去之，终无所定论。固不知，悖也；知而欺心，诬也。诬悖 之士，虽辨无用矣。是非其所取而取其所非也，是利之而反害之也，安之而反危 之也。为天下之长患、致黔首之大害者，若说为深。夫以利天下之民为心者，不 可以不熟察此论也。
　　夫攻伐之事，未有不攻无道而罚不义也。攻无道而伐不义，则福莫大焉，黔 首利莫厚焉。禁之者，是息有道而伐有义也，是穷汤、武之事，而遂桀、纣之过 也。凡人之所以恶为无道、不义者，为其罚也；所以蕲有道，行有义者，为其赏 也。今无道、不义存，存者，赏之也；而有道、行义穷，穷者，罚之也。赏不善 而罚善，欲民之治也，不亦难乎？故乱天下、害黔首者，若论为大。
　　○禁塞 四曰：夫救守之心，未有不守无道而救不义也。守无道而救不义，则祸莫大 焉，为天下之民害莫深焉。
　　凡救守者，太上以说，其次以兵。以说则承从多群，日夜思之，事心任精， 起则诵之，卧则梦之，自今单唇干肺，费神伤魂，上称三皇五帝之业以愉其意， 下称五伯名士之谋以信其事，早朝晏罢，以告制兵者，行说语众，以明其道。道 毕说单而不行，则必反之兵矣。反之於兵，则必斗争之情，必且杀人，是杀无罪 之民以兴无道与不义者也。无道与不义者存，是长天下之害而止天下之利，虽欲 幸而胜，祸且始长。先王之法曰：“为善者赏，为不善者罚。”古之道也，不可 易。今不别其义与不义，而疾取救守，不义莫大焉，害天下之民者莫甚焉。故取 攻伐者不可，非攻伐不可；取救守不可，非救守不可；取惟义兵为可。兵苟义， 攻伐亦可，救守亦可；兵不义，攻伐不可，救守不可。使夏桀、殷纣无道至於此 者，幸也；使吴夫差、智伯瑶侵夺至於此者，幸也；使晋厉、陈灵、宋康不善至 於此者，幸也。若令桀、纣知必国亡身死，殄无后类，吾未知其厉为无道之至於 此也；吴王夫差、智伯瑶知必国为丘墟，身为刑戮，吾未知其为不善、无道、侵 夺之至於此也；晋厉知必死於匠丽氏，陈灵知必死於夏徵舒，宋康知必死於温， 吾未知其为不善之至於此也。此七君者，大为无道不义，所残杀无罪之民者，不 可为万数。壮佼、老幼、胎<月卖>之死者，大实平原，广堙深溪大谷，赴巨水，积 灰填沟洫险阻。犯流矢，蹈白刃，加之以冻饿饥寒之患，以至於今之世，为之愈 甚。故暴骸骨无量数，为京丘若山陵。世有兴主仁士，深意念此，亦可以痛心矣， 亦可以悲哀矣。察此其所自生，生於有道者之废，而无道者之恣行。夫无道者之 恣行，幸矣。故世之患，不在救守，而在於不肖者之幸也。救守之说出，则不肖 者益幸也，贤者益疑矣。故大乱天下者，在於不论其义而疾取救守。
　　○怀宠 五曰：凡君子之说也，非苟辨也；士之议也，非苟语也。必中理然后说，必 当义然后议。故说义而王公大人益好理矣，士民黔首益行义矣。义理之道彰，则 暴虐、奸诈、侵夺之术息也。
　　暴虐、奸诈之与义理反也，其势不俱胜，不两立。故兵入於敌之境，则民知 所庇矣，黔首知不死矣。至於国邑之郊，不虐五谷，不掘坟墓，不伐树木，不烧 积聚，不焚室屋，不取六畜。得民虏奉而题归之，以彰好恶；信与民期，以夺敌 资。若此。而犹有忧恨、冒疾、遂过、不听者，虽行武焉亦可矣。
　　先发声出号曰：“兵之来也，以救民之死。子之在上无道，据傲荒怠，贪戾 虐众，恣睢自用也，辟远圣制，謷丑先王，排訾旧典，上不顺天，下不惠民，徵 敛无期，求索无厌，罪杀不辜，庆赏不当。若此者，天之所诛也，人之所雠也， 不当为君。今兵之来也，将以诛不当为君者也，以除民之雠而顺天之道也。民有 逆天之道、卫人之雠者，身死家戮不赦。有能以家听者，禄之以家，以里听者， 禄之以里；以乡听者，禄之以乡；以邑听者，禄之以邑；以国听者，禄之以国。” 故克其国，不及其民，独诛所诛而已矣。举其秀士而封侯之，选其贤良而尊显之， 求其孤寡而振恤之，见其长老而敬礼之。皆益其禄，加其级。论其罪人而救出之； 分府库之金，散仓廪之粟，以镇抚其众，不私其财；问其丛社、大祠民之所不欲 废者，而复兴之，曲加其祀礼。是以贤者荣其名，而长老说其礼，民怀其德。今 有人於此，能生死一人，则天下必争事之矣。义兵之生一人亦多矣，人孰不说？ 故义兵至，则邻国之民归之若流水，诛国之民望之若父母，行地滋远，得民滋众， 兵不接刃而民服若化。
　　

《仲秋纪第八》
　　 ○仲秋 一曰：仲秋之月，日在角，昏牵牛中，旦觜巂中。其日庚辛，其帝少皞，其 神蓐收，其虫毛，其音商，律中南吕。其数九，其味辛，其臭腥，其祀门，祭先 肝。凉风生，候鸟来，玄鸟归，群鸟养羞。天子居总章太庙，乘戎路，驾白骆， 载白旗，衣白衣，服白玉，食麻与犬，其器廉以深。
　　是月也，养衰老，授几杖，行麋粥饮食。乃命司服具饬衣裳，文绣有常，制 有小大，度有短长，衣服有量，必循其故，冠带有常。命有司申严百刑，斩杀必 当，无或枉桡，枉桡不当，反受其殃。
　　是月也，乃命祝宰巡行犠牲，视全具，案刍豢，瞻肥瘠，察物色，必比类， 量小大，视长短，皆中度。五者备当，上帝其享。天子乃傩，御佐疾，以通秋气。
　　以犬尝麻，先祭寝庙。
　　是月也，可以筑城郭，建都邑，穿窦窌，修囷仓。乃命有司趣民收敛，务蓄 菜，多积聚。乃劝种麦，无或失时，行罪无疑。
　　是月也，日夜分，雷乃始收声，蛰虫俯户。杀气浸盛，阳气日衰，水始涸。
　　日夜分，则一度量，平权衡，正钧石，齐斗甬。
　　是月也，易关市，来商旅，入货贿，以便民事。四方来杂，远乡皆至，则财 物不匮，上无乏用，百事乃遂。凡举事无逆天数，必顺其时，乃因其类。
　　行之是令，白露降三旬。仲秋行春令，则秋雨不降，草木生荣，国乃有大恐。
　　行夏令，则其国旱，蛰虫不藏，五谷复生。行冬令，则风灾数起，收雷先行，草 木早死。
　　○论威 二曰：义也者，万事之纪也，君臣、上下、亲疏之所由起也，治乱、安危、 过胜之所在也。过胜之，勿求於他，必反於己。
　　人情欲生而恶死，欲荣而恶辱。死生荣辱之道一，则三军之士可使一心矣。
　　凡军，欲其众也；心，欲其一也。三军一心，则令可使无敌矣。令能无敌者， 其兵之於天下也，亦无敌矣。古之至兵，民之重令也，重乎天下，贵乎天子。其 藏於民心，捷於肌肤也，深痛执固，不可摇荡，物莫之能动。若此则敌胡足胜矣？ 故曰：其令强者其敌弱，其令信者其敌诎。先胜之於此，则必胜之於彼矣。
　　凡兵，天下之凶器也；勇，天下之凶德也。举凶器，行凶德，犹不得已也。
　　举凶器必杀，杀，所以生之也；行凶德必威，威，所以慑之也。敌慑民生，此义 兵之所以隆也。故古之至兵，才民未合，而威已谕矣，敌已服矣，岂必用枹鼓干 戈哉？故善谕威者，於其未发也，於其未通也，窅窅乎冥冥，莫知其情，此之谓 至威之诚。
　　凡兵，欲急疾捷先。欲急疾捷先之道，在於知缓徐迟后而急疾捷先之分也。
　　急疾捷先，此所以决义兵之胜也。而不可久处，知其不可久处，则知所兔起凫举 死<歹昬>之地矣。虽有江河之险则凌之，虽有大山之塞则陷之。并气专精，心无有 虑，目无有视，耳无有闻，一诸武而已矣。冉叔誓必死於田侯，而齐国皆惧；豫 让必死於襄子，而赵氏皆恐；成荆致死於韩主，而周人皆畏；又况乎万乘之国而 有所诚必乎？则何敌之有矣？刃未接而欲已得矣。敌人之悼惧惮恐、单荡精神， 尽矣，咸若狂魄，形性相离，行不知所之，走不知所往，虽有险阻要塞、銛兵利 械，心无敢据，意无敢处，此夏桀之所以死於南巢也。今以木击木则拌，以水投 水则散，以冰投冰则沈，以涂投涂则陷，以疾徐先后之势也。
　　夫兵有大要，知谋物之不谋之不禁也，则得之矣。专诸是也，独手举剑至而 已矣，吴王壹成。又况乎义兵，多者数万，少者数千，密其躅路，开敌之途，则 士岂特与专诸议哉！ ○简选 三曰：世有言曰：“驱市人而战之，可以胜人之厚禄教卒；老弱罢民，可以 胜人之精士练材；离散系系，可以胜人之行陈整齐；锄耰白梃，可以胜人之长铫 利兵。”此不通乎兵者之论。今有利剑於此，以刺则不中，以击则不及，与恶剑 无择，为是斗因用恶剑则不可。简选精良，兵械銛利，发之则不时，纵之则不当， 与恶卒无择，为是战因用恶卒则不可。王子庆忌、陈年犹欲剑之利也。简选精良， 兵械銛利，令能将将之，古者有以王者、有以霸者矣，汤、武、齐桓、晋文、吴 阖庐是矣。
　　殷汤良车七十乘，必死六千人，以戊子战於郕，遂禽推移、大犠，登自鸣 条，乃入巢门，遂有夏。桀既奔走，於是行大仁慈，以恤黔首，反桀之事，遂其 贤良，顺民所喜，远近归之，故王天下。
　　武王虎贲三千人，简车三百乘，以要甲子之事於收野，而纣为禽。显贤者之 位，进殷之遗老，而问民之所欲，行赏及禽兽，行罚不辟天子，亲殷如周，视人 如己，天下美其德，万民说其义，故立为天子。
　　齐桓公良车三百乘，教卒万人，以为兵首，横行海内，天下莫之能禁，南至 石梁，西至酆郭，北至令支。中山亡邢，狄人灭卫，桓公更立邢于夷仪，更立卫 于楚丘。
　　晋文公造五两之士五乘，锐卒千人，先以接敌，诸侯莫之能难。反郑之埤， 东卫之亩，尊天子於衡雍。
　　吴阖庐选多力者五百人，利趾者三千人，以为前陈，与荆战，五战五胜，遂 有郢。东征至于庳庐，西伐至於巴、蜀，北迫齐、晋，令行中国。
　　故凡兵势险阻，欲其便也；兵甲器械，欲其利也；选练角材，欲其精也；统 率士民，欲其教也。此四者，义兵之助也，时变之应也，不可为而不足专恃。此 胜之一策也。
　　○决胜 四曰：夫兵有本干：必义，必智，必勇。义则敌孤独，敌孤独则上下虚，民 解落；孤独则父兄怨，贤者诽，乱内作。智则知时化，知时化则知虚实盛衰之变， 知先后远近纵舍之数。勇则能决断，能决断则能若雷电飘风暴雨，能若崩山破溃、 别辨霣坠；若鸷鸟之击也，搏攫则殪，中木则碎。此以智得也。
　　夫民无常勇，亦无常怯。有气则实，实则勇；无气则虚，虚则怯。怯勇虚实， 其由甚微，不可不知。勇则战，怯则北。战而胜者，战其勇者也；战而北者，战 其怯者也。怯勇无常，倏忽往来，而莫知其方，惟圣人独见其所由然。故商、周 以兴，桀、纣以亡。巧拙之所以相过，以益民气与夺民气，以能斗众与不能斗众。
　　军虽大，卒虽多，无益於胜。军大卒多而不能斗，众不若其寡也。夫众之为福也 大，其为祸也亦大。譬之若渔深渊，其得鱼也大，其为害也亦大。善用兵者，诸 边之内莫不与斗，虽厮舆白徒，方数百里皆来会战，势使之然也。幸也者，审於 战期而有以羁诱之也。
　　凡兵，贵其因也。因也者，因敌之险以为己固，因敌之谋以为己事。能审因 而加，胜则不可穷矣。胜不可穷之谓神，神则能不可胜也。夫兵，贵不可胜。不 可胜在己，可胜在彼。圣人必在己者，不必在彼者，故执不可胜之术以遇不胜之 敌，若此，则兵无失矣。凡兵之胜，敌之失也。胜失之兵，必隐必微，必积必抟。
　　隐则胜阐矣，微则胜显矣，积则胜散矣，抟则胜离矣。诸搏攫柢噬之兽，其用齿 角爪牙也，必托於卑微隐蔽，此所以成胜。
　　○爱士 五曰：衣人以其寒也，食人以其饥也。饥寒，人之大害也；救之，义也。人 之困穷，甚如饥寒，故贤主必怜人之困也，必哀人之穷也。如此则名号显矣，国 士得矣。
　　昔者秦缪公乘马而车为败，右服失而野人取之。缪公自往求之，见野人方将 食之於岐山之阳。缪公叹曰：“食骏马之肉而不还饮酒，余恐其伤女也！”於是 遍饮而去。处一年，为韩原之战。晋人已环缪公之车矣，晋梁由靡已扣缪公之左 骖矣，晋惠公之右路石奋投而击缪公之甲，中之者已六札矣。野人之尝食马肉於 岐山之阳者三百有馀人，毕力为缪公疾斗於车下，遂大克晋，反获惠公以归。此 《诗》之所谓曰“君君子则正，以行其德；君贱人则宽，以尽其力”者也。人主 其胡可以无务行德爱人乎？行德爱人，则民亲其上；民亲其上，则皆乐为其君死 矣。
　　赵简子有两白骡而甚爱之。阳城胥渠处广门之官，夜款门而谒曰：“主君之 臣胥渠有疾，医教之曰；‘得白骡之肝，病则止；不得则死。’”谒者入通。董 安于御於侧，愠曰：“嘻！胥渠也。期吾君骡，请即刑焉。”简子曰：“夫杀人 以活畜，不亦不仁乎？杀畜以活人，不亦仁乎？”於是召庖人杀白骡，取肝以与 阳城胥渠。处无几何，赵兴兵而攻翟。广门之官，左七百人，右七百人，皆先登 而获甲首。人主其胡可以不好士？ 凡敌人之来也，以求利也。今来而得死，且以走为利。敌皆以走为利，则刃 无与接。故敌得生於我，则我得死於敌；敌得死於我，则我得生於敌。夫得生於 敌，与敌得生於我，岂可不察哉？此兵之精者也。存亡死生决於知此而已矣。


《季秋纪第九》
　　 ○季秋 一曰：季秋之月，日在房，昏虚中，旦柳中。其日庚辛，其帝少皞，其神蓐 收，其虫毛，其音商，律中无射。其数九，其味辛，其臭腥，其祀门，祭先肝。
　　候雁来，宾爵入大水为蛤。菊有黄华，豺则祭兽戮禽。天子居总章右个，乘戎路， 驾白骆，载白旂，衣白衣，服白玉，食麻与犬，其器廉以深。
　　是月也，申严号令，命百官贵贱无不务入，以会天地之藏，无有宣出。命冢 宰，农事备收，举五种之要。藏帝籍之收於神仓，祗敬必饬。
　　是月也，霜始降，则百工休，乃命有司曰：“寒气总至，民力不堪，其皆入 室。”上丁，入学习吹。
　　是月也，大飨帝，尝犠牲，告备于天子。合诸侯，制百县，为来岁受朔日， 与诸侯所税於民，轻重之法，贡职之数，以远近土地所宜为度，以给郊庙之事， 无有所私。
　　是月也，天子乃教於田猎，以习五戎獀马。命仆及七驺咸驾，载旍旐舆， 受车以级，整设于屏外；司徒搢扑，北向以誓之。天子乃厉服厉饬，执弓操矢以 射。命主祠祭禽於四方。
　　是月也，草木黄落，乃伐薪为炭，蛰虫咸俯在穴，皆墐其户。乃趣狱刑， 无留有罪，收禄秩之不当者，共养之不宜者。
　　是月也，天子乃以犬尝稻，先荐寝庙。
　　季秋行夏令，则其国大水，冬藏殃败，民多鼽窒；行冬令，则国多盗贼，边 境不宁，土地分裂；行春令，则暖风来至，民气解堕，师旅必兴。
　　○顺民 二曰：先王先顺民心，故功名成。夫以德得民心以立大功名者，上世多有之 矣。失民心而立功名者，未之曾有也。得民必有道，万乘之国，百户之邑，民无 有不说。取民之所说而民取矣，民之所说岂众哉？此取民之要也。
　　昔者汤克夏而正天下。天大旱，五年不收，汤乃以身祷於桑林，曰：“余一 人有罪，无及万夫。万夫有罪，在余一人。无以一人之不敏，使上帝鬼神伤民之 命。”於是翦其发，磨阝其手，以身为犠牲，用祈福於上帝。民乃甚说，雨乃大 至。则汤达乎鬼神之化、人事之传也。
　　文王处岐事纣，冤侮雅逊，朝夕必时，上贡必适，祭祀必敬。纣喜，命文王 称西伯，赐之千里之地。文王载拜稽首而辞曰：“愿为民请炮烙之刑。”文王非 恶千里之地，以为民请炮烙之刑，必欲得民心也。得民心则贤於千里之地，故曰 文王智矣。
　　越王苦会稽之耻，欲深得民心，以致必死於吴。身不安枕席，口不甘厚味， 目不视靡曼，耳不听钟鼓。三年苦身劳力，焦唇干肺，内亲群臣，下养百姓，以 来其心。有甘脆不足分，弗敢食；有酒流之江，与民同之。身亲耕而食，妻亲织 而衣。味禁珍，衣禁袭，色禁二。时出行路，从车载食，以视孤寡老弱之渍病、 困穷、颜色愁悴、不赡者，必身自食之。於是属诸大夫而告之曰：“愿一与吴徼 天下之衷。今吴、越之国相与俱残，士大夫履肝肺，同日而死，孤与吴王接颈交 臂而偾，此孤之大愿也。若此而不可得也，内量吾国不足以伤吴，外事之诸侯不 能害之，则孤将弃国家，释群臣，服剑臂刃，变容貌，易姓名，执箕帚而臣事之， 以与吴王争一旦之死。孤虽知要领不属，首足异处，四枝布裂，为天下戮，孤之 志必将出焉！”於是异日果与吴战於五湖，吴师大败，遂大围王宫，城门不守， 禽夫差，戮吴相，残吴二年而霸。此先顺民心也。
　　齐庄子请攻越，问於和子。和子曰：“先君有遗令曰：‘无攻越。越，猛虎 也。’”庄子曰：“虽猛虎也，而今已死矣。”和子曰以告鸮子。鸮子曰：“已 死矣，以为生。故凡举事，必先审民心，然后可举。” ○知士 三曰：今有千里之马於此，非得良工，犹若弗取。良工之与马也，相得则然 后成，譬之若枹与鼓。夫士亦有千里，高节死义，此士之千里也。能使士待千里 者，其惟贤者也。
　　静郭君善剂貌辨。剂貌辨之为人也多訾，门人弗说。士尉以证静郭君，静郭 君弗听，士尉辞而去。孟尝君窃以谏静郭君，静郭君大怒曰：“刬而类，揆吾家， 苟可以傔剂貌辨者，吾无辞为也！”於是舍之上舍，令长子御，朝暮进食。数 年，威王薨，宣王立。静郭君之交，大不善於宣王，辞而之薛，与剂貌辨俱。留 无几何，剂貌辨辞而行，请见宣王。静郭君曰：“王之不说婴也甚，公往，必得 死焉。”剂貌辨曰：“固非求生也。请必行！”静郭君不能止。剂貌辨行，至於 齐。宣王闻之，藏怒以待之。剂貌辨见，宣王曰：“子，静郭君之所听爱也？” 剂貌辨答曰：“爱则有之，听则无有。王方为太子之时，辨谓静郭君曰：‘太子 之不仁，过<册页>涿视，若是者倍反。不若革太子，更立卫姬婴儿校师。’静郭 君泫而曰：‘不可，吾不忍为也。’且静郭君听辨而为之也，必无今日之患也。
　　此为一也。至於薛，昭阳请以数倍之地易薛，辨又曰：‘必听之。’静郭君曰： ‘受薛於先王，虽恶於后王，吾独谓先王何乎？且先王之庙在薛，吾岂可以先王 之庙予楚乎？’又不肯听辨。此为二也。”宣王太息，动於颜色，曰：“静郭君 之於寡人，一至此乎！寡人少，殊不知此。客肯为寡人少来静郭君乎？”剂貌辨 答曰：“敬诺。”静郭君来，衣威王之服，冠其冠，带其剑。宣王自迎静郭君於 郊，望之而泣。静郭君至，因请相之。静郭君辞，不得已而受。十日，谢病强辞， 三日而听。当是时也，静郭君可谓能自知人矣。能自知人，故非之弗为阻。此剂 貌辨之所以外生乐、趋患难故也。
　　○审己 四曰：凡物之然也，必有故。而不知其故，虽当，与不知同，其卒必困。先 王、名士、达师之所以过俗者，以其知也。水出於山而走於海，水非恶山而欲海 也，高下使之然也。稼生於野而藏於仓，稼非有欲也，人皆以之也。故子路揜 雉而复释之。
　　子列子常射中矣，请之於关尹子。关尹子曰：“知子之所以中乎？”答曰： “弗知也。”关尹子曰：“未可。”退而习之三年，又请。关尹子曰：“子知子 之所以中乎？”子列子曰：“知之矣。”关尹子曰：“可矣，守而勿失。”非独 射也，国之存也，国之亡也，身之贤也，身之不肖也，亦皆有以。圣人不察存亡、 贤不肖、而察其所以也。
　　齐攻鲁，求岑鼎。鲁君载他鼎以往。齐侯弗信而反之，为非，使人告鲁侯曰： “柳下季以为是，请因受之。”鲁君请於柳下季，柳下季答曰：“君之赂以欲岑 鼎也，以免国也。臣亦有国於此。破臣之国以免君之国，此臣之所难也。”於是 鲁君乃以真岑鼎往也。且柳下季可谓此能说矣。非独存己之国也，又能存鲁君之 国。
　　齐湣王亡居於卫，昼日步足，谓公玉丹曰：“我已亡矣，而不知其故。吾所 以亡者，果何故哉？我当已。”公玉丹答曰：“臣以王为已知之矣，王故尚未之 知邪？王之所以亡也者，以贤也。天下之王皆不肖，而恶王之贤也，因相与合兵 而攻王。此王之所以亡也。”湣王慨焉太息曰：“贤固若是其苦邪？”此亦不知 其所以也。此公玉丹之所以过也。越王授有子四人。越王之弟曰豫，欲尽杀之， 而为之后。恶其三人而杀之矣。国人不说，大非上。又恶其一人而欲杀之，越王 未之听。其子恐必死，因国人之欲逐豫，围王宫。越王太息曰：“余不听豫之言， 以罹此难也。”亦不知所以亡也。
　　○精通 五曰：人或谓兔丝无根。兔丝非无根也，其根不属也，伏苓是。慈石召铁， 或引之也。树相近而靡，或軵之也。圣人南面而立，以爱利民为心，号令未出， 而天下皆延颈举踵矣，则精通乎民也。夫贼害於人，人亦然。
　　今夫攻者，砥厉五兵，侈衣美食，发且有日矣，所被攻者不乐，非或闻之也， 神者先告也。身在乎秦，所亲爱在於齐，死而志气不安，精或往来也。
　　德也者，万民之宰也。月也者，群阴之本也。月望则蚌蛤实，群阴盈；月晦 则蚌蛤虚，群阴亏。夫月形乎天，而群阴化乎渊；圣人形德乎己，而四方咸饬乎 仁。
　　养由基射兕，中石，矢乃饮羽，诚乎兕也。伯乐学相马，所见无非马者，诚 乎马也。宋之庖丁好解牛，所见无非死牛者，三年而不见生牛，用刀十九年，刃 若新磨研，顺其理，诚乎牛也。锺子期夜闻击磬者而悲，使人召而问之曰：“子 何击磬之悲也？”答曰：“臣之父不幸而杀人，不得生；臣之母得生，而为公家 为酒；臣之身得生，而为公家击磬。臣不睹臣之母三年矣。昔为舍氏睹臣之母， 量所以赎之则无有，而身固公家之财也，是故悲也。”锺子期叹嗟曰：“悲夫！ 悲夫！心非臂也，臂非椎、非石也。悲存乎心而木石应之。”故君子诚乎此而谕 乎彼，感乎己而发乎人，岂必强说乎哉？周有申喜者，亡其母，闻乞人歌於门下 而悲之，动於颜色，谓门者内乞人之歌者，自觉而问焉，曰：“何故而乞？”与 之语，盖其母也。故父母之於子也，子之於父母也，一体而两分，同气而异息。
　　若草莽之有华实也，若树木之有根心也。虽异处而相通，隐志相及，痛疾相救， 忧思相感，生则相欢，死则相哀，此之谓骨肉之亲。神出於忠而应乎心，两精相 得，岂待言哉？ 



《孟冬纪第十》
　　 ○孟冬 一曰：孟冬之月，日在尾，昏危中，旦七星中。其日壬癸，其帝颛顼，其神 玄冥，其虫介，其音羽，律中应钟。其数六，其味咸，其臭朽，其祀行，祭先肾。
　　水始冰，地始冻，雉入大水为蜃。虹藏不见。天子居玄堂左个，乘玄辂，驾铁骊， 载玄旗，衣黑衣，服玄玉，食黍与彘，其器宏以弇。
　　是月也，以立冬。先立冬三日，太史谒之天子曰：“某日立冬，盛德在水。” 天子乃斋。立冬之日，天子亲率三公九卿大夫，以迎冬於北郊。还，乃赏死事， 恤孤寡。
　　是月也，命太卜祷祠龟策，占兆审卦吉凶。於是察阿上乱法者则罪之，无有 揜蔽。
　　是月也，天子始裘，命有司曰：“天气上腾，地气下降，天地不通，闭而成 冬。”令百官谨盖藏。命司徒循行积聚，无有不敛；坿城郭，戒门闾，修楗闭， 慎关籥，固封玺，备边境，完要塞，谨关梁，塞蹊径，饬丧纪，辨衣裳，审棺椁 之厚薄，营丘垄之小大、高卑、薄厚之度，贵贱之等级。
　　是月也，工师效功，陈祭器，按度程，无或作为淫巧，以荡上心，必功致为 上。物勒工名，以考其诚；工有不当，必行其罪，以穷其情。
　　是月也，大饮蒸，天子乃祈来年于天宗。大割，祠于公社及门闾，飨先祖五 祀，劳农夫以休息之。天子乃命将率讲武，肄射御、角力。
　　是月也，乃命水虞渔师收水泉池泽之赋，无或敢侵削众庶兆民，以为天子取 怨于下，其有若此者，行罪无赦。
　　孟冬行春令，则冻闭不密，地气发泄，民多流亡。行夏令，则国多暴风，方 冬不寒，蛰虫复出。行秋令，则雪霜不时，小兵时起，土地侵削。
　　○节丧 二曰：审知生，圣人之要也；审知死，圣人之极也。知生也者，不以害生， 养生之谓也；知死也者，不以害死，安死之谓也。此二者，圣人之所独决也。
　　凡生於天地之间，其必有死，所不免也。孝子之重其亲也，慈亲之爱其子也， 痛於肌骨，性也。所重所爱，死而弃之沟壑，人之情不忍为也，故有葬死之义。
　　葬也者，藏也，慈亲孝子之所慎也。慎之者，以生人之心虑。以生人之心为死者 虑也，莫如无动，莫如无发。无发无动，莫如无有可利，则此之谓重闭。
　　古之人有藏於广野深山而安者矣，非珠玉国宝之谓也，葬不可不藏也。葬浅 则狐狸抇之，深则及於水泉。故凡葬必於高陵之上，以避狐狸之患、水泉之湿。
　　此则善矣，而忘奸邪、盗贼、寇乱之难，岂不惑哉？譬之若瞽师之避柱也，避柱 而疾触杙也。狐狸、水泉、奸邪、盗贼、寇乱之患，此杙之大者也。慈亲孝 子避之者，得葬之情矣。善棺椁，所以避蝼蚁蛇虫也。今世俗大乱，之主愈侈其 葬，则心非为乎死者虑也，生者以相矜尚也。侈靡者以为荣，节俭者以为陋，不 以便死为故，而徒以生者之诽誉为务。此非慈亲孝子之心也。父虽死，孝子之重 之不怠；子虽死，慈亲之爱之不懈。夫葬所爱所重，而以生者之所甚欲，其以安 之也，若之何哉？ 民之於利也，犯流矢，蹈白刃，涉血抽肝以求之。野人之无闻者，忍亲戚、 兄弟、知交以求利。今无此之危，无此之丑，其为利甚厚，乘车食肉，泽及子孙。
　　虽圣人犹不能禁，而况於乱？国弥大，家弥富，葬弥厚。含珠鳞施，夫玩好货宝， 锺鼎壶滥，舆马衣被戈剑，不可胜其数。诸养生之具，无不从者。题凑之室，棺 椁数袭，积石积炭，以环其外。奸人闻之，传以相告。上虽以严威重罪禁之，犹 不可止。且死者弥久，生者弥疏；生者弥疏，则守者弥怠；守者弥怠而葬器如故， 其势固不安矣。世俗之行丧，载之以大輴，羽旄旌旗、如云偻翣以督之，珠玉 以佩之，黼黻文章以饬之，引绋者左右万人以行之，以军制立之然后可。以此观 世，则美矣，侈矣；以此为死，则不可也。苟便於死，则虽贫国劳民，若慈亲孝 子者之所不辞为也。
　　○安死 三曰：世之为丘垄也，其高大若山，其树之若林，其设阙庭、为宫室、造宾 阼也若都邑。以此观世示富则可矣，以此为死则不可也。夫死，其视万岁犹一瞬 也。人之寿，久之不过百，中寿不过六十。以百与六十为无穷者之虑，其情必不 相当矣。以无穷为死者之虑，则得之矣。今有人於此，为石铭置之垄上，曰： “此其中之物，具珠玉、玩好、财物、宝器甚多，不可不抇，抇之必大富， 世世乘车食肉。”人必相与笑之，以为大惑。世之厚葬也，有似於此。自古及今， 未有不亡之国也；无不亡之国者，是无不抇之墓也。以耳目所闻见，齐、荆、 燕尝亡矣，宋、中山已亡矣，赵、魏、韩皆亡矣，其皆故国矣。自此以上者，亡 国不可胜数，是故大墓无不抇也。而世皆争为之，岂不悲哉？ 君之不令民，父之不孝子，兄之不悌弟，皆乡里之所釜<鬲瓦>者而逐之。惮 耕稼采薪之劳，不肯官人事，而祈美衣侈食之乐，智巧穷屈，无以为之，於是乎 聚群多之徒，以深山广泽林薮，扑击遏夺，又视名丘大墓葬之厚者，求舍便居， 以微抇之，日夜不休，必得所利，相与分之。夫有所爱所重，而令奸邪、盗贼、 寇乱之人卒必辱之，此孝子、忠臣、亲父、交友之大事。尧葬於谷林，通树之； 舜葬於纪市，不变其肆，禹葬於会稽，不变人徒。是故先王以俭节葬死也，非爱 其费也，非恶其劳也，为死者虑也。
　　先王之所恶，惟死者之辱也。发则必辱，俭则不发。故先王之葬，必俭。必 合，必同。何谓合？何谓同？葬於山林则合乎山林，葬於阪隰则同乎阪隰。此之 谓爱人。夫爱人者众，知爱人者寡。故宋未亡而东冢抇，齐未亡而庄公冢抇。
　　国安宁而犹若此，又况百世之后而国已亡乎？故孝子、忠臣、亲父、交友不可不 察於此也。夫爱之而反危之，其此之谓乎！《诗》曰：“不敢暴虎，不敢冯河。
　　人知其一，莫知其他。”此言不知邻类也。故反以相非，反以相是。其所非方其 所是也，其所是方其所非也。是非未定，而喜怒斗争反为用矣。吾不非斗，不非 争，而非所以斗，非所以争。故凡斗争者，是非已定之用也。今多不先定其是非， 而先疾斗争，此惑之大者也。
　　鲁季孙有丧，孔子往吊之。入门而左，从客也。主人以玙璠收，孔子径庭而 趋，历级而上，曰：“以宝玉收，譬之犹暴骸中原也。”径庭历级，非礼也；虽 然，以救过也。
　　○异宝 四曰：古之人非无宝也，其所宝者异也。孙叔敖疾，将死，戒其子曰：“王 数封我矣，吾不受也。为我死，王则封汝，必无受利地。楚、越之间有寝之丘者， 此其地不利，而名甚恶。荆人畏鬼，而越人信机。可长有者，其唯此也。”孙叔 敖死，王果以美地封其子，而子辞，请寝之丘，故至今不失。孙敖叔之知，知不 以利为利矣。知以人之所恶为己之所喜，此有道者之所以异乎俗也。
　　五员亡，荆急求之，登太行而望郑曰：“盖是国也，地险而民多知；其主， 俗主也，不足与举。”去郑而之许，见许公而问所之。许公不应，东南向而唾。
　　五员载拜受赐，曰：“知所之矣。”因如吴。过於荆，至江上，欲涉，见一丈人， 刺小船，方将渔，从而请焉。丈人度之，绝江。问其名族，则不肯告，解其剑以 予丈人，曰：“此千金之剑也，愿献之丈人。”丈人不肯受，曰：“荆国之法， 得五员者，爵执圭，禄万檐，金千镒。昔者子胥过，吾犹不取，今我何以子之千 金剑为乎？”五员过於吴，使人求之江上，则不能得也。每食必祭之，祝曰： “江上之丈人！”天地至大矣，至众矣，将奚不有为也？而无以为。为矣，而无 以为之。名不可得而闻，身不可得而见，其惟江上之丈人乎！ 宋之野人耕而得玉，献之司城子罕，子罕不受。野人请曰：“此野人之宝也， 愿相国为之赐而受之也。”子罕曰：“子以玉为宝，我以不受为宝。”故宋国之 长者曰：“子罕非无宝也，所宝者异也。” 今以百金与抟黍以示儿子，儿子必取抟黍矣；以和氏之璧与百金以示鄙人， 鄙人必取百金矣；以和氏之璧、道德之至言以示贤者，贤者必取至言矣。其知弥 精，其所取弥精；其知弥粗，其所取弥粗。
　　○异用 五曰：万物不同，而用之於人异也，此治乱、存亡、死生之原。故国广巨， 兵强富，未必安也；尊贵高大，未必显也：在於用之。桀、纣用其材而成其亡， 汤、武用其材而成其王。
　　汤见祝网者，置四面，其祝曰：“从天坠者，从地出者，从四方来者，皆离 吾网。”汤曰：“嘻！尽之矣。非桀，其孰为此也？”汤收其三面，置其一面， 更教祝曰：“昔蛛蝥作网罟，今之人学纾。欲左者左，欲右者右，欲高者高，欲 下者下，吾取其犯命者。”汉南之国闻之曰：“汤之德及禽兽矣。”四十国归之。
　　人置四面，未必得鸟；汤去其三面，置其一面，以网其四十国，非徒网鸟也。
　　周文王使人抇池，得死人之骸。吏以闻於文王，文王曰：“更葬之。”吏 曰：“此无主矣。”文王曰：“有天下者，天下之主也；有一国者，一国之主也。
　　今我非其主也？”遂令吏以衣棺更葬之。天下闻之曰：“文王贤矣！泽及髊 骨，又况於人乎？”或得宝以危其国，文王得朽骨以喻其意，故圣人於物也无不 材。
　　孔子之弟子从远方来者，孔子荷杖而问之曰：“子之公不有恙乎？”搏杖而 揖之，问曰：“子之父母不有恙乎？”置杖而问曰：“子之兄弟不有恙乎？” <木戈>步而倍之，问曰：“子之妻子不有恙乎？”故孔子以六尺之杖，谕贵贱之等， 辨疏亲之义，又况於以尊位厚禄乎？ 古之人贵能射也，以长幼养老也。今之人贵能射也，以攻战侵夺也。其细者 以劫弱暴寡也，以遏夺为务也。仁人之得饴，以养疾侍老也。跖与企足得饴，以 开闭取楗也。
　　

《仲冬纪第十一》
　　 ○仲冬 一曰：仲冬之月，日在斗，昏东壁中，旦轸中。其日壬癸，其帝颛顼，其神 玄冥，其虫介，其音羽，律中黄钟。其数六，其味咸，其臭朽，其祀行，祭先肾。
　　冰益壮，地始坼，鹖鴠不鸣，虎始交。天子居玄堂太庙，乘玄辂，驾铁骊，载 玄旗，衣黑衣，服玄玉，食黍与彘，其器宏以弇。命有司曰：“土事无作，无发 盖藏，无起大众，以固而闭。”发盖藏，起大众，地气且泄，是谓发天地之房。
　　诸蛰则死，民多疾疫，又随以丧。命之曰“畅月”。
　　是月也，命阉尹申宫令，审门闾，谨房室，必重闭。省妇事，毋得淫，虽有 贵戚近习，无有不禁。乃命大酋，秫稻必齐，麹蘖必时，湛饎必洁，水泉必香， 陶器必良，火齐必得，兼用六物，大酋监之，无有差忒。天子乃命有司祈祀四海、 大川、名原、渊泽、井泉。
　　是月也，农有不收藏积聚者，牛马畜兽有放佚者，取之不诘。山林薮泽，有 能取疏食田猎禽兽者，野虞教导之。其有侵夺者，罪之不赦。
　　是月也，日短至，阴阳争，诸生荡。君子斋戒，处必弇，身欲宁，去声色， 禁嗜欲，安形性，事欲静，以待阴阳之所定。芸始生，荔挺出，蚯蚓结，麋角解， 水泉动。日短至，则伐林木，取竹箭。
　　是月也，可以罢官之无事者，去器之无用者，涂阙庭门闾，筑囹圄，此所以 助天地之闭藏也。
　　仲冬行夏令，则其国乃旱，气雾冥冥，雷乃发声。行秋令，则天时雨汁，瓜 瓠不成，国有大兵。行春令，则虫螟为败，水泉减竭，民多疾疠。
　　○至忠 二曰：至忠逆於耳，倒於心，非贤主其孰能听之？故贤主之所说，不肖主之 所诛也。人主无不恶暴劫者，而日致之，恶之何益？今有树於此，而欲其美也， 人时灌之，则恶之，而日伐其根，则必无活树矣。夫恶闻忠言，乃自伐之精者也。
　　荆庄哀王猎於云梦，射随兕，中之。申公子培劫王而夺之。王曰：“何其暴 而不敬也？”命吏诛之。左右大夫皆进谏曰：“子培，贤者也，又为王百倍之臣， 此必有故，愿察之也。”不出三月，子培疾而死。荆兴师，战於两棠，大胜晋， 归而赏有功者。申公子培之弟进请赏於吏曰：“人之有功也於军旅，臣兄之有功 也於车下。”王曰：“何谓也？”对曰：“臣之兄犯暴不敬之名，触死亡之罪於 王之侧，其愚心将以忠於君王之身，而持千岁之寿也。臣之兄尝读故记曰：‘杀 随兕者，不出三月。’是以臣之兄惊惧而争之，故伏其罪而死。”王令人发平府 而视之，於故记果有，乃厚赏之。申公子培，其忠也可谓穆行矣。穆行之意，人 知之不为劝，人不知不为沮，行无高乎此矣。
　　齐王疾痏，使人之宋迎文挚，文挚至，视王之疾，谓太子曰：“王之疾必可 已也。虽然，王之疾已，则必杀挚也。”太子曰：“何故？”文挚对曰：“非怒 王则疾不可治，怒王则挚必死。”太子顿首强请曰：“苟已王之疾，臣与臣之母 以死争之於王。王必幸臣与臣之母，愿先生之勿患也。”文挚曰：“诺。请以死 为王。”与太子期，而将往不当者三，齐王固已怒矣。文挚至，不解屦登床，履 王衣，问王之疾，王怒而不与言。文挚因出辞以重怒王，王叱而起，疾乃遂已。
　　王大怒不说，将生烹文挚。太子与王后急争之，而不能得，果以鼎生烹文挚。爨 之三日三夜，颜色不变。文挚曰：“诚欲杀我，则胡不覆之，以绝阴阳之气？” 王使覆之，文挚乃死。夫忠於治世易，忠於浊世难。文挚非不知活王之疾而身获 死也，为太子行难，以成其义也。
　　○忠廉 三曰：士议之不可辱者，大之也。大之则尊於富贵也，利不足以虞其意矣。
　　虽名为诸侯，实有万乘，不足以挺其心矣。诚辱则无为乐生。若此人也，有势则 必不自私矣，处官则必不为污矣，将众则必不挠北矣。忠臣亦然。苟便於主利於 国，无敢辞违，杀身出生以徇之。国有士若此，则可谓有人矣。若此人者固难得， 其患虽得之有不智。
　　吴王欲杀王子庆忌而莫之能杀，吴王患之。要离曰：“臣能之。”吴王曰： “汝恶能乎？吾尝以六马逐之江上矣，而不能及；射之矢，左右满把，而不能中。
　　今汝拔剑则不能举臂，上车则不能登轼，汝恶能？”要离曰：“士患不勇耳，奚 患於不能？王诚能助，臣请必能。”吴王曰：“诺。”明旦加要离罪焉，挚执妻 子，焚之而扬其灰。要离走，往见王子庆忌於卫。王子庆忌喜曰：“吴王之无道 也，子之所见也，诸侯之所知也。今子得免而去之，亦善矣。”要离与王子庆忌 居有间，谓王子庆忌曰：“吴之无道也愈甚，请与王子往夺之国。”王子庆忌曰： “善。”乃与要离俱涉於江。中江，拔剑以刺王子庆忌。王子庆忌捽之，投之於 江，浮则又取而投之，如此者三。其卒曰：“汝天下之国士也，幸汝以成而名。” 要离得不死，归於吴。吴王大说，请与分国。要离曰：“不可。臣请必死！”吴 王止之，要离曰：“夫杀妻子，焚之而扬其灰，以便事也，臣以为不仁。夫为故 主杀新主，臣以为不义。夫捽而浮乎江，三入三出，特王子庆忌为之赐而不杀耳， 臣已为辱矣。夫不仁不义，又且已辱，不可以生。”吴王不能止，果伏剑而死。
　　要离可谓不为赏动矣，故临大利而不易其义；可谓廉矣，廉，故不以贵富而忘其 辱。
　　卫懿公有臣曰弘演，有所於使。翟人攻卫，其民曰：“君之所予位禄者，鹤 也；所贵富者，宫人也。君使宫人与鹤战，余焉能战？”遂溃而去。翟人至，及 懿公於荣泽，杀之，尽食其肉，独舍其肝。弘演至，报使於肝，毕，呼天而啼， 尽哀而止，曰：“臣请为襮。”因自杀，先出其腹实，内懿公之肝。桓公闻之 曰：“卫之亡也，以为无道也。今有臣若此，不可不存。”於是复立卫於楚丘。
　　弘演可谓忠矣，杀身出生以徇其君。非徒徇其君也，又令卫之宗庙复立，祭祀不 绝，可谓有功矣。
　　○当务 四曰：辨而不当论，信而不当理，勇而不当义，法而不当务，惑而乘骥也， 狂而操吴干将也，大乱天下者，必此四者也。所贵辨者，为其由所论也；所贵信 者，为其遵所理也；所贵勇者，为其行义也；所贵法者，为其当务也。
　　跖之徒问於跖曰：“盗有道乎？”跖曰：“奚啻其有道也？夫妄意关内，中 藏，圣也；入先，勇也；出后，义也；知时，智也；分均，仁也。不通此五者而 能成大盗者，天下无有。”备说非六王、五伯，以为尧有不慈之名，舜有不孝之 行，禹有淫湎之意，汤、武有放杀之事，五伯有暴乱之谋。世皆誉之，人皆讳之， 惑也。故死而操金椎以葬，曰：“下见六王、五伯，将敲其头矣！”辨若此不如 无辨。
　　楚有直躬者，其父窃羊而谒之上。上执而将诛之。直躬者请代之。将诛矣， 告吏曰：“父窃羊而谒之，不亦信乎？父诛而代之，不亦孝乎？信且孝而诛之， 国将有不诛者乎？”荆王闻之，乃不诛也。孔子闻之曰：“异哉！直躬之为信也。
　　一父而载取名焉。”故直躬之信不若无信。
　　齐之好勇者，其一人居东郭，其一人居西郭。卒然相遇於途，曰：“姑相饮 乎？”觞数行，曰：“姑求肉乎？”一人曰：“子，肉也；我，肉也；尚胡革求 肉而为？於是具染而已。”因抽刀而相啖，至死而止。勇若此不若无勇。
　　纣之同母三人，其长曰微子启，其次曰中衍，其次曰受德。受德乃纣也，甚 少矣。纣母之生微子启与中衍也，尚为妾，已而为妻而生纣。纣之父、纣之母欲 置微子启以为太子、太史据法而争之曰：“有妻之子，而不可置妾之子。”纣故 为后。用法若此，不若无法。
　　○长见 五曰：智所以相过，以其长见与短见也。今之於古也，犹古之於后世也；今 之於后世，亦犹今之於古也。故审知今则可知古，知古则可知后，古今前后一也。
　　故圣人上知千岁，下知千岁也。
　　荆文王曰：“苋嘻数犯我以义，违我以礼，与处则不安，旷之而不谷得焉。
　　不以吾身爵之，后世有圣人，将以非不谷。”於是爵之五大夫。“申侯伯善持养 吾意，吾所欲则先我为之，与处则安，旷之而不谷丧焉。不以吾身远之，后世有 圣人，将以非不谷。”於是送而行之。申侯伯如郑，阿郑君之心，先为其所欲， 三年而知郑国之政也，五月而郑人杀之。是后世之圣人使文王为善於上世也。
　　晋平公铸为大钟，使工听之，皆以为调矣。师旷曰：“不调，请更铸之。” 平公曰：“工皆以为调矣。”师旷曰：“后世有知音者，将知钟之不调也，臣窃 为君耻之。”至於师涓而果知钟之不调也。是师旷欲善调钟，以为后世之知音者 也。
　　吕太公望封於齐，周公旦封於鲁，二君者甚相善也。相谓曰：“何以治国？” 太公望曰：“尊贤上功。”周公旦曰：“亲亲上恩。”太公望曰：“鲁自此削矣。” 周公旦曰：“鲁虽削，有齐者亦必非吕氏也。”其后，齐日以大，至於霸，二十 四世而田成子有齐国。鲁日以削，至於觐存，三十四世而亡。
　　吴起治西河之外，王错谮之於魏武侯，武侯使人召之。吴起至於岸门，止车 而望西河，泣数行而下。其仆谓吴起曰：“窃观公之意，视释天下若释躧，今去 西河而泣，何也？”吴起抿泣而应之曰：“子不识。君知我而使我毕能，西河可 以王。今君听谗人之议而不知我，西河之为秦取不久矣，魏从此削矣。”吴起果 去魏入楚。有间，西河毕入秦，秦日益大。此吴起之所先见而泣也。
　　魏公叔座疾，惠王往问之，曰：“公叔之病，嗟！疾甚矣！将柰社稷何？” 公叔对曰：“臣之御庶子鞅，愿王以国听之也。为不能听，勿使出境。”王不应， 出而谓左右曰：“岂不悲哉？以公叔之贤，而今谓寡人必以国听鞅，悖也夫！” 公叔死，公孙鞅西游秦，秦孝公听之。秦果用强，魏果用弱。非公叔座之悖也， 魏王则悖也。夫悖者之患，固以不悖为悖。
　　


《季冬纪第十二》
　　 ○季冬 一曰：季冬之月，日在婺女，昏娄中，旦氐中。其日壬癸，其帝颛顼，其神 玄冥，其虫介，其音羽，律中大吕，其数六，其味咸，其臭朽，其祀行，祭先肾。
　　雁北乡，鹊始巢，雉雊鸡乳，天子居玄堂右个，乘玄骆，驾铁骊，载玄旗，衣黑 衣，服玄玉，食黍与彘，其器宏以弇。命有司大傩，旁磔，出土牛，以送寒气。
　　征鸟厉疾，乃毕行山川之祀，及帝之大臣、天地之神祇。
　　是月也，命渔师始渔，天子亲往，乃尝鱼，先荐寝庙。冰方盛，水泽复，命 取冰。冰已入，令告民出五种。命司农计耦耕事，修耒耜，具田器。命乐师大合 吹而罢。乃命四监收秩薪柴，以供寝庙及百祀之薪燎。
　　是月也，日穷于次，月穷于纪，星回于天。数将几终，岁将更始。专於农民， 无有所使。天子乃与卿大夫饬国典，论时令，以待来岁之宜。乃命太史次诸侯之 列，赋之犠牲，以供皇天上帝社稷之享。乃命同姓之国，供寝庙之刍豢；令宰历 卿大夫至于庶民土田之数，而赋之犠牲，以供山林名川之祀。凡在天下九州之民 者，无不咸献其力，以供皇天上帝社稷寝庙山林名川之祀。
　　行之是令，此谓一终，三旬二日。季冬行秋令，则白露蚤降，介虫为妖，四 邻入保；行春令，则胎夭多伤，国多固疾，命之曰逆；行夏令，则水潦败国，时 雪不降，冰冻消释。
　　○士节 二曰：士之为人，当理不避其难，临患忘利，遗生行义，视死如归。有如此 者，国君不得而友，天子不得而臣。大者定天下，其次定一国，必由如此人者也。
　　故人主之欲大立功名者，不可不务求此人也。贤主劳於求人，而佚於治事。
　　齐有北郭骚者，结罘罔，捆蒲苇，织萉屦，以养其母，犹不足，踵门见 晏子曰：“愿乞所以养母。”晏子之仆谓晏子曰：“此齐国之贤者也。其义不臣 乎天子，不友乎诸侯，於利不苟取，於害不苟免。今乞所以养母，是说夫子之义 也，必与之。”晏子使人分仓粟、分府金而遗之，辞金而受粟。有间，晏子见疑 於齐君，出奔，过北郭骚之门而辞。北郭骚沐浴而出，见晏子曰：“夫子将焉适？” 晏子曰：“见疑於齐君，将出奔。”北郭子曰：“夫子勉之矣。”晏子上车，太 息而叹曰：“婴之亡岂不宜哉？亦不知士甚矣。”晏子行。北郭子召其友而告之 曰：“说晏子之义，而尝乞所以养母焉。吾闻之曰：‘养及亲者，身伉其难。今 晏子见疑，吾将以身死白之。”著衣冠，令其友操剑奉笥而从，造於君庭，求复 者曰：“晏子，天下之贤者也，去则齐国必侵矣。必见国之侵也，不若先死。请 以头托白晏子也。”因谓其友曰：“盛吾头於笥中，奉以托。”退而自刎也。其 友因奉以托。其友谓观者曰：“北郭子为国故死，吾将为北郭子死也。”又退而 自刎。齐君闻之，大骇，乘驲而自追晏子，及之国郊，请而反之。晏子不得已而 反，闻北郭骚之以死白己也，曰：“婴之亡岂不宜哉？亦愈不知士甚矣。” ○介立 三曰：以贵富有人易，以贫贱有人难。今晋文公出亡，周流天下，穷矣，贱 矣，而介子推不去，有以有之也。反国有万乘，而介子推去之，无以有之也。能 其难，不能其易，此文公之所以不王也。晋文公反国，介子推不肯受赏，自为赋 诗曰：“有龙于飞，周遍天下。五蛇从之，为之丞辅。龙反其乡，得其处所。四 蛇从之，得其露雨。一蛇羞之，桥死於中野。”悬书公门，而伏於山下。文公闻 之曰：“嘻！此必介子推也。”避舍变服，令士庶人曰：“有能得介子推者，爵 上卿，田百万。”或遇之山中，负釜盖簦，问焉，曰：“请问介子推安在？”应 之曰：“夫介子推苟不欲见而欲隐，吾独焉知之？”遂背而行，终身不见。人心 之不同，岂不甚哉？今世之逐利者，早朝晏退，焦唇干嗌，日夜思之，犹未之能 得；今得之而务疾逃之，介子推之离俗远矣。
　　东方有士焉，曰爰旌目，将有适也，而饿於道。狐父之盗曰丘，见而下壶餐 以餔之。爰旌目三餔之而后能视，曰：“子何为者也？”曰：“我狐父之人丘也。” 爰旌目曰：“嘻！汝非盗邪？胡为而食我？吾义不食子之食也。”两手据地而吐 之，不出，喀喀然遂伏地而死。郑人之下<革处>也，庄跷之暴郢也，秦人之围长平 也，韩、荆、赵，此三国者之将帅贵人皆多骄矣，其士卒众庶皆多壮矣，因相暴 以相杀，脆弱者拜请以避死，其卒递而相食，不辨其义，冀幸以得活。如爰旌目 已食而不死矣，恶其义而不肯不死。今此相为谋，岂不远哉？ ○诚廉 四曰：石可破也，而不可夺坚；丹可磨也，而不可夺赤。坚与赤，性之有也。
　　性也者，所受於天也，非择取而为之也。豪士之自好者，其不可漫以污也，亦犹 此也。
　　昔周之将兴也，有士二人，处於孤竹，曰伯夷、叔齐。二人相谓曰：“吾闻 西方有偏伯焉，似将有道者，今吾奚为处乎此哉？”二子西行如周，至於岐阳， 则文王已殁矣。武王即位，观周德，则王使叔旦就胶鬲於次四内，而与之盟曰： “加富三等，就官一列。”为三书，同辞，血之以牲，埋一於四内，皆以一归。
　　又使保召公就微子开於共头之下，而与之盟曰：“世为长侯，守殷常祀，相奉桑 林，宜私孟诸。”为三书，同辞，血之以牲，埋一於共头之下，皆以一归。伯夷、 叔齐闻之，相视而笑曰：“嘻！异乎哉！此非吾所谓道也。昔者神农氏之有天下 也，时祀尽敬而不祈福也；其於人也，忠信尽治而无求焉；乐正与为正，乐治与 为治；不以人之坏自成也，不以人之庳自高也。今周见殷之僻乱也，而遽为之正 与治，上谋而行货，阻丘而保威也。割牲而盟以为信，因四内与共头以明行，扬 梦以说众，杀伐以要利，以此绍殷，是以乱易暴也。吾闻古之士，遭乎治世，不 避其任；遭乎乱世，不为苟在。今天下暗，周德衰矣。与其并乎周以漫吾身也， 不若避之以洁吾行。”二子北行，至首阳之下而饿焉。人之情，莫不有重，莫不 有轻。有所重则欲全之，有所轻则以养所重。伯夷、叔齐，此二士者，皆出身弃 生以立其意，轻重先定也。
　　○不侵 五曰：天下轻於身，而士以身为人。以身为人者，如此其重也，而人不知， 以奚道相得？贤主必自知士，故士尽力竭智，直言交争，而不辞其患。豫让、公 孙弘是矣。当是时也，智伯、孟尝君知之矣。世之人主，得地百里则喜，四境皆 贺；得士则不喜，不知相贺：不通乎轻重也。
　　汤、武，千乘也，而士皆归之。桀、纣，天子也，而士皆去之。孔、墨，布 衣之士也，万乘之主、千乘之君不能与之争士也。自此观之，尊贵富大不足以来 士矣，必自知之然后可。
　　豫让之友谓豫让曰：“子之行何其惑也？子尝事范氏、中行氏，诸侯尽灭之， 而子不为报；至於智氏，而子必为之报，何故？”豫让曰：“我将告子其故。范 氏、中行氏，我寒而不我衣，我饥而不我食，而时使我与千人共其养，是众人畜 我也。夫众人畜我者，我亦众人事之。至於智氏则不然，出则乘我以车，入则足 我以养，众人广朝，而必加礼於吾所，是国士畜我也。夫国士畜我者，我亦国士 事之。”豫让，国士也，而犹以人之於己也为念，又况於中人乎？ 孟尝君为从，公孙弘谓孟尝君曰：“君不若使人西观秦王。意者秦王帝王之 主也，君恐不得为臣，何暇从以难之？意者秦王不肖主也，君从以难之未晚也。” 孟尝君曰：“善。愿因请公往矣。”公孙弘敬诺，以车十乘之秦。秦昭王闻之， 而欲丑之以辞，以观公孙弘。公孙弘见昭王，昭王曰：“薛之地小大几何？”公 孙弘对曰：“百里。”昭王笑曰：“寡人之国，地数千里，犹未敢以有难也。今 孟尝君之地方百里，而因欲以难寡人犹可乎？”公孙弘对曰：“孟尝君好士，大 王不好士。”昭王曰：“孟尝君之好士何如？”公孙弘对曰：“义不臣乎天子， 不友乎诸侯，得意则不惭为人君，不得意则不肯为人臣，如此者三人。能治可为 管、商之师，说义听行，其能致主霸王，如此者五人。万乘之严主辱其使者，退 而自刎也，必以其血污其衣，有如臣者七人。”昭王笑而谢焉，曰：“客胡为若 此？寡人善孟尝君，欲客之必谨谕寡人之意也。”公孙弘敬诺。公孙弘可谓不侵 矣。昭王，大王也；孟尝君，千乘也。立千乘之义而不克凌，可谓士矣。
　　○序意 维秦八年，岁在涒滩，秋甲子朔。朔之日，良人请问十二纪。文信侯曰：尝 得学黄帝之所以诲颛顼矣，“爰有大圜在上，大矩在下，汝能法之，为民父母。” 盖闻古之清世，是法天地。凡十二纪者，所以纪治乱存亡也，所以知寿夭吉凶也。
　　上揆之天，下验之地，中审之人，若此则是非可不可无所遁矣。天曰顺，顺维生； 地曰固，固维宁；人曰信，信维听。三者咸当，无为而行。行也者，行其理也， 行数，循其理，平其私。夫私视使目盲，私听使耳聋，私虑使心狂。三者皆私设， 精则智无由公。智不公，则福日衰，灾日隆。以日倪而西望知之。
　　赵襄子游於囿中，至於梁，马却不肯进。青荓为参乘。襄子曰：“进视 梁下，类有人。”青荓进视梁下，豫让却寝，佯为死人。叱青荆曰：“去， 长者吾且有事。”青荓曰“少而与子友，子且为大事，而我言之，是失相与 友之道；子将贼吾君，而我不言之，是失为人臣之道。如我者惟死为可。”乃退 而自杀。青荆非乐死也，重失人臣之节，恶废交友之道也。青荆豫让，可谓之友 也。
　　

《有始览第一》
　　 ○有始 一曰：天地有始，天微以成，地塞以形，天地合和，生之大经也。以寒暑日 月昼夜知之，以殊形殊能异宜说之。夫物合而成，离而生。知合知成，知离知生， 则天地平矣。平也者，皆当察其情，处其形。
　　天有九野，地有九州，土有九山，山有九塞，泽有九薮，风有八等，水有六 川。
　　何谓九野？中央曰钧天，其星角、亢、氐；东方曰苍天，其星房、心、尾； 东北曰变天，其星箕、斗、牵牛；北方曰玄天，其星婺女、虚、危、营室；西北 曰幽天，其星东壁、奎、娄；西方曰颢天，其星胃，昴，毕；西南曰朱天，其星 觜巂、参、东井；南方曰炎天，其星舆鬼、柳、七星；东南曰阳天，其星张、翼、 轸。
　　何谓九州？河、汉之间为豫州，周也；两河之间为冀州，晋也；河、济之间 为兖州，卫也；东方为青州，齐也；泗上为徐州，鲁也；东南为扬州，越也；南 方为荆州，楚也；西方为雍州，秦也；北方为幽州，燕也。
　　何谓九山？会稽、太山、王屋、首山、太华、岐山、太行、羊肠、孟门。何 谓九塞？大汾、冥阨、荆阮、方城、殽、井陉、令疵、句注、居庸。
　　何谓九薮？吴之具区，楚之云梦，秦之阳华，晋之大陆，梁之圃田，宋之孟 诸，齐之海隅，赵之钜鹿，燕之大昭。
　　何谓八风？东北曰炎风，东方曰滔风，东南曰熏风，南方曰巨风，西南曰凄 风，西方曰飂风，西北曰厉风，北方曰寒风。
　　何谓六川？河水、赤水、辽水、黑水、江水、淮水。
　　凡四海之内，东西二万八千里，南北二万六千里。水道八千里，受水者亦八 千里。通谷六，名川六百，陆注三千，小水万数。
　　凡四极之内，东西五亿有九万七千里，南北亦五亿有九万七千里。极星与天 俱游，而天枢不移。
　　冬至日行远道，周行四极，命曰玄明。夏至日行近道，乃参于上。当枢之下 无昼夜。白民之南，建木之下，日中无影，呼而无响，盖天地之中也。
　　天地万物，一人之身也，此之谓大同。众耳目鼻口也，众五谷寒暑也，此之 谓众异。则万物备也。天斟万物，圣人览焉，以观其类。解在乎天地之所以形， 雷电之所以生，阴阳材物之精，人民禽兽之所安平。
　　○应同 二曰：凡帝王者之将兴也，天必先见祥乎下民。黄帝之时，天先见大螾大 蝼。黄帝曰：“土气胜。”土气胜，故其色尚黄，其事则土。及禹之时，天先见 草木秋冬不杀。禹曰：“木气胜。”木气胜，故其色尚青，其事则木。及汤之时， 天先见金刃生於水。汤曰：“金气胜。”金气胜，故其色尚白，其事则金。及文 王之时，天先见火赤乌衔丹书集于周社。文王曰：“火气胜。”火气胜，故其色 尚赤，其事则火。代火者必将水，天且先见水气胜。水气胜，故其色尚黑，其事 则水。水气至而不知数备，将徙于土。天为者时，而不助农於下。类固相召，气 同则合，声比则应。鼓宫而宫动，鼓角而角动。平地注水，水流湿；均薪施火， 火就燥；山云草莽，水云鱼鳞，旱云烟火，雨云水波，无不皆类其所生以示人。
　　故以龙致雨，以形逐影。师之所处，必生棘楚。祸福之所自来，众人以为命，安 知其所。
　　夫覆巢毁卵，则凤凰不至；刳兽食胎，则麒麟不来；干泽涸渔，则龟龙不往。
　　物之从同，不可为记。子不遮乎亲，臣不遮乎君。君同则来，异则去。故君虽尊， 以白为黑，臣不能听；父虽亲，以黑为白，子不能从。黄帝曰：“芒芒昧昧，因 天之威，与元同气。”故曰同气贤於同义，同义贤於同力，同力贤於同居，同居 贤於同名。帝者同气，王者同义，霸者同力，勤者同居则薄矣，亡者同名则觕 矣。其智弥觕者，其所同弥觕；其智弥精者，其所同弥精。故凡用意不可不 精。夫精，五帝三王之所以成也。成齐类同皆有合，故尧为善而众善至，桀为非 而众非来。《商箴》云：“天降灾布祥，并有其职。”以言祸福人或召之也。故 国乱非独乱也，又必召寇。独乱未必亡也，召寇则无以存矣。
　　凡兵之用也，用於利，用於义。攻乱则脆，脆则攻者利；攻乱则义，义则攻 者荣。荣且利，中主犹且为之，况於贤主乎？故割地宝器，卑辞屈服，不足以止 攻，惟治为足。治则为利者不攻矣，为名者不伐矣。凡人之攻伐也，非为利则因 为名也。名实不得，国虽强大者，曷为攻矣？解在乎史墨来而辍不袭卫，赵简子 可谓知动静矣！ ○去尤 三曰：世之听者，多有所尤。多有所尤，则听必悖矣。所以尤者多故，其要 必因人所喜，与因人所恶。东面望者不见西墙，南乡视者不睹北方，意有所在也。
　　人有亡鈇者，意其邻之子。视其行步，窃鈇也；颜色，窃鈇也；言语，窃鈇也； 动作态度，无为而不窃鈇也。相其谷而得其鈇，他日，复见其邻之子，动作态度， 无似窃鈇者。其邻之子非变也，己则变矣。变也者无他，有所尤也。
　　邾之故法，为甲裳以帛。公息忌谓邾君曰：“不若以组。凡甲之所以为固者， 以满窍也。今窍满矣，而任力者半耳。且组则不然，窍满则尽任力矣。”邾君以 为然，曰：“将何所以得组也？”公息忌对曰：“上用之则民为之矣。”邾君曰： “善。”下令，令官为甲必以组。公息忌知说之行也，因令其家皆为组。人有伤 之者曰：“公息忌之所以欲用组者，其家多为组也。”邾君不说，於是复下令， 令官为甲无以组。此邾君之有所尤也。为甲以组而便，公息忌虽多为组，何伤也？ 以组不便，公息忌虽无为组，亦何益也？为组与不为组，不足以累公息忌之说， 用组之心，不可不察也。
　　鲁有恶者，其父出而见商咄，反而告其邻曰：“商咄不若吾子矣。”且其子 至恶也，商咄至美也。彼以至美不如至恶，尤乎爱也。故知美之恶，知恶之美， 然后能知美恶矣。《庄子》曰：“以瓦殶者翔，以钩殶者战，以黄金 殶者殆。其祥一也，而有所殆者，必外有所重者也。外有所重者泄，盖内掘。” 鲁人可谓外有重矣。
　　解在乎齐人之欲得金也，及秦墨者之相妒也，皆有所乎尤也。老聃则得之矣， 若植木而立乎独，必不合於俗，则何可扩矣。
　　○听言 四曰：听言不可不察，不察则善不善不分。善不善不分，乱莫大焉。三代分 善不善，故王。今天下弥衰，圣王之道废绝。世主多盛其欢乐，大其钟鼓，侈其 台榭苑囿，以夺人财；轻用民死，以行其忿。老弱冻馁，夭瘠壮狡，汔尽穷屈， 加以死虏。攻无罪之国以索地，诛不辜之民以求利，而欲宗庙之安也，社稷之不 危也，不亦难乎？今人曰：“某氏多货，其室培湿，守狗死，其势可穴也。”则 必非之矣。曰：“某国饥，其城郭庳，其守具寡，可袭而篡之。”则不非之。乃 不知类矣。《周书》曰：“往者不可及，来者不可待，贤明其世，谓之天子。” 故当今之世，有能分善不善者，其王不难矣。善不善本於义，不於爱。爱利之为 道大矣。夫流於海者，行之旬月，见似人者而喜矣。及其期年也，见其所尝见物 於中国者而喜矣。夫去人滋久，而思人滋深欤！乱世之民，其去圣王亦久矣。其 愿见之，日夜无间。故贤王秀士之欲忧黔首者，不可不务也。
　　功先名，事先功，言先事。不知事，恶能听言？不知情，恶能当言？其与人 谷言也，其有辩乎，其无辩乎？造父始习於大豆，蜂门始习於甘蝇，御大豆，射 甘蝇，而不徙人以为性者也。不徙之，所以致远追急也，所以除害禁暴也。凡人 亦必有所习其心，然后能听说。不习其心，习之於学问。不学而能听说者，古今 无有也。解在乎白圭之非惠子也，公孙龙之说燕昭王以偃兵及应空洛之遇也，孔 穿之议公孙龙，翟翦之难惠子之法。此四士者之议，皆多故矣，不可不独论。
　　○谨听 五曰：昔者禹一沐而三捉发，一食而三起，以礼有道之士，通乎己之不足也。
　　通乎己之不足，则不与物争矣。愉易平静以待之，使夫自得之；因然而然之，使 夫自言之。亡国之主反此，乃自贤而少人。少人则说者持容而不极，听者自多而 不得。虽有天下，何益焉？是乃冥之昭，乱之定，毁之成，危之宁。故殷周以亡， 比干以死，悖而不足以举。故人主之性，莫过乎所疑，而过於其所不疑；不过乎 所不知，而过於其所以知。故虽不疑，虽已知，必察之以法，揆之以量，验之以 数。若此则是非无所失，而举措无所过矣。
　　夫尧恶得贤天下而试舜？舜恶得贤天下而试禹？断之於耳而已矣。耳之可以 断也，反性命之情也。今夫惑者，非知反性命之情，其次非知观於五帝三王之所 以成也，则奚自知其世之不可也？奚自知其身之不逮也？太上知之，其次知其不 知。不知则问，不能则学。《周箴》曰：“夫自念斯学，德未暮。”学贤问，三 代之所以昌也。不知而自以为知，百祸之宗也。名不徒立，功不自成，国不虚存， 必有贤者。贤者之道，牟而难知，妙而难见。故见贤者而不耸，则不惕於心。不 惕於心，则知之不深。不深知贤者之所言，不祥莫大焉。
　　主贤世治，则贤者在上；主不肖世乱，则贤者在下。今周室既灭，而天子已 绝。乱莫大於无天子。无天子，则强者胜弱，众者暴寡，以兵相残，不得休息。
　　今之世当之矣。故当今之世，求有道之士，则於四海之内，山谷之中，僻远幽闲 之所，若此则幸於得之矣。得之，则何欲而不得？何为而不成？太公钓於滋泉， 遭纣之世也，故文王得之而王。文王，千乘也；纣，天子也。天子失之，而千乘 得之，知之与不知也。诸众齐民，不待知而使，不待礼而令。若夫有道之士，必 礼必知，然后其智能可尽。解在乎胜书之说周公，可谓能听矣；齐桓公之见小臣 稷，魏文侯之见田子方也，皆可谓能礼士矣。
　　○务本 六曰：尝试观上古记，三王之佐，其名无不荣者，其实无不安者，功大也。
　　《诗》云：“有唵凄凄，兴云祁祁。雨我公田，遂及我私。”三王之佐，皆能以 公及其私矣。俗主之佐，其欲名实也，与三王之佐同，而其名无不辱者，其实无 不危者，无公故也。皆患其身不贵於国也，而不患其主之不贵於天下也；皆患其 家之不富也，而不患其国之不大也。此所以欲荣而愈辱，欲安而益危。安危荣辱 之本在於主，主之本在於宗庙，宗庙之本在於民，民之治乱在於有司。《易》曰： “复自道，何其咎，吉。”以言本无异，则动卒有喜。今处官则荒乱，临财则贪 得，列近则持谏，将众则罢怯，以此厚望於主，岂不难哉！ 今有人於此，修身会计则可耻，临财物资尽则为己，若此而富者，非盗则无 所取。故荣富非自至也，缘功伐也。今功伐甚薄而所望厚，诬也；无功伐而求荣 富，诈也。诈诬之道，君子不由。人之议多曰：“上用我，则国必无患。”用己 者未必是也，而莫若其身自贤。而己犹有患，用己於国，恶得无患乎？己，所制 也；释其所制而夺乎其所不制，悖。未得治国治官可也。若夫内事亲，外交友， 必可得也。苟事亲未孝，交友未笃，是所未得，恶能善之矣？故论人无以其所未 得，而用其所已得，可以知其所未得矣。
　　古之事君者，必先服能，然后任；必反情，然后受。主虽过与，臣不徒取。
　　《大雅》曰：“上帝临汝，无贰尔心。”以言忠臣之行也。解在郑君之问被瞻之 义也，薄疑应卫嗣君以无重税。此二士者，皆近知本矣。
　　○谕大 七曰：昔舜欲旗古今而不成，既足以成帝矣；禹欲帝而不成，既足以正殊俗 矣；汤欲继禹而不成，既足以服四荒矣；武王欲及汤而不成，既足以王道矣；五 伯欲继三王而不成，既足以为诸侯长矣；孔丘、墨翟欲行大道於世而不成，既足 以成显名矣。夫大义之不成，既有成矣已。《夏书》曰：“天子之德广运，乃神， 乃武乃文。”故务在事，事在大。
　　地大则有常祥、不庭、歧毋、群抵、天翟、不周，山大则有虎、豹、熊、 螇蛆，水大则有蛟、龙、鼋、鼍、鳣、鲔。《商书》曰：“五世之庙，可以观 怪。万夫之长，可以生谋。”空中之无泽陂也，井中之无大鱼也，新林之无长木 也。凡谋物之成也，必由广大众多长久，信也。
　　季子曰：“燕雀争善处於一屋之下，子母相哺也，姁々焉相乐也，自以为 安矣。灶突决，则火上焚栋，燕雀颜色不变，是何也？乃不知祸之将及己也。” 为人臣免於燕雀之智者寡矣。夫为人臣者，进其爵禄富贵，父子兄弟相与比周於 一国，姁々焉相乐也，以危其社稷。其为灶突近也，而终不知也，其与燕雀之 智不异矣。故曰：“天下大乱，无有安国；一国尽乱，无有安家；一家皆乱，无 有安身。”此之谓也。故小之定也必恃大，大之安也必恃小。小大贵贱，交相为 恃，然后皆得其乐。定贱小在於贵大，解在乎薄疑说卫嗣君以王术，杜赫说周昭 文君以安天下，及匡章之难惠子以王齐王也。
　　

《孝行览第二》
　　 ○孝行 一曰：凡为天下，治国家，必务本而后末。所谓本者，非耕耘种植之谓，务 其人也。务其人，非贫而富之，寡而众之，务其本也。务本莫贵於孝。人主孝， 则名章荣，下服听，天下誉；人臣孝，则事君忠，处官廉，临难死；士民孝，则 耕芸疾，守战固，不罢北。夫孝，三皇五帝之本务，而万事之纪也。
　　夫执一术而百善至，百邪去，天下从者，其惟孝也！故论人必先以所亲，而 后及所疏；必先以所重，而后及所轻。今有人於此，行於亲重，而不简慢於轻疏， 则是笃谨孝道。先王之所以治天下也。故爱其亲，不敢恶人；敬其亲，不敢慢人。
　　爱敬尽於事亲，光耀加於百姓，究於四海，此天子之孝也。
　　曾子曰：“身者，父母之遗体也。行父母之遗体，敢不敬乎？居处不庄，非 孝也；事君不忠，非孝也；莅官不敬，非孝也；朋友不笃，非孝也；战陈无勇， 非孝也。五行不遂，灾及乎亲，敢不敬乎？” 《商书》曰：“刑三百，罪莫重於不孝。” 曾子曰：“先王之所以治天下者五：贵德、贵贵、贵老、敬长、慈幼。此五 者，先王之所以定天下也。所谓贵德，为其近於圣也；所谓贵贵，为其近於君也； 所谓贵老，为其近於亲也；所谓敬长，为其近於兄也；所谓慈幼，为其近於弟也。” 曾子曰：“父母生之，子弗敢杀；父母置之，子弗敢废；父母全之，子弗敢 阙。故舟而不游，道而不径，能全支体，以守宗庙；可谓孝矣。” 养有五道：修宫室、安床笫、节饮食、养体之道也；树五色，施五采，列文 章，养目之道也；正六律，和五声，杂八音，养耳之道也；熟五谷，烹六畜，和 煎调，养口之道也；和颜色，说言语，敬进退，养志之道也。此五者，代进而厚 用之，可谓善养矣。
　　乐正子春下堂而伤足，瘳而数月不出，犹有忧色。门人问之曰：“夫子下堂 而伤足，瘳而数月不出，犹有忧色，敢问其故？”乐正子春曰：“善乎而问之！ 吾闻之曾子，曾子闻之仲尼：父母全而生之，子全而归之，不亏其身，不损其形， 可谓孝矣。君子无行咫步而忘之。余忘孝道，是以忧。”故曰，身者非其私有也， 严亲之遗躬也。
　　民之本教曰孝，其行孝曰养。养可能也，敬为难；敬可能也，安为难；安可 能也，卒为难。父母既没，敬行其身，无遗父母恶名，可谓能终矣。仁者，仁此 者也；礼者，履此者也；义者，宜此者也；信者，信此者也；强者，强此者也。
　　乐自顺此生也，刑自逆此作也。
　　○本味 二曰：求之其本，经旬必得；求之其末，劳而无功。功名之立，由事之本也， 得贤之化也。非贤，其孰知乎事化？故曰其本在得贤。
　　有侁氏女子采桑，得婴儿于空桑之中，献之其君。其君令烰人养之，察 其所以然。曰：“其母居伊水之上，孕，梦有神告之曰：‘臼出水而东走，毋顾！’ 明日，视臼出水，告其邻，东走十里而顾，其邑尽为水，身因化为空桑。故命之 曰伊尹。”此伊尹生空桑之故也。长而贤。汤闻伊尹，使人请之有侁氏，有 侁氏不可。伊尹亦欲归汤，汤於是请取妇为婚。有侁氏喜，以伊尹为媵（送 女）。故贤主之求有道之士，无不以也；有道之士求贤主，无不行也。相得然后 乐，不谋而亲，不约而信，相为殚智竭力，犯危行苦，志欢乐之。此功名所以大 成也。固不独，士有孤而自恃，人主有奋而好独者，则名号必废熄，社稷必危殆。
　　故黄帝立四面，尧、舜得伯阳、续耳然后成。凡贤人之德，有以知之也。
　　伯牙鼓琴，锺子期听之。方鼓琴而志在太山，锺子期曰：“善哉乎鼓琴！巍 巍乎若太山。”少选之间，而志在流水，锺子期又曰：“善哉乎鼓琴！汤汤乎若 流水。”锺子期死，伯牙破琴绝弦，终身不复鼓琴，以为世无足复为鼓琴者。非 独琴若此也，贤者亦然。虽有贤者，而无礼以接之，贤奚由尽忠？犹御之不善， 骥不自千里也。
　　汤得伊尹，祓之於庙，爝以爟火，衅以犠<豕叚>。明日，设朝而见之。说汤 以至味，汤曰：“可对而为乎？”对曰：“君之国小，不足以具之，为天子然后 可具。夫三群之虫，水居者腥，肉犭瞿者臊，草食者膻。臭恶犹美，皆有所以。
　　凡味之本，水最为始。五味三材，九沸九变，火为之纪。时疾时徐，灭腥去臊除 膻，必以其胜，无失其理。调和之事，必以甘酸苦辛咸，先后多少，其齐甚微， 皆有自起。鼎中之变，精妙微纤，口弗能言，志不能喻，若射御之微，阴阳之化， 四时之数。故久而不弊，熟而不烂，甘而不哝，酸而不酷，咸而不减，辛而不烈， 澹而不薄。肥而不<月候>，肉之美者，猩猩之唇，獾獾之炙，隽觾之翠，述荡 之腕，旄象之约，流沙之西，丹山之南，有凤之丸，沃民所食。鱼之美者，洞庭 之<鱼尃>，东海之鲕，醴水之鱼，名曰朱鳖，六足、有珠、百碧。雚水之鱼，名曰 鳐，其状若鲤而有翼，常从西海夜飞游於东海。菜之美者，昆仑之苹，寿木之华， 指姑之东。中容之国，有赤木玄木之叶焉，馀瞀之南，南极之崖，有菜，其名曰 嘉树，其色若碧，阳华之芸，云梦之芹，具区之菁，浸渊之草，名曰土英。和之 美者，阳朴之姜，招摇之桂，越骆之菌，鳖鲔之醢，大夏之盐，宰揭之露，其色 如玉，长泽之卵。饭之美者，玄山之禾，不周之粟，阳山之穄，南海之秬。水 之美者，三危之露，昆仑之井，沮江之丘，名曰摇水，曰山之水，高泉之山，其 上有涌泉焉，冀州之原。果之美者，沙棠之实，常山之北，投渊之上，有百果焉， 群帝所食，箕山之东，青鸟之所，有甘栌焉，江浦之橘，云梦之柚，汉上石耳。
　　所以致之，马之美者，青龙之匹，遗风之乘。非先为天子，不可得而具。天子不 可强为，必先知道。道者止彼在己，己成而天子成，天子成则至味具。故审近所 以知远也，成己所以成人也。圣人之道要矣，岂越越多业哉！” ○首时 三曰：圣人之於事，似缓而急，似迟而速，以待时。王季历困而死，文王苦 之，有不忘羑里之丑，时未可也。武王事之，夙夜不懈，亦不忘王门之辱。立十 二年，而成甲子之事。时固不易得。太公望，东夷之士也，欲定一世而无其主。
　　闻文王贤，故钓於渭以观之。
　　伍子胥欲见吴王而不得，客有言之於王子光者，见之而恶其貌，不听其说而 辞之。客请之王子光，王子光曰：“其貌适吾所甚恶也。”客以闻伍子胥，伍子 胥曰：“此易故也。愿令王子居於堂上，重帷而见其衣若手，请因说之。”王子 许。伍子胥说之半，王子光举帷，搏其手而与之坐；说毕，王子光大说。伍子胥 以为有吴国者，必王子光也，退而耕于野。七年，王子光代吴王僚为王。任子胥， 子胥乃修法制，下贤良，选练士，习战斗。六年，然后大胜楚于柏举。九战九胜， 追北千里。昭王出奔随，遂有郢。亲射王宫，鞭荆平之坟三百。乡之耕，非忘其 父之雠也，待时也。
　　墨者有田鸠，欲见秦惠王，留秦三年而弗得见。客有言之於楚王者，往见楚 王。楚王说之，与将军之节以如秦。至，因见惠王。告人曰：“之秦之道，乃之 楚乎？”固有近之而远、远之而近者。时亦然。有汤武之贤，而无桀纣之时，不 成；有桀纣之时，而无汤武之贤，亦不成。圣人之见时，若步之与影不可离。故 有道之士未遇时，隐匿分窜，勤以待时。时至，有从布衣而为天子者，有从千乘 而得天下者，有从卑贱而佐三王者，有从匹夫而报万乘者。故圣人之所贵，唯时 也。水冻方固，后稷不种，后稷之种必待春。故人虽智而不遇时，无功。方叶之 茂美，终日采之而不知；秋霜既下，众林皆羸。事之难易，不在小大，务在知时。
　　郑子阳之难，猘狗溃之；齐高、国之难，失牛溃之。众因之以杀子阳、高、 国。当其时，狗牛犹可以为人唱，而况乎以人为唱乎？饥马盈厩，嗼然，未见 刍也；饥狗盈窖，嗼然。未见骨也。见骨与刍，动不可禁。乱世之民，嗼然， 未见贤者也；见贤人，则往不可止。往者非其形心之谓乎？齐以东帝困於天下， 而鲁取徐州；邯郸以寿陵困於万民，而卫取茧氏。以鲁卫之细，而皆得志於大国， 遇其时也。故贤主秀士之欲忧黔首者，乱世当之矣。天不再与，时不久留，能不 两工，事在当之。
　　○义赏 四曰：春气至则草木产，秋气至则草木落。产与落，或使之，非自然也。故 使之者至，物无不为；使之者不至，物无可为。古之人审其所以使，故物莫不为 用。赏罚之柄，此上之所以使也。其所以加者义，则忠信亲爱之道彰。久彰而愈 长，民之安之若性，此之谓教成。教成，则虽有厚赏严威弗能禁。故善教者，不 以赏罚而教成，教成而赏罚弗能禁。用赏罚不当亦然。奸伪贼乱贪戾之道兴，久 兴而不息，民之雠之若性。戎夷胡貉巴越之民是以，虽有厚赏严罚弗能禁。郢人 之以两版垣也，吴起变之而见恶。赏罚易而民安乐。氐羌之民，其虏也，不忧其 系累，而忧其死不焚也。皆成乎邪也。故赏罚之所加，不可不慎。且成而贼民。
　　昔晋文公将与楚人战於城濮，召咎犯而问曰：“楚众我寡，柰何而可？”咎 犯对曰：“臣闻繁礼之君，不足於文，繁战之君，不足於诈。君亦诈之而已。” 文公以咎犯言告雍季，雍季曰：“竭泽而渔，岂不获得？而明年无鱼；焚薮而田， 岂不获得？而明年无兽。诈伪之道，虽今偷可，后将无复，非长术也。”文公用 咎犯之言，而败楚人於城濮。反而为赏，雍季在上。左右谏曰：“城濮之功，咎 犯之谋也。君用其言而赏后其身，或者不可乎！”文公曰：“雍季之言，百世之 利也；咎犯之言，一时之务也。焉有以一时之务先百世之利者乎？”孔子闻之， 曰：“临难用诈，足以却敌；反而尊贤，足以报德。文公虽不终，始足以霸矣。” 赏重则民移之，民移之则成焉。成乎诈，其成毁，其胜败。天下胜者众矣，而霸 者乃五。文公处其一，知胜之所成也。胜而不知胜之所成，与无胜同。秦胜於戎， 而败乎淆；楚胜於诸夏，而败乎柏举。武王得之矣，故一胜而王天下。众诈盈国， 不可以为安，患非独外也。
　　赵襄子出围，赏有功者五人，高赦为首。张孟谈曰：“晋阳之中，赦无大功， 赏而为首，何也？”襄子曰：“寡人之国危，社稷殆，身在忧约之中，与寡人交 而不失君臣之礼者，惟赦。吾是以先之。”仲尼闻之，曰：“襄子可谓善赏矣！ 赏一人，而天下之为人臣莫敢失礼。”为六军则不可易，北取代，东迫齐，令张 孟谈逾城潜行，与魏桓、韩康期而击智伯，断其头以为觞，遂定三家，岂非用赏 罚当邪？ ○长攻 五曰：凡治乱存亡，安危强弱，必有其遇，然后可成，各一则不设。故桀纣 虽不肖，其亡，遇汤武也。遇汤武，天也，非桀纣之不肖也。汤武虽贤，其王， 遇桀纣也。遇桀纣，天也，非汤武之贤也。若桀纣不遇汤武，未必亡也。桀纣不 亡，虽不肖，辱未至於此。若使汤武不遇桀纣，未必王也。汤武不王，虽贤，显 未至於此。故人主有大功，不闻不肖；亡国之主，不闻贤。譬之若良农，辩土地 之宜，谨耕耨之事，未必收也。然而收者，必此人也始，在於遇时雨。遇时雨， 天地也，非良农所能为也。
　　越国大饥，王恐，召范蠡而谋。范蠡曰：“王何患焉？今之饥，此越之福， 而吴之祸也。夫吴国甚富，而财有馀，其王年少，智寡才轻，好须臾之名，不思 后患。王若重币卑辞以请籴於吴，则食可得也。食得，其卒越必有吴，而王何患 焉？”越王曰：“善！”乃使人请食於吴。吴王将与之，伍子胥进谏曰：“不可 与也！夫吴之与越，接土邻境，道易人通，仇雠敌战之国也，非吴丧越，越必丧 吴。若燕秦齐晋，山处陆居，岂能逾五湖九江越十七厄以有吴哉？故曰非吴丧越， 越必丧吴。今将输之粟，与之食，是长吾雠而养吾仇也。财匮而民恐，悔无及也。
　　不若勿与而攻之，固其数也。此昔吾先王之所以霸。且夫饥，代事也，犹渊之与 阪，谁国无有？”吴王曰：“不然。吾闻之，义兵不攻服，仁者食饥饿。今服而 攻之，非义兵也；饥而不食，非仁体也。不仁不义，虽得十越，吾不为也。”遂 与之食。不出三年，而吴亦饥。使人请食於越，越王弗与，乃攻之，夫差为禽。
　　楚王欲取息与蔡，乃先佯善蔡侯，而与之谋曰：“吾欲得息，柰何？”蔡侯 曰：“息夫人，吾妻之姨也。吾请为飨息侯与其妻者，而与王俱，因而袭之。” 楚王曰：“诺。”於是与蔡侯以飨礼入於息，因与俱，遂取息。旋舍於蔡，又取 蔡。
　　赵简子病，召太子而告之曰：“我死已葬，服衰而上夏屋之山以望。”太子 敬诺。简子死，已葬，服衰，召大臣而告之曰：“愿登夏屋以望。”大臣皆谏曰； “登夏屋以望，是游也。服衰以游，不可。”襄子曰：“此先君之命也，寡人弗 敢废。”群臣敬诺。襄子上於夏屋，以望代俗，其乐甚美。於是襄子曰：“先君 必以此教之也。”及归，虑所以取代，乃先善之。代君好色，请以其弟姊妻之， 代君许诺。弟姊已往，所以善代者乃万故。马郡宜马，代君以善马奉襄子。襄子 谒於代君而请觞之。马郡尽。先令舞者置兵其羽中，数百人。先具大金斗。代君 至，酒酣，反斗而击之，一成，脑涂地。舞者操兵以斗，尽杀其从者。因以代君 之车迎其妻，其妻遥闻之状，磨笄以自刺。故赵氏至今有刺笄之证，与反斗之号。
　　此三君者，其有所自而得之，不备遵理，然而后世称之，有功故也。有功於 此，而无其失，虽王可也。
　　○慎人 六曰：功名大立，天也。为是故，因不慎其人，不可。夫舜遇尧，天也。舜 耕於历山，陶於河滨，钓於雷泽，天下说之，秀士从之，人也。夫禹遇舜，天也。
　　禹周於天下，以求贤者，事利黔首，水潦川泽之湛滞壅塞可通者，禹尽为之，人 也。夫汤遇桀，武遇纣，天也。汤、武修身积善为义，以忧苦於民，人也。
　　舜之耕渔，其贤不肖与为天子同。其未遇时也，以其徒属堀地财，取水利， 编蒲苇，结罘网，手足胼胝不居，然后免於冻馁之患。其遇时也，登为天子，贤 士归之，万民誉之，丈夫女子，振振殷殷，无不戴说。舜自为诗曰：“普天之下， 莫非王土；率土之滨，莫非王臣。”所以见尽有之也。尽有之，贤非加也；尽无 之，贤非损也。时使然也。
　　百里奚之未遇时也，亡虢而虏晋，饭牛於秦，传鬻以五羊之皮。公孙枝得而 说之，献诸缪公，三日，请属事焉。缪公曰：“买之五羊之皮而属事焉，无乃天 下笑乎？”公孙枝对曰：“信贤而任之，君之明也；让贤而下之，臣之忠也。君 为明君，臣为忠臣。彼信贤，境内将服，敌国且畏，夫谁暇笑哉？”缪公遂用之。
　　谋无不当，举必有功，非加贤也。使百里奚虽贤，无得缪公，必无此名矣。今焉 知世之无百里奚哉？故人主之欲求士者，不可不务博也。
　　孔子穷於陈、蔡之间，七日不尝食，藜羹不糁。宰予备矣，孔子弦歌於室， 颜回择菜於外。子路与子贡相与而言曰：“夫子逐於鲁，削迹於卫，伐树於宋， 穷於陈、蔡。杀夫子者无罪，藉夫子者不禁，夫子弦歌鼓舞，未尝绝音。盖君子 之无所丑也若此乎？”颜回无以对，入以告孔子。孔子憱然推琴，喟然而叹曰： “由与赐小人也。召，吾语之。”子路与子贡入，子贡曰：“如此者，可谓穷矣！” 孔子曰：“是何言也？君子达於道之谓达，穷於道之谓穷。今丘也拘仁义之道， 以遭乱世之患，其所也，何穷之谓？故内省而不疚於道，临难而不失其德，大寒 既至，霜雪既降，吾是以知松柏之茂也。昔桓公得之莒，文公得之曹，越王得之 会稽。陈、蔡之厄，於丘其幸乎！”孔子烈然返瑟而弦，子路抗然执干而舞。子 贡曰：“吾不知天之高也，不知地之下也。”古之得道者，穷亦乐，达亦乐，所 乐非穷达也。道得於此，则穷达一也，为寒暑风雨之序矣。故许由虞乎颍阳，而 共伯得乎共首。
　　○遇合 七曰：凡遇，合也。时不合，必待合而后行。故比翼之鸟死乎木，比目之鱼 死乎海。孔子周流海内，再干世主，如齐至卫，所见八十馀君。委质为弟子者三 千人，达徒七十人。七十人者，万乘之主得一人用可为师，不为无人。以此游， 仅至於鲁司寇。此天子之所以时绝也，诸侯之所以大乱也。乱则愚者之多幸也， 幸则必不胜其任矣。任久不胜，则幸反为祸。其幸大者，其祸亦大，非祸独及己 也。故君子不处幸，不为苟，必审诸己然后任，任然后动。
　　凡能听说者，必达乎论议者也。世主之能识论议者寡，所遇恶得不苟？凡能 听音者，必达於五声。人之能知五声者寡，所善恶得不苟？客有以吹籁见越王者， 羽、角、宫、徵、商不缪，越王不善；为野音，而反善之。说之道亦有如此者也。
　　人有为人妻者，人告其父母曰：“嫁不必生也，衣器之物，可外藏之，以备 不生。”其父母以为然，於是令其女常外藏。姑妐知之，曰：“为我妇而有外 心，不可畜。”因出之。妇之父母以谓为己谋者，以为忠，终身善之，亦不知所 以然矣。宗庙之灭，天下之失，亦由此矣。故曰：遇合也无常，说适然也。若人 之於色也，无不知说美者，而美者未必遇也。故嫫母执乎黄帝，黄帝曰：“厉女 德而弗忘，与女正而弗衰，虽恶奚伤？”若人之於滋味，无不说甘脆，而甘脆未 必受也。文王嗜昌蒲菹，孔子闻而服之，缩頞而食之。三年，然后胜之。人有大 臭者，其亲戚兄弟妻妾知识，无能与居者。自苦而居海上。海上人有说其臭者， 昼夜随之而弗能去。说亦有若此者。
　　陈有恶人焉，曰敦洽雠麋，椎颡广颜，色如漆赭，垂眼临鼻，长肘而盭。陈 侯见而甚说之，外使治其国，内使制其身。楚合诸侯，陈侯病，不能往，使敦洽 雠麋往谢焉。楚王怪其名而先见之，客有进状。有恶其名言有恶状。楚王怒，合 大夫而告之，曰：“陈侯不知其不可使，是不知也；知而使之，是侮也。侮且不 智，不可不攻也。”兴师伐陈，三月然后丧。恶足以骇人，言足以丧国，而友之 足於陈侯而无上也，至於亡而友不衰。夫不宜遇而遇者，则必废。宜遇而不遇者， 此国之所以乱、世之所以衰也。天下之民，其苦愁劳务从此生。凡举人之本，太 上以志，其次以事，其次以功。三者弗能，国必残亡，群孽大至，身必死殃，年 得至七十、九十犹尚幸。贤圣之后，反而孽民，是以贼其身，岂能独哉？ ○必己 八曰：外物不可必。故龙逄诛，比干戮，箕子狂，恶来死，桀纣亡。人主莫 不欲其臣之忠，而忠未必信。故伍员流乎江，苌弘死，藏其血三年而为碧。亲莫 不欲其子之孝，而孝未必爱。故孝己疑，曾子悲。
　　庄子行於山中，见木甚美长大，枝叶盛茂，伐木者止其旁而弗取。问其故， 曰：“无所可用。”庄子曰：“此以不材得终其天年矣。”出於山，及邑，舍故 人之家。故人喜，具酒肉，令竖子为杀雁飨之。竖子请曰：“其一雁能鸣，一雁 不能鸣，请奚杀？”主人之公曰：“杀其不能鸣者。”明日，弟子问於庄子曰： “昔者山中之木以不材得终天年，主人之雁以不材死，先生将何以处？”庄子笑 曰：“周将处於材不材之间。材不材之间，似之而非也，故未免乎累。若夫道德 则不然。无讶无訾，一龙一蛇，与时俱化，而无肯专为；一上一下，以禾为量， 而浮游乎万物之祖，物物而不物於物，则胡可得而累？此神农、黄帝之所法。若 夫万物之情、人伦之传则不然。成则毁，大则衰，廉则锉，尊则亏，直则骫，合 则离，爱则隳，多智则谋，不肖则欺，胡可得而必？” 牛缺居上地，大儒也。下之邯郸，遇盗於耦沙之中。盗求其橐中之载，则与 之；求其车马，则与之；求其衣被，则与之。牛缺出而去，盗相谓曰：“此天下 之显人也，今辱之如此，此必诉我於万乘之主。万乘之主必以国诛我，我必不生， 不若相与追而杀之，以灭其迹。”於是相与趋之，行三十里，及而杀之。此以知 故也。孟贲过於河，先其五。船人怒，而以楫虓其头，顾不知其孟贲也。中河， 孟贲嗔目而视船人，发植，目裂，鬓指，舟中之人尽扬播入於河。使船人知其孟 贲，弗敢直视，涉无先者，又况於辱之乎？此以不知故也。知与不知，皆不足恃， 其惟和调近之。犹未可必。盖有不辨和调者，则和调有不免也。宋桓司马有宝珠， 抵罪出亡。王使人问珠之所在，曰：“投之池中。”於是竭池而求之，无得，鱼 死焉。此言祸福之相及也。纣为不善於商，而祸充天地，和调何益？ 张毅好恭，门闾帷薄聚居众无不趋，舆隶姻媾小童无不敬，以定其身。不终 其寿，内热而死。单豹好术，离俗弃尘，不食谷实，不衣芮温，身处山林岩堀， 以全其生。不尽其年，而虎食之。孔子行道而息，马逸，食人之稼，野人取其马。
　　子贡请往说之，毕辞，野人不听。有鄙人始事孔子者，曰：“请往说之。”因谓 野人曰：“子不耕於东海，吾不耕於西海也。吾马何得不食子之禾？”其野人大 说，相谓曰：“说亦皆如此其辩也！独如向之人？”解马而与之。说如此其无方 也而犹行，外物岂可必哉？ 君子之自行也，敬人而不必见敬，爱人而不必见爱。敬爱人者，己也；见敬 爱者，人也。君子必在己者，不必在人者也。必在己，无不遇矣。
　　

《慎大览第三》
　　 一曰：贤主愈大愈惧，愈强愈恐。凡大者，小邻国也；强者，胜其敌也。胜 其敌则多怨，小邻国则多患。多患多怨，国虽强大，恶得不惧？恶得不恐？故贤 主於安思危，於达思穷，於得思丧。《周书》曰：“若临深渊，若履薄冰。”以 言慎事也。
　　桀为无道，暴戾顽贪，天下颤恐而患之，言者不同，纷纷分分，其情难得。
　　干辛任威，凌轹诸侯，以及兆民。贤良郁怨，杀彼龙逢，以服群凶。众庶泯泯， 皆有远志，莫敢直言，其生若惊。大臣同患，弗周而畔。桀愈自贤，矜过善非， 主道重塞，国人大崩。汤乃惕惧，忧天下之不宁，欲令伊尹往视旷夏，恐其不信， 汤由亲自射伊尹。伊尹奔夏三年，反报于亳，曰：“桀迷惑於末嬉，好彼琬琰， 不恤其众。众志不堪，上下相疾，民心积怨，皆曰：‘上天弗恤，夏命其卒。’” 汤谓伊尹曰：“若告我旷夏尽如诗。”汤与伊尹盟，以示必灭夏。伊尹又复往视 旷夏，听於末嬉。末嬉言曰：“今昔天子梦西方有日，东方有日，两日相与斗， 西方日胜，东方日不胜。”伊尹以告汤。商涸旱，汤犹发师，以信伊尹之盟。故 令师从东方出於国西以进。未接刃而桀走，逐之至大沙。身体离散，为天下戮。
　　不可正谏，虽后悔之，将可柰何？汤立为天子，夏民大说，如得慈亲，朝不易位， 农不去畴，商不变肆，亲郼如夏。此之谓至公，此之谓至安，此之谓至信。尽 行伊尹之盟，不避旱殃，祖伊尹世世享商。
　　武王胜殷，入殷，未下轝，命封黄帝之后於铸，封帝尧之后於黎，封帝舜之 后於陈。下轝，命封夏后之后於杞，立成汤之后於宋，以奉桑林。武王乃恐惧， 太息流涕，命周公旦进殷之遗老，而问殷之亡故，又问众之所说，民之所欲。殷 之遗老对曰：“欲复盘庚之政。”武王於是复盘庚之政，发巨桥之粟，赋鹿台之 钱，以示民无私。出拘救罪，分财弃责，以振穷困。封比干之墓，靖箕子之宫， 表商容之闾，士过者趋，车过者下。三日之内，与谋之士，封为诸侯，诸大夫赏 以书社，庶士施政去赋。然后於济河，西归报於庙。乃税马於华山，税牛於桃林， 马弗复乘，牛弗复服。衅鼓旗甲兵，藏之府库，终身不复用。此武王之德也。故 周明堂外户不闭，示天下不藏也。唯不藏也，可以守至藏。武王胜殷，得二虏而 问焉，曰：“若国有妖乎？”一虏对曰：“吾国有妖，昼见星而天雨血，此吾国 之妖也。”一虏对曰：“此则妖也，虽然，非其大者也。吾国之妖甚大者，子不 听父，弟不听兄，君令不行，此妖之大者也。”武王避席再拜之。此非贵虏也， 贵其言也。故《易》曰：“诉诉履虎尾，终吉。” 赵襄子攻翟，胜老人、中人，使使者来谒之，襄子方食抟饭，有忧色。左右 曰：“一朝而两城下，此人之所以喜也，今君有忧色，何？”襄子曰：“江河之 大也，不过三日。飘风暴雨，日中不须臾。今赵氏之德行，无所於积，一朝而两 城下，亡其及我乎！”孔子闻之曰：“赵氏其昌乎？”夫忧所以为昌也，而喜所 以为亡也。胜非其难者也，持之其难者也。贤主以此持胜，故其福及后世。齐荆 吴越，皆尝胜矣，而卒取亡，不达乎持胜也。唯有道之主能持胜。孔子之劲，举 国门之关，而不肯以力闻。墨子为守攻，公输般服，而不肯以兵加。善持胜者， 以术强弱。
　　○权勋 二曰：利不可两，忠不可兼。不去小利，则大利不得；不去小忠，则大忠不 至。故小利，大利之残也；小忠，大忠之贼也。圣人去小取大。
　　昔荆龚王与晋厉公战於鄢陵，荆师败，龚王伤。临战，司马子反渴而求饮， 竖阳谷操黍酒而进之，子反叱曰：“訾，退！酒也。”竖阳谷对曰：“非酒也。” 子反曰：“亟退却也！”竖阳谷又曰：“非酒也。”子反受而饮之。子反之为人 也嗜酒，甘而不能绝於口，以醉。战既罢，龚王欲复战而谋，使召司马子反，子 反辞以心疾。龚王驾而往视之，入幄中，闻酒臭而还，曰：“今日之战，不谷亲 伤，所恃者司马也，而司马又若此，是忘荆国之社稷，而不恤吾众也。不谷无与 复战矣。”於是罢师去之，斩司马子反以为戮。故竖阳谷之进酒也，非以醉子反 也，其心以忠也，而适足以杀之。故曰：小忠，大忠之贼也。
　　昔者晋献公使荀息假道於虞以伐虢。荀息曰：“请以垂棘之璧与屈产之乘， 以赂虞公，而求假道焉，必可得也。”献公曰：“夫垂棘之璧，吾先君之宝也； 屈产之乘，寡人之骏也。若受吾币而不吾假道，将柰何？”荀息曰：“不然。彼 若不吾假道，必不吾受也；若受我而假我道，是犹取之内府而藏之外府也，犹取 之内皂而著之外皂也。君奚患焉？”献公许之。乃使荀息以屈产之乘为庭实，而 加以垂棘之璧，以假道於虞而伐虢。虞公滥於宝与马而欲许之，宫之奇谏曰： “不可许也。虞之与虢也，若车之有辅也，车依辅，辅亦依车。虞虢之势是也。
　　先人有言曰：‘唇竭而齿寒。’夫虢之不亡也，恃虞；虞之不亡也，亦恃虢也。
　　若假之道，则虢朝亡而虞夕从之矣。柰何其假之道也？”虞公弗听，而假之道。
　　荀息伐虢，克之。还反伐虞，又克之。荀息操璧牵马而报。献公喜曰：“璧则犹 是也，马齿亦薄长矣。”故曰：小利，大利之残也。
　　中山之国有仇繇者，智伯欲攻之而无道也，为铸大钟，方车二轨以遗之。
　　厹繇之君将斩岸堙溪以迎钟。赤章蔓枝谏曰：“《诗》云：‘唯则定国。’ 我胡则以得是於智伯？夫智伯之为人也，贪而无信，必欲攻我而无道也，故为大 钟，方车二轨以遗君。君因斩岸堙溪以迎钟，师必随之。”弗听，有顷谏之。君 曰：“大国为欢，而子逆之，不祥。子释之。”赤章蔓枝曰：“为人臣不忠贞， 罪也。忠贞不用，远身可也。”断毂而行，至卫七日而仇繇亡。欲钟之心胜也。
　　欲钟之心胜，则安仇繇之说塞矣。凡听说所胜不可不审也。故太上先胜。
　　昌国君将五国之兵以攻齐。齐使触子将，以迎天下之兵於济上。齐王欲战， 使人赴触子，耻而訾之曰：“不战，必刬若类，掘若垄！”触子苦之，欲齐军之 败，於是以天下兵战，战合，击金而却之。卒北，天下兵乘之。触子因以一乘去， 莫知其所，不闻其声。达子又帅其馀卒以军於秦周，无以赏，使人请金於齐王。
　　齐王怒曰：“若残竖子之类，恶能给若金？”与燕人战，大败，达子死，齐王走 莒。燕人逐北入国，相与争金於美唐甚多。此贪於小利以失大利者也。
　　○下贤 三曰：有道之士，固骄人主；人主之不肖者，亦骄有道之士。日以相骄，奚 时相得？若儒墨之议与齐荆之服矣。贤主则不然。士虽骄之，而己愈礼之，士安 得不归之？士所归，天下从之帝。帝也者，天下之适也；王也者，天下之往也。
　　得道之人，贵为天子而不骄倨，富有天下而不骋夸，卑为布衣而不瘁摄，贫无衣 食而不忧慑。狠乎其诚自有也，觉乎其不疑有以也，桀乎其必不渝移也，循乎其 与阴阳化也，匆匆乎其心之坚固也，空空乎其不为巧故也，迷乎其志气之远也， 昏乎其深而不测也，确乎其节之不庳也，就就乎其不肯自是，鹄乎其羞用智虑也， 假乎其轻俗诽誉也。以天为法，以德为行，以道为宗。与物变化而无所终穷，精 充天地而不竭，神覆宇宙而无望。莫知其始，莫知其终，莫知其门，莫知其端， 莫知其源。其大无外，其小无内。此之谓至贵。士有若此者，五帝弗得而友，三 王弗得而师，去其帝王之色，则近可得之矣。
　　尧不以帝见善绻，北面而问焉。尧，天子也；善绻，布衣也。何故礼之若此 其甚也？善绻，得道之士也。得道之人，不可骄也。尧论其德行达智而弗若，故 北面而问焉。此之谓至公。非至公其孰能礼贤？ 周公旦，文王之子也，武王之弟也，成王之叔父也。所朝於穷巷之中，瓮牖 之下者七十人。文王造之而未遂，武王遂之而未成，周公旦抱少主而成之。故曰 成王不唯以身下士邪？ 齐桓公见小臣稷，一日三至弗得见。从者曰：“万乘之主，见布衣之士，一 日三至而弗得见，亦可以止矣。”桓公曰：“不然，士骜禄爵者，固轻其主，其 主骜霸王者，亦轻其士。纵夫子骜禄爵，吾庸敢骜霸王乎？”遂见之，不可止。
　　世多举桓公之内行，内行虽不修，霸亦可矣。诚行之此论，而内行修，王犹少。
　　子产相郑，往见壶丘子林，与其弟子坐必以年，是倚其相於门也。夫相万乘 之国而能遗之，谋志论行而以心与人相索，其唯子产乎！故相郑十八年，刑三人， 杀二人。桃李之垂於行者，莫之援也；锥刀之遗於道者，莫之举也。
　　魏文侯见段干木，立倦而不敢息。反见翟黄，踞於堂而与之言。翟黄不说， 文侯曰：“段干木官之则不肯，禄之则不受；今女欲官则相位，欲禄则上卿。既 受吾实，又责吾礼，无乃难乎！”故贤主之畜人也，不肯受实者其礼之。礼士莫 高乎节欲，欲节则令行矣。文侯可谓好礼士矣。好礼士，故南胜荆於连堤，东胜 齐於长城，虏齐侯，献诸天子，天子赏文侯以上卿。
　　○报更 四曰：国虽小，其食足以食天下之贤者，其车足以乘天下之贤者，其财足以 礼天下之贤者。与天下之贤者为徒，此文王之所以王也。今虽未能王，其以为安 也，不亦易乎！此赵宣孟之所以免也，周昭文君之所以显也，孟尝君之所以却荆 兵也。古之大立功名与安国免身者，其道无他，其必此之由也。堪士不可以骄恣 屈也。
　　昔赵宣孟将上之绛，见骫桑之下有饿人卧不能起者，宣孟止车，为之下食， 蠲而餔之，再咽而后能视。宣孟问之曰：“女何为而饿若是？”对曰：“臣宦於 绛，归而粮绝，羞行乞而憎自取，故至於此。”宣孟与脯一朐，拜受而弗敢食也。
　　问其故，对曰：“臣有老母，将以遗之。”宣孟曰：“斯食之，吾更与女。”乃 复赐之脯二束，与钱百，而遂去之。处二年，晋灵公欲杀宣孟，伏士於房中以待 之。因发酒於宣孟。宣孟知之。中饮而出。灵公令房中之士疾追而杀之。一人追 疾，先及宣孟之面，曰：“嘻！君舆！吾请为君反死。”宣孟曰：“而名为谁？” 反走对曰：“何以名为？臣骫桑下之饿人也。”还斗而死。宣孟遂活。此书之所 谓“德几无小”者也。宣孟德一士，犹活其身，而况德万人乎？故诗曰：“赳赳 武夫，公侯干城。”“济济多士，文王以宁。”人主胡可以不务哀士？士其难知， 唯博之为可。博则无所遁矣。
　　张仪，魏氏馀子也。将西游於秦，过东周。客有语之於昭文君者，曰：“魏 氏人张仪，材士也，将西游於秦，愿君之礼貌之也。昭文君见而谓之曰：“闻客 之秦，寡人之国小，不足以留客。虽游，然岂必遇哉？客或不遇，请为寡人而一 归也。国虽小，请与客共之。”张仪还走，北面再拜。张仪行，昭文君送而资之。
　　至於秦，留有间，惠王说而相之。张仪所德於天下者，无若昭文君。周，千乘也， 重过万乘也。令秦惠王师之。逢泽之会，魏王尝为御，韩王为右，名号至今不忘。
　　此张仪之力也。
　　孟尝君前在於薛，荆人攻之。淳于髡为齐使於荆，还反，过於薛，孟尝君令 人礼貌而亲郊送之，谓淳于髡曰：“荆人攻薛，夫子弗为忧，文无以复侍矣。” 淳于髡曰：“敬闻命矣。”至於齐，毕报，王曰：“何见於荆？”对曰：“荆甚 固，而薛亦不量其力。”王曰：“何谓也？”对曰：“薛不量其力，而为先王立 清庙。荆固而攻薛，薛清庙必危，故曰薛不量其力，而荆亦甚固。”齐王知颜色， 曰：“嘻！先君之庙在焉。”疾举兵救之，由是薛遂全。颠蹶之请，坐拜之谒， 虽得则薄矣。故善说者，陈其势，言其方，见人之急也，若自在危厄之中，岂用 强力哉？强力则鄙矣。说之不听也，任不独在所说，亦在说者。
　　○顺说 五曰：善说者若巧士，因人之力以自为力，因其来而与来，因其往而与往， 不设形象，与生与长，而言之与响，与盛与衰，以之所归。力虽多，材虽劲，以 制其命。顺风而呼，声不加疾也；际高而望，目不加明也。所因便也。
　　惠盎见宋康王，康王蹀足謦咳，疾言曰：“寡人之所说者，勇有力也，而无 为仁义者。客将何以教寡人？”惠盎对曰：“臣有道於此；使人虽勇，刺之不入； 虽有力，击之弗中。大王独无意邪？”王曰：“善！此寡人所欲闻也。”惠盎曰： “夫刺之不入，击之不中，此犹辱也。臣有道於此：使人虽有勇，弗敢刺，虽有 力，不敢击。大王独无意邪？”王曰：“善！此寡人之所欲知也。”惠盎曰： “夫不敢刺，不敢击，非无其志也。臣有道於此：使人本无其志也。大王独无意 邪？”王曰：“善！此寡人之所愿也。”惠盎曰：“夫无其志也，未有爱利之心 也。臣有道於此：使天下丈夫女子莫不欢然皆欲爱利之。此其贤於勇有力也，居 四累之上。大王独无意邪？”王曰：“此寡人之所欲得。”惠盎对曰：“孔、墨 是也。孔丘、墨翟，无地为君，无官为长。天下丈夫女子莫不延颈举踵，而愿安 利之。今大王，万乘之主也，诚有其志，则四境之内皆得其利矣，其贤於孔、墨 也远矣。”宋王无以应。惠盎趋而出，宋王谓左右曰：“辨矣！客之以说服寡人 也。”宋王，俗主也，而心犹可服，因矣。因则贫贱可以胜富贵矣，小弱可以制 强大矣。
　　田赞衣补衣而见荆王，荆王曰：“先生之衣，何其恶也！”田赞对曰：“衣 又有恶於此者也。”荆王曰：“可得而闻乎？”对曰：“甲恶於此。”王曰： “何谓也？”对曰：“冬日则寒，夏日则暑，衣无恶乎甲者。赞也贫，故衣恶也。
　　今大王，万乘之主也，富贵无敌，而好衣民以甲，臣弗得也。意者为其义邪？甲 之事，兵之事也，刈人之颈，刳人之腹，隳人之城郭，刑人之父子也。其名又甚 不荣。意者为其实邪？苟虑害人，人亦必虑害之；苟虑危人，人亦必虑危之。其 实人则甚不安。之二者，臣为大王无取焉。”荆王无以应。说虽未大行，田赞可 谓能立其方矣。若夫偃息之义，则未之识也。
　　管子得於鲁，鲁束缚而槛之，使役人载而送之齐，其讴歌而引。管子恐鲁之 止而杀己也，欲速至齐，因谓役人曰：“我为汝唱，汝为我和。”其所唱适宜走， 役人不倦，而取道甚速。管子可谓能因矣。役人得其所欲，己亦得其所欲，以此 术也。是用万乘之国，其霸犹少，桓公则难与往也。
　　○不广 六曰：智者之举事必因时，时不可必成，其人事则不广。成亦可，不成亦可， 以其所能托其所不能，若舟之与车。
　　北方有兽，名曰蹶，鼠前而兔后，趋则跲，走则颠，常为蛩蛩距虚取甘草 以与之。蹶有患害也，蛩蛩距虚必负而走。此以其所能托其所不能。
　　鲍叔、管仲、召忽，三人相善，欲相与定齐国，以公子纠为必立。召忽曰： “吾三人者於齐国也，譬之若鼎之有足，去一焉则不成。且小白则必不立矣，不 若三人佐公子纠也。”管子曰：“不可，夫国人恶公子纠之母，以及公子纠，公 子小白无母，而国人怜之。事未可知，不若令一人事公子小白。夫有齐国，必此 二公子也。”故令鲍叔傅公子小白，管子、召忽居公子纠所。公子纠外物则固难 必。虽然，管子之虑近之矣。若是而犹不全也，其天邪！人事则尽之矣。
　　齐攻廪丘。赵使孔青将死士而救之，与齐人战，大败之。齐将死，得车二千， 得尸三万，以为二京。宁越谓孔青曰：“惜矣，不如归尸以内攻之。越闻之，古 善战者，莎随贲服。却舍延尸，车甲尽於战，府库尽於葬，此之谓内攻之。”孔 青曰：“敌齐不尸则如何？”宁越曰：“战而不胜，其罪一；与人出而不与人入， 其罪二；与之尸而弗取，其罪三。民以此三者怨上。上无以使下，下无以事上， 是之谓重攻之。”宁越可谓知用文武矣。用武则以力胜，用文则以德胜。文武尽 胜，何敌之不服！ 晋文公欲合诸侯，咎犯曰：“不可，天下未知君之义也。”公曰：“何若？” 咎犯曰：“天子避叔带之难，出居于郑，君奚不纳之，以定大义，且以树誉。” 文公曰：“吾其能乎？”咎犯曰：“事若能成，继文之业，定武之功，辟土安疆， 於此乎在矣；事若不成，补周室之阙，勤天子之难，成教垂名，於此乎在矣。君 其勿疑！”文公听之，遂与草中之戎、骊土之翟，定天子于成周。於是天子赐之 南阳之地，遂霸诸侯。举事义且利，以立大功，文公可谓智矣。此咎犯之谋也。
　　出亡十七年，反国四年而霸，其听皆如咎犯者邪！ 管子、鲍叔佐齐桓公举事，齐之东鄙人有常致苦者。管子死，竖刀、易牙用， 国之人常致不苦，不知致苦。卒为齐国良工，泽及子孙，知大礼。知大礼，虽不 知国可也。
　　○贵因 七曰：三代所宝莫如因，因则无敌。禹通三江五湖，决伊阙，沟回陆，注之 东海，因水之力也。舜一徙成邑，再徙成都，三徙成国，而尧授之禅位，因人之 心也。汤、武以千乘制夏、商，因民之欲也。如秦者立而至，有车也；适越者坐 而至，有舟也。秦、越，远途也，竫立安坐而至者，因其械也。
　　武王使人候殷，反报岐周曰：“殷其乱矣！”武王曰：“其乱焉至？”对曰： “谗慝胜良。”武王曰：“尚未也。”又复往，反报曰：“其乱加矣！”武王曰： “焉至？”对曰：“贤者出走矣。”武王曰：“尚末也。”又往，反报曰：“其 乱甚矣！”武王曰：“焉至？”对曰：“百姓不敢诽怨矣。”武王曰：“嘻！” 遽告太公，太公对曰：“谗慝胜良，命曰戮；贤者出走，命曰崩；百姓不敢诽怨， 命曰刑胜。其乱至矣，不可以驾矣。”故选车三百，虎贲三千，朝要甲子之期， 而纣为禽。则武王固知其无与为敌也。因其所用，何敌之有矣！ 武王至鲔水，殷使胶鬲候周师，武王见之。胶鬲曰：“西伯将何之？无欺我 也！”武王曰：“不子欺，将之殷也。”胶鬲曰：“曷至？”武王曰：“将以甲 子至殷郊，子以是报矣！”胶鬲行。天雨，日夜不休，武王疾行不辍。军师皆谏 曰：“卒病，请休之。”武王曰：“吾已令胶鬲以甲子之期报其主矣，今甲子不 至，是令胶鬲不信也。胶鬲不信也，其主必杀之。吾疾行，以救胶鬲之死也。” 武王果以甲子至殷郊，殷已先陈矣。至殷，因战，大克之。此武王之义也。人为 人之所欲，己为人之所恶，先陈何益？适令武王不耕而获。
　　武王入殷，闻殷有长者，武王往见之，而问殷之所以亡。殷长者对曰：“王 欲知之，则请以日中为期。”武王与周公旦明日早要期，则弗得也。武王怪之， 周公曰：“吾已知之矣。此君子也。取不能其主，有以其恶告王，不忍为也。若 夫期而不当，言而不信，此殷之所以亡也，已以此告王矣。” 夫审天者，察列星而知四时，因也；推历者，视月行而知晦朔，因也；禹之 裸国，裸入衣出，因也；墨子见荆王，锦衣吹笙，因也；孔子道弥子瑕见厘夫人， 因也；汤、武遭乱世，临苦民，扬其义，成其功，因也。故因则功，专则拙。因 者无敌，国虽大，民虽众，何益？ ○察今 八曰：上胡不法先王之法？非不贤也，为其不可得而法。先王之法，经乎上 世而来者也，人或益之，人或损之，胡可得而法？虽人弗损益，犹若不可得而法。
　　东夏之命，古今之法，言异而典殊。故古之命多不通乎今之言者，今之法多不合 乎古之法者。殊俗之民，有似於此。其所为欲同，其所为欲异。口惽之命不愉， 若舟车衣冠滋味声色之不同。人以自是，反以相诽。天下之学者多辩，言利辞倒， 不求其实，务以相毁，以胜为故。先王之法，胡可得而法？虽可得，犹若不可法。
　　凡先王之法，有要於时也。时不与法俱至，法虽今而至，犹若不可法。故择先王 之成法，而法其所以为法。先王之所以为法者，何也？先王之所以为法者，人也， 而己亦人也。故察己则可以知人，察今则可以知古。古今一也，人与我同耳。有 道之士，贵以近知远，以今知古，以益所见知所不见。故审堂下之阴，而知日月 之行，阴阳之变；见瓶水之冰，而知天下之寒，鱼鳖之藏也；尝一脟肉，而知 一镬之味，一鼎之调。
　　荆人欲袭宋，使人先表澭水。澭水暴益，荆人弗知，循表而夜涉，溺死 者千有馀人，军惊而坏都舍。向其先表之时可导也，今水已变而益多矣，荆人尚 犹循表而导之，此其所以败也。今世之主法先王之法也，有似於此。其时已与先 王之法亏矣，而曰此先王之法也，而法之，以此为治，岂不悲哉？故治国无法则 乱，守法而弗变则悖，悖乱不可以持国。世易时移，变法宜矣。譬之若良医，病 万变，药亦万变。病变而药不变，向之寿民，今为殇子矣。故凡举事必循法以动， 变法者因时而化，若此论则无过务矣。
　　夫不敢议法者，众庶也；以死守者，有司也；因时变法者，贤主也。是故有 天下七十一圣，其法皆不同。非务相反也，时势异也。故曰良剑期乎断，不期乎 镆琊；良马期乎千里，不期乎骥骜。夫成功名者，此先王之千里也。楚人有涉江 者，其剑自舟中坠於水，遽契其舟，曰：“是吾剑之所从坠。”舟止，从其所契 者入水求之。舟已行矣，而剑不行，求剑若此，不亦惑乎？以此故法为其国，与 此同。时已徙矣，而法不徙，以此为治，岂不难哉？有过於江上者，见人方引婴 儿而欲投之江中，婴儿啼。人问其故，曰：“此其父善游。”其父虽善游，其子 岂遽善游哉？此任物，亦必悖矣。荆国之为政，有似於此。
　　

《先识览第四》
　　 ○先识 一曰：凡国之亡也，有道者必先去，古今一也。地从於城，城从於民，民从 於贤。故贤主得贤者而民得，民得而城得，城得而地得。夫地得岂必足行其地、 人说其民哉？得其要而已矣。
　　夏太史令终古出其图法，执而泣之。夏桀迷惑，暴乱愈甚。太史令终古乃出 奔如商。汤喜而告诸侯曰：“夏王无道，暴虐百姓，穷其父兄，耻其功臣，轻其 贤良，弃义听谗，众庶咸怨，守法之臣，自归于商。” 殷内史向挚见纣之愈乱迷惑也，於是载其图法，出亡之周。武王大说，以告 诸侯曰：“商王大乱，沈于酒德，辟远箕子，爰近姑与息。妲己为政，赏罚无方， 不用法式，杀三不辜，民大不服。守法之臣，出奔周国。” 晋太史屠黍见晋之乱也，见晋公之骄而无德义也，以其图法归周。周威公见 而问焉，曰：“天下之国孰先亡？”对曰：“晋先亡。”威公问其故，对曰： “臣比在晋也，不敢直言，示晋公以天妖，日月星辰之行多以不当。曰：‘是何 能为？’又示以人事多不义，百姓皆郁怨。曰：‘是何能伤？’又示以邻国不服， 贤良不举曰：‘是何能害？’如是，是不知所以亡也。故臣曰晋先亡也。”居三 年，晋果亡。威公又见屠黍而问焉，曰：“孰次之？”对曰：“中山次之。”威 公问其故，对曰：“天生民而令有别，有别，人之义也，所异於禽兽麋鹿也，君 臣上下之所以立也。中山之俗，以昼为夜，以夜继日，男女切倚，固无休息，康 乐，歌谣好悲，其主弗知恶，此亡国之风也。臣故曰中山次之。”居二年，中山 果亡。威公又见屠黍而问焉，曰：“孰次之？”屠黍不对。威公固问焉，对曰： “君次之。”威公乃惧，求国之长者，得义莳、田邑而礼之，得史驎、赵骈以为 谏臣，去苛令三十九物，以告屠黍。对曰：“其尚终君之身乎！”曰：臣闻之， 国之兴也，天遗之贤人与极言之士；国之亡也，天遗之乱人与善谀之士。”威公 薨，肂九月不得葬，周乃分为二。故有道者之言也，不可不重也。
　　周鼎著饕餮，有首无身，食人未咽，害及其身，以言报更也。为不善亦然。
　　白圭之中山，中山之王欲留之，白圭固辞，乘舆而去。又之齐，齐王欲留之仕， 又辞而去。人问其故，曰：“之二国者皆将亡。所学有五尽。何谓五尽？曰：莫 之必，则信尽矣；莫之誉，则名尽矣；莫之爱，则亲尽矣；行者无粮、居者无食， 则财尽矣；不能用人、又不能自用，则功尽矣。国有此五者，无幸必亡。中山、 齐皆当此。”若使中山之王与齐王闻五尽而更之，则必不亡矣。其患不闻，虽闻 之又不信。然则人主之务，在乎善听而已矣。夫五割而与赵，悉起而距军乎济上， 未有益也。是弃其所以存，而造其所以亡也。
　　○观世 二曰：天下虽有有道之士，国犹少。千里而有一士，比肩也；累世而有一圣 人，继踵也。士与圣人之所自来，若此其难也，而治必待之，治奚由至？虽幸而 有，未必知也，不知则与无贤同。此治世之所以短，而乱世之所以长也。故王者 不四，霸者不六，亡国相望，囚主相及。得士则无此之患。此周之所封四百馀， 服国八百馀，今无存者矣。虽存，皆尝亡矣。贤主知其若此也，故日慎一日，以 终其世。譬之若登山，登山者，处已高矣，左右视，尚巍巍焉山在其上。贤者之 所与处，有似於此。身已贤矣，行已高矣，左右视，尚尽贤於己。故周公旦曰： “不如吾者，吾不与处，累我者也；与我齐者，吾不与处，无益我者也。”惟贤 者必与贤於己者处。贤者之可得与处也，礼之也。主贤世治，则贤者在上；主不 肖世乱，则贤者在下。今周室既灭，天子既废，乱莫大於无天子。无天子则强者 胜弱，众者暴寡，以兵相刬，不得休息。而佞进。今之世当之矣。故欲求有道之 士，则於江河之上，山谷之中，僻远幽闲之所，若此则幸於得之矣。太公钓於滋 泉，遭纣之世也，故文王得之。文王，千乘也；纣，天子也。天子失之，而千乘 得之，知之与不知也。诸众齐民，不待知而使，不待礼而令。若夫有道之士，必 礼必知，然后其智能可尽也。
　　晏子之晋，见反裘负刍息於途者。以为君子也，使人问焉，曰：“曷为而至 此？”对曰：“齐人累之，名为越石父。”晏子曰：“嘻！”遽解左骖以赎之， 载而与归。至舍，弗辞而入。越石父怒，请绝。晏子使人应之曰：“婴未尝得交 也，今免子於患，吾於子犹未邪也？”越石父曰：“吾闻君子屈乎不己知者，而 伸乎己知者。吾是以请绝也。”晏子乃出见之，曰：“向也见客之容而已，今也 见客之志。婴闻察实者不留声，观行者不讥辞，婴可以辞而无弃乎？”越石父曰： “夫子礼之，敢不敬从。”晏子遂以为客。俗人有功则德，德则骄。今晏子功免 人於厄矣，而反屈下之，其去俗亦远矣。此令功之道也。
　　子列子穷，容貌有饥色。客有言之於郑子阳者，曰：“列御寇，盖有道之士 也，居君之国而穷，君无乃为不好士乎？”郑子阳令官遗之粟数十秉。子列子出 见使者，再拜而辞。使者去，子列子入，其妻望而拊心，曰：“闻为有道者妻子， 皆得逸乐。今妻子有饥色矣，君过而遗先生食，先生又弗受也。岂非命也哉？” 子列子笑而谓之曰：“君非自知我也，以人之言而遗我粟也，至已而罪我也，有 罪且以人言。此吾所以不受也。”其卒民果作难，杀子阳。受人之养而不死其难， 则不义；死其难，则死无道也。死无道，逆也。子列子除不义、去逆也，岂不远 哉？且方有饥寒之患矣，而犹不苟取，先见其化也。先见其化而已动，远乎性命 之情也。
　　○知接 三曰：人之目，以照见之也，以瞑则与不见，同。其所以为照、所以为瞑异。
　　瞑士未尝照，故未尝见。瞑者目无由接也，无由接而言见，谎。智亦然。其所以 接智、所以接不智同，其所能接、所不能接异。智者，其所能接远也；愚者，其 所能接近也。所能接近而告之以远化，奚由相得？无由相得，说者虽工，不能喻 矣。戎人见暴布者而问之曰：“何以为之莽莽也？”指麻而示之。怒曰：“孰之 壤壤也，可以为之莽莽也！”故亡国非无智士也，非无贤者也，其主无由接故也。
　　无由接之患，自以为智，智必不接。今不接而自以为智，悖。若此则国无以存矣， 主无以安矣。智无以接，而自知弗智，则不闻亡国，不闻危君。
　　管仲有疾，桓公往问之，曰：“仲父之疾病矣，将何以教寡人？”管仲曰： “齐鄙人有谚曰：‘居者无载，行者无埋。’今臣将有远行，胡可以问？”桓公 曰：“愿仲父之无让也。”管仲对曰：“愿君之远易牙、竖刀、常之巫、卫公子 启方。”公曰：“易牙烹其子以慊寡人，犹尚可疑邪？”管仲对曰：“人之情， 非不爱其子也，其子之忍，又将何？”有於君公又曰：“竖刀自宫以近寡人，犹 尚可疑邪？”管仲对曰：“人之情，非不爱其身也，其身之忍，又将何有於君？” 公又曰：“常之巫审於死生，能去苛病，犹尚可疑邪？”管仲对曰：“死生，命也。
　　苛病，失也。君不任其命、守其本，而恃常之巫，彼将以此无不为也。”公又曰： “卫公子启方事寡人十五年矣，其父死而不敢归哭，犹尚可疑邪？”管仲对曰： “人之情，非不爱其父也，其父之忍，又将何有於君？”公曰：“诺。”管仲死， 尽逐之。食不甘，宫不治，苛病起，朝不肃。居三年，公曰：“仲父不亦过乎！孰 谓仲父尽之乎！”於是皆复召而反。明年，公有病，常之巫从中出曰：“公将以 某日薨。”易牙、竖刀、常之巫相与作乱，塞宫门，筑高墙，不通人，矫以公令。
　　有一妇人逾垣入，至公所。公曰：“我欲食。”妇人曰：“吾无所得。”公又曰： “我欲饮。”妇人曰：“吾无所得。”公曰：“何故？”对曰：“常之巫从中出 曰：‘公将以某日薨。’易牙、竖刀、常之巫相与作乱，塞宫门，筑高墙，不通人， 故无所得。卫公子启方以书社四十下卫。”公慨焉叹涕出曰：“嗟乎！圣人之所 见，岂不远哉！若死者有知，我将何面目以见仲父乎？”蒙衣袂而绝乎寿宫。虫 流出於户，上盖以杨门之扇，三月不葬。此不卒听管仲之言也。桓公非轻难而恶 管子也，无由接见也。无由接，固却其忠言，而爱其所尊贵也。
　　○悔过 四曰：穴深寻，则人之臂必不能极矣。是何也？不至故也。智亦有所不至。
　　所不至，说者虽辩，为道虽精，不能见矣。故箕子穷于商，范蠡流乎江。
　　昔秦缪公兴师以袭郑，蹇叔谏曰：“不可。臣闻之，袭国邑，以车不过百里， 以人不过三十里，皆以其气之趫与力之盛至，是以犯敌能灭，去之能速。今行数 千里，又绝诸侯之地以袭国，臣不知其可也。君其重图之。”缪公不听也。蹇叔 送师於门外而哭曰：“师乎！见其出而不见其入也。”蹇叔有子曰申与视，与师 偕行。蹇叔谓其子曰：“晋若遏师必於淆。女死，不於南方之岸，必於北方之岸， 为吾尸女之易。”缪公闻之，使人让蹇叔曰：“寡人兴师，未知何如。今哭而送 之，是哭吾师也。”蹇叔对曰：“臣不敢哭师也。臣老矣，有子二人，皆与师行。
　　比其反也，非彼死，则臣必死矣，是故哭。”师行过周，王孙满要门而窥之，曰： “呜呼！是师必有疵。若无疵，吾不复言道矣。夫秦非他，周室之建国也。过天 子之城，宜橐甲束兵，左右皆下，以为天子礼。今袀服回建，左不轼，而右之 超乘者五百乘，力则多矣，然而寡礼，安得无疵？”师过周而东。郑贾人弦高、 奚施将西市於周，道遇秦师，曰：“嘻！师所从来者远矣。此必袭郑。”遽使奚 施归告，乃矫郑伯之命以劳之，曰：“寡君固闻大国之将至久矣。大国不至，寡 君与士卒窃为大国忧，日无所与焉，惟恐士卒罢弊与糗粮匮乏。何其久也！使人 臣犒劳以璧，膳以十二牛。”秦三帅对曰：“寡君之无使也，使其三臣丙也、术 也、视也於东边候<日晋>之道，过，是以迷惑，陷入大国之地。”不敢固辞，再拜 稽首受之。三帅乃惧而谋曰：“我行数千里，数绝诸侯之地以袭人，未至而人已 先知之矣，此其备必已盛矣。”还师去之。当是时也，晋文公适薨，未葬。先轸 言於襄公曰：“秦师不可不击也，臣请击之。”襄公曰：“先君薨，尸在堂，见 秦师利而因击之，无乃非为人子之道欤！”先轸曰：“不吊吾丧，不忧吾哀，是 死吾君而弱其孤也。若是而击，可大强。臣请击之。”襄公不得已而许之。先轸 遏秦师於淆而击之，大败之，获其三帅以归。缪公闻之，素服庙临，以说於众曰： “天不为秦国，使寡人不用蹇叔之谏，以至於此患。”此缪公非欲败於殽也，智 不至也。智不至则不信。言之不信，师之不反也从此生。故不至之为害大矣。
　　○乐成 五曰：大智不形，大器晚成，大音希声。
　　禹之决江水也，民聚瓦砾。事已成，功已立，为万世利。禹之所见者远也， 而民莫之知。故民不可与虑化举始，而可以乐成功。
　　孔子始用於鲁，鲁人鹥诵之曰：“麛裘而韠，投之无戾。韠而麛裘。投之无 邮。”用三年，男子行乎途右，女子行乎途左，财物之遗者，民莫之举。大智之 用，固难逾也。子产始治郑，使田有封洫，都鄙有服。民相与诵之曰：“我有田 畴，而子产赋之。我有衣冠，而子产贮之。孰杀子产，吾其与之。”后三年，民 又诵之曰：“我有田畴，而子产殖之。我有子弟，而子产诲之。子产若死，其使 谁嗣之？”使郑简、鲁哀当民之诽訾也，而因弗遂用，则国必无功矣，子产、孔 子必无能矣。非徒不能也，虽罪施，於民可也。今世皆称简公、哀公为贤，称子 产、孔子为能。此二君者，达乎任人也。
　　舟车之始见也，三世然后安之。夫开善岂易哉！故听无事治。事治之立也， 人主贤也。魏攻中山，乐羊将。已得中山，还反报文侯，有贵功之色。文侯知之， 命主书曰：“群臣宾客所献书者，操以进之。”主书举两箧以进。令将军视之， 书尽难攻中山之事也。将军还走，北面再拜曰：“中山之举，非臣之力，君之功 也。”当此时也，论士殆之日几矣，中山之不取也，奚宜二箧哉？一寸而亡矣。
　　文侯，贤主也，而犹若此，又况於中主邪？中主之患，不能勿为，而不可与莫为。
　　凡举无易之事，气志视听动作无非是者，人臣且孰敢以非是邪疑为哉？皆壹於为， 则无败事矣。此汤、武之所以大立功於夏、商，而句践之所以能报其雠也。以小 弱皆壹於为而犹若此，又况於以强大乎！ 魏襄王与群臣饮，酒酣，王为群臣祝，令群臣皆得志。史起兴而对曰：“群 臣或贤或不肖，贤者得志则可，不肖者得志则不可。”王曰：“皆如西门豹之为 人臣也。”史起对曰：“魏氏之行田也以百亩，邺独二百亩，是田恶也。漳水在 其旁，而西门豹弗知用，是其愚也。知而弗言，是不忠也。愚与不忠，不可效也。” 魏王无以应之。明日，召史起而问焉，曰：“漳水犹可以灌邺田乎？”史起对曰： “可。”王曰：“子何不为寡人为之？”史起曰：“臣恐王之不能为也。”王曰： “子诚能为寡人为之，寡人尽听子矣。”史起敬诺，言之於王曰：“臣为之，民 必大怨臣，大者死，其次乃藉臣。臣虽死藉，愿王之使他人遂之也。王曰：“诺。” 使之为邺令。史起因往为之。邺民大怨，欲藉史起。史起不敢出而避之。王乃使 他人遂为之。水已行，民大得其利，相与歌之曰：“邺有圣令，时为史公。决漳 水，灌邺旁。终古斥卤，生之稻粱。”使民知可与不可，则无所用矣。贤主忠臣， 不能导愚教陋，则名不冠后、实不及世矣。史起非不知化也，以忠于主也。魏襄 王可谓能决善矣。诚能决善，众虽喧哗，而弗为变。功之难立也，其必由哅々 邪！国之残亡，亦犹此也。故哅々之中，不可不味也。中主以之哅々也止善， 贤主以之哅々也立功。
　　○察微 六曰：使治乱存亡若高山之与深溪，若白垩之与黑漆，则无所用智，虽愚犹 可矣。且治乱存亡则不然。如可知，如可不知；如可见，如可不见。故智士贤者 相与积心愁虑以求之，犹尚有管叔、蔡叔之事与东夷八国不听之谋。故治乱存亡， 其始若秋毫。察其秋毫，则大物不过矣。
　　鲁国之法，鲁人为人臣妾於诸侯，有能赎之者，取其金於府。子贡赎鲁人於 诸侯，来而让，不取其金。孔子曰：“赐失之矣。自今以往，鲁人不赎人矣。” 取其金，则无损於行；不取其金，则不复赎人矣。子路拯溺者，其人拜之以牛， 子路受之。孔子曰：“鲁人必拯溺者矣。”孔子见之以细，观化远也。
　　楚之边邑曰卑梁，其处女与吴之边邑处女桑於境上，戏而伤卑梁之处女。卑 梁人操其伤子以让吴人，吴人应之不恭，怒，杀而去之。吴人往报之，尽屠其家。
　　卑梁公怒，曰：“吴人焉敢攻吾邑？”举兵反攻之，老弱尽杀之矣。吴王夷昧闻 之，怒，使人举兵侵楚之边邑，克夷而后去之。吴、楚以此大隆。吴公子光又率 师与楚人战於鸡父，大败楚人，获其帅潘子臣、小帷子、陈夏啮。又反伐郢，得 荆平王之夫人以归，实为鸡父之战。凡持国，太上知始，其次知终，其次知中。
　　三者不能，国必危，身必穷。《孝经》曰：“高而不危，所以长守贵也；满而不 溢，所以长守富也。富贵不离其身，然后能保其社稷，而和其民人。”楚不能之 也。
　　郑公子归生率师伐宋。宋华元率师应之大棘，羊斟御。明日将战，华元杀羊 飨士，羊斟不与焉。明日战，怒谓华元曰：“昨日之事，子为制；今日之事，我 为制。”遂驱入於郑师。宋师败绩，华元虏。夫弩机差以米则不发。战，大机也。
　　飨士而忘其御也，将以此败而为虏，岂不宜哉！故凡战必悉熟偏备，知彼知己， 然后可也。
　　鲁季氏与郈氏斗鸡，郈氏介其鸡，季氏为之金距。季氏之鸡不胜，季平 子怒，因归郈氏之宫，而益其宅。郈昭伯怒，伤之於昭公，曰：“禘於襄公 之庙也，舞者二人而已，其馀尽舞於季氏。季氏之舞道，无上久矣。弗诛，必危 社稷。”公怒，不审，乃使郈昭伯将师徒以攻季氏，遂入其宫。仲孙氏、叔孙 氏相与谋曰：“无季氏，则吾族也死亡无日矣。”遂起甲以往，陷西北隅以入之， 三家为一，郈昭伯不胜而死。昭公惧，遂出奔齐，卒於干侯。鲁昭听伤而不辩 其义，惧以鲁国不胜季氏，而不知仲、叔氏之恐，而与季氏同患也。是不达乎人 心也。不达乎人心，位虽尊。何益於安也？以鲁国恐不胜一季氏，况於三季？同 恶固相助。权物若此其过也，非独仲、叔氏也，鲁国皆恐。鲁国皆恐，则是与一 国为敌也，其得至干侯而卒犹远。
　　○去宥 七曰：东方之墨者谢子，将西见秦惠王。惠王问秦之墨者唐姑果。唐姑果恐 王之亲谢子贤於己也，对曰：“谢子，东方之辩士也。其为人甚险，将奋於说， 以取少主也。”王因藏怒以待之。谢子至，说王，王弗听。谢子不说，遂辞而行。
　　凡听言以求善也，所言苟善，虽奋於取少主，何损？所言不善，虽不奋於取少主， 何益？不以善为之悫，而徒以取少主为之悖，惠王失所以为听矣。用志若是，见 客虽劳，耳目虽弊，犹不得所谓也。此史定所以得行其邪也，此史定所以得饰鬼 以人、罪杀不辜，群臣扰乱，国几大危也。人之老也，形益衰而智益盛。今惠王 之老也，形与智皆衰邪？ 荆威王学书於沈尹华，昭厘恶之。威王好制，有中谢佐制者，为昭厘谓威王 曰：“国人皆曰：王乃沈尹华之弟子也。”王不说，因疏沈尹华。中谢，细人也， 一言而令威王不闻先王之术，文学之士不得进，令昭厘得行其私。故细人之言， 不可不察也。且数怒人主，以为奸人除路，奸路以除，而恶壅却，岂不难哉？夫 激矢则远，激水则旱，激主则悖，悖则无君子矣。夫不可激者，其唯先有度。
　　邻父有与人邻者，有枯梧树，其邻之父言梧树之不善也，邻人遽伐之。邻父 因请而以为薪。其人不说曰：“邻者若此其险也，岂可为之邻哉？”此有所宥也。
　　夫请以为薪与弗请，此不可以疑枯梧树之善与不善也。齐人有欲得金者，清旦， 被衣冠，往鬻金者之所，见人操金，攫而夺之。吏搏而束缚之，问曰：“人皆在 焉，子攫人之金，何故？”对吏曰：“殊不见人，徒见金耳。”此真大有所宥也。
　　夫人有所宥者，固以昼为昏，以白为黑，以尧为桀。宥之为败亦大矣。亡国之主， 其皆甚有所宥邪？故凡人必别宥然后知，别宥则能全其天矣。
　　○正名 八曰：名正则治，名丧则乱。使名丧者，淫说也。说淫则可不可而然不然， 是不是而非不非。故君子之说也，足以言贤者之实、不肖者之充而已矣，足以喻 治之所悖、乱之所由起而已矣，足以知物之情、人之所获以生而已矣。
　　凡乱者，刑名不当也。人主虽不肖，犹若用贤，犹若听善，犹若为可者。其 患在乎所谓贤从不肖也，所为善而从邪辟，所谓可从悖逆也。是刑名异充，而声 实异谓也。夫贤不肖，善邪辟，可悖逆，国不乱，身不危，奚待也？齐湣王是以。
　　知说士，而不知所谓士也。故尹文问其故，而王无以应。此公玉丹之所以见信、 而卓齿之所以见任也。任卓齿而信公玉丹，岂非以自雠邪？ 尹文见齐王，齐王谓尹文曰：“寡人甚好士。”尹文曰：“愿闻何谓士？” 王未有以应。尹文曰：“今有人於此，事亲则孝，事君则忠，交友则信，居乡则 悌。有此四行者，可谓士乎？”齐王曰：“此真所谓士已。”尹文曰：“王得若 人，肯以为臣乎？”王曰：“所愿而不能得也。”尹文曰：“使若人於庙朝中深 见侮而不斗，王将以为臣乎？”王曰：“否。大夫见侮而不斗，则是辱也，辱则 寡人弗以为臣矣。”尹文曰：“虽见侮而不斗，未失其四行也。未失其四行者， 是未失其所以为士一矣。未失其所以为士一，而王以为臣，失其所以为士一，而 王不以为臣，则向之所谓士者，乃士乎”？王无以应。尹文曰：“今有人於此， 将治其国，民有非则非之，民无非则非之民有罪则罚之，民无罪则罚之，而恶民 之难治，可乎？”王曰：“不可。”尹文曰：“窃观下吏之治齐也，方若此也。” 王曰：“使寡人治信若是，则民虽不治，寡人弗怨也。意者未至然乎！”尹文曰： “言之不敢无说，请言其说。王之令曰：‘杀人者死，伤人者刑。’民有畏王之 令、深见侮而不敢斗者，是全王之令也，而王曰：‘见侮而不敢斗，是辱也。’ 夫谓之辱者，非此之谓也。以为臣不以为臣者，罪之也。此无罪而王罚之也。” 齐王无以应。论皆若此，故国残身危，走而之谷，如卫。齐湣王，周室之孟侯也， 太公之所以老也。桓公尝以此霸矣，管仲之辩名实审也。
　　

《审分览第五》
　　 ○审分 一曰：凡人主必审分，然后治可以至，奸伪邪辟之途可以息，恶气苛疾无自 至。夫治身与治国，一理之术也。今以众地者，公作则迟，有所匿其力也；分地 则速，无所匿迟也。主亦有地，臣主同地，则臣有所匿其邪矣，主无所避其累矣。
　　凡为善难，任善易。奚以知之？人与骥俱走，则人不胜骥矣；居於车上而任 骥，则骥不胜人矣。人主好治人官之事，则是与骥俱走也，必多所不及矣。夫人 主亦有居车，无去车，则众善皆尽力竭能矣，谄谀诐贼巧佞之人无所窜其奸矣， 坚穷廉直忠敦之士毕竞劝骋骛矣。人主之车，所以乘物也。察乘物之理，则四极 可有。不知乘物，而自怙恃，夺其智能，多其教诏，而好自以，若此则百官恫扰， 少长相越，万邪并起。权威分移，不可以卒，不可以教，此亡国之风也。王良之 所以使马者，约审之以控其辔，而四马莫敢不尽力。有道之主，其所以使群臣者 亦有辔。其辔何如？正名审分，是治之辔已。故按其实而审其名，以求其情；听 其言而察其类，无使放悖。夫名多不当其实，而事多不当其用者，故人主不可以 不审名分也。不审名分，是恶壅而愈塞也。壅塞之任，不在臣下，在於人主。尧、 舜之臣不独义，汤、禹之臣不独忠，得其数也；桀、纣之臣不独鄙，幽、厉之臣 不独辟，失其理也。
　　今有人於此，求牛则名马，求马则名牛，所求必不得矣，而因用威怒，有司 必诽怨矣，牛马必扰乱矣。百官，众有司也；万物，群牛马也。不正其名，不分 其职，而数用刑罚，乱莫大焉。夫说以智通，而实以过悗；誉以高贤，而充以卑 下；赞以洁白，而随以污德；任以公法，而处以贪枉；用以勇敢，而堙以罢怯。
　　此五者，皆以牛为马、以马为牛，名不正也。故名不正，则人主忧劳勤苦，而官 职烦乱悖逆矣。国之亡也，名之伤也，从此生矣。白之顾益黑，求之愈不得者， 其此义邪！故至治之务，在於正名。名正则人主不忧劳矣，不忧劳则不伤其耳目 之主。问而不诏，知而不为，和而不矜，成而不处，止者不行，行者不止，因刑 而任之，不制於物，无肯为使，清静以公，神通乎六合，德耀乎海外，意观乎无 穷，誉流乎无止。此之谓定性於大湫，命之曰无有。故得道忘人，乃大得人也， 夫其非道也？知德忘知，乃大得知也，夫其非德也？至知不几，静乃明几也。夫 其不明也，大明不小事，假乃理事也，夫其不假也？莫人不能，全乃备能也，夫 其不全也？是故於全乎去能，於假乎去事，於知乎去几，所知者妙矣。若此则能 顺其天，意气得游乎寂寞之宇矣，形性得安乎自然之所矣。全乎万物而不宰，泽 被天下而莫知其所自姓，虽不备五者，其好之者是也。
　　○君守 二曰：得道者必静，静者无知，知乃无知，可以言君道也。故曰中欲不出谓 之扃，外欲不入谓之闭。既扃而又闭，天之用密。有准不以平，有绳不以正，天 之大静。既静而又宁，可以为天下正。身以盛心，心以盛智，智乎深藏，而实莫 得窥乎！《鸿范》曰：“惟天阴骘下民。”阴之者，所以发之也。故曰不出於户 而知天下，不窥於牖而知天道。其出弥远者，其知弥少。故博闻之人、强识之士 阙矣，事耳目、深思虑之务败矣，坚白之察、无厚之辩外矣。不出者，所以出之 也；不为者，所以为之也。此之谓以阳召阳、以阴召阴。东海之极，水至而反； 夏热之下，化而为寒。故曰天无形，而万物以成；至精无象，而万物以化；大圣 无事，而千官尽能。此乃谓不教之教，无言之诏。故有以知君之狂也，以其言之 当也；有以知君之惑也，以其言之得也。君也者，以无当为当，以无得为得者也。
　　当与得不在於君，而在於臣。故善为君者无识，其次无事。有识则有不备矣，有 事则有不恢矣。不备不恢，此官之所以疑，而邪之所从来也。今之为车者，数官 然后成。夫国岂特为车哉？众智众能之所持也，不可以一物一方安车也。
　　夫一能应万，无方而出之务者，唯有道者能之。鲁鄙人遗宋元王闭，元王号 令於国，有巧者皆来解闭。人莫之能解。儿说之弟子请往解之，乃能解其一，不 能解其一，且曰：“非可解而我不能解也，固不可解也。”问之鲁鄙人，鄙人曰： “然，固不可解也，我为之而知其不可解也。今不为而知其不可解也，是巧於我。” 故如儿说之弟子者，以“不解”解之也。郑大师文终日鼓瑟而兴，再拜其瑟前曰： “我效於子，效於不穷也。”故若大师文者，以其兽者先之，所以中之也。故思 虑自心伤也，智差自亡也，奋能自殃，其有处自狂也。故至神逍遥倏忽，而不见 其容；至圣变习移俗，而莫知其所从；离世别群，而无不同；君民孤寡，而不可 障壅。此则奸邪之情得，而险陂谗慝谄谀巧佞之人无由入。凡奸邪险陂之人，必 有因也。何因哉？因主之为。人主好以己为，则守职者舍职而阿主之为矣。阿主 之为，有过则主无以责之，则人主日侵，而人臣日得。是宜动者静，宜静者动也。
　　尊之为卑，卑之为尊，从此生矣。此国之所以衰，而敌之所以攻之者也。
　　奚仲作车，苍颉作书，后稷作稼，皋陶作刑，昆吾作陶，夏鲧作城。此六人 者，所作当矣，然而非主道者。故曰作者忧，因者平。惟彼君道，得命之情，故 任天下而不强，此之谓全人。
　　○任数 三曰：凡官者，以治为任，以乱为罪。今乱而无责，则乱愈长矣。人主以好 暴示能，以好唱自奋，人臣以不争持位，以听从取容，是君代有司为有司也，是 臣得后随以进其业。君臣不定，耳虽闻不可以听，目虽见不可以视，心虽知不可 以举，势使之也。凡耳之闻也藉於静，目之见也藉於昭，心之知也藉於理。君臣 易操，则上之三官者废矣。亡国之主，其耳非不可以闻也，其目非不可以见也， 其心非不可以知也，君臣扰乱，上下不分别，虽闻曷闻？虽见曷见？虽知曷知？ 驰骋而因耳矣，此愚者之所不至也。不至则不知，不知则不信。无骨者不可令知 冰。有土之君，能察此言也，则灾无由至矣。
　　且夫耳目知巧固不足恃，惟修其数行其理为可。韩昭厘侯视所以祠庙之牲， 其豕小，昭厘侯令官更之。官以是豕来也，昭厘侯曰：“是非向者之豕邪？”官 无以对。命吏罪之。从者曰：“君王何以知之？”君曰：“吾以其耳也。”申不 害闻之，曰：“何以知其聋？以其耳之聪也；何以知其盲？以其目之明也；何以 知其狂？以其言之当也。故曰去听无以闻则聪，去视无以见则明，去智无以知则 公。去三者不任则治，三者任则乱。”以此言耳目心智之不足恃也。耳目心智， 其所以知识甚阙，其所以闻见甚浅。以浅阙博居天下，安殊俗，治万民，其说固 不行。十里之间，而耳不能闻；帷墙之外，而目不能见；三亩之宫，而心不能知。
　　其以东至开梧，南抚多<婴页>，西服寿靡，北怀儋耳，若之何哉？故君人者，不 可不察此言也。治乱安危存亡，其道固无二也。故至智弃智，至仁忘仁，至德不 德。无言无思，静以待时，时至而应，心暇者胜。凡应之理，清净公素，而正始 卒。焉此治纪，无唱有和，无先有随。古之王者，其所为少，其所因多。因者， 君术也；为者，臣道也。为则扰矣，因则静矣。因冬为寒，因夏为暑，君奚事哉？ 故曰君道无知无为，而贤於有知有为，则得之矣。
　　有司请事於齐桓公，桓公曰：“以告仲父。”有司又请，公曰：“告仲父。” 若是三。习者曰：“一则仲父，二则仲父，易哉为君！”桓公曰：“吾未得仲父 则难，已得仲父之后，曷为其不易也？”桓公得管子，事犹大易，又况於得道术 乎？ 孔子穷乎陈、蔡之间，藜羹不斟，七日不尝粒。昼寝。颜回索米，得而爨之， 几熟，孔子望见颜回攫其甑中而食之。选间，食熟，谒孔子而进食。孔子佯为不 见之。孔子起曰：“今者梦见先君，食洁而后馈。”颜回对曰：“不可。向者煤 炱入甑中，弃食不祥，回攫而饭之。”孔子叹曰：“所信者目也，而目犹不可信； 所恃者心也，而心犹不足恃。弟子记之：知人固不易矣。”故知非难也，孔子之 所以知人难也。
　　○勿躬 四曰：人之意苟善，虽不知，可以为长。故李子曰：“非狗不得兔，兔化而 狗，则不为兔。”人君而好为人官，有似於此。其臣蔽之，人时禁之；君自蔽， 则莫之敢禁。夫自为人官，自蔽之精者也。祓篲日用而不藏於箧，故用则衰，动 则暗，作则倦。衰、暗、倦，三者非君道也。
　　大桡作甲子，黔如作虏首，容成作历，羲和作占日，尚仪作占月，后益作占 岁，胡曹作衣，夷羿作弓，祝融作市，仪狄作酒，高元作室，虞姁作舟，伯益 作井，赤冀作臼，乘雅作驾，寒哀作御，王冰作服牛，史皇作图，巫彭作医，巫 咸作筮。此二十官者，圣人之所以治天下也。圣王不能二十官之事，然而使二十 官尽其巧，毕其能，圣王在上故也。圣王之所不能也，所以能之也；所不知也， 所以知之也。养其神、修其德而化矣，岂必劳形愁弊耳目哉？是故圣王之德，融 乎若日之始出，极烛六合，而无所穷屈；昭乎若日之光，变化万物，而无所不行； 神合乎太一，生无所屈，而意不可障；精通乎鬼神，深微玄妙。而莫见其形。今 日南面，百邪自正，而天下皆反其情，黔首毕乐其志，安育其性，而莫为不成。
　　故善为君者，矜服性命之情，而百官已治矣，黔首已亲矣，名号已章矣。
　　管子复於桓公曰：“垦田大邑，辟土艺粟，尽地力之利，臣不若宁速。请置 以为大田。登降辞让，进退闲习，臣不若隰朋，请置以为大行。蚤入晏出，犯君 颜色，进谏必忠，不辟死亡，不重贵富，臣不如东郭牙，请置以为大谏臣。平原 广城，车不结轨，士不旋踵，鼓之，三军之士视死如归，臣不若王子城父，请置 以为大司马。决狱折中，不杀不辜，不诬无罪，臣不若弦章，请置以为大理。君 若欲治国强兵，则五子者足矣；君欲霸王，则夷吾在此。”桓公曰：“善。”令 五子皆任其事，以受令於管子。十年，九合诸侯，一匡天下，皆夷吾与五子之能 也。管子，人臣也，不任己之不能，而以尽五子之能，况於人主乎？人主知能不 能之可以君民也，则幽诡愚险之言无不职矣，百官有司之事毕力竭智矣。五帝三 王之君民也，下固不过毕力竭智也。夫君人而知无恃其能勇力诚信，则近之矣。
　　凡君也者，处平静，任德化，以听其要。若此则形性弥羸，而耳目愈精；百官慎 职，而莫敢愉綖；人事其事，以充其名。名实相保，之谓知道。
　　○知度 五曰：明君者，非遍见万物也，明於人主之所执也。有术之主者，非一自行 之也，知百官之要也。知百官之要，故事省而国治也。明於人主之所执，故权专 而奸止。奸止则说者不来，而情谕矣。情者不饰，而事实见矣。此谓之至治。至 治之世，其民不好空言虚辞，不好淫学流说。贤不肖各反其质，行其情，不雕其 素，蒙厚纯朴，以事其上。若此则工拙愚智勇惧可得以故易官，易官则各当其任 矣。故有职者安其职，不听其议；无职者责其实，以验其辞。此二者审，则无用 之言不入於朝矣。君服性命之情，去爱恶之心，用虚无为本，以听有用之言，谓 之朝。凡朝也者，相与召理义也，相与植法则也。上服性命之情，则理义之士至 矣，法则之用植矣，枉辟邪挠之人退矣，贪得伪诈之曹远矣。故治天下之要，存 乎除奸；除奸之要，存乎治官；治官之要，存乎治道；治道之要，存乎知性命。
　　故子华子曰：“厚而不博，敬守一事，正性是喜。群众不周，而务成一能。尽能 既成，四夷乃平。唯彼天符，不周而周。此神农之所以长，而尧舜之所以章也。” 人主自智而愚人，自巧而拙人，若此。则愚拙者请矣，巧智者诏矣。诏多则 请者愈多矣，请者愈多，且无不请也。主虽巧智，未无不知也。以未无不知，应 无不请，其道固穷。为人主而数穷於其下，将何以君人乎？穷而不知其穷，其患 又将反以自多，是之谓重塞之主，无存国矣。故有道之主，因而不为，责而不诏， 去想去意，静虚以待，不伐之言，不夺之事，督名审实，官使自司，以不知为道， 以柰何为实。尧曰：“若何而为及日月之所烛？”舜曰：“若何而服四荒之外？” 禹曰：“若何而治青北，化九阳、奇怪之所际？ 赵襄子之时，以任登为中牟令。上计，言於襄子曰：“中牟有士曰胆胥己， 请见之。”襄子见而以为中大夫。相国曰：“意者君耳而未之目邪！为中大夫若 此其见也？非晋国之故。”襄子曰：“吾举登也，已耳而目之矣。登所举，吾又 耳而目之，是耳目人终无已也。”遂不复问，而以为中大夫。襄子何为？任人， 则贤者毕力。
　　人主之患，必在任人而不能用之，用之而与不知者议之也。绝江者托於船， 致远者托於骥，霸王者托於贤。伊尹、吕尚、管夷吾、百里奚，此霸王者之船骥 也。释父兄与子弟，非疏之也；任庖人钓者与仇人仆虏，非阿之也。持社稷立功 名之道，不得不然也。犹大匠之为宫室也，量小大而知材木矣，訾功丈而知人数 矣。故小臣、吕尚听，而天下知殷、周之王也；管夷吾、百里奚听，而天下知齐、 秦之霸也。岂特骥远哉？ 夫成王霸者固有人，亡国者亦有人。桀用羊辛，纣用恶来，宋用唐鞅，齐用 苏秦，而天下知其亡。非其人而欲有功，譬之若夏至之日而欲夜之长也，射鱼指 天而欲发之当也。舜、禹犹若困。而况俗主乎？ ○慎势 六曰：失之乎数，求之乎信，疑；失之乎势，求之乎国，危。吞舟之鱼，陆 处则不胜蝼蚁。权钧则不能相使，势等则不能相并，治乱齐则不能相正。故小大、 轻重、少多、治乱，不可不察，此祸福之门也。
　　凡冠带之国，舟车之所通，不用象、译、狄鞮，方三千里。古之王者，择天 下之中而立国，择国之中而立宫，择宫之中而立庙。天下之地，方千里以为国， 所以极治任也。非不能大也，其大不若小，其多不若少。众封建，非以私贤也， 所以便势全威，所以博义。义博利则无敌，无敌者安。故观於上世，其封建众者， 其福长，其名彰。神农十七世有天下，与天下同之也。
　　王者之封建也，弥近弥大，弥远弥小。海上有十里之诸侯。以大使小，以重 使轻，以众使寡，此王者之所以家以完也。故曰以滕、费则劳，以邹、鲁则逸， 以宋、郑则犹倍日而驰也，以齐、楚则举而加纲旃而已矣。所用弥大，所欲弥易。
　　汤其无郼，武其无岐，贤虽十全，不能成功。汤、武之贤。而犹藉知乎势， 又况不及汤、武者乎？故以大畜小吉，以小畜大灭，以重使轻从，以轻使重凶。
　　自此观之，夫欲定一世，安黔首之命，功名著乎盘盂，铭篆著乎壶鉴，其势不厌 尊，其实不厌多。多实尊势，贤士制之，以遇乱世，王犹尚少。天下之民穷矣苦 矣。民之穷苦弥甚，王者之弥易。凡王也者，穷苦之救也。水用舟，陆用车，途 用輴，沙用鸠，山用樏，因其势也者令行。
　　位尊者其教受，威立者其奸止，此畜人之道也。故以万乘令乎千乘易，以千 乘令乎一家易，以一家令乎一人易。尝识及此，虽尧、舜不能。诸侯不欲臣於人， 而不得已。其势不便，则奚以易臣？权轻重，审大小，多建封，所以便其势也。
　　王也者，势也。王也者，势无敌也。势有敌则王者废矣。有知小之愈於大、少之 贤於多者，则知无敌矣。知无敌则似类嫌疑之道远矣。故先王之法，立天子不使 诸侯疑焉，立诸侯不使大夫疑焉。立适子不使庶孽疑焉。疑生争，争生乱。是故 诸侯失位则天下乱，大夫无等则朝廷乱，妻妾不分则家室乱，适孽无别则宗族乱。
　　慎子曰：“今一兔走，百人逐之，非一兔足为百人分也，由未定。由未定，尧且 屈力，而况众人乎？积兔满市，行者不顾，非不欲兔也，分已定矣。分已定，人 虽鄙，不争。”故治天下及国，在乎定分而已矣。
　　庄王围宋九月，康王围宋五月，声王围宋十月。楚三围宋矣，而不能亡。非 不可亡也，以宋攻楚，奚时止矣？凡功之立也，贤不肖强弱治乱异也。
　　齐简公有臣曰诸御鞅，谏於简公曰：“陈成常与宰予，之二臣者，甚相憎也。
　　臣恐其相攻也。相攻唯固，则危上矣。愿君之去一人也。”简公曰：“非而细人 所能识也。”居无几何，陈成常果攻宰予於庭，即简公於庙。简公喟焉太息曰： “余不能用鞅之言，以至此患也。”失其数，无其势，虽悔无听鞅也，与无悔同。
　　是不知恃可恃，而恃不恃也。周鼎著象，为其理之通也。理通，君道也。
　　○不二 七曰：听群众人议以治国，国危无日矣。何以知其然也？老耽贵柔，孔子贵 仁，墨翟贵廉，关尹贵清，子列子贵虚，陈骈贵齐，阳生贵己，孙膑贵势，王廖 贵先，儿良贵后。有金鼓，所以一耳也；同法令，所以一心也；智者不得巧，愚 者不得拙，所以一众也；勇者不得先，惧者不得后，所以一力也。故一则治，异 则乱；一则安，异则危；夫能齐万不同，愚智工拙皆尽力竭能，如出乎一穴者， 其唯圣人矣乎！无术之智，不教之能，而恃强速贯习，不足以成也。
　　○执一 八曰：天地阴阳不革，而成万物不同。目不失其明，而见白黑之殊。耳不失 其听，而闻清浊之声。王者执一，而为万物正。军必有将，所以一之也；国必有 君，所以一之也；天下必有天子，所以一之也；天子必执一，所以抟之也。一则 治，两则乱。今御骊马者，使四人人操一策，则不可以出於门闾者，不一也。
　　楚王问为国於詹子，詹子对曰：“何闻为身，不闻为国。”詹子岂以国可无 为哉？以为为国之本，在於为身。身为而家为，家为而国为，国为而天下为。故 曰以身为家，以家为国，以国为天下。此四者，异位同本。故圣人之事，广之则 极宇宙，穷日月，约之则无出乎身者也。慈亲不能传於子，忠臣不能入於君，唯 有其材者为近之。
　　田骈以道术说齐，齐王应之曰：“寡人所有者，齐国也，愿闻齐国之政。” 田骈对曰：“臣之言，无政而可以得政。譬之若林木，无材而可以得材。愿王之 自取齐国之政也。”骈犹浅言之也，博言之，岂独齐国之政哉？变化应来而皆有 章，因性任物而莫不宜当，彭祖以寿，三代以昌，五帝以昭，神农以鸿。
　　吴起谓商文曰：“事君果有命矣夫！”商文曰：“何谓也？”吴起曰：“治 四境之内，成训教，变习俗，使君臣有义，父子有序，子与我孰贤？”商文曰： “吾不若子。”曰：“今日置质为臣，其主安重；今日释玺辞官，其主安轻。子 与我孰贤？”商文曰：“吾不若子。”曰：“士马成列，马与人敌，人在马前， 援桴一鼓，使三军之士乐死若生，子与我孰贤？”商文曰：“吾不若子。”吴起 曰：“三者子皆不吾若也，位则在吾上，命也夫事君！”商文曰：“善。子问我， 我亦问子。世，变主少群臣相疑，黔首不定，属之子乎，属之我乎？”吴起默然 不对，少选，曰：“与子。”商文曰：“是吾所以加於子之上已！”吴起见其所 以长，而不见其所以短；知其所以贤，而不知其所以不肖。故胜於西河，而困於 王错，倾造大难，身不得死焉。夫吴胜於齐，而不胜於越。齐胜於宋，而不胜於 燕。故凡能全国完身者，其唯知长短赢绌之化邪！ 

《审应览第六》
　　 ○审应 一曰：人主出声应容，不可不审。凡主有识，言不欲先。人唱我和，人先我 随，以其出为之入，以其言为之名，取其实以责其名，则说者不敢妄言，而人主 之所执其要矣。
　　孔思请行，鲁君曰：“天下主亦犹寡人也，将焉之？”孔思对曰：“盖闻君 子犹鸟也，骇则举。”鲁君曰：“主不肖而皆以然也，违不肖，过不肖，而自以 为能论天下之主乎？凡鸟之举也，去骇从不骇。去骇从不骇，未可知也。去骇从 骇，则鸟曷为举矣？”孔思之对鲁君也，亦过矣。
　　魏惠王使人谓韩昭侯曰：“夫郑乃韩氏亡之也，愿君之封其后也。此所谓存 亡继绝之义。君若封之，则大名。”昭侯患之，公子食我曰：“臣请往对之。” 公子食我至於魏，见魏王，曰：“大国命弊邑封郑之后，弊邑不敢当也。弊邑为 大国所患。昔出公之后声氏为晋公，拘於铜鞮，大国弗怜也，而使弊邑存亡继绝， 弊邑不敢当也。”魏王惭曰：“固非寡人之志也，客请勿复言。”是举不义以行 不义也。魏王虽无以应，韩之为不义，愈益厚也。公子食我之辩，适足以饰非遂 过。
　　魏昭王问於田诎曰：“寡人之在东宫之时，闻先生之议曰：‘为圣易。’有 诸乎？”田诎对曰臣之所举也。”昭王曰：“然则先生圣于？”田诎对曰：“未 有功而知其圣也，是尧之知舜也；待其功而后知其舜也，是市人之知圣也。今诎 未有功，而王问诎曰‘若圣乎’，敢问王亦其尧邪？”昭王无以应。田诎之对， 昭王固非曰“我知圣也”耳，问曰“先生其圣乎”己因以知圣对昭王。昭王有非 其有，田诎不察。
　　赵惠王谓公孙龙曰：“寡人事偃兵十馀年矣，而不成，兵不可偃乎？”公孙 龙对曰：“偃兵之意，兼爱天下之心也。兼爱天下，不可以虚名为也，必有其实。
　　今蔺、离石入秦，而王缟素布总；东攻齐得城，而王加膳置酒。秦得地而王布总， 齐亡地而王加膳，所非兼爱之心也。此偃兵之所以不成也。”今有人於此，无礼 慢易而求敬，阿党不公而求令，烦号数变而求静，暴戾贪得而求定，虽黄帝犹若 困。
　　卫嗣君欲重税以聚粟，民弗安，以告薄疑曰：“民甚愚矣。夫聚粟也，将以 为民也。其自藏之与在於上，奚择？”薄疑曰：“不然。其在於民而君弗知，其 不如在上也；其在於上而民弗知，其不如在民也。”凡听必反诸己，审则令无不 听矣。国久则固，固则难亡。今虞、夏、殷、周无存者，皆不知反诸己也。
　　公子沓相周，申向说之而战。公子沓訾之曰：“申子说我而战，为吾相也夫？” 申向曰：“向则不肖，虽然公子年二十而相，见老者而使之战，请问孰病哉？” 公子沓无以应。战者，不习也；使人战者，严驵也。意者恭节而人犹战，任不在 贵者矣。故人虽时有自失者，犹无以易恭节。自失不足以难，以严驵则可。
　　○重言 二曰：人主之言，不可不慎。高宗，天子也。即位，谅暗。三年不言。卿大 夫恐惧，患之。高宗乃言曰：“以余一人正四方，余唯恐言之不类也，兹故不言。” 古之天子，其重言如此，故言无遗者。
　　成王与唐叔虞燕居，援梧叶以为珪。而授唐叔虞曰：“余以此封女。”叔虞 喜，以告周公。周公以请曰：“天子其封虞邪？”成王曰：“余一人与虞戏也。” 周公对曰：“臣闻之，天子无戏言。天子言，则史书之，工诵之，士称之。”於 是遂封叔虞于晋。周公旦可谓善说矣，一称而令成王益重言，明爱弟之义，有辅 王室之固。
　　荆庄王立三年，不听而好讔。成公贾入谏，王曰：“不谷禁谏者，今子谏， 何故？”对曰：“臣非敢谏也，愿与君王讔也。”王曰：“胡不设不谷矣？” 对曰：“有鸟止於南方之阜，三年不动不飞不鸣，是何鸟也？”王射之，曰： “有鸟止於南方之阜，其三年不动，将以定志意也；其不飞，将以长羽翼也；其 不鸣，将以览民则也。是鸟虽无飞，飞将冲天；虽无鸣，鸣将骇人。贾出矣，不 谷知之矣。”明日朝，所进者五人，所退者十人。群臣大说，荆国之众相贺也。
　　故《诗》曰：“何其久也，必有以也。何其处也，必有与也。”其庄王之谓邪！ 成公贾之讔也，贤於太宰嚭之说也。太宰嚭之说，听乎夫差，而吴国为墟；成 公贾之讔。喻乎荆王，而荆国以霸。
　　齐桓公与管仲谋伐莒，谋未发而闻於国，桓公怪之，曰：“与仲父谋伐莒， 谋未发而闻於国，其故何也？”管仲曰：“国必有圣人也。”桓公曰：“嘻！日 之役者，有执蹠而上视者，意者其是邪！”乃令复役，无得相代。少顷， 东郭牙至。管仲曰：“此必是已。”乃令宾者延之而上，分级而立。管子曰： “子邪言伐莒者？”对曰：“然。”管仲曰：“我不言伐莒，子何故言伐莒？” 对曰：“臣闻君子善谋，小人善意。臣窃意之也。”管仲曰：“我不言伐莒，子 何以意之？”对曰：“臣闻君子有三色：显然喜乐者，钟鼓之色也；湫然清静者， 衰绖之色也；艴然充盈、手足矜者，兵革之色也。日者臣望君之在台上也，艴然 充盈、手足矜者，此兵革之色也。君呿而不唫，所言者‘莒’也；君举臂而 指，所当者莒也。臣窃以虑诸侯之不服者，其惟莒乎！臣故言之。”凡耳之闻， 以声也。今不闻其声，而以其容与臂，是东郭牙不以耳听而闻也。桓公、管仲虽 善匿，弗能隐矣。故圣人听於无声，视於无形。詹何、田子方、老耽是也。
　　○精谕 三曰：圣人相谕不待言，有先言言者也。海上之人有好蜻者，每居海上，从 蜻游，蜻之至者百数而不止，前后左右尽蜻也，终日玩之而不去。其父告之曰： “闻蜻皆从女居，取而来，吾将玩之。”明日之海上，而蜻无至者矣。
　　胜书说周公旦曰：“延小人众，徐言则不闻，疾言则人知之。徐言乎，疾言 乎？”周公旦曰：“徐言。”胜书曰：“有事於此，而精言之而不明，勿言之而 不成。精言乎，勿言乎？”周公旦曰：“勿言。”故胜书能以不言说，而周公旦 能以不言听。此之谓不言之听。不言之谋，不闻之事，殷虽恶周，不能疵矣。口 <口昬>不言，以精相告，纣虽多心，弗能知矣。目视於无形，耳听於无声，商闻虽 众，弗能窥矣。同恶同好，志皆有欲，虽为天子，弗能离矣。
　　孔子见温伯雪子，不言而出。子贡曰：“夫子之欲见温伯雪子好矣，今也见 之而不言，其故何也？”孔子曰：“若夫人者，目击而道存矣，不可以容声矣。” 故未见其人而知其志，见其人而心与志皆见，天符同也。圣人之相知，岂待言哉？ 白公问於孔子曰：“人可与微言乎？”孔子不应。白公曰：“若以石投水， 奚若？”孔子曰：“没人能取之。”白公曰：“若以水投水，奚若？”孔子曰： “淄、渑之合者，易牙尝而知之。”白公曰：“然则人不可与微言乎？”孔子曰： “胡为不可？唯知言之谓者为可耳。”白公弗得也。知谓则不以言矣。言者谓之 属也。求鱼者濡，争兽者趋，非乐之也。故至言去言，至为无为。浅智者之所争 则末矣。此白公之所以死於法室。
　　齐桓公合诸侯，卫人后至。公朝而与管仲谋伐卫，退朝而入，卫姬望见君， 下堂再拜，请卫君之罪。公曰：“吾於卫无故，子曷为请？”对曰：“妾望君之 入也，足高气强，有伐国之志也。见妾而有动色，伐卫也。”明日君朝，揖管仲 而进之。管仲曰：“君舍卫乎？”公曰：“仲父安识之？”管仲曰：“君之揖朝 也恭，而言也徐，见臣而有惭色，臣是以知之。”君曰：“善。仲父治外，夫人 治内，寡人知终不为诸侯笑矣。”桓公之所以匿者不言也，今管子乃以容貌音声， 夫人乃以行步气志。桓公虽不言，若暗夜而烛燎也。
　　晋襄公使人於周曰：“弊邑寡君寝疾，卜以守龟，曰：‘三途为祟。’弊邑 寡君使下臣愿藉途而祈福焉。”天子许之，朝，礼使者事毕，客出。苌弘谓刘康 公曰：“夫祈福於三途，而受礼於天子，此柔嘉之事也，而客武色，殆有他事， 愿公备之也。”刘康公乃儆戎车卒士以待之。晋果使祭事先，因令杨子将卒十二 万而随之，涉於棘津，袭聊、阮、梁蛮氏，灭三国焉。此形名不相当，圣人之所 察也，苌弘则审矣。故言不足以断小事，唯知言之谓者可为。
　　○离谓 四曰：言者以谕意也。言意相离，凶也。乱国之俗，甚多流言，而不顾其实， 务以相毁，务以相誉，毁誉成党，众口熏天，贤不肖不分。以此治国，贤主犹惑 之也，又况乎不肖者乎？惑者之患，不自以为惑，故惑惑之中有晓焉，冥冥之中 有昭焉。亡国之主，不自以为惑，故与桀、纣、幽、厉皆也。然有亡者国，无二 道矣。
　　郑国多相县以书者，子产令无县书，邓析致之。子产令无致书，邓析倚之。
　　令无穷，则邓析应之亦无穷矣。是可不可无辩也。可不可无辩，而以赏罚，其罚 愈疾，其乱愈疾。此为国之禁也。故辩而不当理则伪，知而不当理则诈。诈伪之 民，先王之所诛也。理也者，是非之宗也。
　　洧水甚大，郑之富人有溺者，人得其死者。富人请赎之，其人求金甚多。以 告邓析，邓析曰：“安之。人必莫之卖矣。”得死者患之，以告邓析，邓析又答 之曰：“安之。此必无所更买矣。”夫伤忠臣者有似於此也。夫无功不得民，则 以其无功不得民伤之；有功得民，则又以其有功得民伤之。人主之无度者，无以 知此，岂不悲哉？比干、苌弘以此死，箕子、商容以此穷，周公、召公以此疑， 范蠡、子胥以此流，死生存亡安危，从此生矣。
　　子产治郑，邓析务难之，与民之有狱者约：大狱一衣，小狱襦袴。民之献衣 襦袴而学讼者，不可胜数。以非为是，以是为非，是非无度，而可与不可日变。
　　所欲胜因胜，所欲罪因罪。郑国大乱，民口喧哗。子产患之，於是杀邓析而戮之， 民心乃服，是非乃定，法律乃行。今世之人，多欲治其国，而莫之诛邓析之类， 此所以欲治而愈乱也。
　　齐有事人者，所事有难而弗死也。遇故人於途，故人曰：“固不死乎？”对 曰：“然。凡事人，以为利也。死不利，故不死。”故人曰：“子尚可以见人乎？” 对曰：“子以死为顾可以见人乎？”是者数传。不死於其君长，大不义也，其辞 犹不可服，辞之不足以断事也明矣。夫辞者，意之表也。鉴其表而弃其意，悖。
　　故古之人，得其意则舍其言矣。听言者以言观意也，听言而意不可知，其与桥言 无择。
　　齐人有淳于髡者，以从说魏王。魏王辨之，约车十乘，将使之荆。辞而行， 有以横说魏王，魏王乃止其行。失从之意，又失横之事，夫其多能不若寡能，其 有辩不若无辩。周鼎著倕而龁其指，先王有以见大巧之不可为也。
　　○淫辞 五曰：非辞无以相期，从辞则乱。乱辞之中又有辞焉，心之谓也。言不欺心， 则近之矣。凡言者以谕心也。言心相离，而上无以参之，则下多所言非所行也， 所行非所言也。言行相诡，不祥莫大焉。
　　空雄之遇，秦、赵相与约，约曰：“自今以来，秦之所欲为，赵助之；赵之 所欲为，秦助之。”居无几何，秦兴兵攻魏，赵欲救之。秦王不说，使人让赵王 曰：“约曰：‘秦之所欲为，赵助之；赵之所欲为，秦助之。’今秦欲攻魏，而 赵因欲救之，此非约也。”赵王以告平原君，平原君以告公孙龙，公孙龙曰： “亦可以发使而让秦王曰：‘赵欲救之，今秦王独不助赵，此非约也。’” 孔穿、公孙龙相与论於平原君所，深而辩，至於藏三牙，公孙龙言藏之三牙 深辩。孔穿不应，少选，辞而出。明日，孔穿朝，平原君谓孔穿曰：“昔者公孙 龙之言甚辩。”孔穿曰：“然。几能令藏三牙矣。虽然难。愿得有问於君：谓藏 三牙甚难而实非也，谓藏两牙甚易而实是也。不知君将从易而是者乎，将从难而 非者乎？”平原君不应。明日，谓公孙龙曰：“公无与孔穿辩。” 荆柱国庄伯令其父视曰，日“在天”；视其奚如，曰“正圆”；视其时，日 “当今”。令谒者驾，曰“无马”。令涓人取冠，“进上”。问马齿，圉人曰 “齿十二与牙三十”。
　　人有任臣不亡者，臣亡，庄伯决之，任者无罪。
　　宋有澄子者，亡缁衣。求之途，见妇人衣缁衣，援而弗舍，欲取其衣，曰： “今者我亡缁衣。”妇人曰：“公虽亡缁衣，此实吾所自为也。”澄子曰：“子 不如速与我衣。昔吾所亡者，纺缁也；今子之衣，禅缁也。以禅缁当纺缁，子岂 不得哉？” 宋王谓其相唐鞅曰：“寡人所杀戮者众矣，而群臣愈不畏，其故何也？”唐 鞅对曰：“王之所罪，尽不善者也。罪不善，善者故为不畏。王欲群臣之畏也， 不若无辨其善与不善而时罪之，若此则群臣畏矣。”居无几何，宋君杀唐鞅。唐 鞅之对也，不若无对。
　　惠子为魏惠王为法。为法已成，以示诸民人，民人皆善之。献之惠王，惠王 善之，以示翟翦，翟翦曰：“善也。”惠王曰：“可行邪？”翟翦曰：“不可。” 惠王曰：“善而不可行，何故？”翟翦对曰：“今举大木者，前呼舆謣，后亦 应之，此其於举大木者善矣。岂无郑、卫之音哉？然不若此其宜也。夫国亦木之 大者也。” ○不屈 六曰：察士以为得道则未也，虽然，其应物也，辞难穷矣。辞虽穷，其为祸 福犹未可知。察而以达理明义，则察为福矣；察而以饰非惑愚，则察为祸矣。古 者之贵善御也，以逐暴禁邪也。
　　魏惠王谓惠子曰：“上世之有国，必贤者也。今寡人实不若先生，愿得传国。” 惠子辞。王又固请曰：“寡人莫有之国於此者也，而传之贤者，民之贪争之心止 矣。欲先生之以此听寡人也。”惠子曰：“若王之言，则施不可而听矣。王固万 乘之主也，以国与人犹尚可。今施，布衣也，可以有万乘之国而辞之，此其止贪 争之心愈甚也。”惠王谓惠子曰：古之有国者，必贤者也。夫受而贤者，舜也， 是欲惠子之为舜也；夫辞而贤者，许由也，是惠子欲为许由也；传而贤者，尧也， 是惠王欲为尧也。尧、舜、许由之作，非独传舜而由辞也，他行称此。今无其他， 而欲为尧、舜、许由，故惠王布冠而拘于鄄，齐威王几弗受；惠子易衣变冠，乘 舆而走，几不出乎魏境。凡自行不可以幸为，必诚。
　　匡章谓惠子於魏王之前曰：“蝗螟，农夫得而杀之，奚故？为其害稼也。今 公行，多者数百乘，步者数百人；少者数十乘，步者数十人。此无耕而食者，其 害稼亦甚矣。”惠王曰：“惠子施也难以辞与公相应。虽然，请言其志。”惠子 曰：“今之城者，或者操大筑乎城上，或负畚而赴乎城下，或操表掇以善睎望。
　　若施者，其操表掇者也。使工女化而为丝，不能治丝；使大匠化而为木，不能治 木；使圣人化而为农夫，不能治农夫。施而治农夫者也，公何事比施於螣螟乎？” 惠子之治魏为本，其治不治。当惠王之时，五十战而二十败，所杀者不可胜数， 大将、爱子有禽者也。大术之愚，为天下笑，得举其讳。乃请令周太史更著其名。
　　围邯郸三年而弗能取，士民罢潞，国家空虚，天下之兵四至，众庶诽谤，诸侯不 誉。谢於翟翦，而更听其谋，社稷乃存。名宝散出，土地四削，魏国从此衰矣。
　　仲父，大名也；让国，大实也。说以不听不信。听而若此，不可谓工矣。不工而 治，贼天下莫大焉。幸而独听於魏也。以贼天下为实，以治之为名，匡章之非， 不亦可乎！ 白圭新与惠子相见也，惠子说之以强，白圭无以应。惠子出，白圭告人曰： “人有新取妇者，妇至，宜安矜烟视媚行。竖子操蕉火而钜，新妇曰：‘蕉火大 钜’。入於门，门中有敛陷，新妇曰：‘塞之！将伤人之足。’此非不便之家氏 也，然而有大甚者。今惠子之遇我尚新，其说我有大甚者。”惠子闻之，曰： “不然。《诗》曰：‘恺悌君子，民之父母。’恺者大也，悌者长也。君子之德， 长且大者，则为民父母。父母之教子也，岂待久哉？何事比我於新妇乎？《诗》 岂曰‘恺悌新妇’哉？”诽污因污，诽辟因辟，是诽者与所非同也。白圭曰：惠 子之遇我尚新，其说我有大甚者。惠子闻而诽之，因自以为为之父母，其非有甚 於白圭亦有大甚者。
　　○应言 七曰：白圭谓魏王曰：“市丘之鼎以烹鸡，多洎之则淡而不可食，少洎之则 焦而不熟，然而视之蝺焉美，无所可用。惠子之言，有似於此。”惠子闻之， 曰：“不然。使三军饥而居鼎旁，适为之甑。则莫宜之此鼎矣。”白圭闻之，曰： “无所可用者，意者徒加其甑邪？”白圭之论自悖，其少魏王大甚。以惠子之言 蝺焉美，无所可用，是魏王以言无所可用者为仲父也，是以言无所用者为美也。
　　公孙龙说燕昭王以偃兵，昭王曰：“甚善。寡人愿与客计之。”公孙龙曰： “窃意大王之弗为也。”王曰：“何故？”公孙龙曰：“日者大王欲破齐，诸天 下之士其欲破齐者，大王尽养之；知齐之险阻要塞、君臣之际者，大王尽养之； 虽知而弗欲破者，大王犹若弗养。其卒果破齐以为功。今大王曰：我甚取偃兵。
　　诸侯之士在大王之本朝者，尽善用兵者也。臣是以知大王之弗为也。王无以应。” 司马喜难墨者师於中山王前以非攻，曰：“先生之所术非攻夫？”墨者师曰： “然。”曰：“今王兴兵而攻燕，先生将非王乎？”墨者师对曰：“然则相国是 攻之乎？”司马喜曰：“然。”墨者师曰：“今赵兴兵而攻中山，相国将是之乎？” 司马喜无以应。
　　路说谓周颇曰“公不爱赵，天下必从。”周颇曰“固欲天下之从也。天下从， 则秦利也。路说应之曰：“然则公欲秦之利夫？”周颇曰：“欲之。”路说曰： “公欲之，则胡不为从矣？” 魏令孟卬割绛、汾、安邑之地以与秦王。王喜，令起贾为孟卬求司徒於魏王。
　　魏王不说，应起贾曰：“卬，寡人之臣也。寡人宁以臧为司徒，无用卬。愿大王 之更以他人诏之也。”起贾出，遇孟卬於廷。曰：“公之事何如？”起贾曰： “公甚贱子公之主。公之主曰：宁用臧为司徒，无用公。”孟卬入见，谓魏王曰： “秦客何言？”王曰：“求以女为司徒。”孟卬曰：“王应之谓何？”王曰： “宁以臧，无用卬也。”孟卬太息曰：“宜矣王之制於秦也！王何疑秦之善臣也？ 以绛、汾、安邑令负牛书与秦，犹乃善牛也。卬虽不肖，独不如牛乎？且王令三 将军为臣先，曰‘视卬如身’，是臣重也。令二轻臣也，令臣责，卬虽贤，固能 乎？”居三日，魏王乃听起贾。凡人主之与其大官也，为有益也。今割国之锱锤 矣，而因得大官，且何地以给之？大官，人臣之所欲也。孟卬令秦得其所欲，秦 亦令孟卬得其所欲，责以偿矣，尚有何责？魏虽强，犹不能责无责，又况於弱？ 魏王之令乎孟卬为司徒，以弃其责，则拙也。
　　秦王立帝，宜阳许绾诞魏王，魏王将入秦。魏敬谓王曰：“以河内孰与梁重？” 王曰：“梁重。”又曰：“梁孰与身重？”王曰：“身重。”又曰：“若使秦求 河内，则王将与之乎？”王曰：“弗与也。”魏敬曰：“河内，三论之下也；身， 三论之上也。秦索其下而王弗听，索其上而王听之，臣窃不取也。”王曰：“甚 然。”乃辍行。秦虽大胜於长平，三年然后决，士民倦，粮食。当此时也，两周 全，其北存，魏举陶削卫，地方六百，有之势是而入，大蚤，奚待於魏敬之说也？ 夫未可以入而入，其患有将可以入而不入。入与不入之时，不可不熟论也。
　　○具备 八曰：今有羿、蜂蒙、繁弱於此，而无弦，则必不能中也。中非独弦也，而 弦为弓中之具也。夫立功名亦有具，不得其具，贤虽过汤、武。则劳而无功矣。
　　汤尝约於郼、薄矣，武王尝穷於毕、裎矣，伊尹尝居於庖厨矣，太公尝隐於钓 鱼矣。贤非衰也，智非愚也，皆无其具也。故凡立功名，虽贤，必有其具，然后 可成。
　　宓子贱治亶父，恐鲁君之听谗人，而令己不得行其术也，将辞而行，请近吏 二人於鲁君与之俱。至於亶父，邑吏皆朝。宓子贱令吏二人书。吏方将书，宓子 贱从旁时掣摇其肘，吏书之不善，则宓子贱为之怒。吏甚患之，辞而请归。宓子 贱曰：“子之书甚不善，子勉归矣！”二吏归报於君，曰：“宓子不可为书。” 君曰：“何故？”吏对曰：“宓子使臣书，而时掣摇臣之肘，书恶而有甚怒，吏 皆笑宓子。此臣所以辞而去也。”鲁君太息而叹曰：“宓子以此谏寡人之不肖也。
　　寡人之乱子，而令宓子不得行其术，必数有之矣。微二人，寡人几过。”遂发所 爱而令之亶父，告宓子曰：“自今以来，亶父非寡人之有也，子之有也。有便於 亶父者，子决为之矣。五岁而言其要。”宓子敬诺，乃得行其术於亶父。三年， 巫马旗短褐衣弊裘而往观化於亶父，见夜渔者，得则舍之。巫马旗问焉，曰： “渔为得也，今子得而舍之，何也？”对曰：“宓子不欲人之取小鱼也。所舍者 小鱼也。”巫马旗归，告孔子曰：“宓子之德至矣，使民暗行若有严刑於旁。敢 问宓子何以至於此？”孔子曰：“丘尝与之言曰：‘诚乎此者刑乎彼。’宓子必 行此术於亶父也。” 夫宓子之得行此术也，鲁君后得之也。鲁君后得之者，宓子先有其备也。先 有其备，岂遽必哉？此鲁君之贤也。三月婴儿，轩冕在前，弗知欲也；斧钺在后， 弗知恶也；慈母之爱，谕焉。诚也。故诚有诚乃合於情。精有精乃通於天。乃通 於天，水木石之性，皆可动也，又况於有血气者乎？故凡说与治之务莫若诚。听 言哀者，不若见其哭也；听言怒者，不若见其斗也。说与治不诚，其动人心不神。
　　

《离俗览第七》
　　 ○离俗 一曰：世之所不足者，理义也；所有馀者，妄苟也。民之情，贵所不足，贱 所有馀，故布衣、人臣之行，洁白清廉中绳，愈穷愈荣，虽死，天下愈高之，所 不足也。然而以理义斫削，神农、黄帝犹有可非，微独舜、汤。飞兔、要褭，古 之骏马也，材犹有短。故以绳墨取木，则宫室不成矣。
　　舜让其友石户之农，石户之农曰：“棬々乎后之为人也！葆力之士也。” 以舜之德为未至也，於是乎夫负妻携子以入於海，去之终身不反。舜又让其友北 人无择，北人无择曰：“异哉后之为人也！居於畎亩之中，而游入於尧之门。不 若是而已，又欲以其辱行漫我，我羞之。”而自投於苍领之渊。汤将伐桀，因卞 随而谋，卞随辞曰：“非吾事也。”汤曰：“孰可？”卞随曰：“吾不知也。” 汤又因务光而谋，务光曰：“非吾事也。”汤曰：“孰可？”务光曰：“吾不知 也。”汤曰：“伊尹何如？”务光曰：“强力忍诟，吾不知其他也。”汤遂与伊 尹谋夏伐桀，克之。以让卞随，卞随辞曰：“后之伐桀也，谋乎我，必以我为贼 也；胜桀而让我，必以我为贪也。吾生乎乱世，而无道之人再来诟我，吾不忍数 闻也。”乃自投於颍水而死。汤又让於务光曰：“智者谋之，武者遂之，仁者居 之，古之道也。吾子胡不位之？请相吾子。”务光辞曰：“废上，非义也；杀民， 非仁也；人犯其难，我享其利，非廉也。吾闻之，非其义，不受其利；无道之世， 不践其土。况於尊我乎？吾不忍久见也。”乃负石而沈於募水。故如石户之农、 北人无择、卞随、务光者，其视天下，若六合之外，人之所不能察。其视富贵也， 苟可得已，则必不之赖。高节厉行，独乐其意，而物莫之害。不漫於利，不牵於 埶，而羞居浊世。惟此四士者之节。若夫舜、汤，则苞裹覆容，缘不得已而动， 因时而为，以爱利为本，以万民为义。譬之若钓者，鱼有小大，饵有宜适，羽有 动静。
　　齐、晋相与战，平阿之馀子亡戟得矛，却而去，不自快，谓路之人曰：“亡 戟得矛，可以归乎？”路之人曰：“戟亦兵也，矛亦兵也，亡兵得兵，何为不可 以归？”去行，心犹不自快，遇高唐之孤叔无孙，当其马前曰：“今者战，亡戟 得矛，可以归乎？”叔无孙曰：“矛非戟也，戟非矛也，亡戟得矛，岂亢责也哉？” 平阿之馀子曰：“嘻！”还反战，趋尚及之，遂战而死。叔无孙曰：“吾闻之， 君子济人於患，必离其难。”疾驱而从之，亦死而不反。令此将众，亦必不北矣； 令此处人主之旁，亦必死义矣。今死矣而无大功，其任小故也。任小者，不知大 也。今焉知天下之无平阿馀子与叔无孙也？故人主之欲得廉士者，不可不务求。
　　齐庄公之时，有士曰宾卑聚。梦有壮子，白缟之冠，丹绩之衤旬。东布之衣， 新素履，墨剑室，从而叱之，唾其面。惕然而寤，徒梦也。终夜坐，不自快。明 日，召其友而告之曰：“吾少好勇，年六十而无所挫辱。今夜辱，吾将索其形， 期得之则可，不得将死之。”每朝与其友俱立乎衢，三日不得，却而自殁。谓此 当务则未也，虽然，其心之不辱也，有可以加乎？ ○高义 二曰：君子之自行也，动必缘义，行必诚义，俗虽谓之穷，通也。行不诚义， 动不缘义，俗虽谓之通，穷也。然则君子之穷通，有异乎俗者也。故当功以受赏， 当罪以受罚。赏不当，虽与之必辞；罚诚当，虽赦之不外。度之於国，必利长久。
　　长久之於主，必宜内反於心不惭然后动。
　　孔子见齐景公，景公致廪丘以为养。孔子辞不受，入谓弟子曰：“吾闻君子 当功以受禄。今说景公，景公未之行而赐之廪丘，其不知丘亦甚矣！”令弟子趣 驾，辞而行。孔子，布衣也，官在鲁司寇，万乘难与比行，三王之佐不显焉，取 舍不苟也夫！ 子墨子游公上过於越。公上过语墨子之义，越王说之，谓公上过曰：“子之 师苟肯至越，请以故吴之地阴江之浦书社三百以封夫子。”公上过往复於子墨子， 子墨子曰：“子之观越王也，能听吾言、用吾道乎？”公上过曰：“殆未能也。” 墨子曰：“不唯越王不知翟之意，虽子亦不知翟之意。若越王听吾言用吾道，翟 度身而衣，量腹而食，比於宾萌，未敢求仕。越王不听吾言、不用吾道，虽全越 以与我，吾无所用之。越王不听吾言、不用吾道，而受其国，是以义翟也。义翟 何必越，虽於中国亦可。”凡人不可不熟论。秦之野人，以小利之故，弟兄相狱， 亲戚相忍。今可得其国，恐亏其义而辞之，可谓能守行矣。其与秦之野人相去亦 远矣。
　　荆人与吴人将战，荆师寡，吴师众。荆将军子囊曰：“我与吴人战，必败。
　　败王师，辱王名，亏壤土，忠臣不忍为也。”不复於王而遁。至於郊，使人复於 王曰：“臣请死。”王曰：“将军之遁也，以其为利也。今诚利，将军何死？” 子囊曰：“遁者无罪，则后世之为王将者，皆依不利之名而效臣遁。若是，则荆 国终为天下挠。”遂伏剑而死。王曰：“请成将军之义。”乃为之桐棺三寸，加 斧锧其上。人主之患，存而不知所以存，亡而不知所以亡。此存亡之所以数至也。
　　郼、岐之广也，万国之顺也，从此生矣。荆之为四十二世矣，尝有干溪、白公 之乱矣，尝有郑襄、州侯之避矣，而今犹为万乘之大国，其时有臣如子囊与！子 囊之节，非独厉一世之人臣也。
　　荆昭王之时，有士焉曰石渚。其为人也，公直无私，王使为政廷。有杀人者， 石渚追之，则其父也。还车而返，立於廷曰：“杀人者，仆之父也。以父行法， 不忍；阿有罪，废国法，不可。失法伏罪，人臣之义也。”於是乎伏斧锧，请死 於王。王曰：“追而不及，岂必伏罪哉！子复事矣。”石渚辞曰：“不私其亲， 不可谓孝子；事君枉法，不可谓忠臣。君令赦之，上之惠也；不敢废法，臣之行 也。”不去斧锧，殁头乎王廷。正法枉必死，父犯法而不忍，王赦之而不肯，石 渚之为人臣也，可谓忠且孝矣。
　　○上德 三曰：为天下及国，莫如以德，莫如行义。以德以义，不赏而民劝，不罚而 邪止。此神农、黄帝之政也。以德以义，则四海之大，江河之水，不能亢矣；太 华之高，会稽之险，不能障矣；阖庐之教，孙、吴之兵，不能当矣。故古之王者， 德回乎天地，澹乎四海，东西南北，极日月之所烛。天覆地载，爱恶不臧。虚素 以公，小民皆之，其之敌而不知其所以然，此之谓顺天。教变容改俗，而莫得其 所受之，此之谓顺情。故古之人，身隐而功著，形息而名彰，说通而化奋，利行 乎天下，而民不识，岂必以严罚厚赏哉？严罚厚赏，此衰世之政也。
　　三苗不服，禹请攻之，舜曰：“以德可也。”行德三年，而三苗服。孔子闻 之，曰：“通乎德之情，则孟门、太行不为险矣。故曰德之速，疾乎以邮传命。” 周明堂金在其后，有以见先德后武也。舜其犹此乎！其臧武通於周矣。
　　晋献公为丽姬远太子。太子申生居曲沃，公子重耳居蒲，公子夷吾居屈。丽 姬谓太子曰：“往昔君梦见姜氏。”太子祠而膳于公，丽姬易之。公将尝膳，姬 曰：“所由远，请使人尝之。”尝人，人死；食狗，狗死。故诛太子。太子不肯 自释，曰：“君非丽姬，居不安，食不甘。”遂以剑死。公子夷吾自屈奔梁。公 子重耳自蒲奔翟。去翟过卫，卫文公无礼焉。过五鹿，如齐，齐桓公死。去齐之 曹，曹共公视其骈胁，使袒而捕池鱼。去曹过宋，宋襄公加礼焉。之郑，郑文公 不敬，被瞻谏曰：“臣闻贤主不穷穷。今晋公子之从者，皆贤者也。君不礼也， 不如杀之。”郑君不听。去郑之荆，荆成王慢焉。去荆之秦，秦缪公入之。晋既 定，兴师攻郑，求被瞻。被瞻谓郑君曰：“不若以臣与之。”郑君曰：“此孤之 过也。”被瞻曰：“杀臣以免国，臣愿之。”被瞻入晋军，文公将烹之，被瞻据 镬而呼曰：“三军之士皆听瞻也：自今以来，无有忠於其君，忠於其君者将烹。” 文公谢焉，罢师，归之於郑。且被瞻忠於其君，而君免於晋患也；行义於郑，而 见说於文公也。故义之为利博矣。
　　墨者钜子孟胜，善荆之阳城君。阳城君令守於国，毁璜以为符，约曰：“符 合听之。”荆王薨，群臣攻吴起，兵於丧所，阳城君与焉。荆罪之，阳城君走。
　　荆收其国。孟胜曰：“受人之国，与之有符。今不见符，而力不能禁，不能死， 不可。”其弟子徐弱谏孟胜曰：“死而有益阳城君，死之可矣；无益也，而绝墨 者於世，不可。”孟胜曰：“不然。吾於阳城君也，非师则友也，非友则臣也。
　　不死，自今以来，求严师必不於墨者矣，求贤友必不於墨者矣，求良臣必不於墨 者矣。死之，所以行墨者之义而继其业者也。我将属钜子於宋之田襄子。田襄子， 贤者也，何患墨者之绝世也？”徐弱曰：“若夫子之言，弱请先死以除路。”还 殁头前於孟胜。因使二人传钜子於田襄子。孟胜死，弟子死之者百八十。三人以 致令於田襄子，欲反死孟胜於荆，田襄子止之曰：“孟子已传钜子於我矣，当听。” 遂反死之。墨者以为不听钜子不察。严罚厚赏，不足以致此。今世之言治，多以 严罚厚赏，此上世之若客也。
　　○用民 四曰：凡用民，太上以义，其次以赏罚。其义则不足死，赏罚则不足去就， 若是而能用其民者，古今无有。民无常用也，无常不用也，唯得其道为可。阖庐 之用兵也，不过三万。吴起之用兵也，不过五万。万乘之国，其为三万五万尚多， 今外之则不可以拒敌，内之则不可以守国，其民非不可用也，不得所以用之也。
　　不得所以用之，国虽大，势虽便，卒无众，何益？古者多有天下而亡者矣，其民 不为用也。用民之论，不可不熟。
　　剑不徒断，车不自行，或使之也。夫种麦而得麦，种稷而得稷，人不怪也。
　　用民亦有种，不审其种，而祈民之用，惑莫大焉。
　　当禹之时，天下万国，至於汤而三千馀国，今无存者矣，皆不能用其民也。
　　民之不用，赏罚不充也。汤、武因夏、商之民也，得所以用之也。管、商亦因齐、 秦之民也，得所以用之也。民之用也有故，得其故，民无所不用。用民有纪有纲。
　　壹引其纪，万目皆起；壹引其纲，万目皆张。为民纪纲者何也？欲也恶也。何欲 何恶？欲荣利，恶辱害。辱害所以为罚充也，荣利所以为赏实也。赏罚皆有充实， 则民无不用矣。
　　阖庐试其民於五湖，剑皆加於肩，地流血几不可止。句践试其民於寝宫，民 争入水火，死者千馀矣，遽击金而却之。赏罚有充也。莫邪不为勇者兴惧者变， 勇者以工，惧者以拙，能与不能也。
　　夙沙之民，自攻其君而归神农。密须之民，自缚其主而与文王。汤、武非徒 能用其民也，又能用非己之民。能用非己之民，国虽小，卒虽少，功名犹可立。
　　古昔多由布衣定一世者矣，皆能用非其有也。用非其有之心，不可察之本。三代 之道无二，以信为管。
　　宋人有取道者，其马不进，倒而投之鸂水。又复取道，其马不进，又倒而投 之鸂水。如此者三。虽造父之所以威马，不过此矣。不得造父之道，而徒得其威， 无益於御。人主之不肖者，有似於此。不得其道，而徒多其威。威愈多，民愈不 用。亡国之主，多以多威使其民矣。故威不可无有，而不足专恃。譬之若盐之於 味，凡盐之用，有所托也。不适，则败托而不可食。威亦然，必有所托，然后可 行。恶乎托？托於爱利。爱利之心谕，威乃可行。威太甚则爱利之心息，爱利之 心息，而徒疾行威，身必咎矣。此殷、夏之所以绝也。君利势也，次官也。处次 官，执利势，不可而不察於此。夫不禁而禁者，其唯深见此论邪！ ○适威 五曰：先王之使其民，若御良马，轻任新节，欲走不得，故致千里。善用其 民者亦然。民日夜祈用而不可得，苟得为上用，民之走之也，若决积水於千仞之 溪，其谁能当之？《周书》曰：“民，善之则畜也，不善则雠也。”有雠而众， 不若无有。厉王，天子也，有雠而众，故流于彘，祸及子孙，微召公虎而绝无后 嗣。今世之人主，多欲众之，而不知善，此多其雠也。不善则不有。有必缘其心， 爱之谓也。有其形不可为有之。舜布衣而有天下，桀，天子也，而不得息，由此 生矣。有无之论，不可不熟。汤、武通於此论，故功名立。
　　古之君民者，仁义以治之，爱利以安之，忠信以导之，务除其灾，思致其福。
　　故民之於上也，若玺之於途也，抑之以方则方，抑之以圜则圜；若五种之於地也， 必应其类，而蕃息於百倍。此五帝三王之所以无敌也。身已终矣，而后世化之如 神，其人事审也。
　　魏武侯之居中山也，问於李克曰：“吴之所以亡者何也？”李克对曰：“骤 战而骤胜。”武侯曰：“骤战而骤胜，国家之福也，其独以亡，何故？”对曰： “骤战则民罢，骤胜则主骄。以骄主使罢民，然而国不亡者，天下少矣。骄则恣， 恣则极物；罢则怨，怨则极虑。上下俱极，吴之亡犹晚。此夫差之所以自殁於干 隧也。”东野稷以御见庄公，进退中绳，左右旋中规。庄公曰：“善。”以为造 父不过也。使之钩百而少及焉。颜阖入见，庄公曰：“子遇东野稷乎？”对曰： “然，臣遇之。其马必败。”庄公曰：“将何败？”少顷，东野之马败而至。庄 公召颜阖而问之曰：“子何以知其败也？”颜阖对曰：“夫进退中绳，左右旋中 规，造父之御，无以过焉。乡臣遇之，犹求其马，臣是以知其败也。”故乱国之 使其民，不论人之性，不反人之情，烦为教而过不识，数为令而非不从，巨为危 而罪不敢，重为任而罚不胜。民进则欲其赏，退则畏其罪。知其能力之不足也， 则以为继矣。以为继，知，则上又从而罪之，是以罪召罪。上下之相雠也，由是 起矣。故礼烦则不庄，业烦则无功，令苛则不听，禁多则不行。桀、纣之禁，不 可胜数，故民因而身为戮，极也，不能用威适。子阳极也好严，有过而折弓者， 恐必死，遂应猘狗而弑子阳，极也。周鼎有窃曲，状甚长，上下皆曲，以见极 之败也。
　　○为欲 六曰：使民无欲，上虽贤，犹不能用。夫无欲者，其视为天子也，与为舆隶 同；其视有天下也，与无立锥之地同；其视为彭祖也，与为殇子同。天子，至贵 也；天下，至富也；彭祖，至寿也。诚无欲，则是三者不足以劝。舆隶，至贱也； 无立锥之地，至贫也；殇子，至夭也。诚无欲，则是三者不足以禁。会有一欲， 则北至大夏，南至北户，西至三危，东至扶木，不敢乱矣；犯白刃，冒流矢，趣 水火，不敢却也；晨寤兴，务耕疾庸，<木巽>为烦辱，不敢休矣。故人之欲多者， 其可得用亦多；人之欲少者，其得用亦少；无欲者，不可得用也；人之欲虽多， 而上无以令之，人虽得其欲，人犹不可用也。令人得欲之道，不可不审矣。
　　善为上者，能令人得欲无穷，故人之可得用亦无穷也。蛮夷反舌殊俗异习之 国，其衣服冠带、宫室居处、舟车器械、声色滋味皆异，其为欲使一也。三王不 能革，不能革而功成者，顺其天也；桀、纣不能离。不能离而国亡者，逆其天也。
　　逆而不知其逆也，湛於俗也。久湛而不去则若性。性异非性，不可不熟。不闻道 者，何以去非性哉？无以去非性，则欲未尝正矣。欲不正，以治身则夭，以治国 则亡。故古之圣王，审顺其天而以行欲，则民无不令矣，功无不立矣。圣王执一， 四夷皆至者，其此之谓也！ 执一者至贵也，至贵者无敌。圣王托於无敌，故民命敌焉。群狗相与居，皆 静无争。投以炙鸡，则相与争矣。或折其骨，或绝其筋，争术存也。争术存，因 争；不争之术存，因不争。取争之术而相与争，万国无一。
　　凡治国，令其民争行义也；乱国，令其民争为不义也。强国，令其民争乐用 也；弱国，令其民争竞不用也。夫争行义乐用与争为不义竞不用，此其为祸福也， 天不能覆，地不能载。晋文公伐原，与士期七日。七日而原不下，命去之。谋士 言曰：“原将下矣。”师吏请待之，公曰：“信，国之宝也。得原失宝，吾不为 也。”遂去之。明年，复伐之，与士期必得原然后反。原人闻之，乃下。卫人闻 之，以文公之信为至矣，乃归文公。故曰“攻原得卫”者，此之谓也。文公非不 欲得原也，以不信得原，不若勿得也。必诚信以得之。归之者非独卫也。文公可 谓知求欲矣。
　　○贵信 七曰：凡人主必信，信而又信，谁人不亲？故《周书》曰：“允哉！允哉！” 以言非信则百事不满也。故信之为功大矣。信立则虚言可以赏矣。虚言可以赏， 则六合之内皆为己府矣。信之所及，尽制之矣。制之而不用，人之有也；制之而 用之，己之有也。己有之，则天地之物毕为用矣。人主有见此论者，其王不久矣； 人臣有知此论者，可以为王者佐矣。
　　天行不信，不能成岁；地行不信，草木不大。春之德风；风不信，其华不盛， 华不盛，则果实不生。夏之德暑，暑不信，其土不肥，土不肥，则长遂不精。秋 之德雨，雨不信，其谷不坚，谷不坚，则五种不成。冬之德寒，寒不信，其地不 刚，地不刚，则冻闭不开。天地之大，四时之化，而犹不能以不信成物，又况乎 人事？君臣不信，则百姓诽谤，社稷不宁。处官不信，则少不畏长，贵贱相轻。
　　赏罚不信，则民易犯法，不可使令。交友不信，则离散郁怨，不能相亲。百工不 信，则器械苦伪，丹漆染色不贞。夫可与为始，可与为终，可与尊通，可与卑穷 者，其唯信乎！信而又信，重袭於身，乃通於天。以此治人，则膏雨甘露降矣， 寒暑四时当矣。
　　齐桓公伐鲁。鲁人不敢轻战，去鲁国五十里而封之。鲁请比关内侯以听，桓 公许之。曹翙谓鲁庄公曰：“君宁死而又死乎，其宁生而又生乎？”庄公曰： “何谓也？”曹翙曰：“听臣之言，国必广大，身必安乐，是生而又生也；不听 臣之言，国必灭亡，身必危辱，是死而又死也。”庄公曰：“请从。”於是明日 将盟，庄公与曹翙皆怀剑至於坛上。庄公左搏桓公，右抽剑以自承，曰：“鲁国 去境数百里。今去境五十里，亦无生矣。钧其死也，戮於君前。”管仲、鲍叔进。
　　曹翙按剑当两陛之间曰：“且二君将改图，毋或进者！”庄公曰：“封於汶则可， 不则请死。”管仲曰：“以地卫君，非以君卫地。君其许之！乃遂封於汶南，与 之盟。归而欲勿予，管仲曰：“不可。人特劫君而不盟，君不知，不可谓智；临 难而不能勿听，不可谓勇；许之而不予，不可谓信。不智不勇不信，有此三者， 不可以立功名。予之，虽亡地，亦得信。以四百里之地见信於天下，君犹得也。” 庄公，仇也；曹翙，贼也。信於仇贼，又况於非仇贼者乎？夫九合之而合，壹匡 之而听，从此生矣。管仲可谓能因物矣。以辱为荣，以穷为通，虽失乎前，可谓 后得之矣。物固不可全也。
　　○举难 八曰：以全举人固难，物之情也。人伤尧以不慈之名，舜以卑父之号，禹以 贪位之意，汤、武以放弑之谋，五伯以侵夺之事。由此观之，物岂可全哉？故君 子责人则以人，自责则以义。责人以人则易足，易足则得人；自责以义则难为非， 难为非则行饰。故任天地而有馀。不肖者则不然。责人则以义，自责则以人。责 人以义责难瞻，难瞻则失亲；自责以人则易为，易为则行苟。故天下之大而不容 也，身取危，国取亡焉。此桀、纣、幽、厉之行也。尺之木必有节目，寸之玉必 有瑕适。先王知物之不可全也，故择物而贵取一也。
　　季孙氏劫公家，孔子欲谕术则见外，於是受养而便说。鲁国以訾。孔子曰： “龙食乎清而游乎清，螭食乎清而游乎浊，鱼食乎浊而游乎浊。今丘上不及龙， 下不若鱼，丘其螭邪！”夫欲立功者，岂得中绳哉？救溺者濡，追逃者趋。
　　魏文侯弟曰季成，友曰翟璜。文侯欲相之，而未能决，以问李克，李克对曰： “君欲置相，则问乐腾与王孙苟端孰贤。”文侯曰：“善。”以王孙苟端为不肖， 翟璜进之；以乐腾为贤，季成进之。故相季成。凡听於主，言人不可不慎。季成， 弟也，翟璜，友也，而犹不能知，何由知乐腾与王孙苟端哉？疏贱者知，亲习者 不知，理无自然。自然而断相，过。李克之对文侯也亦过。虽皆过，譬之若金之 与木，金虽柔，犹坚於木。
　　孟尝君问於白圭曰：“魏文侯名过桓公，而功不及五伯，何也？”白圭对曰： “文侯师子夏，友田子方，敬段干木，此名之所以过桓公也。卜相曰‘成与璜孰 可’，此功之所以不及五伯也。相也者，百官之长也。择者欲其博也。今择而不 去二人，与用其雠亦远矣。且师友也者，公可也；戚爱也者，私安也。以私胜公， 衰国之政也。然而名号显荣者，三士羽翼之也。” 宁戚欲干齐桓公，穷困无以自进，於是为商旅将任车以至齐，暮宿於郭门之 外。桓公郊迎客，夜开门，辟任车，爝火甚盛，从者甚众。宁戚饭牛居车下，望 桓公而悲，击牛角疾歌。桓公闻之，抚其仆之手曰：“异哉！之歌者非常人也！” 命后车载之。桓公反，至，从者以请。桓公赐之衣冠，将见之。宁戚见，说桓公 以治境内。明日复见，说桓公以为天下。桓公大说，将任之。群臣争之曰：“客， 卫人也。卫之去齐不远，君不若使人问之。而固贤者也，用之未晚也。”桓公曰： “不然。问之，患其有小恶。以人之小恶，亡人之大美，此人主之所以失天下之 士也已。”凡听必有以矣，今听而不复问，合其所以也。且人固难全，权而用其 长者，当举也。桓公得之矣。
　　

《恃君览第八》
　　 ○恃君 一曰：凡人之性，爪牙不足以自守卫，肌肤不足以捍寒暑，筋骨不足以从利 辟害，勇敢不足以却猛禁悍。然且犹裁万物，制禽兽，服狡虫，寒暑燥湿弗能害， 不唯先有其备，而以群聚邪！群之可聚也，相与利之也。利之出於群也，君道立 也。故君道立则利出於群，而人备可完矣。昔太古尝无君矣，其民聚生群处，知 母不知父，无亲戚兄弟夫妻男女之别，无上下长幼之道，无进退揖让之礼，无衣 服履带宫室畜积之便，无器械舟车城郭险阻之备。此无君之患。故君臣之义，不 可不明也。自上世以来，天下亡国多矣，而君道不废者，天下之利也。故废其非 君，而立其行君道者。君道何如？利而物利章。
　　非滨之东，夷秽之乡，大解、陵鱼、其、鹿野、摇山、扬岛、大人之居，多 无君；扬、汉之南，百越之际，敝凯诸、夫风、馀靡之地，缚娄、阳禺、驩兜之 国，多无君；氐、羌、呼唐、离水之西，僰人、野人、篇笮之川，舟人、送龙、 突人之乡，多无君；雁门之北，鹰隼、所鸷、须窥之国，饕餮、穷奇之地，叔逆 之所，儋耳之居，多无君。此四方之无君者也。其民麋鹿禽兽，少者使长，长者 畏壮，有力者贤，暴傲者尊，日夜相残，无时休息，以尽其类。圣人深见此患也， 故为天下长虑，莫如置天子也；为一国长虑，莫如置君也。置君非以阿君也，置 天子非以阿天子也，置官长非以阿官长也。德衰世乱，然后天子利天下，国君利 国，官长利官。此国所以递兴递废也，乱难之所以时作也。故忠臣廉士，内之则 谏其君之过也，外之则死人臣之义也。
　　豫让欲杀赵襄子，灭须去眉，自刑以变其容，为乞人而往乞於其妻之所。其 妻曰：“状貌无似吾夫者，其音何类吾夫之甚也？”又吞炭以变其音。其友谓之 曰：“子之所道甚难而无功。谓子有志则然矣，谓子智则不然。以子之材而索事 襄子，襄子必近子。子得近而行所欲，此甚易而功必成。”豫让笑而应之曰： “是先知报后知也，为故君贼新君矣，大乱君臣之义者无此，失吾所为为之矣。
　　凡吾所为为此者，所以明君臣之义也，非从易也。” 柱厉叔事莒敖公，自以为不知，而去居於海上。夏日则食菱芡，冬日则食橡 栗。莒敖公有难，柱厉叔辞其友而往死之。其友曰：“‘子自以为不知故去’今 又往死之，是知与不知无异别也。”柱厉叔曰：“不然。自以为不知故去，今死 而弗往死，是果知我也。吾将死之，以丑后世人主之不知其臣者也，所以激君人 者之行，而厉人主之节也。行激节厉，忠臣幸於得察。忠臣察则君道固矣。” ○长利 二曰：天下之士也者，虑天下之长利，而固处之以身若也。利虽倍於今，而 不便於后，弗为也；安虽长久，而以私其子孙，弗行也。自此观之，陈无宇之可 丑亦重矣，其与伯成子高、周公旦、戎夷也，形虽同，取舍之殊，岂不远哉？ 尧治天下，伯成子高立为诸侯。尧授舜，舜授禹，伯成子高辞诸侯而耕。禹 往见之，则耕在野。禹趋就下风而问曰：“尧理天下，吾子立为诸侯。今至於我 而辞之，故何也？”伯成子高曰：“当尧之时，未赏而民劝，未罚而民畏。民不 知怨，不知说，愉愉其如赤子。今赏罚甚数，而民争利且不服，德自此衰，利自 此作，后世之乱自此始。夫子盍行乎？无虑吾农事！”协而耰，遂不顾。夫为诸 侯，名显荣，实佚乐，继嗣皆得其泽，伯成子高不待问而知之，然而辞为诸侯者， 以禁后世之乱也。
　　辛宽见鲁缪公曰：“臣而今而后，知吾先君周公之不若太公望封之知也。昔 者太公望封於营丘之渚，海阻山高，险固之地也。是故地日广，子孙弥隆。吾先 君周公封於鲁，无山林溪谷之险，诸侯四面以达。是故地日削，子孙弥杀。”辛 宽出，南宫括入见。公曰：“今者宽也非周公，其辞若是也。”南宫括对曰： “宽少者，弗识也。君独不闻成王之定成周之说乎？其辞曰：‘惟余一人，营居 于成周。惟余一人，有善易得而见也，有不善易得而诛也。’故曰善者得之，不 善者失之，古之道也。夫贤者岂欲其子孙之阻山林之险以长为无道哉？小人哉宽 也！”今使燕爵为鸿鹄凤皇虑，则必不得矣。其所求者，瓦之间隙，屋之翳蔚也， 与一举则有千里之志，德不盛、义不大则不至其郊。愚庳之民，其为贤者虑，亦 犹此也。固妄诽訾，岂不悲哉？ 戎夷违齐如鲁，天大寒而后门，与弟子一人宿於郭外。寒愈甚，谓其弟子曰： “子与我衣，我活也；我与子衣，子活也。我，国士也，为天下惜死；子，不肖 人也，不足爱也。子与我子之衣。”弟子曰：“夫不肖人也，又恶能与国士之衣 哉？”戎夷大息叹曰：“嗟乎！道其不济夫！”解衣与弟子，夜半而死。弟子遂 活，谓戎夷其能必定一世，则未之识。若夫欲利人之心，不可以加矣。达乎分， 仁爱之心识也，故能以必死见其义。
　　○知分 三曰：达士者，达乎死生之分，达乎死生之分。则利害存亡弗能惑矣。故晏 子与崔杼盟而不变其义。延陵季子，吴人愿以为王而不肯。孙叔敖三为令尹而不 喜，三去令尹而不忧。皆有所达也。有所达则物弗能惑。
　　荆有次非者，得宝剑于干遂。还反涉江，至於中流，有两蛟夹绕其船。次非 谓舟人曰：“子尝见两蛟绕船能两活者乎？”船人曰：“未之见也。”次非攘臂 袪衣，拔宝剑曰：“此江中之腐肉朽骨也！弃剑以全己，余奚爱焉！”於是赴江 刺蛟，杀之而复上船。舟中之人皆得活。荆王闻之，仕之执圭。孔子闻之曰： “夫善哉！不以腐肉朽骨而弃剑者，其次非之谓乎！” 禹南省，方济乎江，黄龙负舟。舟中之人五色无主。禹仰视天而叹曰：“吾 受命於天，竭力以养人。生，性也；死，命也。余何忧於龙焉？龙俯耳低尾而逝。” 则禹达子死生之分、利害之经也。凡人物者、阴阳之化也。阴阳者，造乎天而成 者也。天固有衰嗛废伏，有盛盈坌息；人亦有困穷屈匮，有充实达遂。此皆天 之容物理也，而不得不然之数也。古圣人不以感私伤神，俞然而以待耳。
　　晏子与崔杼盟。其辞曰：“不与崔氏而与公孙氏者，受其不祥！”晏子俯而 饮血，仰而呼天曰：“不与公孙氏而与崔氏者，受此不祥！”崔杼不说，直兵造 胸，句兵钩颈，谓晏子曰：“子变子言，则齐国吾与子共之；子不变子言，则今 是已！”晏子曰：“崔子，子独不为夫《诗》乎！《诗》曰：莫莫葛藟，延于条 枚。凯弟君子，求福不回。’婴且可以回而求福乎？子惟之矣！”崔杼曰：“此 贤者，不可杀也。”罢兵而去。晏子援绥而乘，其仆将驰，晏子无良其仆之手曰： “安之！毋失节！疾不必生，徐不必死。鹿生於山，而命悬於厨。今婴之命有所 悬矣。”晏子可谓知命矣，命也者。不知所以然而然者也。人事智巧以举错者， 不得与焉。故命也者，就之未得，去之未失，国士知其若此也，故以义为之决而 安处之。
　　白圭问於邹公子夏后启曰：“践绳之节，四上之志，三晋之事，此天下之豪 英。以处於晋，而迭闻晋事，未尝闻践绳之节、四上之志。愿得而闻之。”夏后 启曰：“鄙人也，焉足以问？”白圭曰：“愿公子之毋让也！”夏后启曰：“以 为可为，故为之，为之，天下弗能禁矣；以为不可为，故释之，释之，天下弗能 使矣。”白圭曰：“利弗能使乎？威弗能禁乎？”夏后启曰：“生不足以使之， 则利曷足以使之矣？死不足以禁之，则害曷足以禁之矣？”白圭无以应。夏后启 辞而出。凡使贤不肖异：使不肖以赏罚，使贤以义。故贤主之使其下也必义，审 赏罚，然后贤不肖尽为用矣。
　　○召类 四曰：类同相召，气同则合，声比则应。故鼓宫而宫应，鼓角而角动。以龙 致雨，以形逐影。祸福之所自来，众人以为命，焉不知其所由。故国乱非独乱， 有必召寇。独乱未必亡也，召寇则无以存矣。
　　凡兵之用也，用於利，用於义。攻乱则服，服则攻者利；攻乱则义，义则攻 者荣。荣且利，中主犹且为之，有况於贤主乎？故割地宝器戈剑、卑辞屈服，不 足以止攻，唯治为足。治则为利者不攻矣，为名者不伐矣。凡人之攻伐也，非为 利则固为名也。名实不得，国虽强大，则无为攻矣。兵所自来者久矣。尧战於丹 水之浦，以服南蛮；舜却苗民，更易其俗；禹攻曹、魏、屈骜、有扈，以行其教。
　　三王以上，固皆用兵也。乱则用，治则止。治而攻之，不祥莫大焉；乱而弗讨， 害民莫长焉。此治乱之化也，文武之所由起也。文者爱之徵也，武者恶之表也。
　　爱恶循义，文武有常，圣人之元也。譬之若寒暑之序，时至而事生之。圣人不能 为时，而能以事适时。事适於时者，其功大。
　　士尹池为荆使於宋，司城子罕觞之。南家之墙信絭於前而不直，西家之 潦径其宫而不止。士尹池问其故，司城子罕曰：“南家工人也，为鞔者也。吾将 徙之，其父曰：‘吾恃为鞔以食三世矣，今徙之，是宋国之求鞔者不知吾处也， 吾将不食。愿相国之忧吾不食也。’为是故，吾弗徙也。西家高，吾宫庳，潦之 经吾宫也利，故弗禁也。”士尹池归荆，荆王适兴兵而攻宋，士尹池谏於荆王曰： “宋不可攻也。其主贤，其相仁。贤者能得民，仁者能用人。荆国攻之，其无功 而为天下笑乎！”故释宋而攻郑。孔子闻之曰：“夫修之於庙堂之上，而折冲乎 千里之外者，其司城子罕之谓乎！”宋在三大万乘之间，子罕之时，无所相侵， 边境四益，相平公、元公、景公以终其身，其唯仁且节与？故仁节之为功大矣。
　　故明堂茅茨蒿柱，土阶三等，以见节俭。
　　赵简子将袭卫，使史默往睹之，期以一月。六月而后反，赵简子曰：“何其 久也？”史默曰：“谋利而得害，犹弗察也。今蘧伯玉为相，史鳅佐焉，孔子为 客，子贡使令於君前，甚听。《易》曰：‘涣其群，元吉。’涣者贤也，群者众 也，元者吉之始也。‘涣其群元吉’者，其佐多贤也。”赵简子按兵而不动。凡 谋者，疑也。疑则从义断事。从义断事，则谋不亏。谋不亏，则名实从之。贤主 之举也，岂必旗偾将毙而乃知胜败哉？察其理而得失荣辱定矣。故三代之所贵， 无若贤也。
　　○达郁 五曰：凡人三百六十节，九窍、五藏、六府。肌肤欲其比也，血脉欲其通也， 筋骨欲其固也，心志欲其和也，精气欲其行也。若此则病无所居，而恶无由生矣。
　　病之留、恶之生也，精气郁也。故水郁则为污，树郁则为蠹，草郁则为蕢。国亦 有郁。主德不通，民欲不达，此国之郁也。国郁处久，则百恶并起，而万灾丛至 矣。上下之相忍也，由此出矣。故圣王之贵豪士於忠臣也，为其敢直言而决郁塞 也。
　　周厉王虐民，国人皆谤。召公以告，曰：“民不堪命矣！”王使卫巫监谤者， 得则杀之。国莫敢言，道路以目。王喜，以告召公，曰：“吾能弭谤矣！”召公 曰：“是障之也，非弭之也。防民之口，甚於防川。川壅而溃，败人必多。夫民 犹是也。是故治川者决之使导，治民者宣之使言。是故天子听政，使公卿列士正 谏，好学博闻献诗，矇箴，师诵，庶人传语，近臣尽规，亲戚补察，而后王斟 酌焉。是以下无遗善，上无过举。今王塞下之口，而遂上之过，恐为社稷忧。” 王弗听也。三年，国人流王于彘。此郁之败也。郁者不阳也。周鼎著鼠，令马履 之，为其不阳也。不阳者，亡国之俗也。
　　管仲觞桓公。日暮矣，桓公乐之而徵烛。管仲曰：“臣卜其昼，未卜其夜。
　　君可以出矣。”公不说，曰：“仲父年老矣，寡人与仲父为乐将几之！请夜之。” 管仲曰：“君过矣。夫厚於味者薄於德，沈於乐者反於忧。壮而怠则失时，老而 解则无名。臣乃今将为君勉之，若何其沈於酒也！”管仲可谓能立行矣。凡行之 堕也於乐，今乐而益饬；行之坏也於贵，今主欲留而不许。伸志行理，贵乐弗为 变，以事其主。此桓公之所以霜也。
　　列精子高听行乎齐湣王，善衣东布衣，白缟冠，颡推之履，特会朝雨袪步堂 下，谓其侍者曰：“我何若？”侍者曰：“公姣且丽。”列精子高因步而窥於井， 粲然恶丈夫之状也。喟然叹曰：“侍者为吾听行於齐王也，夫何阿哉！又况於所 听行乎？万乘之主，人之阿之亦甚矣，而无所镜，其残亡无日矣。孰当可而镜？ 其唯士乎！人皆知说镜之明己也，而恶士之明己也。镜之明己也功细，士之明己 也功大。得其细，失其大，不知类耳。
　　赵简子曰：“厥也爱我，铎也不爱我。厥之谏我也，必於无人之所；铎之谏 我也，喜质我於人中，必使我丑。”尹铎对曰：“厥也爱君之丑也，而不爱君之 过也；铎也爱君之过也，而不爱君之丑也。臣尝闻相人於师，敦颜而土色者忍丑。
　　不质君於人中，恐君之不变也。”此简子之贤也。人主贤则人臣之言刻。简子不 贤，铎也卒不居赵地，有况乎在简子之侧哉！ ○行论 六曰：人主之行，与布衣异。势不便，时不利，事雠以求存。执民之命。执 民之命，重任也，不得以快志为故。故布衣行此指於国，不容乡曲。
　　尧以天下让舜。鲧为诸侯，怒於尧曰：“得天之道者为帝，得帝之道者为三 公。今我得地之道，而不以我为三公。”以尧为失论，欲得三公。怒甚猛兽，欲 以为乱。比兽之角，能以为城；举其尾，能以为旌。召之不来，仿佯於野以患帝。
　　舜於是殛之於羽山，副之以吴刀。禹不敢怨，而反事之。官为司空，以通水潦。
　　颜色黎黑，步不相过，窍气不通，以中帝心。
　　昔者纣为无道，杀梅伯而醢之，杀鬼侯而脯之，以礼诸侯於庙。文王流涕而 咨之。纣恐其畔，欲杀文王而灭周。文王曰：“父虽无道，子敢不事父乎？君虽 不惠，臣敢不事君乎？孰王而可畔也？”纣乃赦之。天下闻之，以文王为畏上而 哀下也。《诗》曰：“惟此文王，小心翼翼。昭事上帝，聿怀多福。” 齐攻宋，燕王使张魁将燕兵以从焉，齐王杀之。燕王闻之，泣数行而下，召 有司而告之曰：“余兴事而齐杀我使，请令举兵以攻齐也。”使受命矣。凡繇进 见，争之曰：“贤王故愿为臣。今王非贤主也，愿辞不为臣。”昭王曰：“是何 也？”对曰：“松下乱，先君以不安弃群臣也。王苦痛之，而事齐者，力不足也。
　　今魁死而王攻齐，是视魁而贤於先君。”王曰：“诺。”请王止兵，王曰：“然 则若何？”凡繇对曰：“请王缟素辟舍於郊，遣使於齐，客而谢焉，曰：‘此尽 寡人之罪也。大王贤主也，岂尽杀诸侯之使者哉？然而燕之使者独死，此弊邑之 择人不谨也。愿得变更请罪。’”使者行至齐，齐王方大饮，左右官实御者甚众， 因令使者进报。使者报，言燕王之甚恐惧而请罪也。毕，又复之，以矜左右官实。
　　因乃发小使以反令燕王复舍。此济上之所以败，齐国以虚也。七十城，微田单， 固几不反。湣王以大齐骄而残，田单以即墨城而立功。诗曰：“将欲毁之，必重 累之；将欲踣之，必高举之。”其此之谓乎！累矣而不毁，举矣而不踣，其唯有 道者乎！ 楚庄王使文无畏於齐，过於宋，不先假道。还反，华元言於宋昭公曰：“往 不假道，来不假道，是以宋为野鄙也。楚之会田也，故鞭君之仆於孟诸。请诛之。” 乃杀文无畏於扬梁之堤。庄王方削袂，闻之曰：“嘻！”投袂而起。履及诸庭， 剑及诸门，车及之蒲疏之市。遂舍於郊。兴师围宋九月。宋人易子而食之，析骨 而爨之。宋公肉袒执犠，委服告病，曰：“大国若宥图之，唯命是听。”庄王曰： “情矣宋公之言也！”乃为却四十里，而舍於卢门之阖，所以为成而归也。凡事 之本在人主，人主之患，在先事而简人。简人则事穷矣。今人臣死而不当，亲帅 士民以讨其故，可谓不简人矣。宋公服以病告而还师，可谓不穷矣。夫舍诸侯於 汉阳而饮至者，其以义进退邪！强不足以成此也。
　　○骄恣 七曰：亡国之主，必自骄，必自智，必轻物。自骄则简士，自智则专独，轻 物则无备。无备召祸，专独位危，简士壅塞。欲无壅塞，必礼士；欲位无危，必 得众；欲无召祸，必完备。三者，人君之大经也。
　　晋厉公侈淫，好听谗人，欲尽去其大臣而立其左右。胥童谓厉公曰：“必先 杀三郄。族大多怨，去大族不逼。公曰：“诺。”乃使长鱼矫杀郄犨、郄锜、郄 至于朝，而陈其尸。於是厉公游于匠丽氏，栾书、中行偃劫而幽之。诸侯莫之救， 百姓莫之哀。三月而杀之。人主之患，患在知能害人，而不知害人之不当而反自 及也。是何也？智短也。智短则不知化，不知化者举自危。
　　魏武侯谋事而当，攘臂疾言於庭曰：“大夫之虑，莫如寡人矣！”立有间， 再三言。李悝趋进曰：“昔者楚庄王谋事而当，有大功，退朝而有忧色。左右曰： ‘王有大功，退朝而有忧色，敢问其说？’王曰：‘仲虺有言，不谷说之。曰： “诸侯之德，能自为取师者王，能自取友者存，其所择而莫如己者亡。”今以不 谷之不肖也，群臣之谋又莫吾及也，我其亡乎！’”曰：“此霸王之所忧也，而 君独伐之，其可乎！”武侯曰：“善。”人主之患也，不在於自少，而在於自多。
　　自多则辞受，辞受则原竭。李悝可谓能谏其君矣，壹称而令武侯益知君人之道。
　　齐宣王为大室，大益百亩，堂上三百户。以齐之大，具之三年而未能成。群 臣莫敢谏王。春居问於宣王曰：“荆王释先王之礼乐，而乐为轻，敢问荆国为有 主乎？”王曰：“为无主。”“贤臣以千数而莫敢谏，敢问荆国为有臣乎？”王 曰：“为无臣。”“今王为大室，其大益百亩，堂上三百户。以齐国之大，具之 三年而弗能成。群臣莫敢谏，敢问王为有臣乎？”王曰：“为无臣。”春居曰： “臣请辟矣！”趋而出。王曰：“春子！春子！反！何谏寡人之晚也？寡人请今 止之。”遽召掌书曰：“书之！寡人不肖，而好为大室。春子止寡人。”箴谏不 可不熟。莫敢谏若，非弗欲也。春居之所以欲之与人同，其所以入之与人异。宣 王微春居，几为天下笑矣。由是论之，失国之主，多如宣王，然患在乎无春居。
　　故忠臣之谏者，亦从入之，不可不慎。此得失之本也。
　　赵简子沈鸾徼於河，曰：“吾尝好声色矣，而鸾徼致之；吾尝好宫室台榭矣， 而鸾徼为之；吾尝好良马善御矣，而鸾徼来之。今吾好士六年矣，而鸾徼未尝进 一人也。是长吾过而绌善也。”故若简子者，能后以理督责於其臣矣。以理督责 於其臣，则人主可与为善，而不可与为非；可与为直，而不可与为枉。此三代之 盛教。
　　○观表 八曰：凡论人心，观事传，不可不熟，不可不深。天为高矣，而日月星辰云 气雨露未尝休矣；地为大矣，而水泉草木毛羽裸鳞未尝息也。凡居於天地之间、 六合之内者，其务为相安利也，夫为相害危者，不可胜数。人事皆然。事随心， 心随欲。欲无度者，其心无度。心无度者，则其所为不可知矣。人之心隐匿难见， 渊深难测。故圣人於事志焉。圣人之所以过人以先知，先知必审徵表。无徵表而 欲先知，尧、舜与众人同等。徵虽易，表虽难，圣人则不可以飘矣。众人则无道 至焉。无道至则以为神，以为幸。非神非幸，其数不得不然。郈成子、吴起近 之矣。
　　郈成子为鲁聘於晋，过卫，右宰谷臣止而觞之。陈乐而不乐，酒酣而送之 以璧。顾反，过而弗辞。其仆曰：“向者右宰谷臣之觞吾子也甚欢，今侯渫过而 弗辞？”郈成子曰：“夫止而觞我，与我欢也。陈乐而不乐，告我忧也。酒酣 而送我以璧，寄之我也。若由是观之，卫其有乱乎！”倍卫三十里，闻甯喜之难 作，右宰谷臣死之，还车而临，三举而归。至，使人迎其妻子，隔宅而异之，分 禄而食之。其子长而反其璧。孔子闻之，曰：“夫智可以微谋、仁可以托财者， 其郈成子之谓乎！”郈成子之观右宰谷臣也，深矣妙矣。不观其事而观其志， 可谓能观人矣。
　　吴起治西河之外，王错谮之於魏武侯，武侯使人召之。吴起至於岸门，止车 而休，望西河，泣数行而下。其仆谓之曰：“窃观公之志，视舍天下若舍屣。今 去西河而泣，何也？”吴起雪泣而应之曰：“子弗识也。君诚知我，而使我毕能， 秦必可亡，而西河可以王。今君听谗人之议，而不知我，西河之为秦也不久矣， 魏国从此削矣。”吴起果去魏入荆，而西河毕入秦。魏日以削，秦日益大。此吴 起之所以先见而泣也。
　　古之善相马者，寒风是相口齿，麻朝相颊，子女厉相目，卫忌相髭，许鄙相 <月尻>，投伐褐相胸胁，管青相膹吻，陈悲相股脚，秦牙相前，赞君相后。凡此 十人者，皆天下之良工也。其所以相者不同，见马之一徵也，而知节之高卑，足 之滑易，材之坚脆，能之长短。非独相马然也，人亦有徵，事与国皆有徵。圣人 上知千岁，下知千岁，非意之也，盖有自云也。绿图幡薄，从此生矣。
　　

《开春论第一》
　　 ○开春 一曰：开春始雷，则蛰虫动矣。时雨降，则草木育矣。饮食居处适，则九窍 百节千脉皆通利矣。王者厚其德，积众善，而凤皇圣人皆来至矣。共伯和修其行， 好贤仁，而海内皆以来为稽矣。周厉之难，天子旷绝，而天下皆来谓矣。以此言 物之相应也，故曰行也成也。善说者亦然。言尽理而得失利害定矣，岂为一人言 哉！ 魏惠王死，葬有日矣。天大雨雪，至於牛目。群臣多谏於太子者，曰：“雪 甚如此而行葬，民必甚疾之，官费又恐不给，请弛期更日。”太子曰：“为人子 者，以民劳与官费用之故，而不行先王之葬，不义也。子勿复言。”群臣皆莫敢 谏，而以告犀首。犀首曰：“吾末有以言之。是其唯惠公乎！请告惠公。”惠公 曰：“诺。”驾而见太子曰：“葬有日矣？”太子曰：“然。”惠公曰：“昔王 季历葬於涡山之尾，{亦水}水啮其墓，见棺之前和。文王曰：‘嘻！先君必欲一 见群臣百姓也天，故使{亦水}水见之。’於是出而为之张朝，百姓皆见之，三日 而后更葬。此文王之义也。今葬有日矣，而雪甚，及牛目，难以行。太子为及日 之故，得无嫌於欲亟葬乎？愿太子易日。先王必欲少留而抚社稷安黔首也，故使 雨雪甚。因弛期而更为日，此文王之义也。若此而不为，意者羞法文王也？”太 子曰：“甚善。敬弛期，更择葬日。”惠子不徒行说也，又令魏太子未葬其先君 而因有说文王之义。说文王之义以示天下，岂小功也哉！ 韩氏城新城，期十五日而成。段乔为司空，有一县后二日，段乔执其吏而囚 之。囚者之子走告封人子高曰：“唯先生能活臣父之死，愿委之先生。”封人子 高曰：“诺。”乃见段乔。自扶而上城。封人子高左右望曰：“美哉城乎！一大 功矣，子必有厚赏矣！自古及今，功若此其大也，而能无有罪戮者，未尝有也。” 封人子高出，段乔使人夜解其吏之束缚也而出之。故曰封人子高为之言也，而匿 己之为而为也；段乔听而行之也，匿己之行而行也。说之行若此其精也，封人子 高可谓善说矣。
　　叔向之弟羊舌虎善栾盈。栾盈有罪於晋，晋诛羊舌虎，叔向为之奴而朡。
　　祈奚曰：“吾闻小人得位，不争不祥；君子在忧，不救不祥。”乃往见范宣子而 说也，曰：“闻善为国者，赏不过而刑不慢。赏过则惧及淫人，刑慢则惧及君子。
　　与其不幸而过，宁过而赏淫人，毋过而刑君子。故尧之刑也殛鲧，於虞而用禹； 周之刑也戮管蔡，而相周公：不慢刑也。”宣子乃命吏出叔向。救人之患者，行 危苦，不避烦辱，犹不能免；今祈奚论先王之德，而叔向得免焉。学岂可以已哉！ 类多若此。
　　○察贤 二曰：今有良医於此，治十人而起九人。所以求之万也。故贤者之致功名也， 必乎良医，而君人者不知疾求，岂不过哉！今夫塞者，勇力时日卜筮祷祠无事焉， 善者必胜。立功名亦然，要在得贤。魏文侯师卜子夏，友田子方，礼段干木，国 治身逸。天下之贤主，岂必苦形愁虑哉！执其要而已矣。雪霜雨露时，则万物育 矣，人民修矣，疾病妖厉去矣。故曰尧之容若委衣裘，以言少事也。
　　宓子贱治单父，弹鸣琴，身不下堂，而单父治。巫马期以星出，以星入，日 夜不居，以身亲之，而单父亦治。巫马期问其故於宓子，宓子曰：“我之谓任人， 子之谓任力；任力者故劳，任人者故逸。”宓子则君子矣。逸四肢，全耳目，平 心气，而百官以治，义矣，任其数而已矣。巫马期则不然，弊生事精，劳手足， 烦教诏，虽治犹未至也。
　　○期贤 三曰：今夫爚蝉者，务在乎明其火、振其树而已。火不明，虽振其树，何 益？明火不独在乎火，在於暗。当今之时，世暗甚矣，人主有能明其德者，天下 之士，其归之也，若蝉之走明火也。凡国不徒安，名不徒显，必得贤士。
　　赵简子昼居，喟然太息曰：“异哉！吾欲伐卫十年矣，而卫不伐。”侍者曰： “以赵之大而伐卫之细，君若不欲则可也；君若欲之，请令伐之。”简子曰： “不如而言也。卫有士十人於吾所，吾乃且伐之，十人者其言不义也，而我伐之， 是我为不义也。”故简子之时，卫以十人者按赵之兵，殁简子之身。卫可谓知用 人矣，游十士而国家得安。简子可谓好从谏矣，听十士而无侵小夺弱之名。
　　魏文侯过段干木之闾而轼之，其仆曰：“君胡为轼？”曰：“此非段干木之 闾欤？段干木盖贤者也，吾安敢不轼？且吾闻段干木未尝肯以己易寡人也，吾安 敢骄之？段干木光乎德，寡人光乎地；段干木富乎义，寡人富乎财。”其仆曰： “然则君何不相之？”於是君请相之，段干木不肯受。则君乃致禄百万，而时往 馆之。於是国人皆喜，相与诵之曰：“吾君好正，段干木之敬；吾君好忠，段干 木之隆。”居无几何，秦兴兵欲攻魏，司马唐谏秦君曰：“段干木贤者也，而魏 礼之，天下莫不闻，无乃不可加兵乎？”秦君以为然，乃按兵，辍不敢攻之。魏 文侯可谓善用兵矣。尝闻君子之用兵，莫见其形，其功已成，其此之谓也。野人 之用兵也，鼓声则似雷，号呼则动地，尘气充天，流矢如雨，扶伤舆死，履肠涉 血，无罪之民，其死者量於泽矣，而国之存亡、主之死生犹不可知也。其离仁义 亦远矣！ ○审为 四曰：身者，所为也；天下者，所以为也。审所以为，而轻重得矣。今有人 於此，断首以易冠，杀身以易衣，世必惑之。是何也？冠，所以饰首也，衣，所 以饰身也，杀所饰要所以饰，则不知所为矣。世之走利有似於此。危身伤生，刈 颈断头以徇利，则亦不知所为也。
　　太王亶父居邠，狄人攻之。事以皮帛而不受，事以珠玉而不肯，狄人之所求 者，地也。太王亶父曰：“与人之兄居而杀其弟，与人之父处而杀其子，吾不忍 为也。皆勉处矣！为吾臣与狄人臣，奚以异？且吾闻之，不以所以养害所养。” 杖策而去。民相连而从之，遂成国於岐山之下。太王亶父可谓能尊生矣。能尊生， 虽贵富，不以养伤身；虽贫贱，不以利累形。今受其先人之爵禄，则必重失之。
　　生之所自来者久矣，而轻失之，岂不惑哉！ 韩魏相与争侵地。子华子见昭釐侯，昭釐侯有忧色。子华子曰：“今使天下 书铭於君之前，书之曰：‘左手攫之则右手废，右手攫之则左手废，然而攫之必 有天下。’君将攫之乎？亡其不与？”昭釐侯曰：“寡人不攫也。”子华子曰： “甚善。自是观之，两臂重於天下也。身又重於两臂。韩之轻於天下远；今之所 争者，其轻於韩又远。君固愁身伤生以忧之，戚不得也。”昭釐侯曰：“善。教 寡人者众矣，未尝得闻此言也。”子华子可谓知轻重矣。知轻重，故论不过。
　　中山公子牟谓詹子曰：“身在江海之上，心居乎魏阙之下，柰何？”詹子曰： “重生。重生则轻利。”中山公子牟曰：“虽知之，犹不能自胜也。”詹子曰： “不能自胜则纵之，神无恶乎！不能自胜而强不纵者，此之谓重伤。重伤之人无 寿类矣。” ○爱类 五曰：仁於他物，不仁於人。不得为仁。不仁於他物，独仁於人，犹若为仁。
　　仁也者。仁乎其类者也。故仁人之於民也，可以便之，无不行也。神农之教曰： “士有当年而不耕者，则天下或受其饥矣；女有当年而不绩者，则天下或受其寒 矣。”故身亲耕，妻亲绩，所以见致民利也。贤人之不远海内之路，而时往来乎 王公之朝，非以要利也，以民为务故也。人主有能以民为务者，则天下归之矣。
　　王也者，非必坚甲利兵选卒练士也，非必隳人之城郭杀人之士民也。上世之王者 众矣，而事皆不同，其当世之急，忧民之利，除民之害同。
　　公输般为高云梯，欲以攻宋。墨子闻之，自鲁往，裂裳裹足，日夜不休，十 日十夜而至於郢。见荆王曰：“臣北方之鄙人也，闻大王将攻宋，信有之乎？” 王曰：“然。”墨子曰：“必得宋乃攻之乎？亡其不得宋且不义犹攻之乎？”王 曰：“必不得宋且有不义，则曷为攻之？”墨子曰：“甚善。臣以宋必不可得。” 王曰：“公输般，天下之巧工也。已为攻宋之械矣。”墨子曰：“请令公输般试 攻之，臣请试守之。”於是公输般设攻宋之械，墨子设守宋之备。公输般九攻之， 墨子九却之，不能入。故荆辍不攻宋。墨子能以术御荆免宋之难者，此之谓也。
　　圣王通士，不出於利民者无有。昔上古龙门未开，吕梁未发，河出孟门，大 溢逆流，无有丘陵沃衍、平原高阜，尽皆灭之，名曰“鸿水”。禹於是疏河决江， 为彭蠡之障，干东土，所活者千八百国。此禹之功也。勤劳为民，无苦乎禹者矣。
　　匡章谓惠子曰：“公之学去尊，今又王齐王，何其到也？”惠子曰：“今有 人於此，欲必击其爱子之头，石可以代之。”匡章曰：“公取之代乎？其不与？” “施取代之。子头，所重也；石，所轻也。击其所轻以免其所重，岂不可哉！” 匡章曰：“齐王之所以用兵而不休，攻击人而不止者，其故何也？”惠子曰： “大者可以王，其次可以霸也。今可以王齐王而寿黔首之命，免民之死，是以石 代爱子头也，何为不为？”民，寒则欲火，暑则欲冰，燥则欲湿，湿则欲燥。寒 暑燥湿相反，其於利民一也。利民岂一道哉！当其时而已矣。
　　○贵卒 六曰：力贵突，智贵卒。得之同则速为上，胜之同则湿为下。所为贵骥者， 为其一日千里也；旬日取之，与驽骀同。所为贵镞矢者，为其应声而至；终日而 至，则与无至同。
　　吴起谓荆王曰：“荆所有馀者，地也；所不足者，民也。今君王以所不足益 所有馀，臣不得而为也。”於是令贵人往实广虚之地。皆甚苦之。荆王死，贵人 皆来。尸在堂上，贵人相与射吴起。吴起号呼曰：“吾示子吾用兵也。”拔矢而 走，伏尸插矢而疾言曰：“群臣乱王！”吴起死矣，且荆国之法，丽兵於王尸者 尽加重罪，逮三族。吴起之智可谓捷矣。
　　齐襄公即位，憎公孙无知，收其禄。无知不说，杀襄公。公子纠走鲁，公子 小白奔莒。既而国杀无知，未有君，公子纠与公子小白皆归，俱至，争先入公家。
　　管仲扞弓射公子小白，中钩。鲍叔御公子小白僵。管子以为小白死，告公子纠曰： “安之，公孙小白已死矣！”鲍叔因疾驱先入，故公子小白得以为君。鲍叔之智 应射而令公子小白僵也，其智若镞矢也。
　　周武君使人刺伶悝於东周。伶悝僵，令其子速哭曰：“以谁刺我父也？”刺 者闻，以为死也。周以为不信，因厚罪之。
　　赵氏攻中山。中山之人多力者曰吾丘窎。衣铁甲操铁杖以战，而所击无不碎， 所冲无不陷，以车投车，以人投人也。几至将所而后死。
　　

《慎行论第二》
　　 ○慎行 一曰：行不可不孰。不孰，如赴深溪，虽悔无及。君子计行虑义，小人计行 其利，乃不利。有知不利之利者，则可与言理矣。
　　荆平王有臣曰费无忌，害太子建，欲去之。王为建取妻於秦而美，无忌劝王 夺。王已夺之，而疏太子。无忌说王曰：“晋之霸也，近於诸夏；而荆僻也，故 不能与争。不若大城城父而置太子焉，以求北方，王收南方，是得天下也。”王 说，使太子居于城父。居一年，乃恶之曰：“建与连尹将以方城外反。”王曰： “已为我子矣，又尚奚求？”对曰：“以妻事怨，且自以为犹宋也。齐晋又辅之。
　　将以害荆，其事已集矣。”王信之，使执连尹，太子建出奔。左尹郄宛，国人说 之。无忌又欲杀之，谓令尹子常曰：“郄宛欲饮令尹酒。”又谓郄宛曰：“令尹 欲饮酒於子之家。”郄宛曰：“我贱人也，不足以辱令尹。令尹必来辱，我且何 以给待之？”无忌曰：“令尹好甲兵，子出而寘之门，令尹至，必观之己，因以 为酬。”及飨日，惟门左右而置甲兵焉。无忌因谓令尹曰：“吾几祸令尹。郄宛 将杀令尹，甲在门矣。”令尹使人视之，信。遂攻郄宛，杀之。国人大怨．动作 者莫不非令尹。沈尹戍谓令尹曰：“夫无忌，荆之谗人也。亡夫太子建，杀连尹 奢，屏王之耳目。今令尹又用之杀众不辜，以兴大谤，患几及令尹。”令尹子常 曰：“是吾罪也，敢不良图？”乃杀费无忌，尽灭其族，以说其国。动而不论其 义，知害人而不知人害己也，以灭其族，费无忌之谓乎！ 崔杼与庆封谋杀齐庄公。庄公死，更立景公，崔杼相之。庆封又欲杀崔杼而 代之相，於是扌豕崔杼之子，令之争后。崔杼之子相与私哄。崔杼往见庆封而告 之。庆封谓崔杼曰：“且留，吾将兴甲以杀之。”因令卢满嫳兴甲以诛之。尽杀 崔杼之妻子及枝属，烧其室屋，报崔杼曰：“吾已诛之矣。”崔杼归，无归。因 而自绞也。庆封相景公，景公苦之。庆封出猎，景公与陈无宇、公孙灶、公孙虿 诛封。庆封以其属斗，不胜，走如鲁。齐人以为让，又去鲁而如吴，王予之朱方。
　　荆灵王闻之，率诸侯以攻吴，围朱方，拔之。得庆封，负之斧质，以徇於诸侯军， 因令其呼之曰：“毋或如齐庆封，弑其君而弱其孤，以亡其大夫。”乃杀之。黄 帝之贵而死，尧舜之贤而死，孟贲之勇而死，人固皆死，若庆封者，可谓重死矣。
　　身为戮，支属不可以见，行忮之故也。凡乱人之动也，其始相助，后必相恶。为 义者则不然，始而相与，久而相信，卒而相亲，后世以为法程。
　　○无义 二曰：先王之於论也极之矣。故义者，百事之始也，万利之本也，中智之所 不及也。不及则不知，不知趋利。趋利固不可必也。公孙鞅、郑平、续经、公孙 竭是已。以义动则无旷事矣，人臣与人臣谋为奸，犹或与之，又况乎人主与其臣 谋为义，其孰不与者？非独其臣也，天下皆且与之。
　　公孙鞅之於秦，非父兄也，非有故也，以能用也。欲堙之责，非攻无以。於 是为秦将而攻魏。魏使公子卬将而当之。公孙鞅之居魏也，固善公子卬。使人谓 公子卬曰：“凡所为游而欲贵者，以公子之故也。今秦令鞅将，魏令公子当之， 岂且忍相与战哉？公子言之公子之主，鞅请亦言之主，而皆罢军。”於是将归矣， 使人谓公子曰：“归未有时相见，愿与公子坐而相去别也。”公子曰：“诺。” 魏吏争之曰：“不可。”公子不听，遂相与坐。公孙鞅因伏卒与车骑以取公子卬。
　　秦孝公薨，惠王立，以此疑公孙鞅之行，欲加罪焉。公孙鞅以其私属与母归魏， 襄疵不受，曰：“以君之反公子卬也，吾无道知君。”故士自行不可不审也。
　　郑平於秦王，臣也；其於应侯，交也。欺交反主，为利故也。方其为秦将也， 天下所贵之无不以者，重也。重以得之，轻必失之。去秦将，入赵魏，天下所贱 之无不以也，所可羞无不以也。行方可贱可羞，而无秦将之重，不穷奚待？ 赵急求李欬。李言、续经与之俱如卫，抵公孙与。公孙与见而与入。续经因 告卫吏使捕之。续经以仕赵五大夫。人莫与同朝，子孙不可以交友。
　　公孙竭与阴君之事，而反告之樗里相国，以仕秦五大夫。功非不大也，然而 不得入三都，又况乎无此其功而有行乎！ ○疑似 三曰：使人大迷惑者，必物之相似也。玉人之所患，患石之似玉者；相剑者 之所患，患剑之似吴干者；贤主之所患，患人之博闻辩言而似通者。亡国之主似 智，亡国之臣似忠。相似之物，此愚者之所大惑，而圣人之所加虑也，故墨子见 歧道而哭之。
　　周宅酆、镐，近戎人。与诸侯约：为高葆祷於王路，置鼓其上，远近相闻。
　　即戎寇至，传鼓相告，诸侯之兵皆至，救天子。戎寇当至，幽王击鼓，诸侯之兵 皆至，褒姒大说，喜之。幽王欲褒姒之笑也，因数击鼓，诸侯之兵数至而无寇。
　　至於后戎寇真至，幽王击鼓，诸侯兵不至，幽王之身乃死於丽山之下，为天下笑。
　　此夫以无寇失真寇者也。贤者有小恶以致大恶，褒姒之败，乃令幽王好小说以致 大灭。故形骸相离，三公九卿出走。此褒姒之所用死，而平王所以东徙也，秦襄 晋文之所以劳王劳而赐地也。
　　梁北有黎丘部，有奇鬼焉，喜效人之子侄昆弟之状，邑丈人有之市而醉归者。
　　黎丘之鬼效其子之状，扶而道苦之。丈人归，酒醒，而诮其子曰：“吾为汝父也， 岂谓不慈哉？我醉，汝道苦我，何故？”其子泣而触地曰：“孽矣！无此事也。
　　昔也往责於东邑，人可问也。”其父信之，曰：“嘻！是必夫奇鬼也！我固尝闻 之矣。”明日端复饮於市，欲遇而刺杀之。明旦之市而醉，其真子恐其父之不能 反也，遂逝迎之。丈人望其真子，拔剑而刺之。丈人智惑於似其子者，而杀于真 子。夫惑於似士者而失於真士，此黎丘丈人之智也。疑似之迹，不可不察，察之 必於其人也。舜为御，尧为左，禹为右，入於泽而问牧童，入於水而问渔师，奚 故也？其知之审也。夫人子之相似者，其母常识之，知之审也。
　　○壹行 四曰：先王所恶，无恶於不可知。不可知，则君臣父子兄弟朋友夫妻之际败 矣。十际皆败，乱莫大焉。凡人伦，以十际为安者也，释十际则与麋鹿虎狼无以 异，多勇者则为制耳矣。不可知，则知无安君、无乐亲矣，无荣兄、无亲友、无 尊夫矣。
　　强大未必王也，而王必强大。王者之所藉以成也何？藉其威与其利。非强大 则其威不威，其利不利。其威不威则不足以禁也，其利不利则不足以劝也，故贤 主必使其威利无敌。故以禁则必止，以劝则必为。威利敌，而忧苦民、行可知者 王，威利无敌，而以行不知者亡。小弱而不可知，则强大疑之矣。人之情不能爱 其所疑，小弱而大不爱，则无以存。故不可知之道，王者行之，废；强大行之， 危；小弱行之，灭。
　　今行者见大树，必解衣悬冠倚剑而寝其下。大树非人之情亲知交也，而安之 若此者，信也。陵上巨木，人以为期，易知故也。又况於士乎？士义可知故也， 则期为必矣。又况强大之国？强大之国诚可知，则其王不难矣。
　　人之所乘船者，为其能浮而不能沈也。世之所以贤君子者，为其能行义而不 能行邪辟也。
　　孔子卜，得贲。孔子曰：“不吉。”子贡曰：“夫贲亦好矣，何谓不吉乎？” 孔子曰：“夫白而白，黑而黑，夫贲又何好乎？”故贤者所恶於物，无恶於无处。
　　夫天下之所以恶，莫恶於不可知也。夫不可知，盗不与期，贼不与谋。盗贼 大奸也，而犹所得匹偶，又况於欲成大功乎？夫欲成大功，令天下皆轻劝而助之， 必之士可知。
　　○求人 五曰：身定、国安、天下治，必贤人。古之有天下也者七十一圣，观於《春 秋》，自鲁隐公以至哀公十有二世，其所以得之，所以失之，其术一也：得贤人， 国无不安，名无不荣；失贤人，国无不危，名无不辱。先王之索贤人，无不以也。
　　极卑极贱，极远极劳。虞用宫之奇、吴用伍子胥之言，此二国者，虽至於今存可 也。则是国可寿也。有能益人之寿者，则人莫不愿之；今寿国有道，而君人者而 不求，过矣。
　　尧传天下於舜，礼之诸侯，妻以二女，臣以十子，身请北面朝之：至卑也。
　　伊尹，庖厨之臣也；傅说，殷之胥靡也，皆上相天子：至贱也。禹东至榑木之 地，日出九津，青羌之野，攒树之所，扌昬天之山，鸟谷、青丘之乡，黑齿之国； 南至交址、孙朴续樠之国，丹粟漆树沸水漂漂九阳之山，羽人、裸民之处，不 死之乡；西至三危之国，巫山之下，饮露吸气之民，积金之山，其肱、一臂、三 面之乡；北至人正之国，夏海之穷，衡山之上，太戎之国，夸父之野，禺强之所， 积水、积石之山。不有懈堕，忧其黔首，颜色黎黑，窍藏不通，步不相过，以求 贤人，欲尽地利：至劳也。得陶、化益、真窥、横革、之交五人佐禹，故功绩铭 乎金石，著於盘盂。
　　昔者尧朝许由於沛泽之中，曰：“十日出而焦火不息，不亦劳乎？夫子为天 子，而天下已治矣，请属天下於夫子。”许由辞曰：“为天下之不治与？而既已 治矣。自为与？啁噍巢於林，不过一枝；偃鼠饮於河，不过满腹。归已，君乎！ 恶用天下？”遂之箕山之下，颍水之阳，耕而食，终身无经天下之色。故贤主之 於贤者也，物莫之妨，戚爱习故不以害之，故贤者聚焉。贤者所聚，天地不坏， 鬼神不害，人事不谋，此五常之本事也。
　　皋子，众疑取国，召南宫虔、孔伯产而众口止。
　　晋人欲攻郑，令叔向聘焉，视其有人与无人。子产为之诗曰：“子惠思我， 蹇裳涉洧，子不我思，岂无他士！”叔向归曰：“郑有人，子产在焉，不可攻也。
　　秦、荆近，其诗有异心，不可攻也。”晋人乃辍攻郑。孔子曰：“《诗》云： ‘无竞惟人。’子产一称而郑国免。” ○察传 六曰：夫得言不可以不察。数传而白为黑，黑为白。故狗似玃，玃似母猴， 母猴似人，人之与狗则远矣。此愚者之所以大过也。闻而审，则为福矣，闻而不 审，不若无闻矣。齐桓公闻管子於鲍叔，楚庄闻孙叔敖於沈尹筮，审之也。故国 霸诸侯也。吴王闻越王句践於太宰嚭，智伯闻赵襄子於张武，不审也，故国亡身 死也。
　　凡闻言必熟论，其於人必验之以理。鲁哀公问於孔子曰：“乐正夔一足，信 乎？”孔子曰：“昔者舜欲以乐传教於天下，乃令重黎举夔於草莽之中而进之， 舜以为乐正。夔於是正六律，和五声，以通八风，而天下大服。重黎又欲益求人， 舜曰：‘夫乐，天地之精也，得失之节也，故唯圣人为能和。乐之本也。夔能和 之以平天下，若夔者一而足矣。’故曰‘夔一足’，非‘一足’也。”宋之丁氏， 家无井而出溉汲，常一人居外。及其家穿井，告人曰：“吾穿井得一人。”有闻 而传之者曰：“丁氏穿井得一人。”国人道之，闻之於宋君。宋君令人问之於丁 氏，丁氏对曰：“得一人之使，非得一人於井中也。”求能之若此，不若无闻也。
　　子夏之晋，过卫，有读史记者曰：“晋师三豕涉河。”子夏曰：“非也，是己亥 也。夫‘己’与‘三’相近，‘豕’与‘亥’相似。”至於晋而问之，则曰“晋 师己亥涉河”也。辞多类非而是，多类是而非。是非之经，不可不分。此圣人之 所慎也。然则何以慎？缘物之情及人之情以为所闻，则得之矣。

《贵直论第三》
　　 ○贵直 一曰：贤主所贵莫如士。所以贵士，为其直言也。言直则枉者见矣。人主之 患，欲闻枉而恶直言。是障其源而欲其水也，水奚自至？是贱其所欲而贵其所恶 也，所欲奚自来？ 能意见齐宣王。宣王曰：“寡人闻子好直，有之乎？”对曰：“意恶能直？ 意闻好直之士，家不处乱国，身不见污君。身今得见王，而家宅乎齐，意恶能直？” 宣王怒曰：“野士也！”将罪之。能意曰：“臣少而好事，长而行之，王胡不能 与野士乎，将以彰其所好耶？”王乃舍之。能意者，使谨乎论於主之侧，亦必不 阿主。不阿，主之所得岂少哉？此贤主之所求，而不肖主之所恶也。
　　狐援说齐湣王曰：“殷之鼎陈於周之廷，其社盖於周之屏，其干戚之音在人 之游。亡国之音不得至於庙，亡国之社不得见於天，亡国之器陈於廷，所以为戒。
　　王必勉之！其无使齐之大吕陈之廷，无使太公之社盖之屏，无使齐音充人之游。” 齐王不受。狐援出而哭国三日，其辞曰：“先出也，衣絺纻；后出也，满囹圄。
　　吾今见民之洋洋然东走而不知所处。”齐王问吏曰：“哭国之法若何？”吏曰： “斮。”王曰：“行法！”吏陈斧质于东闾，不欲杀之，而欲去之。狐援闻而蹶 往过之。吏曰：“哭国之法斮，先生之老欤？昏欤？”狐援曰：“曷为昏哉？” 於是乃言曰：“有人自南方来，鲋入而鲵居，使人之朝为草而国为墟。殷有比干， 吴有子胥，齐有狐援。已不用若言，又斮之东闾，每斮者以吾参夫二子者乎！” 狐援非乐斮也，国已乱矣，上已悖矣，哀社稷与民人，故出若言。出若言非平论 也，将以救败也，固嫌於危。此触子之所以去之也，达子之所以死之也。
　　赵简子攻卫，附郭。自将兵，及战，且远立，又居於犀蔽屏橹之下。鼓之而 士不起。简子投桴而叹曰：“呜呼！士之速弊一若此乎！”行人烛过免胄横戈而 进曰：“亦有君不能耳，士何弊之有？”简子艴然作色曰：“寡人之无使，而身 自将是众也，子亲谓寡人之无能，有说则可，无说则死！”对曰：“昔吾先君献 公即位五年，兼国十九，用此士也。惠公即位二年，淫色暴慢，身好玉女，秦人 袭我，逊去绛七十，用此士也。文公即位二年，厎之以勇，故三年而士尽果敢； 城濮之战，五败荆人，围卫取曹，拔石社，定天子之位，成尊名於天下，用此士 也。亦有君不能耳，士何弊之有？”简子乃去犀蔽屏橹，而立於矢石之所及，一 鼓而士毕乘之。简子曰：“与吾得革车千乘也，不如闻行人烛过之一言。”行人 烛过可谓能谏其君矣。战斗之上，桴鼓方用，赏不加厚，罚不加重，一言而士皆 乐为其上死。
　　○直谏 二曰：言极则怒，怒则说者危。非贤者孰肯犯危？而非贤者也，将以要利矣； 要利之人，犯危何益？故不肖主无贤者。无贤则不闻极言，不闻极言，则奸人比 周，百邪悉起。若此则无以存矣。凡国之存也，主之安也，必有以也。不知所以， 虽存必亡，虽安必危。所以不可不论也。
　　齐桓公、管仲、鲍叔、甯戚相与饮。酒酣，桓公谓鲍叔曰：“何不起为寿？” 鲍叔奉杯而进曰：“使公毋忘出奔在於莒也，使管仲毋忘束缚而在於鲁也，使甯 戚毋忘其饭牛而居於车下。”桓公避席再拜曰：“寡人与大夫能皆毋忘夫子之言， 则齐国之社稷幸於不殆矣！”当此时也，桓公可与言极言矣。可与言极言，故可 与为霸。
　　荆文王得茹黄之狗，宛路之矰，以畋於云梦，三月不反。得丹之姬，淫，期 年不听朝。葆申曰：“先王卜以臣为葆，吉。今王得茹黄之狗，宛路之矰，畋三 月不反；得丹之姬，淫，期年不听朝。王之罪当笞。”王曰：“不谷免衣襁褓而 齿於诸侯，愿请变更而无笞。”葆申曰：“臣承先王之令，不敢废也。王不受笞， 是废先王之令也。臣宁抵罪於王，毋抵罪於先王。”王曰：“敬诺。”引席，王 伏。葆申束细荆五十，跪而加之于背，如此者再，谓王：“起矣！”王曰：“有 笞之名一也，遂致之！”申曰：“臣闻君子耻之，小人痛之。耻之不变，痛之何 益？”葆申趣出，自流於渊，请死罪。文王曰：“此不谷之过也，葆申何罪？” 王乃变更，召葆申，杀茹黄之狗，析宛路之矰，放丹之姬。后荆国兼国三十九。
　　令荆国广大至於此者，葆申之力也，极言之功也。
　　○知化 三曰：夫以勇事人者，以死也。未死而言死，不论。以虽知之，与勿知同。
　　凡智之贵也，贵知化也。人主之惑者则不然。化未至则不知；化已至，虽知之， 与勿知一贯也。事有可以过者，有不可以过者。而身死国亡，则胡可以过？此贤 主之所重，惑主之所轻也。所轻，国恶得不危？身恶得不困？危困之道，身死国 亡，在於不先知化也。吴王夫差是也。子胥非不先知化也，谏而不听，故吴为丘 墟，祸及阖庐。
　　吴王夫差将伐齐，子胥曰：“不可。夫齐之与吴也，习俗不同，言语不通， 我得其地不能处，得其民不得使。夫吴之与越也，接土邻境，壤交通属，习俗同， 言语通，我得其地能处之，得其民能使之，越於我亦然。夫吴越之势不两立。越 之於吴也，譬若心腹之疾也，虽无作，其伤深而在内也。夫齐之於吴也，疥癣之 病也，不苦其已也，且其无伤也。今释越而伐齐，譬之犹惧虎而刺猏，虽胜之， 其后患未央。”太宰嚭曰：“不可。君王之令所以不行於上国者，齐、晋也。君 王若伐齐而胜之，徙其兵以临晋，晋必听命矣。是君王一举而服两国也，君王之 令必行於上国。”夫差以为然，不听子胥之言，而用太宰嚭之谋。子胥曰：“天 将亡吴矣，则使君王战而胜；天将不亡吴矣，则使君王战而不胜。”夫差不听。
　　子胥两袪高蹶而出於廷，曰：“嗟乎！吴朝必生荆棘矣！”夫差兴师伐齐，战於 艾陵，大败齐师，反而诛子胥。子胥将死，曰：“与吾安得一目以视越人之入吴 也？”乃自杀。夫差乃取其身而流之江，抉其目，著之东门，曰：“女胡视越人 之入我也？”居数年，越报吴，残其国，绝其世，灭其社稷，夷其宗庙。夫差身 为禽。夫差将死，曰：“死者如有知也，吾何面以见子胥於地下？”乃为幎以 冒面死。夫患未至，则不可告也；患既至，虽知之无及矣。故夫差之知惭於子胥 也，不若勿知。
　　○过理 四曰：亡国之主一贯。天时虽异，其事虽殊，所以亡同者，乐不适也。乐不 适则不可以存。糟丘酒池，肉圃为格，雕柱而桔诸侯，不适也。刑鬼侯之女而取 其瑰，截涉者胫而视其髓，杀梅伯而遗文王其醢，不适也。文王貌受以告诸侯。
　　作为璇室，筑为顷宫，剖孕妇而观其化，杀比干而视其心，不适也。孔子闻之曰： “其窍通则比干不死矣。”夏、商之所以亡也。
　　晋灵公无道，从上弹人，而观其避丸也。使宰人臑熊蹯，不熟，杀之，令妇 人载而过朝以示威，不适也。赵盾骤谏而不听，公恶之，乃使沮{鹿弥}。沮{鹿弥} 见之不忍贼，曰：“不忘恭敬，民之主也。贼民之主，不忠；弃君之命，不信。
　　一於此，不若死。”乃触廷槐而死。
　　齐湣王亡居卫，谓公王丹曰：“我何如主也？”王丹对曰：“王贤主也。臣 闻古人有辞天下而无恨色者，臣闻其声，於王而见其实。王名称东帝，实辨天下。
　　去国居卫，容貌充满，颜色发扬，无重国之意。”王曰：“甚善！丹知寡人。寡 人自去国居卫也，带益三副矣。” 宋王筑为蘖帝，鸱夷血，高悬之，射著甲胄，从下，血坠流地。左右皆贺曰： “王之贤过汤、武矣。汤、武胜人，今王胜天，贤不可以加矣。”宋王大说，饮 酒。室中有呼万岁者，堂上尽应。堂上已应，堂下尽应。门外庭中闻之，莫敢不 应。不适也。
　　○壅塞 五曰：亡国之主不可以直言。不可以直言，则过无道闻，而善无自至矣。无 自至则壅。
　　秦缪公时，戎强大。秦缪公遗之女乐二八与良宰焉。戎主大喜，以其故数饮 食，日夜不休。左右有言秦寇之至者，因扞弓而射之。秦寇果至，戎主醉而卧於 樽下，卒生缚而擒之。未擒则不可知，已擒则又不知。虽善说者，犹若此何哉？ 齐攻宋，宋王使人候齐寇之所至。使者还，曰：“齐寇近矣，国人恐矣。” 左右皆谓宋王曰：“此所谓‘肉自生虫’者也。以宋之强，齐兵之弱，恶能如此？” 宋王因怒而诎杀之。又使人往视齐寇，使者报如前，宋王又怒诎杀之。如此者三， 其后又使人往视。齐寇近矣，国人恐矣。使者遇其兄，曰：“国危甚矣，若将安 适？”其弟曰：“为王视齐寇。不意其近而国人恐如此也。今又私患，乡之先视 齐寇者，皆以寇之近也报而死；今也报其情，死，不报其情，又恐死。将若何？” 其兄曰：“如报其情，有且先夫死者死，先夫亡者亡。”於是报於王曰：“殊不 知齐寇之所在，国人甚安。”王大喜。左右皆曰：“乡之死者宜矣。”王多赐之 金。寇至，王自投车上，驰而走，此人得以富於他国。夫登山而视牛若羊，视羊 若豚，牛之性不若羊，羊之性不若豚，所自视之势过也。而因怒於牛羊之小也， 此狂夫之大者。狂而以行赏罚，此戴氏之所以绝也。
　　齐王欲以淳于髡傅太子，髡辞曰：“臣不肖，不足以当此大任也，王不若择 国之长者而使之。”齐王曰：“子无辞也。寡人岂责子之令太子必如寡人也哉？ 寡人固生而有之也。子为寡人令太子如尧乎？其如舜也？”凡说之行也，道不智 听智，从自非受是也。今自以贤过於尧舜，彼且胡可以开说哉？说必不入，不闻 存君。
　　齐宣王好射，说人之谓己能用强弓也。其尝所用不过三石，以示左右，左右 皆试引之，中关而止。皆曰：“此不下九石，非王其孰能用是？”宣王之情，所 用不过三石，而终身自以为用九石，岂不悲哉！非直士其孰能不阿主？世之直士， 其寡不胜众，数也。故乱国之主，患存乎用三石为九石也。
　　○原乱 六曰：乱必有弟，大乱五，小乱三，讠刂乱三。故《诗》曰“毋过乱门”。
　　所以远之也。虑福未及，虑祸之，所以完之也。武王以武得之，以文持之，倒戈 弛弓，示天下不用兵，所以守之也。
　　晋献公立骊姬以为夫人，以奚齐为太子。里克率国人以攻杀之。荀息立其弟 公子卓。已葬，里克又率国人攻杀之。於是晋无君。公子夷吾重赂秦以地而求入， 秦缪公率师以纳之。晋人立以为君，是为惠公。惠公既定於晋，背秦德而不予地。
　　秦缪公率师攻晋，晋惠公逆之，与秦人战於韩原。晋师大败，秦获惠公以归，囚 之於灵台。十月，乃与晋成，归惠公而质太子圉。太子圉逃归也。惠公死，圉立 为君，是为怀公。秦缪公怒其逃归也，起奉公子重耳以攻怀公，杀之於高梁，而 立重耳，是为文公。文公施舍，振废滞，匡乏困，救灾患，禁淫慝，薄赋敛，宥 罪戾，节器用，用民以时，败荆人于城濮，定襄王，释宋，出谷戍，外内皆服， 而后晋乱止。故献公听骊姬，近梁五、优施，杀太子申生，而大难随之者五，三 君死，一君虏，大臣卿士之死者以百数，离咎二十年。自上世以来，乱未尝一。
　　而乱人之患也，皆曰一而已，此事虑不同情也。事虑不同情者，心异也。故凡作 乱之人，祸希不及身。

《不苟论第四》
　　 ○不苟 一曰：贤者之事也，虽贵不苟为，虽听不自阿，必中理然后动，必当义然后 举，此忠臣之行也。贤主之所说，而不肖主虽不肖其说，非恶其声也。人主虽不 肖，其说忠臣之声与贤主同，行其实则与贤主有异。异，故其功名祸福亦异。异， 故子胥见说於阖闾，而恶乎夫差；比干生而恶於商，死而见说乎周。
　　武王至殷郊，系堕。五人御於前，莫肯之为，曰：“吾所以事君者，非系也。” 武王左释白羽，右释黄钺，勉而自为系。孔子闻之曰：“此五人者之所以为王者 佐也，不肖主之所弗安也。”故天子有不胜细民者，天下有不胜千乘者。
　　秦缪公见戎由余，说而欲留之，由余不肯。缪公以告蹇叔。蹇叔曰：“君以 告内史廖。”内史廖对曰：“戎人不达於五音与五味，君不若遗之。”缪公以女 乐二八人与良宰遗之。戎王喜，迷惑大乱，饮酒昼夜不休。由余骤谏而不听，因 怒而归缪公也。蹇叔非不能为内史廖之所为也，其义不行也。缪公能令人臣时立 其正义，故雪殽之耻，而西至河雍也。
　　秦缪公相百里奚。晋使叔虎、齐使东郭蹇如秦，公孙枝请见之。公曰：“请 见客，子之事欤？”对曰：“非也。”“相国使子乎？”对曰：“不也。”公曰： “然则子事非子之事也。秦国僻陋戎夷，事服其任，人事其事，犹惧为诸侯笑， 今子为非子之事！退！将论而罪。”公孙枝出，自敷於百里氏。百里奚请之。公 曰：“此所闻於相国欤？枝无罪，奚请？有罪，奚请焉？”百里奚归，辞公孙枝。
　　公孙枝徙，自敷於街。百里奚令吏行其罪。定分官，此古人之所以为法也。今缪 公乡之矣。其霸西戎，岂不宜哉？ 晋文公将伐邺，赵衰言所以胜邺之术。文公用之，果胜。还，将行赏。衰曰： “君将赏其本乎？赏其末乎？赏其末，则骑乘者存；赏其本，则臣闻之郤子虎。” 文公召郤子虎曰：“衰言所以胜邺，邺既胜，将赏之，曰‘盖闻之於子虎，请赏 子虎。’”子虎曰：“言之易，行之难，臣言之者也。”公曰：“子无辞。”郤 子虎不敢固辞，乃受矣。凡行赏欲其博也，博则多助。今虎非亲言者也，而赏犹 及之，此疏远者之所以尽能竭智者也。晋文公亡久矣，归而因大乱之馀，犹能以 霸，其由此欤。
　　○赞能 二曰：贤者善人以人，中人以事，不肖者以财。得十良马，不若得一伯乐； 得十良剑，不若得一欧冶；得地千里，不若得一圣人。舜得皋陶而舜授之，汤得 伊尹而有夏民，文王得吕望而服殷商。夫得圣人，岂有里数哉？ 管子束缚在鲁，桓公欲相鲍叔。鲍叔曰：“吾君欲霸王，则管夷吾在彼。臣 弗若也。”桓公曰：“夷吾，寡人之贼也，射我者也，不可。”鲍叔曰：“夷吾， 为其君射人者也。君若得而臣之，则彼亦将为君射人。”桓公不听，强相鲍叔。
　　固辞让，而相桓公果听之。於是乎使人告鲁曰：“管夷吾，寡人之雠也，愿得之 而亲加手焉。”鲁君许诺，乃使吏鞹其拳，胶其目，盛之以鸱夷，置之车中。
　　至齐境，桓公使人以朝车迎之，祓以爟火，衅以犠猳焉，生与之如国。命有司 除庙筵几，而荐之曰：“自孤之闻夷吾之言也，目益明，耳益聪。孤弗敢专，敢 以告于先君。”因顾而命管子曰：“夷吾佐予！”管仲还走，再拜稽首，受令而 出。管子治齐国，举事有功，桓公必先赏鲍叔，曰：“使齐国得管子者，鲍叔也。” 桓公可谓知行赏矣。凡行赏欲其本也，本则过无由生矣。
　　孙叔敖、沈尹茎相与友。叔敖游於郢三年，声问不知，修行不闻。沈尹茎谓 孙叔敖曰：“说义以听，方术信行，能令人主上至於王，下至於霸，我不若子也。
　　耦世接俗，说义调均，以适主心，子不若我也。子何以不归耕乎？吾将为子游。” 沈尹茎游於郢五年，荆王欲以为令尹，沈尹茎辞曰：“期思之鄙人有孙叔敖者， 圣人也。王必用之，臣不若也。”荆王於是使人以王舆迎叔敖，以为令尹，十二 年而庄王霸。此沈尹茎之力也。功无大乎进贤。
　　○自知 三曰：欲知平直，则必准绳；欲知方圆，则必规矩；人主欲自知，则必直士。
　　故天子立辅弼，设师保，所以举过也。夫人故不能自知，人主犹其。存亡安危， 勿求於外，务在自知。
　　尧有欲谏之鼓，舜有诽谤之木，汤有司过之士，武王有戒慎之鼗，犹恐不能 自知。今贤非尧舜汤武也，而有掩蔽之道，奚繇自知哉！ 荆成、齐庄不自知而杀，吴王、智伯不自知而亡，宋、中山不自知而灭，晋 惠公、赵括不自知而虏，钻荼、庞涓、太子申不自知而死，败莫大於不自知。
　　范氏之亡也，百姓有得锺者。欲负而走，则锺大不可负。以椎毁之，锺况然 有音。恐人闻之而夺己也，遽掩其耳。恶人闻之可也，恶己自闻之，悖矣。为人 主而恶闻其过，非犹此也？恶人闻其过尚犹可。
　　魏文侯燕饮，皆令诸大夫论己。或言君之智也。至於任座，任座曰：“君不 肖君也。得中山不以封君之弟，而以封君之子，是以知君之不肖也。”文侯不说， 知於颜色。任座趋而出。次及翟黄，翟黄曰：“君贤君也。臣闻其主贤者，其臣 之言直。今者任座之言直，是以知君之贤也。”文侯喜曰：“可反欤？”翟黄对 曰：“奚为不可？臣闻忠臣毕其忠，而不敢远其死。座殆尚在於门。”翟黄往视 之，任座在於门，以君令召之。任座入，文侯下阶而迎之，终座以为上客。文侯 微翟黄，则几失忠臣矣。上顺乎主心以显贤者，其唯翟黄乎？ ○当赏 四曰：民无道知天，民以四时寒暑日月星辰之行知天。四时寒暑日月星辰之 行当，则诸生有血气之类皆为得其处而安其产。人臣亦无道知主，人臣以赏罚爵 禄之所加知主。主之赏罚爵禄之所加者宜，则亲疏远近贤不肖皆尽其力而以为用 矣。
　　晋文侯反国，赏从亡者，而陶狐不与。左右曰：“君反国家，爵禄三出，而 陶狐不与，敢问其说。”文公曰：“辅我以义，导我以礼者，吾以为上赏；教我 以善，强我以贤者，吾以为次赏，拂吾所欲，数举吾过者，吾以为末赏。三者。
　　所以赏有功之臣也。若赏唐国之劳徒，则陶狐将为首矣。”周内史兴闻之曰： “晋公其霸乎！昔者圣王先德而后力，晋公其当之矣！” 秦小主夫人用奄变，群贤不说自匿，百姓郁怨非上。公子连亡在魏，闻之， 欲入，因群臣与民从郑所之塞。右主然守塞，弗入，曰：“臣有义，不两主，公 子勉去矣！”公子连去，入翟，从焉氏塞，菌改入之。夫人闻之，大骇，令吏兴 卒。奉命曰：“寇在边。”卒与吏其始发也，皆曰：“往击寇。”中道，因变曰： “非击寇也，迎主君也。”公子连因与卒俱来，至雍，围夫人，夫人自杀。公子 连立，是为献公。怨右主然，而将重罪之；德菌改，而欲厚赏之。监突争之曰： “不可。秦公子之在外者众，若此，则人臣争入亡公子矣，此不便主。”献公以 为然，故复右主然之罪，而赐菌改官大夫，赐守塞者人米二十石。献公可谓能用 赏罚矣。凡赏非以爱之也，罚非以恶之也，用观归也。所归善，虽恶之，赏；所 归不善，虽爱之，罚。此先王之所以治乱安危也。
　　○博志 五曰：先王有大务，去其害之者，故所欲以必得，所恶以必除，此功名之所 以立也。俗主则不然，有大务而不能去其害之者，此所以无能成也。夫去害务与 不能去害务，此贤不肖之所以分也。使獐疾走，马弗及至，己而得者，其时顾也。
　　骥一日千里，车轻也；以重载则不能数里，任重也。贤者之举事也，不闻无功， 然而名不大立、利不及世者，愚不肖为之任也。
　　冬与夏不能两刑，草与稼不能两成，新谷熟而陈谷亏，凡有角者无上齿，果 实繁者木必庳，用智褊者无遂功，天之数也。故天子不处全，不处极，不处盈。
　　全则必缺，极则必反，盈则必亏。先王知物之不可两大，故择务，当而处之。
　　孔、墨、甯越，皆布衣之士也，虑於天下，以为无若先王之术者，故日夜学 之。有便於学者，无不为也；有不便於学者，无肯为也。盖闻孔丘、墨翟，昼日 讽诵习业，夜亲见文王、周公旦而问焉。用志如此其精也，何事而不达？何为而 不成？故曰：“精而熟之，鬼将告之。”非鬼告之也，精而熟之也。今有宝剑良 马於此，玩之不厌，视之无倦；宝行良道，一而弗复。欲身之安也，名之章也， 不亦难乎！ 甯越，中牟之鄙人也。苦耕稼之劳，谓其友曰：“何为而可以免此苦也？” 其友曰：“莫如学。学三十岁则可以达矣。”甯越曰：“请以十五岁。人将休， 吾将不敢休；人将卧，吾将不敢卧。”十五岁而周威公师之。矢之速也，而不过 二里，止也；步之迟也，而百舍，不止也。今以甯越之材而久不止，其为诸侯师， 岂不宜哉？ 养由基、尹儒，皆文艺之人也。荆廷尝有神白猿，荆之善射者莫之能中，荆 王请养由基射之。养由基矫弓操矢而往，未之射而括中之矣，发之则猿应矢而下， 则养由基有先中中之者矣。尹儒学御，三年而不得焉，苦痛之，夜梦受秋驾於其 师。明日往朝其师。望而谓之曰：“吾非爱道也，恐子之未可与也。今日将教子 以秋驾。”尹儒反走，北面再拜曰：“今昔臣梦受之。”先为其师言所梦，所梦 固秋驾已。上二士者，可谓能学矣，可谓无害之矣，此其所以观后世已。
　　○贵当 六曰：名号大显，不可强求，必繇其道。治物者，不於物於人。治人者，不 於事於君。治君者，不於君於天子。治天子者，不於天子於欲。治欲者，不於欲 於性。性者，万物之本也，不可长，不可短，因其固然而然之，此天地之数也。
　　窥赤肉而鸟鹊聚，狸处堂而众鼠散，衰绖陈而民知丧，竽瑟陈而民知乐，汤武修 其行而天下从，桀纣慢其行而天下畔，岂待其言哉？君子审在己者而已矣。
　　荆有善相人者，所言无遗策，闻於国。庄王见而问焉。对曰：“臣非能相人 也，能观人之友也。观布衣也，其友皆孝悌纯谨畏令，如此者。其家必日益，身 必日荣矣，所谓吉人也。观事君者也，其友皆诚信有行好善，如此者，事君日益， 官职日进，此所谓吉臣也。观人主也，其朝臣多贤，左右多忠，主有失，皆交争 证谏，如此者，国日安，主日尊，天下日服。此所谓吉主也。臣非能相人也，能 观人之友也。”庄王善之，於是疾收士，日夜不懈，遂霸天下。故贤主之时见文 艺之人也，非特具之而已也，所以就大务也。夫事无大小，固相与通。田猎驰骋， 弋射走狗，贤者非不为也，为之而智日得焉，不肖主为之而智日惑焉。志曰： “骄惑之事，不亡奚待？” 君有好猎者，旷日持久而不得兽，入则愧其家室。出则愧其知友州里。惟其 所以不得之故，则狗恶也。欲得良狗，则家贫无以。於是还疾耕。疾耕则家富， 家富则有以求良狗，狗良则数得兽矣，田猎之获常过人矣。非独猎也，百事也尽 然。霸王有不先耕而成霸王者，古今无有。此贤者不肖之所以殊也。贤不肖之所 欲与人同，尧、桀、幽、厉皆然，所以为之异。故贤主察之，以为不可，弗为； 以为可，故为之。为之必繇其道，物莫之能害，此功之所以相万也。
　　

《似顺论第五》
　　 ○似顺 一曰：事多似倒而顺，多似顺而倒。有知顺之为倒、倒之为顺者，则可与言 化矣。至长反短，至短反长，天之道也。
　　荆庄王欲伐陈，使人视之。使者曰：“陈不可伐也。”庄王曰：“何故？” 对曰：“城郭高，沟洫深，蓄积多也。”宁国曰：“陈可伐也。夫陈，小国也， 而蓄积多，赋敛重也，则民怨上矣。城郭高，沟洫深，则民力罢矣。兴兵伐之， 陈可取也。”庄王听之，遂取陈焉。
　　田成子之所以得有国至今者，有兄曰完子，仁且有勇。越人兴师诛田成子， 曰：“奚故杀君而取国？”田成子患之。完子请率士大夫以逆越师，请必战，战 请必败，败请必死。田成子曰：“夫必与越战可也，战必败，败必死，寡人疑焉。” 完子曰：“君之有国也，百姓怨上，贤良又有死之臣蒙耻。以完观之也，国已惧 矣。今越人起师，臣与之战，战而败，贤良尽死，不死者不敢入於国。君与诸孤 处於国，以臣观之，国必安矣。”完子行，田成子泣而遗之。夫死败，人之所恶 也，而反以为安，岂一道哉？故人主之听者与士之学者，不可不博。
　　尹铎为晋阳，下，有请於赵简子。简子曰：“往而夷夫垒。我将往，往而见 垒，是见中行寅与范吉射也。”铎往而增之。简子上之晋阳，望见垒而怒曰： “嘻！铎也欺我！”於是乃舍於郊，将使人诛铎也。孙明进谏曰：“以臣私之， 铎可赏也。铎之言固曰：见乐则淫侈，见忧则诤治，此人之道也。今君见垒念忧 患，而况群臣与民乎？夫便国而利於主，虽兼於罪，铎为之。夫顺令以取容者， 众能之，而况铎欤？君其图之！”简子曰：“微子之言，寡人几过。”於是乃以 免难之赏赏尹铎。人主太上喜怒必循理，其次不循理，必数更，虽未至大贤，犹 足以盖浊世矣。简子当此。世主之患，耻不知而矜自用，好愎过而恶听谏，以至 於危。耻无大乎危者。
　　○别类 二曰：知不知，上矣。过者之患，不知而自以为知。物多类然而不然，故亡 国戮民无已。夫草有莘有藟，独食之则杀人，合而食之则益寿。万堇不杀，漆淖 水淖，合两淖则为蹇，湿之则为干。金柔锡柔，合两柔则为刚，燔之则为淖。或 湿而干，或燔而淖，类固不必，可推知也？小方，大方之类也；小马，大马之类 也；小智，非大智之类也。
　　鲁人有公孙绰者，告人曰：“我能起死人。”人问其故，对曰：“我固能治 偏枯，今吾倍所以为偏枯之药，则可以起死人矣。”物固有可以为小，不可以为 大，可以为半，不可以为全者也。
　　相剑者曰：“白所以为坚也，黄所以为牣也，黄白杂则坚且牣，良剑也。” 难者曰：“白所以为不牣也，黄所以为不坚也，黄白杂。则不坚且不牣也。
　　又柔则锩，坚则折。剑折且锩，焉得为利剑？”剑之情未革，而或以为良，或以 为恶，说使之也。故有以聪明听说，则妄说者止；无以聪明听说，则尧、桀无别 矣。此忠臣之所患也，贤者之所以废也。
　　义，小为之则小有福，大为之则大有福。於祸则不然，小有之不若其亡也。
　　射招者欲其中小也，射兽者欲其中大也。物固不必，安可推也？高阳应将为室家， 匠对曰：“未可也。木尚生，加途其上，必将挠。以生为室，今虽善，后将必败。” 高阳应曰：“缘子之言，则室不败也。木益枯则劲，途益干则轻，以益劲任益轻， 则不败。”匠人无辞而对。受令而为之。室之始成也善，其后果败。高阳应好小 察，而不通乎大理也。
　　骥、骜、绿耳背日而西走，至乎夕则日在其前矣。目固有不见也，智固有不 知也，数固有不及也。不知其说所以然而然，圣人因而兴制，不事心焉。
　　○有度 三曰：贤主有度而听，故不过。有度而以听，则不可欺矣，不可惶矣，不可 恐矣，不可喜矣。以凡人之知，不昏乎其所已知，而昏乎其所未知，则人之易欺 矣，可惶矣，可恐矣，可喜矣，知之不审也。
　　客有问季子曰：“奚以知舜之能也？”季子曰：“尧固已治天下矣，舜言治 天下而合己之符，是以知其能也。”“若虽知之，奚道知其不为私？”季子曰： “诸能治天下者，固必通乎性命之情者，当无私矣。”夏不衣裘，非爱裘也，暖 有馀也。冬不用{翣}。非爱{翣}也，清有馀也。圣人之不为私也，非爱费也， 节乎己也。节己，虽贪污之心犹若止，又况乎圣人？ 许由非强也，有所乎通也。有所通则贪污之利外矣。
　　孔墨之弟子徒属充满天下，皆以仁义之术教导於天下，然而无所行。教者术 犹不能行，又况乎所教？是何也？仁义之术外也。夫以外胜内，匹夫徒步不能行， 又况乎人主？唯通乎性命之情，而仁义之术自行矣。
　　先王不能尽知，执一而万物治。使人不能执一者，物惑之也。故曰：通意之 悖，解心之缪，去德之累，通道之塞。贵富显严名利，六者悖意者也。容动色理 气意，六者缪心者也。恶欲喜怒哀乐，六者累德者也。智能去就取舍，六者塞道 者也。此四六者不荡乎胸中则正。正则静，静则清明，清明则虚，虚则无为而无 不为也。
　　○分职 四曰：先王用非其有如己有之，通乎君道者也。夫君也者，处虚素服而无智， 故能使众智也。智反无能，故能使众能也。能执无为，故能使众为也。无智无能 无为，此君之所执也。人主之所惑者则不然。以其智强智，以其能强能，以其为 强为。此处人臣之职也。处人臣之职，而欲无壅塞，虽舜不能为。
　　武王之佐五人，武王之於五人者之事无能也，然而世皆曰取天下者武王也。
　　故武王取非其有如己有之，通乎君道也。通乎君道，则能令智者谋矣，能令勇者 怒矣，能令辩者语矣。夫马者，伯乐相之，造父御之，贤主乘之，一日千里。无 御相之劳而有其功，则知所乘矣。
　　今召客者，酒酣歌舞，鼓瑟吹竽，明日不拜乐己者而拜主人，主人使之也。
　　先王之立功名有似於此。使众能与众贤，功名大立於世，不予佐之者，而予其主， 其主使之也。譬之若为宫室，必任巧匠，奚故？曰：匠不巧则宫室不善。夫国， 重物也，其不善也岂特宫室哉！巧匠为宫室，为圆必以规，为方必以矩，为平直 必以准绳。功已就，不知规矩绳墨，而赏匠巧匠之。宫室已成，不知巧匠，而皆 曰：“善，此某君、某王之宫室也。”此不可不察也。人主之不通主道者则不然。
　　自为人则不能，任贤者则恶之，与不肖者议之。此功名之所以伤，国家之所以危。
　　枣，棘之有；裘，狐之有也。食棘之枣，衣狐之皮，先王固用非其有而己有 之。汤武一日而尽有夏商之民，尽有夏商之地，尽有夏商之财。以其民安，而天 下莫敢之危；以其地封，而天下莫敢不说；以其财赏，而天下皆竞。无费乎郼 与岐周，而天下称大仁，称大义，通乎用非其有。
　　白公胜得荆国，不能以其府库分人。七日，石乞曰：“患至矣，不能分人则 焚之，毋令人以害我。”白公又不能。九日，叶公入，乃发太府之货予众，出高 库之兵以赋民，因攻之。十有九日而白公死。国非其有也，而欲有之，可谓至贪 矣。不能为人，又不能自为，可谓至愚矣。譬白公之啬，若枭之爱其子也。
　　卫灵公天寒凿池，宛春谏曰：“天寒起役，恐伤民。”公曰：“天寒乎？” 宛春曰：“公衣狐裘，坐熊席，陬隅有灶，是以不寒。今民衣弊不补，履决不组， 君则不寒矣，民则寒矣。”公曰：“善。”令罢役。左右以谏曰：“君凿池，不 知天之寒也，而春也知之。以春之知之也而令罢之，福将归於春也，而怨将归於 君。”公曰：“不然。夫春也，鲁国之匹夫也，而我举之，夫民未有见焉。今将 令民以此见之。曰春也有善於寡人有也，春之善非寡人之善欤？”灵公之论宛春， 可谓知君道矣。君者固无任，而以职受任。工拙，下也；赏罚，法也；君奚事哉？ 若是则受赏者无德，而抵诛者无怨矣，人自反而已。此治之至也。
　　○处方 五曰：凡为治必先定分：君臣父子夫妇。君臣父子夫妇六者当位，则下不逾 节而上不苟为矣，少不悍辟而长不简慢矣。金木异任，水火殊事，阴阳不同，其 为民利一也。故异所以安同也，同所以危异也。同异之分，贵贱之别，长少之义， 此先王之所慎，而治乱之纪也。
　　今夫射者仪豪而失墙，画者仪发而易貌，言审本也。本不审，虽尧舜不能以 治。故凡乱也者，必始乎近而后及远，必始乎本而后及末。治亦然。故百里奚处 乎虞而虞亡，处乎秦而秦霸；向挚处乎商而商灭，处乎周而周王。百里奚之处乎 虞，智非愚也；向挚之处乎商，典非恶也：无其本也。其处於秦也，智非加益也； 其处於周也，典非加善也：有其本也。其本也者，定分之谓也。
　　齐令章子将而与韩魏攻荆，荆令唐蔑将而拒之。军相当，六月而不战。齐令 周最趣章子急战，其辞甚刻。章子对周最曰：“杀之免之，残其家，王能得此於 臣。不可以战而战，可以战而不战，王不能得此於臣。”与荆人夹沘水而军。
　　章子令人视水可绝者，荆人射之，水不可得近。有刍水旁者，告齐候者曰：“水 浅深易知。荆人所盛守，尽其浅者也；所简守，皆其深者也。”候者载刍者，与 见章子。章子甚喜，因练卒以夜奄荆人之所盛守，果杀唐蔑。章子可谓知将分矣。
　　韩昭釐侯出弋，靷偏缓。昭釐侯居车上。谓其仆：“靷不偏缓乎？”其 仆曰：“然”至，舍昭釐侯射鸟，其右摄其一靷，适之。昭釐侯已射，驾而归。
　　上车，选间，曰：“乡者釐偏缓，今适，何也？”其右从后对曰：“今者臣适之。” 昭釐侯至，诘车令，各避舍。故擅为妄意之道，虽当，贤主不由也。
　　今有人於此，擅矫行则免国家，利轻重则若衡石，为方圜则若规矩，此则工 矣巧矣，而不足法。法也者，众之所同也，贤不肖之所以其力也。谋出乎不可用， 事出乎不可同，此为先王之所舍也。
　　○慎小 六曰：上尊下卑。卑则不得以小观上。尊则恣，恣则轻小物，轻小物则上无 道知下，下无道知上。上下不相知，则上非下，下怨上矣。人臣之情，不能为所 怨；人主之情，不能爱所非。此上下大相失道也。故贤主谨小物以论好恶。
　　巨防容蝼，而漂邑杀人。突泄一熛，而焚宫烧积。将失一令。而军破身死。
　　主过一言，而国残名辱，为后世笑。
　　卫献公戒孙林父、甯殖食。鸿集于囿，虞人以告，公如囿射鸿。二子待君， 日晏，公不来至。来，不释皮冠而见二子。二子不说，逐献公，立公子黚。
　　卫庄公立，欲逐石圃。登台以望，见戎州，而问之曰：“是何为者也？”侍者曰： “戎州也。”庄公曰：“我姬姓也，戎人安敢居国？”使夺之宅，残其州。晋人 适攻卫，戎州人因与石圃杀庄公，立公子起。此小物不审也。人之情，不蹶於山 而蹶於垤。
　　齐桓公即位，三年三言，而天下称贤，群臣皆说。去肉食之兽，去食粟之鸟， 去丝罝之网。
　　吴起治西河，欲谕其信於民，夜日置表於南门之外，令於邑中曰：“明日有 人偾南门之外表者，仕长大夫。”明日日晏矣，莫有偾表者。民相谓曰：“此必 不信。”有一人曰：“试往偾表，不得赏而已，何伤？”往偾表，来谒吴起。吴 起自见而出，仕之长大夫。夜日又复立表，又令於邑中如前。邑人守门争表，表 加植，不得所赏。自是之后，民信吴起之赏罚。赏罚信乎民，何事而不成，岂独 兵乎？ 


《士容论第六》
　　 ○士容 一曰：士不偏不党。柔而坚，虚而实。其状朗然不儇，若失其一。傲小物而 志属於大，似无勇而未可恐狼，执固横敢而不可辱害。临患涉难而处义不越，南 面称寡而不以侈大。今日君民而欲服海外，节物甚高而细利弗赖。耳目遗俗而可 与定世，富贵弗就而贫贱弗朅。德行尊理而羞用巧卫。宽裕不訾而中心甚厉，难 动以物而必不妄折。此国士之容也。
　　齐有善相狗者，其邻假以买取鼠之狗。期年乃得之，曰：“是良狗也。”其 邻畜之数年，而不取鼠，以告相者。相者曰：“此良狗也。其志在獐麋豕鹿，不 在鼠，欲其取鼠也则桎之。”其邻桎其后足，狗乃取鼠。夫骥骜之气，鸿鹄之志， 有谕乎人心者，诚也。人亦然，诚有之则神应乎人矣，言岂足以谕之哉？此谓不 言之言也。
　　客有见田骈者，被服中法，进退中度，趋翔闲雅，辞令逊敏。田骈听之毕而 辞之。客出，田骈送之以目。弟子谓田骈曰：“客士欤？”田骈曰：“殆乎非士 也。今者客所弇敛，士所术施也；士所弇敛，客所术施也。客殆乎非士也。”故 火烛一隅，则室偏无光。骨节蚤成，空窍哭历，身必不长。众无谋方，乞谨视见， 多故不良。志必不公，不能立功。好得恶予，国虽大不为王，祸灾日至。故君子 之容，纯乎其若锺山之玉，桔乎其若陵上之木；淳淳乎慎谨畏化，而不肯自足； 乾乾乎取舍不悦，而心甚素朴。
　　唐尚敌年为史，其故人谓唐尚愿之，以谓唐尚。唐尚曰：“吾非不得为史也， 羞而不为也。”其故人不信也。及魏围邯郸，唐尚说惠王而解之围，以与伯阳， 其故人乃信其羞为史也。居有间，其故人为其兄请，唐尚曰：“卫君死，吾将汝 兄以代之。”其故人反兴再拜而信之。夫可信而不信，不可信而信，此愚者之患 也。知人情不能自遗，以此为君，虽有天下何益？故败莫大於愚。愚之患，在必 自用。自用则戆陋之人从而贺之。有国若此，不若无有。古之与贤从此生矣。非 恶其子孙也，非徼而矜其名也，反其实也。
　　○务大 二曰：尝试观於上志，三王之佐，其名无不荣者，其实无不安者，功大故也。
　　俗主之佐，其欲名实也与三王之佐同，其名无不辱者，其实无不危者，无功故也。
　　皆患其身不贵於其国也，而不患其主之不贵於天下也，此所以欲荣而逾辱也，欲 安而逾危也。
　　孔子曰：“燕爵争善处於一屋之下，母子相哺也，区区焉相乐也，自以为安 矣。灶突决，上栋焚，燕爵颜色不变，是何也？不知祸之将及之也。不亦愚乎？ 为人臣而免於燕爵之智者寡矣。夫为人臣者，进其爵禄富贵，父子兄弟相与比周 於一国，区区焉相乐也，而以危其社稷，其为灶突近矣，而终不知也，其与燕爵 之智不异。”故曰：天下大乱，无有安国；一国尽乱，无有安家；一家尽乱，无 有安身。此之谓也。故细之安必待大，大之安必待小。细大贱贵交相为赞，然后 皆得其所乐。
　　薄疑说卫嗣君以王术，嗣君应之曰：“所有者千乘也，愿以受教。”薄疑对 曰：“乌获举千钧，又况一斤？”杜赫以安天下说周昭文君，昭文君谓杜赫曰： “愿学所以安周。”杜赫对曰：“臣之所言者不可，则不能安周矣；臣之所言者 可，则周自安矣。”此所谓以弗安而安者也。
　　郑君问於被瞻曰：“闻先生之义，不死君，不亡君，信有之乎？”被瞻对曰： “有之。夫言不听，道不行，则固不事君也。若言听道行，又何死亡哉？”故被 瞻之不死亡也，贤乎其死亡者也。
　　昔有舜欲服海外而不成，既足以成帝矣。禹欲帝而不成，既足以王海内矣。
　　汤、武欲继禹而不成，既足以王通达矣。五伯欲继汤、武而不成，既足以为诸侯 长矣。孔、墨欲行大道於世而不成，既足以成显荣矣。夫大义之不成，既有成已， 故务事大。
　　○上农 三曰：古先圣王之所以导其民者，先务於农。民农非徒为地利也，贵其志也。
　　民农则朴，朴则易用，易用则边境安，主位尊。民农则重，重则少私义，少私义 则公法立，力专一。民农则其产复，其产复则重徙，重徙则死处而无二虑。舍本 而事末则不令，不令则不可以守，不可以战。民舍本而事末则其产约，其产约则 轻迁徙，轻迁徙则国家有患皆有远志，无有居心。民舍本而事末则好智，好智则 多诈，多诈则巧法令，以是为非，以非为是。
　　后稷曰：“所以务耕织者，以为本教也。”是故天子亲率诸侯耕帝藉田，大 夫士皆有功业。是故当时之务，农不见于国，以教民尊地产也，后妃率九嫔蚕於 郊，桑於公田，是以春秋冬夏皆有麻枲丝茧之功，以力妇教也。是故丈夫不织而 衣，妇人不耕而食，男女贸功以长生，此圣人之制也。故敬时爱日，非老不休， 非疾不息，非死不舍。
　　上田夫食九人，下田夫食五人，可以益，不可以损。一人治之，十人食之， 六畜皆在其中矣。此大任地之道也。
　　故当时之务，不兴土功，不作师徒，庶人不冠弁、娶妻、嫁女、享祀，不酒 醴聚众；农不上闻，不敢私藉於庸。为害於时也。然后制野禁。苟非同姓，农不 出御，女不外嫁，以安农也。
　　野禁有五：地未辟易，不操麻，不出粪；齿年未长，不敢为园囿；量力不足， 不敢渠地而耕；农不敢行贾；不敢为异事。为害於时也。
　　然后制四时之禁：山不敢伐材下木，泽人不敢灰僇，缳网罝罦不敢出於 门，罛罟不敢入於渊，泽非舟虞不敢缘名。为害其时也。
　　若民不力田，墨乃家畜。国家难治，三疑乃极。是谓背本反则，失毁其国。
　　凡民自七尺以上，属诸三官：农攻粟，工攻器，贾攻货。时事不共，是谓大凶。
　　夺之以土功，是谓稽，不绝忧唯，必丧其秕；夺之以水事，是谓籥，丧以继乐， 四邻来虚；夺之以兵事，是谓厉，祸因胥岁，不举铚艾。数夺民时，大饥乃来。
　　野有寝耒，或谈或歌，旦则有昏，丧粟甚多。皆知其末，莫知其本真。
　　○任地 四曰：后稷曰：子能以窐为突乎？子能藏其恶而揖之以阴乎？子能使吾士靖 而甽浴士乎？子能使保湿安地而处乎？子能使雚夷毋淫乎？子能使子之野尽为 泠风乎？子能使藁数节而茎坚乎？子能使穗大而坚均乎？子能使粟圜而薄糠乎？ 子能使米多沃而食之强乎？无之若何？ 凡耕之大方：力者欲柔，柔者欲力；息者欲劳，劳者欲息；棘者欲肥，肥者 欲棘；急者欲缓，缓者欲急；湿者欲燥，燥者欲湿。
　　上田弃亩，下田弃甽。五耕五耨，必审以尽。其深殖之度，阴土必得。大 草不生，又无螟蜮。今兹美禾，来兹美麦。是以六尺之耜，所以成亩也；其博八 寸，所以成甽也；耨柄尺，此其度也；其耨六寸，所以间稼也。地可使肥，又 可使棘。人肥必以泽，使苗坚而地隙；人耨必以旱，使地肥而土缓。
　　草諯大月。冬至后五旬七日，菖始生。菖者，百草之先生者也。於是始耕。
　　孟夏之昔，杀三叶而获大麦。日至，苦菜死而资生，而树麻与菽。此告民地宝尽 死。凡草生藏，日中出，犭希首生而麦无叶，而从事於蓄藏。此告民究也。五时 见生而树生，见死而获死。天下时，地生财，不与民谋。
　　有年瘗土，无年瘗土。无失民时，无使之治下。知贫富利器，皆时至而作， 渴时而止。是以老弱之力可尽起，其用日半，其功可使倍。不知事者，时未至而 逆之，时既往而慕之，当时而薄之，使其民而郄之。民既郄，乃以良时慕，此从 事之下也。操事则苦。不知高下，民乃逾处。种稑禾不为稑，种重禾不为重，是 以粟少而失功。
　　○辩土 五曰：凡耕之道，必始於垆，为其寡泽而后枯。必厚其靹，为其唯厚而及。
　　饱者{艹纴}之，坚者耕之，泽其靹而后之。上田则被其处，下田则尽其污。无 与三盗任地。夫四序参发，大甽小亩，为青鱼胠，苗若直猎，地窃之也。既 种而无行，耕而不长，则苗相窃也。弗除则芜，除之则虚，则草窃之也。故去此 三盗者，而后粟可多也。
　　所谓今之耕也营而无获者，其蚤者先时，晚者不及时，寒暑不节，稼乃多菑。
　　实其为亩也，高而危则泽夺，陂则埒，见风则亻厥，高培则拔，寒则雕，热则脩， 一时而五六死，故不能为来。不俱生而俱死，虚稼先死，众盗乃窃，望之似有馀， 就之则虚。农夫知其田之易也，不知其稼之疏而不适也；知其田之际也，不知其 稼居地之虚也。不除则芜，除之则虚，此事之伤也。故亩欲广以平，甽欲小以 深，下得阴，上得阳，然后咸生。
　　稼欲生於尘而殖於坚者。慎其种，勿使数，亦无使疏。於其施土，无使不足， 亦无使有馀。熟有耰也，必务其培，其耰也植，植者其生也必先。其施土也均， 均者其生也必坚。是以亩广以平则不丧本。茎生於地者，五分之以地。茎生有行， 故速长；弱不相害；故速大。衡行必得，纵行必术。正其行，通其风，夬心中央， 帅为泠风。苗，其弱也欲孤，其长也欲相与居，其熟也欲相扶。是故三以为族， 乃多粟。
　　凡禾之患，不俱生而俱死。是以先生者美米，后生者为秕。是故其耨也，长 其兄而去其弟。树肥无使扶疏，树墝不欲专生而族居。肥而扶疏则多秕，墝 而专居则多死。不知稼者，其耨也，去其兄而养其弟，不收其粟而收其秕。上下 不安，则禾多死。厚土则孽不通，薄土则蕃轓而不发。垆埴冥色，刚土柔种，免 耕杀匿，使农事得。
　　○审时 六曰：凡农之道，厚之为宝。斩木不时，不折必穗；稼就而不获，必遇天菑。
　　夫稼，为之者人也，生之者地也，养之者天也。是以人稼之容足，耨之容耨，据 之容手。此之谓耕道。
　　是以得时之禾，长秱长穗，大本而茎杀，疏穖而穗大，其粟圆而薄糠， 其米多沃而食之强。如此者不风。先时者，茎叶带芒以短衡，穗钜而芳夺，秮 米而不香。后时者，茎叶带芒而末衡，穗阅而青零，多秕而不满。
　　得时之黍，芒茎而徼下，穗芒以长，抟米而薄糠，舂之易，而食之不噮而 香。如此者不饴。先时者，大本而华，茎杀而不遂，叶藁短穗。后时者。小茎而 麻长。短穗而厚糠，小米钳而不香。
　　得时之稻，大本而茎葆，长秱疏穖。穗如马尾，大粒无芒，抟米而薄糠， 舂之易而食之香。如此者不益。先时者，本大而茎叶格对，短秱短穗，多秕厚 糠，薄米多芒。后时者，纤茎而不滋，厚糠多秕，<广走>辟米，不得恃定熟，卬 天而死。
　　得时之麻，必芒以长，疏节而色阳，小本而茎坚，厚枲以均，后熟多荣，日 夜分复生。如此者不蝗。
　　得时之菽，长茎而短足，其荚二七以为族，多枝数节，竞叶蕃实，大菽则圆， 小菽则抟以芳，称之重，食之息以香，如此者不虫。先时者，必长以蔓，浮叶疏 节，小荚不实。后时者，短茎疏节，本虚不实。
　　得时之麦，秱长而颈黑，二七以为行，而服薄<禾羔>而赤色，称之重，食之 致香以息，使人肌泽且有力。如此者不蚼蛆。先时者，暑雨未至，胕动蚼 蛆而多疾，其次羊以节。后时者，弱苗而穗苍狼，薄色而美芒。
　　是故得时之穗兴，失时之稼约。茎相若，称之，得时者重，粟之多。量粟相 若而舂之，得时者多米。量米相若而食之，得时者忍饥。是故得时之稼，其臭香， 其味甘，其气章，百日食之，耳目聪明，心意睿智，四卫变强，<歹凶>气不入，身 无苛殃。黄帝曰：“四时之不正也，正五谷而已矣。” 
