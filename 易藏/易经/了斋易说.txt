△《了斋易说》 一卷（浙江吴玉墀家藏本）
　　
　　宋陈瓘撰。瓘字莹中，了翁其自号也。延平人。元丰二年进士甲科。建中靖国初为右司谏，尝移书责曾布及言蔡京、蔡卞之奸，章数十上，除名编隶合浦以死。事迹具《宋史》本传。此本为绍兴中其孙正同所刊。冯椅谓尝从其孙大应见了翁有《易全解》，不止一卷，多本卦变，与朱子发之说相类。胡一桂则谓尚见其初刊本，题云《了翁易说》，并未分卷。此本盖即一桂所见也。邵伯温《闻见录》，称瓘说得康节之学。沈作喆《寓简》则曰“陈莹中尝以邵康节说《易》，讲解象数，一切屏绝，质之刘器之，器之曰：《易》固经世之用，若讲解象数，一切屏绝，则圣人设卦立爻，复将何用？惟知其在象数者皆寓也，然后可以论《易》。故曰：得意忘象，得象忘言。方其未得之际而遽绝之，则吉凶与民同患之理将何以兆？恐非筌蹄之意”云云。然则瓘之《易》学，又尝质之刘安世，不全出邵子矣。其造语颇诘屈，故陈振孙《书录解题》病其辞旨深晦。然晁公武《读书志》谓其以《易》数言天下治忽多验，则瓘于《易》实有所得，非徒以艰深文浅易者，正未可以难读废矣。
　　
　　
　　乾下乾上乾大也在人为元其大也离乎对矣而不无人也不见其人无咎万物资焉名之曰始乃统天者乾乾也云行雨施乾之作也曰乾曰坤曰元故曰品其为物也无不在不睹其形孰知其流大明终始观艮可知六位时成观大畜可知时成其位也时乘其变也初首元作潜亢在时不观大畜何以畜其徳乃统天者元也以御天者时也变化者乾道也乾道精而非一其贞各而不杂往也而合命也而性故曰正合乎天地而不见其臭发而中节而其发不独夫然故无不利也无不贞也惟辟奉天其道如是首出庶物何为哉万国咸宁不为而宁也是故乾者万物之一也而一不堕数庶物之首也而用而不有是故阴阳不测之物名曰神物成象之谓乾见乃谓之象是故乾行无象自不在我大畜之初曰有厉利己不犯灾也自阳在下也至天徳不可为首也总言圣人所以顺天而无为之道文言言元有四无为而具者乾也君子之行并乾而五乾行无象天之有象者行乾之君子也勿用者弗用也其弗用者得而隠也不易乎世中不变也不成乎名实着也遁则退也是则时也无闷不忧也忧忧也不以所建易所行不以彼忧易此乐所谓不易乎世也确乎者示人易也其不可拔者以其彚贞也夫圣人之贞又何以加于乐乎正中者龙徳之中也中故信括故谨非作也正中之庸也闲邪自闲也存其诚非存之也言行所以自闲也善世者维道之善也徳博者日新之徳也中庸其至矣乎独善者必盈徳？者必吝故曰见龙在田君徳也君徳者圣人之得乾者也故曰乾以君之徳者得也业者动也必忠必信则其进不由顺圣人之情则修不迁贰立言乎其不迁也居言乎其不贰也夫圣人之修又何以加于不迁不贰乎几者动之微义者大君之宜上天之载无声无臭至矣知而至之者人也昭明有融髙朗令终终矣知而终之者人也习至之之道者其唯坤顺乎习终之之道者其惟谦亨乎穷大者必失其所居是故居道则盈而不谦居器则系而不乐是故不骄不忧者圣人之乾乾也乾乾因其时而惕则品物具矣虽危无咎安也上下无常而臣道常屈进退无恒而王道恒尊宜屈而信是为邪也不涣其躬是离群也君君臣臣之谓群中而不倚之谓正为邪而离群者必以大咎终焉故君子之大欲必因其时而惕也有厉利己习乃日新音同故同声物同故同气响谷之相应声无异在阴阳之相求气不殊感凝动宿烈同一湿燥龙虎变化有万从一大作而众目自通无二致也君本乎天臣本乎地是故上下无常而臣道常卑各从其类不可违也违则邪矣故曰牝马地类行地无疆柔顺利贞君子攸行亢故悔圣人有焉动而亢者有故也圣人之用不用天下之治不治道之行不行皆天也乐则行之故其事在中忧则违之故其通不穷居征以时试不在它乾乾之君子也乾元用九人何力之有焉阳气潜藏故曰潜龙勿用勿用也故弗用见龙在田天下文明终日乾乾与时偕行者阳气发生而品物咸章也乾乾匪他其有在时行也者不息也极也者不行也用九者乾元也见天则者乾始也曰元而始可知也曰终始而大明可知也大哉乾乎终始性情能以美利皆乾始也大哉乾乎能健能顺能也以健以厚以也坤则美在中乾不言所利大矣哉刚健中正纯粹精也所谓大哉乾乎者如此而已是故乾也者七徳之总名也六爻发挥旁通情也天地万物之情发挥在爻是故情之未发谓之中发挥旁通谓之变天无为也乘六龙以御者时也后天而奉天时者圣人也云行雨施天下平也知履道之坦坦者庶几乎其见也以成徳为行者元以也何以乎日可见之行乾行也何行乎阳气潜藏是故而未见行而未成天行矣而亦未用也成而后用汔至亦未繘井以乾始为师也四以皆乾得也学问寛仁所以主其得天地设位而易行乎其中矣其行也有在乎故曰君子之中庸也君子而时中也乾乾因其时而惕虽危无咎矣此君子之时中者也中不在人故或之行乾之君子未始执其信也执而有之有而行之小者过矣而不观其养未可动也疑之也故无咎是故圣人之欲及时者犹或之也学圣人之道者可有其信而必行之乎不雨之卦既雨而犹未征也圣人与之与其疑不与其必也夫大人者与四者合先天之时孰睹天之不违后天而奉则天时而人奉之也其成也成之而已其乘也乘之而已后天而奉天时也时行时极必与偕焉困之而惕贞厉无咎是故君子终日乾乾之道欲及时而已矣九二龙徳而正中者也庸庸则其中正矣亢之为言也有知焉有不知焉其合判矣其惟圣人乎不失其正四三二爻无在无不在坤下坤上牝马地类也君子者行乾徳者也有攸往者攸行也有攸非我有也有攸行非我行也坤道其顺乎先迷者不可先也后得主者得当也变动以利言乾不言所利朋者君臣之象也君一而臣二君上而臣下君先而臣后西南得朋者顺故得也东北丧朋者息所不息者此而已故丧也安贞吉者坤吉也安贞之吉者君子之吉也大哉者至而大也至哉者大而至也坤元者至而无不至也万物资生者资而无不生也何资乎资至也大乎至乎其物物之物乎精而非一气而不有为而无作健覆而厚载者岂两物哉而亦未始不两故有合也合乎一谓之两合乎两谓之参参天两地圣人之能也浩浩其天不倚而倚坤之为物有时乎杂地卑之势定不可渝君子以焉一卑一髙泰焉而并立者皆势也而用则殊矣厚徳载物徳之朋者也书曰凤凰来仪朋也孔子曰吾已矣夫不朋矣霜未凝凝之始也驯未辩也林钟之气暑方盛也暑盛而知寒之至君子也生也直天也徳方地也动乎其中者乾元也天地之元在乾坤坤元之主在六二故曰地道光也光者中正之体中正而动其习也大矣含章可贞则坤美具矣以时发者其发非我也可以从王事矣而犹或之或之者法乾也知坤知乾光大也不出也故成近也故无咎咸之六二顺此者也异乎其末矣得朋而黄后得而裳元无不利文不出入至而应也辨方正位可取于野则无？用六利永贞者用坤元而利也来弗克违濡莫之陵皆用元之利比之原筮筮此也萃之匪孚则未亡其有未亡其有故未光也六者三才之道大者乾元也以大终者终乎地道之光直方而大非地道之光乎是故君子有终则尊而光也东北丧朋乃终有庆所不息者此而已则必有终矣知光大也其不息之庆乎晋之失得勿恤往升之用见大人勿恤皆有庆也至柔至静坤之至也刚者道之动方者静之德柔刚静动坤元之道之徳也含万物者含？也化光者光之大也坤道其顺乎承天而时行此后天而奉天时也易之于天也或先焉或后焉故曰易逆数也积小以髙大积也霜而凝渐也由辩之今也不早辩故也升之积顺徳也渐之吉女归也立直方者君子也坤道其顺乎其其括顺天地之闭发于事业以时而发是故阙者君子正也唯君子为能通天下之志通而不异异而不一其唯君子之正乎易曰同人之先以中直也先以直后以义同人之中也直其正也中其位也为圜者非坤之义敬义立者立乎其中也立乎其中而徳不孤矣徳其方也不孤其动也不习则其习也乆矣无不利者安贞之吉也夫中也正也其所行也不疑其所行者其唯君子乎君子之正亦不疑也天地相遇品物咸章也含乃亨坤道也坤之道中正而已刚遇中正则含而行也未有庆誉则大而亨也四多惧近也近而括谨也谨而不害慎也君子体静方之徳处多惧之地谨也慎也而已矣动而不括者孚号之事我何尸焉地发而黄坤索而中于同为通于义为理位非一异体不有无承乾之美中而畅也通变富畅而发也发而不过至也乾始故也乾始坤终同乎美利乾则不言坤在得主之后震下坎上君子行此四徳者或健或顺或动或随或浸长或既复或去故而当其行无不贞也贞则何往乎不往也而不宁时措之宜在建侯也屯利建侯比亲诸侯或宜一或以众刚柔不交而万物不生交而难生交之始也动乎坎中者震出而坎伏也交非乾也子考也乾至健而常易难则不易矣盈天地之间者唯万物雷雨之动满盈则无不生也生之谓动草而未竭昧而未丽天造之始也奉始之宜在建侯而不宁建侯则虑而不息不宁则劳而有终比者来商者喜索而来者生矣而未际也覆矣而未泽也纬之绳之君子之用也周旋而不流初也居贞而志焉未绳直也初匪冦也而二守其正怙五以待时而后出常徳君子也引而未变其唯中乎乘而不息是以能乆六三君子也殆庶则未也何以知其未也有即有入是谓不如三近而舎四近而往求婚媾故往往而吉故求是以并受其福屯其膏之时大征则得小征则凶此雨施施爻也小何以任之二之乘也贞不字四之乘也求而往上六时过之乘也物之始生曰屯见而不失其居过此以往先天也未之或先不可名为道坎下艮上蒙亨者本亨而今蒙也今则不可不求求而不告者有矣未有不求而告者也言求者莫如童求而必告者以初筮也王弼曰筮者决疑之物也格物之学以初筮为先若筮其初则有二物矣故再三渎渎则不告陆希声曰初筮告启其宗也再三渎以塞聪也渎则不告乃或也贞者不或之物也渎者反贞之名也利贞而无不利矣反贞而无不疑矣然则乾坤之动皆有或焉何也曰果行育徳其义在蒙不求不习者大人变通之道果而不执者也孔子曰吾何执又曰吾执御矣坎之为物险者也险而止者也地中有水者师也务学不如务求师六五曰童吉人君之于道当初筮而求之也况士乎书曰能自得师者王自得之则居之安矣孔子曰三人行必有我师焉不求我师岂得我师乎择其善者而从之其不善者而改之或从或改皆得师之益也夫善不善在彼及我得之则融乎一善是以君子贵乎求师而又贵乎自得之也齐桓公卫灵公得管仲仲叔圉祝鮀王孙贾之辅犹足以安其身而收其功况明哲之君用忠良之臣乎然则观彼之善不善者皆可以自得也彼三人者莫不有善莫不有不善所谓莫不有文武之道焉君子之于道初筮而再思者所以习坎也三人行则损一人应之谓告告以刚中也筮而告者问焉而受命也以亨行者以亨而行时中也蒙以养正圣功也蒙以养尔贪天之功而其极至阙圣者大迷而终不悟也是故君子之养必养其正杂而着正也正乃出出必行萌果种而后育者序也发之初用克己则利用说桎梏以往则吝法出于心正则不偏一彼一此之谓偏其吝无外其入不独克家之子也刚克柔克谓之克克而不偏谓之中中者蒙之家坎者乾之子乾父之蛊意承考也其唯克家之子乎行乎地中不舎昼夜所以乾也刚柔不接则其乾无誉矣是故观蒙可以知蛊观蛊可以知晋金夫者大人也不有躬者涣其躬也无攸利者居其所而迁也其行之顺也如是故勿用取女也习坎六三之勿用今亦勿用也至柔而动也刚坤也刚以动大壮也女壮勿用取女蒙之九三也困者升而不已者也于彼不已则于此息矣四之位近也名近而实逺矣其逺也以独孔子曰徳不孤必有邻六五童吉育徳之主也其徳顺其用巽巽则不果而果以亨行者能达其材者也亨在初利在贞告其初者终之则果未果而止必或击之御冦者击者也为冦者击之者也正乎上不顺也黄帝尧舜垂衣裳而天下治击御冦孰顺乎此上止乎上下止乎下夫是之谓顺莫不具亨行之材不能养之卒于为冦者非人也解之六三是矣在髙墉之上上六获焉乾下坎上涉而后有功是以须也未济而须卦亦需焉在前也故曰险济而不陷则刚不揜而健不穷矣不揜不穷徳之恒易者也须焉则见其前险涉焉则与之俱易位乎天位以正中也岂非恒易之徳乎人须亦需与人同功人往而我来阙而无不利矣是故需以涉川难可济也躁以涉川沈可必也云上于天其泽必下养以君易奚忧焉郊在易野之中须之所也难者坎险之在前者也须于中则不犯难行矣中者行止未变之所也未变之谓恒变则有常矣沙之聚散发乎恒者也沙者衍之数衍者数之休是故在焉者易也有言者数也大小不二而亦非一正也泥可陷敬慎而不败则不陷矣灾在外非我也自我致冦非人也非我者无妄之灾非人者则敬慎在我须其在我者而靡恤其在外君子所以敬慎而底乎成也刚健之力尤见于多凶之地需于血出自穴也须而闻也坤之黄裳中也同人之正正也蒙以养正圣功也以中正者正之中以正中者中之正需而来其入也损不速之客也敬而之终终必得位矣损则逆需则不速观国则利宾遇而包则不利宾易之道也不当位者需之终也元亨正位所需也坎下乾上讼者相违而不孚之名也有孚窒惕则中吉中吉终凶者讼而不改故也利见大人者讼所利也不利涉大川者见而未利也是故养必有讼复乃可成中无吉有在则有吉惟讼与师之九二上刚则上不虚下险则下不易下不易阙而上不顺者上下违行之象也刚健本上柔顺本下上下之所以不交者刚不来也刚来则得中矣以得中之讼而将涉大川终凶而不可成也必矣易曰可贞无咎具中正之徳者其人大矣乾之五二皆利息也况中吉而未终者可不尚乎善习者不违也昧之终之义者入非其所终不自疑也易曰迷复凶不永所事者思不逺复之义也小有言者括其大也初能如是虽小有言辩而弗措终必得矣应则不克以刚处险应而讼也邑人者往于有而宜迁者也迁而后得其所得其所者谓之归矣我归矣彼自逋也逋其邑人三百户则我无眚矣处坎之中归其所也无眚者中之吉也逋窜者逺矣我则近矣致一之益也颜子之修身如是旧徳者恒简恒易之徳也食焉而后新旧与新不相违则吉无讼矣食焉而不食者命也硕果是矣食焉而食者亦命也井冽寒泉是矣是故自下者掇患从上者吉吉凶悔吝未有不生乎下者也贞厉而不违者其见天地之心乎易曰夬履贞厉位正当也履贞厉者终必有乾矣贞厉者有无妄也其履如是正而无眚小畜之尚徳载妇噬嗑之徳当大壮之用罔皆贞厉也旅焚其次则贞厉丧矣食焉而贞厉者终吉去故而贞厉以需者终悔亡也然则讼也更也舍贞厉其可乎诗曰无小无大从公于迈或者或之也或从王事则其成亏矣是故一于贞厉者无不成也从事而二三者无不亏也易曰三人行则损一人一人行则得其友不克也故讼讼而复者即命也命在天始与之违而今与之即安贞吉者坤之贞也渝而不失则其渝得矣渝或失或不失易之道也九五大人也讼之主也讼者见之利也见矣而未可涉也涉而后利故曰具中正之徳者其人大矣以中正也非元吉乎或锡之未蕃庶也终朝三褫之夕可不惕乎晋如愁如然后受兹介福以讼受者可不进乎维用伐邑光亨可需也服如服膺之服敬在复礼之后能见其过而内焉讼于听讼也何有内不自讼人将讼之曰争曰更由我则亨讼而宜进者何讼不亲也坎下坤上师众也贞正也丈人王也刚中而应乎外行险而顺乎彼以此毒天下而民从之是以吉也又何咎者无不从之之谓一以帅众师之道也所以帅者行其所无事而已矣不仁伤众不义乱正故诛伐也师之失在不和不和胜亦凶失不得也得得民也戕而臣之者岂心服哉在师之吉其惟中乎顺乎天故承天宠毒而从故万懐柔在内动故或阙顺故静静故常今左次未失也阙以师莫利于执言尸者师之主舆者师之所谓其尸之莫如仁也仁一而已弟子何尸焉以正则功也以小人则必乱也故曰吉则又何咎矣开物承天以事大君其亨也达之而已人之患在好为也故曰贞大人吉无咎坎之险也为伏为心病为耳痛为盗为多心同人之先不以中直其免咎乎与民同患同人也坤下坎上反从而无违者比吉也原筮犹初筮也筮元永贞无咎者犹曰孚元永贞悔亡也不宁方来者来乃安也后夫凶者刚中乃吉也吉也者得也辅也者合也下顺从者顺上之吉从上而辅之也中者筮之原也以中者原筮也以刚中者比之时故也元者四徳之首永贞者用六之利顺从而来可知也来而应可知也夫不应者睽孤也遇无夫交孚则睽而不孤矣不孤之谓应应乃雨既未征小畜之君子也君子之养动岂敢以小畜征乎从言义比言道是故比通上下从则下从而已建万国者建而周也亲诸侯者亲而徧也先王之用于地上有水可以观焉圜而质者缶也盈缶实不虚也终来者今未也有它吉者取尔灵龟故不凶也二为内三为它六二之不自失得中也人之道群而已无首罪人也六三比之匪人终必两伤外比比于贤者四也有孚盈缶非贤乎应则位中而正也其应贞而吉也不曰显乎爻有先后有始终皆吉而不来者前三爻也天维显斯命不易哉逆则舎之先王所以顺天也邑人不郊也不诫戒也上使中者民心罔中惟尔之中也初始也上终也始足也终首也一以初为前一以前为尾乾下巽上小畜奚自自我西郊郊者外而未入之地也初复自道则未入可知大畜之初有厉利己立人之道曰仁与义小畜之得位而上下应之者自仁而已需之光亨亦仁也健而巽刚中而志行乃亨小畜亨今未亨也未巽也故尚往施未行也故志焉小畜之不雨以巽也小过之不过以震也柔来而文刚天文也得乎已文徳也得而懿秉？也复自道其义吉也君子之道仁义而已矣牵而复者畜也不自失者得也亦不自失者小畜故也在中而得可知得而吉可知在中不自失是谓懿文徳舆说辐未孪也反目室不正也正则两明矣大畜之二牛无尤也巽在上坎未来小畜也何天之衢云行雨施六四之有孚者邻也血去则不伤者来矣惕出则不讼者入矣志者尚往之志也上者孪如之位也志合上未孪也上合志则孪矣九三之反目不合也六四之合邻也小畜寡也尚往而志行者未尝即寡是故有孚孪如不独富也崇髙莫大乎富贵故有孚孪如而未进于疑者其得虽懿矣其畜其养未可征也裒多益寡在君子之终之卦可不思乎小畜不雨之卦也终而既雨者何变动不居周流六虚何待易卦而观乎小畜之尚往者尚徳也徳者恒易恒简之徳也徳积载则德不孤矣积而载贞而厉危不敢盈在既雨既处之后可谓君子矣有所疑者小畜之终也君子有终乃有所疑自我不疑终以寡征而求物与对时止健应涉不亦逺乎兑下乾上不咥人者存乎徳行故亨不亨乃凶柔履刚履也刚中正应也履帝位者人也眇跛则疚大畜之日新时也动静不失其时艮也止畜中正履也履徳之基也和而至矣又以和行上天下泽上下辨矣定民志者和而已素如素富贵之素素其位而行故往无咎也独行者未考也履道坦坦者天之道也幽人贞者可出动也不自乱者道之中也眇跛之能未考也履虎尾而咥人者终不得矣武人者古之不杀者也为于大君者其志也咥不咥者人也当不当者位也三之为尾应首也四之为尾在后也尾者刚健之物履刚健之物可不戒乎三之志四终之戒故也夬者刚长乃终也履贞厉终必有乾矣贞厉者有无阙其履如是正而无眚视履考祥者视而明也其旋元吉者行而正也武人之为志有尚者终必考旋考成也成诚也考莫大于考祥旋归也应乎乾者卒成之而终归阙孚当悔亡者首也乾下坤上泰者交也交交也长如苗消如晛屈信相感利生害生天地之宜中而已左者右之右者左之交也交辅相也上下者天地也左右者后也成者天地之道也财成者后也人后天坤后乾熟而后可用拔则必茹二类所同我而人人而天也其征其贞各以其彚包用遗亡皆以尚中行为得中而不行行而不中皆非习坎而尚大者也贞凶征凶由是而分矣是故光者坤之徳也大者乾之道也以光而大泰之九二也艰初未也艰贞乃无咎有其信者必行之非天者勿恤其孚之道也寒泉也硕果也食焉则并受其福在我者艰贞而已故曰天地之道贞观者也翩翩皆也飞之疾者艰也不富以其邻所以之终也以其不戒孚之至也夫食咸虚受也帝乙合也归妹女之终也代也以祉者并受也祉者中之发也中以行愿交也城复于隍则其城堕矣勿用师则其伐息矣自邑告命则告命出乎自邑矣自者泰终之臣也贞吝则其吝固矣其命匪人也乱错也泰初之志君子也咸五之志圣人也内而外本而末同患也坤下乾上否者蔽塞之名也否之匪人者大往者天也不利君子者小来而利也贞犹不利其可征乎长故利消故不利君子小人之道一也交而通者天也交而兴者人也天地不交匪人也有难之时君子之所以或说以犯或需不行或动而经纶或能正其志或止或辟惟其时也以俭者或至于用愚不可濡也茅之为物薄而用可重也其拔也必茹拔不拔在时可不可在我征吉贞吉其志常在也乾以君之志可不在乎志在君是谓亨中也故包顺也故承志在君也故亨春秋之法群而已君志者群也诗可以群亡而后春秋作鸿之上下进退不可乱也位盛矣包以侯羞也不当者不交也有命无咎畴离祉者包故也羞不羞命也不敢有已也夫然后在君之志行二之亨初志也五之吉二亨也志以包或承或羞顺命之有不敢为也休休其如有容其九五之当乎位不当故吉凶生焉位正当者贞胜也大人之吉在大往之时以安其身以保其存是谓贞胜否亨者以志也休否者以应也存不忘亡应二以俟天其终也倾亦匪人也故受之以同人离下乾上野者逺于郊邑之地也君子者行而徳者也贞也正也一而二二而一一而二二而一者应也应乎乾者乾应之也故曰同人应乎人者人应之也故曰民劝矣哉唯君子为能通天下之志者天下之志无所不通者其唯行此四徳之君子乎困而不失其所亨亦唯斯人而已矣终则有始天行也义在剥复终始同时乾行也贞在君子无妄元亨利贞行乾也旅类而惟宗物辨而惟精君子之用也天与火尊与时也同人于野亨出门而于野者同人之初也六二柔也得位得中是以应乎九五也于宗也者尊其应也于吝也者不敢圜也此同人之道也然则同人之六二中道具矣伏而升者焚也不兴者熄也乾在上故曰敌刚不兴矣乃安行也乘其墉者御也弗克攻者彼弗克也义者上下之义也困者升而不已者也其敌三年可谓困矣困而反则是以终获弗克之吉也应乎天则无不同也上下之际同异之分畴辨之哉然而敌刚者熄而后安御下者需其自困衣裳冠屦不可渝之分其应也当顺常一本不杂乱此同人之大义也不可能也之谓中先乎致曲之谓直以中直者先也需乃和者后也二人同心其利断金相克相遇不独笑也姤睽丰过非相遇也应乃相遇品物咸章来章有庆誉吉相遇也含章可贞终以时发言相克者同心之言也郊者不邑不野之地也于郊则不事王侯髙尚其事矣其动无悔而犹曰志未得也其为君子可知矣乾下离上有大而大有犹畜大而大畜也元亨则无不亨也大有升是矣元亨利贞则无不贞也乾坤屯随临无妄革是矣柔得尊位大中而上下应之是以元亨柔以时升巽而顺刚中而应是以大亨元者君也天也故尊乾上故中乾分而为大有故曰上下应之上下可以知大有六五可以知有大有大而大有交也其徳刚健而文明应乎天而时行交也不交不亨大有肖泰应之者天休命也顺承者坤也交故元亨大有者以裒多为初无交之害君子不以为咎也不以无交为咎而终无不交之害者以其艰耳艰无不利是故君子无时而不艰也九二之成忠厚尔吉凶相感而利害生焉初交则利利故亨于天子亨者嘉之？也小人失其利矣明辩晰也其明不偏矣二乾也而载五柔也而威如夫是之谓交家人利女贞威如终吉六五之吉孚内达也丰之六二信以发志终有来章之庆大有之六五信以发志乃威如之吉尚大而勿忧有大而无不利信以发志一也厥孚者中孚也交如威如孚之交也易者得乾之得也易而无险备在其中矣自天佑之故吉佑之吉无不利也吉无不利上吉也艮下坤上贞无不吉征无不利其惟谦乎天道下济虚者得之地道上行虚者见之见人之所不见者劳而不息得人之所不得者自天济之而其行光明天道下济济其厚也地道上行其行厚也然则所以有终者厚而已矣盈者不虚之谓也之往也代有终者地道也效法而天人具者其惟谦乎阙二则多矣小则寡矣不虚不足以称物不富不足以平施习坎而之终者所以裒益而未尝息也自外来者与时偕行旅之上九丧牛于易取凶在初是故易则不劳劳则不易自牧于始所以之终贞而鸣者未鸣而人闻之心得故也心未得也以豫而鸣不志于达矣始求深者鲜不如是谦之道以贞为忠以不鸣为失时劳而不伐则方且伐已故也水之趣海劳乃至也井之劳民可斯须息乎撝者撝所乘也劳谦则无不利矣有其善丧厥善撝不违则者得位之君子也劳而撝犹宜之消也上下五位皆邻也牧其初中而鸣服而能撝鸣而可用其邻如此我不富也其不服者征之内已中以正之所谓征也五位皆邻我之谦名失矣不富者谦之实欤谦亨则有终有终则无位而行六五之征柄也上六之征制也侵者侵之使小伐者伐之使弱舜之于苗由此而达之尔终矣而未忘征也不自满假者如是坤下震上豫者顺以动之名也乾应则坤道得行是之谓顺以动也坤至柔而其动也刚豫之谓也建所研行厥正唯豫其利乎如之者不为也与天地相似则亦不为矣清者天徳也天徳见于刑罚则不为可知雷出而奋岂为也哉先王因情以饰豫其作也无为所以崇徳而防其怠也雷之震泽必随之物所悦也示有惊焉礼乐皆得谓之有徳崇敬和而殷荐焉以配者祖考也生我者考生考者祖敬和具矣大矣顺动而鸣其初不志于逺矣喜怒哀乐之未发中也诚而诚之正也其惟几乎殆庶者知之也正位凝命则无豫也豫则不凝矣位当则贞文不当故吉凶生焉盱迟皆生于怠不疾而速惟九二有焉由九四者上下皆顺故也同志者合故大行者冠焉故承而定之初之鸣非其应也此坤之六四也而其动也刚非此爻也自由而已能示疑乎疑乃战位以不当而迟迟则有悔贞以乘刚而疾疾则不死恒者中之体也恒不死则我生其生皆可观也？豫不可为恒虽成矣知有渝则无咎？升之不富不可消故利于不息之贞震下兑上元亨利贞无咎随也当乃无咎随时也不曰随之时义而曰随时之义者随无时时有随也天下随时则无不利矣天地之大义在归妹随时之义在随说以动所归妹也动而说随也征凶无攸利曷之焉当乃无咎随时之义大矣哉圣人南面而听天下取诸南方之卦随则无方也用晦而明君子向焉出而不出未始不休休也变动不居易之随也守而不执随时之义也贞吉者征凶也上交不谄下交不渎其知几乎几者吉之先见不失者吉之已象是故随时之义以定其交为初能定其交者其唯贞乎六二在下卦之中而有系有与有系也而失大有与也而弗兼则爻不当其位矣向晦入宴息何取于震有求而得者系失皆得也利居贞者震出故也志能舍下亦以其震震无咎者随而宜也随有求得者也贞凶者征吉也随有贞凶则居贞之利不可执也在道者不居也以明者用其不息之明也交而有功其有大于不息之明乎近而明功随之善者也嘉之吉天徳也其徳具非天徳乎孚者其人也正中者其位也随时之义？乎九五退而心亨足以正志明而动出足以正其嘉一也拘系之者不随也乃从维之者从道而维心亨也亨者嘉之会也是故尽随时之义者嘉而已矣巽下艮上贞固足以乾事有事然后可大利涉大川者可大也夫足以乾事则其徳具矣先甲后甲事之终始也先庚后庚行事之终始也事之终始天也也行事之终始君臣也山在上乾也下有风入有事也蛊也故振振恒则凶蒙之果行蛊之振民同乎育徳观颐自求口实其育全矣有事故有子终吉故有子者无事则无意厉者诚意之物也母之蛊贞也不可贞道也巽之九二巽而得中蛊之九二入得中道天地之心大万物之情小皆无咎者其唯中乎乾父之蛊小虽有悔终必无咎矣大者事之终始也初拟卒成故曰终方止未往往吝见矣晋初裕无咎未受命也事事有往可裕乎六五之用者九二之道也故皆得六四之未得者裕也说研皆止矣而不除其事者上九也夫巽而动刚柔皆应则无事矣求皆应也则其事可恒乎先之后之志乎天行初则承考其意得矣终以无事志可则也二子初父五五子二父上无常相易执者失之虽无常而尊卑不渝非为邪也谲者昧焉无大咎也用誉也乃能爱君兑下坤上临者大也不曰大而曰临者临之大在乾乾之临在临也乾元亨利贞乾行也临元亨利贞行乾也至于八月有凶者有行斯有志矣君子观焉是故以临行乾乾刚方长而思有凶也大之亨者以正也以正者天之道以教思无穷容保民无疆者人之道消不乆者恒而已矣天之道也君子观焉临也无穷者天之行无疆者地之徳圣人之教成于徳行元亨利贞乾行也咸而后具初九九二之吉由咸临也初则未中故贞吉二则中而得位故吉无不利初贞二利皆得于乾故皆吉也贞而未行者命也志行正者性也吉无不利亦命也阙坤下巽上阙以下观上为圜为大赤孰为下求我而物与观也小人道非自道也况有厉利己之道乎知各宜易大观在上我何窥焉入于幽谷失中矣曰中而失中未可也坤之二曰不习无不利我生进退巽之初也变化者进退之象晦其家知有主用六承顺有尚矣观我生君子者观我生行四徳者五也是故中正以观天下莫尚乎观民观其生君子者观上也未坦坦也而阙观也观其生者未一也非云行也非晦感也非称物之施也非不盈之坎也观之极如是而已然无咎者观君子也不灭观乎乃止止乃即艮之时即也时之即艮也形而上者谓之道道则有象矣成象成物在天在地天地设位圣人成能行立乎其中而成而与无不成也无不与也而易不与焉在知为知在作为作风行地上其化可观其行莫睹方者物之所民者君之二教者化之迹震下离上天地养万物自有合也自嘉自利无幽不达颐中有物则噬而嗑也噬嗑而亨无合而？也不分不合不合不章柔得中明也上行动也动而明章也蒙初六用桎梏坎上六置丛棘睽六三之天劓困九五之劓刖皆象也中孚之议狱缓死解之赦过旅之不留贲之无敢皆君子之情也丰则多故矣折狱致刑其时然也非圣人之所尚也噬嗑之利用狱利于除间而已矣非以用狱为利也丰亨王假之岂以折狱为务哉颐中有物间而未合害也必除焉乃终小惩大戒所以养民灭趾不行养之初也乘刚处中则所噬皆柔柔则易矣如夬之决一阴也絶彼之通所尚乃穷即戎则不足以絶之中乃絶阙不正过中之柔其噬难矣过毒者也毒不在它噬失而自致也故曰小吝无咎得金矢则其刚直矣损其直乃光也损之实难黄金而矢可知也当而光可知也贞厉而章可知也除间之序先难而后易得当则既除矣贞厉无咎孰先孰后同乎一当灭耳则终不闻矣灭耳之凶始于不闻而终于无闻离下艮上物相杂天文也文不可以色见明以止者见之明以止亦文也明庶政无敢折狱人文也以舎为初刚以为义须需也中而与上故兴用六之吉终不适险离也故曰濡如艮也故曰翰如用六也故终无尤而吝皆有终者亦以用六故也当位疑也故白马翰如匪冦婚媾要其终也终无尤应初也其义云何舎而已矣初九之舎行乾也六五之吝用坤也君子之文爻异而天同果而已安用饰贲饰也故终乃有喜应而志上白而非色习谦宜熟贲爻坤下艮上柔变刚名曰剥穷则变天也人亦如之故曰剥剥也剥不利有攸往夬亦有不利焉否不利君子贞泰亦有不利焉时则行不利则止君子之所尚也盈者物之始生息者物之终尽盈必有虚消而后息天地之终始也终始不息之谓行天行无止顺而止之者人也人则有观矣观乃谓之象行乃谓之徳元亨利贞乾之四徳也行此四徳者君子也是故天行无止而尚天行者不息山象君地象民民为本本固宁是故上以厚则下安宅下安其宅则上得所附诗曰俾尔单厚民言如是其君可知矣书曰光宅天下上治如是其下可知矣剥也复也皆天行也尚天行者两观焉剥自下始始于蔑贞蔑贞以情床者人所息偃中而止之有与而后济今未辨也中而需能失上下而应上九则位虽六三而不任变刚之咎于剥能失则于复能独以足以肤其以渐也以辨其以中也宫人宠犹贯乎一六五不如是有复乎用其道以自利也而尽其所以自庇者则其终也自不可用是故坠于地者必复解上六之以解悖也大矣哉剥六五之无不利也广矣哉顺而止之广也静得其时震下坤上复其见天地之心乎亨而复大者正正大而天地之情可见矣复其见乎亨也可见矣小亨也中也者冬也闭也者拒也不行者贞也后者诸侯也不省方者观息也无祇悔者之终也窒惕之终所以修身下仁则得师矣故休频复勉也厉者义而已矣勉而厉及其成功一也复于五阴之中不可谓之众矣中也故从中则自考而无不考也坤之敦也迷不觉也有灾非无妄也有眚匪正也行师讼之终也用如是有不大败乎终有者今未也以其国君凶者不以先王闭闗之道复其王也闭闗节也出戸庭讼不内矣其有改乎其体震也而其用柔中休也震下乾上无妄元亨利贞有无妄徳亦具其匪正则独而已矣有眚则眇而已矣刚自外来复也复则不妄矣动而健不孤也刚中而应不眇也夫是之谓大正大之亨以正也天之命命也天命之性也圣人之作易顺此而已自外来者物也物与则有明有行不眇跛矣多而一一而多故曰茂对时育万物系辞曰精气为物游魂为变往而无不利者无妄也其匪正有眚则不利有攸往是故有无妄者必观其初得失之原制之在初初不妄往必得志矣不作而成者不耕获也不先而后者不灾畬也不耕获不灾畬则利有攸往未富者需也是谓无妄之中损之九二曰利贞征凶弗损益之象曰九二利贞中以为志也行人者宜征者也或而系系乃得牛邑人者宜止者也征则凶矣六三震也故为行人又为邑人或得或灾皆失无妄之中也志乎无妄之中者弗损益之正位凝命何取于震之象乎九四可贞无咎乾事莫大乎享享莫先于有无妄也损乃可可乃有有乃恒恒乃喜喜乃庆积善之家必有余庆外也不家食吉内也疾者未复也可而后有喜不可则药勿药有喜又何试乎有眚者不正也有其眇也其往如是终不得矣穷之者无妄之灾也芳自赏乾下艮上豚鱼吉利渉利贞者中孚也利贞不家食利渉者大畜也五大二亦大五得尊位大中而名世者在内刚健笃实辉光日新时可知矣其徳刚上二也尚贤能止健五也无尤而有庆大正也二之所以无尤者以吉也五之所以有庆者以中也利涉大川应故也何天之衢大之终也乾坤二物也其行不可分名世之可名天行也举名世而行天衢故曰大畜时也其徳者天徳也以畜其徳者止乎顺也利者坤道也利己者坤志也虽危无咎顺也已者一已也危而厉己虽遇无妄之灾非我犯也大畜之初志而后行舆者五所安也说辐者未变也以健止者中也能止健者庆也大之未变者未禴也小之反目者未绳也君子之阙时乎不正无时乎不正者圣人之时也大畜也者乾行也利己而艰贞者也日闲舆卫者议之而后动也上合志者我无合也良马者乾也逐者我欲也法乾乾也一而顺童牛也童牛之牿戒惧之至也利己初志也今喜焉元吉也童牛之牿止其未有豮豕之牙克其方用止其未有者吉而元吉克其方用者大而无为一人有庆莫尚乎此上行而三合五吉而四喜初发志者有厉利己中无尤之世也何之亨中无尤之道行矣震下艮上贞吉征凶观而后可求者颐也求口实者自也自求自养不可情以求也一而不孤二而非合故贞者正也其养如是则无不吉也观其所养大观也养万物者天地之物也不与圣人同忧及万民者贤也圣人养焉是故或一以养或以一养物而物人而人其时大矣颐之时大过之时解之时革之时君子之行此四徳者乃能随也故曰随时之义大矣哉尔则公我则利舎尔观我非无觉也其觉独矣颐之朵岂亡实哉君子之养舎狭贵大慎其初也颐之贞吉六二其位也止乎贞则爻位相得违当适险则行失类矣是谓颠颐夫有万物然后见天地之养也有义民无险见圣人之养也君子之养养其中尔思出其位可乎是故颐养之道养则未震群则有丘有丘者未始适险犹有厉者未有不惕有孚者未始不信也观而失初之凶也行而失二之凶也贞而失三之凶也是故颐之象顺上乃吉故曰贞吉震而无咎者存乎悔也存乎悔则不至于适悔矣颐贞吉拂颐贞凶拂颐拂经皆不能从上者也征凶矣凶皆以拂也随时之义时止时行其可拂乎贞乎勿用则其征患矣不与时行失从上之义说曰道大悖也遇而悖道与解之大主难皆贞凶当公用射禽之时以颠悖而灵一进也六二之颠颐行妄也六四之颠颐从上也六二之拂经往也六五之拂经居也夫经者中而已矣择乎中庸者宜以失类为戒圣人则无择焉所以为法于后世者顺以从上而已矣道不可以躐取用不可以僣行故曰不可涉大川非圣人之道有可有不可也躐僣而涉则不可之大者也可不戒哉由颐者舜之由也非行也由而厉孜孜也巽下兑上直以配专乾之大也直以配方坤之光也栋柱也桡不直也不直则不利利有攸往乃亨大过之时其象如此本在于上末在于下本末弱由大者过也其所以弱者何也得中则虽柔必强失中则虽刚必弱也刚过而中巽而说行然后利有攸往利有攸往然后亨也夫过者不中之名也过而能中者何必曰养而动动乃不穷过而不中岂大者之过乎大者之过必与时偕是故刚动之过非柔行之过也颐以养正成蒙之功动而亨凶而不可咎其出也其动也未过则未象慎术在初枯杨时也生阳也稊犹女妻也有生之道九二中也九三之不可时也上六之不可义也民者君之末也臣者上之下也九四刚而巽故上不桡之吉枯杨之时始生始荣天不大也匹以衰阴虽茍无咎其能有誉乎易曰乾父之蛊用誉承以徳也过涉非利涉也灭顶不济也无咎不可咎也小人行险自祸越理取咎或托于此是故大者之义学者思焉坎下坎上四不皆非习也习者重也乾之徳行易以知险得乾行乾水之徳行也不盈者水之徳流而不盈者水之行易而无险水之盈也行险而不失其信徳之行也夫信一而已矣大畜之尚丰之尚行而有功也设险以不可升为大险之时用学而无止者初失道凶终系置入而迷矣睽蹇之用忌险者昧焉徳行如水则常无事矣无事之事教事也习焉以焉君子也习坎入坎其习坎矣悖者迷之始迷者悖之终有险则不敢易也厉而求故小得未出者未发也巽乎中矣其发也有不和乎习坎求中当观此爻来则乘刚之则无应坎坎也初入如是有险者勿用也险且枕有险而即安也朋来无咎不盈而之中行有尚往有功者如是樽酒簋贰需而损也养贤也体不独也用缶以不孤也纳约不出得也自牖自而它也终无咎君子之焉解之初明之行斯不出矣不盈虚而一也既平终也无不平也大则无不平矣未大坎故也离上而坎下或假之或祗焉九五之未大中也六二之未出求也习坎而系其有得乎维行乃得也维不系行不置则徳行不迁教事无间初入之凶有险者知其终无功也上六失道终不克征矣离下离上牝牛大牲之母也重明者日月之道也正者天人之道也圣人所以继天而化成天下者丽乎正而已矣柔之为道不利逺者丽乎中正故亨是以畜牝牛吉也观丽者可不思乎维心亨乃以刚中也柔丽乎中正故亨心亨也重险也故陷重明也故丽丽乎正也乃化成天下离上离下两作也父一也子而两君一也臣而两明一也离而两明无作也东方作矣人也人则有丽贞则无丽也合矣与日月合其明而以继明照焉大人也大过之初柔而慎也离之初健而履也错者物之杂也敬之之敬终始不易徳则固矣杂而无咎者其唯恒乎中道正也贞坤之中维坎乎上下敌应不相与也时过矣何丽焉忧乐以私炎上之情也刚过中者如是不歌则嗟以恒者如是乎何可久也突如者小来之貌焚如死如弃如者焚然后熄然后灰突如之终也有容徳乃大无所不容也终不大矣中故大出涕沱若戚嗟若吉固患也离王公匹也是之谓中正异乎昃离不恒之嗟也盖无方则不同其忧显道则嗟若而示人以吉王用而公享升之四可观焉晋之上九维用伐邑未光也离上九之出征有嘉而嘉则光矣解上九之匪其丑也天地不交而万物不兴或凶或无咎人之终始也邦者国邑之总师之开承泰之反无以丽正正乃中中故正柔丽乎中正故亨是以畜牝牛吉也当中道也文不当故吉凶生焉是故吉凶者贞胜者也习坎柔中之得在二刚中之大在五离上而坎下也艮下兊上咸则无损损未必咸气则流形形不应气感不可见所可见者化生和平而已虚受人凝也止而男下女异乎刚以动取女吉恱以动故也柔上而刚下二气感应以相与异其如此爻要其终皆以际也下也咸之初也行而不动也速也咸志在外损自外来腓违初而不可者也动或失矣虽凶而居故吉顺坤之慎故不害志而不行者初也居而顺者二也志光明而顺止者也三之随不艮矣不艮而执不中而随其可征乎贞吉悔亡者思未感害体艮也而亦不处也可乎何思不出也不出故未感害思不害也其唯不疾乎日月寒暑之往来何思何虑尺蠖之求岂有求也思立而朋从有感而？应奚思奚应中而已矣利害未发吉悔亡也未济之震亦吉悔亡其贞同也吉而无悔然后其晖吉也穷也而志行也止也而往不羸也伏也而位正中也吉悔亡矣其亡犹在也是故贞而不谅何思何虑则未也此爻近矣而未光大也悔者圣人之心也有民则有无民则无其上易知亦同患尔说其外也其有序乎其终也已巽下震上利有攸往恒也观其所恒而天地万物之情可见矣观也萃亦如之不感无恒感不可恒刚上而柔下故恒也相与而不雷风动而不巽刚柔不皆应非恒也贞者所恒也天地万物之情在恒而贞不可见故曰久于其道也至静而徳方坤也立不易方君子也慎辨物居方阙利有攸往终则有始天地之所以恒也治而深之之谓浚浚而后深求而后得始而后终不可已也不可以立所而观也人之终始则不可不贞是以征凶震征艮贞至失其宜者皆失而凶节曰贞凶悔亡其道穷也凶者其义也穷者其道也中则何吉何凶悔亡者其惟中乎中不可能也而久可能也恒者乆而已矣健过之得其能乆乎承之者疑能无羞乎先贞后吝可谓恒乎其徳如是可正众乎久之位中而已徳不固杂而厌过而贰禽不可得矣恒久也贞则利初六贞凶求故也六三贞凶得故也然则恒不可求不可得乎曰始求深求不得矣贞其徳得不固矣恒徳之固也利贞而已贞而不谅可恒乎而况于振恒者乎上六振恒其终也已艮下乾上遁而亨者不进而亨也亨者嘉之？君子之嘉遁法遁亨也小利贞者浸来浸长之时也大者浸去浸消当位而应不与敌也当位者不出其位与时行者不贰其与戴其上而止其躬天下有山之象也应不与敌逺小人之道也所好在遁于彼何恶焉严者明我之敬而已矣姤之初六往见凶浸至于遁又可往乎遁尾厉者惕其初也执之者用恒也黄牛者坤之中也莫之胜者贞胜也应乎嘉贞说也志乎乾固也系于有疾之时是以危也惫者有疾者也可以畜小不可以大事用健以退好恶可否与彼不谋随之九五吉在孚遁之九五贞吉在嘉在孚可以观时在嘉可以观则位者所观也孚于嘉吉则位当可知是故行而有嘉者悔亡肥者不羸也飬而不穷者安往而不肥无所疑者恒故也乾下震上大壮乾行也大者壮行乾也利贞乾之徳也大者正行乾之徳也正大而天人际矣天地之情际而后可见壮而后泰乾行也履而后泰行乾也大壮利贞贞则无不孚也又何征焉征则凶有孚则穷故大壮之初以壮于趾征凶有孚为戒易曰勿恤其孚于食有福壮于趾不壮矣用壮不壮矣中以动故壮贞而吉者其唯九二乎罔者无也虚也有若无实若虚用晦戒惧则贞厉者也孚其刚狠唯意妄触则小人之用耳羸其角不维伐矣志厉矣徳者身之舆谦者徳之辐壮于大舆之辐则壮于徳者也藩决则不以力胜不羸则其用常壮其往顺矣晋道其有不光乎易以知险乾徳也无意者得之其事在中以贵行也又何意乎位不当也无意故也此圣人之事若以人以天则宜忧险阻巽为长不议而动终不长矣大有艰初则无大壮艰终则吉思其艰以图其易六五得之处上六之地于所不能思其利而艰以固之夫何咎之有羝羊物之狠者也意以动故狠触而求通者意也中则不意故曰大壮则止坤下离上晋者明出地上之名也康者既宁也侯者邑之主也康侯用者不它也锡者天也马者行地也蕃庶者交也昼日者其出也三接者其？也三者皆也物不可以终壮故受之以晋顺则柔以静矣顺故离离故丽大明者乾道也柔进则进而至也上行则至而大也君子进也明徳如日之出其明自昭我不劳摧者阻也折也罔孚者彼未信也进之初也裕者我寛以需也彼未信则我独矣终必受命今未也命谓正命愁者忧也悲也苦也介者大也王者侯之主母主之母非王乌事非母乌生以中正也则受于主母可知众允则罔孚者信矣众允之则自昭而无不昭矣志者心之所之也悔亡之志岂谓我心之所之乎内卦坤也三在内卦之上柔进而上行此爻主之鼠者昼藏之物也鼫者大也鼫鼠贞厉犹豚鱼吉也而位不当者正位在五三犹往吉近可已乎上下敌应不相与也思不出焉巽也悔亡者既孚也失得勿恤者反壮也柔以静而不敢息也故往吉无不利萃初无咎勿恤往也升之用见大人亦有庆也角者晋之终也维用伐邑厉则终不懈矣故吉无咎贞而不厉则但贞而已故吝道者命之行也无时而止道未光也故往有庆也大畜利涉大川则是往而应矣故曰六五之吉有庆也应而庆矣又何之焉两作曰离三接为晋晋而上者谓之升升则用见大人勿恤有庆也晋之用康侯也升之用元亨也晋其角矣但贞吝升不当矣不消则息故君子之道必怠乎光升而不息乃？乎极离下坤上明夷者明入地中之卦也艰易贞征唯天之从地道也乾则不言所利文王之以箕子之能所以养正而不忘其君一也以此莅众孰不顺承乾坤其顺矣乎垂其翼者不可翔也于行者不敢息也不食者不食故也三日不食则终不食矣有攸往主人有言辞指所之不敢违也是故于行而忘在君不食而义不敢忘大畜也泰也剥也困也井也鼎也有食也有不食也食而食不食而不食问焉而以言其受命也如向尊其用故曰左丽乎巽故曰股拯马壮故曰顺顺以身也离也故丽易曰艮其身止诸躬也止也故曰左坤也故曰腹贞者君子之心也不可息者君臣之义也正其志本乎心圣人之则照临九有其可失乎君子秉不出卑顺之常然后？明夷之志合此心之意夫明夷之心未始夷也入不入覩不覩由地也离下巽上止而不入故为旅旅反家人家人内也齐者出乎明者也物或暂见恒乃乆齐家而闲之以悔亡为志以立其志为初志未变者惧其变也遂者达也成也往也节止也止则不恒况失乎富言其有顺言其佑大吉者元吉也王假有家尚大之义也穷必乖交则吉过则嘻嘻交则相爱反身莫如巽巽治莫如武人上九兼之有大而兼之也家人之道其闲于未变也其顺以巽也皆明也其悔也其失也明过矣厉而吉亦以明也顺在位是以富勿恤吉者顺天也非其顺也孚其终乎兊下离上分则有合同则有异合故章章则无小异故睽睽则有小大矣小事吉者大之小也大一而已二女同居则其志不同行天乾地坤其事则同男阳女阴其志则通大小多少其物则类名其同曰事总其情曰志合其散曰类天同而地类志行乎其中推而行之是以通也同者天也异者志类也悔亡则有丧有得皆悔亡也丧马则健顺睽矣勿逐自复则我窒而彼自来也不闻此义不见恶人不见恶人不知所辟睽之时善恶辟就宜观其初动虽未济需亦勿忧也九二以六五为主六五以九二为宗巷之为道野所无也遇主于巷何失何得睽有同异中无睽通曳牵也引也掣引纵也上下二刚一舆一牛曳不可乘掣不为用而上九疑焉天地位不当者未遇也且劓而疑亡故曰无初有终今无初者睽之三今有终者巽之五初九仁者也故曰元夫孤者遇孚者交然后志行睽之志通而已近而通可以观所为主六五睽之主也未始动也故悔亡厥宗噬肤则谓我为往谓我为往则见其来也见其来斯有宗矣有宗之庆晋勿恤而得也睽之时各有见各有遇各有疑也终于疑亡则其睽同矣同者天之道君子以焉贲之白马疑而有也匪冦婚媾终无尤也初见恶人三见舆曳上九见豕负涂各有见也遇主遇刚遇元夫遇雨各有遇也其时可知矣见息而疑亡莫尚于遇雨勿逐自复莫先于初之悔亡中之有庆睽与晋丰一也在睽有庆况泰同人乎是以莫吉于中孚也柔在内而刚得中说而巽孚刚得中者贞胜也处睽之时以贞而胜初二四皆无咎以刚也六三有终遇刚也六五众刚之主上九群疑之终众刚宗之犹谦之不富而其邻皆以群疑之终孚也艮下坎上乾之徳行易以知险不利东北以不易也中者坤之美径者道之穷六二之无不利见大人也知光大贞吉也交而生者难也险在前者未见也见而能止者不可能也其知大矣往而止则陷止而往则得中知矣哉誉也往而有功莫尚于利见大人贞吉而可以正莫如当位需于正中履而不疚当也王弼云山上有水蹇难之象除难莫若反身修徳往得中也是故往有功也初来而未中也故冝待也初之不需终不光亨矣来誉乎内喜乎不知也体笃实用柔中而已蹇蹇多也终无尤者中故也内喜复也内喜之反也上下皆实承乘皆连维不断也其来也连其孚也孪如大者之实也是故当位贞吉唯在一实连实者承匪躬者应朋来也中本也节和也中节实也朋之大者也往适它今趣大九三之朋也烂者反矣初三四上皆朋也二不来匪躬也朋来而大岂躬乎不灭命也上六阴也从五而应三果之硕者也大人九三也五之所以大蹇蹇者应而当位者连上之于二虽非其应而志在焉其所以硕也从三则志二可知贵阳也大也朋来而大岂躬乎是之谓应及身者来也卦往而我来无位而志在内可也泰则志在外矣坎下震上解者赦过宥罪之名也西南坤所也坤为母无不生也为腹无不容也无所往其来复吉者中吉也有攸往夙吉者其道吉也复其见天地之心乎其来也阙可得而有耶解缓也故夙吉险以动匪人也动而免乎险不往而往故得众往而不往故有功解者天地之撰作者雷雨之能甲拆者百果草木之化雷动雨施作而无作君子以焉以天也其作也皆免乎险皆免乎险者流不盈也始交则经纶际而后无咎不一不信非得中直能获彼乎黄其中也失其道也刚得位而中故可大事大者之田为获小也不然何以用射在得先吉先见也贞吝必文之不易者也求慢藏于六三非也故曰亦故曰又拇震之初也孚其至矣而未当位也维有解主道也有孚于小人咸赦宥也小人退者君子进也无所不利今亦不利也自我致者自我取之也用射者上六之志也六五之志维而已矣六不应三藏也致冦至慢藏也髙其位也墉其职也隼其人也上六震用也解悖则射者狐隼而已可谓皆免乎险不然则何以见大矣哉无所往恕也有攸往夙吉戒缓也兑下艮上损下益上其名曰损有孚元吉无咎可贞利有攸往损之时也其道上行乾行也损而有孚元吉无咎可贞利有攸往者损之时损而合也曷之乎曷用乎二簋可用享无妄曰可贞无咎有时者损有时也应有时者损之有时也损刚益柔者损也益也与时偕行者损益也兑说也艮止也损泽益山九阳也故遄已事遄者止而未尝息也往无咎酌损之者初志也志其所无事也损之志曷之乎初九所尚合乎中矣损者盛之始也初者损之初也刚中也复何损益乎损益之是征也初未中故酌损之九二则无不利也无不贞也可谓中矣往而有尚者必合乎此也友可以一得而一不可以谓之友君子之于道致一而无所疑也疑则未征小畜之君子是也遄者已事遄也使遄者初使而四应也孔子曰唯神也故不疾而速损而使遄故亦可喜也喜则无惧矣或益之者莫知其所从来也朋者顺而佑也十者数之穷者也者颐不可舍而终能探索钩致者也六五损之主也损必益可违乎上者乾之位乾者天之物损下益上其天也易曰自天佑之知于益寡终必佑也损而无不利者可贞也九二利而不征上九吉而大得非可贞乎曷之用二簋可用享初往有尚中合而终得尚志而趣大者可不思乎震下巽上益利有攸往利涉大川所谓自天佑之吉无不利其道大光者天地之道也中正有庆者自天之庆也益道在器为木利用为者往涉皆利也夫作者天作也下者形器也不厚事者事无积也凡益之道始于元吉无咎作事谋始所以光大也损六五元吉六二受之而以用六为道用享于帝其可也乆矣益之用曷之用乎上所佑也用无不孚执而行之何损益焉事无吉凶皆以贞胜其有也恒而无不之也是谓中行益志者中行而已告如初筮告之告公如公用射隼之公从如汝则从从筮从之从以益志也则其用可知其事无吉凶皆以贞胜去取虽大皆可依也其唯中行乎有孚惠心者中孚也有孚惠我徳者中而孚也其孚也其惠也古今先后不可分也是故心有危？徳有它目子贡闻一以知二盖知此也勿问之矣闻而行也大得志也知而得也非益志也其足尚乎非大得也其足以惠我徳乎柔中而正则自外来者益也刚中而偏则自外来者损也其来也莫知其所故曰外也圣人之情见乎辞岂有偏乎偏辞者人事也若夫立不易方固以惠心如是而？至者非我致也乾下兑上扬于王庭者利有攸往之时也孚号者天之令也有厉者人承天也告自邑者告以惧也不利即戎利有攸往者文告之辞也乾为天为君为父无君无父者天所决也孚号有厉则天人合矣是故去故者孚乃悔亡决柔者纯乃中也天人合矣故其危乃光乾道纯则正道光噬嗑之贞厉得当可谓其危光矣君子小人各有尚也我尚孚号则彼将已日而孚矣我尚即戎则彼之所尚可强使穷耶不穷而通其遇由我故君子之有乾者朝讲夕虑乾乾惕厉而念其终也夬之时施禄则下说居健则众忌壮于頄者居健也健而说决而和则彼忧我乐彼穷我光往不胜者刚动而过也大壮曰九二贞吉以中也动而不贞则过乎中矣五刚类聚复何为哉为者动之过也孚号者天之令也惕号莫夜者奉令而不懈也有戎者于所不利有之而不忘也不忘其所不利不忧其所不胜动而不过往而不穷其在得中道乎壮于頄者壮形于面也决而不和者也故有凶壮而不胜者其咎在为壮而有凶者其失在过皆不得中道者也不得中道是以独行而用其过也在众刚之间独行而应其上则有遇雨若濡之象愠其若濡者众君子之责备者也夫君子夬夬则彚征者众矣虽有独行之过终何咎哉君子之器容隘不齐形乎用者或过焉或不及焉至于利有攸往刚长乃终则其道一也得中道者其惟九二乎有愠而得中之助是以终无咎也方刚长之时位乎九四而其居其行皆不安者何耶忧故也兊阴也羊也牵者柔道也往而不前疑而不决者也勉所不欲以附众刚之决则悔亡矣兑为口舌而其耳不聪其能闻言而信乎终于疑而已矣用其柔牵以处不当之位此众刚之所宜决也决而当其悔乃亡夬夬犹蹇蹇也中未光也故中行无咎孚号者天之令也奉天之令可不惕乎无号则其终可知所谓刚长乃终者终于纯而已矣乾以君之可不念其终乎乾之上九有悔之义在夬坎损萃不有而有者夬之终也讼革之义如之困终之议行乾之君子也诗云唯其有之是以似之道之不明也不肖者不及也巽下乾上至柔而动也刚坤也刚以动壮也勿用取女者坤乾也姤遇也而姤有时义柔遇刚者其时也刚遇中正者其义也夫行则刚不穷故曰义二簋可用享损也巽为长入也物与无妄也不可与女壮也遇柔遇刚者遇也睽阙天地相遇品物咸章也坤之六三含之以从王事不敢成也九五中正不舎则亦至焉贞则静静则天施地生云行雨施天下有风姤也处姤之初系于金柅而守其静贞则吉有意于往则凶象见矣豕阴物也女壮之时志乎动者初虽羸后必壮系而不变其唯不牵者乎蹢躅不静也包有鱼无咎者中也不利宾者利己也非小己也利者义之和也其利已之中之利乎不中则不和用初九有厉之利成九二有鱼之义非大者不能居止皆不安而无大咎者厉故也巽故知大蛊之六三亦如是未牵者入故也不厉则或牵矣可不惕乎包无鱼者不可震也近而逺民起何得乎？硕果也以杞包瓜者用众以包也含章则无不包矣有陨自天者天锡之也天降嘉谷人其食矣含章者中正之主志而不舎者必至乎命易曰大有上吉自上佑也自佑自来岂人也哉姤其角姤之极也吝下也上则穷故吝吝乃无咎坤下兑上物相遇而后聚亨者嘉之会也有器无大于庙有庙无大于王见其亨不见其贞用其吉不虚其往是故时皆无咎不以所遭害贞先王之所以王也顺以说内外也刚中其外也不中不应不应不萃假有庙天也致孝享命也聚以正者执中而已顺天命者顺其正也用而不有有而不无是故观其所聚而天地万物之情可见矣天地之万物万物之天地情一乎正是故圣人之所谓观者顺而已矣除戎器戒不虞者用其全也全故正正故皆无咎师以毒民夬不利即皆戎器也中孚之初其戒豫矣孚不终乃乱乃萃萃之初可忘乎其号不孚其握不正其笑不夭未贞故也恤不往则其志终不治矣是故戒之在初舜琴之言达此而已奚为哉孚乃利用禴今未也未者匪孚元永贞悔亡故也比之元筮筮其求也萃之未光有其位也萃之时皆无咎用大牲吉其唯九二乎引而未变中故也终不光卒乎引而已矣未光需也嗟而往者未治故也未治而上巽则终不乱矣嗟如愁如进所尚也小吝而往者上巽之学大吉而位不当者未变之守认而有之无咎矣然匪孚元永贞悔亡者也如是则非假不尚大矣萃之极豫生怠故赍咨涕洟无咎未安上者不忘危也是故大吉犹小吝也故曰位不当也食旧徳终吉者其唯贞厉乎巽下坤上聚而上者谓之升不积则不聚应而不连则方积方隳其能厚乎大亨者君子亨也庆者尚大之庆也木生乎厚而成以渐入而顺刚中而合允也中在上初志焉九二之孚中孚也外物薄可交于神明者君子而已矣有喜者勿恤也顺事者承天也王之所都曰侯曰国国有君也邑有主也离上九之出征以正也谦上六之行师征邑国也始必怠终必虚虚而后无所疑贲之翰如巽之进退未虚也九三在下卦之上邑虚矣而虚在也不可阶而升者天也可升而得者贤人之中正也虚邑不富矣有虚矣未消也消则？矣？而有不富者焉则是升而不已者也升而不已必入于幽谷是故人之意也消则升不在器坎下兑上贞大人吉无咎者乾所利见当有言不信之时贞吉无咎是谓困亨物归之有情见之词或不信焉刚揜之时也自闗以东谓取为揜又覆也本无取人覆之本自易取乃险险以说困而不失其所亨其唯君子乎无所用心难乎其亨矣离揜之中唯君子之刚乎君子以焉有言不信其困自亨一无穷通尚口乃穷也尚丰之大求颐之实者时虽困未始穷也雨施以坎泽无水者未雨也命则志焉而后至困而不失其所是以致而遂也困之时君子之所以可知矣处不安而上无芘入幽谷而乆不睹始而乆可知也辩通寡怨虑稽乎始始险穷下终不明矣非道藏人自不觌于酒食者养也朱绂方来者来也方来者未大也利用享祀事大也征凶无咎居吉也中有庆者中而不无也于石则不生矣据于蒺藜似维而实絷矣不见者揜也乘刚者刚入穷下而柔反上矣是困而困也非所困而困也初与之来也乆不觌来徐徐也困于金车吝入于幽谷故也终吉者兊与之也文不当故吉凶生焉初六之凶不当位也虽不当位而九四与之其有不孤矣劓刑其息刖止其行困也于赤绂者方来者大矣乃徐有者今有兄也中直者中入也利用祭祀明而察也辩通寡怨莫尚乎徐是故曰有终五受福彼牵以蔓我危而独居动皆困拟议而征出揜以行其动吉矣九二养而未征九四需而知有巽下坎上有改焉非井也有丧有得非井也有往来非井井也至而后繘汔至亦未也其瓶羸终不至矣上水之道入而已养而通功也未繘故也井不改也不改井乃以刚中也中其位也不出其位止也止而不盈亨行也劳民而民忘其劳习劳卦也劝相习也瓶不羸以习也习而后熟熟乃功井不改也宁有新旧旧无禽者今不食也舎而不时亦舎之是故巽水之道以反下为初上合志也时乃日新谷则不明而未砌射鲋则流近而施偏瓮则不可以受多敝则不新漏则不涸无与之中也中无与则旧而已以亨行时中也是故食旧徳贞厉其唯从上之吉乎从上之吉中吉而终者也井渫行修也为我心恻者它也并受者交也先儒注云其道不交则莫之与也三以刚柔四以静甃终始条理甃也其求也岂有求哉异乎水而已乾为寒于时为冬寒而不涸洌故也泉之洌味焉而后知味不味天也我洌而已不上不下非新非旧中正之谓也井养之初而反下及其收也在上而勿幕旧徳可食今养不浊井井之义如此而已离下兑上阙巽下离上阙养不穷而卒乎食者九五也姤九五含章中正也其徳在履在观在离在益在姤在巽在节其用在豫晋大壮之二需讼艮之五中正者位也于履见之离则柔丽而亨巽则刚巽而志行刚柔分而刚得中则当位以节中正以通是故入而后艮渐而后之纯享而不它谓之庸亨养之道可知也是故亨以享上帝者圣人也亨以养圣贤者乾元也大哉乾元自孰而无不养也是故闻不闻见不见象无象者尧舜之人也四目则明此而已四聪则达此而已巽而耳目聪明孰大于是柔进而上行亨上也得中而应乎刚用中也舜之所以事尧所以治民者如是是故元亨之象至今存也或曰太平无象此衰世冥盲之论不足以语器矣易曰见乃谓之象形乃谓之器制而用之谓之法又曰以制器者尚其象夫不足以语器者其何以语圣人之见乎正位凝命用舍由时时无不利犹或未顺临之九二是也趾足也颠者颠之也出者不巽也否者不然也因其颠而颠之因其否而出之非作也故利兑说也为泽为妾得妾者泽流而民说之也离者兊之子也不以其明孰之乎未悖者悔亡之顺也从贵者违故也更物者莫若鼎故取新无咎之象着于初爻有实者爻之中虚无者我之仇我仇有疾不我能即则中吉矣近者覆渥非我仇乎中以为实者乘焉而制之是故有疾而不我能即也慎所之者之实也终无尤者得终也之终得实在裒多益寡而已矣以制器者尚其象六五有之去故之谓革鼎耳革者故革也其行塞者反泰也雉膏者朋泽之才也不食者弃也方雨者犹方来也来斯雨矣不诚故亏妄动故悔与时俱新咸有终也餗者烹饪而成也覆公餗者入否可知矣人心之所不然者其有甚于私乎其形者器也渥者雨染也雨之染也广矣徧矣染之而必变者其唯风俗乎慢之忽之者以其私也公而不私之谓信易曰信志也有二焉耳之受也？而具之举鼎也一而力黄而金可知也金而黄可知也夫是之谓中中以为实则外此者皆假也假者似大之大也大禹之不自满假实也三苗自贤反道败徳假也贞者无为也明良合徳而利矣又何为乎刚而能变者金也不变而坚者三也中故变上故节鼎以玉终焉以制器者尚其象故也刚柔节也皆也鼎之上九则节也蒙之子克家坎之樽酒簋贰则接也睽之际义无咎无初有终遇刚也屯六二之难震之来厉乘刚也同人之伏戎于莽敌刚也归妹之无攸利柔乘刚也敌则未退接则方晋遇则所遇在彼乘则中出在我节则际而止矣震下震上中以为实者鼎也载鼎实者匕也鬯香酒也以气格神者也祭莫盛于禴祭主莫先于震可莫可于震亨豫生怠恐致福福以不亡为大迩发者惧则见乎逺者惊矣出者言乎其出也一索而得长男也再索而得中男也元善不二刚中不孤一索而得者初也乘焉跻也髙大以平者陵也九宄也勿逐七日得者窒而复也六二中也来厉厉未行也往来之谓行七日得则亿丧而后复也苏苏安也行无眚当也位不当者位外也材过其位动不能逺近而未光者也遂泥者不达而无可观也索而来承以恐亿丧贝跻乃复有乘焉中未大中也亿之者心之多也危者？之动也往来阙厉之行也七日得不失也其事在中奚丧奚得大阙之爻也是故有孚惠心其事在中有孚惠我徳而阙得也蛊之上九髙尚其事有而后可大者其事阙岂小事乎遁畜臣妾睽之吉丰折其右肱小过亨利贞皆非其事也乾之行坤之发升之阙益之大作岂小事哉其事在中是以君子有攸往而不敢成也索索矍矍震视之极也征凶贞吉也于节见之震不于其躬涣其躬也婚媾有言非偏词也中未得者今动出也虽凶无咎不可邻哉臣哉臣哉邻哉知畏也离躬莫大于畏邻艮下艮上艮所也有观焉获矣有不观焉见矣有与焉秪不平矣上下敌应不相与也其唯永贞之徳光明之道乎习不出者有山之象习者多矣兼山则其止大矣不出其位则其位一矣艮之初以艮其趾为正用六之习也达之于史往胜无咎刚动而征其孚不穷腓在趾限之中趾止则腓止限动则腓随不拯则反乎用拯其心不快则非我心不快也退听则当其位矣不拯不随未当也能拯其随则随时之义自无不当不出其位当也方进而列未退听也退听则闻矣危熏心终必闻今未也限在坤震之中夤中脊之肉也前动而后随列也中不我随厉也艮其身止诸躬也惟精惟一可以出位而思乎未退听者中矣而未闻也以中正也则其所止矣言者大人之言也咸其辅者安得而闻乎是故不出者巽也为口舌者兑也反艮之义可不思乎有言不信尚口乃穷退听之学岂以滕口为尚哉其趾其腓其随其心其夤其限其身其辅皆不出其位也不止诸躬则不得其时不得其时则其道不光明矣是以君子思焉厚徳坤也敦艮用永贞而之终也艮以有终吉复以自考无悔安土敦乎仁故能爱反于家然后知与震无异时与观无异位反身赦过位之分也应乎上下习畜皆光艮下巽上咸恒损益无妄大畜皆利贞也归吉之义君子讲焉之而无险进而得位往乃有功得位则可往以正则可正得位然后往故待男然后行往而正动也动而不出艮也居者得位之名观其象考其辞徳贤俗善皆非一日乾则去水未逺义则非言有言而无咎者初六故也渐故吉终则凶小子厉大人贞渐之初宜辨之不忧不生盘也素空也需而乐其养可知志光亨也陆顶也艮之陆也以阴柔乘我者冦也宜御焉孕不育不贞不征也我征则迷矣故御也御莫如贞凶莫大于迷故保焉保焉则相保矣小畜之终疑而弗征损之九二弗损益之困之九二利用享祀震之上六畏邻戒也大壮之初其孚不穷未济九三利涉大川皆以贞也颐之六二拂经于丘颐断之九三断其义矣贞乃孚也是故归妹贞凶者反入而动也反入而反动则征吉故曰以恒也征吉征凶革亦如之唯吉不杂则泰升而已是故归妹之终曰其位在中以贵行也震之六三曰其事在中大无丧也大哉其位乎贞而征征而贞其位其事无不在中其唯得大而贵行者乎木巽也桷极之旁行者也渐于木且或之或之道戒于止而不疑也髙平曰陆大陆曰阜大阜曰陵陵者髙平之尤大者也妇二也三岁不兴需也终莫之胜者贞胜也贞者大中也先者为首后者不迷序也乾而盘盘而陆陆而陵进也进退无常非离群也否不乱群鸿也兊下震上归妹象也征凶无攸利言乎其象也圣人之情见乎词不交不通匪人也不交不兴人之终始也是故否必通者天地也艮而震者君子也推而行之之谓通作于中吉之谓兴归妹人之终始也观其彖辞则思过半矣奚所观曰止其所说以动所归妹也以无体之体体不动之动闻其言而信焉睹其所归乎征凶位不当也以动所归妹又何之矣无位之位不当而当无攸利柔乘刚也所不可见未光也泽上有雷动阙言乎其所可闻也乌睹其归乎永终也故恒知敝也故新新故长恒故久天地之恒也君子以焉君君臣臣父父子子是故裒多益寡称物平施君子之所以永终也刚健笃实辉光日新君子之所以畜小也归妹之跛眇归也是故吉也利也不足与者不处故也跛能履所归妹也以娣贵不行也恒固也吉承者贞胜也相承者交也贞故征凶交故征吉初之贞以也二之常中也幽人也故未变须需也未当未光亨也贞而需非位不当也须宜反反乃归归故以娣说故须动故期愆而迟未咸也归有时故宜待也帝乙归妹交归也不如其娣之袂良用右也月几望吉之终也其位在中则视履全矣以贵行则贱随矣以贵下贱大得民也经之主也始交终归成言乎艮亦君之严者也无实虚也无血不力也承丕实但也羊兑也柔而不失故曰士独而不妇故曰女本当也而贞其有本利也而顺其虚又何之矣弗损益之何征焉无之也何攸焉动而归者义止而交者仁天地之心乎劳变唯兑兑次乾可研也或曰归妹阴阳之情也阴阳之情人之义也大哉乾元万物资始坤至静而徳方乃终有庆是故终万物始万物者莫盛于艮人之终始其唯中乎又何之矣故征凶行有嘉也故征吉征凶居贞吉改过之义也不征不居唯其时物可不慎乎泰以其彚升用勿恤革之中困之动居也中以为志损不可征也既雨既处疑未亡也不居其可乎雨矣而能疑君子也大壮壮于趾頥之行失类皆以居贞为得得其所归者必大穷大者必失其居故丰亨宜日中而小者亨小狐汔济在下经之终中庸其至矣乎离下震上小畜谦震节皆亨也大有升皆元亨也乾坤则具矣屯随临无妄革亦皆具也亨王假之勿忧宜日中丰也大实也得其所归明动合矣习坎行有尚尚大也内也而假有家离也而假有庙王假之一也尚大也故来章内外一也知十遗声君子所以习也噬嗑曰刚柔分动而明雷电合而章动而明合也明以动至也至而王假之尚大也我臣之主也所主亦主也皆配也十日为旬反祥为灾旬徧也无妄之义求不可浚反反也过过也往有尚未止也丰其蔀日中见斗者见也往得者征吉也疑疾有孚发若者发也疑则未信疾则未复复其见天地之心乎心之所之谓之志发而后知日中见斗中乃见见乃中也丰之世在三二其应也明之极在三三四出矣失幽人也四者初之近臣也初者四之逺臣也逺者遇其配主其刚合也近者遇其夷主遇五也观其所主可以知初观其所为主可以知四人之道中而已矣含章者皆来勿忧矣一人有庆庆也子考用誉誉也自天佑之吉也屋覆也蔀藏也户穴也故曰窥无人不见其人也三岁久也不觌凶见得也天际畔也翔动不栖也自藏体不也动之极至于如此岂不悲哉王假之何以见乎曰丰大也而贞大也艮下离上旅者穷大而失其居也是故旅巽皆小亨而旅则贞吉巽则往见皆利柔得中乎外则中未大中未大故小亨而顺而丽故贞吉狱而留犹旅而乆也君子之用明达情而已火在下无敢也火在上犹慎焉所不可有非所困而困焉不祥也即次厉也懐其资资在中也得童仆贞厉而贞也食旧徳贞厉终吉是故终无尤也终乎丧者终不居矣焚其次者焚如也丧其童仆贞厉者皆丧也焚其次则失其所矣亦以伤矣何归焉与下者亲寡也进乃丽止则焚九三焚矣故曰伤于外者必反于家处非位矣得多矣快者利也我心不快得害之也心未快也我利乎坤之括慎也蹇之来蛊之得丰之来章用括也即次而上逮孰有孰亡终以誉命至也上逮匪人也上逮而巽可知矣巽而丧者我心也一矢亡者我心乎噬得金矢未亡也解之得得中道也得而亡大中也然则六五之射也获乎曰丽止俱中雉矢两亡飞鸟以凶小过之始也鸟焚其巢旅之终也先笑先易也牛顺也资斧其顺乎以旅在上终不厉矣初非不告终莫之闻也旅之时以志通为始原始要终取焚在初是以终迷其在巽下巽上入而小亨往见皆利微乎其辨也重巽者皆巽也刚巽乎中柔亦顺焉刚巽乎正柔亦顺焉圣人所以申命者如是道无入入者名而已风之入也有入乎随也风也一而二二而一随时之义亦如此而已有象则有重也是之谓申命故伏申故显巽为鸡申命也使而随召而应信不思教不议中以行事随而已矣进退不果也治以果申之初也神无方也有告焉易无数也在一二三四者有归焉始不求终不得用之时吉无咎者得可必也不待得而吉资莫如仁斧莫如义君臣之际仁义而已三之频斧丧矣斧丧资安施乎用吉也故得中之吝也故志穷先甲后甲事之终始也先庚后庚行事之终始也事之终始天地也行事之终始君臣也初在履故无初终在巽故有终二之吉得也三之正合矣履之终也贞吉悔亡无初有终则悔亡而有功者在其中矣其亦重巽之义乎上息偃者或得或丧其志不同也用而不有者得不有而亡者穷上穷由失中也九二之上息偃求也上九则丧矣上故贞凶贞可凶乎曰吉凶在人失得之象贞何与焉巽以行权知之事也智不与焉兑下兑上亨也无不达也利贞者性情也亨利贞故说也刚中而柔外是谓中道说以利贞犹曰中孚以利贞其用也岂用之乎是以顺乎天而应乎人也说之大非说之而大也井之用可观于此君子以朋友讲习其有大于丽泽乎兑而说者和兑也知和而和者行也未疑犹未变也履以和行而至于体天地之撰者圣人终始也是故习以始行以庆终说之所以大何也亦悔亡也亦信志也唯嘉？之君子为能孚兊物相杂故曰文文不当故吉凶生焉兑而有来失中矣失故凶中则当商如商赉之商介尔景福之介疾者未宁也商而助斯有庆矣孚在九五而四能承之是以获助剥复皆天行也独孚于剥者泯其也泯其说者贞胜故也贞胜而有厉则顺乎天而应乎人者具矣具故正不来故当之大其唯位正当乎其孚贞故常其改当故孚引则有絶故未光也辉光日新其唯不家食乎其道光明其唯动静不失其时者乎坎下巽上利见大人亨利贞萃也利涉大川利贞涣也王假有庙萃也涣也故皆利皆利也故亨来而不穷者乾道也再索而得者也得位乎外而上同者坎之外巽之内同得位也王乃在中柔中也以中故得位以位故知王巽在上故曰乘乘木而木道乃行尊尊亲亲乘木之功也享于帝钦天也立庙尊祖也祖则有儿矣涣而后知用壮则小用以助纯则吉初六之吉惠迪也机在前王居也奔机用健也敬修其可愿以悔亡为得愿中也涣其躬者艮之时也匪躬之故无往不达泰初之志达此而已涣其群元吉以有丘也山为君三是也丘为臣四是也有丘者不敢无君臣也思出其位则此义夷矣其能如六四之光大乎物以群分安可夷也六四顺而位明不息者也天之所助是以元吉涣汗其大号散而不吝也散而居是谓正位涣之终其血去矣而不能逖者害必及之能如上九之逺害乎上九刚而顺刚故不吝顺故天助之无不利也拯马助纯也奔其机朝宗也志在外匪躬也有丘匪夷也兑下坎上节而信之故受之以中孚无过无不及者节亨也苦甘者味也苦节不可贞味焉而后知贞无不可不可贞者苦节也鼎金之爻曰中以为实也玉铉之爻曰刚柔节也中也故变上也故节大蹇之爻曰以中节也而家人之九三则失家节也然则节之义可知矣是故刚柔分而刚得中节之所以亨也可贞则亨不可贞则其道穷矣味之于人贞无不可不可者穷也以行险节之宜也知通知塞则不出宜矣必于不出岂履中之宜哉爻不当位则失矣可不思乎当位以节中正以通谓九五也以节以通所谓中道四时有终始本乎未发之中民物无伤害成于中节之和水无大小多少称泽而已君子以焉数度起于易徳行生于健顺制议以不出为初节之所以不穷者以中正也蹇而不通其可出乎是道也致而后知极者中也凶者失之象也善观时措之宜者知吉凶于未象然后爻当其位既嗟矣又谁咎也近君之地安节而后亨上所制议有不安焉承者过也节之亨以甘也五之甘以亨也节未熟则苦甘则安可知往有尚者尚安亨也承之使安非贤乎所尚如是非尚贤乎自天佑之吉无不利又以尚贤也如是则九二安可大邪悔亡则不可咎兊下巽上豚鱼吉中孚也信及豚鱼孚也利涉大川利贞者无不利也吉之上也利之大也柔在内未出也刚得中未发也是故而巽孚乃化也不也何以知巽不巽也何以明说其孚如是未足以化也木者木道也舟虚者中孚之象也利涉大川者其唯中孚乎中孚以利贞者中孚而以也是之谓应说生趣动有生所同中孚以虞吉为初相遇而聚则以不虞为戒有是而不它安往而不安也它不足有乐而不改者知焉化而裁之其变大矣初则未也是故引而未变萃之中也虞而未变孚之始也始而终之引而后顺用大牲也鹤在阴子和之吾与尔皆靡爵之子也其鸣也音而不声其和也愿而皆得群之义如此而已不离不乱其唯中孚乎中其位也得敌则不当可知易曰艮止也止其所也上下敌应不相与也兑之上巽之下此中孚之位也止则当矣位盛而不盈用健而无党则不当者絶而其类孪矣一乳二子曰孪位正当者以利贞也孪如者无不信也信及豚鱼乃应乎天岂止小畜之富哉不在内非中也不在中非孚也是故在内则幽而可知得中则阙而不有或更命而悔亡或折覆而行染应不应也翰音者声而已易曰咸其辅頬舌滕口也月几望而马匹亡则无咎有孚孪如闻而知者圣人与之艮下震上天地之大义圣人之中道一而已矣无小无大无可无不可养而后动者大学之道也有其信者必行之小者之亨也大宜谦而不宜亢况飞鸟乎小者不失其宜则大者得矣吉者得之象也小者之不宜上义之大防也不出其防用过而无不亨矣刚柔皆得其中则无事不可一得一失有中有不中则小大之宜辨矣宜下而上不顺矣不上而下不逆矣其止可见而动闻于外小者过而亨也君子以焉止其初顺也以焉凶也动而止之观象也君子之以存乎大象小者之以戒乎初爻祖初也君三也二阴也妻道也臣道也六居之遇者也柔为顺中为美其可过乎不及者遇而止也弗过者分也防之者义也从而失义众得而戕之艮止也所以防也弗过者分也遇之者适也往厉者危而往也必戒者必乎行也勿用永贞其用违坤之贞也必故也阴处盛位大者不应虽尽心焉取小而得不多也弋可以得鸟而鸟不宜上其雨乎有飞鸟之象焉是故初而以凶可以知上五而已上终失其宜矣小畜之宻云者巽也小过之宻云者震也以巽畜者不能止健以震过者不能大过是以坎皆不来已者既以也上六鸟之亢者也不安其适作而取灾匪正而有眚者也何谓匪正作故也何谓作离故也行而终丽乎凶盖亦不善推其所为而已时也有性焉易曰劳谦君子有终吉上六不自知其不宜所谓知小谋大故及离下坎上既济亨者涉川而既济也大哉乾元何济何涉是故君子之有大者事虽尽济不有其吉知吉凶治乱循环而不穷也小者之亨敢不思患而豫防之乎乾刚坤柔大小具矣正而位当则亨知矣不常而应今虽未济亦必济也夫柔之为道不利逺者其用柔中也或当而吉来或应而方行皆以得也夫天下之事未有终止而不迁者故曰易穷则变变则通通则久久近大小必观其极朋从尔思所以同患而防民也鼓万物而不与圣人同忧则何思何虑水在火上可不思乎既济矣事可止矣故曳其轮也濡其尾者后有患也初而虑终思患也茀车蔽也妇丧其茀则不得行矣勿逐者窒也七日得者得当也睽之初刚也故曰丧马丧茀而未发中也得当而后行道也伐也而令不克焉惫也惫困劣也柔之失中者也虽愚必明虽柔必强是亦君子之道及其成功一也小人勿用则终不用矣用而后济济岂小人之事哉小者亨谓小事也四多惧近也终日戒有所疑以处多惧之地当矣哉丰亨王假之萃亨王假有庙处济之道可知矣萃用大牲而九五匪孚元永贞悔亡则志未光也六二之所以引而未变者需其孚禴而已盥而不荐用其实也实则受福与时偕也大来之吉自上佑也初吉终乱思患而豫防也何可久也要其终也首今也首厉不可濡今濡其首则后濡其尾思防在今坎下离上亨者嘉之？也既济未也故曰未济亨汔几也几未也汔济之时后有患见矣况乎既济而可不思患乎小狐者小之未定者也小而未定是以常有其所其能出中乎物不可以终济济安可以为常哉艮也者万物之所成终而成始也知不续之道者则知终矣无攸利者不当位也虽不当位刚柔应也是以将济岂可以为常哉万物之物亦物也方隅之方亦方也顺辨而居君子所以处汔济也故曰无攸利濡其尾吝必于济而不舍者也初习如是岂知建极之义哉曳其轮不征也不征是谓行正征则凶故冝止涉则利故宜行吉凶利害未贯乎一故曰位不当也近五而承之鬼方而伐之其志也三年者今未也穷也而志行也止也而往不羸也伏也而位正中也升而得也未感害也吉悔亡也君子不谅也二之曳忧悔也皆贞吉其贞同也同得之光无往不吉时未可济曳以有待其应如是则得位得中之柔其有悔乎然则六五之光其晖在九二有孚而养之可也首不可濡也濡其首有孚失是矣失是亦不知节也节而后信之信而后行之君子之行健而不息易之终始也了斋易说
　　
　　
