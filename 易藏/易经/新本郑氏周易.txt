新本郑氏周易 清 恵栋

提要
郑氏周易赞
卷上
卷中
卷下
郑氏周易爻辰图
 　 
 
提要

　　《新本郑氏周易》三卷，国朝恵栋编。栋字定宇，长洲人。初王应麟辑郑元易注一卷，其后人附刻玉海之末，虽残章断句，尚颇见汉学之崖畧。于经籍颇为有功，然皆不着所出之书，又次序先后间与经文不应，亦有遗漏未载者。栋因其旧本重为补正，凡应麟书所已载者，一一考求原本，注其出自某书。明其信而有征，极为详。核其次序先后，亦悉从经文，厘定复搜采羣籍。上经补二十八条，下经补十六条，繋辞传补十四条，说卦传补二十二条，序卦传补七条，杂卦传补五条。移应麟所附易赞一篇于卷端，删去所引诸经正义论互卦者八条，而别据元周礼臣太师注作十二月爻辰图，据元月令注作爻辰所值二十八宿图附于卷末。以驳朱震汉上易传之误。虽因人成事，而考核精宻实胜原书。应麟固郑氏之功臣，栋之是编，亦可谓王氏之功臣矣。  

郑氏周易赞

　　易之为名也，一言而函三义。简易一也、变易二也、不易三也。故繋辞云：乾坤其易之缊耶。又曰：易之门户耶。又曰：夫乾确然示人易矣。夫坤隤然示人简矣，易则易知，简则易从。此言其易简之法则也。又曰：其为道也。屡迁，变动不居，周流六虚，上下无常，刚柔相易，不可为。典要唯变所适，此言从一作顺时变易，出入移动者也。又曰：天尊地卑，乾坤定矣。卑髙以陈贵贱位矣，动静有常刚柔断矣。此言张设布列，不易者也。据兹三义，而说易之道广矣，大矣。  
　 
卷上

　　乾
    九二，见龙在田，利见大人。
    二于三才为地道，地上即田，故称田也集解。九二利见九五之大人正义。
    九三，君子终日乾乾，夕惕若厉，无咎。
    三于三才为人道，有乾徳而在人道，君子之象集解。惕，惧也释文。
    九五，飞龙在天，利见大人。
    五于三才为天道，天者清明无形，而龙在焉。飞之象集解。
    上九亢龙有悔
    尧之末年，四凶在朝，是以有悔。未大凶也正义。
    用九，见羣龙无首，吉。
    六爻皆体乾一作龙，羣龙之象也。舜既受道道一作禅，禹与稷、契咎繇之属，并在于朝后汉郎顗传注，班固传注。
    万物资始乃统天。
    资，取也。统，本也释文。
    大人造也造，徂早反。
    造，为也释文。
    文言传附。
    君子体仁，足以长人。
    体，生也文选二十四。
    不成名释文。
    当隠之时，以从世俗。不自殊异，无所成名也集解。
    确乎其不可拔。
    确，坚髙之貌。拔，移也释文。
    闲邪以存其诚□通晁氏云。
    君子进徳，修业及时，故无咎同上。
    圣人作。
    作，起也释文。
    亢龙有悔，穷志灾也同上。
    利贞者，情性也汉上易，晁氏同。
    乾始而以美利，利天下晁氏云。
    坤
    履霜坚氷至。
    履，读为礼释文。
    驯致其道。
    驯，从也释文。
    六二，直方。
    直也，方也，地之性。此爻得中气，而在地上，自然之性，广生万物，故生动直而且方礼记深衣正义。
    龙战于野。
    圣人喻龙，君子喻蛇仪礼注 蛇龙君子之类。
    必有余殃。
    殃，祸恶也释文。
    为其慊于阳也释文谓郑作谦，讹，故称龙焉。
    慊，读如羣，公溓之溓。古书篆作立，心与水相近，读者失之，故作慊。溓，杂也。阴谓此上六也。阳谓今消息用事，乾也。上六为蛇，得乾气，杂似龙诗，采薇，正义。
    屯
    天造草昧，宜建侯，而不宁。
    造，成也。草，草创。昧，昧爽也文选注三十六。而，读曰能。能，犹安也释文。
    君子以经论。
    谓论，撰书礼乐，施政事释文，正义曰刘表、郑玄 以纶为论字。
    六二，乗马般如。
    马，牝牡曰乗释文。
    匪冦昏冓。
    冓，犹会也释文。
    君子机不如舍。
    机，弩牙也释文。
    以从禽也从，于用反，释文。
    蒙
    蒙，亨。匪我求童蒙，童蒙求我。初筮告，再三渎，渎则不告。
    蒙者，蒙蒙，物初生形，是其未开着之名也。人幼稚曰童，未冠之称。亨者，阳也。渎，亵也。筮，问也。于体震而得中，嘉会礼通，阳自动其中。徳施地道之上，万物应之而萌牙生。教授之师，取象焉。修道蓺于其室，而童蒙者求为之弟子，非已乎求之也。弟子初问，则告之以事。义不思其三隅，相况以反，解而筮者，此勤师而功寡，学者之灾也。渎筮则不复告，欲令思而得之，亦所以利义而乾事也公羊疏释文。
    初六，用说桎梏。
    木在足曰桎，在手曰梏周礼大司冦疏。
    九二，苞蒙。
    苞，当作彪。彪，文也释文。
    顺以巽也。
    巽，当作逊释文。
    上九繋蒙释文。
    需
    需，读为秀。阳气秀而不直上者，畏上，坎也释文。
    光亨贞吉释文云郑揔为一句。
    位音莅乎天位释文。
    君子以饮食宴乐。
    宴，享宴也释文。
    九二，需于沙释文。
    沙，接水者诗凫鹥，正义引作沙。
    致戎至释文。
    讼
    辩财曰讼释文。
    有孚咥。
    咥，觉悔貌释文。
    九二，归而逋其邑人三百户，无眚。
    小国之下大夫采地方一，成其定税三百家，故三百户也杂记正义。不易之田，岁种之，一易之田，休一岁乃种，再易之田，休二岁乃种。言至薄也。茍自藏隠不敢与五相敌，则无灾眚正义。眚，过也释文。
    患至惙也惙，陟劣反。
    惙，忧也释文。
    渝安贞吉。
    渝，然也释文。
    上九，或锡之鞶带。
    鞶带，佩鞶之带周礼巾车疏。
    终朝三拕之拕，徒可反，释文。
    师
    军二千五百人为师。多以军为名，次以师为名，少以旅为名。师者举中之言王氏。
    丈人吉。
    丈之言，长能御众，有正人之徳，以法度为人之，长吉而无咎。谓天子诸侯主军者春官天府疏，释文。
    初六，否臧凶否，方有反。释文。
    九二，王三赐命释文。
    承天宠也。
    宠，光耀也释文。
    比
    初六，有孚盈缶。
    爻辰在未上，值东井。井之水，人所汲用缶。缶，汲器也诗宛丘，正义，释文。
    九五，王用三驱释文，失前禽。
    王因天下显，习兵于搜狩焉。驱禽而射之，三则已，法一作发军礼也。失前禽者，谓禽在前来者，不逆而射之，傍去又不射。唯背走者，顺而射之，不中则一作亦巳，是皆所以失之，用兵之法亦如之。降者不杀，奔者不禁，背者不杀。加以仁恩，养威之道秋官士师 疏，左传桓四年，正义。
    小畜许六反，释文
    畜，养也释文。
    九三，舆说辐。
    辐，伏莬释文。谓舆下缚木，与轴相连，钩心之木是也王氏。
    履
    履，虎尾不噬，人亨。
    噬，啮也音誓，文选十。
    视履考详。
    履道之终，考正详备晁氏。
    泰
    通也释文。
    后以财成，天地之道。辅相天地之宜，以左右民
    财，节也。辅相左右，助也以者，取其顺阴阳之节，为出内之政。春崇寛仁，夏以长养，秋教收敛，冬勅盖藏，皆可以成物助民也集解。
    初九，拔茅音苖茹，以其彚征彚音谓。
    彚，类也。茹，牵引也。茅喻君有絜白之徳，臣下引其类而仕之刘向传注。
    九二，苞荒。
    荒，读为康，虚也释文。
    六五，帝乙、归妹，以祉元吉。
    五爻辰在卯春，为阳中，万物以生。生育者，嫁娶之贵。仲春之月，嫁娶男女之礼。福禄大吉周礼媒氏疏。
    上六，城复于隍。
    隍，壑也诗韩奕正义。
    否
    九四，畴离祉释文。
    九五，休否。
    休，美也文选二十五。
    其亡其亡，繋于苞桑。
    苞，植也。否，世之人不知圣人有命，咸曰其将亡矣。其将亡矣，而圣乃自繋于植桑，不亡也文选五十二。犹纣囚文王于羑里之狱，四臣献珍异之物而终免于难。繋于苞桑之谓集解。
    同人
    同人于野，亨。
    乾为天，离为火，卦体有巽。巽为风，天在上，火炎上而从之，是其性同于天也。火得风然，后炎上益炽，是犹人君在上，施政教使天下之人和同而事之。以是为人和同者，君之所为也。故谓之同人。风行无所不徧，徧则会通之徳大行，故曰同人于野亨集解。
    六二，同人于宗。
    天子诸侯后夫人，无子不出仪礼士昏，礼疏，诗河广，正义。
    九三，伏戎于莽。
    莽，丛木也释文。
    九四，乗其庸释文
    大有
    大有元亨。
    六五，体离，处乾之上，犹大臣有圣明之徳，代君为政，处其位有其事，而理之也。元亨者，又能长羣臣以善使，嘉会礼通，若周公摄政，朝诸侯于明堂是也集解。
    明，辩遰也。
    遰，读如明。星晢晢释文。
    嗛
    嗛亨，君子有终。
    艮为山，坤为地。山体髙，今在地下，其于人道，髙能下下，嗛之象。亨者，嘉会之礼，以嗛为主。嗛者，自贬损以下人，唯艮之坚固，坤之厚顺，乃能终之。故君子之人，有终也集解。
    君子以捊多益寡。
    捊，取也释文。
    卑以自牧也。
    牧，养也释文，文选注十六。
    六四，撝嗛。
    撝，读为宣释文。
    豫
    豫，利建侯行师。
    坤，顺也。震，动也。顺其性而动者，莫不得其所。故谓之豫。豫，喜佚说乐之貌也。震又为雷，诸侯之象。坤又为众，师役之象。故利建侯行师矣集解。
    四时不忒。
    忒，差也释文。
    象曰：雷出地，奋豫。先王以作乐崇徳。殷荐之上帝以配祖考。
    奋动也。雷动于地上，万物乃豫也。以者取其喜佚，动摇犹人至，乐则手欲鼓之，足欲舞之也。崇，充也。殷，盛也。荐，进也。上帝，天帝也。王者功成作乐，以文得之者，作钥舞。以武得之者，作万舞。各充其徳而为制。祀天地以配祖考者，使与天同飨其功也。故孝经云：郊祀后稷以配天。宗祀文王于明堂，以配上帝是也集解。
    六二，砎于石砎，古八切。谓磨砎也，释文。
    六三，盱豫。
    盱，夸也释文。
    九四，由豫，大有得。勿疑朋，盍簮。
    由，用也。簮，速也释文。
    上六，冥豫。
    冥，读为鸣释文。
    随
    随元亨利贞。无咎。
    震，动也。兑，说也。内动之以徳，外说之以言。则天下之民咸慕其行，而随从之。故谓之随也。既见随从，能长之以善，通其嘉礼，和之以义，乾之以正，则功成而有福。若无此四徳，则有凶咎焉。焦贡曰，汉髙帝与项籍其明征也集解，左传襄九年，正义。
    君子以向晦入宴息。
    晦宴也，犹人君既夕之，后入于宴，寝而止息正义。
    出门交有功。
    震为大涂，又为日门。当春分，阴阳之所交也。是臣出君门，与四方贤人交，有成功之象也。昔舜慎徽五典，五典克从，内于百揆，百揆时序，宾于四门，四门穆穆，是其义也集解。
    蛊
    先甲三日，后甲三日。
    甲者，造作新令之日。先之三日而用辛也。欲取改过自新之义。后之三日而用丁也。取其丁宁之义正义。
    临
    至于八月，有凶。
    临，大也。阳气自此浸而长大，阳浸长矣而有四徳，齐功于乾盛之极也。人之情盛则奢淫，奢淫将亡，故戒以凶也。临卦斗建丑，而用事殷之正月也。当文王之时，纣为无道，故于是卦为殷家着兴衰之戒以见。周改殷正之数，云临。自周二月用事，讫其七月至八月而遯卦受之此，终而复始，王命然矣集解。
    观
    观，盥而不荐。
    坤为地，为众。巽为木，为风。九五，天子之爻。于体有艮，艮为鬼门，又为宫阙。地上有木而为鬼门宫阙者，天子宗庙之象也集解。诸侯贡士于天子，卿大夫贡士于其君，必以礼宾之。唯主人盥而献宾，宾盥而酢。主人设荐俎则弟子也王氏。
    初六，童观。
    童，稚也释文。
    噬嗑
    先王以明罚勅法。
    勅，犹理也释文。
    九四，噬乾胏。
    胏，箦释文。
    上九，何校灭耳，凶。
    离为槁木，坎为耳木。在耳上何校，灭耳之象也集解。
    聪不明也。
    目不明，耳不聪释文。
    贲
    贲亨小。利有攸往。
    贲，文饰也。离为日，天文也。艮为石，地文也。天文在下，地文在上，天地二文相饰，成贲者也一云天地之文交，相而成贲。贲，然也。犹人君以刚柔仁义之道，饰成其徳也。刚柔杂仁义合，然后嘉会礼通，故亨也。卦 于体坎艮，艮止于上，坎险止于下，夹震在中，故不利大行，小有所之则可矣诗白驹，正义，集解。
贲，变也。文饰之貌释文。
    无敢折狱。
    折，断也释文。
    初九，贲其趾，舍舆而徒释文。
    趾，足同上。
    义不乗也晁氏。
    六四，贲如燔如燔，音烦。释文。
    六四，巽爻也。有应于初九，欲自饰以适，初既进退未定，故燔如也檀弓正义。
    白马翰如翰，寒案反释文。
    谓九三位在辰，得巽气，为白马。翰，犹乾也。见六四，适初未定，欲乾而有之檀弓，正义。
    剥
    不利有攸往，小人长也。
    阴气侵阳，上至于五，万物霝落，故谓之剥也。五阴一阳，小人极盛，君子不可有所之，故不利有攸往也集解。
    蔑，贞凶。
    蔑，轻慢释文。
    剥床以辨。
    足上称辨，谓近膝之下。屈则相近，信则相逺。故谓之辨。辨，分也集解。
    切，近灾也。
    切，急也释文。
    小人剥庐。
    小人傲很，当剥彻庐舍而去天官遗人疏。
    复
    复，亨。
    复，反也。还也。阴气侵阳，阳失其位，至此始还反，起于初，故谓之复。阳，君象。君失国而还反，道徳更兴也春秋正义。
    七日来复。
    建戌之月，以阳气既尽，建亥之月，纯阴用事，至建子之月，阳气始生，隔此纯阴一卦。卦主六，日七分，举其成数言之，而云七日来复正义序。
    商旅不行。
    资货而行，曰商。旅，客也释文。
    无祗悔。
    祗，病也释文。
    六三，颦复释文。
    六四，中行独复。
    爻处五阴之中，度中而行，四独应初汉上易传。
    中以自考也。
    考，成也释文。
    有烖眚释文。
    异自内生，曰眚。自外曰祥。害物曰灾释文。
    无妄
    妄，犹望。谓无所希望也释文。
    无妄之往，何之矣。
    妄之言，望人所望。宜正行，必有所望，行而无所望，是失其正，何可往也后汉书李通传注。
    天命不右。
    右，助也释文。
    不菑畬。
    一岁曰菑，二岁曰新田。三岁曰畬王氏。
    大畜
    不家食，吉。
    自九三至上九，有颐象。居外，是不家食。吉而养贤表记正义。
    辉光日新絶句，其徳连下句刚上而尚贤释文。
    良马逐逐。
    逐逐，两马走也释文。
    日闲舆卫日，人实反。
    日，习车徒释文。
    六四，童牛之梏，元吉晁氏谓梏。郑作角，非也。
    巽为木，于体震。震为牛之足，足在艮体之中，艮为手，持木以就足，是施梏大司冦疏。
    六五，豮豕之牙。
    牙，读为□释文。
    上九，何天之衢。
    艮为手，手上肩也。乾为首，首肩之间，荷物处。乾为天，艮为径路，天衢象也后汉崔骃传注。
    道大行也。
    人君在上位，负荷天之大道文选十一。
    颐
    颐，贞吉。观颐自求口实。
    颐，口车辅之名也。震动于下，艮止于上，口车动而上，因辅嚼物以养人，故谓之颐。颐，养也。能行养则其乾事，故吉矣。二五离爻，皆得中。离为目，观象也。观颐，观其养贤与不肖也。颐中有物，曰口实。自二至五有二坤，坤载养物，而人所食之物皆存焉。观其求可食之物，则贪廉之情可别也集解。
    观我朵颐。
    朵，动也释文。
    大有庆也。
    君以得人为庆汉上易传。
    大过
    阳爻过也汉上易传。
    九二，枯杨生荑，老夫得其女妻。
    枯音姑，谓无姑。山榆羊朱反，荑音夷木更生，谓山榆之实释文。以丈夫年过娶二十之女，老妇年过嫁三十之男，皆得其子诗桃夭，正义。
    习坎
    六三检且枕。
    木在手曰检。在首曰枕释文。
    六四，尊酒簋贰，用缶，内约自牗。
    六四，上承九五，又□体在震。上爻辰在丑，丑上值斗，可以斟之象。斗上有建星，建星之形似簋，贰副也。建星上有弁星，弁星之形又如缶。天子大臣以王命出，会诸侯，主国尊于簋，副设玄酒而用缶也诗宛丘，正义，礼器正义。
    九五，祗既平。
    祗，当为坻。小丘也释文。
    上六，繋用徽纆，寘于丛棘，三岁不得，凶。
    繋，拘也。爻辰在已，已为蛇，蛇之蟠屈，似徽纆也。三五?体，艮又与震同体。艮为门阙，于木为多节。震之所为，有丛拘之类。门阙之内，有丛木，多节之木，是天子外朝，左右九棘之象也。外朝者，所以询事之处也。左嘉石平罢民焉。右肺石达穷民焉。罢民，邪恶之民也。上六乗阳有邪恶之罪，故缚以一作约徽纆，寘于丛棘。而使一作后公卿以下议之，其害人者，置之圜土而施职事焉，以明刑耻之。能复者，上罪三年而赦，中罪二年而赦，下罪一年而赦。不得者，不自思以得正道终不自改，而出诸圜土者杀。故曰凶公羊疏。
    离
    明两作离。大人以继明照于四方。
    作，起也释文。明两者，取君明上下，以明徳相承，其于天下之事无不见也文选注二十一。
    初九，履错然错，七各反。释文。
    六二，黄离元吉。
    离，南方之卦。离为火，土托位焉，土色黄，火之子。喻子有明徳，能附丽于其父之道。文王之一作大子发﹑旦一无此字是也。慎成其业，则吉矣文选注二十，御览一百四十六。
    九三，不击缶而歌释文。
    艮，爻也。位近丑，丑上值弁星，弁星似缶。诗云，坎其击缶。则乐器亦有缶诗宛丘，正义。
    则大耋之差释文云郑无凶字。
    年踰一作余七十也诗车邻正义礼记射义正义尔雅疏。
    九四，突如其来如，焚如，死如，弃如。
    震为长子，爻失正又□体兑。兑为附。决子居明法之家，而无正，何以自断其君父，不忍也。突如，震之失正不知其所。如又为巽，巽为进退，不知所从。不孝之罪，五刑莫大焉。得用议贵之辟刑之，若如。所犯之罪，焚如，杀其亲之刑，死如。杀人之刑，弃如。流宥之刑秋官掌戮疏。
    丽王公也释文。 

卷中

　　咸
    咸亨利贞。取女吉。
    咸，感也。艮为山，兑为泽。山气下，泽气上，二气通而相应，以生万物，故曰咸也。其于人也，嘉会礼通，和顺于义，乾事能正。三十之男有此三徳，以下二十之女，正而相亲，说娶之，则吉也集解。
    二气感应以相与。
    与，犹亲也释文。
    初六，咸其拇。
    足大指也释文。
    六二咸其腓。
    膊，肠也膊，市脔反。释文。
    九五，咸其脢。
    脢，背脊肉也释文，正义。
    媵口说也。
    媵，送也释文。咸道极薄，徒送口舌，言语相感而已。不复有志于其间正义。
    恒
    恒亨无咎，利贞。
    恒，久也。巽为风，震为雷。雷风相须而养物，犹长女承长男。夫妇同心而成家，久长之道也。夫妇以嘉会礼通，故无咎。其能和顺乾事，所行而善矣集解。
    初六，浚恒释文。
    九三，不恒其徳，咸承之羞释文。
    爻得正，□体为乾，乾有刚健之徳。体在巽，巽为进退，不恒其徳之象。又?体兑，兑为毁折，是将有羞辱也缁衣，正义。
    六五，恒其徳贞。妇人吉，夫子凶。
    以阴爻而处尊位，是天子之女。又?体兑，兑为和说至尊，主家之女以和说，乾家事，问正于人，故为吉也。应在九二，又男子之象。体在巽，巽为进退，是无所定而妇言是从，故云夫子凶也缁衣注，正义。
    上六，振恒。
    振，摇落也释文。
    遯
    遯亨，小利贞。
    遯，逃去之名也。艮为门阙，乾有健徳。?体有巽，巽为进退，君子出门，行有进退，逃去之象。二五得位而有应，是用正道，得礼见召聘始仕他国，当尚嗛。嗛，小其和顺之道。居小官，乾小事，其进以渐，则逺妬忌之害。昔陈敬仲奔齐辞卿是也集解。
    有疾惫也。
    惫，困也释文。
    小人否备鄙反。
    否，塞也释文。
    大壮
    壮，气力浸强之名释文。
    九三，累其角释文。
    六五，丧羊于易音亦。
    谓佼易也释文。
    不祥也释文。
    祥，善也同上。
    晋
    晋，康侯用锡马蕃。
    庶，康尊也，广也释文。蕃发袁反庶止奢反，谓蕃遮禽也同上。
    昼日三接音□。
    接，胜也王氏。
    象曰：明出地上，晋君子以自照明徳。
    地虽生万物，日出于上，其功乃着，故君子法之。而以明自照其徳集解。
    初六，晋如摧如。
    摧，读如南山崔崔之崔释文。
    六二，晋如愁如愁子小反。
    愁，变色貌释文。
    九四，晋如鼫鼠。
    诗云：鼫鼠鼫鼠，无食我黍。谓大鼠也正义。
    六五矢得勿恤释文。
    明夷
    明夷，利艰贞。
    夷，伤也。日出地上，其明乃光。至其入地，明则伤矣，故谓之明夷。日之明伤，犹圣人君子有明徳，而遭乱世，抑在下位，则宜自艰无乾事政，以避小人之害集解。
    以蒙大难。
    蒙，犹遭也释文。
    文王似之释文。
    箕子似之释文。
    六二，明夷睇于左股释文。
    旁视为睇。六二辰在酉，酉在一作是西方，又下体离，离为目。九三体在震。震，东方。九三又在辰，辰得巽气为股。此谓六二有明徳，欲承九三，故云睇于左股内则正义。
    用拯马。
    拯，承也释文。
    家人
    闲有家。
    闲，习也释文。
    六二，无攸遂，在中馈。
    二为阴爻，得正于内，五阳爻也。得正于外，犹妇人自修正于内，丈夫修正于外。无攸遂，言妇人无敢自遂也。爻体离又□体坎，火位在下，水在上，餁之象也。馈酒食也，故云在中馈也后汉书杨震传注，王符传注。
    家人嗃嗃。
    嗃嗃，苦热之意释文。
    妇子嘻嘻。
    嘻嘻，骄佚喜笑之意释文。
    王假有家。
    假，登也释文。
    睽音圭，释文
    睽，小事吉。
    睽，乖也。火欲上，泽欲下。犹人同居而志异也。故谓之睽。二五相应，君阴臣阳，君而应臣，故小事吉集解。
    六三，其牛觢。
    牛角皆踊，曰觢释文。
    后说之壶释文。
    蹇
    往得中也。
    中，和也释文。
    初六，宜待时也释文。
    六四，往蹇来连连如字。
    连，迟久之意释文。
    解
    天地解而雷雨作。雷雨作而百果草木皆甲宅。
    木实曰果，解读如人倦之解。解谓坼嘑嘑火亚反，皮曰甲，根曰宅。宅居也文选蜀都赋注。
    损
    艮为山，兑为泽。□体坤，坤为地，山在地上，泽在地下，泽以自损，增山之髙也。犹诸侯损其国之富，以贡献于天子，故谓之损矣集解。
    二簋可用亨。
    四以簋进黍稷于神也。初与二直，其四与五承上，故用二簋，四巽爻也，巽为木。五离爻也，离为日。日体圜木器而圜簋象也。
    君子以征忿懫欲考工记旊人疏，少牢馈食礼疏，诗权舆正义。
    征，犹清也。懫，止也释文。
    或益之十朋之龟。
    案尔雅云：十朋之龟者，一曰神龟、二曰灵龟、三曰摄龟、四曰宝龟、五曰文龟、六曰筮龟、七曰山龟、八曰泽龟、九曰水龟、十曰火龟礼器正义，正义。
    益
    益，利有攸往，利涉大川。
    阴阳之义，阳称为君，阴称为臣。今震一阳二阴，臣多于君矣。而四体巽之不应初，是天子损其所有，以下诸侯也。人君之道，以益下为徳，故谓之益也。震为雷，巽为风。雷动风行，二者相成。犹人君出教令，臣奉行之，故利有攸往，利涉大川也集解。
    夬
    夬，扬于王庭。
    夬，决也。阳气浸长至于五，五尊位也，而阴先之。是犹圣人积徳说天下，以渐消去小人，至于受命为天子，故谓之夬。扬，越也。五□体乾，乾为君，又居尊位，王庭之象也。阴爻越其上，小人乗君子，罪恶上闻于圣人之朝，故曰夬，扬于王庭也集解。
    九二，惕号音号释文莫夜莫如字同上。
    莫，无也。无夜，非一夜释文。
    九三壮于頯。
    頯，夹面也释文。
    其行趀趄趀，七私反。趄，七余反。释文。
    九五，苋陆。
    苋陆，一名商陆释文，正义。
    遘释文
    遘，女壮，勿用取女。
    遘，遇也。一阴承五阳，一女当五男，茍相遇耳，非礼之正，故谓之遘。女壮如是，壮健似淫，故不可娶。妇人以婉娩为其徳也集解。
    后以施命诘四方诘，起一反。
    诘，止也释文。
    以杞包瓜包百交反。
    杞，栁也释文。
    萃
    萃，王假有庙释文，利见大人亨。利贞，用大牲吉。利有攸往。
    萃，聚也。坤为顺，兑为说，臣下以顺道，承事其君说，徳居上待之。上下相应，有事而和通，故曰萃。亨也案释文亨字疑衍。假，至也。□有艮巽，巽为木，艮为阙，木在阙上，宫室之象也。四本震爻，震为长子，五本坎爻，坎为隠伏，居尊而隠伏，鬼神之象。长子入阙升堂，祭祖祢之礼也，故曰王假有庙。二本离爻也，离为目，居正应五，故利见大人矣。大牲，牛也。言大人有嘉会，时可乾事，必杀牛而盟。既盟则可以往，故曰利往集解。
    君子以除戎器。
    除，去也释文。
    一握为笑。
    握，当读为夫三为屋之屋释文。
    孚乃利用禴。
    禴，夏祭名释文。
    赍咨涕洟释文。
    赍咨，嗟叹之辞也。自目曰涕，自鼻曰洟释文。
    升释文
    升，上也。坤地巽木，木生地中，日长而上。犹圣人在诸侯之中，明徳日益髙大也，故谓之升。升进益之象也集解。
    六四，王用亨于岐山亨，许两反。
    亨，献也释文。
    困
    困亨。
    坎为月，□体离，离为日，兑为暗，昧日所入也。今上弇日月之明，犹君子处乱伐，为小人所不容，故谓之困也。君子虽困，居俭能说，是以通而无咎也集解。
    九二，困于酒食，朱韨方来，利用亨祀。
    二据初辰在未，未为土，此二为大夫有地之象。未上值天厨，酒食象。困于酒食者，采地薄不足已用也。二与日为体，离为镇霍，爻四为诸侯有明徳，受命当王者。离为火，火色赤。四爻辰在午时，离气赤为朱是也。文王将王，天子制用朱韨士冠礼疏。朱深于赤王氏。
    九五，劓刖。
    劓刖，当为倪□释文。
    井
    坎水也。巽木，桔槔也。?体离兑，离外坚中虚，瓶也。兊为暗泽，泉口也。言桔槔引瓶，下入泉口，汲水而出，井之象也。井以汲人，水无空竭，犹君子以政教养天下，惠泽无穷也集解。井法也释文。
    汔至亦未繘井
    繘，绠也释文。
    羸其瓶。
    羸，读曰虆释文。
    九二，井谷射鲋，瓮释文敝漏。
    九二坎爻也。坎为水，上直巽。九三艮爻也，艮为山，山下有井，必因谷水所生鱼。无大鱼，但多鲋鱼耳，言微小也。夫感动天地，此鱼之至大，射鲋井谷，此鱼之至小，故以相况文选呉都赋注。瓮，停水器也释文。
    井渫不食。
    谓已浚渫也，犹臣修正其身，以事君也文选登楼赋注。
    革
    革，改也。水火相息而更用事，犹王者受命，改正朔，易服色，故谓之革集解，释文。
    鼎
    鼎，象也。卦有木火之用，□体乾兑，乾为金，兑为泽。泽锺金而含水，爨以木火，鼎亨孰物之象。鼎亨孰以养人，犹圣君兴仁义之道以教天下也，故谓之鼎矣集解。
    君子以正位凝命。
    凝，成也释文。
    初六，鼎颠趾，利出。否，得妾以其子，无咎。
    颠，踣也。趾，足也。无事曰趾，陈设曰足。爻体巽为股，初爻在股之下，足象也。足所以承正，鼎也。初阴爻而柔，与乾同体，以否正承乾。乾为君以喻君，夫人事君若失正礼，踣其为足之道，情无怨则当以和，义出之然。如否者，嫁于天子，虽失礼无出道，废逺之而巳。若其无子，不废逺之，后尊如故。其犯六，出则废之逺之。子废，坤为顺，又为子，母牛今在后妃之旁侧，妾之例也。有顺徳，子必贤，贤而立以为世子，又何咎也士昏礼疏，内则正义，御览一百四十五。
    我仇有疾。
    怨耦曰仇释文。
    雉膏不食。
    雉膏，食之美者释文。
    九四，鼎折足，覆公餗，其刑剭音屋，释文。
    糁，谓之餗。震为竹，竹萌日笋，笋者，餗之为菜也。餗，美馔，是一作具八珍之食。鼎三足，三公象。若三公倾覆王之美道，屋中刑之天官醢人疏，秋官司烜氏疏，诗韩奕正义。
    六五，金铉。
    金铉，喻明道能举君之官职也文选西征赋注，唐律义疏。
    震
    震亨。震为雷，雷动物之气也。雷之发声，犹人君出政教以动国中之人也，故谓之震。人君有善声，教则嘉会之礼通矣集解诗召南正义。
    震来虩虩
    恐惧貌释文。
    笑言哑哑。
    乐也释文。
    震惊百里，不丧匕鬯。
    惊之言，惊戒也。雷发声闻于百里，古者诸侯之象。诸侯之出教令，能惊戒其国疆之内诗召南正义，则守其宗庙社稷。为之祭主，不亡其匕与鬯也。人君于祭之礼，尚一作匕牲体荐鬯而已，其余不亲为也一云其余不足观也。特牲馈食礼疏。升牢于俎，君匕之，臣载之。鬯秬酒芬芳条鬯因名焉集解。
    亿丧贝亿于力反。
    十万曰亿释文。
    六三，震苏苏。
    苏苏，不安也释文。
    上六，震索索，视矍矍。
    索索，犹缩。缩，足不正也。矍矍，目不正释文。
    艮
    艮其背。
    艮为山，山立峙各于其所，无相顺之时，犹君在上，臣在下，恩敬不相与通，故谓之艮也集解。艮之言很也释文。
    九三，艮其限列其夤释文。
    限，要也释文。
    渐
    初六，鸿渐于乾。
    乾，谓大水之旁。故停水处者诗伐檀，正义，斯乾正义，释文，夫征不复，妇孕不育。
九三，上与九五□体为离，离为大腹，孕之象也。又□体为坎，坎为丈夫，坎为水，水流而去，是夫征不复也。夫既不复，则妇人之道颠覆，故孕而不育郊特牲，正义。孕，犹娠也释文。
    归妹
    六三，归妹以须。
    须，有才智之称。天文有须女，屈原之妹名女须诗桑扈正义。
    女承筐无实。
    宗庙之礼，主妇奉筐米王氏。士昏礼云妇入三月而后祭行诗葛屦正义。
    丰
    丰之言倎，充满意也释文。
    日中则昃，月盈则食。
    言皆有休巳，无常盛也公羊疏。
    初九，遇其妃主。
    嘉耦曰妃释文。
    虽旬无咎。
    初修礼，上朝四，四以匹敌，恩厚待之，虽留十日不为咎。正以十日者，朝聘之礼。止于主国以为限，聘礼毕归。大礼曰旬，而稍旬之外为稍，久留非常诗有客正义。
    六二，丰其菩。
    菩，小席释文。
    九三，丰其韦一作芾。
    韦，祭祀之蔽膝释文。
    日中见昧释文。
    折其右肱。
    三艮爻。艮为手，□体为巽，巽又为进退，手而便于进退，右肱也。犹大臣用事于君，君能诛之，故无咎仪礼，觐礼疏。
    阒其无人。
    阒，无人貌释文。
    天际祥也释文。
    际当为瘵，瘵，病也释文。
    自戕也。
    戕，伤也释文。
    旅
    初六，旅琐琐，斯其所取灾。
    琐琐，犹小小也。爻□体艮，艮小石。小小之象。三为聘客，初与二其介也。介当以笃实之人，为之而用，小人琐琐然，客主人为言不能辞，曰非礼，不能对，曰非礼。每者不能以礼行之，则其所以得罪仪礼聘礼疏。
    兑
    离泽兑
    离，犹并也释文。
    九四，商兑。
    商，隠度也释文。
    涣
    涣，汗其大号。
    号，令也文选三。
    节
    节以制度，不伤财，不害民
    空府藏则伤财力，役繁则害民。二者奢泰之所致后汉书王符传注。
    中孚
    中孚，豚鱼吉。
    三辰在亥，亥为豕。爻失正，故变而从小，名言豚耳。四辰在丑，丑为鳖蟹，鳖蟹鱼之微者。爻得正，故变而从大，名言鱼耳。□体□一作三兑，兑为泽，四上值天渊。二五皆坎爻，坎为水，二浸泽，则豚利五，亦以水灌渊，则鱼利。豚鱼以喻小民也。而为明君贤臣，恩意所供养，故吉诗无羊正义。
    乗木舟，虚也。
    舟，谓集板，如今目空，木大为之，曰虚诗谷风正义。
    小过
    小过亨，利贞。
    中孚为阳，贞于十一月，子小过为阴，贞于六月。未法于乾坤王氏，
    不宜上。
    上如字谓君也释文。
    密云不雨已尚也释文。
    尚，庶几也释文。
    既济
    既，已也，尽也。济，度也释文。
    六二，妇丧其茀。
    茀，车蔽也释文。
    惫也。
    劣弱也释文。
    繻有衣袽繻，音须，释文。
    九五，东邻杀牛，不如西邻之禴祭。
    □体为坎，又□体为离。离为日，坎为月，日出东方，东邻象。月出西方，西邻象坊记正义。禴，夏祭之名王氏。
    未济
    小狐汔济。
    汔，几也释文。 
　 
卷下

　　繋辞上传
    天尊地卑，乾坤定矣。卑髙已陈，贵贱位矣。
    君臣尊卑之贵贱，如山泽之有髙卑也乐记正义。
    动静有常，刚柔断矣。
    雷，风也。阳动阴静，刚柔之断也同上，谷梁疏，公羊疏。
    方以类聚，物以羣分。
    谓水火也同上。
    在天成象。
    日月星辰也同上。
    在地成形。
    谓草木鸟兽也同上，御览三十九。
    八卦相荡释文。
    乾以易知易，音亦。释文。
    三极之道也。
    三极，三才也释文。
    君子居则观其象，而翫其辞释文。
    震无咎者，存乎悔。
    震，惧也释文。
    易与天地准。
    准，中也，平也释文。
    原始及终释文。
    精气为物，游魂为变，是故知鬼神之情状，与天地相似，故不违。
    精气，谓七八也。游魂，谓九六也。七八木火之数，九六金水之数。木火用事，而物生，故曰精气为物。金水用事而物变，故曰游魂为变。精气谓之神，游魂谓之鬼。木火生物，金水终物。二物变化，其情与天地相似，故无所差违之也集解，乐记正义。
    而道济天下。
    道，当作导释文。
    范围天地之化。
    范，法也释文。
    故君子之道尟矣。
    尟，少也释文。
    臧诸用。
    臧，善也释文。
    言天下之至啧而不可恶也恶，乌落反。释文。
    言天下之至啧而不可乱也。
    啧当为动释文。
    枢机之发，荣辱之主也。
    枢，户枢也。机，弩牙也。户枢之发或明或闇，弩牙之发或中或否。以喻君子之言，或荣或辱一云，以譬言语之发有荣有辱。礼记曲礼正义，左传襄二十五年正义。
    慎斯术也。
    术道释文
    有功而不置，
    置，当为徳一作志，释文。
    君不密则失臣，臣不密则失身，几事不密则害成。
    几，微也。密，静也。言不慎于微，而以动作，则祸变必成公羊疏。
    野容诲淫。
    饰其容而见于外，曰野。言妖野容仪，教诲淫泆释文，后汉崔骃传注。
    大衍之数五十。其用四十有九。
    天地之数五十有五。以五行气通，凡五行减五，大衍又减一，故四十九也正义。衍，演也。揲，取也释文。天一生水于北，地二生火于南，天三生木于东，地四生金于西，天五生土于中。阳无耦，阴无配，未得相成。地六成水于北，与天一并。天七成火于南，与地二并。地八成木于东，与天三并。天九成金于西，与地四并。地十成土于中，与天五并。大衍之数五十有五，五行各气并，气并而减五，惟有五十。以五十之数不可以为七八九六卜筮之占以用之，更减其一，故四十有九也月令正义。
    天数五，地数五，五位相得，而各有合。
    天地之气各有五。五行之次，一曰水，天数也。二曰火，地数也。三曰木，天数也。四曰金，地数也。五曰土，天数也。此五者阴无匹，阳无耦，故又合之。地六为天一匹也。天七为地二耦也。地八为天三匹也。天九为地四耦也。地十为天五匹也。二五阴阳各有合，然后气相得，施化行也春秋正义。
    以制器者尚其象。
    此者，存于器象可得而用。一切器物及造立皆是春官太卜疏。
    圣人之所以极深而研机也。
    机，当作几。几，微也释文。
    蓍之徳圆而神。
    蓍形圆而可以立变化之数，故谓之神也少牢馈食礼疏。
    神武而不杀者夫杀，所戒反。释文。
    易有太极。
    极中之道，淳和未分之气也文选十九。
    两仪生四象。
    布六于北方以象水。布八于东方以象木。布九于西方以象金。布七于南方以象火王氏。
    定天下之吉凶，成天下之亹亹者，莫善乎蓍龟。
    凡天下之善恶及没没之众事，皆成定之。言其广大无不包也公羊疏。
    河出图，洛出书，圣人则之。
    春秋纬云：河以通乾，出天苞。洛以流坤，吐地符。河龙图发，洛龟书成。河图有九篇，洛书有六篇也集解。
    有以尚贤也释文。

    繋辞下传
    古者包牺氏之王天下也。
    包，取也一作聚。鸟兽全具，曰牺释文。
    黄帝、尧、舜垂衣裳。
    始去羽毛公羊疏。金天氏、髙阳、髙辛、遵黄帝之道无所改作春官大司乐疏。
    盖取诸乾坤。
    乾为天其色玄，坤为地其色黄王制正义。
    重门击，以待虣客释文。
    豫，坤下震上，九四体震。又□体有艮，艮为门。震日所出，亦为门，重门象。艮又为手，巽爻也。应在四，皆木也。手持二木也。手持二木，以相敲，是为击。击为守备惊戒也。四又?体为坎，坎为盗。五离爻，为甲胄戈兵。盗甲胄持戈兵，是虣客也。又以其卦为豫，有守备则不可自佚天官宫正疏。
    后世圣人易之以棺椁，盖取诸大过。
    大过者，巽下兑上之卦。初六在巽，体巽为木，上六位在巳，已当巽位，巽又为木，二木在外以夹四阳。四阳□体为二乾。乾为君，为父，二木夹君父一作是，棺椁之象檀弓正义。
    上古结绳而治。
    结绳为约，事大，大结其绳。事小，小结其绳正义。
    后世圣人易之以书契。
    书之于木，刻其侧为契。各持其一，后以相考合书正义。
    阳一君而二民，君子之道也。阴二君而一民，小人之道也。
    一君二民，谓黄帝，尧，舜。谓地方万里，为方千里者百。中国之民居七千里，七七四十九，方千里者四十九。四裔之民居千里者五十一。是中国四裔二民共事一君。二君一民，谓三代之末。以地方五千里一君，有五千里之土，五五二十五，更足以一君。二十五始满千里之方，五十乃当尧，舜一民之地，故云二君一民王制正义。
    君子知微知章。
    知微，谓幽昧。知章，谓明显也文选西征赋注。
    男女觏精。
    觏，合也。男女以阴阳合其精气诗草虫正义。
    因贰以济民行。
    贰当为弍释文。
    损徳之修也。
    修，治也释文。
    困徳之辨也。
    辨，别也。遭困之时，君子固穷，小人穷则滥徳，于是别也集解。
    益长裕而不设。
    设，大也。周礼考工曰：中其茎设其后考工桃氏疏。
    若夫杂物算徳。
    算，数也释文。
    则居可知矣居，音基。辞也。
    知者观其彖辞。
    彖辞，爻辞也释文。
    当文王与纣之事耶。
    据此言以易文王所作，断可知矣左传昭二年正义。
    成天下之亹亹者。
    亹亹，没没也释文。
    人谋鬼谋。
    鬼谋，谓谋卜筮于庙门是也士冠礼疏。
    爱恶相攻恶，乌落反。释文。


    说卦传
    昔者，圣人之作易也。
    谓伏牺，文王也尚书孔序正义。
    参天两地而倚数。
    天地之数，备于十，乃三之以天，两之以地，而倚托大演之数五十也。必三之以天，两之以地者，天三覆，地二载，必极于数，庶几得吉凶之审也正义。
    发挥于刚柔
    挥，扬也释文。
    穷理尽性以至于命。
    言穷其义理，尽其人之情性，以至于命，吉凶所定文选注六十。
    兼三才而两之，故易六画而成卦。
    三才，天，地，人之道。六画，画六爻士冠礼疏。
    雷风相薄。
    薄，入也释文。
    万物出乎震，震东方也。齐乎巽，巽东南也。齐也，者言万物之絜齐也。离也者，明也。万物皆相见，南方之卦也。圣人南面而聴天下，向明而治，盖取诸此也。坤也者，地也。万物皆致养焉，故曰致役乎坤。兑，正秋也。万物之所说也，故曰说。言乎兑，战于乾，乾西北之卦也。言阴阳相薄也。坎者水也，正北方之卦也。劳卦也。万物之所归也，故曰劳乎。坎艮，东北之卦也。万物之所成终而所成始也，故曰成。言乎艮。
    万物出于震，雷发声以生之也。齐于巽，相见于离，风摇动以齐之也。絜，犹新也。万物皆相见，日照之使光大。万物皆致养焉，地气含养使有秀实也。万物之所说，草木皆老，犹以泽气说，成之战，言阴阳相薄。西北阴也，而乾以纯阳临之，犹君臣对合也。坎劳卦也，水性劳而不倦，万物之所归也。万物自春出生于地，冬气闭藏，还皆入地，万物之所成终而所成。始言万物阴气终阳气始，皆艮之用事也汉上易九卷，周易折中。
    神也者，眇万物而为言者也。
    共成万物，物不可得而分，故合谓之神汉上易。
    莫盛乎艮盛音成。
    盛，裹也释文。
    故水火相逮释文。
    兑为羊。
    其畜好刚卤夏官羊人序官疏。
    兑为口
    上开似口汉上易。
    乾为天。
    天清明无形汉上易。
    为瘠马。
    凡骨为阳，肉为阴同上。
    为龙。
    龙，读为尨。取日出时色杂也汉上易。
    为専専，市恋反。释文。
    为大涂。
    国中三道，曰涂。震上值房心，涂而大者，取房有三涂焉汉上易。
    为萑苇。
    竹类汉上易。
    为反生。
    生而反出也汉上易。
    为绳直为墨晁氏云。
    其于人也为宣发。
    宣发，取四月靡草死。发在人体，犹靡草在地考工车人疏。
    为黄颡释文。
    为矫輮释文。
    为月。
    臣象也文选月赋注。
    为电。
    取火明也。久明似日，暂明似电也集解。
    为乾卦。
    乾当为乾董遇本作乾。阳在外能乾正也释文。
    为鳖，为蟹，为蠃，为蚌，为龟。
    皆骨在外考工梓人疏。
    为科上藁。
    科上者，阴在内为疾汉上易。
    为径路。
    田间之道，曰径路。艮为之者，取山间鹿兔之蹊初学记二十四。
    为小指晁氏云。
    为黚喙之属。
    谓虎豹之属。贪冐之类。取其为山兽汉上易，释文。
    为阳今本羊。
    此阳谓为养。无家女行赁炊爨，今时有之，贱于妾也汉上易，晁氏同。


    序卦传
    物生必蒙，故受之以蒙。蒙者，蒙也，物之穉也。
    蒙幼小之貌。齐人谓萌为蒙也集解。
    物穉不可不养也。
    言孩稚不养，则不长也集解。
    饮食必有讼，故受之以讼。
    讼，犹争一作诤也。言饮食之会，恒多争也集解。
    履然后安，故受之以泰晁氏云。
    有大有，不可以盈晁氏云。
    有大而能嗛，必豫，故受之以豫。
    言同既大而有嗛徳，则于政事恬。豫，雷出地，奋豫。豫，行出而喜乐之意集解。
    豫必有随。
    喜乐而出，人则随从。孟子曰：吾君不游，吾何以休。吾君不豫，吾何以助。此之谓也正义。
    可观而后有所合。
    易乾凿度曰：阳起于子，阴起于午。天数大分，以阳出离，以阴入坎。坎为中男，离为中女。太乙之行，出从中男，入从中女。因阴阳男女之偶为终始也王氏。
    致饰然后亨，则尽矣亨，许两反。释文。
    有无妄物，然后可畜项安世周易玩辞，晁氏同。
    故受之以大过。
    以养贤者，宜过于厚正义。
    夫妇之道，不可以不久也。
    言夫妇当有终身之义，夫妇之道谓咸恒也集解。
    物不可以终久于其所，故受之以遯晁氏云。
    主器者莫若长子。
    谓父退居田里，不能备祭宗庙，长子当亲视，涤濯鼎俎是也曲礼正义。


    杂卦传
    屯见而不失其居见，如字，释文。
    损益衰盛之始也释文引见。会通今释文无之。
    兑说而巽伏也晁氏云。
    蛊则饰也释文。
    大过颠也。
    自此以下，卦音不协，似错乱失正，弗敢改耳晁氏云。
    小人道消也晁氏云。
 
郑氏周易爻辰图

　　

    周易乾凿度曰：乾，阳也。坤，阴也。并如而交错行。乾贞于十一月子，左行阳时六郑注云：贞，正也。初爻以此为正，次爻左右者，各从次数之。坤贞于六月未，右行阴时六乾坤阴阳之主，阴退一辰，故贞于未。以顺成其岁。岁终从于屯蒙岁终则从其次，屯，蒙，需，讼是也。又云阴卦与阳卦同位者，退一辰以未为贞。其爻右行，间时而治六辰阴阳同位，阴退一辰，左右交错相避。栋案乾凿度之说，与十二律相生图合。郑于周礼太师注云：黄锺初九也，下生林锺之初六，林锺又上生太蔟之九二，太蔟又下生南吕之六二，南吕又上生姑洗之九三，姑洗又下生应锺之六三，应锺又上生蕤宾之九四，蕤宾又上生大吕之六四，大吕又下生夷则之九五，夷则又上生夹锺之六五，夹锺又下生无射之上九，无射又上生中吕之上六。韦昭注周语云：十一月黄锺，乾初九也。十二月大吕，坤六四也。正月太蔟，乾九二也。二月夹锺，坤六五也。三月姑洗，乾九三也。四月中吕，坤上六也。五月蕤宾，乾九四也。六月林锺，坤初六也。七月夷则，乾九五也。八月南吕，坤六二也。九月无射，乾上九也。十月应锺，坤六三也。郑氏注易，陆绩注太玄皆同前说，是以何妥。文言注，以初九当十一月，九二当正月，九三当三月，九四当五月，九五当七月，上九当九月也。宋，朱震作十二律图，六二在已，六三在卯，六五在亥，上六在酉。是坤贞于未，而左行误甚，作图以正之。 


    右图，朱子发云：子，寅，辰，午，申，戌，阳也，乾之六位。未，已，卯，丑，亥，酉此亦误当云未，酉，亥，丑，卯，已，所谓右行阴时六也，阴也，坤之六位。位之升降，不违其时，故曰大明终始，六位时成。栋案康成注。月令云，正月宿，直尾箕。八月宿，直昴毕。六月宿，直鬼又云，六月宿，直东井。九月宿，直奎。十月宿，直营室。又云，卯宿，直房心二月。申宿，直参伐七月。又注季冬，云此月之中，日厯虚危。参同契曰，青龙处房六兮，春花震东卯。白虎在昴七兮，秋芒兑西酉。朱雀在张二兮，离南午。又云，含元虚危，播精于子，皆与图合。若以日所厯言之，则右行而周二十八舍明堂。月令所谓孟春之月，日在营室是也，与此不同。
 
　
