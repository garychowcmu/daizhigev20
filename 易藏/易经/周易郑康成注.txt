周易郑康成注 宋 王应麟

提要
周易郑康成注
原跋
 　 
 
提要

　　《周易郑康成注》一卷，宋王应麟编。应麟字伯厚，庆元人，自署浚仪，葢其祖籍也。淳佑元年进士，宝佑四年复中博学鸿词科，官至礼部尚书，兼给事中。事迹具宋史，儒林传。案，隋志载郑元周易注九卷，又称郑元王弼二注。梁陈列于国学。齐代，惟传郑义。至隋，王注盛行，郑学寖微。然新唐书着録十卷。是唐时，其书犹在，故李鼎祚集解多引之。宋崇文总目惟载一卷案中兴书目今不传，此据冯椅易学所引，所存者仅文言、序卦、说卦、杂卦四篇，余皆散佚。至中兴，书目始不着録，则亡于南北宋之间。故晁说之、朱震尚能见其遗文，而淳熙以后，诸儒即罕所称引也。应麟始旁摭诸书，裒为此帙，经文异字亦皆并存。其无经文可缀者，则总録末简。又以元注多言互体，并取左传、礼记、周礼正义中论。互体者八条，以类附焉。考元，初从第五，元先受京氏易，又从马融，受费氏易，故其学出入于两家。然要其大旨，费义居多，实为传易之正脉。齐，陆澄与王俭书曰：“王弼注易，元学之所宗，今若崇儒，郑注不可废。”其论最笃。唐初，诏修正义，仍黜郑崇王，非逹识也。应麟能于散佚之余，搜罗放失，以存汉易之一线，可谓笃志。遗经研心古义者矣，近时恵栋别有考订之本。体例较密，然经营剏始，实自应麟。其捃拾之劳亦不可冺，今并着于録，所以两存其功也。  
　 
周易郑康成注

　　乾
　　九二，见龙在田。二于三才为地道。地上即田，故称田也。九二利见九五之大人。九三，君子终日乾乾。三于三才为人道。有乾徳而在人道，君子之象。九五，飞龙在天。五于三才为天道。天者清明无形而龙在焉，飞之象也。上九，亢龙有悔。尧之末年，四凶在朝，是以有悔，未大凶也。用九，见羣龙无首，吉。六爻皆体龙一作乾，羣龙之象也。舜既受道，禹与稷、契咎繇之属，并在于朝。万物资始乃统天。资，取也。统，本也。大人造也。造，为也。不成乎名，当隐之时以从世俗。不自殊异无所成名也。确乎其不可拔，拔移也。圣人作，作起也。利贞者情性也。
　  坤
　　履霜，履读为礼。六二，直也，方也，地之性。此爻得中气而在地上，自然之性，广生万物，故主动直而且方。龙战于野，圣人喻龙，君子喻蛇仪礼注蛇龙君子之类。必有余殃，殃祸恶也。慊于无阳，慊读如“羣公溓”之“溓”，古书篆作“立”。心与水相近，读者失之，故作溓。溓，杂也。阴谓此，上六也。阳谓今，消息用事，乾也。上六为蛇，得乾气，杂似龙释文云郑作谦。
　  屯
　　而不宁读而，曰能。能，犹安也。六二，乗马般如。马牝牡曰乗。冓，犹会也。六三，机不如舎。弩牙也。
　  蒙
　　蒙，幼小之貌。齐人谓萌为蒙也。蒙亨，匪我求童蒙。蒙者，蒙蒙，物初生形，是其未开着之名也。人幼稚，曰童，未冠之称。亨者，阳也。互体震而得中，嘉会礼通，阳自动其中，徳施地道之上，万物应之而萌芽生。教授之师取象焉。修道艺于其室，而童蒙者求为之，弟子非已乎求之也。弟子初问，则告之以事，义不思其三隅。相况以反解而筮者，此勤师而功寡，学者之灾也。渎筮则不复告，欲令思而得之，亦所以利，义而干事是也。初六，用说桎梏。木在足，曰桎。在手，曰梏。九二，包蒙。包当作彪，彪，文也。六五，顺以巽也。巽，当作逊。
　  需
　　需读为秀。阳气秀而不直前者，畏上坎也。位乎天位。位，音莅。宴，享宴也。九二，需于沚。九三，致戎至。
　  讼
　　辩才曰讼。有孚咥。咥，觉悔貌。九二，归而逋其邑人三百戸，无眚。小国之下大夫，采地方一，成其定税，三百家，故三百戸也。不易之田，岁种之。一易之田，休一岁乃种。再易之田，休二岁乃种。言至薄也。茍自藏隐，不敢与五相敌，则无灾眚眚过也。患，至惙也。惙，忧也。九四，渝然也。上九，鞶带。佩鞶之带。三拕之拕徒可反。
　  师
　　军二千五百人为师。多以军为名，次以师为名，少以旅为名。师者，举中之言，丈人能以法度长于人。丈之言长，能御众有正人之徳，以法度为人之长，吉而无咎，谓天子诸侯，主军者。初六，否藏凶。否，方有反。九二，王三锡命。宠，光耀也。
　  比
　　初六，有孚盈缶。爻辰在未上，值东井。井之水，人所汲用。缶，缶汲器也。九五，王用三驱，失前禽。王因天下显，习兵于搜狩焉。驱禽而射之，三则已发，军礼也。失前禽者，谓禽在前来者，不逆而射之，傍去又不射，唯背走者，顺而射之。不中亦已，是皆所以失之，用兵之法亦如之。降者不杀，奔者不禁，皆敌不杀，以仁恩养威之道。
　  小畜
　　畜养也。九三，舆说辐。谓舆下缚木，与轴相连。钩心之木是也辐伏莬。
　  泰
　　泰，通也。后以财成，天地之道，财节也。辅相左右，助也。以者取其顺阴阳之节，为出内之政。春崇寛仁，夏以长养，秋教收敛，冬勅盖藏，皆可以成物助民也。初九，彚，类也。茹，牵引也。茅喻君，有絜白之徳。臣下引其类而仕之。九二，荒，读为康，虚也。六五，帝乙归妹，以祉元吉。五爻，辰在卯春，为阳中，万物以生。生育者，嫁娶之贵。仲春之月，嫁娶男女之礼，福禄大吉。
　  否
　　九四，畴离祉。九五，繋于苞桑。犹纣囚文王于羑里之狱，四臣献珍异之物而终免于难，系于苞桑之谓。
　  同人
　　乾为天，离为火，卦体有巽。巽为风，天在上，火炎上而从之，是其性同于天也。火得风，然后炎上益炽，是犹人君在上，施政教使天下之人和同而事之，以是为人和同者，君之所为也。故谓之同人。风行无所不遍，遍则会通之徳大行，故曰同人于野，亨。六二，天子诸侯后夫人。茅，音苗。无子不出。九三，莽，丛木也。九四，乗其庸。
　  大有
　　明辩遰也读如明星晢晢。六五，体离处乾之上，犹大臣有圣明之徳，代君为政，处其位有其事，而理之也。元亨者，又能长羣臣以善使，嘉会礼通，若周公摄政，朝诸侯于明堂是也。
　  谦
　　君子有终。艮为山，坤为地。山体髙，今在地下。其于人道，高能下下，谦之象。亨者，嘉会之礼，以谦为主。谦者，自贬损以下人，唯艮之坚固，坤之厚顺，乃能终之。故君子之人有终也。捊多益寡捊取也，撝谦读为宣。初六，牧养也。
　  豫
　　坤顺也。震动也。顺其性而动者，莫不得其所，故谓之豫。豫喜，豫悦乐之貌也。震又为雷，诸侯之象。坤又为众，师役之象。故利建侯行师。靁出地奋。奋，动也。靁动于地上，而万物豫也。忒差也。六二，砎于石右八切盖谓唐砎也。六三，盱，夸也。九四，由豫。由，用也。簪，速也。上六，冥豫冥读为鸣。
　  随
　　震动也。兑说也。内动之以徳，外说之以言，则天下之人一作民咸慕其行，而随从之，故谓之随也。既见随从，能长之以善，通其嘉礼和之，以义干之，以正则功成，而有福。若无此四徳，则有凶咎焉。出门交有功，震为大涂，又为日门，当春分，阴阳之所交也。是臣出君门，与四方贤人交，有成功之象也。昔舜慎徽五典，五典克从，纳于百揆，百揆时序，宾于四门，四门穆穆，是其义也。
　  蛊
　　先甲三日，后甲三日。甲者，造作新令之日。先之三日而用辛也，欲取改过自新之义。后之三日而用丁也，取其丁宁之义。
　  临
　　临，大也。阳气自此浸而长大。阳浸长矣，而有四徳，齐功于乾，盛之极也。人之情盛则奢滛奢淫，将亡。故戒以凶也。临卦，斗建丑而用事，殷之正月也。当文王之时，纣为无道，故于是卦为殷家着兴衰之戒，以见周改殷正之数，云临。自周二月用事，讫其七月至八月而遯卦受之，此终而复始，王命然矣。
　  观
　　坤为地，为众。巽为木，为风。九五，天子之爻，互体有艮。艮，为鬼门，又为宫阙。地上有木，而为鬼门宫阙者，天子宗庙之象也。观盥而不荐，诸侯贡士于天子，乡大夫贡士于其君，必以礼宾之。唯主人盥而献宾，宾盥而酢。主人设荐，俎则弟子也。初六，童观。童稚也。
　  噬嗑
　　敕法。敕，犹理也。九四，噬乾胏。胏，箦也。上九，离为槁木，坎为耳，木在耳上，何校灭耳之象也。聪不明也，目不明，耳不聪。
　  贲
　　贲，变也。文饰之貌。贲，文饰也。离为日，日，天文也。艮为石，石，地文也。天文在下，地文在上，天地之文交，相饰成贲者也。犹人君以刚柔仁义之道，饰成其徳也。刚柔杂，仁义合，然后嘉会礼通，故亨也。卦互体坎艮，艮止于上，坎险于下，夹震在中，故不利大行。小有所之，则可矣。折狱。折，断也。初九，舎舆而徒。六四，贲如燔如。六四，巽爻也。有应于初九，欲自饰以适初，既进退未定，故燔如也。白马翰如。谓九三位在辰，得巽气为白马。翰，犹干也。见六四，适初未定，欲干而有之。翰，白也。
　  剥
　　阴气侵阳，上至于五，万物零落，故谓之剥也。五阴一阳，小人极盛，君子不可有所之，故不利有攸往也。六二，剥床以辨。足上称辨，谓近膝之下，屈则相近，申则相逺，故谓之辨。辨，分也。蔑，轻慢。六四，切近灾也。切，急也。小人剥庐，小人傲很，当剥彻庐舎而去。
　  复
　　复，反也，还也。阴气侵阳，阳失其位，至此始还，反起于初，故谓之复。阳，君象。君失国而还，反道徳更兴也。商旅不行，资货而行。曰商旅客也。初九，无祗悔。祗，病也。六三卑复。六五，中以自考，考，成也。上六，有灾眚。异自内生，曰眚。自外，曰祥。害物曰灾。
　  无妄
　　妄，犹望。谓无所希望也。佑，助也。六二，不菑畬。一岁曰菑，二岁曰新田。三岁曰畬。
　  大畜
　　日新絶句，其徳连下句。良马逐。逐，两马走也。日闲舆卫，日习车徒。自九三至上九，有頥象。居外，是不家食而养贤。六四，童牛之梏，元吉。巽为木，互体震。震为牛之足，足在艮，体之中。艮为手持木，以就足，是施梏郑志泠刚问，蒙初六注云，木在足，曰桎。在手，曰梏。今大畜六四，施桎于足，不审桎梏手足，定有别否。答曰，牛无手故以足言之。六五，豮豕之牙牙读为互。上九，艮为手，手上肩也。乾为首，首肩之间，荷物处。乾为天，艮为径路，天衢象也。
　  頥
　　朶动也。頥者，口车辅之名也。震动于下，艮止于上。口车动而上，因辅嚼物以养人，故谓之頥。頥，养也。能行养则其干事，故吉矣。二五，离爻皆得中，离为目观象也。观頥，观其养贤与不肖也。頥中有物者，口实。自二至五，有二坤，坤载养物而人所食之物皆存焉。观其求可食之物，则贪亷之情可别也。
　  大过
　　九二，枯杨生荑。枯音姑谓无。姑山榆荑木更生音夷。谓山榆之实，以丈夫年过娶二十之女，老妇年过嫁于三十之男，皆得其子。
　  习坎
　　六三，检且枕。木在手，曰检。木在首，曰枕。六四，尊酒，簋贰，用缶，纳约自牖。六四，上承九五，又互体在震，上爻辰在丑，丑上值斗，可以斟之象。斗上有建星，建星之形似簋。贰，副也。建星上有弁星，弁星之形又如缶。天子大臣以王命，出?诸侯，主国尊于簋副，设元酒而用缶也。九五，祗既平。祗，当为坻，小邱也。上六，繋，拘也。爻辰在己，巳为虵，虵之蟠屈似徽纆也。三五互体，艮又与震同体，艮为门阙，于木为多节，震之所为，有丛拘之类。门阙之内有丛木，多节之木，是天子外朝，左右九棘之象也。外朝者，所以询事之处也。左嘉石平，罢民焉。右肺石达，穷民焉。罢民，邪恶之民也。上六，乘阳有邪恶之罪，故缚约徽墨，置于丛棘，而后公卿以下议之，其害人者置之圜土，而施职事焉。以明刑耻之能复者。上罪三年而赦，中罪二年而赦，下罪一年而赦。不得者，不自思以得正道，终不自改而出圜土者杀。故凶。
　  离
　　明两作。离。作起也。九三，不击缶而歌。艮爻也。位在丑，丑上值弁星，弁星似缶。诗云，坎其击缶。则乐器亦有缶，丽王公也。九四突如其来如。震为长子，爻失正又互体兑。兑为附决。子居明法之家，而无正，何以自继其君父之志也。突如，震之失正，不知其所如。又为巽，巽为进退不知所従，不孝之罪，五刑莫大焉。得用，议贵之辟刑之，莫如所犯之罪。焚如，杀其亲之刑。死如，杀人之刑也。弃如，流宥之刑。
　　咸
　　咸，感也。艮为山，兑为泽。山气下，泽气上，二气通而相应，以生万物，故曰咸也。其于人也，嘉会礼通，和顺于义，干事能正，三十之男有此三徳，以下二十之女，正而相亲，说娶之则吉也。初六，拇，足大指也。六二，腓，膊肠也。九五，脢，背脊肉也。上六，媵，口说也。媵，送也。咸道极薄，徒送口舌，言语相感而已，不复有志于其间。
　  恒
　　恒，久也。巽为风，震为雷，雷风相须，而养物犹长。女承长男，夫妇同心而成家，久长之道也。夫妇以嘉会礼通，故无咎。其能和顺干事，所行而善矣。初六，浚恒。九三，或承之羞。巽为进退，不恒其徳之象。又互体兑，兑为毁折，后将有羞辱也。上六，振恒。振，摇落也。
　  遯
　　遯，逃去之名也。艮为门阙，乾有健徳，互体有巽。巽为进退，君子出门，行有进退，逃去之象。二五得位而有应，是用正道，得礼见召，聘始仕他国，当尚谦。谦，小其和顺之道。居小官，干小事，其进以渐则逺妬忌之害。昔陈敬仲奔齐辞卿是也。九三，惫，困也。九四，否，塞也备鄙反。
　  大壮
　　壮，气力浸强之名。九三，累其角。六五，丧羊于易音亦，谓佼易也。上六，不祥也。祥，善也。
　  晋
　　康侯。康，尊也，广也。昼日三接音捷。接，胜也。蕃庶，蕃发袁反庶止奢反，谓蕃遮禽也。明出地上，晋。地虽生万物，日出于上，其功乃着。故君子法之，而以明自照其徳。初六，摧如读如南山崔崔之崔。六二，愁如愁，子小反，变色貌。九四，鼫鼠。诗云：硕鼠硕鼠，无食我黍。谓大鼠也。六五，矢得勿恤。
　  明夷
　　夷，伤也。日出地上，其明乃光，至其入也，明则伤矣，故谓之明夷。日之明伤，犹圣人君子有明徳，而遭乱世，抑在下位，则宜自艰无干事政，以避小人之害也。文王似之，箕子似之。拯，承也。六二，明夷，睇于左股。旁视为睇。六二，辰在酉，酉是西方，又下体离，离为目。九三，体在震，震东方。九三，又在辰，辰得巽，气为股。此谓六二有明徳，欲承九三，故云睇于左股。
　  家人
　　初九，闲，习也。九三，嗃嗃，苦热之意。嘻嘻，骄佚喜笑之意。九五，假。登也，六二，中馈，酒食也。
　  睽
　　睽，乖也。火欲上，泽欲下。犹人同居而志异也。故谓之睽。二五相应，君阴臣阳，君而应臣，故小事吉睽音圭。六三，其牛挈。牛角皆踊，曰挈。
　  蹇
　　往得中也。中，和也。初六，宜，待时也。六四，往蹇来连。连如字，迟久之意。
　  解
　　百果草木皆甲宅，木实曰果。皆读如人倦之解。解，谓坼。呼呼火亚反皮曰甲，根曰宅。宅，居也。
　  损
　　艮为山，兑为泽。互体坤。坤为地，山在地上，泽在地下，泽以自损，増山之髙也。犹诸侯损其国之富，以贡献于天子，故谓之损矣。二簋，可用享四。以簋进黍稷于神也。初与二直，其四与五承上，故用二簋四，巽爻也。巽为木。五离爻也。离为日。日体圜，木器而圜，簋象也。六五，十朋之龟。案尔雅云，十朋之龟者，一曰神龟，二曰灵龟，三曰摄龟，四曰宝龟，五曰文龟，六曰筮龟，七曰山龟，八曰泽龟，九曰水龟，十曰火龟。征忿，懫欲征，犹清也。懫，止也。
　  益
　　阴阳之义，阳称为君，阴为臣。今震一阳二阴，臣多于君矣。而四体巽之不应，初是天子损其所有，以下诸侯也。人君之道以益下为徳，故谓之益也。震为雷，巽为风。雷动风行，二者相成，犹人君出教令，臣奉行之，故利有攸往，利涉大川矣。
　  夬
　　夬，决也。阳气浸长至于五，五尊位也，而阴先之，是犹圣人积徳悦天下，以渐消去小人，至于受命，为天子，故谓之夬。扬，越也。五互体乾，乾为君又居尊位，王庭之象也。阴爻越其上，小人乗君子，罪恶上，闻于圣人之朝，故曰夬，扬于王庭。九二，惕号音号莫夜莫如字，无也。无夜，非一夜。九三，壮于頯。頯，夹面也。九五，苋陆，一名商陆。
　  姤
　　遘遇也。一阴承五阳，一女当五男，茍相遇耳，非礼之正，故谓之遘。女壮如是，壮健似滛，故不可娶。妇人以婉，娩为其徳也。诘四方。诘，正也。九五，杞，桞也。
　  萃
　　萃亨无亨字。萃，聚也。坤为顺，兑为悦，臣下以顺道承事，其君悦徳居上，待之上下相应，有事而和通，故曰萃亨也。假，至也。互有艮，巽为木。艮为阙木，在阙上，宫室之象也。四本震爻，震为长子。五本坎爻，坎为隐伏，居尊而隐伏，鬼神之象。长子入阙，升堂祭祖，祢之礼也，故曰王假有庙。二本离爻也，离为目，居正应五，故利见大人矣。大牲牛也，言大人有嘉?，时可干事，必杀牛以盟，既盟则可以行，故曰利往。除戎器。除，去也。初六，一握。握当读为夫三为屋之屋。六二，禴，夏祭名。上六，自目曰涕，自鼻曰洟。
　  升
　　升，上也。坤地巽木，木生地中，日长而上，犹圣人在诸侯之中，明徳日益髙大也，故谓之升。升，进益之象。六四，王用亨于岐山。亨，献也许两反。
　  困
　　坎为月，互体离。离为日，兑为暗。昧，日所入也。今上掩日月之明，犹君子处乱世，为小人所不容，故谓之困也。君子虽困居险，能悦，是以通而无咎也。九二，困于酒食，朱韨方来，利用享祀。二据初，辰在未，未为土，此二为大，夫有地之象。未上值天，厨酒食象。困于酒食者，采地薄不足已用也。二与日为体，离为镇霍。爻四为诸侯有明徳，受命当王者。离为火，火色赤。四爻辰在午时，离气赤又朱是也。文王将王，天子制用朱韨。朱，深于赤。九五，劓刖。当为倪□。
　  井
　　井，法也。坎，水也。巽木，桔槔也。互体离兑，离外坚中，虚瓶也。兑为暗泽，泉口也。言桔槔引瓶，下入泉口，汲水而出井之象也。井以汲人，水无空竭，犹人君以政教养天下，惠泽无穷也。九二，井谷射鲋。九二，坎爻也。坎为水，上直巽。九三，艮爻也。艮为山，山下有井，必因谷水所生鱼，无大鱼但多鲋鱼耳。夫感动天地，此鱼之至大。射鲋井谷，此鱼之至小，故以相况。瓮，停水器也。井渫不食，谓已浚渫也。犹臣修正其身以事君也。
　  革
　　革，改也。水火相息而更用事。犹王者受命，改正朔，易服色，故谓之革也。
　  鼎
　　鼎象也。卦有木火之用，互体乾兑。乾为金，兑为泽，泽锺金而含水，?以木火，鼎烹熟物之象。鼎烹熟以养人，犹圣君兴仁义之道以教天下也，故谓之鼎矣。凝命，凝成也。初六，鼎颠趾。颠，踣也。趾，足也。无事曰趾，设陈曰足。爻体巽为股。初爻在股之下，足象也。足所以承，正鼎也。初阴爻而柔与乾同体，以否正承乾。乾为君，以喻君。夫人事君，若失正礼，踣其为足之道，情无怨，则当以和，义出之然。如否者，嫁于天子，虽失礼，无出道，废逺之而已。若其无子，不废逺之，后尊如故其犯。六出则废之逺之。子废。坤为顺，又为子，母牛。在后妃之旁，侧妾之例也。有顺徳，子必贤，贤而立以为世子，又何咎也。九二，我仇有疾。怨耦曰仇。九三，雉膏，食之美者。九四，鼎折足，覆公餗，其刑屋释文剭周礼注云其刑剭音屋。糁，谓之餗。震为竹，竹萌曰笋，笋者，餗之为菜也。餗，美馔，具八珍之食。鼎三足，三公象。若三公倾覆王之美道，屋中刑之一云臣下旷官，失君之美道，当刑之于屋中。餗，一作蔌。注，一蔌为八珍所用。六五，金铉，喻明道能举君之官职也。
　  震
　　震惊百里不丧匕鬯。震为雷，雷动物之气也。雷之发声，犹人君出政教以动国中之人也，故谓之震。人君有善声，教则嘉会之礼通矣。惊之言，警戒也。雷发声闻于百里，古者诸侯之象。诸侯之出教令，能警戒其国疆之内，则守其宗庙社稷为之祭主，不亡其匕与鬯也。人君于祭之礼，匕牲体荐鬯而已，其余不亲为也。升牢于俎，君匕之，臣载之，鬯秬酒。芬芳条，鬯因名焉。哑哑，乐也。六二，亿，丧贝十万曰亿于力反。六三，苏苏，不安也。上六，索索，犹缩缩，足不正也。矍矍，目不正。
　  艮
　　艮之言很也。艮为山，山立峙各于其所，无相顺之。时犹君在上，臣在下，恩敬不相与通，故谓之艮也。九三，限要也。列其腰。
　  渐
　　初六，干，谓大水之傍，故停水处。九三，妇孕不育。九三，上与九五，互体为离。离为大腹孕之象也。又互体为坎，坎为大。夫坎为水，水流而去，是夫征不复也。夫既不复，则妇人之道颠覆，故孕而不育。孕犹娠也。
　  归妹
　　六三，归妹以须。须，有才智之称天文有须女屈原之姊名女须姊一作妹。上六，女承筐无实。宗庙之礼，主妇奉筐米。
　  丰
　　丰之言，腆充满意也。初九，遇其妃主。嘉耦曰妃。虽曰无咎，初修礼，上朝四。四以匹敌，恩厚待之，虽留十旬，不为咎。正以十日者，朝聘之礼止于主，国以为限，聘礼毕归。大礼曰：旬而稍。旬之外为稍。久留非常。六二，丰其菩。菩，小席。九三，丰其芾。芾，祭祀之蔽膝。日中见昧，折其右肱。三艮爻，艮为手，互体为巽。巽又为进退，手而便于进退，右肱也。犹大臣用事于君，君能诛之，故无咎。上六，阒无人，貌天际翔也。际，当为瘵。瘵，病也，自戕也戕伤也。
　  旅
　　初六，琐琐，犹小小也。爻互体艮。艮，小石，小小之象。三为聘客。初与二其介也。介当以笃实之，人为之而用小人。琐琐然。客主人为言，不能辞曰，非礼。不能对曰，非礼。每者不能以礼行之，则其所以得罪。
　  兑
　　九四，商兑。商，隐度也。
　  节
　　节以制度，空府藏则伤财，力役繁则害民。二者奢泰之所致。
　  中孚
　　豚鱼吉。三辰在亥，亥为豕。爻失正，故变而从小。名言豚耳。四辰在丑，丑为鳖，蟹。鳖，蟹，鱼之微者。爻得正，故变而从大。名言鱼耳。互体兑，兑为泽。四上值天渊，二五皆坎。爻坎为水，二侵泽则豚。利五亦以水灌渊，则鱼利。豚鱼以喻小民也。而为明君贤臣，恩意所供养，故吉。乘木舟，虚也。舟谓集板，如今自空大木为之，曰虚。
　  小过
　　不宜上，上如字谓君也。中孚为阳，贞于十一月。子小过为阴，贞于六月法于乾坤。
　  未既
　　济，既已也。尽也。济，度也。六二，茀车蔽也。九三，惫劣弱也。九五，东邻杀牛，不如西邻之禴祭。互体为坎，又互体为离。离为日，坎为月，日出东方，东邻象月。出西方，西邻象也坊记疏云：东邻谓纣国中也。西邻谓文王国中也。既济，离下坎上。离为牛，坎为豕。西邻禴祭则用豕，与言杀牛而凶，不如杀豕受福。喻奢而慢，不如俭而敬也。与易注不同。禴，夏祭之名。
　  未济
　　汔几也。凡卦爻二至四，三至五，两体交互，各成一卦。先儒谓之互体。
　
　　系辞
　　君臣尊卑之贵贱，如山泽之有髙卑也，动静雷风也。类聚羣分，谓水火也。成象日月星辰也。成形谓草木鸟兽也。乾以易知音亦，翫其辞。震无咎，震惧也。
　　原始及终，精气为物，游魂为变。精气谓七八也，游魂谓九六也。七八，木火之数。九六，金水之数。木火用事而物生，故曰精气为物。金水用事而物变，故曰游魂为变。游魂谓之鬼物，终所归。精气谓之神物生，所信也。言木火之神生物东南，金水之鬼终物西北。二者之情其状，与春夏生物，秋冬终物相似一云二物变化其情，与天地相似。故无所差违之也。道济天下道当作导，范围，范法也。故君子之道尟矣。臧诸用。臧，善也。言天下之至赜赜当为动，慎斯术也。术，道。有功而不置置当作志，野容诲滛言妖野容仪。大衍之数五十，天地之数五十，有五以五行气通。凡五行减五，大衍又减一，故四十九也。衍，演也。揲，取也。天一生水于北地，二生火于南，天三生木于东地，四生金于西，天五生土于中。阳无耦，阴无配，未得相成。地六成水于北，与天一并天七成火于南，与地二并地八成木于东，与天三并天九成金于西，与地四并地十成土于中。与天五并也，大衍之数五十有五。五行各气并，气并而减五，惟有五十。以五十之数不可以为七八，九六。卜筮之占以用之，故更减其一，故四十有九也。天数五，地数五，五位相得而各有合。天地之气各有五，五行之次，一曰水，天数也。二曰火，地数也。三曰木，天数也。四曰金，地数也。五曰土，天数也。此五者，阴无匹，阳无耦，故又合之。地六为天一匹也，天七为地二耦也，地八为天三匹也，天九为地四耦也，地十为天五匹也。二五阴阳各有合，然后气相得施化行也。研机，机当作几。几，微也。蓍之徳圆而神，蓍形圆而可以立变化之数，故谓之神也。四象，布六于北方，以象水。布八于东方，以象木。布九于西方，以象金。布七于南方，以象火。河出图，洛出书，圣人则之。春秋纬云，河以通乾出天，苞洛以流坤吐地。符河龙图，发洛龟书。感河图有九篇，洛书有六篇，有以尚贤也。枢，戸枢也。机，弩牙也。戸枢之发，或明或闇。弩牙之发，或中或否。以譬言语之，发有荣有辱。包牺，包，聚也。鸟兽全具，曰牺。盖取诸乾坤，乾为天，其色元。坤为地，其色黄。但土无正位，托于南方，南方色赤，黄而兼赤，故为纁也。重门击柝，豫，坤下震上。九四体震，又互体有艮。艮为门。震日所出，亦为门。重门象艮，又为手。巽爻也，应在四，皆木也。手持二木也，手持二木以相敲是为击柝，击柝为守备警戒也。四又互体为坎，坎为盗，五离爻为甲胄戈兵，盗谓持兵，是暴客也。又以其卦为豫，有守备则不可自逸。结绳为约，事大大其绳，事小小其绳。书契，书之于木，刻其侧为契，各持其一，后以相考。合以制器者，尚其象。存于器，象可得而用。一切器物及造立皆是。一君二民，君子之道也。二君一民，小人之道也。一君二民，谓黄帝，尧，舜。谓地方万里为方，千里者百，中国之民居七千里，七七四十九，方千里者四十九。夷狄之民居千里者五十一，是中国夷狄二民共事一君。二君一民，谓三代之末，以地方五千里一君，有五千里之土，五五二十五，更足以一君。二十五始满千里之方，五十乃当尧，舜一民之地，故云二君一民。男女觏精，觏，合也。男女以阴阳合其精气，因贰以济民，行贰当为弍损。徳之修也。修，治也。困徳之辩也。辩，别也。遭困之时，君子固穷，小人穷则滥徳，于是别也。益，长裕而不设。设，大也。杂物算徳。算，数也。居可知矣居音基。知者，观其彖辞。彖辞，爻辞也。亹亹，汲汲也。

　  说卦
　　昔者，圣人谓伏牺、文王也。参天两地而倚数。天地之数，备于十，乃三之。以天两之，以地而倚托。大演之数，五十也。必三之以天，两之以地者。天三覆，地二载。必极于数，庶得吉，凶之审也。挥，扬也。雷风相薄，薄，入也。莫盛乎艮，盛，音成，里也。其于人也为宣发，宣发，取四月靡草，死发在人体犹靡草在地。为黄颡，为乾卦。乾当为干，阳在外能干正也。为科上槀，为黚喙，谓虎豹之属，贪冒之类。兑为羊，其畜好刚卤。

　  序卦
　　讼犹争也。言饮食之会，恒多诤也一作争。故受之以豫，言国既大而能谦，则于政事恬逸。雷出地，奋逸。豫，行出而喜乐之意。豫必有随，喜乐而出，人则随从。孟子曰：吾君不游，吾何以休。吾君不豫，吾何以助。此之谓也。物穉不可不养也，言孩稚不养则不长也。可观而后有所合。易乾凿度曰：阳起于子，阴起于午。天数天分，以阳出离，以阴入坎，坎为中男，离为中女。太乙之行，出从中男，入从中女。因阴阳男女之偶为终始也，故受之以大过。以养贤者，宜过于厚。夫妇之道，不可以不久也。言夫妇当有终身之义，夫妇之道谓咸恒也。致饰然后亨亨许两反。 

　  杂卦
　　蛊则饰也。
 
　 
原跋

　　康成注易九卷，多论互体，江左与王辅嗣学并立，荀崧谓其书根源颜延之为祭酒。黜郑置王，齐，陆澄诒王俭书云，易自商瞿之后，虽有异家之学，同以象数为宗，数年后乃有王弼之说。王济云弼所误者多，何必能顿废，前儒河北诸儒，专主郑氏。隋兴学者，慕弼之学。遂为中原之师，唐因之，今郑注不传，此景迂晁氏所慨叹也。李鼎祚云，郑多参天象，王全释人事易道，岂偏滞于天人者哉。合彖象于经，葢自康成始。其说间见于鼎祚集解，及释文易诗，三礼，春秋义疏，后汉书文选注。应麟读易之暇，辑为此编，庶几先儒，象数之学，犹有考焉。癸酉季夏哉生明汲古堂。 
　 
　
