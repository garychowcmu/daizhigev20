《周易辨録》　（明）杨爵 撰
　　
　　钦定四库全书 
　　经部一 
　　周易辨録 
　　易类 
　　提要 
　　臣等谨案周易辨録四卷明杨爵撰爵字伯修富平人嘉靖己丑进士官至山东道监察御史以上疏极论符瑞下诏狱系七年始得释事迹具明史本传其书前有自序题嘉靖二十四年乙巳盖即其与周怡刘魁等在狱中讲论所作故取系辞困徳之辨一语为名明史本传作周易辨说其名小异然艺文志仍作周易辨録盖刊本字误也所释惟六十四卦每卦惟载上下经卦辞然其训解则六爻及彖传象传皆兼及之特不列其文耳其说多以人事为主颇剀切着明盖以正直之操处杌■〈揑，木代扌〉之会幽居远念寄托良深有未可以经生常义律之者然自始至终无一字之怨尤其所以为纯臣欤 
　　乾隆四十四年八月恭校上 
　　●周易辩録原序 
　　予久蒙幽系自以负罪深重忧患惊惕之念即夙夜而恒存也困病中日读周易以自排遣愚昧管窥或有所得则随笔之以备遗忘岁月既久六十四卦之说畧具矣因名曰周易辩録系辞曰困徳之辩也吾以验吾心之所安力之所胜何如耳若以为实有所见而求灋于古人焉则吾死罪之余万万所不敢也杨爵书 
　　●钦定四库全书 
　　周易辩録卷一 
　　（明）杨爵 撰 
　　■（乾下乾上） 
　　乾元亨利贞 
　　乾卦拟天纯阳不已之义也元亨利贞乾之徳也分而言之有四合而言之一元而已气始动为元流行为亨以变则变以化则化为利机藏于静其动而为元亨利者皆具于此为贞乾之四徳一诚可以尽之矣易有圣人之道四焉以言者尚其辞以动者尚其变以制器者尚其象以卜筮者尚其占然必尚辞尚变尚象而后可以语尚占也故筮者易中之一义必配之以道而后可用也系辞曰吉凶者得失之象也自坤而至未济虽情伪万变莫不以合此天道而为得为吉戾此天道而为失为凶也悔吝无咎亦即其得失浅深而言之也大哉乾元为万物所资以始匪特资之以始也非乾元则不能有终矣故亨也者亨此元也利也者利此元也贞也者贞此元也一理流行而用各不同随其所至之善而名之耳在人则为仁义礼智而仁则无所不包发而为恻隠羞恶辞让是非而恻隠则无所不贯云行雨施品物流形天命之不已而所以为亨也上天之载无声无臭云雨品物显于声臭形而下之器也必有形而上之道焉大明终始会乾道之一本也六位时成识乾道之万殊也生而知之也时乗六龙以御天非行六龙由六龙行安而行之也圣人穷理尽性以至于命乾卦性命之理画前之易圣人先得之矣乾道变化由动极而向于静之始利之义也万物各得其性命之正而保合太和为静之极贞之义也圣人之徳首出庶物以神道设教于上犹乾道变化也万国咸宁犹万物各正性命而保合太和也元亨者显诸仁也利贞者藏诸用也圣人过化存神上下与天地同流者也故配合而迭言之两乾相继天行健之象也君子法天行健之象而以自强不息焉以义理胜私邪而能要之以有终也所谓仁以为己任死而后已非天下之至强其孰能与于此即孔子叹所未见之刚者也为私邪所制而间隔其义理之心则懦夫而已矣自强不息君子入圣之功也勉勉循循持之以敬畏假之以岁月勿忘助之不已则与至诚无息之圣同归矣此欲从末由之际功夫也初九以乾刚得正处最下草泽中居仁由义之俊杰为龙之潜藏而未见之象也在国曰市井之臣在野曰草莽之臣皆谓庶人徳未上孚人未见知而欲求用则失身而无以正天下君子不为也故勿用舜之侧微伊尹耕莘说筑傅岩孔子待价孟子不见诸侯皆此道也乾之时固不可以言否而在君子一时一事未能遂所愿则亦否之义也象曰潜龙勿用阳在下也阳言龙而下言勿用之义也九二乾刚得中善莫善于此徳也位初九之上则离于潜隠而名实显著闻其风而兴起者宜亦多矣始脱深藏之迹未履明显之位为龙见在田而光泽耀世之象也以此徳而处此地君未尝不欲其辅己以有为也民未尝不望其兴道以致治也天之生此民也使先知觉后知使先觉觉后觉九二天民之先觉者也以斯道而觉斯民乃其责任也故利见九五之大人相与有为而成正大光明之业则性分之理尽而事天之道得矣九三乾刚得正之君子也知义理之所在而慷慨以为之者也以其过刚不中强毅果敢之气有余而从容委曲之风不足能以义为质而于礼行逊出之道或未尽也然质本乾刚识未尝不明也力未尝不强也知其性质之偏而勇于克励者又其所能也故终日乾乾而夕犹惕若几于自强不息矣下不在田则或疑于田矣上不在天则或疑于天矣好刚自是一念之差而不自克则或流于刚恶不自知所处之地所禀之资皆危厉之阶也而致曲之功罔敢自怠故得无咎惟其为九三也故不能无过惟其不安于九三也故能补过象言反复道无终食之间违仁造次必于是颠沛必于是也文言曰行事则无事而不乾乾也曰与时偕行则无时而不乾乾也用力之实则忠信以进徳修辞立诚以居业也不能先知之则未有能行之者也故曰知至至之可与几也知终终之可与存义也知义理之至而求以至之则察之极其精故可与几所谓始条理者智之事也知义理之终而求以终之则措之无不当故可与存义所谓终条理者圣之事也即大学格物致知诚意正心中庸明善诚身尧舜禹惟精惟一允执厥中也千古圣贤之学问圣人于此爻发之尽矣龙之在渊时未可出则蛰以潜身时可以出则跃而向天九四以乾刚之徳离下乾之上处上乾之下是龙不逺乎渊而出于渊矣未至于天而向乎天矣摄九五之事而未履其位可以跃而不遽跃故为或跃处跃之道四已曲尽之矣其以刚处柔而善用其刚矣象言进无咎以其能或而于进之之道为无咎也文言曰自试也试犹考验也验之于天而天与之验之于人而人归之非圣人先有姑试之心以天人交与验己于天位终不容以固辞也进无咎言其道之尽善也自试言其心之无私也乾道乃革言离下而上改革之际变而通之之时也义理所在顺适而一之辞一芥而不知其为小为轻受天位而不知其为大为重无意必固我之心也惟其下不在田中不在人故进而上亦可也惟其上不在天故退而下亦可也所以上下无常者非乾天位而有觊觎之邪心也所以进退无恒者非欲离羣类而出乎其上也葢君子进徳修业预察于义理之至精而所处契于时中之道也改革之际间不容发精微之极非圣人不能尽也舜避尧之子禹避舜之子皆或之义也舜禹之进斯无咎矣否则居其宫而逼其子为突如来如焚如死如而无所容矣咎孰大焉不欲遽进而终不能以不进事天之外无容心也或之一言所以立君臣之大防而为万世之虑深逺矣九五以乾刚中正之徳居上卦之中是圣人位乎天位因时立制以化成天下知龙飞于天腾云雨以泽润下土之象也其曰利见大人则辟四门明四目达四聪君道之作用势莫急于此矣圣人垂训之意逺矣哉尧以不得舜为己忧舜以不得禹皋陶为己忧皆是心也九二在下修身而见于世之大人也虽徳施巳普所过必化而未为时用九五见之而弘治化乃其利也人主以论相为职必虚巳忘势而君子始乐为所用也否则谓人莫巳若而不足以有为矣上九徳则乾之极也位则上之极也以此徳而处此地则过于上而不能下龙之亢飞于上而不知蛰以潜身之象也昧于消息盈虚之理进退存亡之道时已极而不知变则与时偕极矣盈满既久穷灾不免颠覆之凶其将至矣故有悔悔自吉而向凶也伊尹曰臣罔以宠利居成功周公曰兹予其明农哉知进退存亡而处之以道矣用九六阳皆变而为阴也首者先之义也阳刚不为物先则羣龙无首之象也如是而可吉也坤之义地道也臣道也妻道也用九之义天道也君道也夫道也特事有可以用柔者而乃为善用其刚也圣人以天下之才徳为才徳以天下之聪明为聪明其才徳聪明始高出于亿兆人之上矣以尧舜之至圣而用人施政必咨于四岳九官而舍己从人以为徳天道下际而光明必如是始合于天则而天下治矣否则自有肺肠自独俾臧自蔽其耳目而妄行以治乱矣元为善之长亨为嘉之会利为义之和贞为事之乾天命之谓性也体仁足以长人嘉会足以合礼利物足以和义贞固足以乾事率性之谓道也命与性一也降自天为命具于人为性性与道一也綂于心为性见于行为道体用一原显微无间也乾之元于时为春于人为仁而为众善之长仁义礼智皆善也而仁綂乎义礼智长之义也亨于时为夏于人为礼而为众美之会一事一节之合道可以言嘉而不可以言嘉之会礼则品节文章灿然秩然众理聚会而无不备说卦以离为南方之卦万物皆相见亦此义也利于时为秋于人为裁成断制所行合宜而从容中节也贞于时为冬至理归藏随在各足于人为智知正道而固守之也知正道而固守之智之实豫之义也事豫则立故为事之乾也体仁与天地万物为一体君徳备矣故足以长人嘉其所会好之既笃行之必至故足以合礼嘉犹书言惟予一人汝嘉之义也物各有则因物付物使之各得其所利物也利物则处得时措之宜而于义无所乖矣程子言处物为义者是也不贞固则不能信以成之而不诚无物矣安能立事故贞固足以乾事元亨利贞乾之四徳也非君子体仁义礼智之深者不足以行此四徳君子其可以配天乎故曰乾元亨利贞 
　　乾元綂天言元包乎亨利贞也乾元者始而亨言乾元与亨利贞流行而为一矣亨之后为利利之后为贞四徳一理也始而亨亦性情也必于利贞言性情主静者四徳之义天地万物之理皆如此复卦以一阳始生见天地之心则动而用也此以利贞为性情则静而体也其实心与性情贯体用动静而无不在也一理始动洋洋乎发育万物是乾始能以美利利天下矣然但言利而不言其何所利言何所利则有限而狭小矣不言所利见其无所不利矣乾始之功大矣哉大哉乾乎刚健中正纯粹精也刚健之徳其体不偏不倚其用无过不及则极于中正矣中正则纯然粹然而无不精矣非中正之外复有所谓纯粹精也七字之义中正二字可以尽之刚健中正纯粹精犹言大徳之敦化也六爻发挥犹言小徳之川流也葢时见而见时潜而潜此理也可上而上可下而下亦此理也无时无处而非刚健中正纯粹精之作用也其六爻之发挥曲尽而无余藴矣圣人时中之道与乾道脗合而无二者也其继天出治无非以六阳旁通之理而时出之所谓时乗六龙以御天也云行雨施而天下平则治化格天而万国咸宁也 
　　■（坤下坤上） 
　　坤元亨利牝马之贞君子有攸往先迷后得主利西南得朋东北丧朋安贞吉 
　　坤者顺而有常之意操顺而冇常之徳以应天下之故安往而不元亨牝马之贞即顺而有常之徳也故以为利君子之有所往也以先则迷能后则得而主乎利焉西南则得朋东北则丧朋必至于安贞而与道为一斯可矣此皆牝马贞之意而所以致元亨也故吉元亨者言其通变宜时而应用之不穷也吉则徳盛业广而事成矣坤之为用赞相乎乾而不自作地道也妻道也臣道也先则踰理失分凌犯于上而为天理所不容迷孰大焉臣无有作福作威玉食者而后则得孟子告滕文公为国之道兼举三代井田学校之制期以新其国而为王者师答毕战则告之以分田制禄之法而已主利者臣职之一事地道长养万物之义也主于利而应用当其可则亦利中之义也西南坤方居易俟命顺坤道也东北艮方行险徼幸反坤道也得道者多助故得朋失道者寡助故丧朋先迷后得主利以其职分所当为者而戒勉之也西南得朋东北丧朋以其性分所固有者而致丁宁之意也修其职而未能以义理用事者或有之故戒之勉之极其详皆词之不可已者也勉强而未至于安焉者非诚也安贞则顺适乎义理之中正而止于至善矣此一节深一节之义也至是则尽性命之理极精微之藴坤道葢自我而出之矣乾道则尧舜禹汤文武尽君道者之作用也坤道则稷契皋夔伊傅周召尽臣职者之事也引而伸之触类而长之则凡綂属之分才质之宜卷舒运用先后缓急之异施无非此道而天下之能事毕矣故曰神而明之存乎其人黙而成之不言而信存乎徳行 
　　乾元万物资始坤元万物资生此孔子之易也乾元天气之始坤元地气之始五行得天之气而各自以为气非有二也如鼓之以雷霆润之以风雨皆乾之事而坤不与焉故大可以包乎至而至则大中之一事以诣其极也乾元易知之始坤元简能之始施于天者为乾元而承之于地为坤元天地之气配合而无间也至哉坤元为万物所资以生非自生也以乾元之知大始顺承之而与之生也万物资生乃顺承天是坤厚载物而徳合于无疆矣以厚载物则含弘矣徳合无疆则光大矣含弘言其体光大言其用此品物所以咸亨也牝马为地之类则柔顺之义也行地无疆则贞之义也柔顺而必利于贞乃君子所行也柔顺而不能贞则失之不及流于柔恶而无所不至矣岂君子之道哉先之迷以凌分而失道也以先为失道则后为顺而得常道矣西南得朋则与君子之类同行而可相与以有为矣持此道以有终则国与民赖之而上下皆有福庆矣东北则反其常道颠乱迷谬为君子所不与而身不能以自保矣此未能有终所致也言此者见遵道有终则有庆矣安贞则与贞为一而非勉强纯乎义理而合于坤道之贞矣故曰应地无疆地势有高卑则重坤之象也重坤则至厚之义也君子体重坤之义而以厚徳载物焉宇宙间事皆吾分内物也民吾同胞物为吾与非仁者不能有此心也伊尹耻君不及尧舜匹夫匹妇不获其所若已推而纳之沟中真能以厚徳载物矣凡君子度量絶人犯而不校之类亦此义也反身而求以至之者惟精察其禀赋之偏蔽而勇克去之则高明广大可驯致而与天地同体矣初六于履霜之始而即知有坚氷之将至霜与氷同一阴气之凝也小人一念萌于利而志不在天理之公即不善之道也患得患失驯习不已而至于极则弑夺之祸所由生知微之君子当于霜未至而慎之焉孶孳为善者舜之徒也孳孳为利者跖之徒也早于辩而用舍之岂特免于坚氷之祸而且无霜之可虞矣六二柔顺中正有和而不流之徳存之于心而无私曲则直也措之于行而当于理则方也直其为方之体而方其所以行乎直者也直方而至于大特未化之而下圣人一等矣以此徳而应用焉则宜时通变之机前定于心而弛张盈缩之妙绰乎其有余不待习于作用而所施自能顺利矣此即牝马之贞后得西南安贞之义也六二之于坤卦可谓克肖之子矣其曰地道光者即安贞之吉应地无疆充实光辉之义也六三爻阴而位则阳阴中有阳为含章之象葢衣锦尚絅闇然日章之义也不言阴不中正者坤有顺徳内含章美而将之以顺多于阴不中正之义矣据三之才不患其终于不发也患其发之轻易而或流于躁妄也故圣人戒之而使其发之中于机会焉发之而中于机会则发之以时而斯为贞矣留侯之于高帝招四皓以羽翼太子因沙中之谋教之以平其宿憾而封功臣得此义矣才可作事而自以为功亦徳未纯者而其失易至于此也故复以从王事而无成有终致戒焉坤为土三居下之上有土诸侯之象也古者诸侯释位以间王政不常有也故曰或为王股肱心膂而从其事则鞠躬尽力代王以终其事而于成功则不敢自有而必归于君上焉葢代天理物者人君之责人臣之道主于赞襄辅弼而已几微有差则大恶基焉非有光大之智不能识也周公曰孺子来相宅其大惇典殷献民乱为四方新辟作周恭先予旦以多子越御事笃前人成烈答其师作周孚先召公曰予小臣敢以王之雠民百君子越友民保受王威命明徳王末有成命王亦显我非敢勤惟恭奉币用供王能祈天永命凡周召所履皆无成有终之义也六四乗六三阴之不得中者也应初六阴之不得正者也比六五虽以中徳居尊位然阴性易迷柔或不能持久况亦不得其正流而为反复颠倒不难矣所比所乗所应皆若是而四独以居阴得正与其间难乎其为处矣若四者衡门之下可以栖迟黙以求容而冀免于刑戮斯可焉以重阴而务晦藏圣人因其才质之宜而教以处身之义也茍轻自漏泄务为讥评撩虺蛇之首践虎狼之尾杀身不足惜而于世道益难矣此有道君子所深戒也若欲转移斯世使阳徳渐亨而向于治四虽居正而质阴柔亦非有拨乱反正之才也故无誉六五以柔顺之徳而位上卦之中是以中徳而居尊位也以中徳而居尊位则能以身心所得者而化成天下矣为黄裳之象黄也者不偏不倚之体天徳也裳也者无过不及之用王道也天徳王道所谓合内外之道也成功文章灿然秩然而本于心徳之敷措黄裳之义也裳为身之章取发外之义不曰衣而曰裳者上衣下裳为乾坤之象圣人取义之精如此所谓其词文其言曲而中者此亦一义也凡列爵分土井田学校所以裁成天地之道辅相天地之宜维持之以纪纲涵濡之以礼乐事业之大弥六合而无间者皆自一念之微所发越而亦非有所増益于性分之外也至是则君道尽而代天理物之任无歉矣故元吉上六阴盛之极与阳相搏击坤为地居卦之终则龙战于野之象也上六言龙非真龙也特以力强而敌乎龙故称龙焉初六言坚氷至亦于上六验之矣当小人类霜之始其势固甚微也使国有人焉制而去之不难矣及驯习积累而至于盛则假政柄以制君子之去留终于君子尽去小人独存而成天地闭塞之世至是则亦末如之何矣人之云亡邦国殄瘁未有国无君子而国不亡者也未有国亡而小人能保其富贵者也故君子小人同一伤也而君子则伤于当战之时小人则伤于既战之后既战之后国本已拨小人夷灭之祸即不旋踵而至矣其血玄黄圣人不独示君子以知几逺害之道而所以喻小人者亦明且切矣初六象言驯致其道上六则曰其道穷也上六已穷之道即初六驯致之道也葢至是则善类已空国势颠覆小人者虽欲容身保位而谋虑已穷无所施矣观两象之词见圣人扶阳抑阴为天地生民之虑深逺矣用六者六爻之阴皆变而为阳也阴柔之性见之不能明守之不能固变而为阳则愚可至于明柔可至于强而能长久于义理之正矣故利永贞变之之道无他焉博学审问慎思明辨笃行人一能之已百之人十能之已千之斯可矣剥尽为坤纯阴之卦于时为消于事为慝天理絶尽之世也然卦之徳为顺可以顺乎理卦之象为地可以配乎天顺理希天可以成大有为之业矣故圣人畧其消慝之迹尽神化鼓舞之道出其意料思虑之外而裁成之其有进善之才者则诱掖之欲其善之进而极于成焉有去恶之心者则防戒之欲其恶之去而至于尽焉不敢以清明之事业而絶望于昏浊之世也葢圣人视天下无不可为之时亦无不可变之人此有教无类之义与人为善之心也所谓化而裁之谓之变推而行之谓之通举而措之天下之民谓之事业也于其用六而复言利永贞见卦与诸爻皆不足于义理之纯粹变而为阳始可以进于有为焉则又正本之论也春秋战国之君不足以拟汤武之圣徳孔孟固已知之矣所以惓惓接引而与相周旋者欲其一变至道而以大终也不然则庸劣蔽锢之深岂可望以三代之治化而孔孟者顾席不暇暖而皇皇终身欲何为哉此皆用六永贞之义也 
　　■（震下坎上） 
　　屯元亨利贞勿用有攸往利建侯 
　　屯者不能伸舒之意坤之初交于乾之初得震刚柔之始交也刚柔始交方欲有为乃遇险而难生焉则不能伸舒矣震动在下坎险在上是能动乎险中矣动乎险中则操纵之机犹在我而不为人所尽制焉故得元亨在险则宜守正正者万世不易之常道处险处夷皆不可须臾离者在险而有不正焉则所以速其祸而险愈甚矣故尤所当戒雷雨之动满盈则晦冥震撼之势方殷而驱除平定之道诚难措手故勿用有攸徃当此天运草昧之初混乱漫散未有綂一英雄豪杰欲起而救之必利于建侯焉建侯则名分已定而恩威激劝者有其人矣济屯之道莫先于此自古有为之君当屯难之世披荆棘歴险阻至于不遑寝食而始克有济焉勿用有攸往则不可轻以有为而建侯则又不可安于无为焉先后缓急固有其几而不可失也经纶治丝之事君子拯屯顺时势相机宜而为之也初九当屯之初时方难为上应六四则险陷之爻而势又不可以轻动故有盘桓难进之象当屯初而遇险陷固不可不居贞而初九阳刚得正又有能居贞之象君子行一不义杀一不辜而得天下不为行一不义杀一不辜而得免于死亦不为何所往而可离于正乎以此得正方亨之阳徳而处卦之最下则能以贵下贱得民心而可以济屯矣故利建侯六二上应九五乃其正应之君也下乗初九乃强暴之寇也当屯之时事方难为五在险中力又不足以援二故二动不能伸舒邅回不进而乗马班如焉班如但列为班行定处而不能进之象初九非为二之害也求与为婚媾耳二柔顺中正女子守贞之象也守贞则不字于初矣至于十年之久则数穷理极而字于五字许嫁为臣服之义也窦融终舍隗嚣而归于光武其时其事皆类此六三阴柔不中不正无济屯之才徳者也上无应与而切近于险陷其时其势又难为也于是而不动可也三居动体之极而性又为轻动者也以如此之才徳当如此之时势而欲轻动以济屯焉则为逐鹿无虞人以导之而陷入林中之象君子见几舍之勿逐可也若往而逐之屡举而屡无成徒取羞吝而已殷浩北伐有类此爻六四居阴得正上承九五当济屯之责任者也阴柔才弱不能独济为乗马班如之象下应初九阳刚得正有过人之才徳者也求亲斯人与之同往则吉而无不利矣得人者昌失人者亡四知求初相与有为可谓明也已矣坎为水有膏泽之象九五坎体而陷于险中为屯其膏泽而不得下于民者也五之所为于道或未尽焉若能惇典庸礼命徳讨罪允合乎天命人心之正则一徳所及逺近协服小人安能陷之而使屯其膏乎故象言其施未光葢深不足于五也当是时若小贞之则可得吉若大贞之则凶立至矣小贞则小有所为而不失其正也大贞则必去小人之陷已而欲大有所为也鲁昭公自取出亡则凶之验也上六处屯之终险之极屯终则时可济险极有出险之理若以刚阳之才处之济之如反掌耳上六阴柔明不足以有见才不足以有为愈见其屯而险也故有乗马班如泣血连如之象至是而已不能济必有济之者矣若上六者将为人所有焉故曰何可长也 
　　■（坎下艮上） 
　　蒙亨匪我求童蒙童蒙求我初筮告再三渎渎则不告利贞 
　　蒙与明相反蒙昧而不明也山下有险则迷于所向矣险而止则懐险心而怠于问学矣皆所以为蒙也蒙之可亨理义之心开而可以至于明矣此由九二之道可以发人之蒙而所以发之者又得其时之中也九二以刚中之徳与六五之童蒙正相应非二求五乃五求二学者教者之志自相应也求之者其心虚以诚则应之者亦乐以成其美矣凡筮蓍求神其初筮则无有不诚者若再三则轻渎而失其诚矣五之求二有初筮之诚二则告之再三则为渎渎则二不告矣求之者其心专应之者当其可二之发蒙可谓得时中之道矣此蒙之所以亨也二可谓诲人不倦之圣贤五亦有希贤希圣之志者矣教之而不以正则所知所行差之毫厘谬以千里非圣贤以人事天之学问也尧舜之精一孔门之择善固执格致诚正程朱之居敬穷理知行并进皆圣贤大中至正之道也当童蒙之时而养之以正则可以至于圣人矣故为作圣之功山下出泉未有所归亦蒙之象也泉之出必放乎四海君子之果行似之必盈科而后进君子之育徳似之初六以阴居下禀赋之昏弱人品之卑下则蒙之甚而不可不发也又当发蒙之初法不可以不正故利用刑人用刑人书所谓扑作教刑也又当暂止其刑而涵育优柔使以渐而入于善焉为用说桎梏桎梏固刑之类也用刑之严而过于束缚亦桎梏之象也用说之则立法固为甚严而用法则又济之以寛使学之者既有严惮恐惧之心而又有乐于进修之志可谓善发蒙矣若一于严则情所难堪聒之以明之所难知驱之以力之所难行为教之失其道而无益于蒙者矣故往吝九二当发蒙之任刚而得中为包容众蒙之象包容之则往者不追来者不拒以是心至斯受之而已随才成就而不过求皆在其中矣以阳应阴来为纳妇吉以下任上事为子克家爻具此象关于世教之大故圣人歴言之凡卦爻取象善可为训者则详言之而畧其所次焉六三以阴不中正而应上九不正之阳刚是女之见金夫而不有其身之象也上九以不正居上是无徳善而徒以财自右者也为金夫之象女之从之则亷耻之道丧而同人类于禽兽矣天下之至蒙莫甚于此而可以为戒者也何利之有六四以阴居阴重阴而又不中则为蒙之甚矣下不应于二上不应于上远于阳刚而无以发其蒙为困于蒙矣自是其愚蒙而不亲近君子以开启之可吝之甚也圣人以困蒙之吝为独远实谓非其资禀之下而由其远贤以自弃也以见人性皆善圣人可学虽昏愚之至而善反之至于知之成功而为一焉则与生知安行者同归矣其垂训之意远矣哉六五虚中以应九二之阳刚是纯真之本质未散而委心听顺受教于君子也书所谓能自得师者也希贤希圣希天皆其所优为者也故吉上九以阳刚居上治蒙过刚为击搏于蒙之象进人不顾其安使人不顾其诚其施之悖求之拂反为害矣教者不利如此为寇但御学者之寇可也凡外诱之私蔽其明而乱其真皆寇也为去其私而使全其善御寇之义也学之教之固多术而皆所以御寇也上九非能御寇者圣人以其失在于为寇故以此义训之以此刚而御寇则教者学者皆得其道而顺矣 
　　■（乾下坎上） 
　　需有孚光亨贞吉利涉大川 
　　需须也待之义也坎险在前乾以刚健临之刚健则事有定见处有定力不遽进以陷于险待之义也其运用之机在我可不至于困穷矣陷于险中则为困穷需之所贵在于有孚以诚心而需则其心光明而道可亨通心或不诚安得光明何能致亨人之所需固有其心有孚而不得为贞者有孚而贞则诚心为礼而无非礼之礼诚心为义而无非义之义合于犬中至正之道矣如孔子之待价孟子之待招则贞之至也其它沮溺荷莜之类高尚之过而至于絶人逃世焉心固有孚而贞则未也卦之九五以中正之徳而居天位则徳与位称道可大行为有孚光亨贞吉之象也需之为用出处之节应机之宜其道广大精微非时中之君子未能与于斯焉需之以贞则有所不为矣利涉大川可以大有为也孟子言枉已者未有能正人者也况辱已以正天下乎又曰天下溺援之以道子欲手援天下乎此亦贞吉涉川之义也穷理守义之学至则可以用需矣云上于天亦需之象也待其自雨耳事固有当需者君子自养以待之而已如诸葛孔明隠于南阳非先主三顾之诚则有自养以待时而已此酒食宴乐之义也他事亦有当需者当需而不需焉则为过动不当需而需焉则为怠缓需之道未易言也初九需于郊则远于险难矣利用恒则终不变其所守矣郭林宗申屠蟠可以当之孔子之歴聘诸国仕止久速应以神化之道人莫之能测莫之能制则需郊用恒之大者也无咎不足言矣九二需于沙沙近水所有之物需于沙去坎险不远矣人臣以身任国家之利害其迹危厉者似之岂能免于言语讥谤之伤乎二以刚中之道处之以寛裕之诚则可以免于患害而终吉矣唐徳宗欲易太子李泌身当其事虽有危言之及卒能定天下之大计而得免于害此爻似之九三迫近坎水则需于泥之象已及于危难矣其时其地则切比于灾而三之过刚不中又所以速其灾也至恶者亦可反而为至善矣况三之刚正者乎若能敬慎则善之善者矣何寇之可忧乎三能敬修其徳是以过人之资而潜心于圣贤之学也但可不败而不能如二之终吉何也时甚难而为力不易者也六四已入于险而身处杀伤之地矣为需于血之象坎之阴爻有穴之象以柔居柔而得其正顺而听之终能免害者也是能出自穴矣四可谓几死而复得生者也处危难之道以过于刚而速祸君子不为也以过于柔而免祸君子不为也君子守吾之正而已守其正而免于害固其所也不幸而至于杀身焉君子不恤也九五以阳刚中正而居尊位是有君徳而尽君道者也君徳厚而君道尽至是则有自养以待天下之治安而已酒食自养之象也五之所当自养者非以逸豫而已也广求贤俊布诸左右论思启沃涵育气质熏陶徳性而已矣如五之中正若无待于自养矣禹之告舜曰无若丹朱傲惟慢逰是好舜之命其臣亦曰汝亦昌言又曰臣作朕股肱耳目此皆不自圣而汲汲于自养者也若一念怠惰则圣反为狂四海困穷天禄永终矣可不戒哉上六以阴柔居险极无出险之才已陷而入于穴矣不速之客不召之客也三人下三阳也乾三阳本在上之物以见险而需今需极相时而上进矣上六若能敬之则藉君子之拯而可以出险矣故终吉居卦之上无职位者也与九三居下之上为应似为失矣然志在出险而非侥幸以求进也故无大失言未大失则已有失矣君子之处险陷宁身被困辱而不狥人以非礼之恭上六敬之而免祸圣人亦未深许之也 
　　■（坎下乾上） 
　　讼有孚窒惕中吉终凶利见大人不利涉大川 
　　讼争辩也以恶逆相及者也尧言其子之恶曰嚚讼则讼为恶逆可知矣卦以坎遇乾上以刚暴制其下下以险机伺其上又已险而彼健皆以恶逆相加者也又内险而外健是习为恶逆者也讼之事或已是而直心不能以自白于是惕然省惧而处之以得中则吉所谓处之以得中者或天理民彝所不可已者则辩明其心迹而已其它所可已者则置之而勿校焉君子以仁礼存心而至于三自反焉横逆之加以禽兽视之而已又何讼焉卦之九二刚来而得中有孚窒惕中之象也若不处之以得中之道则必终极其讼而得凶矣此反其所为而戒之也上九过刚亦有终极其讼之象九五刚健中正以居尊位有大人之象讼之利见大人或启其息讼之心或处其所讼之事如以难得者兄弟易求者田土之数言感讼者之流涕相让则大人真可以利见矣讼之事不可以涉险难而为之要在可止而止矣上刚下险险而健非有涉川之用与涉川之才也天与水违行亦有讼之象作事谋始存仁让之心而慎守之犯而不较则讼可絶矣初六以阴居下其才其势皆不能为讼者但明辩其心斯已矣故为不永所事小有言而终吉也讼之事有容徳乃大其次则能忍亦不失为厚也初六能忍者也九二当讼之时与九五讼者也二知五之势不可敌乃归而逋窜不复与讼而自潜于三百户之小邑始得免于灾眚焉邑人三百户自处卑小之象也二有欲讼之心者以刚而又为险之主也能自卑而免于害以得中也乾之中交于坤之中为坎坤为邑九二居二阴之中潜于小邑之象也二可谓畏天之威以自保者也否则自下讼上而患自掇亡无日矣讼者皆攘夺于人以为己有者也六三阴柔非能讼者但食旧徳安其素分而无外求则可矣然讼之时以强凌弱以众暴寡者也三虽不能为讼而处强众凌暴之时虽自能守正而迹亦危矣居下之上有时事之责者也谨敕而免于为恶耳为善而成功则非所能也故从王事则无成九四阳刚本欲讼者然以阳居阴为能济以柔处上之下为能顺上命上之命下何尝欲其相讼而至于为恶乎四有欲讼之心几于犯王命矣不克讼则渝变其心安处正道而得吉矣九五当讼之时以阳刚中正之徳而居尊位有中天下而立定四海之民之责与道焉者也匪徒能听讼而已葢必以道化民使近天子之光而至于无讼者也故元吉不然则区区于折狱之间而治其末亦何足尚哉故象曰讼元吉以中正也谓感之以至徳而民寡过矣上九以刚居讼极而处最上是健讼终吉而能伸者也故有锡之鞶带之象鞶带命服之饰上锡下者也以无实之讼至惑上所听而遂其所欲焉即上之所与也未有得非其道而可常有者也故终朝三褫之终朝之间而至于三禠则辱已甚矣不如无所得之为愈也凡用势力机巧而幸有所得者亦此类也纵无三褫则亷耻之道丧矣 
　　■（坎下坤上） 
　　师贞丈人吉无咎 
　　师为兵众本义释之备矣兵者圣人不得已而用之有应敌之兵有问罪之兵用之以道皆为正否则强暴寇盗而已将在得人老成长者临事而惧好谋而成有平定安戢之功而无屠城掠地之失胤侯之征羲和殱厥渠魁胁从罔治旧染污俗咸与维新丈人所为葢如此汉之赵充国宋之曹彬皆其人也师出以正又得老成之人用之则吉而无咎彖以师贞合而释之故曰师众也贞正也能以众正可以王矣此汤武之师也齐桓公责楚包茅不贡王祭不供未为不正假之而已九二有刚中之徳上有六五之应是刚中而应也居坎之中上下五阴顺之为行险而顺也将以刚中则威克厥爱有应焉则钦承天子威命也战危事行险也东面而征西夷怨南面而征北狄怨曰奚为后我则人心之顺也毒天下毒其所当毒者除残去暴是也地中有水亦众之象也容民保民也所保之民即所畜之兵也无事则为服牛乗马之顺民有事则皆披坚执锐之勇士矣初六未取于阴阳应与而取其在师之初之义也出师之初在谨其律如严部伍禁侵掠皆是也以律行师之法当然而未必其吉也否臧则凶即至矣如孔明伐魏戎阵整齐号令严明合于以律之义马谡街亭之败违亮节制则以否臧而凶矣九二有刚中之徳上为五所应所谓王者遣将跪而推毂曰阃以内寡人制之阃以外将军制之任之専而委之重故九二得以尽其才徳而成功焉后世进止迟速率由中制之虽有贤将安能有为九二在师而得中道用师之贞出师以律皆是也故吉而无咎师有吉而有咎者冇无咎而未能得吉者吉且无咎善之善矣将能成功则王有报赏之典锡命至三宠赉之者至矣所以録其懐柔万邦之功而嘉之也六三不中不正居险之极非有为将之才徳而欲侥幸以成功者也故师或舆尸而凶将不知兵以其君与敌也君不择将以其国与敌也凶孰甚焉六四以阴居阴柔而得正是能整兵慎战而不轻进者也虽无克敌之功得以全师而归故无咎春秋伐楚而书次者以次为善师六四无咎之义也六五柔顺而得中柔顺则自不为兵端得中则侵暴之兵加于巳亦必起而应之是田有禽而利于搏执之也言语辞禽鹿豕之类所以害田者也又以其阴柔或不能専任君子而使小人参之则是使之舆尸而归虽应敌之正兵而亦不免于凶矣长子谓九二凡才徳为君子之类者皆是也弟子凡次于九二而为小人之类者皆是也上六用师之终天下大难皆已定矣则论功行赏之时也功之大者闻之以有国而为诸侯功之次者承之以有家而为大夫坤为邑有国与家之象焉军旅之际有谋有勇皆能成功而未必皆君子也若赏以国邑是使肆其毒以虐民也故戒其勿用大君以爵赏正人功之大小而复用小人则祸基于此而邦必乱矣 
　　■（坤下坎上） 
　　比吉原筮元永贞无咎不宁方来后夫凶 
　　比自有得吉之理比辅也辅则下顺从之义也安有下顺从以辅之而不获于吉乎当此比辅之时必推原考筮已有元永贞之徳然后可以当其比辅而无咎否则或以力驱之而已安得免于咎乎元者善之长君徳也君徳至于永贞则纯乎天矣不宁者不遑宁处有忧勤惕厉之心者也天之立君以一人治天下而劳之非以天下奉一人而逸之也君人者顷刻谨畏之不存则怠忽之所自起毫髪几微之不察则祸患之所自生有此不宁之心则下之比辅方感而来矣九五以刚中之徳居尊位而上下应之是有君徳存敬畏之心而得民之归赴之象也夫者丈夫之称左传曰是谓我非夫也后如先事后得之后怠缓之也于君子而怠缓之则贤者退处小人类进而人将离叛而不辅矣则道穷而凶矣地上有水比之象也建立万国之诸侯而定巡述之礼以亲之先王所以尽比之道也初六居下顺体是能比上者也比上而有信实之徳则终始无间而免于咎矣若有孚至于盈缶则不但无咎而已且有他吉也有孚盈缶则信之至也草泽之间有怀至信之徳者安能久在下乎此他吉也六二上比九五也柔顺中正则比之自内得正而吉矣内取由中之义事君以道而出于中心之诚也所谓责难于君谓之恭陈善闭邪谓之敬非尧舜之道不敢陈于王前者皆是也如此则仅可以免过而不自失也臣道之难尽也如此六三阴柔不中正处已非其道也君子小人类聚群分而所比皆非其人矣六四位在九五之下比之时皆以下比上也四柔而得正以是而比五则能以柔济其刚都俞吁咈皆以道而不离于正也则有引君当道志于仁之忠矣故吉九五阳刚中正以居尊位用大中至正之道而显以比天下者也如孟子所言王道皆为显比建万国亲诸侯以其一端也先王托股肱耳目于臣下以次承宣而达诸天下则为显比霸者用其私智小小补塞则晻昧而非显比也王者田猎用三驱之网去其一面不尽取之取其不用命而入者舜之班师振旅诞敷文徳而冇苗来格是也失前禽邑人不诫邑人之心亦上之心也知其以徳化民而不以威驱之也皆吉之道也上六居卦之上为首之象当比之时下无应与为比之无首之象比已终矣而独无所比则死亡无日矣故凶 
　　■（乾下巽上） 
　　小畜亨密云不雨自我西郊 
　　小阴也畜止之也六四以阴居阴为柔得位柔不得位则不能畜阳柔既得位则有以致上下之应而为其所畜矣小人而无才无位者亦安能制君子哉以巽畜乾亦为小畜又以阴畜阳亦不能大有所畜小人畜君子畜其不能用世耳于其道则无如之何所畜者区区之微末耳小畜之时阳犹可亨卦之内健外巽二五以刚得中而志犹得行君子之作用亦未尽为小人者所畜也故亨小人未能尽制君子之作用则所畜尚未遂也故有密云不雨自我西郊之象云为雨气阴物也阳气上升而云密畜之则相持为雨而下畜之未极则气犹腾往而不雨矣天地间东南为阳西北为阴凡阳唱则阳畜阴阴和而成雨阴唱则阴畜阳阳不和而不雨密云之不雨亦自我西郊之义也无小畜则无所谓密云无所谓西郊有小畜则有密云西郊之象不能遂其所畜则有不雨之象不雨与亨之义相反君子小人势不能以俱盛也若以为善言之凡臣不能止君之欲子不能止父之过皆此义也畜有止之之义有聚之之义止则聚矣风行天上则气即散往而不能聚有小畜之象君子以懿美其文徳而已美在其中为畜之大威仪文词之间而致其美则所畜者小矣小人畜君子必制之使不得遂其所为畜之未极则君子犹得以安其位而行其志君子者始焉若将失其所矣而终得以复其所此小畜之初二皆以复为言也初九乾刚得正虽与四为正应去之尚远不为所畜犹得进而上行则复之自道矣守正不变而卒得复则复自道矣若非礼求进则复不以道而为以邪媚乾泽矣自道而复则无咎而可以行所学以益世其义自当获吉也九二渐近于阴若将为其所畜矣以所处得中而不自失又与初同体皆阳刚之君子也相资相援进而有为则牵复之象而吉也葢初九结绶则九二弹冠其出与处同一道也九三迫近于四以过刚不中处之失当为四所畜而不能自行为舆说辐之象辐者舆之所以行者也说之则不能行矣夫谓三妻谓四四畜三使不得上进三不受其畜而与之争情不相得则夫妻反目之象也大丈夫处人而不为人所处非四之能畜三也乃三不能处乎四也故象言夫妻反目不能正室所以责君子不能自尽其处小人之道也处之之道何如谨于自治而不陷于失使小人无得以议之至诚以与之恭逊以接之彼小人者大则革心小则革面矣何能畜于君子乎六四为畜之主以畜道为尚者也柔得其正位近九五是能以诚心而畜五者也所谓以柔济刚以可济否者四之心也直道难容若四者懐恐惧之心而几不免于伤害也九五刚得中而又巽体于四之畜已见其为忠直而不见其为乖忤知求之以道不以非道而罪之焉故四得免于伤害忧惧为血去惕出之象而无咎也象谓上合志言其与九五相合也事君数斯辱矣六四之尚畜道比之以道事君不可则止者则有间矣故仅可无咎而未获吉九五居尊爵赏刑诛皆其所有人以实心效力而为巳用如以手把物挛固而不可解己之势力足以驱人而使为用如以富而以其邻则其邻孰不乐趋以为用乎九五之君臣同心如身之使臂如臂之使指投之所向无不如意者也然不言吉凶者未知其同心同徳而施之于畜道者何所用也若用之于畜小人畜己之私欲而不自肆则同心为善而元吉可致反是则流于恶而凶至矣小畜之时多小人畜君子而四之畜五则又用之于为善也九五势其所有法其自用而下无应与用其力以为恶未可知也阳刚中正而又巽体才亦足以为善矣故圣人但言其力足以有为而畧其善恶与吉凶直不欲以小人待九五其垂戒之意深矣上九以巽体居小畜之极巽顺于以阴畜阳积之以渐至于其极则畜道成而阴阳和矣为既雨既处之象以阴畜阳小人自以为徳而尚之以至于积满矣至是则诸阳与之相抗者或茍说富贵或仅期免祸而听其命矣以阴畜阳小人制君子妇人乗其夫皆此义也妇若贞固守此则危道也月阴象几望而抗阳将至自食而反伤矣安有小人畜君子而天下不乱者乎乱则小人岂能保其富贵哉此皆切戒小人之词也君子至是亦不可行行则凶矣此又喻君子以自处之道也易为君子谋不为小人谋可见矣 
　　■（兑下乾上） 
　　履虎尾不咥人亨 
　　以兑遇乾和说以蹑刚强之后和说有恭逊之义刚强有果确之义恭逊果确则严而泰礼也礼为人所当履故卦名履以和说履刚强则处已处人之道尽而不为所伤有履虎尾不咥人之象而可以致亨和说为处刚强之道非幸福免祸而为流荡者也九五以刚中正履帝位而不疚其徳光明人之所履当如此也人之所履宜随其分而修其所当为故上天下泽则上下之分定而为履也君子观此象则辩上下定民志民志未定由上下之分未辩也上下之分既辩则民安其所而不妄求其志定矣初九阳刚得正居履之初是以素所修者而为履之始格致诚正之学措而为治平之用未为物诱而变其所守者也执此道以往则无咎矣人之修己所愿者在行所学以治人也初九素履之往可谓不失所志而独行愿也九二阳刚得中上无应与有道君子未为世用而不求人知者也为履道坦坦之象坦坦平易也兑有和说之徳平易之义也幽隠守高之人能如此则正而吉矣眇不能视而强欲视跛不能履而强欲履才不足以有为而强欲为也六三阴不中正而处乎阳故有此象是才柔而志刚也以此履刚强之乾必见伤害为履虎尾咥人之象而凶也又以志刚而居下之上有武人为于大君之象武人无徳肆其刚暴以强力而为大君安能久乎以兑遇乾则乾为虎而兑有履虎尾之象四近五则五为虎而四亦有履虎尾之象九四刚而能柔者也是常存戒惧之心者也以此徳而履五之下则刚不至于取祸柔不至于取辱辅徳纳诲之志行于五而得终吉也以尧舜之聪明圣智君道之尽宜若易为矣然求贤任官必勤咨于下而不自専九五以乾刚居尊下以兑说应之有顺从而无矫拂则任意裁决而无留难为果决其履之象天位惟艰一念不谨或贻生民无穷之害而天禄永终矣守此夬履以为正则危之甚也上九以阳刚乾体而居履之终是所谓终日乾乾夕惕若履善道而能有终者也葢乾刚则以仁为己任有终则死而后巳曽子易箦而殁是也视其如此之履而考其所宜获之祥则周旋皆得元吉矣其旋元吉言无适而非元吉也斯人也进则有益于君徳退则有益于风俗盛徳大业人未易及故曰元吉在上大有庆也 
　　周易辩録卷一 
　　●钦定四库全书 
　　周易辩録卷二 
　　（明）杨爵 撰 
　　■（乾下坤上） 
　　泰小往大来吉亨 
　　泰通也通由于和和则通不和则否闭而不通矣坤为小往而居外乾为大来而居内天道下济地道上升之义也天地之道如此则为泰而在人事则为吉亨三才同一道也天地交而万物生息通也上下交而相与以有为其志同也以气言则内阳而外阴以徳言则内健而外顺以人言则内君子而外小人君子得志其道长小人不能肆恶而道消也皆所以为泰而吉亨也财成天地之道如厯象日月星辰之类是也辅相天地之宜谓顺时以有为因物以制用也先王之道因革损益与时偕行皆所以左右民也左右民所以严事天之诚也初九阳刚得正之君子也自宜见用岂独一身哉凡志同道合而有斯世斯民之心相与并起矣故为拔茅茹以彚之象而行则吉拔初九者必君相也明扬之道得而贤者有帝臣之愿矣拔之之道何如求之以礼任之以诚而已否则恭敬而无实者君子不可虚拘九二有刚中之徳上应六五当泰之责任者也所谓财成天地之道辅相天地之宜以左右民者九二以身当其事而燮理之矣有包举宇宙之量有坐定夷险之才有不废困穷之仁有不私亲昵之公是能以中行为尚者也若九二真可谓代天之相矣皋夔稷契伊傅周召之能事也诸葛孔明韩范之徒亦其流亚者也媢嫉求备则与包荒相反天下有事束手无策则与用冯河相反用冯河非勇决之义如周公言在今予小子旦若游大川惧不克济欲与召公共济之谓有拨乱反正之才也不言涉大川而言冯河冯如冯几之冯取其坐镇安危之义也抱明徳而类微者则忽之与不遐遗相反以天位天禄私亲故者与朋亡相反九三泰已极矣至此则将否之时也泰之时为平无有平而不陂者今将陂矣阴往在外无有往而不复者今将复矣可惧哉可惧哉处九三之地而以世道为己责者当有蹈虎尾涉春氷之心可也惟当艰难其心以守正道常思一念不谨祸即起矣一事有失世即乱矣如以千钧之重投之眇然之躬之上而为之负荷之一有颠蹶则载胥以亡而不可救矣始可谓艰难守正而得无咎矣如孔明相汉躬亲细务岂得已哉如此则勿忧所期之孚不我有而君臣上下常得以享其福矣孚所期之信也所期欲常泰而不否也泰之复否率以人谋之不臧而亦天运然也有圣人则可以救之圣人以天自处视天下无不可有为之时亦无不可有为之事故于否则即反为泰泰可以常不否然孔孟有徳而无位则亦天之运也六四泰已过中而否至矣四与类皆阴柔小人治平之时皆处之于外者也至是则相率而复于内如鸟之飞翩翩而至言其羣合而且迅疾也小人羣合以害君子而君子亦将尽矣不必用富之力以其邻而邻无不从不待相戒而自相信然所以主之者必有其人岂可尽归于天运哉六五者正所谓主乎泰者也以阴居上以顺徳而下应九二之阳为帝乙归妹之象以祉元吉者以此道致福祉而得元吉也五所以者何道也虚已以任贤才以保治安憸邪不得以间其心晏安不能以溺其志五以阴柔处过中之泰多所沈溺而未必能此圣人以其有造命之权而为之则甚易也欲治则治为乱则乱者五也开之以拨乱反治之机而望其大有作为而获元吉其忧世之心至矣哉以中徳而行其所愿也君之所愿者用贤以保治安也危乱非其本心之所愿也为小人所误而至此耳如徽宗北行泣于道曰王黼误我至此上六泰已否治已乱矣为城复于隍之象天下方以亲小人逺贤臣以致乱而怨上矣又欲毒民命以用师则所以自速其亡而已故勿用师惟当下哀痛之诏反躬自责陈在已致乱之由在于反道败徳喻天下图存之愿必欲迁善改过自其邑之近而达之于逺告之详而及之徧或可以收人心以延天命焉然此既否之后不得已而图免于亡之所为也不能谨之于始而守此以为正则可羞之甚也 
　　■（坤下乾上） 
　　否之匪人不利君子贞大往小来 
　　否之时匪人道也天理之在人心者未甞亡则人道无时而可泯也但在庙堂则治在田野则乱否之时在田野而不在于庙堂矣人道善道也天命有善而无恶人道合于天命者也君子之正道即人道也匪人道则不利君子之正道也乾为大而往居于外坤为小而来居于内则是天地不交万物之生意闭塞而不通也上下不交天下乱而无邦也以卦言则内阴而外阳内柔而外刚在人则为内小人而外君子小人得志肆恶以号令天下其道长君子则有隠居求志而已此岂人道哉君子虽退处林野小人犹欲害之故当俭徳以辟其难俭徳者隠晦其迹以潜处也如东汉党锢皆一时之君子也范滂辈不能潜晦其迹而速祸之惨可伤哉初六小人在下者联类并起亦拔茅连茹之象然否之初则小人者未至于残伤君子未至于大壊朝政犹可以改过迁善一变而为君子焉故圣人以贞吉戒勉之其为世道之虑深矣六二当否之时正所谓用事之小人也包承大人非其本心也以公论所在士望所属而残害之已亦难乎其为处矣如李林甫于张九龄虽恨犹曲意事之可以保富贵而不及于祸则小人之吉也包承者小人处君子之术也君子岂可为小人所处哉当于否之时求吾之亨道焉以身殉道大人之亨也岂可漫不知否而乱于小人之羣哉六三不中不正居下之上当否之时居髙位而享厚禄者也世之否者任其否漫不知所以处之吾之富贵吾自保之而已胡广冯道之徒是也岂不可羞之甚哉象言其位不当也以何功何能而得此位乎位者居下之上也九四否已过中气运渐至于亨通人事渐可以措手天命之否者至此有转而为泰之几矣四近九五有转否为泰之责任者也然以阳居阴处不得正而或不免于过咎焉则非尽人事以答天休者也若能克己为义使所行无咎则一时畴类君子赖其徳位皆得行所学以益世而获福矣不言吉者时未可以得吉而四之才尚有不满人意者焉九五阳刚中正以居尊位徳与位称道与时合世之否者可一变而为休美矣是大人明徳新民之道治隆于上而俗美于下矣故大人吉然又当戒惧于心自以为其亡矣其亡矣再言其亡者言无时无事而不戒惧也凡所施为必详审安固有久大之图如系于苞桑之固可也其亡其亡者有居安思危之心也系于苞桑者言所处之密也上九以阳刚居否之终能倾时之否者也物之贮于器中者多则渐去之而未可倾少则倾倒而尽去之否至于终则否无几矣上九以阳刚之才一倾之以收成功焉故先否后喜象言否终则倾何可长也否未终则图以渐去之终则直可倾之取义精矣 
　　■（离下乾上） 
　　同人于野亨利涉大川利君子贞 
　　同人与人相同之义六二以柔得位得中而应乎乾以柔应刚固有相同之义得位则应之以职分所当为得中则应之以事理所当然应之以职分所当为义理所当然上之人或不能即从或从之而中止亦不足以言同也二之所应者乃九五之乾也乾者至健而无息之义惟其至健也则于二之应乎已者即能行之而不失其几惟其无息也则行之有常要之以永久而不中止二之与五可谓同之以心同之以理不但形迹之相同而已也不曰应乎上应乎刚而曰应乎乾者上未必皆刚而刚不足以尽乾之义也圣人之笔如化工非但写其形像而精神尽见矣于野则与人同者旷逺而无私也不狃于崇卑不限于逺近而廓然与同则同人之心度极于广大无外矣此于野之气象也如是则天下皆其同心者也古今皆其同心者也岂不足以致亨而涉大川乎卦之以离遇乾为以健而行其所知者也以健而行其所知则所以与人同者刚毅果决不牵于私系不溺于近小而必至于广大无外之域矣是致亨涉川则由于野而于野之胷次非以乾行者不能也于野则相同者固广大无私矣然于精微之义或有未尽则所同者亦非君子之正道也君子之正道合于大同之理也时异势殊或有可同于昔而未可同于今者可同于彼而未可同于此者非精义入神者不能明此理非刚健克己者不能行此道卦之文明则能精义入神而明此理矣以健则能刚健克己而行此道矣如此则能以中正而应非中正则不应而不与之同是所同者皆广大精微之至理而为君子之正道也未至于文明者则格物致知求明诸心而知所往则虽愚必明矣未至于刚健者则勉强克己而力以求其至则虽柔必强矣天下之事不同而所同者心也天下之心不同而所同者理也君子之心所先得者天下同然之理也得天下同然之理自能通天下之志矣征诸庻民考诸三王而不谬建诸天地而不悖质诸鬼神而无疑百世以俟圣人而不惑此通天下之志而合大同之道也天在上而火炎上亦有同人之义类族则逺近亲疎各得其所君子小人各安其分辨物则精粗美恶各得其用皆以类而与同矣初九以刚在下上无应与又当同人之初则所交未私而所志未变为出门同人之象而得无咎初虽阳刚得正卦体本阴处离之下涉于小疵之躁而未会于文明之善特以同人之初未有私主涉世之久用物之多不知身心至此又何如也免于咎而已故不言吉六二虽得中正然有应于上则系于私小而非大同之道也故各卦所论者大同之道六二以中正而与人同则得其道矣爻则以相应相与而有公私广狭之异故六二在一卦则为善而在本爻则为恶也九三欲同于六二惧九五之见攻而欲与之敌故有伏戎于莽升其髙陵以窥伺之至于三岁之久不能兴势不相敌故也九三者心欲为恶而力不遂也九四欲攻六二与之同为九三所间二守正不与三墉之象也故四有乗墉之象乘墉则可以攻而有之矣然四以阳居阴能以柔济刚而不克攻也若四者力足以为恶心能自反而归于义者也故吉晋人纳捷菑于邾弗克纳赵宣子曰非吾力不能纳义实不尔克也合于此爻之义矣九五与六二以刚中柔中而相应焉则理直矣为三四所间而不得同故先号咷五之力足以胜三四故终得同而后笑也五之得同于二以大师克之而后遇也立贤无方君道当然初与三皆刚而得正九四则刚而能柔上九居事之外而不求与世同此九五居尊位而所当延揽者也舍皆不与同之而汲汲以求二则亦狭矣上九以阳刚居同人之终而无应众皆有同已则无求于世而不与人同孤介自守荒僻寂寞为同人于郊之象既无所同则亦无所系累故得无悔亲师取友则徳崇业广离群索居则孤陋寡闻上九所为非可尚之道也故象言其志未得 
　　■（乾下离上） 
　　大有元亨 
　　大有所有之大也六五以柔得尊位大中而上下应之以天下之大徳居天下之大位则人皆尊亲之矣故为大有乾之徳刚健离之徳文明以乾遇离为其徳刚健而文明刚健则为善有终文明则照物无遗六五应乾之九二为应乎天而时行典曰天叙礼曰天秩徳曰天命罪曰天讨君人者应天以时行而已何容心哉圣王徳与天合故能因时立制以尽其事天之诚是以元亨火在天上则所照者逺矣所照见者皆其所有矣故为大有之象遏恶讨有罪也扬善命有徳也讨罪命徳天之道也故为顺天休命此即所谓应乎天而时行为治所有之象之道也初九当大有之时以阳居下上无应与在事之初则事未悖谬未交于害者也若任事之久则耽其宠乐而患得患失之心生事有悖谬而害至矣初九未至于此亦未见其有咎故但曰匪咎者不敢遽以无咎许之也富贵宠利人视之以为喜已则思其有忧者在人视之以为安已则思其有危者在是能艰以处之也如此则于事之可否身之去就皆不敢茍而得无咎矣书曰居宠思危罔不惟畏艰则无咎之义也九二当大有之时阳刚得中上应六五才徳足以任天下之重者也五之所欲为者委之于二二足以承之而有为为大车以载之象以其才徳辅佐六五纲纪众事则家相之责尽矣故无咎不言吉者任事在二而成功则归于五此君臣之分也九三刚而得正当大有之时居下之上位髙徳正有方伯连帅之责者也为龙为光蕃屏王室天子之礼乐刑政四达而不悖矣用亨于天子用其才徳以亨通天子之威命明徳于天下也小人无此徳者则不能当此亨于天子之任也无此徳而当此任则挟上命以号令天下肆其暴虐而反为民害矣如曹操刘裕之徒征伐四出拜表辄行卒簒汉晋为害多矣爻有过刚不中之嫌故特以小人戒之九四位近六五当公辅之责赞六五以保大有之成业者也以阳居阴刚而能柔为严恭寅畏不极其盛之象如召公言我非敢勤惟恭奉币用供王能祈天永命者是也身劳力瘁则委效于君上功盖天下则守之以谦虚为恪尽臣道而得无咎矣六五以文明虚中之徳而居尊位文明则照物无遗虚中则专于委任推诚心于股肱心膂之寄是其孚心交于下而得臣工以赞助可以保大有之业矣然承平之世率以文教为尚而武备易于废弛况六五柔中而无刚徳威武尤其所不足也故必威如而后吉所谓威如者安不忘危振扬武烈使威徳加于天下则可以永保前人之成业如周公召公告成王克诘戎兵张皇六师觐文武之耿光而无壊其寡命者是也人主当大有之世抚盈成之运于事多忽易而无思患预备之心启之以威如为六五对病之药也上九以阳刚离体居大有之上是刚有终而明能极者也刚有终则能自振拔而不溺于晏安明能极则用贤使能而不至于混淆善保大有之业者莫过于刚明之徳故自天佑之吉无不利系辞所言又一义也大有上九自天佑之吉无不利象曰大有上九自天佑也系辞曰天之所助者顺也人之所助者信也履信思乎顺又以尚贤也是以自天佑之吉无不利人臣以道事君而成大有之业为成其事上之信也鼎象曰覆公餗信何如也凡臣职未尽而至于误国误民则失信矣四时之运功成者去于兼善天下之后奉身而退不以宠利居成功而致颠覆之祸则知进退存亡而处之以道为顺矣上九以刚明之才当大有之时是能左右六五以成大业者为履信矣位六五之上为所尊礼而非任事之地为思顺矣初九无交害九二大车以载九三亨于天子九四匪其彭则济济多士惇大成裕辅六五以成治化而已处无为之地是能推贤让能使国家复用一畨人才为尚贤矣其卷舒运用始终一于道而不茍焉者也此其所以天人交助获吉而无不利也象言大有上九自天佑者大有言其时也上九言其所抱之才与所处之地也以此人此徳当此时而处此地获天之佑为所宜也大有初九无交害匪咎艰则无咎象曰大有初九无交害也徳不足而行未成未可以涉世也初九以阳刚得正之才而处卦下是负其幼之所学而欲效用于大有之世矣内重而见外之轻也得深而知诱之小也始进而志足以帅气也迷于欲则入于害矣而履能以道则未与害交而不致咎矣圣人虑其希世取宠之念萌而天理之几易至于泯灭焉故复以艰则无咎致其戒能知人心操舍之无常而富贵利达易以惑人使之迷谬颠危至于殁齿不自悟自能察于所履而有难进易退之节矣夫何咎象谓大有初九无交害者盖言大有之时易于害交而处初则心未变为九则志能坚其才其时皆易免咎 
　　■（艮下坤上） 
　　谦亨君子有终 
　　谦者有若无实若虚之意也无为无虚为虚此有恒也已有而处之若无巳实而处之若虚此谦也山之髙者处于地之卑之下外示卑而自掩其髙则谦之象也止于理而不敢或过顺于道而从容谨勑则谦之义也未有尚谦徳而不亨通者矣谦者君子之美徳也有若无终不能掩其有实若虚终不能匿其实有终之谓也天道下济则天道谦矣下济而成生物之功则光明也地道卑而处下则地道谦矣承天以有为而时行则上升也光明上升则亨通之义也天道则亏其盈而益其谦寒暑往来日月盈昃是也地道则变其盈而流其谦髙者日颓而下者日平是也鬼神祸盈而福谦作善降之百祥作不善降之百殃是也人道恶盈而好谦去不仁而归于仁是也居尊位而能谦则盛徳至善愈为光显居卑位而能谦其徳之髙而人亦不可踰也此谦徳之君子所以有终也地中有山则髙者卑而卑者髙矣裒多益寡所以称物之多者宜裒寡者宜益以平吾之所施也所施裒之益之而得其当则为平矣此取地中有山之象初六以柔处最下谦而又谦之君子也有是美徳则人孰不相与以心乎得人心之与而用以涉险则无难矣故用涉大川吉牧者置身之处所也以卑为置身之处所则动静语黙无不在是矣六二柔顺中正柔顺则有能谦之质又能使所谦得乎中正合于至当不易之理矣故能以谦徳鸣世得正而吉也非其中心有得于至理者能若是乎九三居下之上刚而得正上下赖之其功大矣处止之极而又得正则止于理义道徳而不过焉为有功劳而能谦也书曰汝惟不矜天下莫与汝争能汝惟不伐天下莫与汝争功功能之实自不可掩则有终而吉也六四位近于五君臣皆有顺徳赞相辅弼其道大行无不利矣然上承六五柔中之君也下乘九三则有功之大臣也四居柔而得正顺体而能下其心若不敢以自安者为撝谦之象撝者施布之意犹言曲尽其谦徳也六五有柔中之徳而居尊位在上能谦则为众心所与谦则尚义而不殖货利上下二阴顺而从之为不富而能以其邻之象艮止在下有止而不服之象又六五谦徳之君不尚威武亦或有恃其桀傲而不来庭者则利用侵伐如汉文寛厚呉王不朝赐以几杖使当时有以处之则七国之叛可预消矣居尊能谦则人心所与征伐尚利为之而况于他事有不利乎上六居柔之极为顺之至能以谦徳有闻于人者也以谦有闻则所与者众矣亦有恃力而不可以徳化者上六之志未得也率其所与之众而往正之则为利也五君也利用侵伐则无逺近之间上六则可以征其邑国而已坤有国邑之象则上六为民社者也征邑国不得已而用师也非其邑国而征之则肆其侮夺而流于恶矣自四以下皆所以辅五也五则征伐自天子出故利用侵伐上虽属五而处其上亦有土之君也征其邑国则告于天子请于方伯在其中矣谦虽贤者之事比于刚中之作用则有间焉人之懐徳虽有之而畏威则未也故五上皆以征伐为言 
　　■（坤下震上） 
　　豫利建侯行师 
　　豫和乐也以一卦之体言九四以刚徳为上下所应而志得行则人心和乐以应九四矣以二卦之徳言以坤遇震为顺而动上能顺理而动则人心和乐以应之矣故卦名豫事莫大于建侯与行师非得人心之和不可以有为建侯即人心和乐以应之人而利建以为侯也行师则率其和乐以应之众而往正人之罪也如豫之顺以动则天地如之天地亦顺而应之矣况于建侯行师不可以有为乎天地惟其顺理而动也故日月之行有常度而不过四时之运有常候而不忒圣人惟其顺理而动也则刑罚不用而民自说服豫之顺理而动天地此道圣人亦此道天下古今不可易之道也其时义可谓大矣雷出地而奋其声则气和矣故为豫之象先王取其和之义而作乐以崇徳乐之用则斟酌饱满动荡血脉流通精神养其中和之徳而救其气质之偏者也孔子言成于乐书所谓典乐教胄子者亦崇徳之义也殷盛也荐上帝配祖考则用乐之盛也初六与九四为应九四居六五之下而上下应之得时主事者也初六阴柔小人资其势焰以作威福志得意满不胜其豫而自鸣凶之道也六二当豫之时众皆溺于豫而已独以中正自守其节介如石之坚而不可易所谓富贵不能淫贫贱不能移威武不能屈者六二有之事几之隠而难知者必安静之君子能察之而躁动者不能识也二之节介如石则自能精义入神不俟终日而见凡事之几微得正而且吉也六三不中不正位近九四仰视其富贵以豫乐而取悔者也三之悔由其悔之迟所以有悔也阴柔之质无见事之明无决断之才沈溺于豫而不知速悔所以至于有悔而不可追也自古权臣之败凡奔走门下而不能早自引决者安能自免九四由豫者天下人心之豫由于四也有能为之才遇可为之时而得以自尽其所为焉大有得也大臣至此必有至诚恻怛之心以忧国忧民则朋类君子合而聚之乐为所用则在已以人事君之道或可以少尽矣四以阳居阴而诚或未至故圣人以勿疑启之诸葛孔明开诚心布公道集众贤广忠益有类此爻六五当豫之时以阴居尊沈溺于豫乗九四之刚众心归于四五所处者危地也故为贞疾之象贞疾腹心之疾也以其得中故虽有贞疾而恒不死周赧汉献似之上六以阴柔处豫之极是昏冥于豫迷于沈溺而不知省悟则祸基成矣若能恍然而悟翻然而改以道义自树而不安于冥豫之失则无咎矣上六处动之极有能改过迁善之质故圣人期之以有渝无咎而与其进焉 
　　■（震下兑上） 
　　随元亨利贞无咎 
　　随相随之义初九以刚来下柔阳唱而阴必和以震遇兑为动而说说斯随之皆相从之义也刚来下柔又所以成其为动而说也凡诸卦言刚柔之变程传谓自乾坤而来易本义则变自他卦此易中之法象于义皆当自乾坤来者其说觉长彼此相从固可以致元亨然利于正则所从可以无咎所从不正则为茍合虽可以致亨而过多矣以相从致大亨贞而无咎则天下随之矣贞者尧舜禹汤文武周公相传之正道万古不易之定理也天下之人心不同而同于此理故贞则天下随之如所谓一日克己复礼天下归仁者亦此义也随之义贞也可谓大矣时当作之泽中有雷雷动而泽随也向晦入宴息取雷藏泽中动而静随时休息之义也初九官有渝官主守渝变也未随则为士已随则为官膺一事守一职之义也士则隠居求志官则行义达道视士之所尚则变矣然所随之人不可不择必信义足以系天下之望者而后随之如孔明不随曹孙之辈而随先主则所随得其正而可以获吉矣随既得其人而所以相交者必以公出门交公之义也从违可否必顺天下之公理忘一己之私情则能以道义相与而可以大有为矣故有功所随必择其人所交必慎其道此随之第一步也不可以不谨随之时易于茍随六二近于初九之小子为其所系而与之随则失九五所当随之丈夫矣即近而忘逺弃正而与邪也书曰逺耆徳比顽童正此义也邪正不能以两随未有随邪术而又能随正道说小人而又能说君子者也故象曰系小子弗兼与也其义深矣六三位近九四之丈夫为其所系而随之则失于初九同体之小子四居九五之下当时之任者也已既从之则随其所求而无不获矣然必利居贞随之必以正求之必有道内不失已外不失人则为正不然则权门之鹰犬也九四位近九五而权已重下应动体则动而随乎已也位髙权重而民随之故求无不获然势迫于君而得人心则嫌疑易生贞固守此凶之道也人臣处此惟存其有孚在道之明可也有孚在道所以为明者恻恻然以尽补衮之诚夔夔然以严事上之礼勤劳尽瘁四直任之而成功则归于五使人知恩威出于君而无与于己则为明之至而可无咎矣否则耽宠乐而忘祸机昏昧之徒也九五孚于嘉嘉善也谓六二之中正者也九五六二皆以中正为应则相随者能以道矣五以刚中正信二之柔中正所谓大亨利贞而天下随之者也故吉上六居随之极已能随人之心人则随己之动固结而不可解为拘系之又从而维之周王惟其得人心之随至固结而不可解则亨通于西山而王业之成肇于此矣 
　　随上六拘系之乃从维之王用亨于西山象曰拘系之上穷也上六居随之终悦之极人心悦己而已终随人文王以之羑里之囚拘系从维几至不免而终守天地之义终不改其臣节周之徳可谓至徳也人心归之天命与之三分天下有其二是文王以随之至徳而亨于西山也象言上穷文王遭时不臧而至拘系则亦穷矣遭此穷阨而终不改节非文王至徳不能也 
　　■（巽下艮上） 
　　蛊元亨利涉大川先甲三日后甲三日 
　　蛊壊乱之义事之壊乱者不可不求以治之故又为有事之义为卦艮刚在上巽柔在下刚柔各止其所而不相交也又为下卑巽则专于诡随上茍止则不能自强交之不以道也上下不交与交不以道皆足以致壊乱矣蛊之时则乱已极矣乱极复治循环之理故元亨而天下有治之机矣治一世之蛊者不可蹈袭旧弊当有非常之更张宏逺之作用而涉险难以为之故利涉大川为往而有事于治蛊也自古创业之君开国之臣所以拨乱世而反之正者必险阻艰难之备甞规模施为之先定皆涉川之义也甲取始之义也先甲者原之于始也后甲者要之于终也凡事之为思虑审而至于三则谨之至也先甲三日后甲三日谓凡治蛊之道必原始要终熟思审处而致其慎也书曰慎厥终惟其始终以不困不惟厥终终以困穷此之谓也天运至于蛊之时则向于治矣人之治蛊要之以有终者由慎之于始则维持世运之道尽而合于天之行也人谋之与天运未甞不相为流通者也山下有风则风回旋而物乱矣故为蛊之象未有风俗不壊而世乱者也世之乱者由于风俗之壊也振起其民而使皆趋于教典所以善风俗也育徳则自育其徳又所以端风化之本也未有己不正而能正人者也蛊者前人之失故诸爻之治蛊者皆以父母为言初六非有治蛊之才但在事之初蛊未深而为力易故有贤子则能乾父所壊之事而考得无咎父之过即子之过子之功即父之功见父子一体之义也事之成败存亡所系初六当蛊之时势已危矣所损未多赖有贤子而急治之故终吉象言意承考也承如书所谓丕承哉之承盖善继考之志善述考之事也考以失而致蛊岂无悔悟之心与补愆之志哉初六乾父之蛊乃承其考之志而非以自为也圣人以子之贤善归于父为训之义大矣九二以阳刚得中上应六五之阴柔而治其壊为乾母之蛊母既昏暗致蛊子以刚阳之才乾之宜委曲以成其几而不失于正若伸己之是正彼之非如此而贞则阴暗之主必反见疑而蛊益深矣狄仁杰之于武氏是也始终以姑侄母子配食于庙以启其心而济其事或曰仁杰若用贞当何如曰妇人不可居天位也嗣圣不可改为光宅也唐之天下不可革为周也先儒胡氏言当执武氏于唐宗庙前诛之则贞之大者也九三过刚不中而乾前人之蛊或有过于作用而失其几宜者故小有悔然刚正之才终可以有为而补其愆故无大咎六四以柔居柔为过于柔以此乾蛊则逡巡畏缩不自振拔蹈其因袭之弊以重既往之失而已矣故往则见吝象言往未得也言以寛裕治蛊则蛊不可得而治也六五以柔中居尊下应九二刚中之贤二能承之以徳承即意承考之承五之志在得贤治蛊二能以刚中之徳承其志而辅之以有为则成功归于五而有乾蛊之善誉矣上九视一时人才之所为皆其所不屑也故不事王侯而髙尚其事所谓天子不得臣诸侯不得友也隠居以求其志乐尧舜之道而嚣嚣自得者乃其髙尚之事也其清风髙节足以亷顽而立懦矣故象曰不事王侯志可则也胷次悠然超乎万物之上而不义之富贵则视之如浮云者此其志也岂不可以为法乎 
　　■（兑下坤上） 
　　临元亨利贞至于八月有凶 
　　临刚临柔也刚浸而长以消柔也凡临民者必有以正乎民临事者必有以处乎事君子临小人使小人革心向善否则去之此临之以道也正邪不容并立君子之道日长则小人之道日消临有元亨之理然临之不以正则涉于作恶而为血气之私非君子至公无我之道也卦之以兑遇坤为和悦而顺于理此天徳也九二刚中而有六五之应此王道也以此临小人而处之则大亨而得其正矣天道四时行百物生栽培倾覆无有不亨通而得正者故大亨以正为天之道也临十二月之卦君子之道方盛之时也至于八月为遯卦二阴方长则小人盛而君子有凶矣圣人言此非特以示循环之理也正欲君臣上下于方盛之时即知不久而有凶将至矣庶几安不忘危存不忘亡忧勤惕厉之心无时而可少懈则可以保其无凶矣故彖言至于八月有凶消不久也则情见乎辞而凛乎其可畏垂戒之意深逺矣泽上有地地临于泽上临下之象也君子临民之道教养两端而已泽之出于地者无穷君子教民之心而思欲尽之于无穷焉地之载乎物者无疆君子容保民之心亦无疆尽一世之民皆欲教之养之使无一夫不得其所者君子之心也初九阳刚得正有其才矣当临之时有其时矣才与时合视卦之羣阴皆其所当临之小人也而初则咸临之咸之义至为精约详逺而略近昵亲而忽疏皆非咸也无逺近亲疏皆以公平之道临之书所谓无偏党反侧而惟以荡荡平平正直为心孔子谓周而不比程子谓廓然而大公物来而顺应者皆咸临之义也初九之临下不以逺近亲踈二三其心而志在于行正正即王道也故吉九二以刚中之徳而临羣阴善莫善于刚中故尽咸临之道与初九同二应于五奉君命以临之者也其势尤便而处之尤易故吉而无不利所以咸临吉而无不利者以群阴之未顺君命也君也者奉天以安民者也臣也者受君之命而奉以行之者也小人所为惟有戕贼善类民之害而已于人君之命有未顺也九二上应六五正名其未顺命之罪而咸临之故吉而无不利也六三居下之上有临民之责者也阴不中正又兑为口舌说见于外为内无所有徒以巧言令色临民者也临之而失其道如此则何所利哉临之时二阳盛长以消诸阴三处二之上则势已迫而消已及矣亦自知忧之者也既忧之则改过迁善变为君子而无甘临之失矣何咎之有六四柔而得正下应初九刚而得正刚柔相应而又各以正则相临者非以面貌而以诚心恳恻切至而乐于相与也君臣朋友之交合吐忠赤而忘忌疑皆此义也如公孙述磬折以恭马援而援斥之光武岸帻简易而乐为用得至临之义也故无咎六五知九二为可用之贤委任之而行其道是能以智临下而得大君之所宜也五以诚任二二以道事五上下交而徳业成矣故吉上六居临之终以厚道临民则可持之以有终未有以薄道虐民而可以有终者也上处坤之极坤为地则至顺极厚者也故上为以厚道临民吉而无咎未有厚以临民而其志不欲得贤才以自辅者也初九之刚正九二之刚中皆贤人之有益于民者也四与初应五与二应而皆能行其道上虽居不相应之地而志未甞不欲资之以有为也故象曰志在内也位不相应不可言行故但以志为言圣人以上六之道惟欲厚民故度其志在于得贤 
　　■（坤下巽上） 
　　观盥而不荐有孚颙若 
　　大观在上以徳化下则观之义也以坤遇巽为顺而巽九五以中正居上而四阴仰之顺而巽中正以观天下则君师之道尽而徳与位称为大观在上观天下之道诚敬而已矣大祭方承盥而不荐礼文未举之际诚敬于斯为尤至也以是诚敬之徳观天下则不言而信不怒而威有孚颙若下观而化所谓笃恭而天下平也天之道阴阳而已阴阳不测则神道也天惟神道以为观故四时不忒圣人过化存神上下与天地同流民日迁善而不知为之者则以神道设教而天下服矣风行地上鼓动万物观之象也先王观风行地上之象而省方设教以观天下四方土俗不同人情亦异而先王施教恒因之故省方观民以设教则四方风动而教无不行矣初六以阴处最下去五逺甚于其阳刚中正观下之道无所见则童子之所观愚暗之小人也可使由之不可使知乃其常道若君子志道而所见如此可羞吝也六二虽与五为应然阴暗不能逺见于中正之道彷佛其疑似之迹而无所得为窥观之象女子者无非无仪惟酒食是议有闺门之修无境外之志能如此斯为正矣而岂丈夫之道哉六三与上九为应故观我生进退我生上九也古人于学士多以生称之如文帝于贾谊光武于邓禹皆目之曰生上九以阳刚居卦之上无时事之责任自三而称之曰我生我者亲之之辞上九进以礼退以义者也三居下之上有民社之责者也若观上九以为进退则天下有道以道殉身天下无道以身殉道而无以道殉人之失矣惜乎六三不足以语此杨素之于文中子类此爻之义六四居阴得正位近九五九五以阳刚中正之徳敷而为礼乐教化光辉发越而四达者也书所谓王道平平王道荡荡王道正直者是也四觌其光而有所得为观国之光也四之与五可谓见而知之者矣以其观而得之之道为王宾礼任使之乃为利也四于五以上下之分言之则为臣以道徳为其所钦崇则曰宾古人于臣下多以宾称之诗曰我有嘉宾是也象言尚宾尚髙尚之义戒人臣不以承顺奔走为恭敬而当以礼义亷耻自树立也九五切比上九上九以阳刚之徳而居无责任之地是尘视金玉铢视轩冕而为尊徳乐义之君子也九五观其徳而自成君子之徳斯无咎矣上九之徳足以膏泽斯民者也五能观之以自善其身施于有政达于天下而民俗善可谓与人为善之君子矣君仁莫不仁君义莫不义未有君徳隆盛而羣黎百姓不徧为尔徳者也象言观我生而直言观民者见上下之一体而上行下必效也五与三既以上九为我生则上九但当言其生文义可谓至明白矣刚阳之才足以益世而无用世之责巽性务入圣人虑其退处既久而或至失身以求用则所损多矣故戒其反观于己必道合君子斯无咎也君子者用之则行舍之则藏安于义命而无慕外之心也以六四之阴柔得以观国之光以六三之阴不中正而居下之上则独善其身如上九者志必不能平矣严于克己而达诸大观不怨天不尤人则志斯平矣此观其生之义也圣人期上九造就之意逺矣哉象言观其生志未平谓爻辞戒以观其生者为其志未平也平者有定而居之安也戒惧与志不平正相反能戒惧则心存不放而志常平不能戒惧则放逸倾倒丧其志而不平矣如遯世无闷不见是而无闷乐则行之忧则违之确乎其不可拔志平之意也孔子曰道之将行也欤命也道之将废也欤命也公伯寮其如命何孟子曰行或使之止或尼之行止非人之所为吾之不遇鲁侯天也臧氏之子焉能使予不遇哉则志无不平矣凡言志者多君子之类小人不足言志也上九之志达可行于天下而后行之者也圣人恐其动于外物而不能有终故戒之 
　　观者建极于上而足以表正乎下也卦之九五以大徳而居尊位为大观在上所谓大观者动皆顺理且潜隠而形迹之浑化以大中至正之道而观天下者也观天下犹书所谓表正万邦皇建其有极也故卦名观盥将祭而洁手也荐奉酒食以祭神也盥而不荐有穆穆之容而不假声色犹所谓笃恭修巳以敬自治威仪而俨若渊黙者也如此则人孰不诚心敬仰而归其极乎故曰有孚颙若下观而化也天之神道上天之载无声无臭也而四时之不忒圣人以神道设教则所过者化所存者神上下与天地同流矣故天下服言天与圣人皆有观之道也风行地上风被于物物随风靡有观之象先王观风行地上之象则岁时巡狩省其方岳观民俗之异宜而因以设教焉亦犹风之及物而物从乎风也卦之观读去声表率之义爻之观读平声观瞻之义九五为大观在上所谓神道设教者也自四以下皆观其道初六居下去五最逺又阴柔不能逺见为童稚之观小人之道也椎愚细民终身由之而不知圣人之大道乃其常也何咎之有若君子则可羞吝矣君子不待文王而兴起者也可以童观乎六二上应九五为观九五之道者也阴柔居内而观乎外为窥观之象自内观之而一于从所谓必敬必戒无违夫子者妾妇之道也女子守此以为正则利矣丈夫者当有吞吐宇宙之胷怀有达权通变之作用效妾妇之窥观而区区以从为道者可丑之甚也六三居下之上柔得正而顺之极进退能顺天下之正道者也故能观我生进退我生犹言此生此生者此身也观我此身作用之通塞合则进不合则退三可谓审于出处之道者矣故象言其未失道也六四所观之国光谓九五也九五大观在上顺而巽中正以观天下以其道徳为一国之光也四近于五观之以成其徳而可以辅世长民者也故利用宾于王九五居尊位而臣民所赖以作则者也宜自观其所行者何如耳必其阳刚中正足以表正天下而有君子之徳则无咎否则播恶于下而违于奉天子民之道多矣人君徳足以范世则羣黎百姓徧为尔徳而俗善矣尧舜帅天下以仁而民从之桀纣帅天下以暴而民从之民徳之善否系于君道之得失故九五观我生者当观于民焉观我生自观之也观其生人观之也上九以刚阳居一卦之上是道徳足以师世范俗而无位者也其清风髙节人未甞不仰之以为仪刑也必其有君子之徳真可以系天下之望者而后无咎焉若过中失正而欺世盗名者何足道哉行道济时圣贤之心也道不行而徒为国人之矜式岂圣贤之志哉如孔子浮海之叹孟子之不豫色其志固不能平矣圣人发此正欲为君者尊用贤才不可弃之不用而使人观其生也 
　　■（震下离上） 
　　噬嗑亨利用狱 
　　頥中有物曰噬嗑为卦上下两阳而中虚頥口之象九四一阳间于其中必啮頥中有物但可以言间而已卦名噬嗑者物在頥中则不可以不噬噬则必至于嗑噬之以道则嗑嗑则间去而亨通矣噬不以道或能强嗑之亨则未也大抵外藩为中国害小人为君子害异端为正道害凡人心之动于欲而为天理之本则累者皆间也皆頥中之物也去之则亨通矣噬嗑之义于宇宙间事尽之矣讼狱之事亦治化之间也听之得其当至于无讼可听而礼乐兴亦噬嗑而亨之义也卦之刚柔分动而明雷电合而章柔得中而上行皆听狱之才徳也故利用狱有雷则有电亦合之义也明罚勅法威明不可偏发也固取雷电之义然罚无不明则法无不正民俗善而治化隆亦噬嗑而亨之义也初上无位为受刑之象中四爻为用刑之象初在卦始罪薄过小有所惩戒而得改焉则小人之福也故无咎上居卦之终有怙终之义则恶极罪大而不可掩故凶初之阳刚得正亦有善反之才上则肆其刚恶而至于极矣若以阴阳上下之义言之初以阳居正而在下为懐刑之良民阳刚居卦之上者则超然于法网之外而免于刑戮矣不取此者易之取义不一小惩者可以大戒恶极者必至杀身于垂世立教之义为大耳六二柔顺中正有治狱之才徳故治人而人无不服如噬肤之易所治者乃健讼之刚恶则不免于灭鼻焉灭鼻之象因噬肤以及之耳二贤者也但可无咎若以圣人处之则无情者不得尽其辞不怒而民威于鈇钺其过化存神潜消黙夺之用岂特无咎而已哉六三居下之上有用刑之责者也阴不中正而且动体则动于轻躁才徳不足以治人而人不服腊肉乃难于噬者遇毒则苦其难而不敢轻噬矣故始小吝而终无咎者以动体则易于更改居阳应阳卒能振拔而不以恶自终焉耳九四之所噬者初九也故为噬乾胏之难四明体且以阳居阴而不过于刚为得金矢之象得刚直之义也不为威屈不为利诱也圣人虑其以徼为智而过于察以阳居阴则又疑于不正焉故戒以艰难守正则吉也不能以明觉为自然而涉于不正则徳未光矣六五居尊位而有中徳下有九四为刚阳之大臣辅之以噬天下之间者也为噬乾肉得黄金之象黄则已徳合中金则九四辅之以刚阳之义也君道以刚中为贵五虽得中而体本柔且以阴居阳疑于不正以滋天下之间而危甚矣故戒以守正而时存危厉之心惟恐一念不谨或以贻四海之忧一日不谨或以致千百年之患如此则无咎矣然以中徳离主知正可守而防微杜渐之惟谨亦其才徳可以勉而至故曰贞厉无咎得当也 
　　■（离下艮上） 
　　贲亨小利有攸往 
　　坤之中爻交乾之中爻为离成内卦之饰乾之上爻交坤之上爻为艮成外卦之饰他卦固皆物相杂而为文然内卦饰于内而文明外卦饰于外而光辉于贲之义尤切故名贲致饰者亦可以得亨亨其所饰之事也非实徳昭著不可大有所为小利有攸往而已柔来文刚故亨以刚为主而济之以柔则善用其刚矣分刚上而文柔则以柔为主虽济之以刚终于退歉而已此据卦之才徳而言也刚柔交错天之垂象自然之文也观之以察时变凡厯象授时裁成辅相皆其事也文明以止人文也六十四卦三百八十四爻此一言可以尽之此如诗之思无邪礼之毋不敬书之允执厥中之类也天文天之道也人文人之道也人道本于天道而天道所以为人道也天叙有典勑我五典五敦哉天秩有礼自我五礼五庸哉天命有徳五服五彰哉天讨有罪五刑五用哉皆观人文以化成天下之作用也山下有火物被而生辉亦贲也然不及逺折狱之事非明徳逺照者不能故但可以明庻政而已初九以阳刚得正而居下体当贲之时为贲其趾之象贲其趾则能舍非道之车而安于徒步矣伊尹耕于有莘之野而乐尧舜之道非其义也非其道也禄之以天下弗顾也系马千驷弗视也此爻可以当之六二贲其须须待也待上之人能用其道而后兴起以有为也二有中正之道当贲之时上无应与能以文明中正之道贲其身而不求人知焉初九有长往不反之志二有相时而动之徳用之则行舍之则藏二有之矣九三阳刚得正居下之上上比六四居阴得正各以阴阳之正相与为贲也四居上之下为六五所柄用三与之贲无求不得无欲不遂得其贲而至于濡如者也当贲之时君子以质直尚义为贲贲之诚也小人以色厉内荏为贲贲之伪也四虽居正而质阴柔或不能终以道事君而至于徇俗迁就焉三之守或不足而不为所变者鲜矣圣人示以求守正道则吉而终莫之陵其为戒之意深矣六四与初九为正应初九为草野之贤才六四为当位之大臣明扬俊民布列庶位以人事君而尽大臣之职分则四之责也初九守正于下疑四与九三相贲而不屑于自求负道徳之髙而不为世用四于此时禄位荣宠有余而大臣之功业则不足故皤如而不得其贲焉四之与初若白马翰如求之之急不以为宼仇而以为婚媾之亲则人终不得以尤之矣媢疾以恶之而使不能容则视之如宼雠矣人之有技若已有之人之彦圣其心好之此婚媾之心也圣人于六四戒以宼雠而勉以婚媾其垂戒之意逺矣哉六五居尊而位在上九之下能以礼下上九者也丘髙阜艮之象上九所止之处也古者束帛加璧以聘贤者五以礼下上九为贲于丘园束帛戋戋之象戋戋整齐之意初九九三上九皆刚阳之贤才当贲之时未有与五为应者上九犹白贲则五虽以礼下之而未能与之共天位治天职也此由五以阴居尊而质柔弱又艮之徳为止有茍止之心安于小康而无大有为之志故贤者未为所用而在五为可吝矣然以求贤之心如此则君子不患不至矣杕杜之诗圣人所以録之也燕昭礼郭隗而乐毅应聘晋睿宗躬诣顾荣贺循而温峤卞壸辈皆乐为之用卒能强小燕而保江东则终吉之义也上九以阳刚居贲之极脱然于致饰之外以真徳实行检其身而不假于外求能尽贲道者也故为白贲于立身之道可无愧矣故无咎象言其上得志亦思见有恒之意也贲之六五贲于丘园束帛戋戋吝终吉象曰六五之吉有喜也六五以柔中之徳当贲之时而居尊位比于刚中则有间矣贲之时虚文多于实徳也故卦言小利有攸往上九以刚阳之才居卦之上而不在事任艮为山为上是贤者止于丘园之象也六五切比其下而尊事之有以束帛先礼而往见之义为贲于丘园束帛戋戋之象束帛礼贤之物戋戋整齐之意为贲之象也五能如此斯亦可矣然初九以刚得正处卦之下舍车而徒所舍之车即五之车也九三以明体刚正而不与已应虽知尊礼上九而使其白贲不以禄位爵秩饰其躬而为己所用其亦五特致饰于礼文之末而诚意有未至欤不与贤人君子共天位治天职而君人之道犹未足则吝之道也然尊贤好士之心虽不足而于下贤之礼不敢废其去简贤弃礼訑訑自足而不足以有为者则逺矣贤者或仅取其长就之以行其志而成小康之事业故终吉云终吉言始虽未吉而终当吉则辞固有斟酌矣五中才之主可以上可以下者也光武之于严陵忘势叙交至与同寝然师保之位子陵不与而仅得白贲邓禹冯异诸贤与相周旋而卒成东京之治化则终吉有喜之义也 
　　■（坤下艮上） 
　　剥不利有攸往 
　　剥剥而去之也众阴剥一阳而去之小人欲空人之国而亡之也事至于此君子俭徳避难犹恐祸出不测而身不能以自保有攸往则杀身无益而国之危亡不可救矣何利之有以坤遇艮顺时而止则观其象而知所以处之矣君子尚消息盈虚则处剥之徳合于天道矣故谓之天行山附于地有颓剥之象然于下则厚矣上能厚下则所居安矣保国之道厚下而已矣厚下之道无他焉所欲与之聚之所恶勿施尔也卦体有床之象床者身之所安剥其床则身不能以自安矣小人剥君子使不能安其身为剥床之义足处最下人之所以行也初六自下而剥之为剥床以足之象剥其足则一步不可自行矣为君子者一步不可自行则一朝不能自安矣贞者扶持宇宙奠安国家之正道蔑之则上败君徳下贼民生引用凶险排摈中正凡国之所恃以为国者举毫末而扫除之则蔑贞之义也至是则国亡而小人亦安能独保其富贵哉如朱晦庵蔡西山真徳秀魏了翁诸贤禁锢摈斥不少轻贷宋之国势不可为而韩侂胄贾似道之徒终不免于杀身焉圣人以凶为小人之自祸其垂训之义至为明着而万世所当深戒也辨床上下之际取此象者亦有分辨限隔之义焉虽当群阴剥阳之时而有分辨限隔之不同焉自二以下皆剥君子以蔑贞三则不与其党而反为君子之助焉象言其未有与则辨之义而凶亦为小人之自祸也六二未有与则六三为剥之无咎矣三处羣阴之中上不与剥床以肤之六四下不与蔑贞之初二独与上九之阳刚为应去邪党而从君子卓然以独善自立而于处身之道为无咎矣三可谓善择所与矣而不言吉者剥之时羣狡汹汹国势消索而难于措手之际也上九为支将倾大厦之一木而三则羣枭中之孤凤也免于杀身之祸亦幸矣而何吉之敢望乎六四近于上九上九为踪迹孤危之君子而六四则得时得志之小人也剥床而及于人之肌肤则为切近之灾而国势至此亦决不可为矣裴延龄李林甫基李唐无穷之祸而张九龄陆贽辈知有退处贬窜而已呶呶然痛哭叫号如阳城者欲何为哉以五阴自相顺次言之为贯鱼之象以众阴在下一阳在上言之为宫人承事夫主之象五本率众阴以剥一阳而切近之灾比之六四则尤甚焉者也圣人忧之深而虑之逺于是略其稔恶之罪而开其迁善之几即其本心之所甚欲者告之谓小人剥君子求以利已而已不知君子尽去则国不可保而小人之祸亦不旋踵而至矣则何利之有若能饬心改行以忧国忧民为志而与君子同趋向则为君子所与如以宫人而受宠于夫主焉如此则乱而复治危而复安国可长保而凡效一旦之微劳者皆得与国咸休而无不利矣圣人于群邪破其肆欲之深蔽而歆以天理自然之利其扶世立教之心至深切矣故曰圣人之情见乎辞剥之将尽一阳独存于上且能复生为硕果不食之象至是则君子之危如一发之引千钧焉此一硕果天命之去留人心之离合世道之升降消长又一机会也乱极思治众心愿载于君子欲倚之以活生灵而拯将倾之国势则上九君子有得舆之象焉群小人必欲剥极于上而尽去之一阳居上覆庇于下有庐之象剥而去之为自剥其庐焉剥其庐则无所覆庇而身亦不能自存矣至是则小人之贼君子不惟祸及人之国亦自贼其身而已象言民所载而终不可用亦三年欲为东周之意也 
　　■（震下坤上） 
　　复亨出入无疾朋来无咎反复其道七日来复利有攸往 
　　复阳复生于下也本其固有非自外至特为阴所掩消而至此复见耳故谓之复天道之盈虚消息人物之生化盛衰凡人心肆恶之极而后天理复萌皆此义也天徳为主而义理用事自有可亨之理震之徳为动坤之徳为顺以震遇坤为动而以顺行也动而以顺行则动以天矣动以天则丕应徯志民之说之犹解倒悬而出入自无疾之者矣道义感招凡懐明徳新民之学而欲树尺寸以益世者孰不气求声应而相与以有为乎朋类之来为从所当从而非私比何咎之有自姤卦一阴始生消而蚀之至此更七爻而复见为反复其道七日来复而圣人欣幸之情溢于辞外矣阳徳方亨而向于治亦天运之循环耳凡壊乱之极君子无所用其道而至于不能自免者乃元气衰薄而未克有定耳非天欲使之乱也以纯王之心善纯王之政以新天下之耳目一天下之心志此其时也故利有攸往汤之缵旧服武之政由旧合此义矣商周而下皆以弊易弊茍且徇俗而不能复二帝三王之善政昧于利有攸往之义也生长收藏无非天地之心化工之妙无间可停息大而一气之运小而一物之微莫不皆然特于藏诸用之终显诸仁之始为易见耳恻隠羞恶辞让是非皆人之心特于见孺子入井而怵惕者为易见耳天人一理更不分别雷在地中亦有复之象先王以至日闭闗商旅不行后不省方以静为主也动而以静为主则动以天而动无不当矣亦人心之复之义也初九一阳复生在卦之初为不逺复之义失之逺而始复之则成其心之悔矣未逺而复可以不至于悔焉耳庶无罪悔文王所以同乎天有过不贰颜子所以几于圣故元吉斯义也以之修身则自此而可全乎天徳以之立政则自此而可纯于王道人品不同略有四等圣人无复者上也不逺而复者次也失之逺而后复之又其次也流于恶而不复者民斯为下矣人之禀赋不同刚徳胜者多君子之类柔徳胜者或流于憸邪而不自知矣六二有柔顺中正之徳于复道固为休美矣然言吉而不及于元比于初九则有间矣休复之吉亦近于初九熏其徳而善焉者也否则二之立身未可知也孔子答子贡曰居是邦也事其大夫之贤者友其士之仁者亦此爻休复之义也六三阴不中正当复之时上比六四则中行独复者也下近六二则休复下仁者也三居其间独无激劝思善之心乎盖知或及之而仁不能守之数有所失而数有所复质本动体动而为善则复之时居多焉去其不中正而卒归于中正则频复也此几于从欲惟危而与愚不肖同归矣故厉过而能改终立于无过之地焉故无咎无咎者善补过也六四位未得中而言中行得正可以求中矣下应初九以刚正而济已之柔正当复之时志复于道可无偏倚之失四于中行为独复矣言独复者异于六三之频复也气运初转阳徳尚微拨乱世而反之正非有阳刚之才不能也四坤体纯阴守身从道则有之而功业益世则未可必故不言吉上比六五不言同复而言独复五君位四臣职不敢以类相比拟严君臣之分也六五以柔中居尊当复之时无阳刚之应相与以大有所为故反之于中而自考焉量其才徳而不敢过于施为敦厚于复而可以无悔矣汉文帝谦让于礼乐光武以柔道理天下身求寡过俗期小康志成两汉之事业而已比于三代圣王以天徳达王道富而教之跻一世于仁义礼乐之盛而与天下同复于道者则大相逺矣上六迷复所谓安其危而利其菑乐其所以亡也盖阴暗无察理之智柔懦无体道之仁天徳灭息而至于尽矣当复之极则复道已矣蔽固之深而自省自新之念不复萌动矣故凶有灾眚逮其身而无自全之理矣以斯人而行师则终有大败以其国君凶所谓君不择将以其国与敌也坤为众有师之象此爻居上有统众之象国之大事在戎而尤不可以不慎焉贾似道江上一败宋人航海而至于亡圣人之戒明有验矣至于十年不克征则贻国无穷之祸终不可救矣 
　　■（震下乾上） 
　　无妄元亨利贞其匪正有眚不利有攸往 
　　真实之徳合于天道而无间断无妄之谓也乾之初交于坤之初得震为刚自外来而为主于内则真实之徳在我矣以震遇乾为动而健能不为私邪所间而要之以有终焉所谓仁以为己任死而后已者也九五刚中而下有六二之应以柔中正应刚中正为应所当应而非私比刚自外来而为主于内则体无不具动而健刚中而应则用无不当兼体用合内外而极于盛则无妄之义也有此实徳举而措之则何往而不大亨乎然必利于正焉正者天命人心之则时中至善之道无妄之本体也其或依稀于义理之彷佛似是而实非者为匪正于无妄之徳相逺矣故有眚而不利有攸往人道必本于天道而天道所以为人道也大亨以正天之道也匪正则反乎天道天不佑之故不可以有行也天下雷行天理时见所谓鼓之以雷霆润之以风雨日月运行一寒一暑四时行百物生皆无妄之道也先王法此大其建明对时育物代天理物之责尽而叅天地赞化育亦无妄之义也初九阳刚得正于无妄之徳体用具矣以是而往则合天而动者也故吉上则可以得君下则可以得民内则顺乎亲外则信乎友此象言得志之谓也六二柔顺中正顺适乎无妄之道者也于耕之时而即求获于菑之时而即求畬则有私意期望之心矣不于耕之时而求获不耕获也不于菑之时而求畬不菑畬也为所当为而无计利之心先难后获先事后得正其义不谋其利明其道不计其功此仁者之作用也故利有攸往象言未富则至明白矣六三当无妄之时失无妄之徳而有意外之灾为无妄之灾此如或系之牛为行人所得而邑人反被灾害矣三居下之上有民社之责为邑之象六二有顺徳居三之下而上应九五则牛系于邑为行人所得之象二以三不中正而应于五贤人君子舍已之近而逺附于人在三为失道者寡助寡助之至亲戚畔之此其灾也象言行人得牛邑人灾者言行人既得牛则邑人不能无灾行人自有得牛之理邑人自有失牛之理此归咎邑人失牛之由而灾为三所自取矣九四阳刚居不得正可与为善而亦易于为恶者也当无妄之时心之所存身之所行毫厘有差则流于妄而不自知矣上比九五以乾刚之资而勉励于中正之道固其所能焉下比六三以阳不中正而茍同于阴不中正亦为甚易也圣人盖虑之故勉之以心之所存身之所行可一于贞正之理而不易焉如此则无咎矣贞正之理我自有之非由外铄反而求之即此而在象言固有之亦道不逺人我欲仁斯仁至之意也九五乾刚中正以居尊位徳与位称道与时合无妄之至也此而有疾为无妄之疾焉九四以刚不中正六三以柔不中正一则列上之下一则居下之上肆其偏恶而妨政害治皆九五之疾也唐虞之驩兠共工三苗即其事也但知人安民之道兼举而至于尽则何忧何痊而自消化矣禹班师振旅舜诞敷文徳而有苗格勿药有喜之验也上九以阳不得位而居刚之极下应六三以阴不中正而居动之极当无妄之时以刚而至于动之极以动而至于刚之极皆穷之道而灾其所自招也君子度徳而进量时而动则机括在我而进退施为有余裕矣 
　　■（乾下艮上） 
　　大畜利贞不家食吉利涉大川 
　　刚健笃实辉光则有诸已矣故为大畜乾体刚健艮体笃实刚健则能力善而不屈于物欲笃实则不轻外而要之以有终实徳内藴光辉外着美大圣神可驯致矣故为大畜上九以刚居上其徳为止止其所而不为势位所动移自处之道上而不下有壁立万仞之气象非有圣贤大正之徳不能也六五居其下是能以礼下君子者也非君徳大正亦安能知有贤徳而尚之乎如孟子所言则上九为不召之臣六五为大有为之君而就之者也书曰王访于箕子非箕子之贤不能致武王之访而武王非大正之元后亦安能降礼于亡国之臣乎汉光武严子陵亦庶几此道矣健为天下之大害止之以徳而不以力成汤十一征而无敌于天下文武一怒而安天下之民皆大正之徳也大畜者必利于正不正则邪谋小道而非大畜矣明徳新民具体用之学当以天下事为己任而不家食则吉六五下于上九亦有养贤之象有大畜者必利于大有为一才一徳则各有所就而已以涉大川非所利也六五下应九二之乾为应乎天其徳为止应天而安所止则以义理用事而有保天下之气象自足以了一世之事务而成万世之规模矣天在山中有大畜之象多识前言往行以畜其徳君子所以大畜也前言往行之理即吾心之理也多识之所以畜吾心之徳也多识而不畜徳则所识者资口耳之陋而无实用矣故非多识不足以畜徳而多识者又不可以不畜徳也先明诸心知所往然后力行以求至焉格物致知诚意正心修身以为齐家治国平天下之本圣学功用之全即此一言尽之矣初九乾体得正鋭于上进六四在上以阴得位为窃位之匹夫妨贤病国者也初之乾刚锐进谓功业可立就者则有厉矣于是而能已焉则伸缩运用机在我而动不穷斯为利矣不言不利往而言利己者不利往则终不可往矣利己者以己为利而未遽巳也盖乾刚非在下之物大畜无终畜之理尺蠖之屈以求伸也龙蛇之蛰以存身也初九之利己所以为不巳之地也九二乾刚得中才徳足以任天下之重者也上应六五当大畜之时阴阳以非类而相畜五阴柔茍止不能任贤图治以成逺大之事业二有刚中之道不行于世为舆说輹之象舆任重致逺之物说其輹则不能行矣二欲以天下事为己任而五不能用则过在五矣于二之中徳何尤焉二当何如以处之以身殉道卷而懐之有义有命斯可矣九三以乾刚居健之极健极则鋭于进矣上九以阳刚居畜之极畜极则无所畜矣又畜之时以异类则相畜而以同类则相从焉故上九率之于前九三随之于后志同道合相与有为为良马逐之象焉如九三者不患其不能为也患其恃才力之健过于有为而谓天下无难为之事如此则非义理用事而为害反不细矣故戒其利于艰难守正而日闲舆卫焉艰难守正则常存不敢轻易之心日闲舆卫则熟其足以有为之才慎之于始要之于终相几而动行其所无事焉则利有攸往矣记曰推而放诸东海而准推而放诸西海而准推而放诸南海而准推而放诸北海而准此爻利有攸往之义也内卦为外卦所畜主内卦乾体之刚健而言为以不喜而畜其善也主外卦艮体之笃实而言为以善而畜不善也义系宾主词固各有攸归矣一则勉人为善一则戒人为恶易之不可以为典要者如此六四所畜者初九也初处最下未动于恶四以柔正即止之为童牛之牿之象也天下之事图之于微则为力易待其着则难矣古人所以制治于未乱保邦于未危也止于未恶则无恶可止矣故元吉在人则心过未萌而戒惧之亦此义也豕之牙刚而为害者豮之以败其势则牙虽刚而不为害矣九二之恶已着矣六五以柔中居尊治之得其要而有以潜消其恶焉则豮豕之牙之象也孟子曰君子反经而已经正则庻民兴庶民兴斯无邪慝矣先王止天下之恶导之而生养遂教之而伦理明膏泽浸渍民日迁善而不知为之者皆此义也消一分恶则长一分善恶尽消则善之本体全矣故吉而象言有庆见君道之所施者广矣上九以阳徳艮体当大畜之极为大有所畜而盛徳止于至善者也位一卦之上而下无所畜则道可大行而无所阻碍矣天衢天之路也何天之衢讶其得志有为之词而亨可知伊傅周召之际遇可以当之矣 
　　■（震下艮上） 
　　頥贞吉观頥自求口实 
　　卦体上下二阳内含四阴为外实内虚震动艮止为下动上止皆頥之象养之义也养道得正则体无不具用无不行故吉观頥观其所养所养必以王道则所养为得正矣自求口实观其自养自养必以天徳则自养为得正矣如分人以财教人以善为天下得人皆所养之道自小徳之谨至大徳不踰闲皆为自养也以大学之序言之自养为格物致知诚意正心修身而所养则齐家治国平天下之谓也内圣外王之学观頥自求口实尽之矣天地养万物养道也圣人在天子之位尊贤使能俊杰在位膏泽下及于民亦养道也尽养之道者天地圣人也天地无心而成化圣人有心而无为养之时其道大矣哉山下有雷动而各止其所养之义也君子慎言语则不妄发节饮食则不贪欲亦存心养性之一端也初九阳刚得正修善之君子也上应六四四以阴得位居上之下以禄位权柄笼罗天下之士者也初乃丧其阳刚之徳而与之为应是舍尔之灵龟观我而朶頥矣我据四而言灵龟不食之物喻初九刚正之徳足以自养之义也朶頥口动欲食之意舍其可贵之天爵而求人爵焉则以富贵为心而无所不至矣故凶如华歆初志隠居不仕固一世之髙士也后为曹操所用贼杀母后安为逆党而不自知人心惟危之可畏有如此象言亦不足贵所以深为初九惜也当頥之时阴必资阳以自养此天地君民之义也六二求养于初九则以上而求养于下为颠頥颠頥则拂经常之理而不可为矣往求于上九之丘以非其应而不相与则往得凶矣初上皆不与应则二之行为失其类矣失其类则群离索居而进徳修业无所赖矣为二者当何如哉求养于人则不足求养于己则有余性吾所本善道吾所固有以柔顺中正之徳而自勉焉则为阳所与而合于养道矣养之道阳刚中正而必本于静焉六三阴不中正而居动体动以暗昧而不中正于养道大相背矣为拂頥吉凶者得失之应也三之失甚矣凶为所自取而宜有焉为贞凶十年勿用终不可用也无攸利无所往而利矣三可谓自暴自弃者矣六四居阴得正处上之下则大臣之位也下应初九阳刚得正则草野之贤才也为大臣者尊贤礼士取其才徳辅已有为以上善君徳下善民俗则以人事君之道尽而得吉矣四阴性圣人虑其无刚立之徳或为富贵所淫而怠于求士焉故勉之以虎视眈眈其欲逐逐则无咎虎下视四应初之义也眈眈专而不为憸邪所间夺逐逐则要之以有终而未敢怠夫然则天下之才皆其才天下之徳皆其徳可谓恪慎厥职矣仅能补过而无咎焉臣道之难尽有如此书曰自一话一言我则末惟成徳之彦以乂我受民亦虎视眈眈其欲逐逐之义也六五以阴居尊无刚明之徳不能任贤图治使徳下于民天徳不足王道未行于经常之道有拂焉者也贞者万世不易之常道即五所拂之经也若能反其所为惇典庸礼命徳讨罪本于天命合于人心于万世不易之常道而安处之则为居贞而得吉矣象言顺以从上者五本不正而欲归于正非有尊徳乐道取善自辅之心不能也上九以刚居五上则师保之职正道所由出而五之所当从焉者也太甲成王之进徳皆伊周启沃训道之功也爻辞勉五以居贞吉象则推及其居贞之所由而申勉之也君不及臣不可辅之以大有为宋髙宗欲建中兴之业李纲以英哲全徳日勉励终不能复大雠而反疆土以身殉国区区效忠如岳武穆者卒不免于祸焉则不可涉大川之验也上九养六五之君徳以及于人尽养之道者六五也辅五以尽之者上九也位髙责重而五又非英明者疑间猜忌之易生此其时也必常存危厉之心尽责难陈善之道使威福予夺出自五而已不专焉则为善处宠利而获吉矣居师保之位负阳刚之才得时行道必自任以重而大其建明斯可矣论道经邦燮理阴阳皆其分内事也周公相成王制礼作乐诸葛武侯事后主必欲兴复汉室还于旧都不如是不足以尽人臣之职而答委任之重也据五之才徳而言则不可涉大川见天下之本在于一人而臣之事君有量而后入之义焉即上九受五委任而言则利涉大川见臣道不可不尽而吾君不能则谓之贼矣象言大有庆者上九固有天民之才徳而身之所履又足以使万物各得其所矣 
　　■（巽下兊上） 
　　大过栋桡利有攸往亨 
　　大阳也四阳居中而过于多大者过也四阳自下而盛长者为大壮居中而过多者为大过大壮不可无大过不可有也卦名大过体有栋挠之象栋屈挠则室不能安且久矣以本末弱也君不足以得民民无所庇而不知有其君则危之道也鲁之有三家齐之有田氏岂久安长治之理哉此大过之栋桡也阳虽过多二五皆以刚而得中君臣同徳相与有为犹可以拯极弊而归于治安焉则利有攸往而得亨矣孔子为鲁司宼摄行相事堕三都以强公室而鲁国治得辅刚中之君而假之以岁月则东周之事业犹反手耳大过之时极弊而难于措手之际也非有拨乱世而反之于治之才徳不能厘举而正之焉君以刚中之徳而出治于上臣以刚中之徳而辅治于下君臣同心如元首股肱之相资皆以天徳之盛形而为王道之大何弊之不可救何治之不可成则济大过之时之才徳可谓大矣哉泽水之盛而至于灭木焉则其势可谓大过矣君子之蹈履知有理而已理茍可行虽举世皆欲止之而吾行焉理茍可止虽举世皆欲行之而吾止焉死生祸福纷迭于前而吾无有焉遯世无闷则所见所得者皆性分之全体穷居不足损而乐有余此皆浩然独存而为天下第一流人物矣故为大过人之行初六以柔居下当大过之时过于敬慎者也为藉物不错诸地而用白茅焉戒慎乎其所不睹恐惧乎其所不闻临事而惧好谋而成皆藉用白茅之义也诸葛孔明巍然三代之佐其自省惟曰谨慎周宻而已书所谓慎终于始者初六有焉慎斯术也以往其无所失矣故无咎九二与初六大过之时非其相应而相比焉为过于相与也二为始过之阳未甚过也济以初六之柔则过而不过矣过而不过不失为刚中之徳而犹足以有为也枯杨生梯则荣枝乾老夫得女妻能成生育之功皆才徳足以有为之义也偏才不可大用而刚中足以任重大过之时内轻不能驭外之重身弱不能运尾之强弊之不易救者也二之才足以正之而使归于均分焉故无不利九三居下之上有时事之责任者也刚不中正才不足以救大过之弊而反为害焉所谓徳薄而位尊力小而任重不能胜其责任犹栋之屈挠而不能胜其任屋之重也天下之事当与天下之贤才共之而非一人之手所能成有与人为善之心则天下之善皆其善也三以恶徳而任君国子民之责则人不与辅危乱之祸成而凶至矣乐正子闻识智虑皆不足而能好善则优于天下也若三者訑訑之声音颜色拒人于千里之外士止于千里之外则谗谄面谀之人至而国危矣书曰邦之杌陧由一人其九三之谓也九四位九五之下当辅弼之任者也以阳居阴刚而能柔则过而不过者也才足以拯偏重之患而成一世之治则栋之隆然上起而不挠乎下者也上成君徳下善民俗正直刚柔之用无施而不当焉四可谓善于其职矣故吉刚而济之以柔斯可矣下应初六亦阴柔也居柔而应亦柔则过于柔而不足以有为矣四巽体无刚立之徳圣人虑其为憸邪所间而流于恶故言有它则吝而不可以不戒言吝自吉而向凶也九五以阳过极之时则枯杨也近于上六之阴而过以相与焉则枯杨生华也枯杨生华则徒能华而不能实矣据上六过极之阴而得九五则老妇得其士夫也以老相与而不能成生育之功腐朽迂流才徳不足当难为之时不能树尺寸以益世之义也以正相与于过之时而有无过者存故无咎功业不足而茍免于身祸焉故无誉上六当大过之极时事之不易为也以阴得正而履穷极之地才不足而节有余也能以一身犯天下之患而不自恤为过于涉水不量浅深而至于灭没其顶焉则杀身成仁舍生取义之君子也虽凶而于义为无咎矣叔孙婼以意如食言而至于死荀息豫让张巡许逺辈皆足以当之不有君子其能国乎节义为世道之益大矣故象言其不可咎也 
　　■（坎下坎上） 
　　习坎有孚维心亨行有尚 
　　习重也坎险也内外皆坎为习坎习坎重险也处重险之道有孚尽之矣有孚则自能无所愧怍无所忧惧而心亨矣以有孚心亨行而处险可尚之道也孔子告子张曰言忠信行笃敬虽蛮貊之邦行矣周公遭流言之变上则成王猜疑下则人心摇动公惟自尽其忠诚而已故曰我之弗辟我无以告我先王诗曰公孙硕肤赤舄几几则有孚心亨之气象可想见矣卒之风雷兆变而王感悟则行有尚之验也卦惟一阳居中阳实阴虚则有孚也其象为水取内明外暗之义水之流但平而不盈焉在君子则居易俟命顺理而动不踰闲也水之行险不失其平而不盈之信在君子则临大节而不可夺国无道至死不变也彖者言乎象者也水流而不盈行险而不失其信则坎之象而为有孚之义也故即以有孚为处重险之道然而处平康处富贵皆此道而不可须臾离也处险而有孚心亨则尽吾处之之义也以义处险则有出险之理故可尚而往有功免于险则正也不能免则有命存焉君子以义安命天之险不可升也地之险则山川丘陵也王公设险如疆域之限隔城郭之保障皆固国之道也至于尊卑分限严之以等威彰之以物采凡可以杜絶陵僣而使归于安顺者亦体险之道而险之为用可谓大矣水之性险洊至则重险也故为习坎常徳行修己也习教事治人也习者三令五申之意皆渐涵浸渍而后可成此取水洊至之义也初六处重险之下为习坎则所遭之时也于重险之中又入于深陷之穴而陷益甚则以阴柔不正失处险之道而自取穷迫也若初者其所遭所处无自全之理而凶必至矣象言失道凶者圣人咎初六于难处之时而不能尽善处之道也茍尽其道而死焉则虽凶而无咎矣九二立险陷之中而未能出则坎有险也以刚居柔而得其中尽处难之道而犹有自全之理为有所求而尚可以小得焉不以过刚不中而速祸即求小得也若大得则免于险矣非二之才不能出乎险也险陷方深而上无正应则时之难也六三处二坎之间来则有下卦之坎之往也往则有上卦之坎为来之坎坎坎在下而以足履之则为险坎在上而以首着之则为枕窞陷中之穴展转凶危而陷益深当时势极难而阴不中正又无善处之才徳故也三居下之上有时事之责任者也圣人虑其用斯人以济险则险益甚矣故戒以勿用用之终不能以济险而有功矣无功则凶害可知矣六四柔而得正切近九五君臣同处险难之象也百围之木膏液内涸然后风始得而拔之以人君之尊而在险中必膏泽素絶于民人心离叛奸雄乗间而祸乱所由生始不免于难矣四与五刚柔相际受其股肱心膂之托者也必樽酒簋以尽辅相之道斯可矣樽酒簋饮食之具坎水之象膏泽之义也贰辅相之道也责难陈善使君之膏泽日下于民于以收人心答天戒而求免于险难焉则樽酒簋贰之义也险之时易生猜忌四欲尽樽酒簋贰之道必竭在已之忠诚以感动之则用缶也因君心之所明而开道之则纳约自牖也能如是则臣道庻几其可而君得免于险难矣主忧臣辱主辱臣死五之险难四之责也出险则终无咎矣云终无咎则始有咎之词也以道事君不可则止人臣处身之义也四能尽臣道以事五五不可陷于险难矣陷于险难四必不与同陷矣此其咎也卒有以济之故云终无咎无咎者善补过也九五以刚中正之徳而居尊位于险将济之时而未出险则坎不盈也有此济险之才而适当易济之时则成功可以立待为祗既平矣既平则坎盈而无险矣无险则于致险之过为善补而无咎矣不言吉者五虽中徳充实而未至于光辉故象言其中未大也有中徳而至于大则大贤以上之作用不为人所陷而无险之可出矣气化之盛衰本于人事之得失道体无穷而终日乾乾之心不可已也上六以阴柔处险之终履险之上为极险也极险而以君子济之则易于成功极险而以小人壊之则易于覆败上六无阳刚之徳有行险之心以若人而求以济险则险益甚矣为系用徽纆寘于丛棘之象徽纆丛棘皆处险之上而困缚不能展转之义至于三岁之久而不能免则凶甚矣 
　　■（离下离上） 
　　离利贞亨畜牝牛吉 
　　离丽也依附之义也一阴丽于二阳之间阴不能自立必依附于阳焉故为离如日月之丽乎天百谷草木丽乎土皆依附之义也所丽贵于得正如体常道亲有徳皆丽于正也离为日为火取外光之义二五得中正则重明以丽乎正也君臣皆以天徳行王道则宇内徧为其徳矣此即柔丽乎中正也中正者礼之用以柔丽之则有和平之意乐在其中矣能立必本于礼至于荡涤邪秽消融渣滓和顺于道徳而为功用之大成者则属之乐焉故利贞亨而畜牝牛则吉吉者得之象也畜牝牛则所以自得者深矣孟子告齐王于其好勇好货好色好世俗之乐不直拒之必委曲开道欲与圣哲同归焉则所好不足以为病而为王道矣此皆畜牝牛之义为善用易之一端也明两作有相丽之义大人继明照四方则作之于前述之于后皆以明徳而相丽也尧舜之重华文武之重光由离而行者也泰和所以在唐虞成周宇宙间也初九阳刚居下上无正应未得所丽者也离性躁动不能安土敦仁步履交错而不自宁时不当动而欲动者也故勉之以持敬而审处焉能敬则以静制动以义安命相时研几可无错然之失乃所以辟咎也六二为离之主居离之中知之尽仁之至不赖勇而裕如者舒卷运用曲尽时宜此孔孟之事也离为日九三前离垂尽为日昃之离于人则大命将倾之际也缶常用之器也当生而生当死而死常道也见危授命以常道处之则鼓缶而歌之义也不能如此则以死生为重拂理乱义无所不至矣故凶三过刚不中乐天知命非其所能故圣人勉以视死如归之义焉九四以刚不中正而继前离之将尽欲强逼而速得之此楚商臣隋炀帝负篡逆之罪天道之不容神人所共忿也突然而来恶已甚矣故焚死而与众共弃之人人得而诛之也六五以柔中居尊而无正应丽王公之位而为天下所丽也离明之主足以知君道之难尽而无人之可忧故出涕至于沱若而忧戚至于嗟若焉恐不能一朝保其负荷之重也危者安其位者也亡者保其存者也乱者有其治者也五有忧惧之心则贤人君子乐与为用而终至于无可忧惧焉故吉离有甲兵之象上九以刚徳明体处卦之上于丽天下之道威命明徳兼举而不偏废为王用出征正邦国之不正而有嘉也刚徳故能折其首恶明极故能获匪其丑皆有嘉之义也罪其所当罪宥其所当宥征伐所至有如时雨则所以宁天下而尽天吏之职非以利已为也何咎之有上经首乾坤而终于坎离天地者万物之父母阴阳不可相无也一阳居二阴之间为坎所以着小人之罪也一阴居二阳之间为离所以彰君子之徳也此扶阳抑阴之义也又坎刚中而离柔中中者万世不易之常道而亦可以终乾坤之义一则天命之性一则率性之道也上经首乾坤则立天之道曰阴与阳立地之道曰柔与刚也下经首咸恒则立人之道曰仁与义也首乾坤者终于坎离之别首咸恒者终于坎离之交天地人之道中而已易之全体大用可识矣 
　　周易辩録卷二 
　　●钦定四库全书 
　　周易辩録卷三 
　　（明）杨爵 撰 
　　■（艮下兑上） 
　　咸亨利贞取女吉 
　　咸之义则感也兊柔在上艮刚在下与地天为泰之义相类是二气感应以相与也又艮以笃实感而兑以和说应又艮以少男下于兊之少女皆有感应之义而卦以咸名者应由于感而感可以綂乎应也感则应有亨通之理然必利于正不正则感之者非以道矣君臣朋友以义相与皆正也推类而观之凡巨细之举必廓然而大公物来而顺应皆正也取女之道万化之原所由始于感之所系为尤重婚礼备而贞女行感以正也如是则吉天地感而万物化生天地之感之正也圣人感人心而天下和平圣人之感之正也天地非有心于感也至理之流行而已圣人非有心于感也顺至理而已故曰天地无心以成化圣人有心而无为盈天地间皆感也感则有应应又所以为感天地万物之情之可见者感以正也如寒暑往来动息荣悴之类何莫非正乎凡动止语黙皆感之义也感之道二正邪而已出乎此则入乎彼是非得失治乱安危皆由于此水在山下出而为泽则在其上亦感应相与之义也心虚则无物广大无外之体全矣应酬万变此其本也用之以受人则尤为切至而非智者不能用也咸以人身取象咸之时皆欲感人者也初六以阴居下在感之时为咸其拇之象感之者可谓下而微矣以其斗筲朴樕之质本自无正大光明之作用矣人品之卑下举动之琐细是咸卦中之贱丈夫也以此感人人将漠然无所有矣初六为咸其拇拇之上为腓六二当其处为咸其腓矣拇与腓皆所以行而易失之轻动者也初尚微小凶或可免二之轻动则显而大矣故感即有凶二有中正之徳又艮体有能止之义故又勉之以居则吉居谓安所遇也安其所遇非不动也乃动所当动而不妄动也既有中正能止之徳曷又咸其腓而有失乎咸之时皆欲感人以求所欲也富贵利达之迷人或刚立者所不免而况于阴柔者乎坚其志趋审择所为而必以正乃守身之常道而圣贤之感人不外此矣是所谓居吉者也拇上为腓腓上为股九三当其处为咸其股之象股随足而动者足动则股动足止则股止股之动止一由于足咸其股则不能自处其身而所执者惟有随人而已人之相与有当随者有当止者以道则随非道则止臣之于君子之于父朋友之交皆宜如此守之以有终刚不至于失巳失人矣若九三者事君则谄佞容悦长君之恶事父则阿意曲従陷亲于不义交友则亦便佞茍合虚文虚貌而无相规相益之实心焉以是而往可吝之甚也九三刚正艮体何以有此失乎以其不中而居止之极不中则多过止极则不止矣况当咸之时而又以感人为心故不善变而至此极焉三本阳刚有才者也用其才以为善则善无不至用其才以为恶故恶亦无不至矣可戒哉贞者至极之善人心本然之理千圣感物之常道也尧舜禹汤文武之所以尽君道者此也皋夔稷契伊尹莱朱周召之所以尽臣道者此也孔子之所以继往圣开来学者亦此也非九四之所有也九四以阳居阴已失其贞而有悔矣所尚者憧憧往来之敝习也圣人以其当心之处为咸之主故以人心所具之常理启之欲其反身而诚以尽感物之道也言能贞则吉而悔可亡若循其故习憧憧往来而蔽于私则但其朋类従尔矣安能有感必通而得人心之应乎六二之居亦欲其勉乎此也憧憧往来间以私昵而昧以公理乃黯昧邪小之心度故象言其未光大也脢背肉与心相背心能裁处万变脢则不动之物咸其脢则感之以无能为也五虽阳爻然体本兊柔尚和说而少刚立不能以道自强者也又无忠贤夹辅以成徳业故安于庸懦而自谓治道至此可矣如汉元帝唐文宗之类元凶阉宦窃其大柄不能尊贤任能奋然兴起而所尚者区区之节俭耳王鳯秉政为国大蠧则九四以阳居阴之不正者也王章以刚直而死狱中九三过刚不中者似之谷永贡禹之徒知有权臣而不知有天子皆琐尾之匹夫而为初与二之类也引君当道使志于仁而大有为谁其人哉五至此而不悟豪杰之士知有潜身逺害而已矣既不能有为而茍于幸安则亦赖先哲以保其成业耳不至于妄动招灾而致悔矣咸以人身取象上六则辅颊舌之处也又兑为口舌故取此义以柔说而居咸之极则感人以言而无其实仪秦之流是也诗曰巧言如簧颜之厚矣上六有焉 
　　■（巽下震上） 
　　恒亨无咎利贞利有攸往 
　　恒久也有常则可久矣震刚在上巽柔在下刚柔各得其所雷迅则风烈为雷风相与又先天图雷与风对亦一义也巽而动动不以巽非可久之道也卦之六爻刚柔相应此四者皆理之常而可久者也故卦名恒人之所信所守久而不变则为有恒固可以致亨而无咎矣然必利于贞乃为久于其道不正则所恒者邪妄之小术而非道也固有恒而不贞者未有贞而不恒者也如杨墨之徒自守其术至于死而不变岂不有恒而谓贞则未也岂乆于其道者乎天地之道固恒久不已之道也人之恒久而有未贞焉则与天地之道不相似也利有攸往终则有始者此事之有终而彼事又有始也事变无穷而所以应之之道亦无穷一恒久之理得而自足以周万变之应由其所恒者一于道也所恒者一于道则无不可为之时亦无不可为之事而利有攸往矣日月得天得其恒久不已之理也故能久照四时之变化亦得其恒久不已之理也故能久成圣人与天地恒久之理脗合而为一者也故久于其道而天下化成天地恒久之理消息盈虚有常而已观所谓恒之义则天地万物之情可见矣天地万物之情恒之理足以尽之而无余矣万物之形形色色愈出愈新亦得天地恒久之理也所谓天下无性外之物而性无不在者也雷风有恒之象君子立不易方则恒在我矣方者其所当行之道也随其所遇道无不在君子立之而不以死生患难易其节则体恒之义也初六与九四为正应四震体阳性上而不下无意于初初在下为交与之始未可深求乃巽顺而必欲入之深以常理求之之象也守此始求之深以为可常而不知变则凶而无所利矣汉文既疏于贾生矣谊以何为痛哭流涕而言之切犯于此爻之戒矣长沙之行几不能容矣何所利哉九二以阳居阴不得其正则有悔矣当恒之时处下卦之中所恒者中道也中者无过不及之至理也守此至理久而不失至于死而后已则其悔可亡矣凡进身不正而能使作用合于至道造次颠沛而不少变则可以葢前愆焉其九二悔亡之义也九三当恒之时过刚不中是不能常守其徳也刚而不中则流于刚恶任意使气无所不至于圣贤忠信义理之心胷作用相去逺矣无所往而不失则无所往而不取羞其身至此不能容矣徳者人心固有之善也三岂独无此善乎但不能恒以守之耳使能反而求之以其刚正之根本而用之为善则何所不至哉九四当恒之时以阳居阴为非其位固能乆矣然所久者非其道也是见其偏而未见其全流于私小而逺于大中至正者也以修己则不能畜内圣之徳以治人则不能成外王之化安得禽乎管仲得君如彼其専也行乎国政如彼其久也功烈如彼其卑也管仲死桓公薨天下不复宗齐由仲之所久者非其道也六五以柔中之徳而应九二之刚中可谓恒其徳而守其正矣然此乃妇人之道也妇人无非无仪维酒食是议有闺门之修无境外之志従一而终焉者也故妇人如此则吉夫子则因时顺理随事处宜如五之恒其徳贞凶之道也圣人以六五处丈夫之位而従妇人之道故发此义颜子禹稷忧乐不同而同于道曽子子思逺害死难而易地则皆然非礼之礼非义之义固不屑矣此惟可与权者能之徳未至而强欲为是小人之猖狂自恣假圣贤之言以遂其私者也上六以阴柔之质居恒之极震之终震终则过于动恒极则反变而为不恒矣故为振恒之象以不常之心而过于动是小人之率意而妄为者也何能免于凶乎故象言其大无功大无功则凶即至矣若以君子处之则恒之上为恒之终震之极为过人之动而善莫大焉 
　　恒九三所久者非其徳也非其徳则肆意妄作而无所不至矣故象言其无所容也九四所久者非其位也非其位则牵制徇従而不能进于有为矣故象言安得禽也九三在三画巽卦为非中而居恒卦亦非中故以所守之徳言九四在三画震卦为得正而居恒卦则非正故以所处之位言要之九三始终以非道自处者也九四为富贵所动而不能尽行其所学也外尧舜禹汤文武周公孔子之道而自以为道则九三之谓也欲以道济天下而有枉尺直寻之意则九四之谓也四近于五位之所在则治乱安危系之天下而义固自重于三矣如魏相假许史以进则位之所得非其正矣宣帝少恩相不能济之以寛仁之道而治止于杂霸则田无禽也孔孟非不欲行道以济世也然待价而沽不见诸侯以枉已者不可以正人也恒六爻各有所恒初六以浚为恒九二以中为恒九三以非徳为恒九四以茍得其位为恒六五以不知变通为恒上六以侮智躁动为恒惟九二善余皆恶之类也 
　　■（艮下乾上） 
　　遯亨小利贞 
　　遯亨身遯而道亨也九五当位下有六二之应自浅见者观之谓时尚可以有为见几之君子则知其决不可以有为但当奉身而退于义乃为当耳故于斯时而遯谓之与时行也与时行则能以身殉道而未尝不亨也当是时小事可以利贞大事则不利于贞矣盖小人之势浸长而九五之当尊位者又与之为应则权柄已在其掌握而君子不能伸其志矣故小事利于贞则小有救济而已若进君子退小人振经国之要务端治化之本原则难乎其措手且将一败涂地而国势遂至于不可为矣小事利贞大事不利于贞君子岂能以小小之补塞者而茍容其身乎此所以知有遯而遯之可以得亨也姤一阴生则君子尚有处小人之道而可以回造化至于二阴生则但有遯而已葢势不得以不遯义不可以不遯也遯之时义可谓大矣非卓然之君子不能与于此也若孔子之去鲁迟迟去齐接淅而行乃仁之至义之尽也宋子哀不立危乱之邦而春秋美之亦庶几乎遯而亨也天下有山亦遯之象谓去之逺也君子之逺小人未尝形诸声色以絶之但引身而去则判乎其不相及矣何其严哉初六处卦之下为遯而在后尾之象也阴柔之才不能察之于微而致之以决至是而始遯则小人动心矣岂非危之道乎遯既在后而不可遯则勿用有攸往潜晦其徳以免灾害俟其可遯之机而徐处之亦或一道也非终于不遯而已也圣人言勿用有攸往欲人之善处而免害也毫厘有差则为与世浮沈之小人矣六二当遯之时有中顺之徳自谓于是时而必遯则所处得中而合于顺时之应矣二之所执者此理也其执之之固而人不能以言间之可谓知及之仁能守之矣皎皎白驹在彼空谷生刍一束其人如玉终不以尔公尔侯之言易其心此爻似之九三刚而不中下比二阴与相亲昵又艮体为止勇退之节非其所长当遯之时有所系于心而不能即遯之象也三之有疾何疾也或恋恋于富贵之荣宠而不欲去乎惴惴于小人之气焰而不敢去乎有一于此皆足为害心之疾危厉之道也然是道也惟用之以畜臣妾则吉臣妾微贱者不必其贤而可畜矣天下之治乱系庶官之贤否岂于小人而可以昵近乎九三以畜臣妾之道而用之以畜庶官焉圣人所以斥贱之也九四与初六居相应之位四阳刚乾体上而不下絶初而不与之应有好遯之象焉人见其絶小人逺利宠而决于必遯以为好遯而不知四非好遯者也有所沮挠道不行而势不得以不遯是君子之能事也小人之汲汲于求而恋恋不能去安能与于此九五当遯之时与六二居相应之位二之应非尊仰其道徳之可以益世也特怵惕其责任尚可以有为而曲意以顺承之耳五心知其如此以其势之方盛未已而时不可以不遯于斯时而去之在巳既不失进退之道足以正其志又浑厚其迹而小人莫测其所以遯焉是可谓处之甚善遯之嘉美正而吉矣上九以刚阳居卦之上在事之外刚阳既有能遯之节在事之外又无小人相与以系累之为肥遯之象肥者寛裕自得之意言超然逺遯而人莫之疑邈乎其不可近矣天子不得臣诸侯不得友免于是非之议利害之交无往而不利矣 
　　■（乾下震上） 
　　大壮利贞 
　　大谓阳君子之类也大壮谓大者壮也以一卦之体言则四阳盛长而过中为大壮以二卦之徳言则乾之徳为刚震之徳为动刚以动也刚以动亦为壮盛之势也以其壮而形诸作用则利于正正则为君子为以义理用事者也不正则为小人为以血气用事者也正则为王道不正则为霸术矣文武一怒而安天下之民大壮之正者也齐桓晋文威制诸夏亦可谓壮矣然假之而已非正也如言君子和而不流强哉矫中立而不倚强哉矫国有道不变塞焉强哉矫国无道至死不变强哉矫皆大壮之正也若暴虎冯河死而无悔失其正矣大者本所以为正正为大者所有之道非假于外求也特以不察而自失其正者有之天地之情正大而已生长收蔵与时消息皆正大之道也此大壮之不可不利于正也正则尽人道以合乎天道矣圣人先天而天弗违后天而奉天时尽其正大之作用而已矣一失其正则与天地不相似而非率性之道也雷在天上有大壮之象非礼弗履则真能用其壮矣颜子之非礼勿视听言动是也然必至明能察其几然后能以至健而致其决也知之不明则非礼之礼非义之义安能自择趾在下而进壮于动者也初九阳刚当大壮之时固欲用其壮者也然位次最下以壮进动而欲大有所为则壮于趾之象也以是而行则凶可信有矣凡人臣之疏逺未信者欲勇于去君侧之恶以天下事自任则动取穷极一蹶而仆此壮趾征凶之义也九二以阳居阴本非正也然所处得中则上应六五当大壮之时而承之以有为者率不失乎天下之至理是能以义理用事者也如此则以九居二者未为不可适见其为得正而吉矣凡居其位而能尽其所当为之事则其位为所宜居而为正矣居其位而不能尽其所当为之事则其位为非所宜居而为不正矣九二贞吉圣人言简而义精矣九三过刚不中当大壮之时在小人则为用壮焉狼瞫驰秦师而死是也在君子则为用罔焉君子固以义理用事者然或有忘其深逺之虑而忽于祸机之防者矣张柬之谓武三思如几上肉而不足畏者是也以是为正道而守之则亦危矣如羝羊触藩而羸困其角则智竭力穷人得而制之矣五王以祸自及而唐之宗社几于危亡则用壮用罔所致也九四当大壮之时以阳居阴为不得其正是用壮而不以道者也圣人以其阳刚之才可以有为又时当大壮则易于振奋故勉其能贞则吉而以阳居阴之悔可以亡之贞者天下之达道也慎修而有得焉则为圣哲之作用矣何吉之不可致何悔之不能亡乎至是则裁处百为随感而应视天下之事皆有可乗之几伸缩变通之妙用在我而不穷矣藩决不羸之象也其才徳足以任天下之至重焉壮于大舆之輹之象也至是则为体用全备之事业矣圣人之敎九四亦不得中行而与狂狷之意也卦之体似兊有羊象焉故九三六五上六皆取其义羊则内刚外柔而喜触者也六五以柔居刚而得其中所持者平易之道也刚壮则或过于激烈而有抵触之失平易则不能抵触为丧羊于易矣他卦以柔居五者或为过于柔大壮之时则为得中矣况自四以下皆为五所用诸爻之刚即五之刚也众贤以刚徳同奋而明作有功人主以柔中而制之而惇大成裕则何悔之有如光武之时寇恂贾复皆以刚壮用事者也世祖以柔道制之或息其忿争或戒其黩武卒皆得其用而成中兴之业此丧羊于易无悔之义也上六处壮之终动之极其过动用壮之余习则固在也故触藩而不能退然壮之终则将失其壮动已极则动或不能继而有止矣况其质本柔弱故不能遂其进也由其用壮过动而失之轻易也亦何所利哉若能反其所为艰以处之则得吉大抵天下之事莫不成于难而败于易以为难则可以无难处之事以为易则忧即至矣艰之一言乃圣人示人以存诚之基本而转灾为祥之机也 
　　九三刚而得正君子之类也应上六上六居壮之极则用壮以制君子之小人当小人用壮以制君子谋隠交合而君子者其势固不能以自全矣故宻其机慎其动犹惧不能免祸九三过刚不中则任气自裁而视之蔑如也是当小人用壮之时而君子如九三者则用罔也象曰小人用壮君子罔也非有小人用壮而犹不可用罔况小人用壮君子所当深虑也而顾可以用罔乎 
　　■（坤下离上） 
　　晋康侯用锡马蕃庶昼日三接 
　　晋进而上也世道之升于隆平道徳之跻于髙明人臣之以事觐君皆此义也日出地上有其时矣顺而丽乎大明有其徳矣柔进而上行有其事矣康侯安国之侯也当此之时徳备功成而进谒于君是以有锡马蕃庶昼日三接之宠赉也有其时而无其徳有其徳而无其事皆不足以与此诗曰君子来朝何锡与之虽无与之辂车乗马又何与之玄衮及黼其锡马蕃庶昼日三接之谓乎周襄王赐晋文公大辂戎辂之服出入三觐有类此义而文公不足以当康侯也明出地上明进而上有晋之象自昭明徳日非不明也掩于地下则不明出于地上则明矣徳非不明也蔽以巳私则不明克去其私则明矣自昭明徳克已复礼之学也取明出地上之象日有上达则亦晋之义也当晋之时居下者孰不欲进而用世以行其志乎初六之所应者九四也九四不中不正居上之下是蔽贤之小人也安能汲引草茅之士尽其以人事君之道乎故初六进而为其摧折欲进而不能也但当隠居求志独行其正以待善为人信时可进而进之则吉矣如不为人所信而终不能进亦当处以寛裕则无咎若急迫求进则为欲所动而咎多矣葢初处最下既无官守又无言责可进可退其机在我固绰绰然有余裕矣初之才徳非能如此圣人但以出处之常道教之而欲其知所以自处也六二当晋之时上无应与欲进而愁如也非以区区荣遇之未遂而忧世之诚心不能已也二虽中正然阴柔之质恐其于废斥之际不能坚志于正道而终不变故言若能自处以正终始不移则吉而受兹介福于王母矣王母祖母谓六五以阴居尊之象也有离明得中之徳离明则知贤之不可不用得中则任贤有常而不以小人间之贤如六二则自当见用于世而受大福矣六三以阴居阳不中不正本有悔也然居下之上处顺之极居下之上有时事之责任者也处顺之极则能以顺处天下之事者也凡贤才在下而欲上进如二与初之类者已必与之同升而尽其以人事君之道一念为国之诚心众皆信之而乐为之用则三之志亦可以行于上矣如此则其初之所悔者至是亦可以亡矣九四以阳居阴不中不正处上之下位近于六五当晋之时是患得患失之小人履髙位窃大柄以自私者也必阴窥潜探伺君心之所欲而蛊惑之以保其荣宠鼫鼠之象也是所谓逢君之恶者也以其窃据者为已所当得而固守之则危矣小人误人之国以基深祸而至于亡已亦安能独保其富贵哉六五以阴居阳非其正宜有悔矣然有离明之徳以处尊位而下皆顺从则悔可以亡矣失得勿恤则存王道之大要而不屑于霸者功利之小术也如萧何劝髙帝养民致贤收用巴蜀此计失得之私心也文王则诚心养民以尽君道而已失得所不恤也如是而往则吉而无不利圣人以六五明察而不足于君道故欲其逺功利之小术而尊帝王之大道也上九晋其角以刚处上角之象也以刚处上已之私邑或有不服者则当伐之下卦为坤有邑之象六三居下之上与上为应而间于九四有不臣服之象上九刚明非柔暗又离为甲兵有征伐之象必举大众动征伐而后臣顺则厉而吉伐所当伐而非穷兵也故无咎兵凶器不得已而后用之者也以此征伐为正而不知修徳以绥服之则吝之道也圣人抑扬予夺之微意欲上之人以徳为化民之本而兵不可以轻用也 
　　■（离下坤上） 
　　明夷利艰贞 
　　明而见伤展转困迫去死一间耳处之之道利艰贞心存戒惧若未尝戒惧视其窘辱若固有之而心若乐受者也时事得失心如未尝有知语言动作此心黙黙以操运用之准绳而外若愚人焉刚忿以重其困殒获而丧其心则失之逺矣离之象为日坤之象为地日之明为地掩明而见伤之象也内文明则所以察乎处难之理者至矣外柔顺则所以由于处难之道者尽矣微用其周身之智委曲于安土之诚文王所以蒙大难之道也故曰文王以之利艰贞晦其明而未显见于外心固未尝晦也心晦则志不得为正矣遭家大难而处之以此道者箕子也故曰箕子以之然自众人视之则其明若晦而无所谓明矣自知微之君子观之则已光辉发越而为明之至矣君子莅众固有当用晦之时亦有当用晦之事用晦若其心有未明者然要其所以而论之乃其至明也人之邪正有未可以尽知者事之是非有未可以尽辨者非不能知非不能辨也知之辨之为非宜也在智者黙识之耳如世祖平王郎不省吏民交通之词此用晦也如此则反侧子之心安河此安而天下遂安矣非光武之明见万里不能如此处之也初九当明夷之初伤之尚浅为于飞垂其翼之象垂其翼尚可以飞君子虽有所伤尚可以行之但不能尽遂其所志耳始焉不能尽遂其志终则至于反其所为又甚则杀之矣君子于行三日不食行之速而不暇食所以避杀身之祸也当是时则富贵宠利为丧生之鸩毒矣君子所以洁身而急逺之也愚昧浅见之匹夫安知此义反以去为无故而议其所处之非矣君子之所为众人固不识也明夷乃上六之阴暗伤下五爻之君子也初九去之甚逺阳刚有勇退之徳故能超然逺去六二与上六相去虽尚逺比于初九则有间矣故当明夷之时伤其左股焉股所以行者也伤其股则不能行矣股之用右为切左为缓伤其左股则伤之未切虽不能行而尚可去二之救其所伤又有壮马则得吉矣二有柔顺中正之徳为离之主见几之明应几之图皆所优为顺处而有则者也用此徳以处之而免于伤则以壮马拯之而获吉之义也二之获吉有余裕矣有徳故也九三刚而得正居下之上有天吏之责者也正与上六为应为其所伤则顺天应人伐而去之明夷于南狩得其大首之象此汤武之事也此事间不容发一日之间天命未絶则为君臣当日命絶则为独夫此不可疾之义也有汤武之仁遇桀纣之暴则可不然是未免于篡弑之罪此不可贞之义也上六为大首则六四正当其腹之处古者尚右以右为尊六四柔而得正以其柔而同体则为腹心以其持正而行则非所尊右而入于左腹矣四虽获明夷之心而视其所右者则犹有间故于出门庭终得去矣此已陷暗中而仅得出之之象可谓百死中得一生矣象取门庭者以五在其上当其至暗至切之伤在其门庭之内而不能出矣四犹有可出之道焉六五为箕子之明夷箕子之伤可谓切矣箕子之处可谓尽矣贵戚之卿义同休戚去之则不可救之则不能处之之道贞而已于人事则咎之以己于大运则归之于天自靖其志献于先王此箕子之贞不息之明而后人之所当法也上六伤絶君子委用细邪下失人心上违天意此不明其徳而至于晦也非无徳也自不能明耳初登于天所处者照临四国之位也后入于地则有死亡而已矣人君失道求为匹夫而不可得安有肆恶已极而能保其身乎上六之恶虽已极矣若能瞿然省悟翻然迁改则有自怨自艾之太甲明徳复全而为万世之瞻仰也 
　　■（离下巽上） 
　　家人利女贞 
　　卦名家人取一家中人之义也必利女贞闺门风化之原女贞则家可齐家齐则国治而天下平举而措之耳隠微之际所系甚大六二以柔得中正女正位乎内也九五以刚得中正男正位乎外也男女正合于天地之道故为天地之大义也自二五各有其徳又以徳相应而言则谓之男女自二五各尽其道又以道齐家而言则谓之父母以卦之六爻言上九以阳居上有父之象初九以阳居下为子之象九五居上之中为兄之象九三居下之上为弟之象五三又为夫之象二四又为妇之象四配五冢妇也二配三众妇也父子兄弟夫妇各尽其道则家道正矣家道正而天下不定者未之有也火家之所用以炊爨者也风化自此而出亦有家人之象言有物则顺理而言又不徒言而必行之也行有恒则要之以有终而不变也此修身之要也家固国与天下之本而身又为家之本也立家之初习尚未定心志未变训之以正则正感之以邪则邪如影响之出形声断乎其不易矣初九阳刚得正当有家之始是能闲之者也闲之之道何如内外之分长幼之节宗法之严恩礼之周曲尽其道又能谨身教以率励之则家可齐而悔可亡矣六二以柔顺中正之徳上应九五承之以有终而已无自遂焉妇人无遂事有之则为妇乗夫舍闺门之修而与境外之事矣在中而主馈食之事所谓精五饭幕酒浆事舅姑缝衣裳皆妇人之职也守此以为正则吉否则淫蠧之恶生而家之所以败也妇无公事休其蚕职与此正相反焉诗人所以深刺之也九三虽刚而得正然过于刚者也在家人中为嗃嗃然治家严厉之象比于仁让之化不言而信不怒而威者则有间矣过于严则人情或有所不堪者焉致悔而有厉矣三之心则欲防其恶而同归于善焉威之者乃所以爱之也若妇子嘻嘻然至于失家之节则由处之过于柔而人无所畏惮也安能相与羣居而不乱乎故终吝爻无嘻嘻之象圣人举其与嗃嗃之相反者以戒之也阴主以利养万物而使遂其生者也六四居阴得正处上之下其位与才皆可致富故为富家而大吉矣四之能富其家不过生之者众食之者寡为之者疾用之者舒四者而已外此无所谓致富之道也小人剥民奉君务聚敛以充府库者无以借口九五王假有家假至也以是道而理其家为至其家也五之道何道也已以阳刚中正刑其家而为男正位乎外六二以柔顺中正助之而为女正位乎内此皆五所有之道也以是道而齐家者得天地之大义也勿忧而吉可得矣言九五之道而有及于六二何也妻道无成而代有终六二之道即九五之道也二固不得而専之矣故象言交相爱则二在中矣上九以刚阳之徳居上而处终居上则有尊于一家之象处终则能要之以有终也为一家之尊用刚阳之道以治其家而要之以有终则人见其有孚威如而不可犯也有孚威如犹言信哉其威如也如语辞凡与与如也恂恂如也皆此人视之以为然也上九非有意于作威也知有反己自治而已反己自治则持身不茍动作威仪自然有则俨然人望而畏之矣如此则终吉终吉言吉可以有终也吉之有终由徳之有终也其正大服人之气象宛乎可见矣 
　　■（兊下离上） 
　　睽小事吉 
　　睽乖异也火则动而上泽则动而下动辄相反言无往而不相异也二女同居而其志不同行不同居而不同行固其所也同居矣而志不同行见其乖戾之甚也卦之名睽以此睽之时小事可以得吉而大事不可为以时方甚难而卦之才徳又不足以济睽也济一时之睽非有刚明之徳者不足以任其事说而丽乎明比于其徳刚健而文明者则不同矣柔进上行得中而应乎刚比于应乎天而时行者则不同矣以此才徳用之于内外安静之时则无不可以有为者若内叛外抗动相乖戾非此才此徳所能办也如周室东迁之后内则王室乖离外则诸侯背叛当此之时非有上圣之才不能为也晋睿宗委任王导君臣同心而仅足以保江左谢安桓冲刘裕檀道济之辈终不能平一中原则小事吉之义也天地异位暌也然天道下济地道上升以成化育之功其事同也男女异质睽也然男以女为室女以男为家而交相愿焉则其志通也万物之形象有万其不同也然以类相聚于不同之中而各有同焉则其事类也天地万物之形皆有自然之睽睽之相与则皆有自然之道圣王之治天下使各正于自然之道而已此则睽之时用也盈天地间满眼皆暌之象亦满眼皆睽之时用也在黙而识之君子之相与则同而异同而异不害其为同乃所以为大同也同而异则为公君子相与之道也同而不异则为私小人相与之道也初九居下无应宜有悔者也然当睽之时志在有为或以才徳相与而即为所应者亦有之故初九之与九四虽皆阳刚而亦相应焉则初之悔可以亡之而为丧马勿逐自得之象马人所乗以行者也初之遇四则可资之以行其道矣然必见恶人则可以无咎时之睽率以恶人致之而使至于睽也或权柄在其掌握者亦有之豪杰之士欲起而救之不一见焉则有山林独善而已矣往而见之藉其力以有为而处以善处之道则伸缩运用转移变化之机操之在我而可以有济矣如孔子欲讨陈恒则往见三子三子者非所谓恶人者乎使当时能用孔子之言则圣人作用之微权因是得以举行变春秋之衰晚以复文武成康之盛治亦未可知也然初九之道徳亦必有大过人者而可以见恶人故圣人与其见之观九四目之为元夫则亦不世出之才也非初九之类而欲见之刚则必取祸柔则必取辱矣下此则又为鞠躬权门之匹夫而不足道者也九二上应六五五离性躁而过察上而不下易于猜忌者也二刚中而说体有遇主于巷之象巷取委曲之义言委曲以行其志而不失臣道之正也程子所谓至诚以感动之尽力以扶持之明理义以致其知杜蔽惑以诚其意者也如此则无咎矣大抵睽之时温厚明辩者志或可伸而刚直自遂者率皆见忤而速祸矣孟子于齐王即其好勇好货之类而引之使归于王道亦遇主于巷之义也六三见舆曳舆三也三阴爻自坤而来坤为大舆三亦可以取舆之象矣曳为二所曳也牛谓四离畜牝牛则四可以取牛象矣三居二阳之间处位不当二阳皆以非道而相求焉上九六三之正应当睽之时猜狠方甚三往应之不惟拒絶而且有髠劓之伤未有以正相求而终不相得者暌之极亦可合焉故无初有终九四当睽之时下无应与则睽孤矣得初九之阳与之同徳相应而且相信焉则为遇元夫交孚矣其初以孤立处不得正之阳当睽时而居上之下又有时事之责任者不亦危乎既而得人共济相与有为可以行其志矣故无咎六五以阴居阳本有悔然为离之主所处得中则可以亡其悔矣厥宗谓九二六五赖其辅弼以成治则二为五所宗依者也五有明中之徳能聴于二而行其道故二之道得行于五而易合焉为厥宗噬肤之象五能如此则君道得而可以济睽矣以是而往何咎之有上九疑六三而不与之应为睽孤六三处不得正而居二阳之间其迹固可疑矣上以刚居明极睽极之时明极则过察而多疑睽极则猜甚而难合故有见豕负涂载鬼一车张弧欲射之象然睽巳极矣时极则当变事久则自明故又有后说之弧匪寇婚媾之象惟往遇雨则阴阳相合应六三以成济睽之功则吉上九以刚明之才又当可济之时处之以道则可以成功矣 
　　■（艮下坎上） 
　　蹇利西南不利东北利见大人贞吉 
　　循平易不行险见大人尚贞正不特处蹇当然治平之世亦宜如此但卦有此象义故圣人系以此辞彖赞其时用之大此道理实时中也即尧传之舜舜传之禹汤文武周公孔子也圣人因卦象义以发胷中之理耳卦之象义即胷中所具之理也见险而止谓之仁亦可也谓之义与礼亦可也然曰知矣哉以知之明而守之固于知为切知对愚而言险在前而不见与见之不能止迷于欲而妄动昏愚之流也反身修徳处蹇之时固当如此而待时以济蹇亦必本于此不能反身修徳安有西南不东北见大人贞之作用乎往蹇来誉初六可谓能谅其时与巳之才矣六二居其位而有应足以行其志矣不能济蹇者才弱也故圣人许其忠节而惜其不能成功耳若以圣人处此则朞月而巳可也六二谨厚君子也拨乱世而反之正非其事也九三刚正之才迫近于险而忧方甚大所应所喜又阴柔之才而逺出巳下者也安能有济故圣人但言其为人所喜与而未许其成功诸葛孔明似之六四居阴得正才不足以济蹇连于九三之实得处之之道也阨于时势之难而未见有成功之机子家子于鲁昭公有类此爻而子家无可连之人耳九五之蹇非一身之蹇也四海九州岛之涂炭皆巳之责也故谓之大蹇有位有徳故诸贤合力以应而乐为之用惜皆中才而不足以称任使已又在险中故至此尚不能成功耳上六之才不及九三六二而成功反过之者以处将济之时知九五可以有为而能従也圣人于蹇之卦爻至此始以吉与之信乎处世之有难易而知几之君子可尚也 
　　■（坎下震上） 
　　解利西南无所往其来复吉有攸往夙吉 
　　利西南与来复吉夙吉亦是卦有此象义而西南来复夙皆处解之道也西南来复夙皆中道也看至此则圣人系易可一笑只是此理逐卦逐爻因时与事而发之耳中庸可以尽之三往居四而入坤体利西南之象也二居其所而得中来复之象也卦无有攸往夙吉之象圣人以义言之大抵解之后或有未解而尚当解之者贵于夙耳不夙则为害不细也既解便当平易安静来复其所汉髙入闗约法三章光武烧弃文书令反侧子得以自安裴度入蔡州言蔡人则吾人皆平易来复之义也若既解之后无中生有过求细小久为烦琐则难复生矣天地解而雷雨作雷雨作而百果草木皆甲拆天地亦解之义也天地闭塞贤人隠则反乎解矣赦过宥罪体解之义法天地好生之徳也天地间一治一乱一善一恶一得一失皆解之义也君子省之使有治无乱有得无失有善无恶则善于用解者矣初六之应九四可也阴阳相应未得其正故言善于补过而未有美词以与之也九二上应六五当解之任者也难之未解以小人害之也有以去之即得中直之道矣二可谓无愧于委任者矣六三负且乗致寇至寇之至也三之致也天乎人也亦何尤也九四解去小人则能反正而有君子之志向矣朋不至而相孚者未之有也六五之君子惟有解则吉也所当解者信小人而用之也圣人惧五为羣小所惑而任九二之不専故特戒之于九二则以去羣阴而许其得中直于六五则欲去羣阴之惑乱可谓丁宁切至矣五柔暗之主难于任君子而易于信小人若阳刚则无事于戒矣上六处卦之终备解之道也当解之极则解之易也可谓蔵其用而以时发之也据上六之才徳未能如此葢其处终则养之有素当害之将解而众皆欲解之故成功之易也 
　　■（兊下艮上） 
　　损有孚元吉无咎可贞利有攸往曷之用二簋可用享 
　　损而有孚如茅茨土阶菲饮食恶衣服卑宫室损之事也忘势礼贤役己利物亦损之义也损所当损而皆出于诚心则盛徳至善可大可久施之天下国家无所往而不当矣二簋用享以祭之一事当损者而言亦凶年用下牲之义也损下益上其道上行乃上自伐其本根不自知其为损而反以为益矣鹿台之财巨桥之粟乃所以速其亡也损何大焉犹曰其道上行在下者不可谓非事上之道焉此君民之义也圣人一系词而警戒之切名义之严尽之矣然悦而止则自足自怠亦损之义也卦之得名以上下之体相遇而言词则直言损之义也二簋应有时损刚益柔有时损益盈虚与时偕行有孚也君子损益非有意也循天理而已矣惩忿窒欲谓之损可也谓之益亦可也圣人特以克己而言则理之复者非益乎消一分人欲则长一分天理初九所当益者六四也已事遄往尽巳之诚以益之也然有上下之分阴阳之别说止之体焉故戒以酌损之此处己处人之道也九二所不足者贞也又说体而易有过动之失故利贞而戒其征凶固守其贞即可以成人之善若失已徇人则相率而陷于恶矣六三之损所以为益免于杂乱而成其相应之専在人事固有如此者六四之疾多矣初九乃已疾之药石也圣人于初九微示以不可则止之意于六四则欲其虚心求善痛自迁改而与道同归矣君之所当寳者善也当损下益上之时人固欲以善进矣而五又虚中以应之则进善无穷而其益无方矣上九弗损益之得居上益下之体也非小补之益而人之应之者众矣故象曰大得志也 
　　■（震下巽上） 
　　益利有攸往利涉大川 
　　益之道损上益下民说无疆自上下下其道大光以此大光之道而得民说之无疆何所往而不利何险之不可济乎二五中正之道固可以有庆矣中正之道大光之道也木道乃行程子作益道理或然也动而不以巽躁于动者也有损而已动而巽所以日进于无疆也天施地生其益无方上之益下亦犹是也凡益之道与时偕行则益之所施当其可矣先王益下井田学校封建肉刑举一世而甄陶之功业之盛上下与天地同流岂小补之哉见善则迁进善无穷有过则改可至于无过此作圣之功也初九当益下之时受上之益厚矣不为大作不足以报之上之益初亦欲其大作也故曰利用阳刚之才亦足以为大作而致元吉矣六二居中而有应上之益下必自益贤以及之共天位治天职食天禄而及于二者自不能已而二亦弗克辞之也爻位皆阴或不能固守而少诚实也故戒以永贞吉守正而不为富贵所淫则吉也曰王用享于帝吉尽诚心以事上而不有其身则吉也六三不中不正当益下之时受上之益者凶事也上之益下穷乏者周给之贤能者任使之不肖者惩戒之圣人无弃物王者重絶人岂可遽弃六三而不求其迁改乎若三格则承之庸之否则威之矣三处动体之极非止于恶而不进者也故得无咎又期以有孚中行望其所得者深矣告公必用圭公始信之三之所以告公而得其信在有孚中行而已六四居上之下所不足者亦中行也行未得中而能尽益下之道未之有也故戒以中行则告公以益下之志而公従之矣卦爻之义有因其所不能而戒之者有据其所巳能而与之者有虑其所必至而防之者有即其所可至而勉之者国依于民者也中行益下得民之心而用以迁国则民无不従大王迁岐而民従之如归市即其事也国未必皆迁特即得民心而可以有为言之耳九五以有孚恵下则下以有孚而惠上以徳矣未有上好仁而下不好义者也五之益下有徳有位有时矣戴之为元后亲之如父母其生也荣其死也哀皆有乎惠我徳之义也初与二三受上之益者也四五益下者也上九居卦之上处益之极而未有益下之任乃自益者也若以道义自益则安贫乐道之逸民也圣人用以戒贪人故以为求自丰殖之贱夫而斥之也立心勿恒丧其所守其义凶也 
　　■（乾下兊上） 
　　夬扬于王庭孚号有厉告自邑不利即戎利有攸往 
　　扬于王庭孚号告自邑不即戎有攸往皆夬之用也健而说决而和夬之徳也柔乗五刚治乱安危基于此矣安得不扬于王庭乎斯时也君子不特以去就决之如贵戚之臣与国同休戚者虽死生以之亦不为过孚号有厉必尽吾决之诚与决之道也成败不必论而其道可谓光明矣不告自邑而徒即戎小人得以借口而君子反为所制自速其穷而已矣刚长乃终时则可决而几不可以自失也唐之五王昧于此义相继就死而宗社之危几不救可为鉴也陈蕃窦武则又下于此者施禄及下当赏而赏无所吝也取其流通润泽之义居徳则忌取其渊深广大之义忌敬之意也敬徳之舆不敬则徳不可居矣初九壮于前趾往不胜咎也在下不当进者而进又先之以疎逺未信之小臣欲去君侧之恶而又先焉躁动之甚也安能有济九二有能决之才有能决之徳终日乾乾夕惕若之心也谨慎周宻之至而真可以当决之任矣意外之患不足虑也九三过刚不中以决小人是用壮而见于頄凶之义而非君子决所当决之道也君子夬夬决其所当决而已行其所无事而吾无加恶焉健而说决而和是也三若得此道焉则善用其决矣虽合于上六之小人如独行遇雨若濡终则知其可愠而愠之亦无咎矣此因其所不足而戒之也臀无肤不决则不安行次且往决则不进持两端以观望公私交战之机也何以至此以九居四而处说体失其阳刚之徳致悔之道也若撁挽众阳合力以决则可以亡其悔而又不以为然焉处天下事智仁勇三徳缺一不可四之所以卒失也九五切近上六乃其所亲昵者也若但知小人之当去忘私顺道决其所当决不以私昵之故而失其果断之徳则合于中行而无咎矣下而众阳处之各尽其道则上六无号终有凶矣若知其穷极变为君子而以国与民为心则圣人未尝不与也 
　　■（巽下乾上） 
　　姤女壮勿用取女 
　　以一小人敢于犯天下之公议与众君子敌则壮之甚也君子宜谨于防虑而求所以逺之焉一阴犹可制之故言勿用取女若至二阴生则有遯而巳矣一阴生为姤一阳生为复主客之义也三阴生则成否始于用娶也四阴生则为观变其名义以抑扬之剥之君子得舆亦此义也虽世运之常亦有可回之理而转移之机在我矣天地相遇品物咸章天地之常道遇而已刚遇中正天下大行圣人徳与位遇而化行于天下矣盈天地间皆遇之义也而圣人制以相遇之礼焉如五品人伦之相与一事一物之裁制君子遇之以道小人遇之以非道富贵贫贱死生患难之在人亦遇也而亦有遇之之道焉非其道则妄而巳矣遇之之道所以巳天下之乱也施命诰四方取其风行天下之义也初六系于金柅贞吉有所往见凶圣人不以小人不可变而絶望于善焉故启反正之机在君子不可以恶未着而易之故警之以羸豕孚蹢躅张柬之以武三思为几上肉而卒为其所害昧于羸豕蹢躅之训也二处初之上初之恶尚微二犹可以制之而使不得以肆其毒二刚而得中善于处初者也而初在其所处之下故圣人深以制初之恶望之焉九三过刚不中下无所遇故臀无肤上无所遇故其行次且孤立无助故厉逺于污邪故无大咎言无大咎则小出入有之由于过刚不中也若以刚中而无所遇则为幽人之贞矣自九二视初六则为害治之邪而欲其逺之自九四视初六则为所御之民而欲其近之易惟变所适而不可为典要如此若取名卦之义则四近五而居不得正下应柔邪罪莫大焉不取此者居上位而泽不下究使民转而望救于他人亦足以为世戒矣九五有徳有位治初六之柔邪若甚易也而圣人特慎之而欲含章焉葢小人变诈百出而易以惑众浅谋躁动为所窥见则乗间抵隙眩人之耳目乱人之心志而使莫知适従矣惟时其动勿使有妄宻其机勿使或露则处得其道而治可以常保矣上九过刚而居卦之上角之象也知刚而不知柔视中和之徳逺矣而莫与羣焉吝之道也然刚善也终不为欲所动故无咎 
　　■（坤下兊上） 
　　萃亨王假有庙利见大人亨利贞用大牲吉利有攸往 
　　此顺而彼说刚中而有应皆聚之义也若未顺而得说非刚中而致应则聚不以道矣王假有庙王者聚道之大而亦所以聚天下也利见大人亨非有君长临之则不能相正以生矣而何以致亨通聚不以正则茍合而岂聚之道哉聚之时用大牲有所往皆理之正故为顺天命也丰年用上牲得其所聚仁之爱之之道不可已也天地万物之情聚而已天施地生乾坤交泰聚之义也五品人伦恩义相笃亦聚之义也飞潜动植类聚羣分亦聚之义也盈天地之间者聚而已但以道则得非道则失升降消长治乱安危胥此焉基膺宰治之责者黙识而操之以道可也除戎器戒不虞乃处聚之一道而致其常聚也兵非圣人之得已而为徳化之辅不可废也处萃之道知仁勇三徳缺一不可初六知及之而仁不能守故有孚不终乃乱乃萃初之本心不自昧而萃非其所在初终不能以自安也故又号呼而为众所笑惟勿恤流俗往従正应则无咎大抵聚之时易至于茍聚或以逺近或以难易或制于强力而不能自振君子审于逆顺公私而已矣马援舍公孙而就光武萃之正也张瑛従宦官而攻陈窦其失甚矣臧洪不惮杀身而应张超得往无咎之义矣六二应九五而杂于二阴必引吉乃得无咎引谓心悬于五而有以感招之也感招之道诚而已矣故又曰孚乃利用禴禴祭之俭薄之义尽其诚则虽仪物不足而可以通其志于五矣人臣有孤忠为谗慝所间而君或未谅者惟积诚以感之而已矣三所乗者二而二则萃于五矣所比者四而四则萃于初矣已以不中不正人莫与萃求萃不得则嗟如而已亦何所利哉惟往従上六求与之萃则无咎上虽非阳当萃之时固有以类相聚者所应之义可畧也虽与上六两阴相聚亦无大益差胜于无所与聚而已故小吝三惟不中正故嗟如若以刚阳之徳处斯时则为独立不惧而五与二之外皆不屑与之相萃也九四处位不当必大吉始得无咎非大吉不足以补过人臣有进不以正而位非所当得者必摅忠诚以大建明始可以掩前愆矣九五以刚阳当萃之时而居尊位徳可以称其位固无咎矣或有未孚则亦修其元之徳而已元为四徳之首君徳也君子体仁足以长人元之徳至于常永贞固则君徳备而万邦作孚悔可以亡矣悔谓徳未盛而人未孚也谓其志未光也葢兊体柔说而非纯粹于刚阳中正者也上六无应处萃之终众之萃皆已定矣而已无所萃人之云亡邦国殄瘁之时也故始焉赍咨而终至于涕洟不能一朝自安也其求萃之心切矣故无咎杕杜之诗近之故曰彼君子兮逝肯适我求之可谓诚矣君欲得臣以用其道臣欲资君而行其义朋友之以道徳相须皆此义也 
　　■（巽下坤上） 
　　升元亨用见大人勿恤南征吉柔以时升升也地中生木亦升也巽而顺亦升也巽而顺则徳尊业广日进未已亦升之义也若自贤自用过于髙亢日下而已安能升升之时向治之时也巽顺于理以制事变则所以应天下之故而图于几微者亦精且宻矣有刚中之臣而得柔中之君以应之皆致元亨之道也六五应九二有见大人之象如卦之才以见大人相与大有为则何处不遂何行不得故南征吉成汤三聘伊尹十一征而无敌于天下先主三顾孔明而成霸业用此道也顺修其徳而积小以成髙大士希贤贤希圣亦升之义也初六居二阳之下九二上应六五刚而得中九三居下之上刚而得正其心皆欲以人事君也初六有巽徳而与同体其志相合故允升大吉九二辅六五以致升者也九三刚而得正六四柔而得正一时之贤俊而履已之上二虽刚中然以阳居阴而得善犹有可议焉若疑忌之心生则于开诚心广忠益之道有未尽而五亦疎之矣故尽其诚心则虽仪物不足而可以达其志于五矣九三以刚正之才居下之上前临于坤无所疑碍得升而行其志可谓才与时合矣六四坤体而有顺徳王用亨于岐山用其诚而已用其诚以辅君顺人臣之道以为其所事也不言升者六四近君位已髙矣患于尸位而无以报称故勉之以诚六五以阴居尊所不足者贞也故言能贞则吉而如升阶之易五之所升世底于极治也惇典庸礼命徳讨罪本于天命人心之正而已无与焉贞之义也能如此则世臻隆平而君道尽矣故大得志上六冥升孜孜于为恶而惟日不足也圣人设言以诱其入善言以此惟日不足之心而用之于贞则为君子矣其启人迁善之意至矣以阴柔居升极驯习为茍贱流为污秽患得患失无所不至于君徳民生则忘之久矣才一也用之以为恶则恶无不至用之以为善则善亦无不至矣上六得至于升之极非无才者也用其才于为恶而已故圣人勉以不息之贞 
　　升六四王用亨于岐山吉无咎象曰王用亨于岐山顺事也王大王也六四居上卦之下坤为土为有土诸侯之象正大王之谓也坤之徳为顺上顺天命下顺人心邠人从迁于岐山国势亨通而日升于强大王业肇基正大王之事业也故吉而且无咎事固有吉而不免于咎者亦有无咎而未能吉者王业肇基国势昌大吉也顺天命人心而非有觊觎之私则无咎也孔子恐人疑大王亨于岐山有侥幸茍得之心故发明其义曰顺事也顺之一字足以破千古之惑与随上六相类彼为文王之事三分天下有其二以服事殷随道之极也出羑里之囚则诞受天命享于西山也象言上穷者穷极而后亨也西山尽周西土而言气象故大于岐山矣本义之误自见 
　　■（坎下兊上） 
　　困亨贞大人吉无咎有言不信 
　　困亨险以说困而不丧其所守是身困而道则亨处困之正理君子之能事固可以得吉而无咎若陨获于困阨侥幸以求免则失其所以处之之道而咎多矣含蓄晦黙静以待之不可尚口益取困穷方在困中一身一心不为所信而况于言乎有言适所以招尤取辱也兊为口舌巧言求免以冀茍脱岂处困之道哉故又以尚口为戒困之时非实有所见实有所得不能处也圣人安土敦仁而皆自得贤者决于义命而可泰然实有所见实有所得则言语动止死生处之如一尽言语之道则能尽动止之道尽动止之道则能尽死生之道言语动止死生皆理之常事有大小道无二致见其为一则能与天地万物同流而无所谓困矣致命遂志则不但处困能亨处死亦亨矣初六当困之时上无所庇下不能以自安臀困于株木之象也昧所以自处之道入于幽谷三岁不觌之象也不能自安人品之卑也昧自处之道识见之暗也如初六者未足与之处困也酒食人之所欲九二有刚中之徳可欲之善也当困之时反以此可欲之善而自困焉大凡有徳之君子必以国与民为心而忧时慨世之心为独切欲转移之则又势方殷盛力所未能而心不能以自已适见其困而已矣藴仁义之道懐经济之术跻一世于平康者舍斯人无与归上之人方委以拯困之责任而朱绂方来矣惟尽我之诚一念忠贞可以感神明而无间察其机会而徐处之乃为利也若遽欲征行则时方甚难而反凶矣九五为困之主未能出困而有劓刖之伤在九二则主忧臣辱主辱臣死之时也故虽凶而于义则无咎矣当困之时君子固为小人所困而亦思所以去小人矣六三不中不正处九四之下而不能动乎四困于石也履九二之上而不能自安据于蒺藜也上有难动之人下无自安之地则死亡无日矣故入于其宫不见其妻凶初六九四之正应初六方困于下九四处位不当不能济物又为九二所间而济之缓在九四亦可吝矣春秋之法救而书次则为贬畏于强梗而为义不果来徐徐吝之道也齐桓公一为阳谷之会楚人灭黄而不能救处位不当不能济物之义也九四说体恤小事大睦以与人之意多虽履险之上而已出于险之外故终有济于初六惜齐桓不能自强而无终也九五上为柔所掩下为刚所挟是上下俱伤矣赤绂赏徳之服也以赤绂赏柔说之邪而使履已之上赏不中正之刚而使之迫近于巳赏之未当故上下俱伤困于赤绂也善恶在人未有久而不定者也况五有中直之徳故久则得其道而可以济天下之困而志遂矣乃徐有说之义赏善去恶以拯一世之困诚而已未有诚而不动者也未有诚而弗能成功也故利用祭祀则可以获福矣人君之福在天下免于困阨而跻于康泰也五何以未尽道待勉乎亦萃有位未光之义也上六困于葛藟纒绵不能脱之义也于臲卼则动辄颠危而不可动也处说之上暗之甚而又当困极之时也妄说昏暗困其所失而固拯则有可济之几曰更端之辞故更端而告之曰若于动而有悔之时即能悔其既往之失而勉于善则行合于道而得吉矣悔自凶而向吉故有获吉之理 
　　周易辩録卷三 
　　●钦定四库全书 
　　周易辩録卷四 
　　（明）杨爵 撰 
　　■（巽下坎上） 
　　井改邑不改井无丧无得往来井井汔至亦未繘井羸其瓶凶 
　　君子立身可贵可贱可荣可辱可生可杀而不可使为不义进则泽被于生民退则道传于来世改邑不改井无丧无得往来井井之义也若中道而废则前功尽弃凶矣九卦言井徳之地改邑不改井无丧无得之义也井不动而及物则往来井井之义也又谓井以辨义则井之能事也于井卦见立身之义葢成已成物之道也木上有水汲而上行井之象也劳来斯民而劝相之相左右之义皆养民之道也初六以阴居下既无阳刚之泉自无及物之功非世故舍初而在初无可用之才之徳也地风为升初六则允升大吉水风为井初六则旧井无禽何也葢升之时主于上进之义九二九三皆得时行道之君子初固可藉之以允升矣井之义主于自立而九二九三之君子己不为世用矣而况初之乆下于人者乎又升之徳巽而顺善之善者井则巽而险柔而害物之义也诸贤生于其时则难乎其効力矣圣人卦辞取其大者而不及于此九二有刚中之徳上无应与下比初六为井谷射鲋之象谷初之象鲋谷之所有也泉下谷则注于鲋而置之无用之地矣瓮敝漏亦取此义九三刚而得正井渫之象而不为人所食者所应者无位之阴爻又处险之极则阴险之意多三未可以得志也若三者孰不望其兴道致治哉故为我心恻而可用汲若明王在上则三可得志而天下并受其福矣九三伊尹太公之俦也有商汤周文则功被于一世矣六四井甃之象可以无咎而已水生于阳者也阴柔则无泉矣居阴得正则自修饰而为谨厚之类耳匡世之畧非其所有九五阳刚中正以居尊位泽被生民而志行矣是井冽寒泉而为人所食也亦可谓善矣而无美词以发扬之何也或者以其为险之主君子未必乐为用而五有自贤自用之小乎若五者好臣其所教而不好臣其所受教者也不然则九三不心恻九二不射鲋众贤和于朝万物和于野徳业之盛上下与天地同流矣岂区区一己之寒泉而为人所食乎上六阴柔本非泉也然居井之上则井之口泉在下矣上又恒开不掩为井收勿幕之象徳泽及物而无间之义也故有孚元吉井道之成视九五则逺过之 
　　■（离下兊上） 
　　革已日乃孚元亨利贞悔亡 
　　乐因循而惮改革茍目前而忘逺大众人之情也故已日乃孚人心既孚随其推放无所不凖一时之敷理可为永久之宏规而大亨通矣人之变革不无违道乾誉拂人从已之失故利于正则可以亡悔圣王因时立政顺天命之正合人心之公而行其所无事也夫岂容私于其间哉有以时之弊而理其时者有以法之弊而更其法者皆革之大要也内有文明之徳则在已所以察之者精外有和说之气则在人所以从之者易革之所以能贞致亨而得人心之孚矣天地革而四时成天地革之大徳也汤武革命顺乎天而应乎人汤武革之大用也圣人序书则録汤武誓师之辞系易则赞其为顺天应人拯一时之屯溺古今之通义也称夷齐为求仁而得仁存君臣之义立万世之防天地之常经也他事有因有革惟治厯明时则専于革而已治厯所以明时明时所以子民也天之立君所以为民欲以一人理天下而劳之非以天下奉一人而逸之矣圣王裁成天地之道辅相天地之宜皆治厯明时之大用而所以左右斯民也初九居革之初上无正应其时其势皆未可革当以中顺自守而不可以有为也守常不革则为中顺否则非中非顺矣六二文明之主有应于上有能革之徳而又有当革之权则可革矣必己日乃革则往吉而无咎己日乃革徐察详审而使动无不当非时当革而姑缓之也若事为民害或系国安危当如救焚拯溺不暇食以革之矣姑缓之说为害不细九三居离之极过刚不中离极则过察刚极则过动以是而革则征凶虽事为当革而处之不善亦危矣必三令五申以明己之志则可以有孚矣九三徳之衰也固不能无言而使人自信也盘庚迁都心本为民而民不从至勤三篇诰命始能有济革言三就有孚之谓也大凡忠信不足而尚辞命衰世之意也九四近五赞五以改革之命播诸下又刚柔不偏善处乎革之道也事当革而未革则有悔善处而革之则悔可亡人信其改命而得吉矣陆贽为唐徳宗作奉天诏书山东父老为之感泣有孚改命之谓也九五以阳刚中正之徳当革之时而居尊位下有六二文明中正之臣以应之同寅协恭建制立法以革天下而至于礼乐兴也文章制度炳乎一世革道大成不待占而有孚矣上六处革之极君子至于豹变而其文蔚然小人革面而顺以从君皆已有以致之也若以圣人处之则必世而仁矣上六阴柔之才固不能变小人之心其力之所至効之所应止于如此而已安其如此而已等而上之之功业以俟能者则正而吉若过于有为则不量其力徒取烦扰而得凶矣 
　　■（巽下离上） 
　　鼎元吉亨 
　　卦之体鼎之象也以木巽火烹餁鼎之用也圣人烹以享上帝而大烹以养圣贤事天之仁养贤之礼具于此巽而耳目聪明则察事理之几而制之以道也柔进而上行得中而应乎刚以离明得中之君而下应九二之贤则上下之相与而都俞吁咈者皆以道焉所以致元亨也正位表正之义也履尊位而有以表正天下则天命凝固而可以常主器矣初六居鼎之下鼎趾之象也上应九四则趾上而鼎颠矣鼎之初未有美实所有者否恶之积耳因其颠而出之则为利矣在四以上颠之则为大恶在初颠之则为成功初知有颠而不知有出否出否得于意外之幸也鼎之否亦不待必颠而后可出未颠亦可以出之一有颠则所损者多矣圣人特据其象而示人以既颠之后所处之道也事固有因败以为功以不幸而反为大幸殷忧启圣多难兴邦者类如此得妾以其子亦然颠趾得妾皆过也因出否得子则为善补过矣九二刚中之徳鼎有实之象也下比初六己之仇也仇者配耦之义阴阳相比配耦之象也初有邪恶之疾二能严其自守之常初之疾不能反于二焉韦忠不就裴頠康侯之逺秦桧得此义矣九三以刚正之才舍五不应则道不行于当世鼎耳革其行塞之象也五为文明之主柔而得中非不能任贤礼士者三不此应则过刚不中而失其义矣道之不行谁之尤哉以贾生之才不能为汉文所用而有长沙之行亦生自处之过也岂以五之明终有弃于三之刚正哉三之才终当为五所用焉方雨亏悔而终吉矣使贾生不死而假之以年则通达国体之实才文帝不能舍之矣九四近六五五之于四其爵赏之可谓厚矣委任之可谓専矣属望而责成之可谓不浅矣四不能进贤报国乃下应初六引用柔邪以为善类之祸以基天下之乱则上负君徳下负苍生误国误民之罪安可逭哉故其形渥凶六五在鼎为耳而有中徳则黄耳之象也下应九二资此阳刚得中之贤辅己以尽君道则为黄耳金铉矣五之于二内之而不外二之于五得以已之刚而济其柔金铉贯黄耳举移之义也五于二当终始委任而不间以险邪则为贞而国与民之利也五体柔所不足者贞而已圣人虑其任君子而有贰焉故以利贞勉之上九为鼎铉居五之上在鼎之终师保之位调和鼎鼐辅养君徳之任也以阳居阴刚而能柔玉铉之象一容颜威仪之感召而有潜消黙夺之机其功用多矣故大吉无不利伊川程先生谓经筵须得范忠宣其温厚之徳自有感动人主处 
　　■（震下震上） 
　　震亨震来虩虩笑言哑哑震惊百里不丧匕鬯 
　　震有能动之意有震惊恐惧之义能动之亨以转移作用之机在我而不在人则可以得亨矣震惊恐惧之亨乃处多丧多惧之地虽赫然临之有死有生在于顷刻心不为少变志不为少屈刀锯鼎镬之在前而平生之所守则自如亦亨之义也又内卦为动外卦亦为动则为动所当动而动以天亦自有得亨之理焉危者安其位者也亡者保其存者也乱者有其治者也此震来虩虩笑言哑哑之义也雷之震止于百里震之象为雷故以震惊百里为言震惊百里震之之势亦盛矣而不丧匕鬯君子之心岂以震之逺近而为所守之难易乎震有足为千万里之惊者有足为千万世之惊者君子以义理为主而吉凶祸福未尝介念视其震惊若无与于己也若戒谨恐惧以保成业者则又一义焉商书曰兹朕未知获戾于上下若将陨于深渊汤之所以能为宗庙社稷之主也凡诸侯大夫不敢纵逸而能保其国与家者皆在其中洊雷震君子以恐惧修省所以体震之义然君子恐惧修省不但可以谓其得之于震谓其得之于六十四卦三百八十四爻皆无不可特于震之义为切又洊雷则恐惧修省之心无时而可间也初九爻词与卦词同者葢一阳动于二阴之下卦之所以为震者取于初爻之义而此爻独得一卦全体之义焉故其词无异圣人之心如天而笔则如化工焉天之道因物以付物也圣人冩其卦爻所具之理而已无与焉耳六二乗初九之刚初以刚逼二而动于下在二则危之甚也初肆其横逆而动者也其势非遂其所欲不自止二度初之来己必丧其货贝跻于九陵之上而待之焉九陵髙之义也初以刚动而二以柔制之初以邪动而二以正克之待之之道髙出乎初之上跻于九陵之象也货悖而入者亦悖而出初以非道迫二而使丧其贝不能为己有而二终当得之勿逐七日得之象也卦有六爻至于七则终而复始数穷理极之义也七日来复亦如此六三当震之来涣散自失至于苏苏焉则夺其心褫其魄矣葢以不中不正怵于利害而不能以义理为主故至于此扬子云之投阁李梲之膝行似之若因震之来而能行以去其不正则可以无眚矣三未必能如此圣人以疢疾忧患可以坚人之志熟人之仁故以此勉之其启人迁善之意至矣九四以处不得正之阳介于不正之二阴之间己既不能以道义自树立而相与处者又不能激发成就而使之归于正焉故当震之来遂不能振奋而至于滞溺焉阳刚本有为之才由处不得正而流为委靡之甚焉圣人葢伤之而以为未光也若以正自克则光明俊伟而可以自奋矣六五以阴柔当震之时而居尊位则往来皆厉无适而非厉也葢其中无定主为震所怵而不能有以处之也如宋真宗澶渊之事非有寇凖髙琼则王钦若辈遂定南迁之策其危甚矣髙宗播荡伏窜国势削弱而终不能振又其下者然处之之道惟在筹度思虑不丧其所有之事则心有定见事有定处而可免于往来之厉矣五所有之事中是也中为人君酬酢斯世之道也得其道则何震之不可处而安有危厉之可言乎若髙宗有卧薪尝胆之志选贤任能以复不共戴天之雠乃其所有之事而大不可丧也上六以阴柔居震之极故当震之来则索索视则矍矍耳目无所加手足无所措惶惧惆怅之甚也以是而行则凶可知矣若于震不于其躬于其邻之时而图之则无咎矣葢事先有备以逸待劳以静制动其机在我而可以处乎震矣阳动于下迫近于五而未及于上亦有于其邻不于其躬之象庸人识见昏浅不能虑逺而忧深但救之于已然不能防之于将然反以智者之思患而预防者为非是故不免于婚媾之有言也 
　　■（艮下艮上） 
　　艮其背不获其身行其庭不见其人无咎 
　　艮止也背指所当止之处而言有无私系之意亦有无偏向之义圣人之取象精矣言人之日用应酬无巨无细必求其义理精当之处而止之絶无私系偏向之意焉即大学之止于至善也不获其身不知有己也庭除乃有人之处行其庭不见其人不知有人也不知有己焉不知有人焉惟知有义理之至当而己所以得无咎也此即君子义以为质义以为尚义之与比之作用也圣人尽之而神化不测贤者勉于此而不敢怠尧舜禹汤文武周公孔孟相传之道也如孔子之仕止久速各当其可孟子于齐王馈兼金不受于宋薛则受禹稷过门不入颜子之在陋巷曾子之逺害子思之死难此皆艮其背之义也又如为人君止于仁为人臣止于敬为人子止于孝为人父止于慈与国人交止于信亦艮其背之义恶知有己恶知有人时止则止时行则行动静不失其时即艮其背之义其道纯乎义理而光明矣思而出位则有私系偏向之意而非行其所无事也艮其背之义精矣逺矣引而伸之触类而长之天下之理尽于此矣初六艮其趾趾在下为初之象用之以行者也艮其趾则不行矣当艮之初居下无应宜于守静则可无咎以阴柔恐其不能固守故戒其利永贞若动于欲而不终止则失之矣艮以人身取象趾之上为腓则二之象亦用以行者二中正宜止而止艮其腓也三居二之上阴必随阳九三乃二所随者而过刚不中二欲拯之而三不退聴视其所随之流于恶而不能救故二之心有不快焉以在已拯之之道或有未尽者焉非以尤人而不快也凡子不能谏父之过臣不能止君之欲朋友之以道义规正而不以为是皆此义也九三当限之处限身上下之际身因之以屈伸者也止其限则不得屈伸而上下判隔如列其夤矣九三过刚不中失己失人动无所成非自安之道也六四艮其身居阴得正宜止而止得处艮之道矣故无咎四虽得正而才阴柔又当艮之时而能自止可谓量己量时者矣唐之郑綮似之凡不揣其分而拯时之阨以自取颠覆者不如六四逺矣六五当辅之处辅出言者也艮其辅则言所当言而言有序亦可以文身矣故悔亡若以居尊言则播纶綍以谕下而得其当之义也以言感人浅事也仅可以亡其悔而成功则非所望焉况言有未善而欲人从之者乎艮之时当止之时也上九以阳刚居艮之终乃终于止而确乎其不可拔敦厚于止者也若所守未终而欲动焉则失之躁妄非敦厚之道也贞不絶俗隠不违亲天子不得臣诸侯不得友郭林宗可以当之 
　　■（艮下巽上） 
　　渐女归吉利贞 
　　渐进而不遽之义女归如是则吉也婚礼备而贞女始行归以渐之义也又利于贞渐归亦有贞之义焉独取于女归者闺门万化之原廉耻之道风俗所关于义尤重如渐之义而进女归则吉也进而得位则可以行所学而泽被于下为往有功也必人君致敬尽礼而后进为进以礼有渐之义进以正也进以正则可以正邦矣若枉己失道未有能正人者也而况于正邦乎择主量时之义亦在其中矣以卦体之有位者言则九五以刚自下进居上卦之中有得中道之象为进得位往有功之大者也止而巽亦进有渐而得正之义也故动可以不穷若急迫用壮而进则未为得正动取穷阨而不可以有为矣居贤徳与善俗必以渐始能有成居者有而安之之义欲徳之有于己而与之相安必优游厌饫之久而后可得善风俗虽王者亦必世而后仁徳盛者固感之必应矣然欲不识不知归其有极而礼乐兴此非积久曷能有成当渐之时凡懐明徳新民之具者进而益世为理所当然初六在下固为当进居止之初是能以礼义自节而不遽进进为有渐鸿渐于乾之象也载贽以出而其地与人皆未定则进身之权度在我矣小子之智能见近小而不能见逺大以其上无应与故以为危厉而有言焉不知君子体用之学岂可絶人逃世而终与鸟兽同羣哉于君子则无咎矣若与人以为厉而有言焉则其言为可信初六宜止而不宜进矣六二中正而有应则徳与位称而不为尸位禄以功受而不为素餐为鸿渐于盘饮食衎衎之象而吉如六二者可谓遇其时矣九三过刚不中居止之极过刚则必躁进止极则欲速进不暇择其所事而进之不得其所矣为鸿渐于陆之象鸿水鸟陆地非其所安也羣类离已而孤立无助夫征不复也所为失道而不能有成妇孕不育也凶莫甚焉惟利于御寇寇者切害之名指人之私欲而言私欲者心徳之害也故以为寇以此极刚而用之于克己则能拔去病根而且甚速乃为利也圣人欲变三之刚恶而归之于刚善焉故以此启之六四所乗者过刚不中之九三为进之不得其所而未安矣鸿渐于木之象木非鸿之可安也然以柔得其正而又巽体善处乎九三者也于未得所安之地而有自安之道焉为或得其桷之象而得无咎四可谓善处乎九三矣九五阳刚当渐之时而居尊位为鸿渐于陵之象六二已之正应而为九三所间隔则二无所用其才而功未建为妇三岁不孕之象以柔中而应刚中理之正也九三之邪岂能终间故莫之胜而五得吉矣九五巽体而道未光故迟久而始得所愿焉几于危矣若以纯粹之刚中正处之则贤不肖可以立辨而进退之矣岂待三岁之久哉上九以阳刚居渐之上进之极髙而出乎人位之上为鸿渐于逵之象逵云路言其极髙而人不可就焉斯人也天子不得臣诸侯不得友严光周党之俦可以当之其清风髙节使闻之者起敬诚足廉顽而立懦焉助成人材之盛风化之美为世道之益亦足多矣有其羽可用为仪之象而吉矣视富贵如浮云而志超乎万物之外孰得而乱其所守哉 
　　■（兑下震上） 
　　归妹征凶无攸利 
　　归妹为天地之大义者天地交而万物兴亦归妹之义也有夫妇然后有父子生死始终之理具于此无归妹安有始无始安有终故归妹为人之终始也说以动则动不以道徇人欲以灭天理固有凶而无利矣位不当则征凶天地翻覆冠屦倒置贤不肖之荣宠摈斥相去逺甚盈天地间皆非人道矣至是而欲行则凶立至矣柔乗刚则柔用事而刚为所屈君子无所利矣未至如位不当之甚也不有君子其何能国小人亦何所利哉雷动泽随非归妹其惟动是随而不以道亦如归妹之义也人之所从所与不可不慎或沉溺其所有或怵惕于其可畏变平生之所守而轻从之则合之不以道而失其义矣要其终岂无敝乎君子所以戒谨恐惧而不茍于其始也初九阳刚在下女子贤正而处卑微娣之象也未有合二姓之好以为宗庙社稷之主之责焉而成助乎女君跛之能履其履几何亦深可惜矣然道行于女君而有常焉则女君之能进妇道即初九之道也故得吉有开诚心布公道集众思广忠益之意诸葛孔明君子未必不乐为所用而廖立李平之徒至于痛哭而奋死焉九二阳刚得中女子之贤善多矣上有正应而反阴柔此徳此善将焉用之眇之能视其视几何衡门考盘之贤者髙出千古之上君子尚当企及焉五虽应二而道未可以大行幽人之贞必道行天下而后行之固不屑于眇之能视也张华之委身晋惠虽江左粗安所成几何而竟取杀身之祸昧于幽人贞之戒也六三归妹以须此辈宜束之髙阁待其既格然后徐议其任耳反归为娣李文靖言丁谓顾其为人可使之在人上乎当是时虽窜逐林莽亦不为过而使其竟成君子之祸文靖所处亦未尽善九四阳刚在上而下无应贤女择配而不轻从人为愆期迟归之象非不归也待时而己若无其时亦终不归矣子贡问有美玉于斯韫椟而藏诸求善价而沽诸子曰沽之哉沽之哉我待价者也伊尹不遇商汤太公不遇周文则莘野之耕夫磻溪之钓叟终焉而己六五以阴居尊下应九二之阳为帝乙归妹其君之袂不如其娣之袂良之象女徳至此盛之至也为月几望之象不曰望而曰几望望则已满矣六五虚己下应非自满者也何彼秾矣棠棣之华曷不肃雝王姬之车得此义矣凡君人者忘其崇髙富贵之势尊徳乐义虚己下贤期于成君徳而尽君道者亦此义也上六居归妹之终而无应者也女承筐无实女无实应于士者也士刲羊无血士无实求于女者也亦何所利哉有道君子老于林下而时未可为则终焉而己虽然所不利者天下国家也在君子则道未尝不亨于此心此身无不利矣孟轲氏于平公似之而所不利者鲁之宗庙社稷也孟子曰天未欲平治天下也如欲平治当今之世舍我其谁处之固泰然矣奚以不利言哉 
　　■（离下震上） 
　　丰亨王假之勿忧宜日中 
　　察之极其精处之极其当则惟动丕应徯志为盛大之势亨之道也家国与天下皆然若以极大者言则惟王者可以当之如舜之覃敷文徳至于四方风动禹之祇台徳先不距朕行至于东渐西被朔南暨此亨之极也故曰王假之尚大也盛极则衰气运之常圣人以天自处则有回气运之道焉故勉之以勿忧宜日中也宜日中宜守中道之义也日中则照无不徧未中与过中照或有不及者焉圣人以仁义礼乐化天下举一世而甄陶之通其变使民不倦神而化之使民宜之则何盛极之衰之可忧哉故曰宜日中宜照天下也日中则昃而夕矣月盈则食而缺矣天地盈虚且与时消息而有盛有衰矣况于人况于鬼神而可无盛衰乎天地之盈虚消息以其有常者而言也如五百年元气积厚生圣人而成治化则盈而息也自此则渐虚而消矣鬼神则自其屈伸往来变化不测者而言如热极则风生亢极则雨生涝极则阳生凡一日之间阴晴不常变态不测此皆鬼神之理也只以连日雨观之热气盛则雨之候雨骤则又不能久人之一身之老少及家国天下之废兴存亡则又易见者也君子尽其在人者而已本于天者则顺受之雷电皆至亦丰之象也折狱致刑取于雷电威照之义非威则照无所用而适足以长奸慝非照则威为暴虐而或至于杀无辜初九遇其配主虽旬无咎阳与阳本不相应初九为离之体有明者也九四为震之主能动者也非九四则初九无所用其明焉非初九则九四无以措其动焉配主谓其才徳与己相配而可相主矣虽旬则无咎焉相与往则足以成功矣故可尚也古人有谋断相资者类于此六二得中得正为离之主有明徳之君子可以益国与民者也六五当丰之时以阴柔居尊位沉溺于富贵崇髙则昏暗之甚者也六二有明徳而五不能用为丰其蔀厚其障蔽而明不得外见也日中明也见斗则夜而昏矣己则明而遇人之昏之象也五何以至此哉晏安之溺人或刚立者不能保其有终而况柔懦者乎以唐玄宗之才智讨平韦武之乱委任姚崇宋璟以致富庻开元之际可谓丰矣内耽女宠外信小人十九年养成天下之乱窜身巴蜀几至亡国此其明验也张九龄以直言往而遂得罪其疑疾不亦甚乎惟当积其至诚以感动之则可以得吉至诚而不动者未之有也诚之至则可以发其志而有转移之理焉周公之于成王是也故曰我之弗辟我无以告我先王公可谓极于忠诚矣故风雷彰变而成王至于感泣焉诚之至与不至则责之二五之悟与不悟则委之天九三丰其沛日中见沬亦以明徳而遇昏暗之时之象也沬小星见沬则暗之甚矣右肱便于作用者也折其右肱终不可用也九三刚正离体有明徳而不为世所用为折其右肱之象君子用则行其道于天下不用则奉身而隠于丘园有何不可若三者明足以察乎事之几刚足以致其退之速故无咎九四近六五者六二应六五者故取象同丰其蔀日中见斗六五为之也遇其夷主与初应也夷等夷也初以四为配主四以初为夷主相下相资而期以行其志也初在下未敢以成功望于初故但言往有尚若四得初之明以施其动有旋乾转坤之功焉故得吉丰之时多贤才焉初九九三皆刚而得正九四以刚居柔而动不躁六二以柔得中正而为明之主其志其才皆一时成章之士也六五若能来而致之布诸列位使辅己尽君道以答天休焉则为善守成业之主有庆誉而吉矣五阴柔其才未必能若是焉圣人以世未尝无君子悯其柔暗而不能用则无以保丰大之业故设此以启之其垂教万世之意深矣或五居动体亦有可转移之理焉上六以阴柔居丰之极是憸夫壬人志于富贵而自封殖其家者也为丰其屋蔀其家之象斯人也于事之是非人之贤否则懵乎其无见焉为窥其户閴其无人三岁不觌之象焉户非无人以昏暗之甚而不能见也小人亡身殖货上而攘夺于君下而刻剥于民周之皇父作都于向择三有事亶侯多藏择有车马以居徂向而周遂以亡岂特小人一身一家之凶而已哉 
　　■（艮下离上） 
　　旅小亨旅贞吉 
　　山上有火旅之象也止而相离亦旅之义也六五以柔得中于外而顺乎上下之二阳善用柔道而又得刚阳以依之止而丽于明于所止之处而用明徳焉此皆处旅之正道旅之所以小亨而得吉由于此也此即旅之时义也时义若此之大以羇旅之际故但可以致小亨周襄王出居于郑自谓不榖不徳而藉晋侯以复国得处旅之道矣昭公不听子家之言而客死于乾侯失而又失也是道也用之以处夷狄患难皆无不可折狱致刑取山上有火照能及逺之义不留狱则去而不有之义也贲之火在山下明不及逺故但明庻政而无敢折狱则旅之火在山上者自有折狱致刑之用焉初六当旅之时以阴柔处下旅之最下者也其志琐琐然计锱铢之利失人心而自取穷极灾也当旅之时所赖以安身者次舍也所赖以裕用者资财也所赖以给役者童仆之贞也三者皆旅之不可无者也六二柔顺中正善处乎旅者也其才其徳皆可以致此吉不待言而可知矣旅焚其次则处身者无其所矣丧其童仆之贞则给役者无其人矣九三过刚不中居下之上骄亢而不能下人人莫与以相亲不能一朝存其身者也危莫甚焉三近于离故取焚次之象九四旅于处未得旅之次舍也以其阳而居阴也以阳居阴则刚而能柔处上之下则上而能下刚而能柔上而能下则防身有其具而灾不及焉是于于处之地而得所资以防身之斧也然所乗者过刚不中之九三又与己异体而不相得焉所应者琐琐取灾之初六未可相与以有为焉若四者仅可藉之以免祸而已故其心有不快也子家子不能于意如之强戾叔孙昭子之才又不能为已之助知有亡而己矣此爻似之六五为离之主有文明之徳雉之象也以柔处旅之时而又居非其正则事多委曲求济而未有直遂之意焉有文明之徳而少直遂之意为射雉一矢亡之象也徳以文明为大五具此则所善者多矣故终以誉命为上所闻五可谓得而有失失而终得者也上九处旅之上离为雉鸟之巢也髙而不下失其所与而无以自安为鸟焚其巢之象在旅人则方自以为得也而终至于无以容其身先笑而后号咷也易轻易也离性躁动故以轻易而丧其顺徳焉轻易与顺徳自相反有此则彼丧矣顺徳丧则焚巢号咷固不免矣上可谓自取灾咎者矣 
　　■（巽下巽上） 
　　巽小亨利有攸往利见大人 
　　刚巽乎中正而志行九五以阳刚居中正之位而其志可行所谓中天下而立定四海之民也初六顺乎九二六四顺乎九五则柔皆顺乎刚用事者为阳刚君子之类而阴柔之小人归于从伏之下而不得行其志故可以小亨而利有攸往利见大人其不能大亨者何也凡阳刚之才之作用可以大有为而致大亨巽体本阴而重巽则巽之巽阴之阴者也固不能大有为而致大亨也治道不能如三代者仅为小康而已施为不法乎三代者溺于陋习而已如汉唐之治皆为小亨小康而己其利有攸往亦不出乎杂覇杂夷之作用也比于三代圣王井田封建学校之制对时育物举一世而甄陶之则如天地之相悬矣九五以刚阳居尊有大人之象见之而得以行其所学亦君子所愿也此亦巽之大人也比之与天地合徳之大人则有间矣如汉文帝唐太宗亦可谓当时之大人矣然徳未至于盛则治未至于极效止庻富而礼乐不兴可以当此之小亨也重巽言申命随风则言申命行事申命皆取重巽随风之义申命后必有所事也申者丁寜告喻之也或以己之所行谕民知之而后行之或命民以所当行之事既命之后即令民行之上之人视其所行之勤惰而劝惩之亦行事之义也初六当巽之时以阴居下过于柔懦而不能振拔者也事多失之不及为或进或退而不能果决之象利于武人之贞焉武人而非贞则血气之强而已矣惟能贞也则凡刚毅果断而振奋有为者皆纯于义理之正而为君子所尚矣初非能此圣人因其柔之甚而激励之使志于治也古人有以性缓而佩弦者类此九二巽在床下过于巽者也史巫之纷若所以逹诚意于神明也用史巫纷若用其诚也能用其诚则凡过于巽者皆真徳实意而非足恭之虚貌则可以得吉矣二有刚中之徳其巽可以合于道故圣人勉之以用诚焉非诚则其巽为象恭行诈之小人而君子之所羞见者也九三刚正居下之上巽本可以得正也然处六四之下四阴柔其性务入而近于五是夤縁钻刺得时得志之小人也三居其下朶頥于其势而数巽焉可羞之甚也所得者富贵所丧者名节廉耻之不修而其志亦穷矣六四以柔居柔为得其正当巽之时近于五能巽于五者也位在一人之下万人之上而能巽于五庻几乎夔夔然存敬畏之心者也如此则道可行于五而功被于上下矣为田获三品大有功之象其过巽之悔至是可以亡之矣自九三视六四则四为容悦谄谀之小人所以戒三之逺乎四也至是则又以四为虔恭寅畏之大臣所以勉四之忠于五也或抑或扬取各有所指九五以巽体居尊位所不足者贞而己故勉之以能贞则可以得吉于柔懦不能自立之悔可以亡之而所为无不利矣有悔是无初也以能贞而亡之是有终也然所谓贞者不过于惇典庸礼命徳讨罪合于天理当于人心而不叅以私意于其间则贞之至也是道也毫忽几微之不察则流于失而不自知矣故必丁寜揆度详审周宻而戒之至则动无过举可以得其当而吉矣先庚三日后庚三日即贞之义也上九居巽之极为过巽之甚巽在床下之象也阳刚本能断者也而过于巽焉则失其刚断之徳为丧其资斧之象也其为害诚不细矣虽为所当为而以优柔不断处之亦必凶况所不当为者乎葢无适而非凶也执狐疑之心持不断之谋者上九之谓也所以来谗慝之口启羣枉之门者皆由于此故象言其正乎凶君子可以深戒矣 
　　■（兊下兊上） 
　　兊亨利贞 
　　兊一阴见于二阳之上和柔之气外见者也故其徳为说刚中而柔外有致亨之理有能贞之才若一于柔外而无刚徳以为之主处君臣则为谄媚处朋友则为善柔在父子则或阿意曲从而陷亲于不义矣何以致亨而为利哉利贞据卦中所有之才而欲人体之非以其不足而勉之也刚中柔外如皋陶所谓柔而立者也说以利贞则所说者皆天命人心之正理故为顺乎天而应乎人以当劳之事而说以先民则民忘其劳所谓以佚道使民虽劳不怨是也以可犯之难而说以犯之则民忘其死所谓以生道杀民虽死不怨杀者也说道之大而民劝矣哉说道之大不外乎正而已矣说之义或说其道而学之或说其事而为之或说其人而与之此皆说之用也而有邪正焉如陈相之说许行说之可谓深矣然流于邪妄而非正也为身心家国天下之害甚大也何以致亨乎说又有能亨而不得为正者亦有得正而不能以致亨者如孔明说先主而事之则为正矣终不能兴复汉室荀彧之事曹操十分天下而有其八所为虽亨而事未得正然孔明君臣正大光明事虽不就而道实亨荀彧不择所主而自取杀身之祸其阨而不通亦甚矣君子于说道之用贵于穷理而慎守之也丽泽为兊两泽相丽互相浸润朋友相资其益甚大初九阳刚得正处说体居下而上无应与君子以道徳礼义文其身而不求闻达者也其徳则喜怒哀乐发而中节和而不至于同不溺于流者也凡圣贤处不得志之时而安贫乐道者可以当之以道殉身贞而不谅卷舒运用与时偕行何可疑也九二有刚中之徳上无应与其志在自信其徳而自说者也万物皆备于我反身而诚则乐莫大焉富贵利达视若浮云亦何与于心哉其必由强恕求仁而至此乎故有悔而可以亡之以居阴故也二之资质不如初善反之则天地之性存焉而无歉矣故亦足以自说焉六三以阴居阳不中不正欲以其术说五而五不应故来二阳而求其与己相说焉二阳者一则刚正一则刚中虽上无应与而自有其说独行之君子也六三居下之上颇得时任又兊为口舌见二君子不为世用乃肆其邪说以蛊惑之欲二阳舍其正而从已之邪此则无耻之甚凶之道也三非能说于二阳欲变二阳而使之说己也若为说二阳之道则逃其邪而归于正力善自反者也在二阳则归斯受之而己不可言凶也九四上承九五则刚而得中之君也下比六三则柔而不正之邪也四则商其所说而未能有定焉懿徳固人所同好而邪术亦足以惑众况四知之未真而守之未固宜其至于此也葢其以刚阳居柔失其介然之操而不自知矣若能坚持其介知三为可疾而疾之则必知五为可说而说之道行于君而泽被生民何喜如之四非卓然自立者也圣人以其刚徳尚在故勉而进之也九五孚于上六剥已之阴柔则有厉矣五切近上六上六居说之极是欲售其邪术以说五而窃取富贵者也如苏秦张仪驰骋口辩而一时诸侯靡然从之邪正不容并立信此谗邪则任贤不専终于君子尽去小人独存邦家之覆可以立待危之甚也圣人之戒可谓严且切矣上六引九五使之说己者也引之而使说己即非君子自重之道矣自九五视上六则为剥己之柔邪而宜逺之自上六言之履九五之上而无位则人君以宾礼遇之而不以臣道畜之者也身之去留亦视其尊己而信之者何如耳合则行不合则止此进退之大节而不可茍者也若枉己求合曲为牵引使之说己而求以行其志岂圣贤光明之心哉圣人示人以出处之有义而枉己者不可以正人以上六之引兊谓君子或亦有是失而直不欲以小人待之也 
　　■（坎下巽上） 
　　涣亨王假有庙利涉大川利贞 
　　涣之时自有收合混一之理可以得亨九自三来而居二为刚来而不穷居三则过刚过刚则济涣易至于穷来而居二则刚而得中自能相时与几随其先后缓急之势而措其经畧之具操纵施为之机在我而可不穷矣六四以柔得位于外而同于五辅五以济一世之涣也五为济涣之主六四运筹帏幄九二则经营四方何涣之不能济故有得亨之理王假有庙王者至于祖庙尽其诚敬以聚祖考已散之精神而享之亦处涣之一事也坎水在下巽木在上有舟楫之象如卦之才以涉大川亦足以为利矣大抵时之涣非中人之识见才力所能察而济之也周公东征虽父老之敬事者皆以为难而惮于行唐宪宗之讨淮西惟裴度力主之而卒以成功识见作用之过于寻常者虽当险阻艰难之际若未可以措手者而彼则灼知其为事之不可已而功之必可成也若乐因循而惮危难适足以自亡而已矣光武昆阳之役独当敌营之坚卒能摧破王寻以成大功亦一验也又必利于正当天下涣散之时而所为不正则失人心而不足以有为矣如刘先主言操以诈吾以诚操以暴吾以仁则事乃可成不欲以小利而失信义于天下此其济涣之正也涣卦亦有利见大人之象九五九二各以阳刚之徳而当君臣之位五推诚以任乎二二効力以忠于五则时涣可济如邓禹仗策于军门先主三顾于草庐不如是不足以有为也圣人不系以此辞者能涉川利贞则济涣之规模根本己畧具矣风行水上涣之象也享帝立庙先王尽仁孝之诚而己事则为合其涣初六用之以拯涣者有壮马也当天下离披解散之时英雄豪杰孰不欲树尺寸以益世乎初六以阴居下非有济涣之才其志不自己也位近于九二故藉二之才徳而与之有为初之所谓壮马者二也二可为有千里骏骥之足矣初能顺之则初亦可谓能量已而量人者矣如是则二之才亦初之才二之功亦初之功也涣之时可相与以措其经世之畧矣故得吉九二当涣之时自三变而来居于二为奔其机彖所谓刚来而不穷是也机为人所安身之具奔其机则得所愿矣居三则过刚不中亦非可以有为之责任奔于二则阳刚得中而又为五所信任才以奔而为有为之才位以奔而为可为之位以阳居阴之悔可亡矣士之经歴变故熟仁坚志而可当大任者类此六三阴柔不中正居下之上当天下涣散之时有一身之私而无四方之志者也志在金帛争用威力以取朝夕之快而已如此则不足以拯时之涣而悔及之矣若涣其躬而以天下为心则亦忘私秉公舍小而就大矣何有于悔汉髙帝入咸阳欲居秦宫室以张良谏而还军霸上涣其躬也六四上承九五当济涣之任者也居得其正下无应与为涣其羣之象大臣膺爵位之隆委任之専心知有君而不立朋党家相之才徳也善孰大焉故元吉四以涣其羣而为所处之髙而见超于一世焉涣有丘匪夷所思之义也丘取髙义六四所处之髙似之九五为济涣之主当天下涣散之时必有大号令以收合人心又散其居积以周穷乏此皆济涣之大用也周之大诰多士多方诸篇皆所以合天下之涣也散鹿台之财发巨桥之粟涣王居也徒有大号而不涣王居则口惠而实不至何以得天下之心乎凡山林川泽之利分土授民之制有以处之而使民乐其乐而利其利亦涣王居之义也号令惟君所当布居积惟君所当有皆非人臣之事人臣则赞助之而已故曰王居无咎正位也五独取此者巽为风有号令之象涣王居则号令之后不可已也上九当涣之时履乎人位之外独无济涣之责耳天下之涣亦不及于己焉凡一时投机会趋功名以拯涣者己皆不屑知有全身逺害而已伤害忧惕判不相加隠迹逃名仅可自保故无咎沮溺荷莜之流似之 
　　■（兊下坎上） 
　　节亨苦节不可贞 
　　能节则可以致亨失其节而得亨者未之有也虽求无不遂而满其所欲然道塞而不足以言亨矣刚柔分而刚得中说以行险当位以节中正以通皆卦之所有能节而致亨者也苦节不可贞则又因以戒之焉三阴三阳刚柔平分二五之刚皆得其中无过与不及则中节而得亨矣若至于苦则过于义理之当而为人情所难堪不可守以为常矣恶能亨哉说以行险则其节至于死生之际而不可夺道固无不亨矣九五以节当尊位能以中正之道而通变宜时焉则节之大而亨不足道矣天地节而四时成天地非有心于节也一气流行以成化育之功判而为寒暑分而为四时详而为二十四气极而为七十二候皆圣人顺其理而裁成之耳节以制度则度为中正不至于伤财害民焉财者民之所资以生者也伤财则至于害民矣民者国之所赖以立者也害民则自伐其国矣制度无节则徇人欲灭天理无所不至岂恤民保国之道哉先王之制度也所以养乎民后世之制度也适以戕乎民公私之间而已矣泽上有水亦节之象也制数度则仪文品级顺性命之理达时措之宜而别亲踈贵贱之等议徳行则不至于过与不及皆节之用也初九当节之时以阳居下上应六四为阴柔陷险之爻小人近君窃其权柄以进退天下之士稍不如意则诛杀随之唐之李林甫是也草茅之士懐才抱徳于斯时而欲行其志难矣哉此许谨礼之徒所以甘心逸民而与鸟兽同羣也初九之不出户庭可谓善节出处之道者而象许其为知通塞也九二与九五虽皆阳刚而处相应之位五之当位以节中正以通者自可以用二焉二以阳居阴而处之未得其当徒以其非所当应而不为所用焉有不出门庭之象失时可谓极矣故有凶段乾木踰垣而避之泄栁闭门而不纳此爻似之六三阴柔不中不正又为说体外示和说中藏巧诈处己待人皆不以诚而戾于节矣是不节若矣人不我与事不可成则又嗟若焉身败名毁皆己所招又谁咎也圣人以无所归咎而警之欲人之谨于初而已矣六四以阴居阴柔得其正上承九五以阳刚中正节天下君道君徳皆无不备四能承其道而广之于下书所谓保受王威命明徳者也是自然有节而得亨矣若四者上宜于君下宜于民身与名俱显矣不言吉者臣道也成功则归之于五汉之张安世庶几焉所谓以道事君不可则止之义四则犹有所不足焉耳同一四也自其应初九而言则为阴险之小人自其承九五而言则为安顺之君子易之尚变而取象不同如此九五以阳刚中正居尊位是能以中正变通而节天下者也随事因时顺应不穷故谓之甘节而可以得吉焉甘节之吉与苦节之穷正相戾也苦节不可守以为常甘节则达之天下施之后世而无不宜矣故往有尚上六处节之极节至于穷极而不可行则变而通之可矣上以阴居阴非有刚明达权之才识有见于近而无见于逺知有守常而不知通变谓之苦节焉苦节不可贞以为贞而守之则凶恭世子不忍明骊姬之谗谮伋寿杀身而陷父于恶与此相类虽过于自信而于中道未合其心自以为安矣故悔亡比于父子兄弟之相贼者则何如悲夫 
　　■（兊下巽上） 
　　中孚豚鱼吉利涉大川利贞 
　　中孚信之由于中者也信由于中则为至信至信所及虽豚鱼亦可以感动故吉而利涉大川至信可以感豚鱼而况于人乎感人而人心悦服则何险之不可涉何难之不可济乎然必利于正所信不正则邪妄之小术而已非圣人大中至正之道也以一卦之体言则柔在内而中虚中虚则无物以二卦之体言则刚得中而中实中实则理得皆所以为信也说而巽亦由中之诚也至诚之道诚可以化邦国矣古之人所以惟动丕应徯志至于四方风动者无他焉一诚之感有余用矣物类之有知觉而人不可昧见天机之运充满而无间也人心之信固可及于豚鱼焉卦有乗木舟虚之象涉川之用也取义之深固不在此圣人发以示人乃徳政不可偏废之义也中孚以利贞道始合于天矣人道必本于天道天道之外无所谓人道也率性之谓道而性则命于天天人合一之理也人固有信之极于笃而不得为正者矣如尾生之信其信白公之信其直杨子自信其为我墨子自信其兼爱以至坚白同异之说牢不可破其自信非不深也由其察理不精则流于异端小术而不自知矣天之道至正而已中孚以利贞则所以严其事天者至矣议狱欲得其情缓死则恐明不足而误杀无辜已死者不可复生矣非至诚在中安得如此古之人所以得其情而哀矜者亦存乎诚而已初九阳刚得正居中孚之初其心纯一而未变者也故勉以度其当信而信之则吉或人所当亲或道所当学信其所当亲则终身资之以为宗信其所当学则终身用之而不穷反是则非自安之道也所谓自安非但安身亦安其心而已矣初之所当信者四也四以柔得其正求刚正之贤以助己乃四之心故初九所当信者舍六四未见其可也九二乃人臣有贤善之徳而为君所当亲信者也二之所自信者在正君徳以善民俗者也五之所自信者在诚心任贤以尽事天之道者也故二得谏行言聴而膏泽下于民焉二能信乎道则五自信于二焉二非曲学阿世以求之也知道之所当守而诚心以守之也五非徒信于二知道之所当重而诚心以重之也君子欲行道济世亦勉于自重而已矣六三所应者上九也上九巽体居信之极不知择六三之可否而与之相应六三以阴柔不中正而居说之极其信上九则或鼓焉或罢焉或泣焉或歌焉相信相与而失其常性者也说极则至于乐焉乐极反悲焉无道义为之主而徇情忘反则流之甚矣此爻形容小人相信之情状可谓尽之矣六四居阴得正位近于五其心之所信者知有五为在己所当忠而已矣五之徳未成而政未善乃其夙夜孜孜思所以教诲保护者也其为国为民之徳可谓盛矣以其阴居阴故取月几望之象既望则满矣六四巽体固不自满虽做出周召功业其心亦歉然而不自满足也初九以居下而应四为马匹之象四乃絶之而上信于五为马匹亡也大臣之心知有君而不知有私交之党类无咎之道也九五以刚中正居尊位下应九二阳刚得中之仁贤五知其为可信任则信任之専而小人不得以间之为有孚挛如之象葢一话一言在于二而不能忘也五何以能此葢其天徳与天位相称则自知天位之为艰而不敢以易处之知以一人治天下为可忧而不知以天下奉一人为可乐五可谓忧勤惕厉而慎乃在位者矣故无咎上九居信之极信极而至于穷可以变矣以其阳刚自信之过知上而不知下知进而不知退者也为翰音登于天之象翰音非能登天而欲登天凡犯非其分于力之所不能时之所难济而欲侥幸以成事类此守此道以为常而不变则凶矣故曰何可长也 
　　■（艮下震上） 
　　小过亨利贞可小事不可大事飞鸟遗之音不宜上宜下大吉 
　　卦体阴多于阳小者过也小人得时行志事可亨通然其恶未出害未及人犹可以为善故戒其利于正正乃小过之时所当行之道也不正则非道而断乎其不可行矣圣人变恶为善转移世道之心于此可见卦之二五皆以柔而得中柔有得为之位而无能为之才故可小事使柔未得中则小事亦不可为矣三四以刚失位而不中刚有可为之才而无得为之位况刚之不中又非纯以义理用事者也故不可大事圣人既晓君子以可小事而不可大事矣以卦体内实外虚有飞鸟之象故又因以飞鸟之遗音验之飞鸟遗之音不宜上宜下音之上则逆而下则顺则小事顺而大事逆可知矣小事顺所以可也大事逆所以不可也量其才力酌其时势而处之则大吉山上有雷亦小过之象也事之可小过者惟恭哀俭三者而已三者可以小过而不可以甚过小过之犹不失为善若他事小过之则为恶矣卦之体有飞鸟之象初六以阴居下上应九四如鸟之飞上而不下以凶者以如此所为而致凶也小人而膺以责任荣以禄秩已为过而非宜矣乃欲骤登显要躐取权柄排善类而使下之则过之甚矣国与民之祸可胜言哉岂小人一身之凶而已乎圣人所以深戒之故曰不可如何也六二柔顺中正越九四之阳而应六五之阴是过其祖而遇其妣矣六五以柔而得上之中六二以柔而得下之中六五以震体而能动六二以艮体知有止而已二之才比于五固有所不及矣臣之才过于君则辅君以所不能致之功业臣之才不及君则奔走赞相其所为而已二之于五亦鞠躬尽瘁奔走赞相而已固不能过有所为也安常处顺保境息民功业之大以俟能者可谓不失其职而得臣之分矣故为不及其君遇其臣之象量其才能不至犯非分以取凶害无咎之道也小过之时小人过多得志之时也小人不能容君子而恒欲戕之乃其心也九三刚而得正居下之上亦有时事之责任者也处羣小人之中虽过于防闲犹恐祸出不测而身不能保三乃自恃其刚任意裁处畧无假借委曲之意况过刚不中又不能无可议之失则从此而或有戕之者矣或者莫知其所自来言戕之者众也三之过防当何如惟立己之严处事之正宻其机尽其诚忧之于几微虑之以长逺或可以免于戕矣若事或阻挠则奉身而退又髙处乎过防者也九四位近于六五六五柔中之君若以刚近之则有僣逼之嫌而为咎矣四以阳居阴为能以柔济其刚而处之善者也故无咎在他卦以刚居柔则或为过在小过之九四则所处不为过而适合乎事理之宜是弗过遇之矣若用刚以往而有所为必欲辅六五以尽去一时之小人为大事矣五以柔而得中可小事四以刚失位而不中不可大事往则小人未必可去而国或随之以亡有厉而当戒也六五柔暗非有刚明之徳四若用永贞之道而动以直遂则阴暗之质动有所疑而猜忌之心生小人亦得以乗其隙而败之矣故戒以勿用永贞言当委曲以行其正而不可过于直遂也宻云不雨以自我西郊也西郊阴方也云宻可雨矣而不雨焉以自我西郊则阴唱而阳不和也六五居上有公之象求六二之阴以助己是公弋取彼在穴之阴物也二者皆取其纯阴而无阳刚以辅之之义也君柔于上臣柔于下因循委靡不能自强于政治而期于有为焉则削弱以趋于亡而已矣上六处阴过之极匪徒不合乎正理而已其过于正理则已逺矣是弗遇过之也初与上皆取飞鸟之象初则飞鸟之在下而欲上者也故言以凶上则飞鸟已过髙而离之甚逺者也故直言凶又戒之曰是谓灾眚小人而得非分之荣遇自以为福庆而不知其为灾眚自以为可乐而不知其可忧之甚也圣人之戒深矣 
　　■（离下坎上） 
　　既济亨小利贞初吉终乱 
　　离火在下坎水在上水火相交各得其用既济之象也亨小本义作小亨葢既济之世可以小亨而不可大亨也凡立法更制大其因革顺乎风气之宜尽于人文之极以成大亨通之治化者恒在于方济之始若既济之时其习尚趋向之已定耳目心志之相安固不能大有所更张但随时补缀仅保其小康而已卦之六爻之位各得其正固有利贞之象圣人系辞不専于卦之法象而有取于既济之义焉大抵正之一言虽死生存亡之际皆不可以须臾离然既济之世人主多溺晏安以快意肆情之事娱乐其耳目惑乱其心志而多不能以正自克甚至于保养奸回过于骨肉残害忠良有如寇雠此皆不正之大者也有一于此则国之乱亡可以立待唐虞三代之世治化隆盛可谓极矣然君臣上下交相警戒如临深渊如履薄氷者亦勉勉于正而已故利贞之系于既济者尤为警切既济矣故初吉柔得中而当下卦之中徳与时遇亦一义也终止则其道穷矣故至于乱不自止则道不穷道不穷可以保其治于有终矣惟其因循茍且般乐怠傲自止而不能自强则儵焉以至于乱而已止之一言义深逺矣水在火上为既济思患预防所以保此既济于有终也与终止相反矣思患预防不可以一端言大抵田里学校以固结人心而使外侮无可乗之隙此其大端也若夫城郭险隘之慎守兵戎储蓄之有备以防患之不可缺者也车所以行者轮也曳其车之轮则车不前进狐之涉水稍濡其尾则必不济亦取其不轻进之义也初九以阳刚居下而得其正又为离体有明徳者也上应六四阴柔之险爻也初则致其谨而不轻进其所以察于时几之会者精矣若初可谓有学有守之君子而得出处之宜者矣何咎之有六二有文明中正之徳本可以益世者也九五居既济之时知有崇髙富贵之尊而不能下贤以行六二之道故二有可行之道而不为时所用有妇丧其茀之象茀妇车之蔽丧其茀则妇不能行矣离为中女而二又为离之主故取妇象中正之道终不可废久则行矣故又有勿逐七日得之象卦有六爻至于七则始而终矣九三与上六为应上六阴爻险体居既济之极是裔夷小邦恃其险阻而不来王之象也九三刚正明体与之为应明则察其叛服不常系国安危而不可不以时定刚则奋其义理之勇而必欲伐之又离为甲兵有伐之之象鬼方无王者则先叛有王者则后服以髙宗之刚明而伐之正与此爻相类然必三年而后可克既济之时兵革罕用卒然有事而后动为力亦不易也又以见师老财费所损甚多兵非圣人之得已而不可以轻用焉象所谓惫者是也用师必得君子长者则以平定安戢为事而得逺近之应服小人之屠城掠地肆其残虐以失人心者当深戒之而勿用也六四当既济之时位近九五居柔得正有遗大投艰之责有委曲详审之心是能思患而预防之者也故繻有衣袽是能小心畏惧而不敢纵逸偷安者也故终日戒四之才若不足以有为者而心能如此则人将轻千里而来告之以善矣何既济之难保乎九五当既济之时不能任贤修政以保全盛之基业人心天命至此而皆归于六二矣五纵欲念乱图存而复自强为力亦不易矣二则不待劳力而可得之葢天之所佑者徳也人之所归者亦徳也二为克堪用徳而五则为自弃其徳之甚者也天下势而已势轻势重当于其几而图之九五欲反二极重之势而使为己有难矣哉后世人主亦可鉴矣上六居既济之极将为未济矣上六阴柔既无见几之明又无图几之才事理昭著而不知悟祸乱及身而不知畏人之涉水而至于濡其首则身没矣以喻沈溺之深也自以为可久可大之富贵可以保之于无虞而不知土崩之势在于旦暮焉其危甚矣昔人言燕雀处堂而栋宇焚母子嘻嘻而不知惧其上六之谓乎故曰濡其首厉何可久也 
　　■（坎下离上） 
　　未济亨小狐汔济濡其尾无攸利 
　　未济与既济义反水火不交不相为用则为未济未济之时亦有可亨之理事有大变则时有大宜虽当未济岂无其几乗之以有为则可以亨通矣六五以柔得中为离之主则能详审委曲而烛于几微亦亨之一义也但言柔得中而不言刚应之者何也火之性炎上水之性润下六五上而不下九二下而不上性相戾而不相为用与他卦阴阳相应者不同若以柔中之君而得刚中之臣以辅之则可以大有为以致大亨通而无未济之可言矣天下未济君子以义理济之则图几应变不失其正而功可就小夫浅虑急迫轻动而欲求济之安能有成是小狐汔济濡其尾无攸利之义也汔勇敢之意勇敢求济则以血气用事而不本于义理故未能出中葢一于义理则慎之于前要之于后可以有终尚血气则进鋭退速而智力穷矣安能续终乎如卦之才刚柔虽不当位而于非所当居之位亦相应焉处之而尽其道则得人相与可以致亨而不至于濡尾无攸利矣忠信相与则胡越可以共事猜忌乖离则赤子亦为仇雠前言柔得中而不言刚应戒人君不可自用小而失其臣此言虽不当位而刚柔应示君子以善于处己处人而事可济辞之抑扬各有其意慎辨物居方如君子在位小人在野大徳大贤则居大位小徳小贤则居小位亦处未济之时而求以济之之道也初六以阴柔居未济之始事固不易济而初六亦非有能济之才才与时正相反者也以居不得正而轻欲济之如狐之涉水而濡其尾则不能济矣无益于事而取穷极吝之道也凡非其力之所能堪而鋭意为之动即颠覆而事遂至于不可为者类此未济之时至于二则有可济之几九二阳刚得中又有能济之才特以六五离性上而不下不能推诚心以求贤能而相与共济焉故九二曳其轮而不自进非不欲进也惧有枉己之失而不轻进焉天下溺援之以道二可谓以道自重而审于出处之正者矣坎有轮象故言曳轮六三阴柔不中不正当未济之时以是而行则凶矣安有用其不中正之才以济时之艰而能免于凶乎利涉大川非其诚意感人而得人心则不能同舟共济则仇雠一心者以诚相合也故圣人于六三不明言其不中不正不可不改而但欲其利涉大川焉三居坎之上出乎险之外有涉川之象未济至此则时又可济而三之才不足以济之故勉之以积诚动人而可以涉险之事则其不中不正之疾可以潜消而顿革矣既惧之以为恶之凶复歆之以为善之效其转移六三之机微矣哉非圣人化工之笔不能至此九四以阳居阴是所处不正而其心有悔者也然阳刚之才固可以励之而使为善也故勉之以能正则可以得吉而悔亡己既变而为正则能以已之正而正人之不正初六以阴居险体之下坎水之性下而不上于所当应者而不之应是未济之时之鬼方梗化而为治道之害者也四以阳居阴易于失其刚者乃勉以震奋用师以伐之则三年可以成功而有赏于大国焉大国谓五也四居其下当未济之时能以得正用师之道而事之则可以受宠赉矣必得正而后可以伐鬼方者亦小人勿用之意也六五有文明之徳当未济之时而居尊位然以阴处阳所不足者正也若能修君徳以尽君道而巨细微显一出于正则有吉而无悔矣至是则有君子道徳之光充盛宣着而不可掩矣至是则由致曲之功而至于有孚之诚矣书曰惟我文考若日月之照临光于四方显于西土则君子之光之谓也又曰亶聪明作元后则有孚之谓也居尊而徳与位称何未济之可言乎吉而又吉者也上九以刚明当未济之极未济之极有可济之理而上九又有能济之才圣人以其体离虑其或至于过察而躁动故言但当自信其才与时合事必可济安以待之而不至于过动可也此有孚饮酒无咎之义也不过于有为者固不失之烦扰而安于无为者则又至于废弛故又言若安以待之而至于濡其首则过于沈溺而或失其可乗之机会则向之所谓有孚者反为自失而非宜矣以其易至于过为也而戒之复虑其不为也而勉之酬酢斯世之道中为己矣 
　　周易辩録卷四
　　
