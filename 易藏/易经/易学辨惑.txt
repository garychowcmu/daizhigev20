《易学辨惑》 一卷（永乐大典本）
　　
　　宋邵伯温撰。伯温字子文，邵子之子也。南渡后官至利路转运副使。事迹具《宋史 儒林传》。案沈括《梦溪笔谈》，载“江南郑夬字扬庭，曾为一书谈《易》。后见兵部员外郎秦玠，论夬所谈，玠骇然曰：‘何处得此法？’玠尝遇一异人，授此历数，推往古兴衰运历无不皆验。西都邵雍亦知大略”云云，盖当时以邵子能前知，故引之以重其术。伯温谓邵子《易》受之李之才，之才受之穆修，修受之陈抟，平时未尝妄以语人。惟大名王天悦、荥阳张子望尝从学，又皆蚤死。秦玠、郑夬尝欲从学，皆不之许。天悦感疾且卒，夬赂其仆于卧内窃得之，遂以为学，着《易传》、《易测》、《明范》、《五经时用》数书，皆破碎妄作，穿凿不根。因撰此书以辨之。《宋史》邵子本传颇采其说。考《书录解题》有郑夬《易传》十三卷，《宋史•艺文志》有郑夬《时用书》二十卷，《明用书》九卷，《易传辞》三卷，《易传辞后语》一卷，今并佚。《司马光集》有《进郑夬易测札子》，称其“不泥阴阳，不涉怪妄，专用人事，指明六爻，求之等伦，诚难多得。”与伯温所辨，褒贬迥殊。光亦知《易》之人，不应背驰如是。以理推之，夬窃邵子之书而变化其说，以阴求驾乎其上。所撰《易测》，必尚随爻演义，不涉术数，故光有“不泥阴阳，不涉怪妄”之荐。至其《时用书》之类，则纯言占卜之法，故伯温辞而辟之。其兼《易测》言之者，不过憎及储胥之意耳。朱彝尊《经义考》载此书，注曰“未见”。此本自《永乐大典》录出，盖明初犹存。《宋史•艺文志》但题《辨惑》一卷，无“易学”字，《永乐大典》则有之，与《书录解题》相合，故今仍以《易学辨惑》著录焉。
　　
　　钦定四库全书易学辨惑宋邵伯温撰沈存中笔谈象数一篇内言江南人郑夬曾为一书谈易其间一说曰乾坤大父母也复姤小父母也干一变生复得一阳坤一变生姤得一阴干再变生临得二阳坤再变生遁得二阴干三变生泰得四阳坤三变生否得四阴干四变生大壮得八阳坤四变生观得八阴干五变生夬得十六阳干五变生剥得十六阴干六变生归妹本得三十二阳坤六变生渐本得三十二阴乾坤错综阴阳各三十二生六十四卦夬之为书皆荒唐之论独有此变卦之说未知其是非予后因见兵部员外郎秦玠论夬所谈骇然曰何处得此法玠云尝遇一异人受此历数推往古兴衰运历无不皆验尝恨不能尽其术西都邵某亦知大略已能洞吉凶之变此人乃形之于书必有天谴此非世人所得闻也予闻其言怪兼复甚秘不欲深诘之今邵某与夬玠已皆死终不知何术也窃惟我先君易学微妙深不肖所不得而知也其传授次第前后数贤者本末在昔过庭则尝闻其略矣惧世之士大夫但见存中所记有所惑也乃作辨惑先君受易于青社李之才字挺之为人倜傥不群师事汶阳穆修伯长性严急少不如意或至呵叱挺之左右承顺如事父兄略无倦意登科任孟州司户挺之坦率不事仪矩太守范忠献公以此颇不悦后忠献建节移镇延安郡僚多送至境外挺之但别于近郊众或让之挺之曰异时送太守止于是且情文贵称范公实不我知而出疆逺送非情岂敢以不情事范公未几忠献责守安陆过洛三城故吏无一人往者独挺之檄往省之忠献始称叹遂受知焉又尝为卫州共城令先君筑室苏门山百源之上时丁先祖母李夫人丧布衣蔬食三年躬以养先祖挺之闻先君好学苦心志自造其庐问先君曰子何所学先君曰为科举进取之学耳挺之曰科举之外有义理之学子知之乎先君曰未也愿受教挺之曰义理之外有物理之学子知之乎先君曰未也愿受教物理之外有性命之学子知之乎先君曰未也愿受教于是先君传其学挺之签书泽州判官听公事泽州人刘羲叟晚出其门受历法亦为知名士易学则唯先君得之也挺之后终殿中丞按原本作终殿中丞签书泽州判官听公事据宋史李之才传石延年调兵河东辟之才泽州签书判官转殿中丞则泽州判官当书在前今依宋史改正熙宁中其侄君翁尝请文于先君以表其墓挺之之师即穆修也修字伯长汶阳人后居蔡州遂葬于蔡师事华山处士陈抟图南而传其学修少豪放性褊少合多京洛间人尝书其诗于禁中壁间真庙见之深加叹赏问侍臣曰此为谁诗或以穆修对上曰有文如是公卿何不荐丁晋公在侧曰此人行不逮文由是上不复问盖伯长与晋公有布衣旧晋公顷赴夔漕伯长犹未仕相遇汉上晋公意欲伯长先致礼伯长竟不一揖而去晋公衔之由是短于上前后晋公贬朱崖徙道州有诗云却讶有虞刑政失四凶何事不量移可见其不相善也伯长祥符二年梁固榜登进士第调海州理椽以忤通判遂为捃摭由是削籍池州其集中有秋浦会遇诗自叙甚详后遇赦叙颍州文学参军故当时呼之曰穆参军老益贫家有唐本韩桞集乃丐于所亲厚者得金募工镂板印数百帙携入京师相国寺设肆鬻之伯长坐其旁有儒生数辈至其肆辄取阅伯长夺取怒视谓曰先辈能读一篇不失句读当以一部为赠咱是经年不售时学者方从事声律未知为古文伯长首为之倡其后尹源子渐洙师鲁兄弟始从之学古文又传其春秋学伯长国史有传其师即陈抟也抟字图南亳州真源人葢唐末进士负经纶之才历五季乱离游行四方志不遂入武当山后隐居华山自晋汉已后每闻一朝革命颦蹙数日人有问者瞪目不答一日方乘驴逰华阴市闻太祖登极图南惊喜大笑人问其故曰天下自此定矣葢太祖方潜龙时图南常见天日之表知太平之有自矣遁迹之初有诗云十年踪迹走红尘回首青山入梦频紫陌纵荣争及睡朱门虽贵不如贫愁闻剑扶危主闷见笙歌聒醉人携取旧书归旧隐野花啼鸟一般春岂浅丈夫哉周世宗召见问以黄白对曰陛下为四海之主当以治政为念奈何留意于小道耶世宗不以为忤拜谏议大夫固辞赐号白云先生太平兴国初太宗皇帝召至阙求一静室休息乃赐馆于建隆观扄户熟寐月余方起诏以野服见于延英殿赐坐延问甚久上方欲征河东图南谏止之会军已兴诏复令寝于御园及兵还经百余日方寤乞归山九年复来朝始陈河东可取暨王师再举果降刘继元北汉平按宋史北汉刘氏世家开宝二年春太祖亲征继元闰五月班师太平兴国四年太宗复亲征继元继元穷蹙五月甲申送降此云图南九年来朝始陈河东可取暨王师再举云云太平兴国无九年已改元为雍熙太宗纪雍熙元年冬十月赐华山隐士陈抟号希夷先生与此合若初召谏征河东及陈河东可取事太宗纪与抟传俱不载而刘继元之降又非雍熙元年事或伯温追述所闻于岁时前后不能无误也上谓宰相宋琪等曰抟方外之士在华山四十余载度其年盖百余岁矣语论甚高因送至中书琪等问曰先生得元黙修养之道可以教人乎对曰抟不知吐纳养性之理神僊黄白之事非有方术可传假令白日冲天何益于圣世圣上博通古今深究治乱真有道仁明之主是君臣同德致理之时勤行修炼无出于此琪等称叹以其语白上上益重之太宗问曰昔在尧舜之为天下今可致否图南对曰尧舜土阶三尺茅茨不翦其迹自不可及然能以清静为治即今之尧舜也上善其对亦拜谏议大夫固辞乞归上知其不可留即赐宴便殿诏宰执禁从作诗以?赐号希夷先生后再召辞曰九重僊诏休教丹凤衔来一片野心已被白云留住将终预知死期上表云臣大数有终圣朝难恋已取某年七月二十二日化形于莲花峯下张超谷中又草疏遣其徒诣阙上之莫得而见也种放明逸表其墓能述其大略明逸亦传其象学明逸授庐江许坚坚授范谔由此一枝传于南方也世但以为学神仙术善人伦风鍳而已非知图南者也独先君知之为详数数有诗及之图南以上传授不可悉考盖自伏羲以至文王周公孔子以来世世相传或隐或显未尝絶也如扬子云关子明王仲淹皆其所从来者也其学主于意言象数四者不可阙一其理具见于圣人之经不烦文字解说止有一图以寓其阴阳消长之数与卦之生变图亦非创意以作孔子系辞述之明矣呜呼真穷理尽性之学也先君之学虽有传授而微妙变通盖其所自得也能兼明意言象数之藴而知易之体用成卦立爻之所自尝有诗曰谁信画前元有易须知删后更无诗然其学卒无所传平时未尝妄以语人故当时人亦鲜克知之者唯以自乐而已有大名王豫及其甥荥阳张虽尝从学而又皆早死王豫字天悦枢密直学士之子丁父忧居卫之新乡先君居共城初未知先君有是学也以诗招先君曰邵子著书十万许图得圣人心甚苦何时惠然肯访来吾当为君具鸡黍先君欣然就之天悦曰闻子好学未知读何书先君曰平时居家读五经泛观诸子百家之书然无师匠未有所得也天悦曰子能相从乎先君曰固所愿也天悦盖魁伟豪杰之士雄辨该博先君但唯诺而已后及于易先君不复假借举奥义数条皆不能答乃徐为解说天悦得所未闻茫然自失遽反席再拜执古弟子之礼焉有时同行道路虽沽酒必具衣冠捧觞跪献为先生寿先生居百源絶四邻居数年未尝设榻天悦不以时造隆冬深夜外户不扄但见灯下黙坐或时讽诵天悦于是尤加敬服每有所得笔而书之贮一锦囊中出入起居须臾造次必以自随也一日有清河役卒不以时放监护者又苦之众怒持畚闸将入县剽劫以起事吏民大恐莫知所为天悦白令愿自往令欲多假之从者天悦曰不可非独无益且有害也乃衣衰绖歩出郭外遇其众谕以祸福皆不敢动舍杖罗拜以至感泣遣还役次州郡监司欲以其事上闻天悦力止之后签书河阳节度判官听公事有武臣为守豪横傲慢以至干元节谢恩祝圣一切辄罢天悦告之曰干元之仪天下所同不以臣之大小为异公被遇两朝历位将相尚乖恭事苦元昊贼如何更可责以臣节守怒乃求他官以避之景佑庆历中屡上书言事召赴资善堂命近臣询访语太激切为所沮抑送政府问状又以辞不屈忤时相报罢以太常寺太祝知河阳府伊阙县事会甘陵妖贼王则为变所在告捕党与甚急洛之诸邑皆以获捕为功有以妖书告者株连蔓延凡二百余人天悦至邑按问得情皆无状但为浮图事所惑夜聚众规利而已天悦叹曰乱贝者王则也斯民何罪乃尽释之其间豪强数十人皆先已窜伏山谷结集旁邑侪辈皆巨盗天悦闻之遣其徒中一人遗以所衣布袍曰为我告若曹兹事已十年矣纵长注误亦屡经赦宥可以自新俾令观此取信其人奔往以天悦之言谕之曰我令赐汝活具道天悦意将所得袍遍示之众皆相贺欢欣从命又语旁邑人亦皆散去天悦素不能謟事上位尹雅不悦捃摭以故纵妖党闻于朝执政者以宿怒深中之坐是夺两官海州先君送至海上后得放还监亳州明道宫丁母忧以卒张字子望枢密直学士逸之孙比部员外郎广西转运使道宗之子与其兄峋子坚同年登科兄弟皆有文学子望尤喜穷经而恬于仕进少从先君学尝语人曰师事先生二十年未尝见先生说重复语先生之道深不可测亹亹日新如此有洛中游春诗云平生自是爱花人到处寻芳不遇真谁谓人间无正色今朝始见洛阳春言学于先君而方有所得也先君和之曰造物从来不负人万般红紫见天真满城车马空撩乱未必逢春便是春恐其自画而勉之使进也先君行状子望所撰今载于褒德集元丰官制行神宗皇帝以呉丞相充尝荐谕执政除太常丞蔡确言资浅乃以为寺簿未几感疾卒于京师官纔宣义郎子望平时记録先君议论为多家人但见其素所宝惜纳之棺中其后子坚得其遗藳见授今观物外篇是也盖十纔一二又尝着易说藏于家熙宁初其父领漕广西时初置常平使者兄子坚首除两浙宰相欲见子望父兄强之不得已而往宰相欲留子望辞以父远官岭外当时行其难进易退如此若假之以年先君之学必有所传惜哉子望有二子夭折平生著述散落陈恬叔犹能颂其遗诗情致深远不愧前人之作也秦玠字伯镇未详何处人后居亳社有吏才善书翰亦好学问尝以屯田贠外郎知怀州长先君一岁亦称门人在河南日欲从先君学先君以其人颇好任数未之许也尝有书与先君云先生键道弥固意谓先君靳其学不以告先君答书其略曰道满天下何物不有之岂容人关键耶后历兵部郎中判三司理欠凭由司遂退归于亳书问常不絶先君亦之以诗先君既没洛人李吁端伯守官于亳见之尚无恙每语及先君之学也郑夬字扬廷后以字为名江东人客游怀卫间依大姓宗氏亦尝欲受教于先君先君曰吾学于李挺之也忘寒暑忘昼夜忘寝食忘进取挺之有所言吾必曰愿略开端无竟其说请退而思之幸得之以为然方敢自言或未也归而再思之得之而后已又走四方就有道而正焉凡山川风俗人情物理吾皆究观之有益于吾学者必取焉今足下志在口耳又多外慕能去是而诚心一意然后可以语此学夬固不能也后秦玠在河内尝语夬以王天悦传授先君之学有所记録夬力求之天悦恶夬浮薄不与不幸天悦感疾且卒夬闻之赂其仆就卧内窃得之遂自以为己学着易传易测明范五经明用数书皆破碎妄作穿凿不根尝以变卦图标秦玠夬既窃天悦书遂去宗氏入京师补国子监生得解省试策问八卦次序夬以所得之说对主司异之擢在优等既登第游公卿门以其所著书为投贽焉后调太原府司録执政荐馆职者数人将召试为转运李遇卿发其赃罪投窜南方遇赦得自便复事逰谒尝过洛来见先君惭怍引咎先君曰足下向以拙者之言为然不至此也不肖时在童稚尚能记其状貌白晰短小轻狷人也后卒以穷死秦谓必有天谴恐指此而言也夬之所着易图非是其说或有然者窃书秦实知之乃骇然叹曰夬何处得此法又谓自得之异人西都邵某闻其大略已能洞吉凶之变近乎自欺矣先君易学渊源传授本末秦不能知独以为洞吉凶之变何其小也谓得之异人非世人所闻尤为怪诞然亦有谓盖指陈希夷而言也自伏牺已来大中至正之道昭昭然具在易中孔子为彖象系辞言之尽矣但世人信之者寡知之者鲜若谓非世人所闻将使谁闻之耶先君既谢世秦为此言存中又不得其详但记秦所闻耳此不得不辨也不肖既为此述先君易学传授次第及诸人事迹大略以解世惑因更记昔所闻见者于后顷年见章相言初任商洛令时郑人宋孝孙为太守宋与先生有契分招先生自洛来逰商山惇由是识先生时预坐席宋因话洛阳牡丹之盛未知名品共有几何惇率尔而对曰惇妇家在缑山故多洛所谓牡丹惇皆识之矣宋曰先生洛阳人也先生曰洛中识花者三等有嗅根茎而识花识花之上也见芽叶而识花识花之次也见花识花识之下也如长官止可谓见花识花者也惇固已异其言宋又言先生易学妙于世不可不传先生留商甚久惇数听余论知先生为有道者遂拜之商洛罢屡过洛欲遂从先生学惇问先生之学几日可尽先生曰本无多事以子厚之才顷刻可尽也但子厚心志未定要湏相从林下数月使尘虑消散然后可告是时惇少年好不能留也今且为恨如先生易学举世莫比始可谓知易王辅嗣辈以臆说配合人事惇一日可作百部竟何益也因以存中所记秦伯镇言为问章相云先生易学秦沈所不知也西河人李周字道济平生不婚宦独居陋巷先君一日访之道济方读易先君笑曰易果在是乎只守此以求易恐终身未见道济不知所以闻先君既没方深悔之白述古明之实纯厚之士也尝云述古闻先生论洪范古今人未尝到此但自恨不晓数学不能传授实与易道相通也邢和叔亦欲从先君学先君略为开其端倪和叔援引古今不已先君曰姑置是此先天学未有许多语既得此理则左右逢原矣和叔且当虚心使胸中荡荡然无一事然后可以学此故有诗云若问先天一字无后天方始有功夫拔山盖世称才力到此分毫强得乎先君一日有小疾和叔亲为尝粥药先君笑曰不必如是吾非黄石痴老子被子房跪进一双履便能取得但悠久至诚足矣苟无诚心去道已远何所学乎和叔笑曰恕纔萌此心早被先生捉着和叔留别诗圯下每惭知孺子床前时得拜龎公之句先君和曰观君自比诸葛亮顾我殊非黄石公其断章云出人才业尤湏惜慎勿轻为西晋风示劝戒也程明道先生同弟伊川先生侍其亲太中公秋日访先君于天津旧庐先君以酒与之同游月陂上欢饮剧谈翌日明道谓周纯甫曰昨日陪尧夫先生游月陂自来闻尧夫议论未尝至此振古之豪杰也纯甫曰所言如何明道曰内圣外王之道也惜其老矣无所用于世先君尝有诗云草软波平风细细云轻日淡桞低捼狂吟不记道何句初云狂言不记道何事后改作此剧饮未尝如此杯景好只知闲信歩朋欢那觉太开怀必期快作赏心事却恐赏心难便来明道有诗和云先生相与赏西街小子亲携几杖来行处每容参极论坐隅还许侍余杯槛前流水心同乐林外青山眼重开时心闲难两得直湏乘兴数追陪又云月陂堤上四徘徊北有中天百尺台万物已随秋色改一樽聊为晚凉开水心云影闲相照林下泉声静自来世事无端何足计但逢嘉日约重陪先君有安乐窝中好打乖诗明道亦和诗云圣贤事业本经纶肯为巢由继旧尘三币未回伊尹志万锺难换子舆贫客求墨妙多携卷天为诗豪剩借春时止时行皆有命先生不是打乖人唯明道知先生为深故先君之葬不肖请志其墓焉异时伊川同朱公掞访先君先君留之饮酒因以论道伊川指向前食卓曰此卓安在地上不知天地安在何处先君为之极论天地万物之理以及六合之外伊川叹曰平生唯见周茂叔论至此周茂叔道州人名敦頥二程之师也然不及先生之有条理也伊川又同张子坚来方春时先君率同游天门街花伊川辞曰平生未曾花先君曰庸何伤乎物物皆有至理吾侪花异于常人自可以观造化之妙伊川曰如是则愿从先生游先君病且革乡人聚议后事于后有欲葬近洛城者时先君卧正寝已知之曰袛从伊川先茔可也伊川曰先生至此他人无以致力愿先生自主张先君曰平生学道固至此矣然亦无可主张伊川犹相问难不已先君戏之曰正叔可谓生姜树头生必是生姜树头出也伊川曰从此与先生诀矣更有可以见告者乎先君声气已微举张两手以示之伊川曰何谓也先君曰面前路径常令寛路径窄则自无着身处况能使人行也亦有诗云面前路径无令窄路径窄时无过客过客无时路径荒人间大率多荆棘前此横渠先生自关中被召还馆过洛见先君值感疾横渠诊其脉曰先生脉息不亏自当勿药仍问先君曰先生信命乎载试为先生推之先生曰世俗所谓命者某所不知若天命则知之矣横渠先生曰既曰天命则无可言者又数日司马温公来问疾先君曰某疾势必不起且试与观化一巡也愿君实自爱温公曰尧夫未应至此先君曰死生亦常事耳故临终有诗云生于太平世长于太平世老于太平世死于太平世客问几何年六十有七岁俯仰天地间浩然无所愧遂启手足实煕寜十年七月五日也煕寜初欧阳文忠公遣其子棐叔弼来洛省王宣徽夫人之疾将行谓叔弼曰到洛唯可见邵先生为致吾向慕之意叔弼既见先君从容与语出处以及学术大概后十年先君捐馆又八年韩康公尹洛请谥于朝叔弼时为太常博士适当议谥叔弼尝谓说之以道云棐作邵尧夫谥议皆往昔亲闻于先生者当时棐少年先生一见欣然延接遂及平生事故得其详如此岂非先生道学絶世微妙元通前知来物预以相告耶先君之葬吕希纯子进有挽诗云黔娄有谥合称康叔弼谥曰康节时子进同为博士其验乃在八九年后呜呼异哉永唯先君与四方郷里名公贤大夫逰平时话言不可胜记此独举其与道相发明者以系于后仍录先君与伯镇书李挺之墓表诗篇中及陈希夷与秦伯镇者庶几可以考证焉案此所云书表及诗原本俱未经附录今惟击壤集载观陈希夷先生真及墨迹诗三首寄亳州秦伯镇兵部诗六首其与伯镇书及挺之墓表捡邵氏诸书俱不载无从补入今并依原本阙之
　　
