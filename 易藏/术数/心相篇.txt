心相篇 [宋]陈希夷

心者貌之根，审心而善恶自见；

行者心之发，观行而祸福可知。

出纳不公平，难得儿孙长育；

语言多反复，应知心腹无依。

消沮闭藏，必是好贪之辈；

披肝露胆，决为英杰之人。

心和气平，可卜孙荣兼子贵；

才偏性执，不遭大祸必奇穷。

转眼无情，贫寒夭促；

时谈念旧，富贵期颐。

重富欺贫，焉可托妻寄子；

敬老慈幼，必然裕后光前。

轻口出违言，寿元短折；

忘恩思小怨，科第难成。

小富小贵易盈，刑灾准有；

大富大贵不动，厚福无疆。

欺蔽阴私，纵有荣华儿不享；

公平正直，虽无子息死为神。

开口说轻生，临大节决然规避；

逢人称知己，即深交究竟平常。

处大事不辞劳怨，堪为梁栋之材；

遇小故辄避嫌疑，岂是腹心之寄。

与物难堪，不测亡身还害子；

待人有地，无端得福更延年。

迷花恋酒，阃中妻妾参商；

利己损人，膝下儿孙悖逆。

贱买田园，决生败子；

尊崇师傅，定产贤郎。

愚鲁人，说话尖酸刻薄，既贫穷，必损寿元；

聪明子，语言木讷优容，享安康，且膺封诰。

患难中能守者，若读书，可作朝廷柱石之臣；

安乐中若忘者，纵低才，岂非金榜青云之客。

鄙吝勤劳，亦有大富小康之别，宜观其量；

奢侈靡丽，宁无奇人浪子之分，必视其才。

弗以见小为守成，惹祸破家难免；

莫认惜福为悭吝，轻财仗义尽多。

处事迟而不急，大器晚成；

见机决而能藏，高才早发。

有能吝教，己无成子亦无成；

见过隐规，身可托家亦可托。

知足与自满不同，一则矜而受灾，一则谦而获福；

大才与见才自别，一则诞而多败，一则实而有成。

忮求念胜，图名利，到底逊人；

恻隐心多，遇艰难，中途获救。

不分德怨，料难至乎遐年；

较量锱铢，岂足期乎大受？

过刚者图谋易就，灾伤岂保全无？

太柔者作事难成，平福亦能安受。

乐处生悲，一生辛苦；

怒时反笑，至老奸邪。

好矜己善，弗再望乎功名；

乐摘人非，最足伤乎性命。

责人重而责己轻，弗与同谋共事；

功归人而过归己，尽堪救患扶灾。

处家孝弟无亏，簪缨奕世；

与世吉凶同患，血食千年。

曲意周全知有后，

任情激搏必凶亡。

易变脸，薄福之人奚较；

耐久朋，能容之士可宗。

好与人争，滋培浅而前程有限；

必求自反，蓄积厚而事业能伸。

少年飞扬浮动，颜子之限难过；

壮岁冒昧昏迷，不惑之期怎免？

喜怒不择轻重，一事无成；

笑骂不审是非，知交断绝。

济急拯危，亦有时乎贫乏，福自天来；

解纷排难，恐亦涉乎囹圄，名扬海内。

饿死岂在纹描，抛衣撒饭；

瘟亡不由运数，骂地咒天。

甘受人欺，有子忽然大发；

常思退步，一身终得安闲。

举止不失其常，非贵亦须大富，寿可知矣；

喜怒不形于色，成名还立大功，奸亦有之。

无事失措仓皇，光如闪电；

有难怡然不动，安若泰山。

积功累仁，百年必报；

大出小入，数世其昌。

人事可凭，天道不爽。

如何飧刀饮剑？君子刚愎自用，小人行险侥幸。

如何投河自缢？男人才短蹈危，女子气盛见逼。

如何短折亡身？出薄言，做薄事，存薄心，种种皆薄；

如何凶灾恶死？多阴毒，积阴私，有阴行，事事皆阴。

如何暴疾而殁？色欲空虚。

如何毒疮而终？肥甘凝腻。

如何老后无嗣？性情孤洁。

如何盛年丧子？心地欺瞒。

如何多遭火盗？刻剥民财。

如何时犯官府？调停失当。

何知端揆首辅？常怀济物之心。

何知拜将封侯？独挟盖世之气。

何知玉堂金马？动容清丽。

何知建牙拥节？气概凌霄。

何知丞簿下吏？量平胆薄。

何知明经教职？志近行拘。

何知苗而不秀？非惟愚蠢更荒唐。

何知秀而不实？盖谓自贤兼短行。

若论妇人，先须静默；

从来淑女，不贵才能。

有威严，当膺一品之封；

少修饰，准掌万金之重。

多言好胜，纵然有嗣必伤身；

尽孝兼慈，不特助夫还旺子。

贫苦中毫无怨詈，两国褒封；

富贵时常惜衣粮，满堂荣庆。

奴婢成群，定是宽宏待下；

资财盈箧，决然勤俭持家。

悍妇多因性妒，老后无归；

奚婆定是情乖，少年浪走。

为甚欺夫？显然淫行。

缘何无子？暗里伤人。

合观前论，历试无差；

勉教后来，犹期善变。

信乎骨格步位，相辅而行；

允矣血气精神，由之而显。

知其善而守之，锦上添花；

知其恶而弗为，祸转为福！
