青乌经
—— 樗里子(著)
	
	上篇 
	盘古浑沦，气萌太朴，分阴分阳，为清为浊， 
	生老病死，谁实主之。无其始也，无有议焉。 
	不能无也，吉凶形焉。曷如其无，何恶于有。 
	藏于杳冥，实关休咎。以言谕之，似若非是。 
	其于末也，一无外此。其若可忽，何假于予。 
	辞之庞矣，理无越斯。山川融结，峙流不绝， 
	双眸若无，乌乎其别。福厚之地，雍容不迫。 
	四合周顾，辨其主客。山欲其凝，水欲其澄， 
	山来水回，富贵丰财，山止水流，虏王囚侯。 
	山顿水曲，子孙千亿。山走水直，从人寄食。 
	水过东西，财宝无穷。三横四直，官职弥崇， 
	九曲委蛇，准拟沙堤，重重交锁，极品官资.
	气乘风散，脉遇水止，藏隐蜿蜒，富贵之地。 
	不畜之穴，是谓腐骨。不及之穴，主人绝灭。 
	腾漏之穴，翻棺败椁。背囚之穴，寒泉滴沥。 
	其为可畏，可不慎乎。百年幻化，离形归真。 
	精神入门，骨骸反根。吉气感应，鬼神及人。 
	东山吐焰，西山起云，穴吉而温，富贵绵延，
	其或反是，子孙孤贫。童断与石，过独逼侧， 
	能生新凶，能消已福。贵气相资，本源不脱， 
	前后区卫，有主有客。水流不行，外狭内阔。 
	大地平洋，杳茫莫测。沼沚池湖，真龙憩息。 
	情当内求，慎勿外觅。形势弯趋，生享用福。 
	势止形昂，前涧后冈，位至侯王。 
	形止势缩，前案回曲，金谷碧玉。 
	山随水著，迢迢来路，挹而注之，穴须回顾。 
	天光下临，百川同归。真龙所泊，孰辨元微。 
	虾蟆老蚌，市井人烟，隐隐隆隆，孰探其源。
	
	下篇
	若乃断而复续，去而复留。奇形异相，千金难求。
	折藕贯丝，真机落莫。临穴坦然，形难扪度。
	障空补缺，天造地设，留与至人，前贤难说。
	草木郁茂，吉气相随，内外表里，或然或为。
	三冈全气，八方会势，前遮后拥，诸祥毕至。
	地贵平夷，土贵有支。穴取安止，水取迢递。
	向定阴阳，切莫乖戾，差之毫厘，谬以千里。
	择术之善，建都立县。一或非宜，立主贫贱。
	公侯之地，龙马腾起。面对玉圭，小而首锐。
	更遇本方，不学而至。宰相之地，绣墩伊迩，
	大水洋朝，无极之贵。空阔平夷，生气秀丽。
	外台之地，捍门高峙，屯军排迎，周回数里，
	笔大横椽，足判生死。此低彼昂，诚难摹拟。
	官贵之地，文笔插耳，鱼袋双连，庚金之位，
	南火东木，北水鄙技。地有佳气，随土而起，
	山有吉气，因方所止。文士之地，笔尖而细，
	诸水不随，虚驰名誉。大富之地，圆峰金柜。
	贝宝沓来，如川之至。小秀清贵，圆重富厚。
	贫贱之地，乱如散钱，达人大观，如示诸指。
	幽阴之宫，神灵所主。葬不斩草，名曰盗葬。
	葬近祖坟，殃及子孙。一坟荣盛，十坟孤贫。
	穴吉葬凶，与弃尸同。阴阳合符，天地交通。
	内气萌生，外气成形。内外相乘，风水自成。
	察以眼界，会以情性。若能悟此，天下横行。
