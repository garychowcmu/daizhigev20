潜虚发微论﹝宋﹞张敦实撰
　　
　　潜虚总论
　　有物混成先天地生强而名之是为道太极元气函三为一衍而伸之是为数两仪之所以奠位万类之所以成形天下国家之所以致治悉不外乎道与数圣人笔而载之是为易子云作太玄所以明易也温公作潜虚所以明元也易之作出于不得已元虚之作岂亦出于不得已乎自雄之作元议者已纷然矣独有于虚乎曰易者经之原也其道奥而难知温公固尝云易天也元者所以为之阶也将升天而可废其阶乎又尝譬之扶大厦者资众木明大道者资众说盖非特元论亦虚论也学者由虚而晓元由元而究易斯无躐等之患而有渐进之益矣是岂得已而不已哉抑又以温公平生著述论之其考前古兴衰得失之迹作为通鉴自潜虚视之则笔学也留心太元三十年既集诸说而为注又作潜虚之书自通鉴视之则心学也今世于笔力之所及者家传人诵无闲四夷至于心思之所及则见者不传传者不习诚可怪也岂后世之子云于温公见之后世之温公自有时乎敦实自幼得潜虚稿本于其裔孙伋首尾多阙寻访数年始得全文初若聱牙漫漶不可测识深思熟读乃知立辞命意左右前后横斜典直皆有成理因即其图各为总论庶几学者易览少见温公之用心焉难然诗三百篇而圣人蔽之以一言若道极于微妙而不见于日用之闲则亦何贵于道哉是故易之所谓人道者不过乎仁义元之所谓大训者不过乎忠孝虚之所谓人之务者不过乎五十五行仰而推之以配三百六十五度日月不能越一度以周天人不能越一行以全德兹又述作之深意也学者以是求之思过半矣若夫大衍五行律历之至数又何患其难知焉
　　元以准易虚以拟元论
　　切观元之准易虚之拟元非谓卦爻象数求以相合也反覆其序轸转其道虽若与之相戾而终实与之为表里者乃所以为有得也故易之为卦六十有四而元之首则八十有一虚之名则五十有五易之爻有六元之赞则有九虚之变则有七易之卦有内外元之首有四位虚之体有十等易有八物元配五行虚则兼之以生成之数易始于乾元则始于中虚则始于元也易终于未济元则终于养虚则终于余也易之蓍策用四十有九元之蓍策用三十有三虚之蓍策用七十易之揲也以四元之揲也以三虚之揲也以十易之占也以动元之占也以逢虚之占也以变是三者固若相戾而不合也及要而语极则实相表里岂有异哉易之为卦也始于太极太极生两仪两仪生四象四象生八卦八八而乘之故极为六十有四焉若元之为首由一以生三由三以生九九九而乘之斯为八十有一焉至虚之为名则始于五行以天之中数五五而乘之为二十有五以地之中数五六而乘之为三十合而言之为五十有五焉然则易之卦元之首虚之名无以异也易之为爻守金木水火而为一分土而为二于是有六爻六六乘之故六十四卦而三百八十四爻具焉若元之为赞则分金木水火而为二守士而为一于是有九赞九九而乘之故八十一首而七百二十九赞设焉至虚之有变以金木水火土生成之合旋相为宫而生商角徵羽及变宫变征于是有七变七七而乘之以元余齐之无变故五十二名三百六十四变生焉易之爻元之赞虚之变无以异也易之为书也卦有内外以别正悔于是有二体故有以干为主而重卦者若健而说之为夬是也有以坤为主而重卦者若顺而说之为萃是也以震为主若动而说之为随以巽为主若巽而说之为大过皆以其有二体故也若元之为书则方州部家以别远近于是有四位焉故一元象辞都覆三方而方者三公之象也方同九州而州者九卿之象也杖载庶部以象大夫分正部家以象元士凡此皆以其有四位故也至虚之为书则体分十等以表尊卑故一等象王二等象公分岳牧率侯卿大夫士庶次为等降先设十纯各分其位其次降一王引三公也其名为裒其次降二王引四岳也其名为柔其次降三王引九牧也其名为刚其次降四王引连率也其名为雍凡此皆以其有十等故也合而论之二体四位十等同为卦象而已果且有异乎哉易之为书也始于乾坤而分于六子于是有八物焉天地奠位知其为乾坤山泽通气知其为艮兑雷风相薄震巽以辨水火不相射坎离以济凡此以其体乎八物故也若元之为书则始于一水终于五土于是有五行焉故首性属水知其为中首性属火知其为周礥之为首性得天三之木闲之为首性得地四之金少之为首性得天五之土凡此皆以其配五行也至虚之为书始于天一终于地十于是备五行生成之数一六置后自泯至昧二七置前自蠢圭考三八置左自容至前四九置右自徒至乂五十分置于四隅艮昭巽庸坤范干绩各有所隶若此以其备五行生成之数也合而论之八物五行及五行生成之用同于取象而已果且有异乎哉易次其卦以阴阳消息人事盛衰相受其义元次其首以日之躔宿之分度以周其数虚次其名以周天之度用三百六十四变变尸一日故易始于干则以万物之所资始所谓有天地然后有万物是也终于未济则以变故之不可测所谓易不可穷故以未济终焉是也元始于中则以一元之气所由基所谓一气潜萌于黄钟信无不在其中是也终于养则以一岁之气所由复所谓星如岁如复继之初是也虚始于元则以元始也所谓冬至之气起于元是也终于余则余终也所谓天地无余不能成变化是也即是推之则卦首名之终始无以异也易之蓍策本乎大衍而虚其一元之蓍策本乎天地而虚其三虚之蓍策本乎王行而虚其五故干之策二百一十有六坤之策百四十有四合而计之凡三百有六十以当期之日衍而积之凡万有一千五百二十以当万物之数此易之蓍所以用四十有九也天之数十有八地之数十有八合而计之凡三十有六以律七百二十九赞衍而积之凡二万六千二百四十四策以当岁之日此元之蓍所以用三十有三也五行相乘得二十有五又以三才乘之得七十有五以占五十五名衍而积之凡三千八百五十策以成变化之用此虚之蓍所以用七十也即是推之则策算之无穷无以异也分而为二挂一于指揲之以四归奇于扐此则易之揲法也先挂其一半分其余揲之以三并余于扐此则元之揲法也分而为二右挂左一揲在以十归余于扐再分揲右皆如左法此则虚之揲法也易揲以四故取七八九六以定六爻之法元揲以三故取七八九以定四位之画虚揲以十故取左右生成之数以定合体之名是则揲法之同也七为夕阳八为少阴而七八为无变九为老阳六为老阴而九六为有变不变者静而守其位有变者动而有所之此则易之占法也旦筮用经夕筮用纬休则逢阳星时数辞从咎则蓬阴星时数辞违此则元之占法也左为主右为客先主后客者阳先客后主者阴阳则用其显阴则用其幽此则虚之占法也易取其变故以九六而辨其吉凶元取其逢故以从违而别其休咎虚用其变故以幽显而辨其否臧是则占法之无以异也夫以首准卦以名拟首以赞准爻以变拟赞以四位准二体以十等拟四位以五行准八物以生成演五行至于卦首名之相次策算之无穷蓍之数占之法未有不同者自非好古乐道用心于内超然自得于牺易之旨者孰能进此知扬子云深湛之思司马君实专精之见皆有以臻大易之奥也
　　气论
　　五行之在天地闲一水二火三木四金五土生数也所谓生数者五行具天地自然之气也故五行生数各含一阴一阳之性在九畴则五行一曰水二曰火三曰木四曰金五曰土有自然之象也在易则天一地二天三地四天五有自然之数也物生而后有象至滋而后有数则生数一十有五兆于此也天一居北方坎位为水地二居南方离位为火天三居东方震位为木地四居西方兑位为金天五居中而为土在虚则有原有荧有本有廾有基焉至土则本无方隅分王四正之方能生万物故北方水一得土五而成六南方火二得土五而成七东方木三得土五而成八西方金四得土五而成九中央五土合而成十则成数四十成于此也生数一十有五成数四十生成之数五十有五所以其天地终始之道在太虚之中能成变化而行鬼神也白虎通曰土可以王四季者何木非土不生火非土不荣金非土不成水非土不高土扶微助衰历成其道故五行更生得土以助之所以昔之原者今有委昔之荧者今有焱昔之本者今有末昔之廾者今成刃昔之基者今成冢矣
　　体论
　　天地之数一三五七九阳之奇也故为天之数天秉阳也二四六八十阴之偶也故为地之数地秉阴也阴阳合德而刚柔有体此五位所以贵乎相得也五位相得而各有合者天一与地六相得合而生水有原而有委地二与天七相得合而生火有荧而有焱天三与地八相得合而生木有本而有末地四与天九相得合而生金有廾而有刃天五与地十相得合而生土有基而有冢以五行生成合而言之则有五以五行生成分而言之则有十故一等象王至十等象庶人总五十有五体体有左右所以辨宾主也体有上下所以辨尊卑也左为主右为客上为尊下为卑一等象王尊无二上故体之左右纯乎一也二等象公下王一等故右纯乎二左事王也三等象岳下公一等故右纯乎三左事王公也四等象牧下岳一等右纯乎四左事王公四岳也五等象率下牧一等右纯乎五左事王公岳牧也自一至五皆用五行之生数以兴天下之治者也六等象侯下率一等右纯乎六左事王公岳牧率也七等象卿下侯一等右纯乎七左事公岳牧率侯诎乎一者不及左事王也八等象大夫下卿一等右纯乎八左事岳牧率侯卿诎乎二者不及左事王公也九等象士下大夫一等右纯乎九左事牧率侯卿大夫诎乎三者不及左事王公四岳也十等象庶人下士一等右纯乎十左事率侯卿大夫士诎乎四者不及左事王公岳牧也自一至十皆用五行之成数以成天下之治者也上下相承若此故能使天下之大若网在纲若臂使指无末大必折尾大不掉之患矣
　　性论
　　五行之性其相生也不失其为相继其相克也不失其为相成相继者四时之次也相成者六府之叙也四时之次金生水而冬承秋水生木而春继冬木生火而夏继春皆相生以相继也六府之修以土治水以水治火而水火为用以火治金以金治木而金木为器以木治土以土治谷而土谷为利此皆相克以相成也虚之合德虽存二体合为一用大率不出相生相克不失其性故能其用无方焉始于十纯其体立而不改其次降一故水与火配其次降二故水与木配其次降三故水与金配其次降四故水与土配自降一至降四其下亦降次以相配焉最后五行生成各自为配皆不出以相生相继相克以相成是乃五行之性在天地之闲未尝或乖且戾也
　　名论
　　周天三百六十五度四分度之一五行生成合体而立名不过五十有五齐于天地之中包斡万物故有名而无位冬至之气起于元转而周三百六十四变变尸一日乃授于余而终之一六居后在天则斗牛女虚危室壁之分焉三八居左在天则角亢氐房心尾箕之分焉二七居前在天则井鬼柳星张翼轸之分焉四九居右在天则奎娄胃昴毕觜参之分焉自泯至昧十有一名在北而属水自容至前十有一名在东而属木自蠢至考十有一名在南而属火自徒至乂十有一名在西而属金昭一土也处报德之维分王于丑却庸妥三土也处常阳之维分王于辰范一土也处背阳之维分王于未绩育声兴痡五土也处蹄通之维分王于戌齐中土也处大中之内在天其北极之任乎
　　变论
　　律吕之生始于黄钟下生林钟林钟上生太簇太簇下生南吕南吕上生姑洗姑洗下生应钟应钟上生蕤宾蕤宾上生大吕大吕下生夷则夷则上生夹钟夹钟下生无射无射上生中吕阳六为律阴六为吕以黄钟为宫则林钟为征太簇为商南吕为羽姑洗为角应钟为变宫蕤宾为变征至十二律旋相为宫各以七变而乘之则尽八十四调此声之元五声之正也至六十律旋相为宫有执始去灭等名终于南事又以七变而乘之则变尽周期各统一日尽三百六十四变於潜虚之中始于裒之初终于散之上以定天下之吉凶成天下之亹亹者其用大矣
　　行论
　　五行之在天地之闲也非特可以成变化而行鬼神抑亦可以开物成务冒天下以道者也故虚叙人之生本于虚虚然后形形然后性性然后动动然后情情然后事事然后德德然后家家然后国国然后政政然后功功然后业是数者其用各有五故终于五十五名其修为之序可以治性可以修身可以齐家可以治国可以平天下也故虚曰行者人之所务也系之辞以明其义用之变以尚其占皆所以前民用也命论
　　命者时之所遇也吉凶否臧虽惟命是遇然祸兮福所倚福兮祸所伏祸福特未定也以其祸福之未定则稽疑之占不可后也元余齐三者无变皆不占初上者事之始终亦不占所占者自裒至散五十二名以二三四五六之变观其吉凶臧否平之所遇而决之阳则用其显阴则用其幽然后知其吉之大则身其康强子孙其逢吉其次常吉之外或作内吉作外凶或用静吉用作凶可以观变而避就也
　　蓍论
　　虚数七十有五其用七十分二挂一揲之以十先左后右徐观其余以命卦名分客主而定阴阳且如裒之一卦I为主II为客左揲先余一右揲后余二是先主后客者阳若左揲先余二右揲后余一是先客后主者阴由是观其所合以裒命之既得其名又合蓍而复分之阳则置右而揲左阴则置左而揲右揲之以七用所揲之余为所得之变观其命图之上吉凶臧否平而决之阳则用其显如裒之六吉三凶不易也阴则用其幽与显戾也如裒之六吉当为凶三凶当为吉也假如元11蠢ΠΠ容ШШ徙ШIIШ齐XX生数纯者不可分阴阳当置右而揲左造TT考TTTT前TTTTTT乂TTTTTTTT绩++成数纯者亦不可分阴阳当置左而揲右皆揲之以七以所揲之余观其吉凶臧否平尔
　　
