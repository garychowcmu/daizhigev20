钦定四库全书 兵占

《六壬兵占》·二卷（编修励守谦家藏本）
 不著编辑者名氏。凡六壬百炼金、六壬军帐赋、金凤歌、行军占异为一卷，其兵占自时事休咎至凯旋闻诏共五十篇为一卷。六壬非为用兵而作，而五行生克制化与夫王相死生之用理可相通，故兵家亦多取为占验。《唐志》有李靖《玉帐经》一卷，李筌《六壬大玉帐歌》十卷，彭门《玉帐歌》三卷，其馀若胡万顷《军鉴式》之类，不可胜数。然流传既久，大抵出自术士伪托，非其本真。《新唐书·李靖传》赞，谓世言靖精风角、鸟占、云祲、孤虚之术，故善用兵，是不然，特以临机果，料敌明，根於忠智而已。可谓知言。为将者苟能如靖之决策制胜，即一切游都、天目玉帐军占之说俱可存而不论，矧其出自后来之傅会者乎？是书为明人所刊，所采诸家，亦多未备。《兵占》末条称，太岁与太阴旺生大将年命，主后宫有暗助之力，其说尤为鄙谬矣。

 
《兵吉百炼金》目录 
十干寄宫歌 
贵人歌 
十干寄居图 
卦体 
发用吉凶 
出军择日 
出军忌日 
出军择时 
闻惊应敌 
野宿安营 
行军择道 
察贼所在 
抽军避寇 
渡关觇贼 
占贼来否 
占贼去否 
突围出处 
占今日战否 
占定胜否 
敌使虚实 
劫粮觅水 
奸匿 
行险 
访密 
劫掠 
渡河 
斗柄所指 
六壬军帐赋 
金凤歌 
金凤战干歌 
论盗贼方路 
行军占异 
六壬大全巻五  兵占 
时事休咎第一 
筑台选将第二 
练兵防御第三 
敌国动静第四 
出师择吉第五 
出兵择门第六 
行择吉道第七 
水陆吉凶第八 
野宿安营第九 
大将居方第十 
贮营粮草第十一 
潜伏士卒第十二 
察贼所在第十三 
探贼消息第十四 
游都察贼第十五 
来兵何势第十六 
贼兵多寡第十七 
贼势强弱第十八 
兵将勇怯第十九 
军心顺逆第二十 
核审刑害第二十一 
今日战否第二十二 
决定战守第二十三 
主客胜负第二十四 
课体分主客胜负时 
两军对阵第二十五 
急出从神第二十六 
占贼去留第二十七 
分兵追袭第二十八 
伏兵前后第二十九 
渡关觇贼第三十 
迷路求通第三十一 
中途防截第三十二 
觅水求粮第三十三 
潜兵劫掠第三十四 
攻城拔邑第三十五 
遣使入敌第三十六 
差委的否第三十七 
敌使诚伪第三十八 
敌约往否第三十九 
将心不宁第四十 
行军见异第四十一 
附行军见异诸占 
物类分宫： 
军中见龙： 
军中见蛇： 
军中见牛： 
军中见马： 
占鸟： 
占虫类： 
占兽类： 
占军器： 
占城营屋宇 
占北斗： 
途人善恶第四十二 
孤军被围第四十三 
突围出处第四十四 
抽军避寇第四十五 
渡江过泥第四十六 
水战观风第四十七 
附风雨杂占： 
边夷犯界第四十八 
荡平群寇第四十九 
凯旋闻诏第五十 
 
《兵吉百炼金》目录
十干寄宫歌 贵人歌 十干寄居图 卦体 发用吉凶 出军择日 出军忌日 出军择时 闻惊应敌 宿野安营 行择吉道 察贼所在 途中察贼 疑贼前居 抽军避寇 渡关见贼 占贼来否 占贼去否 突围出处 占今日占否 占定胜否 敌使虚实 劫粮觅水 奸匿 行险 访密 渡河 斗柄所指 交月将法
目录终
十干寄宫歌
甲课寅兮乙课辰，丙戊课己不须论。丁己课未庚申上，辛戌壬亥是其真。癸课原来丑宫坐，分明不用四正神。
贵人歌
甲戊庚牛羊丑未，乙己鼠猴乡子申，丙丁猪鸡位亥酉，壬癸蛇兔藏巳卯，六壬逢马虎午寅，贵人得此方。
十干寄居图
丙戊     丁己
巳  午  未  申 庚
乙  辰          酉
卯          戌 辛
寅  丑  子  亥
甲  癸      壬
卦体
用兵先卦体，宜知九课情。元首利客事皆实凡一上克下为用，卦名元首，主臣忠子孝，问事皆实。此时行军，利客不利主，重审利主后举亨凡一下克上为用，卦名重审，下凌于上，事多不顺。此时行军，利主不利客。知一贼近宜和好凡比用者，卦名知一。比者，近也。占贼、占人皆在近邑。此时出军，进退狐疑，事当和允，涉害忧疑机要明凡涉害为用，卦名卦害。谡察其微也，作事稽留，忧患难解。此时出军，当审而机动。蒿矢宜主弹宜客，彼此无功祸亦轻凡神遥克日，卦名蒿矢；日遥克神，卦名弹射，比无所中，凡事皆轻。此时出兵，虽凶无畏。我欲攻彼，亦不能中。大抵蒿矢利主，弹射利客。虎视关隔蛇潜伏凡昴星为用，卦名虎视，刚日主动，柔日主伏。此时出兵，刚日防忌关梁，柔日利于隐伏。若攻讨，彼亦潜伏，任行信止各安兵凡天地伏吟，诸神各归其位。刚日欲行中止，柔日伏藏不起。此时出兵，关梁阻塞，贼不出境。合者将离，居者将移，各安其境之象。由来反吟多反复凡天地反吟，诸神各易其位，祸福从外来，子逆臣奸之象。此时出兵，事多反复，尤宜审忌，八专奸邪敌必争凡八专为用，阴阳共处，主客不分，此时出兵，遇敌必战，要持正为吉。别责借途宜外助凡别责为用，借径而行，倚伏别物，此时出兵，要有外助方可，否则败怯，诸般大体最须明。乙合龙常为用吉天乙、六合、青龙、太常发用为吉，更兼旺相必成功课体最要旺相。
发用吉凶
偶闻惊报，即以月将加时起成四课，看发用吉凶，便知胜负，或战或守，在为将者秘之而已。
用起天乙，将军大捷，开地千里，敌人畏伏。
用起螣蛇，兵卒惊骇。上下相克，士卒死伤。
用起朱雀，士卒惊恐，妄作口舌。
用起六合，将兵大胜，得子女玉帛。
用起勾陈，士卒战死，车折马伤。
用起青龙，将军大胜，得敌人邦国府库。
用起天后，将不战自败。
用起太阴，士卒怯弱。
用起玄武，军兵逃亡，战斗不利。
用起太常，将军大胜。
用起白虎。士卒死亡，
用起天空，为敌欺诈，士卒不利。
以上更看所乘之神，若吉将者，但相生为吉，凶将不利。若神将相克，来祸，是谓内战，不暇害我也。即前乙合龙常为用吉也。
出军择日
其法，天罡加月建，亥、子、申、柘、寅五神所临之日为吉，定执危成闭五日是也。丑戌二神所临者非也。《经》云：“建破平守俱不用。”，今丑戌所临乃破、收也。
择日天罡加月建，看其神覆用其军视十二神所临之处断休咎。岁对登明神后下以亥子下为岁对，岁前头下酉兼申以申酉下为岁前。河魁临处为天府，余神相逢不利人余神者即卯辰巳午未五神，所临处俱凶。天仓大吉加堪用大吉下为天仓，日辰在七神所临之下并宜。
出军忌日
乙巳丙辰丁巳日，癸亥宜令莫出军。建寅逢六卯当七，累数加之是恶神天乙绝气日，正月初六、二月七、三月八、四月九、数至十二月是十七日，每月内忌之。每月四朝并十九，二十八行皆有逆。更有往亡须若避，不忌前途伤害人六穷日，每月忌初四、十九、二十八。往亡日，正寅、二巳、三申、四亥、五卯、六午、七酉、八子、九辰、十未、十一戌、十二丑。莫犯章光四绝日章光日，孟月乙丑，仲月丙寅、季月甲子，即归忌煞也。四绝日，春庚午、庚申、乙亥，夏壬戌、丙寅、丁亥，秋甲辰、乙丑、辛亥，冬丙午、壬辰、癸亥，亦名四穷，无用空亡五帝辰空亡者，截路是也。五帝日者，即五帝死葬日，甲戌、壬戌、己卯、乙卯、戊午、壬午、辛酉、丁巳、壬子是也。忌辰者，乙巳、丙辰、丁巳、癸亥日是也。
出军择时
兴兵须要选时辰，唯有神藏煞没真。孟月甲丙庚壬取，仲月辰巽及乾坤。季月乙丁与辛癸，即此择时煞不论谓四煞没于四绝也。
何谓神藏最为利，贵人须要登天门贵人临地盘亥宫，则螣蛇落水，朱雀破头，勾陈入狱，天空被剥，白虎烧身，玄武折足，是六神藏于六合，最为吉也。
螣蛇出穴缘非吉，白虎登山是凶横。截路拔刀凶可畏，飞扬反戾总难容。暗金伏断为凶曜，截路空亡也莫逢。都将月将加时看，更得吉神最为功暗金伏断煞，在《禽遁书?雷霆书》内。
闻惊应敌
闻惊之日切须记，兵朝即在本日存。时日果何择？即用其子孙如甲乙日闻惊，宜用丙丁巳午时，出兵大胜。缘甲乙木事，畏金为贼，故用火制之。是用惊日之子孙是也。若用克我者，其军必主奔如甲乙日闻惊，用庚申辛酉时出兵，必主败亡，是用贼我也。
野宿安营
日晚行疲欲建营，支干逢墓不安宁注曰：日辰上有辰戌丑未加之，是为逢墓，当夜有贼兵至，宜防之。若当季之墓神，如春未、夏戌、秋丑、冬辰是也，逢此或空营设伏以待之，或别寻吉地以迁之。卯辰巳等宜防贼，兵书说此是三刑。若见魁罡为恐怖注曰：辰为天罡，戌为河魁，二神临日辰，当夜有惊怖，将兼龙虎虚遭惊注曰：辰为龙，寅为虎，二神加日辰，主夜遭虚惊，螣蛇、白虎亦是龙虎，加日辰亦防贼至。大吉临干宜急去注曰：丑为龙虎，若加临本日干，不宜安营，急宜移之，不逢斯将即堪宁注曰：不逢三刑、五墓、白虎、魁罡，及丑不临干，安营大吉，旦暮安宁也。
行军择道
遇寇途中择路行，胜光为武休北征注曰：凡行兵择路，先看玄武所乘之神。如胜光火玄武乘之，不可向北方水乡用兵，谓火畏水故也。见木为之忌申酉玄武乘寅卯不可西征，谓木畏金克也，庚辛南征不宜兵玄武乘金神不宜南征，金累火克也。水不宜向土，土不宜向木地。玄武畏方为危地玄武所畏之方为受危之地，不可征进。又《出军择道》云：“视日辰行年上神能制玄武，攻贼不敢敌。”军帅须得会其情当审五行之情状。军行择路实多途，更以阴阳作岁模亥卯未、巳酉丑为阴岁，申子辰、寅午戌为阳岁也。阳岁大吉来加上阳年以丑加阳岁君，阴岁还将小吉铺阴岁以未加阴岁君，俱顺行。丙壬之下为人道丙属巳，壬属亥，天罡巳亥所临之下为人道，甲庚之下是天居即天盘寅申下是天道也，宜往之。
察贼所在
闻贼未知贼所在，加时春乙夏居丁乙干寄辰官，丁干寄未宫。秋辛冬癸名天目辛干寄戌宫、癸干寄丑官，贼当在下伏其形闻贼以月将加时，视天目所加之方，贼在其下。天目者，春辰、夏末、秋戌、冬丑是也。春占占寻辰，余仿此。途中前后疑逢寇，大吉所临知贼程丑为大吉，月将加时，大吉临处即知贼驻向。临于子午太冲下丑临子午，贼在卯下，若加辰戌伏登明丑加辰戌，贼在亥下。寅申定是居参宿参者，申中宿也；丑加寅申，贼在传送下，丑未必应藏轸星大吉加丑未，贼在巳下，轸者，巳中宿也。卯酉河魁下潜伏大吉加卯酉，贼在戍下，巳亥还在大吉停丑加巳亥，贼在丑下。带刑旺相难冲击在处或刑日辰，或旺相不可攻击，设法抽军别路行既不可击，当卜吉路而行也。贼近我军推前后出兵临敌，不知贼在前后，或阴有谍间，不可不占也，加时占测用防奸以月将加时，方知敌奸，便于进退也。巳申子卯临支后巳申子卯四神，内有一神临支辰者，贼在我后，当反营以待之，立在干头已去前上四神有一神加在干上，贼在前，去当备前，不临支干，前后无贼。干若居支寇当道日干加辰上，主贼正当要路也，支若居干随我轩辰加日干，主贼随我后来，急宜回营以待之。恐寇埋伏军要程若欲行程，恐有伏兵，以月将加时占之，支干上诀最灵通干支手上一诀鬼神通其灵应。巳申子卯支干伏四神有一神加临支干者，是为鬼神通其吉凶。敌寇奸邪布伏兵即知敌寇有伏兵，宜谨防之。四字不临，无伏兵。旺相带刑逢必战旺者，春占得卯，夏占得巳，秋占得申，冬占得子。相者，春火，夏土，秋水，冬木，季金是也。刑者，子卯刑之类。逢旺带刑，必战，休囚空亡不敢征休者，春水，夏木，秋土，冬金，四季火。囚者，春金，夏水，秋水，冬土，四季木是也。空亡者，甲子旬戌亥空，余仿此。若逢此，我不敢战，宜固守。干伤前伏支伤后支上神克干并干上神，干受伤，伏兵在我前；干上神克支并支上神，为支伤，贼在我后，支干俱损莫冲惊若干上神克干，支上神克支，谓支干俱损，前后俱有伏兵，固守吉，战则凶。
抽军避寇
贼势凭凌我未强注曰：若途中逢贼，他强我弱，抽军回避看天罡以月将加时，看天罡落在何字上，以避其强猛。系孟直须从右隐辰为天罡，如加寅申巳亥之孟神，从右道隐而避之，吉，仲季回军向左藏子卯午酉为四仲，辰戌丑未为四季，天罡加此八神之一位者，向左藏之无咎。从魁小吉太冲地酉为从魁，未为小吉，卯为太冲。此三神者，为天之三门，再为除定开危，是天门地户庇护，天上加临逃难方。以月将加时，看天盘卯酉未三字落在何方，向之可以避难也。如遇旺方，不可驻，春不宜东，余仿此。
渡关觇贼
见贼行程渡彼间两国相战，不知彼情虚实，差人越渡，间以觇之，行年岁月日冲难忌去人行年并太岁、月建、日、时冲破之方，不可去。将军与去人行年相冲亦同。诀曰“凶不凶，视破冲”也。支干上将休囚恶如春三月差人，日辰上见水神将，谓之休；见金神，谓之囚，逢此不可往，主凶，旺相相生去即安若秋三月，辰上见金神将，谓之旺；见水神将，谓之相。逢见旺相，渡关即安矣。
占贼来否
贼欲相凌切要知，游都作限用占之。游都甲己当在丑注曰：甲己二日丑为游都，以月将加时寻丑，余仿此，乙庚在子丙辛箕乙庚二日子为游都，丙辛二日寅为游都，箕者是寅中宿也。丁壬居巳言非谬丁壬二日巳为游都，戊癸向申更莫疑戊癸二日申为游都。游都伏日今将到假如甲午日占，以月将加时，如丑加本日甲，谓游都伏日，主贼今日来。如丑加午支亦然，前支一日在明期如游都加支前一神，贼明日来也。二三依次须防御如游都加支前二神，第二日贼来；加支前三神，第三日来也，若临前四不侵围游都临前四辰，主贼过去不来也。游都旺相支干畏假如春三月丙辛日占，寅为游都，是旺；丁壬日占，巳为游都，为相；加本日干支，占贼势甚强，是为畏也，宜避之则吉，贼势凭凌难守持游都旺相主贼必来，勾陈克游都贼亦败，不然主难守御，宜急避之方可也。游都和处喜降卒游都落处上下相生，必有降卒，畏下难侵大战时游都临所畏之方，主彼、父子不相亲，中外不相信，贼不敢侵，我应大战，我胜彼负。若以游都临受制之方为彼胜，则谬矣。居在东南灾稍重若游都属木火加东方猛烈兮坚城垒，居西兮速备关津，为得相气也。临之西北祸当微游都临西北，其贼迟疑未进，可息兵劳士。若临北方贼归本家，宜安息。不见游都视天乙如游都离日辰远，谓之不见游都，当视天乙贵人加日辰否，临日还如都将推如天乙加日辰，贼亦来。不临不来也。子辰巳未加今日子为神后，辰为天罡，巳为太乙，未为小吉，如加今日支干，贼到猖狂疾似飞主贼来疾而去速也，或半路而回。
占贼去否
传闻贼去问疑奸报闻贼去，恐奸媒作诱，不可不占，专寻斗罡系处占看注曰：斗者，天罡也。月将加时，天罡落在十二辰何字上。加孟未行加仲发天罡加孟贼尚在，加仲已发主路行，加季如今向远山若天罡加季神，贼己远去矣。大吉临干将出界一法，视大吉临干，主贼出界，不论天罡。又一法，大吉临干，贼出界，未到犹自在吾关如大吉不临干，不过干，犹在我关住也。
突围出处
或被兵围不须忙若陡然遇贼围，不必惊忙，东走西奔，乱撞取害，当凝神以占之，加时出路望天罡太公曰：“行兵千里，斗到必通。”斗者，天罡也，以月将加时，寻天罡下一宫而可出。若天罡方无路出，可寻三宫时，三宫时者，是亥子丑也。若值绛宫申酉地以月将加时，若亥临子午卯酉为绛宫，军宜向天上申酉下出，明堂时往太冲方子临子午卯酉，为明堂，宜向天盘卯方出。玉堂宜出天魁下如遇丑临子午卯酉，为玉堂，宜向戌字下出，利若锋芒人极张谓军履险危之地，忽逢豪强之贼，势雄不可当，向天罡可出，此为人极张也。日辰上将相生吉注曰：伤不伤，视阴阳。若被兵围，日辰上将神相生者吉，相克如今有损伤若日辰上将神战克，又制日辰，必损伤，用兵者宜审之。
占今日战否
两军相守已经时谓两军相持，安营极久，今朝忧战始占之以月将加时，战不战占之，则吉凶可知矣。勾陈克日刑冲斗如勾陈乘神克日辰，又逢刑冲日辰，主战。刑者，如甲子日勾陈乘卯是也，不克无刑各护持《经》曰：“斗不斗，勾陈辏；杀不杀，相刑压。”勾陈有刑则战，否则不战。大吉小吉支干上丑为大吉，未为小吉，二神有一神临支干，两军俱解固疆围主两军俱解不战也。斗罡加孟须坚守天罡加孟，宜坚守营垒，加仲相伤彼此疲天罡加仲不利出军，急宜谨备。临季出军攻击好若天罡加季，宜出兵急攻，主大得胜回，得胜名之是顺机是用兵取胜之顺机也。六害来加年命上六害者，寅巳、卯辰、丑午、子未、酉戌、申亥是也。若主将行年本命上见六害，再与凶神并者，当日时必败，此时攻战自遭刑遇此刑害，必遭刑伤，为将者不可不审也。白虎若并凶更甚，日辰还忌切须明日辰上亦不可逢六害白虎也，慎之慎之！《经》曰：“败不败，视六害”。战雄用起春寅胜，夏巳秋申冬亥升注曰：雄者，乃春寅、夏巳、秋申、冬亥是也。其法专主分主客，雄临日干客胜，雄临支辰主胜。对冲为雌值凶恶注曰：雌者，春申、夏亥，秋寅，冬巳是也。雌临干客败，雌临支主败，此术标题《龙首》经昔黄帝得此，乘龙升天之日，传于三子，明授龙前，故名曰《龙首经》。
占定胜否
两军交战谁当胜，主客后先看日辰。先起为客后为主其法，以日辰分主客，以先起兵为客，后起兵为主，上将明之不陷军为将者先明主客，方知胜负。干害支兼上克下干克支利客，宜先起兵，用得上克下亦然，利客反宜做主人干克支上，上克下，利客。支克干，下贼上，是反宜做主人，宜后起兵胜。本将行年宜制虎主将本命行年克白虎吉，若白虎克主将年命者凶，不然须见克勾陈如白虎不相克制，却宜主将年命克勾陈。如本将年命辰木，勾陈乘土，是克勾陈，余仿此。勾陈利克贼方神勾陈克贼方上神，却能取胜也，贼方之上勾陈立假若贼在午地而上加勾陈是也。天乙遥能制下神若天乙贵神属水，为遥克贼方之午地，而上加勾陈也。遇此名为天灭寇，佑我行师得大名遇此课是上天欲我威贼，佑助我用兵，发大功，显着于当时，扬于后世也。
敌使虚实
传报通用
敌有使来看日辰，日上为客辰主人。日干上神克辰土若日上神克辰上神，其言虚谬不可闻。若是辰上克干上，彼必畏我言词真其言是实可信。朱空太阴日辰上朱空阴乘日上神，主彼诈；乘辰上神主我诈，彼此欺诈机已深彼以诈来，我以诈应，其机已深，用兵者宜审也。
敌派使者来我方，或敌有书报送来，取月将加时占之。日干为客为敌，日支为主为我。若日干上神克日支上神，敌使所言皆虚诈，不可信；若日支上神克日干上神，为敌畏我，其使所言为实，可信。
日辰上乘朱雀、天空、太阴，主敌我双方皆欺诈。
劫粮觅水
我军欲劫粮，大小吉下方寻大吉小吉下得粮，军意欲求水，小吉太冲访小吉太冲为井泉之神，此二神下觅水则得。
奸匿
月将加时向奸求？神后之下万人伏奸者，神后是也。其下可伏万人。千人须藏河龙下河龙者，太冲是也。百人阴精是良图阴精者，从魁是也，其下可伏百人。
行险
三河九江天道通太冲为三河，从魁为九江，欲行间谍切要明。除定危开二神加二神有一神加四位者，出入敌营任纵横出入其下，无人知者。又曰卯酉为天二门，覆地四户除定危开之门，出奇制胜，万夫难当，神鬼佑护。
访密
欲得贼消息，天耳下听之天耳者，大小吉是也。要访机密事，地耳不须疑地耳者，太冲从魁是也。二神下密听之即得。
劫掠
攻城通用
若入他境为客兵，劫掠须详三传情。初中旺相我军胜初中传主我军，末传有气彼定赢如攻城亦看初中为我，末传为彼，以旺相休囚分之。
渡河
天有三河壬子癸，地有三河卯酉辰。月将加时看三河，一河临井必覆舟又曰：太冲、天罡加日辰主风雨，神后加太岁主舟沉，神后加季急渡则吉。
斗柄所指
天罡指巳天地开以月将加时寻天罡，指巳为天地初开，出军行师任徘徊用兵大胜，开地千里。指午坐帐宜弹琴天罡指午为天地纵横，不可出军，坐帐弹琴则吉，指未小通亦可裁天罡加未为天地小通，出军亦吉。加申迫争君须忌天罡指申为天地迫争之时，用兵者须忌之，指酉人马受惊骇天罡指酉，天地闭塞，车伤马死，战必大凶。返来戌土主乖隔天罡指戌，出军主士卒乖伤也，加亥天阱不称怀天罡指亥为天阱，用军主损伤惊怕。指子半路魂魄散当此之时，出军迷惑，行者半路魂魄不安，指丑途宿待明来天罡指丑为天地小通，出军三十里可止，待来晨任意而行，必获大胜。临寅有喜战获胜天罡指寅，行者有喜，战必大捷，到卯闭塞宜藏埋天罡指卯，天地闭塞，宜藏匿避之，凡事不宜。复临辰地关梁塞天罡临本位为关梁闭塞，只可安营下寨，不可妄动，掌上兵机仔细详。
六壬军帐赋
上将临戎，传式论攻。测将神之动静，观主客之雌雄。
上将行年克勾处者胜。干为客，为先动。支为主，为后动。
吴坎临奇，秦宫加偶。岁刚柔之运转，月支干以研穷。
吴为丑地，秦为未地。《黄帝初占》云：凡阳年以大吉加岁支，阴年以小吉加岁支，看四课三传。及占卜十二邦国，各得吉凶神将所主之事。假令己丑岁，是为阴年，以小吉加丑，是反吟四柔，用井栏射法。初传巳上登明为用，将得六合。中传丑上见小吉，将得天后。末传未上见大吉将得青龙。此等卦，系暮占。卯上见从魁为螣蛇，卯为宋分，主口舌事。酉上见太冲为白虎，酉为赵分，是年二月，赵分有灾。余仿此。又如丁卯年，小吉加卯，大吉临酉，酉乃赵分，上见墓神临之，主自作乱。其十二邦国分野，皆以所临神将定其吉凶。
亦举合神，加月支于南北；
合神者，甲与己合、乙与庚合、丙与辛合、丁与壬合、戊与癸合是也。加月支者，以岁合加月支，遁五子元也。假令甲申年，正月丙寅，岁合在己，己遁在巳，以巳加月建。占十二邦国神将吉凶成败也。
复推日宿，立用神之东西。
日宿即月将。
敌有使来，正时占决。支神制干，即为真说。
若辰上神制日上神，其言可信，客畏主也。反此有奸心，不可信也，一本云，时上神克日上神，亦主多诈。
将朱空而言有欺诈，用角阴而行推奸谲。
日上神见朱雀、天空，来情有变，虚词欺诈也。角者，天罡也。阴者，太阴也。二神将用起年命者，所言不可信，谓太阴蔽翳，天罡凶神也。
下生上位，知诡诈以休行。干叶于支，谓阴谋之罢结。
日上神与辰上神相生，则两军无碍，阴谋必止。
寅申巳亥，天耳四时。年上见者，来使潜机。
春寅，夏巳，秋申，冬亥，乃天耳也。天耳临日辰、命年者，来使必有奸谋，其言不可信也。
后乙曹冲，在日辰而诈约；贪狼奸贼，临支干以虚欺。
后即神后，乙即太乙，曹即功曹，冲即太冲，此四神也。申子为贪狼，辰未为奸邪，亥卯为阴贼，此为六贼，天神也。如占敌人相约呼召可往否，若日辰见子、寅、卯、辰、巳、未、申、亥加临，切不可往，其言虚欺也。若四神不宜往约，六贼不宜听信贼言。以上四神、六贼，或并见六处，乘恶将，乃主诈耳。不然，十二支已去八字矣，岂止四字为实乎？
外国人来，岁神克乙而祸生，
若外国人来投拜者，正时占，太岁上神克天乙者，主人贼不可信。
他邦异情，阴神贼日以愁之。
日辰之阴神自胜其干支或干支上神者，主不利也。
发使诸方，年路支干，切忌魁罡，次忧伏反。
发使诸方，正时占，日辰及使人行年、去路方位之上，忌见天魁、天罡，更忌伏吟、反吟，皆不利也。
门伤年处，道行殃而凶将灾深；年制门时，滞病归而吉神祸浅。
正时占，若所去国门上神来伤行人年上神，行必有殃，吉将灾浅、凶将灾深。若行人行年上神伤门上神。主滞病而归。
初宜参觜，三传终而吉将堪凭；
参、觜二宿在申，故以申称参觜也。发使之时得传送为初传，大吉也。如三传终得见传送，与吉将并即吉，与凶将并即凶。夫初传得见传送，亦须吉将并为吉也。
日忌岁伤，顾干神以到时预选。
日发之时，忌干勿为岁所克，以克则凶也。若到彼之日，又不可令克初发之日。假令庚辛日发行．不宜丙、丁日到，为伤元发之日，主凶也；宜壬、庚日到则吉。所以到时预先选择，取相生为吉。
忽闻贼起，天罡之前即知来去。
以月将加正时，视天罡所临之处也。天罡加孟，贼不来，是虚说；加季贼来急；加仲，则未来，或半路迟疑未进。
欲知行止，圆精视处必见心田。
欲知贼之去处行藏，当视天目之下，有贼在也。春辰、夏未、秋戌、冬丑。以月将加时，便知贼所在处。国精，天目也。
井未角辰贵人覆支干而贼兵益急，
井宿在未，角宿在辰。贵人者天乙也。凡辰、未临日辰，贼必至。若辰、未不临日辰，贼不来。若辰加季，天乙又临日辰，贼必至；天乙临日辰，而辰加孟，贼去虚言来也。
玄白制日入荧惑而城垒宜坚。
玄白即玄武、白虎也。闻兵至时，玄武、白虎所乘神克日，贼强，宜急备之。若我掠他人、袭敌人，必遂所愿也。
太白，谓庚辛也。荧惑，谓丙、丁也。闻贼忽来之、时，若天上之庚、辛临地盘丙、丁之上，贼必来；若天上之丙、丁加地盘庚、辛之上，贼不来也。
假令甲子旬中以寅、卯为丙、丁，以午、未为庚、辛。若天盘午、未临地盘寅卯之上，贼必来，宜坚守城垒。若寅、卯临午、未之上，是荧惑压住太白金星，贼不来。金气遇火不敢动故也。
复察游都，支干伤急；戴虎并蛇，师徒败绩。
此下论游都之吉凶。临辰覆日，立见贼来与蛇、虎相并，主军有败亡之祸。临辰克辰，尤凶，尤准。
都将囚死，日辰不克以无忧；或加干支，上下相制而来疾
游都若到囚死之地，不克日辰，亦无惊也。若临日辰，上下相克，贼即来，急疾。凡游都无克日者，止有克辰耳。
孟仲季神定虚真，总领于天罡；
游都加孟贼不来，加季贼必来，加仲迟疑。天罡加孟主忧畏，加仲两相伤，加季主战。
耳目神居探消息，皆从于地室。
大吉丑、小吉未为天目，太冲卯从魁酉为天耳。天耳即地室也。闻贼不的，即使游骑向天耳下听之，必得贼人行止消息。欲听密事，亦于天耳下察之，必得。
不临支干，忧合贵人；好乡不战，畏处交兵。
游都不临支干，而与天乙并者，贼亦来，游都所临相生，此好乡不战。若寅为游都，加申酉之上，是寅木所畏之乡，当此之时，父子不相亲，中外不相念，战斗必也。凡游都与天乙，在日辰前一辰，则一日至；二辰，则二日至；隔四辰则不至也。游都所临下辰克日亦忌。
若在东方猛烈兮，宜坚城垒；或当南面威强兮，速备关津。
闻贼至时，正时占，游都临东方，其贼势猛；若临南方，其势亦不可当也。经云：“卯辰巳等宜防贼，兵书云此是三刑。”
在西疑迟，可行恩而犒将；临北事退，可宴乐而栖迟。
游都临西方，其贼迟疑未进，可行赏犒之事。若在北方，主贼退，可宴乐无虞也。又看旺相死休囚。
天罡天阳，月建地阳，动偶天阴天魁，静阴地阴玄见玄武。
《玉帐经》云：“天罡为天阳，月建为地阳，天魁为天阴，玄武为地阴。”常法，他处以太岁为地阴。
若交相覆，君臣惊悖于奸谋；或曰重临，水火提防于事变。
若天阳天阴互相交复，主君臣不相和协，占国兵察地阴，若阴覆阳者，臣欲害君，子欲害父，妇欲害夫也。若阳覆阴时，君欲害臣，父欲害子，夫欲害妻也。若值重阳重阴，皆凶。重阳时火惊，重阴时水惊，若闻有贼，亦急备之。
功曹加甲，阳居日以无忧；旬首承箕，阴在干而逢战。
常以功曹加六甲首，闻贼占，日干上见阳神者贼不来，阴神临日干者贼必至也。谓寅为箕者，以箕宿在寅也。
大吉反伏，太乙追寻；若临子午，太冲可任。
《玉帐经》云：“大吉为天耳，若反吟、伏吟时占，贼在天盘太乙之下，若临子午之位，贼在太冲之下。”
巳亥见牛，于星纪而排阵；辰戌遇斗争，向营室以加心。
斗牛二宿在丑，故名丑为斗牛也。星纪亦丑也。若巳亥上见丑，贼在星纪之下。若辰戌上见丑，贼在天盘亥下伏也。
卯酉逢听，可掩袭于太簇；寅申斗耳，当备战于实沉。
太簇，酉之别名。实沈，申之别名。若大吉加卯、酉之上，贼在天盘酉下伏也。若大吉加寅、申之上，贼在天盘申下伏也。
神后登明，正时可晓。干见贼多，支逢寇少。
闻贼加正时。若亥、子二神临日，贼多；临辰，贼少。又游都临日贼多，临辰寇少。
辰加克日，奇兵应防于阵后。
支临日克干，贼在我后。又云：支其克干，贼必袭后，宜速备之。
日覆于辰，锐卒急当于前扰。
干加支，贼在我前，又云，干克支，贼当道伏截，宜急备之。又云，天罡辰、太乙巳、大冲卯、神后子四神临日，贼兵在前；临辰，贼兵在后。
雀蛇临日，白勾制而血光；
朱雀、螣蛇临日，必主惊悸也。白虎、勾陈临日，必伤兵士。
虚子轸巳二神，蛇鼠会而贼矫。
虚宿在子，轸宿在巳，若二神临日辰而又克日辰者，其贼急强，未可攻也。我据险依隘，从太岁备之。
太乙巳罡辰冲，遇必争先。夜防贼至，兵备宜专。
太冲、天罡、太乙三神齐见，谓之三刑。闻贼来占，值巳、辰、卯临日辰上者，不问克不克，贼必先至。若临日，则夜有劫营掩袭之患。
甲乙闻忧，丙子可除乱寇；庚辛知事，壬癸定破烽烟。
假令甲、乙日忽闻贼，或见贼，宜丙、丁、巳、午时，择吉门而出，必胜；庚、辛日，宜用壬、子、癸、亥时。则吉也、。＿
土木东青，金火南轮兮于夏；甲庚西罹，丙壬北败兮冬天。
此言用兵日与方向。不可太旺与太屈。假如春三月甲乙日，向东方，则太旺，而出兵必课灾眚。又如春三月土死，以戊巳日向东行，则受制太过，出兵必遭屈辱。举此例，五行类推。
贵人举兵，开地千里；螣蛇出军，众心忧畏。太常粗吉，知军旅之营安；六合尤宜，获金实之美丽。青龙大胜，得府库与图书；朱雀多词，虑军戎之见耻。太阴中怯，玄武失物以忧深；天后无威，白虎自败而祸死。勾陈则战士折伤，天空乃君臣被毁。
此言发用初传之将所主之吉凶也。用起天乙，出军，敌人千里畏服。用起螣蛇，主惊骇溃亡之兆。用起太常，主营固而卒安。用起六合，主获金帛子女之大利，占邦国亦然。用起青龙，必得邦郡图书、府库之物，出军大利。用起朱雀，被蔑毁辱，立见灾殃。起太阴，出军士卒怯弱。起玄武，主军马溃失奔溃之祸。起天后，出军不战自败。发用白虎，出军疾疫丧亡。起勾陈，主败亡，军折马伤。起天空，主出军被敌欺诓凌辱之事。
空亡失众，传逢不利。
初传虽吉，中未见空亡者，出师不利。
天罡加巳，行者获全；纵横建午，坐帐调琴。
此下七节言天罡所指之吉凶也。天罡指巳，为天地所初开时，出军开地千里，大胜也。加午为纵横，坐帐不出，宜安乐而备兵也。
指未必通，谓声名之着显；向申地迫，言灾祸以弥深。
加未，天道小吉时，可以出军也。加申，天地小争时，又为地迫时，不可出军，避之则吉。
直酉西方，地闭而车折马死；返来戌上，人乖而将殒兵沉。
加酉为天地关格时，不可出师，必有隔绝、人马斗伤之患。
加戌为天地反吟时，不可出军，乃君臣相隔、父子相违、夫妇相别、奴婢背主之时，主士卒凶伤祸败也。
亥上见之，天窄而伤人惊怖；子边见也，地逼而半路难居。
加亥为天窄时，加子为地逼时，俱不宜出军，主半路恍惚不安。
丑向途通，三十里宿；来晨任意，神功潜助。每临寅上，龙见天乙以情通；若到卯中，天地塞闭而气换。
加丑为天地小通时，出军三十里，来晨任意前行。指寅为天地独通时，遇天乙尤吉。加卯为天地闭塞不通时，宜藏避。
伏吟辰地，关梁闭塞以难通。若守城营，客将忧疑而自缩。
指辰为天地伏吟时，亦为天地闭塞，利以守己。若坚城守营，贼将自遁，不可出军远行也。
猝逢贼将，方处占求；强兵神后，步卒牵牛。
此下四节，以来方而占贼也。见贼加正时，看方上之神。神后，子也。若方上见子，贼从其下来者，贼将先来，必为轻骑。方上见大吉，贼从其下来者，其将坚强也。
猛见功曹寅，车骑长枪于兔腹卯；急旗角亢辰，卫兵变阵于龙头巳。
贼从功曹下来，其将猛，其士健。兔即卯也，贼从太冲下来，其兵精，器械且利。角亢，辰也，天罡也，贼从其下来．必有伏兵急速也。太乙名龙头，即巳也，贼从其下来。其兵善能进退，变化阵形，故名卫兵，它谨速之。
马队胜光，大将秦宫未而坐用。骁从传送申，明天赵次酉以箕筹。
贼从胜光下来，其将武勇，或军士众，当以奇兵以待之。贼小吉下来，其兵胜而强。贼从传送下来，其贼勇锐。酉为赵分，贼从其下来，其贼能知天道，有谋略。
天魁戌猛壮而难击。登明亥突急而莫留。
贼从戌下来，其贼将士猛壮精锐，不可轻击也。贼从亥下来，多有突急锐兵或奇伏之卒也。
象色天机，金来火应。兵戈相入，勾陈是刑。
贼从申上来，我以赤旗、锐阵应之。四方皆仿此。
勾陈临日，两军合阵以争雄；井斗来临，彼此收戈而息怒
假令申酉为勾陈，临甲日之上，为刑，金克甲，必战。加仲神在门，两伤；加季神在外，必有大战。若大、小吉临甲日，兵自两解而不战。井，小吉；斗，大吉也。
年逢六害，凶神必并于外伤；
若主将本命、行年上见六害、更与凶将并，主凶败。或克日，大凶。
日值孤雄，吉将堪逢于阵击。
孤者，太岁、月建后二辰是也。虚者，孤之对冲也。如正月子孤、午虚之类。用兵皆当背孤击虚。雄者，春寅、夏巳、秋申、冬亥，用兵皆当背雄击雌，雌者，雄之冲也。若孤神与战雄临将之行年、本命、辰之上者．必得大胜。
官军欲胜，勾制玄都
勾陈若制玄武、游都者，出军必胜。主将年上神克白虎、玄武所乘神亦胜。若三传中将得六合、青龙、太阴、太禽，及在将军年命上更乘旺气者，必大胜。又玄武陷死囚之地，亦胜。若玄武临日辰，遥克时上勾陈，必败。天乙、勾陈所乘神克游都者胜。
损支主败，伤干客输。
正时占，干上神遥克支上神，或干克支。及上克下，皆为主败。若支上神克干上神，或支克干，或下克上，皆为主胜。
欲掠他乡，戊己须逢于吉将；
欲潜兵劫掠，视天盘、地盘二处戊、己位，逢吉将，出掠有功。假令甲子旬中以辰、巳为戊、己，上下皆为吉将，必然大获。
前三后二，私门禁户以相扶。
前三，六合也。后二，太阴也。若卯、酉乘之谓之私门。禁户有四，除、定、危、开是也，得太常、青龙、太阴、六合乘之，出兵深入，如蹈无入之境。入水不溺，入兵不伤，天佑之福也。
三路迷心、时下罡随于孟仲；两歧惑应，日辰左右以规谋。
路逢三叉之道，欲知何道吉，正时占。天罡加孟，左道通；加季，右道通；加仲，中道通。此下出军大捷，所求必遂。若逢两歧路，日干吉者，左道通；支吉者，右道通也。
欲渡河江，支伤莫人。卯辰及酉，井泉须知。壬亥子兼癸丑，天河覆井以沉波。更忌罡冲，太岁遭虚而祸急。
欲渡江河，正时占，支伤则水路不宜行也。卯、辰、酉为地之三井，壬、子、癸为天之三河。正时占，天河加临地之井者，主有覆溺之危，不可渡也。若见太冲、天罡加支干，必有风涛之恶。神后加太岁之上，主行船有没溺之灾。
洿池之地，天罡指处以堪行；支吉干伤，水面通船而立事。
日为陆地，干吉利陆进。如有洿下聚水之处，亦取天罡下去通于道也，加孟勿前行，加仲勿中行，加季勿后行。支为水道，支吉利水路。凡丙子、丁丑、癸未、癸丑为触水龙日，不宜涉水，戊寅、己卯日亦凶。凡卯为船车，临支为船，临干为车，在旺相之乡，车船无损，在囚死之乡，车船破坏。若临渡船漏，看天罡，加孟前有补处，加仲中间有补处，加季船尾有补处。行车同。
昏蒙失路，执式天盘。参申行意晓，天角辰堪缘。
道经山林野泽，蒙雨雾暗，迷失道路，执式特盘投于地，取天罡                                                    下之五十步当得好道。传送之下，亦主自然开悟。参宿在申，故曰参行也。天角，天罡也。去必有路。
军士酣卧，趋井未房卯之清泉。
军士进行歇卧，正时上，求水路，以小吉有井宿，并太冲又有房宿，其下可以求水井或河，不出二百步之外。
欲劫军粮，向吴秦之大获。
欲劫粮，出吴分大吉、秦分小吉之下，粮必得。
大吉紫房，神后华盖，能藏万物，即行无害。
大吉为紫房，神后为华盖，凡有急事欲避藏者，往大吉、神后之下，人不能以掩来也。
太冲千骑，从魁可遁于百人；斗鬼参回，天驷潜之而莫奈。
卯下可藏千骑。酉为后女之神，可藏百人。凡伏兵避恶，乃可从丑上去，向未，回申上立定，正向卯上潜避，则追不得也。丑有斗宿，未有井鬼，申有参，故谓丑未申为斗、鬼、参。一云，贼卒至，宜往房星下避之。房星，太冲也，亦名天驷。假令房星在午，宜出正南造之。
青常阴合，大梁酉大火卯以同居；除定危开，主将其方而喜在。
大梁，从魁也。大火，太冲也。此二神为私门。除、定、危、开为地四禁户。以二私门加禁户，又与龙、常、合、阴并，宜出其下大吉。
急贼方所，初传五行。水为北房，火作南兵。
忽问贼，正时占，视初传五行，即可知何贼。亥、子为北虏，巳、午为南蛮。
复见土神，有虏急从于四季；初当本位，其谋必见于东渡。
初传辰、戌、丑、未，贼必四季之人。初传寅、卯，必东方之人。
地恐埋军，参申轸巳虚子房卯而速备；象宜休车，蛇支兽干以寻惊。
军行次城隘之处，恐有伏兵，正时占，申、巳、子、卯临日，则夜必有伏兵也。四神又旺相，与杀并者，大凶，无兵亦有猛兽。若不与凶并，日能制之者，兵不敢动。若蛇、虎克日辰者，有卒惊，宜察而备之。
斗季损支，邀截我后；干伤前伏，阴阳左右。
正时占，天罡加季有伏兵。支伤干吉，伏兵在后；干伤支吉，伏兵在前。天罡加阳，伏兵在左，加阴在右。
带刑并伤，旺相而猛将来争；无杀空刑。将弱而庸夫退骤。
正时占伏兵，日辰上子、卯、申、巳并刑杀，兼有旺相气，必有伏兵欲来掩袭，宜备之。若子、卯、申、巳并刑杀陷落空亡、无气者，伏兵不敢起，且自潜消矣。
三刑五墓，日辰遇而夜防；蛇虎魁罡，支干遭而宿俟。
正时占，日辰上见三刑、五墓，将当移营，不然大凶。若辰、戌与白虎、螣蛇临支干者，皆有伏兵，夤夜来扰营也。
立营心动，青常兮信使将来；
下营未定心动者，正时占，日辰上见青龙、太常必有使来。
郊野目瞤，雷卯水子兮淫霖欲就。
郊野目瞤者，正时占，见卯、子临日辰者，有暴雨至，宜置高营防之。若魁罡加临，必有将至。，
忽被围绕，日辰阴阳。
经云：“伤不伤，视阴阳。”正时，四课日辰之阴阳不备，则主之。
交锋见损，和好无伤。
若支干被伤，有争角之祸。
凡欲突围，随斗罡而可击；后占出路，从勾制而取强。
兵围欲出，视天罡下，出必通。黄帝云：“兵围千里，斗道必通。”又云：“出路直向勾陈所制之乡，方可出。”假令寅、卯为勾陈，利出四季方。又云，当从开星下去，吉。春房卯，夏张午，秋娄戌，冬壁亥。
审察其情，用神传出于天乙；欲知其义，吾军可动于龙骧。
正时占，初传在天乙后，传出天乙前者，可向天罡，出而必利也。
潜起掠敌，须壮玄神。若乘四季，忌甲乙以东征；曹冲二神，虑庚辛而西问。
玄武旺相，能制支干，贼兵必强；若欲掠他，潜伏正时。视玄武之乘神旺相克日辰者，必捷。假令玄武乘土神，忌甲、乙日发兵，行东方大凶；乘木神，忌庚、辛日西行，余仿此。
龙头莫犯，嫌支干以休囚；背腹宜攻，要日辰之旺相。。
凡攻城，莫攻城之龙头，必主损将；宜攻城之背腹，必获捷矣。若日旺相，外气强，可以攻城；日囚死，内气强，不可攻击。阳城，龙头在亥，尾在巳，腹在魁，背在艮；阴城，龙头在巳，足在亥，腹在艮，背在魁。一云背腹在坤艮也。
神法式之昭昭，知军情之荡荡。
明视法式，必须清静心神，研审灾祥，惟在精诚感应，苟其祸福之不爽，何忧战守之无功也耶？
金凤歌
贵为我将干为卒，将位二神是贼兵。我克地时我必胜，他来克我彼还赢。游都贼将兵居处，冲处鲁都游贼攻。方克贵神防细作，贵刑方处急宜冲。将刑地分贼须动，方克将神虏寨宁。贵若克干多便益，干来克贵叛离兴。
此贵神即游动上来天将是也，不是天乙贵人。干者，游都落地盘上之遁干也。如丁酉日酉将午时，丁日游都在巳，酉加午，巳落寅上，巳上乘六合，干寅上见壬．此起贵人法，只用地临昼贵，故寅是六合，为我之将与游都。巳并地盘寅相生，是我之将不制贼，两相和解。遁干见壬，本为我之士卒，却克游都之巳火，定主我之士卒能胜也。方与贵相生，占细作无。将与地分不刑，占贼不动。干生贵，占士卒爱戴其主将。亥为鲁都在申上，贼有游兵在于申地，余仿此。
金凤战干歌
占贼之法妙难穷，起成课法自灵通。要知贼寇藏人马，游都鲁都两干称。方为贼居将为寇，贵神为我主人兵。干是我军为里数。更知贼数百和零。休又言我财为我利，干若受克利须倾。四课之中将克将。不须劳力用辛勤。若更行兵能用计，寇兵一扫荡胡尘。应课还将若来克贵，我当谨卫莫强征。方来克贵主细作，必有奸谋诱我军。贵神下克地方位，将军攻战莫消停。将若刑方贼移动，晚间逃走似飞星。方若克将败守寨，故然不动亦难通。干克将兮兴人马，速速前行贼可平。将若刑干贼必胜，我当防卫不宜兴。方来克干贼坚固，干若刑方我得赢。神若克干军易使，干反克贵下不听。贵神为我干为使，将位二神为贼兵。我克他时宜战斗．他来克我不须行。地方名属游都将，鲁都对位贼游兵。有人精学游都法， 何用六韬三略文?
论盗贼方路
甲寅乙卯丙巳宫，丁午戊辰己戌同。庚申辛酉壬亥上，癸子十干定吉凶。天地相合为去路，暗藏人马捉贼兵。若人会得鲁游法。擒寇如同在掌中。
假令十一月丑将戊辰日寅时，占贼人去方。丑加寅顺数，至巳上见辰。论此贼人在东南巳地方上去。何以知之？曰：以天地相合，正是贼人所去之方。余仿此。
假令八月辰将已亥日巳时，占贼人去方。以月将加辰，数至亥上见戌，占此贼人在西北亥方向去也。何以知之？曰：“戊己原加辰戌间”，故详论四课之中皆与天地相合。如此占之，万无一失。余仿此。
行军占异
凡行军偶遇变，主将心惊者，必占。不异、不疑则不占。
其法：以月将加正时、视天上类神所临何神，以所临地分之神与日干较其生克，以定吉凶。更以天将计之。则休咎见之矣。
天变共之类神，日卯也，月酉也，风寅也，瘴气申也、雷电巳也。
六壬大全卷四终
钦定四库全书
六壬大全巻五  兵占
时事休咎第一
太岁过建已往事，未过月建在岁前。正值建辰事当岁，神吉则吉凶吝言。魁罡若加太岁上，所主反复心不安。
建，月建也。太岁若过月建前。则事当属已往，如建在寅，太岁移过卯地。若未过月建，则为未来事，如建在子，太岁尚在亥也。正值月建，事在当岁。若所乘之神吉则事吉，凶则事凶。戌为天魁，辰为天罡，若二神加于太岁之上，主心反复不安。
大杀金神灾祸深。支干不逢分野寻。德合旺相仍丰稔，若见刑冲慎刀兵。
金神，正月在酉，二月在巳，三月在丑，周而复始。
金、杀相遇，灾必深，若不见支干上，亦当以所落分野定吉凶；不并，遇亦无害。所到之宫逢德合旺相，岁获丰稔。若见刑冲，即有刀兵动其上。
分野：子齐分、青州，丑吴分、扬州，巳楚分、荆州，午周分、豳州，未秦分、雍州，申晋分、益州，酉赵分、冀州，戌鲁分、徐州，亥卫分、并州。
筑台选将第二
选将征伐验将星，三合中字是将军。假如申子辰为将，旺相休囚看否能。贵德乘常生岁月，武穆曹彬再复生。若乘羊白伤干岁，董卓阿瞒的是真。祸患要知何日克，休囚旺相决年分。
此论将星，专以三合中字。如今日甲申，则子为大将。旺相则为能将，休囚则否。更有日贵日德，乘太岁生岁及日干，是赤心报国，如曹彬岳飞之辈。若乘羊刃白虎伤干及岁，是挟君奸国之臣，如董操之流，不可用也。如此等之人用他，必是有祸患也。以发用之旺相休囚定年月，以“甲己子午九、乙庚丑未八、丙辛寅申七、丁壬卯酉六、戊癸辰戌五、巳亥独居四”之数加减言之。
右将星之法，成书虽是如此，甚不解其故，则何不以逐月之月将为将星，或用登明为将亦可。不然，太岁为天子，当以岁破为将，取阃外专权、遥对天子之象。又不然，于十二贵神中取勾陈为将，盖勾陈有擒王捕盗之能，选将者择之可也。
又看将品，当责用神：用金或金局，则知将有权谋，好杀，好更革。用木或木局，则知将仁慈，以恩待下。用水或水局，则知将聪慧，柔中有刚；若将得玄合主将好色。用火或火局，则知将刚烈性多燥。用土或土局，则知将敦厚，不轻举动。或以将星所乘决之亦可。
支干上神相生比和，主将卒一心；相克刑害，将卒二志。
练兵防御第三
练兵征讨有何名，讨叛伐逆及夷人。日为主将支为卒。相生训练有奇能。
练兵之意，无非为讨叛、伐逆及御夷虏而已。是以日干为将，日支为士卒。若上下相生比和。主士卒就练，将有奇能。若干上乘白虎、病符，主将多病；支上乘之则士卒多病。余以例推之。
裂土相攻分主客，上国征夷察德刑。德胜刑时中华捷，刑反克德边夷兴。日克辰神将制外，辰克日上外侵城。
中国之内自相攻击，则以先起者为主，后起者为客。若往征夷狄，则分德刑，德为中国，刑为外夷。德胜刑，捷在中国；刑胜德，外夷返强。日上神克辰上神，主将制外；辰上神制日上神，外胜主将。日辰上互相克贼，胜败互乘。
辰阴制日宜坚守，日阴克辰宜进兵。勾陈助日扶中国，助辰谨守慎扬旌。太岁作勾乘吉马，御驾亲征四海宁。
日尊辰卑，今辰阴返制日，是彼势胜而我势弱，宜坚壁待之。若日阴克辰，是我势强而彼势衰，宜急进兵攻之。
勾陈将星也，助日是生日也，主中国胜；助辰生辰也，宜谨守。勿扬旌：旌，军中旗也。太岁勾陈又乘吉将、驿马，主御驾亲征之兆。
敌国动静第四
欲知敌国有动静，先以年课审玄机。阳年大吉加岁干。阴年小吉加岁支。贵人阴阳分二至，课传凶吉可预知。十二国中知灾异，法贯诸门莫执泥。岁计合神加月建，阴阳课法一同推。凶神凶将所临地，此国必然兵犯之。
十二国中知灾异法：上起十二国，即地临十二宫之分野，看是何星煞落何宫分，以验灾异。又以岁合加月建，立成四课三传，贵人俱从月起，以观何月起兵，并敌国何种灾异也。火主旱，水主涝，金主兵，木主风主饥，土主病。主事神煞细定之。
出师择吉第五
择吉天罡加月建，看其神覆用其军。岁对登明神后下。岁前冲覆酉兼申。河魁临处为天府。岁后仍须仰见寅。天仓大吉加堪用，余外相逢不利人。
天罡加月建，申酉临处是岁前，即定、执二日也；戌临处是天府，即破日；亥子临处是岁对，即危、成二日也；丑临处是天仓，即收日也。寅临处是岁后，即开日也。此虽前人所拟。但建破魁罡，犯之大凶，须参合用之。
《集圣历》云：“天仓者，大吉加岁神后下。建星，正月起寅，顺行十二辰。”
乙戊己辛壬五日，四仲相加九丑神。将军此日休出马，只恐难逃血染尘。乙巳丙辰丁巳日，癸亥不祥勿陈兵。建寅逢六卯当七，累数加之绝气神。更有往亡须避忌，不忌前途伤害人。莫犯章光四绝日，勿用空亡五帝辰。
六旬忌日，出《六壬心镜》，正月六日、二月七日、三月八日、四月九日、五月十日、六月十一、七月十二、八月十三、九月十四、十月十五、十一月十六、十二月十七，俱不宜出军。
往亡，正寅、二巳、三申、四亥、五卯、六午、七酉、八子、九辰、十未、十一戌、十二丑。
章光煞，孟月乙丑，仲月丙寅，季月甲子。
春庚午、庚申、乙亥，夏壬戌、丙寅、丁亥，秋甲辰、乙丑、辛亥，冬丙午、壬辰、癸亥，以上四绝日，亦名四穷日。一说，四绝日，四立前一日是。
空者，旬中空亡也。
五帝日，正卯、二午、三酉、四子，周而复始。
《克应经》云：“凡占空亡发用，不宜出军，主士卒走散，空壁而归。”
择岁月日时法，忌冲太岁、金神。若为主，侯太白金星，东方见之月；若为客，候太白金星，西方见之月。其月出军，仍避冲旺方。
出军凶日：
天火狼藉日，正月在子顺行四仲。
日月蚀日凶。
八龙、七鸟、九虎、十蛇日凶，春甲子乙亥为八龙，夏丙子丁亥为七马，秋庚子辛亥为九虎，冬壬子癸亥为十蛇。
归忌日凶，正丑、二寅、三子、四丑周而复始。
建日损将。
天罡天魁凶。天罡，正月巳、二月午、三月未、四月申、五月酉、六月戌、七月亥、八月子、九月丑、十月寅、十一月卯十二月辰；对冲为天魁。
平、收日凶，天罡即平，天魁即收。
兵禁日凶，正月起寅逆行六阳。
大败日，与咸池同，不宜出军，正月起卯逆行四仲。
四离，春分、秋分、夏至、冬至前一日为离日，若占时日躔临于四离之辰，名曰天寇，大凶。
月厌，正月起戌，逆行十二辰，凶。
受死日，正戌，二辰，三亥，四巳，五子，六午，七丑、八未、九寅、十申、十一卯、十二酉。
龙虎日凶，正巳、二亥、三午、四子、五未、六丑、七申、八寅、九酉、十卯、十一戌、十二辰。
罪至日凶，正午、二子、三未、四丑、五申、六寅、七酉、八卯、九戌、十辰、十一亥、十二巳。
飞廉大煞日凶，正戌、二巳、三午、四未、五申、六酉、七辰、八亥、九子十丑、十一寅、十二卯。
五不归日，正月己卯、戊辰、己酉，二月辛巳、丙戌、辛亥，三月壬子、己卯、丙申、己酉，四月已卯、丙辰、壬辰、辛酉，五月壬辰、辛巳、丙申、庚申、辛亥，六月已卯、辛巳、丙申、庚申、已酉、辛亥，七月壬子、己卯、壬辰、辛酉、丙戌，八月丙辰、壬辰、辛巳、丙申、庚辰、己酉、辛酉、辛亥，九月丁亥，十月庚戌、丙辰、辛巳、丙戍，十一月壬子、己卯、丙辰、己酉、辛酉、丙戌，十二月丙辰、庚辰、丁巳、辛巳、丙戌、丁亥。
六不成日，一云大败日，正寅，二午，三戌，四巳，五酉，六丑，七申，八子，九辰，十亥，十一卯，十二未。
八绝日：正月庚辰，二月丁巳、丙戌、庚戌、辛亥，三月辛巳，四月丙辰、庚辰、庚戌，五月丙辰、庚辰、辛巳、庚戌、丁亥，六月辛巳、丁亥，七月庚辰、庚戌，八月丙辰、庚辰、丁巳、辛巳、丙戌、丁亥，九月丁亥，十月庚戌、丙辰、辛巳、丙戌、庚戌，十一月丙辰、庚辰、辛巳、丙戌、丙戌、庚戌、丁亥，十二月辛巳。
六穷日，每月初四、十九、二十八日是。
行痕，即建日。
了戾，即破日
出兵择门第六
出阵吉门宜善择，子孙为我报仇时。更兼命门相生吉。一鼓擒王只在兹。
出师以闻惊日为母，宜以子孙时，出子孙门击之，大胜。
假如甲乙闻贼寇境，取火命人举红旗，或巳午时，从南门出兵，乃是子孙为报仇，火为木之子也。忌金命人、申酉时、出西门，俱不利。余仿此。若所出之门上神与大将命上神相生，更吉。
行择吉道第七
行择吉道看玄神，玄神受克最堪嗔。月将加时罡指处，前行通利自安平。
凡行兵，看玄武受克之方，不可往。假如玄武乘巳午，则亥子方不可往。惟斗罡所指之地大吉。如甲子日巳将午时，罡指东南巳地，宜行。
军行择路岂多途？更以阴阳作岁模。阳年大吉加干上，阴岁还将小吉铺。丙壬之下为人道，甲庚之下是天居。
其法又论岁之阴阳择吉，阳岁以大吉加太岁，阴年以小吉加太岁，寻天上丙壬甲庚之下为行兵之路，吉。假如甲午年以大吉加子，向未戌辰丑方，合甲庚丙壬之方。癸卯年以小吉加卯，向未辰戌丑方，合甲庚丙壬之方。盖甲课在寅，庚课在申，丙课在巳，壬课在亥，寅申巳亥所临之方是也。余俱不利。
水陆吉凶第八
出行日吉陆宜之，支吉宜舟水路施。干忌卯辰卯忌子，尤防支上克干时。
日，日干也。支，支辰也。日吉，日上见吉神吉将也。支吉，是辰上见吉神吉将也。日为陆路。辰为水路。日吉宜陆。辰吉宜水。若支吉干有伤，只宜水，不宜陆。《兵将赋》云：“支吉干伤，水面通船而地阴是也。”卯太冲，辰天罡，干忌卯辰，谓干上忌见太冲、天罡也。子神后也，卯忌子，谓地盘卯上忌见神后；盖有舟揖，故忌水神在上覆之。《兵帐赋》云：“日忌罡冲”是也。又云“欲渡江河，支伤莫入。”故支上莫克支。
畏河临井子加岁，亥季宜舟孟神稽。己卯戊寅二日恶，水龙三日避休趋。
壬癸子为三河，卯酉辰为三井，三河有一河加井，不可渡。岁，太岁也。神后忌加太岁之上。《兵帐赋》曰：“天河加井以沉波，太岁遭虚而祸起。”假令亥临酉，为河覆井，防有沉溺之灾。亥即壬也，不看课传。四季，辰戌丑未，亥加四季，被土制之，则水路吉，故宜舟。若途闻有以羊酒犒军者，若白虎乘魁罡加日，主有强人当路。
野宿安营第九
野宿行疲欲建营，干支怕墓及三刑卯辰巳兵家所忌。将逢龙虎多生恐，神遇魁罡定有惊。若还大吉临干上。急往他图莫遽停。
安营之际，干支乘墓，主士卒不宁。墓神，春未、夏戌、秋丑、冬辰。
兵家以卯辰巳为三刑，若临日辰上，主本夜有贼兵至劫营，宜防之。
外又有五行三刑。如子日忌卯，卯日忌子；丑日戌，戌日未，未日丑；寅日巳，巳日申，申日寅；辰午酉亥自见。此等亦并忌之。兵书云：“五刑五墓，日辰逢而夜防贼至。“
戌为魁，辰为罡，二辰名为天罗地网，支干逢主士卒恐怖。更天将得蛇虎，重遽惊惶，本夜必有军至，逢劫煞其害尤甚。故兵书云：“若但魁罡为恐怖，将兼蛇虎祸尤深。“此之谓也。
大吉丑也。若支干上见丑字加临，最凶，安营必被贼劫，急往寻善地可也。若非丑字，无妨。故《兵帐钩玄》云：不临斯将尽堪停。”斯，将指大吉也；初传亦忌之。
大将居方第十
主帅宜居贵旺临，亭亭豹尾大将军。登明卯酉青常后，除定开危与世明。太岁直居并月建，又宜岁后太阴神。玉前绛后明中利，百战都能奏凯音。
贵，天乙贵人也。旺临，谓天乙临地盘旺地。假令六月辛酉日阳贵在午，临巳是为旺地，主将宜立巳地，向西北安营，中敌大胜。
月将加时，神后落处为亭亭。
豹尾者，申子辰年在戌，巳酉丑年在未，寅午戌年在辰，亥卯未年在丑。其冲名黄幡。
大将军，三年一移，孟岁以午、仲岁以未、季岁以申加太岁天罡不是也。捷法：寅卯辰年在子，巳午未年在卯，申酉戌年在午，亥子丑年在酉。
以上三神俱宜大将居之，又以天上亥为大将军，卯为左将军，酉为右将军，子为后将军，五将各因时移居其位。如月将加时，天盘亥子临酉上，正西安营吉，亥临卯上，正东安营吉。但以亥所临之方为主，不拘子午卯酉十二方也。如有事，大将居亥下，前后左右分兵总之，大胜。此法出《兵机总要》。
太阴，天乙后二位是也。
月建前一日为除，四日为定，七日为危，十日为开日，为天上除定开危之方。
《兵帐赋》云：“青常六合，大梁大火以同居；除定开危，主将其位而喜在。”大梁，酉也。大火，卯也。太阴在太岁后二位也。
《玉帐经》云：“入敌境下营，宜择善地；上将宜太岁、太阴、大将军、月建、豹尾、九天之上。”九天者，春寅、夏巳、秋申、冬亥，即战雄是也。如大将在亥，春临寅，夏临巳，秋临申，冬临亥。在九天之上，临雄位可以取胜者。
其位分不便，则有背雄向雌之法，安营于战雄天盘上神也。此为大将而言，若别将，取月支上神方向安营。
以上十七神临处，主将俱宜居之，是在择者。若《运珠经》之所谓“绎宫利中，明堂利前，玉堂利后。”阙疑以俟高明。
贮营粮草第十一
行兵粮草最居先，月将加时方上看。堆积秦吴为美地，天盘丑未细详端。
兵行而粮食随之，故大将居方既定，即料理粮草之处。法以天盘丑未下为吉，盖丑为斗，未为井，粮草居此，永无耗涣之患。秦即未，吴即丑。又必玄武贼盗不临之地为吉盗神，正月在卯顺行四仲。贼神，春卯、夏午、秋酉、冬子。劫杀，正月在亥，逆行四孟。天盗，春巳夏午秋酉冬子。
潜伏士卒第十二
设伏如逢子丑神，可藏万卒没人寻。卯千酉百宜先备，歇息潜形望丙壬。太岁太阴与月建，又宜潜向大将军。四神之下藏兵吉，主将亭亭候贼音。
粮草既定，又当安歇士卒。天上神后、大吉之下，可藏万人。太冲之下可藏千人。从魁之下可藏百人。
又法：凡欲伏兵及避害者，月将加时，可从天上大吉方出，至小吉方而止。转向传送上立定，又转向太冲上处潜伏，敌虽强，莫奈我何。此亦踏罡步斗之意。
丙即天盘之巳，壬即天盘之亥，不用遁干。欲安歇潜形，可从天上巳亥下去。《兵帐赋》云：“丙壬憩卧。”是也。
又太岁、太阴、月建、大将军四神临方藏兵，大吉，主将则宜居亭亭之下者，神后落处是也。
察贼所在第十三
要知贼藏在何处，天目加临识地分。伏吟兵近反吟远，若识来方发用评。
凡欲知贼何处，当以天目所临之方定之。天目，春辰、夏未、秋戌、冬丑。假令二月占，戌将加巳，天目在辰加亥，其贼在西北方也。《玄黄歌》以伏吟课近兵，反吟课兵远。第观《兵机总要》云：“天魁加天为阴，反复反吟也，占贼主立至。”则知反吟兵远非当云也，“反吟兵近伏吟远”为是。盖伏吟者，十二宫各归本家，兵常未动。反吟则神已离位，互相冲击，非远而伏。
贼之来方，则初传定之，如初传见火从南来，见金从西来，见水从北来，见木从东来。《兵帐赋》云：“欲知贼方位，当看初传五行，火作南兵，土神乃从于四季。初传木位，其谋必于东瞑。”此法虽出古人，尚欠通顺，不若以游都等神临处定之为是。
途中前后疑逢贼，大吉加临定识真。丑到坎离贼卯下，如临辰戌伏登明。寅申定是居参宿，丑未应知匿轸星。卯酉从魁须隐伏，若临巳亥丑中寻。他行旺相来冲击，设法抽军别路行。
《神枢经》云：“欲知贼方，以大吉推之。”《兵帐赋》并诸书俱视二吉，似太繁琐，只看五字为捷：丑加子午贼卯下子午，坎离之卦也，临辰戌在或亥下登明亥也。临寅申贼在申参，申中宿也。临丑未贼在巳下轸，巳中宿也。临卯酉贼在酉下从魁，酉也。临巳亥贼在丑下。若贼之所在是当季旺相方来冲击我，其锋不可挡，最宜避之，假令夏占，丙寅日伏吟，大吉临丑，贼居旺地，宜择吉地避之，余仿此，
探贼消息第十四
探贼消息从耳目，丑未之神天耳明，卯酉二神为地目，相探四处最为真，
即之贼之所在，欲从旁察其端的，则以丑未所临方下探之以丑未为天耳故也；探访密事，须于卯酉神临方下探之以卯酉为地目故也，
外太阴下不可探，白虎、闭口下不可探，盖太阴为阴私蔽匿之神，白虎为传凶截路之杀，闭口则无有与我言者旬尾加旬首为闭口，
游都察贼第十五
欲识贼来切要推，游都作限用占之。游都加日今将到，前之一位在明期，二三依次须防御，若临前四不侵围。
既得贼之消息，当决其来与不来、有害无害，以预备之。游都临孟虚信，临仲半途，临季速来。天罡加孟仲季，亦如此类推之。若游都临本支干上，贼本日到。临前一辰，贼后一日到。临前二辰，贼后二日到。临前三辰，贼后三日到。临第四辰，贼不来也。
都神旺相支干畏，贼势凭陵难守御。游都和处喜降卒，畏下难侵大战时。居在东南灾稍重，临于西北祸当微。不见游都视天乙，临处还同都将推。子辰巳未加今日，盗贼猖狂疾走似飞。
游都加支干旺相而又克干者，主贼势凭陵，难以克守。若囚死不克，便无凶。《兵帐赋》云：“游都囚死，日辰不克以无凶，以干上下相制而来。”即此意也。若游都囚死，支干无克制者，贼或不来，有克制者亦来假如春丙辰日亥将丑时，顺数至辰，见寅为游都，加临日辰；寅属木正旺，又克辰土，正所谓“都神旺相支干畏”也。乙酉日丑将巳时，顺数至辰见子为游都，子属水冬旺，加在辰上被克为休地，主贼不来，安妥无虞。都将囚死又无克制，主贼至，复自遁如丁丑日子时辰将，巳为游都，加临丑上，火土相生，游都既囚死又无克制，故复自遁也。
又游都休囚加旺相地，贼攻城池；若得勾陈克制游都者，贼兵必败，不克制亦不败假如二月甲子日子时戌针，以戌加子，顺数至卯见丑为游都土死木旺，是游都以死加旺地，主贼攻城池，幸而太冲乘勾陈克游都之土，贼所以败。
上下相生为喜，游都加临上下相生，主有降卒。若游都加支干，为下所克，便是畏下，宜战斗。《兵帐赋》云：“好乡不战，畏则交锋。”是也如丙辛二日以寅为游都，临亥子地，水木相生喜也，主不战而降。若游都被下神克制可战，战必贼败，故曰“难侵”、“畏下”，是贼难来侵我也。
又月将加时，干支上与课传不见游都，谓离日远也。则视天乙临处，一如游都之法，若天乙又离日远，主贼已往他境不来。
又月将加时，干支上见子、辰、巳、未临日辰，主贼到自回。
疾如飞，言疾走如飞也。“居在东南灾稍重，临于西北祸当轻。”此二句不知所谓，盖出自《兵机总要》，故存之。
来兵何势第十六
欲知敌至是何兵，来处乘神作准衡。子乃轻骠丑步队，寅为猛健卯车营。旌旗掩映推辰是，骑马飞奔自午鸣。机械巳多蛇作阵，干戈未妙有羊擎。申善斗争酉画计，戌军武勇亥雄英。
欲知敌势形状，则以来处乘神决之，如来处乘子，则为轻骠之兵；乘丑，则为步队；乘寅猛健；乘卯车营，谓营中多车也，卯又为天驷，若驿马天马乘之，则又主马壮多，则卯又为船；辰龙也，来则旌旗蔽空；午马也，来则骑马飞奔；巳主兵多机械，能作蛇阵，以巳蛇也；未主器械精妙，又羊擎，未属羊也；申善争斗，在途间；酉善画计，在门中；戌为天魁，主武勇；亥为将首，主英雄。
贼兵多寡第十七
占贼多寡有三般，或视游都或视干。或视地盘正时上，法乱相宗断课难。都将近日只论都，都将远日只论干。有时干上乘空者，正时加减不虚传。
察贼多寡，有视游都者，有视干者，有视地盘正时者。虽以决断，不如都近日则以都将上下盘定之。都将离日远，则以日干上下盘定之；至于干上逢空，则以正时上下盘定之。其言加减者，谓看五行旺相休囚加减论也，如旺则进，相则倍，休言本数，死因减半。数甲己子午九，乙庚丑未八，丙辛寅申七，丁壬卯酉六，戊癸辰戌五，巳亥五之数。
《玄黄一秤金》专以游都决之，歌云：“战贼多寡如何定，须看游都一决之。旺相休因分增减，先天上下合乘除。再兼亥子支干位，支上虽微干有余。”假如春占，游都在寅，丑八数，寅七数，七八五十六，此先天数也。但在上无气，减半言之，若五十六则作则二十八也。如旺则为五万六千，相则为五千六百，本数五百六十，或只五十六。又亥子加干上，贼数寡也。后二法的。
贼势强弱第十八
游都旺克日辰强，无克休囚弱不扬。蛇虎同临主猛烈，都方互制定柔刚。乘凶更值空亡地，人马虽多不是强。
多寡，贼数也；强弱，贼势也。不知强弱，何以御敌？然亦不离游都决之，如都将乘旺克日辰，主贼势强大；不克日辰而又休囚，则贼势弱而气不扬矣。蛇虎乘都又日辰，将师士卒惧猛。若都方上下刑克相乘，主贼半柔半刚。若虽乘蛇虎凶将而值空，则人马虽多，亦终不足为强也。
兵将勇怯第十九
兵将勇怯如何断，成败相推论亦同。贵六阴常龙与并，若还旺相定收功。勾雀虎空蛇后，懦将难当彼敌锋。
贼之强弱多寡既较，而我将之勇怯、军心之顺逆独不可预定乎？于是有兵将勇怯之占。
兵将，统兵之将也，非兵、将并论之语。大都以初传为主，如初传是天乙，主开地千里；青龙、太常、六合俱为得胜；惟太阴恐中止而不前，无败；此五将又乘旺相，定主收功，此强将也。若发用是螣蛇多惊怖，玄武多遗失，天后无威且多内惑，勾陈将士折伤，朱雀大将被谗毁，天空被贼诱又失众，白虎杀伤丧亡。旺相犹可，休囚必败，此懦将，何以当彼之锋哉？功之成败，亦同此论之，故曰“成败相推论亦同”，此出《军帐》、《钩玄》诸书。
军心顺逆第二十
两敌相持要出军，君臣向背也须明。天罡天阳月建地，河魁天阴太岁平。阳覆阴兮下逆上，阴覆阳兮逆子臣。重阳忧火重阴水，旺相休囚要细分。
天罡为天阳，月建为地阳；河魁为天阴，太岁为地阴。若天罡月建或一神临于河魁或太岁之上为阳覆阴，主君欲害臣，父欲害子，夫欲害妻；若河魁太岁或一神临于天罡或月建之上，为阴覆阳，主臣欲害君，子欲害父，妻欲害夫。若天罡之加月建，或月建加天罡，为阳覆阳，谓之重阳，主有火惊。若河魁临太岁，或太岁临河魁，为阴覆阴，谓之重阴，主有水灾。更着旺相休囚，旺相者吉，休囚者凶。
核审刑害第二十一
卜战将军年命占，三刑六害战难堪。更逢白虎尤当忌，若值干支俱精严。
三刑六害大凶之神，若值将军年命上，难以出战，况又白虎加之乎？加年命已不可，况日干与支乎？凡值此者宜戒之慎之！若年命旺相，刑害休囚，支干上有救，尤可出征。
今日战否第二十二
两军相守已经时，今辰忧战始占之。勾陈克日刑并克，不克无利各护持。大小吉居支干上，两军俱解固疆围。
经云：“战不战，视勾陈。”勾陈与临方上下相刑相克必战，相生和解，各守疆围。若勾陈乘神或地盘刑克害日辰，更凶假令戊子返吟，勾陈乘酉临卯地，卯刑子，是勾陈刑支也；卯又克戊土，是勾之地盘克日也。丙辰日伏吟，昼将勾陈临卯，卯克辰，又辰卯相害，是为勾陈刑害也。几值此等，战必大凶，不可轻出《兵机总要》并诸书只言克刑日有，并不及地盘，恐失略，故录之耳。
若大吉、小吉居支干之上，两家俱不欲战。《军帐赋》云：“两兵相加，勾陈是的。勾陈制日，两家合战以争雄；井斗来临，彼此收戈而息怒。”也。
决定战守第二十三
承命兴师镇玉关，未知战守孰为先。斗罡加孟宜坚守，加仲相伤彼此残。攻他得胜须临季，识此安边反掌间。
陈兵关塞，未知战守孰吉，即以天罡所加定之。若加孟宜坚守，如强战，两家俱凶。《灵辖经》云“斗加孟神，在内宜守。加仲在门，战必两伤。加季在外，出兵大捷。”此利为客者也假令丁丑日返吟，大吉临日，小吉临辰，主两军和解，天罡临戌是季，宜出兵大胜。《金匮》“对敌当视天罡，加孟可休士卒，加仲两伤，加季大胜也。”
主客胜负第二十四
胜负支干主客分，辰刑日上主赢宾。干克支上利为客，日上乘凶利主人。
不战则已，占则主客胜负未有不先定者。干在上，为外为客；支在下，为内为主。假如利为客，我多张旗帜，鼓角高鸣而先行。如不利为客，则宜掩旗静鼓以为之，使彼先动，我后应之。此变动之道也，为主亦然。
太平之世，出师征讨不庭，以先动者为主，所征者为客。若陈兵原野，与敌对垒，以先动者为客，后应者为主，此真秘法也，然卒不能以支干为定。辰上辰克日上神，或辰克日亦是；日上神克辰上神，或日克辰上神亦是如甲午日丑加午，此害气临辰，客胜。《兵帐赋》云：“损支主败，伤干客输。”又以日阳为客大将，日阴为客参将，辰阳为主大将，辰阴为主参将，观其生克以定胜负。范蠡曰：“重审，下贼上，主胜；元首，上克下，客胜。”日上乘凶者，日上见凶将也，日上见凶将则客凶，辰上见凶将主凶。日上凶，辰上吉，主人利；辰上凶，日上吉，客克。日辰俱凶，主客俱凶。日辰俱吉，主客俱吉。
日辰分主客，自是古式，《玄黄一秤金》不以日辰分，专以先起为客，后起为主。假如我先起兵，则干属我，支属他，我客他主，伤干我败，伤支他败。如他先起兵，则干属他为客，支属我为主，伤干他凡，伤支我败。
又大将取胜，先要知背孤击虚之法，万人以上用年孤虚，千人以上用月孤虚，百人以上用日孤虚，十人以上用时孤虚。年孤者，太岁之后一辰也，对宫为虚，日月时亦如之。太公曰：“行军知法，能知孤虚，一女能敌十夫。”
勾将克方为主胜，客赢方反克勾陈。用空为客须亡众，贼胜缘初克未神。
《神定经》云：“主客胜负详勾陈。勾陈克所临之方则主胜，所临之方克制勾陈则客胜。”临方，谓地盘。如此则又不论日辰矣。
古法以用神为客为士卒，空亡则主士卒逃亡失散。
初克末贼胜者，初中为外为客，未传为内为主，克末故贼胜。如我入敌境，则宜初中制末；敌来侵我，则宜未制初、中。
华虏详推刑德准，命年制虎武勾陈。又宜勾将克游武，贼位神宜勾将侵。勾将若临贼位上，贵宜遥制下乘神。占初贵六青常吉，八将俱凶各有论。
若中国与夷虏交兵，又以刑德推胜负。德克刑中国胜，刑克德夷虏胜德是日德，刑是三刑，又详德所临之地方生克否。
命年，主将本命、行年也。若白虎、玄武、勾陈三神乘神被主将命上神或刑之，或害之，或克之，利为客胜。六处但有制游玄之神，俱我胜假令主将本命乙丑，壬戌日伏吟课，昼贵巳逆行，白虎临戌，本命丑刑戌，此是主将本命制白虎，用兵大胜。或主将年命不制虎武勾三神，又要勾陈克制游都并玄武所临之地盘假令癸巳日，昼贵巳临申逆行，勾陈丑临辰，游都临玄武亦临亥，此勾临方克游都临方，出兵大胜。
范蠡曰：“勾陈为主将，玄武为客将，旺相者胜，囚死者负。勾克武，主胜；武克勾，客胜。”
贼位，贼所居之方位也，其位宜勾陈乘神克之假令甲子日干上午，辰作玄临子，阴贵乘未临卯顺行，亥作勾陈临未，克贼方之子水，此勾克贼方神也，出兵大胜，此只论地盘即知之矣。
若勾陈临贼位上，天乙不拘立于何地，但要乘神克制勾陈之地者，吉如丙申日干上寅，夜贵酉临子，贼在卯方；主将行年在巳，日干丙加申，是日刑辰又克辰。行年巳上见寅，白虎乘辰加未，是主将行年上寅克白虎所乘辰土也。勾陈乘大吉，是行年上神克勾陈也；贼方卯上见子，是勾将克贼位神也，利为客先举者胜。
《灵匣经》云：“主将行年克勾虎大胜，不然勾克玄亦胜。勾陈所居之神能制所攻之神，必胜。所攻之神与勾陈并，贼胜。天乙乘神能制勾陈乘神，是为敌降如乙未日反吟，贼居寅地，阳贵子临午逆行。勾陈乘申临寅立贼方，天乙在午，能制贼方勾陈之申金，出兵亦胜。
占，占战也；初，初传也。凡占战斗，初传得天乙、六合、青龙、太常，大利。《集灵经》云：“用见天乙，出兵大捷，拓地千里。见六合，得贼玉帛子女。见青龙，得贼营寨、府库、钱财。太常，得贼衣服、缎帛、旗帜，大胜。”《金匮经》云：“天乙临大将行年，或在有气之乡，玄武临死囚之地，大胜。”
八将者，蛇、雀、勾、空、虎、武、阴、后也，此八将俱为凶神。各有论，各有主也，《集灵经》曰：“用见螣蛇，惊恐伤损。见朱雀，士卒作乱，妄作口舌。见勾陈，战伤被擒。见天空，士卒欺诈。见白虎，士卒死亡疾病。见玄武，战败，军中多遗失偷盗。见太阴，士卒怯弱，私匿隐藏。见天后不战自败，将亦无权。”
《金匮经》曰：“玄武临日辰，遥克时上辰者，勿与战。”
日上孤雄子孙胜，干支切忌父官临。财神六处相逢恶，尤畏害刑白虎凶。
日上，日干上也。子孙，干所生之神。子孙能制鬼，故日上有子孙者胜如甲辰日，干上午，辰上申，申为甲鬼，被甲上午火克之，贼虽强不能为害。
孤雄，亦名战雄，战雄临日客胜，临辰主胜；对冲为战雌，临日客败，临辰主败。大将知此，当得坐雄击雌之法。
生干者父母，克日者官鬼，课取子孙制鬼，若见父母爻，则克子孙矣，乌能制鬼哉？故与官鬼并忌之。如六处无鬼，支干上见子孙，则为脱神。
财，日之所克神也，能生鬼，故六处亦忌之。六处，谓日、辰、年、命、三传、正时六处。若此六处无鬼。亦不忌财。课传全财，贼神又旺相得地，占贼已到边境。将星乘子孙克游玄或贼方之神者，吉将星驿马后二位是。
六害、三刑并白虎，更不宜六处见之，日辰年命逢此三神，其凶更甚如午日丑加午，此害气临辰，客胜。假令主将本命甲子，但逢甲、逢子年月日时，俱是伏吟，逢庚午为反吟，逢卯是三刑，未是六害，遇此勿出兵临敌。又如主将年命在子，六甲日反吟，阳贵丑临未逆行，白虎临子，此白虎临主将之命，又辰临子，天罡克主将之命，俱不可战。
《心镜》云：“六害来加年命上，此时攻战自遭刑。白虎若并凶更甚，日辰遥克切须明。” 年命上忌魁、罡、螣蛇凡言年命，皆指主将而言。
害，六害也，子未、丑午之类。
狱寇炎从并九丑，二烦网祸有灾臻。生孤建旺罡雄相，主将宜居击对辰。
狱，天狱也。初传囚死，罡加日本日之长生，墓加同类，仰邱俯仇邱即墓也，为天狱卦；传中更值灾劫刑害，灾，灾煞；劫，劫煞；刑，三刑；害，六害，其凶更甚。此课惟甲乙日辰加亥，为罡加日本；未加寅，为墓加同类未为木墓，寅为甲乙之同类；又为仰邱俯仇寅上见未为仰邱，未为寅克为俯仇，的为天狱卦。庚辛日罡加巳，丑加寅亦是，巳为庚辛之本，丑为金墓，寅上见丑为仰邱，丑被寅克为俯仇，但罡不克日本，墓不加同类，为祸稍轻。六甲、六乙、六辛、六庚，凡二十四日，共有二十四课；余虽有罡加日本，却无墓加同类、仰邱俯仇，俱非此例。
寇，天寇也。太阴加于分至春分、秋分、冬至、夏至前一日之支为天寇卦。炎，炎上课，三传寅午戌。从，从革课，三传巳酉丑。《克应经》云：“炎上防火炎，天将或地盘见水为有救。从革防战斗，天将或地盘见火为救。金日遇炎上，木日遇从革，尤凶。”
九丑，亦卦名，谓乙、戊、己、辛、壬、五干，临于子午卯酉四支，此十日为九丑日。此十日内遇大吉加本日干支，又大时、小时二煞加日辰或在传内，出军忌之大时就正月在卯，逆行四仲，小时死囚在月建上是也。
二烦，天烦、地烦也。日宿加四仲，天罡加丑未为天烦卦；月宿加四仲，天罡加丑未，为地烦卦。如日宿月宿加四仲，天罡不临丑未者，为杜传。日宿月宿即太阳太阴躔度，俱详台历。
网，天网卦，正时并用神俱克日干，是为天网卦。
四立前一日为四绝日立春、立夏、立秋、立冬，前一日，四立之干临于绝日之干，为天祸《观月经》又以绝日之干临于四立之下为天祸，未知何出。
以上九课，举兵俱凶，故云有灾臻，总承上句而言也。
生，生气也；孤，空亡也；建，月建也；旺，四时之旺气也；罡，天罡也；雄，战雄也；相，四时之相气也；辰上，七辰所对之宫也。言主将宜居此七神，以击对宫，大胜。《鲁氏占》曰：“背生击死，背孤击虚，背建击破，背旺相击死囚，背罡击魁，背雄击雌，百战百胜倘不合此，坚壁待时。”正此之谓。
课体分主客胜负时
元首忠良先举宜，逆后重审搴旗知。知一比用须和允，涉害察微要见机。日遥神遥分主客，昂星刚柔各稽迟。伏吟主静返吟远，别责八专利出奇。
凡以六壬占兵，先审卦义，详其吉凶，而定其战守奇正，然后举兵。
下贼上为用者，卦名元首，主臣忠子孝，闻事皆实；利先举，未利后动，利为客，不利为主。
上克下为用者，卦名重审，主下凌于上，多事不顺；此时行兵，利后应，不利先动，利主，不利客。
比用课为用者，卦名知一，比者近也，占人不出邑里，占贼皆在近处；此时行兵，进退孤疑，是和允之兆。
涉害课为用者，卦名见机用孟、察徽用仲，主作事稽留，忧患难解；此时行兵，当审其后，察其后而动，否则恐致伤也。
遥克为用者，卦名蒿矢神遥克日、弹射日遥克神，射无所中，诸事皆轻；此时行兵，虽凶无畏。蒿矢利主，弹射利客。
昴星刚日卦，名虎视，主动，出兵欲动，忌关梁稽滞；柔日卦，名冬蛇掩目，主伏，利于伏藏，若我往攻彼，必潜伏不见。
伏吟课者，天地相同，诸神各伏其位。刚日伏吟，欲行中止；柔曰伏吟，伏藏不起。此时行兵，关梁杜塞，贼不越境之象。
返吟课者，天地相反，诸神各易其所，祸从外来，子逆臣奸之象；此时行兵，事多反复，尤宜审忌。
八专为用者，此课阴阳其处，主客不分，此时行兵；遇敌必战，要当时旺相为吉，又宜持正。
别责为用者，此课借径而行，倚仗别物；此时行兵，须外助方可，否则怯懦也。
两军对阵第二十五
两军对阵欲交锋，先看军容用计攻。阵是圆形宜用火，若教方体木当从。旗帜忽然青作色，也须白旄往前冲。更审八方谁出马，克刑择吉谁张弓。
主客既定，胜负已明，则于交阵欲战之时，夫得无作用哉？于是观其军容若何，始出奇以应之。军容者，军之阵势与旗帜形色也。如敌阵作圆形，此金阵也，我则排尖阵以破之尖者火也，取火克金；如敌阵方形，如土阵也，我则排成长阵以破之长者木也，取木克士；如敌阵所张旗帜衣服，皆纯青色，则是木气，我即用白旗白甲以应之白，金色，金克木；五方之色，以克彼者为胜。
四方，八卦之方位也。当用奇门休、生、伤、杜、景、死、惊、开，如八卦位，看敌在何方出马，我则取克彼刑，彼出吉门以接刃如彼自死门来，我从生门出应，是择吉也。如彼自兑位出马，我从离位张弓，是克他也。刑是十二支之三刑。
以实击虚虚击实，因奇用正正还奇。彼劳我逸攻宜急，我众他微可用围。
兵法云：“实者虚之，虚者实之。”如敌空虚，我以实击之，是实击虚也，如敌实我设虚以击，是虚击实也如玄德因刘璋之弱而得益州，是以实击虚之事。张飞以二十骑拖柴扬尘退曹兵百万，是以虚击实之事。
敌设奇，我因其奇而击之以正如曹操遣蔡瑁诈降周瑜，而周瑜遂因以奇破曹操。敌用正来，我破其正而击之以奇如韩信拔赵之类。彼军远来，是劳也，我宜急攻之。彼兵寡将微，是我宜围之，以俟其自败。其虚虚实实、奇奇正正，妙用多端，不可一言而尽也。
锐气勿攻衰气胜，乱宜击整懈精追。洿下正当澭水浸，顺风切记逞炎威。
兵法曰：“锐气勿击。”锐气，朝气也，士卒在朝，其气方锐，至午后则衰矣，击之则胜。乱，军之行伍阵法紊，我以整击之，则胜。懈，彼军志气懈怠，我军精猛，击之则胜。如彼军站立洿下，我于上流空水以灌之。如临阵以顺风，宜用火烧，此人事之作用，不筮祝而知者。若用六壬，依《兵机总要》诀例占之：“发用雌雄定输赢，胜负初传天下评。年命支上空虎胜，本行贵旺武衰赢。勾陈玄武攻方利，陈覆攻方责克亨。日辰武伤时克武，季赢孟败视罡星。”此总要占诀也，注见前《主客胜负》篇内。
急出从神第二十六
急密发兵从急神，私门卯下用机深。旺与克玄方莫去，须向天罡与太阴，
占者用兵遣将，约战，此正体也。设未阵之先，猝有不虞，则速急发兵应之，当统兵向六合与太冲下以备六合为私门，太冲卯也。至干旺方与克我之方、玄武所立之方，都不可往，宜往天罡、太阴之下，
占贼去留第二十七
贼兵去否斗罡寻，孟未仲季季远奔。大吉过干贼已出，未过潜住欲来侵。
夫既定胜负而后战，则贼必弃甲曳兵而走矣。然犹疑其未去，则以斗罡定之。斗罡，即天罡也。月将加时，斗罡加孟，贼未去；加仲，将发；加季，已远奔矣。《兵机总要》云：“加季如今过远出”是也。
又《灵匣经》云：“大吉加于干前一神，是谓过干，贼已过关；如未过，则贼潜住，尚欲来侵我”假令甲子日，大吉加卯，是过干，贼已出界。若临寅或临丑，是未过关，贼尚未出。
分兵追袭第二十八
鲁都临处知贼去，阴空临之不可围。魁罡如入遭囚系，鲁勾相生赂释贼。
兵言穷寇勿追，若欲追之，则当以鲁都看贼之所息。《经》云：“游都察贼至，鲁都察贼归。”是也。游都冲处即鲁都，鲁都临支，贼尚在近处；若临干去日又远，贼已远去，不可追，即因天罡加孟仲季决之亦是。若鲁都入空地，并太阴之下，不可见；太阴为阴私藏匿；空亡，入空。斗者，天罡也，天罡为牢狱之所；魁，天魁也，天魁为幽禁河之地，贼入其下，必遭囚击。至于分我军之法，择吉神将之方，并刑克鲁都之方便是。又有鲁都生勾陈，为捉人受赂而释贼之说。
伏兵前后第二十九
恐贼埋兵居要程，支干上决最通灵。巳申子卯来覆立，寇敌奸心布伏兵。旺相带刑逢必战，空亡体废不来争。干伤在前支伤后，支干俱损莫惊冲。
日行险隘，恐人谋害，当以日辰时三处决之，日伤勿在前，辰伤勿在后，时伤勿在中此与前《兵机》、《心镜》合，但彼不取时耳。
又曰，斗罡加孟勿在前，加仲勿在中，加季勿在后。若天罡加日辰，必有恶人蹑我踪迹，宜急去，
渡关觇贼第三十
见贼行程渡关方，行年岁月日冲难。支干上将休囚恶，旺相相生去即安。魁罡蛇虎尤当忌，向国方门要细研，
渡关，谓我军欲渡彼境，觇听贼所虚实，先看大将行年本命，不可与太岁日月冲破相克，即在太岁日月冲破，亦不可轻去。《经》云：“凶不凶，视破冲。”是也。破神，子破酉、卯破子之类。冲，十二宫对冲。
《玉门经》曰：“差人觇贼虚实，日辰上见旺相之神，更与日辰相生者吉；见休囚之神，又与日辰相克，则不可去。”
蛇，螣蛇；虎，白虎；魁罡，辰戍也；若辰戌乘蛇虎二神加支干年命上，或加去方门上尤最忌方，所至之方也；门，去使所出之门也。
行年岁月日冲否。若向冲阴有庆还，亥午罡临人宅吉，出军玄武畏方难。
主将行年若在太岁、月建、日冲下，不可去一作差人行年。此《玉门经》断法，《玉历钤》作“本命行年，忌见日辰上对冲之神。
冲，太冲也；阴，太阴。岁后二位是太阴，太冲临处可去，有喜。
还，回还也。《玉帐经》云：“令人探贼，出天上太冲下，则人鬼不见，又宜太阴之上探之。”正此意也。
人宅，即日辰也。《玉门经》云：“日辰上得登明、天罡、胜光，宜急去。”
玄武畏方，是克玄武之方也。《灵匣经》曰：“玄武乘神能制所往之方，出兵大胜。乘神畏所往之方，凶。假令武乘胜光，不宜往北方。”
迷路求通第三十一
迷路申辰下可从，三途罡孟左宜冲。仲中季右依之法，阳左宜令阴右通。两路日良趋左大，辰良右小断无壅。
我军度关，去国已远，一时向导不及，迷失路途，或二三路相杂，则不可不决也。
申传送也，辰天罡也，二神临方有路，黄帝云：“军行迷路，若功曹、传送临日辰，前路通；天罡蛇虎临日辰，前路不通。”《兵帐赋》云：“洿泥之地，天罡指处堪行。”又云：“错迷失路，参角堪前。”参，申宿；角，辰宿。
逢三路，未知从何路，则以天罡加宜孟左去，加仲宜中去，加季右去。《七十二占》同此。
阳，六阳之神也，子、寅、辰、午、申、戌，天罡临此六位，宜往左。阴，六阴之神也，丑、卯、巳、未、酉、亥，天罡临此六位，宜往右。此又一法。
设逢两路可疑，日上吉可向左道，或大道去，吉。辰上吉，可向右路，或小路去，吉。《兵帐赋》云：“两歧惑意，日辰左右。”即此之谓也。
昴星俯视关梁杜，猴虎干支有路踪。若见罡魁蛇虎阻，未虚临处更休攻。
阳日昴星课为仰视，载在起例。凡遇此等课，主关梁杜塞不通。
猴，传送之属；虎，寅也。二神临日辰，前去有路。魁、罡、蛇、虎四神加临日辰上，前路不通。《兵帐赋》云：“神后多池，小吉阻道。”盖神后子也，临处必有水池。小吉临方有井泉。未，小吉。虚，子中宿也。攻，治，谓治装前行也。
中途防截第三十二
远涉途间怕贼邀，加时占测好推敲。巳申子卯临支后，立于前路欲指挑。不临支干兵离远，如到干支近我巢。旺相带刑逢必战，空亡休废且虚跑。干为大路支为小，胜光之下看哮咆。
《玄女经》曰：“间关千里，须防邀截。则以月将加时，看丑申卯子。临支主有兵在我后，临干主有兵在我前，相挑欲战也。若此四神不临支干，兵离我远，即无邀截矣。如到支干，是欲近我巢穴，宜备之。且看贼神在何方上，如抵旺相，又带刑杀，此大战之兆。如抵空亡休废，不过虚咆一番耳。”胜光，午也，主道路，加干，贼从大路来邀截；加支，贼从小路来劫此出《兵机天镜》。
觅水求粮第三十三
觅水须求未卯方，劫粮戊已吉临藏。玄神克处克干得，丑未临方也最良。
孙子云：“因粮于敌。”则迢迢关外，非劫何以取足？于是取水则向卯未方大吉。盖未中有井宿，其下有井泉。其为天汉之源，其下有河，故卯为天河，未为地井。《兵帐赋》云：“寻房井之清泉。”又云：“欲掠他乡，戊己须逢吉将。”戊已，是以月将加时寻本旬天上戊己，上乘吉将，主得粮也假如甲子旬戊己在辰巳，若天乙青龙等吉将临于天盘辰巳之上，出掠必得财。
玄武，贼神也，我要行劫，我即是贼，故要玄武乘神克处劫之；若玄武乘神克日干，亦可得也。《兵帐赋》云：“潜起掠地，玄武须旺。能制干支，我军大获。若居四季，忌甲乙东征；若乘功曹太冲，忌庚辛酉向。”余同此。
若丑未临方，亦可劫掠。《兵帐赋》云：“欲劫军粮，向秦吴大获。”秦，未之分野；丑，吴之分野。
我有粮有水，兵有所恃，自此而潜伏劫掠，自此而拔邑攻城，自此而遣行间谍，与敌往来，无有不豫矣。
潜兵劫掠第三十四
潜兵劫掠最为强，先察三传端的详。初为本国中为将，未为外虏乃他邦。初中克末无人境，获功无劫得财粮。初生末处人逃彼，末若生初贼虏降。三传获克休囚位，两家敌战尽遭伤。初中囚死末旺相，退兵自守莫惊张。初中旺相末传死，直捣巢邱锁逆王。
此以初传为中国，中传为主将，末传为所攻之国。如初克末传，是我克他，如入无人之境一般，获财无数。初传生末，则我之士卒反有逃入彼阵者。末传生初，主贼虏自来投降，不但得财而已。若三传战相克贼，彼此俱有伤败。初中囚死，末反旺相。宜按兵不动。末传囚死，初中旺相，则直捣丘巢，以锁叛逆之王来此出《兵机天镜》，只以三传分主客胜负，全不计较日辰。愚谓日辰乃三传本也，岂可只用传而不用日辰哉？宜照《神枢经》，以日为彼，以辰为我，辰克日上神与辰上神克日上神者，可肆兵劫掠；若日克辰，与日上神克辰上神者，不可劫掠，且防贼来劫我。月将临玄武，可擒盗不可劫掠；太阴乘玄武，可劫掠而不可擒贼。
追兵既去，我亦可渡关觇贼矣，但恐贼兵尚有伏吾前后者，未可知也，于是则以巳申子卯覆立支干为有埋伏，不覆则无。若贼神旺相带刑，逢之必战；休废空亡，则不来矣。巳申子卯四神伤干，贼伏在前；四神伤支，贼伏在后；支干俱伤，前后有贼，岂可妄行冲击哉？
此出《兵机天镜》，若《玄黄一秤金》说又不同，再详之：
前后巳申子卯看，临支在后落干前。日临辰上前防寇，支若临干后备奸。亥子临干居大路，如加辰上小衢潜。
此以四神临支，贼伏后；临干，贼伏前；不临干支，则无贼矣。
《灵匣经》云：“只取子卯巳三神。”《兵机总要》曰：“太冲、胜光、河魁、登明四神加日辰，后有贼。”此与《灵匣经》、《兵机天镜》俱背谬之至。
日往加辰，贼在前；辰往加干，贼在后。《兵仗赋》云：“辰加于日，防贼兵于后惊；日覆于辰，备敌卒于前扰。”是也。若亥子临干上，贼居大路；临支辰，贼居小路。黄帝曰：“占盗，课得四上克下，不可劫，以祸从外至内也。四下贼上可劫，以祸从内至外也。课传得六阳，宜潜匿行劫；得六阳不宜。干支上下，互相克贼，我劫他，他亦来劫我。”
攻城拔邑第三十五
阳城龙首亥宫求，巳尾申腹寅背周。阴城首尾背腹反，宜攻背腹莫攻头。支干旺相贼当败，初中克末有功收。末绝初中有气胜，初中无气主凶忧。
城，所攻之城也。阳，阳日也；阴，阴日也。凡攻城者，莫犯龙头，宜击背腹。阳日龙头在亥，尾在巳，腹在坤，背在艮。坤，申中卦；艮，寅中卦。阴日龙头在巳，尾在亥，腹在艮，背在坤。若支干旺相，更初中克未传，必获破贼杀将之胜。
绝谓囚死也，有气旺相也，未传囚死，初中有气，攻城大胜。初中无气，末更旺相，主将必有凶优，逢此者宜择吉，保守营寨为上。
《兵仗赋》云：“龙头莫犯．支干以休囚；背腹宜攻，要日辰之旺相。”莫解。阳城阴城，非阳日明日，如我在南而城在北为之阴城，我在北而城在南为之阳城，我在东而城在西为坎阴，我在西而城在东为坎阳，当以此为正。
遣使入敌第三十六
或间谍，或讲盟好，
遣使去人年日辰，切防其上斗魁临。年门生吉相冲否，申入传中吉将歆。年日辰防太岁制，行干尤畏到干侵。
年，行年也，去使行年、日辰上魁罡加临凶。《兵仗赋》云：“发使方行，年路支干。切忌魁罡，亦忧返伏。”反吟伏吟卦不宜遣使。
所往之方为门，若门上神与去人年上神相生则吉，相克凶。《兵帐赋》云：“门伤年处路遇殃，而凶将灾深；年制门时带病归，而吉神祸消。”如月将加时，门上神制年上神，途中有疾；年上神克门上神，带病而归。二者逢吉将有救，灾浅。
申，传送也，三传行使初发时，传内有申者吉；申上乘吉将，虽不入传亦吉；入传又乘吉将，更吉也。盖传送乃道路之神，故不入传亦宜推之。《兵帐赋》云：“初宜参宿，不然要乘乎吉神。”是也，
又去使行年日辰俱畏太岁克之假令四季年丙丁巳午日行大吉，盖日火生岁土也。庚申辛酉日行亦吉，岁土生日金也。壬癸亥子日行大凶，岁土克日水也。太岁与行日相生吉，克凶。
行干，行者初发之日干也；到干，到彼处之日干也。侵，亦克也。大抵行日与到日相生吉，相克凶。然行干可定，到干不可定，只以至彼处行事之日为主。如下书到彼处，不论某日下书，择一日与去日干相生可也。
江河除定危开上，行间差人未敢嗔。探贼宜从天上耳，去探密地驻方奔。
从魁为九江，太冲为三河，若三河九江临于除定危间之上，差人行间，甚吉也。假令正月定日在午，午上见卯或酉是也。月建前一日为之除，五日为之定，七日为之危，八日为之开。
探贼消息，向天耳临方吉，乃天上丑未之方也。探人密事向地耳临方吉，乃天上卯酉之方也。《百煞歌》曰：“天耳天目宜探听。”春辰、夏未、秋戌冬丑为天目，对冲为天耳。盖耳目下宜探听消息也。
《一秤金》云：“凡遣使行间谍，要干支上刑克不相和，然后可用谋反行间。若上下相生相合，彼之君臣一心，将卒一体，虽欲反间，何隙可乘？”此大有理。
又书云：“行间若得传送发用，又乘朱雀，主谗言易中。”此亦有理，并附之。
差委的否第三十七
差委的否意如何，相生旺合事无他。刑克囚死妨误征，别行更改更搜罗。可差必定差伊去，天将初传品揣摩。
凡遣使，须看其事之成败，而其人品要的。如日辰得吉神吉将发用，生合旺相，则斯人可往，而事无他虞矣。若用神囚死刑克，此人必无力量，必不诚实，而误我正事也，必须另择个好人去，即可去得。
以发用天将决其人之才品能干：天乙主人厚重有体；太常主美服好饮；青龙主多财有变博；朱雀善言词，能以诈欺人；太阴恐以私情输敌；白虎力过人，有威；天空言不与实；螣蛇性暴躁；六合得朋友之助；勾陈思虑虽滞，有擒纵之力；玄武善饫人情实，然多邪淫；而天后美貌，柔而不刚。
敌使诚伪第三十八
使来辰主日为宾，宜辰制日莫伤辰。日克辰头言不实，辰伤日上语堪凭。
我既遣使入敌，敌亦遣使相答矣，其中或讲罢兵，或言投降，未可轻信也。占之则以辰为主，以日为宾，辰上神宜制日上神，日上神不宜制辰上神，日克辰头，是日上神来克辰上神，我被他制，言必不实；辰伤日上，是辰上神往克日上神，他被我制，言不敢不实也。《兵帐赋》云：“敌使求和，正时占决，支神制干，即为真说。”《七十二占》曰：“敌有来使，下时克日上神，其言确切。”
日辰上将相生吉，人宅六情凶将起。发用日辰空存诡，日辰年忌耳罡隐。来降岁克贵人伪，日受阴伤防患侵。
《军帐赋》云：“下生其上，知诈伪以不行；用生干支，谓阴谋而罢结。”下生上，乃辰上生日上也。盖我占他，我有恩以及之，彼感恩而实向也。
人宅，即干支也，干支上见六情之神，各以其情断其奸谋灾异《军帐赋》以申、子、亥、卯、辰、未为六情：申子为贪狼，贪而无义；亥卯为阴贼，潜为寇盗；辰未为奸邪，淫泆而狂忤。凶将乘之，尤可畏此出《天元历书》。
若发用并日辰上见天空、朱雀，来人诡诈，盖空雀皆虚诈之神也。《兵帐赋》云：“将推课休，朱雀用起以奸谋。”《七十二占》曰：“朱雀加日辰，其言奸诈。”
耳，天耳也，春寅、夏巳、秋申、冬亥。罡，天罡辰也。阴，太阴，天乙后二位之神。言主将行年与日辰上，切忌天罡、天耳、太阴临之，天罡凶神，太阴蔽匿。《兵仗赋》云：“天耳临年日辰，来使潜机。”又云：“角阴日辰年而奸谲。”角，辰宫星也。
岁，太岁也，上神克贵人天乙为虚诈也。占来降，不论课传，只观岁贵。太岁上神克天乙乘神，其诈无疑假令太岁在申，六壬日申上见神后，贵人系巳临丑，被岁上子水克之，是为降也。
末句“日受阴伤”，谓日干被日之阴神克也，假令丙午日干上寅为日之阳神，日阴寅上见亥水克日干，是谓日受阴伤，利主人也。《兵仗赋》云：“外国人来，岁神克天乙而祸至；他邦情异，阴神贼日辰以愁之。”是也。情异，谓有异心也一说为日辰而言之，谓日辰受用阴阳克之也。
敌约往否第三十九
敌约曹冲子巳推，日辰上见诈谋来。子申亥卯并辰未，定是虚谋莫乱猜。
敌使虚实，以来降来说者说。至于敌人来约我，则诚伪在敌，主其可往与否，亦不可不占也。
法以日辰上见功曹、太冲、神后、太乙四神，皆为诈伪，不可往也。《军帐赋》云：“后乙曹冲，临日辰而伪诈。”是也。《玉历》云：“申子为贪狼，亥卯为阴贼，辰未为奸邪，此六辰临于日辰，皆主虚诈。《玉历》，天文书也，六壬取之。
据成书所载，皆以神将吉主可往，以神将不吉不可往，其实有善赞军务者，约之诚固可往，即约之诈亦当随其诈而入其虚，预设防备，明践盟约，如鸿门之宴、河梁之会，虽极凶险，其实甚平稳也。
将心不宁第四十
将帅心惊视日辰，魁罡夜袭后冲霖。青常便信虎勾陈，朱雀螣蛇恐有真。
兴师日久，忽觉将心不宁，何以占之？则视日辰上有魁罡立者，主当夜有兵袭寨。若天后、太冲加之，主有霖雨，盖天后为雨泽之神，而太冲为天河故也。青龙、太常有使信至，白虎而伤病，勾陈被捉斗伤，大战将至，朱雀螣蛇，恐怖惊吓。
行军见异第四十一
见兵而主将忽然心动才占，不动则不必占也
行军见怪忽然间，天象禽星以类占。倘或类神无此物，研诸四课卜三传。
行军之际，有非所见而见者，即谓之怪，非必山精水魅。看是何物，以天上二十八宿禽星辨其宫分吉凶。倘或类神不载，则以四课三传吉凶卜之。以月将加时，视天上类神临何辰，以所临地分之神与日干较其生克定吉凶，更以天将详之，休咎见矣，
附行军见异诸占
物类分宫：
子鼠蝎燕丑犀牛，虎豹猫狸寅上求。卯兔驴骡狐共取，鱼龙蛟蜃鲞辰求。蛇蜴蟮蚯蚓巳内，天马獐鹿雀午头。鸠鹰雁鸽羊鹳未，申鹏鹅猱及猿猕。鸡鸭鸟鹊酉见鸦，豺犬狼獒戌土留。猪豚狳熊皆属亥，十二宫中畜类周。
军中见龙：
凡军中无故见龙者，百日血光之灾，龙喷火，主混沌大战；若忽见骑龙上天，诏书立至；龙云转磨，大将起兵。又曰：龙坠地者水灾，龙鸣有大雨；闻龙说话者，圣人出世，文武争锋，大兵作乱之兆；见龙取水者，忌行兵；出水者，行兵大胜。
军中见蛇：
蛇者，大凶之兆，如见寅申，亦有阴谋事，并主敌兵至。如入营伤人者，夜有贼偷营；蛇当道，前防敌兵，不伤人者无害；蛇盘旋金鼓上；大将劳心，不可出战蛇截道，若安营帐埋伏固守之则免难；遁入水者有喜，可速进兵；蛇入帐上或床上盘者，勿得杀之，主生喜，若祭祷山川，则敌兵自败来降；蛇自营内出外，主军中溃散，宜大将禳之吉。
军中见牛：
行军见斗牛冲阵，主兵败之兆。若二牛相斗，胜牛来者胜，败牛来者败散。
军中见马：
马，龙驹也，见马跳舞者喜兆，有休兵息争之意。马食砂石者，遇敌兵，大胜；马忽生角，主阴谋事；马忽产人形，大兵将起；马望月而嘶者，有大兵至，宜备之则吉；马作人言，主将士灾伤，言吉宜固守，吉凶宜杀以祭；马产子自食者，主阴谋伤害士卒，宜杀此畜与众兵食之，吉，或杀之埋于刑方；马出战张尾者，主先胜后伤，宜谨守勿战，三旬内出阵不利主将；马回拗膝及咬主衣，有奸细；马产青驹，将军战胜，取封疆之兆。
占鸟：
军中有飞鸟宿于鼓金旌旗者，为客兵至；若作巢者，将凶；鸟入水化为蛤、为鱼，争地之兆。群鸟随我军出阵，敌兵不战而走；若成群冲阵者，贼兵胜，鸣者凶极。
鹰鹞入营捕鸟，主敌人分散来劫掠之象，捕得鸟去大凶，未捕得去吉。
飞鸟成群集大旗杆，须防伏兵，军中宜设备之，出阵不吉。
大鸟入营不知名者，敌设奸谋，起兵固守则吉。
鸦飞鸣者，防兵溃。
鸠鸽于营中作斗及鸣者，七日有暴兵灾生，不然或主营寨有虚惊。
野鸡飞叫入营，主兵难住，有兵患兵灾；若后向飞前，应在他营；前飞向后，应在我寨。
鸱枭飞鸣前后，军心失机，兵势不坚，主将宜安抚士卒，申明号令则吉。
白鸟入军主兵灾，更看巢于何处，旺方灾轻，刑方灾重。
飞鸟衔花落军前者，大将得众心，出战有功，大喜将至也。
彩鸟飞翔，从岁德上来者，主暴病，伏兵冲阵，防兵怪及奸谋。
百舌鸦营，敌有奸计，五更有贼劫寨防之。
赤鸟入军，有天神助阵，主喜。
营中夜间怪鸟鸣，于鸣处立旗、磨兵器、禳之吉，旺方有可，忌方贼至。
莺语营中，主将出阵有声名，且得君赏赐。
鹌鹑成群入军，主士卒多淫奔，获鹑出战胜，不获反被敌伤。
杜宇入营，主贼凶我吉。
鹳入营，主天雨。
鹤入营，主朝廷有恩诏至。
占虫类：
军营中无故有虫出没，是为兵溃人离之兆。
鼠咬兵器皮条，主兵溃散，迁营吉，守旧凶；鼠咬弓箭衣服，主敌人以妖术害我，可速移营；白鼠随军，获之主有战功，须以来方决敌在何处；群鼠出营，主文书、火发、贼来，若移营免灾。
蝇螨不时集营，主士卒瘟疫痢疾，迁营祭祷可免。
蝴蝶飞集营中，防有奸军，过三日后无竟，且主士卒迷恋。
蝼蝈在军聚鸣前后，防营内有大灾，大将当赏犒三军，免惊。
占兽类：
行军有野兽冲阵者，不祥之兆，获得者小吉，不获者大凶。
军中见异兽不识者，看有爪牙否，有爪牙三七日月有敌兵至伤人，无牙爪不畏。
狼虎入军，三七日防战，先行兵者凶，后举兵者胜；获者吉，不获者凶。若行军前后有狼虎鸣者，防暴兵侵斥，在申方有战争，三军宜固守则吉。
野狐入营，主军心不宁，获之则吉，不获者凶。
熊罴入阵，获得无损，不获伤人，从天德天喜方至者，主大将生子。
野兽夜间过营鸣者，移营则吉，日间鸣走绕军者，逃亡之兆，移营赏众可免。
占军器：
军中以金鼓旗为三皇，旌角麾铃铎为五帝，大将进兵则用鼓，收军则用金，大师则建旗，招军则用麾，催军则用角，建阵象方则用旌，旌小旗也，传事出入则以铃铎，俱军中之用器。
若声雄者军胜，声低者军败，无声者为国势去；无故自鸣者，主大兵将起；无故自裂者败凶必速；忽生光华者，客兵至；或如染血，或似涂泥，或分溃，不出三旬大败。
旌旗麾带无风似有风者指敌，我将胜；背敌，敌兵来；若有风似无风者，将威；上指，将易；若有风下垂者，军士自服；若火烧者，将妇拜佛；若无故自飞起者，兵溃。
金、石、丝、竹、匏、土、革、木，乐器也。若声音和，主世有清平之庆。音声杂厉，主有乱离之事。若食器中忽变血色者，将军战胜有功。
盏碟作声，刺客至。不用自迸碎者，大将更；又囚徒主逃。
将军刀剑生血斑，大战有功，抽剑不出鞘，有阴谋事。
刀剑自折，客吉主凶。刀剑有火光，客至防战。刀剑自鸣，大战有功。刀剑火焚，上将罢。刀剑化鸟，将士散亡。刀剑化神鬼，将立功勋。刀剑似大摇棹，速有大战，又主兵散。刀乱响，恐防混战。
驴马奔咬，军旅不利。
兵器作人言，吉语则吉，凶语则凶。
马厩火焚，大兵将起。铁甲喷火，不日交战。
枪头生火，敌客生侵。木驴自走，千里行征。轻车有滞，君王不诏。刁斗自飞，兵回将易。
占城营屋宇
凡城营房舍，无故生火照耀，其地荒凉，庶人为官。
城营吐火光赤色，兵溃。
宫殿臭气，大凶。
宫门自开，臣叛；自关，主兵入境。
屋舍自香，生贵人，又曰神仙自会。
宫殿声鸣，主更人离。梁柱自折坏，主凶。帐房自鸣，宜赏军。
屋舍有鬼唤者，宜修福，又曰人亡。
关锁不能开，防奸人。屋舍忽无，此地必战；屋舍忽添，年内大熟。
宫殿内忽有胡人现形，主有焚戮、兵战、将更、地没。
占北斗：
紫微垣乃天皇帝座，北斗为之拱卫。若有赤气入斗，一年内大旱，又主外兵主境。黄气入斗，君恩臣义，国正条明。白气入斗，八月内大兵作战。青气入斗，文贵武伏。黑气入斗，妖兵大作，又主大水。紫气入斗，君圣臣贤。
袁子曰：凡占见异，当以月将加时，看日禄泊于何官上，即从日禄上起五符，次天曹、地府、风伯、雷公、雨师、风云、唐符、国印、天关、地钥、天贼分布十二宫分。看所见之物，或异鸟飞来，或风起卷旗，或马嘶蛇入，或旌旗不动而自动，或金鼓不鸣而自鸣，从何方神上来，从何方神上起，即以其所见之时占之，吉凶自见。
如五符方位有鸟来，主有喜信，所谋皆利。天曹亦主有文书喜庆，无灾祸也。地府战则成功，有奇喜。风伯主口舌，宜固守营寨。雷公主大雨滂沱，虽有召唤，亦不可出，安防灾祸。雨师出行不宜远途，大雨淋漓。风云主憎嫌，且防有贼，不可举兵。唐符主大溃，和谐宫府，大兵至此，所求遂意。国印主皇恩喜诏，或有赐赏，并文字、求谋称意。天关宜伏兵守寨，兴兵则悲。地钥当提防失财，招唤莫出，以免灾咎。天贼口舌争嚷有惊，更提防奸诈，谨慎免忧。
以上十二条，吉至则顺受，凶来则修德以祉之。
途人善恶第四十二
遥望人来子孟良，仲商季恶立天罡。持凶器看支干上，巳贼卯冤亥子强。辰戌功曹传送更，胜光并酉欲潜藏。
途路之间遇见有人来者，未审善恶休咎，看神后子临四孟四孟者，寅申巳亥，好人也；神后加仲是商人，加季是恶人。
立天罡，我立天方罡以避恶人，则恶人不敢近我。若见舟人来，天罡加孟是吏人，仲季同前。《七十二占》云：“军历危险，逢异人宜防备。可向天上天罡下去，此为八极俱张，人不可当。”
执持凶器，若遇持器之人，日辰上太乙是贼人，太冲是冤人，登明神后凶恶之人，河魁功曹传送是吏人，胜光从魁其人欲避难。
此皆行军之途间，或当危险之际，有奸细，若见此等怪异之人，不得不占。
孤军被围第四十三
占围之能伤否
被围上克日辰伤，天将重刑有祸殃。神将比生为优矣，日辰年命克凶亡，
万一孤军深入，彼众我寡，前后不及，被围敌境，则或伤或否，突围出方，引军避锋，尤不可不虑也。
《军帐赋》曰：“伤不伤，视阴阳。”谓日辰阴阳四课互克日辰，或日上克日，辰上克辰，必有斗伤。如日辰上神克日辰，而所见天将又重克之，祸殃必至。
神将谓日辰上神将也，比生谓日上与日相比相生，或与辰相比相生，辰上与辰相比相生，或与日相比相生也。《金匮经》曰：“忽被兵围，若日辰上神相生不伤，相克有伤；若天将重克日辰，其凶更甚。”假令甲子日逆贵，甲上见登明，子上见从魁，二将俱为不伤，甲上登明乘太常，子上从魁乘大阴，二天将虽不伤，而太常乃克支，太阴乃克干，亦有害，稍轻耳。日辰与年命相生则吉，相克则凶，
突围出处第四十四
被围欲出向天罡，罡阻绛明玉上详。酉申方明智卯去，玉夜大上河魁方。勾陈制处最为胜，三吉临方云颇强。日辰上下相生吉，相克休囚忌损伤。
太公曰：“兵围千重，斗至必通。”斗，天罡也，《灵匣经》：“被围宜出青龙临方，利若锋刃，八极俱张，其谁敢当？”青龙亦天罡也假令天罡临午，宜往南方，撞而出之。
如罡临方遇有山水之阻，又考三宫时。三宫时谓绛宫、明堂、玉堂也，亥加四仲为绛宫，子加四仲为明堂，丑加四仲为玉堂四仲，子午卯酉时也。《灵匣经》：“绛宫时出传送从魁下，明堂时出太冲下，玉堂时出河魁下。”《曾门经》云：“吉神吉将临日辰行年，勾陈乘神制所出之神，又发用得阴传出阳者，必免难。”《军帐赋》云：“若取出路，从勾制以取强。”一曰：胜光加四季旺神，出勾陈下必克。如春木旺，以午加卯，依本日干寻勾陈临处是也。
二吉，大吉、小吉也，二吉临方突出亦吉。
《军帐赋》云：“龙头莫战，嫌支干以休囚。背腹宜攻，要日辰之旺相。”解见前篇。
抽军避寇第四十五
贼势凭陵我未强，抽军回避看天罡。值孟切宜从右隐，促季还须向左藏。
彼强我弱。不得不引军回避，于是以月将加时看，天罡加四孟，宜向右路去；天罡加四仲、四季，宜向左路去。《神枢经》曰：“天罡加四仲四季，俱宜左避，加孟宜右避。”《灵匣经》曰：“闻贼来追，罡加孟神在内，宜右避；罡加仲神在门，宜中避；加季神在外，宜左避。”
卯酉岁寅阴合并，开星戌亥胜光臧。天盘丑未临方吉，旺相之方切忌防。
卯太冲也，酉从魁也，岁太岁也，寅功曹也，阴太阴也，合六合也，六神临方，都利避难。《龙首经》云：“贼猝然至，宜往卯、酉、功曹、太岁临方避之。”《兵帐赋》云：“前三后二，私门禁户以相扶。”前三，六合卯也；后二，太阴酉也。
开星者，春卯、夏午、秋戌、冬亥。
戌河魁也，亥登明也，胜光者午也，四神临方，避兵亦吉。臧善也，
丑未二神临方亦吉，一云有急事不暇候吉，以河魁加时，斗加孟可入，加季可出。旺方，谓春东、夏南、秋西、冬北、四季四维，不可向之；夏季尤忌，及克日干，更凶，
天乙直符方最忌，日干被克去当凶。子无六合午无阴，三日逃凶讲吉祥。
天乙直符者，与月厌煞同例。
日干被克处，如甲乙日不宜向西，丙丁日不宜向北，戊己日不向东，庚辛日不宜向南，壬癸日不宜向四维。又云，不可以死向旺，如秋令甲乙日申酉尤凶，若攻贼亦忌之。
子方乃六合不临之地，午上乃太阴不临之地，夫阴合二神是天地之私门，利以逃遁，子午之地，既不见此，逃者不利也，慎之，慎之！
渡江过泥第四十六
渡江最怕支神伤，支水干陆两评详。岁乘神后遭沉溺，支干凌冲车橹伤。日遇罡冲风逆浪，支乘神克恶泥殃。
军行异域，欲无涉水渡泥之患，则以支为水路，干为陆路。若渡江者，最怕支上乘神克支，或支克支上神，主有沉溺之灾。
神后加太岁，行船沉没。
支为水，干为陆，太冲加干为车，加支为舟橹，所以行舟之具，若卯加支干，被下神凌之，舟车有损。
天罡太冲加日辰，主大风浪覆舟。《兵仗赋》云：“日忌罡冲，太岁遭虚而祸起。”太岁遭虚，谓神后加太岁也。
支上乘神伤支及年命，又带恶将，过水涉泥俱不利。
天河地井行船恶，土煞水龙过渡愁。支吉干伤舟可渡，鹏池罡指不须忧。
壬癸子天之三河，卯酉辰地之三井，月将加正时，三河有一临井者，舟不可渡也。
土煞、玉皇煞诀云：“土煞子丑巽宫未，寅卯之年坤上收。辰巳居干午年坎，未雷申酉古离州。戌亥二年居艮位，对宫便是玉皇游。”又云：“辰戌丑未为土煞。”
丙子、癸未、癸丑为触水龙日。
书曰：“土煞不宜过泥，水龙不宜过江。”
支为水道，若支上神吉，干虽受伤，渡舟无妨。遇有淤泥之地，只向天罡下去，便得干路。
水战观风第四十七
水战全凭风便方，日干未巳正堪详。白虎风神逢劫杀，飞廉大杀亦风乡。旺相乘杀风速起，休囚无杀乘风狂。
行船虽不宜见风，而战必借风以助威，巳为风门，未为风伯，日辰上要此二神到方有风。
白虎，风神也，逢劫杀、飞廉、大杀，主大风暴起。若日干旺相乘诸风杀，风速起，休囚而又不乘杀，主无风也。
飞廉，正戌、二巳、三午、四未、五申、六酉、七辰、八亥、九子、十丑、十一寅、十二卯。
斑神东转木推出，小吉相逢风迅速。三神忽尔潜空宿，上克下兮风息言。
斑神，虎也，东转谓虎入寅卯之地。盖虎啸风生，未为风伯，乘之必有大风。三神指虎与未巳也。潜空宿，谓二神若乘空亡，又是上克下，所以无风。
巳午雀居曲直课，杀推月日用辰午。更兼寅木相逢遇，飓狂须索煞时间。
巳午为火神，朱雀亦火神。然热极生风，且雀入巳午为入巢。经云“穴居知雨，巢居知风。”是也。逐月风伯，正月起申逆行十二辰；逐月风杀，正月起寅，逆行十二辰。或见发用并日辰之上，与朱雀等会主大风。未为风伯，寅中有箕宿好风，二神会，亦主大风也，惟落空亡风小。
附风雨杂占：
巳为风门，未为风伯，白虎为风神，发用有气，主风，披刑猛烈迅速。虎在东方为出林，主风，乘小吉愈猛。寅申加日，在天乙前，皆主有风，未下即风起。传见白虎，乘有气之神，又加有气之乡，下贼上，必主大风。若知风从何方来，看白虎临何神，如乘亥临酉上正西风，临卯正东风，余仿此。白虎乘小吉受克落空，上克下，即有亦小。
坎为雨，壬癸亥子玄后皆坎类也。离为晴雨，丙丁巳午蛇雀皆离类也。坎临日辰及发用，主雨。离临日辰，及发用主晴。巽为风，而辰巳勾蛇皆巽类也。震为雷，而甲乙卯合皆震类也，巽临日辰及发用主风，震临日辰及发用主雷。亥子二神及青龙在课传刑克日，或日上神者有雨，不入课传无雨。亥子加临巳午未申，是水升火降，主累日雨。亥子旺主大雨，加申酉大雨，乘勾陈久雨，冬则主雪深厚，惟落空及临土受制无雨，北方为退归江湖无雨。龙乘申酉主雨，不以克制论。盖申为水母，酉为兑泽，若旺相雨更大。龙乘旺升天大雨，升天临巳午未申也；乘亥子丑为游乐，江湖不能变化，主无雨，入墓亦然。螣蛇入亥子丑变化主雨，虎临亥子亦有大风雨。
大都虎龙须以披神合看，虎披甲乙先风后雨，龙披庚辛戊己先雨后风，皆取克制之辰为雨日，以五子遁干，干支交战，即雨日也。初传为雨来云起方位，末传为雨止期。子卯相加有雨；子玄武加亥子为入穴主雨，所谓“穴居知雨：是也；毕宿会雨师大雨，月临于毕主连雨。
边夷犯界第四十八
支干尊卑分内外，日刑辰上我赢夷。支克干头强虏逆，日生辰死自亡归。更将刑德推强弱，初外中吾克制夷。
干尊支卑，故以中国为主，外夷为支，此一定不易之理。若日上神刑辰上神，我赢夷之兆；辰上神刑日上神，强虏横逆不顺。即日克辰上，与克辰中国胜；辰克日上与克日，外轸猖獗。若上得相生旺相之神，辰上得死囚空亡之神，夷众逃散，不敌而归。
此自日辰尊卑之分论也，惟《灵匣经》及《兵机捷径》等又以刑德分中外刑，日刑也；德，日德也，德克刑中国胜，刑克德外夷胜。又详德刑之地盘生克何如，若俱受刑亦不妙。
然则三传可以不用乎？初传为外末为内，若初中旺相生末，内有奸人与相连。中末旺克初，寇至境边自回。如无气末往生之，宜退谨守，怕有穿窬窃财，将神俱以制刑制支为吉。
然而夷性不测，方土亦异，则当以发用神将决。如发用亥子，知为北狄；巳午发用，知为南蛮；申酉发用，知为西戎；寅卯发用，知为东虏；四季发用，知为五方杂集之苗。若论其性，见子为贪狼，亥卯为阴贼，寅午为勇猛，丑戌为公正，巳酉为宽大，辰未为奸邪获掳。螣蛇为凶恶，朱雀天空为欺诈虚滑，勾陈好杀，太阴为后，阴私懦弱，故曰：“方从子午分南北，性看天神一定之。”夫知其性知其方，则预有以备之，荡平亦何难之有？
荡平群寇第四十九
若逢群寇定输赢，胜负初传大将评。德或制刑刑生德，贵乘太岁制玄神。本神行年能制虎，勾陈贼上震下辰。遇此敌降天灭寇，行师传助建功勋，
平寇之课，以发用天将核之，吉将胜，凶将否。若德克刑，刑又来生德，主不战而服。贵乘太岁立旺方是天子合位，平一海内之象。玄武为贼，太岁又制之，中华胜虏之兆。若本将行年又能制虎，勾陈临贼方位，又克上神，则寇自降灭，定成大勋也勾陈立贼方共有三说：一说制勾陈神，一说天乙克勾下神，今又是勾自克下神。凡天乙制勾陈，六辛、壬、癸日有之。
凯旋闻诏第五十
得胜还朝断众心，岁生年命圣欢欣。岁阴旺相生主将，后宫暗助有亲臣。岁神年后扶年命，宰辅出力助将军。月建生日公侯力，日上休囚反祸临。岁神月建来刑克，誉赞与谁宜得人？日辰旺相及有气，三阳三光铸印逢。月将龙德生年日，钟鼎铭勋宠渥隆。
边夷既靖，正班师勒鼎之时，然而朝臣未知其心服否，若得太岁生主将年命，圣天子不胜欢欣。太岁与太阴旺相生大将年命，主后官有皇后妃亲臣上所亲信者也暗助。太岁后之神生扶年命，宰辅亦左右维持。月建生日，公侯亦朝夕赞襄，在朝之众心可知也。
若日上体囚，反有祸至；岁神月建又来刑，公卿大夫相与阻挠，即亦吝爵不赏矣，又敢望封哉？惟是日辰旺相，又临有气之神，课得三阳、三光、铸印、龙德等吉，月将又来生日，则是宠涯之隆矣。
大六壬大全卷五终
