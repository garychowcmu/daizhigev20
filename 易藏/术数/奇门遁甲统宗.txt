
奇门遁甲统宗

序 

    遁甲为兵而设，为阴象，为诡道，故取诸遁，谓其遁于六仪之下而不见其形也。甲为至尊之神，宜藏而不宜露，宜和而不宜乖，宜生扶而不宜克制。所喜者惟土，所憎者惟金也。惟其喜土也，故奇门始起之宫例，以六戊随之，甲逆而戊亦逆，甲顺而戊亦顺，如形之与影，两相时随不相离。惟其憎金也，故有乙之合以伺其内，有丙丁之制以咸其外。乙者，用之同气；丙丁，乃甲之子嗣，如手足之情、心腹臣子之情。君父鼎足之形成，而后甲有苞桑之固矣。先王之建业亲诸侯，其义亦准诸此。故阴阳顺逆者，造化之定理；戴九履一者，河洛之精蕴。配以八门，八神列矣；加以三盘，三才正矣；重以三奇，三光耀矣；积时置闰，岁功成矣；一节三元，二十四气备矣。以六十时干为经，以四时八节为纬，九一二四六八三七五，相摩相荡而四千三百二十之局成矣。大之为风云龙虎之机宜，小之为动静行藏之趋避，范围天地而不过，曲成万物而不遗，百姓日用而不知。虽其中不无诡谲荒唐悖于圣贤之论，但取其生克制伏近于理者，著之于篇，以前民用而辅易道之所未备。至于书符诵咒，似为不经。而临事仓皇，可以反凶变吉，避难除危亦行师整旅之要，故以投录。凡欲教为子者之思孝，为臣者之思忠，不至于前有谗而弗见，后有贼而不知，未始非治平之一助也。 

奇门遁甲统宗源流 

    奇门之说，论者谓始于黄帝，删于吕望、张良。汉以前往往散见于他书，至于《隋志 艺文》专书，始有一十三家。唐益倍之，则其学之来亦不在近矣。《阴符经》曰：“爰有奇器，是生万象，八卦甲子，神机鬼藏。”张良注云：“六癸为天藏，可以伏藏。”由是言之，即奇门之权舆也。《大戴礼记 明堂篇》曰：“明堂者，古有之也。凡九室，九一二四六八三七五，盖即河图之义。”而奇门之九宫耳。汉《艺文志》有明堂、阴阳二十三篇，又明堂阴阳五篇。宣帝时魏相上表，采易阴阳及明堂月令，言五帝所司各有时：东方之卦不可以治西方，南方之卦不可以治北方，乃以八卦方位配明堂之九室。后汉张衡传郑玄既注九宫之说，而《南齐 高帝本纪》云：“九宫者，一蓬二芮三冲四辅五禽六心七柱八任九英，皆有大过不及之占。”唐会要元宗三载十月，术士苏嘉庆上言请于京城，置九宫坛，五数为中，戴九履一，右七左三，二四为上，六八为下，符于遁甲。武宗会昌二年正月，左仆射王起等奏按：黄帝《九宫经》及萧吉《五行大义》所谓一曰天逢卦坎行水方白者，与今奇门之言星而无异，抑显晦各有时也。宋之仁宗以洗马杨维德篡《六壬》则曰《神应经》，篡《奇门》则曰《符应经》，今亦不得见其全。得毋好古之士，尚有什袭而藏者乎？明之宸濠称乱，王守仁收览异术，乃有孝成君者，进以《奇门真传》，今之所谓李氏奇门也。仇鸾门下士有林士徵者，以奇门占兵，屡有奇验。锦衣陆炳序其书而传之，呼为林氏奇门。陶仲又以李林二氏之书，参以他书而缪紊之曰《陶真人遁甲神书》。盖胜国以奇门著见者，三家而已。昔之奇门之序出于都天《撼龙经》八十一论者凡九，其一曰《都天九卦》，二曰《人地三光》，三曰《行军三奇》，四曰《造宅三白》，五曰《遁形太白之书》，六曰《入山撼龙之诀》，七曰《转山移水九字元经》，八曰《建国安基万年金经》，九曰《元宫八福救贫生仙产圣》。今所传者，《造宅三白》耳，外俱不得见闻，或者名山石室之藏精光不得终磨。更有取而修明者，庶几拭目俟之矣。 


凡例 

    一 奇门久已失传，人树一帜，敝帚千金无从别白。今一字一义，有两说三说者并存之，以备参考。 
    二 奇门众说纷然，取其理之正者为首行，列于后或分注者为次，不敢私心去取，然亦略见低昂。 
    三 奇门兵事避忌甚多，凡三胜五不击之外，又有太岁月建俱不可击；旺气所在亦宜避之，所谓“春不伐东，秋不西征”者是也；与大亭亭白*、三门四户、大马方之类，须从岁月太阳查算，书中未敢预载。 
    四 奇门最重格局，如龙回首、鸟跌穴吉矣；如逢庚为值符，则为格勃，格勃又不可用。龙走雀投凶矣，为主者不害；虎狂蛇矫凶矣，为客者不害。皆有活诀，不可一例。 
    五 奇门选择最重衰旺休囚，如开门本吉，但其性属金，如临土宫、金位及季夏三秋，所谓得时得地，时之最吉者也；如在春夏而临于木火，则金气大衰，岂得为吉。凡八门皆然，三奇亦然。 
    六 奇门选择以会合为上吉，若有门无奇，犹为可用；有奇无门，则当另择矣。然如捕猎用伤门，逃亡用杜门，吊唁用死门之类，皆当择其得时得地，则为上吉，又不专重奇门也。 
    七 奇门阴阳宅选择，浅学者但知会合为上吉，而不知阳宅须宅主生命配合门奇之生旺，阴宅须与山头化命配合门奇之生旺，若天禄、天德、天贵、天马、三合、六合之理，皆宜参考。 
    八 奇门止用选择，则诸众可废然，亦须检点，必当配合斗首五行、太阳、吉凶星煞，无有避忌而又能合于奇门，方为万吉。若造宅、迁葬之家，往往有算至十余年而后得，盖欲求其纯吉无凶者，甚难也。 
    九 奇门占法要分动静之用，静则止查值符、值使、时干，看其生克衰旺如何；动则专看方向。盖动者，机之先见者也。如闻南方之事，则占离位；闻北方之事，则占坎位。凡鸦鸣鹊噪，东鸣则看震，西鸣则看兑，此皆不能胶柱鼓瑟、刻舟求剑者也，诸占例此。 
    十 奇门占法，其说不一。如占天时，有专看值符者，有专看格局者，有专看蓬英为水火二星者，有专看壬癸丙丁为晴雨所司者，有专看风师雨伯雷公电母等神者，其说既不可全非，其理亦不可偏废。临时会意，头绪纷然，灵机所触，皆难预决。诸占例此。 

奇门遁甲统宗目录 

卷之一：     奇门秘诀总赋   遁甲起例   论超接之法   又法   超接诀   又诀   置闰法   奇门四十格   八节应八门旺相   九星旺相   迫   论八门执事歌   又歌   阴阳遁甲顺逆起例   九星值符图   八门值使图   值符值使诀   年家孤虚方位   三奇神咒   三奇加六仪诀（注） 
卷之二：     奇门妙秘诀   八门   九星   六仪遁   八神   阴遁起例   阳遁起例   三元法   八节法   八节定八卦图   以旬首取符使法   值符加时干法   值使加时支法   小值符加大值符法   附年奇门起例   附月奇门起例   附日奇门起例（赘八又二法）   遁年奇法   遁月奇法   遁日奇法   遁日门法   日奇布五符法   日奇起青龙法   德刑   宝和羲制伏   五阳时   五阴时   八门所主   九星所主   三奇喜怒   八卦类神   九星类神   八神类神 
卷之三：     十干类神   十二支类神   兵事分主客   出兵方   背击   孤虚   雄雌   亭亭白*   游都鲁都   三胜地   五不击   趋三避五   天马方   旺相休囚   天目   地耳   太岁   月建   太阴   大将军   时中将军   天罡时   破军加时法   天营   四神     占风   旬中地丙日   五将方   下营法   迷路法   涉阴法   出入山中法   逃避法   太阳临时法   九星吉凶歌   甲癸丁乙   行兵杂摘   奇门演卦法   值符值使演卦例   门外演卦例   主客雌雄   阵势得失   节候   六亲克应   八卦克应   六神克应   十二支克应 
卷之四：     奇门遁甲阳局   一 二 三 
卷之五：     奇门遁甲阳局   四 五 六 
卷之六：     奇门遁甲阳局   七 八 九 
卷之七：     奇门遁甲阴局   一 二 三 
卷之八：     奇门遁甲阴局   四 五 六 
卷之九：     奇门遁甲阴局   七 八 九 
卷之十：     玄机赋 上 
卷之十一：   玄机赋 中 
卷之十二：   玄机赋 下 



奇门遁甲统宗卷之一 

奇门秘诀总赋 

甲加丙兮龙回首，丙加甲兮鸟跌穴。回首则悦怿易逐，跌穴则显灼易成。身残毁兮，乙遇辛而龙逃走；财虚耗兮，辛遇乙而虎猖狂。癸见丁，腾蛇妖矫；丁见癸，朱雀投江。生丙临戊天遁用兵，开乙临己地遁安坟，休丁遇太阴人遁安营。庚临日干伏干格，日干临庚飞干格。庚临值符伏宫格之名，值符临庚飞宫格之说。大格庚临六癸，刑格庚临六己。时干克日干乃五不遇而灾生，丙奇临时干名勃格而祸起。三奇得使众善皆臻，六仪击刑百凶俱集。太白加荧贼欲来，火入金乡贼将去。地罗遮障不能前，天网四张无走路。值符宫同天乙位而取，如逢急难宜从值符方下而行。太阴潜形而隐迹，六合遁身而谋议。九天之上扬威武，九地之下匿兵马。倘三叠之得奇门，若蛟龙之得云雨。见六合之逢杀局，如虎狼之产羽翼。忌取休囚，防其刑击，神藏杀没，方和万事。皆和反吟伏吟，知是干殃数集；和或奇逢旺相，是为富贵之谋。门逢休开，方协英雄之应。如遇青龙反首，值甲乙之妙详；若逢白虎猖狂，见庚辛凶之祸端。若见腾蛇夭矫，知壬癸之峥嵘；若遇朱雀投江，管丙丁之妖怪。若见飞鸟跌穴，便云百事皆神；贵人登坛，管取九宫俱庆。 
阴阳二遁分顺逆，一气三元人莫测。五日都来换一元，接气超神为准的。吉门仍又合三奇，大概须云百事宜。其间倘或多凶吉，一篇未足究精微。三奇得使诚可取，乙归犬马丙鼠猴，六丁玉女骑龙虎。又有三奇游六仪，号为玉女守门时。凡作阴私和合事，请君但向此中推。就中伏吟为最凶，天上蓬加地上蓬。二蓬若在天英上，须知便是反吟宫。假饶吉宿得奇门，万事皆凶不堪使。六仪击刑为大凶，甲子值符愁向东。戌刑在未申在寅，寅巳辰辰午刑午。三奇入墓可推详，乙日哪堪见未时。丙丁入火火墓戌，此时诸事不须为。更嫌六乙来临二，丙丁临六亦如之。又有时干入墓中，课中时下忌相逢。乙未壬辰兼丙戌，辛丑都来尽是凶。五不遇兮龙不精，号为日月损光明。时干来克日干上，甲日须知时忌庚。乙忌辛兮丙忌壬，丁忌癸兮戊忌甲。奇与囚兮共太阴，三般难得总来临。若教得二皆为目，学损行藏得遂心。天乙之人所在宫，大将直居击对冲。假如值符居离九，天英坐取击天蓬。甲乙丙丁戊阳时，神居天上要君知。坐击须向天上奇，阴如地下亦同之。若见三奇在五阳，便宜为主自强高。忽然遇著五阴上，利宜为客好推详。值符九天可陈兵，九地伏藏诚可凭。伏兵但向太阴位，唯有六合可逃形。天地人分三遁寻，天遁日精华盖临。地遁月精紫微蔽，人遁当知是太阴。生门六丙临六戊，此为天遁是分明。开门六乙临六己，地遁如斯而已矣。休门六丁合太阴，欲识人遁莫过此。要知三遁何所宜，形藏影隐斯为美。庚为太白丙荧惑，庚丙相加谁会得。六庚加丙白入荧，六丙加庚荧入白。白入荧兮贼即来，荧入白兮贼欲隔。丙为勃兮庚为格，格则不通勃乱逆。庚加六甲为伏干，甲加六庚飞干格。庚加值符天乙伏，值符加庚天乙飞。加一宫兮战在野，同一宫兮战国中。庚加癸兮为大格，加己为刑大不宜。加壬之时为小格，格嫌岁月日时移。更有一般时格者，六庚慎勿加三奇。此局若还行师去，匹马只轮无返期。六癸加丁腾蛇矫，六丁加癸雀入水。六辛加乙虎猖狂，六乙加辛龙逃走。诸君四是曰凶神，凡事遇之宜不平。丙加甲兮鸟跌穴，甲加丙兮龙回首。只此二者是吉神，为事加吉十八九。八门若遇休开生，诸事遇之总称情。伤宜捕猎终须获，杜好逃遮更隐形。景士投书与破阵，死唯游猎葬埋宜。试问惊门何所益，捕捉公庭较是非。蓬任冲辅禽阳星，英芮柱心阴宿益。辅禽心星为大吉，冲任小吉未全亨。大凶蓬芮不堪遇，小凶英柱在中宫。大凶无气交为小，小凶有气亦丁忧。吉宿更能逢旺相，万举万全功必成。 


遁甲起例 

    洛书九宫，奇宫之祖。上法九宫，下应九州，中建八门，以例八卦气。卦统三气（五日为一候，六十时换一局，十五日为三气计，一百八十时保一节），每气分三候（五日为一候，则一气计三候矣）。自冬至阳生起坎一宫，坎、艮、震、巽四卦统气十二候，分三十六局，计五百四十，为阳遁，故顺布六仪（甲子戊、甲戌己、甲申庚、甲午辛、甲辰壬、甲寅癸），逆飞三奇（乙为日奇，丙为月奇，丁为星奇）。自夏至气降起离九宫，离、坤、兑、乾四卦统气十二候，分三十六分局，亦五百四十，为阴遁，故逆布六仪，顺飞三奇。以九星为值符，加时干布八门。 
九星常为值符用，十时一易，每用加时干是；八门为值使，后定方位为奇。八门常为值使，随值符亦十时一易，值仪随时飞转，以定方位，出奇无穷。五日一元，遇甲己日为气交，而非甲己则以超接之，即拆局补局之法。假如庚寅大雪节，自己卯至庚寅已超十二日，是过旬也，余无再造之理，至此合用闰。闰者，何也？自甲午至戊申十五日重复大雪局奇，惟十七日乙巳方用冬至节上局奇，是谓之接也。自此以后而用接闰之法矣。 

论超接之法 

    超者，超过也。神者，日辰也。接者，承接也。气者，诸节也。节气未至而日辰先到，则复节气为主而超越用未来之节气，此之谓超。又有节气已至而日辰未到，则伏辰为主而待日辰至方接承节。盖其气来则日辰未至，而奇星常用于前节，此之谓接也。如丙午年四月十三日壬申交立夏节，然四月初五日甲子日。甲己是四仲日，已在立夏前九日矣，则合超，超先于甲子日，下用立夏上局奇，己巳后用甲局，此乃先得奇后得节，凡作用取效为速。 

又法 

    超神者，谓节气未至而甲子、己卯、甲午、己酉四上元之符头先到，则从符头而行节气之先上元。如正月初一日立春，而上年十二月二十五日即是甲子。此符头先至，即以此二十五日甲子作立春上元，至正月初一日乃行中元，故谓之超也。接气者，谓甲子、己卯、甲午、己酉四上元之符头未到而节气先到，则候符头先日方行节气。如正月初一日立春，而初五方是甲子，此符头未到，却以初一至初四仍行大寒下元，至初五方行立春上元。故谓之接也。超有十日止五日，余仿此。 

超接诀 

    阴阳二遁，原洪进速。时未节气，先到迟时。节气交未来，超接通玄奥，日未来节先来，今日端然在割裁。虽然节气已交度，奈何仲日未胚胎。先至节未至，超用未来节气，有时超起过旬余，所以积余成闰，位二至之前有闰奇。此时叠积累乘之阳极阴终无定数，因立此闰毕。其余起法者，于逐年芒种节上，于大雪前寻之。盖缘芒种节后是夏至，则仪逆奇顺；大雪之后是冬至，则仪顺而奇逆，阳顺阴逆皆此也。 

又诀 

    凡节气或遇甲子、甲午、己卯、己酉，是甲己谓之正授。若不遇，则以官历挨究共过几日星当用第几局，名曰超接。其造化，每至冬至多是超，至十二三日又日闰也。 

置闰法 

    置闰之法，在芒种、大雪二节之后，冬至、夏至二至之前。他节虽超至十日，不可置闰，然他节亦无至八日九日十日者。 
    假如康熙五十六年五月十三日丙寅夜子初二刻交夏至节，而十一日甲子即为夏至符头，已超三日，至十一月二十日庚午寅正时节交冬至节，去符头甲午日共超七日。至五十七年五月二十四日壬申卯初二度交夏至节，十六日即为甲子上元，乃超过九日矣，宜先于芒种节上置闰。盖五月初一己酉即为芒种上局，初六日为芒种中局，十一日为芒种下局。至十六日为芒种上中下三局已足矣。自十六甲子至二十四壬申，已超九日，为期大远。故十六日甲子不作夏至上局，而为芒种闰奇上局，二十一日己巳作芒种闰奇中局，二十六日甲戌作芒种闰奇下局。至六月初一日戊寅闰奇方终，六月初二日己卯始得为夏至上局。斯乃谓之接气。直至康熙五十八年六月二十三日立秋，而甲子符头恰当日，是为正授，本日即是阴遁二局。上元至七月初九日庚辰处暑即超一日矣。凡闰奇，三候一终即为接气，接气乃换正授，正授渐移乃换超局，超遇九日十日或十一日则仍置闰。 

奇门四十格 

龙回首   甲值符加地盘丙奇 
鸟跌穴   丙奇加地盘甲值符 
天遁     生门与丙奇临又开门与六丙合 
地遁     开门与乙奇临己 
人遁     休门与丁奇临太阴 
云遁     休开生与乙奇合奇，地盘六辛 
风遁     休开生临乙奇，地盘巽四宫 
龙遁     休门与乙奇合坎 
虎遁     休门与乙奇合艮辛 
神遁     休门与乙奇合九天 
鬼遁     乙奇合九地杜门 
龙逃走   乙奇遇辛 
虎猖狂   辛遇乙奇 
蛇妖矫   癸见丁奇 
雀投江   丁奇见癸 
三奇得使   乙奇加甲午甲戌   丙奇加甲子甲申   丁奇加甲寅甲辰 
玉女守门   甲己时丙   乙庚时辛   丙辛时乙   丁壬时己   戊癸时壬   十干之符 
大格     庚临六癸 
刑格     庚临六己 
岁格     庚临岁干 
月格     庚临月干 
日格     庚临日干 
时格     庚临时干三奇 
小格     庚临壬 
伏宫     庚临值符 
伏干     庚临日干 
飞干格   日干临庚 
太白入荧   六庚加丙奇又庚加卯日时酉丁 
火入金乡   丙奇加六庚金又丙奇加惊用值符之庚辛 
反吟     星加对宫 
伏吟     本星加本宫 
五不遇格   时干克日干 
三奇入墓   乙奇坤宫   丙奇乾宫   丁奇艮宫 
时墓       当用时墓干 
六仪击刑   甲子值符三   甲申值符八   甲戌值符二   
          甲午值符九   甲辰值符四   甲寅值符四 
六仪受制   休加离   伤加坤   杜加艮   景加乾 
  生加兑   死加坎   开加震   惊加巽 
地罗遮蔽   六壬临时干 
天网四张   六癸临时干 
尺寸高低   一二三四五宫尺寸低，六七八九宫尺寸高 

八节应八门旺相 

冬至：休门旺，生门绝，伤门胎，杜门沐，景门死，死门囚，惊门休，开门废。立春生门旺，春分伤门旺，立夏杜门旺，夏至景门旺，立秋死门旺，秋分惊门旺，立冬开门旺，冬至周而复始。 

九星旺相 

    九星旺于子月，相于本月，死于父母月，囚于鬼月，废于妻月。如天蓬水星，正二月旺，十月十一月相，七月八月死，三六九十二月囚，四五月废。 

迫 

开门临三四宫（金克木） 休门临九宫（水克火）   生门临一宫（土克水）   
伤门临八宫（木克土）   景门临六宫（火克金）   死门临一宫（土克水） 
惊门临三四宫（金克木） 杜门临二八宫（木克土） 


论八门执事歌 

欲求财利往生方，葬猎须知死路强。 
征战远行开门吉，休门见贵最为良。 
捉贼惊门无不获，杜门无事好逃藏。 
索债须防伤上去，思量饮酒景门高。 


阴阳二遁顺逆起例 

冬至惊蜇一七四，夏至白露九三六，小寒二八五相随，小暑八二五之间。 
大寒春分三九六，大暑秋分七一四，芒种六三九是仪，立秋二五八循环。 
谷雨小满五二八，霜降小雪五八二，立春八五二相宜，大雪四七一相关。 
清明立夏四一七，处暑排来一四七，雨水九六三为奇，立冬寒露六九三。 

        九星值符图         八门值使图 
天辅巽四木 天英离九火 天芮坤二土 杜门四绿 景门九黄 死门二黑 
天冲震三木 天禽中五土 天柱兑七金 伤门三碧 惊门七赤 
天任艮八土 天蓬坎一水 天心乾六金 生门八白 休门一白 开门六白 


值符值使诀 

一逢坎上一坎休，芮死还排第二流，更有冲伤居震位，巽逢杜辅数为头。 
禽心死五心开六，惊柱还从七上来，惟有任生居八艮，九寻英景逐方周。 


年家孤虚方位 

年运     子丑寅卯辰巳午未申酉戌亥 
年孤     亥子丑寅卯辰巳午未申酉戌 
年虚     巳午未申酉戌亥子丑寅卯辰 
月位     正二三四五六七八九十十一腊 
月孤     丑寅卯辰巳午未申酉戌亥子 
月虚     未申酉戌亥子丑寅卯辰巳午 
日位     子丑寅卯辰巳午未申酉戌亥 
日孤     亥子丑寅卯辰巳午未申酉戌 
日虚     巳午未申酉戌亥子丑寅卯辰 
时位     东北东西西西南北南北北南 
时孤     东北东西西西西南北南北南 
时虚     西南西东东东东北南北南北 


三奇神咒 

    乙奇咒曰：天帝神威，诛灭鬼贼。六乙相扶，天道赞德。吾令所行，无攻不克，急急如玄女律令。 
    丙奇咒曰：吾德天助，前后遮罗。青龙白虎，左右驱魔。朱雀道前，使我会他。天威助我，六丙除疴。急急如玄女律令。 
    丁奇咒曰：天帝弟子，部令天兵。赏善罚恶，出幽入冥。来护吾者，玉女六丁。有犯我者，自灭其形。急急如玄女律令。 

三奇六仪 

三奇六仪，天地之机。阴阳顺逆，至顺玄微。时加六甲，一开一辟，上下交接。 
    加阳星为开，百事吉；加阴星为辟，百事凶。 
时加六乙，往来恍惚，与神俱出。 
时下得乙为日奇，凡攻击往来者、逃凶者，宜从天上六乙出。则恍惚如神，无人见者，故曰：与神俱出。六乙为蓬星，又为天德，百事宜，利将兵不胜所向获功。人君宜施恩赏，不可违怒行鞭朴之事。 
时加六丙，万兵莫往，王侯之象。 
时下得丙为月奇，又为威火之象，凡攻伐宜从天上六丙出，与月奇相逢，又挟威火，故威王侯。 
时加六丁，出入幽冥，到老不刑。 
时下得丁为星奇，又为玉女，宜安葬逃匿。人事若随星奇，挟玉女从天上六丁而出，入太阴而藏，敌人自不能见也。百事皆吉，若用兵主大胜。 
时加六戊，乘龙万里，莫敢阻止。 
戊为天武，从天上六戊而出，杖天武入天门，百事皆吉，远行万里，凡所阻止。又宜发施号令，诛恶伐罚。 
时加六己，神人所使，出被凶咎。 
己为地户，为六合，宜阴谋私合之事，不可表裹彰露。凡事皆凶，将兵必弱。 
时加六庚，抱木而行，蚩尤不入，必有斗争。 
庚为天狱，百事凶。将兵客死主胜。 
时加六辛，行逢死人，强有所作，殃罚缠身。 
辛为天庭，诸事不利，将兵客死主胜。 
时加六壬，为利所禁，强又出入，非祸相临。 
壬为天牢，此时用事必有仇恶，为吏所呵不可举兵，止宜严刑狱平诉讼。 
时加六癸，众人莫视，不知六癸，出门必死。 
癸为天藏，只宜远遁绝迹，从天上六癸而出，则众人不见。又宜扬鞭朴之事。 



奇门遁甲统宗卷之二 

奇门妙秘赋 

阴阳顺逆妙难穷，二至还乡一九宫。若能了达阴阳理，天地都在一掌中。三才变化作三元，八卦分为八遁门。 
三才，天地人也；三元，上中下也。遁者，隐也。六甲隐在六仪之下，故名遁甲。今以神龟数论，故知八卦所属，即：左三右七，戴九履一，二四为肩，六八为足，五居中宫，以实其腹。中宫，寄坤宫也，即易之坤为母也。今遁八卦所生，故曰八遁门也。 
星符每逐时干转，值使常随天乙奔。 
星符，九星也。值使，八门也。天乙，值符也。时甲乙丙丁戊己庚辛壬癸是也，本甲所主之值使。顺即一二三四五六七八九也；逆，则九八七六五四三二一也。 
急从神兮缓从门，三五反覆天道利。 
若急速无奇门，即从玉女反闭之术布六仪而行，即神机也。若缓须吉门出。经云：趋三避五，巍然独处，谓趋三吉门避五凶也。如用神机则反凶变吉，是天道利矣。如遁得乙奇，贞在门，念乙奇咒丙丁咒，出其方，百事贞吉。 
天辅冲任禽心吉，天蓬天英芮柱凶。 
凡时下得辅禽心大吉，任冲小吉，蓬芮大凶，英柱小凶。吉星方不合奇，用可；凶星方奇到，呼其事而咒之，如天蓬呼子之类是也。 
阴宿禽心柱英芮，阳宿冲辅及蓬任。 
凡阴星加一宫为辟，阳星加一宫为开。盖一宫者，九气之尽，阴阳之根。凡占事，开时吉，辟时不吉。远信行人开时来，辟时不来。 
天网四张无走路，阴阳顺逆妙难穷。 
天网者，六癸也。六癸时，不宜举动，百事惟宜逃亡，从天上六癸方出，其人不见也。然网有高低，若临一二三四五宫，尺寸低，可扬而出；临六七八九宫，尺寸高过人，为四张无走路，多遭刑厄。 

九星：坎一天蓬，坤二天芮，震三天冲，巽四天辅，中五天禽，乾六天心，兑七天柱，艮八天任，离九天英。天禽阳遁阴遁俱寄坤宫，一本阳遁寄坤宫阴遁寄艮宫。 

八门：坎休、艮生、震伤、巽杜、离景、坤死、兑惊、乾开。 

六仪：戊己庚辛壬癸为六仪。甲子遁于六戊，甲戌遁于六己，甲申遁于六庚，甲午遁于六辛，甲辰遁于六壬，甲寅遁于六癸。 

八神：一值符、二腾蛇、三太阴、四六合、五勾陈、六朱雀、七九地、八九天，此谓阳遁也。阴遁则一值符、二九天、三九地、四朱雀、五勾陈、六六合、七太阴、八腾蛇（朱雀下有玄武，勾陈下又白虎）。 

阳遁：阳遁九局，顺布六仪逆布三奇。如一局，甲子戊起坎一宫，则甲戌己在坤二宫，甲申庚在震三宫，甲午辛在巽四宫，甲辰壬在中五宫，甲寅癸在乾六宫，此顺布六仪也。丁在兑七宫，丙在艮八宫，乙在离九宫，此逆布三奇也。（因乙丙丁次于六七八九故曰逆）二局则甲子戊起坤二宫，三局则甲子戊起兑三宫，余仿此。 

阴遁：阴遁九局逆布六仪顺布三奇。如甲子戊起离九宫，则甲戌己在艮八宫，甲申庚在兑七宫，甲午辛在乾六宫，甲辰壬在中五宫，甲寅癸在巽四宫，此逆布六仪也。丁在震三宫，丙在坤二宫，乙在坎一宫，此顺布三奇也。八局则甲子戊起艮八宫，七局则甲子戊起兑七宫，余仿此。 

三元：一年二十四气，一气三候，一候五日。故五日为一元，一气之中凡统三元，而下六十花甲之时一周。 

八节：冬至甲子起坎，小寒、大寒随之。立春甲子起艮，雨水、惊蜇随之。春分甲子起震，清明、谷雨随之。立夏甲子起巽，小满、芒种随之。夏至甲子起离，小暑、大暑随之。立秋甲子起坤，处暑、白露随之。秋分甲子起兑，寒露、霜降随之。立冬甲子起乾，小雪、大雪随之。 

八卦定图 
坤（立秋、处暑、白露）兑（秋分、寒露、霜降）乾（立冬、小雪、大雪） 
离（夏至、小暑、大暑）中   坎（冬至、小寒、大寒） 
巽（立夏、小满、芒种）震（春分、清明、谷雨）艮（立春、雨水、惊蜇） 

定三元法：三元者，上中下三局也。一元五日，以甲己二干为一元之首，谓之符头。符头所临之支值子午卯酉则为上元；值寅申巳亥则为中元；值辰戌丑未则为下元。盖甲子日起上元，越五日己巳起中元，又起五日甲戌起下元。三局已游，又起五日，己卯复起上元，则又是一气矣。 

以旬首取符使法：旬首者，从用时之干溯至本旬之甲首。如乙丑至癸酉皆以甲子为旬首，乙亥至癸未皆以甲戌为旬首是也。地盘旬首所临之宫，其星即为值符，其门即为值使。如旬首在坎宫，则天蓬星为值符，休门为值使，余仿此。   假如阳遁一局甲子在坎宫，天蓬为本旬值符，休门为本旬值使。至癸酉十时又换符使甲戌在坤宫，天芮为本旬值符，死门为本旬值使，管至癸未十时；又换甲申在震宫，天冲为本旬值符，伤门为本旬值使，管至癸巳十时。又换甲午在巽宫，天辅为符，杜门为使。甲辰在中宫，寄于坤二，天禽为符，死门为使；甲寅在乾，天心为符，开门为使。 

值符加时干法：看用时之干临于地盘何宫，即以天盘值符加于此宫。假如阳遁一局甲子时，即以天蓬为值符，而加甲子坎一宫，所谓伏吟者也。若用乙丑时，则地盘乙在九宫，即以天盘加九宫。丙寅时则地盘丙在八宫，即以天蓬加八宫。丁卯时则地盘丁在七宫，即以天蓬加七宫。余仿此。阴遁此例同。 

值符加时干：看用时之支临于地盘何宫，即以天盘值符加于此宫。假如阳遁一局，甲子时子在一宫，休门即在子上，即所谓伏吟者也。丑时则休门加于二宫，寅时则加三宫，卯时则加四宫，余仿此。阴遁须用逆布，如九局甲子时子在九宫，景门即在九宫；丑时在八宫，寅时在七宫，余仿此。 

小值符加大值符法：以最上盘之值符加于九星值符所临之宫，次即腾蛇以至九天，阳顺阴逆。 

附年奇门起例：上元甲子六十年用阴遁一局，中元甲子六十年用阴遁四局，下元甲子六十年用阴遁七局。皆以其年旬首所值之门为值使，所值之星为值符，看其年支临于地盘何宫，即以天盘值使加之；看其年干临于地盘何宫，即以天盘值符加之。如上元甲子年用阴遁一局，甲子即为旬首，休门为值使，天蓬为值符。因甲子在坎，即以天盘休门加坎，天蓬亦加坎。若乙丑年，乙在坤二，丑在离九，即以天盘休门加离九，天蓬加坤二，又以八神之值符加于天蓬逆转。余仿此。共一百八十年为一周，用逆不用顺者，天道左旋，日月随之而左，故逆也。年家紫白亦阴遁，用逆。紫白之用，重在白宫，故上元甲子一白入于奇门之用，重在八宫，故上元甲子一白起坎。 

附月奇门起例：甲子至戊辰、己卯至癸未、甲午之戊戌、己酉至癸丑为上元二十年，用阴遁一局；己巳至癸酉、甲申至戊子、己亥至癸卯、甲寅至戊午为中元二十年，用阴遁四局；甲戌至戊寅、己丑至癸巳、甲辰之戊申、己未至癸亥为下元二十年，用阴遁七局。年以月建，旬首所值之门为值使，所值之星为值符。看月建之支临于地盘何宫，即以天盘值使加之；看月建之干临于地盘何宫，即以天盘值符加之，与年奇门同。 

附日奇门起例：冬至后用阳遁，夏至后用阴遁，子午日用二局（冬至后子午日用阳遁二局，夏至后子午日用阴遁二局），余仿此。丑未日用六局，寅申日用一局，卯酉日用八局，辰戌日用四局，巳亥日用九局。其起九星八门之法不必复分阴遁阳遁。凡甲子日天蓬起艮八宫，芮在离九，顺飞九宫。乙丑日天蓬起离九，天芮在坎一。一日顺移其八门，则甲子日休门起坎一。三日顺转一宫，不入中五。如甲子、乙丑、丙寅三日起坎一，丁卯、戊辰、己巳三日休门起坤二，庚午、辛未、壬申三日休门起震三，癸酉、甲戌、乙亥三日休门起巽四，丙子、丁丑、戊寅三日休门起乾六。余仿此。 
    按子午起于二宫，或者奇门知地故首坤。抑考古人明堂九宫，皆从西南而入盖，尚右之义也。其不及卯酉者，六仪寄于南北四维，卯酉独无所居，故不及也。门三日过一宫，或如翻禽与太乙有三日一宫之法乎，然皆不解，姑存。 

又法日奇门起例：冬至甲子第一六十日用阳遁一局，第二甲子六十日用阳遁七局，第三甲子六十日用阳遁四局。夏至第一甲子六十日用阴遁九局，第二甲子六十日用阴遁二局，第三甲子六十日用阴遁六局，皆以其日旬首所值之星为值符，所值之门为值使，法亦同于年奇。其超接置闰，则如时奇，凡甲子符头超过三十日有奇，即宜置闰。 

又法月奇门起例：甲己加四仲月为上元，加四孟月为中元，加四季月为下元。亦冬至用阳遁，夏至用阴遁。 

又一本遁年奇法：假如庚子年立春节出师，阳气用事，艮上起甲子顺行，其庚子奇头乃是甲午，以甲子起艮，以甲戌起离，以甲申起坎，以甲午起坤，则是奇头在坤也。阳遁逆奇，丁奇在中，丙奇在乾，乙奇在兑，七六五宫奇到为吉。若在夏至后出师，用阴遁逆行，余仿此。 

又一本遁月奇法：假如己亥年冬至节，阳遁坎上起甲子，顺飞，其己亥年奇乃在离，甲己之年正月起丙寅，即以丙寅入离宫，顺飞。丁卯在坎，戊辰在坤，己巳在震，庚午在巽，辛未在中，壬申在乾，癸酉在兑，甲戌在艮，乙亥在离，丙子在坎，则离坎坤奇到方为吉。 

遁日奇法：年月奇以节气起宫，而日奇以局数起宫，法从本节上起甲子，阳顺阴逆数去。如立春节丙寅日是上元，阳遁八局即八宫起甲子戊顺行，己在离，庚在坎，辛在坤，壬在震，癸在巽，丁在中，丙在乾，乙在兑，则中乾兑得奇可用也。夏至后阴遁逆行，余仿此。 

遁日奇法：假如中元冬至后辛未日，阳遁七局，中元旬头甲子为值使，就于兑七宫起甲子顺飞。乙丑艮，丙寅离，丁卯坎，戊辰坤，己巳震，庚午巽，辛未中。则本日在中宫，兑宫惊门值事，即以惊门加中五寄坤，便知开在兑，休在乾，生在坎也。 
    按奇门之学，以钓叟歌为宗，并无一字及于年月日者。以兵机决于俄顷，万无再查年月之理，况诸说纷纭，全无定见，恐后人穿凿附会，于理皆有未通，于法皆有不顺，姑备录之，以俟选择之用，非奇门所急也。 

日奇布五符法：从本日干禄上起五符顺行，一五行（符），二天曹，三地府（符），四风伯，五雷公，六雨师，七风灵（云），八唐符，九国印，十天关，十一地轴，十二天贼。 

日奇起青龙法：子午日青龙起申，丑未日青龙起戌，寅申日青龙起子，卯酉日青龙起寅，辰戌日青龙起辰，巳亥日青龙起午。一青龙、二明堂、三天刑、四朱雀、五金匮、六天德、七白虎、八玉堂、九天牢、十玄武、十一司命、十二勾陈。 

德刑：立春、雨水、惊蜇在艮，德辰刑戌；春分、清明、谷雨在震，德午刑子；立夏、小满、芒种在巽，德未刑丑；夏至、小暑、大暑在离，德酉刑卯；立秋、处暑、白露在坤，德戌刑辰；秋分、寒露、霜降在兑，德子刑午；立冬、小雪、大雪在乾，德丑刑未；冬至、小寒、大寒在坎，德卯刑酉。 

宝和义制伏：宝者，干生支也，如甲午、己酉之类；和者，干支比和也，如甲寅、戊辰之类；义者，支生干也，如甲子、戊午之类；制者，干克支也，如庚寅、壬午之类；伏者，支克干也，如乙酉、丙子之类。宝和义日吉，制日小凶，伏日大凶。历家以和日为专日，以伏日为伐日。 

五阳时：甲乙丙丁戊五时为阳，二至皆以此五干为阳时，将兵利客，宜先举。凡出军、征伐、远行、求财、立国邑、安社稷、治人民、临武事、入宫见贵、移徙、嫁娶皆吉，惟逃亡难捕。经云：符使之行，一时一见，行阳利为客，盖阳干受东部之生气，阳时气升也。 

五阴时：己庚辛壬癸五时为阴，二至皆以此五干为阴时。将兵利主宜后应。凡出军征伐、远行、求财、立国邑、安社稷、治人民、临武事、入宫见贵、移徙、嫁娶皆不吉，惟逃亡可获。经云：符使之行，一时一易，行阴利为主，盖阴干受西部之煞气也。 

开门所主：开门宜征讨、谋望、入官见贵、应举、远行、嫁娶、移徙、商贾、营建，不宜治政，有私人窥伺。 
休门所主：休门宜面君谒贵、上官到任、嫁娶、移徙、商贾、营建，诸事皆吉，不宜行刑断狱。 
生门所主：生门宜征讨、谋望、入官见贵、嫁娶、移徙，诸事皆吉，不宜埋葬治丧。 
伤门所主：伤门宜渔猎、讨捕索债、博戏、收敛货财，余俱不宜。 
杜门所主：杜门宜捕盗、剪凶、决隐、狱形、填塞沟壑，余俱不宜。 
景门所主：景门宜上书献策、招贤谒贵、拜职遣使、行诛、突阵、破齿等事，余俱不宜。 
死门所主：死门宜决断、刑狱、吊丧、埋葬等事。 
惊门所主：惊门宜掩捕盗贼、恐惑乱众等事。 
    右八门最怕迫制，吉门有气益吉，无气减吉；凶门有气益凶，无气减凶。 
天蓬所主：蓬星宜安抚边境，修筑城池，不宜入官见贵、嫁娶、移徙、商贾、营建。凡征战将兵，辰戌丑未月日加二五八宫利为主，申亥子月日加九宫利为客。贪狼星也。 
天任所主：任星宜立国邑、化人民、入官见贵、求请应与商贾、嫁娶，不宜迁徙、营建。凡将兵，亥子寅卯月日加三四宫利为主，辰戌丑未月日加一宫利为客。左辅星也。 
天冲所主：冲星宜征伐战斗、报怨酬恩，不宜上官见贵、嫁娶、移徙、商贾、营建。凡征战，四季申酉月加六七宫利为主，亥子寅卯月日加二五八宫利为客。禄存星也。 
天辅所主：辅星宜修道设教、诛凶伐暴、入官见贵、嫁娶、移徙、商贾、营建、应举、谋望。凡将兵征伐，与冲星同。文曲星也。 
天禽所主：禽星宜祭祀、祈福、断灭群凶、入官见贵、赐爵赏功、应举、谋望、嫁娶、移徙、商贾、营建。凡将兵征伐，亥子寅卯月日加三四宫利为主，辰戌丑未月日加一宫利为客。廉贞星也。 
天英所主：天英宜上官见贵、应举报书，不宜嫁娶、移徙、商贾、营建、祭祀、远行。凡战伐，申酉亥子月日加一宫利为主，寅卯巳午月日加六七宫利为客。右弼星也。 
天芮所主：芮星宜崇尚道德、尊师亲友、入官见贵，不宜嫁娶移徙、商贾、营建。凡将兵征伐，与任星同。巨门星也。 
天柱所主：柱星宜修筑营垒、训练士卒，不宜入官见贵、嫁娶移徙、商贾营建。凡将兵征伐，寅卯巳午月日加九宫利主，四季申酉月日加三四宫利客。破军星也。 
天心所主：心星宜兴师陈旅、诛暴伐恶、入官见贵、应举、求谋、嫁娶、移徙、商贾、营建。凡将兵征伐，与柱星同。武曲星也。 
    右九星有气而合奇门，吉者益吉，凶者减凶。若无气而不合奇门，凶者益凶，吉者不吉。 


三奇喜怒 

    乙奇者，日奇也，到震为玉兔游宫，到巽为玉兔乘风，到离为玉兔当阳，到坤为玉兔暗风（亦名入墓），到兑受制，到乾受伤，到坎为玉兔饮泉，艮为玉兔步青云。 
    丙奇者，月奇也，到震为月入雷门，到巽为火行风起，到离为帝旺之乡，到坤为子居母腹，到兑为凤凰折翅，到乾为光明不全，到艮为凤入丹山，到坎为火入水池。 
丁奇者，星奇也，三奇之中星奇最灵。到震独明，到巽名玉女留郎，到离乘旺而火炎，到坤为玉女游地户，到兑为火死金旺之乡，到乾为火上天门，到艮为玉女游鬼户，到坎为朱雀投江。 

八卦类神 

坎宫：北道、舟程、黑色、咸味、浆糊、水膏、绳索、乐器、水泻、遗精、耳肾腰疾、深听智谋、漫事曲折。 
坤宫：城隍、司命、土社、谷帛、田野、仓场、云雾、沙石、老女、道姑、脾胃、腹疾、乡农、斗殴、思虑、牢狱、符药丸散、医筮算卜。 
震宫：甲乙青龙、禁廷、内翰、舟船、车马、泰岳、宫观庙宇、家神林麓、妖怪、肝胆、四肢、长男、忧喜、游猎、威声、相貌俊伟、蒜菜、瓜菜、腥、酸、鲜味、工巧雕刻、云龙、怪异。 
巽宫：山林、竹舍、进退、藏匿、悬吊、安柱、绳索、萦结、工巧、机关、诸事、湾环、长安新妇、秀士、幽闲、绝烟、神庙、股肱、手足、风寒、气症、胆肝、眼目。 
乾宫：君父、显官、僧道、老人、宝石、铜铁金石、丝弦、色白形圆、体坚味辛、刀砧、锤铃、骨脑、股筋。 
兑宫：破损、毁折、阴人灾厄、少女、*妾、咽喉、口舌、妖邪不正、诡言虚谲、缺地、废井、刀针铜铁。 
艮宫：少男、山冈、径路、石岸、土石、瓦块、山村、寺观、动止不常、坚硬多节、鼻、背、手指、气血积结、色黄味甘、进退、生死、脊背痈疽、手足疮疥、虎豹狼狈鼠狗之物。 
离宫：神圣、公像、闪电、星火、赤鸦、丹凤、火灶、烟囱、灯笼、红盒、酒食、馨香、焙炙药物、带壳而尝、炊燥性热、紧急、熏蒸、祖先、宗庙、明堂、客厅、炉鼎、火具、诗赋、词文、眼目、心血潮热、虚惊。 

九星类神 

天蓬：为水，为后，为水火、盗贼，其音为羽，入官逢盗贼，起造、移徙防火，婚姻妨翁姑，娶伤产，商贾远方遇仇人侵害，行人即归。兖州分野。 
天芮：为士，为教师，为良朋益友，其音为宫，宜于秋冬，起造、嫁娶、迁徙当招官讼，或有盗侵占，行人则归，经商失财破侣。梁州分野。 
天冲：为雷祖天帝，为木，为武士，其音为角，宜出军雷冤，若移徙、商贾不吉，嫁娶妨害，一年之内修造三年当有凶事，上官利武职。徐州分野。 
天辅：为草，为民，其音角，春夏婚姻、移徙大吉，秋冬诸事不吉。荆州分野。 
天禽：为工，为师巫，为法士，其音为宫，宜祭祀神祗，商贾、埋葬、移徙皆吉，秋冬大利，春夏小凶。寄于坤宫，依门债户，其神不正吉，亦非全。豫州分野。 
天心：为金，为高道，为名医，其音为商，宜书符合药，春夏不利修造，宜移徙、嫁娶，不可商贾，此日时晴明大吉。冀州分野。 
天柱：为金，为隐士，为修炼，其音为商，宜固守隐迹，或为阴谋，不可移徙、商贾、嫁娶，皆不吉。雍州分野。 
天任：为上始富室，其音为宫，嫁娶、生子大贵，上官谒贵全吉，惟修其不利商贾、远行。春夏大吉。青州分野。 
天英：为火，为炉冶人，为残患，其音为徵，宜远行献书，不宜商贾，主失财物，修造失火，上官有灾，止宜嫁娶。扬州分野。 

八神类神 

值符：禀中央之土，为贵人之位，能育万物，大将利居其下。为人性清高而厚重，为仙佛，为尊贵，失令则为牙保媒。于物为印绶文章、金银首饰、丝麻布帛、珍宝、谷、鳖、獬牛之类。变异则为水木之精、鳞鱼之怪。其于事也，旺相则为元庆、诏书、筵会、酒食，休囚则为哭泣、愁闷。其色黄白，其形端方，其数八。 
腾蛇：禀南方之火，为虚耗之神。为人性虚伪而巧诈，为公吏、为妇女，失令为市井人、为奴婢、牙婆。于物为光亮，为丑陋，为歪斜破损，为花梨，为绳索，为蛇。其于事也，为胎产、婚姻、文契、钱货，得奇得门无妨；变异则为光怪、火烛、惊疑，为淹缠，为恶梦，为血光、脱赚、骂詈，为污秽、臭气之类。其色红白，其形虚幻、勾曲，其数三。 
太阴：禀西方之金，为阴佑之神，能为祯祥、护持，为人正直无私，性气难驯。为台垣、谏府，为文人，失令为婢妾宵小。于物为雕琢、金银、羽毛、精洁、阴霖、露雨、霜雪、冰冻、佛寺、字迹。其于事也，旺相则为喜庆、恩赦、泽宥、婚姻胎产，休囚则为淫滥、忧疑、欺诈、隐私、口舌、诅咒、哭泣、暗谋、密约、私通、走失。其色白，其体柔，其数九。 
六合：禀东方之木，为雷部雨师护卫之神，能飞腾变化。为人性好贤乐善，为贵族、高隐，失令则为工巧、技艺、僧道、术士、医生、书客。于物为果品、盐粟、羽毛、布帛、衣裳、轿伞、彩仗、印玺、书契、树枝、舟车、钱财，变异则为草木之精，水族之怪。其于事也，旺相则为爵禄、荣庆、婚姻、和合、胎产，休囚则为*女、口舌、争财致疾、囚系、胆怯、讪谤、通谋、求降、勾引。其色黄赤，其形光彩，其数六与七。 
勾陈（下有白虎）：禀西方之金，为刚勇之神，主兵戈战斗。为人性猛烈威雄，为权官、使者、侍卫、虎贲，失令则为军卒、丑妇、工匠、农夫、牧童、捕役、屠宰、凶人、孝服、病人。于物为金银、刀剑、财帛、木实、鱼鳖、蛟龙，失令则朽铁、瓦石、网罗，变异则为冰雹、狂风、迅雷、害物。于事为争讼、疾病、死丧、道路、跌伤、留连、遗失。其色青白，其形锐利，其数七与五。 
朱雀（下有玄武）：禀北方之水，为刑戮*谗之神。为人性聪明而躁急，巧辩而反复，为文士、醉客、孕妇，失令则为牙伶、书吏、盗贼、*妇、卖鱼盐人。于物为文章、印信、敕令、服物、鱼蛇、蛋、盐卤、油酒、伞炭之类，变异则为妖魔鬼魅。于事则为谒官、求望，失令则为口舌、啼哭、梦想、离别、惊恐、遗失、逃人、*佞。其色赤黑，其形缺，其数四与九。 
九地：坤上之象，万物之母，为阴晦之神。为人性柔顺吝啬，为人像，为大腹，为医卜人，为老妇、道姑、乡农、狱卒。于物为子母牛，为五谷、布帛、金、沙、石、云、物，符录、药饵、旧物。于事为模糊、忧思、病患、牢狱、暗昧、哭泣、死丧。其色黑，其形厚有柄，其数八与二。 
九天：乾金之象，万物之父，为显扬之神。为人性刚健而不测，为君父，为官长，为僧道、老人，为首脑、股肋。于物为马，为金玉、宝石、剑戟、刀砧、锤铃、钱镜、寒冰、铜铁、水果、丝竹、光亮、玲珑、旋转、活动，有声有足之物。于事为谋望、博弈、远行之类。其色赤白，其形圆而质坚，其数一与六。 


奇门遁甲统宗卷之三 

天干类神 

甲：其为质也劲，其为性也直，其为色也青，其为味也酸，其为声也浊，其为体也方与长，其为用也萌与动。得时则为栋梁，失令则为废材，克战太过则为朽腐无用，生旺太过则为漂泊无依。其性过于自负，不能娴于世故。 
乙：其为质也润，其为性也曲，其为色也碧，其为味也酸甘，其为声也婉转，其为体也柔嫩，其为用也无差。得时繁华，失令则枯朽。其性矫揉造作，依附世情。 
丙：其为质也廉，其为性也烈，其为色也紫赤，其为味也苦辣，其为声也苍雄，其为体也踝与腹，其为用也抑与扬。得时则辉煌，失令则灰槁。有可大之材，而不能有恒；有转变之功，而不可干犯。其性刚愎自用，惟好趋承。 
丁：其为质也媚，其为性也顺，其为色也淡红，其为味也爽快，其为声也清亮，其为体也秀而扬，其为用也便而捷。得时则能销容暴戾、洞察*邪，失令则为穷愁呻吟、幽人婺妇。投其机则狎，当其锐则不可撄。其性柔佞，不可测识。 
戊：其为质也烈燥，其为性也耿介，其为味也甘辛，其为声也刚雄，其为体也涩而深，其为用也卤而粗。得时则豪雄果敢，失令则柔懦痴愚。其性执拗，不可强制。 
己：其为质也博厚，其为性也坦真，其为味也甘辛，其为声也婉切，其为体也沉而静，其为用也顺而柔。得时则陶熔品汇，失令亦抱质坚贞。其性宽宏而不凝滞于物。 
庚：其为质也刚劲，其为性也急锐，其为味也辛辣，其为声也雄尖，其为体也便直，其为用也暴戾。得时逞其专制，失令失其雄威。可柔以化之，不可刚以制之。其性坚执，能屈人而不能屈于人。 
辛：其为质也芒锐，其为性也柔刚，其为味也苦辣，其为声也铿锵，其为体也沉静、如锥处囊，其为用也坚耐似玉出璞。得时则黄钟，失令则瓦缶。必待秋风，方能扶摇直上。 
壬：其为质也润，其为性也淫，其为味也咸，其为声也洪，其为体也圆活，其为用也流通。得时则济物利人，失令则妨贤病国。其性柔险，可与共忧，不可共乐。 
癸：其为质也重，其为性也阴，其为味也浊，其为声也亮，其为体也沉厚、有沉溺由己之情，其为用也浅露无包容涌蓄之量。得时则从龙变化，失令则摇尾乞怜。其性憨直，惟知排难解纷，不知察*烛弊。 

地支类神 

子：为水，为池，为河井，为沟渠，为后宫。其于人也，为妇人，为盗贼，为乳媪。其于物也，为鼠，为燕、蜗。其于事也，见吉神为聪明，见凶神为淫佚。 
丑：为土，为桑园，为桥梁，为宫殿，为坟墓。其于人也，为君子，为尊长，为贵人。其于物也，为 牛、骡。其于事也，见吉神为喜庆，为迁官；见凶神为诅咒、冤仇、讼狱、忧离、远行、疾病。 
寅：为木，为神像，为山林，为桥梁，为公门。其于人也，为丞相，为夫婿，为道人，为贵人，为人马，为公吏，为家长，为宾客。其于物也，为虎豹，为猫。其于事也，见吉神为文书、财帛、信息；见凶神为口舌、失财、疾病、官事、是非。 
卯：为木，为门窗，为街土。其于人也，为妇，为兄弟，为姑母，为盗贼。其于物也，为舟车。其于事也，见吉神为门户、舟车、安然无事，见凶神为口舌、官事、追呼、分离，虽无奇门不可避行。 
辰：为土，为岗岭，为麦地，为奇观，为土堆，为坟墓，为田园。其于人也，为丑妇，为僧道，为候人，为屠宰。其于事也，见吉神为医人、药物，见凶神为屠宰争竞。 
巳：为火，为炉冶，为镢。其于人也，为妇人，为乞丐。其于事也，见吉神为文书，见凶神为梦寝疾病。 
午：为火，为厅堂，为菜食。其于人也，为宫女，为使者，为亭长，为蚕姑。其于事也，见吉神为信息文章，见凶神为惊疑口舌。 
未：为土，为庭院，为 墙垣，为井，为坟墓，为茶房。其于人也，为父母，为白头翁，为寡妇，为师巫，为放羊人，为道人。其于物也，为羊，为鹰。其于事也，见吉神为酒食宴会喜美，见凶神为官事、孝服、毒药、竞争、疾病。此方得遇奇门，可以逃难藏形。 
申：为金，为仙堂，为神堂，为道路，为碓隈，为城宇，为祠庙，为湖池。其于人也，为公人，为贵客，为行人，为军徒，为凶人。其于物也，为猿猴，为狮子。其于事也，见吉神为行程、奔走，见凶神为口舌、车碾、道路、损失、疾病。 
酉：为金，为碑碣，为街巷，为白塔。其于人也，为外亲，为婢妾，为妇女，为阴贵人，为卖酒人。其于物也，为鸽雉。其于事也，见吉神为清净恬淡和合，见凶神为失财、疾患、离别。此方遇奇门，可以藏形遁迹。 
戌：为土，为虚堂，为牢狱，为坟墓，为寺观，为冈岭，为厕所，为死尸。其于物也，为驴、犬。其于人也，为僧道，为善人，为孤寒，为狱吏，为屠儿。其于事也，见吉神为僧道，见凶神为虚诈不实即走失争竞、牢狱之灾。 
亥：为水，为牢狱，为庭廨，为厮坑，为寺院，为江湖，为楼台，为仓房。其于人也，为盗贼，为小儿，为乞丐，为赶猪人，为罪人。其于事也，见吉神为婚姻、乞索，见凶神为争斗、产难。 

兵事分主客：宫为主，星门为客。客生星门利客，星门生宫利主。宫克星门利主，星门克宫利客。两相比和，主客势均，一克一生主客互伤。 

出兵方：奇门会合之方可以出兵。若无奇门，阳时宜从天盘值符下出兵；阴时宜从地盘值符下出兵。又阳时地盘生门合天盘三奇，阴时天盘生门合地盘三奇，皆可出兵。 

背击：凡战，宜背生击死，背孤击虚，背雄击雌，背德击刑，背亭亭击白*，宜坐三胜宫，宜避五不击天，宜趋三避五，背天目击地耳，又宜背游都、太岁、大将军、太阴、月建、河魁，避地丙，急则从天马方出。又甲乙日不西攻，壬癸日不攻四维，丙丁日不北攻，庚辛日不南攻，戊己日不东攻。又不可以囚攻相，以死攻生。 

孤虚：年月日时俱以前一位空亡为孤，孤冲为虚。如子年亥为孤，巳为虚。万人以上用年孤，千人以上用月孤，五百人以上用旬孤，百人以上用日孤，数十人以上用时孤。 

雄雌：春寅夏巳秋申冬亥为雄，对冲为雌。 

亭亭白*：以月将加正时，视神后所临为亭亭方；功曹、胜光、天置所临为白*方。二神常合于巳亥，格于寅申。合时宜战，格时宜守。余时背亭亭击白*。 

游都鲁都：甲己日丑，乙庚日子，丙辛日寅，丁壬日巳，戊癸日申，为游都。对冲为鲁都。 

三胜地：值符九天生门也。 

五不击：值符值使九天九地生门五营也。 

趋三：值使到震宜向之。 

避五：值使到巽宫宜去之。 

天马方：以月孤加正时数到卯位上是。 

旺相休囚：春木相火旺水废金囚土休，夏火相土旺木废水囚金休，秋金相水旺土废火囚木休，冬水相木旺金废土囚火休。 

天目：甲子旬庚午，甲戌旬庚辰，甲申旬庚寅，甲午旬庚子，甲辰旬庚戌，甲寅旬庚申。 

地耳：甲子旬戊辰，甲戌旬戊寅，甲申旬戊子，甲午旬戊戌，甲辰旬戊申，甲寅旬戊午。 

太岁：地盘岁支之宫。 

月建：一名地宝，一名小时红日，能知地宝，万事无殆，故宜背之。 

太阴：八神太阴宫也，一云玉女方。 

大将军：寅卯辰年巳，巳午未年卯，申酉戌年午，亥子丑年酉。 

时中将星：申子辰日卯时，巳酉丑日子时，亥卯未日午时，寅午戌日酉时。 

天罡时：以月将加用事之时，视上盘天罡之方，为斗星方。一百二十位凶神恶煞，行兵破阵必胜，凡用皆吉。 

破军加时法：以戌时加月建，顺行十二位数到所用之时加破军。随破军所临之时，行九宫，顺飞八方，如得贪武辅三吉入中宫，号为圣人登殿，能压一切凶煞，凡事大吉。 

天营：吉天上太岁所临下不可犯。 

四神：凡出阵日，勿令魁罡蛇虎明神临于将军年命，日辰亦须避。四神所在，尤忌出入。 

占风：急临敌时，后有风渐急，则须速乘其势。若有风从左右来，或前来，即宜勒兵，向风来之处，必有伏兵。 

旬中地丙日：甲子旬寅日，甲戌旬子日，甲申旬戌日，甲午旬申日，甲辰旬午日，甲寅旬辰日。将兵者不可用，犯之上将死于阵。 

五将方：寅午戌日东方，亥卯未日南方，申子辰日西方，巳酉丑日北方，为五将方。凡遇敌必审五将方所在，避之大吉，犯之必败。敌若从此方来，当军择利，使击之则胜。 

下营法 
    《三元经》曰：法以六甲为首，十时一易，取六甲旬首而推布之。大将居青龙甲也，旗鼓居蓬星乙也，士卒居明堂丙也，伏兵居太阴丁也，判断居天庭辛也，囚系粮储居天牢壬也，所藏居天藏癸也。 

迷路法 
    黄石公曰：出军道逢三*，未知何道得通，以月将加时，视天罡。加孟，左路通；加季，右路通；加仲，中道通。 

涉险法 

    《三元经》曰：若涉险危中之中，山崖水涧之际，兵不得移动，敌从利方上来，即视天时。阳时即令士卒袒前左肩，引声大呼，鸣锣击鼓，先举而击之；阴时即令士卒含枚摘铃，静以待之。敌人若四面围合，当分军为三部，一居月建上，一居月德，一居生门，大将居亭亭上，引兵击之大胜。 

出入山中法 

    任公曰：凡入山，以天辅时奇门合处入出山，以明堂奇门合处出大吉。 

逃避法 

    子胥对吴王曰：凡有急难之中逃避，便入家起一图，从青龙上起足，过明堂上，出天门入地户，向太阴到华盖上，出军战斗大胜，出行不逢盗贼。又曰：昔避楚王之难，困于王宫，不得出，乃在宫地画一子午卯酉十二宫图，从青龙发足而走，楚兵不见。 

太阳临时法：四孟月甲申丙壬时，四仲月乾坤艮巽时，四季月癸乙丁辛时，此四煞藏没之时，用之大吉，须看太阴过宫。 


九星吉凶歌 

天蓬平稳宜坚固，天芮须忧士卒亡。 
天辅远凶近则吉，天柱军马近远伤。 
天英兵将何从击，亦应危难见惶惶。 
天冲扬威万里行，天禽雄猛敌军顾。 
天心密计他须败，天任何忧不大赢。 

甲癸丁己 

    玉璋曰：九天之上六甲子，九地之下六癸酉，三奇之下六丁卯，六合之下六己巳。六甲为值符，即九天也。六癸，即九地，谓之癸酉者，从甲子而言也。六丁为三奇之灵，六己为六合之位，皆举甲子二旬而言也。 

行兵杂摘 

    天乙飞宫，不宜进兵，后应则吉。白入荧利主，荧入白利客。龙逃走、雀投江，不利客宜叛应。蛇妖矫、虎猖狂，不利主宜先举。大格、刑格必败。值符是庚又宜避丙丁之宫，此是格勃，非回首也。阳时要天盘强，阴时要地盘强。反吟有吉格，亦宜进兵，当乘乱破杀；伏吟宜藏兵暗地，使敌入我伏中，要择九天开门值符下出兵吉。回首、跌穴、三诈、九遁之类，最忌下克上。时干克日干，主下犯上，主胜客。奇仪相合安营最利。立寨须看六庚与玄武所临之宫，主有劫营之贼，所遇无非*细。阳时阴神者，遇两重玄武，贼必来偷劫。乙加辛贼来偷劫败，自败而返。若乙得旺气，此一路必有伏兵。虎猖狂若不会合惊开二门，不甚为客；龙回首主兵大利客亦不凶。丙加壬亦有文书奇缠遗失。六仪击刑最凶，虽使六仪为值符，亦不可用。三奇入墓百无一成。刑格大格小格遇此者，车破马倒，慎勿追赶，反格其咎。天乙飞宫切勿进兵，天乙伏宫须移幔丙丁方避之。飞宫则将军当随天上值符而飞；伏宫则将军当随值符而伏。妖矫不可对敌，宜移帐到戊己方。六合临主敌有人降，事必成。交战最利伤门，景门胜而不久，休门止宜坚守。白入荧贼来偷营，即伏兵于北方迎战；荧入白，凡遇贼兵即时发兵，少迟则让贼为客，及宜避之。置阵之法，用本日日干之五行，甲乙为直阵，丙丁为锐阵，戊己为方阵，庚辛为圆阵，壬癸为曲阵。 

奇门演卦 

    奇门演卦，其法不一。有以值符与值使合而成卦者，有以八门共八方合而成卦者。两者所用不同，其符使所成之卦可用之。以克静应期时候军兵对垒，即用之以定主客雌雄、阵势得失，或邦国治居，以之卜地土安危、谒访出行，以之占去向、通塞。至于捕捉、逃亡、行人、失物，俱可用此而推之焉。其门方所成之卦，可以克路应、察来意，又可以卜自己日内之吉凶，并可以决他人未来之祸福。至于鸦鹊噪、什物响鸣一切异兆，皆可用是而预卜其休咎矣。 

值符值使演卦例 

    其法以地盘值符所在之宫为内卦，天盘值使所在之宫为外卦。假如阳遁一局甲戌旬辛巳时，地下值符在坤二宫，天上值使在离九宫，即演成火地晋卦也。余类推。 

门方演卦例 

    其法以八方定位为外卦，所临之八门为内卦。假如阳遁一局丁卯时，此时休门值使到巽宫，则东南即为水风井卦；死门到乾六宫，则西北即为地天泰卦；伤门到兑七宫，则正西即为雷泽归妹卦；杜门到艮八宫，则东北即为风山渐卦；开门到离九宫，则正南即为天火同人卦；惊门到坎一宫，则正北即为泽水困卦；生门到坤二宫，则西南即为山地剥卦；景门到震三宫，则正东即为火雷噬嗑卦。余例推。一时有八卦，而所用止一卦。如克路应，只看所去方上之卦。卜来人善恶，只看其来方之卦。卜来人灾福，只看其所坐方位之卦。卜自己吉凶，须看何方响动，即看其方之卦。卜鸦鸣鹊噪并一切怪异，即其所在方位之卦也。 

主客雌雄 

    世为客，应为主。世克应，应生世，利为客，宜先动。应克世，世生应，利为主，宜后动。世空客兵不进，应空主兵不前。世衰应旺，客弱主强；世旺应衰，客勇主怯。世应比和，战亦不分胜负。若世应俱受月日之伤克，多败。 

阵势得失 

    我为客，则以应为彼，世为我；我为主，则以世为彼，应为我。我克彼宜战，彼克我宜守。我生彼而傍爻并月日伤彼者，宜用奇兵以胜彼。彼生我而傍爻并月日伤我者，宜防贼兵来侵我。彼城火，我乘水，利于水战；彼乘金，我乘火，利于火攻。又我金彼水，宜排圆阵用白旗、金命人前出，可以制胜。我火彼金，宜排尖阵用红旗火命人前出，可以决胜。我土彼水，宜排方阵，用黄旗土命人前出，可以大胜。彼土我木，宜排长阵用青绿旗木命人前出，可以全胜。如克彼之爻居离，宜从南击北；居兑宜从西击东；居坎宜从北击南。月日助我则吉，助彼则凶。 

节候 

    万物之成在于何时，则其败坏之期即定于其成之时也。物之败坏，当在世爻破空绝之时。而理碑记文书则须看何时提出，世卜所伏之父母爻及何旬空去，其世爻是其期也。又须合内外两卦之数，以定其年分日子之多少。假如阳遁一局乙未时，演成雷地豫卦，世爻未土败子，所绝于巳，破于辰，受克于寅卯，空于甲申旬。凡此甲申旬，皆寅卯巳酉年月合破也。若定开折文书、发掘碑记，当在甲申旬中，子午年月日时也。盖以子水文书所伏在世爻，乙未之下赖子来提起，午来冲起，而用甲申中又能空去飞爻未土故也。 

六亲克应 

财：为妇女，为饮食，为钱财。 
官：为官员，为公人，为病人，为恶。 
父：为老人，为缝人，为画师，为吏人，为丈人，为书吏，为布帛。 
兄：为亲戚，为朋友，为贫子。 
子：为小儿，为禽兽，为医生，为僧道。 

六神克应 

青龙：为儒者，为僧道，为医生，为书客，为轿伞，为鱼，为树枝。为喜庆事，如嫁娶、祝寿、馈送等事。 
朱雀：为文人，为书吏，为口舌，为呼唤，为牙，行人，为哭啼，为哭语，为飞禽，为红色物。 
勾陈：为流作，为农人，为跎子，为牵牛羊人，为捕捉，为公门人，为拗子，为提携，为跌，为阻塞，为争斗。 
腾蛇：为妇女，为卖婆，为朵花，为骂詈，为奇闻，异见为蛇，为绳索，为污秽，为臭气。 
白虎：为恶人，为屠人，为病人，为孝服人，为血光，为斗打，为行丧，为石匠，为刀斧，为鼓声，为庖人。 
玄武：为卖鱼人，为卖盐人，为乞丐，为*，为贼人，为酒醉人，为雨伞，为木匠，为水夫，为鱼盐油酒。 

八卦克应 

乾：为官长，为老人，为病人，为僧，为公门人，为孝服人，为马。 
坎：为渔人，为水夫，为乞丐，为猪，为鱼，为盐，为油，为水。 
艮：为童子，为山人，为猫，为犬，为砖石。 
震：为龙，为雷，为轿，为鼓声，为术士，为商人，为舟子，为木匠，为笔客。 
巽：为风，为女人，为鸡鸭鹅，为道士，为秀才，为柴薪，为竹器，为花木。 
离：为妇女，为炉人，为患目人，为红衣。 
坤：为老妇，为农夫，为裁缝，为乐人，为戏子，为医生，为牛，为布帛，为食物，为药饵。 
兑：为少女，为尼姑，为羊，为响声，为歌唱，为口舌。 

地支克应 

子：为妇女，为小儿，为渔人，为舟子，为染匠。乘勾为蛇、跎子；乘玄为盗贼，为水；乘蛇为轻狂妇女，为菜，为青菱，为菜油，为螺蚬；乘龙为笔。 
丑：为耆老，为故旧，为庭书，为耕牛，为尼姑，为秃头人，为大腹人。 
寅：为官员，为公吏，为儒者，为祝子，为书客，为胡须人。 
卯：为童稚，为舟子，乘朱为牙行人。 
辰：为凶徒，为牙伶，为猎人。乘虎为徒人，为玄，为网罟，为乾，为鱼；乘勾为缸。 
巳：为画师，为匠工，为远客，为庖人，为二女，为师姑，为炉冶人，为扇子，为花朵。乘朱为印，乘虎为弓弩。 
午：为马夫，乘龙为官员；乘蛇为妇女，为旌旗；乘勾为武官；乘虎为患目人。 
未：为农夫，为乐人，为戏子，为裁缝，为寡妇，为媒婆，为师巫。乘勾为牵羊人，为柳；乘龙为医生；乘朱为橘。 
申：为贵人，为铜锡匠，为剃头人。乘龙为僧人，为铜钱；乘勾为缉捕人；乘虎为猎人，为箭，为棉絮。 
酉：为妇女，为银匠，为佛婆。乘玄为**，为酒保；乘虎为孝服人，为锣声；乘朱为鸡为鹅鸭。 
戌：为犬，为猎人，为狱吏，为军卒，为僧人，为聚众。乘蛇为菊花；乘虎为铁器；乘玄为螺。 
亥：为卖鱼人，为挑水人。乘虎为屠宰人，为梅花；乘玄为雨伞，为蓑笠；乘蛇为绳索，为猪秽；乘龙为图画，为幼孩；乘朱为猪；乘玄蛇为乞丐；乘玄蛇龙为鱼；乘朱虎蛇为哭泣；乘勾虎蛇为链锁。 

奇门遁甲统宗卷之四～九 （略） 

奇门遁甲统宗卷之十 
玄机赋（上） 
六合之军畏死，我军雄勇可使。若有降顺当留，令之远调别处。 
  六合之将，和合之神也。其神所临之地，兵将胆怯，未发兵先思和。此时我兵可以乘势决战，雄勇莫当。若有贼兵来降，是真心归附，竟当受之。但宜远调他方，不可留在本营。恐其穿合线索，勾引我兵归还旧巢也。 
白虎之军性猛，久迟必退成空。若欲尽力攻取，此将有始无终。若不及时招抚，将来日复兴戎。 
    白虎为凶悍之神，其性暴戾，猛烈难当，乘势进战，可以获胜。若迟久则成退缩，有始无终。不如及时招抚，必来归降。若不招降，必成大祸。 
玄武之军多变，机关莫测通神。惟以求荣为美，其心畏死贪生。 
    玄武为盗贼、小人，其心多诡诈反覆，故其军多变乱反覆，机械变诈，不可测识。然中心退缩，畏死贪生，不顾忠义，不惜廉耻。秦强归秦，楚强归楚，惟以强弱为从卫。欣羡荣华，招之即至。 

九地多阴谋，来兵有异伏。逢之莫急进，用之必败覆。 
    九地为阴晦之神，将来多阴谋密计，来军多设伏乘虚。遇此时，当相几而动，不可进战，进必全军败亡。只可严营固守，待时而动。 

九天之气多刚暴，转变更迁难测料。遇此兵锋宜避之，可将气神来相较。 
    九天为刚暴之神，其性善动更番转变，难以测料。遇此敌锋当坚守，以避之。宜细查门上之阴神及门气之旺衰，而考校其吉中犹有凶，凶中尚有吉，以定其灾祸也。 

值符休门天晴朗，坤维兵伏宜防早。主将虚惊利坐中，客逃西南马车倒。捕捉乾宫丑日擒，出军道路知安好。 
    值符会休门，主天时晴朗，三四月有风，六月有雷，十月有雪。出兵道路平坦，至晚有人窥伺。西南方有伏兵，宜防备。有一蜀中大汉，同妇人来降，主将有虚惊，宜安坐申营。遇子日子时方吉。客将车破马倒，逃奔坤方，不可擒捉。如捕捉贼，伏西北方老妇人甲，至丑日方可擒捉。 
值符生门雷兼雨，未时方晴北风举。兵利南方不利乾，主将功成午未许。客军丑命来防破，捕在妇人草屋里。 
值符会生门，天时主大雷雨，未时方止。风自北方来，三日住止。行兵利南方，不宜西北方。山冈下有人，别路有楚中兄弟二人来降，贪酒色，不宜收。主将有大功，当于午未时出兵大利，不可迟。客将亦有利，丑命人来防破之，旌旗数易。捕盗捉贼，有妇人引至草屋下擒之。 
值符伤门日象阴，无边风雨不曾停。兵行逆地攻兵速，路远山高不利征。主将急宜防刺客，客逃中矢捕休论。 
值符会伤门，主太阳有亏，有不测风雨至。行兵遇逆地，当速攻打。三山五岭地势险兀，只宜屯营，不利前进。有败兵来降，宜收之。主将当急移营寨，防有内变。三马并行吉，否则，有刺客。客将中流矢而逃奔，速追可擒。捕捉盗贼，已去，不可得，追之三五日可见面。 
值符杜门天大晴，兵遇重关碍不行。上下不谐降可受，将军劳瘁不宜征。客军厌战将和解，捕捉逃亡难获寻。 
值符会杜门，天时大晴，无霜无雨。出兵行过石门重关，往来皆不利。子丑二时有得。有一人贪酒，有二人贪色，上下不和，来将可受。主将劳疲不可征。客将亦不愿战。宜用说客和解。捕捉难获。 
符景云收并雨散，丑日雨霖为军患。进前必败有舆尸，主沐君恩受封拜。客将争伤主则强，捕捉之时在离宫。 
值符会景门，天上云收雨散，至丑日有雨。行兵难以前进，进则必败。长子率师，弟子舆尸。君子用事，又使小人参之，安得不败。主将得功，大君有命，开国成家，小人勿用。客将马虎争冲，客伤主胜。捕逃三人执绳可缚，在正南方。 
符死阴雨坤风晴，若在秋时雷震声。行军车陷城难拔，主将宜畋不利征。三日客擒五日败，小人可捉君子贞。 
值符会死门，主天时连日雨，必待西南风始晴。二八月有雷声，从地起。行兵有陷车之险，城郭完固不破。有正人自吴中来，用之大利于国。主将只宜田猎，出征防小灾。客将三日就擒，五日亡兵散，主降。捕捉小人可获，君子不可捉。 
符惊多雨遇辰晴，地险兵亡祸立侵。若合奇门方有吉，将旗折喜遇天英。客军我往人当败，捕捉惟宜术士临。 
值符会惊门，主天多雨，至辰巳日方晴。出军地阴有陷军之危，过山涉水，凶祸莫救。遇奇得门庶获安全。有间谍者，即因问可知敌情。主将有折旗之事，无咎，得合天英星方吉。客将此往彼必亡，得奇不可亡。捕捉可获，乃术士也。 
符开遇丙必可晴，无丙当霖四十日。敌国空言不见人，行兵宜水不宜陆。有奇则胜无奇退，客败逃亡难捕捉。 
值符会开门遇丙奇，主天时晴。无丙奇主四十日雨。行兵宜舟不宜陆。敌国相约未见来人，只见信至，其人性刚直，难调和。主将有奇，百战百胜；无奇不可出兵。客将不利，士卒宜用背值符击对冲之法。捕捉见影不见形，迟则可得。 
蛇合休，多雨阴，丙日晴明雷电生。老将行兵乾有伏，逢奇可进得秦人。主军训练方能胜，客将逢灾捕不擒。 
腾蛇会休门，主天多阴雨，至丙日辰日方天晴。丙日有雷电，行兵须老将。用兵埋伏在西北方，有奇可进。得一近视眼，是陕西人，有不能可用。主将宜练士卒，出则敌胜。客将渡水有难，若天英在宫下可击。捕捉只宜谨防，不宜捉获。 
蛇合生，风雨行，风停雨细巳时止。主客亦合勿讨寻，遇奇得将贤人至。主将宜攻守不成，客从乾破捕阴人。 
腾蛇会生门，主天时风动雨生，风止雨细，己时晴。晴行兵进则伤主将，宜讲和。穷寇莫追，可得一大将，遇奇更得多贤。主兵利战不利守，客将于十三日后可从西北方破之。捕捉在织机房，妇人隐匿。 
蛇合伤，风雨狂，若逢大雾见阳光。兵宜结寨在平洋，遇奇山谷逢君子。主将刑伤奇不妨，客胜难击捕林藏。 
腾蛇会伤门，主天有雨，若大雾无雨。行兵宜结寨在平洋，如遇奇可进山谷，有君子进、小人退之事。主将防兵及之伤，有奇可救。客将大胜，不可击。捕捉则藏在竹木林中，宜缓捕之。 
蛇合杜，密云布，若遇辅星三日雨。行兵设伏在小路，男女来投切莫用。主将英星称大武，客兵奔败逃难捕。 
腾蛇会杜门，主天时密云不雨，若遇天辅星有三日雨。行兵有山有河，可以伏兵。有夫妇二人来投，不宜重用。主将得英星大利，不然仅可守旧。客将亦不利，宜退不宜进，进则失辎重。捕捉贼已去，不可追。 
蛇合景，天晴光，三日兑上有火起。兵进山前锋莫当，主将有灾得邑免。客军行动将身凶，捕捉坎地剿无妨。 
腾蛇会景门，主天大晴，三日有火起于西方。行兵有前边两大山，后边一小山，此处即可进兵。有一矮子从西方来，可用。主将有无咎之灾，得三邑可免。客将行有凶，无攸利。捕捉在北方，可进剿。 
蛇合死，晴光丽，奇云掩斗三日雨。兵进遇火逢文士，主将举动咸得宜。客军覆败应子午，捕喜无奇擒即至。 
腾蛇会死门，无奇大晴，有奇云掩斗口二日得雨。行兵则进，须防火来攻。有天蓬星至，得一文士，得术士，是贤人，否则无贤人。主将上下相合，举动皆利，进退不难。客将有覆军杀将之灾，应在子午日。捕捉则遇丙奇可逃，无奇可擒。 
蛇会惊，气濛茸，丑日艮风云雾散。行兵山格路难通，主副将兵冲可进。客贪财帛败无踪，捕在江湖水里逢。 
腾蛇会惊门，主天有云雾相连，欲雨不欲，丑日遇东北风方晴。行兵则左山右水阻隔，不可进兵，平洋可进。有丙子荷兵器来，可用之。主将有水灾，惟利用副将，可进，遇天冲星可大进。客将多贪财帛，若贿之可破。捕捉则其人隐在江湖中，为水客，通医兽者可擒。 
蛇合开，风雨从，神坛社庙防有伏。不利行兵遇老翁，主将出征获匪丑。客来焚死败无踪，捕防格斗有刑冲。 
腾蛇会开门，主天久雨无晴。行兵则神坛社庙内有伏兵，不宜进。有一老年人至，谈神仙事，可用之。主将出征有嘉折首，获非其丑。客将来则焚去则死，应三九日见。捕捉则不利，防格斗，且有伤。 
太阴值休门，天时常遇阴。蓬星有雨半月望，兵无桥渡不能行。有文士，善阴谋，主将病侵休浪战。客军已渡宜坚守，捕捉东南难到手。 
太阴会休门，天时常阴。遇蓬星有雨，二八日应。行兵则前有河水，无桥可渡，不宜进兵。有文士通家来见，善阴谋。主将有疾，不能督兵。客将鸡鸣渡关城，宜守不宜战。捕捉则或东或西，难捉摸。 
太阴值生门，丙丁晴乙雨。兵至鹊巢贼有伏，速宜退步勿前举。医巽来，知贼衷，主将天冲能破敌。客军败北泣如雨，捕捉本家丑日遇。 
太阴会生门，主天时有雨，丁奇天晴多东南风，有乙奇有雨，无奇骤雨至。出兵则前有鹊巢，乃伏兵之所，宜退不宜进。有医士从东南方来，知敌人消息。主将得天冲星，破敌国如摧柯。客将专听小人之计，用兵必败。捕捉则隐伏在本人家，丑日可擒。 
太阴值伤门，艮风晴辅雨。异人指示贼巢窝，整兵进战贼无旅。大将怯，士卒勇，主似焚巢无穴栖。客军前喜后还输，捕捉无功空此举。 
太阴会伤门，主天晴明，有东北风自巳时起，至申时止，次日晴。若遇辅星，主有雨。进兵则有异人指示贼巢穴。大将有退志，士卒退而不退，终得胜。主将懦弱，如鸟焚巢无穴可栖。客将先胜后败，先喜后悲。捕捉则是远方人，无家，难定其所，不可捉。 
太阴值杜门，丙丁都邑焚。行兵阻水前难渡，固守前津功必成。安心腹，帛与金，主防刺客来床下。客将无能当速侵，捕捉须迅急可擒。 
（注缺。太阴会景门，及太阴会死门赋，均缺。） 
太阴会死门，主天时本日有雨，来日晴，有西风方晴。出兵则城西南有伏兵，可守不可攻，必候奇到方可破。有高才人可合诸侯连说客，但不可使敌人。主将利西南，不利东北方。客将有三日大利，两日不利，可于坎宫徐击之胜。捕捉则本人在东方进饭后即行，宜速图之可获。 
太阴值惊门，甘霖养万物。震险利我不利彼，进兵征伐破可必。有贼降，不诚实，主将三日可全胜。客将降人贼败北，大将匿离擒难获。 
太阴会惊门，主天霖雨时降万物滋生。行兵则东方多险，我利彼不利，可破之。有人来降，有名无实，不可信他。主将命在冲星，有小灾，或三日出师，可以全胜。客将得降人智力，贼可破，有奇不可破。捕捉则是大将避在离宫，可和不可捉。和则有大功，捉则有大祸。 
太阴值开门，丑日见阳光。兵行路坦宜前进，退则遭殃军败亡。母子来，用不藏，主兵大利东风起。客谍花言智莫与，捕捉阴人男已飏。 
太阴会开门，主天时雨已极，即当日晴，至丑日大晴。行兵则路空亡，可进不可退，退则我军败亡。有人母子同来，子弱母强，不中闭。主将有奇，东风起用火攻，无东风只可固守。客将用间谍来善言。捕捉则女人可获，男子弃逃不可获。 
六合休兮奇至晴，无奇申刻北风生。行兵水阻贤人至，主将谋为多不成。客军得助浑难伐，捕问阴人卯未擒。 
六合会休门，主天时有乙奇即时晴，无奇则申刻起北风。行兵则水道不通，有小人接引。有贤人从震方来，无日后至。主将有谋不成，有为不遂，宜坚守吉。客将得天人力有救，不可伐。捕捉则有女人知音信，在水边，卯日未日可擒。 
六合生兮雷无雨，得蓬星兮雷雨注。行兵宜在西南利，主将守攻咸称意。客军可破阴谋计，捕在僧房捉可遇。 
六合会生门，主天时有雷无雨，如得蓬星则午时有大雷雨。行兵则进入险难恶事消散，利西南。主将进可战，退可守，大吉。客将其士卒不练，多阴谋诡计，可以计破之。捕捉则在念佛人家，可获。 
六合伤兮风雨厉，有兵变兮西南起。行兵奇主乾方利，主防火发卯与戌。客贪酒色兵离异，捕在西方土木民。 
六合会伤门，主天时得心星风雨兼至，主西南有兵变，应往吴越。行兵则逢高峻之山，有奇至，兵从西北方可进。有一术士愿投，可信之。主将防火灾，应在卯戌日。客将贪酒色失士卒心，宜协心齐内，作急进兵。捕捉则属土音姓人，在西方木音姓人家可捉。 
六合杜兮久雨频，地阴窄兮敌备轻。出兵九天伏九地，主将家难三九临。客必损将并折兵，捕匿酒房速去寻。 
六合会杜门，主天时阴阳失和，四时失序，时风时雨，四十日方晴。行兵则虽有险途，无埋伏，可进兵。兵出九天方，人伏九地方，士卒可和。主将家有隐忧，三九日有信至。客将折兵，不利。捕捉则藏在酒铺中宿，即时捕之可获。 
六合景兮不时雷，坤兵变兮酉辰推。出兵我利贼就缚，主将遭霖车马亏。客得天心兵不败，捕捉*家西半隅。 
六合会景门，主天有不时之雷。西北方有兵变，辰酉日起。行兵则我利彼不利，其来可破，三人同心，贼人就擒。主将有车马之厄，出阵遇雷雨。客将天时不顺，人心尚固结不可破。可捕捉，则在*家饮酒，西方可捉。 
六合死兮无奇晴，路逢陷兮龙虎争。妇作间谍言难信，主军进退事皆亨。客有飞符兵亦精，敌诱我军捕难寻。 
六合会死门，主天时有雷电，无奇主大晴。行兵则一蛇当道，二虎争冲，途中有伤。有妇人来行间在帐下，不可信从。主将天时顺利，人事亨通，无往不利。客将有主意，有飞符至，多顺少逆。捕捉则是一军为敌所诱在西北方，不可获。 
六合惊兮天大旱，城中空兮伏兵悍。偏将奇谋可即从，主防婢害午来看。客军将进须防探，捕有虚言终不见。 
六合会惊门，主天时大晴无雨，有丁奇至大旱。行兵则三里之城有伏兵，城中皆虚设 。有偏将献劫寨之策，可从。主将有一小婢谋害，午未时防之。客将有渡关河之志，宜防备。捕捉则虽有人说信，皆虚诈，军兵为敌所诱，不可捉获。 
六合开兮雷电惊，兵宜守险计谋倾。客自吴来谋可用，主防副将夺权争。客宜固守犯天嗔，捕捉贼勇反遭擒。 
六合会开门，主天时寒露节，多有雷声。若在春时，雷起。行兵则百人守险，万夫难敌。宜用计以破之。有客从吴中来，多出奇计宜重用之。主将有副将争权谋害，不宜进兵。客将天地不交，四时不顺，可守不可攻。捕捉则其人甚勇，捕之反受伤。 
白虎加休天即晴，行兵前路有虚惊。切莫纵兵防中计，百人奋勇敢先登。主将谋为皆不遂，客军利战莫安营。捕捉*家不可擒。 
白虎会休门，主天时有雨，一日即晴。行兵则有虚惊，若纵兵掳掠，则中敌计，宜慎之。营盘中有百人奋勇敢前效死，宜从。主将谋不成，求不遂；客将利战不利守。捕捉则有一草头姓人，在*家饮酒，不利，不可捉。 
白虎加生天即霁，午后巽风三日已。行兵险阻破东方，处士谈玄心莫喜。主将贵谋休浪战，客军防烧辎粮地。捕捉火攻大得利。 
白虎会生门，主天时晴，午后有东南风起，三日方止。行兵则有险阻峻小，可从东方破之。有处士着青衣至，谈修玄门事，不可用。主将谋在之我，成之在天，不可强求。客将东南方有火星起，防烧粮食之焚。捕捉则有一将守水道，可用火攻之。 
虎伤若得丁奇会，坎主风雷奇不晦。出兵颠险势堪赢，敌将真降情不说。主宜严厉不宜宽，客将骄盈事机退。捕捉急迫翻有悔。 
白虎会伤门，主天时有丁奇加坎宫，定有风雨雷电，无奇天晴。行兵则前有虎山龙岭，皆兵马出入之所，可破。有敌将来降，是真情，宜收之。主将宜威严用杀戮，不宜放释罪人，放释即祸生肘腋。客将好胜，谋将事多不成。捕捉则待其人再回可获，急则反去不获。 
白虎加杜雾大恶，霉收风起阳光作。行兵守险勿轻狂，敌有文书称主客。主将屯兵防阵亡，客军鼠斗牛翻却。捕捉艮出小桥获。 
白虎会杜门，主天时有大雾，多霉风，起则晴。行兵则有人固守隘口，不可轻进。有使客将文书至，得佳音。主帅出师阵亡，宜守不宜进。客将牛鼠相斗，牛伤鼠无恙，午未日有信。不足则灾东北方，山下有小桥处逃避，可获。 
白虎加景天心合，时雨时晴三日歇。行兵拿伏宜往北，营中心膂生反覆。主将色迷用怒激，客将利亥子丑杀。捕捉自来何用缚。 
白虎会景门，得天心星至，时雨时晴，三日后方大晴。行兵则中途有弩来埋伏，宜往北方而进。本营中有腹心人，反覆不可同事，宜防之。主将被女色迷恋，不肯出征，以怒激之方行。客将亥子丑出兵利，丑日旺。捕捉则三日后，其人自来降，不必去捉。 
白虎加死黄云乾，五日雨至灾星缠。行兵桥断渡河击，中途谋叛岂真然。主患偷营防袭寨。捕人只在火房边。 
白虎会死门，主天时西北方有黄云起，五日后有雨，有小灾。行兵则有水无桥，被敌所折。渡河击之可胜。行至中途，有人谋致不可信也。主将于丑未日有劫营之殃，宜防之；客将地利人和，可战可守，不宜袭人营寨。捕捉则在火房潜藏，宜急捉可获。 
白虎加惊有异云，三日狂风发屋惊。行兵有险不可进，君差良将丑未临。主不劳兵得土地，客军好战将自倾。捕惟获信纵难寻。 
白虎会惊门，主天时午后有异云铺顶，三日后有狂风坏人房屋。行兵则前有凶险，不可轻进。朝中差委善将至，在午未日时应。主将可不劳兵刃，破人城池，得人土地。客将甘战不甘守，追逐之自败。捕捉则有三五人同谋，在东南方火烧山下，难捉，三日见信。 
白虎加开奇至晴，若无奇合雨相因。行兵宜步休乘马，刺客还防在我营。主军出入兵皆利，客有助扶战即赢。捕在营中可就擒。 
白虎会开门，主天时有奇即晴，无奇即雨。行兵则车马难进，步兵可进。有刺客在小军营中，宜查察防备。主将出入无往不利，客将一朋友带兵助战，主将宜防之。捕捉则本营中隐藏，即营中获之。 
玄武兮休门，白云兮天晴，黄云兮雨生。行兵鹿走前途伏，远客人来谋可听。主将有奇方可进，客军坚守战休轻。捕往他方不可擒。 
玄武会休门，主天时白云盖顶即晴，发雹即大雨，三日后方晴。行兵则有鹿走下有伏兵，仅百余人可进。有朋友果妨，是远方人，见之无妨。主将谋事不成，宜守不宜进，有奇可进，亦无大胜。客将君子道长，小人道消，人心坚固不可破。捕捉则已往他方不可捉。 
玄武兮生门，微雨兮不久，午戌兮应有。巽僧引前险可进，游子告信贼情丑。主将平安称无咎，客军不睦起兵寇。捕捉东方竹林口。 
玄武会生门，主天时微雨不久，应午戌日。行兵则东南方有一僧人接引，入贼营地，虽险可进。有游食人道贼情来，亦可信。主将无咎反利，客将多不和，有越兵为害。捕捉则在东方竹林内人家可获。 
玄武兮伤门，霖雨兮济旱，戌日兮方断。行兵伏遇草头人，商贾人来报逆叛。主将须防忽中风，客军利涉休登岸。贼人久向潢池散。 
玄武会伤门，主天时有霖雨，可以济大旱，到戌日方晴。行兵则有草头姓人埋伏在山中，举火为号，不可轻进。有商人知贼消息而来，宜敬重之。主将有中风之疾，于子午日防之。客将利涉大川，不利山谷。捕捉则贼人久去，不可捉。 
玄武兮杜门，风雷兮电扫，甲寅兮晴好。行兵临渡须防贼，预探方能免折耗。主军谋胜战成功，客好营中防火燎。贼已远去人难找。 
玄武会杜门，主天时风雷至，甲寅日方止，有太阳光见。行兵则渡河时谨防贼于河中设计候渡，勿中其计。主将善谋略，出兵大胜，必成伟功。客军当有火灾焚烧军营。捕捉则其人早已远去，不可寻捉。 
玄武兮景门，半月兮阳光，过望兮雨狂。行兵路坦无埋伏，抵掌谈人用不妨。主军有疾终无咎，客将收兵宜善藏。捕捉东方五日亡。 
玄武会景门，主天时有半月晴，遇望兮而雨。行兵则无险，可进兵，更无埋伏、*伪之情。有人至善言谈，谈必可用，用不误事。主将有疾病，无大咎。客将利涉大川，不利出师。捕捉则贼在东方，五日可捉。 
玄武兮死门，蓬会兮雨霖，三日兮不晴。行兵坤地通微径，献策双双一是真。主军利动防车倒，客遇*谋事不成。贼人捕匿在僧庭。 
玄武会死门，主天时得蓬星当大雨，三日不晴。行兵则前有大溪，进退俱不可，西南方有小路可进。有二人同来，一人献策，一人图利。主将出师利于举动，但有车折之咎。客将有小军，用女乐献媚，其计不成，无咎。捕捉则在燃火之处藏躲，多是僧道。 
玄武兮惊门，乍雨兮乍晴，晴后兮复倾。行兵有险休轻进，僧道偏能荐贵人。主军利水乘舟楫，客将将亡木姓擒。贼已离巢不必寻。 
玄武会惊门，主天时有丁奇到，自辰时至午时晴，自午时至未时雨，雨后复转晴。行兵则前有险阻不可进，进则有伤。有僧道引攀龙之客来。主将吉利，登舟楫而行。客将不吉，当败于陆，见擒于木姓人。捕捉则贼知我音信，已离巢穴，不可捉。 
玄武兮开门，庚午兮艮风，风起兮日红。行兵鸟道险难攻，刺客来营信可从。主将有灾无大咎，客宜坚壁固潜踪。贼人已在震之东。 
玄武会开门，主天时庚午日未时有东北风起即无雨。行兵则有鸟道羊肠之险，可守不可攻。有剑客至，宜重用之。主将有灾，亦无大害。客将亦不宜进兵。捕捉则不在原处，当在东方寻之。 

九地会休门，问雨却偏晴，若遇蓬星风雨顺。行兵有地山名火，险极当从西北行。主将升迁在日兮，客军多智莫相轻。捕捉难，何处寻？ 
九地会休门，求晴反雨，求雨反晴。如得蓬星，有大风雨。行兵则前有地名火山，甚险。当从西北方而进，不日有天使至。主将目下有升擢，客将有机械，不可轻敌。捕捉难获。 
九地会生门，霖霪久不停。大水瀑淹军营兵。军发宜进退休轻，朝颁恩诏显光荣。主人震怒量非宏，客得坤人助我嬴。捕捉近在问津。 
（注缺，九地会伤门，九地会杜门赋诀，均缺） 
九地会杜门，主天时多云，有北风无雨。行兵则陆路可进，水路不可进。有一人骑马至，报敌人消息，甚真。主将三六九日见凶灾，客将利西方，不利东南方，有从巽方发兵击之可破。捕捉则在公吏人家，藏匿西北方上。 
九地会景门，无奇必成雨，奇至巳午晴可许。出兵舟里遇敌粮，文士引儿来见语。主将功成名大遂，客军乃是倭夷侣。捕捉尚在巢窝里。 
九地会景门，主天时久雨，有奇至巳午日见太阳，必久晴，无奇必雨。出兵则从舟中去，获贼辎重货物，大利。有一文士引一儿来见。主将所求必得，所欲必遂，有大功。客将是外国人得胜。捕捉则其人还在，急去可捉。 
九地会死门，天时必大晴，日逢翼轸微雨经。行兵地险雄如虎，奇到贤人来助兵。主将力弱不从心，客军大利士卒精。捕匿在艮巳亥擒。 
九地会死门，主天时大晴，过翼轸星值日有雨，亦不大。行兵则猛虎当道，大旱屏迹。有贤人来谒，有奇到则来助。主将心虽欲战，力不从心，得水姓人来助。客军车马士卒皆利，宜先发制人，独不利于主。捕捉则在东北潜藏，巳亥日可捉。 
九地会惊门，巳午时多风，云上于天雨不逢。行兵险胜平洋否，官道来临福曜从。主将变化如飞龙，客将多疑事不通。贼已投人捕捉空。 
九地会惊门，主天时巳午时有风，密云不雨。行兵则居险地胜，平地交锋不胜。有官人同道士来，是吉星相临。主将如飞龙变化，目下飞腾进退皆利。客将多疑无决断，不敢进兵，有奇至，得太阴相助战，必胜。捕捉则贼已向西北方投降，人去不可捉。 
九地会开门，太阳正当空，有雨骤来意外逢。行兵守吉进则凶，三人交合百谋通。主将转退进成功，客虽小灾亦利攻。捕捉贼盗即报功。 
九地会开门，主天时太阳当空无雨，若有雨必骤。行兵则君子进有厄退有利，有三人交合百事皆成。主将有天功，退兵三舍，宜速进。客将亦利，有小灾。捕捉则盗贼难逃，三日可得。 
九天休门兮，雨散云收兮，午未之日大晴兮。出兵越境而守兮，虎马命*人诈降兮。主将褒封敕书至兮，客军不利北面受缚兮。捕得缺唇报信可捉兮。 
九天会休门，主天时云收雨散必晴，至午未日时方大晴。出兵则越境而守，有忧。有虎马命人来是*人诈降。主将先宜出境，有褒封，敕书至。客将不利，必北面受缚，有奇至可免。捕捉则必得破唇人报信，捕之可捉。 
九天生门兮，遇云连雨兮，严冬之日大雪兮。行兵险阻可击兮，草头姓人知兵兮。主将休征副将坐营兮，客将辅车邻人助胜兮。捕在西方谋事难捉兮。 
九天会生门，主天时得天任星至有连日雨，冬时即连日下雪，欲晴不晴。行兵则有险阻处可击，平易处不可击，击之有灾。有草头姓人见来，知兵法，可用。主将不宜出兵，宜副将坐营中。客将有辅车之势，得邻人助阵胜。捕捉则在西方最高之所居住，欲谋大事，不可轻捉。 
九天伤门兮，天时大晴兮，旱乾之灾三月兮。行兵峻岭夏破兮，外亲接见大利兮。主将乘云遇荣兮，客军管鲍莫击其冲兮。捕捉在东知交藏匿兮。 
九天会伤门，主天时大晴，有三月旱灾。行兵则有高山峻岭，六月可破。有外人接引至亲来见，大利。主将步步登云，进退荣显。客将有管鲍之交来，不可击其衡。捕捉则在东方相识人家躲避。 
九天杜门兮，此日乍晴兮，黄云次朝午后雨兮。兵渡大江风起巽兮，两人解粮来妇兮。主将迟疑战将吉兮，客军遂意亦受显荣兮。捕在乾方术精远扬兮。 
九天会杜门，主天时一日晴，如未时有黄云盖顶，次日午后有雨。行兵则利登舟渡大江，有东南风起，有两人解粮革来，又一女人至。主将疑兵有行有战将出兵吉，客将凡事遂意，有荣显至兆。捕捉则是贼在西北方水边住，通术数，不可捉。 
九天景门兮，雨后东风兮，三日之期雨止兮。行兵水阻利西兮，敌信蜀人来知兮。主将成功褒封至兮，客贪师出用法可制兮。捕捉水边顷刻可擒兮。 
九天会景门，主天时有二三日雨，遇午日东风起，方有雨。行兵则东北方有水阻，不可进兵，利进南方。有一朋友从川中来，知敌消息。主将可安，主收功，不日有褒封至。客将损下益上，师利出师，宜用法之制。捕捉则酒醉在河边人家，即刻可擒。 
九天死门兮，阴晦生风兮。严冬无雨雪飘兮。行兵开山破敌兮，营中忌刻贤去兮。主将利水不宜步兮，客将乖违急攻可破兮，捕捉潜移再来可获兮。 
九天会死门，主天时五更有大风起，即无雨，但阴晦无日。冬时有雪。行兵则执柯，开小破林可破敌人。营中如虎见兔不能容，贤人有去志。主将不利水战，不宜步骑，有奇至亦可用。客将上下各一心，可破之。捕捉则其人已移居，必然捕捉，再来可获。 
九天惊门兮，寅巳日晴兮，午未雨丑子雷兮。行兵危险缓进兮，武夫持戈助吉兮。主将褒封五日至兮，客善谋断贤人辅助兮。捕捉西兑据山难获兮。 
九天会惊门，主天时寅巳日晴，午未日雨，丑子日雷。行兵则如履虎尾，如履薄冰，危险可畏，不可轻进。有武夫持戈相助为吉。主将五日后有褒封为吉，客将多谋断，更有贤人辅助。捕捉则在西方峻山下扎营，不可轻进，殊难捉获。 
九天开门兮，午未大风兮，冬时久雪不晴兮。行兵水火利乾兮，夫妇同至交通兮。主将发火慎防灾兮，客勇宜避亥子相进兮。捕捉动移他往难获兮。 
九天会开门，主天时无雨多晴，午未日有大风起，冬时亥子日有雪，久不得晴。行兵则前有大火，后有大水，进兵利西北。有夫妇同来，上下交通吉。主将军中火灾起宜防之无害。客将步步得进宜退避不宜交锋，亥子丑日进兵得利。捕捉则已往他方难获。 
八将会门是值使门会八将也，收用天盘不用地盘。假如阳二局乙庚日戊寅时，甲戌值符加二宫，伤门值使加七宫，上临腾蛇，是腾蛇会伤门。占天时主有雨，若大雾，无雨；行兵则宜结寨在平洋，如遇奇可进山谷，系丁加癸凶格不可进也。主将防兵刀之伤，如有奇可救，系凶格无救，客将大胜不可击。捕捉则在竹木林中，宜缓捕之。余仿此。 


奇门遁甲统宗卷之十一 

玄机赋（中） 

门气休兮机巧藏，生门岂可即相当。 
遇休门，将兵当隐伏埋藏，毋出轻战。遇生门可以出战，坐生击死，一敌万人，若坐死击生必败。 
伤乘金克不安和，杜发生机半是讹。 
遇伤门兵马损伤，若加乾兑宫，或合天心、天柱，是金能克木，必然败北。遇杜门，宜闭塞固守不可出营门，虽欲出兵，实系虚诞。 
景气忽闻如霹雳，死中退步是谋生。 
遇景门兵威大震，锋不可挡。遇死门兵马瘟疫死亡，战必败没，惟有退兵固守，始得免祸，敌兵挑战切勿应之。 
惊门气促不为美，开气施威任纵横。 
遇惊门营中怪异虚惊，兵马不久退败。遇开门行兵无碍，四通八达，纵横自如，莫敢阻挡，兵威大震。 
细评诸气之宗，亦可曲尽形容。仔细决之，调度运之，处处成功。 
以上细推八门所到之吉凶，各有不同，宜仔细详审，然后可以调度兵马。遇吉则动，遇凶则止。战必胜，攻必取，无不成功。 
天乙飞宫莫急进，乘之生合可逃生。 
值符加庚为天乙飞宫，甲受庚克，不宜进兵，后应则吉。若乘生门及六仪相合，则可免灾。如六甲加己，六庚加乙，六辛加丙，六壬加丁，六戊加癸是也。 
丙加庚位他不欣，我军急急进前程。 
六丙加庚为荧入白，庚受丙克，贼兵必来，必主败北。我军当急进兵，应之必得胜，利主不利客。 
白临荧位君须避，六乙加辛岂长锐。六辛加乙锋难当，此刻三军真可畏。 
六庚加丙为白入荧，此时贼兵必来。营中当整顿兵马防备以应之，不宜先出兵。六乙加辛为青龙逃走，客兵不利，亦不宜先出兵以攻讨，必主大败。六辛加乙为白虎猖狂，客兵利，宜先出兵，百战百胜，闻风披靡，不利为主，兵甲无存。 
庚癸相加难对敌，加己为刑常遭失。 
六庚加癸为大格，癸为天网，行兵阻格，难与对敌。六庚加己为刑格，为地户，行兵伤残，必遭败北。 
我军值符是六庚，我军须避是丙丁。切莫移军加景门，庚符所畏火来争。再临六丙是飞勃，切莫错认龙回首。如占此时有此格，退则须兮进则逆。 
我军以六庚为值符，则兵马出入征讨，不可犯着丙丁二奇。并不可移军到景门上，值符所畏者火也。若庚符临于丙上，名为飞勃，亦为格勃，切勿认为青龙回首。若行兵遇此时，当速退兵回营，谨守营门，可以免祸。若欲进兵大战，必致杀伤流血。 
阳用下强非真强，阴用上弱非真弱。阴阳强弱仔细分，主客动静须斟酌。进退吉凶要分明，疆场成败要揣度。吉则行兮凶则逃，但取三胜可逍遥。 
甲乙丙丁戊为阳时，己庚辛壬癸为阴时。阳时则神居天上，故当用天盘奇仪星门强盛得地旺相相生，若地盘强，天盘弱，而阳时用之，为无益。阴时则神居地下，故当用地盘奇仪星门强盛得地旺相相生。若天盘强地盘弱，而阴时用之，亦无益。阳时利为客，宜先动，用上强；阴时利为主，宜后应，用下强。为客，利先动，则先进者胜；为主，利后应，则后动者胜。疆场战斗成败在于顷刻，必预先审度，使之成局在胸，然后可以出战，非冒昧而行。既战，求胜，可以侥幸成功者也。吉则行，凶则避。若值符不利，不宜妄动。设或贼兵压境，不能待时，则当取三胜之地以出战。三胜者，一值符，二九天，三生门。坐此三胜之地而击其冲，无有不胜。 
若遇三奇多入墓，求之美格亦为祸。譬如鬼遁用伏藏，此为用格正相当。 
凡局中得三奇者，固吉无不利，然乙木到坤、丙丁火到乾，皆为入墓，虽值美亦不为吉，用之有凶祸。譬如丁奇与开门休合，上临九地，为鬼遁，利于伏藏、偷劫，此谓用格之法。若在艮宫，为丁奇入墓，用之必主败亡。须在他宫则吉。 
自刑伏宫祸自起，请入凶地而击之。 
自刑者，甲午到离，甲辰到巽及伏吟是也。自刑之地，则祸从中起，变从中生。当急速整顿兵士，砍破营寨，以劫掠之。亦须择其门克宫，克主之凶地，冲破而砍击之，必大胜。 
反吟格须求之进，吉凶反掌非为幸。 
反吟事多反覆，不利出兵，主中途颠蹶。若得甲加丙、丙加甲、门克宫、吉格，则当立刻进兵。转凶为吉，在于此时，如反掌之易。 
反吟之时利乱之，击刑之时利诱之。 
反吟之时，主反覆颠倒，可以扰乱贼营，乘乱砍杀以取胜。击刑之时，或设伏要路，或藏兵暗地，于是示利以诱之，佯北以引之，使敌入我伏中，起而攻击，无有不胜。 
伏吟虽静亦为动，开门九天值符宫。劫寨安民行军得，奇门全在相合同。 
伏吟格，天地两盘奇仪星门皆同和，虽主安静、伏藏，不利动作，然亦有利。动之时要择九天伏吟之宫、值符伏吟之宫、开门伏吟之宫，此三伏吟皆大利。一利偷营劫寨，一利恤众安民，一利行军渡险，三者最利用伏吟天地两盘相合同。遇吉重吉，遇凶重凶，为主为客两者皆利。 
美格占之忌重克，天地两盘与时日。甲日逢庚丙遇壬，地克天兮时克日。 
美格者，如龙回首、鸟跌穴、三诈五假、九遁之类，最忌相克。行兵尤忌下克上，或星相克，或仪相克，或门相克。一克其凶犹缓，两克其凶为重。又逢时干克日干，如甲时逢庚时、乙日逢辛时、丙日逢壬时、丁日逢癸时，皆是时干克日干，主下犯上，主胜客。行兵者，不可不知之。 
三奇要用须符使，乙奇逢己奇旺处。更得休门生气助，莫使惊开来相遇。 
三奇最吉，若要用之，须合值符值使两宫，然后得力。如乙奇逢甲戌己为木克土，又要乙奇到震宫旺地始得力，又要合休门水来相生，助之尤妙。若合惊开二门，乙受金克，虽在旺地，为力减半。地下六己虽受乙克，而惊开之金为己之子，子能报仇。乙木自救且不暇，安能害人？故主军亦不为灾。 
丙奇最喜子逢临，虽得伤门也是欣。若得景门为此助，休门虽吉亦相侵。 
丙奇属火，临于甲子戊上，甲木生丙火，丙火生戊土，此宫最吉。虽合伤门亦伤害，是木来生火，火能助丙，亦主胜捷。若得合景门，火以助火，行军大胜。倘使休门来合，虽是吉门，而水能克火，反主凶祸，避之为吉。 

下在壬兮相合同，但逢伤杜不为荣。遁逃之时若得此，生门吉助足成功。 
    六丁加六壬为丁壬相合，若会伤门、杜门，虽曰相生，一防闭塞，一防伤害，皆不可用。若逃亡绝迹者，逢之最利，但要生门相会以助之，定得吉。逃者不得，追者不见。 
用奇用合举兵时，下寨安营但取之。乙在庚兮丁在壬，丙临丁上是同心。奇仪相合两家乘，遇敌应之可罢兵。交合即为和合格，相宜主客议和成。 
    用奇门，得奇仪相合，则安营下寨最为吉利，定无凶。天乙在庚上，为乙庚相合；丁庇壬上，为丁壬相合；丙庇辛上，为丙辛相合；戊在癸上，为戊癸相合；甲在己上，为甲己相合。两仪相合，天地和同。主客对垒当议和，罢兵不战而息兵休戈矣。 
安营须用未时占，庚与玄武仔细看。若在山兮樵夫遇，水边渔人更相参。若从大道行商贾，探听军情也是*。须得拘留无走漏，园林村壑索其潜。 
安营立寨，须用未时推占。日有六庚与玄武，二者所临之宫，主有贼兵来偷营劫寨，所遇皆是*细。若在山上，樵夫便是*细；若在水中，渔父亦是*细。至于商贾、僧道、术士、乞丐等，皆系探听我军之*细，一切概当拘留，毋得走漏。密遣兵将于村落林木之中搜索伏匿，必有潜躲之贼。 
玄武重重内带格，乙在辛上岂利客。备严来劫贼自惊，生旺收此客情伏。 
阳将阴神两重玄武，俱在时干之上，又六乙加辛为龙逃走，是辛金克乙木，不利客兵。此时宜整兵严备，必有贼来偷劫，自败而还。若六乙得旺气，即当向此一路搜捉前去。 
辛加乙上利来客，此际占之亦是迫。若无开惊动神位，虽得凶兮无可畏。 
六辛加乙为虎猖狂，是辛金克乙木，上克下，客兵大胜，主军破败。若六辛不会合开惊二门，则阴金无力，虽得猖狂，不甚为害。若会休门，则乙奇得助，辛金泄气。主客若交锋，胜败两平分。 
年月日格及兼悖，庚丙之气为相逆。倘或日格月悖之，纪纲法令终须失。甲申六庚丙戌时，此为遇悖遭时格。 
年月日时干逢庚为格，庚复加丙为格勃，诸事皆勃乱阻格，颠倒难成。年干为父，月干为兄弟，日干为己身，时干为子孙，或以生我之干为父母，我生之干为子孙，比和之干为兄弟，天上时干为己身。各看其所格者，分类以推占之。若天上干逢格，地下干逢勃，为格勃，主纲常倒置，法度废坏。如甲申庚值符逢丙戌时，为时格符勃。此遇格勃，先逢阻格，而后遭勃乱，诸事无成。 
天遁生门六丙丁，乘之施令及登程。丙丁气旺生门助，此为用格实精明。 
天上六丙合生门，下临六丁宫为天遁，其方可以发号施令。出兵行营，要丙丁乘旺气又得生门助之，可以兴王定伯，威振天下，从用美格之法也。 
地遁开门六乙己，乙奇得使不为否。设伏安营及埋藏，万用万灵不可比。 
天上六乙合开门，下临六己宫为地遁，又为乙奇得使。其方可以设伏安营埋藏兵马，万举万全。 
人遁休门共太阴，原来此处可逃形。阴神更兼六合气，用事逢之真为利。 
天上六丁合休门，上临太阴为人遁，其方可以藏形隐迹。若阴神更逢六合临之，可以择勇将选贤士，说敌人和仇雠。举兵列阵、招兵买马、设伏埋藏大利。 
青龙回首真美时，值符在丙相辅之。值符贵神为大将，丙气销金性勿迟。甲丙丙甲一同看，总是六庚相畏之。 
值符六甲加六丙，为青龙回首，木来生火，主兵大利，客亦不凶，出师掠地大振威名。值符为贵神，行兵专主大将。丙火为甲木之子，火能消金，性刚烈，遇庚金即克之，不留余地。六丙加六甲为飞鸟跌穴，下生上，客兵大利，主亦无灾，出兵战斗大利。若会合生门相助，则坐生击死，一战百胜。如丙临六庚，则客军大利，所向披靡。惟六庚值符则俱不可用。 
吉门合丙临壬地，雀入江兮实非利。 
时干六丙加于六壬之上，俱为朱雀投江，虽有三吉门与丙奇会合，亦不能救。主兵得力，客军败亡，更有文书牵缠，水火之灾。 
六仪击刑真是凶，值符天乙遇亦穷。六仪非值终无吉，吉凶轻重义相同。此际切宜遁取吉，勿于此地想成功。子三戌二寅刑四，申八辰四午离中。戌刑在未寅在巽，巽有巳兮申缓从。 
六仪击刑，此时极凶，不可举动。行兵败亡，诸将损伤，终受刑戮，只宜固守逃亡绝迹。虽使六仪为值使，遇之亦不可用。若其方位有刑，犯之不吉。即当避之，另择他方之吉利处行事为妙。甲子到三宫，甲戌到二宫，甲寅到四宫，甲申到八宫，甲辰到四宫，甲午到九宫，皆为击刑。 
入墓丁艮乙丙乾，所谋吉事一无成。 
三奇入墓，闭塞不通，暗昧不振，诸事皆凶。乙阴木长生在午墓于戌，丙火长生在寅墓于戌，故乙丙到乾为墓。丁阴火长生在酉墓于丑，故丁到艮为墓。是谓三奇入墓，所谋诸事百无一成。 
刑格之占义实真，庚临己位是凶神。庚癸之格非为鬼，甲寅之将遁从之。本义甲寅在虎上，庚加六癸大格时。庚加壬兮为上格，庚加甲辰非是敌。只因辰丙巳居之，巳本刑申非是吉。六仪击刑在宫位，三格相逢天地施。甲申遇巳壬癸上，此方用事实难支。 
六庚加己为刑格，加癸为大格，加壬为上格又为小格。三格相逢，出兵车破马倒，中途而止，士卒逃亡，慎勿追赶，反招其咎。贼来冲击，彼亦自受刑伤。 
值符加庚天乙飞，贼行遇此莫进窥。若至前途必有伏，定然此地带伤归。 
值符加庚为天乙飞宫格，贼来当固守以避之，切勿进兵。前途必有贼伏要害以伺候，我军虽强，欲进兵必受败伤而归。 
倘居天乙伏宫中，速去丙丁备来攻。若是安居甲地上，庚凶难抵客成功。 
六庚加地下值符宫，为天乙伏宫格，必有贼兵来攻劫我营，将军当速移帐房到天上丙丁方避之。丙丁火能克金，故将军移营此地，贼来必能败退之。而别调精锐于值符方，以防御。贼至，若安居于值符之宫，则必受贼之伤残，反使贼得成功。 
飞格俱从天乙飞，伏宫皆从天乙伏。 
遇飞宫格，则将军当随天上值符而飞；遇伏宫格，则将军当随天上方符而伏兵。飞则远避，勿得进攻；伏则隐伏，勿得举动，庶免灾厄。 
玄不遇时时克日，小人作事多利益。更兼玄武相得气，此际占之贼势利。 
时干克日干，为五不遇时，是下犯上，*妨贵，主小人得利，君子道消。若遇玄武主贼势猖狂，门宫得气则不可抵御。 
丁临六癸雀入江，为主兵兮喜飞扬。为客强行终取败，定然将士带刑伤。 
六丁加癸为朱雀投江，下克上。遇交战，主胜客败。若欲先发兵攻人，则为客，必主大败，将士刑伤。 
六癸加丁蛇妖矫，主兵冒守莫自骄。倘然遇敌终遭害，急迁戊己可逍遥。 
六癸加丁为腾蛇妖矫，上克下，主军宜固守。倘有贼来攻我，切勿对敌。若交战必败。将军急宜迁移帐房到甲子戊甲戌己两土宫，以土能制癸水，贼来不能为害。 
三奇入墓并时日，倘或得一去乘之。所为动作皆无吉，叠叠相逢当避之。丙戌之日莫临乾，艮中丁丑一同看。壬辰巽上须知避，乙未应知坤不安。坤方本为甲之墓，乙未木墓日相连。日墓之方奇入墓，纵有铁骑也徒然。 
三奇入墓者，乙未到坤，丙奇到乾，丁奇到艮，又值日时入墓。如乙未丙戌丁丑是也。阴阳各有所为墓，倘遇奇即为凶。若层层叠叠，逢之即当急避。若交锋，必主打败，片甲无存。 
三胜生门及九天，值符天乙最当权。值符更得生门助，万举万全无差误。 
三胜地，看生门、九天、值符三宫也，最为吉庆。行兵交战，坐而击其冲，士卒一可当百，万举万全，敌兵大败。 
丙加值符真为利，客军得用为生气。甲加丙上主生之，此时为主真得地。 
丙加甲，利为客，宜高旗击鼓，呐喊前征，必得大胜。甲加丙，利为主，宜衔枚暗渡，设伏埋藏，后出应敌，必主大胜。 
本宫阳将及门仪，阴神余气细求之。眼前见凶有阴余，阴余有喜终见喜。倘若搜索俱为凶，此际遁逃不为否。 
凡做事行兵出行之木宫，看值符之阳将及使上之阴神，与天盘门仪上之余气，细细推详。若逢凶格、凶门或门宫迫制，或奇仪克墓凶祸相临，须查阴神。得吉将余气复旺相相生，则虽有凶不过眼前一时之灾，终久得胜。若搜索阴神，又无余气又休囚无一善状，则兵败如山崩，不可抵止，宜急移营待吉时再举。 
阴余所喜值符临，兼并六合及生门。但逢吉门必可行，取用伤门及九天。莫逢白虎见伤残，杜门必须藏匿顺。死中有救可逃迁，景门虽喜不为绵。惊飞逢忧必是忧，休门坚守不为愁。 
凡作出行行兵之本营，阴神余气，最喜遇者，值符临之为吉利，行兵必能转祸为福、。其次喜六合来临，主将军中有人来求和或求降，事必成就。又要合生门以助之，兵必大胜。但逢吉门，便可出兵。若交战，最利伤门合阴神之上之九天，则战必胜，攻必取。若阴神得白虎，则兵将皆有败衅伤残。得杜门，则伏藏兵马以暗计取胜。得死门则不利行兵，当移营逃遁，避贼凶锋。得景门火性燥烈，虽可出战以取胜，只不耐久，胜后即当收兵自固。若再追便防败衅。得惊门不可出兵，出必遇贼，惊惶自乱。得休门，则宜坚守，安静休兵养锐，各随所合之门，以知兵之胜负也。 
翻变阴神暗余气，阴神八将起于使。余气天盘宫必是，旺相休囚门宫视。龙从此处得其真，展翅飞腾万法生。阴余即是翻与暗，借神搜索真无算。 
阳将阴神者，八将也。阳将者，以八将值符加于天上，本将六甲，旬头而行。阴神者，以八将值符加于天上值使之宫而行。时干为阳，故干上之将为阳将。时支为阴，故门上之将为阴神。同一人门也，一加于干上，一加于支上，两迁相合而翻出吉凶。吉能变凶，凶能变吉，故曰翻变。如干上之将吉，又要门上之将吉。若干上之将凶，得支上之将吉，则其凶可酒。若干上之将凶，而支上之将又不吉，则其凶败不可救矣。余气者，以天上八门之五行，权四时之气候。当时者为旺，我生者为相，我克者为休，克我者为囚，生我者为废。假如休门属水，旺于亥子月，相于寅卯月，休于巳午月，囚于辰戌丑未月，废于申酉月。余仿此。此余气，得旺相相生之气者愈吉，如逢囚死之气，则虽得吉门无所用之。气之旺相休囚各随四时而定，无有行迹，故曰暗余气。是故，星仪门将遇凶，未可竟言凶，遇吉未可竟言吉。必查值使之阴神与八门之余气，然后可以定之。若阴神余气合得奇，始为吉全。凡行兵出阵，进退无阻，纵横自如，展翅飞腾，随我所向，无不胜捷。此乃借神借时令以搜索其吉凶，灵应无比也。 

旺相休囚即从门，吉凶反掌此处论。旺相之义非时候，生不生兮死不死。吉凶全凭余气救，生则生兮死不死。若论八门气何所，开则通兮杜则阻。景门小喜不久长，休为藏聚不飞扬。伤能转运捕捉获，惊是忧惶岂得昌。 
    天上八门当审其旺相之气，此气即所谓余气也。八门之旺相休囚，旺相值时候则吉凶至易如反掌之易。假如休门为吉门，值冬月到坎宫得旺时，居旺地则吉者愈吉。又如惊门为凶门，值夏月到离宫，得囚时居囚地，则凶者不能为凶。若八门不能得生旺之气，则生门不生，死门真死。若余有救，则生门得生，死门不得死。余门皆然。开则四通八达，杜则闭塞阻滞，景门发扬振作得喜而不久长，休门休息聚会而勿扬兵，伤门只可运粮而并捕捉，惊门惊惶忧惧而多一怪异。若未合时候者，吉凶未可遽定。 


奇门遁甲统宗卷之十二 

玄机赋（下） 

天地定位，风雨无差。吉凶自呈，何用易经。天地能变，风雨无算。六甲无主，门气难处。疆场之气最为灵，须自知之即有神。若是占之宜谨慎，何如生克化其真。进退吉凶从此断，门仪神将细搜寻。九星八卦加八门，决此天机真骨髓。 
    天高地下乾坤定位，则风雨应期无有差忒。而奇门之天地两盘，亦如天地之安静定位，则风雨自有常期，吉凶自有定准。不必揲蓍求卦，搜寻爻象也。若天地两盘各有生克，八门休旺各随时候，俱难定准，必于盘中参考之。至于疆场争战之事，查看局中胜败存亡，友为足验。但须占者知之，自以运用神妙之术，要谨慎隐秘，视其生克变化之真机与夫进退吉凶之玄奥。皆从八门、三奇六仪、阳将阴神余气搜寻占断以知之，不可徒事口耳，泄漏玄机也。 
法在天兮用在人，占物之应莫搜奇。壬先射覆奇克应，恍惚之中用使时。忽然午未难分别，或言辰巳是和非。此乃轩辕定时法，静中察物辨其宜。 
奇门之法玄妙难知，如天之高而不穷。天地间事事物物，悉在其中。吉可趋凶可避，造化可以挽回。随问随答，不假思索，顺乎天而不杂以人，自然吉凶之验，如响应声无不灵。切勿以私心搜索玄奇，以涉于伪妄。六壬以射覆为先锋，奇门以克应为微妙。触机即发，物来顺应。凡有所遇，恍惚之中或用当下正时，或随便撮取一时布局推占。云翳雨蒙，皆用此法，不必搜求时刻，只要静心理会，无有不验。 
甲乙自然体象木，丙丁火性定无移。戊己中央必是土，庚辛壬癸金水仪。直木方土金主圆，水形弯曲火形尖。木蓝土黄金色白，火为紫赤水为玄。长胜他兮即木体，偏斜炎削火形占。形兼方正土为主，金末砂尘也是圆。多纹多曲皆为水，五行分属并无偏。 
此以三奇六仪推占克应之法。甲乙属木，体长色青蓝；丙丁属火，体偏斜炎削色紫赤；戊己属土，体方正色黄；庚辛属金，体圆砂碎色白；壬癸属水，体多纹弯曲色苍黑。 
蓬星为白芮星黑，冲是碧兮辅是绿。中央禽将色为黄，心星色白柱星赤。任星白兮亦兼黄，英星紫兮尤兼赤。追体之时有生克，总然消长搜其实。 
此以九星推占克应之法。天蓬水星其色为白，天芮土星其色为黑，天冲木星其色为碧，天辅木星其色为绿，天禽土星其色为黄，天心金星其色为白，天柱金星其色为赤，天任土星其色为白，天英火星其色为紫。而其物之方圆曲直，亦如奇门之法推之。其物之多少、新旧、全缺、生死，皆以生克衰旺推之。 
值符贵物及钱财，体是青龙木属排。腾蛇非丑多形怪，假作空虚异处裁。太阴雕琢文书事，又兼飞物并羽毛。六合原来是布帛，果实相连上下交。白虎物烈多伤损，铁石相兼破及危。玄武通灵不测物，水族胎形字迹随。九地之司光不佳，深藏旧物及神祗。九天利器及盘旋，更得有声与有足。 
此以八将推占克应之法。值符属六甲，为青龙，是贵神，主尊贵之物及金钱财帛；腾蛇主丑陋、怪异、空虚、花假之物；太阴主雕琢、刻镂及文书字迹或羽毛飞动之物；六合是布帛、果实、二体交连之物；白虎是燥裂损伤之物或铁石之类，其体或有破坏兼有锋芒；玄武是水中鱼蛇蛹蛋、字迹、屈曲、多纹之物；九地是故旧、神像、糊涂、暗昧不明之物；九天是刀恤旋、活动、有声、有足、光亮玲珑之物。 
甲乙之气是青龙，木体苍然直瘦同。更有丝麻兼布帛，总然花果属相从。丙丁之物朱雀是，彩体华形状如尖。更有文书兼字迹，羽毛飞舞属相连。戊己之属是腾蛇，形若盘旋有口斜。物属土形方且厚，沙与磁器真不谬。庚辛白虎属是金，体洁身坚若有声。阳气在时真铁石，阴强必定是金银。壬癸之属玄武是，两体相成形假如。鳞甲水中一切物，更兼水曲及珍珠。 
此以时干推占克应之法。甲乙属木，故其物花卉、直瘦或丝麻、布帛、花果之类；丙丁属火，故其物华彩、偏斜、尖角、文字、飞动、羽毛之类；戊己属土，故其物盘旋有口、方厚、瓷器、砖瓦之类；庚辛属金，故其物坚实、洁净、有声之物，在阳宫是铁石，在阴宫是金银；壬癸属水，故其物多纹、弯曲、鳞甲、珍珠、水族之物，或其形状皆两体合成一物。 
休为坎坑象，包裹亦相同。生是初成物，身如山体隆。伤为转动者，其气附青龙。杜有难通利，乍成无有终。景气必奢华，光芒体似霞。死中无活动，体废定无差。惊气多损伤，有口及歪斜。开门通利物，刚健动相加。 
此以八门推占克应之法。休门属水，故其物有坑坎缺陷，外有包裹；生门属土，是新成之物，其身高大如山之有峰峦；伤门属木，故其物能震动有响声；杜门属木，故其物闭塞不通、尚未成就者；景门属火，其物华彩有光芒，皎洁可爱；死门属土，其物死而不活且废缺不全；惊门属金，其物伤损缺口，歪斜不正；开门属金，其物圆转通利，刚健能动，是官贵家所存者。 

诸物形体有分属，将神主管各归宗。上衣下裳成六合，丝麻布帛是青龙。石为白虎金同主，九天金主石难同。玄武腾蛇俱转变，再观利器九天重。值符常为首领物，玄武多来下物看。太阴六合交合物，有声飞舞入九天。歪异腾蛇伤是虎，玄武乘之有秽污。 
    此以阳将阴神推占克应之法。诸物之形体，六合为上衣下裳相和而成物；青龙即值符，为丝麻、布帛之物；白虎为金石之物；九天为金铁之物；玄武腾蛇相合，其物能转移变动者；白虎九天相合，为利器刀枪；值符是首上之物；玄武是下体之物；太阴、六合是两体相合文彩之物；九天是飞扬有声之物；白虎为伤残之物；腾蛇是歪斜怪异之物；玄武是秽污不洁之物。 

击刑之物必无余，定为身伤体不坚。更为刑格占同类，不缺身躯少半边。入墓之物不遇时，更兼美物不扬之。天乙飞宫将欲损，动之破败真有准。伏宫之格埋藏物，此物当藏不当露。玉女守门物喜食，隐私和合喜盈溢。青龙逃走受损伤，本物身形将有失。白虎猖狂口大开，一般美物忽然衰。白入荧兮因火成，荧入白兮因火败。丁合重重何所主，兼之饮食妇人依。青龙回首钱财进，旺相休囚是总机。飞鸟跌穴文书至，门神气内合其宜。五行为主多全备，一一挨排仔细推。合体合形合其的，总然灵应要相随。取其配合各相当，多生多喜多光辉。多死多伤多破败，阴阳变化依次推。 
    此以诸格推占克应之法。击刑、刑格主刑伤破败，故其物必主伤残破缺。奇仪入墓，必非应时之物，暗昧无光彩。天乙飞宫，将损未损，动之方破败。太乙伏宫，其物隐藏不露，无人见者。玉女守其门，物从饮宴中来，阴私和合之物。龙逃走，其物受伤，身形破缺。虎猖狂，其物有口而张开，美物忽变为丑恶。白入荧，是火中锻炼而成者；荧入白，是为火烧毁而败者。上下丙丁相合，玉女重重，当有酒食欢迎，妇人归依者。龙回首，钱财进益；鸟跌穴，文书到家。总以八门阴神余气休囚旺相推断之。天地两盘推排无差，自无不验。其奇仪星门多生，则多喜有光辉；多死，则多伤有破败。 
人取年干为命，主时之局为定。便取本命为题，次看九星何宜。 
推人命运，以本人生时奇门之局为主，然后于局中搜寻本人生干支局，即其为人之本命。取其本命之局，以推其一生之穷通、寿夭、吉凶、祸福、妻财子禄，俱可知也。 
正时推占重时位，符为我兮使为配。 
此不知本命而以正时推占之命运也。天上值符宫之星仪门将为本身，值符下地盘之星仪门将为住宅、为子孙。值使之门为立业、为妻妾、为官职、为客旅，值使下地盘之星仪八门为地头、为任所、为子女。 
生我之干为父母，我生之干为子孙。比肩即是兄弟，克我官禄兼疾。我克妻位及财，阴阳分别宜忌。十干之气本流通，命数相逢有吉凶。合用奇仪评消长，九宫休旺视门中。 
推人年命，以局内年干为主。以正时推占，则以局内天上时干为主。查看各宫，凡奇仪之生我干者为父母，我干所生之奇仪为子息，与我干相比肩之奇仪为兄弟，奇仪之克我干者为官、为疾厄，我干所克之奇仪为妻妾、财禄、为奴仆。皆以奇仪之阴阳分男女贵*，以八门之生克休旺丁各属之吉凶。 
父母休兮亲更切，兄弟爱敬心诚竭。子孙不宜聚与藏，官禄安稳病难灭。妻妾当为重似珍，财帛丰隆永不绝。 
休门主休养安和。父母逢休，父慈子孝和气蔼人。兄弟逢休，真心爱敬无分彼我。子孙逢休，少有和合各守家园。官禄逢休，功名妥手职位安稳。疾病逢休，隐虚暗疾延拖难愈。妻妾逢休，幽闲贞静和偕得助。财帛逢休，钱财进益滔滔不绝。 
父母生兮先最重，兄弟和顺自多情。子嗣兴旺及忠诚，官禄荣华无疾生。妻妾和同诚且贞，生平财物自嘉亨。 
生门主发生安闲。父母逢生，财禄旺相安福尊荣。兄弟逢生，和顺爱敬情谊深切。子孙逢生，家道兴隆义高得厚。官禄逢生，官职高升荣华赫奕。疾厄逢生，身躯强壮无灾无病。妻妾逢生，和顺贞洁。财帛逢生，积聚富厚。 
父母伤兮半似萍，兄弟交谊淡无情。子嗣气美多振发，官禄颇佳疾不成。妻妾才德调内治，欲多财帛用辛勤。 
伤门主振动伤残。父母逢伤，残忍寡爱性若浮萍。兄弟逢伤，一生不和无情无义。子孙逢伤，后嗣美丽振作英发。官禄逢伤，显赫威权亦多掣时。疾病逢伤，手足拘挛骨节疼痛。妻妾逢伤，才德俱全内治有力。财帛逢伤，谋远奔走辛勤成家。 
父母杜兮难逢，兄弟不堪交接。子嗣欲得阴功，官禄难兮病息。妻妾性难调和，晚年方许财帛。 
杜门主闭塞无为。父母逢杜，一生蹇滞牢守家园。兄弟逢杜，彼此睽违情同陌路。子孙逢杜，难生少育须藉阴功。官禄逢杜，仕途闭塞难得职位。疾厄逢杜，少病少灾风病宜防。妻妾逢杜，心性闭涩难以调和。财帛逢杜，少年贫窘晚来方裕。 
父母景兮假爱，兄弟面目相待。子嗣生多实少，官禄疾病年少。妻妾初和后怨，财物虚花实算。 
景门主张大虚华之事，事无实济。父母逢景，浮躁虚假狂风疾雨。兄弟逢景，无情少义面上虚文。子孙逢景，生产难有从养螟蛉。官禄逢景，少年早发忽升忽降。疾病逢景，风火暴疾易作易止。妻妾逢景，聪明智慧心性乖舛。财帛逢景，以无为有虚张实少。 
父母死兮难济，兄弟莫伸仁义。子嗣虽有若无，官禄疾厄无气。妻妾见克方存，财帛耗伤聊聚。 
死门主死亡败绝，凡百无成。父母逢死，病不离床死亡相继。兄弟逢死，无情少义刑克伤亡。子孙逢死，刑伤忤逆虽有若无。官禄逢死，功名不遂南亩终身。疾病逢死，有病难疗终致残生。妻妾逢死，必有死亡继室方安。财帛逢死，虚耗伤败聚散不常。 
父母惊兮难稳，兄弟两两存心。子息才多少德，官禄闲职疾危。妻妾口舌不和，财帛虽有若无。 
惊门主惊惶不安。父母逢惊，生平多怨父子不和。兄弟逢惊，乖戾欺妒各使神通。子孙逢惊，恃财矜夸刻薄少情。官禄逢惊，凶险地面散职闲员。疾厄逢惊，卒暴惊险危笃傍惶。妻妾逢惊，诡诈口舌夫妇不和。财帛逢惊，寡少难聚入不偿出。 
父母开兮性似萍，兄弟疏淡半为情。子孙在此多聪俊，官禄丰隆疾不侵。妻妾多能及多德，资材易聚亦易分。 
开门主豁达开畅。父母逢开，性不真切浮泛相待。兄弟逢开，意不相联似亲非亲。子孙逢开，聪明俊秀科甲贵显。官禄逢开，功名显达职位高迁。疾厄逢开，一生少病强健安和。妻妾逢开，正直果决内助贤能。财帛逢开，资材难聚聚亦易散。 
值符天乙为多吉，腾蛇古怪半虚花。太阴谋算非全美，六合多权岂是伪。白虎伤残多破损，玄武心灵诡诈准。九地暗昧少繁华，九天无情面是假。 
此以八将推占年命之法。值符为贵神，加本命非贵即富，正直端方，人皆尊敬，生平有吉无凶。腾蛇加本命，做人必古怪难交，言语欺诳，作事虚花，有名无实。太阴加本命，一生善于计算，阴谋诡诈，终无良策。六合加本命，心性和同，恩仇一类，善恶无分，同流合污。白虎加年命，做人残刻无情，所遇伤损，一生破败。玄武加本命，不是穿窬就是劫盗，立心阴险，做事恶毒。九地加本命。阴晦暗滞，昏迷度日，毫无光彩之色。九天加本命，虚张声势，假装门面，实少情义，不可依仗。 
探取格局命宫占，星吉仪安生气全。若得将神为我用，格高元内占为天。若寻子午卯酉位，临一合一定无偏。五行全备为生气，上下循环为转旋。此乃占之为尊格，五行迫逆莫交连。旺气最喜阳生阴，不堪阴气迫相兼。占问性气何所来，旺相休囚将性看。 
此以年命格局推占之法。凡人本命之宫，要奇仪无克，九星不投墓库、击刑之乡，不合凶格；宫门相生，阳将阴神逢值符、太阴、六合、九天扶助，又落在子午卯酉四正宫，又属阳时阴星生旺，此为最尊贵之高格局。主其人才学出众，安富尊荣，科甲进登，官居极品，出将入相，封先荫后贵极之命。而其气性，即于八将九星仪奇八门之旺相休囚定矣。 
坐命青龙，满面仁风，更和美格，多始多终。腾蛇之性，虚戏无诚，成之败之，多疑多惊。太阴之性，多谋多为，刚柔其性，廉洁其德。六合多情，心性如萍，男无悭吝，女多妖淫。白虎金神，性急无情，女则多伤，男则多刑。玄武诡谲，穿窬盗贼，性多*诈，暗地筹划。九地濛濛，其质多恭，幽隐暗计，为毒为凶。九天锵锵，其气扬扬，无私无曲，为暴为刚。 
此又以八将推占人性情之法。六甲值符属青龙，其人仁厚温和，若得美格更妙，做事有始有终。腾蛇之性虚花不实，无有诚信，多疑猜善呻吟，有成有败。太阴多谋多为，能刚能柔，性则廉洁。六合面上有情，心无专主，不生悭吝，女命逢之淫乱污秽。白虎性刚激烈，逼迫无情，有杀伐之心，遭刀兵之惨，在女人则有伤损。玄武性多*诈，不是穿窬便是盗贼，暗地谋人，人难防避。九地心性昏蒙，禀质重厚，能阴谋善筹划，做事能下毒手。九天性气发扬，浮躁刚暴，英气逼人，令人难当，然心无私曲，掣日月而行，不为暗昧事。 

十干迫制不堪当，甲乙金宫怕性刚。丙丁坎内宜无吉，戊己原来惧杜伤。庚辛离上为仇敌，壬癸俱愁生死方。 
此以十干迫制推占年命之法。甲乙属木，加于乾兑两金宫，木被金克，金旺木衰则主折伤之祸，木旺金衰则木无恙。丙丁属火加于坎宫，火被水克，水旺火衰则主有灭亡之祸，火旺水衰则火无害。戊己属土加于震巽两宫，土被木克，木旺土衰则主有痈疽疮毒之症，土旺木衰则土无伤。庚辛属金加于离宫，金被火克，火旺金衰则主有痰火嗽痨之症，金旺火衰则金无咎。壬癸属水加于坤艮二土宫，水被土克，土旺水衰则主有下元虚耗之灾，水旺土衰则水平安。凡门宫奇仪同宫相克犯，亦如此法占之。 
九宫最喜是天乙，腾蛇白虎有疾厄。太阴诸宫俱加之，六合不堪女淫佚。玄武最喜疾并财，九地藏财为大吉。九天刚烈何所宜，官禄命宫真有益。 
此以八将推占年命之法。八将之中最喜是值符贵神，命宫及父母、兄弟、子孙宫遇之，必主富贵荣华。腾蛇白虎加之，必主有疾病。太阴吉神不拘何宫，加之皆吉。六合之宫百事和谐，惟妻妾宫忌之，有此必主淫佚无耻、丑声远播。玄武各宫俱不宜，惟疾厄宫加之则终身必少病，财帛宫加之则喜聚金钱必成富翁。九地幽暗闭藏，诸宫俱不喜，疾厄宫遇之尤不喜，必至死亡；惟财帛宫逢之则吉，金银满室，盗贼不能偷劫。九天性烈，他宫不宜，惟官禄宫逢之则主功高显达，职位超迁，并本命宫遇之尤为喜庆。 
宫中合格有忌宜，三遁不宜为中吉。甲丙丙甲诸位尊，疾厄不堪逢此格。金临火位财有耗，火临金位为疾病。腾蛇妖矫俱为凶，朱雀投江厄内厄。小格大格并入墓，天网击刑伤且祸。诸凶最喜疾厄宫，又有相同及不同。腾蛇妖矫生怪异，不堪疾厄最为凶。诸般美格俱喜之，此是疾厄当避时。 
此以所合格局推占年命之法。诸格中有宜有忌。如天地人三遁是吉格，而本命宫中得之则不吉，只可安守家园，不能显达。惟甲加丙、丙加甲，各宫皆利，而疾厄宫得之，则主一生疾病缠绵。太白入荧惑，作事受亏，一世贫穷；荧惑入太白，火旺克金，嗽咳喘急。六癸加丁，昏迷惑乱，事事伤嗟；六丁加癸，忧愁恐惊，自投刑狱。庚加癸为大格，庚加壬为小格，庚加己为刑格，奇仪入墓，天网四张，击刑、自刑诸凶格逢之，俱有刑伤阻格，惟疾厄宫逢之则无灾无疾。若逢关格、反吟、伏吟，则主反胃痞塞。腾蛇妖矫、白虎猖狂，不利疾厄宫，逢之必主久病淹缠，怪异癫狂之病，有性命之忧。其余诸美格疾厄宫中皆喜之也。 
值符九星透羲易，临宫配卦占凶吉。更有门宫配卦法，阴阳动静互相质。爻中纳甲配宗亲，穷通寿夭六位陈。世是命兮身是应，若居吉位显尊荣。大限阳升阴即降，便从命上起初终。小限升沉反于此，周而复始出身中。再查贵神与禄马，刑冲破煞及三凶。 
此以值符、值使所到之宫，配合重卦以推占人年命之法。值符之九星为上卦，地下之宫为下卦，合之成重卦，占男子、占在家及本身之吉凶；值使之门为上卦，地下之宫为下卦，合之成重卦，此以占妻妾、占妇人、占出外经营仕途之吉凶。既成卦象，配纳甲取其生克，加以六亲，世爻为命，应爻为身，大运以轨数取之。视世爻之策若干，分阴阳老少之数，再加纳甲干支先天之数，共得若干，以卦爻六数去之，用余数为初限，倍余数去六数为中限，倍中限去六数为末限。每爻十年，周而复始，此大运也。大限自世爻起，阳爻自下而上，阴爻自上而降，五年一爻周而复始。小限亦从世爻起，阳爻自上而降，阴爻自下而升，周而复始。再查贵神、禄马到何爻，刑冲破煞在何位，则穷通寿夭、贫富、贵*皆可预知，详具别卷。 
择日须知兼所忌，本命行年宜畏避。三奇要识五行全，六神随运看兴替。莫将次第说盛衰，泊宫本位君须记。数重刑害数重丧，几处凶神几祸至。纯阳不利纯阳龙，纯阴不利纯阴地。自刑一遇便遭凶，造命荒唐岂为功。龙虎二符遇三奇，若得吉地偏多喜。阴阳对照百神藏，胜于九宫数尊帝。此是通玄经内文，句句真谛须细味。 
此是选择吉日法也。凡本命行年，不可遇刑冲破害，待使要得吉星方吉。若遇凶门凶星，必遭殃祸，自刑之日尤不可用。至于通书中选择，必造成一命局尤属不通。甲辰、壬申、寅癸，一为天网，一为地网，俱不可用。然得三奇相合，反能召吉。一切起造营藏，总得太阳对照，百凶皆避，不可为殃。 
阴阳二遁分三元，逆顺诸宫自具陈。第一随年求太岁，次看月建打头轮。月建轮流分善恶，分明更检九宫因。乾坎艮离为吉宿，坤兑震巽是四宾。中宫土宿非良曜，九座惟兹要杀人。超神接气能久悟，择日临方是此真。 
年、月、日、时俱分三元，年、月俱用一四七。阴局则日冬至后用阳局一七四，夏至后用阴局九三六，阳顺行阴逆行。第一要查太岁在何宫，次查月建在何宫，即将年月干支所到宫之星，由入中宫顺飞九宫，以查生克吉凶。假如阳一局，以一宫起甲子，二宫乙丑，三宫丙寅，四宫丁卯。如丁卯年月，即以四绿入中宫，五黄飞在乾，六白在兑。九星所到各有吉凶，惟五黄最凶，到处犯之，无有不伤人口，选择宜慎之。 
随日既能神妙用，再从月建觅游神。从建求来起太岁，只将太岁避凶神。丧门岁前二宫是，官符岁后八宫分。此是三神游地下，犯之立见祸相侵。太岁原为地下君，犯之飞祸入门庭。受祸无非是家长，一家沦落不由人。丧门命要收魂魄，犯之丧祸便临门。死者就中多少壮，常闻哭泣聒比邻。官符自来招官讼，犯者纷纷起斗争。枷锁狱中无计免，他时流泪不由人。岁破之星忧宅母，白虎丧讼小儿凶。病符灾疾忧家长，吊客死符丧祸重。惟有太阳与福德，添丁生子制诸凶。太阴除病家生女，龙德能消瘟疫空。此是仙人真秘诀，凡夫莫与论其踪。 
此论择日以十二支方取太岁定吉凶也。以地盘岁支位上起，一太岁，二太阳，三丧门，四太阴，五官符，六死符，七岁破，八龙德，九白虎，十福德，十一吊客，十二病符，顺行十二宫。犯太岁防宅长大凶。修太阳能制诸煞，移床此方必生子。犯丧门主死丧哭泣。修太阴主生女，散病患。犯官符主口舌官讼。犯死符主灾病死亡。犯岁破杀宅母。修龙德散瘟疫讼。犯白虎主哭泣死亡杀小儿。修福德添丁生子。犯吊客主丧服。犯病符主疾病。 
极究机中玄奥，凡占俱备无空。观之宫内何主，次搜消息吉凶。泄尽天机玄妙，当为圣主图功。虽得千金勿授，妄传小辈兴戎。若将此法轻言，罪犯天诛不宥。谨藏金匮玉函，更应三缄其口。 
此赋发尽奇门玄奥，诸事皆备。先观符使两宫是何格局，有无生克，是否刑墓，然后搜寻其吉凶而详断之。得其要妙之法，可以占卜百事，可以趋吉避凶，可以营造驱遣。战必胜，攻必取，兴王定霸，建功立业，宰制六合，传名千古，真济世之宝也。若妄传匪类，使得真法，兴兵造乱，屠毒生灵，为害不小，慎之重之。
