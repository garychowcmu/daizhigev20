[七政四余]乾元秘旨--舒继英  
 《楚词》言：阛则九重，孰营度之？则天有九重，古昔已言之矣。西人之言九重天也，曰：最上为宗动天，无星辰，每日带各重天自东而西左旋一周。次曰列宿天，次曰镇星天，次日岁星天，次曰荧惑天，次曰太阳天，次曰金星天，次曰水星天，最下曰太阴天。自恒星以下，八重天皆随宗动天左旋，然各天皆有右旋之度，自西而东，与蚁行磨上之喻相符，由是往复循环，运行不息，以氤以氲，众物凭生，而人于其间得气之吉者则吉，得气之凶者则凶，细细按之，不爽毫末。有志者所当详察焉。  
　　正五行水生木，又生气；火生土，又生计；木生火，又生罗；金生水，又生孛，罗生计，又生土；气生罗，又生火；孛生气，又生木。土计生金，金扶月，金水孛扶日。水克火，又克罗；木克土，又克计；金克木，又克气；土克水，又克孛；计克孛，又克水；气克计，又克土；孛克罗，又克火；火罗克金，木气蔽日，土计掩月。 
　　变五行水生计，又生罗；火生木，又生金；木生土，又生月；金生月，又生土；土生水，又生气；计生火，又生孛；罗生孛，又生火；气生罗，又生计；孛生金，又生木；月生气，又生水。水克火，又克孛；火克土，又克月；木克水，又克气；金克气，又克水；土克计，又克罗；计克木，又克金；罗克金，又克木；气克孛，又克火； 孛克月，又克土；月克罗，又克计；太阳至尊独不与。 
　　正五行之变木正旺则畏金，太旺又借金以成其器。火正旺则怯于水孛，太旺又借水孛以杀其威。土正旺则懮乎木气，太旺又借木气以疏其硬。金正旺则嫌于火罗，太旺又借火罗以化其顽钝。水正旺则妨于土计，太旺又借土计以防其浸淫。且寒日偏替于金水，而素月独隆于火罗。《摘奥经》云：「冬水辅阳，水借光温暖，而太阳则凝寒矣，主克父。夏水辅阳，阳借水滋润，而水则枯涸矣，主短寿。」耶律楚材云：「如木为财而在春，春木本旺，旺而逢生，不几生之太过乎？以富断之则误矣。盖春木宜逢金，夏宜逢水，秋宜躔木，冬宜躔火，反是非天地之中和，恐不免于贫，命主等星亦如之。再以月论，春月，火罗照之不明不燥，金水扶之，有光。夏月，逢金无益，值木亦损，不惟土计是凶，即火罗亦难，惟水孛扶之，斯元精不散。秋月，独畏土计，不妨独行，亦喜金水以助华。至冬，失之太寒，金水孛皆忌，火罗相照为美。」合此二书观之，一一皆可类推。 
　　变五行之正五行之变，变于十干，化禄也。甲火，乙孛，丙木，丁金，戊土，己月，庚水，辛气，壬计，癸罗，其中自有正理存焉。窃尝从元星天道立极之图及元星仰观天文之 图而穷极之。日月丽乎天，日午月未，地势起于北，子丑皆土；天道左旋，寅配春属木，卯配夏属火，辰配秋属金，巳配冬属水；地道右转，亥配春属木，戌配夏属火，酉配秋属金，申配冬属水。惟子丑合而属土，故戊归丑，己归子；寅亥合而属木，故甲归寅，乙归亥；卯戌合而属火，故丙归卯，丁归戌；辰酉合而属金，故庚归辰，辛归酉；巳申合而属水，故壬归巳，癸归申。寅卯辰巳皆阳位也，阳居阳位，故甲丙庚壬居之；申酉戌亥皆阴位也，阴居阴位，故癸辛丁乙居之。子之视亥戌酉申，乃自西而北，阴之极也，故己居之；丑之视寅卯辰巳，乃由北而东南，阳之始也，故戊居之。丑为土之初基，巳为土之中位，故土归丑，计归巳；寅乃火甫见之方，申乃火将灭之地，故火归寅，罗归申；卯为木之盛，酉为木之衰，故木归卯，气归酉；辰为纳水之府，亥为出水之区，故水归辰，孛归亥；独金好杀，而天地 好生，故藏金于戌并使无余气也。午为日位，日居之；未为月位，月居之。月固借日之光以为光，必对始望，日既居午，故月亦居子。此甲火，乙孛，丙木，丁 金，戊土，己月，庚水，辛气，壬计，癸罗之所由化也；金无余，特端列一宫，水木火土孛气罗计，皆以递生。至于甲与己合，月借火暖；乙与庚合，孛资水势；丙 与辛合，气叨木荫；丁与壬合，金赖计生；戊与癸合，土用罗恩；午与未合，月藉日光；盖化禄之合，适以相成如此。子午而犯君，丑未冲而掩光，寅申而炎 燥，巳亥而克害，卯酉而侵凌，辰戌而泄漏，盖化禄之，实以相亏如此。或又曰：己加子，子为寄宫，月方明，子宜从月；月在晦，子宜从计，二者必并推 而得之，姑存其说，以俟好学者。若夫戊甲丙庚壬为五阳，五阳各与正财合，癸辛丁乙己为五阴，五阴各与正官合，是尤见合之为义大，而化禄之体精用博也。 
 　　计----日------月----罗水----元星天道----气木----立极之图----金火----土------计----孛 
　　计壬--太阳---太阴--罗癸水庚---元星仰观----气辛木丙---天文之图----金丁火甲---土戊--月己--孛乙 
　　右将元星天道立极之图、元星仰观天文之图，依元星一书开载。 
　　日太阳者君象也，用天下之星，而不为诸星之用，无远弗?，无幽弗烛，不分日昼夜，不分南北，其光炯然，其气勃然。凡星居日之前后，谓之内夹；居日列之最前最 后，谓之外辅，必值四余乃止。近日之度至十五度内，谓之密；自十五度至二十度外，谓之疏；众星密，独一星在远，谓之特；罗计间隔一星朝日，谓之间；二星共一度辅日，谓之叠；一二星近密，谓之聚。昔人有歌云：「疏中外辅密中密，不中密兮即中日，众密出特特上取，特不如间升阶明，疏密只就日边说，数者又不如一叠，叠日叠辅皆登第，经纬连处可登云，聚处逢之魁南北，遇日须遇日度数，日度亦是度末年。」此虽端为科第而言，然由其意推而广之，则固一一应之如响矣。尝见命主及吉星夹辅太阳者，不为公卿，亦作侍从臣，且行至日度，或由督抚内升正卿，或由正卿晋爵宰辅，比比皆是。若与日气不通，纵使吉曜有情，亦不过外任而已。更有近君之员，一交木度，其像蔽阳，非主眷稍衰，即退居林下，或由京官外放，或降罚重重。更有候选及候升出差等，即使限度果利，必是年得太阳照临，或流太阳钓大限之月，始能有获。若伤煞在日前后，及与日有关会，即难宦游，宦游亦不能见君，见君亦不能优旨，且恐终于贾祸。若命主是金，火罗拱夹日，或火罗同纬日，系春夏生人遇日度必死。命主是火，水孛辅日，虽系春生人，遇日度亦死。余仿此。 
　　月
月到中秋则分外明。凡在上弦，以迄于望，谓之得令，有权；在下弦，则光短而力薄；在廿七至初二，毕竟无光。若与阳合，朔之前后七八度内生人，以月为命主，大率不永。倘月躔土而遇土计掩蚀，或土计躔四月度，则自其母以及其目皆主不利。 
　　五星四余
五星臣象也，一遇日即迟留伏逆，远于日则见。譬之王者出，诸臣或趋避或俯伏；王者远去，诸臣即呈颜色，怡怡如也。吉以此分忌喜，凶以此分喜忌。但吉星与命主在阳前，又喜其逆，逆则其气转亲；在阳后，又忌其逆，逆则其气转疏，凶星反是。耶律楚材云：「难逆用伏，凶灾不能解救。文伏魁逆，吉祥又难并臻。主伏不显，倘逢难亦可断吉。恩逆不祥，倘生主未可谈凶。」诚哉是言，推此可广验。至与春木得时，一望亦当情适；冬火失令，已过始能神怡；亦自然之理。木吏、土户、火礼、金兵刑、水司空，皆历历不爽。四余奴象也，主旺则窃，主衰则救。奴统于主，行主度即作奴度行，必谓气罗之贵、金孛之淫、土月之迍、火罗之燥，单 孛为拗、单计多谋，何其妄甚！若夫木司令朝日，已为青龙扶砚，何尝蔽阳？孛乘旺凌金，方将妾夺妻权，奚啻犯主？ 
　　科名
从年干取用，甲乙木、丙丁火、庚辛金、戊己土、壬癸水，敬天迎神，乘时布用。 
　　文星
五行相济而成。甲见罗，其色青赤；乙见计，其色碧黄；己见气，其色绛青；丙见金，其色赤白；丁见火，其色紫赤；戊见金，其色黄白；庚见木，其色白青；辛见土，其色粟黄；壬见日，其色黑赤；癸见月，其色绿白；发焰呈祥。含辉吐秀，独不以水孛为文者，其无质也。 
　　魁星
阴阳和合，相生而成。甲月木受水生，乙日木生火，丙罗火生火，丁计火生土，戊火土受火生，己金土生金，庚水辛孛金生水，壬气癸木水生木。借势向荣，权抒采。独遗土者，以土性混浊之故。 
　　三台
    子年辰，丑年巳，寅年午，卯年未，辰年申，巳年酉，午年戌，未年亥，申年子，酉年丑，戌年寅，亥年卯；分年挨定，尚需参详。但大拜诸公，非三台贯命、三台贯度，即行三台度高迁，姑存之以待用。 
　　金轝
轝者车也，金者贵重之义。譬诸君子居官得禄，须坐车以载之，故常居禄前二辰，如甲年禄在寅，辰为金轝之类。此煞乃禄命之旌旗、三才之节钺。如生旺得地，妇人不富即贵，男子多得贤妻妾，子孙茂盛，或主作赘，且皇族每与此煞关通。 
 　　爵星
    子申年土，未亥年火，丑午年水，寅巳年木，酉戌年金，卯年气，辰年孛。按之颇有验，亦姑存之。 
　　
    将星
    子辰申年在子，丑巳酉年在酉，寅午戌年在午，卯未亥年在卯。水金火木之年，各就帝旺之地。经云：「将星文武两相宜，禄重权高自可知，不作宰臣清要职，便居帅府拥旌旗。」 
　　
     刃星
    刃取宰割之义。禄过则刃生，故刃居禄前一位。亦劫财为刃，以旺处即劫财。卯午酉子为甲丙戊庚壬之禄前一位，并皆劫财旺地，故谓之刃。乙禄卯，寅为禄之前位；丁己禄午，巳为禄之前位；辛禄酉，申为禄之前位；癸禄子，亥为禄之前位；亦即劫财旺地，其为刃何疑？乃乙丁己辛癸反刃于戌丑辰未，传袭之谬，亟宜改正。得用则掌重权，失用则构奇祸。 
　　神煞
    神煞甚伙，大抵皆穿凿支离，绝无理解，故多不录。即卦气、斗柄、贵人、文昌、马元、禄元、寿元、的杀、阴杀、大杀、天雄、地雌、大耗、小耗等项，似皆可解，然按之于命十不一验，故并削之。至于催官、科甲二名尤为诞妄，既曰催官，何以甲年人官在气，而催官乃在金？直伤官矣，漫云催乎？果老云：「与元禄相催 克。」夫与元禄相催，谓之催官可也，与元禄相克亦谓之催官，何欤？用之则顾此失彼，殊为紊乱。科甲既不问其于年干何如，又不问其于官魁科文何如，而直以对宫主星当之，更属矫诬，均不可从。 
　　万年书历之由来久矣，自汉至明修辑者七十余家，创制者十有三家，其中如《太初》、《大衍》，皆称精当，至元郭守敬《授时历》出，而前人莫有及焉。迨西法行，而后更由疏入密，由同得异，识者遂以为观止也。试撮其大概言之，凡造历必造观天之器，自古观天者三家：周髀、宣夜、浑天。周髀、宣夜多所违失，惟浑天为得其情，郭守敬循之，更为简仪、仰仪、悬坐、正坐诸器，乃用二线推测余分，测景之所凡二十有七，东极高丽、西至滇池、南逾珠崖、北尽铁勒，中法以天仪而尽地矣。西法则增置测仪六式，曰象限悬仪、平面悬仪、象限立运仪、象限坐正仪、象限大仪、三直游仪，又有子午仪、黄赤全仪、弩仪、天环、天球等器，而最巧者无如远镜，用之能详日蚀分秒，能见太白上下弦，能见镇星为撱形，能见岁星旁四小星，能见鬼宿中之积尸气，能见天汉中之无算微星；西法更以地仪而尽天，器之疏密不同矣。
中法以天为三百六十五度二十五分，度析百分，分析百秒；西法则以三百六十平剖之，度析六十分，分析六十秒。中法以一日为百刻，时各八刻，子午卯酉为九刻；西法则以齐之以九十六刻，减天之度，正日之刻，此又于疏之中寓密也。置闰之法，气盈朔虚，此其大纲，中法二十四气平分，每一节气十五日二十一刻有奇，积算每年所余十一日，三年所余三十三日，因而置润；西法则云：冬夏不齐，冬一节气，十四日八十四刻有奇，夏一节气十五日七十二刻有奇。因日行距地远近不等，冬日距地远而行疾，夏日距地近而行迟，以此详算置闰，气朔分齐，无盈缩之差，其置闰视中法疏密为何如耶？岁差之法，则以日躔之所迁，验列宿之退数。古无差法，虞喜始立其法，以五十年差一度；何承天则以百年差一度；刘焯则以七十五年差一度；一行以八十三年差一度。中法始减周岁为三百六十五度二十四分五秒，加周天为三百六十五度二十五分七十五秒，以六十七年而差一度，视前为不同矣。
西法详算列星，每年东行五十一秒，积七十年有奇而差一度，二千一百十七年有奇而差一宫，二万五千四百一十年有奇而东旋一周，西法岁差更不同焉。里差之法，为分省节气之刻；中法立表测景以求时刻，难为依据，即所测冬夏二至，犹未尽善；西法用八线表法，已为精细，且又有别法以相济，人莫窥其底蕴。西法里差密乎不密，异乎不异，以交蚀言之，日月之行由南北而纵分之谓之度，由东西而横截之谓之道，日行高而月行卑，若合朔之时，日与月同度同道，则日为月掩而日蚀；月本无光，借日之光；若对望之时，月与日对度对道，则月为日所，阳极 反亢，故蚀；凡交蚀分数总由同道对道之多寡，此中法西法之同也。至西法更谓月蚀则在日月正望，而地球介乎其间，月入地影中失其所借之光而为蚀；地在天中，其体微渺，寻常不能障隔日月，惟日月同在一线，乃为地所隔而成蚀；故中法谓太阳之体本有暗虚，月值之则遥夺其光，西法则谓月蚀仍名暗虚，为地所隔则暗而虚也，是月蚀又更异矣。刻漏之制，周礼挈壶氏掌之，孔壶谓之漏，浮箭谓之刻。浮箭壶、漏水壶名异而实同，中法因之。西法又有地平晷、百游晷、通光晷、十字晷，遇阴雨则有自呜钟，沙漏、水漏之制。中法以水入壶而时箭浮，西法以水出壶而时牌出，壶体并不开孔，以节时分、定晨昏、考中星、拨晷景，无有差忒，刻漏视中法亦较密焉。惟历元之准于北极，推而上之，而章、而蔀、而纪、而元，东西两汉异而实同，中法、西法皆循之，无疏密也。至西法谓地如圆球，正居天中，日大于地，月小于地，五星大如月，尤振古所未闻。若其论恒星之南北差、赤黄道之疏密差、日与地之不同心差、七政之视差、日蚀之内三差外三差、月蚀时刻之里差以及悉月星之本次，轮调参觜之先后度，正罗计之误，元思至理，深切着明，中法不能赞词矣。更用以三角八线之算，揆以均数自变量根数之法，天地之寒暑、日月之晦明、浑沦磅礴于太虚之表而不能出其范围，直可上接容成之统，远绍羲和之传，行之万世而可无敝，密莫密于此，异莫异于此。  
    有志者诚取预定之万年书，及当年之七政经纬躔度书，一一遵而行之，求其故而晰其微，庶几精算无余蕴矣。 
　　十二宫分度数相照隔六宫，一百八十度相。隔四宫，一百二十度三合。隔三宫，九十度二弦。隔二宫，六十度六合。 
　　立命生时加太阳上顺数至卯是。 
　　立度从太阳所躔之度，用量天尺直数至命宫某度是，即所谓络也，亦即对三合六合二弦之谓，特兼及三十度，一百五十度而其数益全。 
　　十二宫名目次序人以命为主，故命宫第一；财为养命之源，故次二；分我之财曰兄弟，故次三；田宅所以安命藏财而居兄弟，故次四；既有财帛兄弟田宅，而男女所以承田与财者也，故次五；奴婢所以辅男女，故次六；妻妾敌体，与命宫对，故次七；疾厄人所难免，故次八；迁移人所常有，故次九；官禄夭之所予于人，故次十；福德人之所享于天，故次十一；相貌所以成身，故次十二。自命宫而至妻宫，其叙不乱；自疾厄而至相貌，却乃倒置，何欤？命与妻相对，相貌福德官禄出天上，故列在命前；财帛兄弟田宅隐地下，故列在命后。有相貌才见福德，有福德才居官禄，有官禄才多迁移，才迁移才招疾厄，自相貌至疾厄，皆日月之喜升而恶沉；有财帛应分兄弟，有兄弟应剖田宅，有田宅应归男女，有男女应用奴仆，自财帛至奴仆，皆日月之右转而分布。此十二宫之立，而人之所以为生，尽在是矣。 
　　限年命与禄十有五，福与妻十有一，田宅子孙各四年半，而奴仆随之，财帛兄弟各五，而相貌独十年，疾厄迁移退以七八。其所以若此者，子午卯酉居阴阳之中位，命禄妻田为四正宫，管四十五年有奇，乃含洛书四十有五之妙也；寅申巳亥辰戌丑未八宫，当阴阳终始之地，管五十五年无奇，乃具河图五十有五之妙也。 
　　出童限行大限童限管十五年，此其常也。不及则十岁后即出，太过则二十岁才出，总查太阳过宫之浅深，以定行限之迟早。太阳过宫三日管一年，三十日管十年，须扣算实数起；倘未满三日，只二日零六个时，即十岁十个月行限。如七月初一生，必至十一岁六月三十满十岁，再加十个月，行限则十二岁五月初一才起。倘将满三十日，只缺少九个时，即十九岁零九个月行限。如六月初十生，必至二十岁六月初九满十九岁，再加九个月，行限则二十一岁三月初十才起。 
　　定命    
    定命专论宫，果老论度固不可以，即另立度主亦在所不必，但看度之经纬、贯串以卜休咎而已，至于身主尤属泛泛，皆所宜削。 
　　行限    
    行限专论度，如寅宫有房心尾箕四度，行房以日论，行心以月论，行尾以火论，行箕以水论。若又论宫之为木，则金躔尾，顾不受火克而反云克木可乎？卯宫有亢氐二度，行亢以金论，行氐以土论，若又论宫之为火，则金躔氐，顾不受土生，而反云火克可乎？ 
　　命主    
    命主总在得时得地但左右无相克者，有相生者更优游自如，尤须朝阳近吉，或作阳引，或作阳从，或有吉神引，或有吉神从，皆主贵显；若凶神引从，便以祸论。如吉凶神均不引从，则专看经络贯串等矣。倘有盘合全格而不贵者，皆由主星失之也。 
　　经
    经者四经，如箕参轸壁、井角斗奎、尾窒觜翼、亢牛娄鬼、氐女胃柳、房虚昴星、心危毕张，在天同为一气，故宫神皆暗相管摄。命主在箕，吉星在箕，固是同经；命主在箕，吉星在参轸壁，亦系同经，应无不利。反是而为凶曜，害亦如之。 
　　络
    络者宫度对也，即对冲三合二弦六合之谓，而兼及三十度、一百五十度，所以立度者即此道也。一气相通最为亲切，即以日月论，日昼夜行一度，月昼夜行十二三四度不等，月与日同宫同度则合朔，离日九十度则上弦，离日一百八十度则望，近日九十度又下弦，非即络之谓欤？诸星之互相感通，何独不然？故命主与吉凶星络对而荣枯立判。
    贯
    贯者，他星与命度共为一经也。如命与度是火，他星即火之类。分衰旺不分同异，吉星自亨，凶星自蹇。 
　　
    串    
    串者，在立命立度之度也。如命是木，他星即躔角斗奎井；度是角，他星即躔角斗奎井。有相迎无相拒，吉星自亨，凶星自蹇。 
 
  
 　 填
    填者四柱填实也。如四柱有子丑，吉凶星在子丑；四柱有戌亥，吉凶星在戌亥之类。 

    冲（己后补）
    冲者对宫冲照也。即隔六宫一百八十度之谓，而正不必拘拘于一百八十度也。如立命在子，吉凶星在午之类，更须看命主与大限。 
　　守
    守者守命宫也，吉凶星在命宫之谓，大限亦然。 
　　钓
    钓者三方四正钓照也。三方即隔四宫之三合，而不必拘拘于一百二十度也。如命宫在卯，吉凶星在亥未之类。四正即隔三宫之二弦，而不必拘拘于九十度也。如命宫在申，吉凶星在亥寅巳之类，更须看命主及大限。 
　　拱
    两星拱命主，或在三方，或在对宫，总以无混杂为贵，日月官魁之拱尤重，命主大限皆然，然亦须辨拱星之吉凶 
　　夹
    两星夹命主，或在一宫，或在数宫，总以不混杂为贵，日月官魁之夹尤重，命主大限皆然，然亦须辨夹星之吉凶，至于日月所夹，更当推求。命主是官魁文科，日月夹最宜，以其气聚神旺也，若系劫煞伤刃，日月夹之反为不美。倘非命主，仅属他星，则以夹官魁文科为祥，夹劫煞伤刃为灾，但必察其与命度有关会与否，如并未与命度经络贯串，则亦不见灾祥也。日月之夹虽取其不混杂，若冬生人，以水孛为官魁科名，日月夹水夹孛，或并夹火夹罗在内，则水孛方藉火罗以暖，始不寒冻，非惟不作混杂论，其精神正全在火罗；如夹水孛并无火罗，似乎不混杂，而其实反难生动矣。推之于拱亦然，夹与拱略同，而其力较大。 
　　拦截
    或罗计拦出一星，日月拦出一星是也。所当辨拦截之星之吉凶，并当辨吉凶星之与命度有关会与否，更取其无他星混杂。然使拦出吉凶星，兼拦出命主，则此吉凶星虽与命度绝不经络贯串，却以命主同拦出而有关会矣。又冬生人，拦出水孛，兼拦出火罗，似乎混杂，但水孛是官魁科名，得火罗暖之，其气正扬；水孛是劫煞伤官，有火罗助之，其焰弥炽，未可执一而断。 
　　天官
    等天官者何？天干之官也，余俱从天干取用。如甲年生人，甲以辛为官，辛之化禄为气，气即天官；以庚为七煞，庚之化禄为水，水即七煞；以丁为伤官，丁之化禄为金，金即伤官；以丙为食神，丙之化禄为木，木即食神；以己为正财，己之化禄为月，月即正财；以戊为偏财，戊之化禄为土，土即偏财；以壬为偏印，壬之化禄为计，计即偏印；以癸为正印，癸之化禄为罗，罗即正印；以乙为劫财，乙之化禄为孛，孛即劫财；甲之化禄为火，火即元禄。余仿此。 
　　天官天官固取其与命度经络贯串矣，亦有通根而不通根者。如官躔伤官度，命亦躔伤是也；或官躔他度，正财躔命度，则又不通根而通根焉。《天官经》云：「日月扶官，才昭廊庙。官入命垣，格低还贵。天官秉令，身居九鼎。天官贯日，食禄丰隆。官命互躔，魁元早夺。官躔伤度，逢生犹荣。正财随驾而对照兮，乔迁不次。正财当限而拱官兮，恩宠骈集。惟忌伤官作妒，更嫌七煞当前。伤官伴官兮崎岖有阻，七煞混官兮荆棘自生。」此亦得其大概也。更不宜合化，如丙用罗官愁见月，土阴凑合不为官。余仿此。 
　　七煞
    子平可去官留煞，五星则煞总不可混官，须以食神制之，遂使官清，否则阳年之煞与劫合化，阴年之煞与伤合化，亦可。《天官经》云：「劫伤见煞也相制，天官有势。」又云：「贪合见煞也忘煞，天官亦尊。」若七煞无食神制，又无劫伤合，独与天官经串钓，难望清贵。纵得进士亦不能馆选，即使馆选亦必至散去。内至京 堂四品，终不能大轿；外至藩臬两司，亦不能八座。更有公卿贵命，原盘并未官受煞混，特无食神制煞，劫伤化煞，往往从不清贵之衙门，一转则煞之为崇大也。惟武职官员，由行五起者，煞而兼刃，或掌威权有之。至于煞兼魁兼科，又当分观魁科之盛衰，或作清宦亦有之。 
　　正财
    正财乃生天官星也，亦看与命主经络贯串何如，司令升殿或拱夹拦截合宜，不但增秩，兼能至富。总须与天官有情，或经或络，或串或拱，或或同，拦截皆妙。但阳年不可遇元禄，阴年不可遇偏印，遇之则贪合而忘生也。 
 　　偏财
    偏财虽能生煞，亦能生官，特阳生阴，阴生阳，其力自薄耳。倘与煞同宫同度，或独钓，或独，则生煞而煞弥横；如与官同宫同度，或独钓，或独，则于官亦不无小补。但阳年与正印合化，懮其无以制伤官；阴年与劫财合化，喜其有以扶正财。 
　　伤官
    凡天官遇伤者，须见正财。若见正财，转能生官，盖伤生财，财生官也，故有行伤官度发者，非伤官在正财度，即正财在伤官度。伤财互躔，行伤度胜于财度。昔人有专看天官正财伤官三星者，详其聚散，审其衰旺，知其生中有伤、伤中有生，从而断之，无不立验。是天官遇伤官，必须正财，若无正财，即须正印以制之，尤须阳年以偏印，阴年以七煞合化之。 
　　食神
    食神取其制煞，因之煞去官清，但阳年颇忌其合官，阴年亦忌其剥官。如煞在对宫，官在同宫，则只能合近地之官，剥近地之官，而不能及煞，煞仍自如，何也？对宫疏而同宫亲也。 
　　正印
    正印乃所以制伤官也，但阳年与偏财合化，既无以制伤官，又虑天官有藉于偏财，为之阻隔；阴年与食神合化，既无以制伤官，又虑七煞待制于食神，为之消灭。 
　　偏印
    偏印能制食神，使食神不能制七煞，其害最大。惟食神与天官有碍，则又赖偏印之制。阳年与伤官合化，可以助官；阴年与正财合化，适以损官。 
　　劫财
   此为十曜中最恶之星。阳年虽有合七煞之休，阴年实有合偏财之咎，经但端主伤妻，自历年试之，正不止此。与日有关，即行劫度，克父；与月有关，即行劫度，克母；与弟兄有关，即行劫度，克弟兄；与子孙有关，即行劫度，克子孙。虽不行劫度，但逢劫顶度，亦诸恶毕集，而且耗散有之、疾病有之，居官者降罚亦有之；若与妻主有关，妻主又不得气，常常断弦；与子星有关，子星又不得气，每每绝嗣；与财曜有关，财曜又不得气，屡屡空乏。仅置诸闲散之地，尚恐招殃，倘入乎拦夹之乡，愈将肆虐，必得天官乃能制之，而天官又以制劫，力薄矣。 
　　元禄
    元禄即天禄也。果得时得地，与命主有情，多食天禄。惟不取其有合，阳年与正财合，无以生官，阴年与天官合，有以夺官。 
　　恩难仇用
    恩难仇用，皆五行之理，但恩难较切，尚可兼观；仇用更宽，不妨偏废。况煞忌党，其刚凶多验，于刃兼之，气尽则身尽，官竭则命竭，危亦恒不在难也；引从者吉，则外贵乎空，挈提者凶，则内喜乎善，吉凶扶阳势，余奴亦足敌杀，安亦恒不在恩也。 
　　官福
    官福皆分宫挨定，原非无理，但按之似近于泛，不如从年干上径用天官等星，神明变化而不离乎其宗。升沉之绪已完，否泰之端自备。 
　　财帛田宅兄弟妻子是皆在得时得地，或日月，或吉曜拱夹为妙。妻以主之强弱分其人之存亡。财帛田宅尤在与命主有情。若以日月为财者，其财非从父母来即为天下所共见之财，但必合偏正财参观方能有准。兄弟子息故以水一、火二、木三、金四、土五为权衡矣，倘逢生则倍而增，逢克则倍而减。如弱土寄水，未必五不变一；干木寄火，未必三不变二；旺水寄木，未必一不变三；燥火寄土，未必二不变五。盖亦在其位谋其政之义也。 
　　限度
    耶律楚材云：「一生得失，总在行度。」其诏我哉？命宫犹家，限度犹寓。试以家北而寓南者譬之。其家遭水火，其寓遭水火，一及身，一不及身，其缓急迥不侔矣。现行之度有星无星，总须察其与当生何吉星有关会，何凶星有关会。当生吉星满用，主行此星之度之年定见荣华。当生凶神有力，主行此星之度之年立看凋落。原吉凶星顶度，又当以情之轻重分祸福之大小，其理至微，所当经究。一甲年四月生人，一壬年二月生人，同行戌宫奎木度，奎木上同坐金星。甲生人以金为伤官，遂致仕途屡跌；壬年人以金为正财，遂致官级联升。一辛年十一月生人，一辛年十月生人，同行丑宫斗木度，度为天官，十一月生人正财火星在斗，太阳在尾火度，与太阳通，即入翰林；十月生人正财火星在箕，太阳虽在尾，火度与太阳不通，仅中进士。甚矣，度之所系为切且要也。度固因太岁填钓而弥动，其初入度将出度 之时，尤与寻常不同。 
度 
度之说，所谓纬克经也。如金躔木度，木躔土度是也。倘有水火冲钓，可以救解，然亦难免刑耗病疾、火盗官非等事。若带刃煞来，流年又逢度之星、杀刃之 类，死更速矣耳。木躔金度，火躔水度，便是经克纬，似乎稍轻，然有刃煞加临者亦死。若度上刃煞俱占，不拘相生之度皆死。刃度逢煞，煞度逢刃，纬克经固重，经克纬亦不轻，行度至此，其害立?。如限入刃乡，度又为煞，谓之凶会临，出限之年亦死。至于水孛同经，行水度即危；又如限行木度，木登木殿，遇流气来， 太岁刃煞又至其宫亦危；若木翼火胃，不过泄气而已，其灾自减。要而论之，不问坐命何宫何度，但一岁之中只看限行至何度为率。虽系天官，既是度，亦任中闻 擢而亡，或得之亦不可久。命主所泊之度尤怕破，在后破犹轻，在前破更重。行至破之度，未及所之度数犹轻，已过所之度数更重。然亦须因时度令， 木宿遇金，春林愈茂；火宿逢水，夏生不畏；金值火来，秋生无碍；水宿见土，冬月反美；土归四季，会木何惧？ 
　　流年小限之谬乃俗夫所为，流年吉凶全看内会外会。流星与原守相会，谓之内会；流星自来会合，谓之外会。如火为命主，则火星流行，便是命主流行。火星流躔水度、犯原水星，即为内会；遇流水星即为外会。水又是刃煞，三方无救，多凶。若原火本被水克，限度又是火，纵不犯原水，但遇流水，不必是刃煞亦灾。如火为伤劫煞，正喜其犯原水、遇流水，喜其能制之也，故须活看。假如甲年生人，天官辛气，躔卯宫亢度，限行至戌，壁水七煞度足以暗混天官，幸有流木到度，则丙木能制庚水，若流土到度，则戊土能生庚水。又如天官流气入午伤官，丁金在戌之奎，现行奎度，奎木属官，本是官度坐伤，又三方见流官，不吉孰甚？却有流罗到奎，则 丁金方受癸罗之制，岂能戕官？迨自奎行壁，壁乃煞度，正喜丁金之制庚水，而偏以癸罗到奎之故，使丁金无暇及煞，而煞势猖獗，遂至夺官。此亦见移步换形，必不可胶柱而鼓瑟也。太阳君象，须用太阳，照命宫无益，照大限有济，到大限不如在四正照，在四正不如在三方照，在三方又不如在对宫照。太岁于填钓之外，尚 有逐拦二法。如限在寅，丑年可逐寅也，丑宫无星，即子年亦可逐；卯年亦可拦寅也，卯宫无星，即辰年亦可拦。 
　　形气
   七政者天之有形也，形者人之所由成也；而气即寓乎其内，形可见而气不可见也。然可见者必有不可见者以为之宰，以故形气交孚，天星与人命妙合，形气自相流通，吉凶了如指掌。有形吉而气凶者，有形凶而气吉者，均不可泥形而遗气焉。试思最近大圜者莫如恒星，次之土、次之木、次之火、次之太阳、次之金、次之水，最卑为月。以形而论，则高下之距实大悬殊，向非有气以主之，何以各系于天而不坠？又何以天道左旋而诸曜皆能右转也？以是知气虽渺冥恍惚，实则周浃旁皇。人受阴阳五行以生，亦何时何刻不与十一曜默默相融贯乎？耶律楚材云：「各星俱合格，限度无贵气所属，终难大伸；各星俱陷落，限度非戾气所归，何至大屈？即有此限度，太岁尚不钓，亦将从缓。」是诚识气之奥窔也。善观命者不视形而审气，气有清浊，则命分贵贱；气有明暗，则命分穷达；气有厚薄，则命分大小；气有顺逆，则命分夷险；气有善恶，则命分贤奸；气有促舒，则命分寿夭。若徒以形而已，则四余拦月、五曜环阳，为格中之最巨者，岂皆人人富贵乎？试举一二以例其余：一康熙庚申甲申癸卯癸亥生人，月在子之虚，孛在卯之氐，气在酉之胃，计在戌之室，罗在辰之翼，是四余拦月矣，木在申之毕，火在未之井五，土在未之井十 六，金在午之柳四，日在午之柳十一，水在巳之张，是五曜顺生而环阳矣。木为文为煞，火为偏财，土为偏印，金为天官科名，水为魁为元禄，金水贵气所归，作阳引从，又递生至金水而住，若金水作命主，岂不大显？彼立命于戌，以火为命主，甚远于阳，仅受文木之生又带煞气，故于斗木文度内乡荐，厥后屡膺保题而不用，用亦仅以教职，譬之地脉乃过龙，非结穴也。一康熙辛卯庚子壬辰壬寅生人，月在亥之危，孛在申之昴，气在申之觜，罗在丑之斗十八，计在未之井，是四余拦月 矣。土在午之柳，金在卯之氐，水在寅之尾十五，木在丑之斗三，火在丑之斗四，日在寅之尾十一，是五曜顺生而环阳矣。土为正印，金为科名七煞，水为劫财，木为天官，火为正财，递生至火而住，立命于卯，以火为命主，火独受天官之生，而阳又在火躔，正如地脉结穴之所也。木属铨部，行至翼火，不满三十岁，遂作少宰。合此二命观之，全气之作用，而非局局于形者所能窥其万一也。 
     旨  
 　　余论是书成而星命之理昭然可?矣，然亦有书不尽言，言不尽意之憾，所望好学深思者辟彼邪说，循此正规，引而伸之，触类而长之。盖入微之旨，可以意会不可以言传。若必欲一一遍及焉，虽累牍盈编，岂有竟乎？ 
　　黄赤俱差，甚至前后易次；觜宿距星，汉测距参二度，唐测一度，宋祟宁测半度，元郭守敬测五分，明测之不啻无分，且侵入参宿二十四分。故旧法先觜后参，今不得不先参后觜也。罗喉计都生于日月交行，谓之天首天尾，中法以天首属罗，天尾属计；西法改而易之，遂以罗为尾，计为首，爰自利玛窦等入中土，与明宰辅徐光启等所裁定，后有作者皆莫之及，应不可轻议纷更。恒星之行即古岁差之度，古谓恒星千古不移，而黄度之节气每岁西退。西法则谓黄道终古不动，而恒星每岁东行。由今考之，恒星实有动移，其说不谬，故各宫皆有歧度，如角十歧辰卯，房初歧卯寅之类，数十年后歧者便当尽移，须逐年挨查，一以钦天监七政经纬躔度书为准，不可草率迁就。太阳每日皆从子正起，如初一注女二，初二注虚四，初一子时在女二，丑时即在女三，寅时即在女四，挨查至亥时当在虚三，则初二子时便在虚四矣，一日之行常不止十二度，再分派于各时可也。每度六十分，日与木如同在卯宫氐十，孰先孰后，必须辨明。日每日行六十分，木或六日行六十分。生人在午时，日已及三十五分，木自前二日至后三日才行尽氐十，则本日午时只及二十五分有奇，是日前而木后也。有另立异说者，如一命三月初一卯时生，命在戌躔奎，其奎环转流行于卯，是奎在戌乃其空名，奎在卯正其实迹，安用此宫度为？不知奎既流卯，而亥子丑等十一宫，未尝不从流卯之戌上循次排列也，其理仍不外此，又何必立异而鸣高乎？ 
   钓之间正须详看。如甲生人，天官辛气在卯亢，正财己月在酉娄五，天官虽躔伤，却与正财同经，伤方生财，生官；七煞庚水在酉娄三，虽旁正财却躔伤而稍受制，限行至娄十二、十一、十、九、八、七、六、五等度，正财对生官，官场极顺，及行过娄五，遂在正财之后，与七煞密迩，而正财且生煞，宜乎顺中稍逆。 
  　 一星常有数用。即以日论，日君象亦父象，立命于午即命主，立命于子即妻主，立命于戌即男女主，立命于申即兄弟主。或化文、或化魁化刃，每有行一度而吉凶参半者，亦宜此不宜彼，宜彼不宜此之故，且吉中或微带危机，凶中或偶挟贵气，即一用之中亦有不同，所当细为查参。分金度，先天五行，皆节外生枝，在所宜辟。 
   　天盘地盘、竹箩三限等，固属谬说，即华罗五星，出自周述学，亦牵合无理，均宜廓清。 
　   西法推算自谓独开生面，但其所言，如某星在某方喜杀人生人，某星在某方好戏好色，何粗鄙乃尔！尝取《天步真原》一书试之，从不一验，亦宜屏弃。 
  　《果老星宗》《琴堂指金》《神道大编》《望斗仙经》《星学纲目》《星学源流》《历府大成》《星学大成》等书所载正五行甚详，但仅合此理十之一。 
  　《耶律神数》《元星枢要》《原星出入》《天官经》等书皆命理正宗，集中已将精华采取，不复全录。 
   　岁在鹑火而武王克商，岁在实沉而晋文得位，淫於伭枵而裨?知楚子之将死，星见大火而梓慎知宋之将灾；他若五星聚东井而汉王入，关慧扫之而符秦灭，四星聚 牛女而晋元王，吴景星见箕尾而慕容垂复燕。分野之说原非无稽，但事关军国之大如可取证，若止一人一身，在心尾则以为宜迁宋燕，在虚危则以为宜迁齐卫，又何以为终身不去其乡，及数十年仕在一方者解也？子平原有至理，但前六十年某月某日某时出一大贵人，后六十年仍有此八字，其人却与前迥异，及查阅五星，果宜高下悬绝，则子平似稍逊五星一筹。子平为体，五星为用，体同而用异，此前后六十年，八字相同而五星各异也。然体用一理，终不可详用而略体。格局皆形也，宜参形中之气。如四余在西北，五星同日在东南，太阴入西北，即四余栏月，五曜环阳；太阴入东南，即四余包七政，文东武西每每至两三月皆如此，其贱作奴隶者亦多矣！乃一见便以为大格局，即许以宜尊显，何愚昧至此？ 
 
 　　何为七曜？相照之光，多少不同，日前后光十五度，月一十二度，土木火各九度，金水各七度。假令火追逐土相离七度，则二星沾光，呼为相会。若星光度数均者相会，则各星度数减半同沾光。若星光度数多少不同者，初会时度数多者先沾光，少者光未沾及；少者度数相及，则二星同沾光，为正会。凡二星同度为相会，但遇一分为相离，虽相离力尚在，为二星后光未尽也。若二星相会后相离一分或二分，却再有一星在后追及，星虽未到，光已相沾，即与后星又为初会。此论经度则然，若在纬度、或黄道南、或黄道北，更重。如二星纬度同，经度亦同，则下星能掩却上星，故相会为尤紧。且此二星相会后，一星前去追及一星，即将先会星光移向后相会之星，假令二星东出度数与对黄道的赤道度数相同，如亥宫二十五度与戌宫五度同，或二星在两处，日长短同，如一星在申宫二十五度，一星在未宫五度，亦呼为相遇。又如火星在戌宫，木星在巳宫，金星在申宫，金离火追及木，却将火之光移向木星，似火与木亦为相遇，谓金先与火六合照后与木相弦照也。又火星在戌宫，木星在巳宫，土星在申宫，土与火六合照，与木相弦照，土将木火二星光聚于一处，亦为相遇。若一星在本宫，又在分定数上与一星或三合、或六合、或对、二弦 相照，主星即受相照之星之荣落。 
 　  何谓政余类聚？乃水与孛、木与气、火与罗、土与计，一类分聚也。若金星居中，贵气所属，以之作命主，金无余气，理应位冠群僚。如水土木火作命主，非贵气所属，又不近阳，亦寻常人耳。贵气所属，又能近阳，终嫌其为余星分窃，仅列卿贰而已。 
  　 五列形也，而气存焉。三四五星同坐一宫，疏密匀停，谓之坐列。三四宫上，疏密匀停，谓之排列，宜命主居中及高地，犹四五人同坐，居中者尊也。疏密不匀，谓之行列，行列宜命主居前，犹四五同行，居前者尊，居后者卑也，居最后而有计罗拦转则非后也，乃前也，又上尊也，俨然旌旗导引，士卒拥卫之象。命主独居一宫，两傍有官魁夹，官魁有日月夹，日月又有四余包裹，谓之主列，自是左右并辅，文武环护之象，或待漏于端门，或拜拱天门皆妙。太阳同三政一余在一连四宫，太阴同三余一政在一连四宫，独空中四宫，惟命主居之，谓之中列，自是超群出众，独立寡俦之象。 
  　 命主朝君，命余觐后，此为阴阳和会，大都贵显。 
  　 或十一曜拱命垣、或计罗拦截、或空四正、或空三方、或空对两宫、或空子午丑未、或空卯酉辰戌、或居三隔三、或守一空一，皆贵气所属，亦宜留意。 
   　或七政归垣，或七政升殿，或五星齐与日有关照，或五星齐与月有关照，亦属罕觏，均宜细审。      有谓木气之入子丑，金之入寅亥，水孛之入卯戌，火罗之入辰酉，土计之入巳申，木气之入午，土计之入未，所主者之宫究竟受伤，此亦宜泛泛参观，兼当揆时度势，不可执泥。立命于子，木独守命；立命于寅，金独守命，现在皆作卿贰矣，必欲一一执泥焉，庸有当乎？ 
   　童限或十岁出，或二十岁出。其在童限中，即将所立之度逐年挨查。如度是木，木原与日通，童限中即克父。度是土，土原与月通，童限中即克母。度是吉气所钟，童限中即发；度是凶气所会，童限中即亡。 
　　女命与男命略同，所异者命主之外，尤以夫星子星为重。从夫子星之生克制化及经络贯串拦拱夹上，细细推求其贫富贵贱，亦相应如响。双生之别，命主太旺幼者胜，命主太弱长者胜；命主不旺不弱，长幼略同。又长主正，幼主余，政余恒不类，则长幼亦多异。大吉大凶之命一望而知，易于推算；若中立之辈，只可断其大概。必谓当为某等人，不作某等业，岂未知士农之子长为士农，工商之子长为工商乎？一日不过十二时，所产何止数万人？虽五方风土不齐，要亦大率相类也。大富大贵之命往往不重生，而贫贱者恒层见叠出，何欤？盖天地之精华独蕴酿于此日之一时，譬之祥麟彩凤原不多见，若泛泛化生于阴阳五行，不啻吠犬呜鸡，何地无之？限度虽极危，其气未尽，即不死；限度虽尚稳，其气已尽，即必死。大贵之人常在极吉之度死者，何也？其气尽也，且当受身后之荣也。若至凶度而死，必罹祸患矣，非其命所应有也。 
 
 
   　命只合得一科第，弱冠得之，其气已尽，即死。命必至一二品，虽六七十岁外，其气未尽，必候到此地位才死。 
  　 有两人之命，皆宜位至二品。一人于三二十岁时，猝于数年间超擢至二品，其气已尽，即死。一人历久不升，即升亦循序渐进，迁延至六七十岁得之，其气不尽，总不死。 
   　有中年忽然折挫者，如气正未尽，可决其复起；如其气或已尽，即判以终身。 
   　死生本有定数，而非所论于自取。尝读孔子之言而爽然矣，曰：「寝处不时，饮食不节，劳佚过度者，疾共杀之；居下位而好干上，嗜欲无厌，求索不止者，刑共杀之；少以犯众，弱以侮强，忿不量力，兵共杀之。」此三死者非其命也，人自取之。 
   　《干元秘书》内载七曜性情吉凶及所属阴阳、所属昼夜，皆于命理无关，故不录。 
   　《元星变化》云命之主星最嫌泄气。泄气之轻，多招灾祸；泄气之重，不免死亡。此说似乎太拘，终于不采。 
   　《元星变化》云如甲与己合，看合何星，若官禄则得禄，疾厄则多疾。合着恩星，自为有用；合着难星，不无受制。此说亦微有验，姑以存参。 
  　 魁、科、文三星其用不同。《天官经》云：「魁官穿度，早步青云；魁度逢官，陛廷司谏；官魁拱命，骢马乘风」是魁主风审无疑，推而广之，内至兵刑都察院等官，外至督抚按察司等官，皆作魁论。文不独科第然也，总裁、主试、房考、学差，内而 
司成等，外而教职等，皆以文论。倘不得气，又微与命主有关，虽老于诸生，亦应有文名科名。升殿朝阳，兼日月拱夹，可以问鼎。天一生水，水作科名更妙。有谓 
科名与阳隔一度，中第一；隔二度，中第二；隔三度，中第三；隔三度外，尚与日同度，亦可馆选。又有谓魁守命坐度，与所立之度数相隔一二三，即以此定廷试之 
名次。二说皆验，当参观而得之。 
   　有壬年人行柳土煞度馆选者，查文、日、科、水皆在女躔，则柳度正收科文阳君贵气，不要概论煞也。又有壬年人行女土煞度馆选者，查科水在女躔，日月夹之，则女度正收科名贵气，又科名顶度，不可概论煞也。有庚年人行奎木煞度居大位掌重权者，查原木与气照已经合化，天官金与太阳俱在斗躔，则奎木乃天官与太阳 贵气所通故也。有辛年人行娄金煞度馆选者，查金即科名，木在阳躔，则即以科名近阳也。总之七煞止忌其混官，既不混官，则另视其气之所并而已。盖即一星常在数用，一用亦有不同之理，特因煞而详载之。 
　　七年每月行二十一分零，两个月零二十四日行一度。一年，该四度十七分有奇。二年，该八度三十四分有奇。三年，该十二度五十一分有奇。四年，该十七度八分有奇。五年，该二十一度二十五分有奇。六年，该二十五度四十二分有奇。七年，合计三十度。八年每月行十九分，缺三个月零六日行一度。一年，该三度四十五分。二年，该七度三十分。三年，该十一度十五分。四年，该十五度。五年，该十八度四十五分。六年，该二十二度三十分。七年，该二十六度十五分。八年，合计三十度。十一年  每月行十三分零，四个月零十二日行一度。一年，该二度四十三分有奇。二年，该五度二十七分有奇。三年，该八度十分有奇。四年，该十度五十四分有奇。五年，该十三度三十八分有奇。六年，该十六度二十一分有奇。七年，该十九度五分有奇。八年，该二十一度四十九分有奇。九年，该二十四度三十二分有奇。十年，该二十七度一十六分有奇。十一年，合计三十度。某宫行几年，惟七年、八年、十一年尤须逐年扣清，特另开于右。 
 

