三命消息赋二卷（徐子平注）
　　
　　臣等谨案《珞琭子三命消息赋注》二卷，宋徐子平撰。《珞碌子》书为言禄命者所自出。其法专以人生年月日时八字推衍吉凶祸福。李淑《邯郸书目》谓：其取琭琭如玉，珞珞如石之意，而不知撰者为何人。朱弁《曲洧旧闻》云：世传《珞琭子三命赋》不知何人所作，序而释之者以为周世子晋所为。然考其赋所引，有秦河上公。又如：悬壶化仗之事，皆后汉末壶公、费长房之徒，则非周子晋明矣。是书前有楚颐序，又谓：珞琭子者，陶宏景所自称。然禄命之说至唐李虚中尚仅以年月日起算，未有所谓八字者。宏景之时又安有是说乎？考其书始见于《宋*艺文志》。而晁公武《读书志》亦云：宣和建炎之间是书始行，则当为北宋人所作。旧称某某，皆依托也。自宋以来，注此赋者有王廷光、李仝、释昙莹及子平四家。子平事迹无可考，独命学为世所宗，今称推八字者为子平，盖因其名。刘玉《已疟编》曰：江湖谈命者有子平，有五星。相传宋有徐子平者，精于星学，后世术士宗之，故称子平。又云，子平名居易，五季人。与麻衣道者、陈图南、吕洞宾俱隐华山，盖异人也。今之推子平者，宋末徐彦升，非子平也云云，其说不知何所本。然术家之言，百无一真，亦无从而究诘也。其注久无传本，惟见于《永乐大典》中者尚为完帙。谨加裒辑，厘为上、下二卷，以符《宋志》之旧。其中论运气之向背，金木刚柔之得失，青赤父子之相应，言皆近理。间有古法不合于今者，是则在后人之善于别择耳。又考《三命通会》亦载有《珞琭子》寥寥数语，与此本绝不相合，盖由原书散佚，谈命者又依托为之。伪中之伪，益不足据，当以此本为正也。
　　
　　元一气兮先天，禀清浊兮自然；着三才以成象，播四气以为年。
　　【元者，始也；一者，道生一冲气也。有物混成，先天地生。以看命法论之，如人初受胎月在母腹中男女未分。以四柱言之，则知人本命也，尚未有生月日时，即贵贱寿夭未分。故云：一气。以大道言之，则混一气而生育天地也，主祖宗之宫也。阴阳既分，清气为天，浊气为地。地法天，天法道，道法自然。以命术言之，则如在母胎中以是成形，男女已分也。以大道言之，天地分也。以四柱言之，则生月是也，主父母宫。天地人为三才。以命术言之，是人生日是也。乃人身自得之宫。看下临何宫分也。四气者，布木火水金以为四时，各旺七十二日，土旺四季，各旺十八日，故为一年。五行之休旺也。以看命论之，是人生时也。以四柱论之，本命生月生日生时四柱也。每一宫有三元，有天元、人元、支元。生时主子孙也，更看生时天元不居休败，居于旺相，则佳矣，死囚则见多而晚成。】
　　以干为禄，向背定其贫富；以支为命，详顺逆以循环。
　　【干者，是生日天元也。看干下有何支，支内有何人元，而与生日天元为禄，或有禄印，或有财帛。假令六甲日生人，甲子生旺,甲寅建禄,甲辰为财库,甲午为妻财,甲申为官印,甲戌为财官。其甲子，以水生木。如秋生，并十二月生，则有官贵命，官印无失。甲以庚辛为官印，为子，有癸，善制其丁。故曰：癸乃甲之印绶也。更须消息四柱内外，吉凶轻重，而配其休祥。其言,不可大疾,疾则不尽善矣。向者，要生日天元向其禄马也。如无禄马，向其财帛，或有向其寿限，向其旺相也。假令六甲生日天元，若得夏至生，而居辰、戌、丑、未，并丑位之上,则有财帛，及有祖基。若是秋生，居巳、酉、丑、申、戌，四柱之内，别无丙丁，则甲之向禄也。甲以金为官印，秋生金旺，故曰向也。若运到西方者，亦向禄也。运行南方及四季亦向财也。若生月内，有官印于生日天元，则主官出祖宗。如生月及支内，有财于生日天元，则主有祖财。若生时支内，有财，别无刑冲克破，则主自立财。其论官、论财，更须精其休旺轻重言之。财库并旺相，为佳。官长生、官库、官旺相为妙。支者，十二支也。支内有天元，十干甲禄在寅，乙禄在卯之类,宜生日天元取年、月、时中内天元配其吉凶，或有财帛，或有官印，或寿或夭。假令甲日天元属木，取金为官印，取土为财帛,见丙为寿星,见乙并亥卯未为劫财,合用官印或财帛须精休旺言之。】
　　运行则一辰十岁，折除乃三日为年。精休旺以为妙，穷通变以为玄。
　　【行运则一辰十岁，折除乃三日为年。折除者，一年二十四气，七十二侯。命有节气浅深，用之而为妙。假令六甲日生人，以金为官印，得六月下旬生，则有官印者，有祖财。更若顺行阳运，则为佳。逆行则运背矣。甲以金为官印，南方火能夺甲之贵。南方，火土之分，却向财帛。若七八月尤佳。若六月上旬或中气生，则无官。若年、月、时在申、巳、酉、丑位，更运行西方，则却有官印，而亦荣显也。若六月中气或初气下生，却更看与时在寅午戌亥卯未之位，更天元有丙丁，只是商贾之命也。其五行休旺，已具前述。凡看命见贵贱，未可便言，且精四柱内外，天元并三合有无克夺所有之贵。假令壬午日生，乃禄马同乡，切不可年、月、时、中有甲乙并寅卯，若春生则甲乙旺，土死则壬背禄也；若夏秋生虽见甲乙寅卯亦有官印；夏生土旺则官印旺也。秋生则甲乙绝而无害，余仿此。假令壬子年，壬子月，丙申日，辛卯时。然，丙申、辛卯，天地六合。被太岁是壬子，更壬子月，二壬刑于卯位，此合而不合也。若丙取辛作妻，定因财致祸，而身灾也。凡看命，切详内外五行相合有无忌神，更看所用者内外天元得浅深向背而用之。】
　　其为气也，将来者进，功成者退。如蛇在灰，如鳝在尘。
　　【气者，四时向背之气也。假令，六甲六乙生日，春生，则无官；夏生，则有财；秋生则有官印重矣，若生时却居寅午戌巳上，更有戊己丙丁在时中，则官减半言之。如本位犯丙丁南方火位亦夺甲之印也。五行当权者用之为福；不当权者用之，无庆。假令，金用火为官印，九夏生则向官，七月生则气退，即官不迁进也。当用之神旺相，则有庆；死囚休败则退也。又如，水命人以土为官印，却得十月、正月、二月生，虽有土而不中用，以五行退则不当权，而休息，此论五行气退罢权之道。如蛇鳝之在灰尘，则何可长久也？】
　　其为有也，是从无而立有；其为无也，天垂象以为文。
　　【此五行论于绝地而建贵也，五行绝处有禄马。假令，丁亥、丙子、庚寅、甲申、乙酉、戊寅、壬午、癸巳、己卯、己亥皆从无。天元受绝休囚之地，却成贵强之位。鬼谷曰：干虽绝而建日。成鉴曰：受气推寻胎月须深。亦当论生日天元破絶而贵也。赋言：五行穷絶处无也，絶中建禄则有也。凡此者，皆合大道，贵而清也。易曰：悬象着明，莫大乎日月。日月者，天之文也。阴阳之柄也。日往则月来，暑往则寒来，皆一生造化之文也。】
　　其为常也，立仁立义。其为事也，或见或闻。
　　【五行者，在天为五星，在地为五岳，在人为五脏。推而行之则为五常。常有可久之道则秉乎仁义者。易曰：立天之道曰阴与阳。立地之道曰柔与刚。立人之道曰仁与义。人之道非仁与义则不能立也。命遇金者必要木，有木者须要金，是谓有刚济柔仁而尚勇。遇此格者多贵。赋曰：金木定其刚柔是也。其为也者，今术者将人生年月日时中支匹配吉凶作为也。或见者，年月日时上天元也。或闻者，支内人元也。甲在寅之类，又辰乃水土之库，戌火库，丑金库，未木库，辰中有乙是春木之余气，未中有丁是夏火之余气，戌内有辛是秋金之余气，丑中有癸是冬水之余气。有春分、秋分、夏至、冬至二十四气七十二侯分阴阳所主之事以定贵贱。今术者看命而定吉凶，知见与不见之理，执法而善用之则为妙矣。】
　　崇为宝也，奇为贵也，将星扶德，太乙加临，本主休囚，行藏汩没。
　　【崇者,尊也。凡看命，主本元禄马为奇，切忌别位岁月时中冲克破本位，有损则或贵而轻也；损之重则贵而不贵也。生日厯贵地而日旺不可击损也,故曰崇,为宝也。又如命中有掌寿、掌财、掌灾福之辰，亦不可被别位制伏、刑克、损夺，被损则有灾祸。假令甲日生人，年月日时中庚来克身，有乙或卯巳午火，则能救之，也为福之地。不可被伤，祸聚之地不可无救。三奇为贵者，谓年月日时内外三为匹配者，三奇禄马则贵命也，更看禄马所乘轻重而言之。三奇歌云：甲己六辛头，乙戊向庚求，丙辛遭癸美，丁壬辛更优，戊癸逢乙妙，己壬并甲游，庚乙丁须聴，辛甲丙同周，壬丁己堪重，癸丙戊何愁。将星者，月将也。扶徳者，徳辰也；又曰，六合也。假令，壬寅年、庚戌月、癸卯日、乙卯时，九月将在卯，扶其生日，更得九月金土六合，卯戌合，乙庚合，戊癸合，如此五行各不居休败，则贵命也，可作两府之上贵格言。虽生日取合前面贵气，若亦本主休囚，即不为贵命也，只可作虚名言之。故曰：本主休囚行藏汩没也。】
　　至若勾陈得位，不亏小信以成仁；真武当权，知是大才而分瑞。
　　【勾陈，戊己土也；得位者，戊己日生，临于寅卯并亥卯位下，有官印长生、帝旺、库墓，乃禄马之乡，不亏小信，以成仁者。土厚，主信也。更得位，则能成仁矣。此三奇贵人，即君子也。故曰：以成人之美也。赋曰：约文而切理者也。又曰：真武当权者，壬癸生日也。以壬午、癸巳、壬辰、壬戌、癸丑、癸未日生也，或四季月亦是，下有官印、禄马旺相墓库而成庆，此乃作上格贵命言也。】
　　不仁不义，庚辛与甲乙交差；或是或非，壬癸与丙丁相畏。
　　【前二句是贵命，切忌五行交差，甲己、乙庚、丙辛、丁壬、戊癸是阴阳相合而成贵命也。若甲见庚，乙见辛之类皆是五行阴阳不合而交差也，乃无福之命。更有交差之论，且如甲以金为官印，见火而亦曰交差，则不成庆也。更有十二支交差，如午与未合，却被戌刑、丑破、卯辰破于未位，此亦曰交差。卯与戌合而忌辰冲、丑刑、戌未三刑也；辰与酉合，而忌午之破为害，余可例求焉。是者五行和合也，成庆而贵也。非者，五行内外阴阳不起，即不是贵命也。丁畏癸、丙壬相畏故也。若丁见壬即为合，丙见癸即为官，一阴一阳曰道，偏阴偏阳曰疾，正合则为贵命，偏合不为贵命也。宜消息而言之。】
　　故有先贤谦己处俗求仙，崇释则离宫修定，归道乃水府求玄。
　　【固有达贤之士自谦而处俗尘，降心火而进于水府，养丹砂而成妙道矣。以看命言之，五行中有水火既济之命也。又如丙子生人得亥子时或申子辰水位亦曰既济。假令丙申、丙辰、丙子、丁亥、丁丑、丁酉生人或火以水相济成庆，皆为水火既济之命也。】
　　是知五行通道，取用多门。理于贤人，乱于不肖；成于妙用，败于不能。
　　【取用多门谓：人命生处各自不同，基本亦异。吉凶向背，行运用法，所主者异兆。故曰：取用多门，即非一途而取轨也。亦要人用心消息五行所归，即知吉凶也。贤达之人深悉造化，愚者岂能晓了？易曰：苟非其人，道不虚行是也。】
　　见不见之形，无时不有；抽不抽之绪，万古联绵。
　　【不见之形者，内天元也，库墓余气节令也，冲刑克破也及五行休旺匹配生死也。三合贵地，禄马妻财父母皆不见之形也。只闻其有形，而用之自然应验矣。凡取用法，则比蚕妇抽丝之妙。善取者，能寻其头绪，自然解之得丝也。不善者，不知头绪，万古联绵也。凡言命中贵贱吉凶，先得头绪则灾祥自然应验矣。生时坐禄，甲日见寅时，乙日见卯时之类，时坐本禄，更看岁月有无刑冲克破本禄，禄旺用之云云。】
　　是以河公惧其七杀，宣父畏其元辰。峨眉阐以三生，无全士庶；鬼谷播其九命，约以星观。今集诸家之要，略其偏见之能，是以未解曲通，妙须神悟。
　　【此令术者既要见年月时取其有克而为用者是何，作官印用之，作官鬼用之，假令甲见庚或见申位为官为鬼，须见金木轻重之用言之。假令丙日生人逢亥七煞，亥中有壬，丙见壬为七杀。丁到子位，甲到申，辛到午，壬到巳，戊到寅，己到卯，庚到巳皆为七杀之地，主有灾。如当生元有七杀，运更相逢即重矣，不利求财，主有灾。如当生岁月日时元无七杀，则灾轻。故赋中引宣父畏以元辰者，即非前位辰也，是当生年月日时位有七杀，害生月生时者，乃名元有元辰也，即为灾重矣。虚中云：当生元有则凶重，无则凶轻。所以宣父畏以元辰者，是宣父命中元有煞害之辰也。又，戊见甲，己见乙为七杀，戊己人在十月生，正月生，虽生时居巳午或更有庚辛，亦夭寿，为土死不能生弱金，金囚不能胜旺木。赋云：建禄而夭寿。余仿此。昔者，峨眉先生精通三命，每言贵贱，少有全者；鬼谷先生以九命之术，约以星宫为赋，比前贤自谦而言之，与物难穷，理则同也。】
　　臣出自兰野，幼慕真风，入肆无悬壶之妙，游街无化仗之神。息一气以凝神，消五行而通道。
　　【臣者，太子自称于君父前也。生于内庭，有芝兰之野之称。真风者，自幼乐于五行之真理者也。昔有悬壶先生货卜于市，国君闻而召之，先生拒命而不往，君令执之，先生预知，以仗化龙乘而去。息一气者，天元也。五行者，金木水火土也。凝聚也，消散也。通道者，符合也。阴阳不偏，上下符合，则能知造化，而贵贱吉凶寿夭定矣。犹然自谦无化仗乘龙之为也。】
　　乾坤立其牝牡，金木定其刚柔；昼夜互为君臣，青赤时为父子。
　　【干阳物也，坤阴物也。凡看命，见五行阴阳匹配，上下相合不偏者为贵命也。若偏阳偏阴者，则五行有疾矣。金木定其刚柔者，且如，木用金为官印，其金秋生或带壬癸水而克木，即刚也，谓金旺时，水木无火则金刚矣。若金生于春夏，木带天元，人元有火，则木刚金柔也。昼夜互为君臣也，青赤时为父子者，丁壬合，生甲己，壬生甲，壬乃甲之母，丁乃甲之父。丁生己，己以壬为父，丁乃己之母。甲己再合生辛，甲生丙，丙辛再合生戊，辛生癸，戊癸再合，戊生庚，癸生乙，乙庚再合，乙生丁，庚生壬，丁壬再合复生甲己，周而复始。人只知，木生火，火生土，土生金，金生水，水生木，即不知阴生阴，阳生阳，阳产阴为父，阴产阳为母，丁乃甲之父，壬是甲之母，故云青赤时为父子。】
　　不可一途而取轨，不可一理而推之。时有冬逢炎热，夏草遭霜；类恐阴鼠栖水，神鬼宿火。
　　【假令，庚辛人冬至后逢丙丁者，则为官印，谓一阳生也。金逢火之生气，是冬逢火热也。夏草遭霜者，言丙丁人夏至后，逢壬癸而得用也，谓之一阴生，是火逢官之生气。故曰：夏草遭霜。又，丙丁人冬至后生，虽遇七杀之乡，亦作官印之用。偏阴偏阳，则有官而不清也。又庚辛人，夏至虽遇巳午未寅戌，亦可作官印用，亦苦不清。夏至后，阴气深则为妙矣。若夏至气浅，官虽发早，而不益寿。更详元辰并运言之。阴鼠栖水，如癸禄在子，为地元。神鬼宿火，如戊禄在巳，为人元也。丙以癸为官印，戊与癸为匹配，子与支德六合，癸以戊为官印须识阴阳造化、尊卑、顺逆。戊以癸为财，丙以癸为官印，此与水火既济之道。如冬逢炎热，夏草遭霜，在学人深求之也。】
　　是以阴阳罕测，志物难穷。大抵三冬暑少，九夏阳多，祸福有若祯祥，术士希其八九。
　　【祯祥者，为应。前贤比其五行吉凶应验矣。如天子亲耕曰祯祥，务天下民勤于耕种，田中种谷则生谷苗，时至七八月则谷熟，而为祥。元种豆苗，时至七八月豆熟，，而成祥。其五谷下种各有时也，则收成也。地内曾种，则望成。更有良田万倾，不曾耕种，则遇大熟之岁而亦无可收，不得祯祥也。此论人命八字内外元无官印，则运临官印之地，亦不发官印，为年月日时中元无贵气。论财亦论元有元无也。】
　　或若生逢休败之地，早岁孤穷；老遇建旺之乡，连年偃蹇。若乃初凶后吉，似源浊而流清；始吉终凶，状根甘而裔苦。
　　【假令，庚辛人秋七八月生者是也，金以木为财，木绝。以火为官印，火死。早岁孤穷谓生日为父母绝，则为无祖财，亦无官印，则早历艰难也，准此。若或运临禄马贵官之乡，亦多偃蹇而不成福。初凶者，生月凶逢于休败也。后吉者，生时得地也，居财旺并官印旺地，运行向所临之位，却为有庆。止为初年之滞，中年晚年有福也。故曰：源浊.伏呤是也。若生月为鬼克身，若生时有救是源浊之类，五行活法则度，如遇五行交错，但消息胜负而言之。有命有祖财而生者，少年富贵，故云：始吉。如生时不得地，或祖败官，或身灾疾。更背于吉地，则为凶也。至于晚年祖财破尽，终身困苦。虽有富贵之家，生时失地，更不得运，故曰：终凶。裔者，苗也。如苦物而不堪也。此先富而后贫也。】
　　观乎萌兆，察以其元，根在苗先，实从花后。
　　【欲知运内吉凶，先看根元胜负。根元有贵则运临贵地而发贵，根元有财，运临财地而发财。根元有灾则运临灾而有灾也。贵贱吉凶自有根苗则无不结实而应验矣。】
　　胎生元命，三兽定其门宗；律吕宫商，五虎论其成败。
　　【胎生元命者，乃人之年月日时所得天元、人元、支元也。三兽者，寅午戌之类是也。门宗者，一类也如寅午戌火之类。五虎者，支也，持大运逆顺，生日向背数而行之。假令，甲寅生午逢庚戌也，亦曰鬼。庚戌见丙午之类，赋曰：五虎者，以寅为首也，此乃五阳相克也。论其成败者，有救而身旺则成；无救而身衰则败也。好事者宜精详之。】
　　无合有合，后学难知；得一分三，前贤不载。
　　【无合者，年月时中取财而无财，取贵而不贵，取合而不合，兼之以根在苗先，实从花后，此乃八字内有根而方发苗。又云祸福者，然八字内外无合而有合在别位之内，内外五行刑冲克破于别位之禄，停住不得，至令飞走。三合就于本命生日相合或寅刑巳内丙戊，巳酉丑三合就走马。假令甲子年丙寅月癸丑日辛酉时，若论官则背禄而不贫。以八字内外三元无戊，兼正月土死，其背禄明矣。却被寅刑巳，丑破巳，甲子遥克于巳，而巳内有丙戊被刑破，破而飞走出巳，三合就马，巳酉丑月三合，丙就辛酉，戊就癸丑而合癸，癸以戊为官印，此乃无合有合也。故后学难知，诚也，信也。古歌曰：虎生奔巳猪猴定，羊击猪蛇自然荣。有合无合歌：飞禄飞来就马骑，资财官职两相宜，王中更得本家助，上格荣华宝贵奇。人歌：志节二八廉贞女，四面猪猴狞似虎，先看天元乘地马，后边集路教侵取。得一者，既见有寅刑巳，丑破巳，而丙戊被刑破而出，则便宜分三而行。既得巳位为用，便是三合巳酉丑也。须有酉丑，上有癸辛字则为有合之命。虽刑而禄出，无合则不佳也。前贤者，为赋以前贤人也。立此一诀之门。后作赋者，又指说得一合而三合见头绪，则作三合取吉凶也。】
　　年虽逢于冠带，尚有余灾；初至于衰乡，犹披鲜福。
　　【此言冠带大运也。假令，庚辛日人初年无祖财，又自戊酉逆行，皆历无财败禄之运,喜逢未运是财旺之地，只可言方入禄运渐向泰也，只言从此运后所求遂意，后五年方有三五分福也。运气浅深而言之，浅则福浅，深则福厚也。庚辛见未为冠带，缘运自西方而来久闲于财禄。故有，尚有余灾也。言先历贵旺之乡或建财之地已成大器，而方交入败宫失财之地，未可作大败之运言之。只可言，自入此运不甚遂意，谓前运久历贵强之地，根基极厚，虽临败运，未至大损，故初运入衰乡，犹披鲜福也。】
　　大段天元羸弱，宫吉不及以为荣；中下兴隆，卦凶不能成其咎。
　　【天元者，干也。虽临禄马之地，若天元被伤而本气羸弱，则亦不能为荣。假令壬午人四月生，更别位戊己相克，贵而不贵也，可作虚名及无禄言之。然，壬午宫吉，而天元无气，更加重重戊己来克，故名不贵矣。又云，不及者，上下五行休旺不相负也。又如庚辛日人正月生，更别位有重重火相克于金，其金见寅卯甲乙而亦无祖财，而木中旺火必害其金而成灾，此亦是天元羸弱，而宫内有财不得而发矣。其余五行仿此言之。中者，人元也。下者，支元也。假令十月壬建其禄，亥乃水之旺乡，此乃中下兴隆也。若丁亥日人十月生，乃火绝于亥，其丁生绝地，乃为丁卦之凶也。不能成其咎者，谓丁以壬为官印，而中下禄马建旺而成庆，虽火临绝地尚为中下之贵。《成鉴》曰：禄虽绝而建贵。是也。《陶朱》云：绝禄旺财不为凶兆也。丙人十一月生，壬癸人十二月生并辰戌丑未，金人正月生，木人七八月生，土人亥卯未月生，皆临贵旺之地谓消息也。】
　　若遇尊凶卑吉，救疗无功；尊吉卑凶，逢灾自愈。禄有三会，灾有五期。
　　【尊者，年月日时内外三元有最得力者是也。赋云：崇为宝也，尊也。假令六甲生人以庚及申为七煞，若大运则庚及申为禄绝之乡，致身灾也，所为不能遂心。又如甲乙以庚辛为官，大运至巳午，又见寅午戌是也。神得气定，甲乙失官也。若甲乙人秋生，甲以辛为官，乙以庚为官，或二木用申为官，此乃鬼旺之乡，甲木全藉乙木或亥卯未为救。若遇行年太岁克木，或火运有害乙木之官，使甲被克，凶也。元本甲藉赖乙配于庚，次用庚为偏官，若乙被害，则甲亦凶也。所谓紧用之者，不可受害也。乙既被害，则甲天元医疗无功也。五行为主者，病重而不能救也。若年月日时内外三元虽有克战，但不损外尊者即逢自愈也。更切消息所损之神主何贵贱而言之。害命则身灾，害妻则妻灾，害官则失官。与行年不和则主上位不喜，不宜。干上位若冲击行年岁君则主有不测官讼，小人横事不足，或主身病。故曰：尊凶也。假令甲乙以巳酉丑申子辰为禄，甲以巳酉丑为禄，即三会也。乙为五期之灾，乙以申子辰三会为禄之命，大运行于官乡，更行年太岁是三会之年，与本命位主本相生，会于禄马，则此年定迁官进禄也。若太岁本命八字及大运内外不合，更大运在鬼旺之乡，五期之岁，定作灾矣，更精所生向背言之。】
　　凶多吉少，类大过之初爻；福浅祸深，喻同人之九五。
　　【此两卦卦爻，以此人命四柱之中，三元内外元无贵气者，更运背禄马则为凶，可知矣。】
　　闻喜不喜，是六甲之亏盈；当忧不忧，赖五行之救助。
　　【如甲乙用庚辛为官印，乃为喜也。却正月二月五月十一月生，虽见金而无官印。谓正月庚绝，二月受气，五月金囚，十月金病，十一月金死。故曰：闻喜不喜。当忧不忧者，如甲人见庚，或甲在七煞之地，如年月日时中有乙或卯字，或甲春生，或三位内有丙丁火多助，不忧也。乙为合庚夫，庚亲，甲为妻之兄也。若无乙有卯亦得。若十月十一月生，虽有丙丁亦不能为用，谓火无气不能克金。若无乙字卯字，即用为忧也。其余准此。假令六甲生人，以辛为官，三春九夏，庚辛囚休。虽见申酉之位并庚辛，而不成庆也。谓金囚故也。春生甲日则克妻，无财无妻，一生少病。三月生，则为财库，夏生则有父母财，岁时有亥子，则为甲之生旺，有辰戌丑未为财帛，有申酉位，则好学。有始无终，更看运行逆顺向背，如向遇鬼克，则横发官资，运背则逢财击运而不发。逢金亦不发官，谓金土元居休败，故不获福。假令乙生人，以庚为官印，春夏生无官。正四月克庚最重。乙以土为财，春正二月，土死无财。三月为乙之财库，有祖财。然申为学堂，亦有始无终，皆谓金休败。又如乙见庚为官，虽岁时位内有庚金或有申酉之金，若见天元有丙则亦无官。此乃见庚而不用，乃闻喜不喜之谓也。乙若四月生，时居亥子或申子时水乡，则却有禄，谓四月是金之长生也。乃乙遇官之辰，生兼有水乡，制其火而成庆，亦不清。如胡茂老，丁卯年，庚戌月，戊寅日，癸亥时。九月二十八生，八岁八个月退运，节气极深。起运将年月日时节气向背，乃上下三元匹配，有两三奇，八字俱无一字闲，皆禄马同乡，不三台而八座。以运临乙巳，被当生癸亥冲击，大运并刑，提纲罢权也。赋云：与生地之相逢，宜退身而避位。】
　　八孤临于五墓，戌未东行；六虚下于空亡，自干南首。
　　【干在戌亥之间，假令甲子旬中，戌亥空亡也。戌未东行者，戌东行见丑，未东行见辰。如见生命内八字三元上下居于辰戌丑未内，人元被破而支虚，则一生孤立少骨肉，或为僧道，游走入舍之命。其于福气，可详所禀之气，察夫命向背言之为妙。】
　　天元一气，定侯伯之迁荣；支作人元，运商徒而得失。
　　【天元者，十干也。支者，十二支也。定侯伯之迁荣者，将为主，天元配其人元而定其吉凶贵贱也。支作人元者，令好事者，八字内外五行作为也。运商徒而得失，看见支下有财无财，赋意令看命者，先看其有官印高低，有者次看财命如何，有财则得财，无财则失财。如得大运，即将为主，天元循环而推之。每交一运，先看运下有何吉凶，次看运命八字，无有何吉凶。元有官则发官，元有财则发财，有灾则发灾。若当生年气深，则迎运前发其灾福。中气则主中停，如气浅，则所居欲交前运而方发灾福。更看逐年太岁如何。赋云：根在苗先，实从花后。宜消息之。】
　　但看财命有气，逢背禄而不贫；若也财绝命衰，纵建禄而不富。
　　【如壬癸人生在三春或见寅午戌，而八字内外或有甲乙二字，即为背禄矣。壬癸以戊己为官印，被甲乙寅卯克夺去官印，即无官也。唯有水克火为财，春生火旺，故曰：财命有气也。十干背禄，甲乙日生见丙丁，丙丁见戊己，戊己见庚辛，庚辛见壬癸，壬癸见甲乙，见之背禄无疑。假令生日为甲，岁月时上有丙丁若居巳午，皆背禄。以辛为官，辛是丙之妻，丁之正财，自然夺辛金。甲禄既背于丙丁，却有戊己，甲可取戊己为妻财，而为了福矣。赋云：背禄而不贫也。更须精五行休旺，居支干方位并休旺矣。建禄不富，六甲人正月生，逢丙寅，是生月建禄也，甲禄在寅，故曰建禄而不富也。正月土病，甲以戊己为财，寅卯乃土病之地，虽建甲之正禄旺，而无祖也。生月为父母，故无祖财也。死妻，多数而孤。若岁时位内有亥卯未或有乙干，故三妻之上，主一世贫穷。作事多虚诈，为人大样。或论官，则名目而已，权印极轻。谓无金，只见甲之本禄。而春生，则一生少病。若当生岁时得辛未、癸未、癸酉、辛亥、戌丑则佳。然金土本主休囚，赖于金土分野，为官印为财，如得此岁扶，小庆之命。大运遇巳酉丑位，则官印财帛，奋发而亦不崇显也。谓金土绝死。赋云：根在苗先，实从花后。故也。若当生岁时位内无金土之贵，则遇金土而不发官印财帛也。谓岁时月内外元无金土之贵，则遇吉运而亦不发福。谓主本元无也。故云：福星临而祸发，以表凶人。谓运临贵地，而不发福以表。当生岁时所禀富贵极厚，而运临劫财七煞之地，虽败财败官亦自有喜。谓所乘福气之厚也。六乙人，二月生是也。若岁时位内有申，并巳酉丑，则官印稍得为用，至轻也。如岁时位内天元有庚，则尤佳。岁时若居辰戌巳上，则为乙之财亦妙矣。丑为贵地，财官两美，若月时位内有亥卯未，或更别位天元上见甲乙或寅位，则一生财帛不聚，克三妻以上，亦无祖财，为性好刚，亦平生少病。谓木春生而身旺鬼绝也。三月，金方受胎，虽破命而长年也。乙卯以辛或酉为七煞，以春生金绝，运逢金为财库。巳为背禄而有财，午未见财多而不成。成鉴曰：绝破皆空，五行支枯也。逢申运则财发，官得权，凡事遂意。若当生岁时元有申位，则依前申寅篇内究之。其五行活法，未见岁时分野之气，亦未可一途而取轨也。六丙人，四月生是也。四月水绝，若岁时得癸亥、壬子、壬戌、癸卯、甲子，则官稍得，此亦鬼绝，而用鬼为官印也，然不清。亦可作有用之命，然一生坎坷。若岁时内无壬癸亥子，则是建丙火本家禄主之命。论六甲乙之命言之，亦无祖财。若临午未，则妻死三数，一生无财禄，出军班吏人，名目极卑。六丁人五月生是也。谓丁禄在午，丁以庚辛为财，五月金休败，无祖财，或因主克妻。若岁时有亥子申辰水，则为官用，然名目不清，亦且入仕，向武臣止大使臣，文官京朝而已。若岁时居巳戌或干头有戊己土则名目而已。权印禄轻，情性动作亦同甲乙，皆是建旺本禄五行，别无造化而不君子也。六己人五月生是也。谓己禄在午，己以壬癸为财，五月以水囚无祖财也，克妻三数，子见而不立。运逢财而不聚，作事厚而有理，性好静，可言语。若岁时内有甲有寅则为正官为福，亦妙。有亥卯未则为偏官，干头有乙则为鬼而不克身，谓甲乙夏死身旺鬼绝也。以甲为官，亦嫌木死而官卑。如岁时辛亥、庚子、癸丑或申子辰，则财但得亦无大富也。六戊人四月生是也，谓戊禄在巳。戊以壬癸为财，四月水绝无财，克妻。见子多而不立，致有绝嗣。戊虽旺而鬼死，谓之偏易也。故赋云：眷属忧其死绝。若岁时居申子辰水位，则子晚见而不绝也。止有一数，余同上论。六庚人七月生是也。谓庚禄在申，论官则建庚之干禄。金以木为财，七月木绝，若上旬生，则有祖财，谓有六月金余气，未为木库，虽临木绝之乡以七月气而尚有三五分库财之福也。运至酉戌破尽也，酉戌乃庚之劫财。故赋云：小盈大亏，恐是劫财之地。加以戌刑未，祖财所以破尽也。若中旬末旬生，则无财也。或岁时居寅卯并亥未，则生财而亦不广。若太岁临于酉戌，又无财也。若岁时干有丙丁，居于东南方位，亦为官印。若岁时支并却有壬癸，则无官也。若岁时居巳午更两位干是戊己，则有官禄而不清不显，以秋火无气故也。陶朱云：若逢天元凶例遇鬼则父子不亲。壬癸时，庚辛为母，以丙丁为妻，被水克去丙丁，所以庚辛背也。运行午火旺地亦发福，则只是暂得时而已，终不成大器也。六辛人八月生是也，建禄临官，财印亦以六庚同论。若辛亥、辛卯、辛未，财则不缺，亦无大绩。未为辛之财库，卯为辛之财乡，亥为辛之财长生，皆为支内支财也。以八月财绝命衰，纵建禄而不富也。此三辛，财且薄，其余皆依庚论。如庚申、辛酉、辛丑，吉凶之论。如辛巳时有贵而有官印亦轻。六壬人十月生是也，壬以丙丁为财，十月火绝，以戊己上绝。赋云：己巳戊辰度干宫而有厄。是也。常术以水土绝于四月，其水固绝土。非也，土绝在亥，故以十一月生人，运到亥为厄运也。其壬十月无土无火，乃财绝命衰也。壬亦以戊己为鬼，十月戊己绝，假令岁时位有戊己或戌丑未，可作官印用，亦不为鬼。赋云：若乃身旺鬼绝，虽破命而长年是也。六癸人十一月生是也，癸禄居子，论财，论官印，论鬼，亦依干禄仿言之。】
　　若乃身旺鬼绝，虽破命而长年；鬼旺身衰，逢建命而夭寿。
　　【身旺者，甲人正月生，甲以金庚为鬼，即可为堂之用，不可作鬼。谓之庚鬼自然绝，而不能害其甲，虽破命而长年也。又经云：身衰者，如甲人秋生，秋金旺乃甲木绝，甲虽逢寅卯建禄之地，与庚金相逢，虽则重重之救必夭寿也。】
　　背禄逐马，守穷途而凄惶；禄马同乡，不三台而八座。
　　【如六甲人生在三春九夏，天元更带丙丁，则背禄也。逐马者，甲逢乙或亥卯木克，逐马也。甲以金为官印，春金绝，夏金囚，更岁月时中带天元丙丁，则甲背禄。甲以己土为财为马为妻，被乙并亥卯克逐去己土，则甲无财而无官，必克妻也。故云。余皆仿此推之。假令壬午生，下有丁己是三奇，禄马同乡，更要生时不在休败，如得庚午时,则时中庚自坐禄，以庚制其甲，辛制其乙，使壬存己土即禄重也，无失而早发矣。若壬午日得壬寅月时，则背禄也。谓寅中有甲夺己土，即壬无官也。寅中却有火生则依上论。如冬生则减半言之，秋生却有禄，谓木绝不能夺土。秋土怀金，金生壬生癸，木绝火死，所以不能克土。若岁月时中有亥卯未，亦能破己土，卯亦破午。如岁月时中无争夺冲刑堕坏，则贵可定两府，更切精休旺言之为妙。赋云：禄马同乡，不三台而八座是也。若有为害之位，更精为害之休旺，量力而言。成鉴云：更须四被无侵，多获吉庆。云无全士庶，为百全之命也。谓如太宰唐公命，丙午年，庚子月，壬午日，丙午时。何谓贵？谓壬午日，干起丙午上，丙字来克子上庚字，子上庚即被丙来克，则避丙却于午位，壬字乃庚之子，再得丙午时，丙又不与壬位，又来子位，二丙在子，皆为丙口，两丙皆历贵地。赋云：归道乃水府求元。皆是丙癸造化也。庚午居干又是三奇禄马同乡，此云飞天禄马也。天元动作出入，惟十二支辰不动，为属地也。】
　　官崇禄显，定知夹禄之乡。小盈大亏，恐是劫财之地。
　　【谓夹禄，戊辰日戊午时，丁巳日丁未时，己未日己巳时，壬戌日壬子时，癸丑日癸亥时。凡见夹禄者，不可本禄上有岁月所占，占了则官实也，实则不能容物也。官不崇显也。其禄比盛物之器，空则容物，有禄占，非真夹禄也。假令宋景阳郎中命，庚午年，丁亥月，己未日，己巳时。两己夹午中之禄也，却不合庚午太岁，实了午位，又十月冲动，己巳夹禄不稳，即不至清显也。如此之命，华而不实也。凡见夹禄不稳，徒有虚耳，不可作夹禄论之。假如王中命，甲寅日，甲子时，二甲夹丑，丑乃金库之乡，乃甲之贵地，公运行辛丑，除通判，丑运足而交庚子，被大运庚子克了子上甲字，乃夹禄不住，走了贵气，一旦坏尽。所以福聚之地不可被伤，福聚之地不可无救，其余夹禄夹贵仿此。戊见己，庚见辛，壬见癸，皆为劫财，与甲见乙同，前五阳见五阴为劫财，克妻。后五阴见五阳，败财不克妻，防阴贼或小人相侵。乙以甲为亲兄，以戊己为财，甲能夺己坏戊。丁以丙为兄，丁以庚辛为财，丙能夺辛为妻破庚。己见戊为兄，己以壬癸为财，戊能夺癸为妻破壬。辛以甲乙为财，庚夺乙为妻破甲。癸见壬为兄，癸以丙丁为财，壬夺丁为妻破丙。假如甲夺乙财是也。】
　　生月带禄，入仕居赫奕之尊；重犯奇仪，蕴藉抱出群之器。
　　【世术用六甲人正月生者，此名建禄不富，此非生月带官禄也。生月带官禄者，如甲乙人秋生，丙丁人冬生，戊己人春生，庚辛人夏生，壬癸人生于四季月是也。且如甲乙木用金为官禄也，庚金旺，是生月官禄也。遇之者是官禄超迁，功名特达也。或问曰：此生月禄而有福者寻常有之，而赋意言之何重也？答曰：如赋云，略之为定一端，究之翻成万绪是也。如甲戌人八月生建酉，酉中建辛，辛为甲之旺官禄，若当生岁时居寅午戌火局，更别位有丙丁火，亦不能损甲之官禄，以八月火死故也。或当生岁时居亥卯未木局，更或别位有甲乙木，亦不能夺甲之财帛，以八月木绝故也。有火不能损官禄，有木不能劫财帛，是财官两喜，为赫奕之尊，故其宜也。凡命中带禄者，禄出祖上，又不如生月带禄者，则父子之气近，为禄相须也。更有生日支内，天元自旺，生时不居休败者，复更行运在禄乡，如此之命又何啻居赫奕之尊？是三台八座之格就贵人之命，子又何疑焉？赋云：根在苗先，正此意也。奇者，三奇官印也，遇之者有威仪之贵也。蕴藉者，三元内外岁月生时，藏蓄五行括囊造化，贵气往还无诸刑战，如此之命，出乎其显为大器之贵命也。且如向公安抚命：戊寅年，甲子月，乙丑日，庚辰时。何以为贵？戊以乙为官印，乙丑自居官乡，乙见戊为偏官戊居寅为禄位，又见庚辰时，乙丑见庚为官印，庚自居辰，辰中有乙为财帛，乙丑六合甲子月是乙见鼠贵，则知宗族贵家，是名乙戊向庚为三奇之贵也。不惟只此，而又金土之气坚润，十一月生五行藏蓄，唯忌自火，其时火死水旺，三任方面可应出群之器，余可例求焉。此赋论贵命根基，此以后说运中会遇也，故下文云：】
　　阴男阳女，时观出入之年；阴女阳男，更看元辰之岁。
　　【假令阴命男三月下旬生，得节气深，八岁运。乙酉年，庚辰月，乙丑日，辛巳时。乙木下取丑中金库为官印，又三月气深，时迎初夏，又得辛巳时，当生年乙酉，三合巳酉丑，丑位不背官印，三月气深，木向衰病，金向长生。赋云：向背定其贫富是也。又曰：将来者进。三十八岁运行丁丑，则财官两美。赋云：每见贵人食禄，无非禄马之乡是也。三十九岁交丙子运，是谓出入之年也。且如乙用庚为官印，见丙乃庚之七煞，当生年月气深，向丙不远，又大运丙子，子与巳合，合起巳中丙，丙克妻，则乙损官。乙以庚为妻则灾妻损财，更或值丙丁巳午年，则凶。此是出入之年为凶可知也。时观者，是当生年中四时之时也。赋云：一旬之内于年中而问干，一岁之中于月中而问日是也。此年运交出入当时迎气深，又辛巳时中有丙，初交丙子运则灾损自应也。赋云：阴男阳女便是。阴女阳男也，前云出入之年，此论元辰之岁，其理无二也。前论乙丑日，阳命男运出丁丑欲入丙子，此亦是五行来出入抵犯凶方之义。前说三月深向丙丁之气不远，运入丙子则失官、财损、妻灾，况在四月三五日生作三岁运，是当生元有害官印之辰。赋云：宣父畏其元辰是也。其或更值寅午戌年，己未太岁是名元辰之岁，则救疗无功也。便当生岁时中有壬癸，小运在申子辰亦不济事。四月水绝故也。大率所犯有伤不可救也。】
　　与生地之相逢，宜退身而避位。凶会吉会，伏呤反呤，阴错阳差，天冲地击。
　　【生者生旺也，凡五行皆不宜生旺，阴阳书云：金刚火强，自刑本方。木落归本，水流趋末，则为自刑之刑也。且以庚辛言之，则金也。旺于西方，故庚禄在申，辛禄在酉。如庚辛生人，运到申酉，则宜退身避位也。夫何故？庚辛用丙丁为官印，火至申酉则病死，则庚辛无官也。庚辛克甲乙为财帛，木到申酉则死绝，则庚辛无财也。官财俱衰，虽建禄而不富。故云：与生地之相逢，宜退身避位。鬼谷曰：金降自干，东而震，西南遇坤乡而败禄衰官。正此意也。赋意幽妙，宜深识之。此说运中，造为引问发明之辞。如上文云：出入之年，皆吉凶两存而不辨，在学人晓而合之，上下贯穿而得其辞悟矣。伏呤者，大运与元命相对者是也。以众术言，则不佳。以赋意言之，其间亦有凶会吉会存焉。错者，错杂也。差者，交差也。人命有阴阳错杂，人运亦有阴阳交差，多为灾损。如元命与运在东南而遇太岁西者，谓之天冲。元命与运在西北，而太岁在东南者，谓之地击。大概与阴阳差错不殊，然不能无别焉。西北冲东南者，主动改出入，是内冲外也。东南冲西北者，虽冲而不动，是外冲内也。遇此者主不宁，其间吉凶两存，详而言之。】
　　或逢四煞五鬼，六害七伤，地网天罗，三元九宫，福臻成庆，祸并危疑，扶兮速速，抑乃迟迟。
　　【如元命犯辰戌丑未在四柱中，或大运又行到或辰戌丑未之上者，谓之四煞。五鬼如大运干为鬼制财克官印，此五行之鬼也，与太岁同。六害者，且如丑未生人，四柱中复有丑未，更运在辰戌丑未之上，却遇太岁在子午卯酉者，谓之六害。遇之者主骨肉分离。七伤者，运中逢七煞是也。如甲乙日生人，用庚辛为官印，运在南方或逢寅午戌巳与未太岁，是也。四煞轻，五鬼重。六害轻，七伤重。运逢之轻，岁遇之重。地网天罗者，戌人不得见亥，亥人不得见戌，谓之正天罗。辰人不得见巳，巳人不得见辰，谓之真地网。遇之者灾病连绵。不独岁运忌逢之，四柱中亦不宜也。三元者，日干为天元，支为地元，纳音为人元，即三元九宫也。假令戊寅年，壬戌月，甲申日，己巳时，阳男命气浅八岁运，甲以金为官印，九月生是生月带禄也。二十六岁，小运辛丑，大运乙丑，二运并在官禄财库之上。未可言凶，此名吉会，故曰：福臻则乃成庆也。又如乙酉年，癸未月，庚戌日，甲申时，阴男命气深，九岁运，逆行。以生日庚戌下取火库为官印，又六月生，亦是生月带禄也。三十九岁大运到庚辰，乙庚合，小运甲辰，并天地六合之上，未可言吉也。以当生六月气深，运到庚辰，辰冲戌，辰乃水库水克火，三合甲申水，长生两辰冲戌，破官印则为凶会。又曰：祸并是乃危疑也。扶兮速速者，如前戊寅年，以甲申为主，运到乙丑者，或遇行年太岁三合，合上扶同相助，则为吉庆而速速也，扶助也。若太岁无刑或相冲相害，则是与气运相抑，抑不顺也，是乃发福迟迟也。大凡推运须看生年太岁与运生克，生克已定，则吉凶无不应验矣。】
　　历贵地而待时，遇比肩而争竞。至若人疲马劣，犹托财旺之乡。
　　【生日临官印之贵是历贵权之地。且如，壬辰、癸巳日，用土为官印，用火为财帛。若生月不居九夏，不在四季，则是虚声之命。虽历贵地而犹待于四时，基本元有元无也。遇比肩而争竞者，如壬辰、癸巳人更生九夏、四季，得其官禄之时，大运又在火土分野，为吉会。或遇太岁是壬癸，或为冲刑，或为破害，是比肩而争竞也。如此者，防称意中失意，主灾祸也。如不是壬癸，岁是亥子亦同。如当生岁时中有戊己重者，为有救。人疲者，人元疲乏也。马劣者，所合之辰马弱也。假令甲午生人，运行西方申酉戌者是也。午为人元属火，到西方死绝之地，是人元疲乏也。甲以己为财，午内有己土，己土到西方亦自衰败，是劣弱也。犹托财旺之乡者，午虽疲乏，犹赖西方金旺，为财己虽劣弱，秋金怀壬癸，亦可与己破鬼生财也。】
　　或乃财旺禄衰，建马何避冲掩？岁临尚不为灾，年登故宜获福。
　　【与前意同而理异也。如丙午人，运至西方，财虽旺而禄衰。下元建马为助，言辛酉中有辛合丙也，则不畏冲掩也。掩者，伏滞也，如伏呤之类。冲者，冲击也，如反呤之类。既是支元人元有财，财且旺而禄衰者，犹可扶持，纵岁运在掩伏冲击者，亦无害事。此与中下兴隆不殊。前说财运掩冲，此论岁临运位，亦未可便言凶咎。太岁为造化之主，百煞之尊，来临压运，多凶少吉。若于三元内外，五行官印有用者，亦可以利见大人，而成吉会。若三元内外财帛有用者，亦可因贵人而发财帛也。且如生日是壬午，太岁是庚午，运是戊午，此年岁运之临，亦为吉会也。次年交辛未，其气不殊，官印财帛有用，则固宜获福也。】
　　大吉生逢小吉，反寿长年；天刚运至天魁，寄生续寿。
　　【丑为大吉，未为小吉。如癸未日生人行丑运，或丁丑日生人行未运，不得谓之反呤，皆谓之生气。且癸水受气于巳而成形于未，丁火受气于亥而成形在丑。故曰：生逢如壬课发用，丁课在未，而癸在丑，亦此意也。丑未为阴阳之中会，天乙贵人所临，主本与运逢之，则有长年之寿也。辰为天罡，如庚戌生人行辰运，或甲辰生人行戌运，不得谓之反呤也。且庚金受气于寅，而成形于辰。甲木受气于申而成形于戌，皆是生气。鬼谷子曰：罡中有乙，鬼里伏辛，是也。前云生逄，后曰寄生，义不殊也。】
　　从魁抵苍龙之宿，财自天来；太冲临昴胃之乡，人元有害。
　　【从魁酉也，苍龙辰也。如酉日生人，运至辰者是也。酉中有辛金，辰中有乙木，金克木为财，故曰：财自天来。是用支内天元为财也。太冲者，卯也。昴胃者，酉也。胃土雉，昴日鸡，有二宿在酉也。如卯日生人，运至酉者，是也。卯木也，酉金也，金克木而反相刑，支作人元，是也。故曰：有害。害者是七煞也，不独冲刑克制言之，亦是偏阴偏阳也。】
　　金禄穷于正首，庚重辛轻；木人困于金乡，寅深卯浅。
　　【金绝在寅，庚受气在寅。假如庚日生寅时者，多贵。金以火为官，寅为火长生，是官长生也。又不克上，火在寅中，金生寅上。赋云：金禄穷于正首。成鉴云：受气推寻，胎月须深。辛到卯位，二月节，是辛金之胎也。甲在申以金为官印，申乃金临官，乙在酉乃帝王也。赋云：木人困于金乡是也。】
　　妙在识其通变，拙说犹神；巫瞽昧于调弦，难希律吕。
　　【凡人命中贵贱得失，妙处于四柱日时之中，要后人识其通变者言之，然其辞虽拙，而妙应如神。设若不遇明师，道听途说，巧言伪词，焉能中理？如无日者之调弦，又岂能明于律吕也？】
　　庚辛临于甲乙，君子可以求官；北人运行南方，货易获其厚利。
　　【假令辛见甲，辛克甲，甲中生出丙火，丙与辛合，辛见官印。然不见火而见甲，甲乃丙之母，火之根也。须生日是辛日，岁月时内月木，以辛克甲，则甲中有火也。若年月时中，支干内有水，则辛无官也。壬寅或别位，将亥子辰水来，即木湿也，故木湿则无官。源浊伏呤是也。如见庚合，庚克木，乙木生丁火，丁乃庚之官印，若癸卯岁月时上有水，则乙木湿而克之，无烟也。只是金见木为财，有财而无官，金木皆不能成器。赋云：金木未能成器，听哀乐以难名也。是火主礼，有礼则有君子，有君子则有官印也。无礼则小人也，无官则不贵也。赋云：源浊伏呤，惆怅于歇官之地。寅卯乃火生之地，是木而无火，故惆怅也。又与闻喜不喜，同矣。其余五行仿此，亦用生日支干为主，此论庚辛日生人也。】
　　闻朝歌而旋泣，为盛火之炎阳；克祸福之赊遥，则多因于水土。
　　【自从魁抵苍龙之宿，己下不独运中灾福，而又明相济而为得失，在学人可深求之也。闻朝歌而旋泣者，言火星高明，而好炎上也。明万物者，莫盛乎火，故云：为盛火之炎阳。鬼谷子曰：木火性本上。克祸福之赊遥。赊者，远也。又遥者，远之甚也。此言水土之性，沉伏而趋下也，故云：多因水土。鬼谷子曰：水土性本下。正此意也。】
　　金木未能成器，听哀乐以难名；似木盛而花繁，状密云而不雨。
　　【言金者则尚木，金得用而木乃成，是以刚柔相济也。言木者能尚金，木成器而金得着，仁者必有勇也。若有金而无木，勇而无礼则乱。有木而无金，则庚辛亏而义寡。金者，西方之器也，主哀。木者，东方之物也，主乐。乐而不淫者，木遇金也。哀而不伤者，金得木也。凡此者，皆大人之命也。若明水火之归中，用乎金木之间隔，由是哀乐不能动其心，乃方外难名之人也。人命有偏阴偏阳之命，似木盛而花繁者，偏阳之谓也。是五行逐末趋时，知进而不知退也。状密云而不雨者，偏阴之谓也。如此者，岂能有济化之功哉？大率人命须要五行制克，阴阳两停，财为应格之命，故下文云：】
　　乘轩衣冕，金火何多？位劣班卑，阴阳不定。
　　【前论水火，以相济而成庆。次论金为木官乡，是知水贵升，火贵降。火要济柔为刚，金要损刚益柔，则互用而为庆。其间独有金刚火强，不可不知也。故赋云：乘轩衣冕者，皆君子之器也。亦须要金火两停者能之。金，至坚之物也，非盛火则不能变其质。火，至暴之物也，非锐金则无以显诸用。金火两存，则有铸印之象，皆大人之事也。或火多而金少，或金多而火寡，皆为凶暴之命也。金旺于西方，火旺于南方，各恃其势，则为自刑之刑。如此之命，虽日时有用，终归于位劣班卑而已，非纯和之气也。是阴阳不能得定分故也。火阳也，金阴也，既阴阳两偏，则贵贱高卑无所定着也。况有金而无火，有火而无金者，皆为凶徒之命。】
　　所以龙呤虎啸，风雨助其休祥；火势将兴，故先烟而后焰。
　　【易曰：云从龙，风从虎。此自然之理也。亦是阴阳洽合，五行唱和之义。火势将兴，故先烟而后焰者，此亦明阴阳气顺，而有次序也，此与其为气也不殊。】
　　每见凶中有吉，吉乃先凶；吉中有凶，凶为吉兆。
　　【此复明气顺之理也，屈伸寒暑，莫不有道焉。且如前论从魁抵苍龙之宿，言财自天来者，吉也。是酉中辛克辰中乙木为财也。辰乃水乡，复能夺辛金之官，论财却不缺，而失官也。故凶。太冲临昴胃之乡，人元有害者，凶也。却木用金为官印，则不背官禄，凶中反吉也。赋意始于说运，次论五行。五行之后再论言之：每见凶中有吉，吉乃先凶；吉中有凶，凶为吉兆。又如火人行水运，则是七煞，凶也。或用水为官，吉也。水人行巳午运，南方获利，为财，吉也。却下有戊己，七煞，凶也。如此极多，要后人深造之，以根本取最重者言之为妙。】
　　祸旬向末言福，可以迎推；才入衰乡论灾，宜其逆课。男迎女送，否泰交居；阴阳二气，逆顺折除。
　　【如见在凶运十年终满前，交吉运者，若当生年月气深，或行年太岁扶助，向禄临财者，更不须直待交吉运，只在此运便可发福之庆，是可迎祥而推之也。才入衰乡，人命久历福地，方交肯禄财绝之运，固难言其吉，然未可便言凶也，是论灾宜逆课也。是知福深而祸浅也，更或行年太岁五行，三命别位有用而来朝，运与生日扶同者，宜其逆课也。更有当生节气浅深之论，不可不知也。故下文有云男迎女送者，阳男阴女，运顺行也。然一运十年，更分前后五年之中，凡入吉运得节气深，男迎者，前五年发福，是谓男迎也。女送者，后五年方吉也，故谓之女送。此与阴男阳女不殊。大运者，气之所主也。谓如甲子日生人，九月下旬生，阳命男，四岁运，二十五岁交丑运，是甲禄库之运，九月气深，发福在五年也。否泰交居也，此论小运之气也，寅为三阳，化起泰卦，故小运起丙寅。申为三阴，生处否卦，女小运起壬申，此阴阳否泰交居。各分逆顺折除者，大运三日为一年，小运一年移一宫，积十三年并度一周天，此合闰余之数也。】
　　占其金木之内，显于方所分野；标其南北之间，恐不利于往来。一旬之内，于年中而问干，一岁之中求月中而问日。向三避五，指方面以穷通；审吉量凶，述岁中之否泰。
　　【又有占其金木之内，显其方所分野。占音，占去声，入着当生岁月日时，所占后运逢金木方所分野，则显其发福也。且如木用金为官印，阳命男运，出未入申。阴命男运，出亥入戌，是向禄临财，于金木分野之际也。又如金用木为财，阳男命运出丑入寅，阴男命，运出巳入辰，是向禄临财，在木火方所之中也。更加之以太岁月令气候扶同而言之，则尤妙。标对本，又有标准之义，则是命基本也。南者，显明而往也。北者，归向而来也。此言运气出入动静，或吉或凶不可轻言也。或遇交运之年，不可轻举也。凡言命运动静出处，当入神祥谨而言之，一失其源则无所利也。自此以后，论岁中祸福，故下文云，一旬之内，于年中而问干者，是月中求日也。一岁之中，求月中而问日者，是年中求月也。向三背五者，是岁中求吉利方所也。凡坐作进退，向吉背凶，莫大于此矣。一旬十日也，年中者，生日也。凡在一月之中，一旬之内，将生日天元配合而言之，则知其日中休祥也。是立生日以为主也。一岁之中者，取月令以生元配合而言之，则知其月中休咎也。且如人生得地，而须太岁为尊，是一岁之中求生月带禄，或官印元有元无，是月中而问日也。此看命总法也。又以行年岁运言之。且如壬寅日生人，遇辛未岁，是谓宅墓，壬用己为官印，岁位未中有己，此年宜利见大人，壬用丁为财帛，未中有丁，此年因贵人获财利。或问曰：财官在岁中，甚月日得之？答曰：自巳至戌，吉无不利，此亦是岁中问日，他准此。或动或静者，即向行年天医、福德、生气三方为言，其余五鬼不可往也。】
　　壬癸乃秋生而冬旺，亥子同途；甲乙乃夏死而春荣，寅卯一类。
　　【乍举求胜，无非禄马同乡。始论壬癸亥子，次论甲乙寅卯，卑辱尊荣。故贵居强坐实，此言水数一，水生木，木生火，故受之于丙寅丁卯，以言其序也。】
　　丙寅丁卯，秋天宜以保扶；己巳戊辰度干宫而脱厄。
　　【火者南方之气也，万物亨会之方，物盛且极，不可不戒。故云：秋天宜以保持也。金者，西方之气也，乃藏万物之辰，太上曰：万物芸芸，各归其根。是也。保持者，土也。能持载万物，藉之以为生者也。四象不可无土，故下文云：己巳戊辰，度干宫而脱厄也。】
　　值病忧病，逢生得生；旺相峥嵘，休囚灭绝；论其眷属，忧其死绝。
　　【如壬寅人要丙丁为妻财，戊己为官印，庚为壬之母，乙为壬之子。又如大运到火旺处，父旺。庚旺处，母旺。若运在衰病处，逐类而言之。若运到墓绝之上，更逢七煞并者，是乃危疑而凶也。】
　　墓在鬼中，危疑者甚；足下临丧，面前可见。
　　【库绝位逢鬼，或流年岁命前后一辰也。若人生时辰生日犯之，则主早克父母也。乃有生离远地。或生日生时之干来克太岁下者，尤凶。面前可见者，言其为凶运。】
　　凭阴察其阳祸，岁星莫犯于孤辰；恃阳鉴以阴灾，天年忌逢于寡宿。
　　【阴以阳为对，阳以阴为耦。如说阳卦多阴，阴卦多阳，其理一也。既知其阴，则阳亦可知也。阴既得时而有立，则阳祸可知矣。故曰：凭阴察其阳祸也。岁星者，太岁也，不可在孤神之上。假令寅卯辰人，遇太岁在巳上是也。寅人勾绞，卯人丧吊，辰人谓之控神杀，又谓之邀神煞，主阻碍抑塞。天年者，亦太岁也，不可在寡宿之上。又如寅卯辰人，遇太岁在丑是也，辰人勾绞，卯人丧吊，寅人谓之窥神煞，又谓迫神煞，主人窥窃逼迫陷害。其或三元刑战，岁运不和，或是五行财禄为害之年，则尤为凶甚。】
　　先论二气，次课延生。父病推其子禄，妻灾课以夫年。
　　【二气者，阴阳也。延生者，命运也。分别阴阳，既分命运，自然响应。父病推其子禄，妻灾课以夫年。亦是明阴阳进退之象也。假令，庚辰人十月生，庚金病在亥，是父母病也。庚生壬为子，壬禄在亥，是子有禄也。妻灾课以夫年者，庚以乙为妻，大运到巳，乙木败于巳，是妻灾也。而庚金复得延年，是妻灾课以夫年，此大概之论也。假令丙戌日生人，下取辛为妻年，辛生癸为子，却行亥子运，丙到亥子则衰病，而癸禄厚也。如壬癸日生人，行亥子运，则父母灾病，或丁忧也。又丙以辛为妻，运行寅卯，辛金绝于寅卯，则妻灾也。却丙火逢生，是夫却得延年也。如丙丁日生，运行寅卯者，则灾或丧偶也，其余准此。】
　　三宫元吉，祸迟可以延推；始末皆凶，灾忽来而迅速。
　　【前论阴阳之始终，此说人命有吉凶。如命内天元、人元、支元，内外岁月时中值贵禄，不居休败，或值行年太岁运同乖危之地，虽是凶运，然亦可推祸以迟延也。夫何故？以根基主本，三元元吉。故也。若三元内外，虽有禄马贵阳市气，却八字中冲刑破害，不唯有贵而不贵，又终为凶人之命也。如遇吉运，则防因福生祸，则灾忽来而迅速，故也。】
　　宅墓受煞，落梁尘以呻吟；丧吊临人，变宫商为薤露。
　　【岁命前后五辰为宅墓，人生日时与岁运不宜，逢之受煞也。如见丙丁是腾蛇，见戊己是勾陈，见庚辛是白虎，见壬癸即是玄武，见甲乙即是青龙。看类而言之。故云：受煞。凡遇此者，皆主家宅阴小财畜不和。岁命前后二辰为丧吊，如人岁运日时犯之，主孝服哭泣，轻者外服远亲，不利家宅，骨肉离异。】
　　干推两重，防灾于元首之间；支折三轻，慎祸于股肱之内。下元一气，周居去住之期。
　　【假令壬寅人逢戊为太岁，戊为月建者，两戊克壬，则为干推两重。遇之者为元首头目之灾，轻者为股肱之患也，此论未祥。此赋意论三元动静之理，物我轻重之别，四时变通之义。如壬寅人，壬为天元，为首，为尊长，见戊谓之七煞。如遇戊为太岁，为尊长，太岁则大人尊长之事，是以太岁为尊，月建为卑也。此谓支干推也，推则有刚柔相推之义。两重者，视壬与戊两干势孰重，戊重则克壬，防有尊长不喜，不利见大人。壬重见戊，不我克，唯人事而已，或头目作疾，此太岁之事也。与月建相克者轻，戊重则僚友不和，壬重则小人为害，或腰膝作疾，更月支下三合，如或有救，则为灾轻也。折有变义，故云：支折三轻，慎祸于股肱之内。此月建之事也。上文论干禄支命，天元十干常动，地元十二支常静。复言下元一气者，支也。以壬为天元，如四柱别有丁，或有己，则壬应而合之，或为官印，或为财帛，是干未常不动也。支者虽遇巳时，周流往还变易，而支未常不静也。周者，循环也。居者，安居也。期者，如限之期。去住者，气也。此言四时周流循环，无有始终，无有穷极，而下元之辰，未尝不善守其限也。只可以三合取之，或干克太岁者，看两干势力轻重而言之，或为尊长头目之灾，或在僚友左右之嫉，此与轻重较量不殊。】
　　仁而不仁，虑伤伐于戊己。至于寝食侍卫，物有鬼物，人有鬼人，逢之为灾，去之为福。
　　【仁者是甲乙木也，在五常为仁。今反言不仁者，以其克伐乎土也。如甲见己则为仁，乙见戊则为仁，以其阴阳造化，万物代之以为生也。若甲见戊，乙见己，偏阴偏阳，万物危脆，则五行为不仁也。赋中引甲乙戊己为例，其余五行则可以例求焉。侍卫者，是人养生之至近也。又云，寝食者，则又近。侍卫者至亲也，寝食奉养也，此二者慎不可轻忽也。夫物中有鬼物，人中有鬼人者，言吉凶之变迁，及远近速之甚也。以看命言之，且如六戊日生人，用乙为官印，六己日生人，用甲为官印，木与土比和，阴与阳唱和，则为仁也。如戊见甲，己见乙，则仁而不仁也。又如戊见甲为不仁，或岁月时中见庚辛，则为仁矣，或见己亦为仁矣。且戊见甲亦为仁者，谓甲己合，己侍卫甲也。见庚则为仁者，谓戊食庚者，逢之为灾，则是戊不逢庚，己被甲来克制，与七煞同论。去之为福者，如戊见甲，则岁月时中有庚，戊己求救助，则为福也，余仿此。】
　　就中裸形夹煞，魄往丰都；所犯有伤，魂归岱岭。
　　【裸形者，五行淋浴也。如人本音淋浴，大运逢之者灾，水土人运在酉，木人运在子，火人运在卯，金人运在午。鬼谷子谓之波浪限也。夹煞者，元辰七煞也。如人运在淋浴之上，与太岁并者灾重，可当生岁时，元有伤犯之辰，则魂归岱岭，魄往丰都，此至凶名也。】
　　或乃行来出入，抵犯凶方，嫁娶修营，路登黄黑。
　　【出入者，言运出运入之异也。如壬癸日生人，运行在戌，为土火之聚，则为吉运。运交亥，亥为火之绝，此为凶运，乃是行来出入，抵犯凶方。我克者为之妻财，妻财在旺乡，则为之娶。克我者为官鬼，又为天官，吉在长生财旺之地。赋意总说，要扶同五行，体用阴阳，或运来克命，而为官贵之乡，日克运宫乃是发财之地。皆以生月起建，阳男阴女，则顺。阴男，阳女，则逆。如运到黄道，凡百皆利；运至黑道，凡百抑塞。凡人行为动作，进退向背，莫不本乎阴阳，体合运气吉凶，俱不能逃也。故云：嫁娶修营，路登黄黑。】
　　灾福在岁年之位内，发觉由日时之击扬。五神相克，三生定命。每见贵人食禄，无非禄马之乡。源浊伏呤，惆怅歇宫之地。
　　【凡说岁中休祥，专责日时与太岁相克、刑害、冲破言之。生日为妻，时为子。日时与太岁和合及财官有用无诸坏者，依事类而言之。如太岁与日时相刑，或六合、三合中有元辰七煞者，凶。亦会类而言之。故下文云：不过是五神相克，三生定命也。每见贵人食禄，无非禄马之乡。源浊伏呤，惆怅歇宫之地。上卷有例。】
　　狂横起于勾绞，祸几发于元亡。宅墓同处，恐少乐而多忧。万里回还，乃是三归之地。
　　【岁命前三辰为勾，后三辰为绞，不可在元命日时二运之上，遇之者主非灾横祸，更或与元辰七煞并者，尤凶。岁命前后五辰为宅墓，如戊子生，遇辛未太岁者，是也。亦须未字，日上及时上本有，或大运同宫者，则重。凡遇此者不利，阴小家宅也。此言大运在十二辰之间，顺逆回环在三元本禄本财终须之地，遇此者则为忧，安之福厚，更晚年遇财禄归聚之处，则尤有所长也，根本元无者，无所长也。】
　　四煞之父，多生五鬼之男；六害之徒，命有七伤之事。
　　【辰戌丑未为四方之末季，为五行之库墓。言辰戌丑未中，藏纳五行死墓之气，如人运限逢之，生幽忧之疾，淹延之厄。如父子之相承，卒难不能救解。破命者谓之害，如人运限逢之，皆主眷属难合，人情反复，或更六害中逢七煞克我者凶。】
　　眷属情同水火，相逢于淋浴之乡；骨肉中道分离，孤宿尤嫌隔角。
　　【水阴火阳，相合而为既济，相资而为仇雠，言其反复多变。或情通自乖而反合，或情变自合而反乖，故曰：情同水火也。义欲和而同、久而远者，必须在五行淋浴之时。五行休败，如人情处患难之时，未有不情同者也。以看命言之，如丙寅丁卯，贵在猪鸡，壬戌癸亥，贵于兔蛇。此无它，大率五行贵在于衰败之中，人情要处乎淡泊之际也。凡命运隔角者，主中道骨肉离异之事。隔者，如卯日丑时，丑日卯时。鬼谷子曰：枉多隔角。余可例求焉。丑者北方之气也，卯者东方之气也，其趣不同，遇之者中道分离也。嫌疑孤神者，煞也。遇多孤立而未嫌，甚言隔角之重也。】
　　须要明其神煞，较重较量。身克煞而尚轻，煞克身而尤重。
　　【神煞者，官印禄马贵贱之别名也。如前说，上克下则不贵，下克上即贵，意义不殊。煞克身者，是官来克我者，是下克上者也。如身克煞，是我克官，即不贵也。故赋曰：须要明其神煞。神譬官印，煞比财帛。但官财是克我，则为之煞克身，我克官财，则为之身克煞。此明贵贱之本也，更祥其轻重量而言之。】
　　至于循环八卦，因河洛以遗文。略之定为一端，究之翻成万绪。
　　【易曰：河出图，洛出书，圣人则之以教后世。循环于四时之中，布八卦于四维之内，而成一岁之功。亘古穷今，无有终穷者，道也。道分为阴阳，而人处乎其中，则吉凶悔吝存焉。是以动静屈伸，体天法地，莫不由乎命也。故下文云一端者，道降而为一也，二三数六，又三而成九，又九九而成八十一数，自此以后，绕绕万绪，莫能纪极。以看命言之，不过五神相克，三生定命，一也。其气有浅深者，运有向背，福有厚薄，寿有长短，要后人深求之，则得古人之妙也。】
　　若值攀鞍践禄者，自之则佩印乘轩。马劣财微，遇之则流而不返。
　　【攀鞍践禄者，乃贵人之美称也。马劣财微者，乃众人所恶也。凡人镃基岁月带禄者，日时得地，运顺禄而向官乡，则佩印乘轩，固不难矣。此言根本元有官禄，运更向而不背者也。马劣财微者，其财必微，言人命岁月本无祖财及无父母财，虽日时得地，后运遇财绝之乡，即财帛散，如水东流，往而不返，此明根本元无者也。】
　　占除望拜，甲午以四八为期；口舌文书，己亥慎三十有二。
　　【前文说有禄者吉，无财者凶。此说元无禄者，遇有财禄运，则崇迁而荣。无官者，遇鬼则退职也。如甲午人，下有丁己。甲以己为财，而无官印。占除望拜，四八为期者，四月为金长生，甲以金为官印，四月是官长生，八月是金帝旺。如甲乙日生人，或问食禄在几时，须言在四月、八月为食禄之期也。口舌文书，己亥慎三十有二者，言己亥日生人，亥中有甲木长生，元有官禄也，或运行巳或到酉者，则为口舌文书。口舌见讼事，文书则口章。己用甲为官印，巳上木病，酉上木绝。三十二者，亦四八之数也。此言戊己日生人，如遇巳或到酉运，则宜退身而避位也。】
　　善恶相伴，摇动迁移。夹煞持邱，亲姻哭送。兼须详其操执，观厥秉持。厚薄论其骨状，成器藉于心源。木气盛而仁昌，庚辛亏而义寡。
　　【善恶者，吉凶也。相伴者，不偏也。如人运行至此，吉凶争胜之年，皆主身心不宁动摇迁改，在阴阳则有所忌。易曰：吉凶悔吝生乎动也。动则多凶，宜守慎详，约以处之，乃吉。夹煞持邱者，如人运命遇太岁月建大运与元辰七煞并临于五行墓绝之位者，此年慎不可吊丧问病也。如赋云：物有鬼物，人有鬼人，逢之为凶，去之为福。是也。如遇此年，尤宜慎处，向吉背凶，则无不利矣。前说岁运休祥，复明根本作用也。且如木人秋生，木被金克，则为性有操执也。甲申、乙酉、乙巳、乙丑、甲戌生人，不背官禄也。或生于三春九夏，季木气盛时，秉受旺气，有所执持也。故云：观厥秉持。又须生时在西北方金土之中，或大运到金土分野，则有官印长远。若或甲申、乙酉、乙巳、乙丑、甲戌日生人，生于秋三月或三春夏季，不背官禄，有所执持，才能操执。却岁月时居火木盛时，火木旺地，或行运在东南有丙丁火旺，早年虽发福，晚年萧条也。赋意之要言，令后人观五行造化向背，而详言之。如前论甲申、乙酉、乙巳、乙丑、甲戌者，虽居官印之位，然物有厚薄之不齐，则吉凶修短之有异。何以言之？木旺则天元厚，天元厚则有操持，有操持则权重也。金旺则禄厚，禄厚则官重，官重则有秉持也。若金木之气俱薄，则官禄何可长也？故曰：厚薄论其骨状。是也。成器藉于心源者，谓如金若不遇木，须用火为官印也。且如庚辛日生人，要在三春九夏，则财官两美也。所云：乘轩衣冕。金火何多是也。心源者，离宫也，属火。金得火乃成器也。前说木遇金为操持，次论金遇火而成器，皆因五行相克而成造化。更看金火之器不偏，运向禄而不背，则为福长久也。又下文云木仁也，金义也，木盛而逢金，则刚柔得中，如由豫之盍簪，有以利天下，则仁而昌。庚辛履而逢火，似井泥之而不食，不能广济，则寡于义，此又何疑焉？赋云：兼须详其操执，观厥秉持者，以言其金木之体厚薄，论其骨状成器，藉于心源者，以言其金火之才，各得其宜，则为好命。至于金木气偏，木气盛而仁昌，庚辛亏而义寡者，是财用不相宜，金木各不仁，则凶悔吝从之。】
　　恶曜加而有喜，疑其大器；福星临而祸发，以表凶人。
　　【详注见上卷，初至衰乡犹披鲜福内，更不重载。】
　　处定求动，克未进而难迁；居安问危，可凶中而卜吉。
　　【此卷末，总言其妙旨也。处定者，凡言人命，用法处者，欲定其贵贱也。贵贱既明，故曰：处定也。求动者，人命虽见官印财帛，而不贵富者，宜于处定之中复求其变动也。既见其贵中未贵，财中未财，则当克未进而难迁也。未进者，未当升进。难迁者，难为迁移也。此与上文云：息一气以凝神，消五行而通道。之义不殊。居安者，如是贵命，见行官禄所向集福之运以为安也。问危者，未可便宜言终吉，况前云吉中有凶，当于岁月时中，扶合行年太岁，三合三会，问危疑神煞，参详而言之。如见有危疑之神，则必有危疑之事，则当惩戒，积善以禳之，则凶中复吉矣。如易说：忧悔吝者存乎介者是也。】
　　贵而忘贱，灾自奢生；迷而不返，祸从惑起。
　　【贵而忘贱，是后人不明贱意。引大道之妙，而执方守隅。见贵命而言贵，不知贵中有贱，或始贵而终贱者，则灾自奢生。与赊同一其源则妙，理赊自远也。此说见贵忘贱之误也，其或有不遇至人，不明道理者，执迷而见，寡陋偏学，滋蔓偏求，理无所出者，则是祸从惑起者是也。】
　　殊常易旧，变处为萌。福善祸淫，吉凶异兆。
　　【殊常者，知变也。易旧者，善通也。或处为萌者，知其幽微也。曾遇明师，必通道理者，诚有如易所谓：苟非其人，道不虚行是也。古人为道者，皓首穷经，专心致志，惟恐失于妙道。虽行坐服食，未尝心不在五行之中，则能知幽妙。有殊常易旧，变处为萌，是知大道福善而祸淫，故君子修身以俟命。】
　　至于公明季主，尚无变识之文，景纯仲舒，不载比形之妙。
　　【易曰：知变化之道者，其知神之所为乎。知进退存亡之道者，其唯圣人乎。以此究之，难终又难穷也。故赋云：管公明，董仲舒，郭景纯，司马季主者，皆王佐之才，博通经史，洞达阴阳，遗文教于后世，可谓贤矣。】
　　详其往圣，鉴以前贤，或指事以陈谋，或约文而切理。多或少剩，二义难精。今者参详得失，补缀遗踪，窥为心鉴，永挂清台，引列终编，千希得一。
　　【然则致君泽民，于当时则不能全身远害也。或指事以陈谋，约文而切理者，有之矣。珞碌子萃众妙之说，将少者补其详博，剩者遗其繁芜。故云：补缀遗踪。窥者，所见者小也。心鉴，言自谦心，有所见甚少也。引列终编者，是探索前贤往圣，尽善于美之至道也。得之于心，则永挂清台，善用者，千希得一也。】
　　
