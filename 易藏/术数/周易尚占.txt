
　　周易尚占
　　
　　莹蟾子  李清庵著
　　
　　[[元]大德丁未年版]
　　
　　
　　周易尚占序
　　
　　周易尚占者，卜筮之捷法也。其旨切，而近其辞。筮而当诚，有补于初进者，旨趣与市肆间卜筮之书大同小异。且如鬼谷辨爻占法，以上爻为至高，殊不知上为至远位之地。作是见者，非深造玄理者也？若此者众。或问曰：尚占有道乎？曰：不可谓之有，不可谓之无。若谓有，泥于卜筮而无穷；若谓无，易有圣人之道四，尚占居其一焉。所要者，必先明本，次当明体，变通明用。知体而不知用，则不备；知用而不知体，则不精。占变相需，易理尽矣。故尚占者，学易之枢机也。其绪在于寂然，应动之效；发端在于决疑，疑情顿释。惟变是通，皆由理正辞达而已；临疑取证，不滞胶扰杨墨之间。今莹蟾子李清庵下一片工夫，分析爻辞，深得易理之趣，言虽朴素，不事浮华。若非闲中日月，静里乾坤，孰能臻此联篇锓梓，以广其传，贵无隐尔。
　　
　　大德丁未 五月望日 洛阳后学保八序
　　
　　
　　周易尚占总目
　　
　　卷上
　　
　　图局部第一（凡十章）
　　一、无极而太极图
　　二、太极生两仪图
　　三、两仪生四象图
　　四、四象生八卦图
　　五、八卦方位图
　　六、乾坤生六子图
　　七、天干纳甲图
　　八、地支纳音图
　　九、支干纳音图
　　十、五子归元图
　　
　　
　　旁通部第二（凡十章）
　　一、六位例
　　二、月建六神例
　　三、日建六神例
　　四、八卦取象例
　　五、八卦法用例
　　六、八节休旺例
　　七、逐月吉凶神杀例
　　八、逐日吉凶神杀例
　　九、合刑杀例
　　十、四时吉凶神杀例
　　
　　
　　发端部第三（凡十二章）
　　一、以钱代蓍例
　　二、合卦例
　　三、上手法
　　四、重卦例
　　五、变卦例
　　六、起世应
　　七、飞伏例
　　八、身命例
　　九、定卦主
　　十、定六亲
　　十一、定六神
　　十二、论四直
　　
　　
　　决断部第四（凡六章）
　　一、六亲断例
　　二、六神断例
　　三、天符断例
　　四、直符断例
　　五、传符断例
　　六、神杀断例
　　
　　
　　卷中
　　
　　三材部第五（凡五章）
　　一、阴晴雨晦章
　　二、禾苗田地章
　　三、住居宅地章
　　四、移徙章
　　五、坟塚章
　　
　　
　　人事部第六（凡四章）
　　一、身命章
　　二、六亲章
　　三、婚姻章
　　四、胎孕章
　　
　　
　　三教部第七（凡四章）
　　一、僧道章
　　二、儒业章
　　三、蒙童章
　　四、教授章
　　
　　
　　营生部第八（凡四章）
　　一、求财买卖章
　　二、六畜血财章
　　三、蚕桑章
　　四、行人章
　　
　　
　　疾厄部第九（凡五章）
　　一、疾病章
　　二、医药章
　　三、盗贼章
　　四、捕盗章
　　五、公讼章
　　
　　
　　卷下
　　
　　乾部第十（凡二章）
　　一、乾宫八卦立成章
　　二、八卦断例章
　　
　　
　　坎部第十一（凡二章）
　　一、坎宫八卦立成章
　　二、八卦断例章
　　
　　
　　艮部第十二（凡二章）
　　一、艮宫八卦立成章
　　二、八卦断例章
　　
　　
　　震部第十三（凡二章）
　　一、震宫八卦立成章
　　二、八卦断例章
　　
　　
　　巽部第十四（凡二章）
　　一、巽宫八卦立成章
　　二、八卦断例章
　　
　　
　　离部第十五（凡二章）
　　一、离宫八卦立成章
　　二、八卦断例章
　　
　　
　　坤部第十六（凡二章）
　　一、坤宫八卦立成章
　　二、八卦断例章
　　
　　
　　兑部第十七（凡二章）
　　一、兑宫八卦立成章
　　二、八卦断例章
　　
　　
　　通变部第十八（凡六章）
　　一、极变章
　　二、单卦变通章
　　三、重卦变通章
　　四、六十四卦变通章
　　五、时变章
　　六、事变章
　　
　　
　　附
　　一、皇恩大赦
　　二、大杀
　　三、天喜
　　四、天德方
　　五、三杀方
　　六、煞转
　　七、九空地
　　八、及脚败
　　九、起十隔
　　十、浑天甲子装卦用
　　
　　周易尚占目录毕
　　
　　
　　
　　
　　周易尚占	卷上
　　
　　图局部第一
　　
　　
　　一、无极而太极
　　
　　无者，虚无自然之谓也。始于无始，穷于无穷，不可极而极者也。圣人强名曰无，字之曰太极。周子 曰：“无极而太极，太极动而生阳，静而生阴，一阴一阳互为其根，两仪立焉”。即《易》所谓：“易有太极，是生两仪”。言太极之变也。
　　
　　
　　二、太极生两仪
　　
　　     ▅▅▅▅▅者，阳也；▅▅　▅▅者，阴也。老子云：“道生一”，即无极而太极也。又云：“一生二”，即太极生两仪也。邵子 所谓“一分为二”者是也。所谓二者，一阴一阳也。阳动也，阴静也。动极复静，静极复动，互为互静而生四象。《易、系》 云：“两仪生四象”。邵子云：“二分为四”。言两仪之变也。
　　
　　
　　三、两仪生四象
　　
　　老阳：▅▅▅▅▅
　　      ▅▅▅▅▅    （老阳）者，动之极也，是谓老阳。
　　
　　少阴：▅▅　▅▅
　　      ▅▅▅▅▅    （少阴）者，动极而静也，是谓少阴。
　　
　　少阳：▅▅▅▅▅
　　      ▅▅　▅▅    （少阳）者，静极而动也，是谓少阳。
　　
　　老阴：▅▅　▅▅
　　      ▅▅　▅▅    （老阴）者，静之极也，是谓老阴。
　　
　　    四象分位而五行具矣，四象各有动静，机缄不已，八卦分焉。周子云：“五性感动吉凶分，而万事出矣”。《易、系》云：“四象生八卦”。言四象之变也。
　　
　　
　　四、四象生八卦
　　
　　乾一：☰    ☰者，老阳动也，是谓乾一。
　　兑二：☱    ☱者，老阳静也，是谓兑二。
　　离三：☲    ☲者，少阴动也，是谓离三。
　　震四：☳    ☳者，少阴静也，是谓震四。
　　巽五：☴    ☴者，少阳动也，是谓巽五。
　　坎六：☵    ☵者，少阳静也，是谓坎六。
　　艮七：☶    ☶者，老阴动也，是谓艮七。
　　坤八：☷    ☷者，老阴静也，是谓坤八。
　　
　　
　　五、八卦方位图
　　
　　东北：为立春，物之始也，艮止以之。
　　东：为春分，万物出也，震动以之。
　　东南：为立夏，万物洁齐，巽顺以之。
　　南：为夏至，万物相见，离丽以之。
　　西南：为立秋，万物致养，坤厚以之。
　　西：为秋分，万物成也，兑说以之。
　　西北：为立冬，万物遂也，乾健以之。
　　北：为冬至，万物藏也，坎陷以之。
　　《易、系》云：八卦成列，易行乎其中矣。
　　
　　六、乾坤生六子图
　　
　　乾为父，坤为母，乾坤交而生六子。
　　乾初爻交坤成震，震为长男。
　　坤初爻交乾成巽，巽为长女。
　　乾中爻交坤成坎，坎为中男。
　　坤中爻交乾成离，离为中女。
　　乾上爻交坤成艮，艮为少男。
　　坤上爻交乾成兑，兑为少女。
　　三男三女，阴阳相推，生生化化而无穷也。善观易者，反穷诸己，自得之矣。
　　
　　七、天干纳甲图
　　
　　数书云：“乾坤定位于甲乙，山泽通气于丙丁，水火相建于戊己，雷风相薄于庚辛”。是故，乾纳甲也，坤纳乙也，艮纳丙也，兑纳丁也，坎纳戊也，离纳己也，震纳庚也，巽纳辛也，乾又纳壬也，坤又纳癸也。甲乙壬癸，十干之始终，乾坤纳甲乙壬癸，表覆载之，功广大也。
　　
　　八、地支纳音图
　　
　　震为长男，巽为长女，故配之以子丑。坎为中男，离为中女，故配之以寅卯。艮为少男，兑为少女，故配之以辰巳。外卦之配，对宫取之。假如震巽纳子丑，外卦自然纳午未。余仿此。乾纳子午，坤纳丑未，先未后丑。何也？阳顺阴逆也。逆顺相须，造化成焉。
　　
　　
　　九、支干纳音图
　　
　　    一者，中央黄灵之气，故纳音属土。三者，南方丹灵之气，故纳音属火。五者，北方玄灵之气，故纳音属水。七者，西方皓灵之气，故纳音属金。九者，东方青灵之气，故纳音属木。或于中央十二气者，字相连粘之误也。中央土，一气也，达者味之。
　　
　　十、五子归元图
　　
　　外
　　卦
　　对
　　取
　　六
　　甲
　　备
　　矣	纳
　　音	五    子    归    元    图
　　		兑
　　丁巳	艮
　　丙辰	离
　　己卯	坎
　　戊寅	巽
　　辛丑	震
　　庚子
　　	土						
　　	火	乙	甲	丁	丙	己	戊
　　	水	癸	壬	乙	甲	丁	丙
　　	金	辛	庚	癸	壬	乙	甲
　　	木	己	戊	辛	庚	癸	壬
　　
　　震为长男，纳甲起庚子；巽为长女，纳甲起辛丑；以庚辛为母，以子丑为子。壬至庚，癸至辛，皆九数，故壬子癸丑纳音属木。甲至庚，乙至辛，皆七数，故甲子乙丑纳音属金。丙至庚，丁至辛，皆五数，故丙子丁丑纳音属水。戊至庚，己至辛，皆三数，故戊子己丑纳音数火。庚辛一数，故庚子辛丑纳音属土。余仿此。图局已具。
　　
　　
　　旁通部第二
　　
　　一、六位例
　　
　　横看	六爻	五爻	四爻	三爻	二爻	初爻
　　定位	阴	阳	义	仁	柔	刚
　　三材	空	天	官	人	山	地
　　占雨	空	雨	云	风	电	雷
　　占晴	大空	日月	霞虹	风气	烟霭	雾露
　　地理	山	林	木	草	地	水
　　田土	山岗	林麓	高田	平原	低田	湖塘
　　居处	山林	京都	坊镇	市井	州县	乡
　　田禾	成熟	田主	禾穗	秧苗	种子	田地
　　僧道	祖师	师父	檀越	法眷	己身	徒弟
　　仕宦	隐逸	王公	诸侯	大夫	士人	庶民
　　身命	首	心	腹	股	腓	足
　　六亲	祖	父母	伯叔	兄弟	己身
　　妻	子孙
　　行人	地头	道路	门	户	身	足
　　屋宇	栋	梁	枋	柱	人身	基址
　　住居	门户	厅堂	廊廡	仓库	房屋	井灶
　　舟船	帆幔	桅缆	橹棹	身仓	舟主	艄船
　　家畜	驼象	牛马	驴骡	豕羊	猫犬	鸡鹅
　　野兽	鹰	鸿鹄	鸡雉	虎豹	豺狼	狐兔
　　水族	蛟蜃	鸥鹭	鸳鸯	龟鳖	鮒鳝	虾鱼
　　占事	国事	心事	官事	家事	身事	人事
　　占蚕	簇	主	桑	筐	蚕	种
　　兴贩	宝贝	主人	金玉	疋帛	财本	物货
　　商	店宇	客人	行货	牙郎	己身	财本
　　贾	宜利	买主	发卖	停塌	己身	财本
　　疾病	头面	心胸	肠胃	腰肾	身体	手足
　　鬼神	星辰	社庙	神佛	家先	祭主	土地
　　愿心	口愿	心愿	善愿	拜愿	己身	香愿
　　婚姻	祖宗	公姑	外氏	保亲	夫妻	媒人
　　六甲	化婆	父	母	看生	子	胎息
　　转官	任所	宣命	差遣	保举	己身	解由
　　公讼	决断	官府	对头	词状	己身	见人
　　坟墓	朝向	祭主	风水	罗堂	亡身	穴道
　　择葬	朝向	亡人	风水	罗堂	基址	穴道
　　牛马	水草	主人	鞍辔	栏厩	牛马	人力
　　寻人	闲人	贵人	外人	亲人	己身	妇人
　　捕贼	远方	本路	本处	近处	捕盗	家人
　　
　　
　　二、月建六神例
　　
　　六神	正月	二月	三月	四月	五月	六月	七月	八月	九月	十月	十一	十二
　　青龙	寅	卯	辰	巳	午	未	申	酉	戌	亥	子	丑
　　白虎	申	酉	戌	亥	子	丑	寅	卯	辰	巳	午	未
　　朱雀	巳	午	未	申	酉	戌	亥	子	丑	寅	卯	辰
　　玄武	亥	子	丑	寅	卯	辰	巳	午	未	申	酉	戌
　　勾陈	丑	寅	卯	辰	巳	午	未	申	酉	戌	亥	子
　　腾蛇	辰	卯	寅	丑	子	亥	戌	酉	申	未	午	巳
　　
　　
　　三、日建六神例
　　
　　日天干	上爻	五爻	四爻	三爻	二爻	初爻
　　甲乙日	玄武	白虎	腾蛇	勾陈	朱雀	青龙
　　丙丁日	青龙	玄武	白虎	腾蛇	勾陈	朱雀
　　戊己日	朱雀	青龙	玄武	白虎	腾蛇	勾陈
　　庚辛日	腾蛇	勾陈	朱雀	青龙	玄武	白虎
　　壬癸日	白虎	腾蛇	勾陈	朱雀	青龙	玄武
　　
　　
　　四、八卦取象例
　　
　　	乾	坤	震	巽	坎	离	艮	兑
　　在天成象	天	云	雷	风	月	日	气	雨
　　在地成形	金	土	木	竹	水	火	山	河
　　近取诸身	首	腹	足	手	耳	目	鼻	口
　　远取诸物	马	牛	龙	鸡	豕	雉	狗	羊
　　卦体	圆	方	大	长	实	虚	小	短
　　卦材	健	顺	动	入	陷	丽	止	说
　　人体	端正	雄壮	俊锐	洁净	清奇	秀丽	短小	柔美
　　人材	精勤	拙讷	伎巧	活落	通疎	知慧	慵懒	捷辨
　　德性	诚恪	敦笃	决烈	谦逊	淳朴	灵变	镇重	温润
　　情伪	武勇	悋啬	燥暴	进退	隐伏	虚诈	偏执	诬妄
　　命基	心	身	肝	胃	肾	胆	脾	肺
　　性本	神	形	魂	志	精	气	意	魄
　　
　　
　　五、八卦法用例
　　
　　	乾	坤	震	巽	坎	离	艮	兑
　　父子	父  	母	长男	长女	中男	中女	少男	少女
　　君臣	王公	宰相	诸侯	大夫	公吏	士人	庶民	伶伦
　　人事	官事	家事	身事	公事	忧事	心事	闲事	喜事
　　各业	士	农	工	商	武	文	医	卜
　　寻访	贵人	主人	客人	行人	吏人	士人	商人	匠人
　　转官	朝廷	任所	差遣	宣命	印绶	保明	复任	解田
　　安厝	朝向	罗堂	林麓	行木	风水	香火	主山	陂塘
　　居处	屋宇	产业	动用	簾帏	池井	炉灶	门屏	窗牖
　　营运	车舆	舟船	器械	绳直	弓轮	甲胄	阍寺	刚卤
　　交易	宝玉	布帛	财本	行货	酒食	伙伴	店舍	牙郎
　　
　　
　　六、八卦（八节）休旺例
　　
　　	旺	相	胎	没	死	囚	休	废
　　立春	艮	震	巽	离	坤	兑	乾	坎
　　春分	震	巽	离	坤	兑	乾	坎	艮
　　立夏	巽	离	坤	兑	乾	坎	艮	震
　　夏至	离	坤	兑	乾	坎	艮	震	巽
　　立秋	坤	兑	乾	坎	艮	震	巽	离
　　秋分	兑	乾	坎	艮	震	巽	离	坤
　　立冬	乾	坎	艮	震	巽	离	坤	兑
　　冬至	坎	艮	震	巽	离	坤	兑	乾
　　
　　
　　七、逐月吉凶神杀例
　　
　　	正月	二月	三月	四月	五月	六月	七月	八月	九月	十月	十一	十二	
　　天喜	戌	亥	子	丑	寅	卯	辰	巳	午	未	申	酉	
　　天解	申	申	酉	酉	戌	戌	亥	亥	午	午	未	未	
　　天医	卯	亥	丑	未	巳	卯	亥	丑	未	巳	卯	亥	
　　飞廉	申	未	午	巳	辰	卯	寅	丑	子	亥	戌	酉	主人卒亡
　　血忌	丑	未	寅	申	卯	酉	辰	戌	巳	亥	午	子	不宜针灸
　　雷火	寅	丑	子	亥	戌	酉	申	未	午	巳	辰	卯	
　　往亡	寅	巳	申	亥	卯	午	酉	子	辰	未	戌	丑	出行主死
　　负结	亥	亥	丑	丑	卯	卯	巳	巳	未	未	酉	酉	负鬼神食
　　生气	子	丑	寅	卯	辰	巳	午	未	申	酉	戌	亥	
　　死气	午	未	申	酉	戌	亥	子	丑	寅	卯	辰	巳	
　　吉杀	丑	寅	卯	辰	巳	午	未	申	酉	戌	亥	子	
　　天德	亥	子	丑	寅	卯	辰	巳	午	未	申	酉	戌	
　　月德	未	申	酉	戌	亥	子	丑	寅	卯	辰	巳	午	
　　
　　
　　八、逐日吉凶神杀例
　　
　　日干	甲	乙	丙	丁	戊	己	庚	辛	壬	癸
　　禄元	寅	卯	巳	午	巳	午	申	酉	亥	子
　　贵人	丑	子	亥	酉	未	申	午	寅	卯	巳
　　大杀	亥	亥	未	未	戌	戌	寅	寅	巳	巳
　　
　　
　　九、合刑杀例
　　
　　支神	子	丑	寅	卯	辰	巳	午	未	申	酉	戌	亥
　　六合	丑	子	亥	戌	酉	申	未	午	巳	辰	卯	寅
　　三合	申辰	巳酉	午戌	亥未	申子	酉丑	寅戌	亥卯	子辰	巳丑	寅午	卯未
　　三刑	卯	戌	巳	子	辰	申	午	丑（注1）	寅	酉	未	亥（注2）
　　驿马	寅	亥	申	巳	寅	亥	申	巳	寅	亥	申	巳
　　劫杀	巳	寅	亥	申	巳	寅	亥	申	巳	寅	亥	申
　　亡神	亥	申	巳	寅	亥	申	巳	寅	亥	申	巳	寅
　　咸池	酉	午	卯	子	酉	午	卯	子	酉	午	卯	子
　　
　　
　　十、四时吉凶神杀例
　　
　　四季	春	夏	秋	冬	
　　五墓	未	戌	丑	辰	占病忌之，发动持凶
　　浴盆	辰	未	戌	丑	占病忌之，临水神水爻并凶
　　三丘	丑	辰	未	戌	占病忌之，发动兄鬼主死
　　
　　
　　发端部第三
　　（凡十二章）
　　
　　一、以钱代蓍法（揲蓍法见心鑑）
　　
　　以钱三文，熏于炉上，而祝心事，呵衔至至敬而祝，祝曰：天何言哉，扣之即应，神之灵矣，感而遂通。今有某事，罔知休咎，罔释决疑，克神克灵，惟蓍而龟，祷于尔神，亮垂报知。若可若否，尚明告之。祝毕，掷钱于盘中。一背为单画▅▅▅▅▅，二背为拆画▅▅　▅▅，三背为重画0，纯字为交画╳。自下而上，三掷内卦成。再将钱炉上熏过，复求外卦，圆成一卦，而断吉凶。至敬至诚，无不感应。
　　
　　
　　二、合卦例
　　
　　纯阳乾为天，阳中坎水连，阳上艮山止，阳下震雷焉；下阴巽风起，中阴离火燃，纯阴坤地厚，阴上兑金坚。
　　
　　
　　三、上手法（自下而上）
　　
　　单单单乾为天，拆单拆坎为水，拆拆单艮为山，单拆拆震为雷。拆单单巽为风，单拆单离为火，拆拆拆坤为地，单单拆兑为泽。重为单阳变阴，交亦拆阴变阳。
　　
　　
　　四、重卦例
　　
　　乾宫（金兆)
　　乾为天（八纯、上世）、天风姤（一世）、天山遁（二世）、天地否（三世）、风地观（四世）、山地剥（五世）、火地晋（游魂、四世）、火天大有（归魂、三世）。
　　坎宫（水兆)
　　坎为水（八纯、上世）、水泽节（一世）、水雷屯（二世）、水火既济（三世）、泽火革（四世）、雷火丰（五世）、地火明夷（游魂、四世）、地水师（归魂、三世）。
　　艮宫（土兆)
　　艮为山（八纯、上世）、山火贲（一世）、山天大畜（二世）、山泽损（三世）、火泽睽（四世）、天泽履（五世）、风泽中孚（游魂、四世），风山渐（归魂、三世）。
　　震宫(木兆)
　　震为雷（八纯、上世）、雷地豫（一世）、雷水解（二世）、雷风恒（三世）、地风升（四世）、水风井（五世）、泽风大过（游魂、四世），泽雷随（归魂、三世）。
　　巽宫(木兆)
　　巽为风（八纯、上世）、风天小畜（一世）、风火家人（二世）、风雷益（三世）、天雷无妄（四世），火雷噬嗑（五世），山雷颐（游魂、四世），山风蛊（归魂、三世）。
　　离宫(火兆)
　　离为火（八纯、上世），火山旅（一世），火风鼎（二世），火水未济（三世），山水蒙（四世），风水涣（五世），天水讼（游魂、四世）、天火同人（归魂、三世）。
　　坤官(土兆)
　　坤为地（八纯、上世），地雷复（一世），地泽临（二世），地天泰（三世），雷天大壮（四世）、泽天夬（五世），水天需（游魂、四世），水地比（归魂、三世）。
　　兑宫(金兆)
　　兑为泽（八纯、上世），泽水困（一世），泽地萃（二世），泽山咸（三世），水山蹇（四世），地山谦（五世），雷山小过（游魂、四世），雷泽归妹（归魂、三世）。
　　
　　
　　五、变卦例
　　
　　乾为天，自下一爻变起，初变阴，天风姤；二变阴，天山遁；三变阴，天地否；四变阴，风地观；五变阴，山地剥；上爻为主，不动。再变四为阳，（火地晋；再将内卦三爻，全部变为阳爻），火天大有。余见后通变部。
　　
　　六、起世应
　　
　　八纯卦，世上；初爻变，一世卦；二爻变，二世卦；三爻变，三世卦；四爻变，四世卦；五爻变，五世卦。复卦四爻变，游魂卦；再总变下三爻，归魂卦。
　　一世卦，应在四；二世卦，应在五；三世卦，应在上；四世卦，应在初；五世卦，应在二；八纯卦，应在三；游魂卦，应在初；归魂卦，应在上。彼为应，世为我。应为晦，世为贞。
　　
　　
　　七、飞伏例
　　
　　持世纳甲为飞神，本宫纳甲为伏神。八纯与归魂，以本宫持世为飞神，相配卦持世为伏神。乾与坤，坎与离，震与巽，艮与兑，皆相配也。假如乾卦上爻壬戌持世，是飞神；坤卦上爻癸酉持世，即癸酉是乾家伏神也。余仿此。
　　
　　
　　八、身命例
　　
　　子午持世初为身，丑未持世二为身，寅申持世三为身，卯酉持世四为身，辰戌持世五为身，巳亥持世上为身。占卦人本肖属（注1）为命。
　　
　　九、定卦主
　　
　　静以世为主，应为应。一爻动，以本卦动爻为主，变卦动爻为应。二爻动，以上动爻为主，后动爻为应。三爻动，以动爻为主，不动为应。四爻动，以下爻为主，仍看之卦不变爻。五爻动，以静爻为主，变卦静爻为应。六爻俱动，以本卦世为主，变卦世为应。凡三爻以上爻动，主事不一，谓之乱动。若乱动时，只以所占爻为主，占财以财为主是也。
　　
　　
　　十、定六亲
　　
　　生我为父母，我生为子孙，克我为官鬼，我克为妻财，比和为兄弟。
　　常以本宫所属为我，纳甲所属为彼。假如姤卦初爻，纳甲辛丑土，本宫属金，土生金，为父母也。余依此。
　　
　　
　　十一、定六神
　　
　　青龙木神，朱雀火神，勾陈土神，白虎金神，玄武水神。
　　甲乙日起青龙，丙丁日起朱雀，戊日起勾陈，己日起腾蛇，庚辛日起白虎，壬癸日起玄武。
　　假如甲乙日起青龙（初爻），第二（爻）朱雀，三（爻）勾陈，四（爻）腾蛇，五（爻）白虎，上（爻）玄武。持身世及动者。余依此。
　　
　　十二、论四直
　　
　　年建天符太岁居，月建青龙为直符，日建传符宜发动，时辰直事次传符。
　　假如子年，子爻动，青龙临子爻，是持水神也。又如正月，寅爻动，为月建青龙也。又如子日，子爻动，朱雀临之，是传符持火神也。又如午时，午爻动，临白虎，是直事持金神也。
　　
　　
　　决断部第四
　　（凡六章）
　　
　　一、六亲断例
　　
　　父母持世及身宫，旺相文书喜信通，田宅禾苗皆遂意，占身问病却成凶。父母化父母，文书定相许，化子进人丁，化鬼身迁举，化财宅长忧，兄弟本身取。
　　子孙持世为福神，事成忧散谷财荣，占胎问病重重吉，谒贵求官反不亨。子孙化子孙，人情两称情，化父田蚕旺，化财加倍荣，化鬼忧产病，兄弟必相争。
　　官鬼持世必得官，文书印信两相看，占婚问病俱凶犯，破宅伤财身不荣。官化官为禄，求官宜疾速，化财占病凶，化父文书逐，化子必伤官，化兄家不睦。
　　阴为妻妾阳为财，持世持身总称怀，财谷田蚕收百倍，若占病产鬼为胎。妻财化妻财，钱龙入宅来，化官忧戚戚，化子笑哈哈，化父宜家宅，化兄当破财。
　　阳为兄弟阴姊妹，所问所谋皆退悔，纵使福神同位临，到头不遂空劳费。兄弟化兄弟，凡占无所利，化父父忧惊，化财财未遂，化官身有灾，化子却如意。
　　
　　
　　二、六神断例
　　
　　发动青龙万事通，进财进禄福无穷，临凶遇杀都无碍，惟忌临金与落空。
　　朱雀交重文印旺，杀神相并谩劳功，是非口舌皆因此，持水临空却利公。
　　勾陈发动忧田土，累岁迍邅为杀逢，持木落空方脱洒，纵然安静也迷蒙。
　　腾蛇发动忧荣碎，怪梦阴魔暗里逢，持木落空方始吉，交重旺相必然凶。
　　白虎交重惊怪事，求官临鬼反丰隆，持金世杀妨人口，遇火加空却不同。
　　玄武动摇多暗昧，若临旺相贼交攻，上爻相并邪无犯，带杀依然咎在躬。
　　
　　
　　三、天符断例
　　
　　年建为天符（子年子爻动方断。假如子年子爻动，临青龙木神也。）
　　天符青龙木，发动加官禄，在外盗资财，内摇忧眷属。
　　天符朱雀火，文书非小可，杀并是非生，内摇家事琐。
　　天符勾陈土，田蚕十分许，杀并事勾连，腾蛇同类取。
　　天符白虎金，经营必称心，杀神如并者，祸患定来侵。
　　天符玄武水，阴私并贼鬼，若与吉人交，变忧而成喜。
　　
　　
　　四、直符断例
　　
　　月建为直符
　　月建为青龙，动则不雷同，内摇人口旺，外动禄财丰。
　　前三为朱雀，文书不待约，吉助有升迁，杀交遭系缚。
　　后三为玄武，所谋皆不许，在外损钱财，在家忧宅主。
　　对宫为白虎，凡占当忌取，外动有忧惊，休囚祸更深。
　　后一为勾陈，连速碎事侵，旺相尤为咎，休囚祸更深。
　　腾蛇正起辰，逐月逆流行，内外皆为咎，空亡却称情。
　　
　　
　　五、传符断例
　　
　　日建为传符（子日子爻动方断）
　　日建加青龙，财禄喜重重，朱雀宜施用，勾陈事未通，腾蛇多怪异，白虎破财凶，玄武阴私挠，应在日辰中。
　　
　　
　　六、神杀断例
　　
　　问喜宜天喜，消忧天解星，大杀休施用，咸池莫问婚。
　　病遇天医瘥，囚因血忌刑，求雨占雷杀，占身吉杀宁。
　　往亡休出入，负结好饶人，三丘并五墓，飞廉及浴盆。
　　四般休问病，占孕亦忧惊，公讼忌刑害，亡劫事难伸。
　　遇死忧凶事，逢生吉庆生，三合与六合，内外总光亨。
　　天德与月德，万事得圆成，吉凶随例断，慎勿顺人情。
　　凶处忌有气，吉处忌凶神，子旬无戌亥，六甲细推轮。
　　
　　
　　周易尚占	卷中
　　
　　三材部第五
　　（凡五章）
　　
　　一、阴晴雨晦章
　　
　　乾为天象震雷龙，坎兑为阴巽起风，坤艮往来无雨顺，火山爻动日和融。
　　乍雨乍晴离坎并，半阴半晦兑离重，杀临未济终须济，既济虽阴雨不充。
　　巽入坎来风后雨，凡临坤位细濛濛，畜过密云终不雨，随临有雨岁时丰。
　　天地不交膏不降，阴阳方并谢天工，八纯火动游魂木，火伞炎张日大空。
　　地火明夷天色晦，火雷噬嗑电光红，离爻带杀晴明断，朱雀飞扬事一同。
　　大有不重天朗朗，同人安静日烘烘，晋有龙爻终雨少，纯无雷杀只云浓。
　　龙动泽山咸大吉，虎交天水讼无功，勾陈带土来持世，纵有阴云不济农。
　　玄武水爻霖复作，青龙木德泽无穷，坎宫雷杀交重并，大雨倾盆霹雳攻。
　　最喜子辰来坎位，却嫌戌午到离宫，阳重阴现阴须准，阴变阳爻阳不从。
　　壬丙电光禾谷润，乙庚雷雨岁兴隆，应身白虎成虚设，竞世勾陈更不终。
　　玄武克身收稻谷，火神伤世损田公，纯阳安静多应旱，虽动游魂理不容。
　　内外相生奇合偶，雾密大作物亨通，雷杀水神双入坎，不忧无雨却忧洪。
　　火神变水龙加虎，东畔才阴西见虹，不动龙爻玄武水，徒劳举目望苍穹。
　　欲占雨信期何日，水旺龙生身对冲，龙水身雷俱不动，九江四渎被天封。
　　艮火相交可决晴，水宫大旺日光明，占晴但看庚交甲，止雨休教甲变庚。
　　庚甲互交龙虎助，连连大雨及车轰，火神雷杀加离位，一声霹雳赤天晴。
　　
　　
　　二、禾苗田地章
　　
　　应为种子世为田，世应相生获十全，种子克田犹小吉，世来克应俭时年。
　　财爻旺相禾丰足，发动子孙为大福，更得青龙天喜重，高低远近皆成熟。
　　子孙发动合天符，财与龙爻出现扶，无杀无冲仓廪实，若逢三耗却成虚。
　　交重官鬼应难断，金鬼蝗虫火鬼旱，大杀同宫总不收，发同喜神犹减半。
　　鬼爻扶鬼水来伤，土木同宫却不妨，鬼落为财宜晚种，财交父母两重祥。
　　官爻旺相浑无望，鬼化空亡事反常，财在外重迟下种，龙来内发早移秧。
　　六爻安静禾平善，乱动青苗必受殃，妻财二耗同时同，虽熟应知半入仓。
　　内外相生无杀害，七分成熟莫商量，财来金舍收千倍，财入空亡便莫望。
　　龙与子孙同类取，克身持世谷无疆，若逢朱雀交重恶，白虎当头总不良。
　　玄武更加官鬼并，虽收一半属官粮，火天大有都成熟，地火明夷尽地荒。
　　天地不交休指望，阴阳和合好收藏，吉凶悔吝分明断，立位旁通更审详。
　　
　　
　　三、住居宅地章
　　
　　住宅休占火泽睽，鬼临人口定分离，龙交大壮人财旺，虎并同人宅舍衰。
　　二畜见龙财帛进，杀交两过栋梁摧，贵持震巽生财本，喜入风雷立福基。
　　离坎交重宜谨慎，艮坤安静莫迁移，户无徭役占逢贵，家有余粮卜得颐。
　　田宅丰隆因大有，血财伤损为明夷，乾坤旺相增人口，泽地生成聚宝资。
　　革鼎长男能干事，晋升宅长有操持，妻财内旺为财断，官鬼爻兴作怪推。
　　木鬼寿棺停有日，金官硬物藏多时，休囚铜铁皆先定，旺相金银尽预知。
　　水鬼井池中出现，土官墙壁内偷窥，火官内动无他事，古器多年再发辉。
　　克世克身都不用，生身生世始堪为，水财内旺宜穿井，内发土财堪作池。
　　金旺妻财金玉进，火财内发火光飞，木财到底宜营造，若犯空亡总是非。
　　子孙空亡家绝后，父母空亡宅必危，父母身子都旺相，人财资益莫猜疑。
　　更兼天喜青龙助，富贵康宁天赐伊。
　　
　　
　　四、移徙章
　　
　　迁居先以动爻求，动爻旺相决无忧，初爻旺相乡村吉，二爻旺相好居州。
　　三爻市井四坊镇，五近京师事最优，上爻好向山林住，龙扶子动获祥休。
　　白虎当头休妄动，腾蛇缠足莫彺谋，朱雀交重防口舌，玄武迁移被贼偷。
　　朱雀又临官鬼位，官司口舌有来由，那更克身无主世，身遭重厄讼遭囚。
　　六爻安静休搬动，乱动移居又不休，外克内兮应克世，旧宅不如新宅利。
　　内克外兮世克应，到底只宜居旧地，世应相生内外和，守旧迁居总如意。
　　若教动处落空亡，不利迁移利守常，五世游魂搬则利，内爻旺相住无妨。
　　忽然内外俱衰败，守则灾危搬受殃，鬼化子孙移富贵，财爻化鬼住安康。
　　
　　五、坟塚章
　　
　　若占坟塚静为强，发动之时便反常，初世出官为大吉，二爻持世次为良。
　　三爻主世平平稳，四爻半吉保安康，五与上爻俱永好，游魂后代必为商。
　　归魂犹自三分好，若值八纯全有妨，为甚乾坤无忌讳，高低无物不包藏。
　　未葬之先亡在外，既葬须知内是亡，内外相生为大吉，比和决定福难量。
　　杀交内外还相克，损宅破财灾几场，青龙旺相来持世，管取存亡获吉祥。
　　乾坤不动坟安稳，龙喜交重家道昌，五墓劫神伤子息，三丘阴杀损妻房。
　　世旺生身官入墓，子孙代代入朝堂，杀临父母忧家长，劫犯阴爻宅母当。
　　鬼爻不动亡人吉，身位无交祭主康，破家只为财为鬼，发福多因阴及阳。
　　冲破临身终有碍，合神持世却无妨。
　　阴交为穴要先知，初与二爻宜葬基，三爻与四平平地，五六高原信可宜。
　　穴是金爻宜土白，火爻土赤更无疑，土穴毕竟知黄土，若是水穴黑淄泥。
　　木穴土青须有准，木神旺相有拫梯，水爻旺相须逢水，土旺应知石是奇。
　　旺在火炎须有器，金爻旺相物光辉，福德青龙兼并者，断然嘉瑞应临期。
　　青龙持世地曲屈，前有木桥兼水池；
　　朱雀持世凤凰势，近路周围有树依；
　　勾陈持世地拱揖，四畔有山前后围；
　　腾蛇持世弯弓势，左右伏山低又齐；
　　白虎持世南流水，玄武尖峰朝地基。
　　卦无父母坟荒废，卦无官鬼不宜官，（疑此处阙漏一句）却是寻常平稳地。
　　卦无丑未少羊牛，卦无戌酉鸡犬亡。十二爻神依此例，穷通休旺细消详。
　　
　　
　　
　　人事部第六
　　（凡四章）
　　
　　一、身命章
　　
　　凡占身世要先知，神杀交重次第推，身旺龙池多吉庆，身衰虎并定犹疑。
　　子孙持世明时喜，兄弟临身悔且危，切忌勾陈连鬼旺，却宜天喜与财依。
　　妻财阳位财丰厚，阴位妻财妻子宜，禄马贵人三合并，临身妙义福根基。
　　子孙发动添人口，父母交重官可期，卦内为身外为命，身命比和任意为。
　　世为身兮应为命，世应相生更是奇，世命应身刑又克，不伤自己即伤妻。
　　妻财不现财无聚，卦没子孙难立儿，更将八卦推心属，内坎机圆心事足。
　　内兑柔和有主张，内乾果断无私曲，离明坤厚性融通，巽顺艮卑谦自牧。
　　身命但能依此推，青龙天喜皆为福。
　　
　　
　　二、六亲章
　　
　　立本先推父母乡，青龙同位最为祥，腾蛇白虎忧尊长，玄武勾陈宅母当。
　　父母休囚离祖早，两重父母过亲房，杀神朱雀同时并，重病如何得离床。
　　子孙持世为全吉，若值青龙子异常，子值勾陈多朴实，子交朱雀主文章。
　　腾蛇犯子愚而浊，白虎持孙勇且强，玄武子孙同位发，男为盗贼女猖狂。
　　子孙若值游魂卦，此子生来好远方，阳化阴爻端正女，阴交阳体秀才郎。
　　妻财发动青龙助，因妻致富妙难量，财临朱雀妻贤惠，财犯勾陈妻病殃。
　　腾蛇共位妻应拙，白虎同行妻命刚，妻临玄武多临暗，心意瞒人必不良。
　　两位妻财俱旺相，一妻一妾美容光，卦若无妻常独自，妻子安静保安康。
　　妻财合世夫妻顺，妻位生身家道昌，官鬼青龙同一位，家荣子贵寿延长。
　　朱雀并官多讼事，勾陈带鬼损田庄，腾蛇犯鬼多萦系，白虎交官身有伤。
　　玄武当官奸与盗，两重官鬼必忧丧，若占官府反为吉，福厚官高名誉扬。
　　兄弟加龙犹且且，若同朱雀必相妨，腾蛇白虎皆凶兆，玄武勾陈总不祥。
　　吉处只宜常旺相，凶交却怪落空亡。
　　
　　
　　三、婚姻章
　　    
　　内身阳鬼丈夫持，外应财阴总是妻，世应相生婚大吉，比和世应配相宜。
　　青龙六合扶为美，三合子孙临（此处两字看不清楚，缺。），应动三刑刑莫问，外交六害害无疑。
　　三爻并偶生成少，立位纯阳生育稀，男女和同咸泰益，夫妻反目革睽离。
　　夫宫阳壮妻难保，姤卦阴强家不齐，不有其躬蒙里断，夫征不复渐中推。
　　一奇一偶成亲顺，双鬼双财配匹违，杀在妻财妻子厄，杀临官鬼丈夫衰。
　　妻财官鬼青龙助，富贵男儿福德妻，官鬼两重相克应，女人曾许两家期。
　　白虎临财莫问婚，勾加官位克夫身，杀临兄弟多争竞，朱雀临身公讼陈。
　　勾陈阴杀休求女，玄武值财休问亲，龙并子孙全吉兆，喜重父母福相因。
　　坤变坎宫男破体，乾来离位女非真，欲知女子如何性，坎主心聪艮沉静。
　　兑心和柔巽必恭，坤爻宽厚乾刚正，文明女子为逢离，智慧男儿因见震。
　　乾宫面部天而宽，坤主魁肥莫小看，艮卦决然身体小，坎爻定是脸团圞。
　　兑家女子莹而白，震位妻儿奇且端，巽体容颜如瑞雪，离宫和润可人观。
　　有亡有劫都无用，无子无财总不堪。
　　
　　
　　四、胎孕章
　　
　　占产先须看子孙，子孙旺相吉堪论，母宫无杀为祥兆，子上加龙是善根。
　　易产好占离与兑，难生休卜艮和坤，坎乾龙动身无虑，震兑勾陈命不存。
　　父母莫教临白虎，若临其上必亡魂，腾蛇持世忧阴杀，玄武临身忌浴盆。
　　最忌土爻理本位，更嫌刑杀克儿孙，子孙发动忌空亡，白虎勾陈并不祥。
　　子变为官胎里死，官爻为子产而亡，母重子动俱难保，母静子安皆吉祥。
　　子母两爻都旺相，有龙有喜便安康，阴宫阳现奇男子，阳变阴爻好女娘。
　　子与母爻虽发动，青龙持世亦无妨，子孙重见龙交喜，决定齐生子一双。
　　欲扣孩儿分娩日，胎神冲破子生方。
　　
　　
　　
　　
　　三教部第七
　　（凡四章）
　　
　　一、僧道章
　　
　　道士缁流来问卜，身安世静最为先，身爻克世堪谌用，世应比和乐自然。
　　世若克身当退守，财来克世好求缘，六爻不动为清福，一位交重事变迁。
　　财扶世上能施利，鬼交偏好谒官员，世临白虎官司挠，身遇勾陈心事缠。
　　父母克身师接引，青龙持世贵周全，勾陈带杀多魔障，官鬼临财被戝冤。
　　兄弟勾陈同位动，谨防法眷外勾连，贵交父母师通圣，龙并子孙徒弟贤。
　　父母重重身受克，断然身被俗家牵，财空注疏徒劳力，鬼旺营谋枉费钱。
　　乱动切须休入宝，八纯却好去参玄，艮坤只好栖岩谷，离巽偏宜隐市廛。
　　龙虎交驰宜访道，坎离辐辏好安禅，游魂带杀休云水，一世休囚莫置田。
　　子动妻交还俗汉，世空身旺地行仙，身空不动头头道，应旺无魔处处禅。
　　应偶世持生又合，神清身静寿绵绵，忽然负结财身动，未免填还俗债冤。
　　世应不和身妄动，了身达命待驴年，本身太岁临身命，即日逢神得正传。
　　太岁火神加父母，天边恩命定来宣，问予末后天机事，拈起笔来画个圈。
　　
　　二、儒业章
　　
　　凡占儒业究诸身，身世相生艺必精，父母生身文可立，子孙克世学无成。
　　父爻旺相加朱雀，雄辩高言大有声，兄动妻交身不旺，却因聪慧误前程。
　　阴阳互旺宜参请，内外比和足讲明，子旺身空穷措大，财因世废困书生。
　　兄弟若犯腾蛇上，纵有文章不显名，玄武克身休合伴，勾陈伤世莫亲朋。
　　青龙持世功名大，天喜同官道业亨，朱雀并财宜作馆，勾陈同鬼莫游行。
　　世应既和身又旺，上书献策必图成，日辰龙德俱生旺，县宰州官力主盟。
　　禄马贵人临月建，公侯任责职非轻，天符值土应非阻，月建持金必有惊。
　　父母最宜逢六合，世身切忌犯三刑，刑杀克身兼克世，陷身取辱误平生。
　　朝君不可逢屯蹇，面圣偏宜见晋升，那更天符持木德，高迁重任禄光荣。
　　
　　
　　三、蒙童章
　　
　　蒙童幼学子先推，子会青龙为上奇，朱雀克身多智慧，勾陈持土大愚痴。
　　卦无父母难垂训，身犯亡神争禁持，朱雀空亡无学问，青龙旺相有鎡基。
　　龙生身世攻书子，马旺游魂逃学儿，父母喜神同位动，断然博学广文知。
　　两重父母多移学，乱动无常不守规，朱雀入离能写字，青龙入兑会吟诗。
　　坤官变动能修德，乾上交重会滑稽，乾震交重成事早，艮坤安静立身迟。
　　姤屯蹇困灾须准，渐晋需升吉可推，地水火风能主事，前程定作贵人师。
　　
　　
　　四、教授章
　　
　　欲求教授训童儿，情性先将八卦推，离体中虚明且智，坎宫内实信而威。
　　震雷主动常游学，巽顺无常镇改移，兑泽和柔能讲习，艮山沉静好谦卑。
　　乾元刚果多严厉，坤土包容足礼仪，父子空亡都莫用，世身衰败总休推。
　　
　　
　　
　　
　　营生部第八
　　（凡四章）
　　
　　一、求财买卖章
　　
　　求财交易财为主，发动临身财必取，卦若无财反落空，一世营谋不堪许。
　　财爻持世或克世，一买一卖利百倍，克身又得青龙扶，积玉堆金何算计。
　　财爻外动较艰难，财在内兴人送至，外生内兮应生世，假使财轻也容易。
　　应克世兮世克身，有财到底难成遂，世应比和身又安，资财平稳无忧滞。
　　财生库旺聚钱财，子动龙爻应称意，财爻若值废休囚，货贱如尘宜措置。
　　财爻旺相贵如金，有货必须闻早弃，财爻不动财平安，遇杀逢空终破费。
　　外鬼牵将玄武来，官灾盗贼重重晦，劫杀临财兼克身，暗昧小人切须忌。
　　财交驿马鬼神扶，买卖交成必遇贵。
　　兄弟同人是悔神，财忧财失身忧否，莫教朱雀又当头，官司口舌相连累。
　　白虎临财虽有财，切须忌落入圈圚，折本伤财为什么，只为妻财化兄弟，
　　子孙化财宜利多，财化子孙更非细，却又青龙水上来，摘山运海多饶利。
　　勾陈交鬼必淹留，行货临官被戝偷，忽尔妻财化官鬼，虽然获利被官收。
　　行商坐贾营财赋，切忌官爻临本库，不是官司送祸来，断然被戝偷将去。
　　地头克身事未周，阴爻必是女人留，满船载宝荣归者，盖为身爻克地头。
　　欲问钱财何日得，应在身财生旺日，假令乾用木为财，亥卯日辰为准则。
　　
　　二、六畜血财章
　　凡占六畜畜为身，假使占牛丑是真，喜见子孙并父母，怕逢劫杀忌亡神。
　　卦内若无所肖者，却将八卦象来轮，乾马坤牛艮狗当，巽鸡离雉兑为羊。
　　震龙艮马一般断，坎豕为乌细审详，巽兑白兮离又赤，乾玄震翠艮坤黄。
　　更有旁通推本位，次推所属身宫义，本身旺相保无虞，若值死囚灾立至。
　　本身发动子孙推，正是生财长育时，更得青龙相助吉，杀神相并及倾危。
　　本肖空亡分外愁，交重白虎血财忧，午爻带杀当忧马，未虑羊儿丑虑牛。
　　更须推本究宫卦，坤旺牛兮乾旺马，遇子加龙旺主人，见武同宫防盗者。
　　死绝休囚本位持，牛不耕兮马不骑，更遇杀来应病死，十占八九定无疑。
　　青龙旺相生财厚，六爻安静无殃咎，若逢羊刃及三刑，决定遭他屠子手。
　　财值青龙化子孙，驴骡牛马保兴生，牛强马壮无他事，外旺乾刚内旺坤。
　　父母重重化父母，一畜经年三换主，大杀来伤本肖爻，今朝换主明朝止。
　　困颐噬嗑及明夷，鬼杀交重定剥皮，忽见青龙来救助，决无生育只尫羸。
　　
　　三、蚕桑章
　　
　　应为蚕子世为人，世应相生福德臻，财是蚕官身是主，身财和合获珠珍。
　　主若生蚕多遂意，蚕儿受克枉劳辛，六爻安静蚕平稳，一位交重险六亲。
　　有子有财全克兆，见兄见鬼大凶陈，交重父母平平断，旺相休囚逐位轮。
　　财爻若也持身世，管取丝绵千万斤，更得青龙同位助，获财百倍大光荣。
　　本宫见子为生气，财世逢官是耗神，鬼旺初爻苗不出，二爻蚕子有灾迍。
　　三四鬼旺无桑叶，最上官兴茧不成，金爻是鬼二眠亡，木鬼三眠定受殃。
　　水鬼定是遭风雨，土鬼多应病尰黄，鬼落空亡番作吉，鬼爻休废反为良。
　　鬼化子孙财帛厚，鬼化妻财大吉昌，鬼化兄弟收一半，鬼化父母晚丝强。
　　青龙发动丝绵广，白虎交重蚕白殭，玄武克蚕忧水厄，勾陈带杀为蚕伤。
　　水财到底无多利，金土为财些少偿，木财旺相财无数，太旺财爻更被伤。
　　天喜青龙财子合，生身生世获嘉祥。
　　
　　四、行人章
　　
　　凡卜行人先看身，身爻发动是行人，子孙外动克身世，决定前途获宝珍。
　　出去当头忧白虎，归来足下忌勾陈，内克世兮世克应，临行有阻去无因。
　　外克内兮应克世，打叠行装在即辰，身宫见鬼因官事，若不因官定有迍。
　　父母克身父母留，兄弟克身兄弟忧，青龙子孙克身位，一路无虞到地头。
　　乾宫旺相乘肥马，坎卦克身乘巨舟，震卦克身身便动，坤卦克身徒步游。
　　艮卦克身行必正，巽卦克身去又休，白虎克身行有厄，青龙克身为大吉。
　　朱雀克身文字催，玄武克身路遭贼，若见勾陈来克世，事绪拘留行未得。
　　欲卜行人何日回，父克子孙为定期，初爻发动足下动，二爻身动定无疑。
　　三四发动临门户，五爻在路较迟迟，上爻身动身犹住，安静行人定未归。
　　虽动动临玄武方，中途定有小人伤，交重白虎多惊恐，发动青龙多吉昌。
　　朱雀爻交先有信，子孙发动喜非常，鬼兄并发多应病，官化为官更不祥。
　　子落空亡身入墓，行人准定不回乡。
　　
　　疾厄部第九
　　（凡五章）
　　
　　一、疾病章
　　
　　疾病先将身命看，逢龙见子放心宽，妻财入命多沉重，官鬼临身更不堪。
　　身犯勾陈凶有准，命加玄武瘥应难，腾蛇白虎忧丧事，身命空亡定入棺。
　　金鬼值身伤骨节，身中水鬼血脓钻，贴身火鬼疮痍恼，木鬼身宫有骨酸。
　　土鬼在身身肿胀，杀刑加命命摧残，水为腰肾金属肺，火主心胸木主肝。
　　土爻脾位休逢杀，发动交重仔细观，虎鬼同兴应哭泣，龙孙并旺保平安。
　　乾为首兮坤为腹，巽为手兮震为足，兑为口兮艮为鼻，坎主耳兮离主目。
　　一宫杀旺一般灾，子动龙兴保平复，丰兼蛊困及明夷，夬与同人一例推。
　　冬旅春需都困重，夏观秋剥并倾危，六爻安静犹难瘥，杀鬼交重便莫医。
　　财旺身空身必丧，官生命死命应衰，两重官鬼因劳复，鬼化为兄病不宜。
　　官化为财凶有定，鬼爻化子瘥无疑。
　　
　　
　　二、医药章
　　
　　子孙出现是医人，生世生身药必灵，两个子孙齐发动，换医困厄即时平。
　　子囚医拙无功效，子旺医明有准绳，无子病人难服药，子空患者便归程。
　　子孙值土宜丸散，值火须当火艾蒸，值木吺咀方应病，值金针刺保亨贞。
　　子孙值水宜汤药，天喜扶持妙莫评，青龙独发最为良，持世生身便离床。
　　那更子孙同位发，不须服药保安康，鬼财安贴无忧虑，身世比和大吉昌。
　　欲问病人何日瘥，鬼衰生旺世生方。
　　
　　
　　三、盗贼章
　　
　　占盗先推财鬼乡，财爻安静便无妨，内摇不离无安处，外动多应出远方。
　　鬼化为财须有望，财爻化鬼莫思量，妻财入墓无踪迹，财犯勾陈在土藏。
　　捉贼提防亡劫害，寻财切虑刃刑伤，子孙旺相终寻见，官鬼休囚必捉将。
　　玄武鬼爻家里动，原来家贼最难防，两重官鬼勾连至，鬼落空亡自失忘。
　　一世二世亲邻盗，三世四世不离乡，五世六世他方鬼，鬼若生身必见赃。
　　木鬼东方人是贼，金西水北细消详，火光本是南方鬼，土鬼原来只在房。
　　欲问贼人藏物处，鬼家父母处消详，譬如火鬼木为父，竹木堆中及树傍。
　　不惧五行无准则，只愁财物落空亡。
　　贵人持鬼官人贼，驿马持官永健郎，玄武临官僧取去，勾陈是鬼道偷将。
　　阴爻胎鬼阴入盗，阳贵休囚官不良，阳鬼废囚巫术辈，鬼爻旺相是豪强。
　　
　　
　　四、捕盗章
　　
　　捕盗先推飞伏神，飞伏相生贼不真，飞克贼神须捉住，伏伤飞者反伤身。
　　伏神带杀休追赶，伏入勾陈贼自陈，内外世身依此例，内还克外定无因。
　　应爻又是偷财者，若来克世曲难伸，欲知捕获当何日，鬼败财生定日辰。
　　卜筮遗忘皆准此，身衰财废不尤人。
　　
　　
　　五、公讼章
　　
　　公讼先推身杀鬼，身克杀爻应有理，劫杀克身理不明，身旺杀空忧散矣。
　　论人切要杀扶身，被诉却忧身克世，身旺杀空诉者输，身衰杀旺身遭棰。
　　杀身俱旺事迁延，身杀俱空公事止，劫杀临官官事兴，财加劫杀因财起。
　　三刑持世莫兴词，六害临身休后悔，父母临身是劫并，决定争差田屋契。
　　外来克内被渠伤，内克外因渠不是，弟兄化鬼卒难休，鬼化弟兄多暗昧。
　　玄武临官防小人，腾蛇犯鬼多淹滞，青龙入鬼遇贵人，白虎临官受刑制。
　　鬼共勾陈牢狱灾，鬼临朱雀文书累，太岁克官赦解由，月建冲官官又罪。
　　日辰克鬼脱应难，鬼克日辰犹不易，身世克刑目下和，相并相冲还又至。
　　噬嗑明夷被杖笞，屯蒙大壮遭囚系，虽云涣解保无由，也要世身爻有气。
　　天喜贵人要生身，大杀亡神莫持世，世应相生内外和，决定两头都没事。
　　劫杀官爻是祸根，空亡却是相和义，妻财持世喜神扶，却把托个人调治。
　　青龙子孙是解星，生世生身谢天地，世旺身生命合神，是日官司当脱离。
　　更有常赢决胜方，诉人被诉都当记，讼心克己最为头，挫锐解纷为第二。
　　赢尽世间多少人，省财又不伤和气。
　　
　　
　　
　　
　　周易尚占	卷下
　　
　　乾部第十
　　（凡二章）
　　
　　一、乾宫八卦立成章（属阳、金兆。立冬旺、秋分相。）
　　
　　卦  名	上爻	五爻	四爻	三爻	二爻	初爻	世爻飞伏
　　
　　乾为天	壬戌土	壬申金	壬午火	甲辰土	甲寅木	甲子水	飞壬戌土
　　	世	身		应			四月卦
　　	父母	兄弟	官鬼	父母	妻财	子孙	伏癸酉金
　　
　　天风姤	壬戌土	壬申金	壬午火	辛酉金	辛亥水	辛丑土	飞辛丑土
　　			应		身	世	五月卦
　　	父母	兄弟	官鬼	兄弟	子孙	父母	伏甲子水
　　
　　天山遁	壬戌土	壬申金	壬午火	丙申金	丙午火	丙辰土	飞丙午火
　　		应			世	身	六月卦
　　	父母	兄弟	官鬼	兄弟	官鬼	父母	伏甲寅木
　　
　　天地否	壬戌土	壬申金	壬午火	乙卯木	乙巳火	乙未土	飞乙卯木
　　	应		身	世			七月卦
　　	父母	兄弟	官鬼	妻财	官鬼	父母	伏甲辰土
　　
　　风地观	辛卯木	辛巳火	辛未土	乙卯木	乙巳火	乙未土	飞辛未土
　　			世		身	应	八月卦
　　	妻财	官鬼	父母	妻财	官鬼	父母	伏壬午火
　　
　　山地剥	丙寅木	丙子水	丙戌土	乙卯木	乙巳火	乙未土	飞丙子水
　　		世			应	身	九月卦
　　	妻财	子孙	父母	妻财	官鬼	父母	伏壬午火
　　
　　火地晋	己巳火	己未土	己酉金	乙卯木	乙巳火	乙未土	飞己酉金
　　			世  身			应	十月卦
　　	官鬼	父母	兄弟	妻财	官鬼	父母	伏壬午火
　　
　　火天大有	己巳火	乙未土	己酉金	甲辰土	甲寅木	甲子水	飞甲辰土
　　	应	身		世			正月卦
　　	官鬼	父母	兄弟	父母	妻财	子孙	伏乙卯木
　　
　　二、八卦断例章
　　
　　乾象	六阳纯一天行健    风虎云龙聚会时    刚健身持恒不息    功名荣显决无疑
　　断	乾者健也    事宜专一    人口安康    田蚕进益    问病获安    占官转职    所谋必成    所求皆得
　　姤象	天下有风阴媾阳    勿疑娶女女非良    顺时消息行中道    品物咸亨大吉祥
　　断	媾者遇也    谋必有遇    求官官荣    求财财遂    病者难安    婚姻休娶    卜筮行人    端的在路
　　遁象	天下有山为遁象    埋光铲彩以修身    顺时达变贤君子    不恶而严远小人
　　断	遁者退也    凡事宜退    公讼而和    行人阻滞    问婚不成    求财无利    病者迁延    田蚕微细
　　否象	天地不交物不生    达人晦德避时屯    不居荣禄安常分    倾否之时福自臻
　　断	否者塞也    凡事闭塞    切虑官司    提防盗贼    家宅平安    田蚕少得    守分安常    灾消集福
　　观象	风行地上顺而安    莫作寻常一例看    一切营谋无不遂    生财旺相已迁官
　　断	观者望也    凡事有望    田蚕进益    家宅兴旺    占婚最宜    求官为上    财聚病痊    获福无量
　　剥象	艮山扶地邪伤正    厚下安居反得舆    小人剥极不知变    陷身取辱剥其庐
　　断	剥者落也    剥落之义    动则有伤    静则无悔    退则获安    进则不利    藏器待时    剥极复治
　　晋象	日出于地晋文明    辉光普照德非轻    田蚕进益家兴旺    职位高迁身显荣
　　断	晋者进也    进必有升    进身必遂    进事有成    行人未至    公讼不明    病者难瘥    财平稍平
　　大有象	火在天上为大有    顺天休命育群生    光明普照无私曲    上下相通道大亨
　　断	盛大丰育    所求必至    田宅昌荣    生财吉利    讼散病痊    孕生婚遂    除却出行    般般称意
　　
　　
　　坎部第十一
　　（凡二章）
　　
　　一、坎宫八卦立成章（属阳、水兆。冬至旺、立冬相。）
　　
　　卦  名	上爻	五爻	四爻	三爻	二爻	初爻	世爻飞伏
　　
　　坎为水	戊子水	戊戌土	戊申金	戊午火	戊辰土	戊寅木	飞戊子水
　　	世			应		身	十月卦
　　	兄弟	官鬼	父母	妻财	官鬼	子孙	伏己巳火
　　
　　水泽节	戊子水	戊戌土	戊申金	丁丑土	丁卯木	丁巳火	飞丁巳火
　　	身		应			世	十一月卦
　　	兄弟	官鬼	父母	官鬼	子孙	妻财	伏戊寅木
　　
　　水雷屯	戊子水	戊戌土	戊申金	庚辰土	庚寅木	庚子水	飞庚寅木
　　		应		身	世		六月卦
　　	兄弟	官鬼	父母	官鬼	子孙	兄弟	伏戊辰土
　　
　　水火既济	戊子水	戊戌土	戊申金	己亥水	己丑土	己卯木	飞己亥水
　　	应  身			世			正月卦
　　	兄弟	官鬼	父母	兄弟	官鬼	子孙	伏戊午火
　　
　　泽火革	丁未土	丁酉金	丁亥水	己亥水	己丑土	己卯木	飞丁亥水
　　	身		世			应	二月卦
　　	官鬼	父母	兄弟	兄弟	官鬼	子孙	伏戊申金
　　
　　雷火丰	庚戌土	庚申金	庚午火	己亥水	己丑土	己卯木	飞庚申金
　　		世		身	应		九月卦
　　	官鬼	父母	妻财	兄弟	官鬼	子孙	伏戊戌土
　　
　　地火明夷	癸酉金	癸亥水	癸丑土	己亥水	己丑土	己卯木	飞癸丑土
　　			世		身	应	八月卦
　　	父母	兄弟	官鬼	兄弟	官鬼	子孙	伏戊申金
　　
　　地水师	癸酉金	癸亥水	癸丑土	戊午火	戊辰土	戊寅木	飞戊午火
　　	应			世		身	七月卦
　　	父母	兄弟	官鬼	妻财	官鬼	子孙	伏己亥水
　　
　　
　　二、八卦断例章
　　
　　坎象	二水重重为习坎    险中之险未能通    久恒其德存中正    不失孚诚动有功
　　断	坎者陷也    凡事不通    田蚕不利    孕病皆凶    营财逢盗    行船遇风    惟诚惟信    出险成功
　　节象	泽中有水名为节    苦节从来不可贞    不出户庭无大咎    顺时消息道元亨
　　断	节者节也    妄动无成    求谋有阻    公讼休争    婚姻和合    身命不宁    占财少得    卜孕虚惊
　　屯象	云雷屯卦无攸利    君子经纶惟利贞    藏器待时资辅助    自然屯散道光亨
　　断	屯者难也    元有亨义    目下未伸    到头必遂    一切经营    悉皆迟滞    见贵求官    先难后易
　　既济	水火相因为既济    原来有始却无终    防微杜渐无忧患    大者虽穷小者通
　　断	既济济也    舟行无滞    病者安康    讼者解释    婚姻早成    生财迟得    出入无虞    营谋有益
　　革象	泽中有火革之亨    二女同居志不贞    改故从新趋世变    焕然文彩十分明
　　断	革者变也    事宜改更    身宜谋用    宅利修营    迁移进益    出入光亨    孕病皆吉    祸灭福生
　　丰象	雷电相应丰成时    盛衰消息要先知    守常安分方为吉    中则安时妄则危
　　断	丰者大也    利官利贵    婚姻有成    行人必至    孕生女子    病人沉滞    凡占家宅    半明半晦
　　明夷	伤明之象号明夷    钟彩埋光始得宜    柔顺克谦卑自牧    乐天知命待明时
　　断	明夷伤也    凡事不顺    婚姻无成    公讼有竞    占孕母忧    占家父病    一切施为    切宜谨慎
　　师象	地中有水为师象    畜众容民用俭行    至正至中无过失    喜生忧散大光明
　　断	师者众也    不利占身    求官虽吉    见贵遭嗔    休占财帛    莫问行人    病人迟瘥    家宅灾迍
　　
　　
　　艮部第十二
　　（凡二章）
　　
　　一、艮宫八卦立成章（属阳、土兆。立春旺、冬至相。）
　　
　　卦  名	上爻	五爻	四爻	三爻	二爻	初爻	世爻飞伏
　　
　　艮为山	丙寅木	丙子水	丙戌土	丙申金	丙午火	丙辰土	飞丙寅木
　　	世			应  身			十月卦
　　	官鬼	妻财	兄弟	子孙	父母	兄弟	伏丁未土
　　
　　山火贲	丙寅木	丙子水	丙戌土	己亥水	己丑土	己卯木	飞己卯木
　　			应  身			世	十一月卦
　　	官鬼	妻财	兄弟	妻财	兄弟	官鬼	伏丙辰土
　　
　　山天大畜	丙寅木	丙子水	丙戌土	甲辰土	甲寅木	甲子水	飞甲寅木
　　		应		身	世		十二月卦
　　	官鬼	妻财	兄弟	兄弟	官鬼	父母	伏丙午火
　　
　　山泽损	丙寅木	丙子水	丙戌土	丁丑土	丁卯木	丁巳火	飞丁丑土
　　	应			世	身		七月卦
　　	官鬼	妻财	兄弟	兄弟	官鬼	父母	伏丙申金
　　
　　火泽睽	己巳火	己未土	己酉金	丁丑土	丁卯木	丁巳火	飞己酉金
　　			世  身			应	二月卦
　　	父母	兄弟	子孙	兄弟	官鬼	父母	伏丙戌土
　　
　　天泽履	壬戌土	壬申金	壬午火	丁丑土	丁卯木	丁巳火	飞壬申金
　　		世		身	应		三月卦
　　	兄弟	子孙	父母	兄弟	官鬼	父母	伏丙子水
　　
　　风泽中孚	辛卯木	辛巳火	辛未土	丁丑土	丁卯木	丁巳火	飞辛未土
　　			世		身	应	八月卦
　　	官鬼	父母	兄弟	兄弟	官鬼	父母	伏丙戌土
　　
　　风山渐	辛卯木	辛巳火	辛未土	丙申金	丙午火	丙辰土	飞丙申金
　　	应			世  身			正月卦
　　	官鬼	父母	兄弟	子孙	父母	兄弟	伏丁丑土
　　
　　
　　二、八卦断例章
　　
　　艮象	兼山为艮当知止    正好潜身以俟时    君子思安无过咎    小人妄动必倾危
　　断	艮者止也    凡事无成    只宜安静    不利经营    时止则止    时行则行    思安所处    其道光明
　　贲象	山火相因光贲象    内明外止自然亨    观时察变随宜用    凡有求谋必称情
　　断	贲者饰也    公私并利    财禄双荣    田蚕收熟    讼散孕生    病安婚遂    凡有施为    称心满意
　　大畜	天上山中有大畜    济危拔险顺天时    行藏动土皆如意    云路亨通任所为
　　断	畜者聚也    人财利益    进喜散忧    加官转职    田熟蚕收    婚成病脱    事事亨通    般般大吉
　　损象	山静泽清曰损象    故当损己益他人    损之又损功勋大    灾患清除福德臻
　　断	损者损也    身宅平平    婚成病瘥    官旺财兴    人口进益    家宅利贞    弗宜公讼    不利出行
　　睽象	火泽相因是谓睽    同居二女患相违    还占小事为中吉    若问行人定不归
　　断	睽者异也    三体相违    问病有惊    求财不宜    婚姻不相    行人不归    小事虽吉    也应迟迟
　　履象	一个阴爻履五阳    虽行至险却无殃    回光返照前（）事    素履原来最吉祥        
　　断	履者礼也    以柔履刚    危中有救    险处无妨    弗占疾病    莫问官方    一切谋运    谨始营昌
　　中孚	泽上有风曰中孚    顺而和悦并无忧    推忠存信相推用    一切营谋百倍收
　　断	中孚信也    二相中实    虚实相通    动罔不吉    官贵升迁    田蚕进益    忧散喜生    灾消福集
　　渐象	风山为渐徐徐进    进得其宜往有功    进事进身咸得正    渐高渐大渐亨通
　　断	渐者进也    田蚕进益    求官渐升    求财渐得    病疾渐安    公讼渐释    一切所占    渐则大吉
　　
　　
　　震部第十三
　　（凡二章）
　　
　　一、震宫八卦立成章（属阳、木兆。立春旺、春分相。）
　　
　　卦  名	上爻	五爻	四爻	三爻	二爻	初爻	世爻飞伏
　　
　　震为雷	庚戌土	庚申金	庚午火	庚辰土	庚寅木	庚子水	飞庚戌土
　　	世	身		应			十月卦
　　	妻财	官鬼	子孙	妻财	兄弟	父母	伏辛卯木
　　
　　雷地豫	庚戌土	庚申金	庚午火	乙卯木	乙巳火	乙未土	飞乙未土
　　			应		身	世	五月卦
　　	妻财	官鬼	子孙	兄弟	子孙	妻财	伏庚子水
　　
　　雷水解	庚戌土	庚申金	庚午火	戊午火	戊辰土	戊寅木	飞戊辰土
　　		应  身			世		十二月卦
　　	妻财	官鬼	子孙	子孙	妻财	兄弟	伏庚寅木
　　
　　雷风恒	庚戌土	庚申金	庚午火	辛酉金	辛亥水	辛丑土	飞辛酉金
　　	应		身	世			正月卦
　　	妻财	官鬼	子孙	官鬼	父母	妻财	伏庚辰土
　　
　　地风升	癸酉金	癸亥水	癸丑土	辛酉金	辛亥水	辛丑土	飞癸丑土
　　			世		身	应	八月卦
　　	官鬼	父母	妻财	官鬼	父母	妻财	伏庚午火
　　
　　水风井	戊子水	戊戌土	戊申金	辛酉金	辛亥水	辛丑土	飞戊戌土
　　		世  身			应		三月卦
　　	父母	妻财	官鬼	官鬼	父母	妻财	伏庚申金
　　
　　泽风大过	丁未土	丁酉金	丁亥水	辛酉金	辛亥水	辛丑土	飞丁亥水
　　	身		世			应	二月卦
　　	妻财	官鬼	父母	官鬼	父母	妻财	伏庚午火
　　
　　泽雷随	丁未土	丁酉金	丁亥水	庚辰土	庚寅木	庚子水	飞庚辰土
　　	应	身		世			七月卦
　　	妻财	官鬼	父母	妻财	兄弟	父母	伏辛酉金
　　
　　
　　二、八卦断例章
　　
　　震象	游雷为震必忧惊    省过修身固反常    虩虩不安存警畏    到头反祸却为祥
　　断	震者动也    震动惊惶    不宜妄动    惟利守常    公讼失理    婚姻不良    求财少得    谋事多妨
　　豫象	雷出地中为豫象    豫而顺动应天时    施为必得朋相助    官旺财荣事事宜
　　断	豫者悦也    动以顺豫    贵喜官荣    身安财聚    病者获安    行人在路    一切施为    贤朋相助
　　解象	震坎相交雷雨解    忧疑解散喜相逢    西南大得朋相助    济险扶危往有功
　　断	解者散也    忧散喜生    田蚕进益    婚姻不成    久囚得赦    病者安宁    孕生贵子    公讼和平
　　恒象	雷风相遇恒常也    巽动相须事有成    日月得天而久照    人能应变道常亨
　　断	恒者久也    久常之义    身宅双荣    公私两利    讼宜早和    病须疾治    守旧安和    出行无殢
　　升象	地中生木升为象    集小成高往有功    用见大人无不利    身荣名显道亨动
　　断	升者进也    小集大成    见贵得贵    求名得名    婚姻和合    公讼和平    求谋运用    最利南征
　　井象	水升木上而为井    养物无穷静所宜    动则无穷妄井德    达人藏器待天时
　　断	井者静也    不宜妄为    求官谒贵    问病稽迟    田蚕半得    行人未归    占婚阻滞    藏器待时
　　大过	泽灭木时为大过    栋梁将挠急扶持    虽然本末俱柔弱    巽悦而行住得宜
　　断	过者过也    刚过乎中    行船见阻    涉险无功    求官不达    问信难通    安常守分    庶免灾凶
　　随象	泽中雷动象曰随    阳动阴随相得宜    君子有孚存信吉    施为动用不违时
　　断	随者从也    阴必从阳    官贵随顺    财禄荣昌    婚姻和睦    疾病安康    凡占身命    福寿无疆
　　
　　
　　巽部第十四
　　（凡二章）
　　
　　一、巽宫八卦立成章（属阴、木兆。立夏旺、春分相。）
　　
　　卦  名	上爻	五爻	四爻	三爻	二爻	初爻	四爻飞伏
　　
　　巽为风	辛卯木	辛巳火	辛未土	辛酉金	辛亥水	辛丑土	飞辛卯木
　　	世		身	应			四月卦
　　	兄弟	子孙	妻财	官鬼	父母	妻财	伏庚戌土
　　
　　风天小畜	辛卯木	辛巳火	辛未土	甲辰土	甲寅木	甲子水	飞甲子水
　　			应			世  身	十一月卦
　　	兄弟	子孙	妻财	妻财	兄弟	父母	伏辛丑土
　　
　　风火家人	辛卯木	辛巳火	辛未土	己亥水	己丑土	己卯木	飞己丑土
　　		应			世  身		六月卦
　　	兄弟	子孙	妻财	父母	妻财	兄弟	伏辛亥水
　　
　　风雷益	辛卯木	辛巳火	辛未土	庚辰土	庚寅木	庚子水	飞庚辰土
　　	应	身		世			七月卦
　　	兄弟	子孙	妻财	妻财	兄弟	父母	伏辛酉金
　　
　　天雷无妄	壬戌土	壬申金	壬午火	庚辰土	庚寅木	庚子水	飞壬午火
　　			世			应  身	二月卦
　　	妻财	官鬼	子孙	妻财	兄弟	父母	伏辛未土
　　
　　火雷噬嗑	己巳火	己未土	己酉金	庚辰土	庚寅木	庚子水	飞己未土
　　		世			应  身		九月卦
　　	子孙	妻财	官鬼	妻财	兄弟	父母	伏辛巳火
　　
　　山雷颐	丙寅木	丙子水	丙戌土	庚辰土	庚寅木	庚子水	飞丙戌土
　　		身	世			应	八月卦
　　	兄弟	父母	妻财	妻财	兄弟	父母	伏辛未土
　　
　　山风蛊	丙寅木	丙子水	丙戌土	辛酉金	辛亥水	辛丑土	飞辛酉金
　　	应		身	世			正月卦
　　	兄弟	父母	妻财	官鬼	父母	妻财	伏庚辰土
　　
　　
　　二、八卦断例章
　　
　　巽象	阴交阳下随风巽    究竟先庚与后庚    利见大人行正事    始虽难阻后亨通
　　断	巽者顺也    顺时行事    利财利婚    利官利贵    身泰讼和    田收蚕遂    惟占病人    金神为崇
　　小畜	风行天上为小畜    阴止阳刚志未行    君子顺行修懿德    身虽艰阻道光亨
　　断	小畜止也    阳受阴畜    求望宜迟    经营勿速    失物莫寻    婚姻不睦    宅舍小忧    田蚕半熟
　　家人	风从火出曰家人    外象柔和内象明    明顺相因家道正    人财增益宅安宁
　　断	风火家人    成家之象    婚姻和合    人财兴旺    病讼无忧    田蚕有望    谒贵求官    获福无量
　　益象	风雷相举终成益    凡有施为众所从    损己益人人益己    功成名遂喜重重
　　断	益者益也    凡事有益    利合婚姻    宜占身宅    词病俱平    生财大吉    宜己益人    乾坤合德
　　无妄	天下雷行无妄卦    不宜谋用利艰贞    安常守分宜忠正    无妄功成道大亨
　　断	无妄实也    凡事从实    动有灾眚    守旧元吉    病瘥讼和    田收财积    官贵文书    重重进益
　　噬嗑	雷电相因名噬嗑    颐中有物未能亨    明威并用除奸究    隔碍潜通事有成
　　断	噬者啮也    嗑者合也    谋望卑安    求财且且    病重讼凶    孕忧婚寡    去碍除奸    惟道有者
　　颐象	山下有雷颐养也    谨言节饮养其身    养民养物皆从正    动止安和福禄臻
　　断	颐者养也    养宜从正    谋望周全    婚姻吉庆    讼吉病安    财荣禄盛    公事清平    门庭安静
　　蛊象	山下有风应有事    巽时止蛊事无争    济危拔险宜先甲    复治依元大吉亨
　　断	蛊者乱也    乱必有治    家宅扰攘    身体暗昧    公讼迁延    文书纯滞    孕吉病凶    婚成财利
　　
　　
　　离部第十五
　　（凡二章）
　　
　　一、离宫八卦立成章（属阴、火兆。夏至旺、立夏相。）
　　
　　卦  名	上爻	五爻	四爻	三爻	二爻	初爻	世爻飞伏
　　
　　离为火	己巳火	己未土	己酉金	己亥水	己丑土	己卯木	飞己巳火
　　	世  身			应			四月卦
　　	兄弟	子孙	妻财	官鬼	子孙	父母	伏戊子水
　　
　　火山旅	己巳火	己未土	己酉金	丙申金	丙午火	丙辰土	飞丙辰土
　　		身	应			世	五月卦
　　	兄弟	子孙	妻财	妻财	兄弟	子孙	伏己卯木
　　
　　火风鼎	己巳火	己未土	己酉金	辛酉金	辛亥水	辛丑土	飞辛亥水
　　	身	应			世		十二月卦
　　	兄弟	子孙	妻财	妻财	官鬼	子孙	伏己丑土
　　
　　火水未济	己巳火	己未土	己酉金	戊午火	戊辰土	戊寅木	飞戊午火
　　	应			世		身	七月卦
　　	兄弟	子孙	妻财	兄弟	子孙	父母	伏己亥水
　　
　　山水蒙	丙寅木	丙子水	丙戌土	戊午火	戊辰土	戊寅木	飞丙戌土
　　		身	世			应	八月卦
　　	父母	官鬼	子孙	兄弟	子孙	父母	伏己酉金
　　
　　风水涣	辛卯木	辛巳火	辛未土	戊午火	戊辰土	戊寅木	飞辛巳火
　　	身	世			应		三月卦
　　	父母	兄弟	子孙	兄弟	子孙	父母	伏己未土
　　
　　天水讼	壬戌土	壬申金	壬午火	戊午火	戊辰土	戊寅木	飞壬午火
　　			世			应  身	二月卦
　　	子孙	妻财	兄弟	兄弟	子孙	父母	伏己酉金
　　
　　天火同人	壬戌土	壬申金	壬午火	己亥水	己丑土	己卯木	飞己亥水
　　	应  身			世			正月卦
　　	子孙	妻财	兄弟	官鬼	子孙	父母	伏戊午火
　　
　　
　　二、八卦断例章
　　
　　离象	明明相继离之象    日月当天照四方    文德养成忘物我    人情和合得辉光
　　断	离者丽也    凡事分明    不宜占宅    婚讼九成    孕双蚕半    病重财轻    官贵有喜    最利行人
　　旅象	山上火炎其象旅    事机宜早不宜迟    如占动用平平断    若问行人未见归
　　断	旅者羁也    在旅之象    不利守常    运谋为上    讼散婚成    孕生狱放    病者祷禳    行人休望
　　鼎象	火木相因鼎得名    变更为熟旧更新    功名贵在调和得    疑虑冰消喜气临
　　断	鼎者器也    烹饪之器    求官十全    生财百倍    身吉宅荣    婚成病利    求事托人    却宜仔细
　　未济	坎离未济相违象    凡事先难后易成    未济虽然终必济    也须诚敬托神明
　　断	未济必济    先难后易    凡事晚成    所谋迟遂    件件称心    般般如意    交易未成    行人未至
　　蒙象	艮山之下出泉蒙    见险须知止有功    进退艰难谋未遂    仗人接引必亨通
　　断	蒙者昧也    蒙以养正    未可营谋    却宜占病    失物异寻    婚姻无分    一切求谋    仗人引进
　　涣象	巽坎相因风水涣    忧疑消散必亨通    涉艰济险应须虑    捍厄扶衰获有功
　　断	涣者散也    万虑消融    孕生灾脱    讼散财空    求谋迟滞    出入亨通    乘舟济险    必获全功
　　讼象	天与水连成讼象    讼中虽吉讼终凶    大凡作事先谋始    循理安常塞自通
　　断	讼者辨也    与物相竞    凡事争差    营谋不定    公讼辱身    禁囚伤命    安分守常    斯为福庆
　　同人	象曰天与火同人    契义相和利断金    凡有运谋无不利    也须克正绝私心
　　断	同人同也    同心同意    婚孕皆成    贵官俱遂    田获十分    财收百倍    出入行藏    所求皆至
　　
　　
　　坤部第十六
　　（凡二章）
　　
　　一、坤宫八卦立成章（属阴、土兆。立秋旺、夏至相。）
　　
　　卦  名	上爻	五爻	四爻	三爻	二爻	初爻	世爻飞伏
　　
　　坤为地	癸酉金	癸亥水	癸丑土	乙卯木	乙巳火	乙未土	飞癸酉金
　　	世		身	应			十月卦
　　	子孙	妻财	兄弟	官鬼	父母	兄弟	伏壬戌土
　　
　　地雷复	癸酉金	癸亥水	癸丑土	庚辰土	庚寅木	庚子水	飞庚子水
　　			应			世  身	十一月卦
　　	子孙	妻财	兄弟	兄弟	官鬼	妻财	伏乙未土
　　
　　地泽临	癸酉金	癸亥水	癸丑土	丁丑土	丁卯木	丁巳火	飞丁卯木
　　		应	身		世		十二月卦
　　	子孙	妻财	兄弟	兄弟	官鬼	父母	伏乙巳火
　　
　　地天泰	癸酉金	癸亥水	癸丑土	甲辰土	甲寅木	甲子水	飞甲辰土
　　	应	身		世			正月卦
　　	子孙	妻财	兄弟	兄弟	官鬼	妻财	伏乙卯木
　　
　　雷天大壮	庚戌土	庚申金	庚午火	甲辰土	甲寅木	甲子水	飞庚午火
　　			世			应  身	二月卦
　　	兄弟	子孙	父母	兄弟	官鬼	妻财	伏癸丑土
　　
　　泽天夬	丁未土	丁酉金	丁亥水	甲辰土	甲寅木	甲子水	飞丁酉金
　　		世	身		应		三月卦
　　	兄弟	子孙	妻财	兄弟	官鬼	妻财	伏癸亥水
　　
　　水天需	戊子水	戊戌土	戊申金	甲辰土	甲寅木	甲子水	飞戊申金
　　			世	身		应	八月卦
　　	妻财	兄弟	子孙	兄弟	官鬼	妻财	伏癸丑土
　　
　　水地比	戊子水	戊戌土	戊申金	乙卯木	乙巳火	乙未土	飞乙卯木
　　	应		身	世			七月卦
　　	妻财	兄弟	子孙	官鬼	父母	兄弟	伏甲辰土
　　
　　
　　二、八卦断例章
　　
　　坤象	六位纯阴地势坤    先迷后得永安贞    包容广纳无私曲    应地无疆道大亨
　　断	坤者地也    厚载无疆    家宅俱顺    婚孕乃良    田蚕半吉    财帛荣昌    功名特远    其道乃光
　　复象	雷在地中阳自复    静而后动又无灾    朋来无咎财增益    遇事还教往复来
　　断	复者反也    七日来复    财帛荣昌    田禾大熟    失去归还    公讼和睦    利贵利官    宜蚕忌畜
　　临象	地泽相因名曰临    临时临事利和亲    所谋阴贵相扶助    虽吉提防八月侵
　　断	临者大也    克己临人    宜占家宅    利问婚姻    财官并吉    谋望同伦    孕生男子    病犯崇侵
　　泰象	天地交泰物亨通    阳长阴消理莫穷    健顺相须为日用    小求大得备全功
　　断	泰者通也    事事亨通    田蚕婚孕    喜庆重重    公讼利顺    家道兴隆    孕生贵子    改换门风
　　大壮	雷上于天为大壮    凡占不可恃其刚    攸行用壮应伤己    退守谦和反吉祥
　　断	大壮壮也    四阳壮盛    用壮灾生    用罔吉应    宜问婚姻    休占讼病    动则不中    守则为正
　　夬象	夬卦群阳夬一阴    迟疑进退祸相侵    决然一定无忧虑    凡有施为必称心
　　断	夬者决也    有决定志    交易称心    生财如意    婚孕吉昌    贵官成遂    病讼迟延    文书迟滞
　　需象	水上于天需待也    健而行险事艰危    报言卜者休轻进    克己存诚且俟时
　　断	需者待也    不宜轻举    所谋不成    出入险阻    婚姻宜男    六甲生女    藏器待时    事无不取
　　比象	水地相因名曰比    五阴和顺一阳刚    因时从众须乘势    稍有稽迟反致殃
　　断	比者辅也    阴来辅阳    官贵旺相    身宅安康    讼病解散    婚姻吉祥    一切谋运    和顺乃光
　　
　　
　　兑部第十七
　　（凡二章）
　　
　　一、兑宫八卦立成章（属阴、金兆。秋分旺、立秋相。）
　　
　　卦  名	上爻	五爻	四爻	三爻	二爻	初爻	世爻飞伏
　　
　　兑为泽	丁未土	丁酉金	丁亥水	丁丑土	丁卯木	丁巳火	飞丁未土
　　	世			应	身		十月卦
　　	父母	兄弟	子孙	父母	妻财	官鬼	伏丙寅木
　　
　　泽水困	丁未土	丁酉金	丁亥水	戊午火	戊辰土	戊寅木	飞戊寅木
　　			应	身		世	五月卦
　　	父母	兄弟	子孙	官鬼 	父母	妻财	伏丁巳火
　　
　　泽地萃	丁未土	丁酉金	丁亥水	乙卯木	乙巳火	乙未土	飞乙巳火
　　	身	应			世		六月卦
　　	父母	兄弟	子孙	妻财	官鬼	父母	伏丁卯木
　　
　　泽山咸	丁未土	丁酉金	丁亥水	丙申金	丙午火	丙辰土	飞丙申金
　　	应			世  身			七月卦
　　	父母	兄弟	子孙	兄弟	官鬼	父母	伏丁丑土
　　
　　水山蹇	戊子水	戊戌土	戊申金	丙申金	丙午火	丙辰土	飞戊申金
　　			世	身		应	八月卦
　　	子孙	父母	兄弟	兄弟	官鬼	父母	伏丁亥水
　　
　　地山谦	癸酉金	癸亥水	癸丑土	丙申金	丙午火	丙辰土	飞癸亥水
　　	身	世			应		九月卦
　　	兄弟	子孙	父母	兄弟	官鬼	父母	伏丁酉金
　　
　　雷山小过	庚戌土	庚申金	庚午火	丙申金	丙午火	丙辰土	飞庚午火
　　			世			应  身	二月卦
　　	父母	兄弟	官鬼	兄弟	官鬼	父母	伏丁亥水
　　
　　雷泽归妹	庚戌土	庚申金	庚午火	丁丑土	丁卯木	丁巳火	飞丁丑土
　　	应			世	身		七月卦
　　	父母	兄弟 	官鬼 	父母	妻财	官鬼	伏丙申金
　　
　　
　　二、八卦断例章
　　
　　兑象	丽泽相因名曰兑    友朋讲习贵孚诚    互相浸润推诚敬    和悦交通事有成
　　断	兑者悦也    凡事和会    病瘥婚成    孕生灾退    身宅平安    行人立至    六畜生财    获利百倍
　　困象	泽中无水困之名    阴掩阳爻理不明    诚以自持坚固守    身虽处困道常亨
　　断	困者厄也    阴以掩阳    宅身孕病    件件遭伤    生财利少    公讼多妨    报言占者    安分守常
　　萃象	兑悦坤柔为萃卦    存诚致敬感神明    中心守正无迁变    福集灾消大吉亨
　　断	萃者聚也    物惟诚身    身财两吉    福禄双荣    婚姻和合    六畜孳生    病讼终吉    田蚕晚成
　　咸象	兑泽艮山咸感也    有感方通理大常    上下和同虽吉兆    虚中受物更为良
　　断	咸者感也    有感必应    官鬼周全    宅身喜庆    宜孕宜婚    利讼利病    咸道虽通    更宜贞正
　　蹇象	险前险后当为蹇    进则多迍退则宜    大蹇朋来由个甚    刚中知止善趋时
　　断	蹇者难也    凡事蹇钝    官贵艰难    出行休问    莫卜身财    休占婚孕    出险如何    守常安分
　　谦象	地下有山谦逊也    以谦自牧契真常    劳而不伐真君子    身愈卑而道愈光
　　断	谦者逊也    柔谦知止    弗利婚姻    休问移徙    财帛休求    公讼且已    身吉病瘥    行人至矣
　　小过	山耻有雷曰小过    却如飞鸟以遗音    情知所过不甚远    舍大从微咎不侵
　　断	小过过也    所过不远    身宅微灾    交易财鲜    官阻病忧    孕惊婚免    凡百所占    悉皆俴俴
　　归妹	震雷兑泽为归妹    少女从阳正合宜    凡事问占宜守静    拟行必在得其时
　　断	归妹归也    女归之象    公讼不明    贵官休问    身宅少忧    婚姻为上    守之则宜    动之弗当
　　
　　
　　通变部第十八
　　（凡六章）
　　
　　一、极变章
　　
　　伏羲体太极而画卦。始画一画以象极变，上画一画象天，下画一画象地，三画象三才，其卦乾，其体健。两乾成☷，画象六合，其卦坤，其性顺。乾坤变动而生六子，六子者，乾坤之互体也。（例见前图）
　　
　　
　　二、单卦变通章
　　
　　乾为父，坤为母，坎震艮为男，巽离兑为女，是谓八卦。每卦三爻，自下而升，三升二降，再二升一降，八变反本。一卦变八卦，八卦变六十四卦。
　　假令☰，乾也。
　　第一变初爻为阴☴，之巽，姤也。
　　第二变中爻为阴☶，之艮，遁也。
　　第三变上爻为阴☷，之坤，否也。
　　第四复变中为阳☵，之坎，讼也。
　　第五复变初为阳☱，之兑，履也。
　　第六再变中为阴☳，之震，无妄也。
　　第七再变上为阳☲，之离，同人也。
　　第八再变中为阳☰，之乾，反本也。
　　余仿此。 
　　
　　
　　三、重卦变通章
　　
　　重卦，每卦六爻，自下而升至五，上爻不变。五升四降，再四升三降，共九升七降，十六变反本。
　　假令乾宫为例：，乾也。
　　第一变初爻为阴，天风姤，一世卦。
　　第二变二爻为阴，天山遁，二世卦。
　　第三变三爻为阴，天地否，三世卦。
　　第四变四爻为阴，风地观，四世卦。
　　第五变五爻为阴，山地剥，五世卦。
　　第六复变四爻为阳，火地晋，游魂卦。
　　第七复变第三爻为阳，火山旅，伏藏。
　　第八复变第二爻为阳，火风鼎，伏藏。
　　第九复变初爻为阳，火天大有，归魂卦。
　　自第一爻升，复降至第一爻，五升四降也。
　　再变第二爻为阴，离卦。
　　再变第三爻为阴，噬嗑卦。
　　再变第四爻为阴，颐卦。
　　再变第五爻为阳，益卦。
　　再变第四爻为阳，无妄卦。
　　再变第三爻为阳，同人卦。
　　再变第二爻，四升三降也。
　　尚占只用八卦，自一世至五世，游魂便到归魂也。亡回变全用十六卦，今以乾为例，余可类推。
　　
　　
　　四、六十四卦变通章
　　
　　八卦升降变六十四卦，每卦各有六十四变，计四千九十六卦。
　　假令以乾为例，余可数推。
　　，乾也。
　　一爻变之六卦：姤、同人、履、小畜、大有、夬。
　　二爻变之十五卦：遁、无妄、讼、巽、家人、中孚、鼎、离、睽、大过、革、兑、大畜、大壮、需。
　　三爻变之二十卦：否、泰、益、渐、涣、旅、噬嗑、未济、咸、随、困、蛊、贲、损、恒、丰、归妹、井、既济、节。
　　四爻变之十五卦：晋、艮、颐、蒙、小过、震、解、蹇、屯、坎、升、明夷、临、萃、观。
　　五爻变之六卦：剥、比、豫、谦、师、复。
　　六爻变之一卦：坤。
　　举此一卦，六十四卦同。乾变止于坤，坎变止于离，艮变止于兑，坤变止于乾，巽变止于震，离变止于坎，兑变止于艮。是谓六爻俱变之极也。善观变者，可以进则进，可以退则退，可止则止。苟进退与止，皆不可在乎委顺。尚变之要，无出此一章，达者味之。
　　
　　
　　五、时变章
　　
　　乾坤易之门    复姤乾坤门
　　复  	十一月	初一日	初二日	初三日	子	一阳潜龙勿用
　　临  	十二月	初四		初五	丑	二阳见龙在田
　　泰  	正月	初六	初七	初八	寅	三阳终日乾乾
　　大壮	二月	初九		初十	卯	四阳或跃在渊
　　夬  	三月	十一	十二	十三	辰	五阳飞龙在天
　　乾  	四月	十四		十五	巳	六阳亢龙有悔
　　姤  	五月	十六	十七	十八	午	一阴履霜坚冰
　　遁  	六月	十九		二十	未	二阴直方大
　　否  	七月	二十一	二十二	二十三	申	三阴含章可贞
　　观  	八月	二十四		二十五	酉	四阴括囊无咎
　　剥  	九月	二十六	二十七	二十八	戌	五阴黄裳元吉
　　坤  	十月	二十九		三十	亥	六阴龙战于野
　　
　　
　　六、事变章
　　
　　卦者，事也。爻者，事之时也。卦变事变也，爻者时变也。观爻察变，则能趋时获利，观象玩占，则能趋吉避凶。察变之要，贵在潜神入虚，寂则能见事之几微，知几则能随时变易，以从道也。
　　
　　
　　周易尚占  卷下毕
　　
