
　　大六壬管辂神书卷一
　　论身命
　　支干传课作提纲，先审安身无所伤。事业一身经历处，存亡隐见莫胡详。
　　凡看课，皆以干为主。干者，我也。其干支课传上神皆我之用，有以首课入传为终身经历者，有以支起入传为终身经历者，有以干之阴神起传为终身经历者，有以支之阴神起传为终身经历者，有以初传末传作先归支为终身经历者，皆以生干、比干为上吉；若干克干支传用上神，为次吉，是安身无所伤也。此为上吉之数也。若干支上神、传用上神，或克害刑冲破干，是我身无所安著，以至绝嗣败家，灾讼丧命，终身无成，下等之数也。若占功名，则以克我者为官，又从贵论，不在此项也。
　　干禄得地守本身，略有些伤支用寻。寻到好地方住脚，有些疑惑不堪停。
　　此承上言，既审干无所伤，尤宜看干上之禄神。若禄神得地，则求名者有禄可享，庶人有禄可用，九流、百技、工艺生意可资。要不陷空亡，并年命干支传用又不来刑冲克破此禄，斯谓禄无所伤，终身可守，乃美数也。若被刑冲破陷，是禄有伤，既无所靠，则寻支上神之禄，或无禄则寻用传上神之禄，无空陷刑冲破克害为吉。盖干禄乃自身营为禄也，支禄家中见成禄也，用传之禄，在外营求禄也。三者得一为美数。如三者俱无，或有禄不吉，则无所立脚，不可停守矣。
　　或财或比或生身，要把无伤细推寻。得个稳中堪下脚，莫令衰败又无存。
　　课中无禄可依，当寻我之财、我之比、我之生，俱要无刑冲克破害，方为平稳。若有所伤亦无所靠。
　　先审干上作原因，次把用伤合配寻。初不成传方看末，方知此事得何神。
　　凡课见全吉，宜先寻干上以究共原，次看用传以审其运用。如初传空克有伤，则看中传、末传有救得我之神，何方可靠，何人可依，何事可为，虽不能天成富贵，亦可为终身之依矣。如无所依，斯为下也。
　　然壬课有吉有凶，尤不可执一而论。如占功名，而无官星，或有官星而受空克，则又以暗遁得官星，父母得地无伤，所临吉神吉煞，亦可取贵。如遁得再凶，则功名不成矣。
　　如常人占，明无财星，或财星空克，又以暗遁得财，子孙得地无伤，所临吉神吉煞，亦可取财；若遁无救，则财不聚。又有明吉而遁凶，亦为有害，宜详之。 
　　又察年命上神，与日干并用上神，或生或克，或刑或害，方为得体也。
　　论空亡
　　却有空亡临吉神，吉神无依不和平。惟有凶神临日辰，就言其事生灾迍。
　　辰空亡，为真空亡，作事无力。在地曰孤，无妻可依；在天曰寡，无夫可依。凡凶神刑、冲、克、害、破我者，宜空；生我、救我，不宜空也。初空末实，先虽无准，后必有成。在中空者，事将成而中止。如末空，终无结果矣。若讼争、忧贼、暴病，占空亡无凶有吉；久病占主死；余不吉，主人财走失。金水不嫌空，有生不为空，月建、岁、将、日、时、辰、年、命填实为不空，不可全以空论。占坟宅，取支左空则空左，右空则空右，先吉而后空不嫌。
　　占六畜，逢空，看其地分，若栏加不得地，必损伤；栏加得地临生气，虽空不妨。
　　一买卖空亡不成。
　　一占财空，名先实后空，后空有阻隔不遂，破财。
　　一占子孙带空，有子是空来，或奸生，或过继之子。不然主有伤。
　　旬中空亡，逐类推之。
　　甲子乙日空财、父母，戌亥既已入空，纵在六处，亦不可用。
　　丙寅、丁卯日空官与子孙。
　　戊辰己巳日，空兄与财；庚午辛未日，空子孙与父母；壬申癸酉日，空官与兄，仿此。
　　凡占十恶大败日，乃无禄之日也。甲戌，乙巳，壬申，丙申，丁亥，庚辰，戊戌，癸亥，辛巳，己丑。此十日财禄空亡，故曰大败，占身无禄财，决然不安，占寿无才禄，亦不美。但看传中有生，则亦不死。直传克年方死。占官求财，俱为不吉。
　　用空入生，废事再来。遇阴而昧，不是沈埋。
　　如用空，居生旺长生之方，是事不成而再发；传入太阴在上，事虽露机而又加入暗昧之地，将成又废，毕竟是空，不可以值长生而事再成。
　　用空入干，旧事再发。凶则宜逃，凶则莫合。
　　用作空亡，而末传归于干上，主旧事再发，若带吉神良将，则当为之而不可舍。若带凶神恶将，则宜逃之而不可为。
　　空于其妻，其妻复归。初虽有伤，后当再为。
　　支为宅、为妻，入空是空于其妻也。又妻财亦然。先见其空而后其妻财入实，未娶者先难后成，已娶者先伤而后娶。若先空而末得生，亦主再娶。
　　用见其妻，入于空中，半路断弦，何日续终？
　　发用见妻财，或中末传空，主半路断弦，再无可续也。
　　妻虽入空，旺生所终，一则有喜，一则病冲。
　　初传入空，而中末归旺，是空中有病，旺中有喜，是病中而得子也。
　　空于其子，复见其子。子难初年，后还有济。
　　空子为用，是初年难为子。中末是子星入实，是为后终有子，为不孤也。如末得父母生之，亦为有子也。
　　用见其子，复见其空。子虽初逢，不见于终。
　　用见子爻本有子，传入空亡死绝之乡，中年必丧成家之子，不然则生残疾，破家离乡，退财出外，而不能守父之终也。
　　贵入于空，干贵反凶。当谒莫谒，当逢莫逢。
　　贵人能解祸生福，若入于空则贵人不得力，忌干谒。
　　贵入于空，求名虚声，传入二死，不善其身。
　　贵人入于空亡之地，有名无实，若中末入于二死，是慕功名，终身无成也。
　　螣入于空，可免诸凶。任尔出入，自迪其功。
　　螣蛇凶将，若入空亡则诸凶可免，而出入有功矣。
　　朱入于空，旺文不就，机不如舍，进则难售。
　　朱为文书，入空则文书虽旺，亦不能成就，不如舍此，而万事可谋也。
　　六入于空，求财难通。不宜卖买，互相见攻。
　　六合为财，相合之神，入空则不宜买卖，彼此不合而互相攻矣。
　　勾入于空，官无讼凶。在外莫见，在后莫容。
　　勾陈争斗之神，入空则官无可干。若在外见之，外有勾引之祸。在末传之后见之，是后勾引之祸也。
　　龙入于空，仍作我妻。我妻见伤，难以再归。
　　青龙乃贤德之妻，入空则伤妻。妻者，干支上神合也。
　　龙入于空，仍作我财，一半可得，一半可谐。
　　龙乃财喜之神，入空财可半得，难于全获。
　　龙入于空，仍作我官。志虽慕贵，不得成欢。
　　龙乃官贵之神，入空志难慕贵，而不得成欢矣。
　　天空入空，诸事无踪。吉不作吉，凶不作凶。
　　凡劫煞凶神加天空，俱有影无形，吉凶俱不成。
　　白虎见空，见凶不凶，宜于出往，反得其功。
　　白虎凶将入空，则凶不成凶。更末传有吉神良将，任我出行，反得其功矣。
　　常入于空，丧吊又逢，双亲为服，何事匆匆？
　　太常为丧服之象。若带丧门、吊客，则双亲成服矣。凡事不通，安得不匆匆乎？
　　常入于空，作官不逢。虽有禄马，亦莫腾通。
　　太常为印绶之象，入空则印绶不来，而官不沐朝廷之赐矣。其能飞腾乎哉？
　　常入于空，求财不成。当守则守，当穷则穷。
　　太常为财帛之神，入空则财帛不成。若课传无依，则当守而不可妄动，守穷而不宜妄为。
　　玄入于空，谋害不凶。疑其盗失，无入吾宫。
　　玄武乃谋害之人也。入空不来害我，虽疑其为盗贼之神，而亦不能入我之室。
　　阴后入空，女诈不逢。反得阴利，而有后通。
　　太阴乃女诈之神也。然太阴喜空，既空则女诈不兴，反得阴私，而后有私通之事也。
　　空亡作鬼带负谩，阴空相乘事欺慢。
　　空亡作鬼，如带相负、谩语，乘太阴、天空，亦主有人欺骗，宜早防之，可免其欺也。
　　空亡作鬼带五盗，玄耗相乘有失耗。
　　空亡作鬼带五盗、贼神，并玄武耗神，其贼必自空中而来，其财亦自空中而去，失耗之事亦不免。
　　空亡作鬼作丁亡，有人走外出忙忙。
　　空亡作用，而带丁马与亡神，必有人盗走出外之事，不然则主离乡过继之事。
　　支是天空，行人信通。带喜尤妙，不宜入空。
　　天空乃文书、走报之神，加于支上，必有外人书信入于我家，若入空亡，则不可以此论矣。
　　空亡克日却无依，孤单冷淡过生时。
　　发用空亡，而又作鬼克干，则无所依，乃孤单冷淡生时之人也。
　　论破神
　　破神最是不相宜，入干却有内人欺。若是临支被外亏，一切交游总不知。
　　破神，即月破神也。又隔四位相破，如丑见辰，迷也。此二破在日上，必家内邻人之欺也。在支上，主朋友侮、外人侮人也。干支互破，则外破内，内破外，交相破也。大抵逢破则凡事不成，财见破财，物见是破物也。
　　贵人见破，则功名荐引、干谒不成。
　　螣蛇见破，则牵连、提带之事不允。
　　朱雀见破，则文书、口舌暗捺不行。
　　六合见破，则卖买、交关、婚姻、纳子不允。
　　白虎见破，则道路防劫，望举不成。
　　勾陈见破，则争斗、田庄、坟墓、交关不就。
　　青龙见破，则婚姻、公文、案卷不行。
　　天空见破，则文书、进纳、奴婢不就，玄学不成。
　　太常见破，则荐本、推官、婚姻、酒食路止。
　　元武见破，则投师、玄学、阴谋、贼党不就。
　　太阴见破，则阴谋、金银、钱财、关节不通。
　　天后见破，则恩泽、诏赦不成，婚喜不就。
　　破者如何冷损煞，必有损破不能饶。
　　破即四破也，更验神煞，审所破之由。
　　岁破加于月破中，吉将相逢也不容。更有凶神与凶将，破财坏事主贫穷。
　　岁破月破入课作用，一破难当，又兼二破同用，则吉将相逢亦所不免。更有凶神凶将，破财、坏事、贫穷，到底无所成主矣。
　　冲者如何论杀神，必有横祸损所招。
　　冲者，破碎煞。子午卯酉在巳，辰戌丑未在丑，寅申巳亥在酉。再详神煞以审所招之故也。
　　或破或废传居中，事闻破废不须疑。
　　破者，四破、月破是也；废者，四废是也。若用传中带破废之煞，则凡事不遂，不须疑矣。
　　破碎初传成不成？中则狐疑末无后。
　　破碎煞，子午卯酉在巳之类，事遇之破事，物遇之破物。初传得之则不成事，中传得之狐疑不决，末传得之，终日无归着也。
　　巳亥相冲有贵空，迷神关隔又相逢，要行不行语不语，凡事算来竟没踪。
　　巳亥相加，上乘贵人天空，夫巳亥巳自相冲，再加迷神关隔，欲行不行，欲语不语，凡事没踪也。
　　人情断绝见刑破，又临衰败主无亲。
　　夫情相生则相亲，自然和顺而共成美事也。若临衰败之乡，而又见刑破，则人情断绝而不亲矣。安能望其成事乎？
　　或破或废上，不日破残带疾呼。
　　用传带破神四废，则主事之无成而所谋未遂。如带病符、天鬼，则有残疾之厄。
　　破侮须知忍在心，谩将狂语出伤人。但宜速闭毋令缓，好计方成胜且赢。
　　用见四破，又见刑害、闭口、朱雀、谩语等杀，是为人所侮，受人所侮而即以言伤人。若见闭口课而不闭口，徒自取祸，且含忍而以计胜人，则破我者，岂得以害我哉？
　　月破加于辰戌宫，其年必有跌伤兴。若加死气患蒙胧，生气加之喜气浓。
　　辰戌跌扑之杀也，发用月破加于辰戌之上，主扑跌之事。若加死气，则蒙聋之难；若见生气，虽危而无事矣。
　　岁破日上加玄空，必有逃走人不容。
　　日上乘玄空岁杀破，必有逃走出外之人也。
　　论刑
　　刑者，即三刑之谓也。如巳日见寅，寅刑巳，申日见巳，巳刑申，寅日见申，申刑寅，此谓无恩之刑也。卯日见子，子日见卯，此谓无礼之刑也。戌日见丑，丑日见未，未日见戌，为恃势之刑也。午传午，酉传酉，辰传辰，亥传亥，此为自刑也。入传辅吉为吉，辅凶则凶。旺则如乘车得马，休则为囚禁拘缚，口舌忧扰，刑狱忧疑，惟宜捕捉，不宜占病，仕人则吉，常人则凶。论冲
　　冲者，即月破是也。正申二酉之类。入课主人情不和，动扰出入，望事难成，闻忧不忧，闻喜不喜，官事不决。格局冲而不成，生合破而不用。旺相逢冲则发凶，亦无危；休囚逢冲，吉而不吉。卯酉为门户，相克逢冲，主宅变而不能修，宅改迁。凶逢冲则冲散，吉逢冲则不吉，大抵言旺则吉，休囚则凶。
　　论六害
　　如子害未，丑害午，寅害巳，亥害申，卯害辰，戌害酉，入课不论君子小人，有人谋害，事主艰难，占讼病大凶，闻不利。
　　论破碎
　　如子午卯酉蛇头开口，辰戌丑未牛头大忌，寅申巳亥鸡头粉碎是也，此乃破碎之破也。
　　论刑
　　刑者原来有三说，自刑原来带强倔。二刑有二主伤残，三刑却有三条例。辰午酉亥为自刑，妄自尊大以凌人。子卯为二刑，无礼之刑，自家有伤残之事。寅申巳为无恩刑，丑戌未为恃势之刑，论物有决裂处。
　　论墓神
　　墓神盖日，主人不逢时，所为昏昧。墓盖宅，主宅不光明，昏沉阴退。墓神盖行年、本命，主本人昏滞，作事不通。墓神盖官星，主功名不显。墓神盖财，主财难求。墓神盖病，主病有死亡。若遇刑、冲、空、破碎，则此墓有名无实，暂时不利，终久无事矣。日干年命坐于墓上，同论。德禄被墓而不来，丁马被墓而有碍。休囚被墓而愈衰。旺相被墓而有晦。初与中墓，犹望末传而解救；至于末墓无刑冲克破，官至此而被贬责，人至此而败亡。又有一等随财入墓，如金克木为财，三传寅卯丑，是木财归于金库，反折木破财矣。火用申酉戌，土用亥子辰，不用巳午辰，木作辰戌丑未是也。
　　又有一等用财库，丙丁用巳酉丑是，财归木库反主丰盈矣。戊己子申辰，庚辛亥卯未，壬癸寅午戌也。
　　又有一等丙丁日以亥为鬼，三传亥卯未。凡此者，先吉后凶，行年临未，或数尽于未，以木尽归本库，不能生丙丁之火。初亥克干，中木克未土，不能为救，岂不至死乎？余八日言生我不宜入墓死，生我者入墓则自己入墓矣，岂能生他人乎？
　　时墓加来作日用，此时明被人欺弄。
　　时为日墓加干，或发用，必有内外人欺弄，使我昏昧，作事不决，更带飞廉、蛇虎，其祸尤的。
　　墓若加日带迷神，此人一世困红尘。
　　墓盖干主昏昧不达，若在旺墓之中，或刑冲克破，犹有生意，若休囚带迷神无救，乃一世守困之人。
　　论丁神
　　丁神者，至动之神也。逃亡得之，万里远遁；盗贼得之，隐匿难获；婚姻得之，聚散成奸；病讼得之，幽冥难伸；为官得之，巡行查核。如带蛇马，主逃亡；带虎主忧思；带阴后主女人走；带天空，奴婢逃亡；带玄武，贼盗走失；带朱雀，主音信；带勾陈，兵远来；带青龙，主飞腾；带六合，主远行。带三阳、三光、六仪、三奇等课，主官升财遂；带三阴、魄化、丧门、伏殃、吊客，主病不可生；带天网、天狱、官符，变动，有抑可申。合中有变，新故有更。带孤神、绝嗣、无禄，内中有复续之图；乱首、赘婿、龙战、有非常之变。闭口不可开，斩关可断。三交欲移，游子不反。八专、泆女，久而生病；元首则吉凶在长上，犯者必动；重审则吉凶在下，犯者必成。比用有反戾之心，涉害有生祸之势。反吟动于远思，伏吟动其归舆。又附蛇朱，却来生怪。
　　刚日伏吟有丁马，行人即日见归宁；柔日丁马虽出现，行人未必转回程。
　　伏吟课，凡事迟滞。若占行人尤为不来，惟刚日带丁马兼游煞，则可以望其来。柔日占虽有丁马，且暂合于外，一时不至。经曰：“任信伏吟神，行人立至门。”此暂时出行人可以至家，非言久出远游之行人。
　　刚日伏吟名自任，可以委托于他人；柔日伏吟我自信，可以取信于自己。
　　干之神已主动，若传于支上，有旬中之丁马，或乘天驿二马，亦静而求动。如壬辰、戊午、丙辰、甲寅、庚申，此五日伏吟，乃有旬丁在传内者；又癸未、己酉、辛亥、癸丑，通前共九日，访人必出，先允后改，故名无任信也。天马逐月而论，课内无二马旬丁者，谋事伏而不起。若无丁马而人年命乘魁罡者，尤主速动。如庚子日二八月占天马随白虎入庙，反主不动，若访人亦在外相遇。
　　丁神灵灵，入居宅门，神户移改，欲宁不宁。
　　丁神旺相加宅，主家宅不宁，门哀改移之象。若年命传课中有生支之神，此宅主修改，尤可居也。若无生支之神，又带刑克、破耗、空亡，则宅中有变更矣。
　　丁神灵灵，二死相侵，家门不幸，必有死人。
　　丁神旺相带二死克干支，家中必有死亡之事。
　　丁神灵灵，鬼厌入门，人财俱损，何日可宁？
　　丁神旺相带月厌作鬼，破耗于卯酉之门，或克支加支，主人口灾病不安，财畜破损而无一日宁矣。
　　丁神灵灵，喜三合神，三人共事，其事安宁。
　　丁神相得三合之神，凡谋事者，三人共之，则可以得吉。若有空、克、刑、冲、破、害，又不安宁矣。
　　丁神灵灵，劫煞相侵，早暮宜谨，免灾其身。
　　丁神旺相，作劫煞、刑害祸克干，又带飞廉、飞祸、羊刃，则必有人谋害之祸。在卯、辰、巳、午、未、申，此祸出于日而日宜谨防也。在亥、戌、酉、子、丑、寅，此祸出于夜而暮宜谨防也。若有救神，则谨之得免其祸。若无救神，必宜藏匿，满数而后可出也。
　　丁神灵灵，合干欲行，前逢常贵，事俱安宁。
　　丁神旺相与日相合，是身欲出行之象也。若逢常贵在前，又得吉神，则出外必得贵人提挈，事俱平安，而利有攸往矣。
　　丁神灵灵，冲我妻身，难求家来，妻其离分。
　　我克者为妻财也。丁神带劫煞、阴煞、女灾而来冲妻财，或带巳酉丑、从革、关隔煞，则妻必有生离之祸也。如带二死，妻居墓绝之乡，则妻有死别之逃。如带二死、月破、破碎而冲财爻，则难守家业也。
　　丁神灵灵，作鬼克身，灾祸不已，禳祭堪生。
　　丁神旺相作鬼，乘亥、子、丑、寅位，又加月鬼、火神、生气克干者，主灾祸不已。若见天巫、咒诅、仪神，必须祭祷方可免灾也。
　　丁神灵灵，贼侵我域，干乘生旺，未免流血。
　　丁神并元武、盗神、劫煞旺相，侵克支域，若干被伤，刑冲二血，是我被伤而流血也。如支带刑冲、二血，是彼被伤而流血也。
　　丁神灵灵，玉敕兼行，一差未了，二差又临。
　　丁神旺相，而带皇书、天诏在岁上作丁者，乃天子之钦差也。带皇诏、月建、日辰作丁者，乃台部之差使也，主迭见差使。
　　丁神灵灵，皇诏临辰，使者早晚，赴我家庭。
　　丁神旺相，作贵人加于支辰之上，而带皇书、天诏，必有封赠、超升之喜而至我家庭云。
　　丁神灵灵，凶杀刑辰，家业颓败，过房继人。
　　丁神旺相，乘破、耗以刑克支辰，主门户必颓败也。若三交、游子、孤寡课，或加干，必有过继之人也。
　　丁神灵灵，德合加身，早晚有庆，福寿凑人。
　　丁神带天德、月合、德禄来生干者，主人有福寿安宁。
　　丁神灵灵，带鬼不宁，败子生祸，如何得停？
　　丁神旺相，乘干克支，带劫煞破耗，是子之败家生祸也。
　　丁神灵灵，大祸刑干，当躲莫躲，当安莫安。
　　丁神旺相，带大恶、劫煞、飞廉、亡神、二死刑克干，是大难也。又丁神主动，必有出入途路之事。传加青龙，乘劫煞，带风、雨、雷煞，必有风雨之难，所当躲也。见元武带五盗、二都，必有途路劫煞贼之难，所当躲也。见白虎，又见虎煞，乘蛇，又带蛇煞，必有蛇虎之难，所当躲也。传见阴后带奸神、咸池、女祸，必有妇女奸淫之祸，不可安也。传见虎蛇，带病符、天鬼、月厌，必有家中人瘟疫之病，不可安也。传见勾朱、官符、吏神、关隔、天地盘结，必有牢狱之事。
　　丁神冷冷，不宜杀刑，当杀莫杀，当侵莫侵。
　　冷冷者，羊刃也。丁神临刃而有杀我之气，又带三刑、大煞、金神，或日干得时生旺，可以杀人，可以杀我。若传入空墓，并关隔囚休，则杀人侵人，恐自取其祸也。故云当杀莫杀，当侵莫侵，乃权宜之法，趋避惟者能之。
　　丁神灵灵，马在上行，中途车坑，必有马惊。
　　丁神旺相带马，其人必动。若入天车、天坑、扑杀、二死，必有堕马扑跌之患。
　　丁空带劫，行不可出，必有虚惊，伏藏草野。
　　丁神临空，又带劫煞、盗神，若出行必有虚惊之祸。若传入卯与丑未之神，则当伏草野之处，庶可免其盗劫也。
　　论干支家宅
　　六壬变化随人所占，如占家宅，干为人，支为宅也。如占君臣，干为君，支为臣。如占父子，干为父，支为子。如占兄弟，干为兄，支为弟。如占夫妻，干为夫，支为妻。如占尊卑，干为尊，支为卑。如占己人，支为人，干为己。先审其次序之分而后可以验其所为之实也。
　　论干支上下
　　干克支兮我凌人，刑劫惑迷审其因。
　　干为我，支为宅、为人，干克支，是我欲谋害他。如带三刑，其人带劫煞，是我欲劫其财也。带惑迷，是我欲乱其心也。俱以神煞详之。
　　支来克干人害己，劫破刑害当预防。
　　支发用克干，是人欲侵害我也。如带劫煞刑害，又带凶神恶将，则当虑患，预防其难则可矣。
　　上克下兮人害己，下克上兮己害人。
　　上克下，带刑害，故云人之害己也。下克上，带刑害，故云己欲谋害他人也。若干上用上能制之，能不可执而论矣。
　　    干之阳神，年命相关。惟其不亲，尔身自言。
　　干之阳神，是第一课也。与年命上神相关者也。若又与用传无相克，只与干相干者，吉凶惟以本体言之，不可作亲，与外人论矣。
　　干若刑支伤小口，类无子嗣绝为殃。若见天空并酉戌，必主奴逃并婢亡。
　　支为妻财，为小口。干刑支，或发用，主伤小口。若课值绝嗣，又不见子息，主无子。绝嗣为殃也。若支上更乘天空，并酉戌，必主奴仆、婢妾逃亡有灾也。
　　支上神克日上神，害刑负煞两相侵。并带迷神与谩语，却有冤家来迫人。
　　支上神发用克日上神，带刑害、迷惑、相负、谩语等煞，必有仇人负心，巧计善言以迷害也。
　　支之阴神带刑害，又为病哭加内外，不尔其宜病若何？家中小口不宁泰。
　　支之阴神，第四课也。阴神固为小口，又须巳、亥、子、卯为的。干之阴神亦然，若乘虎蛇，带刑害、病符、哭神、天鬼，主有小口之灾。若有生气、解神、德、天医、喜神，则轻。
　　干支阳位用临阳，必是男子有威光。干支阴位用临阴，必是女人来问因。
　　干支阳位上发用，又见阳神，必为男子之事。干支阴位上发用，又见阴神，必是女人之事也。
　　子带忧神与刑支，必有小儿灾哭随。
　　支为卯也，卯上加子，用是子卯相刑也。更带哭忧二神，必有家中小儿哭泣之病也。子发用卯日占，可用言子刑克。何必以卯加子，而言其灾病乎？
　　贵子二死神作祟，小子不宁防病至。
　　子为小子也。更临子孙之位，又为死绝之地，贵人临之，必有鬼神作祟，主小子不宁而防灾病也。
　　支上见支破为用，病符的有妻妾灾。
　　支上发用作初传带刑害、病符，主人口妻妾灾。
　　辰上加支，害及家门。人口不利，带有病生。
　　辰上加支上作鬼发用，带刑害、病符，主人口有灾。
　　天鬼马厌有鬼神，若克干支有灾悔。
　　用带天鬼、月厌、天马，若刑克支干，是有鬼神之祸，灾悔不宁也。
　　寅申丁马传入支，必有贵人临门宇。
　　寅申为贵人之象也。发用得寅申并丁马、贵人，末传又归支上，为有贵人临于门宇之象也。
　　用西相生旺合支，人家兴旺乃相宜。
　　发用与支上神相生相合，而又得时之旺相，无刑冲克破，主人家兴旺之象也。
　　丁马会神，喜贵临门，事成在迩，仍有喜音。
　　发用卯酉，或又传入支上，乘贵人、会神、丁马、德喜、成神，必有众贵临门之事也，而成事喜信，可预卜焉。
　　贵人捧印入吾门，皇恩眷顾光家庭。
　　卯酉发用，或临干，或临支，为吾之门也。乘贵人带天印，是贵人捧印入吾门也。更得月将、皇书、天喜，必获朝廷恩命之荣，而光顾家庭之内也。
　　明明圆镜生我宅，家门大小应多益。
　　月将如明明圆镜也。或发用，或加支生支，是明明之镜照我宅也。其得天神之助，而一家大小均沾其福矣。虽有凶神恶煞，宁不潜藏？病可脱，讼可解，冤可伸，暗昧得明矣。
　　贵人处高上下照，家中争讼应可靠。
　　贵人至尊之神，若临于辰戌之上，谓之履狱，如临于死、囚、刑、克地，谓之受制，皆不利也。惟临于发用而得时旺相，是处于高强之地，而下照之，占讼必得贵人之力，应事有靠矣。凡占皆吉。
　　支耗又见入空亡，财家疑退失脱章。
　　支上发用，带二耗，加于干支上，又入空亡，家中财退失脱之事章然可见矣。
　　彼阻此阻鬼六害，望事无成害自耐。
　　日干加支而被支六害，是被彼阻矣。如入传而又克支、害支，为此阻也。彼此皆阻，则拂逆不通，安望其成事哉？只得耐而守之。
　　头欲低佗欲阻内，脚欲出行外为惧。
　　头干也，入支而为支所制，是头欲低佗而事不能自为，阻于内。自支发用于外，是脚欲出行于外也，而又逢鬼害，被外人之侵侮而外惧矣。
　　火制金干或合支，带儿就妇作家资。
　　如干金也，上乘火神，是干被火制，投己被克，乃贫贱之人也。又投火上，而支合上乘六合，外子之象也。以干加支，乃带儿就妇，相生相合，以作家资而别从于女，此干加支而合支者此也。
　　干来合财无支合，必是赘婿人家去。
　　辰、戌、丑、未，土也。如木来克土为妻，或加支合支作用，带天后、天喜、月合、成神，乃将身就妻，赘婿人家为生也。
　　    赘婿又见关格台，凡事由人难自裁。一生故被人人制，作事何曾得一谐？
　　以支加干而被干克，名赘婿。又见关格、台土之煞，是事由人制，财由人用，屈身听令，不得自行，平生无一事可以自成也。
　　寅卯加为赘婿才，老人作脚接夫来。喜成更有良缘在，须向三合可称怀。
　　寅加卯上，不可言赘婿也。如癸卯者，初课子，二课亥，三课寅四课丑，丑发用，中传子复归干上，是课中不见赘婿而初传亦安。末见寅，复归支上，丑见子，子与丑合，寅与亥合，寅上乘六合，以克日干，亦可以赘婿论矣。为老人脚作接夫，以成良缘，更得三合六合，其成事无不称意。
　　午巳玄一，旺见龙合。生气女合，招婿堪觅。
　　如乙巳日，初课巳辰、午巳，支课午巳、未午，三传未申酉。夫以支言，巳加于辰，本为赘婿也。然在支上，午与未合，乙克未土为妻也。中传申未，未与干上巳合，是支上午未之女，而合干上之婿，招婿入宅之象也。不为婿之堪觅？
　　传来递生，看合何因。宣传部上不遂，我心不平。
　　如末生中，中生初，初生干，传来递生也。又看生我者上乘何神，为贵人，主功名文书干谒之相投也。如螣蛇，得牵连、提挈之相合也。朱雀，主功名、文书之相遇也。如六合，则婚姻、财喜之相合也。勾陈，主田地、墓坟之进益也。青龙，主添人、进喜之美庆也。天空，主奴婢、仆，空中之财喜也。白虎，得死丧、道路之钱财也。太常，主亲眷、布市之酒食也。元武，有阴私财物之相益也。阴后，有妇人财物之美利也。
　　若年命上神与干支自相刑、冲、破、害、空亡，则亦有名无实矣，我心得平乎？
　　盖末生中，中生初，初生干，犹外人之推荐我也。因无往不利矣。若初生中，中生末，末生干，而干不泄气，则为人归报于我，而事终成就知。
　　支为房屋却相生，必定人家屋宇宽。更有德神来聚会，居之还是出高官。
　　干为人，支为宅。若三传生干脱支，则人旺宅衰。若三传生支克干，是宅广人损，俱为不能全美也。今支相生，则屋宇宽平。干又不克，更带德神聚会，则宅可居，出高官而人宅俱盛矣。
　　合酉迁移并改门，欲争利役两相寻。
　　卯酉发用，上乘六合，或临支，或传支，神将相冲，有更改门户之象。若带吏神、勾绞、刑害，非为公事，则与吏相争门户之事也。
　　午临金上人家退，破耗凶亡并其位。
　　支为宅，宅位若是金上见火克之，又自支发用，破耗，必主人家退财破耗而一矣。
　　二死加支宅死人，则因墓在支上并。
　　支上见墓而克支，又带二死，必有伏尸而人死不宁也。如乙亥日未加亥，辛亥日丑加亥是也。
　　灭门大祸月鬼破，不去人财致灾祸。
　　用带灭门、大祸、月破、月鬼、破碎克干支，而干支受克，人财两失矣。
　　丧吊鬼并刑与鬼，家中死丧泪沾巾。
　　支上发用乘丧吊、月鬼，以克干支，家中必有死亡之兆。
　　用带劫煞月厌鬼，刑克其干不测灾。
　　用带劫煞、月厌、月鬼，刑克其干，必人有不测之灾。
　　贵乘卯酉加用支，家宅迁移并逃走。
　　卯酉加支作用，而上乘贵人。盖卯酉乃日月之门，而贵人临之，则不安矣。主宅迁移，而逃亡不免也。
　　贵人劫煞作阴鬼，二死克干因愿许。未曾还愿赛神明，不久魂魁归地府。
　　贵人临阴位之上，或阴时所占，又临死囚之地，是贵人之为阴贵，又带二死克干，是愿未还，欺罔神明，不久而归阴府也。
　　螣加于水，二死刑支，家有连丧，门户嗟吁。
　　支上发用，带二死，以刑其支，必有丧人口之厄。若带病符，主有带病之人；带官符，主有门户官司之扰也。
　　螣加于火，火鬼又发。来刑尔身，火灾横发。
　　用乘螣蛇，带火鬼，并天地火克干，主本身之被火伤。克支，主宅被火焚之难也。
　　螣加于水，又见水鬼，防身溺亡，逢水投水。
　　用乘蛇，带井煞克干，防有溺水之患。因客而死于水者，因贼而死于水者，因酒而死于水者，因奸而死于水者，因争而死于水者，以数神详之。
　　螣加于戌，不利家室。灾病无时，令人扑灭。
　　用乘螣蛇加于戌上，或墓干支，主灾病之人。带二死，则有扑灭之灾矣。
　　螣寅官宜文字惊，克干欲求得救人。
　　寅为官吏、文书之神也，用乘螣蛇克干，主有公文惊恐忧疑之事，如传中有刑蛇之神，方可得免其害矣。
　　螣刑火鬼并月厌，火德家中事无奈。
　　用作螣蛇，带火鬼、月厌、火德，或支发传刑支，主家有火灾。
　　朱禽二死克其日，若带火鬼火烧身。
　　用乘雀，带火鬼克干，又带二死克，主身有火烧之事。
　　朱来克日主不宁，必有口舌再相争。
　　用乘朱雀克日，并谩语，必有口舌相争之事。
　　朱午官符两相磨，火鬼焚烧屋宇过。
　　午者，朱雀之本位也。午上乘朱雀火，见火鬼，若带官符，主官讼之事。带火鬼，火焚之怪，二事不能免。
　　勾陈临卯加在辰，病符死血共相临。家中必有灾凶病，须向东方去索神。
　　勾陈临支发用，加卯辰上，带病符、二死、二血，有灾病之人。卯为东方上神不安宁，向东方禳之吉。
　　青龙带死来克日，德禄与空在传立。乃见因家得美官，喜中而亡死非分。
　　用乘青龙，带德禄、青龙，有喜。成神是喜事也。又带二死克干，必因人有喜事太过而死亡于后也。
　　青龙带死来克日，自禄成神因财业。谋为太过已劳心，得遂在心过喜卒。
　　青龙发用，带禄神、成神，主因财产而谋为也。或传中带二死克干，是谋为劳心太过，得遂心而卒也。
　　天空二死克其身，丁马因人骗我银。为此恼伤成病卒，喜负相负一片心。
　　用乘天空，带丁马玄盗而脱干，是有人骗我银也。更带忧神、二死，因此恼而成病。
　　天空二死克其身，丁马亡神又在旬。仍为逃人成病死，何曾念我是东人。
　　天空发用带丁马、亡神克干，必为逃走在逃，因而成病。若带刑冲劫煞克干，必有奴婢谋主之事，而不念我是其东人也。
　　白虎乘金克日干，一刀之下有何难？胡为不早潜逃去，以免临时受害残？
　　白虎带劫煞、羊刃、金神、大煞克干，必有刀兵之厄，宜潜逃避以射其难也。
　　白虎劫杀刑克来，又加天鬼在中排。此是人家添瘟病，尔惟不谨甚危哉1
　　用乘白虎带劫煞，或支发用克支，带天鬼，主人家有瘟疫之病。
　　白虎二死作空刑，克日辰年病必死。
　　白虎发用并二死、空亡刑克日干支年命者，占病必死。
　　白虎入午带劫亡，必有杀伤身碎废。
　　用乘白虎发用，逢午带劫煞、亡神、破碎、四废在干与年命，主有杀伤之厄。
　　白虎若克寅龙木，看杀相加知祸福。
　　用乘白虎，加寅卯，带病符，主病。官符主讼，以神煞详之。
　　太常劫煞二医空，又有劫煞在其中。克日二死气沉蒙，毒药而亡冤不通。
　　太常带劫煞克干，是毒药以伤人也。若二医空亡，不能为救，又带二刑，必有毒药而亡矣。
　　太常劫煞害与刑，食杀有来传上临。二死克干无解救，必因酒食病相侵。
　　太常酒食宴会之神，子午卯酉则杀吃索之神，太常带劫煞克干，传中无救，必因酒食相侵而成病也。
　　玄劫相加刑与害，日干受克应无奈。奸门阴杀入传来，必是妇人冤业债。
　　玄武并劫煞、奸神、阴煞刑害日干，是为妇人所害之事。若带五盗，是盗贼相害也。
　　太阴和合进金银，阴小私谋共一情。
　　太阴发用生干，带三六合、成神，主进财宝、婚姻之事。若刑克害干，主阴谋奸私之事。
　　马载太阳鬼加亥，为中鸣叫鬼相害。
　　太阴阴私暗昧之神也，或夜时占，乘亥之阴神，带月鬼、月厌，主有鸣叫之声，阴鬼相害也。
　　支神三合俱事成，或为亲眷或亲姻。
　　支神三合不空，凡事俱成。或为亲眷姻亲之事也。
　　三合原来有三事，天空却又无三至。
　　凡三合，主有三事，于人则有三人。若又空亡，则有所缺而无三至也。
　　家道已衰主失意，传课衰败空没气。
　　支为宅，若支上所临之神入于衰囚之地，而传用又见衰败死气之乡，则家门泄气可知矣。
　　火鬼乘支入用中，克支作鬼定为凶。急宜移宅且匆匆，方免殃折回禄凶。
　　火鬼加支，是家藏火烛。而又自支作用克支，则火所必发，此宅之数也。若急移之，方可免祸。不然而有回禄之厄，焚烧之惨，智者详也。
　　申旺相生，德金神直，喜家财富，足真无比。
　　申为财宝之地，旺相乘德神与干相生合，家财富足，真无比矣。
　　家藏其仇，无与人语。惟子不肖，生出嗟吁。
　　三交课，支带刑害其干者，是其仇。带太阴六合，是家藏其仇人，无与人知也。内有子，是我之子也，加风煞、谩语，是子不肖，妄与人语，传入劫煞、亡神，大则杀身害命，小则口舌争讼而生灾。
　　螣加于金，劫煞刑害。因煞而杀，支干互侵。
　　螣加于金作用，而带劫煞、金煞，有杀人之象；或因支带刑害克干，而干或作用刑害克支，是干支互侵，报复之象也。
　　螣加于金，暗见金鬼，毋苟出入，被人谋死。
　　螣加金作用，带金神、劫煞，若遁鬼克干，此必有人谋杀伤之厄，慎之！
　　螣加于金，劫见刑害，干乘生旺，刀斧虚惊。
　　螣加金作用，带刑害日干，若传并生旺，则有刀斧虚惊之厄，而不至于见伤也。
　　螣加于木，二死催促。又见索神，缢死而足。
　　蛇加于木上，主害人之角。如并二死、索神，或加干，或加用克干，主占人有吊死之厄。若加支，或作用，克支，主有吊死之人也。
　　螣见于金。劫杀飞升，子无不慎，厄于刀兵。
　　螣加于金，带劫煞、羊刃、飞廉，是劫煞飞升之象也。若加干上，或作用克干，必主有刀兵之难。若入于空陷之地，可以避之也。
　　螣加于水，阴私惊伏，当行莫行，当浴莫浴。
　　螣乃惊恐之神，加于水，是藏伏其身而阴旋害人。若并丁马道路之亡神，则当行而不可行，并浴盆、劫煞而当浴而不可浴，庶免其祸矣。
　　白虎劫煞克刑来，又加虎杀在中排。莫入山中寻老虎，擦口磨虎去不回。
　　用乘白虎劫煞，又并虎煞，或克干，或入传刑害干，或入山中，则有虎伤之厄。
　　马丁卯酉入支用，为迁家宅问其故。
　　马丁卯酉发用带生气，是问宅移迁修改之事。
　　贵加卯酉作初传，定是迁居家宅吉。
　　贵并卯酉加支带生气、丁马，是来意问迁居之事也。
　　欲下欲上下还上，令人主脊腰自强。笑而不语外见僧，却有喜来出非望。
　　此喜事来也。课体返吟，自上而下，下而又上，如丙日在巳，下亥，亥上克巳，是欲下也。以欲上也，欲上欲下不得。末传又归巳，是下又还上也。巳主腰，被亥所克，主半世中间忽然腰自强也。巳主笑，带衔物煞，得此风疾，笑而不语，再加僧煞、天医、喜神，是有僧来医，喜出非望。
　　论行人
　　干支丁马，互临日辰。临辰外动，临日内生。
　　凡壬课以干为主，干者我也。干上神是我所为之事，为外也。以支为宅，支者，家宅也。支上神是家所为之事，为内事也。此就我本身而言也。若与外人谋，不免有人己之分，则以干上为我，即内也。支上神为他人，即外也。此就变动而言也。若丁马加于干，凡事必自内生，由内而出也。马丁加于支，凡事必自外来，由外而来也。庶内外之事不混淆矣。
　　行行在马，进入天空。中途而止，扶我兴浓。
　　干上行马作用，欲行也。中传见空亡，则马不能前进，主中途回转。带天空、关格、台土则中途羁迟，其吉凶以所乘之神定之。
　　九丑不宜入盗神，武将得之忌出兵。
　　回家之象。若传进，是在家有出行之象。二者必居一于此矣。
　　游子斩关，空亡入传，天涯尚远，书也无还。
　　游子斩关乃行人出外不归之象。若入于空亡，则留恋他乡，书信且无，安望其归乎？
　　游子斩关，以时入传，登时而至，何以疑难？
　　游子斩关乃行人不归之象，若占时发用，则即时而至，何以疑难而不来哉？
　　初支末干，带马人还，或丁或喜，喜至无难。
　　初传支上末传归于干上，并天马、天喜、游戏，占行人回家甚速也。若无丁马、天喜等煞，乃人求事于我，又不可以行人论也。
　　日辰贵前，白虎退传，行人不久，返入家园。
　　日辰在天乙之前，白虎并戏、游，退末传又归于支上，主行人不久回家也。
　　贵加丑未马与丁，传送多因是出行。
　　贵人加于丑未之上，更带天马，是贵人身动也。再见传送，其出行无疑矣。
　　巳亥驿马喜游戏，家必有人行外处。
　　巳亥发用并驿马、天喜、游戏之神，必有行人在外处也。
　　巳亥上见蛇虎侮，吉煞劫煞来相狃。舡中必有大惊忧，慎之庶可免其咎。
　　巳亥上见蛇虎并井杀、天车、道路煞，如陆行，必有劫贼杀伤之事。九丑如带盗神，更将军年命上又带凶将恶神，统兵此时不可出军也。乙卯、乙酉、己卯、己酉、辛卯、辛酉、戊子、戊午、壬子、壬午是九丑日矣。
　　九丑如带天车坑，又兼劫煞乱纷纷。此时不可更出行，遭凶遭吉不安宁。
　　九丑日占得天车、天坑并劫煞、元盗，必有车马之惊，盗贼之劫也。
　　马丁不到入伏吟，游子空有游戏神。终须欲行不得行，远者一时未归程。
　　伏吟若无丁马，纵游戏之神，而游子空有依归之心，而一时不至也。
　　子临丁马去扶干，必定行人在路间。
　　子为道路之神，带丁马，传入归子上，其人本归家，不合在子上是路上也。
　　丁马游戏，支用干木，行之其归，毋云滞发。
　　发用是支，带丁马游神加干上下，而末传又归干上，是行人回家之象。若干上阴神，则应此日即归也。
　　游子斩关，退作其传，丁马再动，回不为难。
　　游子斩关二课，乃行出外之象。若退作其传，是行人返家之象。
　　游煞丁马人不得停，退则回退，进则出行。
　　用乘丁马再并游杀，皆主动而不停。若传退是在外者有。若舟行必有波涛溺水之事，慎之。
　　天喜带马入传来，一带行人信息至。
　　发用乘马并天喜、信煞、天鸡，主行人有信至。
　　传逢天喜不带马，下时未必分真假。
　　天喜及传进作用，若不带丁马则此行人出行未定。
　　上马下马有牵绊，欲行不行情自变。
　　干上有马，是上马也。支上马，是下马也。若末传带长绳、悬索煞，是有牵绊也。不可以马多作速论也。反欲行不行而已。
　　子作丁马，攸攸扬扬，子其出行，可以荣昌。
　　子午为二至之路，申为传送之神，若并丁马吉神，是行人出行攸扬，无往不利。
　　卯上见雀下克未，鸡诏有惰信阻程。
　　朱雀、天鸡、天诏乃文书之神，若加卯上又卯加未，是木入幕，文书羁于程，一时不至也。
　　丧吊临马并加午，旅途相逢孝服干。
　　用乘天马、丧门、吊客，是途旅之中有孝服相干之事。
　　二死临马入休囚，定主行人死在途。
　　用乘日马又入休囚之地，主行人死在途中也。
　　行人年上带二死，更入休囚无气处。不须再望回家来，已在他乡无祀鬼。
　　行人年命上带二死、游魂，入休囚死绝，主行人死于他乡也。
　　    天空作卯有灾悔，若问行人可言至。只因家中土地故，故此作鬼生灾祸。
　　    卯为门，天空为信，如并丁马，传退，主行人可以至家。或加卯并月鬼克干支，则天空又为土地之神，主家中土地不安，故作鬼而生祸也。
　　    白虎喜生，乘马而行，游子不远，即日回程。
　　    白虎为道路之神，又乘马而行，则不动不容己。更并天喜、生气，会合干生支，则游子不久即日而归矣。
　　    白入道神子午申，丁马必是问行人。
　　    子午申则道路神，作发用乘丁马，必是问行人之事。
　　   命上已见辰戌立，又加丁马来相入，必是己意欲出行，则以财喜为至急。
　　    辰戌刚猛好动之神，加于命上，自己不肯安居，而传中又见丁马，与命上冲，或生或合，又带财爻天喜，必因财喜而动，甚速。
　　    用传传退卯酉门，我马加鞭入来旬。任是天涯有游子，即时足动转家庭。
　　    斩关游子、游戏，若初传逆退于卯酉门上，而又马在末传，此行人必来之兆也。
　　    鬼加午上，刑害干支。伤人于路，因此马羁。
　　    午为马为路，午发用为日鬼，刑害干支兼道路、天坑等煞，又遭马而伤于路上矣。
　　    日鬼加午，不可见丁，自游于跌，尔有马羁。
　　    午为马发用，又乘丁作日鬼，必主跌扑马惊之患。
　　    朱丁马鬼劫害凶，马上跌扑须仔细。
　　    朱作丁马为鬼，并劫煞，刑害日干，必主马上跌扑灾也。
　　    卯酉返吟居贵后，若问行人入门户。
　　辰戌丑未四墓之地，行人入墓，课得返吟，作传退之课，无丁马之动，不可占行人矣。寅申巳亥乃四生之地，行人贪生不归，又不得返吟，并丁马传退，亦不可占行人也。子午卯酉孕旺之地，旺则返本，有欲动之心。然午发用，或加子冲丁马，虽动而尚迟滞，惟卯酉门户是也。
　　若居在贵人之后，又带丁马，主行人入门户而至也。
　　    有马不行，诸事宜停。子无前程，诸事不成。
　　    日马主动也。若落空亡，则马不能行，行人不至也。
　　    白虎劫煞克刑来，又加路煞在中排。且是居家无出外，出死于路不回来。
　　    用并白虎、劫煞、道路、二死克刑日干，主行人在外而死不回来。
　　    六合加未巳亥神，传中又见马和丁。游戏煞神忽尔入，主君莫去远行程。
　　    用在巳亥未上，乘六合，是木库在未矣。虽见丁马、游戏，远行之人中途有阻。
　　    螣加于金，又见马丁，意有所往，此时必行。
　　    金神乃道路之神，螣加于金，再见丁马，必有所往矣。
　　    朱申诏书与天鸡，信动他乡却自归。二死人亡官符讼，光厌相逢妖怪迷。
　　    申为道路之神，用并朱加申，诏、天鸡、信煞，主他乡信到，带二死，主人亡在外，带官符，主官讼。并光怪、月厌，主妖怪迷之。
　　    白虎加耗辰戌中，相逢却主困沉蒙。
　　    白虎临辰戌之地，并破耗之煞克干，而逢之，中有沉蒙之苦也。
　　游子久滞乌不回？忽有风来折树枝。此中应有音书至，不久天涯捆载归。
　　白乘子午申临丁，更带游马是出行。非是求财他处去，不然谋事喜登程。
　　白虎临子午申俱道路之神，带丁马游神，日克用神，必是求财出行之事也。
　　    朱午为官文字动。德合相生喜为用。水上克干带文书，下克玄盗是公文。
　　    朱午为文书之神，午上乘朱雀发用，主官中文字动也。如并德、合、喜，相生而不克干，则有文书之喜。若上克下，主有文书之动。若下克上，带盗亡神，则公文有失也。
　　    朱乘入墓带书诏，文书欲到还不到。
　　    朱雀带皇书、天诏作用，主文书动也。若乘墓，是有阻，欲到不到，于破墓之日到也。
　　    天空又主文书累，克害因文恼杀人。
　　    天空为文书之神，传见朱雀克害日干，必因文书所恼。
　　论太阳太岁月建
　　太阳个用作贵人，独掌朝纲作宰臣
　　    太阳发用，作贵人、官星克干，而日干得时之旺相，又乘皇书、天诏、天喜，必主独掌朝纲而宰辅，一人之贵也。
　　    太阳皇书天诏旺，女人封赠事无诳。
　　    太阳发用，带皇书、天诏而支干旺相，或传入阴神得位，主女人封赠之事而无诳也。
　　    太阳德诏生合位，武仕须当官极贵。
　　    太阳发用，乘太常、德神、天诏、会神，主为武职而极贵也。
　　    太岁今朝作贵人，不分民庶皆承恩。
　　    太岁发用，作贵人而无刑克冲害，不分民庶，皆承恩也。
　　    太岁今朝受克干，尊长不病连官厄。
　　    太岁发用，至尊之神也。干固不可犯之，而亦不可受其克也。若干克太岁、天鬼，主尊长有病。若遇官符、二狱，主官讼有祸也。
　　    太岁刑日，用墓贵死，病符虎蛇，必有灾丕。
　　    太岁发用为日之刑，上乘贵人，而又临于墓绝之地，更带病符蛇虎，必其年有灾丕之事，而不可逃也。
　　    太岁临支，又见病符，必有灾病，入我门闾。
　　    太岁刑支而带病符，则家门灾祸不免矣。
　　    太岁临支，又见丧吊，必有孝服，来我家门。
　　    太岁临支，带丧吊，则家有孝服之灾。
　　    太岁临支，人见官符，必有官讼，入我家门。
　　    太岁临支带官符，其年有官讼之事。
　　    月建刑岁作用墓，必有灾讼审其过。
　　    月建作用临墓，以刑日干，其灾讼之故，审其神煞之由也。
　　    月建今朝与干刑，兄弟灾障难相侵。
　　    月建乃兄弟之位，与干作刑害，其灾障亦详于神煞。
　　    月建乘网，争讼必死。
　　    月建发用而带罗网、勾朱，争讼之事，其年当慎之也。
　　    太岁丑未戌加辰，二死又来岁上停。小口多因疾病生，不保须知欲杀人。
　　    丑未为太岁，又兼辰戌作用，是四墓俱全。若二死加丑未年岁之上，丑未为小口，必有小口病灾。如有天巫、天咒，保禳之可以安生也。
　　    日过月上两相合，家门定得多悦喜。
　　    月建发用，是为月也。月将日上，是为日也。干与用合，是日过月上，两相合也。更带德喜神，则德福之盛，家门之荣，而悦喜可知矣。
　　    岁建刑害，劫煞日干。此官不久，戮于市廛。
　　    岁建者，天子之象也。若日干刑害，占官遇之，是犯天子之刑也。更带刑亡、大煞，二死，则后官不久而有市廛诛戮，其年见之矣。
　　    月建刑害，上官见凌。丁马远动，窜于海滨。
　　    月建者，上官之位也。月建发用作勾绞、飞廉刑害日干，更并马丁，必受上官欺凌，远窜于海滨矣。
　　    月建会书生合干，一定进财可喜欣。若是天喜临生气，又是添丁进田吉。
　　    月建发用带会神、皇书，或生合，主进财之喜。并天喜、生气、旺相，又主添丁进田之吉也。
　　    月破若加凶克日，破财灾病无时歇。若还变化吉相扶，总然吉事成虚寂。
　　    发用带月破凶神、病符，以克日干，主灾病。如并二耗，主破财。若传中有吉生干，可以解凶。而占事则成虚寂矣。
　　月鬼加鬼加弄鬼，那知谩迷又相依。急宜禳鬼方能部，免使吾儿坐受亏。
　　    乘阳位克干者，谓之人鬼也。乘夜位而克干，谓之阴鬼也。或今支，或阴神，见夜占而作鬼而克害干者，谓之鬼也。发用月鬼加之，谓之月鬼加鬼也。或陷于空亡之地，谓之鬼弄鬼。又带迷神、谩语、天咒，则鬼之害人，须禳之方能免祸。
　　    月鬼加卯建加辰，早晚鬼催人难保。
　　    辰加卯为罗网煞也。今辰为月建发用，又带天鬼，加卯。夫辰克干又见卯带鬼克辰，为鬼弄人，死期将至，而不至本月之中矣。
　　    时日用罗，争讼必讹。妻儿小口，且是灾多。
　　    时作发用作罗网、勾陈，主争讼，带病符主妻有灾。
　　    岁在五位岁宅神，生气加之问宅因。
　　    岁前五位为岁宅，乘生气作用，或加支之二课作用，来意问宅也。
　　论行年本命
　　命者，占人之命也，就终身而言也。年，占人之年也，就行年而言也。课中传中不见财官，则以占人之年命财官，看与日或生或合以定之。斯为课法也。盖日上神克命上神为吉，命上神克日上神不吉。此论命之神也。日克行年上神为凶，行年克日上亦凶，此论年之神也。大抵课传年命或生、或合、或比，为美数也，占者务宜详之。
　　人命十诀
　　日干神克命上神，今日求财明日成。更带喜马与德禄，此身应可作功名。
　　日上神克命上神，是财神加于命也。求财固无不利，如并天喜、禄、马、德，加于年命之上，再有官星亦可以功名论。
　　日财临命最可取，更喜生和合与比。此去求财财可许，喜上眉峰自开语。
　　日克命为上神为财，是命中有财，最可取也。更喜与日干或生或合，以之求财，利有攸往。
　　命上神克日上神，病符生病不安宁。官符灾讼不安宁，丧吊家中孝服侵。耗破家中主退贫，百般求事不完成。
　　命上神克日上神，则命带鬼贼也。如并病符，主病；官符主讼。丧吊主孝服，耗破主耗费百出，求事不完，不能全美。
　　命上不宜逢见申，朱勾官符讼事见。
　　申为劫煞，若带官符、朱雀、勾陈、直符，主官非争讼。
　　日蛇玄虎身生迍。
　　申为肃杀之神。如命上神与申相见，更并官符，主灾讼。
　　年上不宜见勾酉，若见凶神为事阻。
　　行年上见酉，乘勾，主关格。凡事阻滞不通。
　　日上神合命上神，此年喜事眷自生。
　　日上神若与命并行年上神三六合，主其年有喜事。
　　行年三十六诀
　　年神不可日相克，纵带吉神不为吉。害主骨肉有灾伤，刑则人神有破失。
　　行年上神不可克日上神，若害干，主骨肉有伤，刑干主家人损失也。
　　日克年神带游戏，行人病在中途里。更加二死上头临，死在途中应莫避。
　　日克行年上神，带游戏二煞，更并二死，主行人路途有死也。
　　年带二死去克日，并见休囚病符入。不久须已到阴官，死在今年应日急。
　　行年在太岁之谓也。太岁克日，更见休囚、病符、死气，则岁君不容矣，其死应在本年之已急也。
　　贵人年神入罗狱，此身必有字差讹。
　　贵人临行年之上，而下见辰戌，为贵人履狱，干求已不得力。凡卜诸事有差讹矣。
　　贵带吉神临我命，能解家人抱孤闷。平空高处无出头，不是终沉蹇中运。
　　命上乘贵人、皇书、天诏、青龙、德喜，能解人之忧闷，必能平空出人头地，而不终于蹇滞矣。
　　螣克年神惊恐多，夜加惊梦果如何。日是讼事并破失，空劳心事有差讹。
　　螣蛇乃惊恐、破耗之神，用螣蛇克行年上神，带光怪、破耗，必主夜梦、忧惊、耗破之事。
　　螣克年神有病符，此时灾病鬼来呼。更入空亡反相制，有病终须得解忧。
　　用乘螣蛇，并病符克行年上神，人带天鬼，主有灾病之厄。若传入空亡，而又有制鬼之神，则病终得解也。
　　螣生年神带喜德，尔身必有人提挈。凡事须成顷刻中，家得财兮人得吉。
　　用乘蛇并喜德生年上神，凡人占事，必有人提挈成事，而家得财，人获吉矣。
　　朱带吏神克年神，又兼劫谩两相侵，不系文书仍口舌，一片忧愁挂我心。
　　用乘朱雀并火神、劫煞、谩语克行年上神，必有文书口舌之事忧挂心憹也。
　　朱乘鸡诏加行年，无害克刑丁马连。公文私信近来言，游神戏神尤的然。
　　年神上乘朱雀，并天鸡、天诏、丁马，无刑害，主其年为官者有公文之喜，为民亦有私信之通。更带游戏，尤为的然也。
　　朱克年神遇火鬼，必有火烛来相侵。
　　用乘朱雀，并火鬼，克行年上神，必有火灾。
　　蛇加本命主心疑，进退不能自决为。
　　螣蛇乃牵连狐疑之神，加本命之上，乃进退不决之象。
　　凡事初传嫌见勾，或直行年命上头。忽尔后勾见朱玄，用破心身不遂谋。
　　勾陈乃勾引、牵连之神，或初传见色，或年命上见勾，又见朱雀、玄武、天后，纵用破心，不能遂谋也。
　　勾陈乘神上年上，必有田坟增入门。
　　用乘勾陈来生年上神，其年必有进田坟之事。
　　龙克行年因喜破，不过破财无大祸。争亲夺产反相磨，惟宜谨慎无差错。
　　用乘青龙，克行年上神，必因喜破财。若带成神、喜神，是争亲而破财。若临丑未之上，是争产而破财也。
　　空克年神被人骗，必须破耗两相见。休囚方有旺相无，口内无言心里念。
　　克干速来，自身行年亦常来力破耗钱财之事。行年临休囚方，则破耗尤的。若行年临旺相之地，则有骗我之心，而其言亦不敢发也。
　　空克年神或丁马，奴婢小人怨情寡。必须逃走随别人，一例须防情意假。
　　天空为奴婢，不实之将，用乘天空，克年上神，又带丁马，是奴仆、小人怨主人而逃走也。
　　天空负喜生合生，其年奴婢必添丁。
　　用乘天空、相负、天喜，与行年上生合，其年奴仆添丁。
　　白虎年神带劫煞，大祸灭门羊刃发。必然逢煞伤数人，预备防之免遭法。
　　行年上乘白虎劫煞、大祸、灭门、羊刃，必有杀伤数人之事。或在传用课首，克行年亦然。
　　白生年上欲出行，游煞空亡行不成。
　　白为道路之神，用乘白虎生行年上之时，必有出行之事。若入空亡而无游煞，不可言出行矣。
　　常克行年带破碎，必有争夺财亲事。预防不测免其伤，当与则与免灾悔。
　　用乘太常，带破碎，克行年上神，必有争夺亲财之事。又当审中末制化，当与则与，可免灾悔也。
　　玄克行年入五盗，又兼等煞来临照。必有贼盗作害吾，夜晚防之免残耗。
　　用乘玄武带五盗、劫煞、阴煞，克行年上神，又二耗若临夜方，必宜夜间防之。
　　玄克行年带负迷，更兼谩语转无依。必有冤仇阴致语，欲过东兮又过西。
　　用乘玄武，带相负、迷神、谩语，克行年上神，必有仇人阴谋私语，欲引人过东，又引人过西也。
　　年上玄受年之生，又入德成喜合旺。旺进人财衰进畜，其课真可言其福。
　　用乘玄武，带德、喜、成、六合，以生行年上神，旺相则主进人口，衰则主进六畜，而其年必获其福矣。
　　后加年神起女人，或为喜合转相亲。见时会有婚和聘，姻婢其间一语寻。
　　用乘天后，带天喜，生年上神，主婢妇人相亲之事。旺相主有婚聘之喜，休囚则有姻婢之喜也。
　　后克年神带奸门，传中又带害和刑。必有奸情两斗争，累死人家又至贫。
　　用乘天后带奸门、刑神，刑害克行年上神，必有因奸至争。如带二死，必因人命而累于贫困也。
　　阴克行年带咸池，妇人相害事无疑，或东或西或阴谋，子其朝夕慎防之。
　　用乘太阴，带咸池、奸门，克行年上神，妇人因奸谋害之事。若带相负、天机、谩语上，有阴人谋事也。
　　干克年年带关吏，此年必定见争官。吏带关迷并戏咒，缧绁之罪欲脱难。
　　干克行年上神带关吏，此年必有争官之事，更带绳索之神，必主缧绁囚系。
　　
　　大六壬管辂神书卷终
　　
　　
