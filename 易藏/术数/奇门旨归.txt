

奇门旨归　楚北兴国朱浩文星源述
汉阳关棠题光绪十九年癸巳孟冬汇源堂藏板
叙：奇门为三式之一，自黄帝以来，太公、雷侯、武侯、诚意伯，皆用行军胜敌，传而至于今日，则已名是实非，无论调坛闭戊、行筹返闭诸大端，几为绝学，即一跳涧之法，亦各演布不同，往在苗疆，得友人奇门钞本，亦曾究心寻讨，历数月日无所得，遂亦置之，既而随军入湘，偶一考索，仍属茫然，知阴阳消长，其要旨固自有归也。庚辰冬江华猺乱平，余以军暇赴长沙省亲，适朱君星源造访，慨论猺疆形势曰：江华乱猺，吾知其不足平也，余曰：君寓省距江华九百里，身不临敌，何以知之，曰：警报至，曾演奇门一局，得丙加庚，为荧入白格，经云：庚为太白、丙为荧，荧入白兮、贼即去，以是知贼不利，相与谈主客之辨，甚详其明，年受苏子熙军门聘参赞营幕，与共帷幄者两年，日探秘奥，益有心得，或以缉捕事试之占辄验。今编集起例，诸法皆各书所未详，复本太公军中应验神符经七十二局，补演千八十局都为一书，颜曰：奇门旨归，其随太阳节气，布门轮宫，飞星定局，一一如指诸掌，小而趋吉避凶，大而陈兵立垒，神明变化，功用无穷，六戊斗罡之机，六甲阴符之妙，亦何不可推而求焉，百战经曰：为将者不知太乙、奇门、六壬，不可应敌而取胜，是书探奇门之奥，其亦足资为将者之取用乎，是可存以资世矣。
光绪九年夏四月义甯徐家干叙于长沙寓次
序：曩余官京师，与富川易侍御柟舫友扇朝夕相遇，从柟舫尝谓，余乡多宿学，其笃于行谊，知名当世，莫如万清轩徵君，此外覃思词翰，潜心经术类，皆文学选而精于天人，舆地之学，则以朱星源司马为最，徵君以敦品励学，教授里门，旧悉于胡文忠，奏牍司马，素未识面，闻其言识而弗忘。岁壬辰衔恤里居时南丰包侯云黼宰，吾邑司马居幕府，晤于白伏官廨，一见如旧识，相得甚欢，与抗论天下时事，及诸经世务，具有根柢，乃叹枏舫之言，为不谬，嗣以包侯介为先，太恭人题栗主事竣，往谢，司马出所着，奇门旨归见眎，为言其生平所致力，以弁言委，逊谢不获，受而卒读，慨然叹曰：天下吉凶，顺逆之理，竟若是，其不爽乎。自伏羲画卦，包符秘泄阴阳，以生固万物之所，听命人事吉凶，顺逆之所寄也，所谓开物成务，前民利用者，于是乎在羲圣，功用尽于此矣。黄帝氏作衣裳，渐启征伐，亦兴涿鹿之战，蚩尤肆焰，爰与风后效天神所授符诀，参以天时人事，与夫治乱兴衰之故，存亡祸福之机，演奇门千八十局，使阴阳对待，吉凶顺逆之相反，显然知所趋避，而帷幄之运筹决胜，不战制人，即万事之休咎，无不可前知预决，厥后大公、畱侯、武侯诚意，皆得力于此，胥用以建树功业，为一代伟人，非信古有获深明古圣人阴阳之道，能若是乎！司马好学，深思锐意搜讨，游历所至，足迹几遍天下，往岁从苏子熙军门出师黔湘，所向无前，以赞画功，授今职，近又得古本而融会之，悟其大旨所归，述以问世，是亦兵法家之左券也，虽玉函金匮，非下走所及，知而其嗜古之念，公世之心，有不容没者，故不惮覶缕而为之序。
光绪十有八年仲夏月长至日潜阳愚弟万际轩顿首拜譔
序：咸同间粤逆盗弄海内十九戒严益阳胡文忠公，抚吾鄂锐然以肃清，自任开宾贤馆，以广招异能，有淦水某生来谒，自以奇门称公，亦尝耳其名，试令卜、亦参伍验。会军于武昌，公授以兵为大军殿輙败衂罔效，其人亦以此潜逝。嗟乎！生殆未得奇门之真者，欤毋亦徒，如叶公之好龙者耶，夫盈天地蒙蒙中，其大力包举者，惟理与数而已，理数相辅而行，夫人能言之，夫人而不能明之，抑知言理即有数，言数即有理，此其中自有一定之旨在，自非圣神，不能撮其旨，而为之作，亦非明粹之儒，不能得其正旨之所归，而为之述也，昔者羲皇一画，爰肇机缄，八卦定位，前民利用，于是乎人知以理数，而为趋吉避凶之券矣！轩辕氏作大启，苞符开上世文明之始，蚩尤悖逆，帝乃握灵珍矢精默，遂感九天玄阴之姥，锡以祥微，而与风后作奇门焉，繁理赜数罔弗，囊括呼吸风雷，号召神鬼，遂使狂暴授首，而专车之晕以殄功用溥矣哉。而帝复以秘笈敷示，传之无穷殆，犹是羲皇前民利用，俾民知趋避之至意也。自兹以往，在周则尚父受其传于容成子，汉则子房受之赤松，三国则诸葛公受于其外舅黄承彦，世谓黄乃受于其壻误矣！迄明刘青田以之事太祖，未知所受，类皆建立殊勋彪炳，当代降而年代湮远，谈者益哤（ㄇㄤˊ），讹者益伙矣。而世之言奇门者，非诧为怪异灵奇之事，即讥为射覆术数之末，噫后之人，其欲闻前民利用之旨，以得理数趋避之归，孰从而求之哉。予曩见坊本而好之，探索亦久，然未得师传，其间如旬首、符头，以超神接气，究多囫囵莫辨，心窃疑焉，以为是必有真旨之所归，不可以浅陋而臆度也，乃庋坊本于高阁，而潜心以求明哲焉。岁癸巳吾友朱星源司马，以所着奇门旨归见示，伏而读之，不禁狂喜，书之奥义，君自序，凡例言之綦详，毋庸鲰生赘也。然而原原本本合太公、畱侯、武侯诚意之精微，仍复黄帝一千八十局之旧，得其书者，如指九逵，然其趋避而利用，亦何广且显耶。君之为人，所谓儒而君子者也，少习经史，而尤契于理学，弦诵之暇，博极天文、地舆，河洛理数，以逮太乙演禽，测算诸学，他如民生利病，水利农田，形势险要，靡不究心有得，即笔之裒而为集，其先付剞劂者，如是书外犹有历代道学薪传，皇极经世要旨，范数皇极要旨，小大学程家，常必读，共若干卷，他若观星辑要、占象考验及，皇朝中外，山水道里，提纲诸集，亦已成书，而将续付手民，故身虽巳受职，而终不乐仕，进犹复隐居，日读宋儒周邵程朱遗书弗倦，君固精于制艺科甲故物耳，徒以四方多，故以战功授今职，荣三世人，有以君未获偿巍，科联高第，若不能不为君惜者，而君则曰：理数在则然，顺受之而已矣！奚惜焉，是君不独利民，用其所决于一己之利用，不亦明且大乎抑予，尝有言奇门，惟儒者可谈，其他则必不许之，谈何也？如朱君之书，演为千八十局，人人能用之，而于六戊斗罡、六甲阴符不肯轻述，用意良深矣。君学以理为归，是集专以理数合参，而撮其要领，以神其妙用夫，岂世俗之苟尝一脔，异言喧豗者，所敢轻道哉。若某生之于叶公好龙者，更奚足论哉，而况诧为怪异，讥为小术者耶，彼殆徒见夫市头设案，剌剌然盲？者耳，吁可嗤也，予与朱君别廿年矣，今春始得晤渴慰之下，而又得是书，以拔塞茅，乐何极耶今。
朝廷宏启馆舍，勤罗异材，吾知不日大府文章上剡将有不使君终隐之事，其庶乎以理数之极致，而述其旨趣所归以助。清时前万民之利用，又不仅区区趋趋之为而已也。
光绪十有九年癸巳冬月长至日愚弟梅郭田顿首。
自叙：
奇门曷昉乎，昔黄帝战蚩尤于涿鹿，兵苦未休，偶梦天神降授符诀，因命风后，爰立遁甲九宫、八卦、八门、三奇、六仪、九星、九神、值符、值使，阴阳顺逆，轮飞三盘，以及四时节气，旬首、符头，三元定局，交承正授，超神接气，折局、补局、闰局诸法，演成千八十局，千年万载同论也。曰：遁甲者；何为甲？为天干之首，有君帝之尊，对宫之庚，其性险毒，甲畏之而遁于六仪之下也。曰：九宫、八卦者何？一坎、二坤、三震、四巽、五中、六乾、七兑、八艮、九离也。曰：八门者何？休、死、伤、、杜、开、惊、生、景也。曰：三奇者何？乙为日奇、丙为月奇、丁为星奇，三光代临，合制庚金，形成鼎足，甲固苞桑，先王之建万国、亲诸侯，准此义也。曰：六仪者何？戊、己、庚、辛、壬、癸，六甲遁为六仪也。曰：九星者何？蓬、芮、冲、辅、禽、心、柱、任、英也。曰：九神者何？值符、螣蛇、太阴、六合、阳勾陈、阴白虎、太常，阳朱雀、阴玄武，九地、九天也。曰：值符、值使者何？犹国家之有符节、玺书，职官使命也，符非得使、无与奉行，使非得符、无所凭据，天地符使，原不相离也。曰：阴阳顺逆者何？冬至阳遁顺行，夏至阴遁逆布也。曰：轮飞三盘者何？上盘象天、中盘象人、下盘像地也，曷言乎四时节气；冬至、小寒、大寒、立春、雨水、惊蛰、春分、清明、谷雨、立夏、小满、芒种、夏至、小暑、大暑、立秋、处暑、白露、秋分、寒露、霜降、立冬、小雪、大雪二十四节气也，曷言乎旬首符头；每遇六甲为旬首，每逢甲己为符头也，曷言乎三元定局；每遇甲己符头，以子午卯酉为上元，寅申巳亥中元，辰戌丑未为下元，每节气十五日，五日换一元，各有上中下三元也。曷言乎交承、正授、节气，此日交符头，此日到也。曷言乎超神，节气未到，符头先到，谓之超，超者；越过也，曷言乎接气，节气先到，符头未到，借下元之局，以接之，谓之接气也。曷言乎折局，节气既交，折去上节气之局也。曷言乎补局，本节气初交，有借局待交下节气，仍补足也。曷言乎闰局，补足后余时，则为闰也，曷言乎千八十局，阴阳二遁共十八局，每局各得小局六十也，继而太公删为七十二，独取三奇，每奇得三八念四局也。子房撮为一十八，取阴九、阳九，二遁括之也，下逮武侯诚意，皆承此一脉渊源用之，以建奇勋、而成大业，亦非别诩奇能也，浩文自束发读书经史而外，天文、地舆，性命河、洛、太乙、演禽，测量算学，悉心讲求，颇信有获，惟奇门奥窔，每憾茫然，旁搜博访，苦无所衷，近涉湖海，历衡湘游苏子熙军门元春幕，偶得师传古本，默会冥契，始悟正旨所归，爰历数寒暑，仍成兹集三十八卷，颜曰：旨归是集也。天道之变，地道之亨，人物之安危，与夫得失兴衷之理，存亡祸福之机，兵家之运筹决胜，人事之趋避，吉凶无不毕具，局内包藏，格中神而明之，皆可前知预决捷于影响，且一年之时日，以至于千百万年之时日，理一而已，无不同也。用功不綦溥欤，若夫六戊斗罡之术，六甲阴符之妙，风雷从其呼吸、鬼神听其指挥，必口授符诀，设坛祭炼，而后有成。集内不敢预载，非秘密也，恐涉不经，转兹误也，故虽皆昉于黄帝而于此，又不得不视为天府石室之秘文也。
时光绪九年癸未月仲春月兴国朱浩文星源氏，撰于零陵毅新军次。


凡例

  一、奇门作用，专重时方，时方真正，捷于影响，无不应验，如吉格在午时、午方，须较定午正，直向午方始为准的，若稍偏差，毫厘千里，祸福不定。
  二、奇门定局，节气符头，最为紧要，盖三元符头有定，四时节气无定，必须先明正受奇诀，而后用超神、接气、折补、闰局之法以定之，始无差谬，然不知折补、闰局之法，则超接无凭，不知闰局，合周天之所以然，则拆补亦谬。经云：千年万载，一同论者，总须先明闰局，合周天之所以，然而后可知折补之法，知用折补之法，超接无俟他求矣。俗以芒种、大雪后讲置闰，论超接，相隔天壤。
  三、奇门起例，最重九宫，凡三奇、六仪、八门、九星、九神、符使，皆随其轮布，而天地人三盘格局，亦因之以成。俗以八宫可合八门，而不知九宫寄门之秘，纷哤无主，讹谬实深。
  四、奇门渊源，自黄帝制为千八十局，相传愈久愈失其真，其间能用者，惟太公、子房、武侯诚意，的是一脉真传，故有准验，集内将干八十局，均演布遁起，与太公畱存军中应验神符七十二局吻合无遗，一脉源流，显有可据。
  五、奇门兵事趋避甚多，凡三胜五不击之外，又有太岁、月建俱不可击，旺气所在，亦宜避之，所谓春不东伐，秋不西征是也，外有亭亭白奸，三门四户、私门、天马、天罡方之类，俱须从岁月太阳查算，均有活法，不能预载，用者慎之。
  六、奇门最重格局，然有端宜之格，有宜此而不宜彼之格，宜随事活看，详审用之，不可拘泥，如龙回首、鸟跌穴吉矣，若逢庚格为值符，断不可用。龙逃走、雀投江凶矣，为主者不害。虎倡狂、蛇夭矫凶矣，为客者不害，皆有活法，不可一例。
  七、奇门出兵动众，临敌交锋，同是此时，全在主客动静上，临机详审，变化莫测，吉凶祸福，转移俄倾，皆在掌握，不可不愼。
  八、九遁之格，虽是皆吉，然亦视其端宜，如龙遁、利水战，风遁、利火攻，神遁、鬼遁；利埋伏、偷劫，总须因事变通，自然准验，奇墓刑迫，亦须避忌。
  九、三诈谓之隐宫，兵家利用埋伏，无人知之，然必得奇门乃验。
  十、五假；假其气以用事则吉，若悖其气以用之则凶，尤忌墓迫。
  十一、奇门诸事选择，最重要衰旺休困，如开门本吉，但其性属金，如临土宫金位，及当季夏三秋，所谓得时得地，时之最吉者也，如在春夏而临于木火，金气太衰，岂得为吉，八门皆然，三奇亦然。
  十二、五不遇，凡选择作用，惟此煞为最凶，虽有门奇，亦不可用。
  十三、奇门阴阳选择，浅学者，但知以会合为上吉，不知阳宅须要宅主生命配合奇门之生旺，阴宅须要山头化命，配合门奇之生旺则吉，若天禄、天德、天贵、天马、三合、六合之理，皆宜合参，斯为得之。
  十四、奇门占事，要分动静，静则只查值符、值使、时干、日干，看其生克衰旺如何？动则专看方向，盖动者，机之先见者也，如闻南方之事，则占离位，闻北之事，则占坎位，如鸦鸣雀噪，东鸣则看震，此皆不能胶柱鼓瑟，刻舟求剑者也，诸占类此。
  十五、集内占法，已载百十余种，其有未备者，须参看武侯玄机赋三篇，临时会意，临事变通，分定主客，详看星门、奇仪、神宫三盘，生克、衰旺、休囚，格局吉凶，神而明之，灵机所发，触处洞然，凡得失兴衰之理、存亡祸福之机，无不可前知矣。
  十六、兹集共成三十八卷，阳遁九局均在十四至二十二卷内，阴遁九局均在二十三至三十一卷内，阴阳二遁共一千零八十时局，其星神、奇仪。门宫、上中下三盘格局，均演布遁起，列此十八卷之内，看格取用，又在首二、三、四、五、六、七、八、九、十、十一、十二、十三，及三十二至三十八等卷，凡欲占天时、人事、战阵攻取，随心所动，迎机报时，检书查阅，不必另起，最为简易。假如冬至后甲子日乙丑时占事，甲为符头，子为上元，即为冬至上阳一局，检查第十四卷，阳一局甲己日乙丑时便是。又如夏至后甲子日乙丑日时占事，甲为符头，子为上元，即为夏至上阴九局，检查第二十三卷，阴九局甲己日乙丑时便是，余皆仿此。按符头节气三元歌诀查看。
            

　　十七、兹集书成已久，原不敢率尔问世，方今时事多艰，讲求者众，然或以起例纷繁，茫无所据，或以渊源无本，伪谬不真，每甚苦焉。此集所演千八十局，与太公军中应验神符经七十二局，及武侯玄机赋上中下三篇，俱能脗合，渊源既确，查阅尤便，天事、人事、兵事，屡占亦屡有准验，故见此书者，如永安苏子熙，军门永新刘仙舫，太史湘潭朱卓夫，太史义甯徐稚生观察，咸谓宜公诸世，不可秘也，予因不揣固陋，率付剞厥，以公同志。



奇门旨归总目

  卷一：九宫八卦图、野马跳涧图、一卦统三图、六甲三元定例、阳遁九局起例歌、阴遁九局起例歌、五虎遁、五鼠遁、九宫八卦五行、九星五行、九神五行、六仪三奇五行、八门五行、干支化合五行、贵人方、日禄方、旬空方、喜神方、诸事吉方、建除十二神黄黑道诀。
  卷二：烟波钓叟歌、三元三盘合论、超接折补闰局法、甘氏叙、甘氏异传秘诀歌、三奇专使论、论主客、总法天机前篇、作用妙法后篇、临机变用篇、占事主客论、奇门主客占验论、奇门占事论。
  卷三：吉格释义。
  卷四：凶格释羲。
  卷五：十干克应、三奇到宫克应、十干克应歌。九星克应歌、八门克应歌。
  卷六：占投军、占攻城、占守城、占贼临境城可守否、占贼来去、占出军胜败、占贼来否、占阵势诀、占朝觐引见、占文武升迁、占在任升迁、占降调、占大计吉凶、占求宫、占出任何方、占新任官贤劣及何处人、占谒贵、占干谒、占访人、占人来访、占请客、占入山访道、占访友。
  卷七：占求人推荐、占幕馆、占书馆、占应役、占差遗、占退役、占迁移吉凶、占出行谋干、占出行水陆吉凶、占船主善恶、占出外预定归期、占出外不知家中安否、占出外之人安否、占行人在外吉凶、占行人归期。
  卷八：占求财谋望、占求财、占贸易、占合伙求财、占开店肆、占交易、占买货、占脱货可否、占脱货求财、占借贷、占放债、占讨债、占打抽丰。
  卷九：占童试、占岁试等第、占科举、占乡会试、占殿试、占武科举、占病、占病愈、占病吉凶 、占请医、占何病症。
  卷十：占失物、占走失六畜、占走失、占何人盗、占捕盗贼、占捕亡、占走失奴婢、占走失何方、占远信、占信息虚实、占官司、占词讼、占审官司得理否、占官嘱托否、占临审被责否、占状词、占词讼吉凶、占囚禁、占问罪轻重、占官事催提缓急、占领批文迟速。
  卷十一：占避难、占雀噪、占禽鸟怪鸣、占何怪、占梦吉凶、占胎息男女、占孕何时生、占生男女长命否。
  卷十二：占婚姻、占纳宠、占买奴婢、占选妃、占选后何如、占买房产吉否、占坟墓、占开挖水道、占河水消涨、占布种五壳、占雨、占雪、占立窑 。
  卷十三：占何方岁丰歉、占雨有无、占久雨不晴、又甘氏占晴雨、占捕逃、占走失人不知何方、占走失奴、占走失婢妾、占走失骡马驴车船、占走失牛羊、占失物得否、占何人为盗、占物盗去藏于何方、占捕盗获否、捉贼法、占应兵可应否、占应兵可得马否、占道途吉凶、占宿店吉凶、占人来请可去否、占求地得否吉否。
  卷十四：阳遁一局。
  卷十五：阳遁二局。
  卷十六：阳遁三局。
  卷十七：阳遁四局。
  卷十八：阳遁五局。
  卷十九：阳遁六局。
  卷二十：阳遁七局。
  卷二十一：阳遁八局。
  卷二十二：阳遁九局。
  卷二十三：阴遁九局。
  卷二十四：阴遁八局。
  卷二十五：阴遁七局。
  卷二十六：阴遁六局。
  卷二十七：阴遁五局。
  卷二十八：阴遁四局。
  卷二十九：阴遁三局。
  卷三十：阴遁二局。
  卷三十一：阴遁一局。
  卷三十二：武侯玄机赋上篇。
  卷三十三：武侯玄机赋中篇。
  卷三十四：武侯玄机赋下篇。
  卷三十五：奇门演卦说、符使演卦例、门方演卦例、节侯发騐、主客雌雄、阵势得失、六亲克应、六神克应、八门克应、地支克应、八门主事、九星主事、八卦类神、九星类神、九神类神、天干类神、地干类神。
  卷三十六：奇门兵事、主客分法、出兵方、背击、孤虚、雄雌、亭亭白奸、游都鲁都、三胜、五不击、趋三、避五、天马方、旺相休囚、天目、地耳。太岁、月建、太阴、大将军、时中将星、五将方、天罡时、破军加时法、天营、四神、占风、旬中地丙日、安营法、涉险法、出入山中法、逃避法、九星吉凶歌、奇门行兵杂摘、安营方所、行军择地、回止恶风、明随地置变之术、明选将之将、明教兵之术、明用兵分合术。
  卷三十七：天罡所指 、占迷路法、立知井泉法、卜骡法、密访法、占渡河、刦粮觅水法、占敌使虚实、突围法、察贼所在法、抽军避寇法、伏匿藏形法、天月将、地月将、天气将、地气将、十二支神将图 、八门飞加克应。
  卷三十八：占验课。


      卷一

  九宫八卦图

  野马跳涧图

  一卦统三图
  冬至一七四立春八五二
  坎宫统小寒二八五艮宫统雨水九六三
  大寒三九六惊蛰一七四
  春分三九六立夏四一七
  震宫统清明四一七巽宫统小满五二八
  谷雨五二八芒种六三九
  夏至九三六立秋二五八
  离宫统小暑八二五坤宫统处暑一四七
  大暑七一四白露九三六
  秋分七一四立冬六九三
  兑宫统寒露六九三乾宫统小雪五八二
  霜降五八二大雪四七一
  此阴遁逆行九宫局法。
  六甲三元定例
  上元：甲子、乙丑、丙寅、丁卯、戊辰。
  中元：己巳、庚午、辛未、壬申、癸酉。
  下元：甲戌、乙亥、丙子、丁丑、戊寅。
  上元：己卯、庚辰、辛巳、壬午、癸未。
  中元：甲申、乙酉、丙戌、丁亥、戊子。
  下元：己丑、庚寅、辛卯、壬辰、癸巳。
  上元：甲午、乙未、丙申、丁酉、戊戌。
  中元：己亥、庚子、辛丑、壬寅、癸卯。
  下元：甲辰、乙巳、丙午、丁未、戊申。
  上元：己酉、庚戌、辛亥、壬子、癸丑。
  中元：甲寅、乙卯、丙辰、丁巳、戊午。
  下元：己未、庚申、辛酉、壬戌、癸亥。
  阳遁九局起例歌
  冬至惊蛰一七四，小寒二八五同推，春分大寒三九六，立春八五二相随，
  谷雨小满五二八，雨水九六三为期，清明立夏四一七，芒种六三九为宜，
  十二节气四时定，上中下元是根基。
  阴遁九局起例歌
  夏至白露九三六，小暑八二五之间，大暑秋分七一四，立秋二五八循环，
  霜降小雪五八二，大雪四七一相关，处暑排来一四七，立冬寒露六九三，
  此是阴遁起例法，节气推移仔细参。
  五虎遁（年起月例）
  甲己之年丙作初，乙庚之岁戊为头，丙辛须向庚寅起，
  丁壬壬寅顺行流，惟有戊癸何处发，正月始从甲寅求。
  五鼠遁（日起时例）
  甲己还加甲，乙庚丙作初，丙辛起戊子，
  丁壬庚子居，戊癸推壬子时元定不虚。
  九宫八卦五行
  坎（一白水）、坤（二黑土）、震（三碧木）、
  巽（四绿木）、中（五黄土）、乾（六白金）、
  兑（七赤金）、艮（八白土）、离（九紫火）。
  九星五行
  天蓬（水）、芮（土）、冲（木）、辅（木）、禽（土）、
  心（金）、柱（金）、任（土）、英（火）。
  九神五行
  值符（火）、螣蛇（土）、太阴（水）、
  六合（木）、勾陈（土）、太常（五行化气）、
  朱雀（火）。九地（土）、九天（金）、冬至后阳遁顺布。
  值、螣、阴、六、白虎（金）、常、玄武（水）、地、天，夏至后阴遁逆布。
  六仪三奇五行
  甲子戊（土）、甲戌己（土）、甲申庚（金）、
  甲午辛（金）、甲辰壬（水）、甲寅癸（水），
  星奇丁（火）、月奇丙（火）、日奇乙（木），阳顺阴逆。
  八门五行
  休（水）、死（土）、伤（木）、杜（土）、中（土）寄阳死、阴生、
  开（金）、惊（金）、生（土）、景（火）。
  干支合化五行
  甲己化土，乙庚化金，丙辛化水，丁壬化木，戊癸化火。
  子丑化土，寅亥化木，辰酉化金，巳申化水，卯戌化火，午未合不化。
  贵人方
  甲戊庚日丑阳贵未阴贵、乙日申阳贵子阴贵、
  己日子阳贵申阴贵、丙日酉阳贵亥阴贵、
  丁日亥阳贵酉阴贵、壬日卯阳贵己阴贵、
  癸日己阳贵卯阴贵、辛日寅阳贵午阴贵。
  日禄方
  甲在寅，乙在卯，丙戊在巳，丁己在午，
  庚在申，辛在酉，壬在亥，癸在子。
  旬空方
  甲子旬中空戌亥，甲戌旬中空申酉，甲申旬中空午未，
  甲午旬中空辰巳，甲辰旬中空寅卯，甲寅旬中空子丑。
  喜神方
  甲己在艮，乙庚在乾，丙辛坤位喜有绿，丁壬离宫嘻嘻笑，戊癸巽上乐便便。
  诸事吉方
  青龙：子、戌、申、午、寅、辰。
  天目：丁卯、丁丑、丁亥、丁酉、丁未、丁巳。
  地耳：癸酉、癸未、癸巳、癸卯、癸丑、癸亥。
  天门：辰、寅、子、戌、申、午。
  地户：巳、卯、丑、亥、酉、未。
  华盖：酉、未、巳、卯、丑、亥。
  建除十二神日时黄黑道诀
  建青龙兮、除明堂、满为天刑平，朱雀定为金柜、执天德，
  破为白虎、危玉堂、成为天牢，收玄武、开为司命、闭勾陈。
  附日时例：
  子午临申位、丑未戌上寻、寅申居子位、
  卯酉却加寅、辰戌龙位起、巳亥午中行。


    卷二

  烟波钓叟歌
  阴阳顺逆妙难穷，二至还乡一九宫，若能了达阴阳理，天地都来一掌中，
  轩辕黄帝战蚩尤，涿鹿经年苦未休，偶梦天神授符诀，登坛致祭谨虔修，
  神龙负图出洛水，彩凤衔书碧云里，因命风后演成文，遁甲奇门从此始，
  一千八十当时制，太公删为七十二，逮于汉代张子房，一十八局为精艺，
  先须掌上排九宫，纵横十五在其中，次将八卦轮八节，一气统三为正宗，
  阴阳二遁分顺逆，一气三元人莫测，五日都来换一元，接气超神为准则，
  认取九宫为九星，八门又逐九宫行，九宫逢甲为值符，八门值使自分明，
  符上之门为值使，十时一易堪凭据，值符常遗加时干，值使顺逆遁宫去，
  六甲元号六仪名，三奇即是乙丙丁，阳遁顺仪奇逆布，阴遁逆仪奇顺行，
  吉门偶尔合三奇，万事称心万事宜，更合从旁加检点，余宫不可有微疵，
  三奇得使诚堪取，六甲遇之非小补，乙逢犬马丙鼠猴，六丁玉女骑龙虎，
  又有三奇游六仪，号为玉女守门扉，若作阴私和合事，请君但向此中推，
  天三门兮地四户，问君此法知何处，太冲小吉与从魁，此是天门私出路，
  地户除危定与开，举事皆从此中去，六合太阴太常君，三神元是地私门，
  更得奇仪相照耀，出门百事总欣欣，太冲天马最为贵，猝然有难宜逃避，
  但能乘取天马方，剑戟如林不足畏，三为生气五为死，胜在三分衰在五，
  能识游三避五时，造化真机须记取，就中伏吟为最凶，天蓬加着地天蓬，
  天蓬若到天英上，须知即是返吟宫，八门返伏皆如此，生在生兮死在死，
  就中凶宿得奇门，万事皆凶不堪使，六仪击刑何太凶，甲子值符愁向东，
  戍刑未上申刑虎，寅巳辰辰午刑午，三奇入墓宜细推，甲日那堪居未宫，
  丙奇属火火墓戍，此时诸事不须为，更兼乙奇来临六，丁奇临八亦同论，
  又有时干入墓宫，课中时下忌相逢，戊戍壬辰兼丙戌，癸未丁丑一同凶，
  五不遇时龙不精，号为日月损光明，时干来克日干上，甲日须知时忌庚，
  奇与门兮共太阴，三般难得总加临，若还得二亦为吉，举措行藏必遂心，
  更得值符值使利，兵家用事最为贵，当从此地击其冲，百战百胜君须记，
  天乙之神所在宫，大将宜居击对冲，假令值符居离位，天英坐取击天蓬，
  甲乙丙丁戊阳时，神人天上报君知，坐击须凭天上奇，阴时地下亦如之，
  若见三奇在五阳，偏宜为客最高强，忽然逢着五阴位，又宜为主好裁详，
  值符前三六合位，太阴之神在前二，后一宫中为九天，后二之神为九地，
  九天之上好扬兵，九地潜藏好立营，伏兵但向太阴位，若逢六合利逃形，
  天地人分三遁名，天遁月精华盖临，地遁日精紫云蔽，人遁当知是太阴，
  生门六丙合六丁，此为天遁自分明，地遁六乙合六己，开门逢之地遁取，
  休门六丁共太阴，欲求人遁无过此，要知三遁何所宜，藏形遁迹斯为美，
  庚为太白丙为荧，庚丙相加谁会得，六庚加丙白入荧，白入荧兮贼即来，
  六丙加庚荧入白，荧入白兮贼即去，丙为悖兮庚为格，格则不通悖乱逆，
  丙加天乙为符悖，天乙加丙为飞悖，庚加日干为伏干，日干加庚飞干格，
  加一宫兮战于野，同一宫兮战于国，庚加值符天乙伏，值符加庚天乙飞，
  庚加癸兮为大格，加己为刑最不宜，加壬之时为上格，又嫌年月日时逢，
  更有一般奇格者，六庚谨勿加三奇，此时若也行兵去，匹马只轮无返期，
  六癸加丁蛇夭矫，六丁加癸雀投江，六乙加辛龙逃走，六辛加乙虎倡狂，
  请看四者是凶神，百事逢之莫措手，丙加甲兮鸟跌穴，甲加丙兮龙返首，
  只此二者是吉神，为事如意十八九，门若遇休开生，诸事逢之皆趁情，
  伤宜捕猎终须获，杜好逃遁及隐形，景上投书并破阵，惊能擒讼有声名，
  若问死门何所主，只宜吊死与行刑，蓬任冲辅禽阳星，英芮柱心阴宿名，
  辅禽心星为上吉，冲任小吉未全亨，大凶蓬芮不堪使，小凶英柱不精明，
  小凶无气变为吉，大凶无气却平平，吉宿更能逢旺相，万举万全功必成，
  若遇休囚并废没，劝君不必进前程，要识九星配五行须，求八卦考羲经，
  坎蓬水星离英火，中宫坤艮土为营，乾兑为金震巽木，旺相休囚看重轻，
  与我同行即为相，我生之月诚为旺，废于父母休于财、囚于鬼兮真不旺，
  假令水宿号天蓬，相在初冬与仲冬，旺于正二休四五，其余仿此自研穷，
  急从神兮缓从门，三五反复天道亨，十干加符若加错，入墓休囚吉事危，
  十精为使最为贵，起宫太乙用无遗，天目为客地耳主，六甲推合无错理，
  劝君莫失此元机，洞彻九星辅明主，宫制其门则不迫，门制其宫是迫雄，
  天网四张无走路，一二网低有路踪，三至四宫难回避，八九高张任西东，
  节气推移时候定，阴阳顺逆要精通，三元积数成六纪，天地未成有一理，
  请观歌里真妙诀，非是真贤莫传与。
  三盘三元合论
  奇门八卦九宫八门九星，乃地盘之定局，地道常静故八卦九宫永定而不易，若八门更换而为人盘，九星断泊而为天盘，一时一易则变化无穷，虽鬼神亦莫能测其机矣，岂可得而易之乎，虽然物之所不能逃者数也，数之所不能离者理也，理之所不违者时也，天有四时迭运而成岁，一岁十二月，每一月有二气，共二十四气，每一月三十日、或二十九日，每五日为一睺，每一气十五日有三睺，一岁共七十二睺，气者节也，睺者元也，每一节各分为上中下三元，子午卯酉为上元，寅申巳亥为中元，辰戌丑未为下元，故甲子、己卯、甲午、己酉为六十花甲上元符头，管六十甲子而三元毕矣。
  超神接气折补闰局法
  六十花甲符头一日不增多，一日不减少，而气有或先、或后，则其为日也不为或多、或少，先须讲明，正受奇诀，则其他超神、接气、折补、闰局，自有次第可以通晓，冬至、夏至、立春、立秋、春分、秋分、雨水、大寒、小寒、立冬等节二十四节气方如此日时交，即遇甲子、己卯、甲午、己酉是上元，符头亦如此日到，乃为正受也，如节气未到甲子、己卯、甲午、己酉符头先到，谓之超神，超者；越过也，当用本节之上元，不可错用下节之上元，奇门专重节气，岂有节未到，而预用之哉，如星家命理三月某日交立夏节后生人，必作四月算命，岂可作三月者，又如四月某日方交立夏节气，其节前四月内生人，必作三月算，命岂有作四月者，其接气者；迎接也，如节气先到，甲子、己卯、甲午、己酉符头未到，其候尚是下元，当折本节下元某局以接之，谓之接气也，其闰局之法，余者为闰，一气三候，一候五日，上中下元即三候，三五共一十五日，一气有一百八十二时零五刻，有奇终则换下节，一时一局十五日共一百八十局，其余二时零五刻，则为闰局也，芒种大雪后置闰者非也，若终三元，其阴阳巳错，岂有是理乎，如知折补之法者，其正受、超神、接气、置闰，不辨自明矣。此拆补秘法，超神、接气、置闰，尽包含无遗矣。
  甘氏叙
  遁甲之书，条类万端，而参究其理，则一始于黄帝、风后集一千八十局，至周吕尚、太公删为七十二局，后汉子房撮为一十八局，脗合一千八十之理，盖欲其捷而省之也，其间通天略地，彰往察来，变化莫测之理，又寓于言语文字之外，人莫能识。是后但知其永定三盘之局，不复察其所以然之活法，虽举此而不能识彼，况能因始以见其终乎，是何异于渡河失剑，刻识其舟而求之耶。予幼遇异人授太公活法变局秘诀，天盘、人盘、星门随时变易，逢当令符使所值之宫，九星八门分顺逆飞布，自有难穷之妙，此奇门实用之要诀也，然地盘奇仪常安，每一局乃一元管五日六十时，用足方终一局，看在何节气内更换三元，此谓之天动地静之道也，世传五禽寄于二宫，重借死门以配之，不知始误，李筌考之唐荆川李九峰来谒陈纯阳祖师之说，但当趋五飞乾，其天神禽为君干之象，位居中央，随局更使，五行不定故也，予遇异人之授与二公合，若符契详究其用，寄者无验，而不寄者百不一爽，则此是彼非，不辨自明矣，至于所用之宫，此时布演遇何遁等格，而吉凶之来由，一日而至于千百日，一年而至于千百年之事，其应如响。是虽不能尽得圣人作法之精意，其亦用规矩而巧者也，特此以告诸同志者，幸勿忽焉。
  甘氏异传秘诀歌
  阴阳顺逆妙难穷，一千八十失来踪，符使变化无穷极，统领奇仪历九宫，
  地道安然奇仪定，六十时终节局移，天道无休常运斡，符使之宫顺逆飞，
  阳遁符一飞二黑，阴遁符九逆艮驰，如此九星飞九宫，九星顺逆不相同，
  蓬芮冲辅禽循顺，英任柱心禽逆行，此行阳星为值事，蓬芮冲辅止天英，
  此时阴星为值事，符英任柱至天蓬，年月日时循环转，九星更换逐宫移，
  反伏二吟符使位，一二之余宫位推，十时飞遍原位星，同年月易天干，
  八门专主飞何处，阳顺阴逆九宫飞，若遇开门为值使，惊生景休死伤杜，
  值使十时归本位，有时超五理当然，符禽居中皆原位，斯时用法各天机，
  符使入中分顺逆，七将飞宫开闭虚，凶门恶宿逢生旺，奇仪得令各施为，
  吉内藏凶凶有吉，主客之时用最奇，主得门星奇仪旺，营谋战讼凯歌回，
  客逢生时来伤主，利客先施主受亏，门宫合卦此时宫，爻中造化论六神，
  君圣臣贤兼孝子，妻妾奴婢内外亲，旺气内亲分上下，衰气断然外戚邻，
  贤能贵贱成离难，父子兄才官鬼评，国泰丰年岁干见，公侯伯宰月干推，
  省府州县日干是，人民时干讨天真，要知天道雨晴阴，交节日时局内明，
  要知圣主传朝位，登基日时局中推，要知出师取胜归，安营发马格遁推，
  要知官品升擢职，到任时日决如格，要知安营仓府库，胜负贤能丰积时，
  要知房产常换主，竖造入门重造时，要知万事成又败，造葬迁谋配合时，
  要知生涯有利益，出入谋求遇吉时，要知年月有败兴，大岁宫中格局明，
  要知四季有吉凶，立春立夏立秋冬，要知月日有失得，二十四气论交节，
  要知时日有灾祥，六甲旬中看生伤，生合旺相临期吉，休囚冲克吉中殃，
  要知生平兴废事，命生时日局中推，同生富贵修短事，再察父母得子年，
  十二宫分坐向格，二十八宿定方舆大，运九九专造化，吉凶成败格推详。
  阳遁符蓬为初九、二九天芮三九冲、四九辅星禽五九、六九天心七九柱、
  八九天任九九英，阴遁符英为初九、二九天任三九柱、四九天心五九禽、
  六九天辅七九冲、八九天芮九九蓬，符使一九终九九，九九星终又换符，
  蓬符运管八十一，八十二芮管如初，阳遁蓬菅星顺换，阴遁蓬英逆更
  加符时干为初运，九星顺逆换初头，美运中间期有恶，恶运之中美不期，
  许多成败皆藏格，万事尽包一局知，逐年月日时用事，此事干支始用神，
  假如甲子为时始，甲子就为用事神，乙丑轮二壬申九，十时年月癸酉同，
  六十花甲终癸亥，六十一数作用神，重用甲子六十一，千年万载一同明，
  用事之神何所使，诸星各宿定根基，贵人胜蛇日上定，青龙明堂又建除，
  五符天曹并月将，以上四星起在时，奇门各宿分宫位，遁格玄微莫浪传。
  三奇专使论
  遁甲之法，重在本时之干支，故其起例，以本时干，加临九星为值符，以本时支，加临八门为值使，曰：使者，即如抢之枢密使，与使相即今之布政司按察使之类，乃职官之谓也，曰：符者，即印信文书，如古之告身，今之公据文凭、勅书之类，乃玺书之谓也，职官奉符玺以行事，而甲己为符头，则握符玺之枢，运行于鸿蒙杳霭间，孰谓甲畏庚金而遁，乃遂终遁焉已也，然符非得使孰与奉行，使非得符何所凭据，二者原阫相离，犹之子平家官杀不离印绶，印绶不离官杀，杀印相生，功名显达之谓也。故三奇得使非徒谓三奇得之也，乃谓六甲符头，得此三奇之使耳。
  论主客
  太公曰：凡主客、动静无常，变化莫测，故有不定之象，或以先动为客。后动为主，或以动者为客、静者为主，或以先声为客、后声为主，或以天盘为客、地盘为主，诸事总有用诀，成败胜负，皆以分定主客为紧要，如出兵动众，以我为客，至彼地心或以贼巢为主，或以贼所侵城郭为主，或以阳为客、阴为主，或反客为主、反主为客，选将求贤招兵买马干谒访友之类，是我为客他为主，如在对敌再又分主客也，或此时交锋若利客宜先耀武扬威放炮呐喊，若主惟宜偃旗息鼓禁声而敌埋伏取胜。
  凡发兵，须看贼巢远近交战心不同时夜锋，不可以先动为客，待临敌取主客利时而用之可也，如此时主客不利，只宜固守，倘若急迫，或被围困，宜以计胜，或运筹闭六戊，或乘天马、天罡，书符念咒等类亦可，如占国事、都省、府县、鄕市、家宅、官讼、坟茔、求谋、名利、婚姻、行人、失脱、逃走、捕捉，皆以地盘为主，天盘为客，人事最多，不能备述，大抵地盘诸星，得天盘诸星生合为上吉，若地盘生合天盘者次之，如客生主为称意美满，进益多端，主生客为耗散迟延，主客比和，行藏皆遂，主克客则半实半虚，自败虚花，事为不果，客克主则战败无成，求吉招凶，故善用奇门者，必先分定主客，然后再明占法，如此时利主，我即为主，此时利客，我即客，或以进为客、不进为主，在我一心，不可执一为客、为主，任我可也。
  总法天机前篇
  凡布演奇门，先观天象，后察细微，总在我一心运用，不可不知也，如天盘九星、奇仪、八门属金，加于地盘诸星属木，是金克木，为客来伤主，战利为客，行兵先举，放炮呐喊，士卒精壮，百战百胜，凡求谋、请谒、交易等事，主破败惊忧，客舍暗眛遭逢盗贼小人，惟行人即至，若金旺木衰，其凶尤甚，如天盘金星在衰墓死绝之时加于木宫，生旺之时金不能克木，则木星为吉，如木亦临衰墓绝之时，其凶终不免矣。如天盘木星加于地盘火星上，是为木生火，战利为主，谋为一切等事，皆能如晐，如有重木临生旺之宫，谓之贪生之木，压火无光，火渐自灭，若木临退气之宫，或木少火多，是枯木生火，大利主兵，如天盘土加于地盘金星，是客来生主，若系土旺，或有重土，虽曰：生金，须知土厚埋金，必有暗兵埋伏，使英雄失志，忠烈受屈，如天盘木加地盘金，乃主伤其客，宜掩旗息鼓，禁声而敌大胜，凡诸谋为，事多破败，有始无终，惟求名显达、官事得理，出行吉。如天盘金加地盘土，乃主生客，宜耀武扬威、进兵奏凯，客兵大胜，凡谋为诸事，始终皆耗，劳碌心力，后得安妥。
  作用妙法后篇
  妙用之法，全在年月日时四天干，详其加临九宫．合为吉凶等格，则知圣君、贤臣、孝子、慈孙，父母、妻妾、奴婢、戚邻诸事，咸可推详之矣，年干为君、父母，月干为臣宰、为伯叔，日干为兄弟、朋友，时干为妻妾、子女、士卒、奴婢，如天盘年干合吉格，门生宫，或上下干相合，主国泰民安，君臣父母，福寿康宁，若年干合凶格，或被冲克，主四海兵戈、身心不宁，骨肉刑伤、灾危忧惊，若干得天盘相生，或合吉格，有忠臣列士，辅国安民，加官封爵，万事称心，若凶格、又被冲克，有奸臣专权、休官罢职、六亲参商、贫苦奔波，若日干得天盘八门生合吉格，主兄弟和睦、贵喜临门、身安友助、求谋遂心，若日干被克合凶格，主兄弟刑伤、六亲不和、身困招灾，若时干得天盘生合吉格，主妻子贤能、士卒精强、奴婢得力，倘合凶格又被冲克，主父子刑伤不和、兵卒自乱、奴婢欺主，凡六庚加于年月日时干上，或年月日时干加临六庚上，须看六庚加于何人干上，财知某人之吉凶，合吉格尤吉，合凶格尤凶，主骨肉不和、己身危困，假如阳遁三局甲己日丁卯时，时干在九宫离上，开门天冲星，甲子戊一同临宫，生门与庚在坤二宫，甲己日为飞干格，主兄弟不和、朋友反目、身招灾困，又如阳九局乙庚日丙子时，得青龙返首吉格，主贵喜盈门、身安友助、求谋遂心，若看年干月干时干须另起，不可即以此为准，恐吉凶不验也。
  临机变用
  人为万物之灵，感通诸事之应，在我天机一时之动，皆可推也，如欲知兵家胜负，则于出师动众、发马立营日为始，逐日查算利于何日时交锋得胜，何日时贼来何方，何日时埋伏何处，何日时奏凯成功，皆预可知也，欲知人事成败得失，随时演遁，可欲知人生寿夭、穷通，则取本命年月日时演布，而妻财子禄，富贵、贫贱、寿夭，皆可知矣，凡物器之破损、成败、久暂，则以所得之日时，或方见之时、或取物形之长短方圆，按五行所属配合遁时，则器物损坏日时、被窃盗可预知矣。又如军中，凡有一见一闻，或遇移倒斜蹲错落金鼓等项，或听言语善恶，或见旗鼓破损、或鸟兽来从何方、或听鸟兽声音只数、或风从何方忽来、或雷震树木响动几声在于何方，但遇一见一闻，稍涉怪异之事，俱可为吉凶之兆，或听人言语几声几字，或乐器不时乱鸣几声，或金鼓不时响动几声，凡事物遇目一见皆可取为占卜之应，在吾心一动，活法变通切记不可取其一，又取其二以至吉凶无可定也，如取某件占之不准、再取别物占之又不准是心未定，所以吉凶无验也。
  如遇一字一点一物一声一人一兽即为子时，二为丑，三为寅。如甲己日遁起甲子时，如数有十三即作第二次丙子时，若数多皆逢子时即为第三次、第四次、五次戊子、庚子、壬子，再遇多五子时尽，即作乙丑、丁丑、己丑、辛丑、癸丑如此千时万时，皆可仿此而用无穷也。时定然后用符使飞布演遁九星八门详诸吉凶遁格，及大运日时一切吉凶远近前后尽可知矣。若出师须详看领军官、及大小头目本命天干合吉凶等格，或利于征伐、或利于埋伏、或利于冲锋、或利于接应、或利于固守、或利于行事，总视其人年命所利斟酌用之，则大小三军皆无误矣，凡八门与宫比和虽为主为客均利，再详遁格各利否，若天盘奇仪生地盘奇仪，惟利主兵大胜、一切诸事大吉。若地盘克天盘为主亦吉，诸事有始无终，若天盘奇仪克地盘奇仪，为客兵大胜，一切谋为等事破败耗散有忧灾凶。
  凡八门生宫为客生主，若天盘奇仪又生合地盘者，或地盘奇仪克天盘，惟利为主，战凯而归，所为一切等事皆如心意，而多进益，永为祯祥。若逢天盘奇仪克地盘奇仪为主，兵谨防埋伏、当有虚诈、不可攻打，打以计取之。凡八门克宫为客伤主，若天盘奇仪克地盘奇仪、或地盘生天盘，为客兵百战百胜，此时地盘奇仪克天盘奇仪者，谓之主先胜，于客后不可敌，亦不可深入也。
  凡为宫克门是主强客弱，若地盘奇仪克天盘奇仪、或得天盘生地盘，为主兵大胜，诸事吉庆由我主张，然亦不可太过也，若地盘克天盘，主兵先胜，宜急回兵不可攻剿诸事先吉后忧。
  凡为宫生门，是客强主弱，若地盘奇仪又生天盘奇仪、或天盘克地盘者，为客兵全胜，凡为诸事，虽吉而多虚费，若上克下者求谋反招惊忧，若天盘生地盘、或地盘克天盘，凡为主人先加恩德以利诱之，而后得胜，诸事宜迟而有益，又以上所论门宫，若得生旺之时或逢冲克亦不为忧，若逢衰之时又被冲兢宜须固守，诸事莫为，若我在生旺制人为胜，如逢衰墓制人为忧，若逢生旺生人有益，逢衰墓生人此自败矣。
  占事主客论
  凡此时或为主、为客，总顺用九星、六仪、三奇、八门逢生旺禄，不逢衰墓死绝，不受他诸星克制，任我为主、为客也。如上梁、安葬、赴任、远行、商贾、出入、婚姻、谋为、求名、请谒、家宅等类，只宜地盘为主，天盘九星、三奇、六仪、八门为客，大抵要天盘生合地盘为上吉，自有官贵相助，诸凡不逢阻隔，进益多端。如地盘生合天盘为次吉，则多耗散、为事费力、始终劳碌、诸事迟缓，宜求谋请托事方得妥。如天盘诸星克地盘，凡诸为一切等事，多招是非，口舌重造，即成复败，不免忧惊。如地盘诸星克天盘诸星，是为有势，凡事虽强恐后无益，谓之我克者休，故诸事有始无终，只宜求名官事得，若战为主，百战百胜，奏凯而归。如天盘与地盘诸星比和，亦或门生宫，宫生门，或门宫比和，诸星或天盘生地盘，或地盘生天盘，主客皆吉。
  如地盘临衰墓死绝之宫，逢天盘相克，大利为客，为主大凶，凡为诸事，立见灾非、吉事成凶、忧惊重见、永为不吉。
  如地盘临生旺得令之宫，逢天盘衰囚诸星相克者，是失令之客不能伤，得令之主客，反招其咎也。如地盘之星虽在衰墓失令之宫，逢天盘诸星相生为主者，初虽不吉，幸受其生，迨交我旺之日时，自大吉也，天盘与地盘同论，余仿此，凡用当细详之。
  如客生主，为称意美满，进益多端，主生客，为秏散迟延，凡事后吉，主客比和，行藏皆遂，主克客为半实半虚，自败虚花，事为不果，惟战则胜，求名得就，如客克主，事招惊恐，灾祸刑伤，如主临旺气逢生为美，为新、为盛、为繁华、为鲜明，逢克为枵、为败、为破、为旧、为歪斜、为无色、无用也。
  如详人品，逢生旺之时富人，为时人，主客诸星皆旺，为富贵人，如客生主，为有权人，主生客，为退时人、为贫人，客伤主，为奴婢小人，合吉格为善人、好人，合凶格为凶恶人、贼盗人，主克客，为有难人、灾厄人、或逃亡人，如主逢衰墓之时，为闲人、为凌下之人，主客俱衰，为受诬人、或下贱人，如临衰墓又逢冲克，为废人、为痴人、为无用人，若要知人品贵贱，长幼男女老少，以九星八门定之，如开门天心星逢生为富贵人，为长者大贵君父，逢克者林下贵宦、僧道、老翁，如死门逢生惟老母贵、妻贵、母有权有势、或国家皇亲，逢克为乡闲老媍、后母、再娶无夫之妻、或尼姑、卖婢之类，余仿此推。
            

　　凡取克应，此一时一宫，有九神、九星、三奇、六仪、八门，俱有克应，但不知以何星等类，为定一时之应耳。盖一时有一星得令为主，余星若失令为用，俱取克应为准也，如此时合吉有明堂贵人、青龙、长生、旺、禄五符等吉星，门宫相生者为贵人、显宦达士、正人善人，在物为美、为新、为贵物美品、佳味，若合凶格，门宫相克，干支冲犯；为林下，官贵，为平常人、僧人、为不正人、为奸邪、为疾病、或废人、或盗贼，在物为破损旧物、为缺器、为无用闲器、为苦酸腥臭之物味，此大概言之，然万物事类无穷，凡用须以本日时，细看生旺休囚，以变通详察之也。



    卷三

  吉格释义
  九遁歌
  奇门九遁少人知，秘在仙经甚奥微，丙合生门居丁上，便为天遁月光辉，乙合开门临六己，地遁日精能蔽之，丁与休门临太阴，人遁星精藉照临，丙合生门合九天，神灵所蔽有威权，丁合休门临九地，伏兵鬼遁能潜避，乙合休门临坎水，即是蛟龙得云雨，辛仪合生临艮丙，猛虎神威净八蛮，虎狂位遇丁景制，叱吒生风上将坛，龙逃亦藉丁加景，一跃雷门振羽轮。
  天遁
  丙加丁逢生门为天遁，其方得月精所蔽，此时宜修身、炼道、遁迹、隐形，可以称王侯之权利，朝君王、谢苍穹、祈福、求神、出师、征战自伏，凡上策、献书、求官、进职、剪恶、除凶、商贾、出行、婚姻、入宅百事吉，倘练祭丁甲、呼风唤雨，用本旬玉女符咒立应。
  地遁
  乙加己逢开门临九地、太阴、六合为地遁，其方得日精所蔽，此时宜设伏、藏兵、立寨、安营、建置、修造、出阵、攻城全师捷胜。凡出行、埋葬、冠婚、藏匿皆吉，又看乘朱雀宜设词行诈间谍，乘螣蛇宜蛊惑，乘太常有酒食宴会，乘青龙有财喜，乘白虎有争鬬，乘玄武主窃取探私，乘勾陈主淹滞。
  人遁
  丁加乙逢休生门临太阴为人遁，其方得星精所蔽，此时宜选将求贤，说敌和仇，投策献书，隐藏伏匿，凡结姻交易全吉，又看乘日禄喜神贵人主财喜和合，乘朱雀主词讼得理，乘螣蛇主恶梦邪魅，乘白虎忌行舟，乘玄武防盗、乘天辅天柱主阴雨、天冲主雷，天英主电，占病危。
  风遁
  乙奇合开休生吉门临巽宫为风遁，此时宜于其方祭神，取气喷旗旐战立旌旗，以应风侯，或托异香令军士沈听音乐，呼风破敌用火攻，飞砂走石，用本旬玉女符咒，顺风击之，经曰局中风遁可生风，赤壁鏖兵用此攻，藏隐遁伏机密事，交头接耳总相通。又看乘天冲天辅二星祭风愈妙，又丙奇与开门临坤宫宜祷祭风伯雨师。
  云遁
  乙加辛合开休生三吉门临坤为云遁，此时宜于其方祷求雨泽、利农稼、建营寨、修仙、炼道，大将逢之宜埋伏掩袭，以应云候全胜，须呼本旬玉女符咒，破云生雾取气作用，又冬月宜求雪、夏月宜求雨，乘白虎主冰雹，乘朱雀主旱刦营利。
  龙遁
  乙加壬合开休生三吉门临坎为龙遁，此时宜于其方祭龙神祈雨泽，演习水战，密运机谋，造置水器，或开河通渠，计量积水冲阵以应龙候。又看乘青龙元武神后之神主霪雨防奸细盗贼，凡移舟转向、下水、计量江面、把守关津隘口、水军对敌须用本旬玉女符咒，蹑斗罡必得龙神暗助。
  虎遁
  乙加辛逢休生门临艮为虎遁，此时宜于其方招抚叛亡，据险守险，设计冲锋，并祭风镇邪、驱除魔崇、捕射猎以应虎候，若安营伏兵贼自不敢正视，须用本旬玉女咒，蹑罡步斗必得虎威神助。
  神遁
  丙奇生门临九天为神遁，此时宜于其方祭祀祈神，建置坛场，驱神遗将，阴谋密计以应神候，行兵宜作神将涂抹三军神即至矣，若遇白虎雷杀劫杀防雷伤，经曰格中神遁最难逢，大将行兵立见功，祭祀鬼神极有应，人间百事福无穷。
  鬼遁
  辛加丁逢休生杜门临艮宫九地为鬼遁，此时宜于其方采探贼情，偷营劫寨，行间谍，布谣言，疑惑军心，彼不能察，又宜超亡荐孤，驱神遗鬼，祭炼丁甲，用本旬玉女符咒自得鬼神助力。以上九遁凡行兵用事俱吉，惟忌奇墓刑迫。
  三诈法
  凡事宜开休生三吉，即不得乙丙丁三奇亦吉，又取地盘九地、太阴、六合三神助奇谓之阴门得助，故无不吉。
  真诈
  乙丙丁合开、休、生门临太阴为真诈，宜暗计、埋伏、布德、隐遁吉。
  重诈
  乙丙丁合开、休、生门临九地为重诈，宜选将、招兵、修筑、埋葬吉。
  休诈
  乙丙丁合开、休、生门临六合为休诈，宜祷祈、袪邪、合药、治疫、造葬、婚姻、交易、上官、赴任、遗使、破敌，万事皆吉。
  五假法
  假者，假其气以用事，须以其事而符其气，则用之有益，否则悖其气而用之则凶，忌迫墓慎之。
  天假
  景门合乙、丙、丁临九天为天假，宜彰动天威、奋扬威武，谒贵求贤、上书献策、颁号令申盟约、使敌人自伏。
  地假
  杜门同丁、己、癸临九地为地假，宜潜伏隐遁，私约交通，偃旗息豉，暗地施为。临太阴宜遗人间谍，临六合宜逃亡避灾难。
  人假
  惊门同六壬临九天为人假，宜捕捉叛亡，搜擒匿寇，捕盗拿贼，暗计施行。若太白入荧已在其下必获。
  鬼假
  死门同丁、己、癸临九地为鬼假，又为神假，宜超亡荐度、安葬、埋伏、交战、筑堤积水、挖井、通渠。
  物假
  伤门同丁、己、癸临六合为物假，宜索取、捕捉、返归故里，修葺旧垒、填塞古道、交易、伏藏俱吉。
  青龙回首
  戊加丙为龙回首，此时宜举百事有欣悦称心之验，行军俱吉。
  飞鸟跌穴
  丙加戊为鸟跌穴，此时百事宜为有显达易成之象，战阵皆吉。
  三奇得使
  甲己日丙奇，乙庚日乙奇，丙辛日丙奇，丁壬日乙奇，戊癸日丁奇，凡阴阳二遁遇此诸事皆吉。
  玉女守门
  甲己时在丙，乙庚时在辛，丙辛时在乙，丁壬时在己，戊癸时在壬，凡营建宴会喜庆事皆吉。
  又时遇乙(卯、未)丙午丁酉之值使加临玉女合吉格诸事大吉。又如庚(午、子)己卯戊子亦为守门时。
  天辅时
  甲己之日己巳时，乙庚甲申不须疑，丙辛端用甲午好，丁壬甲辰最为宜，戊癸甲寅定免罪，号为天辅大吉时，此时万事皆宜，行兵征战必获大胜，虽斧钺在前有罪必释，最为妙异。
  三奇升殿
  乙奇到震，丙奇到离，丁奇到兑，此三奇升本宫之殿百事皆吉。
  奇游禄位
  乙奇到震，丙奇到巽，丁奇到离为本禄之位，合吉门谋为皆吉。
  懽怡
  乙丙丁三奇临六甲值符之宫为懽怡，凡百谋为无不和悦。
  相佐
  本旬值符加地盘三奇之上百事皆宜，派兵调弁尤为效力。
  天地奇仪相合
  乙庚、丙辛、丁壬为奇，合戊癸、甲己为仪合得吉门，凡百谋为皆有和合之象。
  交泰
  乙奇加丁，丁奇加丙，遇吉门，主客皆吉，谋为大利。
  天运昌气
  六丁加六乙为昌气，遇吉门主客皆利，凡百谋为皆吉。
  门宫和义
  和者，宫生门也，义者门生宫也，遇吉门吉格，万事皆宜。


    卷四

  凶格释义
  青龙逃走
  六乙加辛为龙逃走，此时不宜举兵，主将士逃窜，谋为皆凶。
  白虎倡狂
  六辛加乙为虎倡狂，不宜行兵，主客皆伤诸事不吉，行船婚修造尤忌。
  螣蛇妖娇
  六癸加丁为蛇妖娇，此时百事不利主动，作虚惊兵家值此尤防敌人妖术火攻。
  朱雀投江
  六丁加癸为雀投江诸事不宜，文书泄漏，火灾怪异。
  太白火荧
  六庚加丙为白入荧诸事凶，尤防贼来刦营，伏兵丙宫挫其锋。
  荧入太白
  六丙加庚为荧入白，行兵主贼去，宜尾追有不战而贼自败之象。
  飞宫格
  六甲值符加地庚为飞宫格，诸事不吉战，主大将遭擒，凡事宜静不宜动用兵先举者必败最宜慎之。
  伏宫格
  六庚加地甲值符为伏宫格，此时行兵宜不宜退出，行主逢盗贼车折马伤百事不宜。
  飞干格
  日干加庚为飞干格，战则主客皆伤，出行主飞灾横祸。
  伏干格
  庚加日干为伏干格，此时战必遭擒主客两伤出行尤忌。
  大格
  天庚加地癸，此时谋为诸事不利出行，阻隔车破马伤，惟捕捉可获。
  小格
  天庚加地壬为天罗，凡百谋为不利行兵出行尤忌。
  刑格
  六庚加地己，此时行兵大凶出行道途阻隔诸事不利。
  悖格
  （丙加值符主莅政纪网紊乱，又丙加丙为天乙加丙为飞悖）
  六丙加年月日时干，此宜固守不可轻动，利主不利客举事主紊乱无绪凶。
  年月日时格
  六庚加本年岁干、月干、日干、时干，百事不利，惟宜捕捉，行人即至。
  天网四张格
  六甲值符加地癸为天网，此时惟利渔猎，经曰天网四张万物尽伤，百事不举惟宜逃亡当从天上六癸方出，又曰天网四张走无路，一二网低有路通，网高者天上六癸加五六七八九宫大凶不可用，网低者天上六癸加一二三四宫可匍匐而出。
  地罗遮格
  天上六壬加时干，六癸忌出兵出行，经曰地罗遮障莫占前天网四张无路走。
  五不遇时
  时干克日干皆是出行主折损，百事凶用兵尤忌虽有奇门切不可用。
  六仪击刑
  甲子临震甲戍临坤，甲申临艮，甲午临离，甲辰临巽，甲寅临巽，此时忌用兵主有击刑之象，安营值其方尤忌，出行谋为不利。
  三奇入墓
  乙奇临坤，丙奇临乾，丁奇临艮为三奇入墓，忌行军凡百事吉者不吉，凶者不凶无功之象。
  时干入墓
  戊戌，壬辰，丙戌，癸未，丁丑此时百事不宜出师出行尤忌。
  星门入墓
  休蓬入辰惊开心柱，入丑伤杜冲辅，入未景英，入戍生死任芮禽，入辰此时凡百谋为阻滞不通。
  伏吟
  星符门还加本宫为伏吟，此时凡百谋为只宜静守，不可妄动急猝进兵，必遭围困，虽有吉门亦不可用。
  返吟
  星符门加对冲之宫为返吟，凡百谋为反覆不定积粮静守吉。
  门宫迫制
  休临离，开惊临震巽，生死临坎，伤杜临坤艮，景临兑乾，八门克宫为迫宫克八门为制吉门，宫迫制则吉事不吉，凶事不凶，凶宫凶门兢制则灾殃尤甚。



    卷五

  十干克应
    六甲加六戊，谓天盘戊加地盘戊是为伏吟，凡事闭塞。静守为吉。
    戊加乙为青龙合灵，门吉事吉，门凶事凶。
    加丙为青龙返首，动作大利，若逢迫墓击刑，吉事成凶。
    加丁为青龙耀明，谒贵求名吉利，若值墓迫招是招非。
    加己为贵人入狱，公私皆不利。
    加庚为值符飞宫，吉事不吉，凶事更凶。
    加辛为青龙折足，吉门生助尚可谋为，若逢凶门，主拐带失财有足疾。
    加壬为龙入天牢，凡阴阳皆不利。
    加癸为青龙华盖吉格，门吉招福，门凶多乖。
    乙加戊为利阴害阳，门逢凶迫、财破人伤。
    加乙为日奇伏吟，不宜谒贵求名，只可安分守身。
    加丙为奇仪顺生，吉星迁官进职，凶星夫妻别离。
    加丁为奇仪相佐，文书事吉，百事可为。
    加己为日奇入雾，土掩暗眛，门凶宅必凶，得三奇开门为地遁。
    加庚为日奇被刑，争讼财产夫妻怀私。
    加辛为青龙逃走，奴仆拐带六畜皆伤。
    加壬为日奇入地，尊卑悖乱，官讼是非。
    加癸为华盖青龙，宜遁迹修道，隐匿藏形，躲灾避难为吉。
    丙加戊为飞鸟跌穴，谋为百事洞彻。
    加乙为日月并行，公私谋为皆吉。
    加丙为月奇孛师，文书逼迫，破耗遗失。
    加丁为星奇朱雀，贵人文书吉利，常人平静，得三吉门为天遁。
    加己为火孛入刑，囚人刑杖，文书不行，吉门得吉，凶门转凶。
    加庚为荧入太白，门户破坏，盗贼耗失。
    加辛为谋事成就，病人不凶。
    加壬为火入天罗，为客不利。是非颇多。
    加癸为华盖孛师，阴人害事，灾祸频生。
    丁加戊为青龙转光，官人升迁，常人咸昌。
    加乙为人遁吉格，贵人加官进爵，常人婚姻财喜。
    加丙为星随月转，贵人越级高升，常人乐里生悲。
    加丁为奇入太阴，文书即至，喜事遂心。
    加己为火入勾陈，奸私□冤，事因女人。
    加庚为年月日时格，文书阻隔，行人必归。
    加辛名曰朱雀入狱，罪人释囚，官人失位。
    加壬名曰五神互合，贵人恩诏，讼狱公平。
    加癸名为朱雀投江，文书口舌俱消，音信沉溺。
    己加戊名犬遇青龙，门吉谋为遂意，上人见喜，门凶枉劳心机。
    加乙名为墓神不明，地户蓬星，宜遁迹隐形为利。
    加丙名曰火孛地户，阳人冤冤相害，阴人必致淫污。
    加丁名曰朱雀入墓，文状词讼，先曲后直。
    加己名为地户逢鬼，病者死，百事不遂。
    加庚名曰刑格，求名词讼先动者不利，阴星有谋害之情。
    加辛名曰游魂入墓，大人鬼魅，小人家先为崇凶。
    加壬名地网高张，狡童佚女，奸情杀伤。
    加癸名曰地刑元武，男女疾病垂危，词讼有囚狱之凶。
    庚加戊曰太白天乙，伏宫，百事不可谋为凶。
    加乙为太白蓬星，退吉进凶。
    加丙为太白入荧，占贼必来，为客利进，为主破财。
    加丁曰亭亭之格，因私昵起官司，门吉有救。
    加己名为刑格，官司被重刑。
    加庚曰太白同宫，官灾横祸，兄弟雷攻。
    加辛曰白虎干格，远行车折马死。
    加壬远行迷失道路，男女音信嗟呀。
    加癸名为大格，行人至，官司止，生产母子俱伤大凶。
    辛加戊曰困龙被伤，官司破财，屈抑越分，妄动祸殃。
    加乙曰白虎倡狂，人亡家败，远行多殃，尊长不喜，车船俱伤。
    加丙曰干合孛师，荧出现，占雨无，占晴旱，占事必因财致讼。
    加丁曰狱神得奇，经商获倍利，囚人逢赦宥。
    加己曰入狱自刑，奴仆背主，讼诉难伸。
    加庚曰白虎出力，刀刃相接，主客相残，宜退让，强进血溅衣衫。
    加辛为伏吟天庭，公废私就，讼狱自罹罪名。
    加壬曰凶蛇入狱，两男争女，讼事不息，先动失理。
    加癸曰天牢华盖，日月失明，误入天网，动止乖张。
    壬加戊名为蛇化龙，男人发达，女产婴童。
    加日奇六乙名曰格名小蛇，女八柔顺男子嗟呀，占孕生子禄马光华。
    加月奇六丙名曰水蛇入火，官灾刑禁，络绎不绝。
    加星奇六丁名干合蛇刑，文书牵连，贵人匆匆，女吉男凶。
    加己名曰凶蛇入狱，大祸将至，顺守斯吉，词讼主理曲。
    加庚名曰太白擒蛇，刑狱公平，剖邪正。
    加辛名曰螣蛇相缠，纵得吉门亦不能安，若有谋望被人欺瞒。
    加壬名曰蛇入地罗，外人缠绕，内事索索，星门俱吉，庶免蹉跎。
    加癸名曰幼女奸淫，家有丑声，门星俱吉，转为福亨吉。
    癸加戊名曰天乙会合，吉格财喜，婚姻吉人赞助成合。门凶迫制，反招官非。
    加日奇六乙名曰华盖蓬星，贵人禄位加增，常人平安。
    加月奇六丙名曰华盖孛师，贵贱逢之，上人见喜。
    加星奇六丁名曰螣蛇夭矫，文书官司，火焚莫逃。
    加己名曰华盖地户，男女占之音信皆阻，躲避灾难为吉。
    加庚名曰太白入网，以暴争讼立平。
    加辛名曰网盖天牢，占讼、占病死罪莫逃。
    加壬名曰复见螣蛇，嫁娶重婚，不保年华。
    加癸曰天网四张，行人失伴，病讼皆伤。
    三奇到宫应克
    乙到乾：有人着黄衣至、或扛钱过为应后六十日内，进商音人财产大发。
    到坎：有人着皂衣至、或有鼓声为应后七日得财。
    到艮：有人着白衣至、或缠布来、或网裹鱼来为应后一年内进人口，有人送家禽来大吉。
    到震：有渔猎人至、并小儿二人同来为应后七日进财宝，若有东方产亡者，闻之主大发。
    到巽：有白衣人骑马过、或小儿作戏耍为应后三年内生贵子，进东方财产，若闻东方人家失火、或缢死大发。
    到离：有人着色衣应后三七日进横财，若闻东方有刀刃自杀者，必大发。
    到坤：有三五少妇至、或鸟鹊成群为应后三日或三十日进角音人田地。
    丙到乾：有披衣人至、或鸟鹊成队飞来为应，后百日进寡妇财产。
    到坎：有瞽目人至、北方有飞鸟来应，后百日、或一年因水火生财大富。
    到艮：有人着青衣至、小儿哭泣。或童子手拿铜铁器物为应，后七日内进财宝，周年内进白马。
    到震：有武人持军器至、若春用有雷声、或鼓声应。
    到巽：有鼓声歌乐为应后七日有色衣人至，家招横财。
    到离：有黄黑飞鸟成队来为应、或七日六十日进田蚕发旺。
    到坤：有皂衣人至。或乌鹊鸣南方为应，后三七日进南方人财物、或一年内进牛羊及绝户财产大发。
    到兑：有人持扙并拿酒器及抱小儿为应，更有鼓乐之声。
    丁到乾：有人持刀刃至、或牵马过为应后三日内、或七十日内动土得财大发。
    到坎：有人抱小儿来南方云雨至、黑禽自西来为应，百日内有婚姻喜庆事大吉。
    到艮：有人与小儿打狗为应，后七日或七十日内进黄黑色活物，半年内人口及田契发旺。
    到震：有二女子着青衣至、或双夫妇至、或黑白禽自南方来为应，后七十日内进黄白活物大发。
    到巽：有小儿骑马过，南方云起，北方下雨为应，周年内人淹死妇人产亡凶。
    到离：有蹶足人、或瞎眼人至、及小儿骑马过为应后九十日内因火生财发旺。
    到坤：有女人着青衣至、与僧道同行、或黑牛乘车为应，后七十日内因水破财致败。
    到兑：有人抱文书印簿至、或赶牛羊鹿为应，后六十日内进田宅致富。
    十干克应歌
    六甲时行遇贵人，三教人逢乙奇神，丙逢执器人骑马，丁逢眷女礼相迎，戊己阴阳人其伴，庚辛壬逢鬬打人六癸山林隐逸士无气生旺理上评。
    九星克应歌
    天蓬时逢贵人行，湖海人来有喜欣，天芮乡民或匠艺僧道同行，论世情，天冲相逢人渔猎，辅贵阴人三五迎，天禽农夫泥土匠，天心秀士作官人，天柱阴人争口舌，天任运土阻行人，天英火烛文纸赤，聘礼歌欢鼓乐声。
    八门克应歌
              

　　休遇阴阳贵贱人，江湖游乐捕网宾，生遇乡谈产业，伤逢争讼鬬争临，杜逢逃避男共女或遇山林乐饮人，惊逢骂詈年少妇，赌博贪淫鬬闹声，景遇二人昼饮乐，开逢官贵老年人，死门病厄并游猎，又遇送柩白衣人。



    《奇门旨归》命运章节

  人取年干为命主，时之局为定便，取本命为题，次看九星何宜。
  推人本命，以本人生时之局为主，然后即于局中搜寻本人生年干支局。即为其人之本命
  取其本命之局，以推其一生之穷通寿夭，吉凶祸福，妻财子禄俱可知矣。
  正时推占，重时位符为我兮使为配。
  此不知本命而以正时推占其命运也。天上值符宫之星、仪、门、将为本身，值符下地盘之星、仪、门、将为住宅，为子孙，值使之门为立业，为妻妾，为官职，为客旅。值使下地盘之星、仪、八门为为地头，为任所，为子女。
  生我之干为父母，我生之干为子孙，比肩即是兄弟，尅我官禄兼疾，我尅妻位及财，阴阳分别宜忌，十干之气本流通，命数相逢有吉凶，合用奇仪评消长，九宫休旺视门中。
  推人年命以局内年干为主，以正时推占则以局内天上时干为主，查看各宫，凡奇仪生我干者为父母，我干所生之奇仪为子息，与我干相比之奇仪为兄弟，奇仪之尅我干者为官，为疾危宫，我干所尅之奇仪为妻妾，为财禄，为奴仆，皆以奇仪之阴阳分男女，贵贱以八门之生尅休旺，定各属之吉凶。
  父母休兮亲更切，兄弟爱敬心诚竭，子孙不宜聚与蔵，
  官禄安稳病难灭，妻妾当为重似珍，财帛丰隆永不绝。
  休门主休养安和：
  父母逢休，父慈子孝，和气蔼然；
  兄弟逢休，真心爱敬，无分彼我；
  子孙逢休，少有和合，各守家园；
  官禄逢休，功名得手，职位安稳；
  疾病逢休，隐处暗疾，延拖难愈；
  妻妾逢休，幽闲贞静，和蔼得助；
  财帛逢休，钱财益进，滔滔不尽。
  父母生兮先最重，兄弟和顺自多情，子嗣兴旺及忠诚，
  官禄荣华无疾生，妻妾和同諴且贞。生平财物自嘉亨。
  生门主发生安间：
  父母逢生，财禄旺相，安冨尊荣；
  兄弟逢生，和顺爱敬，情谊深切；
  子孙逢生，家道兴隆，义高德厚；
  官禄逢生，官职荣升，显荣赫奕；
  疾危逢生，身躯强壮，无灾无病。
  妻妾逢生，和顺贞洁。
  财帛逢生，积聚富厚。
  父母伤兮半似萍，兄弟交谊淡无情，子嗣气美多振发。
  官禄颇佳疾不成，妻妾才德调内治，欲多财帛用辛勤。
  伤门主震动伤残：
  父母逢伤，残忍寡爱，性若浮萍；
  兄弟逢伤，一生不和，无情无义；
  子孙逢伤，后嗣美丽，振作英发；
  官禄逢伤，显赫威权，亦多制肘；
  疾危逢伤，手足拘挛，骨节疼痛；
  妻妾逢伤，才德俱全，内治有力；
  财帛逢伤，远谋奔走，辛勤成家。
  父母杜兮难逢，兄弟不堪交接，子嗣欲得阴功，
  官禄难兮病息，妻妾性难调和，晚年方许财帛。
  杜门主闭塞无为：
  父母逢杜，一生蹇滞，牢守家园；
  兄弟逢杜，彼此暌违，情同陌路；
  子孙逢杜，难生少育，须藉阴功；
  官禄逢杜，仕途闭塞，难得职位；
  疾危逢杜，少病少灾，风症须防；
  妻妾逢杜，心性闭涩，难以调和；
  财帛逢杜，少年贫宭，晚年方裕。
  父母景兮假爱，兄弟面目相待，子嗣生多实少，
  官禄疾病年少，妻妾初和后怨，财物虚花易见。
  景门主张大虚花之事，事无实济：
  父母逢景，浮躁虚假，狂风疾雨；
  兄弟逢景，无情少义，面上虚文；
  子孙逢景，生产难育，后奍螟蛉；
  官禄逢景，少年早发，忽升忽降；
  疾病逢景，风火暴症，易作易止；
  妻妾逢景，聪明智慧，心性乘错；
  财帛逢景，以无为有，虚张声势。
  父母死兮难济，兄弟莫伸仁义，子嗣难有苦无，
  官禄疾危无气，妻妾见克方存，财帛耗伤聊存。
  死门主死亡败絶，凡百无成：
  父母逢死，病不离床，死亡相继；
  兄弟逢死，无情少义，刑克伤亡；
  子孙逢死，刑伤忤逆，虽有若无；
  官禄逢死，功名不遂，南亩终身；
  疾病逢死，困苦难疗，终至损生；
  妻妾逢死，必有死亡，继室方安；
  财帛逢死，虚耗破败，虽有若无。
  父母惊兮难稳，兄弟两两存心，子息才多少德，
  官禄间职疾危，妻妾口舌不和，财帛虽有若无。
  惊门主惊惶不安：
  父母逢惊，生平多怨，父子不和；
  兄弟逢惊，乘戾欺妬，各使神通；
  子孙逢惊，恃才衿夸，刻薄少恩；
  官禄逢惊，风波不定，间散职员；
  疾危逢惊，卒暴惊险，危笃彷徨；
  妻妾逢惊，诡诈口舌，夫妇不和；
  财帛逢惊，寡少难聚，入不偿出。
  父母开兮性似萍，兄弟疎淡半为情，子孙到此多聪俊，
  官禄丰隆疾不侵，妻妾多能并多德，赀财易聚也易分。
  开门主豁达开畅：
  父母逢开，性不真切，浮泛相待；
  兄弟逢开，意不相连，似亲非亲；
  子孙逢开，聪明俊秀，科甲贵显；
  官禄逢开，功名显达，职位高迁；
  疾危逢开，一生少病，强壮安和；
  妻妾逢开，正真果决，内助贤能；
  财帛逢开，赀财难聚，聚亦易散。
  值符天乙为多吉，螣蛇古怪半虚花，太阴谋算非全美，六合多权岂是伪，
  白虎伤残多破损，元武心灵诡诈准，九地暗晦少繁华，九天无情面是假。
  此以八将推占年命之法，值符为贵神，加本命非富即贵，正直端方，人皆尊敬。生平有吉无凶，螣蛇加本命，做人必古怪难交，言语欺诈，作事虚花，有名无实；太阴加本命，一生善于计算阴谋诡计，终无良策；六合加于本命，心性和同，恩仇一类，善恶无分，同流合污；白虎加本命，为人残刻无情，所遇损伤，一生破败；元武加于本命，不是穿窬，便是劫盗，立心阴险，作事狠毐；九地加于本命，阴晦暗滞，昏迷度日，亳无光彩之色；九天加于本命，虚张声势，爱假门面，情义实少，不可依仗。
  探取格局命宫占
  探取格局命宫占，星吉仪安生气全，若得将神为我用，格局元内占为天，若寻子午卯酉位，临一合一定无偏，五行全备为生气，上下回圈为转旋，此乃占之为尊格，五行廹逆莫交连，旺气最喜阳生阴，不堪阴气廹相兼，占问性气何所来，旺相休囚将性看。
  注文；此以格局推占年命之法，凡人本命要奇仪无克，九星不入墓，击刑不逢凶格，宫门相生，阳将、阴神、值符、太阴、六合、九天扶助，又落子午卯酉正四宫，又属阳时阴星旺，此为最尊贵之高格局，主其人才学出众，安冨尊荣，科甲联豋，官居极品，出将入相，封先荫后贵极之命。而其气性，即于八将、九星、奇仪、八门之旺相休囚定之。
  八将推占人性情之法
  坐命青龙，满面仁风，更合美格，多始多终。
  螣蛇之性，戏诈无诚，成之败之，多疑多惊。
  太阴之性，多谋多为，刚柔其性，廉洁其身。
  六合多情，心性如萍，男少悭吝，女有妖淫。
  白虎金神，性急无情，女则多伤，男则多刑。
  元武诡诈，穿窬盗贼，性多奸诈，暗地筹画。
  九地蒙蒙，其质多恭，函隐暗计，为毒为凶。
  九天锵锵，其气扬扬，无私无曲，为暴为刚。
            

　　注：此又以八将推占人性情之法，六甲值符属青龙，其人仁厚温和，若合得美格更妙，作事有始有终，螣蛇之性虚花不实，无有诚信多猜疑，善呻吟，有成有败。太阴多谋，多为能刚能柔，其性廉洁。六合面上有情，心无专主，不生悭吝，女命逢之，淫乱汚秽，白虎性刚，激烈 迫无情，有杀伐之心，遭兵刃之惨，女则有损伤。元武性多奸诈，不是盗刦便是穿窬，暗地谋人，难于防备，九地性昏蒙，能阴谋善筹画，作事手毒，九天性气发掦，浮躁刚暴，阴气 人，令人难当，然心无私曲，挈日月而行，不为暗昩事。



    卷三十五

  奇门演卦
  奇门演卦其法不一，有以值符与值使合而成卦者，有以八门共八方合而成卦者，二者所用不同。其符使所成之卦，可用之以克静应日期时候，军兵对即用之以定主客雌雄、阵势得失。或邦国治乱，以之圤地土安危。谒访出行以之占去向通塞。至于捕捉逃亡、行人、失物，俱可用此而推之。其门方所成之卦，可以尅路应察来意，又可以卜自己日内之吉凶，并可以决他人未来之祸福，至于鸦鸣鹊噪，什物响动，一切异兆，皆可用之而预卜其休咎。
  符使演卦例
  其法以地盘值符所在之宫为内卦，天盘值使所在之宫为外卦。假如阳遁一局甲戌旬中辛巳时，地盘直符在坤二宫，天盘值使飞在九离宫，离为火为外，坤为地为内，内外共合演成火地晋卦，装出世应、六亲、六神以断休咎，则了然矣，余例推。
  门方演卦例
  其法以八方定位为外卦，飞临之八门为内卦。假如阳遁一局丁卯时，此时休门值使到四巽宫，即为水风井卦，余皆例推。但一时有八卦，而所用止一卦。如尅路应只看所方上之卦，卜来人善恶，只看其来方之卦上，来人灾福只看其人所坐方位之卦，卜自己吉凶，须看何方响动，即看其方之卦，卜鸦鸣鹊噪，并一切怪异，均看其所在方位之卦。
  节候发验
  万物之成在于何时，则其败坏之期，即定于其成之之时也。物之败坏，当在世爻破空绝之时。而埋碑碣文书，须看何时提出，世卜所伏之父母爻，及何旬空去其世爻，是其期也。又预合内外两卦之数，以定其年分，日子之多少。假如阳遁一局乙亥时，演成雷地豫卦，世爻未土败于酉，绝于巳、破于辰、受尅于寅卯、空于甲申旬，凡此甲申旬中寅卯巳酉年月合破也。若定开折文书、发掘碑记，当在甲申旬子午年月日时也。盖以子水文书，伏在世爻乙未之下，赖子来提起，午来冲起，而用甲申旬中，又能空去飞爻未土故也。
  主客雌雄
  世为客、应为主，世尅应、应生世，利为客，宜先动。应尅世、世生应，利为主，宜后动。世空客兵不进，应空主兵不前，世衰应旺、客弱主强，世旺应衰、客勇主怯，世应比和，主不战、亦不分胜负。若世应俱受月日伤尅多败。
  阵势得失
  我为客、则应为彼，世为我、我为主，则以世为彼、应为我，我尅彼宜战，彼尅我宜守，我生彼而旁爻月日伤我，宜防贼来侵我。彼乘火、我乘水、利水战，彼乘金、我乘火。利用火攻。又我金、彼木、宜排圆阵，用白旗，金命人前出，可以制胜。我土彼水，宜排方阵，用黄旗，土命人前出可以制胜。彼土、我水宜排长阵、用绿旗，木命人前出可以全胜。如尅彼之爻居离，宜从南击北，居兑宜从西击东，居坎宜从北击南，月日助我则吉，助彼则凶。
  六亲尅应
  父：为老人、为缝人、为画师、为吏人、为文人、为书册、为布帛。
  子：为小儿、为禽哭、为道士、为医生。
  财：为妇女、为饮食、为钱财。
  官：为官员、为公人、为病人、为恶人。
  兄：为亲戚、为朋友、为贫子。
  六神尅应
  青龙：为儒者、为僧道、为医生、为书客、为轿伞、为鱼、为树枝、为喜庆事，如嫁娶、祝寿、馈赠等事。
  朱雀：为女人、为书吏、为口舌、为呼唤、为牙行人、为哭啼、为笑语、为飞禽、为红色物。
  勾陈：为流作、为农、为跎子、为牵牛、羊人、为捕捉、为公门人、为拐子、为提携、为阻塞、为争斗、为跌。
  螣蛇：为妇人、为卖婆、为朵花、为骂詈、为奇闻异见、为绳索、为蛇、为污秽、为臭气。
  白虎：为恶人、为屠人、为病人、为孝服人、为血光、为斗打、为行丧、为石匠、为刀斧、为鼓声、为庖人。
  玄武：为卖鱼人、为卖盐人、为乞丐、为娼、为贼、为酒醉、为雨伞、为木匠、为水夫、为鱼、盐、酒、油。
  乾：为官长、为老人、为病人、为僧道、为公门人、为孝服人、为马。
  坎：为渔人、为水法人、为乞丐、为猪、为鱼、盐、为油、为水。
  艮：为童子、为山人、为猫、为犬、为砖石。
  震：为龙、为雷、为轿、为鼓声、为术士、为商人、为舟子、为木匠、为笔客。
  巽：为风、为女人、为鸡鹅鸭、为道士、为秀才、为柴薪、为竹器、为花木。
  离：为妇女、为鑪治人、为患目人、为红衣人。
  坤：为老妇、为农夫、为裁缝、为乐人、为戏子、为医生、为牛、为布帛、为食物、为药饵。
  兑：为少妇、为尼姑、为羊、为响声、为歌唱、为口舌。
  地支尅应
  子：为妇女、为小儿、为渔人、为舟子、为染匠，乘勾陈为蛇子，乘玄武、乘螣蛇为轻狂妇女、为菜，为青菱、为菜油，青龙为笔。
  丑：为耆老、为故旧、为庭书、为耕失、为尼姑、为秃头人、为大腹人。
  寅：为官员、为公吏、为儒者、为祝子、为胡须人。
  卯：为童稚、为舟子，乘朱雀、为牙行人。
  辰：为凶徒、为牙侩、为猎人，乘白虎为屠人、为网罟，为鱼，乘勾陈为缸。
  巳：为画师、为匠工、为远客、为疱人、为二女、为师姑、为鑪治人、为扇子、为花朵，乘朱雀为印、乘白虎为弓弩。
  午：为马夫，乘龙为官员，乘螣蛇为妇女、为旌旗，乘勾为武官，乘虎为患目人。
  未：为农夫、为乐人、为戏子、为裁缝、为寡妇、为媒婆、为师巫，乘勾为牵羊人、为柳，乘龙为医生，乘朱为橘。
  申：为贵人、为铜锡匠、为剃头人，乘龙为僧人、为铜钱，乘为缉捕人，乘虎为猎人、为箭、为绵絮。
  酉：为妇女、为银匠、为佛婆，乘玄为娼妓、为酒保，乘虎为孝服人、为锣声，乘朱为鸡、鹅、鸭。
  戌：为犬、为猎人、为狱吏、为军卒、为僧人、为聚众，乘蛇为菊花，乘虎为铁器，乘玄为虫鲁。
  亥：为卖鱼人、为挑水人、为屠宰人，乘虎为梅花，乘玄为雨伞、为蓑笠，乘蛇为绳索、为猪秽，乘龙为图画、为幼孩，乘朱为猪玄蛇、为乞丐、为龙为鱼，乘朱虎蛇为哭泣，乘勾虎蛇为錬锁。
  八门主事
  开：宜征讨、谋望、入官、见贵、应举、远行、嫁娶、移徙、商贾、营建，不宜治政有私人窥伺。
  休：宜面君、谒贵、上到任、嫁娶、移徙、商贾、营建诸事皆吉，不宜行刑、断狱。
  生：宜征讨、谋望、入官、见贵、嫁娶、移徙百事皆吉，不宜埋葬、治丧。
  伤：宜渔猎、捕讨、索债、博戏、收敛货财，俱不宜。
  杜：宜捕盗、翦凶、决隐狱、填塞沟壑，余俱不宜。
  景：宜上书、献策、招贤、谒贵、拜职、遣使、行诛、突阵、破围等事、余俱不宜。
  死：宜决断、刑狱、吊丧、埋葬等事。
  惊：宜掩捕盗贼、惊惑乱众等事。
  右八门最怕迫制，吉门有气益吉，无气减吉，凶门有气益凶，无气减凶。
  九星主事：
  蓬：宜安抚边境、修筑城池。不宜入官见贵、嫁娶、移徙、商贾、营建。凡征战将兵辰戌丑未月日加二五八宫、利为主。申亥子月日加九宫、利为客，贪狼星也。
  任：宜立国邑、化人民、入官见贵、求请、应举、商贾、嫁娶。不宜移徙、营建。凡将兵亥子寅卯月日加三四宫、利为主。辰戌丑未月日加一宫、利为客，左辅星也。
  冲：宜征伐战斗、报怨酬恩，不宜上官见贵、嫁娶、移徙、商贾、营建。凡征战四季申酉月日加六宫七宫、利为主。亥子寅卯月日加二五八宫为客，禄存星也。
  辅：宜修道设教、诛凶伐暴、入官见贵、嫁娶、移徙、商贾、营建、应举、谋望。凡将兵征伐与冲星同，文曲星也。
  禽：宜祭祀、祈福、断灭群凶、入官见贵、锡爵赏功、应谋望、嫁娶、移徙、商贾、营建。凡将兵征伐亥子寅卯月日加三四宫、利为主。辰戌丑未月日加一宫、利为客，廉贞星也。
  英：宜上官、见贵、应举、报书，不宜嫁娶、移徙、商贾、营建、祭祀、远行。凡征战申酉亥子月日加一宫，利为主。寅卯巳午月日加六七宫，利为客，右弼星也。
  芮：宜崇尚道尊、师友亲，入官、见贵、嫁娶、移徙、商贾、营建，凡将兵征伐与任星同，巨门星也。
  柱：宜修筑营垒、训练士卒，不宜入官见贵、嫁娶、移徙、商贾、营建、凡将兵征伐寅卯巳午月日加九宫，利为主，四季申酉月日加三四宫，利为客，破军星也。
  心：宜兴师陈旅，诛暴伐恶，入官见贵，应举求谋，嫁娶移徙，商贾营建。凡将兵征伐，与柱星同，武曲星也。
  右九星有气而合奇门，吉者益吉，凶者减凶。若无气而不合奇门，则凶者益凶，吉者不吉。
  八卦类神
  坎：北道、舟程、黑色、咸味、酱糊、水膏、绳索、乐器、水泻、遗精、耳肾、腰疾、深听、智谋、漫事、曲折。
  坤：城隍、司命、土社、谷帛、田野、仓场、云雾、沙石、老女、道姑、脾胃、腹疾、乡农、斗殴、思虑、牢狱、符药、丸散、医筮、算卜。
  震：甲乙、青龙、禁庭、内翰、舟船、车马、泰岳、宫观、庙宇、家神、林麓、妖怪、肝胆、四肢、长男、忧喜、游猎、威声、相貌、俊伟、蒜菜、瓜菜、腥酸、鲜味、巧样、雕刻、云龙、怪异。
  巽：山林、竹舍、进退、藏隐、悬吊、安柱、绳索萦结、工巧机关、诸事湾环、长女新妇、秀士幽闲、絶烟神庙、股肱、手足、风寒、气证、肝胆、眼目。
  乾：君父、显官、僧道、老人、宝石、铜铁、金石、丝声、色白、形圆、体坚、味辛、刀砧、鎚铃、首脑、股筋。
  兑：破损、毁折、阴人、灾厄、少女、妓妾、咽喉、口舌、妖邪、不正、诡言、虚谲、缺地、废井、刀针、铜铁。
  艮：少男、山冈、径路、石岸、土坑、瓦块、山村、寺观、动止不常、坚硬多节、鼻背、手指、气血积结、色黄、味甘、进退、生灭、脊背、痈疽、手足疮疖、虎豹狼狈、鼠狗之物。
  离：神圣公像、闪电星光、赤鸦丹凤、火龛姻窗、灯笼红盒、酒食馨香、焙炙药物、带壳而尝、烦躁性热、紧急薰蒸、祖先宗庙、明堂客厅、鑪鼎火具、诗赋词文、眼目心血、潮热虚惊。
  九星类神：
  蓬：为水、为后、为水火盗贼，其音为羽，入官逢盗贼，起造移徙防兵火，婚姻防翁姑，胎产损伤，商贾远方遇仇人侵害，行人即归，兖州分野。
  芮：为士、为教师、为良朋益友，其音为宫，宜于秋冬，起造、嫁娶、迁徙，当招官讼，或有盗侵。占行人则归，经商失财，破侣，梁州分野。
  冲：为雷祖大帝、为木、为武士，其音为角，宜出军，若移徙、商贾不吉，嫁娶防害，一年之内见凶，修造三年内，当有凶事，上官利武职，徐州分野。
  辅：为草、为民，其音为角，春夏婚姻、移徙大吉，秋冬诸事不利，荆州分野。
  禽：为工、为师巫、为法士，其音为宫，宜祭祀神祗，商贾、埋葬、移徙皆吉，秋冬大利，春夏小凶，寄于坤宫，依门傍户，其神不正，吉亦非全，豫州分野。
  心：为金、为高道、为名医，其音为商，宜书符合药，春夏不利修造。宜移徙、嫁娶，不可商贾。此日时晴明大吉，冀州分野。
  柱：为金、为隐士、为修錬，其音为商，宜固守隐迹，或为阴谋，不可移徙、商贾、嫁娶皆不吉，雍州分野。
  任：为土、为富室，其音为宫，嫁娶生子大贵，上官谒贵全吉，惟修造不利，商贾、远行春夏大吉，青州分野。
  英：为火、为鑪冶人、为残患，其音为徵，宜远行、献书，不宜商贾，主失财物，修造失火，上官有灾，只宜嫁娶，扬州分野。
  九神类神
  值符：禀中央之土，为贵人之位，能育万物，大将宜居其下，为人性清高而重厚，为仙佛、为尊贵，失令则为牙媒，于物为印绶文章、金银首饰、丝麻布帛、珍宝谷鳖、獬牛之类。变异则为水木之妖，鳞鱼之怪，其于事也，旺相则为喜庆、诏书、筵会、酒食，休囚则为哭泣、愁闷，其色黄色，其形端方，其数八。
  螣蛇：禀南方之火，为虚耗之神，为人性虚伪，而巧诈，为公吏、为妇人，失令为市井人、为奴婢、牙婆。于物为光亮，为丑陋，为歪科破损，为花黎、为绳索、为蛇、为闪电，其于事也，为胎产、婚姻、文契、钱货，奇闻异见，变异则为光怪，火烛惊疑，为淹纒、为恶梦、为血光、为脱赚骂詈，为污秽臭气之类，其色红，其形虚幻勾曲，其数二。
  太阴：禀西方之金，为阴佑之神，能为祯祥护持，为人正直无私，性气难驯，为台垣諌府，为文人。失令为婢妾宵小，于物为雕琢金银，羽毛精洁，阴霖露雨，霜雪冰冻，佛寺字迹。其于事也，旺相则为喜庆、恩泽、赦宥、婚姻、胎产，休囚则为淫滥、忧疑、欺诈、阴私、口舌、诅咒、哭泣、暗昧、密约、私通、走失，其色白、其体柔、其数九。
  六合：禀东方之木，为雷部雨师护卫之神，能飞腾变化，为人性好贤喜乐，为贵族高隐。失令则为工巧技艺，僧道术士，医生、书客。于物为菓品、盐菜、羽毛、布帛、衣裳、轿伞、彩仗、印玺、书契、树枝、舟车、钱财。变异则为草木之精，水族之怪。其于事也，旺相则为爵禄荣庆，婚姻和合，胎产。休囚则为婢女口舌，争财致疾，囚系胆怯，讪谤通谋，求降勾引。其色黄赤，其形光彩，其数六与七。
  白虎：禀西方之金，为刚猛之神，主兵戈战斗，为人性猛烈威雄，为催官侍者，侍卫虎贲。失令则为军卒、丑妇、工匠、农失、牧童、捕役、屠宰凶人、孝服病人，于物为金银刀剑，财帛木实，鱼鳖蛟龙。失令则为朽铁瓦石，网罗。变异则为冰雹、狂风，迅雷害物。于事为争讼、疾病、死丧、道路跌伤、留连遗失，其色青白，其形锐利，其数五。
  玄武：禀北方之水，为刑戮奸谗之神，为人性聪明而躁急，巧辨而反覆。为文士、醉客、孕妇。失令则为牙侩、书吏、盗贼、娼妓、卖鱼盐人。于物为文章、印信、勅令、服物、鱼蛇、卵蛋、盐卤、油酒、伞炭之类。变异则为妖魔鬼魅，于事则为谒官求望，失令则为口舌、啼哭、梦想、离别、惊恐、遗失、逃亡、奸佞，其色赤黑，其形缺，其数四与九。
  九地：坤土之象，万物之母，为阴晦之神，为人性柔顺吝啬，为神像、为大腹、为医卜人、为老妇、为道姑、乡农狱卒。于物为子母牛，为五谷、布帛与金沙石云物、符籙、药铒、旧物。于人为模糊、忧思、病患、牢狱、暗昧、哭泣、死丧，其色黑，其形厚有柄，其数八与二。
  九天：乾金之象，万物之父，为显扬之神，为人性刚健而不测，为君父、为官长、为僧道老人、为首脑、肋股。于物为马、为金玉、宝石、剑戟、刀砧、鎚铃、钱镜、寒冰、铜铁、水菓、丝竹、光亮、玲珑、旋转活动，有声、有足之物。于事为谋望、博奕、远行之类，其色赤白、形圆，其质坚，其数一与二（六）。
  天干类神：
  甲：其为质也劲，其为性也直，其为色也青，其为味也酸，其为声也浊，其为体也方与长，其为用也萌与动。得时则为栋梁，失令则为废材，尅战太过则为朽腐无用，生旺太过则为漂泊无依，其性过于自负，不能娴于世故。
  乙：其为质也润，其为性也曲，其为色也碧，其为味也酸甘，其为声也婉转，其为体也柔，其为用也无差。得时则繁华，失令则枯朽。其性矫揉造作，依附世情。
  丙：其为质也廉（虚），其为性也烈，其为色也紫赤，其为味也苦辣，其为声也苍雄，其为体裹腹，其为用也抑与扬。得时则辉煌，失令则灰槁，有可大之材，而不可有恒，有转变之功，而不可干犯。其性刚愎自用，惟好趋承。
  丁：其为质也媚，其为性也顺，其为色也淡红，其为味也爽快，其为声也清亮，其为体也秀而扬，其为用也便而捷。得时则能销熔暴戾，洞察奸邪，失令则为穷愁呻吟，幽人婺妇，投其机似可狎，当其锐则不可撄，其性柔佞，不可测识。
  戊：其为质也烈燥，其为性也耿介，其为味也甘辛，其为声也刚雄，其为体也涩而滞，其为用也卤而粗。得时则豪雄果敢，失令则柔懦痴愚，其性执抅，不可强制。
  己：其为质也博厚，其为性也坦真，其为味也甘辛，其为声也婉切，其为体也沉而静，其为用也顺而柔。得时则陶熔品汇，失令则抱质坚贞，其性宽宏，而不凝滞于物。
  庚：其为质也刚劲，其为性也急锐，其为味也辛辣，其为声也雄尖，其为体也硬直，其为用也暴戾。得时逞其专制，失令失其雄威，可柔以化之，不可刚以制之，其性坚执，能屈人，而不能屈于人。
  辛：其为质也鋩锐，其为性也柔刚，其为味也苦辣，其为声也铿锵，其为体也沉静，如锥处囊。其为用也坚耐，似玉出璞。得时则黄钟，失令则瓦缶，必待秋风，方能扶摇直上。
  壬：其为质也润，其为性也淫，其为味也咸，其为声也洪，其为体也圆活，其为用也流通。得时则济物利人，失令则妨贤病国。其性柔险，可与共忧，不可与同乐。
  癸：其为质也重，其为性也阴，其为味也浊，其为声也亮，其为体也沉厚，有沉溺由己之情。其为用也浅露，无包容涵蓄之量。得时则从容变化，失令则摇尾乞怜，其性憨直，惟知排难解纷，不知察奸弊。
  地支类神：
  子：为水、为河、为池井、为沟、为后宫，其于人也，为妇人、为盗贼、为乳妇，其于物也，为鼠、为燕蝠，其于事也，见吉神为聪明，见凶神为淫泆。
  丑：为土、为桑园、为桥梁、为宫殿、为坟墓，其于人也，为君人、为尊长、为贵人，其于物也，为牛骡，其于事也，见吉神为喜庆、为迁官，见凶神为咀咒、冤仇、讼狱、忧离、远行、疾病。
  寅：为木、为神像、为山林、为桥梁、为公门，其于人也，为丞相、为夫妇、为道人、为贵人、为人马、为公吏、为家长、为宾客，其于物也，为虎豹、为猫，其于事也，见吉神为文书、财帛、信息，凶神为口舌、失财、疾病、官事、是非。
  卯：为木、为门窗、为街士，于人也，为妇、为兄弟、为姑母、为盗贼，其于物也，为舟车，其于事也，见吉神为门户、舟车安然无事，见凶神为口舌、官事、追呼、分离，虽无奇门，亦可避形。
  辰：为土、为岗岭、为麦地、为寺观、为土堆、为坟墓、为田园，其于人也，为丑妇、为僧道、为仆人、为屠宰，其于事也，见吉神为医人、药物，见凶神为屠宰、争竞。
  巳：为火、为炉冶、为镬，其于人也，为妇人、为乞丐，其于事也，见吉神为文书，见凶神为梦寐、疾病。
  午：为火、为厅堂、为果食，其于人也，为宫女、为使者、为亭长、为蚕姑，其于事也，见吉神为文章、资讯，见凶神为口舌、惊疑。
  未：为土、为庭院、为墙垣、为坟墓、为茶房，其于人也，为父母、为白头翁、为寡妇、为师巫、为放羊人、为道人，其于物也，为羊、为鹰，其于事也，见吉神为酒食、宴会，见凶神为官事、孝服、毒药、争竞、疾病，此方遇奇门，可以逃难藏形。
  申：为金、为仙、为神堂、为道路、为碓磨、为城宇、为祠庙、为湖池，其于人也，为公人、为贵客、为行人、为军徒，为凶人，其于物也，为猿猴、为狮子，其于事也，见吉神为行程奔走，见凶神为口舌、车碾道途、损失疾病。
  酉：为金、为碑碣、为街巷、为白塔，其于人也，为外亲、为婢妾、为妇人、为阴贵人、为卖酒人，其于物也为鸽雉，其于事也，见吉神为清静、恬淡、和合，见凶神为失财、病患、离别，此方遇奇门，可以藏形遁迹。
  戌：为土、为虚堂、为牢狱、为坟墓、为寺观、为冈岭、为厕溷、为死尸，其于物也，为驴犬，其于人也，为僧道、为善人、为孤寒下士、为狱吏、为屠儿，其于事也，见吉神为僧道，见凶神为虚诈、及走失、争竞、牢狱之灾。
            

　　亥：为水、为牢狱、为庭廨、为厕坑、为寺院、为江湖、为楼台、为仓房，其于人也，为盗贼、为小儿、为乞丐、为赶猪人、为罪人，其于事也，见吉神为婚姻、乞索，见凶神为争斗、产难。



    卷三十六

  奇门兵事主客分法
  以本宫为主，星门为客，宫生星门利客，星门生宫利主，宫尅星门利主，星门尅宫利客，两相比和，主客势均，一尅一生，主客互伤。
  出兵方
  奇门会合之方，可以出兵，若无奇门，阳时宜从天盘直符下出兵，阴时宜从地盘直符下出兵。又阳时地盘生门、合天盘三奇，天盘生门、合地盘三奇，皆可出兵。
  背击
  凡战，宜背生击死，背孤击虚，背雄击雌，背德击刑，背亭亭击白奸。宜坐三胜宫，宜避五不击，宜趋三避五，背天目向地耳。又宜背游都、太岁、太将军、太阴、月建、河魁，避地丙。急则从天马方出。又甲乙日不西攻，壬癸日不攻四维，丙丁日不北攻，庚辛日不南攻，戊己日不东攻。又不可以囚攻相，以死攻生。
  孤虚
  年月日时，俱以前一位空亡为孤、对冲为虚。如子年以亥为孤、巳为虚，万人以上用年孤，千人以上用月孤，五百人以上用旬孤，百人以上用日孤，数十人以上用时孤。
  雄雌
  春寅、夏巳、秋申、冬亥为雄，对冲为雌。
  亭亭白奸
  以月将加正时，视神后所临，为亭亭方。功曹、胜光、天罡所临，为白奸方。二神所泊常合于巳亥，格于寅申，合时宜战，格时宜守。
  游都鲁都
  甲己日丑、乙庚日子、丙辛日寅、丁壬日巳、戊癸日申为游都，对冲为鲁都。
  三胜地
  直符、九天、生门也。
  五不击
  直符、直使、九天、九地、生门五宫也。
  趋三
  直使到震宫宜向之。
  避五
  直使到巽（五）宫宜避之。
  天马方
  以月将加正时，数到卯位上是也。
  旺相休囚
  春：木相、火旺、水废、金囚、土休。
  夏：火相、土旺、木废、水囚、金休。
  秋：金相。水旺、土废、火囚、木休。
  冬：水相、木旺、金废、土囚、火休。
  天目
  甲子旬庚午、甲戌旬庚辰、甲申旬庚寅、
  甲午旬庚子、甲辰旬庚戌、甲寅旬庚申。
  地耳
  甲子旬戊辰、甲戌旬戊寅、甲申旬戊子、
  甲午旬戊戌、甲辰旬戊申、甲寅旬戊午。
  太岁
  即地盘岁支之宫。
  月建
  一名地宝，一名小时，经曰：能知地宝，万事无殆，故宜背之。
  太阴
  即九神太阴宫也。一云即玉女方。
  太将军
  寅卯辰年在子、巳午未年在卯、申酉戌年在午、亥子丑年在酉。
  时中将星
  申子辰日卯时、巳酉丑日子时、亥卯未日午时、寅午戌日酉时。
  五将方
  寅午戌日东方、亥卯未日南方、申子辰日西方、巳酉丑日北方，为五将方。凡遇敌必审五将方所在避之大吉，犯之必败，敌若从此方来，当择利便击之则胜。
  天罡时
  以月将加用事之时，视上盘天罡之方为斗罡方，一百二十位神煞凶恶能制，行兵破阵必胜，凡用皆吉。
  破军加时法
  以戌加月建，顺十二位，数到所用之时，寻破军，随破军所临之时，行九宫顺飞八方，如贪武辅三吉入中宫，号为圣人登殿，能压一切凶煞，凡事大吉。
  天营
  即天上太岁所临下，不可犯。
  四神
  凡出阵日，勿令魁罡蛇虎四神，临于将军年命，日辰须查明避四神所在，尤忌出入。
  占风
  急临敌时，后有风渐急，则须速乘其势，若有风从左右来，或前来，即宜勒兵向风来处，必有伏兵。
  旬中地丙日
  甲子旬寅日、甲戌旬子日、甲申旬戌日、甲午旬甲日、甲辰旬午日、甲寅旬辰日，将兵者，不可用犯之，上将死于阵。
  安营法
  三元经曰：法以六甲为首、十时一易，取六甲旬首而推布之，大将居青龙甲，旗鼓居蓬星乙，士卒居明堂丙，伏兵居太阴丁，判断居天庭辛，系粮储居天牢壬，伏藏居天藏癸。
  涉险法
  三元经曰：若涉险危急之中，山岩水涧之际，兵不得动，敌从利方上来，即视天时，阳时即令士卒袒左肩，引声大呼，鸣锣击鼓，先举而击之，阴时即令士卒，衔枚摘铃，静以待之，敌人若四面合围，当分军为三部，一居月建上、一居月德上、一居生门，大将居亭亭，引兵击之大胜。
  出入山中法
  伍公曰：凡入山，以天辅时，奇门合处入。出山则以明堂奇门合处出，大吉。
  逃避法
  子胥对吴王曰：凡有急难逃避，使人家起一围，从青龙上起足，过明堂上，出天门、入地户，向太阴，到华盖上，出军战斗大胜，出行不逢盗贼。又曰：昔避楚王之难，困于王宫不得出，乃在宫中画一子午卯酉十二围，从青龙发足而走，禁兵不见。
  九星吉凶歌
  天蓬平稳宜坚固，天芮须忧士卒亡，天辅远凶近则吉，天柱军马近还伤，天英兵将何从出，亦应危难见恓惶，天冲扬威万里行，天禽雄猛敌军惊，天心密计他须败，天任何忧不大赢。
  奇门行兵杂摘
  天乙飞宫，不宜进兵，后应则吉。白入荧利主，荧入白利客，龙逃走、雀投江不利客，宜后应。蛇夭蟜、虎倡狂不利主，宜先举。大格、刑格必败，值符是庚，又宜避丙丁之宫，此是格悖，非回首也。阳时要天盘强，阴时要地盘强 返吟有吉格，亦宜进兵，当乘乱破杀。伏吟宜藏兵暗地，使敌入我伏中。要择九天、开门、值符下出兵吉，回首、跌穴、三诈、九遁之类，最忌下尅上，时干尅日干，主下犯上，主客胜。奇仪相合，安营最利。立寨须看六庚，与玄武所临之宫，主有刦营之贼，所遇无非奸细。阳将阴时遇两重玄武，贼兵必来偷刦。乙加辛，贼来偷刦，必自败而退。若乙得旺气，此一路必有伏兵。虎倡狂不会惊开二门不甚为害，利为客。
  龙回首主兵大利，客亦不凶。丙加壬，有文书纒绵遗失。六仪击刑最凶，虽为值符亦不可用。三奇入墓，百无一成。刑格、大格、小格，遇此车破马倒，慎勿追赶，反受其咎。天乙飞宫，切勿进兵。天乙伏宫，须移帐于丙丁方避之。飞宫则将军当随天上值符而飞。伏宫则将军当随天上值符而伏。夭矫不可对敌，宜移帐到戊己方。六合临主敌有人降，事必成就。交战最利伤门，景门胜而不久，休门只宜坚守。白入荧贼来偷营，即伏兵于此方迎战。荧入白，凡遇贼兵，可即时发兵，迟则让贼为客，又宜避之。
  置阵之法：用本日干之五行，甲乙为直阵，丙丁为锐阵，戊己为方阵，庚辛为圆阵，壬癸为曲阵。
  安营方所
  出兵征伐，安营列阵，步用六百，外圆内方，象天地之式，量士卒多寡，以令为之，四通八达，运粮水道，盘回屈曲，法度井龙，不得犯恶石，及塚墓、草莽、绝道，死水、隘狭、险峻之地。
  凡择胜地，然后表十二位，旗上将军居九天之上，大将军居青龙之上，竟五位开军门，背月建不向太岁大将军。
  凡军次宿大将军当居玉帐之中，得天神之助，及天乙宫，值使宫，地下旬支也。坐阵临阵天上干也。经曰、天动、地静正此谓也。
  甲子旬军门辰上、将军子、甲戌旬军门寅上、将军戌、甲申旬军门子上、将军申、甲午旬军门戌上、将军午、甲辰旬军门申上、将军辰、甲寅旬军门午上、将军寅。大将军居青龙六甲也。
  军门开五位系守营，军门开六戊系战营也。旗鼓居蓬星六乙也，士卒居明堂六丙也，伏兵居六阴六丁也，军门居天门六戊也，小将居地户六己也，齐众斩断居六庚也，判罪运粮居六辛也，囚系移谷居六壬也，府藏之库居六癸也。
  行军择地
  驱驰千里，破军杀将，存亡所关，安危所系，虽曰：本乎人事，而实天时居半，地利居半。故经曰：知天之时，可以合战，识地之利，可以全军，天时不知，地利不识，每出必败。故上将之道，度天地而后因之，故曰：胜敌者地也。地有步地、车地、骑地，车地、骑地、步地利于险、车地于平、骑地利于旷，故能因利而制胜，是为上将。长江亘前、舟梁皆绝、军难飞渡，名曰：天堑。高山密围、四望无缺、水潦皆至，名曰：天井。峰巓乱起、路多分析、来去不见，名曰：天房。丛林相薄，四面若回，逶迤其路，名曰：天罗。羣山相挟，松柏深黑，路如羊肠，名曰：天牢。地多下湿，高迥低低，泥泞粘足，名曰：天陷。怪石遍地，处处井塘，或突、或兀，名曰：天隙。树木数里，荵荫极目，去路必由，名曰：天障。城邑相隣，野多树落，鸡犬时惊，名曰：天市。前有平原，崇山后绕，林木阴蔽，名曰：天屏。
  峻岭前回，旁无去路，步步欲高，名曰：天梯。山分左右，壁立百仞，一水飞流，名曰：天润。险阻在旁，一峰挺出，八方皆见，名曰：天月。大山两岸，中流独时，水势从空，名曰：天界。蔓草相延，丛生莞苇，风颷数起，名曰：天灶。浩浩荡荡，四望无山，垣平如砥，名曰：天场。路曲山巅，曲折崎岖，竟日不尽，名曰：天栈。众树交加，隔离天日，细路入山，名曰：天穴。环山数里，进路不通，内储富厚，名曰：天仓。面山背水，进可以战，退可以守，名曰：天府。荒坟古塚，观宇相仍，夜多鬼火，名曰：天幽。故善用兵者，因其地势而用之，进无接、退无及，分车列骑，无易无厄，前后远近，内外左右，无所不虑，无所不备，则无所不利，乃可以全军。故制胜之道，莫先于地，当留不留，当去不去，当奇不奇，当伏不伏，是谓死将，当进不进，当退不退，当避不避，当争不争，是谓死军，军死无功，将死无及。
  回止恶风
  忽有骤风夜间拔树屋，此为贼风，若大风起有声，大树枝条不动者，谓之鬼风。贼风主兵，鬼风主病，均宜急避之。
  司马仲达曰：凡有风动，但以八门遁甲课之，若在奇门相合上来则吉，若在凶门不得奇者为凶，故军中遇恶风不止，旗竿倒折，取乾坤艮巽四穷上土，作泥人长三尺，手执桃弓、苇箭，仍执刀、披发向风三叩齿
  咒曰：天有四狗，以守四境，地有四狗，以守四隅，以城为山，以池为河，寇贼不得过，来者不得进，去者不得还，急急如律令。咒毕弃之而去。
  又咒曰：道风之道，灾殃消除，急急如律令。
  明随地置变之术
  地有异形，兵有异机，一险一易，地之形也。因地制宜，兵之机也。随地制变，虽有不同而便利存焉，故能因其形，乃可得其利，敌虽欲困我，亦无由也。晁错曰：用兵临战，其所最急者有三：一曰先明地形、二曰士卒服习、三曰器械利用，国之所恃，以战者将也。将之所赖者、兵也。有能之将，有制之兵，无往不胜。将不能而兵无制，何以取胜乎？故兵法曰：丈尺沟堑、草木茂林、依土积石、邱阜所在，此步兵之地，车骑二不当一。土山平原，四面旷野，此车骑之地，步兵十不当一。平易相远，山谷幽涧，居高临下，此弓弩之地，短兵百不当一，两阵相近，平地浅草，可后可前，此长戟之地，剑盾三不当一。
  萑苇竹筱，草木丛密，此矛铤之地，弓弩三不当一。士不选练，卒不服习，起坐不安，动静无常，前击后解，与金鼓旗帜所指，皆不得当，此不素习之过也。兵不完、器不利，与空手同，甲不坚密、与袒裼同，弓弩不能及远，与短兵同射不的中，与无矢同，中不深入，与无镞同，此将不省兵之过也。兵法曰：器械不利以其卒与敌也，卒不可用以其将与敌也。将不知兵以其主予敌也。主不择将以其国予敌也，此四者用兵之至要也。是乙太乙用兵之法，克敌于未然，制胜于未兆，临机观变，全在于将，故曰：出兵从门置阵顺地，此之谓也。
  明选将之术
  武王问太公曰：王者举兵欲简练英雄，不知士之高下，为之奈何！太公曰：夫士之外貌，不与中情，相近者十五，有严而不肃，有温良而为盗者，有貌恭敬而心慢易者，有外廉让而内无诚信者，有精精而无情者，有湛湛而无诚者，有好谋而不决者，果敢而无能者，有悾悾而不信者，有恍恍惚惚而反忠实者，有诡激而见功効者，有外勇而内怯者，有肃肃而反平易，有嗃嗃而反诚慤者，有形貌虚劣而智略过人足以有为者，有独行不苟庸人所轻而君子所重者，人固不易知，知人亦不易，非有大明，不能得其涯际也。以山涛之资，而不知其子，简以王济之才历三十年而不知其叔湛夫，亲莫亲于父子叔侄，而乃有三十年而不知者，况其他乎。世固有砥中而玉表，羊质而虎皮者，亦有大智、大愚、大辩若讷，大巧若拙者，故曰：以貌取人，失之子羽，以言取人，失之宰我，是以中情外貌之不相应也。武王曰：如何知之。
  太公曰：知之有八徵：一曰：问之以言，以观其词，二曰：穷之以词、以观其变，三曰：试之以谋、以观其知，四曰：使之以事、以观其德，五曰：与之以财、以观其廉，六曰：间之以色、以观其贞，七曰：告之以危、以观其勇，八曰：醉之以酒、以观其态，八徵既备，则贤不肖别矣。人虽有难知之情，而有可知之，理所谓问之以言者，盖言为心声，情动于中，乃形之于言。故吉人辞寡，躁人词多。汉高祖于韩信，登台拜将之初，先有将军何以教寡人之言是也。之以词者，欲尽其言之蕴，究其所以尽是变者，而以知其所得于心也。孙武之见吴王，吴王既与之言，而复使勒兵是也。试之以谋者，事之可否成败，必先计其始终，有识者乃预知其得失，所谋事在人，成事在天也。使之以事者，事有难易，可以见其材力，与操守之正。此光武初见邓禹，所以有何能之问也。与之以财者，人无贪心，则货赂亦不能移，不贪即廉矣。间之以色者，女色最易惑人，惟所守者正，则不为所摇，而间不能入矣。故知其贞告之，以危者敢于有为，斯无所畏避，而勇往直前，无所顾虑也。醉之以酒者，内有所养，则不为酒所使，醉而仍不改其常度者，所养益深矣。八徵既备，人之内外，皆得而知，而贤不肖判然矣。
  明教兵之术
  武王问太公曰：合三军之众，欲令士卒服习，教战之法为之奈何？太公曰：凡领三军，必有金鼓之节，所以整齐士众也。为将者，必先明告吏士，申之以三令，教之以起居，进退旌旗，指挥之法。故教士吏先使一人学战，教成合之十人，十人学成，合之百人，百人学成，合之千人，千人学成，合之万人，万人学成，合之三军，而后及于百万之众，以成其大兵，而立威于天下，苟不教之以战，一旦迫之而为兵，是驱市人以就死地也。是乌合之众也。然教之必于平日所习而立劝惩之法，五人为伍，伍有其长，前后左右，各有其方，教成则长有赏，是劝之也。
  不成则长有罚，如犯法之罪，是惩之也。劝惩之法既明，则人自为战，无往而不克，金鼓之节，鼓以进之，金以退之，一进一退，各有节，此士卒所以整齐也。三令而五申之申，明军法使士卒皆知所守，而不敢乱，乃可以行教之之法。由寡以及众，欲其力不劳，而教易成也。自一人以至千百万人，必教之有素，而后合之有序，以能成大兵，而立威于天下也。其后孙武子与尉缭子教兵之法，亦由少而及多，以次递加，皆太公之教法，遵而行之，变化以尽其用也。
  明用兵分合术
  经曰：用兵之法，三军之众，必有分合之变，其大将先定战地战日，然后移檄与各处将吏士卒，告之以攻城围邑之期，使之毕集其所，大将乃设营立表于辕门，清道禁行以待其来，先至有赏，后至有诛，则远近皆至，三军咸集。大将乃发令，启行尅期，进兵并力以战，此分合之用也。分不分縻军，合不合孤旅，分合之变，兵之至要也。盖用兵之道，其始也分，其终也合，始之分者，使之各据其要地，终之合者，临阵则并力而合战也。武王之伐纣也，孟津大会牧野，陈师一举而成王业，此用兵之至善也。汉高祖垓下之役，始与信布等会，期而未至，高祖深以为忧，及信布等发兵俱至后，高祖之业定矣，此会期并力之効也。
            

　　按此数篇，皆仍太乙原本篇中间引后事，乃注以为证，非答问语也，细看自明，故仍之。星源识。



    卷三十七

  天罡所指
  天罡指巳天地开，以月将加用时，寻天罡至巳，为天地初开。出军行师，任徘徊。用兵大胜，开地千里。指午坐帐宜弹琴。指午为天地纵横，不宜出军，宜坐帐弹琴吉。指未小通亦可裁。天地小通，出军亦吉。指申迫争君须忌。天地争更之时，用兵须忌。指酉人马受惊骇。天地闭塞之时，车伤马死，战主大凶。反来戌上指乖隔。出军主士卒乖隔伤和。加亥天窄不称怀。用兵主损伤惊恐。指子半路魂魄散。行至半路魂魄不安。指丑途宿待明来。为小通、出军三十里待来朝，任意而行必大胜。临寅有喜战获胜。行者有喜，战必大捷。到卯闭塞宜埋藏。为天地闭塞、宜藏匿避之，凡事不宜。复临辰地关梁塞。关梁闭塞，只可安营下塞，不可妄动。掌上兵机仔细排。
  占迷路法
  如七月申时，以巳将加地盘申上，顺数辰时天罡在地盘未上，未为季、右道通，余仿此。
  黄石公曰：出行道逢三路，未知何道通，以月将加时占之，天罡加孟左道通，加季右道通，加仲中道通。寅申巳亥为四孟、子午卯酉为四仲、辰戌丑未为四季。
  立知井泉法
  兵屯山阜，被贼围困，又无溪涧处觅水，急用磁碗覆地，将土壅碗口，待过一晚，至早揭碗视之底，有水珠有泉脉也，掘地数尺，可以得水。
  卜螺法
  取山中赤色大螺，取时忌妇人、孝子、鸡犬见之。凡预卜胜负，取二螺安盘中，直画一路左为我，右为贼。盘内盛水一寸许，将螺各记之，咒曰：田螺舞舞，能知风雨，贼若来遇，入我境界，田螺索索，风雨不着，贼若不来，各守城郭。咒毕候至天明，依法断之，若贼螺入我境界，宜固守，不可与战。我螺入贼界，宜急攻之。
  春螺头向东、大利向西被贼，向南有惊，向北小吉。
  夏螺头向东、小吉，向南大利，向西贼来，向北大惊。
  秋螺头向西、大利，向南有神助，向东大吉获财，向北战胜宜守。
  冬螺头向北、大利，向西平安，向南城能破，向东小惊，宜固守。
  甲乙日螺头向东，贼来急，不宜战。向南五日内贼来，向西十四日贼来，向北贼不至。
  丙丁日螺头向南九日去，向西七日去，向北当日至，交战我胜敌败，向东贼散。
  戊己日占，宜各守不，论螺头何向。
  庚辛日螺头向西，与贼平向，北贼散。向南贼来而复去，向东有贼来大战。
  壬癸日螺头向，南贼败而去，向西贼不来，向东各固守，向北宜平。
  密访法
  欲得贼消息，天目听之吉。天目日大吉、小吉方也。欲访机密事，地耳不须疑。地耳日、太冲、从魁方也。
  占渡河
  天有三河壬子癸，地有三井卯酉辰，月将加时看三河， 一河临井必覆舟。又曰：太冲加日主风雨，神加季急渡则吉。
  刦粮覔水法
  我军欲刦粮，大小吉下详，我军欲求水，小吉太冲里。小吉、太冲为井泉神，地下覔之可得。
  占敌使虚实
  敌有使来，看日辰。辰即时也。日干为客、辰主人，日干上神、尅辰上。日尅时。其言虚谬不可闻，若是辰上尅日上，彼必畏我言词真。朱空太阴禄乘日上，主彼诈，辰上主我诈。
  突围法
  我被兵围，不要忙，加时出路是天罡。太公曰：兵围千里，斗道必通。斗者天罡也。以月将加时，寻天罡其下一突可出，若从天罡方无路可出，当寻三宫时，三宫者；亥子丑也。若值绦宫申酉地。以月将加时，若亥临子午卯酉为绦宫，宜向天盘申酉下出。明堂时往太冲方。子临子午卯酉为明堂，宜向天盘卯方出。玉堂宜突天魁下。丑临子午卯酉为玉堂，宜向戌方出。利若锋鋩八极张。逢豪强之贼，势不可当，向天罡可出，此为八极也。日辰上将相生吉，相尅须防有损伤。日辰与上将年命相生则吉，尅则小利，用兵者最宜详审。
  察贼所在法
  闻贼未知贼所在，加时春乙、夏居丁。乙干寄辰、丁干寄未。秋辛冬癸名天目。辛干寄戌、癸干寄丑。贼当在下伏其形。以月将加时，视天目之方，贼在其下。天目者；春辰、夏未、秋戌、冬丑也。春占寻辰，余仿此。
  抽军避寇法
  贼势频临我未强，抽军回避看天罡。以月将加时，看天罡落何宫，可避雄猛。系孟直须从右隐。辰为天罡，如加寅申巳亥四孟，从右道避之。仲季还宜向左藏。子午卯酉为四仲，辰戌丑未为四季，天罡加此向左藏无咎。从魁、小吉、太冲地。酉为从魁、未为小吉、卯为太冲，此三神为天三门，再得除、危、定、开四地户助之更吉。天上加临为好方。以将加时，看天盘卯酉未落何宫，可以避难。如遇时令旺方，亦不可去，如春不东去是也，余仿此。大吉、神后与紫盖，能藏万物形无害。大吉为紫房，神后为华盖，凡有急难避藏其下，人不能掩袭也。
  伏匿藏形法
  伍子胥曰：凡有急难欲伏匿藏形，当画地布局，乘青龙六甲，历蓬星六乙，过明六丙，伏太阴六丁，出天门六戊，入地户六己，伐天刑六庚，判天庭六辛，羁天牢六壬，入天藏六癸，走月厌方而去。月厌正月戌、每月以次逆数便是。
  假如六甲日甲子时，初起乘青龙甲子、历蓬星乙丑、过明堂丙寅、出天门戊辰、入地户己巳、伏太阴丁卯、取草折半、以半置卯地、以半障人中，入天藏癸酉而出，人无见之者，过太阴时，咒曰：天翻地覆、九道皆塞、有来迫我、至此而极、视我者死、追我者亡、吾奉九天玄女道母元君、急急如律令。咒毕径入天藏，慎勿反顾。庚为天刑、辛为天庭、壬为天牢，切记谨避，向则反被擒缚。
  天月将即太阳
  正月亥、二月戌、三月酉、四月申、五月未、六月午、七月巳、八月辰、九月卯、十月寅十一月丑、十二月子。
  地月将即建
  正月寅、二月卯、三月辰、四月巳、五月午、六月未、七月申、八月酉、九月戌、十月亥、十一月子、十二月丑。
  天气将
  正月雨水壬、二月春分乾、三月谷雨辛、四月小满庚、五月夏至坤、六月大暑丁、七月处暑丙、八月秋分巽、九月霜降乙、十月小雪甲、十一月冬至艮、十二月大寒癸。
  地气将
  正月立春子、二月惊蛰亥、三月清明戌、四月立夏酉、五月芒种申、六月小暑未、七月立秋午、八月白露巳、九月寒露辰、十月立冬卯、十一月大雪寅、十二月小寒丑。
  十二支神将图
  申传送白虎酉从魁太阴戌河魁天空亥将登明神玄武
  未小吉太常子将神后神天后
  午胜光朱雀丑将大吉神天乙
  巳太乙螣蛇辰天罡勾陈卯太冲六合寅将功曹神青龙
  八门飞加尅应
  一、白坎宫、北方、天蓬、休门属水，旺于乎冬壬癸亥子年月日时，性能润物，晦朔三五之象，五十中之一也。
  太虚周易、雨露江河、壬癸玄武、轻微湾曲、鱼盐茶酒、
  羹汤豕鱼、海味水物、井穴沟坑、北道舟程、黑色咸味、
  酱糊水膏、水泻遗精、耳肾腰疾、深听智谋、慢事曲折。
  易曰：坎者、陷也。天一生水，惟习坎，生物不聅，与对宫离火相敌，故谓休门，休之为言广也。宜上章面君、安边守塞、修筑城池，凡请谒求谋、造葬嫁娶、上官赴任、兴师破敌、立寨安营、积水开河、通渠挖井、取鱼下水、均吉。
  休加坎，乃门宫比和，再看上下干生尅，合吉凶格，详主客用之。如天蓬星亦在坎，谓之伏吟格。战宜固守，凡事迟缓，惟利积水、养鱼、通渠、导河、收货、积粮、置买、鱼、盐、茶酒之利。
  尅应：主有弓弩，或湾曲之物，或无足水中鱼、鳖、盐、茶、酒、膏、绳索、乐器之声，主人耳、肾、血证、吐泻，中男、疾厄隐伏之事，陷险之忧。
  休加艮，乃宫尅门，战利为主。若求名讼事吉，诸事求谋耗费，先难后易，若合吉格则吉，合凶格，只宜固守。
  尅应：主内黑外黄，形方面曲之物，或瓦器神像，或有水土之忧，争界水田土之祸。
  休加震，乃门生宫，战利为主，若合吉格，凡事吉，如遇凶格，须详主客慎用之。
  尅应：主进益鱼、盐、酒货之利，凡为皆吉，宜应有根蒂浸润之物，或盆桶盘盒，或桃、枣菓品、鲜味。
  休加巽，乃门生宫，亦利为主，若得上干生下干，或干支带合，百事皆吉。反此则诸事有始无终。
  尅应：主有婚姻和合喜悦之事，物系绳索相连，或木中鲜色之物，或多枝叶之类。又主常隐伏之物。
  休加离，乃门尅宫，若合吉格，大利为客，诸事不吉，多破败。如得上干生合下干，诸事先忧后吉。
  尅应：主水虚惊，或酒中生非，或湖海中人相害，又主水火相济之物，或破损尖曲之物，或有眼之器。
  休加坤，乃宫尅门，若下干尅上，战利为主。凡求名官讼得意，如上干尅下，战防后败，诸事有始无终。
  尅应：主田产生非，或老母阴人之厄，退散之忧，或应卑湿土成之器，或土产连売之物，或属方长之器。
  休加兑，乃宫生门，若合吉格，或下干生上干，或下干受上干尅，为客兵大胜，凡事不吉、多破败。
  主有婚姻和合之事，或好言有益，或因说合得财，或应钟盘有有口之物，或盛水破损之物。
  休加乾，乃宫生门，若下干生上干、或上干尅下干，战利为客，求名得意，官讼得理，诸事求谋，多耗散不遇，有始无终。
  尅应：主有贵人相扶，得珍宝之利，或亲上结亲。在物主形圆上等珍宝之物，或壶盏笔墨之器，或斧锯镜盆之物。
  休加中，乃宫尅门，若合吉格，大利为主，贼兵不战自退。如上干尅下干，当防虚诈，凡谋为不遂，多败少成。
  尅应：主田产中生财，或有阴人主张，而得水中茶、盐、酒货之财。在物主土砖、石器，或瓦盆水缸，形方四正之物。
  二、黑坤宫、西南方、天芮星、死门、属土，旺于四季，辰戌丑未戊己年月日时，土能生物，而为不定之局，乃中央戊己之象，是五行之主，得五土之数，主四时运行，济人利物。
  城隍司令、土社之神、高路田野、仓场窖库、店业铺户、文章诗赋、云雾砂石、嫠妇老母、算卜筮师、羸物山园、村女道姑、脾胃皮肤、肿胀肚腹、思虑牢狱、符药丸子。
  易曰：坤者、顺也。因对宫艮土止而复生，有生则有死，故谓之死门，死之为言终也。宜攻城击垒、行刑诛戮、射猎捕鱼、种田耕地、填堤积水、塞井下葬、截路砌街，又宜训练士卒、培养锐气、受业修道、交易田产。
  死加坤，乃门宫比和，若上下干相生，主客大利。若合吉格，诸事皆利。若合凶格，主客均不吉，如芮星同在坤宫为伏吟，只宜种田、置产、安埋、筑墙、积粮、藏货等事。
  尅应：主合婚、交易、田产，或乡里耆老，排解经管之事。在物布帛、斧柄之物，形直而方，有囊有腹，或帷幕轿衣、土石之物。
  死加兑，乃门生宫，若奇仪比合，或相生，战利为主。诸事先难后利，若合凶格，或上干尅下干，战宜防诈，诸事有始无终。
  尅应：主祖宗吉地庇荫，又宜安葬、迁茔、置产、阴人之利。在物主有目、有腹，或锅磬、缸罐之器。
  死加乾，乃门生宫，天地相通，若合吉格奇，仪相生，战利为主。若合凶格，诸事破败，求谋不遇。
  尅应：主和合亲事，则多进益，或捕猎种田，得田土交易之利。凡安葬、迁改大吉，在物应贵重古器，或上圆下方，或宝石、金玉之物。
  坎，乃门尅宫，若奇仪相生比和，或上干尅下干，战利为客、大胜。谋为诸事破败，求吉召凶。
  尅应：主田土生非，或塚墓水反不通，龙神不结，四面无情，或旧事不明，阴人灾厄，在物应有腹，或盛水之器，或土坑石春，形方而圆，或井栏瓦器。
  死加艮，乃门宫比和，若天上奇仪生地下奇仪，或受地下之尅，战利为主。若天上奇仪受地下奇仪生，或天上尅地下，战利为客。如合吉格，或上下相生比和，诸事吉，凡谋为皆遂，合凶格诸，事艰难，若逢天芮星同于艮宫，为返吟格。宜犒赏散粮，折墙破屋，开河挖井，余事不吉。
  尅应：主见阴人之益，或和合之事，主田地反覆，忧喜相半。在物为五谷杂粮，或瓦石之器，或生成美器，或塚墓所得，可用之物。
  死加震，乃门被宫尅，若上生下，或下尅上，战利为客。若合吉格，诸事有势，但吉而不实耳。若合凶格，主有始无终。
  尅应：主得山林之财，或动中之利，或田产退败，或阴地崩塌水反，或阴人灾病。在物主土木相兼之器，或常动门枢，或木杵长棍。
  死加巽，乃宫尅门，若下干尅上干，或上干生下干，战利为主，求名讼事得意。若上干尅下干，或合凶格，诸事有始无终，所图不遂，战防虚诈。
  尅应：主家宅有暗耗，或妻妾不和，因园圃生灾，或有重婚私配。在物主不通之物，或悬吊土石之器，或带土连根之物，或土产新味。
  死加离，乃宫生门，若奇仪下生上，或上尅下，战利为客，若奇仪上生下，或下尅上，战宜用谋得胜，诸事耗费不实。
  尅应：主和合喜庆，宅舍兴隆，添丁进口，因喜费财，或有阴人当权。在物主文书、笔砚，或箱盒火柜，或炼煆之物，或火鑪火器。
  死加中，乃门宫比和，若合吉格，为主客俱利。再详主客用法，如合吉格，上下干相生合，诸事迪吉，凡谋为皆遂，或上干尅下，战宜固守，诸事破败，求吉召非。
  尅应：主田产交易，或阴人有益，若天禽归中。宜安埋动土，筑墙填塞。在物主土器，或旧物，或土中砖石，或土坑石匣之类。
  三、碧震宫，正东方、天冲星、伤门属木，旺于春夏甲乙寅卯年月日时，动能结物，而为妻财，乃东方日出，上弦之象、二八之数。
  内翰禁廷、风雷恭肃、甲乙青龙、泰岳宫观、山林震动、庙宇家神、舟船车马、林麓妖怪、肝胆四肢、长男忧喜、游猎威声、相貌长大、蒜菜瓜菓、腥酸鲜味、巧样长物。
  易曰：震者、动也。动而受对宫兑金之伤，故谓之伤门，伤之为言损也。宜击贼张威、捕捉、索债、斩邪、伐恶、积粮收货、阴谋密计、动中有益、射猎打围。
  伤加震，乃门宫比和，主客皆利。若合吉格，天上奇仪生合地下奇仪，则诸事大吉，凡谋为喜事重逢。若遇天冲星同临震宫，为伏吟格。战宜固守，军兵演习，培养锐气，积粮置货，种树编篱。
  尅应：主山林交易，或木货得利，或长男和合之事。在物主多节，或有声之器，或繁鲜、笋菜、免鱼之味。
  伤加巽，乃门宫比和，若上下奇仪生合，主客皆利，上下相尅，诸事不吉，战则详主客用之。尅应：主和合婚姻，男女喜事，或木货之利，亦主动中得财。在物长短二事之物，或进出隐微悬吊之物，或枝叶茂盛菓品之属。
  伤加离，乃门生宫，若合吉格，或天上生合地下，战利为主，诸事不谋自就。若上干尅下干，战利为客，诸事先吉后忧。
  尅应：主有山林之利，合欢喜悦交易，或宅舍兴隆进益美满，在物美文书诗画长尖之物，或野味烘腌、麂獐、鹿马之类。
  伤加坤，乃门尅宫，若天上奇仪，尅地下奇仪，或上受下生，战则大利，为客奏凯而回，图谋诸事，求吉招凶，破败无成。若下尅上，或上下干比和，只宜守旧，战宜固守。
  尅应：有动中之非，或木货之忧，婚姻之费，阴人之厄。在为土木相兼，或花草、古盆，或石春、石缸，或土产之味。
  伤加兑，乃宫尅门，若地下奇仪尅天上奇仪，或上生下，战利为主大胜，诸事吉。若上尅下，或比和，战宜防诈，诸事不利，有破败耗散之忧，若天冲同临兑宫，为返吟。宜散众分赏，伐木脱货，图谋诸事，反覆难成。
  克应：有口舌虚惊，或伐木房屋惊忧，或因阴人破败。在物或金木相兼刀斧之属，或有口之物，或鸡鱼之味。
  伤加乾，乃宫尅门，若合吉格，战利为主，凡为先破后成，合凶格，或上尅下，战防后败，图谋诸事大凶。
  尅应：主有贵人相助，获山林木货之财。在物贵重珍宝之器，或钟磬文器，或破损木器，或菓栗、桃枣有核之物，猪鹅首美味。
  伤加坎，乃宫生门，若地下奇仪生合天上奇仪，战宜为客大胜，诸事破败。若上尅下、或下生上亦利为客，凡为大凶。
  尅应：主田产、五谷、山林之利，交利货物木器得利。在物花木繁鲜近水之物，或浮物木器雨伞舟车，或时菓鲜品佳味。
  伤加艮，乃门尅宫，若天上奇仪尅地下奇仪，战利为客，诸事多破败，耗散招非。若下尅上或比和，诸事无后。
  尅应：因长男破败，或动中生非，或因林木为害。在物主可仰可覆，或木土相连，或四时花木，或虎豹、鱼菜之味。
  伤加中，乃门尅宫，若合吉格，或上尅下，战利为客。凡为诸事不吉，若合凶格，或下尅上，战宜固守，凡事宜守旧。
  尅应：不宜动作，或开沟通渠，或挖古墓神祠招灾。在物为长木器柜匣之类，或瓦盆花草、土产无味之物。
  四、绿巽宫，东南方、天辅星、杜门属木，旺于春夏甲乙寅卯年月日时，能收敛阖闭，隐伏盖藏。
  山林竹舍、进退藏匿、芧冈树蓬、长途远遁、悬吊逃避、
  工巧机关、形长绳索、诸事不呆、秀士隐士、长女新妇、
  絶姻神庙、股肱手足、风寒气证、肝胆眼目、鲜味木菓。
  易曰：巽者入也，因对宫乾金之尅势，不得不敛，而退藏以避之，故谓之杜门，杜之为言絶也。宜掩捕逃亡，诛斩凶恶，剪伐不平，判决刑狱，填塞沟坑，邀截道路，避灾杀祸，藏埋藏补砌。
  杜加巽，乃门宫比和，若天上奇仪、生地下奇仪，或比和，战利为主，百事吉庆，所图皆遂，若下尅上、亦利主、求名吉，官讼宜，余大凶。如天辅星同临巽宫，为伏吟格，宜积粮收买，埋窖财宝，种园栽树，隐遁修仙。
  尅应：有亲上加亲，重重暗昧，心事不露。当主木货、菓品之利。在物为绳索悬吊之器，或精巧木竹木之物，或风箱、匣柜、扇等物。
  杜加离，乃门生宫，若天上奇仪、合地下奇仪，战利为主，诸事皆遂，许多进益。若下尅上，或比和，亦利主，但须以利诱之，则能取胜，凡事虽吉，先要费力方妥。
  尅应：有阴人之利，或重婚私合，或寡妇之家财。在物主筋杓火箱、风箱、或野鸭、兔鹿、鹊鸟之味。
  杜加坤
  乃门克宫，若天上奇仪，克地下奇仪，或下生上，为客兵大胜，诸事招凶。若上生下、或合吉格，其凶灾免半。
  克应：有山林之厄，阴人之忧，婚姻被藏隐之害。在物形长有腹，或木土相兼之物，或带枝时菓，或山羊、蛇牛之味。
  杜加兑
  乃宫克门，若地下奇仪，克天上奇仪，或上生下，战利为主，诸事皆吉，先破费而后成耳，若上克下，事虽吉不免艰难，战不可攻，当防虚诈。
  克应：主口舌惊忧，有因山林破耗，或有重婚之费，或亲上加亲，或剖明旧事。在物主破损之物，或有口眼长圆有声，开闭有时，悬吊之物。
  杜加乾
  乃宫克门，若天上奇仪，生地下奇仪，或下克上，战利为主。凡事皆吉，但先耗费而后有益耳。
  克应：主阳盛阴衰，老少不投，心各不易。在物为金木相兼之器，或形长圆，如斧锄扇棍之属。
  杜加坎
  乃宫生门，若天上奇盘，克地下奇仪，或下生上，战利为客，所图诸事，必逢骗陷，若上生下，战以智取，诸事平常。
  园圃、水利、鱼盐、茶利，或交易合婚之喜，或舟中得意。在物主浮轻、野菜、彩色、诗书、纸笔、舟船、海味、鲜品，或水去无形之属。
  杜加艮
  乃门克宫，若天上奇仪，克地下奇仪，或下生上，战利客兵大胜。凡谋为破败，求吉招凶，若上生下，其凶稍可。
  克应：主阴人之非，田产之厄，山林闭塞，婚姻破耗。在物主绳索相连，或盛物之器，或有肱股之物，或木梯板櫈之属。
  杜加震
  乃门宫比和，若天地奇仪生合，为大吉之格，战宜主和则吉，若上生下，皆有进益，所图皆遂，若上克下，诸凡先吉后忧，或因美事，耗财费力。
  克应：宜交易山林之货，或合婚、进口，而动静有益。在物有长短相配，或进出不常之物，或多菜、鸡、鱼、蹄、兔之味。
  杜加中
  乃门克宫，若天上奇仪克地下奇仪，或下生上，百战百胜，大利客兵，诸事不吉，反破财生忧。
  克应：主家宅不安，古树木为害，阴人生非，或动土所犯，主老阴人，或宅主生忧。在物土木花盆、石舂、碗盘、美味、新物、土产之器。
  五、黄中宫
  天禽星属土，旺于四季戊己辰戌丑未年月日时，乃君主。五行不定，随局从使，变化五行，吉凶之所主也，用者详之。
  宜：出师征伐，禳灾祈福，驱瘟遣崇，赏功封爵，上任、求名利、婚嫁、请谒，造葬，若合吉格，万事大吉，但主客须各详其用。
  六、白乾宫，西北方，开门、天心星属金，旺于秋冬庚辛申酉年月日时，金能杀物，而为官鬼，乃西方日入下弦之象，为四九之数。
  显官、重权威武、老人憎道、宝石铜铁、金石丝声、安老康宁、庚辛白虎、冷煖刚金、色白形圆、体坚多骨、首脑股筋、咳嗽肺疾、刀针鎚铃、眉舌头顶、马鹅味辛。
  易曰：乾健也，乾为天、天行健而不息，因对宫巽木受乾金之克，而杜绝则闭矣。造化终无绝闭之理，闭则复开，故谓之开门、开之为言辟也。
  宜：兴师征伐，请谒求名，上官赴任，出入求谋，造葬安营，婚嫁更改，疗病合药，求福祈晴，开门放水，万事大吉。
  开加乾
  乃门宫比和，若天地奇仪相生相合，战则主客均利，诸事大吉，百谋百就。若上克下，战利客，诸事有始无终。若天心星同临为伏吟格，宜：访道求贤、积粮收货、练兵藏宝、埋伏取胜。
  克应：有贵人相钦、士庶同心喜悦、陈雷、军兵合意，在物主金玉贵品，或有首之物，或有声圆物，与镜钱之属。
  开加坎
  乃门生宫，若天盘奇仪生合地盘，而合吉格，战利为主。凡为一切诸事，多进益美满，若上下相克刑冲，诸事半吉，战宜机变。
  克应：有父母之靠，或官贵之力，而有珍宝之利，公门之望。在物主沉水之物，或茶、酒、瓶、盘、钟、盂之属。
  开加艮
  乃宫生门，若地盘奇盘生合天盘，战利为客，诸事先耗费，而后有益。若下克上，诸事先吉后凶，战则先败后胜。
  克应：因山林破费，或好事破财，因名失利。在物主金石相兼宝物，或首饰手镯，或有声价之器。
  开加震
  乃门克宫，若天上奇仪克地下奇仪，战利为客。凡为诸事，因吉招凶，若下克上，凡为不美，战胜勿追。
  克应：有官贵之厄，或钱粮长者之忧，或以大欺小。在物主金木相兼之器，或钟声响器，或短圆之器，或犯当神之怒。
  开加巽
  乃门克宫，若天上奇仪，克地下奇仪，战利为客，一切诸事，不可求谋，恐遭破败，若下生上，皆为不吉，若天心星同临巽宫，为反吟格，宜散粮、赏赐、开门、放水、迁营、改换。
  克应：或得罪贵人，或老少不和，或有阴人之非，或逢刀伤、斧砍、虚惊。在物主锋利斧鎚，木金相兼之器。
  开加离
  乃宫克门，若地盘奇仪，克天盘，战利为主大胜，若求名官讼大吉，余事耗财无终。若下生上，亦不吉。
  克应：有文书之忧，或阴人为祸，宅舍暗败，或因烧丹费财，或有犯官贵长者。在物主煆炼炉冶倾销等物，无用之器，铸造圆尖之物。
  开加坤
  乃宫生门，若地盘奇仪，生合天盘，或合吉格，战宜为客大利，诸事先虚后实，若上克下，诸事休举。
  克应：有合和婚亲之喜，或得土中之利，田产布帛之财。在物主美器、金石之物，或土中古器，或二事交互之物。
  开加兑
  乃门宫比和，若上下奇仪生合，又合吉格，战征主客均利。凡为诸事皆吉，若上克下，战利客兵，诸事先吉后忧。如下克上，诸事先忧后喜。
  克应：主因说合相投耗费，或花酒中破败。在物主有口、有锋缺圆之器，或阴人之物，或刀针、灯台、夹剪。
  开加中
  乃宫生门，若合吉格，上下奇仪生合，主客均利。此为子入母腹，又曰：抱胎从原，主多发福，诸事吉，百谋百就，如合凶格，吉事减半。
  克应：主有贵人临门，子母六亲重会，或故旧交好，每有进益。在物主金玉宝石、大小方圆之器，或土塞腹满之器，或土中旧铜物器。
  七、赤兑宫，正西方、天柱星、惊门属金，旺于秋冬庚辛申酉年月日时，金能杀物，刚强横行，乃日入下弦，四九之数。
  少女妓妾、诡言巫语、琢削补器、毁拆破损、房门损破、
  缺地废井、溪泉屋舍、邪妖不正、阴人非厄、口舌咽喉、
  鸡首雉肉、羊羔腿蹄、猿鹭野味、泽中之物、刀针铜器。
  易曰：兑者；悦也，因对宫雷震而憾动之，故谓惊门，惊之为言骇也。宜祭风、祈雨、诡言、破敌、剖白对词、攻击、劫寨、渔猎、博戏、修筑城营、训练士卒、养威蓄鋭。
  惊加兑
  乃门宫比和，若合吉格，或上下奇仪比和生合，主客皆利，诸事大吉。如合凶格，诸事不宜，若天柱星同临，为伏吟格，宜守旧、埋藏，积粮、训练。
  克应
  有阴人之非，或家眷不和，口舌相干，或诬言之灾。在物主纯金之器，或有声音多嘴之物，或破金损器，茶壶酒器之属。
  惊加乾
  乃门宫比和，若合吉格，或上下相生，战利主客，凡为诸事皆吉，若合凶格，或上克下，诸事有阻，而不利于后。
  克应
  主老少不和，宅合生非，阴人为祸，但虽有不凶。在物主空鸣钟磬之声，或金银人物、鸳鸯、鸟兽之物。
  惊加坎
  乃门生宫，若天上奇仪，生合地下奇仪，战利为主，诸事大吉，所为皆利，若上克下、或下生上吉。
  克应
  有阴人之利，或阴人有私之喜，或得美吉之益。在物主盛水盆、水桶之属，或铜钩、铜杓。
  惊加艮
  乃宫生门，若合吉格，或上下奇仪生合，战利主客。凡事得意，所为如心，若上下冲克，再分賔主用之。
  克应
  有婚姻之喜，夫妻相得，有妻财之助，因口舌得财。在物主金石相兼之物，或古器，或当用财宝之物。
  惊加震
  乃门克宫，若天上奇仪，克地下奇仪，战利为客，诸事大凶，若下克上，凡事虽凶稍可，若天柱星同临为反吟格，宜入山伐木、散粮赏众、击打贼窠。
  克应
  阴人之非，或砍伐之害，鬪杀之害，反情争败。在物多动之物，或金木相兼、形短破缺，有口之物。
  惊加巽
  乃门克宫，若合吉格，或上克下、或下生上，战利为客大胜，诸事不吉，若上生下，诸凶减半。
  克应
  主妻妾不和，阴人之厄，或重娶之忧，口舌虚惊，男女病厄。在物缺损之器，或形长有口眼风箱、火盆，或簪钻、风扇之类。
  惊加离
  乃宫克门，若地下奇仪，克天上奇仪，战利为主、大胜，求名、官讼大吉，余事有耗散之忧，若上生下，诸事迪吉。
  克应
  有阴人持权，寡妇当家，文书为靠，房屋之利，不成口舌，时常争鬪。在物为不全旧器、缺损之物，或铸造未成之器。
  惊加坤
  乃宫生门，若地盘生天盘，战宜为客大利，诸事破费迟缓，若上生下合吉格，诸事最吉，以小利而获大利。
  克应
  主阴人退耗，或母为其女，因婚娶费财，或田产之益。在物主土金有用之物，或锄铲之器，或瓦壶古井美器，或坟茔内所得者。
  惊加中
  乃宫生门，断意同惊加坤。
  八、白艮宫，东北方、天任星、生门属土，旺于四季戊己辰戌丑未年月日时，土能生物，四时运行，任意循环，造化无尽矣。
  少男山冈、村居阻隔、径路岸石、山村寺观、动止不常、
  生灭有时、坚硬多节、刚柔进退、土石瓦块、鼻背手指、
  气血结积、疮疱肿毒、色黄味甘、虎豹豺狼、狗鼠土物。
  易曰：艮者止也，前乎此则震巽木生离火、离火生坤土，坤土又生兑金、金又生坎水、水畏艮土在前克之，陷而不能生乾，故曰：艮为止也。天地生物之化，不能终止，终则复始，生生而不息，故谓生门，生之为言育也。
  宜：选将、兴师、上官、赴任、更改、入宅、造塟、请谒、嫁娶、求谋、入山、耕种、商贾、出入、万事大吉。
  生加艮
  乃门宫比和，若合吉格，或上下奇仪比和生合，战则主客皆利，诸事迟吉，若天任星同临为伏吟格，宜收货积粮，砌墙填塞等事均吉。
  克应
  主山林田产之交，或坟茔有益，水路不通。在物主多节刚柔性偏之物，或可仰可覆止断之物。
  生加震
  乃宫克门，若地下奇仪，克天上奇仪，战利为主，诸事虽吉，必多破费，而后有益，若上生下，百事尤佳。
  克应
  主兄弟不和，或争产是非，或因山林有厄，动止不决。在物主土木相兼之物，或笋菜、菓品、土产、鲜味。
  生加巽
  乃宫克门，若奇仪下克上、合吉格，战利为主、大胜，求谋诸事吉，若上克下，诸事先吉后败，战胜勿追。
  克应
  有山林之财，或合婚之费，或偏藏阻隔，事逢暗害。在物主内土外木，或风炉火柜，或带土连根之物，或园圃花木。
  生加离
  乃宫生门，若地下奇仪，生合天上奇仪，战利为客、大胜，凡事破费，先难后易，若上生下，百事尤多光彩。
  克应
  主文书有益，阴人相助，田产之利，婚姻之喜。在物主煆炼之器，或瓦盆、土灶之类。
  生加坤
  乃门宫比和，若合吉格，或上下奇仪生合比和，行兵大胜，主客均利，诸事皆吉，若上克下，诸事先成后败，且主反覆。若天任星同临为反吟格，宜穵井、开河、拆墙、赏赐。
  克应
  主田产反复之疑，或行止不定，母子不和。在物为土块、石器、山水景物，或坟向差错，或墙路倒塞。
  生加兑
  乃门生宫，若合吉格相生，战则主客均利，诸事皆吉，若上克下，诸事虽吉，恐美中生忧。
  克应
  有喜事重重，而有进益，或因房产山冈得利，或因恋色而败，或因和事而得。在物为美器、金玉、瓦石之类。
  生加乾
  乃门生宫，若天上奇仪，生合地下奇仪，战宜为主、大胜，诸事大吉，若上克下，吉事减半，先成后败。
  克应
  主山林田产进益，而有好子孙，父子显达如心。在物为首饰、戒指、金玉之器，或图书玺印之属。
  生加坎
  乃门克宫，若天上奇仪，生合地下奇仪，战利为客，以机取胜，诸事先忧后吉，若上克下，或下生上，战亦利客，凡事大凶。
  克应
  主田产山林之厄，或同类相欺，或坟水阻滞，骨肉不亲。在物为积水之物，或瓦罐、石缸、水中之物，或沟港闭塞相碍。
  生加中
  乃门宫比和，若诸星奇仪相生相合，主客均利，凡事皆吉，若上生下，诸事尤吉，此谓之土成山岳、得高厚之势。
  克应
  主田产山林之益，或母子重会，六亲和合，宅舍光辉。在物为四方之物、多镇静之器，或花瓶、石床、石鼓、石虎、土牛。
  九、紫离宫，正南方、天英星、景门属火，旺于春夏丙丁巳午年月日时，火能实物，而为父母，乃南方既望明之象、二七之数。
  神圣公像、闪电荧烈、丙午朱雀、烦燥性热、紧急薰蒸、
  劳苦冤结、祖宗先庙、宫观院馆、焚炉场灶、文章词赋、
  眼目心血、膏末焙炎、房舍火灾、带壳味苦、煎炒红物。
  易曰：离者丽也，因对宫坎水，涵太阳日精重明，丽上于中天，化化生生，功德最大，故谓之景门，景之为言大也。
  宜：上书献策、求士招贤、选将练兵、觅职求名、拜师受业、造葬婚嫁，诸事迪吉，若征伐宜用火攻、径捣巢穴。
  景加离
  乃门宫比和，若合吉格，或上下奇仪比和生合，战利主客，凡为皆吉，若上生下，凡事尤吉，若遇天英同临为伏吟格，只宜积粮收货，诸事宜静而不动。
  克应
  有婚姻喜事，家宅兴隆，文书得意。在物为空明之器，或有囊腹、甲胄、弓矢、灯笼、红盒、纸帐之属。
  景加坤
  乃门生宫，若天上奇仪，生合地下奇仪，战利为主，诸事如心，所为皆顺，若上克下，吉事减半，战胜勿追。
  克应
  有文书之益，或有女夫之靠，房产之喜。在物为文彩精器，或煆炼之器，或灯盏火柜、瓦石宝贵有腹之物。
  景加兑
  乃门克宫，若天上克地下奇仪，或下生上，战利为客、大胜。凡为诸事凶，若上生下，其事稍可，但亦不吉。
  克应
  有文书之厄，或产业之害，或炼烧破家，或火灾惊恐，或妻妾姊妹参商。在物瓦瓶、石舂、古器缺损、首饰、并有口腹之物。
  景加乾
  乃门克宫，若天上奇仪，克地下奇仪，战宜为客，大胜，诸事大凶，所图皆败，若下克上、或上生下、吉凶各半。
  克应
  主有奏章之厄，夫妻不和，或宅舍火灾，惊忧飞祸。在物为文具美器，或书籍拜匣，或火盆鑪灶。
  景加坎
  乃宫克门，若合吉格，或地下奇仪，克天上奇仪，战利为主，求名、官事得胜，凡为他事，先耗后益，若上克下，事多反覆，若天英星同临为反吟格，宜散粮赏众，更改宅舍，文书有失。
  克应
  主阴阳不和，或龙飞水走，事不同心，家女相争。在物为水桶、石匣，或无用漏泄之物，或无底花盆、瓦石之器。
  景加艮
  乃门生宫，若天上奇仪，生合地下奇仪，战利为主，凡为一切等事大吉，若上克下，吉事减半。
  克应
  主图书、古画、大厦、楼台、坟山、吉地、寺观、来脉，或有贵人扶持，家多光彩，婚姻喜悦，或有火灾虚惊、文书忧喜、但无害耳。
  景加震
  乃宫生门，若天上奇仪克地下奇仪，战则客胜，凡为诸事不吉，若上生下，谋为有成。
  克应
  主光彩木属。【缺文未全】
  景加巽
  乃宫生门，若地下奇仪生合天上奇仪，战利为客，凡谋为一切均吉，但恐有始无终。
  克应
            

　　主有阴人相合，或重婚之喜。在物有羽毛文彩华丽悬挂之属，或野鸡雀鸟之味。



    卷三十八

  占验课
  一、咸丰癸丑九月初三申时【粤匪寇兴国州城课】
  阴四局、乙巳日甲申时，符使同泊坤宫，天庚加地庚，夫庚为太白、为贼，天地同临，应主贼势倡狂，城为所踞，数定故也。
  二、乙卯五月初九辰时【贼陷义宁州城课】
  阳三局、庚午日庚辰时，值符泊中客也，加地庚为飞宫格，凶不可当。值使泊坎、我也，受中宫土克，又临以杜门，主闭塞不通，又伏天庚加地丙，犯太白入荧凶格。经曰：白入荧兮贼即来，又是日、是时为夏至，正阳极、阴生，交战时也，无可制伏，合观主宫不吉如此，故城为贼陷，屠戮一空，亦数定也 。
  三、光绪乙亥十二月十七巳时【援黔毅新苏军由施洞口绕赴湖南靖通边境防剿四脚牛六洞乱苗出军课】
  阳二局、庚辰日辛巳时，天值符泊中，我也，坐太阴吉神，天丙又飞来暗伏，且中五为主宰之宫，八宫皆听其统率，故吉无不利，值使同伤门泊坎，敌也，受我宫中五土克，应主战胜攻取，出门有功。
  四、丙子正月十四申时【苏军进攻九厥、砦乘势夜袭蜡树口沟要卡、连破水口大塞、出军课】
  阳二局、丙午日丙申时，天值符泊离，我也，得辛加丙为天地合，又喜戊来飞伏加丙成青龙回首吉格。地值符同伤门泊中，敌也，飞乙加辛而成龙逃走凶格。此利客、不利主课也，拔塞攻卡，往无不利。故蜡树口沟坚卡，竟以数十人袭而破之。
  五、丙子正月二十一卯时【苏军进拔古邦乘胜袭取高青、出军课】
  阳八局、癸丑日乙卯时，天值符泊兑，合太公应验神符经第五十六局，丁奇同辅星临开门，号曰：豹变南山，出师大胜捷，无往不利。
  六、丙子正月二十二酉时【苏军进攻高岩、出军课】
  阳五局、甲寅日癸酉时，天值符同禽星、戊仪泊坎宫，坐太常神，夫天禽为主宰之星，戊仪为十干之首，同值符主帅在天，故攻克、无不利。
  七、甲申四月初四辰时【统领湖南毅新全军、苏子熙军门元春、由永州出军赴粤课】
  阳八局、戊申日丙辰时，符使同杜门、天辅星泊乾宫，坐丙奇、太阴，又得天丙飞伏，惜癸仪飞临加地丙克入，故丙丁月均不利，腊月丁丑尤甚。以丁为灯烛之火，正受癸水克制也，已应为法夷所败，过此则无不吉矣。盖武官专以杜门为官星，符使同临，应其原为统帅也。乾为八卦之首，为坐宫，应补授广西提督，督办广西边防也。天辅为文星，应太子少保文衔也。太阴为至吉之神，同丙奇坐地盘，丙为南方卦，故利南关也。又法夷西人属金，畏丙奇太阳火克，故利南关坐镇也。合观符使星门奇仪神宫，吉者应吉，凶者应凶，均无不验，而均定出军之一时，出军选时诚不可不慎也。
  管带毅新中军陈一山都督，桂林同时出军，后充分统旋授南宁协，故亦吉。
  八、甲申四月初四卯时【毅新全军营务处、陈庆余镇军嘉、由永州出军赴粤课】
  阳八局、戊申日乙卯时，值符泊兑宫，坐六合、乙奇，天癸加临生之，值使同杜门、芮星泊中，得九地，加螣蛇，辛仪加丁，又得乙奇飞伏。夫地丁奇，火也，坐以生宫而克辛金。法夷西人属金，故主战有功也。天九地属坤土，为土地之象，应补授贵州安仪镇也。惜地螣蛇属火，为虚花耗散之神，虽能生宫而不实，加以中五为阴阳分寄宫，故甫报捷乃伤发而卒于军，不得履其任也。乙为日奇，伏于局外，虽能暗生丁火以克辛金，究嫌坐宫土受木克。故圣眷虽隆，不克生享其荣也。合观课局，吉凶已定，应验无差，亦先定于出军之一时。奇门首重时，不诚然哉。
  九、甲申四月初二辰时【毅新全军帮办营务处、马仲平镇军盛治、由永州出军赴粤课】
  阳八局、丙午日壬辰时，此时干克日干为五不遇，奇门最忌之格。故出军两载，未遇敌接仗。所喜者，值符同杜门泊震属木，地坐壬水生之，又坐太阴神照之，又得天蓬飞临来生，木宫之旺极矣。虽天庚飞临，然生地壬水以生宫，气泄已尽，故但须防堵、而不必交锋也。更喜天丙暗伏，得门宫生之。丙南方卦也，南关自是其旺地。初虽暗伏不见，其终则吉也。后接充总统，旋授柳庆镇，均验不爽。
  十、甲申十月初三申时【督办闽浙军务、杨厚庵宫保岳斌、由辰州招军至湖南入城课】
  阴三局、甲戌日壬申时，壬为时干、为值符，主也，泊艮宫。乙为时支、为值使，兵也，泊巽宫。巽木克艮土，为奴宫克主宫，不吉。又值符为统帅，天冲星为武士，甲子戊为十干之首，同飞入艮，显是为大帅之象。惜惊门同临克星，星又克宫，回环相克。又白虎凶神坐地，应主惊疑、反复、口舌、凶残之事，均不能免。加以巽宫值使，天白虎又与伤门同临，决其不能无凶。所幸壬干主帅、明暗飞来，又得地九天神到。夫九天属金，主飞扬，当是因扬散而见之象。且其凶当不在外人，而在主帅飞临之象。至十四日乙酉，马厂兵勇果以遣散滋事，宫保于五更亲出城镇，压杀十四人始定。盖时支值使临乙，故应乙酉日。自壬申顺数至乙酉恰是一十四，故应十四日杀十四人。合观课格，天白虎加地九天，其应因遣散而凶固妙，其应十四日杀十四人则尤妙。宫保于是日午刻已抵湘省，分统营官未刻均已入城。宫保以庞省三中丞出城迎接，迟至申刻始入。后之无不应验，亦数定也。
  十一、乙酉正月三十日酉时【前湖南靖州直隶州知州、盛锡吾太守庆黻占、次日上院谒中丞庞课】
  阳七局、庚午日乙酉时，值符同中门天英星泊乾，天庚加地乙克入，不吉。值使同景门、天辅星坎泊，门受克宫，亦不吉。又天勾陈加地螣蛇，勾绞惊疑之事应主不免。虽得天丁飞临加地辛，然丁为朱雀神，亦只口舌虚花耳。更可畏者，乙奇从局外飞来暗伏，加地辛成龙逃走凶格，纵有天辅文星受宫生，秉令持权，决其暗伤不能免。至二月初三癸酉日辛酉时，果奉谕旨：据湖南巡抚庞甄别属员一折，湖南候补知府盛庆绂，前在善后局，信任私人，擅发钜款，应行革职。惟文理尚优，着降为教授，归部铨选，钦此。其应酉日时者，以值使在辛暗伏，龙逃走凶格亦在辛也。
  十二、乙酉二月初三午时【湖南候补知县、江海门司马渤、占补缺课】
  阳七局、癸酉日庚午时，符使同泊兑，得癸加戊为天地合吉。最可喜者，开门官星同天心星、辛仪泊坎生宫吉。又加以六合旺神、乙木旺奇同临，受宫生，是谓得奇、得门、得星、得神，允为全吉。更喜坎为内界，应主最速。决其逢午日时必应。后二十四日甲午果得藩台牌示，补授安仁县。应午，值使也。应甲午者，遁在开门辛仪也。
  以上二课均犯、乙加辛龙逃凶格，然盛占上院谒见，客也。江自占补缺，主也。故应一凶一吉。经云：龙逃凶格，为主者不害。故奇门看格，总以先定主客为紧要。凡例已辨，此明徵也。
  十三、丙戌九月十六午时【湖北候补知府、徐稚生太守家干、占委署课】
  阴三局、丙午日甲午时，符使同泊离宫，本命日干辛加辛又同临，已为至吉。又喜开门官星泊乾，得天六合加地六合、天丁奇加地丁奇同到，尤为至吉。乾西北方卦，应得西北方缺。又为内界，决其应最速也。丁奇应丁日时也。次日十七丁未，藩台牌示署荆州府，正鄂垣西北，果验。此课初看伏吟，亦似不动之象。故人皆以为原有保甲差事定伏不动，未为吉也。及见应之速，始服其妙。
  十四、丁亥四月十七巳时【荆州道广、观察署外旗杆风折课】
  阳七局、甲戌日己巳时，值符同伤门泊兑，门受宫克，又坐螣蛇。值使同惊门泊震宫为门迫，天勾陈又飞临，虽得天壬加地癸可以生宫，而天已又飞伏暗克，应主暗中多勾绞惊疑。所喜地坐太常吉神，本年应平安无恙，但恐终难全吉耳。次年四月丁巳，果奉开缺送部引见之。命以天壬与丁合化，又巳为值使故也。
  十五、丁亥又四月初八巳时【徐稚生太守、占其封翁、疾病吉凶课】
  阳五局、乙未日辛巳时，天芮病神泊巽，病神受宫克应减。惜天辛飞来暗伏，加地乙而成虎倡狂凶格。又嫌年命日干庚、同死门飞入离宫，庚被火克，门受火生，恐终不吉。果于初八至十一数日病已大减，至十二日子时、病忽加重，酉时竟逝。
  十六、戊子九月初三酉时【占义宁州乡榜课】
  阴七局、辛亥日丁酉时，值符为主考，值使为帘官，辛日干为士子，丁奇为文章，同聚坎一宫，又得杜门、天辅星同临，全美格也。杜门属四，又受坎生，决其应中四人，亦且大旺。榜发果中四人，一中第二亚魁，一中第六，开榜外中散榜二人。
  十七、戊子九月初七戌时【占兴国州乡榜课】
  阴九局、乙卯日丙戌时，值符主考泊坤，庚加丙犯太白入荧，伏干格，不吉。幸值使帘官泊中，坐太阴吉神，乙奇士子同之，又得丙值符主考飞来暗伏。决其中则定有，但恐中五为半阴半阳之宫，只中副榜。人皆以为未必验也。榜发果仅中副榜一人。中五半应亦奇哉。
  十八、己丑三月初七巳时【鄂垣万寿宫、建升官楼上梁课】
  阳四局、壬子日乙巳时，值符泊震，坐乙奇升殿得禄，又得天壬飞临生之，又乙为日奇，应得太阳高照。又为君象，应得圣眷优隆，升迁不次。值使泊离，得天乙奇暗伏生宫，又得值符宫震木来生，此为符使相生，木火通明之象。官星显耀，其曷有涯。 是年二三两月阴雨连绵，是日寅时仍雨，辰时少住，巳时则太阳大现，至酉、戌时复雨。日奇既验，后应不爽。
  十九、庚寅十月初一辰时【前护江苏巡抚、调补湖北藩台、黄子寿方伯彭年、接印课】
  阴六局、丁酉日甲辰时，甲辰遁壬，符使同伏坤宫，符为印绶，即其人壬水为符使，同伏坤土宫，受死门、芮星重重土克，应主人卒于官之象。十二月初四日戊辰时果卒于署。时之所遇，亦数定也。
  二十、庚寅十二月初四辰时【新授湖北臬台陈右铭廉访宝箴、接印课】
  阳八局、己亥日戊辰时，值符泊艮居内界，又得戊加戊助之，最吉，值使泊震亦内界，得壬加壬生之，亦最吉。更可喜者，开门官星泊坎居内界，秉令又得太阴加太阴。夫太阴为至吉之神，天地均得其为福，固有难预拟而预量者。又得庚加庚比助开门官星以生宫，坐宫愈旺，官星遇显。局外又飞丙奇暗伏，丙为月奇，与太阴会合，其福力当更猛而更速矣。是日黄藩台、即于是时病故出缺，次日即升署藩篆。
  二一、壬辰七月初七酉时【包云浦刺史、占孕何时生、并男女喜课】
  阴七局、壬辰日己酉时，值使泊兑，得辛加壬，天辛正秉令，决辛亥时必生。又天芮为胎神泊中，天盘得癸仪、螣蛇神同临，癸属阴乾，螣蛇属阴神，应是女喜，果于十点钟亥正生女。
  二二、壬辰七月初九卯时【潜幕占徐稚生观察、在河口土税总局闻计晋省、何日过潜课】
  阴一局、甲午日丁卯时，值使泊兑，得壬加辛，天庚在坤加乙，应于初十乙未日辛巳时必过。以庚格临乙，值使在辛也。初十巳正果到。
  以上两课局法，罗氏通书于初七壬辰注：超处暑下阴四局。于初九甲午注：超白露上阴九局。均伪不可遵，不验。初七必须用阴七局，初九必须用阴一局方准。超接局法首卷，凡例已辨，此尤明徵也。
  二三、乙酉八月初八辰时【占书信何时到课】
  阴九局、己卯日戊辰时，值符在离，值使同景门书信泊中，得太阴神照，吉。庚格在兑，天地同临，与宫比和，最为旺相。决本日庚午时必到，至午时果到，验。
  二四、乙酉三月二十未时【克应覆物课】
  阳八局、己未日辛未时，值使泊乾，生门飞临，乾体圆色白，生门艮土色黄，应主外白内黄之物。又勾陈神加九地，并应物有相连者，开视之，碗盖盛鸡卵，门宫神仪均应。
  二五、光绪庚辰九月十四日寅时【时余小住湘省、适江华猺乱、初九夜起事后、警报连至省中、咸有戒心、因拈时演遁、以决吉凶】
            

　　阴三局、己卯日丙寅时，值符泊中，主也，得戊加丙为青龙回首吉格，地盘又坐九地神，全吉象也。值使泊坎，贼也，宫受我克，地盘坐庚，天白虎同伤门飞临，贼象不利已甚显然。又加丙，值符飞来暗伏，加临地庚为荧入白格。经云：荧入白兮贼即去。决其大兵一到即平。毅新各军至，贼首果自缢，余党悉降。



    跋

  族叔星源，为人梗概己见，所着述诸弁言，详之不复赘，岁戊子余馆汉皋叔，自湘粤间游苏子熙军门，元春戎幕假旋，出所着兹集槁三十八卷摊展，卒读略识端倪，而未敢一辞赘也。越明年余幕游吉林、蒙古、高丽等处，纵览塞外名山川，日与畸士钜卿，上下乎千古，讲论诸经世务，每念叔藳悔不手钞一集，随胠 箧相与公同好，癸巳秋以庆榜归试，见叔于省垣，精神强健，而须发皆白，心窃疑之，索前藳则已授手民将竣事，并集有历代道学心传，皇极经世要旨，范数皇极要旨，小大学程家常必读，及天文辑要。
  皇朝中外，山水道里，提钢等书稿皆脱，陆续付剞劂然后知吾叔，须发之白，厥有由也，是书抉风后创制之原，大而行军经国，小而趋吉避凶，前民利用，有功后世，诚非浅鲜，惜余饥躯奔走不获，朝夕相从，亲闻微妙，且憾且惭，爰缀数言，以志向往。
  光绪癸巳冬侄权谨跋。

 
