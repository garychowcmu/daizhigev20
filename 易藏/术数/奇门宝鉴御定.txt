
奇门源流 唐 徐道符


遁甲总论
凡例
释义四十四则
注释烟波钓叟歌
遁甲隐公歌
汉阴居士歌
神机赋
指迷赋摘
专征赋摘
混合百神


奇门源流
 
 
 
 　　奇门之说，论者谓始于黄帝，删于吕望、张良。汉以前、往往散见于他书，至于隋志艺文专书，始有一十三家。唐益倍之，则其学之来，亦不在近矣。 

　　阴符经曰：爰有奇器，是生万象，八卦甲子，神机鬼藏。

　　张良注云：六癸为天藏，可以伏藏。由是言之。即奇门之权舆也。

　　大戴礼记明堂篇曰：明堂者，古有之也，凡九室。二九四、七五三、六一八。盖即河图之义。而奇学之九宫。汉艺文志，有明堂阴阳二十三篇。又明堂阴阳五篇。宣帝时。魏相表采易阴阳。及明堂月令。言五帝所司各有时。东方之卦、不可以治西方。南方之卦、不可以治北方。乃以八卦方位，配明堂之九室。后汉张衡传，郑元既注九宫之说。而南齐高帝本纪注云：九宫者；一为天蓬，二为天内，三为天冲，四为天辅，五为天禽，六为天心，七为天柱，八为天任，九为天英。皆有太过不及之占。

　　唐会要；元宗三戴十月，术士苏嘉庆上言。请于京城置九宫坛，五数为中，戴九履一、左三右七、二四为上、六八为下，符于遁甲。武宗会昌二年正月。左仆射王起等。奏按黄帝九宫经，及萧吉五行大义。所谓一宫天逢、卦坎、行水方，白者与今奇门之宫星无异。惜乎隋唐志所列诸家，今皆不传。岂其秘之勿泄耶。抑显晦各有时也。

　　宋之仁宗。以洗马杨维德，簒六壬则曰：神应经。奇门则曰：符应经。今亦不能见其全。得毋好古之士。尚有什袭而藏者乎。

　　明之宸濠称乱。王守仁收揽异术。乃有李成吾者，进以奇门真传。今之所谓李氏奇门者也。

　　仇鸾门下士有林士徵者。以奇门占兵屡有有奇验。锦衣陆炳序其书而传之。人呼为林氏奇门。

　　陶仲文以李林二氏之书。忝以他书而谬紊之，曰：陶真人遁甲神书。盖胜国之以奇门着见者三家而巳矣。

　　考诸奇门之序，出于都天撼龙经八十一论者凡九。其一曰：都天九卦，二曰：人地三元，三曰：行军三奇，四曰：造宅三白，五曰：遁形太白之书，六曰：八山撼龙之诀，七曰：转山移水九字元经，八曰：建国安基万年金镜，九曰：玄宫入福救贫、生仙产圣。今所传者，造宅三白耳。外俱不得而见闻。或者名山石室之藏。精光不能终废。更有取而修明者乎。废几拭目俟之矣。【天芮汉书作内、天蓬唐书作逢。】

 
 
遁甲总论
 
 
 
 　　遁甲为兵而设，兵为阴象，为诡道，故取诸遁。谓其遁于六仪之下而不见其形也。

　　盖甲为至尊之神，宜藏而不宜露，宜和而不宜乘，宜生扶而不宜克制。所喜者惟土，所憎者惟金，惟其喜土也。故奇门始起之宫，例以六戊随之。甲逆而戊亦逆，甲顺而戊亦顺，如形之与影。两相附而不相离。惟其憎金也。故有乙之合以伺其内，有丙丁之威以制其外。乙者甲之同气。丙丁者甲之子嗣，如手足之卫腹心，臣子之卫君父。鼎足之形成，而后甲有苞桑之固矣。

　　先王之建万国、亲诸侯，其义亦准诸此。故阴阳顺逆者，造化之定理。戴九履一者，河洛之精蕴。配以八门、八卦列矣。加以三盘、三才正矣。重以三奇、三光耀矣。积时置闰、岁功成矣。

　　一节三元、二十四气备矣。以六十时干为经，以四时八节为纬。二九四、七五三、六一八。相摩相荡，而四千三百二十之局以成。大之为风云龙虎之机宜。小之为动静行藏之趋避。范围天地而不过，曲成万物而不遗。百姓曰用而不知。虽其中不无诡谲荒唐，悖于圣贤之论。今但取其生克制伏，近于理者，着之于篇，以前民用，而辅易道之所未备。凡欲教为子者之思孝，教为臣者之思忠，不至于前有谗而不知，后有贼而不见，未必非修齐治平者一助也。至于书符诵咒，似属不经，槩不录入。

 
 凡例
 
 
 
 　　——奇门久巳失传，人树一帜，敝帚千金，无从别白。今一字一义，有两说三说者并存之，以备参考。 

　　——奇门众说纷然，取其理之正者为首行，列于后或分注者为次，不敢私心去取，然亦略见低昂。

　　——奇门兵事，避忌甚多。凡三胜地五不击之外，又有太岁、月建俱不可击。旺气所在，亦宜避之。所谓春不东伐，秋不西征者是也。与夫亭亭白奸，三门四户、天马方之类，须从岁月太阳查筭，书中未能预载。

　　——奇门最重格局，如龙回首、鸟跌穴吉矣。如逢庚为直符，则为格勃，勃格又不可用。龙走、雀投凶矣，为主者不害。虎狂、蛇矫凶矣，为客者不害。皆有活诀，不可一例。

　　——奇门选择，最重衰旺休囚。如开门本吉，但其性属金，如临土宫金位，及当季夏三秋，所谓得时得地，时之最吉者也。如在春夏，而临于木火，则金气大衰，岂得为吉。凡八门皆然，三奇亦然。

　　——选择以奇门会合为上吉。若有门无奇犹为可用，有奇无门则当另择矣。然如捕猎用伤门，逃亡用杜门，吊唁用死门之类，皆当择其得时得地，即为上吉。又不专重奇门也。

　　——阴阳宅选择粗工、但知奇门会合为吉。不知阳宅须与宅主生命，配合门奇之生旺。阴宅须与山头化命，配合门奇之生旺。若德禄贵马、三合六合之理，皆宜参考。

　　——选择止用奇门，则诸家可废，然亦须检点，必当配合斗首五行、太阳吉凶星煞，无有避忌，而又能合于奇门、方为万吉。故造宅迁塟之家，往往有查至十余年而后得，盖欲求其纯吉无凶者、甚难也。

　　——奇门占法、要分动静之用。静则止查直符、直使时干。看其生克衰旺何如。动则专看方向。盖动者几之先见者也。如闻南方之事、则占离位。闻北方之事、则占坎位。凡鸦鸣鹊噪。东鸣则看震、西鸣则看兑。此皆不能胶柱鼓瑟，刻舟求剑者也。诸占例此。

　　——奇门占法，其说不一。如占天时之法，有专看直符者，有专看格局者，有专看天蓬、天英为水火二星者。有专看壬癸丙丁、为时雨所司者。有专看雨师风伯、雷公电母等神者。其说既不可全非，其理亦不可偏废，临时会意，头绪纷然，灵机所触，皆难预决，诸占放此。 
 
 
释义四十四则
 
 
 
 　　【释奇】 

　　乙为日奇、丙为月奇、丁为星奇，故名三奇。然读如奇偶之奇亦通，盖戊己庚辛壬癸，皆有六甲遁乎其中，是甲与六仪相偶也。乙丙丁则单行矣，故名奇。兵家所谓握奇经者、亦音奇偶之奇，义亦相同。

　　【释仪】

　　仪者用也，为甲所用也。亦有仪卫之义。盖甲遁于仪中，而仪则卫乎其外也。

　　【释门】

　　五行之理，畏克喜生。甲木位于东、庚金位于西、东西相对，木之畏金也甚矣。故用奇以制庚，庚制而退休于坎，以就水之生，故正北为休门。休于北而对于南，有向明而治之象，景者大也，故正南为景门。水能滋木、金能生水，生则金气泄，泄则木气舒，故金水之间，西北为开门。有开必有阖，故对开为杜门。杜者言阳气欲尽也，木既休于水、则木气畅，故水木之间、东北为生门。有生必有死，故对生为死门。死者言落其实而取材也。庚欲犯甲，甲既休于北，而对之者惟有卯木，不无受伤之患。此伤而彼亦惊，故正西为惊门，正东为伤门。

　　【释星】

　　蓬任冲辅英芮柱心禽，其立义皆本于甲。而其取义则因于节气。盖甲既遁而星乃显其用，谓之星者，必晦而后现。犹夫甲之必遁而后显也。冬至之木、阳意已动。蓬者逢也，言能复逢其阳也，故一宫曰蓬。立春乃可以任其性矣，故八宫曰任。春分则其气益畅，故三宫曰冲，冲者动也。至于立夏。扶苏四荫，附之者益众，故四宫曰辅。夏至而英华尽露矣，故九宫曰英。立秋而敛，故二宫曰芮，芮之为言内也。秋分黄落，厥干独存，故七宫曰柱。立冬则体竭内含，中藏仁德，故六宫曰心。惟土则四时相依于木，有禽之象焉。故中五曰禽。

　　【释九宫之色】

　　两仪立而后五性分，青黄赤白黑者，五方之正色。九宫之色有七，而色不同，不可以五方论。如坎在北、色主黑，而九宫主白。坤土宜黄，而九宫主黑。兑金主白，而九宫主赤。此从九宫时气之色而言也。坎、艮皆白，万物未萌之色也。方春而芽，白者渐有青意、而犹未青，故曰碧、属震。初夏属巽，色重于青，故曰绿。盛夏在离，其气薰灼，故不曰赤、而曰紫。过夏而神色渐秾，故曰黑。秋深在兑为赤、丹黄凋落矣。交冬为干，万物归根，无色可见，故亦曰白。黄主土，四季有之。故不配于八月，非正色间色之谓也。

　　【释八神】

　　八神者；天乙、螣蛇、太阴、六合、朱雀、白虎、九地、九天也。天乙常随甲而加时干，故亦名直符。阳局顺行、阴局逆行，依次临方，不循宫次序。凡兵占以天乙所在、坐击其冲。扬兵于九天、安营于九地、伏兵于太阴、匿形于六合。间谍用朱雀、侦探用白虎，惊扰用螣蛇，各有所司也。或有用元武、勾陈者。朱雀之下即可兼看玄武，勾陈之下即可兼看白虎。

　　【释八卦分八节】

　　八节者；冬至、立春、春分、立夏、夏至、立秋、秋分、立冬也。冬至一阳生，生于阴之极也。夏至一阴生，生于阳之极也。故冬至起于坤，夏至起于干。以先天卦之接应也。是以立春起于震，春分起于离，立夏起于兑，行东蔀之生气而隶于北。立秋起于巽，秋分起于坎，立冬起于艮，行西蔀之杀气而隶于南。一节统三气，一元统五日，一日统十二时，一时为一局，五百四十局为一卦，八卦合得四千三百二十局，以成一岁，此轩辕氏之始制也。一节分三气，一气立四十五局，岁得一千零八十局，此风后演轩辕氏四局为一局之制也。冬至甲子生于一，一数之始也。夏至甲子生于九，九数之终也。故冬至起于坎、夏至起于离，此后天卦之节应也。是以立春起于艮，春分起于震，立夏起于巽，顺行阳气而履于左。立秋起于坤，秋分起于兑，立冬起于干，逆行阴气而戴于右。一节统三气、一气统三候、一候为一局、九局为一卦，八卦合得七十二局，以成一岁。此太公望约十五局为一局也。八节分二至、二至分阴阳，阳统十二气顺行九宫为阳九局。冬至、惊蛰、清明、立夏四气，三元甲子起于一七四宫。小寒、立春、谷雨、小满四气，三元甲子起于二八五宫。大寒、春分、雨水、芒种四气，三元甲子起于三九六宫。阴统十二气逆行九宫为阴九局。夏至、白露、寒露、立冬四气，三元甲子起于九三六宫。小暑、立秋、霜降、小雪四气，三元甲子起于八二五宫。大暑、秋分、处暑、大雪四气，三元甲子起于七一四宫。每一宫统四元，每一元统六十时，四元分得二百四十时为一局，岁四千三百二十时为十八局，此留侯又约四局为一局也。

　　汉阴居士曰：天地之理，阴阳生杀而已矣。含两间而吐四时者，理中气也。气无理不畜，理无气不舒。阴阳生杀者，所以畜其气而舒其理者也。故庖羲氏俯仰以画卦、轩辕氏即卦以分节，亦各缘阴阳生杀，发其含吐舒畜而已矣。八节之义；冬者阴也，其音翕、阴之理也。夏者阳也、其音张，阳之理也。春者阳之生气也，故其音张而发。秋者阴之杀气也。故其翕而敛。此阴阳理气自然之翕张敛发，故运行四时而生成百物也。至者拯也、分者中也、立者止也。先天坤以纯阴居北，阴至于纯而阴极矣，故曰冬至阴极则阳生。阳生则阴止，故震一阳生于东北曰立春。离以阳含阴而居东，阳之生气得乎中，是以二阳含一阴而中分之，故曰春分。阳过其中而气渐盛，若不知其所止，则必至于极。故兑以一阴止二阳于东南曰：立夏。干以纯阳居南，阳至于纯而阳极矣，故曰：夏至。阳极则阴生，阴生则阳止，故巽一阴生于西南曰：立秋。坎以阴含阳而居西，阴之杀气得乎中，是以二阴含一阳而中分之故曰：秋分。阴过其中而气渐盛，若不知其所止，则必至于极，故艮以一阳止二阴于西北曰：立冬，此羲皇二圣，卦节一揆之旨也。后天卦位虽易，而八方八节不能易。其所能易者，则阴阳升降之气。而所不能易者，则阴阳配合之理也。故曰天地之理，阴阳生杀而已矣。

　　【释九宫】

　　九宫者；四正四维中央也。其体则先天阴阳往来顺逆之序，其用则洛书戴履左右肩足之数，其义则一也。但先天之序隐，隐则布局繁而难。洛书之数显，显则布局简而易。是以太公留侯于奇门布局，则用洛书之数，起元仍用先天之节。盖去难而取易，舍繁而用简耳。易赞曰：易则易知，简则易从。太公留侯、真明易简而得其理者也。

　　【释虚中合宫】

　　五行分位五方，左旋相生。正北水生正东木，正东木生正南火，正南火至中央土，中央土生正西金，正西金生正北水，惟中央无门，故虚而土寄合于西南，以续金火之气，亦见坤为万物之母也。以中五所以合于坤二也。一本阳局中五合于二，阴局中五合于八，先天巽以一阴生于西南，震以一阳生于东北。冬至一阳生于阴之极，故用阳局。而以中五寄巽，以姤其阴气。夏至一阴生于阳之极，故用阴局。而以中五寄震，以复其阳气，是阳局顺阴而逆阳，阴局顺阳而逆阴，阴阳互交于五之寄宫。而后得乙与庚合，而甲始无畏。脱中五不寄于震巽，则后天之坤艮不得属土。而洛书之二八不能相交。且中五之土、有阳无阴。有死门而无生门，亦非通论。所以悟真结胎，用先天之数。东南合五、西北合五、中宫分五为三家相见。盖其分阴阳于震巽者，即二少之合阴阳于二长也。其说于理尤为周备，但旧本多从前说，故遵之。

　　东南合五者；木往生火、木三火二合成五也。木往必经兑，故后天巽代兑为木。西北合五者；金来生水，金四水一合成五也。金来必经艮，故后天干代艮为金。盖以途图之生数合之也。不言成数有合者，以其去本位之生数即成五，不必合也。中分五者，分土之成数，西南东北各得其五也。故曰数往者顺，知来者逆也。

　　【释六仪遁六甲】

　　六仪遁六甲者，六甲统六仪，仪用而甲不用也。其仪维何？干有十而宫惟九，甲不入宫则奇仪无首，甲若居宫则奇仪缺位。是以甲统其仪，用仪之用以为用，而不自用也。假令甲以奇仪分布九宫，顺则仪在前、奇在后，逆则仪在后、奇在前。今举顺布以类其余。如布冬至第一局。先布三奇于后、乙居九、丙居八、丁居七，次布六仪于前，戊居一、己居二、庚居三、辛居四、壬居五、癸居六，此奇本局之定位也。一局为一元，一元统五日，五日统六十时，六十时分六甲，六甲统六仪，自甲至癸、一宫一干，遍历九宫，为终一甲。六历九宫、为终一元。一元终又起首甲为第二局。本局甲子起一宫、顺遁九宫，至癸酉仍归一宫。则首甲所监之九干，终于一戊之本局，定位居一。甲子十干始于一而终于一。甲子与戊同宫，是戊遁甲子，故统曰甲子戊。甲戌续癸酉起二宫，宫遁一干至癸未，仍归二宫。二为己本局之定位，是甲戌与己同宫，统曰甲戌己。甲申续癸未起三宫，宫遁一干至癸巳，仍归三宫，三为庚本局之定位，是庚遁甲申，故统曰甲申庚。甲午续癸巳起四宫，宫近遁一干至癸卯，仍归四宫，四为辛本局之定位，是甲午与辛同宫，故曰辛遁甲午，而统曰甲午辛。甲辰续癸卯起五宫，宫遁一干至癸丑，仍归五宫，五为壬本局之定位，是甲辰与壬同宫，故曰壬遁甲辰，而统曰甲辰壬。甲寅续癸丑起六宫，宫遁一干至癸亥，仍归六宫，六为癸本局之定位，故曰癸遁甲寅，而统曰甲寅癸。举此一局，而局局如是。布此一元，而元元如是。故甲子戊、甲戌己、甲申庚、甲午辛、甲辰壬、甲寅癸，旬首之甲。莫不统仪以遁，则仪用即甲用。故曰用仪之用以为用，而不自用也。

　　六甲统仪不统奇者，仪为庚之党羽，奇为甲之腹心也。奇仪分布九宫，六甲又遁诸干于九宫者。

　　备星门之为符使，所为遁宫也。

　　【释符头】

　　符头者；符合上元首甲也。甲子、己卯、甲午、己酉四日为符头。盖一气统三元、分上中下三局，一局统五日，五日统六十时为一纪。一纪即一元纪法。以十干加十二支，首尾相合为一终。干以甲为首、癸为尾。支以子为首、亥为尾。故自甲子至癸亥，合得六十为一纪，谓之一元，奇门选时之法也。时非日不能得元，元非气不能得局，是以一气统三元为三局，分上中下以别之，再别为周，再周为变，故终十二纪。而天地之气，是以谓之六气也。凡变气一，统节气四，故四分日纪以起各气之元。用甲己二干遁起甲子时为元首，二干加仲为上、加孟为中、加季为下。以仲之甲己四日，遁起甲子时，合时纪上元之首，故曰：符头也。

　　【释直符直使】

　　符使者；星门用时之异名也。直者；代甲而直其用也。甲以星门为体，以奇仪为用，故奇仪无定位，而星门有定宫也。星为符者，即凭执之符也。门为使者，即甲巡行之使也。故凡甲在之宫，即以直宫之星为符，以直宫之门为使也。干本十也，以配十二支，而变为六十干，故甲称六而仪亦称六也。奇仪者九干之体。六十干者奇仪之用也。故奇仪随元分职九宫，而六十干亦随元分遁九宫也。六十干分遁九宫，则六甲干首亦在其中。何以概言为奇仪之用也。盖以身先之而分其势以弱之也。若六甲不率五十四干分，遁则各干各聚于一宫，非所谓强木弱金也，何也？以木弱金而强木者也。故凡甲在之宫，而癸輙临之。所以甲子遁戊，而癸酉亦遁戊。金盗土以生水也。甲戌遁己，而癸未亦遁己。土相比以求益也。甲申遁庚，而癸巳亦遁庚。火制金以防合也。甲午遁辛，而癸卯亦遁辛。木助火以制金也。甲辰遁壬，而癸丑亦遁壬。土相连以败水也。甲寅遁癸，而癸亥亦遁癸。水相合以益木也。是以甲子癸酉遁戊，而戊应配之辰与子酉合。甲戌癸未遁己，而己应配之卯与戌未合。甲辰癸丑遁壬，而壬应配之子与辰丑合。甲寅癸亥遁癸，而癸应配之亥，与寅亥比合。惟甲申癸巳遁庚，而庚应配之寅，则冲申而害巳，故巳火克庚金，而申金又克寅木也。甲午癸卯遁辛，而辛应配之丑，则生辛制卯而盗午。故午火克辛金，而卯又克丑土也甚矣。金之不能忘情于木也，故仪顺而奇应之以逆，仪逆而奇应之以顺有以也。或曰甲遁于仪，不能遁于奇，何以言为奇仪之用也。盖以静为体，以动为用也。奇仪之于卦无定位，于局有定位也。有定宫则谓之静，故曰奇仪为九干之体也。六甲随元遁于仪，故奇合，六仪之干亦随甲遁于宫。遁则非静矣，故曰六干为奇仪之用也。夫六甲不遁于六仪，则九星不能直其符，九干不遁于九宫，则八门不得直其使。歌曰：直符常以加时干，直使逆顺时支去。谓每甲用时，以当直之星符，临奇仪本局之定位，以当直之门使，巡奇仪本元之遁宫也。譬之用人，其人体在是，而以符监之，其人用在彼，而以使察知，则何所为而不善哉。故云：善藏其用，以儆戒无虞也。

　　【辨三氏奇门】

　　一李氏奇门真传，不顾尊甲之义，止以节气为准。如云：辛卯日午时立春，是日癸巳时，犹用大寒下元，自甲午时起、至癸巳日亥时止、共三十时，先用立春下元阳二局、谓之残局。自甲午日子时起、至戊戌日亥时止、共六十时，后用立春上元阳八局。己亥日子时起、至癸卯日亥时止，共六十时，用立春中元阳五局。又自甲辰日子时起，至丙午日申时止，共三十三时，仍用立春下元阳五局为补局。谓以此三十三时，补足先用残局，以成一元。丙午日丁酉时、交雨水节、亦如立春，先用下元补局，嗣此而后、气气皆同，直至甲午日子时交寒露节，三元顺序始为正受。至己酉日乃用霜降超起，超至次年戊戌日芒种，超过四日。超至辛丑日大雪、超过七日，又超至次年癸卯日芒种、过九日。余无再超之理，即以己酉日、叠作芒种闰奇。盖以接气为拆补，谓拆补宁多二三时，起超不可过九日，如过九日，即当置闰也。

　　考古法以甲子、己卯、甲午、己酉为符头者，缘尊甲以制奇门，故立符以定元首也。是以符头为体，节气为用。非节气则不能入局，非符头则不能起元，故于二至之前，置闰引气，以归符头也。李氏超闰既用古法，则接气亦当如古法，何得创为拆补以乱符头，若谓拆补是接气之准。则符头不得超前气而为超神。若谓超神为置闰之基，则气余不得因拆补而为节气，此易知者也。如必以气为准，则超神亦当用拆补法，不宜于本气、接后气之超。倘曰符头巳到，不得不超，而接气符头未到。何以下元返用于上元之先耶。脱依此法，不但下元用于上元之先，中元亦可用于上元之先矣。况甲午符头，仅得一元五日六十时。若用残局补合三元，又系己卯符头所辖。宁有当辖者不能用，而顾用于不当辖者乎？殊违尊甲之旨也。

　　一林氏奇门，以周天三百六十五度四分度之一，大阳日行一度、历十二辰、二十四气为一周，奇用七十二候，止三百六十日，余日之度成闰奇，以合天道气候。凡一节气三十日五时二刻，以三十日为六候，余五时二刻为闰始，一岁-二十四气，积其余得五日三时为一候，作闰候。故二十年有二十一候之闰。第一年在天正冬至上候起、至芒种末、闰上候。第二年在小满末润中候。第三年在立夏末、闰下候，周而复始、一至一年，二至二十一年，三至四十一年，四至六十一年，循环不已。积四百一十六年而天正冬至，仍闰上候。

　　考古法正受之后起超者，盖尊甲子为上元之首也。故超四十余气，遇芒种大雪，重用本气三元，以续阴阳终极之气，俾三元之次序不紊耳。林氏不究古义，谓李氏置闰为非，创为闰候之法，自谓奇门功臣，不知李氏超闰，正合古义，第以拆补用于接气淆乱符头，然于三元次第，犹有上中下之分别也。若林氏二十年闰二十一候，则三元次第不分，四仲符头无用矣。不亦奇门之罪人乎，殊违尊甲之旨也。一陶真人遁甲神书，超闰以二氏为准，加临以古法为非，谓禽芮不宜同宫，奇仪逐时有异，创立阴阳一百六十二图。自序云：启千古不传之秘，其法阳遁一局一宫起甲子戊，二宫起甲戌己，三宫起甲申庚，四宫起甲午辛，五宫起甲辰壬，六宫起甲寅癸，七宫起丁奇，八宫起丙奇，九宫起乙奇。直符直使不载图中。若甲子时用事，以直符天蓬、直使休门同加于坎一宫。天盘地盘相同。凡甲己日之戊辰时、乙庚日之己卯时、丙辛日之庚寅时、丁壬日之辛丑时、戊癸日之壬子时、癸亥时，此六时各归各宫。故同甲子时者，共为一局第一图，永定不易。如用乙丑时，本局地盘不动，以天盘甲子戊加乙于九宫。再加甲戌己于一宫、甲申庚于二宫、甲午辛于三宫、甲辰壬于四宫、甲寅癸于五宫、加丁奇于六宫、加丙奇于七宫、加乙奇于八宫。以蓬休符使加于离九宫。凡甲己之乙丑甲戌时、乙庚日之戊寅时、丙辛日之己丑时、丁壬日之庚子、辛亥时、戊癸日之壬戌时，七时六甲，各加其干。故同乙丑时者，共为一局第二图，亦永定不易。如此阴阳各立九局，每局各位九图，共为一百六十二图。

　　考古法，东部四卦，一少交于西南。西部四卦，二少交于东北者，交于阴阳始生之地也。故后天坤艮位其地，而以五寄之，惟其有寄宫也。然后得乙与庚合而丙居其功。冬至四节，六甲从乎顺行。夏至四节，六甲从乎逆布者，从其卦爻往来之序也。故后天洛书代其序，而以时遁之惟其有遁宫也。然后得符与使分，而甲藏其用，此理渊微，未易测也。陶氏不究古义，疑太公留侯捷法，为后人附会，谓时远难稽，无足凭信，遂用飞掌加临，立成图局，以为附合洛书。

　　夫飞掌之法，乃近代形家排山之法，非古法也。脱如其说，使九星可入中宫，禽芮亦不并混，不知直使仅有八门，又将何法以分九宫乎，颠倒星宫，殊违尊甲之旨也。

　　【释阴阳刑德开阖】

　　阴阳刑德开阖者，阴刑阳德，阳开阴阖也。冬至德在卯、刑在酉。夏至德在酉、刑在卯。春分德在午、刑在子。秋分德在子、刑在午。立春德在辰、刑在戌。立秋德在戌、刑在辰。立夏德在未、刑在丑。立冬德在丑、刑在未。凡刑德所在，三气共之。刑德不及寅申巳亥者，以四孟为四生，故不及也。蓬任冲辅禽之阳星，凡五阳星加时为开。英芮柱心谓之阴星。凡四阴星加时为阖。将兵以开阖分主客，以刑德定坐击，阖为主、开为客。坐阳德、击阴刑是也。

　　【释三甲】

　　三甲者；孟甲、仲甲、季甲也。凡上元入局，甲子、甲午直符为仲甲。中元入局，甲寅、甲申直符为孟甲。下元入局，甲辰、甲戌直符为季甲。三元三甲直符之时，举事视刑德为动静。将兵视刑德为战守，皆以在门决之。在门者刑德在直使之门也。冬至三气卯为德、酉为刑。凡三元入局五百四十时中，五卯时德在门，五酉时刑在门。德在门之时，宜动宜战。刑在门之时，宜静宜守。三气元中，孟甲、仲甲直符旬内，有刑亦有德。惟季甲直符甲辰旬中，有刑而无德。甲戌旬中，有德而无刑。立春三气元中，五辰时德在门。五戌时刑在门。孟甲、季甲直符旬内，有刑亦有德，惟仲甲直符甲子旬中，无刑而有德。甲午旬中，无德而有刑。春分三气元中，凡五午时德在门，五子时刑在门。立夏三元气中，凡五未时德在门，五丑时刑在门。六气十八元中，仲甲、季甲直符，有刑亦有德。惟孟甲直符甲寅旬中，无刑而有德。甲申旬中，无德而有刑。夏至十二气，直符同，刑德反是。凡德在门之时，阳星加之为尽开。阴星加之为半开。刑在门之时，阳星加之为半阖，阴星加之为尽阖。故经云：能知三甲、一开一阖，不知三甲，六甲尽阖。

　　三氏诸书，以仲甲为刑德在门，此时主客皆不利，惟宜退藏隐伏。孟甲为阳在内，阴在外，此时利主，宜坚壁守城。季甲为阴在内、阳在外，此时利客宜提兵动众。又以甲申庚为刑门。又注六甲之时，阳星合孟、内开外阖，合仲半开半阖，合季外开内阖。阴星合孟，内半开、外尽阖。合季外半开、内尽阖。不知何所取义，存之以备博洽之考。

　　【释三奇得使】

　　三奇得使者，谓得三吉门、直使加奇也。凡开、休、生加乙、丙。丁为吉门合三奇，利为百事。更得吉门作直使为得使，谋为尤利。

　　【释三奇游六仪】

　　三奇游六仪者，谓奇间于仪中，仪加奇、而奇复游其仪也。左仪加奇，则奇游于右仪。右仪加奇，则奇游于左仪。乙游己辛，丙游戊庚，丁游壬癸，必为当旬直符来加方是。假如阳一局，乙奇在九宫、甲午辛在四宫居右。甲戌己在二宫居左。若乙亥时，甲戌直符来加乙于九宫，则乙游于右仪之辛。若乙未时，甲午直符来加乙于九宫，则乙游于左仪之己，此时利为百事。若得吉门更利，丙丁仿此，左右间一宫者亦是，如阳三局乙奇是也。

　　【释玉女守门】

　　玉女守门者，地盘六丁守直使之门也。甲子直符庚午时、甲戌直符己卯时、甲申直符戊子时、甲午直符丁酉时、甲辰直符丙午时、甲寅直符乙卯时，值此六时则直使遁于丁奇所在之宫，丁为玉女，故曰：玉女守门也。此时利谋秘密、阴私之事，乘玉女守门方出，人不能见。入宜营建宴会、和乐之事，若遇三奇吉门直使，又得太阴临合地户，宜福食远行、出入皆吉。

　　以上三格，三氏诸书，各有异同。李以甲戌、甲午为乙奇得使，甲子、甲申为丙奇得使，甲辰、甲寅为丁奇得使，林陶因之。林以甲己时丙、乙庚时辛、丙辛时乙、丁壬时己、戊癸时壬，为玉女守门时。李陶皆以玉女守门为三奇游六仪。考钓叟歌与诸说不合。歌云：吉门偶尔合三奇，值此经百事宜，更合从旁加检点，余宫不可有微疵，三奇得使诚堪使，六甲遇之非小补，乙逢犬马丙鼠猴，六丁玉女骑龙虎，号为三奇游六仪，又有玉女守门时，若作阴私和合事，请君但向此中推。此十二句是承上接下，一串说来者。若从三氏以游仪为得使，以守门为游仪，则于歌义大相戾矣。歌云：甲遇者，谓得使之时，复遇直使之甲加之，其吉更倍，非以游仪为得使也。且得使遇甲，惟丙辰、丁酉二时有之，阴阳二局仅各三见，阳一局八宫，三局一宫，五局三宫，阴六局八宫，四局六宫，二局四宫为丙奇得使遇甲。阳三局九宫，五局二宫，七局四宫，阴九局三宫，四局七宫，二局五宫，为丁奇得使遇甲。至于乙奇以及他时，则遇甲而不得使。或得使而不遇甲矣。矧经中止载游仪、守门二格，无得使之格，若必谓游仪为得使，是以仪为使，而不以门为使也。必谓守门为游仪，是以门为仪，而不以甲为仪也。何则玉女守门者，守其宫以侍直使之门，来加所遁之时也。玉女、丁奇也，既以丁奇所在之宫，守直使来加为守门，亦可谓之八门游丁奇，奚可谓之三奇游六仪乎！至于林以甲己时丙等为守门，则尤不可解矣。且三奇游六仪，惟阳一局、阴九局九见，阳一四七局、阴八六三局惟丙奇见。阳三六九局、阴七四一局，惟乙奇见。其诀以一奇间于二仪之中，如天盘左仪直符加奇，则其奇游于右仪。右仪直符加奇，则其奇游于左仪。故曰：乙逢犬马、丙鼠猴，六丁玉女骑龙虎也。若依陶氏定图，每一时以奇仪顺序一易，则天盘与地盘异矣，又将何据以为得使乎。

　　【释迫】

　　迫者；门制其宫也。开门临三、四宫，休门临九宫，生门临一宫，景门临六、七宫，伤、杜二门临二、八宫，死门临一宫，惊门临三、四宫，凡此为迫，不利诸事。经云：吉门被迫，吉事成凶。凶门被迫，凶灾愈甚。值此惟宜安静、不宜举动。

　　【释五不遇时】

　　五不遇时者；时干克日干也。凡值此时，诸事不利。经曰：时干克日有灾厄，甲日从午逆数之。若到戌亥便越过，万事如逢俱不宜。其法以庚加午逆行，越过戌亥，为时之定局。次以日干甲从庚上逆数其下，即本日五不遇时也。凡十干环列，顺数七干，逆数五干，皆克第一干。顺数者；止论其干，故名七杀。逆数者，合论其干支，故曰：五不遇时。

　　【释奇墓奇制与日时干墓同凶】

　　奇墓者；乙奇临二宫，丙奇、丁奇临六宫也。二宫藏未，六宫藏戌。乙木墓于未，丙丁火墓于戌，故乙奇墓二、丙丁墓六也。墓则气绝，不利举动、动即有凶。合奇门半吉。奇制者；乙奇临六、七宫，木制于金。丙丁奇临一宫，火制于水也。三奇受制，占与墓同。盖奇为尊甲而设，临于墓制，则甲己无辅，故为凶也。乙未、丙戌、丁丑三日时，谓之日时干三奇入墓，其凶与墓制同。凡戊辰、壬辰、己未、癸未、辛丑五时，为时干入墓，不可用。以干囚于支也。旧本有戊、丙戌、丁、己丑四时，无戊辰、己未、辛丑三时，今改正之。

　　【释六仪击刑】

　　刑者；子刑卯、戌刑未、申刑寅、午刑午、辰刑辰、寅刑巳也。甲子戊仪加三宫，甲戌己仪加二宫，甲申庚仪加八宫，甲午辛仪加九宫，甲辰壬仪、甲寅癸仪加四宫，为击刑。以三宫藏未，八宫藏寅，九宫藏午，四宫藏辰巳也。凡值此时最凶，不宜举动百事，强有出者，车破马伤，兵败将杀。一本甲戌加八宫，甲申加四宫，甲寅加二宫亦是。

　　【释游三避五】

　　三五者；生死二气顺逆之通名也。其法有二时，一日游避时，以十二支环列。日后三辰为生气，日前五辰为死气。谓逆三时干生日干。顺五时干受日干之克也。一符游避时，以十干环列，取符前三干为生气，符后五干为死气。谓逆五时干克符干，顺三时干受符干之生也。凡生气所在之方，不合奇门，亦宜游。死气所在之方，即合奇门，亦宜避。故曰：游三避五。

　　李氏以三为震三宫，五为寄坤之五宫。谓震为木生之位，坤为死门之乡。凡六甲直符，宜游震避坤也。林氏以直符加丙为游三，加戊为避五。谓丙受甲生，戊受甲克也。陶氏以冬至后，天乙直使在一二三四为行阳，六七八九为行阴。夏至后，天乙直使在九八七六为行阳，四三二一为行阴。冬至后，自九至一，中分五之南为阳，五之北为阴。夏至后，自一至九，中分五之北为阳，五之南为阴。谓阴阳二使，各行半道，利害难分，故有避五之义也。愚谓奇门以尊甲立义，要使甲不受制，然后为尊甲也。林氏避五虽非古义，然犹未违尊甲之旨，但不知三五有顺逆耳。若李氏以六甲直符、宜游震避坤，则是凡百举动，皆由正东而避西南矣。且甲子直符临震宫名击刑，阴局中五寄艮宫得生门，不又为游刑避生乎。至于陶氏利害难分之说，则溺于飞掌，更谬于二氏矣。

　　【释反吟伏吟】

　　反吟者；反复不能宁处而呻吟也。凡星门各有定位，若加临于对冲之位，即为反吟。如蓬加英、休临景是也。伏吟者；伏匿不能变动而呻吟也。凡星门各加临于本位，即为伏吟。如蓬加蓬、休加休是也。如值二吟，若得太阴合奇门盖之、其凶减半。伏时宜收敛货财、隐匿什物。反时宜发散财货，分给仓廪。凡值二吟，不利举动。

　　陶氏图中，有时干而无遁宫，故反伏二吟，支离舛谬，已不足论。但谓六甲序为伏吟，则于三甲阖辟之义不蔽，更属荒唐。夫奇门之所以必遁其甲者，盖主静以立人极之意也。是以六甲之时，符使各安其位，定而能静，谓之遁甲。不为伏吟，甲遁之后，奇仪用事，符使分宫，则星不得不动。以加所用之时，干门不得不动，以临所遁之时支。惟其动也，而后加临对宫，有反复不宁之悔。加临本宫，有伏匿不变之悔。悔者；悔其忘动，故曰：反吟、伏吟。若以六甲序为伏吟，是以静而致悔矣！岂遁甲之旨也耶。尝考六十时中，星伏惟六时。甲子值符戊辰时，甲戌直符己卯时，甲申直符庚寅时，甲午直符辛丑时，甲辰直符壬子时，甲寅直符癸亥时。此阴阳二局星伏之定时也。凡六癸时为门伏，阴阳二局皆同。惟禽星直符多一庚时，任星、芮星直符多一丁时。如禽星直符阳一局庚戌时、二局庚子时、三局庚寅时、四局庚辰时、五局庚午时、九局庚申时死门伏。阴九局庚戌时、八局庚子时、七局庚寅时、六局庚辰时、五局庚午时、一局庚申时，生门伏。芮星直符阳一局、任星直符阴九局、丁丑时。阳二、阴八丁卯时，阳六阴四丁巳时，阳七、阴三丁未时，阳八、阴二丁酉时，阳九、阴一丁亥时，阳局死门伏，阴局生门伏。此门伏之定时也。反吟取冲，头绪烦多，不能悉载，故未考定，于局中见之。

　　【释天辅时与五合时同吉异理】

　　天辅时者；甲子、甲戌、甲申、甲午、甲辰、甲寅时也。此六时符使未分、奇仪安位。惟天乙贵人，辅甲而遁，故曰：天辅时。经云：天辅之时，有罪无疑，斧钺在前，天犹赦之。谓甲为青龙，贵人乘龙。万神呵护，摄伏诸凶，故为吉也。凡值此时，宜雪冤理枉，解纷释难，诸事皆吉。五合时者，时与日之干相合也。甲己相合、乙庚相合、丙辛相合、丁壬相合、戊癸相合为五合。凡值此时，吉神用事，凶煞退藏，故其吉与天辅时同。宜谋为和合、隐秘诸事，不宜雪理解释。故曰：同吉异理。

　　林氏以五合时为天辅时，谓五合吉时，对五不遇凶时也。陶氏以六丁为天辅时，谓丁为甲之正生，庚之正克也，能制庚辅甲也。又云：若以甲为天辅时，有犯三甲开阖，必丁是而甲非。不知三甲开阖，谓当阴刑阳德之时，星符加临。有阴阳开阖之分也。如不当刑德，则阳星加时为开，阴星加时为阖，与丁何与。

　　【释天网】

　　天网时者；八门临伏之时，即癸酉、癸未、癸巳、癸卯、癸丑、癸亥六时也。凡百出入，皆由于门，八门临伏，如张网于门，出入见罹，故曰：天网。如值此时，诸事不利。惟逃亡隐伏，出其方，人不能获。然网有高低，出有俯仰，非可造次。凡急难避匿时，视天上癸临何宫，临四宫为入墓，不宜出。临一二三宫为低，临六宫为触冠，不宜出。临七八九宫为高，高时以左手食指掩人中，仰面踽步而去。低时以两臂负刀，俯身匍匐而去，俱至六十步外，坦行无疑。凡癸亥时为天网四张，东西南北，皆无路可出。惟阳九局、阴一局有之。经曰：天网四张，万物尽伤，强有出者，必罹其殃。凡值此时，只宜安静，不可妄动。

　　三氏俱以癸临之下为天网时。凡甲寅值符，十时皆不可用。若在八九之宫，谓之四张。此时尺数高，任其往来，其说谬甚。夫既谓之四张，则无路可出矣。又从何处往来，且甲寅为天辅时，甲加丙为朱鸟跌穴时，戊午、己未、庚申、辛酉、壬戌五时，直使同临，为天乙持衡时。而阳一二三五局，阴二四六局，皆吉门直使。此六局丙辰时，又为丙奇得使，遇甲最为难得之时。岂可概以为天网时乎！

　　【释贪合受制】

　　贪合受制者；庚贪乙合，受制于丙丁也。凡金木气旺时，元首临其位，则乙庚合于二气交会之宫，而为丙丁所制，故三奇用而六甲尊。此可以观圣人乘时之妙矣。局法冬至以后，木气旺，后天三为木位，故阳局甲子起三宫，则乙庚合于西南，而丁即窥于南，丙即伺于北。夏至以后，金气旺。后天七为金位，故阴局甲子起七宫，则乙庚合于东北，而丁即窥于北，丙即伺于南。故曰：庚贪乙合，而受制于丙丁也。

　　陶氏定图，五还中宫，故阳三阴七，无乙庚之合。且谓古法，禽芮同宫，五二莫辨，是独指阳遁说矣。若兼阴阳总说，何以不言禽任同宫，五八亦莫辨乎。近见作十八图活局者，亦以五专寄坤。注曰：水土生于申，申寄坤，故土亦寄坤，则又星家之误矣。

　　【释天将阴阳干支所属】

　　天将者；贵人、螣蛇、朱雀、六合、勾陈、青龙、天空、白虎、太常、元武、太阴、天后也。此十二神应乎天干，故曰：天将，即日将也。求将之诀，始子申、终未丑。避魁罡，不冲首。干取合，用惟九。阴阳分、顺逆数。又诀：干宫甲子申、支分干不分，此是纳甲法。支始干、干终坤。日干寻纳合，支上贵人生。

　　其法以干、坤、艮、兑，坎、离、震、巽环列。以十干甲起于干，一卦一干，纳至辛，止于巽。又纳壬于干，癸于坤，则乾坤各纳二干，故曰：干纳甲壬、坤纳乙癸。艮纳丙、兑纳丁、坎纳戊、离纳己、震纳庚、巽纳辛也。阳局求贵人入宫，先用纳甲，如序顺列。次以十二支除去冲首，及魁罡三支。阳贵支以子为首，午冲子，罡在辰、魁在戌。去午辰戌三支不用，余九支。以子纳于干之甲下，一卦一支，顺纳至亥，仍纳于干之壬下，则干纳壬亥甲子，坤纳乙癸丑。艮纳丙寅，兑纳丁卯，坎纳戊己，离纳己未，震纳庚申，巽纳辛酉，为阳贵入宫之定卦。凡阳局用贵，以日干寻纳甲合神，本日贵人，即起于合神所纳之支。如甲戊庚三日，求贵人所起，甲与己合，己为甲之合神。戊与癸合，癸为戊之合神。庚与乙合，乙为庚之合神，即寻己癸乙三干，纳在何卦。离纳己、己纳未，则甲日贵人起于未。坤纳乙癸，乙癸同纳丑，则戊庚贵人起于丑是也。冬至以后，皆用此局。

　　阴局求贵人入宫，先用纳甲。如序逆列，次以十二支，除去冲首，及魁罡三支不用。阴贵支以申为首。寅冲申，魁罡在戊辰。去寅戌辰三支不用。余九支，以申纳于干之甲下。一卦一支，逆纳至酉，仍纳于干之壬下，则干纳壬酉甲申。坤纳乙癸未，艮纳丙午，兑纳丁己，坎纳戊卯，离纳己丑，震纳庚子，巽纳辛亥，为阴贵入宫之定卦。凡阴贵用局，以日干寻纳甲合神，本日贵人。即起于合神所纳之支。如甲戊庚三日，求贵人所起甲合神。己纳于离，丑纳于己。则甲日贵人起于丑。戊合神癸，庚合神乙。乙癸纳于坤，未纳于乙癸。则戊庚二日，贵人起于未是也。夏至以后皆用此局。

　　或曰：八卦纳十干，奈何独称纳甲。盖干纳甲壬二干，阴阳贵人支首，皆纳于干之甲下。恐悞纳于壬，故称纳甲以儆之也。曰：阳贵支以子为首是矣。阴贵支以申为首，何义也。盖先天坤在子，后天坤在申，故用子申为首也。何以从坤而不从干也，先阴后阳之理也。阴极则阳生，阳生而万物生，故从坤则机生。阳极则阴生，阴生而万物息，故从干则机息矣。不观儿在母腹乎。母呼亦呼，母吸亦吸，寂然不动者，息机于阴也，及其生也。口力的一声，则机生于阳矣。故曰：天地再造，必先有阴、而后有阳也。阳贵立成歌曰：甲羊戊庚牛，己鼠乙寻猴，丙鸡丁猪位，壬兔癸蛇游，辛从虎上起，阳贵顺相求。阴贵立成歌曰：甲牛戊庚羊，乙鼠己寻猴，丙猪丁鸡位，壬蛇癸兔游，辛从马上起，阴贵逆推求。

　　【释地将顺逆气支所属】

　　地将者：神后、大吉、功曹、太冲、天罡、太乙、胜光、小吉、传送、从魁、天魁、登明也。此十二神应乎地支，故曰地将，即月将也。求将之诀，神后子起、登明亥止，以亥逆缠，娵訾、雨水，月月气足，一将一出，将加正时，吉凶可卜。

　　【释直辰】

　　直辰者；建、除、满、平、定、执、破、危、成、收、开、闭也。以其逐月随斗所建，分直月内日辰，故曰：直辰。如正月立春后，斗柄建寅，即用寅为月建，本月内凡寅日，即以建加之，则建寅加卯，满辰、平巳、定午、执未、破申、危酉、成戌、收亥、开子、闭丑，各直其日之辰矣，余月类推。

　　【释三门四户】

　　三门者；太冲、小吉、从魁也。四户者；除、危、定、开也。凡急难时，不及择奇门，以月将、月建加正时。视三将四建之下，为天门、地户，乘其方去，百恶不能害。

　　【释天马】

　　天马者；房日兔也。房为天驷，故曰：天马。兔隶卯，卯为太冲，每月太冲下天马方。又曰：太冲天马，凡急难时，不及择奇门，以月将加月建，视太冲所临之下，乘其方去，凶恶不能侵，剑戟不足畏。

　　【释地私门】

　　私门者；太阴、六合、太常所临之方也。以月将加正时，用日干寻纳甲合神所纳之支。即以贵人泊其支，依阴阳顺逆，布定十二贵神。然后视三神所临之下，即地私门方。以地盘定其方，故曰：地私门。私门之方，更得奇门凑合，百事乘之大吉。

　　右三门、四户，天马、私门，皆急则从神之法也。三氏诸书，以地户用时建法，月建四孟，则四仲时为地户。月建四仲，则四季时为地户。月建四季，则四孟时为地户，是用地户时，而非用地户方矣。又以天马用月建临法，正月子起辰，二月子起巳顺行，视每月月建下为天马方。是月建天马，而非太冲、天马矣。又谓三天将，宜为天三门，三地将，宜为地三门。且云：小吉为门，其义莫解。曷若去小吉，以成参天两地更妙。尝考小吉、未将也。太冲、卯将也。从魁。酉将也。未为二气交会之门，卯酉为日月出入之门，故以三神为天门也。太阴、太常、六合，司秘密之神也。太常象于未、六合象于卯、太阴象于酉，故以三神为私门也。

　　【释亭亭白奸】

　　亭亭者；天之贵神也。白奸者；天之奸神也。求神之法，以月将加正时、视神后所临之下，为亭亭方。功曹、胜光、天魁临孟辰为白奸方。二神常合于巳亥，格于寅申。将兵者合时宜战，格时宜守。余时皆背亭亭、击白奸大胜。

　　三氏诸书，以寅午戌上见孟神为白奸，白奸与亭亭对为格。合为囚。囚格之时，不利有为。然考经中谓背亭亭击白奸，百战百胜。盖坐子击午，以水制火，故百战百胜也。所称白奸者，为北方三白之奸神也。坎宫一白与离宫九紫相对，何奸之有。惟是干宫六白藏有戌。艮宫八白藏有寅，寅戌与离宫午三合结成火局。而藏于坎子之左右，是以寅戌为白奸也。凡子加巳，则寅加未、戌加卯、午加亥，亥为寅之合神，未为午之合神，卯为戌之合神，寅卯交相合，卯戌交相合，三神贪合，不能为奸，故宜守。子加亥、则寅加丑，亭奸暨加其合神，亦谓之合。子加寅、则戌加子，奸来制亭，亭反生奸，亦谓之格。此午奸之格合也。寅戌加巳亥，则亭奸互相合。寅戌加寅申，则亭奸互相格。此寅戌二奸之格合也。若以寅午戌上见孟神为白奸，不惟非白奸之义，且亦无格合之时矣！故详古以明之。三氏又有日月亭亭法。正卯二神顺行为月亭亭。火局亥，木局寅，水局巳，金局丑为日亭亭。诸书亦间有之，姑存之以备博洽之考。

　　【释气应】

　　气应者；符使之行，旺相休囚，与气相应也。九星蓬水、英火、冲辅木、任芮禽土、柱心金，皆以我生之月为旺，我同之月为相，我克之月为休，克我之月为囚，生我之月为废。如水星旺于寅卯月、相于亥子月、休于四五月、囚于辰戌丑未月、废于申酉月是也。余以类推。此星符之气应也。八门气应法，以旺、绝、胎、没、死、囚、休、废环列，逐节以本门加于旺地审之。如冬至三气，以休门加旺，则生门绝，伤门胎，杜门没，景门死，死门囚，惊门休，开门废是也。余以类推，此门使之气应。

　　三代气应之法。假令甲己之日，日中庚午时。冬至己巳以前，尚在大雪气内，仍作大雪上局，庚午以后，方用冬至上局，厥气乃应，谓之气应。不知此即拆局补局之法也。又谓冬至以后，得一百八十二日六十二分半，历子午东部，阳气相应，宜用阳遁。夏至以后，得一百八十二日六十二分半，历子午西部，阴气相应，宜用阴遁。二遁各有二使，冬至气应，阳使起一宫，阴使起九宫。夏至气应，阴使起九宫，阳使起一宫，故曰天乙直使，气宫异所也。冬至起应阳，阳使顺行，阴使逆行。夏至起应阴，阴使顺行，阳使逆行。所以冬至上元甲子起一宫顺行，夏至上元甲子起九宫逆行，至戊辰会合于五宫，二气交应，利害难分，故曰避五也。按所谓避五者，避日建第五辰死气也。天乙直使起宫异所者，谓符使同起于甲遁之宫，各异于加临之所也。不言直符而言天乙者，天乙随六甲加时，言天乙即言直符也。阳使阴使者，休生伤杜在东部，谓之阳使。景死惊开在西部，谓之阴使。冬至休门起于一，则景门临于九。夏至景门起于九，则休门临于一，盖一定之序，非阴阳各有二使也。夫气应者，谓气气皆应也。若专言二至气应，是余气可不必应，则又与前假令相戾矣！二氏之说多类此，故揭此以槩其余也。

　　【释勃格飞伏】

　　丙为勃，凡丙加庚为勃飞，亦名伏干。庚加丙为勃伏，亦名飞干。干者；庚为岁月日时干也。凡勃飞凶应在内，故曰：伏干。勃伏凶应在外，故曰：飞干。

　　庚为格，凡庚加甲为格飞，亦名伏干。甲加庚为格伏，亦名飞干。干之义与勃同。

　　诸书浑言勃格，与岁月日时干互相加临为飞伏，非也。尝考经注；勃者乱逆也，格者闭塞也。

　　飞者见于上也。伏者隐于下也。甲为十干之长，庚来相制，甲不能用，如政令之闭塞也。故以庚为甲之格。甲畏于庚，以乙合庚，庚贪合而受制于丙，如制伏乱逆也。故以丙为庚之勃，若浑言岁月日时干，是以反首跌穴，亦为勃伏勃飞矣！故揭经义以明之。

　　【释庚丙同刑异破】

　　庚加癸为刑，丙加己为刑，盗气同也。庚丁相加为破，丙壬相加为破，冲制异也。凡值此时，不利有为。诸书以庚加癸为大格，加壬为小格，加己为刑格，加三奇为奇格。尝考经中以庚丙为格勃者，以庚为甲之杀，丙为庚之杀。后制前为格，前制后为勃，所谓同干异支者也。同干异支者，以同旬干支合论也。如甲子旬，庚为甲之杀，丙为庚之杀，其干之为杀则同，而庚所加者午，午与子对冲，故曰：勃。相克又相谋，则隔塞甚矣！故注为闭塞也。相合又相制，则勃逆甚矣！故注为乱逆也。干以盗气为刑。支以前四位为刑。庚加癸为第四干。丙加巳为第四干。干同则支同，故曰：同刑也。阳干以后四支为破，阴干以前四支为破。庚加丁为后四，丁加庚为前四，是庚之干支自相同，干逢克则破，支逢冲则破，壬丙相加为克，子午寅申辰戌相加为冲，是丙之干支自相同，故曰：异破也。若以庚加壬癸为大小格，加己为刑格，则其于义不通矣！奇格者；谓奇有三格也。庚丙相加为贼格，庚丁相加为破格，庚乙相加为合格。所云格者，乃格局之格，非格对之格也。后人缘有庚为格之义，遂不考经，而以庚加三奇为奇格，误矣！或曰支何以前四位为刑也。盖以盗气为刑也。曰戊己非巳午之盗气，四季非四生之盗气，何以皆谓之刑也。盖戊己藏于巳午，四季墓于四生，各从其类盗气也。曰三刑之位何居也，孟为生刑，仲为旺刑，季为墓刑，故曰三刑也。墓刑亦名自刑，以其同类，反从四生自相盗气也。别有三刑，见六壬式中。

　　【释二吉四凶】

　　丁甲相加，为阴阳化气。丁乙相加，为龙凤呈祥。凡值此二格，利为百事。甲乙相加，为二龙战野，庚辛相加，为二虎争雄，甲戊相加，为青龙困顿，庚壬相加，为白虎迍邅。凡值此四格，百事不利。

　　化气呈祥二格，一切谋为俱吉。不必合奇门亦吉，故曰：二吉。龙战困顿下诸格，若得太阴合奇门盖之，避其方，乘奇门而出犹可谋为。

　　【释日干门户神名】

　　甲为天辅青龙，乙为天德蓬星，丙为明堂天威，丁为太阴玉女，戊为天武天门，己为地户六合，庚为天狱天伐，辛为天庭天尉，壬为天牢天廪，癸为天藏华盖。

　　【释出军运筹】

　　凡将兵宜出天门戊，入地户己，过太阴丁，居青龙甲，驻兵击其冲，百战百胜。如阳一局甲己之日甲子时出军，戊在一宫、己在二宫、丁在七宫，即领兵从正北出天门，从西南入地户，由正西过太阴，还于正北甲子上居青龙，击其冲大胜。

　　运筹之法，以枫木为六筹，长一尺二寸，盛以绢囊，于月蚀夜向月祭之。凡急难时，画地一周，以六为数，分为二十四方，从正北子地起左旋，一方记一字，分四维八干二十支，即子癸丑艮寅甲昴乙辰巽巳丙午丁未坤申庚酉辛戌干亥壬二十四字，环列为记也。记讫，又以十二支玉女，从庚上起子，顺布于八干四维。布讫，然后左手持六筹，立于本日方上，叩齿三通。以右手取其筹，如诀顺序，运于支辰之方，每运一筹，大呼某神降临局所，运筹毕，视两支夹干之方，先成者为天门，后成者为地户，就从天门方出，又从地户方入，由本日玉女方出，鬼神呵护，凶恶不侵。运筹诀：鼠行狗窦、牛收兔阡、虎蹲蛇窟、兔入牛栏、龙吟马续、蛇蟠猴跧、马泉龙浴、羊食鸡湌、猴牛【？ 】猪屋、鸡立羊藩、狗窥鼠出、猪伺虎眠，每日一句，周而复始，运筹呼神，一青龙、二朱雀、三勾陈、四螣蛇、五白虎、六玄武，每呼某神君降临局所，顺序呼运，周而复始。

　　凡地户不成，拾第一筹续呼而运之。即成，其孤筹对天门者，即天门开方。对地户者，即地户闭方。

　　凡军行野宿，及避难止息，皆用闭戊之法，摄伏群凶，无有恐怖。其法用刀从艮上起，画地一周，以六为率，画毕，于旬中戊上取土，以倍六为率。如画地六步，取土一石二斗，六十步、十二石之类。以土分为六股，堆于六戊之上，从本旬戊上起，依诀均之，互相接续，布满周匝。然后刀埋于取土之方，回身入中央祝之，遂宿于中。

　　闭戊诀；鼠穴土塞、均接虎穴，虎穴土盈、均接龙门。龙门土坰，均接马岭。马岭土宽，均接猴山。猴山土灵、均接狗城。狗城土足、均接鼠窟。

　　假令甲子旬野宿闭戊，用六步为率，以刀从艮方起，画地一周，分为十二支方。本旬戊在辰，即于辰方取土一石二斗，分作六股，堆于辰午申戌子寅六方毕，持刀于辰上念：龙门土坰，均接马岭，即将辰上土，用刀运连午上，又念：马岭土宽，均接猴山。即将午上土，运连申上。又念：猴山土灵、均接狗城。即将申上土，运连戌上。又念：狗城土足、均接鼠窟。即又将戌上土，运连子上。又念：鼠窟土塞、均接虎穴。又将子上土，运连寅上。又念：虎穴土盈、均接龙门。即又将寅上土，运连辰上，周遭成一壁垒矣。即将刀埋辰方土坑中，入中央面坑祝曰：泰山之阳，恒山之阴，盗贼不起，虎狼伏行，城廓不完，闭以金关，千凶万恶，莫之敢干。祝毕，即于中宿，百神呵护。余旬仿此。所祝假令子日运筹，本日玉女在庚方，即从庚上起，画地一周，在庭六步，在野六十步，或六百步，或三百六十步，俱以六为率，分周为二十四方，各记四维八干十二支讫。乃以左手持六筹，立于子地，叩齿三通，以右手取一筹，念鼠行狗窦，即走戌方，将筹运于戌地，大呼青龙神君，降临局所。转身行至丑上，又取一筹，念牛收兔阡，即走入卯方，将筹运于卯地，大呼朱雀神君，降临局所。转身行至寅上，又取一筹，念虎蹲蛇穴，即走入巳方，将筹运于巳地，大呼勾陈神君，降临局所。转身行至卯上，又取一筹，念兔入牛栏，即走入丑方，将筹运于丑地，大呼螣蛇神君，降临局所。转身行至辰上，又取一筹，念龙吟马续，即走入午方，将筹运于午上，大呼白虎神君，降临局所。则午与巳两筹之中，先成天门于丙矣。转身行至巳上，又取一筹，念蛇蟠猴跧，即走入申方，将筹运于申地，大呼元武神君，降临局所，地户不成。又转身行至戌上，拾第一筹，趋至午上，念马泉龙浴。即走入辰方，将筹运于辰地，大呼静龙神君，降临局所。则辰与卯两筹之中，后成地户于乙矣。即从丙方出天门，于局外左绕。又从乙方入地户，由庚方乘玉女而去，则万神拥护，诸恶潜藏。此局二孤在丑申二方，丑对天门为天门开方，申对地户为地户闭方，余类推。

　　【释止宿闭戊】

　　皆同

　　【释六甲安营】

　　凡安营立寨，以六为法，每一人占地六尺，量人多少积之，俱要合六。如六十步、六百步之类。周围设垒，布成四维八干十二支局。 ○以旬中六甲加支，一旬一易。大将居青龙，旗鼓居蓬星，士卒居明堂，伏兵居太阴，奇兵居天门，裨将居地户，斩断居天狱，治事居天庭，蒭粮居天廪，兵器居天藏。

　　【释战关背向】

　　第一宜背太岁大将军。凡寅卯辰年在子，巳午未年在卯，申酉戌年在午，亥子丑年在酉。

　　第二宜背月建大将。凡遇寅午戌月在卯，亥卯未月在子，申子辰月在酉，巳酉丑月在午。

　　第三宜背孤击虚。凡甲子旬：戌亥孤、辰巳虚。甲戌旬：申酉孤、寅卯虚。甲申旬：午未孤、子丑虚。甲午旬：辰巳孤、戌亥虚。甲辰旬：寅卯孤、申酉虚。甲寅旬：子丑孤、午未虚。

　　第四背游都，击鲁都。凡甲己日：游在丑、鲁在未。乙庚日：游在子、鲁在午。丙辛日：游在寅、鲁在申。丁壬日、游在巳、鲁在亥。戊癸日：游在申、鲁在寅。

　　第五背天雄，击地雌。凡寅午戌月在寅，亥卯未月在亥，申子辰月在申，巳酉丑月在巳。

　　第六背生神，击死神。寅月生子、死午。卯月生丑、死未。辰月生寅、死申。巳月生卯、死酉。午月生丑、死戌。未月生巳、死亥。申月生午、死子。酉月生未、死丑。戊月生申、死寅。亥月生酉、死卯。子月生戌、死辰。丑月生亥、死巳。

　　第七背干游，击干鲁。寅月游丙、鲁壬。卯月游丁、鲁癸。辰月游坤、鲁辰。巳月游庚、鲁甲。午月游辛、鲁乙。未月游干、鲁巽。申月游壬、鲁丙。酉月游癸、鲁丁。戌月游艮、鲁坤。亥月游甲、鲁庚。子月游乙、鲁辛。丑月游巽、鲁干。

　　【释六甲出征远行】

　　凡出征远行，先立六甲局所。从本月旬甲起乘青龙，历蓬星，过明堂，出天门，入地户，居太阴。然后长往，则百恶不侵，万事皆吉。慎不可犯天庭、天牢、天狱三方。

 
 
注释烟波钓叟歌、又名鬼谷三元歌
 
 
 
 　　轩辕黄帝战蚩尤，涿鹿经年苦未休，偶遇天神授符诀，登坛致祭谨虔修，神龙负图出洛水，彩凤衔书碧云里，因命风后演成文，遁甲奇门从此始，一千八十当时制，太公删成七十二，逮于漠代张子房，一十八局为精艺，先须掌上排九宫，从横十五在其中。 

　　九宫者：一坎、二坤、三震、四巽、五中、六干、七兑、八艮、九离，乃先天之数，纵横数之，皆十五也。次将八卦论八节，一气统三为正宗，阴阳二遁分顺逆，一气三元人莫测。

　　八卦者；干、坎、艮、震、巽、离、坤、兑。八节者；立春、春分、立夏、夏至、立秋、秋分、立冬、冬至。统三者；一节而统三气，八节统二十四气也。冬至统小寒、大寒在坎宫。立春统雨水、惊蛰在艮宫。春分统清明、谷雨在震宫。立夏统小满、芒种在巽宫。夏至统小暑、大暑在离宫。立秋统处暑、白露在坤宫。秋分统寒露、霜降在兑宫。立冬统小雪、大雪在干宫也。

　　一气三元者；每一气十五日，分为上中下三局也。二遁分顺逆者；阳遁三元，五日一换皆顺。如冬至自一、而七、而四也。阴遁三元，五日一换皆逆，如夏至自九、而三、而六也。

　　五日都来换一元，超神接气为准的。二至之前有闰奇，此时叠节累乘之。

　　超者：过越也。神者：日辰也。接者：迎接也。节者：节气也。超神者：节气未到，甲己符头先到谓之超。接气者：节气先到，甲己符头后到谓之接。正授者：如甲子、己卯、甲午、己酉四符头所临之日，恰用所得之节气，即为正授奇也。超接既过，余即无再超之理。超不过十，接不过五。若符头先到七日，便当作闰。其置闰之法，每年须于芒种、大雪二节之后，二节相近二至，乃天地中分，置闰必须于此。

　　认取九宫为九星，八门时逐九星行。

　　九宫：坎一至离九也。九星：天蓬至天英也。八门：休至开也。

　　九宫逢甲为直符，八门直使自分明。

　　如冬至阳遁一局，甲子在坎。自甲子时管下至癸酉时，俱以坎本宫天蓬为直符，本宫休门为直使。符下之门为直使，十时一易堪凭据。

　　如阳一局，甲子至癸酉十时已过。则天蓬休门，俱已谢事矣。次即甲戌时，甲戌在坤，即以坤本宫天芮为直符，本宫死门为直使，管至癸未十时，则又易也。

　　直符常以加时干，直使逆顺时支去。

　　时干者，用时之干。甲乙丙丁戊己庚辛壬癸是也。甲每遁于戊己庚辛壬癸之六仪。而六仪与三奇，则各占一宫。但视时干所在，即以直符加之，此常法也。直使则视时干所在逆顺者。如阳一局甲子在坎一，则乙丑在坤二，丙寅在震三，历四五六七八九仍归坎一，皆顺也。阴九局甲子在离九，则乙丑在艮八，丙寅在兑七，历六五四三二一仍归离九，皆逆也。

　　六甲元号六仪名，三奇即是乙丙丁。

　　六甲者：甲子、甲戌、甲申、甲午、甲寅。六仪者：戊、己、庚、辛、壬、癸。三奇者：乙为日奇，丙为月奇，丁为星奇。

　　阳遁顺仪奇逆布，阴遁逆仪奇顺行。

　　冬至后用阳遁，顺布六仪。如一局戊起坎一、己坤二、庚震三、辛巽四、壬中五、癸干六，逆布三奇。如一局乙在离九、丙在辰八、丁在兑七。夏至后用阴遁，逆布六仪。如九局戊起离九、己艮八、庚兑七、辛干六、壬中五、癸巽四，顺布三奇。如一局乙在坎一、丙在坤二、丁在震三，余局仿此。

　　吉门偶尔合三奇，值此经云百事宜。

　　开、休、生乃北方三白最吉之神。又于三奇中合得一奇者，即谓得奇得门。而又得诸吉星一二佐助之，斯为全美。此时宜出兵征讨，发号施令，百事胥顺也。

　　更合从傍加检点，余宫不可有微疵。

　　如得开、休、生三门，又合乙、丙、丁三奇，未为全吉。犹忌余宫犯格。先贤隐其天机妙处。未言其故，所以奇门不吉者百十余格，不犯此，即犯彼，非精究难知。如余宫有犯，若得直符直使时干相佐，则又何妨。盖符使与干，乃三奇八门，一时之主宰也。若用乙奇，余宫切忌逃走猖狂，庚加乙等格不为吉，若投江夭矫，不必忌矣。

　　三奇得使诚堪使，六甲遇之非小补。

　　谓得三吉门直使加奇，而又遇直符也。凡乙丙丁三奇，得与开休生之直使相合，为三奇得使，诚可取而用之矣。若再遇直符之甲来加，谋为尤无不利也。旧解非。

　　乙逢犬马丙鼠猴，六丁玉女骑龙虎，又有三奇游六仪，号为玉女守门扉。

　　据上下文义，当云：号为三奇游六仪，又有玉女守门扉。言地盘之乙，得甲午、甲戌为直符来加。而天盘之乙，又游于甲午、甲戌之仪，为乙奇游仪，丙丁仿此。乃所谓三奇游六仪也。俗本讹传。遂以游仪为守门，殊不可解。玉女守门，言丁奇守于直使之门也。

　　若作阴私和合事，请君但向此中推。

　　谓当守门之时，宜作阴私和合诸事。

　　天三门兮地四户，问君此法知何处，太冲小吉与从魁，此是天门私出路。地户危除定与开，举事皆从此中去。

　　酉、卯、未为天三门，以月将加所用正时，看天盘卯、酉、未三字落何方。如巳为月将，加午时上，顺数干未申酉戌亥子丑寅卯辰，即申、辰、戌上，乃天三门也。地户有四，以月建加所用时上，看危、除、定、开四字，落何方向。如己亥年八月午时，以建加午上顺轮去，未除、戌定、丑危、辰开。即辰、戌、丑、未四方向上，得四地户。

　　六合太阴太常君，三辰元是地私门。更得奇门相照耀，出门百事总欣欣。

　　以天月将加所用正时，看贵人所泊何宫。即于贵人上起；贵、螣、朱、六、勾、青、空、白、常、玄、阴、后，顺逆而行。阳贵人出于先天之坤，子上起甲午顺布。乙癸在丑、庚与乙合、戊与癸合，取干德合者为贵人。故戊庚二干阳贵在丑是也。己干在未、甲与己合，故甲干阳贵在未。阴贵人出于后天之坤，申上起子逆行，乙癸在未、庚戊相合，故甲干阴贵在丑。自亥至辰，阴阳贵顺行。自巳至戌，阴阳贵逆行。若得六合、太阴、太常三神，与奇门同临其方者，百事大吉。

　　太冲天马最为贵，卒然有难宜逃避。但当乘取天马行，剑戟如山不足畏。

　　以月将加所用正时，顺轮去，遇卯字住处，即是太冲、天马方也。凡有急事，从天马上而出，可以避祸。

　　三为生炁、五为死，盛在三兮、衰在五，能识游三避五时，造化真机须记取。

　　经云：天道不远，三五反覆，趋三避五，恢然独处。如冬阳一局、甲己日子时，以休门为直使。平旦丙寅时，得三乃生气吉。晨食时戊辰得五，乃害气凶，百事不宜。又云：重阳有重吉，重阴有重凶。

　　重阳三宫、重阴七宫。

　　就中伏吟为最凶，天蓬加着地天蓬，天蓬若到天英上，须知即是反吟宫。

　　天盘天蓬加地盘天蓬上，曰：伏吟。天盘天蓬加地盘天英上，曰：反吟。

　　八门反覆皆如此，死在生门生在死，假令吉宿得奇门，万事皆凶不堪使。

　　生门仍在本宫生门，谓之伏吟。生门加在对冲死门，谓之反吟，不吉。此时纵得吉门，反覆多变，余仿此。

　　六仪击刑何太凶，甲子直愁向东，戌刑在未申刑虎，寅巳辰辰午刑午。

　　甲子直符加**三，甲戌直符加地坤二，甲申直符加地艮八，甲寅直符加地巽四，此谓相刑之刑，甲午直符加地离九，甲辰直符加地巽四，谓之自刑之刑。

　　三奇入墓好详之，乙日那堪得未时，丙丁属火火墓戌，此时诸事不须为，更兼六乙来临六，星奇临八亦同之。

　　加六乙日奇，下临坤二宫，木库在未。又临干六宫，火库居戌。丁奇又临艮八，亦乃阴生于酉，墓丑也。纵遇三奇，皆不吉，举事凶。

　　又有时干入墓宫，课中时下忌相逢，戊戌、壬辰兼丙戌，癸未、丁己丑同凶。

　　乙庚日：丁丑、癸未、丙戌三时是也。丙辛日：己丑、壬辰、戊戌三时是也。已上乃时干入墓。

　　五不遇时龙不晴，号为日月损光明，时干来克日干上，甲日须知时忌庚。

　　甲日庚午时，乙日辛巳时，丙日壬辰时，丁日癸卯时，戊日甲寅时，己日乙丑时，庚日丙子时，辛日丁酉时，壬日戊申时，癸日己未时，已上俱为七杀时，阳克阳时，阴克阴时。

　　奇与门兮共太阴，三般难得总来临，若还得二亦为吉，举措行藏必遂心。

　　冬至后用阳遁，以直符前二位为太阴。夏至后用阴遁，以直符后二位为太阴。此言奇门太阴三位，同到者大吉，但难得。若奇门有一与太阴同者，亦吉也。

　　更得直符直使利，兵家用事最为贵，当从此地击其冲，百战百胜君须记。

　　如直符在离，即背离击坎。直符在干，即背干击巽。此又与坐孤击虚者不同。

　　天乙之神所在宫，大将宜居击对冲，假令直符居离九，天英坐取击天蓬。

　　天乙者即直符也。

　　甲乙丙丁戊阳时，神居天上要君知，坐击须凭天上奇，阴时地下亦如之。

　　甲乙丙丁戊五阳时，利为客。宜先举兵高旗鸣鼓，耀武扬威取胜。己庚辛壬癸五阴时，利为主。宜后举兵，低鼓衔枚，待敌而后决胜。

　　若见三奇在五阳，偏宜为客自高强，忽然逢着五阴位，又宜为主好裁详。

　　阳时利为客，阴时利为主。不分阴阳二遁，俱从此议。

　　直符前三六合位，太阴之神在前二，后一宫中为九天，后二之神为九地。

　　如阳遁坎一宫，甲子时直符到坎，逆布九天，直符坎、九天干、九地兑、元武坤、白虎离、六合巽、太阴震、螣蛇艮。阴遁坎一宫，甲子时直符在坎，顺布九天。直符坎、九天艮、九**、元武巽、白虎离、六合坤、太阴兑、螣蛇干。直符、九天、九地、阴、合五吉神也。

　　九天之上好扬兵，九地潜藏好立营，伏兵但向太阴位，若逢六合利逃形。天地人分三遁名，天遁月精华盖临，地遁日精紫云蔽，人遁当知是太阴。

　　天丙奇生门与地丁合，得月华之蔽，为天遁。天乙奇开门与地己合，得日精之蔽，为地遁。天丁奇休门与太阴合，得星精之蔽，为人遁。

　　生门六丙合六丁，此为天遁甚分明，开门六乙合六己，地遁如斯而已矣。休门六丁共太阴，欲求人遁无过此，庚为太白丙为惑，庚丙相加谁会得，六庚加丙白入荧，六丙加庚荧入白。

　　天庚加地丙，为白入荧，又为金入火乡。天柱、天心，惊门、开门到离宫亦是。天丙加地庚，为荧入白，又为火入金乡，天英、景门到干兑二宫亦是。歌曰：二星加处气凶横，纵得奇门慎勿行。此时若欲移方去，金火之乡是恶神。

　　白入荧兮贼即来，荧入白兮贼即灭。丙为勃兮庚为格，格则不通勃乱逆。

　　天盘丙加地盘直符庚，为勃格。主纲纪紊乱，但甲申直符带庚，加十干时俱不吉。经云：六丙符为勃，火星焚大屋，移室且安然，独自闻愁哭。又云：庚若加于时日干，惟宜固守即为安。凡百遇此凶难测，说与时师仔细详。

　　丙加天乙为勃符，天乙加丙为飞勃。

　　此承上文言天乙者，皆甲申庚直符也。丙加地盘直符之庚为勃格。天上直浮之庚，加于地之六丙为飞勃，亦名符勃。凡举事用兵，主纲纪紊乱。

　　庚加日干为伏干，日干加庚飞干格。

　　六庚为太白，加于日干为伏干格。主客俱不利。经曰：干上如逢太白临，伏干之日必遭擒。又今日之干，加于六庚为飞干格。主客两伤。经曰：干若反临庚，飞干格自明，战争俱不利，为客得平平。

　　加一宫兮战于野，同一宫兮战于国。

　　加一宫者，庚加日干。或日干加庚，俱不利。战于野，凶。同一宫者，乃天乙太白同宫，即战于国，俱不利，主客两凶。占人在否，格则不在，占人来否，格则不来。

　　庚加直符天乙伏，直符加庚天乙飞。

　　经云：庚加直符为伏宫，若要交锋不见功，主客此时俱不吉。惟宜刁斗警营中。凡占见人不在，来人不来，此时不宜先举。如立春下元阳遁，坤五起甲子。甲己日壬申时，六壬在干，即以天芮为直符加干上，却得辅庚，下临坤二宫，名天乙伏宫格也。经云：飞宫直符加六庚，两敌相争主却赢，若值此时宜固守，出时大将必遭擒。如春分中局阳遁，离宫起甲子。甲己日庚午时，六庚在坤二宫。庚午时，乃甲子旬管下，甲子在离，即以天英为直符，加于庚时干坤上，即直符加六庚，乃天乙飞宫格也。

　　庚加癸兮为大格，加己为刑格不宜。

　　经云：六庚加癸为大格，求人不见事难通。凡值大格，车破马损，人离财散。如秋分下局阴遁，巽四宫起甲子，甲己日丙寅时，六庚在坤二宫，以天辅直符，加时干丙上，六干宫即得天芮。六庚临艮八宫癸上，此名大格也。经云：六庚加六己，尺地须千里，车马远疲劳，军兵中路止。如值刑格出兵，车破马倒，中道而止，士卒逃亡，多招凶咎。如大寒上局阳遁，震三宫起甲子，甲己日丙寅时，天冲直符加丙时干坎上，即得天禽六庚加四巽巳上，此名刑格也。

　　庚加壬时为上格，又嫌岁月日时迟。

　　六庚加六壬为上格。如当此时，不利出师。又曰：六庚加年干为岁格凶。如甲子年，庚加甲子干上是也。辛丑年立春中局，阳遁五宫、五中起甲子，甲己日癸酉时，癸干在坎，中五天禽寄坤，即以天睿芮为直符，加坎一宫。见天柱六庚，下临辛年干上艮八宫，此名岁格也。六庚加月朔为月格。以己月干为例，如立春上局阳遁，艮八宫起甲子，甲己日丁卯时，庚在坎上，丁时干在中寄坤。甲子在艮，天任为直符加坤。己月干在离加蓬庚到离巳上。是庚加己月朔为月格。六庚加日为日格凶。小暑下局阴五遁，己日丙寅时，天禽为直符，加丙时干兑上。庚在震，己干在巽。芮加兑得冲，庚加巽己。是六庚加日干之上，为日格也。不吉。六庚加本用时干者，为时格。如小寒上局阳二遁坤宫，丙辛日己丑时，六庚在巽四宫。己丑时亦乃甲申旬管下。天辅为直符，加己时干震三宫，此名时格。凡遇庚为直符者，管下十时，皆为时格、凶。

　　更有一般奇格者，六庚谨勿加三奇。此时若也行兵去，疋马只轮无反期。

　　天庚加地丙丁，及加天英景门，乃下克上，先举者凶。天庚加地乙，及加冲辅伤杜门，乃上克下，先举者胜。

　　六癸加丁蛇夭矫，六丁加癸雀投江。

　　经云：六癸加六丁，夭矫迷路程，忧惶难进步，端坐却安宁。天癸加地丁，名为螣蛇夭矫格。此时用事不利。如冬至下局阳四遁，丙辛日半夜戊子时，六癸在九离。戊子时乃甲申旬。甲申在干，天心为直符，加戊时干巽四上，丁原在坎，见天英癸加坎，名夭矫。纵得奇门，勿用。丁属火、为朱雀。癸为水，丁加癸，名雀投江。经云：六丁加六癸，朱雀入流水，口舌犹未了，官事使人耻耻，或有词讼，自陷刑狱。或闻火起，不必往救。如夏至中局阴三遁，甲己日壬申时用事，此时六丁在干六宫，壬申时甲子旬管下。甲子在震，以天冲为直符，加壬时干艮八宫，六丁下临兑七宫癸上，是朱雀投江之格。

　　六乙加辛龙逃走，六辛加乙虎猖狂。

　　金为太白，又名：白虎。木为青龙，金克木为龙虎相斗、不吉。经云：六乙若加辛，金木不相亲。龙神也须遁，乐逸不求嗔。盖乙属木为青龙，故乙加辛为青龙逃走。如立秋上局阴二遁坤宫，丙辛日己亥时，此时乙在三宫，辛在八宫。己亥时、甲午旬管下。甲午在艮，天任为直符，加时干己上坎宫，则见三宫之乙，下临艮八宫逢辛，是青龙逃走。经云：六辛加六乙，白虎也悲哀，若干钱财事，须防自己灾。六辛加六乙，名白虎猖狂格。此时不宜举事。如小暑中局阴二遁，坤宫起甲子，甲己日壬申时，乙在三宫，辛在八宫。壬申时、甲子旬管下，甲子在坤，天芮为直符，加壬时干兑七宫顺去，见任辛下临震三宫，是白虎猖狂格。

　　请观四者是凶神，百事逢之莫举行。

　　螣蛇夭矫、朱雀投江、青龙逃走、白虎猖狂已上四格俱主凶，不宜举事。

　　丙加甲兮鸟跌穴格，甲加丙兮龙返首。

　　天丙加地甲，乃飞鸟跌穴格，百事大吉。赤松子云：进飞得地，云龙聚会，君臣燕喜，举动皆利。此从生而击死，百战百胜定然无疑。如大寒上局阳三遁，震宫起甲子，丙在坎，甲己日丁卯时，天冲直符加丁时干离上，即六丙下临六甲于三宫，此名飞鸟跌穴。出兵远行，百事大吉。天甲加地丙，名青龙返首格，百事大吉。不问阴阳二遁得此局，更合奇门、上吉。如冬至上局阳一遁，甲己日丙寅时，丙在艮，以甲子天蓬为直符，加丙时干于艮八宫，得甲加丙同在艮宫，即为青龙返首格。此时举兵，万事大吉，从生击死，一敌万人。

　　只此二者是吉神，为事如意十八九。

　　言前鸟跌穴龙返首二局，万事大吉。若得奇门，行兵出战，求谋嫁娶造葬，俱吉利。

　　吉门若遇开休生，诸事逢之总情。伤宜捕猎终须获。杜好邀遮及隐形。景上投书并破阵。惊能擒讼有声名。若问死门何所主。只宜吊死与行刑。蓬任冲辅禽阳星，英芮柱心阴宿名。

　　先天坎一为阳、离九为阴。艮八为阳、坤二为阴。震三为阳、兑七为阴。巽四为阳、干六为阴。后天冬至阳生于子，坎一、艮八，震三、巽四属阳，天道顺行。夏至阴生于午，离九、坤二，兑七、干六属阴，天道逆行。故以蓬、任、冲、辅、禽五星属阳，英、芮、柱、心四星属阴。阳宫而得阳星，阴宫而得阴星也。

　　辅禽心星为上吉，冲任小吉未全亨，大凶蓬芮不堪遇，小凶英柱不精明。

　　天辅文曲纪星，天禽廉贞纲星，天心武曲纪星，已上乃北斗文曲、廉贞、武曲三大吉星。天冲禄星，天任辅星，为次吉。天蓬贪狼星，天芮巨门星，大凶不可用。天英弼星，天柱破军星、小凶，有奇门可用。

　　大凶无气变为吉，小凶无气亦同之。

　　凶星乘休废囚死绝气，返吉可用。以天蓬水星为例。休于巳午月、废于申酉月、囚于四季月。天蓬凶星，值此月分无气。若得吉奇吉门佑助，亦可用之。有气者生旺也，以天蓬水星为例。相于亥子月，旺于寅卯月，亥子寅卯月得天蓬旺相，切不可用。

　　吉星更能逢旺相，万举万全功必成，若遇休囚并废没，劝君不必进前程。

　　吉宿得旺相气、上吉。不得旺相气、中平。若乘死绝休囚气、亦不吉。以天辅木星为例。相于寅卯月、旺于巳午月、休于辰戌丑未月、囚于申酉月，申酉月得天辅吉星者减力。

　　要识九星配五行，各随八卦考羲经，坎蓬星水离英火，中宫坤艮土为营，干兑为金震巽木，旺相休囚看重轻，与我同行即为相，我生之月诚为旺，废于父母休于财，囚于鬼兮真不妄，假如水宿乃天蓬，相在初冬与仲冬，旺于正二休四五，其余仿此自研穷，急则从神缓从门，三五反覆天道亨。

　　凡遇事势急迫，又无奇门可出，须从直符加临之地，及太冲天马方，并六戊天门下而出、则吉。此所谓急则从神也。三者三吉门，五者五凶门。事稍缓可从吉。经云：阴阳二遁有闭塞，八方皆无门可出，果有急事，又可倚张良运筹，玉女返闭局。出天门、入地户、乘玉女而去，吉无不利。

　　十干书伏若加错，入库休囚百事危。

　　加伏者：乃加临之地。加错者：加凶宿之上。入库者：三奇入墓。八门入墓、并休囚时候所为之事，皆不吉也。

　　十精为使用为贵，起宫天乙用无疑。

　　谓阳遁阳使，起一终九。阴遁阴使，起九终一。起宫天乙者，乃天直符加地盘上也。

　　宫制其门不为迫，门制其宫是迫推。

　　吉门被迫，则吉事不成。凶门被迫，则凶事尤甚。宫制其门曰：门迫。门制其宫曰：宫迫。门生宫为和，宫生门为义。开门临三四宫，休门临九宫，生门临一宫，景门临七宫，此为吉门被迫，则吉事不成。伤门、杜门临二宫、八宫，死门临一宫，惊门临三、四宫，此为凶门被迫，其凶尤甚。

　　天网四张无路走，一二网低有路通，三至四宫行入墓，八九高强任西东。

　　经曰：天网四张，万物尽伤。此时不可举事。神有高下，必先知之。时得六癸，必看高低。又曰：但将天乙居何地，尺寸低时匍匐行。如一二宫网低、可匍匐。两臂负刀，割断天网而出。天乙在三四宫，谓之网高，断不可出，出必伤也。若被客围，事势急迫，可从卯、未、酉天三门宫而出。更合奇门为妙。天乙直符在坎，其神去地一尺。天乙在坤，其神去地二尺。天乙八宫，其神去地八尺。又曰：天网四张不可当，此时用事主灾殃，若是有人强出者，立便身躯见血光，飞虫尚自避于网，事忙匍匐出门墙、可也。三至四宫有辰为水墓，故曰入墓。

　　节气推移时候定，阴阳顺逆要精通，三元积数成六纪，天地未成有一理，请君歌理精微诀，非是贤人莫传与。

 
 
遁甲隐公歌、原注
 
 
 
 　　遁数二万千六百，削去只存千八十，禁在兰台不记秋，太公删成七十二，子房作局十八收，阴阳二气图中布，掌上排星应九州。 

　　蓬一荆州、芮二冀州、冲三青州、辅四徐州、禽五豫州、心六雍州、柱七梁州、任八兖州、英九扬州、谓之九州也。

　　天有九星分九野。

　　即蓬任等九星，冀兖等九州也。

　　上有八门常转移。

　　九州之上，又有八门应八卦，则开干、休坎、生艮、伤震、杜巽、景离、死坤、惊兑。

　　二遁三元当周局，顺逆三奇与六仪。

　　冬至阳遁，逆布三奇，顺布六仪。夏至阴遁，顺布三奇，逆布六仪。乙丙丁是三奇，六甲首是六仪，即甲子管六戊，甲戌管六己，甲申管六庚，甲午管六辛，甲辰管六壬，甲寅管六癸。此为六仪也。五日用一局，一气十五日，分上中下三元也。

　　直符直使加宫干，方位消停办盛衰。

　　直符者；乃是本旬甲得的九星，随时干转。直使者；乃是八门所得之门为直使。先从戊己庚辛壬癸六仪后，寻乙丙丁三奇，阴阳二遁，方决休咎。

　　盛地当用所推地，天乙宫中更勿疑。

　　天乙者；乃时旬甲也。若背天乙直符、直使、九天、生门之方击之，百战百胜也。

　　九天生门皆吉庆，从强击弱振雄威。

　　九天之上，可以扬兵。背生门而击死门者，大胜也。

　　直使九天都为力，不击之地莫施为。

　　直符方、直使方、生门方、天乙方。天乙者；即是本时旬头甲方，此五行之强方，不可击之。只宜背之大胜。

　　藏伏只宜居九地。

　　九地之方，最宜伏藏，不见形影。即六癸方是。

　　六合之方路坦夷

　　此方最宜逃亡，神灵幽蔽，不见逃亡之形。

　　三奇出方万事吉，但能倚此免灾危。

　　三奇者；乙丙丁也。若合开休生三吉门者，不背之，出此门，敌之必胜，可宜至诚，天自佑之。且如阳一局甲子日癸酉时，此甲蓬星直符加六宫，休门直使加一宫，其下是休门与丙奇临坎。又是甲子首位，谓之三奇得使。又阴九局甲子日癸酉时，此甲英直符加四宫，景门直使加九宫。则开门下与乙奇临六宫，甲子在六，谓之得使，是以吉也。

　　生门合丙加六丁，天遁华盖为日精。开门点乙加于丙，地遁紫微方最灵。休与丁奇合前二，人遁太阴能蔽形。斗甲三奇游六仪，玉女门中遇吉星。

　　欲知玉女之门，须知六丁所在。假如阳一宫，地盘六丁在七兑宫，甲子有丁卯，甲戌有丁丑，甲申有丁亥，甲午有丁酉，甲辰有丁未，甲寅有丁巳。阳遁九宫，在地盘三宫。此玉女守门时，利阴私会合，行兵大胜。

　　玉女常居干四维，子日在庚顺求之，丑日在辛子上是，寅日从干逐位移。

　　遁甲玉女之时，大有应验。

　　天门子丑及于寅，三日俱来丙上轮，卯辰巳往庚方去，午未申从壬上行，酉戌亥来居甲上，行军宜向悉沾恩。

　　遁甲从玉女方行军，斯时阳合孟甲，内开外阖。合仲甲，半开半阖。合季甲，外大开，内半开。阳开利客，阴开利主，阖则可以固守，开则扬主耀武。以青龙上将所居六甲，各分主客之遁。

　　地户子丑乙寅庚，卯辰丁上己壬行，午未从辛申在甲，酉戌癸上亥丙停，行军若向此中去，秘密阴谋事可成。

　　惟利逃亡阴私事，及阴谋秘密，砍营破寨，即六己之地。

　　时加六乙为天德，决胜雌雄在此中。

　　六乙方、又名蓬星。

　　六丙天威无不利，敌之不得向前攻。

　　六丙方、又名明堂方，可以聚众安营也。若遇丙时，征战不宜遂去。故丙为火，兵为金，金不能胜火也。

　　六丁潜形名玉女，此时征战必亨通。

　　六丁时，出入为宜，攻战，刃虽临且不惊。丁为星奇、为玉女时。三奇之灵、六丁之阴，故六丁之下宜潜伏，不见其形也。

　　六戊乘龙与奇合，远出扬兵获寇戎。

　　六戊为天门，亦名军门。加三奇门下出军，百战百胜。

　　又曰乘龙万里去，纵有强徒亦挫锋。

　　此又天武之下，远行出兵大胜。

　　六己天堂宜隐匿，偷营劫寨可潜踪。

　　六己名地户，宜隐伏偷营劫寨。

　　六庚之时杀气横，若当攻击祸先逢，位上只宜安禁狱，更好行刑斩砍中。

　　六庚为天狱方，宜行刑罚。经曰：时加六庚，抱木而行，若有出者，必见鬪争，百事不可。

　　六辛行师多失阵，莫将容易引军行，慎莫发兵行此道，出者须教见死人。

　　六辛之时，名天庭。宜储贮，稳军储，判罪治事，余无可用，出军必损兵。

　　六壬之地多凶咎，若有施为必损兵。

　　六壬方为天牢，宜击囚安鼓，余无所用，若用兵必败矣。

　　时加六癸为天网，惟利逃亡不利征。

　　六癸为天藏华盖，宜逃军避寇，伏兵逃亡。

　　青龙返首甲加丙。

　　阳一局丙寅时，蓬星加八宫，天上六甲、加地下六丙，百事大吉。

　　丙加甲鸟跌穴名。

　　阳一局癸酉时，任星加一宫，天上六丙、加地下甲子是也。

　　更若从生而击死，必然大胜立功名，时加六甲言开阖，六甲虽同用不同。

　　阳利开、阴利阖。

　　阳星开时攻战吉，阴星闭阖所为凶，蓬任冲辅禽阳宿，英芮柱心阴气重。

　　阳星合；甲己日甲戌时。丁壬日甲辰时，合天辅星，利扬兵，可以先起。合天禽星，可以后起应。合天任星，利以破城。合天蓬、天柱、天芮，可以固守城池，不可举兵行动也。

　　孟甲盈门难出入，惟宜隐匿莫当锋。

　　甲寅、甲申为孟甲，合阳星阳气在内。合阴星阴气在内。利固守城寨，谋计不成，不可出入也。

　　四仲甲时阳在内，坚守藏兵主自雄。

　　甲子、甲午为仲甲，合阳星，利主后应则吉。故阳星合时，阳气在内，可以固守，不宜远行。阴星合时为开格，其形在门，为宜固守自胜。

　　四季甲时阳在外，可以扬兵立大功。

　　甲辰、甲戌为季甲，合阳星，可以扬兵动众远行，利为客，主大败。故六甲背星方而击死者大胜。

　　朱雀投江丁向癸，螣蛇夭矫癸加丁。

　　朱雀投江；天上六丁、加地下六癸。螣蛇夭矫、天上六癸、加地下六丁是也。

　　遇此之时凶恶甚，莫倚奇门错用兵，六乙加辛龙逃走。

　　阳四局乙未时，天柱心加三宫，天上乙奇、加地下六辛在兑，此为大凶。

　　六辛加乙虎猖狂，纵遇奇门亦难用，且须消息莫仓忙。

　　阳二局辛己时，天上六辛、加地下乙奇于坎一宫；名白虎猖狂。有奇门，亦难用。

　　日干若被庚加首，伏干之格主多伤。

　　六庚加今日日干，名伏干格，不利主。

　　今日之干加六庚，飞干之格主人亨。

　　今日日干加六庚，名飞干格，利主，不利为客也。

　　六庚加符不利主，伏宫之格事相参。

　　天上六庚，加地直符，不利主，宜客胜。

　　又名太白格天乙，主将今朝定失途。

　　天上六庚为太白，主兵器。丙来加今日直符天乙，名太白格，主则散矣。

　　符加六庚客不利，飞宫之格莫轻谋，又名天乙格太白，若有陈师主将殂。

　　阴九局庚午时，英为天乙，临地下六庚在七宫，是不利客。先攻者败，固守者胜。天乙即本旬头甲也。

　　天乙之气贵人并，临庚战野败精兵。

　　天乙加六庚，或庚加天乙，是贵人临兵格，宜固守吉。

　　太白复临天乙位，国中格鬪失雄兵。

　　六庚加天乙，是太白复临。若天乙与六庚同宫，战之必败。

　　太白入荧庚加丙。

　　阳一局丙戌时，天上六庚、加地下六丙。

　　荧入太白丙加庚。

　　阳一局丙寅时，丙加庚则不吉。

　　二时主客俱不利，莫倚奇门要战争，占贼若来金入火，火入金乡贼退声。

　　天上庚加地下丙，贼必来。天上丙加地下庚，贼必退。

　　庚加六己为刑格，一切凶神不可行。

　　天下六庚加地上六己，是金能格。若用此时，则车摧马死，士卒皆亡。

　　天地大格庚加癸，此时輙勿乱峥嵘。

　　天上六庚加地下六癸，是天地大格。庚是兵之厉气，癸藏万物之形，故不可用也。

　　丙加今日干名悖。

　　丙为悖、庚为格。丙为威、加日干，不顺之象，皆悖乱之道也。加年月日时干，皆为悖乱之道，故不可用。

　　时克干兮五不遇，此时名为辱损明，举事遥遥终不利，朝行募败损精兵。

　　时干克今日之干，时支克今日之支，名为损明时，凡事不用。如甲乙日庚辛时，亥子日辰戌时，寅卯日申酉时，巳午日亥子时之类并是。天乙星在紫微宫外，为天帝之垣也。不宜战伐，最凶.。

　　六仪击刑兼自刑，三奇入墓不安宁。

　　六仪击刑者；甲子直符加三宫、子刑卯也。甲戌加二宫、戌刑未也。甲申加八宫、申刑寅也。甲午加九宫、午刑午也。甲辰加四宫、辰刑辰也。甲寅加四宫、寅刑巳也。相刑者，事事皆凶。三奇入墓；乙奇入墓，乙属木不宜加坤，木墓在未也。丙丁奇属火，不宜加干，火墓在戌也。切不可用，凶伤犹甚。

　　返伏吟宫俱不利，将军出阵且停兵。

　　蓬加蓬为伏吟，蓬加英为返吟。本宫星加本宫星为伏吟，本宫星加对宫星为返吟。乃悖逆之道也。

　　搜微剔妙神通诀，以辅将军定太平。

 

汉阴居士歌
 
 
 
 　　轩辕黄帝制奇门，厥旨精微义最深，甲长十二畏庚克，故将乙妹妻于庚。丙甲之子丁甲女，丁丙同心御外侮，庚有私谋乙最知，丙丁相伺如猛虎。庚贪受制甲方尊，是以奇名乙丙丁。甲既制庚求自逸，休于水道适开生，开休生对杜景死，伤对惊兮皆有悔，三门最吉五门凶，各随甲直旬中使。又有九星蓬任冲，辅英芮柱心禽中。星逢甲作直符用，亦与门之直使同。星符门使同宫起，易一时兮即分矣。符从甲去寻时干，使索时支遁处止。时干即是奇与仪，甲癸宫中觅遁支。奇乙丙丁仪戊己，庚辛壬癸甲同之。甲子同戊、甲戌己，甲申同庚、甲寅癸，甲午同辛、甲辰壬，是为甲遁仪之理。遁甲常将天乙乘，后随天地前蛇阴，对朱左右分六白，号曰阴阳八贵神。阴阳二至分顺逆，逆起九宫顺起一，此是先天透洛书，莫妄疑非黄帝秘。洛书一坎二居坤，三震四巽六干金，七兑八艮九离火，五土春秋二立分。立春辰上立夏巽，震应春分生气盛，立秋坤上立冬干，兑应秋分杀气劲。生杀东西两部悬，节分三气气三元。元元五日一相换，甲己符头以仲先，仲上孟中季下定，上中下序慎无紊。只将正受作根基，超得余时便作闰，置闰须于二至前，雪重用巽种重干，凡逾九日或十日，叠作三元此秘传，闰后符头常后气，是为接气君须记，接至十三四月余，又逢正受超神继，超神之气后符头，如此循环始复周。认取兹为尊甲法，勿胶拆补缪搜求，须知尊甲凭符使，休使蓬符居坎水，任生艮土寄阴禽，冲伤震木从三起，巽藏杜辅景英离，坤寄阳禽芮死随，柱惊七兑开心六，分定宫方直六仪，奇仪入局节为据，节有阴阳分两部，阴局逆仪奇顺行，阳局逆奇仪顺布，天盘地盘同一规，地盘永定天盘移，八门八贵有分别，门作人盘贵独飞。假令中元用白露，阴起三宫甲子戊，己庚辛壬癸逆行，乙丙丁奇四五六，时如己日用丙寅，支遁于蓬干在禽，即以直符冲到艮，坎加直使是伤门，丁休六合同临兑，鸟跌穴时、时最利，举此一局例其余，余释卷中斯勿赘。

 
 
神机赋
 
 
 
 　　六甲主使，三才攸分，步咒摄乎鬼神，存局通乎妙旨，前修删简灵文，裁整诸经奥理。原夫甲加丙兮龙回首，丙加甲兮鸟跌穴，回首则抚绥易遂，跌穴则显灼易成。身残毁兮，乙遇辛而龙逃走。财虚耗兮、辛遇乙而虎猖狂。癸见螣蛇夭矫。丁见癸朱雀投江。生丙临戊为天遁而用兵。开乙临己为地遁、而安坟。休丁遇太阴为人遁、而安营。伏干格，庚临日干。飞干格，日干临庚。庚临直符、伏宫格之名。直符临庚、飞宫格之位。大格庚临六癸。刑格庚临六己。按格所向既凶，百事营为不喜。时干克日干、乃五不遇而灾生。丙奇临时干、名为勃格而祸起。三奇得使、众善皆臻。六仪击刑、百凶俱集。太白加荧贼欲来。火入金乡贼将去。地罗遮阵不占前。天网四张无远路。直符之宫，乃同天乙位上而取。如逢急难，宜从直符方下而行。

 
 
指迷赋摘
 
 
 
 　　乙天蓬而赏赐施恩，丙明堂而扬威发号，丁即玉女为太阴，只可守营而固守，戊为天门、千里乘龙而有应，己为地户、推明旧事可修营，庚天刑而屯兵决狱，辛天庭而杜塞难通，六壬天牢兮、只宜囚禁。六癸天狱兮、不利攸行。蓬任冲辅阳星、举谋大利。英芮柱心禽阴星、退隐无凶。天蓬亦宜筑垒堤防，禽芮尤宜屯军养马。天冲必胜，天辅多凶。天心布阵如神，天柱安营有庆，天任兮万神拥护，天英兮战鬪损军。星克宫而客利，宫克星而主胜。门害则作事稽迟门迫则所为欠遂。三奇入墓、喜以成忧。六仪击刑、美中不足。开三所作亨通，闭五诸凡困顿。五阳宜举动，利客而鼓噪喧天。五阴喜退藏，利主而衔枚伏路。奇游六仪，公庭宴乐。玉女守户，私路逍遥。天辅时常多赦宥，何愁铁钺之诛。威德时乃利客兵，任意施为必美。反吟而进退无常，伏吟而忧疑不已。天遁进兵为上策，地遁立寨可藏兵，人遁择士求贤，神遁运筹祈祷，鬼遁多诈，可偷营劫寨以伏兵。龙遁通神，利水战渡江而祈雨。云遁噀甲生威。风遁扬兵助胜。青龙返首、万事皆通，白虎猖狂、所为不利，飞鸟跌穴兮、变凶作吉，青龙逃走兮、反福为殃，朱雀投江休动作，螣蛇夭矫主惊慌，遇格兮主客皆凶，逢勃兮人情逆乱，太白入荧而盗贼将来，火入金乡而贼人必去，三胜地无人可敌，五不击孰敢相攻。

 
 
专征赋摘
 
 
 
 　　星门之在四时，有休囚之与旺相，游九宫以循环，按八方而背向，伺军旅之成败，审人事之攸当，或倚直符之游宫，或居贵人之玉帐。直符之宫，又云：正月在巳、二月在午顺行。避旬始之阴阳，背孤雄之健旺，据天乙宫而击其冲，并亭亭神而居其上，合天地之威神，应神灵之卫仗，十卒而可敌千夫，一车而可当百辆。避旬始二句。元女经云：寅午戍月；上旬天地并在南，中旬并在北，下旬并在东。巳酉丑月；上旬在西，中旬在南，下旬在北。申子辰月；上旬在东，中旬在北，下旬在西。亥卯未月；上旬在北，中旬在西。下旬在南。元女以上中下日月排之，气藏月中，用孟仲季三辰配之。凡交战得相并，左天右地者胜，背天向地者后患，向天背地者败，背天地者，一以当百也。欲顿兵以安营，依十辰而取样，九天利以陈兵，九地宜于隐阵。天门出入元戎，地户当居小将，蓬星安置鼓旗，天牢稳贮储饷，判断于天庭之间，察两辞而可谅，斩决于天狱之中，庶无怨乎冤枉。伏兵于太阴之幽，士卒居明堂之上，约人马数以为宜，逐岁月时而变状，斯营垒之大纲，实轩辕之楷匠。是故丙为荧感，庚为太白，遇丙俱名为勃，逢庚乃谓之格，勃则紊乱纪纲，格则鬪伤主客。或临岁月日时飞伏支干，或加直符天乙所游之宅，加十干利捕逃亡，随四时必当擒获。临六壬而灾深，加六癸而祸极，加己刑格凶时，为将必须谨择，行军乃车破马伤，土卒必身亡首馘。庚加直符之道，宜野战郊坰。直使与庚同宫，利待敌于城栅，不得已而用之，祸先临于师伯。或遇丁癸相加，或值乙奇相蓦，三奇入墓而困穷，六仪击刑而迮迫，火入金而贼来，金入火而退逆，金火相入俱凶，举动皆成寡隙，祸已去而复来，福将合而反息，虽有吉宿奇门，不可与于戈戟。又有五不遇时，阴阳合于中应。时干克日、而动用必遭其祸刑。若值甲丙相覆，反为威德之灵。上会五阳之干，下合三吉之星，择此四科而动，保全万事以安宁，是故天有四时，阴阳更值，自巳终癸为阴刑，起甲至戊为阳德。凡欲举动以施为，能就阳时而必克。阴时强以出行，身罹殃而毙踣。推时下之六甲，审开合之法式，符临一八三四、乃为开通。如临九二七六、时名闭塞。逢开利以有为，值闭尤宜静默，用时迷于两端，吉凶无以取则。时逢仲甲子午、刑德在门，鬪战而主客两败。此中先举不存，此时名为天甲，利以逃遁亡奔。如遇孟甲之时寅申，阳在内、而阴在外。宜固守以戢兵，动必遭其刑害，此时名为地甲，利以居家欢会。如值下元季甲辰戌、阴处内、而阳外游，此时名为飞甲，利以动众经求，万事甚宜兴举，八方可以周流。倘能明于三甲，审开合以无忧，如被冠贼潜围，仓卒乘我不备，事须应敌陈兵，不容待其使利，孤雄健旺属他，奇门又不相比，士卒性命存亡，得失在乎将帅，当此慌惚之时，其将何以指示，若有此事不虞，须假神明佑庇，即以分兵三部，逐日周旋，岁月之方，将居其位，军左袒以待兵，众啖呼以助势，我克胜以保全，敌必败而奔坠。分兵三部、一居月建上、一居生辰上、一居亭亭方上、用之克敌大胜。

 
 
混合百神
 
 
 
 　　天地定位，山泽通气，雷风相薄，水火交济，取义于上，阴阳合位，混而成之，吉凶分隶。

　　六甲加甲；青龙出地，喜信必来，门合则美，门塞星凶，空有财至。

　　六甲加乙；青龙入云，三奇门交，贵子生成，星干不利，虚得其名。

　　六甲加丙；青龙返首，凡事亨通，兼得长久，门仪不合，亦难得就。

　　六甲加丁；青龙耀明，三门合吉，宜谒贵人，改官迁职，大有英名，符事役凶，立待词刑。 （二句有误）

　　六甲加己；青龙合灵，吉星主财，吉门事成，星门不合，徒费精神。

　　六甲加庚；青龙符格，起咎成凶，在于不测，星吉门顺，亦宜静默。

　　六甲加辛；青龙失惊，门中一合，万事从心，凶星上立，财利亡倾。

　　六甲加壬；青龙网罗，阴人用之，灾祸弥多，阳人用之，诡谲不和。

　　六甲加癸；青龙华盖，门合吉星，永无灾害，若伤死门，奸阴阳会。

　　六乙加甲；阴中返阳，凶星财破，人口损伤，阴人才合，阳人慌张。

　　六乙加乙；日奇伏刑，贵人问之，主失其名，门合再叙，门逆丧停。

　　六乙加丙；奇仪顺格，吉星临之，授官迁职，夫占其妻，必有离隔。

　　六乙加丁；朱雀入墓，文书入官，架阁留住，星门吉泰，文词得路。

　　六乙加己；日奇入雾，土木混同，雨有交互，求事得微，门乘必悞。

　　六乙加庚；日奇自刑，鬬起争财，必入讼庭，星干不吉，夫妻外情。

　　六乙加辛；青龙逃走，失财逃亡，二事俱丑，强立强为，定无长久。

　　六乙加壬；青龙得云，阳人主失，病是阴人。

　　六乙加癸；日入天网，阴人望信，立见灾恙，官事失财，凡事虚妄。

　　六丙加甲；飞鸟跌穴，贵面天颜，荣迁越职，所有图谋，一切通彻。

　　六丙加乙；月奇浮云，贵人印信，即可敷陈，公私利亨，百事称心。

　　六丙加丙；月奇勃格，两重文书，皆遭障格，门逆财亡，门顺虚迫。

　　六丙加丁；奇入朱雀，文书亨通，贵占权握，常人得之，衣禄退剥。

　　六丙加己；火孛入刑，文书不来，狱中有人，星吉门顺，空禁虚名，星乘门逆，徒杖而刑。

　　六丙加庚；荧入太白，家事熬煎，又逢盗贼，门合星吉，贼在人获，星门相遗，祸生因客。

　　六丙加辛；月精合佑，久病之人，药师来救，文状入官，亦能成就。

　　六丙加壬；孛乱来临，文讼公庭，因淫妇人，庶人流离，贵人失名。

　　六丙加癸；华盖孛师，阴人用之，灾祸相随，必因词讼，后必无亏。

　　六丁加甲；青龙得光，贵人迁职，常人得良，星符合处，喜美非常。

　　六丁加乙；格为人遁，得喜非常，贵人荐论，改禄受权，实为广运。

　　六丁加丙；加中复奇，多生口舌，事生跷蹊，贵招官禄，常人刑之。

　　六丁加丁；奇入太阴，望文书至，远大名深，两重文意，凡百遂心，若信近用，名为伏吟。

　　六丁加己；火入勾神，文状词凶，奸因妇人，私中有私，往则刑名。

　　六丁加庚；织女寻牛，不有私情，定遇冤雠，阴人无理，刑禁官囚。

　　六丁交辛；朱雀入狱，官人刑囚，亦遭剥落，常人枷锁，百日放却。

　　六丁交壬；五人相和，丁壬化木，财利得多，贵人赐禄，文状平和。

　　六丁交癸；朱雀沉江，女人官府，定争成双，公私不协。两有所伤。

　　六己加甲；伏格青龙，门合吉星，财利是隆，门逆凶星，所干成空。

　　六己加乙；墓入不明，星门合吉，且喜平平，不合而逆，凡干不成。

　　六己加丙；格名孛师，阳人宣赐，爵禄加之，阴人大忌，奸乱乘违。

　　六己加丁；奇入墓名，文书当诉，门合吉神，先论得理，后对遭惩。

　　六己加己；地户逢鬼，阴人望信，信者难委，门符合处，远近来至。

　　六己加庚；刑格之名，阴人发用，必得阳人，阳宜静默，阴主私情。

　　六己加辛；魂神入墓，家有阴人，鬼妖惊户，符门合处，小口灾遇。

　　六己加壬；刑网高张，阴人奸恶，阳人遭伤，门迫星凶，两人俱亡。

　　六己加癸；地刑元武，阴人沉吟，灾病不语，门合星扶，遂成疾苦。

　　六庚加甲；刑青龙格，财利多荣，星门法则，不合则凶，合则免厄。

　　六庚加乙；日合六格，百事安然，尤当缄默，星门乘凶，官事刑迫。

　　六庚加丙；太白入荧，失物被盗，难获难寻，门合星吉，赃物知情，符门不吉，官事来临。

　　六庚加丁；名曰亭亭，文状争论，私匿之情，符门逆背，词讼难成。

　　六庚加己；刑格凶否，狱囚之人，难有伸理。

　　六庚加庚；太白之名，官事并发，狱禁平人，凶期百日，却有舒情。

　　六庚加辛；干格白虎，道路伤亡，必失伴侣，有事难休，定执客主。

　　六庚加壬；蛇格之名，阴阳占信，迷路无音，伤门主灾，死门丧停。

　　六庚加癸；大刑之格，占路远求，阴人疾厄，鬼贼相扶，遂生离格。

　　六辛加甲；龙困遭伤，系官争财，阴人不妨，阳人有灾，门顺吉昌。

　　六辛加乙；白虎猖狂，失财破家，人口死亡，远行失信，家事彷徨。

　　六辛加丙；干合荧惑，文状虚词，竞争财物，星门不合，暗昧屈厄。

　　六辛加丁；狱神入奇，远行经商，利倍得迟，星门不吉，夫妇分离。

　　六辛加己；刑狱之格，奴婢欺主，先自刑克，门吉星强，虚成累及。

　　六辛加庚；白虎伤格，两女争男，皆因酒色，星合门凶，丑声难塞。

　　六辛加卒；狱入自刑，求财喜合，利用阴人，阳人用之，灾害时临。

　　六辛加壬；蛇入狱刑，两男争女，讼逼难停，门符合吉，首者遭黥。

　　六辛加癸；直格华盖，阴人用之，无灾无害，吉门吉星，阳人得财，兼有酒食，喜庆咸来。

　　六壬加甲；蛇化为龙，阴人用事，喜庆重重，阳人求事，有始无终。

　　六壬加乙；格名小蛇，阴人伏灾，阳人伤嗟，孕生贵子，禄马光华。

　　六壬加丙；蛇入冶炉，词讼争端，空事无图，若遇刑禁，出则招徒。

　　六壬加丁；干合蛇刑，文书财喜，大宜阴人，贵人官禄，常人平平。

　　六壬加己；蛇凶入狱，大祸将成，夫妻不睦，罪若有刑，金银沾足。

　　六壬加庚；太白骑蛇，刑狱公明，好分正邪，如逢伤死，刑戮无差。

　　六壬加辛；螣蛇格干，符门虽吉，亦不可安，所有运谋，内生欺瞒。

　　六壬加壬；罗网自缠，阴人利用，阳人莫前，三吉不入，万事无缘。

　　六壬加癸；螣蛇飞空，家不和睦，室女私通，星门俱吉，信息隆隆。

　　六癸加甲；罗网青龙，财喜姻亲，必遇吉人，星门不合，阳人讼刑。

　　六癸加乙；华盖逢星，贵人宠禄，权位如轻，常人怪异，口舌来临。

　　六癸加丙；盖遇孛师，贵人受官，小人得依，若占文状，定得门眉。

　　六癸加丁；螣蛇夭矫，阴人文书，为凶之兆，损财招刑，不宜叠调。

　　六癸加己；华盖地户，阴人问夫，求至居住，门顺入室，门逆夫殆。

　　六癸加庚；大格飞名，只宜上官，握柄雄声，公事得迟，钱则有争。

　　六癸加辛；狱入天牢，军吏遭系，罪恐难逃，门吉星吉，虚禁无劳。

　　六癸加壬；复见螣蛇，阴人绝子，又复离家，理顺后嫁，未保年华。

　　六癸加癸：天网高张，行旅失约，游去四方，合处相得，逆处相伤。

　　昔日举要计一百干，留甲十干寄戊同安，且以八方人来意看，九宫支上却讨时干，如住宫中来人时是。此句独不叶韵。己课对宫从交上看，元微秘典一诀万端，倘非志士切莫与观，天机深惜智在克宽。

 
 


 

