
　　大六壬集成五要权衡
　　
　　
　　
　　式者理人事也课一入手先以五行变化观正时来情四课三传用神指斗类神主事枝干年命太岁月建月建见课体之大端继之以禄马贵人德合鬼墓破害刑冲然后分彼我内外主宾尊卑明天时地理内外喜怒虚实聚散知进退动静终始迟速存亡胜负幽明鬼神人物情状男女贵贱亲疏老少新旧多寡定方向远近前后左右高下显晦向背总而天地人三才之道备矣
　　论彼我一
　　干为我为占人为行人三传为地对行人而定为彼为事情地下曰体也如甲日寅方寅上乘何将天上曰用也如甲日寅支临何地皆身我也
　　论内外二
　　日为外日阴亦为外辰为内辰阴亦为内外自外传内自内传外则出内则入斯明白矣
　　论主宾三
　　我去见人以干为我以支为他他为主我为客也彼来见我以干为他以支为我我为主他为宾也
　　论尊卑四
　　日尊辰卑干加支尊统卑也支加干卑就尊也交加有俯就培本乱首诸格注明在后日辰四课中
　　论天时五
　　吉凶之方未来过去之期皆观天时时者四时当令之气也春木夏火秋金冬水土寄旺于四季月各十八日得气者旺将来者相过去者休气克者死克气者囚
　　论地利六
　　天上将加临地方不陷于空不受克制而得照得党是得地利神克将将克方为外战方克将将克神为内战神在贵神将在十二支也
　　论喜怒七
　　喜者印财德禄官救也忌鬼窃劫杀比枭之气也所喜者要为天时地利所忌者要死绝墓空刑冲破害也然亦有喜空忌合马喜也然亦有忌动忌合者皆以日干分生克喜忌论之
　　论虚实八
　　虚者旬中空亡也在天曰寡宿在地曰孤辰吉凶相反克我害我刑我劫我泄我皆要空生我扶我救我者不可空天上神临地下空曰落空即同空论实者不空不陷受生同类比和是也漠江司马葆曰世人但泥旬中之空殊不知旬中之实所谓实者旬中干支也旬空主虚旬首主实火神临日辰发用主虚水神临日辰发用主半虚半实金木土临日辰发用者全实此天地妙论课传既定观虚实吉凶可知矣
　　论聚散
　　聚散以天时定得令有气为聚不得令无气为散大端相气更吉于旺气如现在之气来生我不过眼前吉庆后季来生福祉龙常然而有正有变未可执一
　　如凡占皆以气聚为主俱以四时详之此其正也然占进用事课传俱见有气为吉占解散事反取无气变一
　　占遇大事俱以四季得令为主若射覆等小事一时俱用其衰旺只以日干定不须经天时令凡两日二十四时五行各有旺相死休囚过两日而又旺也如甲乙二日以木旺火相土死金囚水休详之变二
　　又中黄经云莫执东方木旺春木夏火秋金冬水者专以初建与复建干多者为聚少者为散何者为初建日干五子元遁之也何为复建者时干五子元遁之也时遁如后案己酉时占甲己还加甲也但以建干多寡逐情而变不执本支五行如巳午本火上下壬癸又临水乡便还从水以多为胜耳此中黄经变化元妙也须看上下分前后聚散主客又分建破鬼救变三
　　丁亥日亥将加己酉时三传酉亥丑将贵阴常来意占贼杀人后获贼是妇人因奸与一行者杀死一僧一仆于舟沉之水中按经为贼是因妻犯事亥为鬼为贼为孤独人未敢定论
　　是贼伤人以初建观之今日建鬼五子遁癸建卯丁日之鬼是卯乘空是行人又是舟人辛亥丁日之辛是亥乃今日妻丁火克辛干亥妻卯鬼相合是妻与行人谋杀又以复建观之用干五子遁酉得癸临丁酉为妻癸为鬼是妻来害己也此妇是癸酉生可怪虽败入狱遭世变未结案逸去
　　若占来情常以聚散鬼救论若占休咎只用干为主三传克生论不必用变求奇古人云求奇反不奇也
　　论进退十
　　传进为进传退为退进空宜退退空宜进又观其传吉则进凶则退也
　　论动静十一
　　日辰主静三传主动日辰有生意三传有凶神宜静日辰有恶煞三传有扶助宜动泛动日主动辰主静者似少明白不然刚专日上柔占辰上天上日行道相生宜动克陷宜静道者地方也斩关丁马游子则动稼穑墓合则静也
　　论始终十二
　　课传中以旬首为首即事之始旬尾为尾即事之终干支上观之凡事始终皆宜
　　初传事之初中传事之中末传事之末专以日干分生克然而有正有变将神生克为正论初建复建生克为变法又煞之吉凶随神而变将之吉凶逐类而迁此中正论中玄关也假令初鬼中印末财便是先阻中助末得大略如此更于六亲变化中细观之将互参透则天时地利人物贵贱虚实迟速可见矣此论最妙每事要分三段初中末何如大体虚实变化在人
　　凡占动用求谋视见马以马临處为方无马以用神加處为方吉凶以神将定之发端问初传也移易问中传初凶中吉则移其凶将变易为吉矣归计用末传如四月甲申占事而用见申酉末见午即主五月内无事也
　　论迟速十三
　　柔日伏吟涉害天乙逆行用在日辰后主事迟斩关占时发用天乙顺行用在日辰之前主事速冬占申酉入传天罡在日辰后是过去事冬占寅卯入传天罡在日辰前是未来事第三四课为用向去事用二八门主事速传进速传退遲丁神驿马速空亡墓绝遲阴日伏吟关隔斗罡加卯酉入传岁月久远事又太岁在初传为当年事在末传为久远事在中传兮方来过去传顺年浅传逆年深又如六月以前是去年事六月以后是来年事数者非特岁月日辰时发用而已凡用在岁月日辰时发用皆是
　　全详在应期中  假令子年九月甲子日戌时取比为用发用子为太岁为旬仪又得青龙吉将中传巳乘阴末传戌乘合课铸印始终俱吉主迁官进秩应在本年十一月内  又如丑年十一月丁卯日卯时亥为天乙顺行丑加卯为用将得朱雀凶将占者为文书口舌之事主艰难迟延所作稽留以涉害为用也君子为文字方来主六月内有文字而降至小人为贼盗门户动摇  如辰年三月甲子日巳时酉加巳天罡加子发用元首课将玄武天乙立地盘酉位逆行占盗贼事盗主近水渔猎人当败其人伏匿水泽之处不出月必败矣一克上为始入主急故曰月内败天罡属土玄武属水内战且墓月建故必败也  如辰年三月丙寅日未时重审课天罡加支为用白虎凶将天乙临酉将主忧终惊恐事在月内见并主关梁隔绝兵革盗贼之事白虎有气主兵革斗争伤人书曰卯辰巳等须防贼兵家说此忌三刑斗系日本为天狱主疾病死丧国事则兵革也天乙立卯酉门户动摇天罡入宅主事急合应于月内以辰为月建也又如丑年十一月己巳日卯时大吉加卯为用将螣蛇凶恶且遁鬼克干主惊忧事应在十二月大吉为月建也经云吉凶须视方来已去盖丑为方来亥为已去也  如巳年正月己丑日午时知一卦太乙发用将白虎來乘死神经云死神死气乘白虎发用为魄化虎在阳伤男在阴伤女下克上为用忧在内主家有阴人病丧假令正月占得寅用应在月内得卯辰方来应在二三月内
　　论存亡十四
　　生旺为存墓鬼为亡占久出之人若行年临四季为亡四孟为存若问人不知存亡看白虎克辰则亡不克则存
　　论胜负十五
　　日克辰我胜辰克日彼胜日辰俱不克彼我俱不胜上克下日克辰先举胜下克上辰克日后应胜日被上克尊负辰被上克卑幼负日辰俱伤为卑负日被辰上克我负辰被日上克彼负八专在分阴阳配偶喜忌断之如己未日己为我未为彼己所畏卯与六合之克所喜寅与青龙得甲己合未所畏寅与青龙之克所喜卯与六合为同气三合凡得八专课皆宜仿此不仅以胜负论
　　论幽明十六
　　明为人物幽为鬼神造化幽生我则造化通达命分当然克我则鬼神所侮造化弄人明克我则盗贼官讼相侵生我则遇人来扶助我也夜为幽昼为明死神死气为幽生气为明月将为明
　　论鬼神十七
　　旺为神衰为鬼天乙为神加刑冲破害是猛将神恶鬼金刑水溺木缢土疫火热死合为亲不合为疏鬼神上之神为方所如申鬼申上见酉为西方类如申为鬼七月占为金神为五岳神五月占为嗷鬼加刑害为斩死鬼老少形状以意决之
　　如戊子日伏吟夜贵寅为鬼乃东北庙神二重心愿为祟其庙在山上庙前后有树木上见青龙也盖龙上下俱寅三木森然且寅中艮为山也
　　论人物十八
　　干为人动辰为物静子为妇女为阴神小人为媒人为盗贼一云子为染工为媒媪为僧尼为孀妇为屠儿为盗贼为邪师为孩童丑为贵人为将军为尼僧一云丑为长者为大腹人为尼僧空乘为矮子寅为吏为道士为医人一云寅为椅为女婿为家长为媒妁为官长为贵客卯为术士为沙门一云为童稚为长子为梢公为商贾为母姑辰为恶人为狱人为二千石一云辰为宾客为渔人为将军为丑妇为盐贩巳为孕妇为吊客为医术士为窑灶匠一云为丹书为乞妇为舟客为厨子为歌儿午为下人为善人为亭长一云为骑士为士工为蚕姑未为媒婆为师巫为寡妇为野人为酒人一云为裁缝为帽匠申为商人为僧为医为铺兵为行路人一云为银匠为猎师酉为妇人为妾妇为酒人一云为仆从为乞丐戌为奴为军人为贱人为狱卒为长者为统辖众人之人一云为猎师亥为醉人为幼子为先人为乞丐为盗贼一云为土工为上客 太岁为天子月建为公卿宰相  朱雀得旺相官星又为学堂星主翰林  月建得官星乘青龙吏部并吏利乘勾陈旺相户属乘青龙或为寅卯礼属乘太常或为巳午火兵属乘勾朱劫煞三刑或为申酉金刑属乘天后或亥子水工属然俱要官星旺相内带朱雀多给事中为行人大抵常龙天驿马相并得月建官星旺相者多为出使之属若白虎得官星御史  朱雀临卯寅午官星不现或传入休囚者林下人也财生官官星又得学堂监生也官星乘朱旺动者必为科第之人丑未为田园得木犁更申酉入传此必农人丁马发用休囚死绝空亡不带财官者必见游方人天空旺相带丁并朱雀者多主术士申子相加值空亡太常发用主保甲子见空亡元武发用道士天地系位太常主医六合值喜神发用主媒人物类详射覆门
　　论情状十九
　　干为外饰将为头饰神为形体以为类论形假令戌为玄武贼人犬形头尖丑牛头大眼目粗夯之类寅矮美须卯瘦辰长面方巳瘦长午斜视方长未短小申白发黄亥肥丑轻小水黑色木青火红金白土黄以天将论颜色形状天乙细小蛇眼小额尖龙美须虎短项少鬓后清疏阴骨细勾丰肥常额宽武丑空老大性情乙庄重蛇阴雀轻龙文雅合慢善常典雅虎威权装饰看遁干甲乙青衣之类
　　论男女二十
　　纯男阳纯阴女一阳二阴男一阴二阳女若阳神临阳位是男阴神临阴位是女奇偶天罡所系神与日比阳男比阴女如甲子日罡系寅卯与甲同类乃比阳也罡系亥子与支神同类乃比阴也上胜下生男下胜上生女又正时与日比男不比女又占孕妇年上阳神男阴神女课传阳多男阴多女阴极反变阳阳极反变阴也在临课时权衡通变
　　论贵贱二十一
　　旺气为贵衰气为贱天乙为贵蛇为贱太岁至尊并月建为官长皆旺气也然得地为贵败绝空亡为贱贵人坐印有禄是贵败绝空亡坐印是贱如甲以乙未为贵加甲见壬申是坐印为有禄之人又如甲子日以辛未为贵未加辰见戊辰为坐印戊生辛克日是有禄之人来克我贱如庚寅日见丙戌丙为庚之煞乃贵也戌临亥为火绝于亥是贫穷之人来害我也
　　论亲疏二十二
　　合为亲不合为疏日与辰自然相须不可为二歧盖日是人辰是宅岂有身而无栖之所耶故知三传中俱与支合者便是我亲
　　日与辰三合者为亲不合者为疏生日干者为父母如甲乙日以子为父亥为母壬癸为外翁姑午为子巳为女丙丁为外甥寅为伯为兄卯为婶为弟寅中之甲为姐辰中之乙为妹辰戌丑未为妻妾日干所克为正妻如甲乙见土丙丁见金是也以干之墓神为妾如甲乙见未丙丁见戌庚辛见丑戊己壬癸见辰是也  妻前一位为媒人如己为甲妻则己前庚与申为媒乙为庚妻乙前丙与巳为媒辛为丙妻辛前壬与亥为媒丁为壬妻丁前庚与申为媒癸为戊妻癸前甲与寅为媒也日干所克干神为奴婢如甲乙日戊己丙丁日庚辛之类总之干属外支属内故外公姑外甥奴婢皆以干定媒辰所合为亲家如申为媒则辰为亲家乙庚合也巳为媒则戌为亲家丙辛合也寅为媒则未为亲家甲己合也子日见亥寅日见卯日辰同气为本家人子见丑丑见寅日辰比联为邻人若不以子父财官论只就本支神所属论之子为闺女或为中男丑为父母寅为财为女婿为少男卯为兄弟为姑母为长男辰为侄巳为长女午为中男亦为官女未为姑娣姊妹申为舅酉为姨为妾为婢为少女戌为妹为奴仆亥为幼孩为孙  六合为子又为朋友凡占印官三合为兄弟朋友之象同类为眷属之象戌为部领之象反吟连茹牵连之象又亥为中木为寅卯之父母甲中木为兄姊辰中乙木为弟妹未中木为外甥寅中火为巳午之父母丙中火为兄姊未中火为弟妹戌中火为外甥申中水为亥子之父母壬中水为兄姊丑中水为弟妹辰中水为外甥巳中金为申酉父母戌中土为兄姊丑中土为弟妹辰中土为外甥故曰万物比类以观亲疏也  假如正月甲子日辰时寅临未发用上克下与日比得将天后传见酉得将勾陈终于辰得将元武则此占人主忧外甥事因妇人斗訟相伤终主亡遗盗偷他仿此又有甲乙日取子阳水为父亥阴水为母有取子中癸水为母亥中壬水为父余类此
　　论父少二十三
　　看所临地孟为少仲为中季为老又看有气为少无气为老
　　论新旧二十四
　　旺相为新衰为旧详在六亲新故中
　　论多寡二十五
　　旺相主多休囚死主寡甲己子午九之类此定数也合天地盘看旺相倍加囚死减半休为半断  如上寅下子寅七子九七九六十三旺相则六百三十或一千二百六十囚死则三百五十或三十五一法不用地盘止天盘神合将论之贵八蛇四朱九合六勾五青七空五白七常八元四阴六后九如乙亥日以丑为财乘蛇丑八蛇四四八三十二也旺相固加值岁月建又加  又华谷云参天之将所因之事可知者之用神多寡之数有定子午九而丑未八寅申七而卯酉六辰戌五而巳亥四上下参合数可知旺相倍多囚死减半休当本数值岁月建例以为多
　　论方所二十六
　　亥为江湖子为江海寅卯为山林丑为田未为井午为市巳为窑申为囤场道路戌为营辰为衙庭酉为城  宅居子为房丑为壁为内院寅为过路卯酉为门辰为积壤巳为厨午为正堂未为园圃井申为过道戌为浴堂为仆舍亥为厕又为水沟上下相加取之如丑加亥为桥未加亥为井亥加寅为楼台之类占盗逃亡以用神为方中传为去处末传为所止之地又逃者初出门刚日责中传柔日责末传为去处
　　论远近二十七
　　知一伏吟为近返吟为远休囚为近旺相为远丁神驿马游子斩关为龙合为远贵常为近支远为远支近为近
　　又法远近用关梁春丑为关巳为梁之类关内为近关外为远关内十里以下梁上五里以下过关外又增数以远近推三合主三百里外六合主五里五十里木三里三十里梁上近数土主五里以内火二里水一里关外远    润下三百里炎上曲直从革稼穑二百五十里游子远去千里之关外矣又法天罡为阳关传过关远河魁为阴关三传过戌上去主远用上下相加如戌加申戌五申七即五七三十五里远若用神旺相倍增用神囚死减数三传日辰上及见丁或马太阴太乙神后远不可追
　　论前后二十八
　　支前为前支后为后寅卯在支前卯主竹木为前山前林在支后为后山后林亥子在支前为前溪在支后为后溪支为前支阴为后如天罡戊辰日为坟地辰上见酉为前酉为门夜将上见朱雀前门有符篆再传酉上见寅为后上乘白虎后有石虎或庙宇之类
　　论左右二十九
　　支左为左支右为右如支属子为宅俱定地盘则丑为左邻亥为右邻午为对邻看其所见之神与日上神比和为顺相克不睦如左右上神自克其下或空则其邻衰替若火鬼克战则有火狞白虎死气则有死丧朱雀则口舌元武则失盗或勾索死气白虎螣蛇相克则见吊死之类
　　论高下三十
　　有气为高无气为下如辰为陵墓有气为高坡是也日上发用为高辰上发用为低如占讼在高为吊在低为缚占失物日上发用物藏高处辰上发用物藏低处之类
　　论新故三十一
　　旺相加日辰新物休囚加日辰故物日上旺相辰上休囚新故相半一法日上天罡新物大吉故物  一法刚用阳为新用阴为故柔日反是一法如甲日占甲木生于亥墓在未以亥加甲为新未加甲为故此以本干之生死论新故也此刚日占法也如乙日乙德在庚庚金生巳墓丑以巳加干为新丑加干为故此以干德之生死论新故也此柔日占法也
　　论显晦三十二
　　显神入传为显入年命次之课传年命俱不入为晦各随所宜详其吉凶有宜显不宜晦者如问官责官星问财责星是也有宜晦不宜显者如问病责常鬼问訟责朱雀是也
　　论向背三十三
　　向背以地利定吉神得地为向失地为背如生我为恩我生为救神克我为鬼贼我克为财神此正论也变而通之则有见生不生不如无生见克不克不如从贼见财无财枉费心机见救不救灾须自受等说全详在毕法凡课传父母见忧子孙兄弟见忧妻财子孙见忧官禄妻财见忧父母无父母妨生计是固然也不知传财者若日辰年命上无父母爻未可便言父母灾也日辰年命上先有父母爻后传财始可言父母长上灾或求财有妨生计或被妻悖逆其公姑若日上乘官鬼能生父母盗窃财爻父母反无咎矣六亲俱以例权衡之
　　论指斗三十四 凡类占除类神外俱另有一法视天罡所指为吉凶
　　斗即天罡也凡课传皆视天罡所指罡在日辰前为灾已过在日辰后为灾将至加日辰为灾正发加孟为二亲仲为己身及兄弟季为妻妾财物奴婢  天罡加子为天关加午为地关加卯为天格加酉为地格凡遇天关格必因天时所阻天时者寒暑雨雪也遇地关格必为道路所阻者津渡栈溢也更以天官刑害消言之百无一失矣
　　论遁干三十五
　　课传皆支神出现其遁干为吉凶伏藏最宜兼看遁法有二一五子元遁甲类之帽冠带物以为尊占着多主革故鼎新重谋别用  乙为日精丙为月精乙丙为主妖邪伏匿凶恶潜藏故婚姻得之成家宅得之宁盗贼得之倾大抵利明不利暗  丁为玉女为星精能变化得飞腾能通灵故逃亡得之遂遁盗贼得之潜匿婚姻得之奸邪密成病訟得之幽暗难伸大抵利暗不利明又丁主动飞马逃亡虎常忧服阴后女人走失空奴婢走武盗远去雀远喜至勾远兵动龙飞万里合子孙远行
　　凡课传逢丁神必主有动庚辛日为凶动壬癸日财动或官司勾追或因亲戚逃亡在外动往他方  支上逢丁更带火鬼主宅火灾其余干逢丁乘虎凶动尤忌庚午辛未卯是丁因妻财凶动庚辰辛巳丑是丁为墓田凶动庚寅辛卯亥是丁因子息凶动庚子辛丑酉是丁因兄弟或己身凶动及禄动庚戌辛亥未是丁因父母凶动庚申辛酉巳是丁因官鬼凶动财动或有妻妾之喜或远方封寄财物之类壬申癸酉卯是丁因子息财动壬午癸未丑是丁因官鬼财动壬辰癸巳亥是丁因兄弟及己身财动壬寅癸卯酉是丁因父母长上之财动壬子癸丑未是丁因官鬼财动壬戌癸亥巳是丁因妻财动又如癸丑日丑上未乘丁为初传其财动不可取缘三传皆鬼如蜜也戊为阴伏匿遁其象利逃亡遁形己为六阴之首宜静庚辛肃杀之气不宜动动见死伤惟占捕盗渔猎可获壬者天一生水为五行之始位于乾为八卦之始故易以乾为首首以壬为名此为物之祖动之根也占者观其动机而萌芽见矣癸为动之终效天地以为静可以隐遁可以伏藏
　　论类神凡课中紧要用神类神日上神俱宜详看而类神更为紧要
　　类神如求名责文书及青龙朱雀求晴责天空之类要入传课旺相不空与日辰德合相生求谋必得类神入传克日辰年命更兼旺相立见倾败谋亦无成无气为鬼亦凶或不入传为闲地更无气并空亡为无类难成求谋宜迟如求名责龙朱不可以龙朱在课传便为得名若见克日辰年命虽旺相亦无成无气为鬼与无类同他推此凡推类神用阳观其大象用阴观其隐伏阳者类神所乘神阴者类神传去之神是也如类神乘申临午则午上神所乘为阳申上所乘为阴如捕盗则求元武之阴以见盗之胜负之例也
　　论旬空三十七
　　前虚实已论矣空亡乃虚无之神凡占有要见者有不要见者天盘并空转动则实乃游行空亡吉凶事主十八分地盘空亡吉凶主十分凡刑克盗墓及神遥克日皆要空亡惟生我及救神徳神生气喜神财官及日遥克神忌见空亡日干不论地盘空天盘仍以空论如甲子旬壬申日壬禄在亥不空天盘日禄仍在空也太岁月建月将日辰本命行年不论空亡占时空谋为不成发用空忧喜无实托人出旬方可闻事不真中空多折腰末传无结束三传皆空无影无形如有一二传不空即以为断
　　论占时三十八
　　占时者乃人之神机符合自然激发祸福之源推测吉凶之首故三传就时不发目将惟时方加时与用俱不可伤如甲乙日金时时克日用又助之谋事皆凶所谓天网四张万物尽伤是也  地下正时为先锋门天上正时为直事门课一入手便须于正时着意推详金日得寅卯时为日财先锋门便是财为求财事正时所乘天盘将白虎为道路直事门便是往来出入求财也发用旺相新财休囚旧财如时为日马定主出入若马为日财主因财出入发用休气主紧速疾病若时为日马带鬼或紧速官事往来衙门时为日德日禄日贵日官鬼者日兄弟日子孙等各随事断之 
　　时与日冲主外动或出入动摇或外人相扰主众托在外之事如甲日申时之类时与辰冲主内动或家宅动摇或人畜走失事从内起如寅日申时之类时与日同主外滯出入淹滯或外人干涉财物事从外来君子宜向外求谋进用如甲日寅时庚日申时之类以其为日禄也如乙日辰时辛日戌时丁己日未时癸日丑时但得之与日同而就日禄时与辰同主内滯或家中动用财帛蹇涩事从门内如寅时日寅时之类  时为日官主外和合或出入求财托人干事或望远人信至如辛日未时之类以午与未彼己合也时与辰合主内和合或婚姻成合妻妾育孕之喜如寅日午戌亥时之例时为日马主远行动谋事如寅午戌申时之类时为日贵主见贵干谒事如甲戊庚日丑未时之类
　　论来情三十九
　　凡占来情须详正时与发用正时与日生克刑冲破害比合以定所占事体发用旺相休囚以定事体吉凶并过去现在未来也时与日冲主占动摇被人相犯事时与日同主占出入迟滞或外人暗损财帛事时与日相生迭为恩惠时生日得他人之惠日生时则我惠他人也时为日马若临日上主途行摇动事临辰主家宅动摇事时为日禄主求禄位或动用进身之事时为日德主赏赐事时为日贵主干贵或与贵人谋干之事时为日劫煞主事急速或劫盗事时为日刑主刑克官忧急速事财为旬空主求谋不成或赚财失脱事时为日害主损自己灾祸不测之事时为贼鬼主鬼贼相犯或灾病失脱事时为日墓主被人蒙蔽或争田土坟墓事旺相为田休囚为墓时为日破主破财走失破败之事再以发用衰旺详其过去现在未来以决吉凶而来情得失若同时众人占者各以本方上神论之如东方来看卯位上神西方来看酉位上神方不正则论坐上神坐位不正则论本命上神此大略也东方朔占意歌诀亦合
　　论日辰四课四十
　　第一课日阳二课日阴三课辰阳四课辰阴即干阳初传干阴次课支阳三课支阴第四课之说阳神以占出现阴神以占伏藏以两阳为主两阴次之四课全事正顺而易四课不全事不正逆而难
　　日上生日百事皆晝得人助夜将神助但忌空亡三传空脱得不偿失即见生不生不如无生之说  日上克日诸事不利晝得人害夜得神害旺相犹可休囚益甚即鬼贼当时无畏忌之说  日上生神脱上逢脱虚费百出日克上神凡事阻滞  互生俱生两家和顺各有生意  互克俱克凡事离散两有所伤互脱俱脱彼此防脱乘武尤甚互旺俱旺止许坐谋坐用不利动谋动则为罗网互合俱合交易成就但不利解散事日辰上皆乘墓如处云雾之中昏晦之内人宅俱不亨快  日鬼之墓加支干直凶将凶祸尤甚如甲乙丑丙丁辰庚辛戌壬癸辰戌丑未之类盖日鬼相见者和其刑害自可治之亦可避之鬼藏墓中暗昧不明倚草附木假名托姓本不可治訟病大凶如年命课传中有破墓子孙之神可解  日辰坐于墓上比日辰乘墓更凶坐墓为是本身情愿甘受暗昧家宅亦肯与人作贱  日辰见禄马主荣名迁动日上见辰马辰上见日禄为富贵格君子迁官小人身动宅移  日辰上见徳神利进发乘吉将尤利日辰上见刑见害名宾主不投各怀嫉妒日辰上见败气主身宅俱衰败日辰上见绝神结绝旧事日辰上逢死气死神凡事宜休息不利动作日辰上俱空亡虚察不实日上课不足自身不足心意反虚心行止不定辰上课不足家宅不宁阴小灾殃日辰上魁罡凡占不自由或六合发用主隐身避难欺诈私斗乘蛇虎加临为用定有折伤之厄日辰上见卯酉为阻隔日临辰受克名为取乱首必为卑小凌犯如天空加夹克为仆犯主更值六合必主淫乱若辰临日克日名上门乱首卑小上门凌犯如子弟犯父兄豪户犯官长妻殴夫奴背主例  日临辰生名俯就格以尊从卑以上从下初虽艰难后终逸乐  辰临日生日名自在格凡事不待我求彼彼自上门顺从不劳费力日临辰生辰名虚历格是人往生宅人衰宅旺凡事他来求我我犹不得已而与之则此自甘屈己救人人瘦财耗虚费百出辰临日脱日名蹇偃格凡事虚耗遗失却无成就  日临辰克辰名求受格事多费力却取财辰加日克日名赘婿格尊长得财不利卑幼干加支同类名培本格支加干同类名壮基格遇凶不至大凶遇吉栽培犹吉  干乘干前一位支乘支前一辰名网罗自裹格主身宅不得运所为皆不就
　　论三传四十一
　　传者传四课之隐微发四课之机蘖也故四课为体三传为用传吉课凶终吉传凶课吉终凶体成亦无终始凡事始末系之三传以初中末为次第
　　假令初鬼中印末财便是初阻末顺也初凶中吉初始艰难终有成  初吉末凶初虽顺后不济初末凶中吉事虽中合无盖初为发端乃心之所主事之所向须神将比和上下相生为吉若逢德禄举事称心事危有救  中传为移易乃事体中间一般初凶中吉则移凶为吉初吉中凶则移吉为凶母传子则顺子传母则逆鬼主事坏墓主事止害多阻隔破主中缀无成空为断桥折腰事体不成末传为归计乃事之结局发用在初决用在末最为紧切若初传下克财而终能制之可以反凶为吉末传克初为终末克始远行万里入水不溺入火不热病醒灾止加破害有阻吉凶不成逢空凶事无结局  初传日之长生末传入墓有始无终初传日墓末传日之长生先难后易初传凶中传吉能解之初中凶末吉能解之三传俱凶行年能解之若三传行年俱凶不能解也  三传神克将为外战忧轻虽凶可解  将克神为内战忧重虽吉有咎三传皆空推事了无实如两传空一传实却见天空亦系三传皆空之象如初中空以末传为主也末传空以初传为主  三传自干上发传传归支上者名朝支格主我求人营谋自支上发传传归干上者名朝干格主人托我营谋相干假如神吉传吉事易成合不求自至若神凶传凶则祸起不测谚云闭门家里坐祸从天上来占病訟产皆忌如丙寅日干上午三传辰巳午壬寅日干上戌三传子亥戌是也  朝支格俯就于人不能自由如甲午日干上辰三传辰午申甲木传于死地行人不来病死丁亥日干上酉三传成亥辰财被贵人引入绝地不利于贵人交易反自危庚寅日干上午三传午辰寅此乃支助日鬼反害尊长三传不离干支求物得谋事遂行人回贼不出乡逃不脱  三传不离四课谋事成吉则吉凶则凶忌占病訟产如辛亥日干上酉三传戌酉申戊子日干上子三传子未寅是也  外庚申甲申庚寅甲寅癸酉癸未反吟因三传离日远凡事难成惟占逃难訟灾可退  三传日辰互换三合递相牵连占事翻来覆去不易了当  外有三传三合为日辰全生全脱全鬼全兄弟全妻财皆视天将吉凶及五行制化如何  假如全鬼为凶兆若日辰年命四处有子孙爻则制鬼矣  脱气要看父母全生不可见财三传并日辰上下皆紧合则不得妄动须年命冲破方动然必看三传凶吉何如若吉则宜吉不宜冲凶则宜冲凶冲则散  三传克日至凶被冲则凶破如癸亥日辰加癸三传辰未戌是戌冲辰以凶则凶若行年更在戌上凶可散或行年在辰则一戌二辰不能冲破而辰反为癸之墓便全凶矣  三传入盗气只宜退散主有失脱更加蛇虎空亡主托人无力官事反复三传递生日干与递克者吉凶得课体中内干克初初克中中克末求财大获三传日辰全逢下贼上者绝无和气訟必刑病必死占事家法不正自惹害或丑事出于堂中以致争竞  三传被日辰夹定居中者惟宜成合诸事若占忧病訟产行人皆不利更有透出干支外者只先紧后慢更看所夹何如若夹财则利求才不利病訟夹官则利求官亦不利病訟夹脱气利忧病不利求财利占产不利占孕夹生气利占用事不利占产夹兄弟不利诸事夹空事多虚作枉用心机率无实效  又三传被日辰夹定如日辰上乘空谓之遇夹不夹虽凶不至凶有吉不成喜外有三传虽在日辰中间而后前或欠一位谓之夹定虚一格主有小节不完更看所虚何如若是日财则图财不足不能成事若是官鬼则因官事外逃若是同类则因兄弟朋友不足若是子孙则因卑小不足若是父母则长上不足或文字不圆更有天将吉凶断之如丁卯日干上申三传辰巳午欠一未字未乃丁日脱气子孙爻位将朱雀主卑下口舌文字不足日贵勾陈主子孙田事牵连未了行年命反覆不在此限又三传透出日辰外名透关格号曰省时不时过后失时凡事主失时或心力不逮致使已成之事为人破坏如甲子日子加丑三传子亥戌是也如前透者是鬼爻反吉为凶主破财若是退连茹透出者因退之慢而有所不及进连茹透出者因进之过而反成不足若是干透出支者不利外事主有回环意先动后静支透出干不利内事惟宜外事也
　　论发用四十二
　　用在日上两课主外事在辰上两课主内事用第一二课并天乙顺行若贵人前不问吉凶应事速用第三四课并天乙逆行在贵人后不问吉凶应事迟用第四课名蓦起课凡事主蓦然而成用上克下卑小灾事从外来利男子利先动下克上尊长灾事从内起利女子利后应用上克下天盘又克天官为内战凡事将成合被人挠扰虽有救而率难解用下克上天官又克用者名逼迫杀主身不自由被人驱策被人抑郁若夹财主财不由己而发用天官入庙而月居中克天官地盘谓之隔将阻隔难合
　　用财问财用与事发不利用印宜谋须用泄子孙事用同类弟兄朋友事用长生凡事大遂用墓加长生旧事再发用长生临墓亦然用死败事必毁败用绝事了人来便至凡遇绝神可结绝旧事绝神作贵宜告贵结绝用墓事止不发占病死占祸在占人归用害阻抑不成用刑百事不利用冲破虽成必破用空亡虽成必败忧喜皆不成托人多诈谋事出旬用克日忧身及长上官讼用克辰家宅不宁克胜心动忧惊克末传有头无尾先易后难用克命如系财临本命只利求财用克行年谋为难遂用二马主动如克行年本命日辰伤损手足忌乘马登舟用月厌做事不成用丧吊事干有服人用入庙乐吉事易吉虽凶将若在本家亦不为灾用旺相气主吉用休主疾病用囚主官刑用死主丧祸然生我比和则旺相为宜克我盗我则休囚亦不忌也
　　论年命四十三
　　命为身之应所占与日干同大要不得与岁月日上神相伤宜与日及类神相生作合年为用之助亦不得与日用相伤克日为不及克用事不成
　　年命上求财求财吉逢鬼主官病父母兄弟子孙依类推详年命上神与太岁相刑常人主官府事忧始若逢太岁乘天乙大人有天庭文书恩泽之喜或主横发得官年命上见月将大能除一切凶祸  年命上魁罡作凶将凡事不利年命上见二马迁官捧诏亦主出行大吉若见旬破为用主终惑若宅向年命上见天喜又乘吉将百事吉庆年命作月厌乘死气主有冤家又鬼相逼见血忌惊车马惊恐年命上见凶将乘传送申主疾痛医药乘登明主水厄天乙临年命龙常吉庆若克年命有官事螣蛇临年命龙常终滯白虎临年命主斗狠克年命身灾年命乘死气者不出一月病病不出四十九日死乘金煞尤凶乘生气克命有传尸痨瘵之病丧吊病符临年命凶
　　论寿夭诀四十四
　　专视命上神如命受上神生者寿见生气更的若得长生见生气寿尤多也大率长生主寿冠带临官帝旺俱壮健可望寿沐浴好色多病俱主血气不足而病死墓绝胎养俱夭若命上被克见死神死气常白虎或见空亡皆主夭也日上生日者寿辰上生辰者主身健旺不以寿夭论三传四孟以长生递生日干及本命者主寿四孟从干递生去者为源消根断虚劳病死三传四仲不夭不寿三传四季者夭
　　递生日干及年命如甲乙日巳为申金之长生申为亥水之长生生亥亥为甲乙之长生也递生去者如庚辛日生亥亥生寅寅生巳也
　　论太岁月建四十五
　　太岁乃五行之标岁功之本上主天汇五者之事作贵人生我不入传皆为救助公訟主得贵人力惟不救病耳入传为鬼者凶甚月建祸福次于太岁太岁在传主一年吉凶之事
　　如今年子或在传之亥子丑定是隔年旧事或戌亥子是二三年事若月建在传则二三月事行年上见太岁则尽一年事初传见太岁中末月建或日辰谓之移远就近易缓为速太岁生我最吉合我次之我生亦吉克我虽凶若有救助可免若我克之凶甚小事反为大也日干年命上神最不宜犯太岁犯之凶祸尤甚太岁乘天乙相生吉庆龙常惟君子可以畜之加官进禄常人反凶若太岁克日名曰太岁下堂君子小人俱主灾孝太岁临辰克辰家长不安岁破加月破作吉将犹可凶将大凶岁破月破加日辰破财耗失
　　论月将四十六
　　月将太阳也幽明之司动静之机祸福之柄若入传为福不浅月建运天地而左旋月将乘天道而右转是以左为天关右为地轴占病见之为救神他占为天心临日主动乘天乙发用为龙德尊有天恩之喜
　　论主事四十七
　　主事神者三传之中一阳二阴则阳主事次传果决一阴二阳则阴主事末传果决三传俱阳则日上主事次传决之三传俱阴则辰上主事末传果决宜详神煞衰旺定之
　　论德四十八
　　德者福家吉神也善莫大乎德恶莫大乎刑经曰徳神在位诸煞潜藏囚禁得释病危无妨以德主吉庆合乃成期也徳神常龙尤吉凡德入传事成凶散但忌落空亡与神将外战及临德乡被刑变吉为凶
　　如己巳日德神为寅酉为用神伤日之德是也又巳为日德加临亥上玄武天后夹克谓之灭德主参商  又如乙日申为日德申临酉用而酉为乙鬼被酉挟申并化为鬼谓之化鬼大凶并忌空亡
　　论合四十九
　　合者阴阳配合之义也彼此同心百事和美惟不利解散事其名有三  日干合者甲己为中正合  乙庚为仁义合  丙辛为权威合  丁壬为淫讹合  戊癸为无情合支六合者子合丑实  丑合子空亥合寅就寅合亥破戌合卯旧卯合戌新辰合酉合酉合辰解巳合申顺申合巳逆未合午晦午合未虚  三合者亥卯未繁冗驳杂巳酉丑鼎革变异寅午戌党侣不正申子辰流而不清滯而不竭宜动而不宜静  三合事关众克应过期  六合天德和顺占婚大利或日辰阴阳年命六处逢吉将四煞没合多吉多纵遇凶煞亦主凶中和合或合带刑害徳神在未有气乃入凶遇吉可以小用宛转若见合无气求文书干事终滯不决意占失脱藏匿难获或带冲破害蜜里藏砒全空事难倚徒费力  合带暗鬼克日乘蛇虎雀有害不可意外妄想及托人干事  又上下交互相合交关求财大利或相生亦合本营运或有二三交合财应交涉二三事又传遇三合全脱本不利而生起干上财神或生支上财为取还魂债
　　论鬼五十
　　鬼者贼也阳见阳阴见阴为鬼如甲日用申乙日用酉之类鬼主谋望不成灾祸及己
　　阳鬼公訟是非阴鬼神祗怪异  如鬼临日发用常人占事多凶或内有徳神旺气求官大利  或辰戌丑未日作鬼为魁罡占试为高中余占用神克日事多反复而后成  鬼带恶煞多主怪祸举动不利  日干之鬼乘白虎凶祸尤甚若见虎鬼落空亡或鬼坐鬼方或坐生旺之方及鬼之阴神能制其鬼虽目下惊恐后却无虞  鬼作空亡加日辰年命上无克制者极凶或失人或犯訟虚费百出就见克不克之例邵公曰占病还有多般鬼不可一概易为定鬼在鬼方无取鬼鬼制鬼兮为汝安且如甲以申为鬼金居火上无取畏鬼若自居所畏方此鬼原来无所忌忽然鬼居生旺方此鬼算来得地得地之鬼不来侵无生便来为不义鬼若入墓为忧鬼鬼蹈空亡无是就鬼逢绝墓方为鬼若无生旺无怕鬼
　　论墓五十一
　　墓者蒙蔽之煞也五行潜伏之地四时死绝衰败之乡闭塞不通幽暗不振凡占得墓不吉逢墓即止  若未加寅戌加巳丑加申辰加亥为用起四墓格  日上得日墓为墓神处日格如甲日未加寅主人口灾悔辰上得日墓为干墓临支格如丁卯日戌加卯主宅舍倾颓如关神尤甚  日上得日墓辰上得辰墓为干支乘墓格人宅俱不利  日下得日墓如甲日寅加未辰下临辰墓如子日子加辰为干支坐墓格乃自招其祸身心甘受昏迷宅舍愿借人作践占病癫狂行人失路  日上得辰墓辰上得日墓为干支互换坐墓格如甲申日寅加丑申加未彼此各招晦滯不宜两相奔投辰戌墓事主刚速丑未墓事主迟缓  临长生旧事再发  生旺入墓事成中止  墓入生墓事庆重兴墓乘蛇虎加卯酉与行年并为墓门开也  如日墓加卯为外丧辰墓加卯为内丧出外宜迁葬以禳之  中末见墓仕宦不利天鬼临墓则墓中鬼为得地引类呼朋故名鬼呼得天盘作鬼加地盘墓神是也庚辛日以丑为用临日辰年命克害者谓之墓田煞
　　论破五十二
　　破者损败之煞也事主改革始作中缀  午破卯门户衰落酉破子阴小灾辰破丑主坟墓寺库墙垣破坏戌破未先刑后破亥破寅申破巳先破后合大约破与冲等惟宜散凶事吉事难成又四孟见酉四仲见巳四季见丑为破碎煞更忌兼并
　　论害五十三
　　害者损也防也有残害之谓  酉戌为鬼害谓戌以死大害酉生金也酉加戌阴小逃亡戌加酉暗昧凶否子未为势家害谓未以旺土害子旺水也子加未官灾口舌未加子营谋阻滞寅申巳亥为恃势争进害寅加巳出入改动退利进阻巳加寅作事艰难口舌忧怪申加亥先得后失无终始亥加申营谋未遂图事不成丑午卯辰为少凌长害谓午以旺火凌丑死土卯以旺木凌辰死土也丑加午病訟笃忧夫妻不合午加丑事多不明终难成就卯加辰辰加卯心绪不宁争财有阻壬丙日因争挟势相害甲庚日卑幼相害乙辛日兄弟尊卑相害癸己日因财有忧丁日背面破损戌者攻系斗伤
　　论刑五十四
　　刑者刑戮之谓一曰衰谢之刑谓五刑之正刑也二曰制御之刑谓十干之刑也三曰不逊之刑谓十二支之刑也金刚火强各守其方木落归根水流趋动
　　巳酉丑金之位刑在西方言金恃其坚物莫与对八月阳气从酉而入因而挫之故金刑西方也
　　寅午戌火之位刑在南方言火恃其强物莫与对五月阴气从午而生因而挫之故火刑南方也
　　亥卯未木之位木落归根者亥卯未之根叶落必归根刑在北方言木恃其荣观故阴刑之使凋零也
　　申子辰水之位水流趋东者水往东流逝而不反刑在东方言水恃阴淫故阳刑之使不归也
　　土位中宫分旺四季以未为正旺丑为冠带墓在辰刑在戌谓土力最大天能制之故天刑在戌
　　制御之刑辰来克日为逆乱故加刑以制御之凡干刑所加战斗不出当下如申刑申酉刑酉之类
　　不逊之刑其义有三一曰无恩之刑谓寅中之杂火不恤巳中之杂金故寅刑巳巳中之杂土不恤申中之杂水故巳刑申申虽义见生我之巳火被寅刑故申又刑寅二曰恃势之刑谓未土恃正旺欺丑土之帝旺冠带故未刑丑丑有恃冠带欺戌土先被火刑故丑刑戌戌迂其怒自恃旬首甲戌往刑旬未癸未三曰无礼之刑子刑卯卯子言阳精生日阳气在子而卯为日门子为卯父乃鼎立无谦卑恭敬之祉翼峰曰子为贪狼卯为阴贼寅巳申刑者寅中有木火巳中有土金申中有金水父子在位相伤为无恩刑寅刑巳刑中有害举动险阻彼刑我斗官事灾危巳刑申刑中有合长幼不顺彼刑我解仇将恩报申刑寅刑中有冲人鬼侵凌彼刑我动残贼相施丑戌未刑者三宫皆土兄弟以力相伤为恃势刑丑刑戌刑中有暗鬼贵刑于贱大刑于小刑禁官事戌刑未刑中有破卑少凌长妻财不丰举动不利未刑丑刑中有冲大小不顺兄弟不和
　　子刑卯者水木母子改节相伤为无气刑子刑卯主门户淫乱死败尊卑不睦卯刑子主明入暗出水流不通子息不律辰午酉亥自刑者寅申巳亥四冲无亥辰戌丑未四破无辰子午卯酉子卯互刑而无午酉是四位无所相刑主自逞自作自受其祸
　　巳酉丑三合为传干支上复见酉为金刚自刑其方缘巳刑申丑刑戌惟酉不能刑故自刑其西方也  寅午戌三合为传干支上复见午为火强自刑其方缘寅刑巳戌刑未惟午不能刑故自刑其南方也  申子辰三合为传支干上复见其辰者应水流趋水之格缘子刑卯申刑寅惟辰不能刑故趋辰本宫以辰为水库耳  亥卯未三合为传支干上复见亥者应叶落归根之格缘卯刑子未刑丑惟亥不能刑故归亥宫以亥为木局之本乃木之父母乡也  凡刑神发用或递互相加乘凶将临日辰皆主伤残刑干忧男伤刑支忧女病旺刑衰可福生死刑旺则祸起时刑干忧小儿用刑时事不利刑月建不可訟人刑日辰不可远出或上下相刑遇日鬼凡事乖戾或六处有神作支之自刑又作干鬼结连三传为鬼为助刑罚大凶
　　论冲五十五
　　冲者击动之煞也虽初有得后必倾废在日身有动在辰宅有动乘凶将加武逃动后阴暗动六合盗失淫佚出入改动勾陈私邪争竞各以类推大约吉不宜冲凶冲则散凶空不宜冲冲动则为凶也吉空宜冲类神空亡岁月冲则暗动日辰次之如六癸日辰加丑乃墓覆日诚凶也夜将乘蛇更甚却得戌之虎以冲辰之蛇凶冲凶其凶立散冲破者凡支干冲神破加神为用或用神与岁月日时冲破亦是冲者冲动之意亦反复意破者解散意亦破损意如子年庚子日未时戌将三传酉午子午为岁冲日冲酉为岁破月破午为月破又加刑为刑故名冲破  占时冲日日为外而时冲之是为外动更值驿马其动尤速  时冲辰辰主内为卑小如被时冲则宅舍不宁卑幼灾悔如得从革反吟励德必主迁移改革八专必主内乱子午冲主道路驰逐谋动变迁  卯酉冲主门户更改逃亡失脱  寅申冲主人鬼相伤夫妇离异  巳亥冲主事多反复重救轻得  丑未冲主兄弟异心谋为不遂辰戌冲主主仆乖离贵贱不明
　　论马五十六
　　驿马者乃阴阳倚伏气化循环犹今之置驿传命送往迎来气藏如驿气动如马也寅午戌火也水藏其中必遇申金生水以发越之然后阳中阴动而化  申子辰水也火藏其中必寅木生火以员融之然后阴中阳动而生亥卯未木也金藏其中必遇巳火生金以锁钥之然后静者动而阖者闢  巳酉丑金也木藏其中必遇亥水生木以敷荣之然后敛者舒而屈者伸盖往来错综因时动静进则与时偕行退则与时皆极皆是物也然理归一揆不必执火局马在申水局马在寅然后看马凡水中火腾火中水降总属阴阳交济刚柔迭运之妙五行之气当其相反处乃相冲激故天马必在水长处金木水例之驿马为日之财神必因财出入如见白虎复值休囚气定主疾病出入或马为日鬼与勾雀并及刑克日辰必因官事出入若天乙作马或朱常与日作三六合必因官司差遣文书出入伏吟课主近出即归反吟及游子斩关主远出
　　论五行变化征验五十七
　　一曰生我为父母为彼为印绶为父母日本是也日本即长生男以为父母女以为公姑又仕宦长生入传即为举主须看其有力无力有气位高无气位卑得天时地利为有气失天时地利为无气如甲木以亥之长生为举主在秋为相在冬为旺是得天时亥临申受生临子乘旺是得地利此则为位高之人举荐有力反此则无力  如太岁为举主为天子眷顾月将月建为台省荐拔青龙为文臣太常为武臣白虎为权要之神至若申亥卯落空乘贵亦为僧道医巫相举荐也长生为恩泽若长生是太岁则恩泽出自朝廷长生是天乙太常青龙天后皆主大庆长生是学堂士人吉利仕宦亦喜庶人看其类神随所事业皆有厚获又为不测资助蛇元生日主盗贼小人资助白虎生日主凶徒行客及病人资助太常为武弁或有服人资助以类推之干上遇长生于月令无气要传中见鬼资助长生如甲生亥月令无气传中申酉生其亥水次第生干是不幸中之幸也  
　　二曰我生者食神伤官是也为子孙为救神盖子孙能制鬼故曰救神为盗气为泄气以其脱我之气也
　　三曰我克者妻财是也凡遇我克有合为妻无合为财正则为妻偏则为妾如甲日见丑未为妻妾以丑中有己与甲合故也见辰戌为财帛盖辰戌与甲无合也余仿此又三传皆作日财必伤日本凡占日上才归宅其财稳初传财又来中传库上财十倍末传不克中库永久可享
　　四曰克我者官鬼是也一阴一阳之谓官如甲阳辛阴无合为官辛禄在酉酉即甲之官也偏阴偏阳谓之煞如甲以庚为鬼甲阳庚亦阳偏阳不能配合乃为煞庚禄居申申即甲之鬼也官与鬼常人占畏之仕宦遇官渐进值鬼超迁若乘龙常贵合尤吉如落空亡仕宦不喜常人反幸  为病患为失脱为奸谋刑害为非横伤残盖以克我者又乘凶将无冲制空亡也
　　五曰同类比肩阳刃是也为兄弟盖有合则亲亲则为兄弟如甲戌日见卯为同类而卯戌相合则亲故为兄弟也为朋友为劫财盖无合则疏疏故为朋友若比肩阳刃迭见当主劫财为门族如庚辰日见巳火为鬼巳中有土金辛乃庚之门族巳克庚为门族作炒若作太阴却是阴人作炒
　　
　　五行生旺死绝法
　　凡占六壬日辰二处三传共五处年命共六处来问何事各于类神上决之如问走失奴婢亦有二等河魁天罡为男太阴从魁是女落在何宫遇何神并取刑冲破害旺相死囚休断之又看当令不当令有气无气空亡不空亡为的
　　同占换将法
　　占多时同须用换将法阳将初换后三次换前五如子将属阳初占以本将加时次占则换后三酉将再次再换酉前五寅将三换寅后三亥将四换亥前五辰将之类  阴将初换前五次换后三如丑将属阴初占以本将加时次占则换前五午将再次则换午后三卯将三换卯前五申将四换申后三巳将之类周十二换方至本位
　　寿算遐夭
　　须视三传以一传之上下相乘所得先天数减半作实复取地盘数并之即知每限寿若干年矣  如巳加子巳四子九为四九三十六减半乃十八并地盘天子九共二十七也中末传亦如此推算三限总算则知终身寿限矣有验长生及父母者其寿长恶煞凶将神遥伤克害者其人夭
　　十二神
　　天乙福德美悦仁厚端严      螣蛇轻浮惑虑妄诞纠缠
　　朱雀文明风雅燥恶猜恃      六合谦和恭敬邪媚淫乖
　　勾陈多嗔涩滞桀黠德梁      青龙忠良友爱尊重悠扬
　　天空欣张佚匿狡猾浮游      白虎逞狐假权彪悍败貤仇
　　太常言论喜洽安静慎心      元武温柔聪慧佚荡不禁
　　太阴机略秘密更改蒙尘      天后稽留智巧污染垂恩
　　形貌躯体
　　容止妍媸测干命上神  初传为貌中传为体末传为足  经曰辰戌顶门巳亥头面丑未肩背寅申手足卯大小肠酉胆肺子膀胱午营卫甲头己背肌骨辛肠癸足乙项丙肩丁心戊肋庚脐壬肚
　　贵显 以下八段卜终身用
　　禄马官星得位贵常龙雀司权是名聞海宇之公卿及身列廊厢之将相  经云朱雀帘幕有情必主登科及第太常煞印得位当建立奇功旺相援拔为要津显赫休衰失令乃谢政挂冠
　　富豪
　　龙常旺相交遇财神与命和平互加生合乃库藏盈余之辈为资粮巨荣之家  官星空陷印绶墓死不能出仕如逢禄马有气得地亦可授职
　　文章名士
　　朱雀长生得气加干历命入传禄马奈值旬空官印更临墓陷垂老青云蹭蹬峥嵘一代名儒或帘幕空陷亦然
　　隐逸高贤
　　官印受制凶恶乘空干乘父母长生命扶拱贵常朱后为岩谷幽潜之士乃林泉高尚之贤遇岁月太阳乘恩诏等屡历征聘之荣生合应命到老不赴
　　九流
　　元武天空和顺太阴天后受生常贵施恩课体休洽或寅申相值或丑未加临不是巫医星术养家定为僧道九流谋食官符朱雀为刀笔天符生气是岐黄炎上兼通管郭神贵通道继羲皇易
　　方外僧道
　　课见空亡华盖加临干命传逢孤寡太冲发用伤支飘蓬困厄无依好奇为僧学道生扶贵德戒行华严龙雀持权聪明文雅虎蛇值合狠恶乖张乘合后阴邪私不正
　　贫困
　　龙常失位禄马陷空日辰互并休衰传课伤残刑害或逢夹克遥克内战外战或见处墓履墓上冲下冲终朝衣食艰辛经岁饥寒跼蹴  又曰倚依刑冲半生颠倒沛纵横破败一世贫穷孤寡加临无家无室脱空并见犹俗犹僧命宫有气遇扶尚可保身度日干位乘空带煞定然获罪遭殃
　　刑险
　　危险诛戮之象犯岁月劫刑冲克害命干也或逢朱日互来伤损视课体类神则知君子小人矣
　　女命
　　官星为夫主喜长生福德禄神忌武合咸池丁马不可与破害刑冲相并  少推天后老验太阴又以青龙为夫六合为子太阴为姑惟翁之主类不同乘父母爻者责之天乙必尊贵太常则富重
　　婴儿
　　幼童以六合子孙为主旺相生扶易养可知验干命课传见彼情形纯鬼难养俱兄易长白虎死亡螣蛇惊恐朱雀敏慧太常慈祥  男看日女看辰难官入墓难长难成助鬼伤干多灾多患胎承损失曾经落地之关子带贵人定有登天之日父母被克儿缺乳金爻动合哭年华休衰体弱亦难为旺相身肥终养干临父母莫逃抚育之恩日驾子孙定获劬劳之报
　　行藏趋避喜畏
　　吉神生旺相合趋进何妨凶恶死墓伤残进退乃利以课动静喜忌分之  迁官授爵问贵人禄马皇恩官星印绶  交易经营问青龙常合天喜财爻子孙  荣华公用利岁太阳  秘密阴私利武阴天后  文人墨士向朱雀长生日德  避难逃生向六合太常太阴  九流艺术向华盖神后之方所向之方俱系地盘之下
　　岁中吉凶  卜流年用此
　　用太岁加命视行年上见寅申仕宦迁官进爵士人利考试庶人获财若逢辰戌疫病官灾辰戌加日亦然  阳年用大吉阴年用小吉加本命行年上见寅卯巳午岁中有庆贺之喜遇德神所乘求遂意必获财禄之喜行年逢岁支德或加生月上主福喜利益
　　
　　二十科取象法  壬之取象二十科
　　初一曰五行一曰体二曰用三曰德四曰情五曰形六曰色七曰味  水火金木土体也壬象取也亥子江河寅卯林木申酉金钱四季土地田野惟火无体故无专象    火之用烹饪巳灶烛照巳烛午晴其凶为燔烧  水之用任载子漕濡泽亥子雨  流滌其凶为漂溺亥溺  木之用舟车卯梁栋寅器具其凶为棺杖  金之用器酉镜鼎币酉钱其凶为斩杀申主杀戮  土之用宅库树葬陶坵辰砖丑壁其凶为狱墓  木之德疏为人通敏扬气扬动而为风  土之德重厚  水之德柔为人和顺下冷亥为阴冷湿  火之德明上熟燥  金之德刚为人果断坚革为石为骨革离革变革   水之情贪狼  火之情廉贞  木之情阴贼  金之情宽大  土之情上奸邪辰未下公正戌丑   水之形坎曲  火之形中虚锐  金之形圆而薄  土之形方厚  木之形长直   火之色赤  金之色白  土之色黄  木之色青  水之色黑   木之味酸  火之味苦  金之味辛  水之味鹹  土之味甘
　　  是七者近取诸身则为五脏六肺腑百体形貌情性疾病事业远取诸物则为百谷百货五材华物器用
　　次二曰阴阳一曰卦气二曰昼夜三曰奇偶  自子至巳为乾六爻自午至亥为坤六爻曰卦气盖子为小儿为浴盆午为少妇寅为少阳亥为老阴巳为老阳子为道路午同为监司使君亭长行人邵先生以六位配年亥为六十阴人戌五十酉四十申三十未二十午一十阳为男子同亥为阴关为管为狱为溺巳为钥盖取诸卦气也    自卯至申为晝自酉至寅为夜寅为鬼门申为人门酉亥子并为阴私盖取诸昼夜也    子寅辰午申戌奇为阳丑卯巳未酉亥偶为阴五行之类分隷品物阳生阴死阳新阴旧盖取诸奇偶也
　　次三曰天象一曰三垣二曰列宿三曰群星四曰北斗五曰七政六曰云汉  子为紫微宫又玉堂亥为玄穹宫又为绛帐丑为明堂六合为天门卯为天井巳为太乙紫微在亥子天市在卯太微星在巳午宫也子为华盖紫垣星轩辕午为土工太微垣星盖取诸三垣也  房卯为轩车箕寅为风门南斗丑为斗又为荐贤牛为关梁须女子为綵女危为盖屋子土工室亥为楼台为廪壁奎戌为画绘娄为畜为集众昴酉为边郡毕申为田猎为边城参申为杀伐为市贾觜觞为师旋旅井未为井鬼为鬼七星午为性急星为官员如物在喉间必吐也翼巳为客为乐府为飞鸟轸为丧车此取诸列宿也  哭泣子为哭泣坟墓虚梁为儿神扶匡为女工河鼓丑为将军鳖为鳖田摄提辰为右目天厨未为饮食五车为税阁溷为溷华盖子为高盖狼狐申为劫攻霹雳为霹雳丁亥是人星子为浴盆此取诸群星也    天罡为网罗冲破标指刑杀四义天魁副焉盖取诸北斗也    卯酉为门日月五星所出取诸物则为东西内外门取诸身则为腰间以赤道之腰也卯之将为六合酉之将为太阴取乎日月也戌为德合合乎日也午为荧惑煞以其火也此取诸七政也    寅为天梁丑为桥梁卯为江河盖取诸云汉也
　　次四曰地象天地西北高山东南大海百澄川源始于金方故亥为天门巳为地户辰为海亥为天柱酉为九江戌为天涯辰为海角  其在人身则亥为头巳为面人身小天地也  其在宅舍则子为房午为堂丑为室阁为园亥为楼台巳为店辰为水窗低处戌为垒土高处一物一太极也
　　次五曰八卦一曰先天卦位二曰后天卦位  丑为母为腹为产坤为舆为地祗神也巳为口为赏赐为解散也为骂詈兑也酉为血坎为血卦也戌为奴艮为阍寺也此取诸先天也亥为天为头乾也酉为水泽为恩泽为赏赐为解散为少女为妾兑也午为兵为目为心为中虚器箱笼柜为电离也巳为风巽也为店巽为利市三倍也卯为雷为长子为苍莨竹为崔苇震也寅为山岳艮也子为耳为沟渎为隐伏为盗坎也丑为石艮为小石也此取诸天也
　　次六曰禽其目有三本属十二益之列宿为二十八更益之隐禽为三十六
　　次七曰字其目有三一曰义二曰音三曰形  亥为孙子为子卯为门未为味酉为酒古人八月尝酌取其义也六合为媒人天空为晴为声太常为父母勾陈为勾连为勾追虚勾仿此  巳为嗣申为身辰为娠又为蜃丑为醜取其音也  巳为弓申为针为箭为刺取其形也天空为帽裹头辛亦为针丁为独脚仿此
　　次八曰神名辰各有神神各有名其命名以德申名传送故为道路寅名功曹故为吏人为六曹卯为太冲故为行往戌为天魁故为集众魁众也辰名天罡故为冈狱故为恶人酉为从魁故为亚魁
　　次九曰宫名宫有名不知所始壬稍取焉巳曰双女亥曰双鱼故巳亥为双主有二事故巳为女亥为鱼管辂戌曰白羊故戌为雪
　　次十曰藏干其目有三一曰杂干二曰寄干寅为火炬以藏丙也申曰河池以藏壬也未为争讼戌为印绶以藏丁也丑为水田辰为陂池以藏癸也巳未俱为两姓以巳寄丙戊未寄丁己俱藏二字也
　　次十一曰天将将各有家类因取焉亥为溺死以玄武也戌为奴为吏以天空也申为丧以白虎也未为礼仪为长上为衣服以太常也午为通语以朱雀也巳为非横灾以蛇螣也辰为争斗以勾陈也卯为兄弟为妇人以六合也六合为女色丑为贵人以天乙也
　　次十二曰合取合二物之义以成一物若亥为高处又为营室合为楼台亥为稻室为盖藏合为廪午为蚕又为妇人合为蚕姑朱雀口舌午为阴阳相遇合为通语午为屋又为路合为巷翼为客轸为丧合为吊客丑为牛又为田合为犁寅为木又为鬼门合为祭器又为神树可类推也
　　次十三曰邻取一曰同方二曰界相集亥子丑皆北方紫宫在北并为三堂巳午未皆南方巳午为妇人未亦为眷属申酉戌皆西方申酉为刀戌亦为剑锋见曰同方  戌亥俱高以天门在戌亥间也辰巳俱低以地户在辰巳间也亥为楼戌为阁以阁道绝汉抵营室也酉为边郡申为边城以天街在申酉间也丑子相邻子为房丑亦为室亥子相邻子为悲亥亦为哀子为阴藏亥遂为阴囊戌亥相邻亥为溷厕戌遂为浴室寅卯相邻卯为舟寅遂为橹是曰界相集也
　　次十四曰对取其目有二曰一从二曰反  亥为管巳即为钥亥为头巳即为面亥为天头巳即为地足卯为前门酉即为后门此相反也辰为网戌即为罗酉为刀卯即为砧午为使君子即为监司午为堂子即为房寅为道申即为僧寅为神申即为佛又辰与戌并为恶人取为奴仆并为军徒并为欺诈并为鍬镬此相从也
　　次十五曰三合取其五行异方各相类从申为湖为塘子为江为漕辰为池为水缸皆水之属也巳酉为解散丑为冤皆离革之象寅午为信诚戌为德合皆火之情也亥卯为阴贼未为奸邪皆木之情也巳酉皆为赏赐宽大之象也亥卯与寅皆为风痛象木器也是取诸之合也
　　次十六曰四方取五行各生于孟旺于仲墓于季寅为长生之首故为道士子为沐浴之首故为浴盆丑为暗金之首故为冤四季皆为狱为墓为老人为暮年也四仲为关格魁星间子射覆辨物四孟皆为圆为活为已过四仲皆为方为塑画为当时四季皆为尖碎为死为未来凡取诸四方也
　　次十七曰借取其目有二一曰借邻二曰谐音拆字  天谗主医其星在酉而申为医七星主衣裳文绣其星在午而未为衣服柳株在午而未为争讼巽为风先天在申而未风为师震为龙龙司雨而丑为雨师是借义于傍宫者也丑中有斗木獬遂于蟹未中有井木犴遂借为雁卯为私门遂借为沙门巳中有翼宿遂借翼头彐字为雪卯为轳遂借为驴所谓谐音拆字也
　　次十八曰推取一曰推之同类二曰推之别类  辰为鱼推之水族为海味为盐巳为蚓推之虫午为鹿推之麋申为猿推之獲酉为鸡推之鸭未为雁推之鸠鸽鹊午为马推之蚕与马同类故曰凡原蚕盛而边马衰丑为牛推之犀酉为酒推之醋酢酱申为医推之药巳为灶推之锅卯为门推之窗牅为床推之帐未为眷属推之姑娣妹丑为僧推之尼此皆推之同类者也  或以器物而推之人巳为灶因为庖人寅为庙因为祝子为江湖因为渔人未为酒筵因为百戏乐官为鹰因为籠鹰又午为马因为兽医为御马人丑为牛因为牧人或以人物推之屋室戌为軍因为营寨申为僧因为寺院戌为犬因为犬巢亥为猪因为猪栏或以器物相推巳为弩因为穿甲卯为兔因为格兔申为麦因为磨卯为车因为驴骡而或以物而推之人形辰为龙因为身绣龙文酉为鸡因为雀子斑未为羊因为羊目或以人事而推之鬼神子为岁官因为上帝为阴私因为淫祀寅为稷神午为土公因为灶神卯门辰狱巳灶未井申路亥厕各为其神酉为淫邪因为虹霓又为五通神会通午为善人因为家庙此皆推之他类者也
　　次十九曰转取类不相蒙意相禅代如未本为服转而为孝服因孝服而又转为白头因白头而转为雪酉为降为门内为宽大因水降而转为恩泽又因恩泽而转为赏赐寅为虎虎有斑转为斑点又转为杂色古有稼穑艰难之語课得稼穑转为艰难此皆转取也
　　次二十曰造字前曰取字盖因宫立义也此云造字复因义立字也其目有二一曰偏旁二曰全字  子为点水亥同耳傍女傍衣傍丑土傍寅木傍卯同又宀头又佳字卯为草头丝傍又阝乙傍辰山傍土傍又厂傍巳为火又巳字又弓傍午为火傍又者字宜在矣申金傍酉同立人走脚以申为道路也刀傍酉口傍又双立人戌犬傍戈傍此皆取诸偏旁也  若立全字则凡五行列宿禽属八卦分野人神名官名藏干皆可取也若巳为辘轳之转也未杨羊之转也子为沉坎为穴卯为陈以东门也亥为殳乾为殳也秋金为菊以秋花也此义之更进也触类而长有法所不来者焉旧以此法专推姓字氏然诸并以巳酉相为配字丑未相加为魁字丑中有斗未中有鬼利考试邵公又以酉亥丑相并为润字亥子丑相连为法字水顺去也六月朱雀加酉为酱字六月月将在午借雀在午己日戌并午未为粽字戌为己同宗午未为米字或言地名或言官名或直推其物是推之诸占无不可也
　　
　　
　　看数口诀
　　课有成格者有不成格者成格者就格而断凶格者看败坏吉格不宜破伤既无损坏须看后来何月日能损坏破败之格须看后来何月日能补救之其坏伤补救之日月为吉凶成败之期也又须究其成败由于何人由于何事总在此败我救我之一字上决之若不成格须于六处较其生克审其衰旺生破刑冲克宜制化亦须后来日月参看则事情吉凶日期应候皆了然矣至于从傍观象虽俱有验然须附推不可光泛务乱其头绪也
　　遁干
　　须用旬遁惟甲戊庚三奇用旬遁以旬中少此格也  旬遁方有空亡斯有断桥折腰及传不行初空看中传诸格若用时遁无空亡并无此等格矣
　　土金生绝分阴阳
　　庚金申金遇巳为生酉金见巳为克土见巳为绝戊土见巳不绝  庚金畏午为鬼不畏巳  辛日巳为德不作鬼论戊日见巳为德不作绝论  戊土不绝辛金无鬼
　　禄
　　禄与德并不宜落空及坐墓绝谓之德丧禄绝占病必死占官不空马临地盘空亡谓之落陷坑德禄又空绝者占病必死值闭口尤凶
　　马
　　禄前一位为阳刃临干克主刑妻克子与勾虎并主斗伤与午并主伤目与戌并主伤足  马前四位为劫杀乘太阴主暗害乘武主贼害乘蛇主柄祸乘勾主诏狱乘常主毒药皆以乘干为鬼及克年命者方验  马临克地出游无际遇
　　破合刑合卯与戌合为大六合六合加戌为小六合
　　寅亥为破合巳申为刑合主谋事合而不合若乘贵龙德禄仍主顺利  月破遇合为补救仍有用
　　太阳发用虽遥克亦不作无力论
　　太阳为福德之人入课传为福不浅临干人旺临宅宅辉然尚为人所共若临人年尤一人之庆幸可解诸凶占病尤验
　　定年月
　　凡过去未来期远者于月建上定其年如亥年占月建上乘戌为上年乘子为来年期近者于日支上定其月如正月占日上见巳为来四月见亥为前十月也  太岁发用乘连珠占訟连年
　　闭口
　　六癸不为闭口以旬尾旬首相乘为是  天地盘旬首乘武是
　　二烦九丑月将临子午卯酉太阳又在子午卯酉又发用方是不发用者即非
　　须月将为用又值四仲月日为是  须看划度日月
　　刻日期
　　以传用天盘支神用河图生成类推之水一火二木三金四土五为生数水六火七木八金九土十为成数旺相则数宜多用成数休囚数宜少用生数  干支上发用者连地盘算干支阴神上发用者不连地盘算  如胎产数得八犹从数今逆数第八日是冲胎刑胎之日即断是日生产若非冲刑即加二八十六再看刑冲如大势可缓再加八八六十四日看再刑冲亦可余类推
　　决数目
　　月建若入传用加倍算用与月建两处见故用加倍月破用一半破则去半矣余用河图或先天  如二月建卯加倍寅则虽旺不加遇休囚亦不减刘文成法也只要天盘分衰断之本验地盘天将不宜加入
　　年命
　　行年上祸福准于本命以其所主者近也如占久大之事则本命为重
　　许沧山湖州人捷诀男以本命加太岁遇寅是行年顺行女以太岁加申遇本命是行年逆行不必天干不问岁数无有差误
　　划度六壬
　　以之占终身甚验若来人所占正时即是其人初生时命宫其人求占之意甚诚  其法先问其家中尊卑长幼各人之年庚决其尊卑长幼之祸福无不奇中如父属子弟属卯子上吉凶及天将何如定其父卯上吉凶及天将何如定其弟俱以地盘为主而吉定于天盘
　　前定六壬
　　其法于无事时先占一课尚未知何事求而一人来占则以此课定之虽数日后求仍以装课之日时断凡在幕中者用此为宜徐美璜先生占课好用正时常在中州监司幕中主人问数每日中至后渐不验先生悟曰此为正时所拘也遂预占一课用正时排定明日主人来问即出前课定之有嚮影乃知前定六壬之妙
　　验有大小
　　壬课之验各随其人如贫贱人占终身得砧轮斩关课首其人是木匠由此推之思过半矣
　　知邻家多少
　　支之对冲为前邻地盘为后邻支之前为左邻后为右邻旺相则多休囚则少旬空则城居为街乡居为河加以十二天将并可以定邻人家之休咎其远近第几家亦以五行定之照定数目去  如青龙天喜则婚姻白虎死神则死丧朱雀火鬼则火炎元武财空则失财之类
　　破
　　干支值破主家破人亡然须值官之人方可言之平常人不可轻言
　　神煞沧山先生书止有天马驿马谩語三神
　　沧山先生神煞俱不看只看十二天将定矣  神将相生相克最为要紧  余谓吉凶既分而略以神煞定其所掌之属亦精细但不可先排神煞以定吉凶塞却凶中灵机况有一字而吉神恶煞共之者更从何断
　　通用六壬
　　陈良模以一数断数事或伐代人占事即以本人之数断之事无大小只换类神年命以分吉凶其后一一皆验陈元如占易每以人终身课断他日诸事无有不中莫知其所以然今代人占事而亦用己数斯愈奇矣
　　家人贵贱
　　一人来占命或占一事设问及家中人休咎各问其年庚看其上乘何将何神煞以卜目前之吉凶动静又视其二贵来夹命者某人必贵之类而一家之贵贱分矣
　　类推
　　有一占病判讫见酉支上临子曰家中当胎喜一阴而二阳其人曰三媳各有妊因其言年庚而推其行年天盘属阳者男属阴者女后一女二男皆如其占  又一占病而见玄武支上发用定当失贼果然
　　六亲类推
　　阳干生今日为父阴干生今日为母阳支生今日为叔阴支生今日为婶纳音阳干生今日为外翁纳音阴干生今日为外母今日比阳干为兄弟今日比阴干为姊妹今日生阳支为侄今日生阴支为侄女纳音今日生阳干为外孙纳音今日生阴支为外甥女今日克阴干为妻今日克阴支为妾纳音亦四课止取旬遁  假令庚年正月甲寅日酉时占日上土神用甲日以辰为财其为子孙何也为日上遁得丙为子孙将六合木与今比和为吉若乘太阴白虎克日木为鬼财化为鬼也  余见课金集十干图
　　三合
　　以当时令为主如春得曲直冬得润下者诚遇之虽不作官文而作兄财亦主见取而且前刊生日更佳
　　刻日期
　　以克用之日为凭如用属水以土日为刻期用属火以水日为刻期干支皆看
　　加入奇门太乙
　　一越人壬数甚验问其故曰进一层加奇门以断事再进一层加入太乙则精甚也予谓壬数无不可加入子平易数拆字观梅七政地理又何尝不验乎
　　追阴神
　　四课是干支之阴神三传又四课之阴神凡用神皆有阴神直追到底遇空则止吉凶见矣能追阴神则虽学问平常思过半矣一云间人惯用此法颇验
　　加天干
　　于天盘上加入天干远事于岁月上多加近事只加日时而以天干再配六亲以定吉凶决日期
　　
　　
　　
