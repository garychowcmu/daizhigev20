一字诀玉连环
　　
　　一字诀玉连环序
　　老子云：“祸兮福所倚，福兮祸所伏，孰知其极，是何祸福？”圣人犹难，况兀兀之众？岂能前期之得失，察品物之情状者哉？此阴阳者流不阙于世也。黄帝轩辕以中式开天下聋瞽，虽为其书，而得其妙用寡矣。近世徐次宾潜心斯道，为人稽吉征凶，委曲详悉，遂将所得述成一书，题曰《一字诀》，十五门互相发挥，循环不止。又曰《玉连环》，宝之云意。九逸仙人见其简略，慨然详注，览之者寻源讨流，不待《金匮》、《玉函》，已造会要。
　　金大定二十一年，岁次辛丑，孟冬朔日，翠微樵隐王顺谨序
　　按：南宋孝宗纪辛丑淳熙八年 金大定二十一年
　　六壬一字诀玉连环目次
　　课式体要
　　时为日干财章第一
　　时为日干马章第二
　　时为日贵日德日禄章第三
　　时为日干三合六合章第四
　　时为日支三合六合章第五
　　时为日干六害章第六
　　时为日支六害章第七
　　时为日空亡章第八
　　时为日墓章第九
　　时为日干冲章第十
　　时为日冲爻章第十一
　　白日得夜时章第十二
　　时为日刑章第十三
　　时为日劫煞章第十四
　　时为日破章第十五
　　附：
　　变体门 论六庚日伏吟辨 姓字 定十二支相貌法 十干形貌 占人形貌
　　六壬一字诀玉连环目次终
　　 
　　六壬一字诀玉连环
　　课式体要
　　庐溪徐次宾述
　　 
　　中式大体有八门，一曰先锋，二曰直事，三曰外事，四曰内事，五曰发端，六曰移易，七曰归计，八曰变体，曰时、日、辰、年、命、三传也。
　　先锋门者，谓所占之正时也，为财、为合、为刑、为害，不待运式而先有所主，故曰先锋门。
　　直事门者，谓天上正时也。假令甲日未时为日下之财。若小吉上乘天空，是虚妄干财也。谓天上正时将直事，故曰直事门。
　　外事门者，以日干为外也。若时与日合为外合，若时与日害则主外忧。盖日为阳、为尊、为外事，故曰外事门。
　　内事门者，以辰为内也。若时与辰害则内忧，若与辰冲即主内动。盖辰为阴、为卑、为宅、为内事，故曰内事门。
　　发端门者，初传是也。假令正月占事，若用起大吉丑，即为过去事；用起功曹寅，即为目今事；用起太冲卯，即为未来事；以其为灾福发用之端，故曰发端门。
　　移易门者，中传是也。谓如初传凶，中传吉，即移易其凶象，变而为吉，故曰移易门。
　　归计门者，末传是也。如四月甲日占事，而用传见申酉，末传见午，即主五月内无事，故曰归计门。
　　变体门者，人命之事也。谓四课虽同时而人命不同，以人命所见神将各异，故变其卦体，所主灾福亦不同，故曰变体门。
　　凡占一课，八门之内须要消息详审，择其精要而断之。若习之不正，择之不当，则毫厘之差，千里之失。当首立此章以明课体之要，次标假令以明课式之用，故学者于此当尽心焉。
　　 
　　 时为日干财章第一 主求财
　　凡时为日干之财，更乘旺气，得吉神良将，上下相生，定主干财之事。若式中得斩关、游子发用，子干白虎，必是出入干财。若式中见兄弟爻，上得吉将，便言同人干财。若日落空亡，或上见天空，便言财为等辈取也。或失财，或被等辈收也。若上得朱雀、勾陈、白虎为鬼，便言争财之人。若见天空、空亡得，必是空手求财也。若财在日上，乃手内之财，名为出门见财。若太阴乘财与日三合六合，主得阴人财。若见玄武临财，防盗；更见鬼贼，定是失财。凡财乘旺气，是目下之财；相气，是将来之财；休气，是过去之财，或为旧财，或于有疾病人处求财；囚气，系无力之财；死气，是关死人之财。
　　欲知财数，以神将上下相乘，不用他人之干也。亦量旺相休囚、相生相克加减言之。
　　假令乙亥日申将未时
　　空 虎 常 玄
　　午 未 申 酉　　　蛇 贵 空 龙　　 财 丁丑 蛇
　　龙巳　　　 戌阴　　丑 子 午 巳　　 兄 戊寅 朱
　　勾辰　　　 亥后　　子 亥 巳 乙　　 兄 己卯 合
　　　卯 寅 丑 子
　　　合 朱 蛇 贵
　　三传丑寅卯，将螣蛇、朱雀、六合，来意主出外取索旧财两重，系丑年交易，其钱三百二十贯，至六月得钱五十六贯，至十二月再索，乃有口舌相争，却得一姓董人和劝，其财尽得。
　　何以知出外取索旧财？缘时为日干财，直事门见白虎，主道路。又发用大吉，亦为日干之财，大吉土“土”（吴本、韩本俱作“上”）。无气，故言出外取索旧财两重。
　　系丑年交易者，发用大吉为丑年也。
　　言三百二十贯者，盖大吉八数，螣蛇四数，相乘得三百二十贯也。
　　六月中得数五十六贯，何也？盖时为日干财，小吉八数，白虎七数，相乘得五十六也。缘白虎无气，又未为六月建，故于六月中先得五十六贯也。
　　至十二月再索有口舌相争，得姓董人和劝，尽得之，何也？盖发用大吉为财，应十二月；中传功曹为等辈，上得朱雀，主口舌争竞；末传卯主千里，六合为草头，配成董字；六合主和，故得姓董人劝和。
　　 假令壬申日申将午时
　　朱 合 勾 龙
　　未 申 酉 戌　　　虎 龙 阴 常　　 兄 甲子 虎 ⊙
　　蛇午　　　亥空　　子 戌 卯 丑　　 子 丙寅 玄
　　贵巳　　　 子虎　　戌 申 丑 壬　　 官 戊辰 后
　　　辰　卯 寅 丑
　　　后 阴 玄 常
　　三传子寅辰，将白虎、玄武、天后，来意主人出外，东南上干财。因一姓崔人成合交易，其人内怀欺诈，终不敢发。又有一属狗人姓王欲相侵害，终而自解。
　　 
　　何知出外？盖发用神后，将得白虎，主道路。又天罡临斩关，故言出外也。
　　何知东南干财？缘时为日下之财，先乘螣蛇，下临辰，故言东南干财也。
　　何以知人姓崔？以末传天罡为山，加寅配艮为垒土，艮数八，合而为人字，以山配重土，又有人傍，是崔字。
　　然天罡为日鬼，何以言姓崔人成合交易？缘天罡临寅，自受其制，又为中传功曹制之，故不能为鬼。
　　遏为我助，怀欺诈而不能害也？缘天罡为虚诈之神，克日，故主欺诈也。赖中传寅木制之，不能发用也。
　　申上天魁为属狗人，日上大吉为姓王人，皆为今日之鬼。而侵害自解者，缘日落空亡，彼不见我，将与谁争也？
　　 
　　时为日干马章第二 主出入之事
　　 
　　驿马者，传送之神也。主道路出入，若不落空亡、天空，定主出入也。若马为日干之财，主因财出行也。若马见白虎发用，休气所乘，主紧速疾病。若时为日马带鬼，或式中更见勾陈、朱雀刑克于日者，因出入有官事，或往他处衙门动官，不然是急速官事。若驿马为贵人，式中见朱雀、太常，与日三合六合，官员差除，或驿递文字，或式中见关，缘有格不出入。伏吟近出，便出而便归也。反吟则反复出入，千里之行也。若得进游子卦，有天涯地角之行。如斩关、三交，更得凶将，主避罪逃亡也。
　　假令壬辰老人占，癸丑日将亥时返吟
　　　勾 合 朱 蛇
　　　亥 子 丑 寅　　　朱 常 朱 常　　 官 丁未 常
　　龙戌　　　 卯贵　　丑 未 丑 未　　 官 癸丑 朱
　　空酉　　　 辰后　　未 丑 未 癸　　 官 丁未 常
　　　申 未 午 巳
　　　虎 常 玄 阴 
　　  三传未丑未，将常、朱、常，此人因酒食过多，伤损肝胃，并下孟血痢；又小肠不通，添心腹胀满，用药不效，饮食不进，旦暮而死。
　　何以知酒食伤于脾胃？盖日上小吉主羊酒，太常主筵宴，土主脾胃，各乘休气，故言酒食伤于脾胃也。
　　又何知下痢，小肠不通？缘癸丑水变为痢，故言下痢。三传皆土，故癸水不能流行，故知小肠不通。
　　心腹胀满者，癸亥水不能外行也。
　　何知药不能效，饮食不进？盖小吉为药，太常为饮食，即为日鬼，故药不效，食不进矣。
　　言旦暮死者，盖时日马卦，返吟游子，未为旬中六丁，丑时为日马，老病得之，岂能出入？当是阳魂乘驿马、六丁，游于天涯地角之外，其病身一虚壳耳。又命上乘丧魄，与三传俱是日鬼，以四鬼守虚壳，岂不应旦墓而死者乎？
　　假令壬戌人，辛酉日午将申时，　合 朱 蛇 贵
　　卯 辰 巳 午　　　蛇 后 贵 阴　　 官 戊午 贵
　　勾寅　　　　未后　　巳 未 午 申　　 父 丙辰 朱
　　龙丑　　　 申阴　　未 酉 申 辛　　 财 甲寅 勾
　　　子亥 戌 酉
　　　空虎 常 玄
　　三传午辰寅，将贵朱勾，来意因藏有夫妇人，事败露到官，旬日案成，累罪断徒五年，杖一百，丁丑日决之，发邻州居住。
　　何以知之？盖本命日上见太阴，主伏匿阴人不正之事。阮（申）在我本命日上，故知藏匿妇人也。
　　何知事败？盖先锋门胜光为发用，上见天乙为今日之鬼，故言事败到官。
　　何知旬中案成？时日主于紧速，故言旬日也。
　　何知徒罪五年？盖传天乙克日干，中传天罡，得朱雀火神，又为今日之鬼，末传勾陈又是凶神。此课伤日，始末俱凶，又辰午为两重自刑。古经云“三刑弃世，二刑徒递。”今日徒五年是也。
　　何知丁丑日断发邻州居住？缘丁马为一今日之鬼，又为日刑故也。
　　带疮行路艰难，住邻州者，盖为日上鬼见马也。
　　 
　　时为日贵日禄日德章第三 主动官事
　　贵德禄三神者，异名而同体，谓显有德，享有禄，皆为贵官之象也。若三神带财，多为官场之财，或托有官人干财。若被刑带害，传中有凶将，定入官府争财。若三传神上带吉半，传中见青龙、六合、太常，为日之三合，不见刑鬼，仕人加官；秀士及第；庶人得之，见官得理，或得上人提挈。若式中见昼夜贵人全者，主两得衙门。若卦中遥克、反吟，中传见天马，即知他处衙门官动也。
　　 假令癸巳人，丙子日申将酉时　
　　龙 勾 合 朱
　　　辰 巳 午 未　　　后 阴 空 龙　　 子 甲戌 后
　　空卯　　　 申蛇　　戌 亥 卯 辰　　 财 　酉 贵 ◎
　　虎寅　　　 酉贵　　亥 子 辰 丙　　 财 　申 蛇 ◎⊙
　　　丑子 亥 戌
　　　常 玄 阴 后
　　三传戌酉申，天魁临亥为用，卦名知一，来意本人于家西耕开荒地一段，种麦子，上麦熟时，有带官人刈麦。曰：“是我之地。”相争到官，劝和，得麦一半，归其地。
　　　　何知家西开荒地种麦？时缘日下之贵，又为日下之财，又为日下之合，故言外也。酉既为日下之财，不言金玉而言麦者，人事也。若妇人占当有金玉首饰之物，今以老农五月占此，酉主小麦，既为日下之财，故言麦也。
　　言家西，谓酉，西方也。
　　何以带官人争麦？谓直事门为仲，中传上见天乙，故为带官人。
　　何知相争到官？盖日上见天罡，为自己怒恶。又时为日贵，中传又得天乙为动官之象。
　　何知劝和分麦？盖时为合，外卦得比用，故知和合。申酉时为财，乃日空亡，既落空亡，只得一半矣。
　　　
　　假令癸酉人，丙戌日未将亥时，
　　勾 龙 空 虎
　　　丑 寅 卯 辰　　　龙 玄 贵 勾　　 财 乙酉 贵
　　合子　　　 巳常　　寅 午 酉 丑　　 兄 癸巳 常
　　朱亥　　　 午玄　　午 戌 丑 丙　　 子 己丑 勾
　　　戌 酉 申 未
　　　蛇 贵 后 阴
　　日遥克从魁，三传酉巳丑，天将贵、常、勾，来意事主西北上远行理会，自己差遣文字，并无难阻，得差遣必是近任，八月内丁酉日还家，当月得俸。本州岛太守决是一刚毅正直之人，以刘为姓，主太守美爱而有聚财之庆。
　　　　何知西北远行？盖时为日下之驿马，与天马并，登明为西北下为远行。登明为日贵，上乘朱雀，主文字贵人，乘马有文字之象，岂不是自己差遣文字也？
　　　　何知一路并无难阻？式中无关格故也。　
　　何知近任？命上见天恩，日上见官爵，又用传俱是三合，故知近任。
　　何知八月丁酉日还家？从起从魁，末传大吉为归计门，下临酉，上丁字，故知丁酉日也。众魁为日之财，故主八月得俸。
　　何知太守为刚毅正人？缘癸酉太乙乘酉属金，主义，故知刚正，酉为金刀，故姓刘。
　　何知太守美受？盖天乙与日三合。
　　何知有聚财之庆？谓卦体属金，为日之财也。
　　 
　　时为日干三合六合章第四
　　六合者，为月宿合神；三合者，为五行本局之神。以日为阳为尊，主外事。若正时与日干六合三合，定主外事和合。若合中带财，吉神良将主外财和合事；或妻妾和合事，盖财亦为妻妾也。若见天后、太阴为日与日为鬼，日辰传重见鬼者，必是因外面阴人和合上致生官事。若见空亡，或天空，是虽败露，无咎也。若命中带破，日辰传中复见必凶。
　　假令己未辰将午时
　　　合 勾 龙 空
　　　卯 辰 巳 午　　　合 龙 合 龙　　 兄 　丑 蛇 ◎
　　朱寅　　　 未虎　　卯 巳 卯 巳　　 父 丁巳 龙
　　蛇丑　　　 申常　　巳 未 巳 己　　 父 丁巳 龙
　　　子 亥 戌 酉
　　　贵 后 阴 玄
　　卦得八专，三传丑巳巳，将蛇、青、青，来意主南面上有属马妇人来往事败，忌一姓孙人，主大惊恐，坏钱十一贯，至庚申日即无事也。
　　何知南面与妇人来往？盖午时为日干六合，卦名八专，主淫乱。又午时属马，为南方也。
　　何知事败？缘日上见太乙，得青龙木将上日为鬼故也。
　　何以忌姓孙人首惊恐？用大吉主姓孙，螣蛇主惊恐。
　　何知坏钱十一贯？缘日上青龙主财帛七数，太乙为四数，共十一数也。
　　庚申日无事者，盖青龙为鬼，至庚申日死绝，又为庚申所克，又申上有天空，故知庚申无事也。
　　 
　　假令丁丑人，己卯日申将午时
　　　龙 勾 合 朱
　　　未 申 酉 戌　　　龙 虎 蛇 合　　 财 乙亥 蛇 ⊙
　　空午　　　 亥蛇　　未 巳 亥 酉　　 兄 丁丑 后
　　虎巳　　　 子贵　　巳 卯 酉 己　　 官 己卯 玄
　　　辰 卯 寅 丑
　　　常 玄 阴 后
　　三传亥丑卯，将蛇、后、玄。来意主外和合中虚诈、不实、邪僻之事。又主财上有惊恐之象。其财却为一姓牛人夜取其财。又有驴一头，亦被姓牛人所有，意欲远行，缘心有所畏，紧速而归也。
　　何知外和合中虚诈之象？时为日干六合，主外和合。直事门上见天空，主虚诈。又曰从魁主三交隐匿不明，上得六合，主私门，故言邪僻事。
　　何知财上有惊恐之事？盖发用有登明为目下之财，上见螣蛇，故主惊恐。
　　何知青衣姓牛人取其财？缘中传大吉为牛，上见乙字，乙为青色。大吉为取登明为财，故财为牛姓所取。
　　何知其驴亦为姓牛人所取？盖命上见太冲为末传，太冲主驴，上见玄武为贼人。盖卯为大吉之阴，下临场面位故也。
　　何知来意欲远行，心有所畏，紧速而归？盖先锋门胜光主道路，用神立卯酉，中传大吉为天马，与日刑并，故意欲远行。缘末传为人足，太冲为日鬼，上见玄武，为贼人，故心有畏，紧速而归也。
　　 
　　时为日三合六合章第五 主内和合事
　　 
　　辰为阴，主内动。时为日支三合六合，主内和合事。若式中见子孙爻乘旺相气而带吉神者，添进子孙，或子孙上有和合事。若支神合中带鬼，上见勾陈、朱雀，卦得乱首、绝嗣，定主眷属仇雠，为内事争竞。若仕人得之，主同僚不睦，公吏等辈相陷。若支合并贵禄德三神，式中见官鬼，必因内事起官府词讼。若时与日辰俱合者，为两动，主内外和合事。若式中八门所主来意为外事，以此故只言外事也。
　　 假令壬申日申将辰时
　　　勾 龙 空 虎
　　　酉 戌 亥 子　　　后 虎 朱 阴　　 官 辛未 朱
　　合申　　　 丑常　　辰 子 未 卯　　 兄 　亥 空 ◎
　　朱未　　　 寅玄　　子 申 卯 壬　　 子 丁卯 阴 ⊙
　　　午 巳 辰 卯
　　　蛇 贵 后 阴
　　三传未亥卯，将朱、空、阴，来意因家内不和，其妻姓王，刚暴、口舌、争斗，因此休弃。后因生子而复还合也。
　　何知内事不和？缘时与日支三合带鬼，主内不和，天后为妻，乘天罡下临子，故知姓王。天罡主欺诈恶人，故主妻性暴。因口舌相争罢亲者，为门户上发用，朱雀主口舌，占时与初传同克日，自落空亡，不能相争，故知罢亲也。
　　何知生子复还合？卦得曲直，属木为今日子孙爻，时为日支合用传为日干合，内外俱合之象。向之所为占时传，传上为鬼，今子孙制之，是因生子还合也。
　　 假令丙子日申将丑时
　　　合 勾 龙 空
　　　子 丑 寅 卯　　　龙 阴 阴 合　　 官 丙子 合
　　朱亥　　　 辰虎　　寅 未 未 子　　 子 癸未 阴
　　蛇戌　　　 巳常　　未 子 子 丙　　 父 戊寅 龙
　　　酉 申 未 午
　　　贵 后 阴 玄
　　三传子未寅，将六、阴、龙，来意事主内外和合，主添妻妾之庆。
　　何以知之？缘日干与时三合，与支六合，故言内外和合事也。日上神后水，时上天后水，主言鬼者，缘直事门大吉上得勾陈土，为今日子孙，死绝之水岂能为鬼也？
　　何知妾媵？盖太阴主妾媵，六合主婚姻和合，青龙主喜庆，此课始末俱吉，岂不是喜合添妾媵之象也？
　　 
　　时为日干六害章第六 主外忧
　　十二辰横为六合，纵为六害，若时与日干六害者，为刑害之象，故主外忧也。若壬丙二日时为六害者，主因尊亲人挟势相害而有外忧也。乙辛二日时为六害者，主因兄弟等辈在外相害而有忧也。庚甲二日时为六害，主幼小人相害而有忧也。癸己二日时为六害者，主因外财而有忧也。若丁日得之，主北面有破损之忧。戊日得之，惧攻劫战伤之祸。临时更于课式之内以神衰旺通而论之。
　　 假令癸丑巳将午时
　　　蛇 贵 后 阴
　　　辰 巳 午 未　　　空 龙 空 龙　　 官 癸丑 勾
　　朱卯　　　 申玄　　亥 子 亥 子　　 兄 壬子 龙
　　合寅　　　 酉常　　子 丑 子 癸　　 兄 辛亥 空
　　　丑 子 亥 戌
　　　勾 龙 空 虎
　　三传丑子亥，将勾、龙、空，来意因当日丑时三人巡更，与地方中姓马人相争。来日申官。因一姓孙司吏为鬼，三人并遭杖责。
　　何知当日丑时？发用大吉，便为今日丑时。
　　何知三人夜巡？今日癸水与式中子亥等辈，便为三人。言丑时相争，便言夜巡也。
　　何知姓马人相争？直事门胜光，为姓马人，胜光为日下之财。
　　何言相争？与日为六害，又发用勾陈为鬼，岂不相争也？
　　何知姓孙人吏？缘发用大吉，场面为佃丝，中传神后与子相配成孙字，大吉与勾陈克日，故知忘吏孙姓人。
　　何知三人俱受杖责？以今日癸与子亥俱属水，为大吉所克。又勾陈为杖棒，末传虽有天空亦克今日，故言俱受杖责也。
　　 
　　时为日支六害章第七 主内忧
　　辰为阴，主内事，时既害之，定主内忧也。若见玄武、六合临门，防盗贼窥财、婢妾蒙蔽而为内忧。若螣蛇临门，主家室不宁，更变迁徒而主内忧。若式中见白虎乘休囚之气，必主家内有人患病，若临子便是属鼠人病也。若六害上见天空，或落空亡，虚忧不成。若阴人占，式中见子孙爻，或嗣部上带螣蛇，主因身孕而有惊忧也。若男子占，必因子孙而致忧也。
　　 
　　假令庚子日卯将未时
　　　贵 后 阴 玄
　　　丑 寅 卯 辰　　　玄 龙 蛇 玄　　 子 庚子 蛇 ⊙
　　蛇子　　　 巳常　　辰 申 子 辰　　 兄 丙申 龙
　　朱亥　　　 午虎　　申 子 辰 庚　　 父 　辰 玄 ◎
　　　戌 酉 申 未
　　　合 勾 龙 空
　　三传子申辰，将蛇、青、玄，甲子阴人占。来意因三月胎气不安，而有惊恐，至十一月喜见生子，子母俱庆。
　　盖发用起神后，为今日之子孙，上见螣蛇，为日下之鬼。下临辰墓而为三月，故胎气不安而有惊恐之象。至十一月见喜生男者，中传送为嗣，却上得青龙吉庆，下临子，故应在十一月。又天罡所系与日比阳，三传日辰俱阳，故生男也。子母俱庆者，三传与日辰为三合，虽有螣蛇克日，卦得润下属水，又日上有玄武水，其四水乘旺相气而为救神，其蛇不能害也。
　　时为日空亡章第八 主望空用事，或无用也
　　空亡者为虚气无象也。若用时神、正时得之，主占无用事，或虚诈之事。若式中见三合六合、龙常后合，主虚望喜事不成。惟病讼门以空亡为最吉。凡占失物，其类落空亡者，不能得其物。占失奴仆，天魁落空亡，其奴仆亦不能捕矣。如日支干落空带鬼者，主相争之人不足畏，盖空而无力也。访人不利见，亦不利于托人。如今日落空亡，虽三传为鬼，上挟凶神而欲相害我，既在空，彼不得见，将与谁争？空亡中见太阴，多是虚诈设谋，见玄武是盗贼窥财也。
　　 
　　假令戊戌人，甲戌日辰将未时
　　　蛇朱 合 勾
　　　寅 卯 辰 巳　　　合 空 虎 阴　　 官 　申 虎 ◎
　　贵丑　　　 午龙　　辰 未 申 亥　　 子 辛巳 勾 ⊙
　　后子　　　未空　　未 戌 亥 甲　　 兄 戊寅 蛇
　　　亥戌 酉 申
　　　阴 玄 常 虎
　　三传申巳寅，将白、勾、蛇。来意事缘七月中劝和公事到官，以所得财物检法，拟定徒罪。上申，至来年正月文字来，只得杖罪，以寄作月日相折无事。
　　何也？盖时为日干财，并日贵，又发用申为日空，上带白虎，又为日刑，中传太乙上得勾陈，与日为刑害，末传得螣蛇。此课始末俱凶，主重刑。
　　而只言拟定徒罪者，缘直事门得天空发用，二传临空亡而不能解散。而言拟定申上者，盖时来解也。缘白虎乘秋正旺而又为刑害，故方拟定徒罪也。
　　何知正月文字来，只得杖罢，以寄居作日月相折无争事而出者？盖七月白虎鬼旺，至十二月支干并无制，白虎者至来年正月建丙寅，白虎传送金至寅死绝，又为旺火所制，又太乙螣蛇火至此俱旺，共为救神，又卦时本是空亡，故知正月无事而出也。
　　 
　　时为日墓章第九 主干田土或他人茔坟事
　　四季者五行所钟，万物所归，故曰墓也。若正月时得之，更在用传，定主坟墓之事。或式中带鬼与凶将并，定是坟墓争讼。若见财神旺方，不落空亡，主得坟墓占窖之财。用传俱土虽不见墓神亦可言坟墓事。有天马六丁者则为游子之卦，若水日占之，人土乘旺，财事与家人相争。若木日得之则为动众之财，若墓神临日占病见之最为凶象也。
　　 
　　假令己丑日巳将辰时
　　 
　　　空 虎 常 玄
　　　午 未 申 酉　　　合 朱 玄 常　　 官 庚寅 朱
　　龙巳　　　 戌阴　　卯 寅 酉 申　　 官 辛卯 合
　　勾辰　　　 亥后　　寅 丑 申 己　　 兄 壬辰 勾
　　　卯 寅 丑 子
　　　合 朱 蛇 贵
　　三传寅卯辰，将朱、六、勾，来意主正月间与一姓杜人争田土事。又有一姓蔺人与姓杜人挟势相助，却得一姓张贵人力。只于七月间务了毕。
　　缘时为日墓，又直事门见勾陈，故言争田土事。发用寅木与丑土为杜字，为日干之鬼，上得朱雀，主口舌文字。又寅为正月，故知正月与杜姓人相争也。又言蔺姓人相助者，中传卯为门，六合为草头，临寅住为隹字。卯寅为等辈，故相助也。日上得传送为今日贵人，上得太常吉将，其寅卯二木传送为弓为道为张字，故方姓张贵人力。传送为七月建，故七月事务毕也。
　　 
　　时为日干冲章第十 主外动
　　 
　　以日为外，用时与日冲，主外动，此其大略也。若壬日、戊日、庚日，得时为日冲，并驿马，附财，主外动干求；若甲日得之，即为甲之鬼，主外动破财吉；若丙日得之，则亥为丙之贵马，仕人主迁官历任。其余阴干仿此推之。
　　 假令十月戊辰日寅将亥时
　　　蛇 朱 合 勾
　　　申 酉 戌 亥　　　合 贵 勾 蛇　　 财 　亥 勾 ◎
　　贵未　　　 子龙　　戌 未 亥 申　　 官 丙寅 虎 ⊙
　　后午　　　 丑空　　未 辰 申 戊　　 父 己巳 阴
　　　巳 辰 卯 寅
　　　阴 玄 常 虎
　　来意主西北上，出入干财，有李姓人无发者，暗为鬼贼，其事自解，其财不得，主空回也。
　　何知西北上出去干财，先锋与发用皆亥，亥主西北，又为日财日马也。
　　何知李姓无发者为鬼贼，盖中传功曹为木，下临壬水，配合为李字也，白虎主无发鬓人。为日下之鬼，故知此人为害也。
　　言自解者，经云：鬼自受制忧将自救。寅为日之鬼，上得白虎金制之，故曰自解也。
　　其财不得而主空回也者，盖发用登明为空亡，虽为日下之财，而正时自为空亡，岂不是空回也。
　　 
　　 时为日支冲章第十一 主内动
　　 
　　一气所冲如物当风，岂有安息。日为占人，辰为所居之宅，又为卑下，时为辰冲，故主内动，若辰上神更值白虎凶神，主宅不可居、卑幼灾难。若不内动即主与我相争、他人疾病，盖辰亦为他人也。若从革返吟，定主移宅；八专日辰同居一处，若正时冲之，名内外俱乱，主男女俱淫乱、逃难奔窜，其灾祸更于课式中互换取要而言之。
　　假令十一月癸卯日丑将酉时
　　　空 虎 常 玄
　　　酉 戌 亥 子　　　常 勾空 朱　　 父 丁酉 空 ⊙
　　龙申　　　 丑阴　　亥 未 酉 巳　　 官 辛丑 阴
　　勾未　　　 寅后　　未 卯 巳 癸　　 财 　巳 朱 ◎
　　　午 巳 辰 卯
　　　合 朱 蛇 贵
　　来意主西南近寺，与姓周老阴人争竞，后移东北近庙居住。
　　盖先锋门与日支冲而又发用，主宅不安，中传大吉为日下之鬼，下临酉为寺，合酉为佛为金仙，又酉为西方，大吉得太阴，主老阴人争竞，因此家宅不安，太阴主口舌事，大吉为土，地盘酉为兑，主口舌，以大吉下，见吉配合为周字，故曰西北近寺，与姓周老阴人争也。辰为宅，时既冲克之，不安之象，何以移往东北近庙居住，盖卦得从革，革故鼎新，从革本主西南，而运东北者何也？盖大吉临酉为日鬼，畏其鬼不敢往，末传太乙，得朱雀为日下之财，下临丑，丑主庙，故言往东北近庙居住，丑为天乙本家，故言庙也。
　　 
　　 白日得夜时章第十二 主事不明，占病重
　　 
　　日之后阳气伏匿，阴刑盗贼聚于此时也，此课得夜时，多主暗昧不明之事。若卦得三交，即是交加不明之事，占病重大；更得天后、太阴，主蔽匿奸邪之事；式中见玄武，主盗贼不明之事；若关财爻，即是财不明之事。夫病症，易明医者易治，病症难明医者难治，凡得夜时而卦值得三交，病症难明故重大也：若式中见青龙、天后，多是因妇女得病；若天空、太阴为鬼克日，为人算得病；见朱雀、勾陈，因官司文字、口舌争斗得病；见亥子或润下，近水落水得病，不然因伤于饮酒而胃虚下痢，脚膝沉重之病，若是妇人定是经水滞涩、赤白带下之病；见寅卯木神，多是左股虚风之病，若木旺合曲直，定是脾胃虚弱，盖木旺则土受制也；见申酉，多是右股伤折或膈中之病，若金旺合从革，多是筋骨折伤、肝胆虚弱、筋脉拳搐，盖金旺则伤木也；四土神，多是脏腑蔽塞不明之病，若水日见旺土合稼穑卦定是小肠不通，心肠虚胀，多传为蛊种之病，妇人经脉滞涩，男子肾脏虚也；若水上得火神，多是下部虚寒泻痢，上焦虚、热躁渴而欲饮水，后传为血痢也；若火上得水神，因停饮而血痢也  或心腹疼痛盖或为心胞络也；若金上见火者，定是膈上有热，咽喉舌颊窄闷喘促而有疮也；若水上见土，下部有积块；土上见水，脾胃上有冷痰。白虎乘休气为子孙者，定是子孙病；为妻爻定是妻妾病；若临本命上或日上，定是己身病也。临时更于八门课式中取其与日为鬼，为刑，为害，带何凶杀，位上所得何神将,参以休囚旺相断之,方能尽妙矣。
　　 假令七月乙巳日巳将亥时 辛酉人占
　　　合 勾 龙 空
　　　亥 子 丑 寅　　　玄 合 常 朱　　 子 乙巳 玄
　　朱戌　　　 卯虎　　巳 亥辰 戌　　 父 辛亥 合
　　蛇酉　　　 辰常　　亥 巳戌 乙　　 子 乙巳 玄
　　　申 未 午 巳
　　　贵 后 阴 玄
　　来意家中内属鸡小儿病，心腹疼痛、血痢频并，脉气相反，病症反复，身体羸弱，只得脾胃气壮，而善进饮食，至九月节病势反增，至甲子日，脾胃因不能进食不可救也。
　　何知家内属鸡小儿病？盖时为日支冲克,主内动，又用起子孙爻死临绝，故主小儿病，白虎临酉,故知家内属鸡小儿病也。
　　何知心腹疼痛、血痢频并？以巳为心胞络,上得元武水,克于火，故知心腹疼痛也。巳主血应赤色，水主黑色，水火相杂故曰血痢。末传又得巳,故知血痢频并。脉气相反者,用起火,故脉气相反也。病症反复者，卦得返吟也。身体羸困者，以值事门与中传是亥，亥为幼子见六合为棺财，又用起死气,故知羸困也。
　　得脾胃气吐壮而进饮食者，缘日上戌土,上得朱雀火，火生土，土主脾胃，故壮而进饮食也。
　　何知九月病势反复增，缘中传亥八月为解神，九月则非解故也。甲子日胃困不能饮食者，缘日上戌土主脾胃，甲子旬空亡而脾败而无力也。
　　言不可救者，所赖解神与胃气，今既无解神，又脾胃气落空亡，故云不可救也。
　　 
　　 假令四月戊寅日申将酉时
　　　合 朱 蛇 贵
　　　辰 巳 午 未　　　虎 空 勾 合　　 财 丙子 虎
　　勾卯　　　 申后　　子 丑 卯 辰　　 财 乙亥 常
　　龙寅　　　 酉阴　　丑 寅 辰 戊　　 兄 甲戌 玄
　　　丑 子 亥 戌
　　　空 虎 常 玄
　　来意主外望北面阴暗之财,为一王姓人所把，其人怒恶两分其财也。
　　盖时上为日干三合，与空亡并又为夜时发用，亥子北面，值事门上见太阴主蒙蔽，神后登明俱为日下之财，又亥子为阴私，故知望北面阴私之财。
　　何知姓王人所把？缘末传见天魁属土,下临亥属水，水数一，一土为王字，天魁为奴，上见玄武，天魁亦取亥子为财，故为王姓所把。
　　及本人怒恶，日上见天罡主怒恶，言两分其财者，戊与戌俱取，二人为财拘也。
　　 假令四月丙辰日申将丑时 丙寅人占
　　　合 勾 龙 空
　　　子 丑 寅 卯　　　玄 朱 阴 合　　 兄 戊午 玄
　　朱亥　　　 辰虎　　午 亥未 子　　 子 　丑 勾 ◎
　　蛇戌　　　 巳常　　亥 辰 子 丙　　 财 庚申 后 ⊙
　　　酉 申 未 午
　　　贵 后 阴 玄
　　来意主与邻右无子妇女暗合事败，不到官,至戊午日辰时,无事。
　　何知邻右？卦得比用。
　　何知无子妇人暗合？盖丑时为日干三合,传送为日干六合，带天后主厌翳，六合为私门，又用起元武，名泆女卦，岂不是阴暗私通，申为嗣部，上得天后子水为旬空，故知无嗣妇人也。
　　何知事败？缘日上神后水为鬼，初传玄武、末传天后水,共来克日，焉得不败。
　　何知终不到官，日上鬼空，又时空亡也。
　　何知戊午日辰时无事？缘值事门与中传大吉上得勾陈二土克水为今日救神，戊午日戊和勾陈大吉三土俱旺，至辰时水气绝墓，观二字加辰故知辰时无咎也。
　　 时为日刑章第十三
　　 
　　日刑者，谓寅刑巳，巳刑申，申刑寅名无恩刑，丑戌未名恃势刑，子刑卯，卯刑子，名无礼刑，辰午酉亥名自刑，若壬日得亥时又以日德论，乙日得辰时又以日干之财论，故亥辰不当自刑，午酉子卯无日干相寄，亦无日刑也，若甲日得巳时主速动外忧事，盖刑害兼全也。若丙日得申时，则主外动紧速和合事，为刑中有合也，若庚日得寅时，寅木乘旺气，主东北上有紧速干财事，盖刑中带马也负财故主财也。其余诸刑取类言之。
　　　勾 合 朱 蛇
　　　寅 卯 辰 巳　　　合 贵 朱 后　　 官 戊午 贵
　　龙丑　　　 午贵　　卯 午 辰 未　　 财 乙卯 合
　　空子　　　 未后　　午 酉未 辛　　 子 　子 空 ◎
　　　亥 戌 酉 申
　　　虎 常 玄 阴
　　来意主本人欲往运司理会旧房钱，其外动必速，其中一姓马人作鬼贼，却得姓陈人力，至丁亥日见事务定作归计。
　　何知往运司理会旧房钱？盖胜光发用，上见天乙，为三品衙门，中传太冲主门户，下临午四正，为方象，配为房子，卯上得六合，俱为日下之财，故言房钱，既是三品衙门理会房钱，故言运司。
　　何知动速，时为日刑又发用，午为道路，又天乙在酉在门，为励德，故知外动必速。
　　何知姓马人作鬼贼，盖初传胜光为马，为日鬼也。却言得姓陈人力者，末传神后水为曲阜，下临卯为东字，相配为陈字，神后反克胜光日鬼，故言得姓陈人力。至丁亥是见归计者，缘甲申旬午鬼落空，丁合壬与亥水克胜光也，不言戊子日者，缘戊为大杀也。
　　 
　　 时为日干劫煞章第十四 主紧速事
　　 
　　魏陵叟曰：乌穷则攫，兽穷则搏，五行穷则绝，故立劫杀之号，所以攻劫也小人，行攻劫必紧速而来，若劫煞上，带元武为鬼克日，传中更与刑害并者，常人俱主贼盗攻劫之祸，若日上救神旺，主贼畏我威而不敢发，若劫煞落空，即主贼盗虚惊之象，若劫煞带吉将与日为合，而式中不见元武，而见日辰合者，主紧速和合事也。
　　 假令六月辛未日午将亥时
　　　朱 蛇 贵 后
　　　子 丑 寅 卯　　　龙 贵 朱 玄　　 兄 癸酉 龙
　　合亥　　　 辰阴　　酉 寅 子 巳　　 父 戊辰 阴
　　勾戌　　　 巳玄　　寅 未巳 辛　　 子 　亥 合 ◎
　　　酉 申 未 午
　　　龙 空 虎 常
　　来意主酒宴间有姓刘人做媒说亲，一席便成其新妇，必是亥生也。
　　盖时上见太常，主宴会，值事门见六合，岂不是酒宴，上与子孙说亲也。发用从魁为今日等辈，酉为金刀故言姓刘，上见青龙吉将，主婚姻礼仪之庆，时为劫煞，主紧急，又中传天罡为天马，故言一席便成其新妇，亥生者，以末传登明为子孙爻，故知其亥生也。
　　 时为日破章第十五 主走失
　　鼎祚联珠经所载占课有忌时，甲乙日忌申酉时，丙丁日忌亥子时，戊己日忌寅卯时，庚辛日忌巳午时，壬癸日忌辰戌丑未时，为日下正财鬼合破为我禄而与我战，故主破财走失之事。若用神更为日鬼者，名天罡课，占病刑狱得之最为凶象，若中末传见者其灾稍缓，若时为日破上见凶神，式中见元武，所乘神遥制元与日为财，合者虽失物而复见也。若时见日破上见凶神，式中见元武，所乘神克财爻者主失物难寻也，若传中见天魁、从魁及太阴天空者，只主奴婢逃亡，若日上神并勾陈，所乘神遥制元武所乘神，受克多主盗贼自败也。若元武乘神与日为鬼，并刑害者带旺相，定主盗贼伤人也，若元武制勾陈，主捕人被伤也。
　　若土为日破，传得稼穑卦三传，上见白虎、元武乘天马，并六丁，主贼人自远方来，乘骑会叙而行劫也。若水为日破，传得润下卦，带元武者，即主北方乘舟渡水，遇贼损财。若在家，则主贼自北墙水窦中来也。若火为日破，传得巳午炎上卦，主贼自南方窑冶中持火炬来，且放火烧人屋宇也。若金为日破，传得申酉从革与元武并而乘旺者，主贼自西方来，持兵仗伤人，不可当也。若日落空亡则不见是事，若在辰上主伤外人，其贼所藏位方备载前经兹不复录。
　　 假令壬申日申将未时 癸酉人占
　　　蛇 朱 合 勾
　　　午 未 申 酉　　　龙 勾 常 虎　　 官 乙丑 常
　　贵巳　　　 戌龙　　戌 酉 丑 子　　 子 丙寅 玄
　　后辰　　　 亥空　　酉 申 子 壬　　 子 丁卯 阴
　　　卯 寅 丑 子
　　　阴 玄 常 虎
　　来意主在外，因姓王人失了水牛一只，为眼疾老男子老阴人相逐，牵牛往东北去，其牛终不可得也。
　　何知在外失牛？盖时日三合故知在外，不言和合，而言失物者，丑为日鬼故言在外失物。
　　何知姓王人失牛？发用大吉为日鬼，下临子水，水一数配土为王字，大吉为牛，中传功曹乘元武克大吉为贼，岂不是失牛也，言水牛者，月建得壬字故言水也。
　　何知患目老男子并老阴人，盖寅为老翁，元武为眼疾人，卯上见太阴，主老阴人，寅卯相连故言逐也。言东北者下临丑也。何知终不可见，以占时发用本命俱为日鬼，又日落空亡，故言终不见也。
　　假令七月壬午日巳将戌时
　　　合 朱 蛇 贵
　　　子 丑 寅 卯　　　虎 朱 朱 玄　　 财 壬午 玄
　　勾亥　　　辰后　　申 丑 丑 午　　 官 丁丑 朱
　　龙戌　　　 巳阴　　丑 午 午 壬　　 父 　申 虎 ◎
　　　酉申 未 午
　　　空虎 常 玄
　　来意主解失驴西北去十三里外，有一姓贾人所得其驴，至甲午日往牛市得信，自往姓贾处收得，至甲午日果然。
　　盖时为日破上得青龙，发用胜光为日下之财，元武临之本合失马，以胜光无气故言失驴，不言贼而言失者，以财在日上手上不难取也。胜光数九，玄武数四，相并得十三里也。
　　何知姓贾人收得，末传归计门白虎加申，主西字又主贝字，配成贾字。
　　何知牛市得驴信，盖甲申旬胜光空亡，至甲午旬填实，又午为日财，故言甲午日复见，而喜壬与申相生，故言自往得驴也。
　　 
　　变体门
　　 
　　前贤诸经所载，假令义旨宏深直开捷径，至于日时人事之法、贵贱男女之异，多秘而不宣，所谓书不尽言，言不尽意者，盖欲学者之自得也。盖能尽术之妙不达人事之变可谓学而不思，若能明人事，而不精于达阴阳又可谓思而不学，罔殆之失安可『』也。又古人立次客法，所以待同时而占时不知次客法既繁与正法反相混，犹『』者理乱丝纷然而无绪也。今立此门首革次客之弊，次明阴阳人事之变非笔舌所能尽书，特令一二入禅子参学庶可因言而悟矣。
　　 假令丁亥日巳将午时
　　　龙 空 虎 常
　　　辰 巳 午 未　　　阴 后 空 虎　　 子 丙戌 后
　　勾卯　　　 申玄　　酉 戌 巳 午　　 财 乙酉 阴
　　合寅　　　 酉阴　　戌 亥 午 丁　　 财 甲申 玄
　　　丑子 亥 戌
　　　朱 蛇 贵 后
　　一人五十四岁戊申生男子占来意，因其子在外饮酒过多，胃有宿食，冷气得病。
　　盖时为日干六合，支上发用，本命上俱得子孙爻，乘休气，故为子孙病，命上小吉太常为饮食，并发用，戌为脾胃，上得天后水为冷饮，又值事门得白虎为道路，故云因子孙在外饮食，伤脾胃得病，来占。
　　 一人三十五岁丁卯生男子占来意，因在外与二卑下妇人来往，得气痞嗽血之病。
　　盖命上见六合为私门，天后主厌翳，中传见太阴主伏匿，天魁从魁主奴婢，上得天后、太阴，故曰与二卑下妇人往来，天后克日、末传玄武又克日，戌酉申俱是日干死墓之乡，丁主心血，故得病嗽血也。
　　 一人八十一岁来占辛巳生来，占来意，因家中走失奴婢两口，得一姓马人往西南追捕捉获。
　　盖发用天魁主奴，从魁主婢，末得元武临门，为窥户，又值事门上见白虎主道路，卦得斩关主逃亡，今年老有官者来占，岂不是奴婢逃亡也。先锋门胜光为今日等辈，又主姓马人克玄武，故捉获，言往西南追捕者，盖元武阴神所居也。
　　 假令七月甲子日午将申时
　　　朱 合 勾 龙
　　　卯 辰 巳 午　　　虎 玄 玄 后　　 财 　戌 玄 ◎
　　蛇寅　　　 未空　　申 戌戌 子　　 官 壬申 虎 ⊙
　　贵丑　　　 申虎　　戌 子 子 甲　　 子 庚午 龙
　　　子 亥 戌 酉
　　　后 阴 玄 常
　　来意因西南上紧速追捕一盗贼，坠马折伤右足，感风七日而陨。
　　盖时为日刑、日破，与日马并，主外动，发用天魁为日下之财，上得元武为盗贼，故知西南追捕盗击也。先锋门传送为中传，作日马带白虎克日，又与日刑杀并，故主坠马也。马加辰戌为跌扑 戌为足，在日辰之右，是伤右足也。白虎为风神，七月申为风煞，故感风也。
　　甲木秋死而被旺金鬼所克，申为七数，故言第七日庚午，又合起白虎，故知七日陨也，末传胜光，不论救神者，盖秋火已死也。
　　假令正月甲子日子将寅时
　　　朱 合 勾 龙
　　　卯 辰 巳 午　　　虎 玄 玄 后　　 财 　戌 玄 ◎
　　蛇寅　　　 未空　　申 戌戌 子　　 官 壬申 虎 ⊙
　　贵丑　　　 申虎　　戌 子 子 甲　　 子 庚午 龙
　　　子 亥 戌 酉
　　　后 阴 玄 常
　　来意缘失陷官钱，勾唤入官而得惊恐，以致得脾虚下脏之疾，见祟持刃相惊，可移病人于南方设绯幕，至第九日南方，有属马医巫，艾萨克火为姓名，下赤药、艾灸、书朱符，其祟自除也。
　　何以知失陷官钱而得惊恐？盖发用天魁为财，上得玄武为失财之象，时为日德日禄，主动官，值事门见螣蛇主惊恐。
　　何知脾胃、下脏之病？盖发用天魁主脾，春土无气，又为甲木所克，故知脾虚也；上得元武水与天魁土内战，故知下脏之疾。
　　又言祟者，申金在中传为鬼，经云传见魁病必有祟，上得白虎为刀兵，故言见祟持刀相惊，移于南方午上，设绯幕者，南方及绯幕皆火象，能制金祟矣。
　　末传胜光九数，故云九日。午为马为火，为赤、为灸、为救神，故云医巫也。经云：土丸木散水汤火灸金针，今传送为鬼，若针则加病，灸则病减也，金为日鬼，故宜书朱篆以压之，交春木旺金无气矣，救神乘相气病当瘥也。
　　 假令六月乙丑日午将未时
　　勾 龙 空 虎
　　辰 巳 午 未　　　后 贵 朱 合　　 父 甲子 贵
　　合卯　　　申常　　亥 子 寅 卯　　 父 　亥 后 ◎
　　朱寅　　　 酉玄　　子 丑 卯 乙　　 财 　戌 阴 ◎⊙
　　丑 子亥 戌
　　蛇 贵 后 阴
　　来意事于西北方，承继姓王人财产，相托一属鼠有官人，九月内定成就；又目下西南虚望公财，道路有所畏隔，不敢往也。
　　盖末传天魁为日干之财，天魁临亥字主王字，发用神后，为日干三合，上见贵神天乙，故知承继姓王人财产，而得属鼠贵人力也。九月成就者，归计戌为九月建也。
　　又言西南虚望财者，未为日下之财，上见天空主虚诈，又值事门上见白虎主道路。白虎金也，为日之鬼，故畏而不敢往也。
　　假令六月丙寅日午将未时
　　　龙 空 虎 常
　　　辰 巳 午 未　　　蛇 朱 勾 龙　　 官 甲子 蛇
　　勾卯　　　 申玄　　子 丑 卯 辰　　 官 　亥 贵 ◎
　　合寅　　　 酉阴　　丑 寅 辰 丙　　 子 　戌 后 ◎⊙
　　　丑子 亥 戌
　　　朱 蛇 贵 后
　　来意主北面，近水酒筵间，与额尖眼小之人相争，又一贵人与彼相助，而欲见官，却得一王姓人劝和无事也。
　　盖值事门上见太常，主酒饮食，发用亥子为北，又临亥为近水，神后为为日之官鬼，见蛇为眼小额尖之人，中传登明亦为日鬼，见贵人知与彼相助。缘日上天罡，主怒恶，能制亥子水，故知息怒恶而欲到官，卦体比用主和合，末传天魁临亥主王字，故云姓王人劝合。
　　 右前三课而人命不同，次二课而月将不通，后二课而日辰不同，其灾祸所主旺相相生，悬隔学者，悟此可以得之也。
　　六庚日伏吟辨
　　六庚日伏吟者，古法以申寅巳为三传，又书以申寅申为三传，余尝谓刑始于寅终于申。甲戊丙日当尽三刑，庚日先刑而后冲也。
　　 壬寅秋七月，余以陇西公事匿村落中，父即求课于元公，得庚午日午将午时，三传申寅申，将虎蛇虎。
　　　勾 龙 空 虎
　　　巳 午 未 申　　　龙 龙 虎 虎　　 兄 壬申 虎  申虎
　　合辰　　　 酉常　　午 午 申 申　　 财 丙寅 蛇  寅蛇
　　朱卯　　　 戌玄　　午 午 申 庚　　 官 己巳 勾  申虎         
　　　寅 丑 子 亥
　　　蛇 贵 后 阴
　　至壬申日勾唤予妻到官，以中传寅为妻爻，为用申所克也，予于是日避难赴官出头，盖传送白虎俱为道路，故壬申日动也。背予妻回家予下村去，至戊寅日唤予至州，盖应中传寅字，为庚日之驿马也，至乙卯日间，陇西公承服予复下村去，至壬午日断讫。
　　盖庚日课中正是谓螣蛇至壬午日制之，又发用申与白虎俱是七数，二七十四数，彼以己巳日入州，壬午日事毕，盖是十四日也。戊申日予始归，盖末传申为归计，申乃庚之本位，故申日至家也。先锋门为日破主破财，又中传寅为财爻被初末二申制之。传送主姓张人，先锋门午亦主姓张人，案吏姓张，住正南胜光也。占亲人请客亦姓张住西南，传送也。破财二十七数，同前数也。予父经两丁月对问应予命上大吉为父母爻，见天乙主动官也，所居村去州七里，连高阜盖中传寅为东北，为七里建得戊字寅配艮为山得戊寅即阜也，村名黄村，戊土黄也，申数亦七，而只言七里者，伏吟主近故也。
　　右一字诀，并假令悉是分城元先生所传，百端如用日击而神应，仆参以古经而为编次，并非臆说，强为辩论而欲邀誉于人矣。
　　姓　　字
　　子主姓刘，丑主姓孙田牛，丑加辰为兵，寅主赵、高，寅卯外加亥子姓李，卯主丝竹木、千里，未主构、井、田，辰主山，申主张韩袁候，卯申为刘，辰戌丑未加亥子为王，卯加巳为杞，卯加酉为刘，酉主人为金刀口字又姓刘，丑加巳纪，六合加亥为邓，太阴加酉为吕，天后加子为聂，六合临巳午郝，卯酉相加六合披辛姓关，贵人加酉郑，六合太阴邵，未加子姓姜，卯加寅姓柳，六合加酉姓阎，朱雀螣蛇加寅卯姓李，子卯相加为柳，太阴加土姓周，天罡加勾陈姓庞，月将加酉姓时，辰加寅姓翟，神后临卯姓蔺，寅卯相加宋林，天罡加酉姓龚，六合加子姓孔加巳为杞，六合临酉为兰，青龙加卯姓关，卯加未为开，子加丑为孟。
　　右一字诀又名玉连环，卢溪徐次宾述，翠微樵隐王顺氏序其端，盖大金人书也。余昔于苕溪，得罗子曼先生所传陈状元玉连环一书，题曰管辂公明撰，与此大略相似，而次序有异，后七言歌章，占风雨等论旧馆兵失去久矣。子曼亦以江西再不复见，今录是书有动厥中不能无慨叹耳，次宾云中间，假令悉是分城元先生所传，不知次宾于分城为何人耶，知之者必有教诸，然嘉言妙理必有原委，要当参透何必考为何人也。
　　洪武丁巳五月端阳后一日 松江朱恒 识
　　
　　
