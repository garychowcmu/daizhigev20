
提要
青囊奥语

提要

　　《青囊奥语》一卷、《青囊序》一卷，《青囊奥语》旧本题唐杨筠松撰。其序则题筠松弟子曾文遄所作。相传文遄赣水人。其父求己，先奔江南，节制李司空辟行南康军事，文遄因得筠松之术，後传於陈抟。是书即其所授师说也。案赵希弁《读书後志》有《青囊本旨》一卷，云不记撰人，演郭璞《相墓经》。陈氏《书录解题》有《杨公遗诀曜金歌并三十六图象》一卷，注云杨即筠松也。今是书以阴阳顺逆九星化曜辨山水之贵贱吉凶，未审与曜金歌为一为二。惟郑樵《通志·艺文略》别载有曾氏《青囊子歌》一卷，又杨、曾二家《青囊经》一卷，或即是书之原名欤？其中多引而不发之语。如坤壬乙巨门从头出一节，历来注家罕能详其起例。至序内二十四山分顺逆一条，则大旨以木火金水分属甲丙庚壬乙丁辛癸，互起长生。如甲木生於亥，库於未，乙木生於午，库於戌之类。因以亥卯未寅午戌巳酉丑申子辰为四局，反覆衍之，得四十八局。阳用左旋，阴从右转，盖本之说卦阳顺阴逆之例，为地学理气家之权舆。明人伪造之吴公《教子书》、刘秉忠《玉尺经》，盖即窃其绪馀，衍为图局。逮僧彻莹作《直指元真》，专以三元水口随地可以定向，於是谈地学者舍形法而言理气。剽窃傅会，俱以是编为口实。然不以流派多岐，并咎其创法之始也。旧本有注，托名刘基。李国木复加润色，芜蔓殊甚。又妄据伪《玉尺经》窜改原文，尤为诞妄。今据旧本更正，并削去其注，以无滋淆惑焉。  
　 
青囊奥语

　　坤壬乙，巨门从头出，

　　艮丙心，位位是破星，

　　巽辰亥，尽是武曲位，

　　甲癸申，贪狼一路行，

　　左为阳，子癸至亥仁，

　　右为阴，午丁至巳丙，

　　雌与雄，交会合玄空，

　　雄与雌，玄空卦内推，

　　山与水，须要明此理，

　　水与山，祸福尽相关，

　　明玄空，只在五行中，

　　知此法，不须寻纳甲。 

　　颠颠倒，二十四山有珠宝；

　　顺逆行，二十四山有火坑；

　　认金龙，一经一纬义不穷；

　　动不动，直待高人施妙用；

　　第一义，要识龙身行与止； 

　　第二言，来脉明堂不可偏；

　　第三法，传送功曹不高压；

　　第四奇，明堂十字有玄微；

　　第五妙，前後青龙两相照；

　　第六秘，八国城门锁正气； 

　　第七奥，要向天心寻十道；

　　第八裁，屈曲流神认来去；

　　第九神，任他平地与青云；

　　第十真，若有一缺非真情。

　　明倒杖，卦坐阴阳何必想；

　　识掌模；太极分明必有图；

　　知化气，生克制化须熟记；

　　说五星；方圆尖秀要分明；

　　晓高低，星峰须辨得玄微；

　　鬼与曜；生死来去真要妙； 

　　向放水，生旺有吉休囚否。

　　二十四山分五行，知得荣枯死与生；

　　翻天倒地对不同，其中密秘在玄空；

　　认龙立穴要分明，在人仔细辨天心；

　　天心既辨穴何难，但把向中放水看；

　　从外出入名为进，家内财宝积如山；

　　从内生出名为退，家内钱财皆尽费；

　　出入克入名为旺，子孙高官尽富贵；

　　脉息生旺要知因，龙歇脉寒灾祸侵；

　　纵有他山来救助，空劳禄马护龙行；

　　劝君再把星辰辨，吉凶祸福如神现；

　　识得此篇真微妙，又见郭璞再出现。  
　 
