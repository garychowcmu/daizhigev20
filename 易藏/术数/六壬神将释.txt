六壬神将释
　　
　　大神总论
　　十二支神有阴阳之分，各司其事，以十二宫论之。凡五行五方之次序，四时四季之循环，三垣二十八宿之次度，七政四余之星辰，九州岛万国之分野，阴阳生克之体用，莫不包罗于其内，经纬于其间，斯天神之大概也。故以天上斗罡旋转而言，则天罡为首顺布，以太阳缠度过宫而言，则登明为首逆布。逆布者，谓之月将，其实即十二神也。壬课取用配合皆曰「神」，不曰「将」，视其加于日辰年命，或生、或克、或刑、或合，而休咎判矣。凡十二神相加，上克下与上下生比者，俱取天盘言之；下克上者，取地盘言之。
　　
　　又总说
　　子午为阴阳二至，卯酉为日月之门，寅申为道路之神，辰戌为牢狱之地，丑未为天厨之所，巳亥为堂庙之宫。
　　
　　十二神释
　　
　　登明（亥）
　　
　　水神、雨水后日缠娵訾，正月将。
　　登明云者，正月三阳始兆于地上，见龙在田，天下文明。《易》明夷有曰：初登于天，照万国也。又亥为天门，故曰登明。
　　登明神，面长发黄，手足黑色，带破，为阴水，亦名天怪，古之修宫室匠人也。
　　壬寄其上，木生其下，玄武之象。音角、数四、味咸、星室壁、禽猪狳熊、宫双鱼、分野卫、并州，属猪，位天门。
　　所主祯祥，征召阴私事。为自刑，为极阴之位。又主争讼、狱囚、沈溺（谓乘凶将），主取索亡失（巳酉丑日）不净。
　　类为天雨师，又为鬼神、天马、天耳。
　　为幼子、将军、夫人、上客、醉人（加酉）、乞丐。
　　为肝肾、发头（临日干）、足（阳日加申，阴日加未）。
　　为脾病哭（临辰）、眼斜、青丑、坏头面（亥加巳、巳加亥）、病泻（加年命上），为盗（作元武），杀贼奸神（作后元）。
　　为宝殿（作贵人加寅）、楼阁（不作贵加寅，又龙为楼，合为阁。）、台（加卯又加卯为灯台）。
　　廷院、坑园、墙基、狱犴、厕（加戌又甲乙日作天空加巳）。
　　为图画、幞头、帐幙、笔墨、伞葢、管钥（加巳）、笠笈、圆环。
　　为梅花、葫芦。
　　为廪厩、酢酱、稻麦（酉加）、盐（朱雀加）。
　　为姓杨、朱、鲁、卫、干、房、季（寅卯加）、壬（丑未加）、邓、范（俱六合加）、冯（蛇乘巳午加亥）。凡点水字样，直傍之类皆是。
　　登明天柱（亥为天柱）廪（乘太常）楼台（乘青龙临申），贼盗（乘元武）伤人（乘虎）幼子（乘六合）哀（乘蛇丙日占更的），狱厕秽猪（乘勾主狱甲戊庚壬癸的）忧溺死（乘空主秽厕，乘后主溺死），阴私（乘阴主私）管钥（乘雀）召征（乘马作贵或贵临亥的）来。注云：五音山向以登明为天柱，若乘太常主廪禄。葢太常是榖粟之神家，未与亥三合也。乘青龙，主楼台，然必临申加他处，则非乘武，主盗贼入室故也。乘虎，主伤人，亥是木之父母，虎作木鬼故也。乘六合，主小儿，木到亥上方生故也。乘蛇，主哀哭，太乙丧车煞，与蛇同体。若丙日占之更的；乘勾，主狱。若甲壬癸三日有战，主吏嗔。戊庚二日与神和不妨（甲壬癸三日又云：丙丁二日）。乘天空，主猪秽厕，亥为天猪杀也。乘天后，主溺死。以水投流溺之象也。乘太阴，主阴私。乘朱雀，主管钥；葢四孟，钥神所居之地。若占讼得放之象，贵人临天门，主征召作驿马更的。
　　
　　河魁（戌）
　　
　　土神，春分后日缠降娄，二月将。
　　河魁即天魁，斗魁第一星抵于戌，故名建卯之月，万物皆生根本，以类聚合。魁者，聚之义也。
　　河魁神，古之狱吏也。
　　辛寄其上，火墓其下，天空之象。音商、数五、味甘，星奎、娄，禽狼狗豺，宫白羊，分野鲁分、徐州，属犬，位。
　　所主诈欺、印绶，及奴婢逃亡。若发用，旧事重新之象。又主虚耗、失钱物、带众。
　　类为天斗魁，又为天罗、计都、兵神、厌神（作元武）、地户。
　　为监司（加月建）、都辖（加太岁）、官长（作雀加日辰）、司直、善人、长者、僧道、猎人、小童、奴仆、屠恶、强盗（作虎克辰）、兵士（戌加申、申加戌）舅翁、妹、贫丐（作元空）。
　　为命门、膀胱、足腿（加年命，主足病）。
　　为城廓、寺观、冈岭、牢狱（作勾陈更的）、窑冶（作蛇加巳干）、虚堂、仆室、土物、坟墓（作虎发用）、墙埙（甲日加寅）。
　　为朝服、印绶（作雀）、鞋履、军器、杻枷（作元武临刑）、剱仗、城钟、铁锄、铲、枪、锁钥、碓磨、瓦器、石（作勾陈加申酉）、数珠。
　　为五榖、田丝。
　　为姓魏、王、鲁、徐、娄、倪，凡土傍、足偏之类。
　　天魁印绶（乘常）吏（乘雀主讼）都官（乘龙为官），垒土高坟（壬癸日乘虎）集众攒（魁主众，乘勾陈，主集），德合（乘六合）奴婢（乘武为奴，乘阴为婢）兼长者（乘后利君子），犬豺狼畜（乘蛇厌，主狼犬怪）悉为欢（乘阴合，主婚姻事）。
　　河魁主印，太常主绶。若魁作太常，乃曰印绶。雀为文书，雀入墓戌，凡言讼主其吏也。青龙为都官，天魁为集众，凡言官位，必有部辖之权。魁凶神，虎凶将，若壬癸日占，天乙逆治，魁作虎克日，名曰「垒土之煞」，病者必死。勾陈为土星，天魁为集众，此二神将并临，即主攒集会众之事。六合卯与戌合，又是支前五辰之合，故曰：「德合」。元武奴，太阴婢，二将若临戌上，谓之阴空同位，奴婢主不良，非逃即盗。六丙日天后临戌，乃是官星，利君子，故曰：「长者利见大人」。螣蛇临戌，主犬、豺、狼、怪。春占有三等，辰、戌、丑、未日为天狗煞，戊日为月厌煞，甲、乙、寅、卯日为天喜，三者须各详之。又戊、己、辰、戌、丑、未日戌，蛇多，主怪事。若甲、乙、寅、卯日，戌乘吉将，主婚姻、产喜吉事。
　　
　　从魁（酉）
　　
　　金神，榖雨后日躔大梁，三月将。
　　从魁者，斗魁第二星也。星抵于酉，故名。又三月草木枝叶从根而出之义也。
　　从魁神，形貌端正，黄白色，古之女巫也。
　　正禄不受所寄，太阴之象。音羽、数六、味辛，星胃、昴、毕，禽雉鸡鸟，宫金牛，分野赵、冀州，属鸡，位正西。
　　所主阴私、解散、赏赐，又主金刀、奴婢、信息。
　　类为天文星，又为霖雨（加子）、霜（加戌）、雪（丑午加之）、海（加巳）、江（加子）、为私门。
　　为中丞、太亲、阴贵妇人（临旺少女）、姨女（天空休衰）、外妾、婢妾（作六合、作青龙，若作太阴加日辰，主妾为妻）、匠、婢、酒人、小奴（作天空）、尼（作合加寅申）、乐妓（加太常卯未）、老婢（加子丑）。
　　为官禄、边兵（作虎加孟）、孝服（作虎主甲乙日服至）、夫妇不和。
　　为皮毛、口窍、耳目、爪骨、精血、小肠、唇舌。
　　为劳瘵、目疾作（蛇雀）、赤眼（丙丁加之）、为刀伤（加季刑命）。
　　为白塔、街巷、小陌、祠庙、仓廪。
　　为碑碣、金银、首饰、珍珠、盘镜、铜铅（作太常加寅）、铁石、皮革、毡条。
　　为酒浆、菜食、姜蒜。
　　为姓赵、金、乐、石、刘（卯加酉）、闵（卯酉加六合）、郑（贵人加之）、程、吕（俱太阳加之），凡立、人、金傍之类。
　　从魁金玉（乘龙虎旺相的）小刀（乘龙虎囚死的）钱（丙丁日乘阴的），奴婢（乘空主奴，乘阴主妾）私通（乘后、合，主表里私通）近水边（乘玄），小麦（乘常）九江（乘后、玄、伏吟）并赏赐（乘贵人旺相），鸡鸟（乘雀主鸡，乘蛇怪鸟）解散（乘勾）不为嫌。
　　虎临从魁，旺相为金玉，囚死为刀龙。临旺相，亦为金玉。若龙发用，金木相克，事有终始。六辛日太阴主事，旺相为金玉，死为刀及屠戮事。丙丁日太阴加酉，乃钱也。若非火制酉，金不能成钱之形。如甲戊庚三日，魁虽太阴，则不言钱。甲日春占，太阴囚主奴妾奸私事。戊日则太阴相气，金土相生，两阴相会，主婚姻事。庚日太阴旺气，主金帛事。天空为奴，从魁为婢，二者相邻，故通言奴婢私通者。
　　合主之合是私门，卯酉相并，谓之左右表里阴私也。酉曰九江，玄武水将，金能生水，故曰水边。若六己日土克玄武水，则濡涸。太常，主小麦；壬癸日占金水相生，麦苗以秀。若甲戊庚三日占，又不同。甲日太常加酉，则麦已熟，而先有损。酉克干故也。戊日则金土相生，力壮，麦秀而实。庚日则过于刚硬，麦坚固而粒小。天后加酉，渊源之水，故曰九江贵人。加酉旺相赏赐，囚死主贵人嗔责。占讼即忧枷锁。朱雀加酉，主鸡鸟。若克日，又主狱讼文书。螣蛇加酉，旦主鸟怪，暮主　怪。若二月六己日占，月厌在酉，更的勾陈加酉，主解散。甲日青龙直事克勾陈，勾陈之子是酉金，又克甲木，互相持势而战，战则散，而不为嫌矣。戊庚日合而无战，亦主散。壬癸日被勾陈克，却得勾陈子金相生救之，谓之无恩解散。
　　
　　传送（申）
　　
　　金神，小满后日躔实沈，四月将。
　　传送者，四月万物茂盛，阳极将退，一阴欲生，传阴而送阳也。
　　传送神，形项短、目圆睁，微有须发，大身，古之行人也。
　　庚寄其上，水生其下，白虎之象。音征、数七、味辛，星觜、参，禽猴、猿、猱，宫阴阳，分野晋、益州，属猴，位西南。
　　所主道路、疾病、信耗事。
　　类为天钱星，又为天鬼、天医。
　　为廷尉元帅（加三合之首），行人、公人、民人、孝子、征夫（若加子午又主军逃亡）、铺兵、猎师（作虎）、银匠、铁匠、舅僧（作龙加孟）、商贾、巫医（作六合）、屠户。
　　为肺、胆、大肠、骸骨、音声。
　　为疾病、死尸、丧孝。
　　为产乳、水厄（加亥克日）、仇雠、攻刼（作勾）、馈送、失脱（作玄武加亥子）、淫（壬癸日）。
　　为祠庙、庵堂、城宇、道路、池湖、陵寝、灵柩。
　　为绢帛、绵絮、经文、毛羽、药物、刀兵（加刑）、砻磨、大麦。
　　为姓袁、郭、申、晋、侯、韩、邓，凡金傍、之、遶之类。
　　传送刀兵（乘虎）僧及医（乘常主医或僧），冤仇（己日乘勾克德也）道路（乘龙）税（乘贵主贼）湖池（乘后），大麦守城（乘阴旺相为麦，囚死为守城）丧（乘蛇）碓磨（乘空），市贾（乘合）刼攻（乘刼杀、玄武）田猎师（乘雀）。
　　虎加申，主刀兵。其义有五：甲日青龙主事，则虎因财而争伤，并死煞尤甚，谓金木相克，流血之祸也。戊日勾陈主事，金土相生，无战，虽并恶煞不凶。庚日即虎主事，持德直日，虽动刀兵，不伤，且利见大人，诛讨不义也。壬日天后主事，奸淫相伤。癸日玄武主事，盗贼有伤俱不凶。传送乘太常，主医及僧。六己日勾陈临传送，主冤仇争斗；葢己德在甲，勾乘申，遥克伤德故也。道路之说有五：甲戊庚日俱申为青龙，但甲日主财帛，出其道路或远信、财物。戊日主奴婢、公文出其道路。庚日主疾病、丧孝出其道路。壬日卦得申子辰或八专带奸神为用，主妇人淫乱败露出其道路。癸日切忌出行，主道路有遗亡。天乙加申，主田园、赋税，葢申为水之长生、贵人，土遥克之故也。水生申、旺子，天后加之，主湖池。甲日为池，戊日为湖，丙丁日不为湖池，名曰：日被云遮，作事暗昧，妨有谋窥。六辛日太阴加申，旺相为麦，囚死为守城。螣蛇，主丧。甲日官贵、财富之丧。戊日奴婢之丧，或因官致病死之丧，庚日则不病尩羸之丧，丙日官使之丧或炉冶之家丧。碓磨天空主之，六合主交易市贾。壬癸日女人交易，或是媒礼之事。丙丁日男子交易，牙侩与官置买卖事。朱雀主田猎，或刼攻，未解或玄武主之。
　　
　　小吉（未）
　　
　　土神，夏至后日躔鹑，五月将。
　　小吉者，夏至之气，大往小来，小人之道长，小之吉也。又为万物小成之义。
　　小吉神，为风伯，古之药师也。
　　丁寄其上，木墓其下，太常之象。音征、数八、味甘，星井、鬼，禽犴、羊、鹰，宫巨蟹，分野秦、雍州，属羊，位西南方。
　　所主酒食、婚姻、祠祀事。
　　类为天酒星，又为天耳（加巳午）、风伯、鬼神（一云：家鬼）。
　　为太常，主保父母、老人、继父（加亥）、继母（加酉）、姑嫂、姨妹、媒奶、寡妇、道人、酒匠、帽匠。
　　为请召（青龙比日）、庆贺、筵会、离别（见行年离神）。
　　为旱熯、蝗虫（雀加亥子）。
　　为肝、脱脊。
　　为廷院、墙垣（加辰）、林（加卯）、土物、井泉、陶冶、坟地（甲乙日角姓）、茶房、酒肆、赛场。
　　为海鲜、盘盏、冠裳、印信、笙歌、医药、苗帘、桑木、罇麻（龙、后加寅卯）。
　　为姓朱、秦、高、章、羊、杜、井、魏、杨，凡羊、土傍之类。
　　小吉姨姑（乘阴）婚礼仪（乘龙），羊酒祠祷祭神祇（乘常见玄武、贵人应此），白头（乘蛇见丧车，主孝）争讼（壬癸日乘朱、勾）公婆母（乘后），井泉（乘空）天耳（乘空四月宜捉访）墓（乙日乘虎）风师（辛己日乘虎）。
　　太阴临，主姑姨妹之事。青龙临，主婚姻礼仪之事。太常榖粟之神，壬癸日并上，以土克水，故酣而为酒。丙丁日亥作天乙为天猪煞，未为天羊煞，亥与太常三合，主猪羊事。天乙加未，玄武居亥为三合，主祠祷神祇。葢玄武是北斗将军，掌妖讹事，不听居其于丑未，丑未天乙所处，即无将军之位。如君子不与小人竞，故曰「祠祷」也。白头者，孝服也。螣蛇为丧车煞、魄煞，三者并临，主孝服。勾陈主争，谓上将临旺乡，值壬癸日占，必有争也。朱雀，主公讼、文书。天后水生，木墓于未乡，主婆母。天空，主井泉，带凶煞则主井怪崩坏。四月占，天空又为天耳煞，凡捉人遇此必得的信。天耳，正月起戌，顺行四季。木日占病，白虎临之，为坟墓煞。六乙日占，虎临又为风师，主作大风。
　　
　　胜光（午）
　　
　　火神，大暑后日躔鹑火，六月将。
　　胜光者，午为阳火，正当离位，光被四表，所谓大明当天，爝火不熄，难乎其为光者也，故曰胜。
　　胜光神，形貌目圆，面赤大身，古之御马人也。
　　正禄无寄，朱雀之象。音宫、数九、味苦，星柳、星、张，禽獐、马、鹿，宫狮子，分野周、两河，属马，位正南。
　　所主光怪、丝绵，又主文书官事。
　　类为天王良星，又为左天目，霞雷为上小下大。
　　为宫妃、雨林、使君、娼妇、亭长、使者、善人、僧巫、骑者、蚕姑。
　　为惊恐、疑惑（见申）、诚信、文书（雀加寅）、口舌、呪咀（见申与雀）、胎孕（加亥受绝）、为兵（勾陈加申酉）、词讼、信息、光彩。
　　为心（若见亥主心疼）、目、口。
　　为血光、心虚、小肠患（雀加子）、吐泻。
　　为宫室、城门、堂宇、田宅、道路、厨（太常加申酉）、窑冶。
　　为火烛、旌旗、丝绣、衣服、书画、衣架柜、蒸笼。
　　为马、蚕丝、鸦巢、雉、小豆（太常加卯）。
　　为姓萧、张、李、许、周、马、朱、柳（六合加）、狄（勾陈加亥）、冯（蛇乘午加子）。
　　胜光宫女（乘后）信诚（乘雀）妃（乘阴），善人（乘贵）通语（乘合）惊恐（乘蛇）遗（乘元），土工（乘空）田宅（乘常）巫天目（乘元见天目），使君（乘龙）亭长（乘勾）巷兵持（乘虎主道路刀兵）。
　　天后，主宫女。甲日则妇小而长，仁而有貌。戊日黄而浊肥。庚日瘦而有礼、多病。壬癸日淫而有色。壬则淫夫。癸则渝乱。朱雀，主信诚，谓火性主礼，雀主书也。太阴婢妾之象，主妃。天乙，主善人。六辛日胜光为鬼，若作天乙，变凶为吉。六合主通语，丙丁日为牙侩，壬癸日为妇媒。蛇主惊恐，六庚日最紧，他日缓矣。玄武临午，谓之左目将军，又曰天眼开。主盗贼败遗。天空，主土工。太常，主田宅。巫天目者，玄武被天目照之之义也，与遗意同。青龙，文官之象，故曰使君。勾陈，武官之象，又乡耆土官之称，故曰亭长。白虎，主街巷伯，又为兵刄持用之物，故曰巷兵持也。
　　
　　太乙（巳）
　　
　　火神，处暑后日躔鹑首，七月将。
　　太乙者，太微垣所在，太乙所居也。又七月百榖成实，自能任持之义。
　　太乙神形，貌高额赤、大口、黄发、眼目不正，古之鍜人也。
　　丙戊寄其上，金生其下，螣蛇之象，音角、数四、味苦，星翼、轸，禽蛇、蚓、蝉，宫双女，分野楚、荆州，属蛇，位南方。
　　所主斗争、口舌、忧惊、怪异事，又飞祸、赏赐事。（总论巳见辰为进往，吉；辰居巳为退伏，不吉。）
　　类为天太乙星，又为雪。（冬至后巳主雪）。
　　为车骑、姑、女妇、术人、画工、木匠、厨夫、店人、乞丐、吊客（作虎主外服）、歌儿（太阴主娼妓）。
　　为孕（若作蛇加辰主双胎）、忧、文学、取索、轻狂、毁骂（克日辰）、徒配（巳酉相加）。
　　为心、胞胳、三焦、咽喉、面齿、班点。
　　为车乘、金铁、珠玉、筐盒、疋帛、乐器、管钥、磁器、砖瓦、弓弩、花果、釜（又主金鸣）、炉冶（加火）、窑龟（加土又巳未相加，主井灶相连；己亥日戌加巳，主灶侧相连）、火光。
　　为飞虫、飞鸟、蜴、蟮、蛇（月厌加，主梦蛇）。
　　为姓陈、石、赵、田、张、荆、余、朱、郝（六合加）、楚、杞（寅加）、耿（子加）、龚（辰加）、纪（丑加）。
　　太乙蝉鸣（乘合）虫（乘空临水）散解（乘武加水），宾姑（乘龙）骂詈（乘雀）弩丧车（乘虎），赏赐（乘贵）灶炉（乘阴常丙丁日的）管钥等（乘勾戊日的），非横之灾（辛酉日乘蛇六月的）吊客蛇（亦辛日乘蛇占病凶）。
　　六合临为蝉鸣煞，天空临为水虫煞。元武是小人，又加太乙破败煞。谋用破败无成，故曰解散。青龙，主宾姑。朱雀，主骂詈。甲日因财口舌。戊日因官文与争田地口舌。庚日为忧最深，维无凶。白虎为丧车煞，又主弓弩、曲物。贵人临，主赏赐。太常、太阴，俱主炉灶。丙丁日太常临巳，炉灶最的。勾陈临，谓之管钥神，囚禁可放。辛酉占得螣蛇，有非横之灾。惟六月月厌在巳，定主见怪，灾祸连　。又占病，则为吊客。蛇之为患，如此。
　　
　　天罡（辰）
　　
　　土神，秋分后日躔寿星，八月将。
　　天罡者，斗杓之所建也。又八枝条坚刚之义。
　　天罡神，黄色，面圆满，多须，古之狱师也。
　　乙寄其上，水土墓其下，勾陈之象，音商、数五、味甘，星角、亢，禽蛟、鱼、龙，宫天秤，分野郑、襄州，属龙，位东南方，近东多。
　　所主斗讼、死丧、田宅、旧事，又曰：辰天牢、戌地狱，专主狱讼官府。
　　类为天哭星，又为狱神，右天目、天罗。
　　为宰公、监司（加月建）、大将军、侄军、渔败、屠杀（虎加死地又加金）。为勑书、官事（雀勾克日，加壬癸日）、顽恶、坚硬、凶怪、欺争、杀斗（发用克日）、动摇、悲（虎加）、惊（日辰上）、虑（作初未传又加土）、娠（天后）、邪梦（蛇发梦加行年）、自缢（蛇虎克日）。
　　为肠、胸，又为死尸，为偏盲能视。
　　为廊庑、寺观、沟浍、石阑、坟墓、田园、麦地、海水（天后加亥）、井（武加巳）、山坡（天空）。
　　为甲胄、网罟（加火）、涝漉、杻械、碾碓、缸瓮、钱物、盔盆、皮毛、破衣、胶漆。
　　为五榖、米麦、荤腥、鳞族（加水）、鱼食（加亥）。
　　为姓马、郭、乔、郑、邱、岳、龙、陈、田、庞（加勾）、周（加酉）。
　　天罡本是鱼（乘龙秋冬暮的）龙物（乘龙春夏旦的），欺诈（乘朱）网罗（乘蛇）为恶人（乘虎），战斗（乘勾）陂池（乘后）二千石（乘常），右目（乘元主妖邪）虞官（乘阴）宰杀神（乘合）。
　　青龙临辰，春夏主龙，秋冬主鱼；又旦为龙，暮为鱼。雀临谓之欺诈，蛇临谓之网罟。缠绕，壬日妇人缠绕，癸日盗贼相绊。罡凶神，虎恶将，并主恶人。勾陈，主战斗。天后，主陂池。太常，主二千石。玄武临辰，谓之右目将军，在北斗位下掌妖邪盗贼，主贼难捕。太阴主虞官，乃左右侍从之官也。六合主宰杀。
　　
　　太冲（卯）
　　
　　木神，霜降后日躔大火，九月将。
　　太冲者，日月五星所出之门户，天之冲也。又万物离散剥毁，若冲之义。
　　太冲神，面长青色，高额有须，身材细长，狡狯不正，古之乐师也。
　　正禄无寄，六合之象。音羽、数六、味酸，星氐、房、心，禽狢、兔、狐，宫天蝎，分野宋、豫州，属兔，位正东。
　　所主驿马、船、车。
　　类为天雷神，又为天心、地耳、雷电、雨水。
　　为长子、公主、大夫、母姑、兄弟、男女、童穉、沙门、贼人、艺术（六合加寅申）。
　　为逃（元、空加酉戌），出入门户不宁。
　　为大肠荣血声（蛇加空）、目疾（午卯相加）。
　　为桥梁（加辰）、竹木（加同类）、池泽、车、船（龙旺又主边方，又见水船，见土车）。
　　为璁牖、梯椅、衣架、棺椁、杓梳、床、旛竿、香盒、笙簧、鼓笛、刀俎、木器（见金）、葢轮、坊牌、箱、棒、竹篱。
　　为羝羊、驴骡（蛇加巳午）。
　　为姓朱、房、鲁、杨、张、卢、高、刘、雷、宋、柳（加寅）、茆（六合加）、季、李（俱加亥子）、钟、蔺，凡木傍、丝、子、千、里之姓，孙、董之类。
　　太冲术士（乘贵）沙门类（乘勾、空），行往车舟（乘常）水（乘蛇）陆因（乘虎），林木（乘龙）江河（乘武）雷电（乘朱）雨（乘龙巳日的），兄弟（乘阴甲日的）私门（乘后）匿妇人（三交卦，主匿妇或罪人）。
　　冲乘天乙，主术士。勾陈天空，俱主沙门。甲日，僧多，不洁，少实。丙丁日天空，僧善讲谈。太常与太冲为三合主舟车，蛇则主水，虎则主陆，青龙主林木，元武主江河，朱雀主雷电。青龙又主雨，太阴主兄弟。天后临于私门，必有淫妇。
　　
　　功曹（寅）
　　
　　木神，大雪后日躔析木，十月将。
　　功曹者，十月万物大聚，岁功成就，而会计于曹也。
　　功曹神，面方青色有须，势大身材，古之使命也。
　　甲寄其上，火生其下，青龙之象。音征、数七、味酸，星尾、箕，禽虎、豹、猫，宫人马，分野燕、幽州，属虎，位东北。
　　所主水器、文书、婚姻、才帛、官吏之事。
　　类为天三台星，又为天又风（作虎加申）。
　　为承相、宾客、督邮、家长、夫壻、秀才（加六合青龙）、吏（雀加申、戌）、医（天后加未）、丹客（亥加巳）、僧（后加申）。
　　为谒见、征召、喜庆、文章（加卯）、信（作六合），又为五色（蛇加午）、四角。
　　为三焦、胆、筋、脉、发、口、眼。
　　为社稷、公衙、庵、观、神祠（加上）、神树、山林。
　　为栋柱（寅午相加）、花木、屏风、宝剑、机杼、棺椁、火盆、香炉、禅椅、桥梁、竹箱、食物。
　　为姓韩、蘓、曾、乔、林（寅卯相加）、霍（子加寅）、杜（戌加）、程、朱（太阴加），凡木傍、草头、走脚、高、赵、杜之类。
　　功曹道士（乘龙）兼书籍（乘常），杂色班文（乘玄）火炬红（乘雀），从事（乘后）信诚（乘雀）征召（乘贵）吏（乘勾），虎豹（乘虎昼）猫狸（乘虎蛇空夜的）居木丛（乘合、水日、木火日为柴薪）。
　　青龙主道士，太常主书籍，玄武主杂色班文，朱雀主火炬之物，天后主从事（未解），朱雀又主信诚，天乙主征召，勾陈主吏，白虎昼主虎豹，夜主猫、狸。螣蛇、天空则主猫、狸之怪。六合、壬癸日主木丛，丙丁则为柴薪，谓火旺木休也。
　　
　　大吉（丑）
　　
　　土神，冬至后日躔星纪，十一月将。
　　大吉者，冬至之气，小往大来，君子道长，大人之吉也。又一阳始生，上帝复位之义。
　　大吉将，其色黑，为古之策牛人也。
　　癸寄其上，金墓其下，贵人之象。音征、数八、味甘，星斗、牛，禽獬、牛、龟，宫磨蝎，分野吴、杨州，属牛，位北方。
　　所主田宅、园圃、及鬪争事。又总论丑未专主田宅、才帛、晏喜。
　　类为天牵牛星，又为天耳、风伯、雨师、天衢（作常加申酉）、雷雨（丑加卯雨复雷；卯加丑，雷后雨）。
　　为人君土、主宰执（加岁）、将军、长者、父母、神佛、尼僧、矮子（作空）、瘸子（加卯酉）。
　　为表奏（雀加寅）、举荐、福德爵、冤仇、呪咀。
　　为脾、肺、小肠。又为秃发病日腹泄（丑亥相加）。
　　为宝殿（贵加寅）、室阁、社坛、僧舍（加申）、桑园、仓库、田圃、桥（龙加亥子）、井、墙。
　　为车轿（卯日）、珍珠（贵人加得旺相）、首饰、鞋履、秤尺、斗斛、饮食、枯物、不完物（丑为未）。
　　为六畜、龟鳖（加子）、蜈蚣。
　　为姓田、孙、牛、吴、赵、杨、杜、董、岳、王（丑木加亥子）、苗、黄（俱六合加丑）、汪（亥加丑），凡土傍之类。
　　大吉将军（乘勾）主荐贤（乘雀火日的），桥梁（乘龙乙辛日的）长者（乘贵）地祇（乘阴）冤（乘月厌的），风伯（乘虎）雨师（乘后）贵人召（乘贵），车（见卯）畜牛鳖（乘蛇空）宅与田（乘常）。
　　勾陈乘丑加卯为将军。六丙日、朱雀主荐贤。壬癸日则主官讼、口舌。六辛日、六乙日俱丑青龙，辛金乙木斲削，且丑癸水龙，木在水上，故属桥梁。天乙在丑为长者。太阴主地祇。冤，带煞者是也。白虎为风伯，天后为雨师。丑上乘天乙，为征召。六合主车，天空、螣蛇主鳖，且主牛蛇之怪。太常主田宅事。
　　
　　神后（子）
　　
　　水神，大寒后日躔元枵，十二月将。
　　子者，十二支之首，有君道焉。十二月子位北方之中，上帝所居。神后者，帝君之称也。岁毕酒蘸蜡祭，以报百神故名。
　　神后，面圆黑色，古之淫妇也。
　　正禄无寄，天后之象。音宫、数九、味咸，星女、虚、危，禽蝠、鼠、燕，宫宝瓶，分野齐、青州，属鼠，位正北。
　　所主阴私暗昧妇女之事。
　　类为天华葢星，又为河祟（丙丁日辰上）、阴天（加酉）、大雨（子日玄龙）、雪（冬至后加巳午）。
　　为后妃、淫女、乳媪、媒妁（或作六合）、幼女（作后加午，或作天空又日子为小口并虎灾，受土克死亡）、孩童（亥加）、老妇（加未、加丑）、嫁妇（己加）、军妇（加辰作虎）、孀妇（酉加）、娼妇（太常）、婢妾（太阴）、翁婆（加日辰）、乐工、染匠、盗贼、驼子（勾陈）、邪师（空加卯申木）、僧尼（贵合加申亥）、溺死。
　　为奸邪（加卯）、阴小、胎产、女经、淫泆、私祷、聪明、悲（加巳日、子加巳为大阳尽也。若乘吉将临德，变凶为吉）。
　　为肾、膀胱。又为滴痢、血病（作虎克日）。
　　为江湖、沟渠、沙石、道路（加寅申）、莲塘、花盆。
　　为石灰、木灰、珠玉、图书、文墨、首饰、笼筐、绳索、木匙、缾、盏（日辰上）、浴盆、梯瓮（加辰戌）、小裁刀、水物。
　　为丝、布帛（天后加寅卯）、大豆、糖（武加亥）。
　　为燕窝、鱼鲊。
　　为姓孙、齐、谢、耿、聂、沐、漆、汪、任（丑未加）、姜（未加）、孔（六合加）、陈（加卯）、傅（申加）、冯（午加），凡水偏傍，流曲之类。
　　神后阴私（乘阴）彩女（乘后）奸（乘合），亡遗（乘龙）盗贼（乘玄）鬼神言（乘贵常）。土公（乘勾）悲泣（乘空）浴盆事（乘蛇见本季浴盆的），燕（乘雀旦）鼠（乘虎夜）行人（乘虎）取类看。
　　太阴，主阴私。天后，主彩女。六合，主奸淫。丙丁日男诱女，壬癸日女诱男。青龙主遗亡，玄武主盗贼，壬癸日贼由水路，中必劳众。丙丁日陆路，势凶。天乙、太常供鬼神。勾陈主土公事。天空主悲泣。蛇临谓之浴盆煞，课传中见四时浴盆煞，又是壬癸虎为浴盆，占小儿，其凶甚矣。朱雀，旦主燕，暮主鼠，虎主行人。
　　
　　
　　天将总论
　　
　　十二天将，天乙贵人为主，居中。前有五位，一蛇、二雀、三合、四勾、五龙，此水火土之神在左方者。后有五位，一后、二阴、三玄、四常、五虎，此金水土之神在右方者。天空虽云后六位，有名而无物，缘贵人相对无物冲之，犹月杀之有月空，以遇之事皆可也。以课之天盘起贵神之例，地盘定顺逆之序。顺布者则背天门，逆布者则向地户。凡壬课吉凶，系于天将五行，虽各有所属，而用者专取天盘乘神决之。如贵人属土，若乘亥子，则属水矣。生克皆以水论。生日为吉，虽凶将亦为吉；克日为凶，虽吉将亦为凶。紧要不离生克二字，吉将喜生扶忌克制，凶将反此。更察乘神所加盘之神生克旺相休囚，喜则宜旺相，忌则宜休囚也。
　　又《頥旨经》曰：四课三传虽一定不易，十二神将如四时而运转无穷。人皆言青龙吉将，白虎凶神。太常多主饮馔，勾陈必至勾留。殊不知龙无鳞（未上），则伤身之害至，折角（申酉上）则斗讼之愆生，虎登山（未上）则秉权于阃外，衔牒（申上）则通信于道途，太常荷项（子上）而枷锁，勾陈捧印（巳上）而转职。似此之类，世所不知。又曰：十二天官在天应十二神，在地表十二分野，在岁为十二月，在人为十二经。
　　
　　十二将释
　　
　　贵人
　　
　　论：
　　《天官书》曰：天乙在紫微宫门外右星，天帝之神，主战斗，知人吉凶。经曰：天乙阊阖门外事，天皇大帝下游十二辰，家于艮丑斗牛之次，执玉衡校量世间之事，乃壬式中天子也。
　　天乙贵人，己丑土吉将也。为神将之主，传顺吉，传逆凶；比和吉，不比和凶。若贵人顺治，更与日干相生，虽遇前一蛇，前四勾，不为深害。逆治虽前三合，前五龙，不为深喜。兼克日干，定主贵人嗔责。顺治，谓在天门之前，地户之后；逆治，谓在地户之前，天门之后。
　　贵人顺逆为吉凶之分，又看侍从之神。在吉则吉，在凶则凶，诸神将仿此。
　　贵神得地则贵，失地则贱。加小人之命则生殃，在君子之身则降福。爱龙、常、合，不立魁罡，在卯酉为关，子午为格。在日辰前则动，在后则宁。
　　贵人从十干分昼治、暮治，独不居辰戌之地，以辰为宰杀，戌为牢狱也。故贵人若临辰戌上者，则巳上起子，辰上起丑，卯上起寅，寅上起卯，丑上见辰，子上见巳，亥上见午，戌上见未，酉上见申，申上见酉，未上见戌，午上见亥，此谓太乙起子逆后寻也。
　　又云：贵人临辰戌者，以冲为神。临辰冲申，临戌冲寅，乃天乙所临之位，诸将并随天乙顺逆前后取之（二条论贵人出狱之法）。
　　又云：贵神在丑，其十二神入家则不治事。四仲，则正冲，子午相冲，卯酉相冲。四孟，则斜冲，辰申相冲，戌寅相冲，亥未相冲，丑巳相冲，而为井栏冲，移神换将，此之谓也。
　　贵人空亡，忧喜皆不成。经所谓当忧不忧，当喜不喜。
　　两火一金，金被销烁，二水一火，火乃灭光。如贵人乙丑金，下临乙亥火，火欲克金，有水为救，虽有魁，不为忧。若辛未土，下临癸酉金，金土相生，吉兆。壬寅金，下临甲辰火，火乃克金，得丙午水为救神，灾殃消散。十二天官以此推（此论纳音）。
　　一日两贵，一贵当权，其一为帘羃，贵人科试。占得与日干相生，必得高第。凡谋事，遇两贵人，宜于嘱托。
　　太岁作贵人，不必入传，皆为救助。凡占得贵人，吉；惟不救病（一说亦主病轻）。
　　贵人临旺相气发用，及加日辰年命者，曰「富贵卦」。岁贵更用起月将者，曰「龙德卦」，皆主陛迁，所求遂。
　　贵人临二八门，曰「励德卦」，利君子迁转与动移事，不利小人。主忧身、宅移动不宁。
　　贵人入狱，主君子烦燥不宁。凡谒贵遇入狱及励德，必阻滞。即相见，亦欠利，或贵人自有忧烦。
　　贵人专主钱财喜庆诏命之事，君子拜命迁官，小人田宅财物。
　　贵人在旺上，主贵人官爵印信；相，主贵人锡赐财物；休，主贵人忧病；囚，主贵人囚系；死，主贵人死丧。
　　赋：
　　天乙居中，后六前五，在子也。解息，必嘱事于仆童，在丑也；陛堂，宜投书于公府。案几在寅，卜庭谒之无虞。登车在卯，知路诉为有补。辰戌怀怒兮，上妬下忧，巳午受生兮，君悦臣喜。移途在申兮，有干求之荣。列席在未兮，有酒食之美。亥还绛宫，坦然安居。酉入私室，不遑宁处。
　　子居北方幽隐地，故为房。贵临为解息。一云：沐浴。又云：主妇人病。房前为堂。丑又为玉堂，投书进策，主贵人接引喜合。又云：丑为本家不治事，惟宜守旧。寅宜谒见于家，卯宜诉讼于路。又云：在卯为荷项，不利于进，主官求退。又为追魂使者，病凶。贵在卯酉，家宅迁移不宁。巳午以火生土，谓之受赏，又在巳谓趋朝，在午谓乘轩，皆主进望诏命，荐接迁擢之喜。又云：官讼远行在辰戌，上欲害下，且怒且惧，主贵人不宁，有决罚之事。又入狱贵人下临，未太常，主晏乐、小惠。申白虎，主道路、干求，一云：有神像事，又主损财。加酉与卯同，酉为日月入明之地，羣象私出之门，为阴私不明，关隔不通。或云：主口舌、疾病。加戌与辰同，加亥曰持笏，又为登天门。贵人顺治，诸煞被制，利于进取。
　　诗：
　　天乙神中是贵人，利为干谒庆财因；君子拜官迁禄秩，小人争讼入公庭；旺相相生尊者召，死囚刑克忌官嗔；病名寒热头目痛，崇非凡鬼庙宗神。
　　类：为官禄、文章、首饰、珍宝、榖麻、鳖、獬、牛，变异为水木之精，鳞角之物。色，黄、白。数，八。
　　
　　螣蛇
　　
　　论：螣蛇在天事天乙，为车骑都尉，雷部鞭驭之神。位居前一家，丁巳火旺六十日，凶将也。螣蛇为太乙，照则福生，过则祸生。凡事造衅，发端者，此神也。既过之后，风火、刀兵、大刼、小盗、流灾、凶旱、风水、蟊贼、虫毒、疾疫多行，暗道私匿，妇人姙孕不明事。爱阴、虎、龙、玄、后，畏戌。
　　蛇主文字、虚誉、公信、小财、水火之交。其戾，主火烛惊恐、怪梦、火光、釜鸣、官司、口舌、血光事，应在丙丁巳午日。若旺、相、相生、比和则吉，休、囚则转灾。空亡减半，披刑带杀，灾病立至。
　　蛇附旺相，神更相生者，主胎产与婚姻之喜，以其为阴私血光之神也。在君子，主威权之相，以其将厉车骑威武也。若附血忌，带刑煞，占胎必坠，当产即生。蛇附旺相，神乃有气，占怪必生气之类，附死囚气为死物，或有声无形。占梦与见怪，先责螣蛇及阴神日辰，三传次之。凡蛇附火神，居火乡，及值时下见火决，主火烛惊恐，不然有口舌、公事。求财，蛇附财星，旺相相生，必因贱货而得财；反此者，主惊恐。凡蛇临日辰，占货必得下贱之物。
　　蛇，旺主县官斗讼，相主亡财争讼，囚主囚系恐惧，休主疾病怪异，死主死丧惊恐。
　　赋：螣蛇怪异，掩目在亥，去难以消灾。盘龟在丑，祸淫而福善。生角在寅，露牙在酉，进用非讼，祸福两途。乘雾在午，飞空在巳，休祥不辨，皆主进望。入林兮在未，举步可防。坠水兮在子，从心无患。卯当门，申衔剱总是成灾。戌入冢，辰乘龙，并云释难。
　　蛇加亥曰「掩目」，不能伤人。一云：发用主婢走或失财。丑为寺、龟蛇、鉴盘，文故主鉴降祸福。又云：乃入穴自藏之象，忧事自散。寅属火，乃变化之地，旺则生角成龙，而得时利于进用，衰则失时，反为蜴蜥，以大为小。在酉为克伤之地，故露齿，必主阴人、灾疾、口舌、怪异。未木墓之地，为入林，主口舌、官讼。子火绝之乡，为坠水，主凶灾不成。一云：主惊疑、怪梦。加卯曰当门，伤人口，门户上不和。一云：血光。申，金也。与将刑合内战。戌乃火库，为睡床，故入冢忧散。辰为龙庭，加辰曰自蟠，只可远，不可近。又蛇处辰宫，名为进化，凶怪皆什。一云：主产妇公事。
　　诗：前一螣蛇车骑尉，火神惊恐怪非安；君子居官忧失位，小人争斗病灾缠；旺相相生灾未发，死囚刑克祸连绵；病者四肢头目痛，水木神来作祟冤。
　　类：为文华金火，每物变异为金火之精。于人为惊狂妇人，或作荧惑小人。于祟水木土神，或不葬客鬼。于病为头目、四肢、痈肿、见血。于五榖为豆黍。于兽为蛇蛟。受味甘羙食物。色，红赤。数，四。
　　
　　朱雀
　　
　　论：朱雀在天事天乙，为羽林将军，在雷部行火，亦名招风神。位居前二家，丙午火，夏旺春相，凶将也。阴火寄于重离，阳极反阴，不足之神，又名飞火流金。爱虎、阴，畏后、空，不立亥子戌。
　　雀吉得地，主文章、印信、勑命、服色、王庭事。失地则凶，主火烛焚煌、口舌、生病、公讼、文字、财物损失、马畜灾伤等事。若旺相披刑带杀，为害必深，反此则浅。凡占公事，雀逆理，刑贼日干，官必嗔责，反此无害。占科场与投献文策，雀不入传，亦须寻讨，最爱为岁、月建与月将并，不然与岁月日相合，带禄附马，并德加临生旺之地，文策必中。如被刑克，及落空亡、无炁加临死绝，其文必不合格。又卦体三传并吉，亦不必以此断。朱雀，羽虫之长，文书信息、口舌、刑戮之神，其为印信，亦分大小，或天戒，或朝廷公文，或行人私信。尝夏月见山蛇戏路中，占得丑雀，附天喜临门户发用，合主朝廷文字，不然则天惊也。当晚骤风雨，几旬而止。葢丑为太岁、为风伯、雨师，附天喜临门户，果应天戒。又旬日中有御牓至，凡将惊动，仿此断之。雀附火神，临火乡，并值火时，占决主火烛。
　　尝正月己卯日占季卦，雀乘午火，居南方，春得相气逆理，三传卯子午四刑冲杀，当主火烛。幸课名伏吟，神杀不动，雀下贼日干，后不为灾。朱雀开口，法主斗喧。正巳、二辰、三午、四未、五卯、六寅、七申、八酉、九丑、十子、十一戌、十二亥。
　　朱雀，旺，主县官口舌；相，主钱财、婚姻；死，主死丧、口舌；囚，主囚禁；休，主疾病、心腹、口窍不利。
　　赋：朱雀南方，文书可防。损翼在子，自伤灾难。掩目在丑，用静得昌。寅卯安巢，则迟滞沈溺。辰戌投网，则乖错遗亡。在申曰「厉嘴」，在午曰「衔符」，怪异经官语讼。在未名「临坟」。在亥名入水悲哀，且在鸡窻官灾起，葢因夜噪。在酉音书至都，缘昼翔在巳，雀火在子受克，故主自伤。又云：有官印信，在癸丑名破头，只宜安静。又云：田土事起，寅卯文书不动。又云：寅安巢，主文字喜，远信至。卯坐林怨抑之象。辰戌主文字失遗。又云：主有信息、口舌、狱讼。申为克伤，故曰：「厉嘴」，主惊怪。又申主信音在途，午为正司，故曰「衔符」，主讼狱。一云：主婚姻。木为火，父母在未，是父母之墓，故名「临坟」，主悲哀之事。又在未为啄食、求财吉。亥是火胞养，故名入水宜守静，不宜献策。又云：浴沐，主失财。子云投江主灾退。酉为火克之地，于时在夜，主官非口舌，又主疾病。巳为阙进之地，于时在昼，主文字信息。又云：在外高远。
　　诗：前二朱雀号羽林，灾殃霹雳火星辰；大人文卷忧察考，庶士妻财兢苦辛；旺气扶持情解释，衰空克制事逡巡；病伤心腹还发呕，瘥日宜看子午辰。
　　类：为羽毛、文章。于人与蛇畧同。于祟呪咀、灶神。于病在心腹上窍，或见血、呕吐、阴肿。于五榖为果榖。于兽为飞禽、獐、马之类，变异为火气烧灼之属。色，赤黑。数，九。
　　
　　六合
　　
　　论：六合在天为光禄大夫，雷部中雨师也。家乙卯木位，居前三，旺春三月六乙日，吉将也。六合乃和合之神，柔顺能通委曲，和合人事。位居东方，是青帝五阴之长女。职居辅弼，得地则文儒九流之官，失地则暗昧、虚诈、僧道尼之类。爱龙、常，畏后、阴、虎、空，不利四仲。
　　六合，主婚姻、喜庆、信息、求望、交易、胎产、媒妁、牙保、阴私、财物、文契、木植、船车之象。其戾主阴刑不明，先喜后忧，小人女子之过，伤失六畜之象。又云：六合主门户、道路、更改、变迁。凡六合乘旺相气，相生顺理而入用传者，的主婚姻或胎产喜、阴私、财物。若死囚刑克，则主财物、口舌、阴人烦挠。六合乘酉戌，多主奴婢走失，尝见鸦窥天井。占得六合乘戌临门，旬内果有奴走。以六合为天地之私门也，故占盗切忌六合入卦，以私门逃亡难获。六合与天后同入传，谓之狡童佚女卦，占则人多不正，所为奸弊兼妨有失。六合附金，谓之内战。主阴私，妇人兄弟口舌。附土神，谓之外战，事在外，发谋起议不安，宜暗求私祷。六合不合，阴私相怀，酉卯子午也。
　　六合，旺，主赏赐、迁职；相，主嫁娶、财礼；死，主争财或死丧事；囚，主婚姻、囚系、阴私、谋匿事；休，主疾病、阴私事。
　　赋：六合之神，婚姻嘉会。在亥为待命平和。在巳则不谐惊悖，在子反目兮，无礼之事。在酉私窜兮，不明之因。乘辂在寅，结发在申，从媒妁而成欢，皆主婚姻喜羙。违礼在辰，亡羞在戌，因妄冒而加罪，皆主婚姻讼事。升堂在午，入室在卯，并为婚姻。就已之占，纳采在未，丽妆在丑，总是婚姻欲成之例。
　　夫，亥木生之地，又为三合，故婚姻百事迪吉。巳金生之地，即为贼乡，故不吉。一云：巳曰赘书，主信息、见贵。子卯相刑，恩中主怨，婚姻不成，夫妻不睦。又云：持笏宜慎灾病。酉为私门，临之主男儿淫奔。又跣足，主不进。在寅万事皆通。又云：寅主出求吉。在申一说为披发，才离病损。辰戊，为牢狱，又卯戌私合，故主奸淫冒罪。在辰一云：持巾，主婚。戌一云：登途，午为正位，故升堂。一云：主半遂。又云：十月占，门户、小口不利。卯为门户，故入室吉。又云：小口灾，未为三合，故纳采，丑为临金，故妆严。又云：未为素服，丑为卧病。
　　诗：前三六合大夫位，和会婚姻吉兆扶；君子升迁增俸禄，小人饮食更欢娱；相生谋产多吉庆，受制奸窬用暗图；问疾阴阳心腹痛，丈人司命祭当蘓（丈人，一云：土神）。
　　类：为竹木、金石所伤之属，变异食盐、羽毛。于人为工巧、儿子，或术士、或仕宦，又为隐逸之士。于祟丈人身命。于疾阴阳不调，心腹虚。于五榖，盐、粟。于兽，兔之类。味可食物。色，光彩。数，六。
　　
　　勾陈
　　
　　论：勾陈在天为大将军（一云：左将军），雷部中作唤云神，位居前四家，戊辰土旺四季，凶将也。勾陈乃宫中杀炁，职任将军。得地则上令兵威，失地则兵卒不利。持重威权，又为兵甲守门之吏。大好争讼，多蓄二心，若伏丧带吊，则为不孝之神。爱玄、空，畏龙、后，不立四孟。
　　勾陈主兵戈、官讼公事、印信、虎符、留连、皮革，或争田宅、土舍、财帛。占望信息、财帛，出行俱主留滞。其戾主病蹇厄牵星，财物损失，庶人得之如此，若官员见之，乃为印绶。盛则吉，衰则凶也。凡占讼，先以勾陈为主。如勾陈贼日，理难伸雪；日克勾陈，讼得理伸。又忌勾之阴神附蛇鼠雀，带杀克日者最凶。勾阴若作贵人生日上，得贵助为吉，亦要人行年上神不落空亡。
　　凡捕，天贼、勾陈所乘神制玄武所乘神，主获。勾陈临日干，亦主获。反此不获。又勾陈所立之地，制玄武所立之地，亦主贼败或自首。发如玄武立申酉，而勾陈立巳午是也。占睛雨，最宜勾陈入传临日辰制玄武，决主天睛。占战斗，亦以勾陈制玄武，准上断之。占宅墓，勾陈乘旺气加墓宅者，主安久不移。若休囚刑克，当主公事。
　　勾陈拔剑，主病患相伤。正月起巳，逆行十二位。若与辰戌丑未交会，祸患连深，辰戌大凶，丑未口舌。又勾陈披刑带杀，灾咎即临。
　　勾陈，旺，主贵人战斗；相，贵人争讼；死，争死人财物；囚，争讼、禁锢；休，争病人田宅。
　　赋：或逢勾陈发用，斗讼争，官吏过，受钺（丑）沈戟（子），暗遭辱害遭囚，在寅兮宜上书捧印，在巳兮有改拜临门，在卯家必不宁被刄，在酉身遭决责升厅，在辰有狱吏以牵缠反目，在午因他人而累带，在未人驿，在戌下狱，往来语讼稽迟，在申趋户，在亥褰衣，反复勾连、改革。
　　勾陈主战斗，丑为明堂，封功决罪。又丑为斧钺，勾陈临之为受钺，主被凌辱。子为暗室，故曰沉戟，主有阴害。又云：丑曰入化，主口舌。子曰临官，主讼牵事变，一云：主财帛。又说丑未皆主酒食、田宅。在寅受克，囚杖危身，宜上书进策。巳为金生火盛，全投火为铸印，勾陈临之，为捧印，以火旺土相也，故主迁升。在卯为鬼克，又云：入狱，故凶，主迁居，不利小口。酉金故主刑责，又云：病足难进。辰为狱，加之故主狱吏勾连。午为生地，故主惹累。一说未入驿，主吉。在戌又为佩剱，凶。一说在申曰河，吉。加亥宜求财。
　　诗：勾陈前四大将军，兵灾刑斗讼留连，君子掩逃擒盗贼，小人争妇竞田园；旺相相生犹合理，死囚刑克系迟延，病者肿痈寒热苦，祟在邱陵及主垣。
　　类：于人为丑妇或军卒，或贫薄小人。于祟，冤死之鬼及门户土垣鬼；于病，心腹寒热、痈肿、见血。于五榖为木实。于兽，鱼、龙、水虫之属，变异为瓦、石、金、铁，若被损勾连罗网之类。色，青、黑。数，五。
　　
　　青龙
　　
　　论：青龙在天为左丞相，雷部中作甘雨之神。位居前五家，甲寅木旺春三月，吉将也。青龙水木神也。东方青帝九阳五。所居禄首甲寅之地，高贵、端雅、方正、廉平，执生气为辅弼大臣。得地，则富贵尊崇；失地，则财宝外耗。畏阴、虎，爱后、合，不立申酉。
　　青龙，主文字、财帛、舟车、林木、衣服、书契、官府、升迁、僧道、高人、婚姻、喜庆、媒妁、胎产、宴会、果药之属。其戾，主哭泣、病疾、公讼、货财、走蓄、陷溺、舟车。凡占公事，虽以青龙为喜神，若披刑杀入卦贼日干，却主凶，以其为杀神也。凡新妇入门时，忌天后乘神克青龙，主损夫。求财以青龙为主要，乘旺相气临旺相乡，与日辰相生，或作三合、六合者，吉。亦须入日辰三传，不然亦为闲地，求财难矣。占婚姻、胎产，同此。又龙生命有财，克命退财。占盗贼，忌龙入卦，以龙为万里之翼也。占行人，亦主转往他方。占病龙入传，必因酒食，不然因会亲情喜好得病。占文官则视青龙，武官则视太常。与日和合者吉，反此者凶。太岁作龙常，必主迁转。凡龙与煞并加日辰者，主喜庆中有斗杀。
　　龙开眼，主消灾。孟寅、仲酉、季戌是也。
　　龙旺，主贵人迁官；相，婚姻、喜庆；死，有死人财物；囚，有囚人财物；休，有故旧酒食。
　　赋：青龙财喜，多主亨通。伏陆在酉，允宜退守。蟠泥在丑，所谋未称。登魁在戌兮，小人争财。飞天在巳兮，君子欲动。乘云在寅，驱雷在卯，宜于营运利进，摧角在申。无鳞在未，宜乎安静，动凶。午焚身，辰掩目，缘财有不测之忧。子入海，亥游江，囚动有非常之庆。
　　天魁，小人也。故在戌，主小人争财。一名御雨，出入多劳，主凶。在巳主炎盛云行雨施，故曰飞龙，利于进谒。寅主征召，又主子孙欢庆。卯又名戏水，才货重重。一说龙乘寅卯，多是求亲。龙乘寅卯加申酉，折足斗讼之象。未为木墓，辰为水墓，故曰无鳞。掩目在午，一云无毛，损才忧官府。若妻有孕，动摇即无虞。亥子俱主舟车财帛之喜，亥又主婚姻，一说子乘龙合女，占必受皇恩。又曰子午乘龙，妻妾怀孕，不然家藏孕妇。
　　诗：前五青龙丞相位，酒食财钱婚礼仪；君子奏官迁远职，小人财物送乡耆；旺相相生媒妁吉，死囚刑克是私通；病者沈热心肠疾，祟关司命且堪医。
　　类：于人为贵官族、僧道、高人。于祟司命。于病头、目、心痛、四肢寒热、痈肿。于五榖草木之精，可食之物。于兽龙、虎、豹、狸、猫之属，变异文章、羽毛、钱物、脯玺之类，又为棺椁、枷棒之类。色，黄、赤。数，七。
　　
　　天空
　　
　　论：天空在天为司直官，雷部中为黄埃尘雾之神，又为渴雨神，位居后六家，戊戌土旺四季，凶将也。天空乃阳土之神，燥灰之土，为中央最卑之位。列奴婢之行，为天地之杂气，作人间之诈神。得地，则当直之吏，非多是少，妄起事谋。失地，则奴辱婢舌，或显或隐，动无济物之心，静有妖氛之气。爱元、后，畏龙、合、阴、雀，不立四孟。
　　天空，主奴婢、公吏、市井、小人、财帛、言约、私契。其戾，主奴婢口舌、脱空不实、虚伪巧诈、是非毁败之事，以其为空亡寂灭之神，即空亡之类也。若在辰戌丑未四宫，谓之天空闭，亦可以成小，不可成大事。其或顺理旺气相生，主财帛喜，奴婢小人同心，更带财星及天喜者，必因小人获财也，不然因僧道获财，或因虚诈有功。《花瓶记》曰：天空安居，有言不虚。尝夏占铸锺，天空附火发用，旺相相生，锺遂成止有小衅。占词讼，最爱天空发用及终传，主讼解谋不成。若求财物，又深忌之。一说加临日干旺相，主作营运行商。占婚，天空发用及临日辰者，其家必有孤寡之人，不然更徒祖业。占奴，河魁婢从魁，皆以天空为主星，要天空乘神与干支生合无克贼，则吉；不然主逃走，更值魁罡，其仆不良。占行动，主道路，卑贱相损。占赴试，奏对亦吉，天空乃奏书之神也。托人谋事，最防虚诈。占宅墓，若宅墓上见水神，或门户上见天空并者，必主水道垣墙壅塞泥淤不便。宅墓者，宫音宅在未，墓在辰；商音宅在酉，墓在丑；角音宅在卯，墓在未；征音宅在午，墓在戌；羽音宅在子，墓在辰。惟年将其音相连，如天空戊戌土，乃征音及商羽音。太常己未土，贵人己丑土，俱商音及角音。勾陈戊辰土，宫羽征音。凡占得年将，必主大小墓相连也。
　　天空见泪，哀声聒耳，六甲旬中居壬癸地，见壬癸也。
　　天空，旺，主贵人欺诈；相，才物欺绐；死，欺诈、死人事；囚，刑狱、欺绐；休，被人欺诈事。
　　赋：天空司直，欺情诈弊。伏室在子，患生于妇女。居家在戌，事因于奴婢。侍侧在丑，诈尊长之言。趋进在未，起货财之利。受辱在巳。被制在寅，然自别其是非。识字在午，鼓舌在申，实难分其真伪。凶恶在辰，乘侮在卯，有暴客以欺侵。巧说在酉，诬词在亥，值奸人之谋计。子为房室，故主阴人灾。又云：溺水，主小人蹇塞。戌为奴婢本家，故主之。在戌辰丑未，俱名处机，主小事成合。丑为贵人，故曰侍侧。未为酒食，以戌刑未，故主诓赚得财，一云：主宿疾。加寅，一名犯牢，主公私口舌。加巳，一云：投绝，若发用，主血痢之疾。午为文明，故识字。申为舌辨，故鼓舌情，伪难测。辰为恶杀，卯为门户，克伤故主暴客。酉为蔽匿，亥为口舌，二者皆主巧言奸诬。一说天空加酉，奴婢走失、奸淫。加亥名濡冠，亦主小利遗失。
　　诗：后六天空司直官，奸谋诡诈事多端；君子迁转防谗诳，俗辈孤单被欺瞒；比助相扶奴婢喜，刑伤不睦是非搀；疾关气胀疼胸胁，井灶为殃岂得安。
　　类：于人丑妇贫人。祟井灶及绝嗣鬼。于病胁腹中气并下痢。于五榖阙。于兽狼狗之属，又为印绶、金、铁、空虚之物。变异为虚臭恶物。色，黄。数，五。
　　
　　白虎
　　
　　论：白虎在天为廷尉卿，雷部者霹雳之神，又为风伯，位居后五家，庚申金旺秋三月，凶将也。虎乃西方白帝金神，四炁阴柔之五女也。刚金专主权煞，九天玄女下执法神也。貌若妇人，多与人为凶器、丧服，能损骨肉，亦为胎孕，多行暗道，好作阴私，浸淫浊滥。与后妇同好暗室，操行不良，职居大将运。得地，则气雄威猛；失地，则狼狈而凶。冬至雹冻大风，夏主暴雷害物。
　　白虎主道路、信息、兵戈、动众、威权、财帛、犬马、金银、宝物。其戾，主孝服、哭泣、死丧、疾病、怪异、凶恶、杀伐、灾害、口舌、狱禁、斗闹、暗昧、血光、怨仇、惊恐、刑戮之事。披刑带杀，灾祸立至。虎旺相、相生及顺理者，亦作财物断之，不然因闹处得财。凡占施大功，作大事，最要虎入课发用，其功立成，虎乃威权之将也。占官爵，亦要白虎，乃为威权。更带杀尤羙，所谓不刑则不发也。占病，切忌白虎贼日，兼虎带杀贼日，斗魁作虎克日、克行年。虎阴克日、辰、年、命，皆凶。最爱虎空，附德神者，吉。有白虎落空亡，或有德与日相生，不损人，惟凶煞重亦不能救。占公事，忌蛇虎克日干，以二将皆血光之神也。占墓宅，看白虎临何方，断其方有岩石神庙之象。占行人，以虎为准，初传立至，中传在途，末传失约，未来。虎带丧吊加支，主家丧服或外服入宅。传中见虎，须干有服人。占天时，虎主大风。
　　虎仰视凶恶之甚，治四孟是也。虎遭擒，免灾。太岁类合治，寅午戌是也。
　　虎旺，上主哭泣、遭官事；相，上远使怨仇相争事；死，病疾、死丧事；囚，血光、沈沦、狱讼事；休，有疾病。
　　赋：白虎道路、官灾、病丧。溺水亥子，望音书不至。焚身巳午，虽灾祸反昌。临门兮卯酉，伤折人口。伏野兮丑未，损失牛羊。登山在寅，掌生杀之柄。落穽在戌，脱桎梏之殃。衔牒在申，立可待其有喜。咥人在辰，终不见其为祥。
　　金到水沈溺，故望信不至，一云：在亥，主有孕妇。巳午火克金，主反祸为福，一云：虎乘魁罡。加巳午主孝服，或干孝人事阙。伏穴难动酉当路，俱老幼疾病。丑未为田野，故损牛羊，又云：丑日直视有求望，一云：防害未，亦名登山，主进用有权，滞中得速。虎登山，主生财，人口有伤。一云：蛇虎临寅，梁折屋坏落穽，亦主反祸为福。一云：在戌闭目。戌为白虎兮犬惊，乃正位为衔牒，主道途信通。又云：申酉俱争讼。辰凶恶，故咥人，主官灾刑戮，又名夜行凶。
　　诗：后五白虎廷尉宰，孝服疾病狱囚萦；君子失官流血恐，小人杀伤致身倾；旺相相生惟损失，死囚刑克虑沈溟；病者目头痈疽苦，祟犯伤鬼祭乃宁。
　　类：于人为病人、孝子。于祟兵死、客鬼。于病痈肿、头目、见血、忧惊。于五榖麦、麻。于兽猿、猴、虎之属。又为金、铜、铁之器，变异为剱伤形。色，白。数，七。
　　
　　太常
　　
　　论：太常在天为太常卿，一云：少府。雷部中养物之雨，淑气之风，位居后四家，己未土旺四季各十八日，吉将也。太常己未燥土，为四时之喜神，和八节之嘉会。动遵礼乐，为司察之官职，在礼乐榖帛之权。得地，则为衣物、财帛、田园、宝货；失地，则退藏、屯剥、牙保、媒人。爱贵、合、后；畏蛇、空。
　　太常，主文章、印绶、公裳、服饰、信息、交关、酒食、宴乐、绢帛、田地、五榖之属。其戾，主乖违、失公私文字、窃盗衣裳、哭泣不羙、公私牢系。占官，最喜此将，终始见太常，天驿二马印绶之卦，所求遂意。如传见河魁、太常，主两重印绶，葢河魁为印，太常为绶也。占得太常发用，更临日辰门户者，为印绶星动，君子遇之，决主印绶文字之喜。旺相相生，迁官转职。即小人亦主媒妁婚姻。休囚刑克，则财帛不安，货物不足。
　　太常被剥，百事消烁。春辰、夏酉、秋卯、冬巳是也。
　　太常，旺，主贵人、财物、酒食、婚礼、喜事；相祠祀、衣裳、婚事；死，谥赠财帛；囚，县官召命；休，有病人、衣服、钱物，披刑带杀，其事速成。
　　赋：太常筵宴，酒食相奉。遭枷在子，必值决罚。侧目在寅，须遭佞谗。遗冠在卯也，财物损失。逆命在戌也，尊卑起讼。衔杯在申，受爵在丑，必进职而迁官。铸印在巳，捧觞在未，或征召与喜庆。午乘轩有改拜之恩，辰佩印有再迁之命。亥为聘诏，上虽善而必虑下憎。酉作券书，始虽顺而堤防后竞。
　　子水旺土囚，故名荷项。因酒食与人决罚，寅木克土，故小人侧目加谗。太常为衣冠，卯木克之，故遗失。戌一名入狱，故尊卑不和。申为杯，丑为贵人，故衔杯而受爵。巳为印，未为酒食，故铸印而捧觞。未又名列席，丑亦名列席，俱有资财之喜。午为相地，故乘轩。辰土近巳，故佩印。辰一名枷项。亥乃绛宫，贵人之阙，上人喜。但未土克亥水，故虑下憎。酉为秋分之故券，出后必有竞也，主阴人喜，且防后争。
　　诗：后四官为太常卿，田园财帛彩鲜明；君子迁官荣爵贵，小人媒嫂酒逢迎；旺相相生婚吉庆，死囚刑克失财惊；病者四肢头腹疾，祟缘新鬼可求亲。
　　类：于人为贵人、贫妇。于祟司命，又新化鬼。于病四肢、头腹不宁。于五榖为麻。于兽为雁羊之属。变异为金石、文华、耳目、毛发之类。味可食，形圆。色，黄。数，八。
　　
　　玄武
　　
　　论：玄武在天为后军，一云：又将军。雷部中为苦雨神，位居后三家，癸亥水旺冬三月，凶将也。玄武纯阴之水，倚干辅坎，阴极之位，北方至阴之邪气也。能终万物，职将军。得地，则御侮之官，专耗散之权；失地，则奸盗贼害不祥，抱不正之气。妖邪六穷之鬼，气当六甲之穷，位在四时之尽。爱龙、蛇、雀，畏空、勾，恶立魁罡。
　　玄武，主聪明、多智、文章、巧伎、求望财物、干谒贵人。其戾主失脱、盗贼、奸诈、小人、女子、阴私不明、走失、疾病、鬼魅、梦想、离别等事。武主鬼扇，其为事多浮泛难成。武在江湖，则主风云；在道路，则主雨水。武与财星并，主财聚散，或亡失稽滞，少成多败。如其旺相相生，则主交易财物，或作牙侩断之。凡占盗贼，须责元武之三传，先以玄武为本传，次看玄武之阴为第二传，谓之盗神，而盗神有所生，为藏物潜居之处也。又须看盗神之阴为第三传，此三处神将相生，上得吉将，其贼难获。若三传神将相克，有凶，当主败露。又看人年上神，与日克制玄武者亦获。凡卦忌武临日辰，或日辰作武逆理克日辰者，俱防盗贼失脱，亦不宜与小人交易，恐有脱赚，不然其宅有阴人乘门户不利也。如顺理旺相相生，不在此限。占走失人物，玄武附德更临日辰，逃归获。玄武临门户，更直昴星者，必主失脱官家，当主牢狱走失，若直刑害，罪人自犯。
　　玄武横截，盗贼兵伤。顺行亥子是也（未明）。又云：武并风伯雨师二神，必有盗贼。
　　玄武，旺，主贵人遗失财物事；相，系官失财事；死，盗贼、死亡事；囚，盗贼、囚系事；休，亡失病人财物事。
　　赋：玄武遗阴，贼走失。散发在子，有捕盗之心。升堂在丑，有干求之意。爱寅兮入林而难寻，恶辰兮失路而自制。窥户在卯也，家有盗贼。反顾在巳也，虚见怖惊。在亥名伏藏，则隐于深遂之乡。在未为不戒，则败于酒食之地。截路在午，拔劔在酉，怀恶反伤。折足在申，遭囚在戌，失势可得。
　　子曰过海，出入进退。丑曰立云，贼失物、欺诈、干求。在寅一说和谐之地，不为灾。在辰主官事，一云：魁罡乘武，奴婢逃亡。在巳一云：跣足，进身之象，有人举荐；未曰朝天，宜于贵。亥主损官在午酉，贼不宜攻。一云：午为失剱，不为害。又曰：玄武午未兮转职。申主贼现形，又横劔主害人，一说武乘玄子申，加卯酉，绝伤。
　　诗：后三玄武后将军，盗贼奸邪狱讼陈；君子奴逃车马失，常人家破户门淫；相生健旺伤财畜，互克衰绝丧系迍；病者患腰兼胀满，祟殃河伯溺潭神。
　　类：于人盗贼、邪视、小人。于祟河伯、水神，一云：厕鬼。于病心腹胀满，一云：患腰。于五榖为豆。于兽狳、猪之属，又为虫。于水中连鳞甲，文章之物。变异为内虚女子之物。色，黑。数，四。
　　
　　太阴
　　
　　论：太阴在天为御史大夫中丞，又云：天乙嫔妃彩女也。雷部中霜雪氷冻之神。位居后二家，辛酉金旺秋三月，吉将也。太阴乘金，西方白帝之少女。辅后宫，处人臣之位，有肃杀之权，严重有威貌。得地，则正直无私，主台垣谏府，刑章典宪，操天下是非，故于人为信气，禀少阴嫔媵之职；失地，则为婢为妾，三十六怪之主。爱龙、常、后，畏雀、蛇、空，不立卯午子。
　　太阴，主妇女、才帛、金银、钱物、阴私、喜庆、婚姻。其戾，为阴私、损失，谋事迟滞未成，远信未至，病疾未痊。旺相相生，主阴人财喜，或为胎产。死囚、刑克，阴小病患，及阴私、舌口、婢弊不正之事。占公讼，太阴入卦与日相生者，宜首罪。占罪，太阴入卦刑克者，主有神佛愿。占盗贼，切忌太阴入卦，或临日辰，主难获，天地之私门也。徐曰：太阴、六合来加日，冥福佐之登远程。占墓宅，太阴入卦，所临之方，断其有佛寺及奇羙好物名。占婚，见太阴并酉亥未发用加日辰，其女必不正，或神佛阻，妇人间阻。加日本克日，曰主淫乱，丙午日见之有财。
　　太阴居申酉，为拔劔，主阴。
　　太阴，旺，主嫁娶、阴私事；相，财物、蔽匿；死，阴私、死丧；囚，阴私、囚禁；休，巫医、蔽匿事。
　　赋：太阴所为蔽匿，其来祸福不宁。垂帘在子，则妾妇相侮。守局在丑，则尊卑相蒙。被察在戌兮，忧怪异、小人诬谮。遭淫在辰兮，被乖争、勾连、争讼。寅跌足，午脱巾，财物文书暗动。亥裸形，巳伏枕，口舌盗贼惊忧，闭户在酉，看书在未，雅称士人之正。微行在卯，执正在申，偏宜君子之贞。
　　凡太阴所为虽福，亦是蔽匿之事。子为房，阴为妾，故垂帘相侮。丑尊贵之宅，阴加，故尊卑相蒙。占婚，当主贵人为事，一云：主僧愿。戌天空之宅，小人之象，故防谮。辰主乖争，又为狱，故有讼。一云：戌曰绣衣，主婚。辰曰理冠，求就，又云：堕胎、损妇、跌足、财动。寅脱巾，文书动。午其忧喜决于占时。又云：午日披发，怀忧。寅荣迁、恩锡。金生水在亥，为裸体目。亥玄武，酉金珠，主阴有盗贼，又孕病，又云：孕喜。巳火克酉，为伏枕，阴人口舌。酉为正位，故闭户。未为夏，未迎秋，金将至，故看书。卯为门，太阴出之，主正直。申为临官，故为执政，四者皆，君子则吉，小人凶也。一云：酉主奴婢、疾病，出入防忧。未主传书、欺诈、破失，又婚事。
　　诗：后二太阴内史丞，阴私蔽匿事相仍；君子罪名将出入，小人赃奸致忧惊；乘旺相生婚礼验，逢衰刑克祀神征；病者足疾腰伤损，有祟须祈灶有灵。
　　类：于人与天后同，或云贱妾。于祟女祥并灶及绝嗣鬼。于病心、腹、腰、脚损。于五榖为小麦。于兽鸡雉、飞鸟之属，又为金、铁、刀、针。变异为野外水中物。色，黄、白。数，六。
　　
　　天后
　　
　　论：天后在天事天乙，为后妃。雷部阴霖雾雨之神。位居前一家，壬子水旺冬三月，吉将也。天后六阴之极，北方黑帝之五，女处人臣之位，任用财物。为阴户之事，掌握后宫，配贵人多柔顺，主迟滞。体天地之至位，作羣侯之慈母。得地，则清真廉洁，高贵尊崇；失地，则淫滥奸邪，杂乱人伦。爱龙、常、贵、合，畏勾、空土神。不立四季。
　　天后，主宫庭阴私、喜庆、妇人、财物、婚姻、胎产，与赏赦、庆贺、恩泽。其戾，主帷簿不修、阴私不明、欺诈不实、口舌走失。凡占，后乘太岁加日临门户。主恩赦之兆立至。更值三阳、三光尤准。占公事最宜见之，如不临门户，但入课传者，则主迟慢。天后所乘神。切忌下贼上，必有小人凌辱之事。葢后是皇后星，女弱之象，不宜为下所制也。占婚，宜后与日相生，及三六合者成，反此不成。天后克日干，女贪男不肯；日干克天后，男贪女，而女不肯。若卦传大吉，主先阻后成。天后乘神，可以定女子性情容貌。天后乘马，命见解神，主阴人离别。后阴作玄，暗昧不明。后阴作虎，主妻病凶。罡为后，加妇年，主堕胎。
　　天后，阴申阳酉，主淫乱未明。一曰天后多因占女人，忽逢土旺，主灾损。若临午未并壬癸，万事十谋无一真。
　　天后，旺，主嫁娶酒食；相，妇人阴私事；死，主死丧财帛事；囚，奸邪系事；休，阴私疾病事。
　　赋：天后，妇女、敝匿、阴私。守闺在子，治事在亥，动止多宜，临门在卯，倚户在酉，奸淫不足。褰帷在戌，伏枕在午，非叹息则呻吟。裸体在巳，毁妆在辰，不悲忧，则羞辱。优游闲暇，皆因理发在寅。修容在申，悚惧惊慌。缘为偷窥在丑，沐浴在未。
　　子宜静，亥宜动。又云：子主贵人、婚礼、远信、盗贼，亥主阴人病，占讼必狱。卯酉为门户，主奸淫，家事不宁。午为水胎，故伏枕，主孕病。戌为狱，水受克，故褰衣，主失物讼事。水淫于巳，故裸体，奸淫之羞。辰为牢狱，故毁妆，主遗失衣物、官讼。又云：魁罡作后，家藏恶疾阴人。一云：在辰婚产。寅为毛发，水生木，故理发。一云：文书不决。申为容，水生之地，故修容。一云：奸私。寅亥合而丑近之，故偷窥，主阴私。一云：主婚礼。又云：后乘丑加支为用，夜梦鬼交。未为衣服，水受克，故沐浴，主妇人忧。又云：阴后在小吉，主妇人婚。一云：男进田宅。
　　诗：后一天后彩女嫔，惟须禁锢莫因循；君子迁官会宾客，小人陈仪议婚姻；旺相维持妻妾产，休囚伤害暗私淫；病成痢疾腰肢患，祟犯河官溺死神。
　　类：于人贵流妇人。于祟水神、溺鬼。病阴阳不调，大小便不利，脏腑之疾。于五榖稻、豆。于兽鼠、蝠，又为女人用物。变异为金石、草木之属。色，洁白。数，九。
　　
