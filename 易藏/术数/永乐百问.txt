朕居王位，出于何相，而得万民王之？
对曰：王乃龙生凤长，身长六尺，面大腰圆，能步开三尺。少年所困，未出须之故，今已须长一尺八寸，以合龙相，当年之寿。
凡庶民生下小孩，其父见子的爵者何说？莫非是小儿之福乎？
对曰：凡小儿生下瑞香满室，必主大贵。书云：生下身香必主父爵身后荣者，如刘阿斗、宋太祖生身具异香百日。
朕昨见一尚书天庭低，何故又得为官？
对曰：天庭虽低，日月角开，辅弼骨朝，头平面圆，此乃五行相配，故不忌低，是以得为尚书。
朕宫中无方面之妃，朕之面方，欲得一方面为配，再有何说？
对曰：妇人贵在眉目肩背，子在肚、服、脐、乳，凡面方者为虎面，必犯煞星，岂能入宫为贵人？凡女型如凤者，方为大贵。凤型面圆长，上下相配，眉弓高、目细秀、项圆长、肩背平，此乃真贵，纵不入宫，亦不失为夫人。
朕向日宠王公女，相她必为母后，朕今不喜她，何能得为母后？
对曰：非国母福薄，但圣上子星未现，故此不宠。彼生成国后，命寿延长，若要出得太子，必定是她。永乐未信，后三年复宠，果生太子。
选妃用绵认厚穷令女走出汗来，此是何说？
对曰：非令女走出汗来，乃知其体香若何？凡女人体香，方得大吉。否则，下贱也。
为官者乃贵人，常有遭刀剑刑者为何？
对曰：皆因项下有红丝，耳轮多赤色，犯此者，难逃刀斧身亡。
日月交烽，反得善终为何？
对曰：凡武将两边眼眉上生杀气，正高而有颧，所以当得征战。眼下露光，项无红丝，非猪食鼠食，乃善人之相，能战之人。
吴尚书之母极陋生，二子如梓童，是出何相？
对曰：面虽陋，眼若星，唇若朱。子乃脐腹所载，何在面目？必是脐深腹厚，腰正体坚，人若见之，俱有惧色。凡妇人威严者，多生贵子。非面之福，乃五脏六腑宽宏秀丽也。后永乐封为锦阳夫人。
宫中之女，多不出子，何也？
对曰：古人言，“美女无肩，将军无项”。肩太垂而身太弱，腰太细而体太轻。犯此四者极多，乃非厚福之相，何得有子？
朝中大臣不能饮食，既为官，何又禄少？
对曰：官高虽是印堂宽，富贵还须手过膝。官高因印开眉秀，耳正目清，因此大贵。食禄在口，若唇薄口蹙，食自少也。
眉长寿不长何说？
对曰：书云：“眉毫不如鼻毫，鼻毫不如耳毫，耳毫不如枕骨高”。故此眉长难保寿。凡寿在头发、项皮血色为主。
耳反，为官大，何说？
对曰：相有可忌不可忌之说，岂可一理而推？书云：“睛虽黄有神光，梁虽折准头丰，身虽瘦不露骨”。此俱不作破败，还作贵相推之。
舜目重瞳，项羽亦有重瞳，何说？
对曰：舜目细而长，乃凤目也。项羽目圆而露，眼边起皱纹，如鸡眼乃凶相也。
甘罗十二，太公八十，一迟一早，何说？
对曰：此二位前贤，双耳俱有珠齐口角，为明珠出海。甘罗红如火，十二到此即迁。太公白如雪，故主老来相遇。
凡一人生无疾病，何说？
对曰：人生在世，相合乾坤。驿马高明边地静，印堂平正六阳光，疾厄再加无暗滞，一生福寿永绵长。
凡人一生多疾病，何说？
对曰：山根常暗准头青，两耳生尘目又昏，边地如泥发如草，一生何日得安宁？
朕自为君以来，不脱忧心，何说？
对曰：山根仓库常青青，准赤腮黄气不匀，纵此为君也愁闷，庶人得此百无成。必待此色一开，圣心自安矣。
朕为君以来，幸国已平，民已富，土已裕，何说？
对曰：血足神舒眼愈光，印堂平润是荣昌，为士为官多获福，庶人得此多安康。
女人多贵中生贱，贱中生贵，何说？人言女人无相，又何说？
对曰：凡女相与男相不同，女岂不相？头尖发少，必是贱人之女，面圆目正，配良人之妻。血足气和，可生贵子。土正颧平，可维家业。体正面圆，目秀唇红，再得肩圆，可许大贵。凡福室之女，头平额润，目若流星。唇薄身轻，貌美仓削，齿白肉光，乃贱妇也。
五露、五反何说？
对曰：凡一露二露家无隔宿，三露四露命常短促，五露具全，大贵之格。眼露睛不露光，鼻露窍不偏梁，唇露齿不露，耳露廓不失珠，此乃金木水火土。五露俱犯，露梁、露光、露齿、露珠，此乃十分下贱之相。五反，非善相也，乃凶恶之徒。书云：“五反之中奥妙多，术人何以得知之，若还一件俱无反，方许朝中挂紫衣”。
五小、五极何以分明？
对曰：凡五小者，一小头，二小身，三小手，四小足，五小面。此乃五件一身，还要五官六府为主。此乃身体五小也，非五官之五小。若五官俱小，为五极，乃下贱之相也。凡五小声大，五官三停六府为配方妙，如有一件不配，即不如也。五极乃额、耳、鼻、口是也，即五星金木水火土。书云：“五小身头共四肢，莫言耳鼻口如眉，若是五官俱得小，一生下贱是痴愚。
相分南北，何以说？
对曰：此论南北二京十三省说（古书无此乃先生心法也）。分十二宫言之，南方属火，故相天庭，宜火旺，方为有用。北方属水，相地阁，宜水旺为妙。浙人属金，故金宜清，方许荣身。闽人相唇口齿，闽地近海，乃唇齿之间。太原乃山陕西，西方也，为中国属土。河南相稳重。淮南相属实。淮北相轩昂，江南相清轻，江北不嫌重浊。徽州乃山岳峻地，故独看眉。江西越尾相气色，不以骨骼为念。但各处相若得局方妙，不合难许荣身。
三尖、六削，如何？
对曰：头尖、面尖、中、豚尖，不良之相。六府俱削，好杀之徒。犯此怎得富贵？
人言鹤形龟息，如何？
对曰：凡鹤形起步，离地三尺，肩偏项长，头先过步。今人鹤形不过步离地高者为是，肩项要同前，官到尚书。可学神仙龟息，乃安睡之说。凡气从口出，亦不聚财，亦不长寿。气从鼻出，则财福禄俱好。凡口鼻俱无气息，从耳出方为龟息，易睡易醒，乃大贵之相，神仙之体，世人鲜矣。今人乱言二形，俱少得此者难。
朕阵上交锋并无惧色，今来宫内御室不强，何说？
对曰：人非惧内，表壮不如里壮，宋太祖左目小右目大，故惧内。张尚书须拂于左，一生多畏夫人。圣上眼皮多黑子，故得贤能国母。此论眼皮黑子、须拂于左、双目雌雄，此三者多惧内也。
女人阴毛长，主贵贱，何说？
对曰：当时汉国母吕太后阴毛长一尺八寸，根据黄如金色，卷于阴上，用手扯开过膝，放手覆拳，故名为“金线缀阴”，主极品，亦主多淫。若直、若长、若黑，乃奸杀之妇，虽贵不长。阴毛宜黄、宜软，亦成贵人。如草者贱，硬者贱，生早者夭，生迟者淫，三七年内生方妙。
相法原取五行为主，又取禽兽之形，莫非将人比畜么？
对曰：郭林宗相法有三百六十外形，相理多端，一时难辨。类兽者多富，类禽者多贵。龙形隐隐，虎形步阔头藏，猴相睛圆黄，耳鼻俱小，头小，性快不定，一时福生财禄寿好，难言老后之。兔形性疑多自怯，眼正鼻露，合此。凤形项长肩圆，身直，女得此亦贵。舌长唇齐，鼻大面长身阔，为牛形，主一身安逸，有钱万金。赋云：凤形要眼秀，牛形要睛圆。此乃一阴一阳之大贵格也。雀步蛇行，男女大忌。鸡眼鼠目，必犯刑伤。猪形目赤，忧防网罗之非。
三停有面有身，何说？
对曰：面上三停，发际到山根为上停，为初限。山根到准头，为中停，为中限。人中到地阁，为下停，主末限。如上停短削，少年不利。中停低陷，一世不荣。下停若长，一生忧滞。大概上停中停俱长，下停宜短。身上三停头腰足，此三停俱要得配。
凡人一体无须，何说？
对曰：须乃肾经之苗，丹田元神。水形人多有肾虚，土形人丹田不足，此二形人无须极多。凡水土形人有须必有好子。浊者富，清者贵。若无形，乃肾水不足，元气虚弱，岂能有子乎！木形人火旺，故此无须，还须有子，不可以须言人子息，恐误其大事。
身发，发落，何故？
对曰：凡肉随财长，发逐神清。发乃血之余，发浊血亦枯，发秀血亦荣。凡发落财遂生，肉长亦发落。木形人落发，即死无疑。书云：肉长财丰发自疏，血枯神浊乱如丝，若是木形须鬓落，再加发落寿无归。
三阳明旺，何为三阳？
对曰：三阳三阴，乃双目之下，又名卧蚕，亦名男女宫，亦名福德宫，乃是眼下三阳。面上三阳，印颧准，乃一面之要处。故宜畅旺，不宜暗滞。
额上纹见，大巨常有，何为不好，系何说？
对曰：凡额上纹，一条为华盖，二条为偃月，三条为伏犀，多者不妙。凡纹欲从辅骨边起，横深为妙。华盖主孤独，偃月主中贵，伏犀者大贵。如短如乱，大不好，一生主辛苦、下贱刑伤。
凡人之相，有气色何为？
对曰：书云：“骨骼正，气色定”。凡气色，五脏六腑之余光，故有金木水火土之详说。在外为气，在内为色。色为苗，气为根。凡看根，先看苗。在内者还未遇，在外者已遇。鲜明者正旺，淡色者已散。凡欲求谋，即在此宫看气色，有鬼神不测之机，乃夺天地之秀气。世间各样异术，惟气色最验，但恐耳聋目盲，妄言则不验。
女看血气，出于何处？
对曰：凡女人以血为主，皮乃血之外，血乃皮之本，看皮可知血之旺衰矣。皮明则血润，皮红则血枯，皮黄则血浊，皮赤则血衰，皮白则血滞，滞则夭。故此血宜鲜明，表里明润则为贵也。
男以精为主，出于何处？
对曰：一身之本不过精神，神一散岂能有命？目为五形之领，故看眼上即知。凡养精神，发在双目，目秀神必秀，目清神必清。目枯浊神必枯浊，目散光神必散光。故目要神为主。眼乃一身精华，不宜不秀。日月若流星，必是身荣之客。眼若盲昧，多因困苦之人。不露不偏不陷不浮光，方为美相。此数件若犯一件，决然不好。书曰：“一体精神二目中，睛明点漆必荣身，若是焦黄乱浊眼，为人下贱也贫穷”。
得妻发福者何说？
对曰：书云：“奸门如镜，因妻至富成家。鼻准丰隆，招妻多能贤德。得妻发福，准头鱼尾明润，多得妻财，印堂紫气如蚕”。又云：“龟头小白，妻妾贤能”。
得妻财反穷困何说？
对曰：招妻破败，只因橱灶两空。娶妇破家，多为奸门容一指（陷也）。形局若恶，招妻之后亡家。鱼尾多纹，一世苦穷。到老骨肉磊落，一生长得妻贤。女若鼻低，出嫁夫家大败。男生斑点，招妻伤命亡家。男若该死，女不犯刑，可得全其性命。物之不齐，物之情也，信须有之。短命男儿，自有妨夫之妻。女相不良，自有克夫之相。
父相起家子相败，可得破家否？
对曰：欲知暮年破败，需观地阁头皮。要知子息荣华，还看乳头脐腑。此数件可定运矣。地阁削陷，头皮干枯，老景难言子孝。乳朝下，肚皮薄，脐若浅，老年定有破败之儿。一面相好，独此数件不如，虽得过日，自是消乏，身亡之后，子必败矣，此言父相老运不如也。
凡人受子之爵，何说？
对曰：乳头圆硬耳如霜，当受子爵。项皮宽厚卧蚕高，子立朝纲。欲生贵子，还须枕骨双峰。欲产俊秀，还看脐深腹垂。老来封赠，须观背厚腰丰。食子天恩，定是皮和血润。观封君不独一处，此数者俱许身荣。
凡男女犯孤，莫非全犯？不然，二人岂俱无子息。
对曰：书云：“男相有儿女相无，除非娶妾招亲妓。女相有生男不立，双双偕老自嗟孤”。
夫相穷妻相富，不知能否荣身？妻相不如夫相贵，不知可能得配？
对曰：书云：“夫从妻贵，妻从夫贵，此一理也”。如夫不如妻相富，可赖全身。常言道：“一家之福，在于一人”。所以世人择夫者多，择妻者更多。夫寿乃先天生定，而富贵实有可以托赖之理矣。
父相不如子相富，不知可否兴家？
对曰：若得末年成家，自有成家之子。若一面格局不如，独卧蚕老润，乳头高，末年可立成家之子。边地丰隆，下颏骄，末年必有成立之男。又云：如印堂广，双眉成彩，兴家助国之人。四库丰，耳轮正，荣公显父之男。卓立兴家，必是头圆额广，自来发积，皆因土厚颧高。
面相厚而心田坏，是看何处？
对曰：书云：“眼乃心之苗，眼善心善，眼恶心恶，眼秀心秀”。此不过见人贤愚善恶，难辨德行。要看心田，除非阴阳宫，卧蚕下三分为阴阳宫。为人心善，此处平，为人心好，此处满。心坏，此处深，阴毒害人，此处青，或起青胫。红脉，非良人也。女人若深陷青暗，不敬公婆，不和酃里，多乱多贪，不出好子，不得成家。若此处丰满，主有贵子，大益家道，寿命绵长。男人若满，书云：“阴阳肉满，福重心灵，为人有智慧，曾行阴德救人。上起蚕纹，为阴德，永保子孙福寿绵长”。
为子不孝，在何处看？
对曰：胸高臀骄，休言父子亲情。发黄须逆，莫言孝名。唇厚，孝义之人。唇动齿疏，岂能孝道。鸡睛蛇眼，阴毒难言。蜂项兔头，孤眼独食。咬牙切齿，弩目摇头，坏伦之子，真是下愚。
为臣不忠，在何处看？
对曰：颧高准大，忠直之臣。眼陷眉高，好贪之辈。眼圆光正，可代君王之难。须白唇红，致死英灵报国。耳小腮尖，一世为人奸吝。若要不忠不孝，只因水陷土偏。面方须正，直性多忠。。面陷颧陷，奸邪阴毒。
一世财多禄不足，何说？
对曰：土星齐，井灶正，窍门小，一生常有余钱。唇若薄，色若青，只好随缘度日。唇青者，纵有万贯不能衣食。
一世禄好，财不如。何说？
对曰：书云：“欲食贵人禄，须生贵人齿。欲穿贵人衣，须生贵人体”。凡人唇红又润，上下得配，一生酒食无亏。若是准露库偏，岂得资财有份。
相好夭亡者何说？
对曰：莫以貌美而言善。夭者，多有神短、色浮、皮急、骨弱、肉血不均、五官不配、双目无神、声音不响、音圆不应喉。一面俱好，神不足，难言长寿。精神太旺，气不匀，不得长生。神短寿夭，气短寿促。凡寿以神气为主。
貌陋者心多聪明。何说？
对曰：此乃浊中有清之说。浊中清，清中浊，未曾辨明。凡人一身浊色，五岳偏陷歪斜，止取印堂平，为福德学堂，耳有轮廓，为外学堂。睛清秀，为聪明学堂。齿白为内学堂。有此四学堂不论貌丑，乃浊中清，甚是聪明，可为卿相。
貌俊心朦何说？
对曰：此乃清中浊之相。凡人虽貌俊耳正，睛欠神，齿欠齐，气不和，神多乱，此乃万事无成之相。
武相作文官，文相作武职，何说？
对曰：包公之面，七陷三颧。杨帅之身，莹白如玉，六郎银面金睛，故有封侯之职。包公铁面银牙，都堂宰相之颧。伍子胥颜如美妇，只为眉分八字。党太尉青面赤须，只因眉秀反做文臣。此四古人都是文武全才，出将入相之貌。莫以清浊言之。
病重反生，无病反死，何说？
对曰：此两这独言气色，不在相上。凡病气色，所忌五件，俱主死。山根枯、耳轮黑、命门暗、眼角青、口角黄。书云：“黑绕太阳卢医莫救，青遮口角扁鹊难医”。外有杂色，暗滞青黄，不过病色。若准头一明，死者复生。命门一亮，不日身安。年寿一开，灾厄即远。又云：“三阳如锭，死必无疑。年寿光明，还须有救”。此五处一开，不死。凡人气色常暗，一日光明，死期至矣。常明忽暗，死亦至矣。病必死者，年寿三阳一赤，旬日身亡。白发印堂黄发口，一七殒命。四壁如烟起赤光，须防二七。老人满面黄光现，一七难逃。少者青来口角达，一月之数。有病人，虽看准头不润好。人死，只看年寿如泥。耳生尘，还须有疾病。耳轮赤，万事无忧。印堂黑，非死也。重颧骨青，大难来临。一身血红有光华，一年之内。皮血滞如泥不亮，半载之间。
官居极品，临终衣食具无，何说？
对曰：凡人老运，不拘富贵，俱要皮土为主。老来皮土润，血色足，日后还有晚景，必当大旺。老来皮土干，血色衰，为官退位致穷，为民困苦，死后结果俱难。
人老来卧蚕低，乳朝下，不得子力，主老穷，何说？
对曰：皆因皮土弱、血不旺、蚕方低、乳方朝下，若血色润好，岂有卧蚕反低、乳方朝下之理？
一生无运，老来反得安逸，何说？
对曰：一生无运，因一面失局，星辰不匀，部位不停，以至一生劳苦。老来若神定血旺，不在相上。凡老运只看皮色气血，若气神血俱好，虽无运亦好。若皮色一枯，死期至矣。
五官俱好，一体无欠，困穷途，何说？
对曰：此乃运气相好，独气色不好。天不得晴，日月不得明。人不得气色，则运不通。骨骼外貌部位俱好，惟气色不好，亦难得显。直待气色明润，方得通时。气滞九年，色滞三年，神昏一世。神气色三件俱暗，穷苦到老，部位好而终不显达。故人以气色为主，骨骼定一世枯荣。
格局不如，而又大发财，何说？
对曰：此纵发财还须有失。此言部位不好，气色好之说。须应气色，无人不发。部位均停，运至必兴家道。色若鲜明，长年可遂心怀。部位定行年休咎，气色主当月吉凶。万言诸事，不如气色。美玉不出山，徒自埋山。破船遇顺风，亦能航海。
一骨骼、二部位、三形神、四气色，此四件何一件更准？
对曰：骨骼定一世贫富，部位定一世消长，形神定终身福寿，气色定当年吉凶。此四件俱准，各有一用。
相还好看，气色或者难看，何以辨之？
对曰：相有万千之变，岂能容易？气色不过一理，岂为难乎？屡屡看相，欠真传实学。故失之毫厘有千里之差。不知宫分，不识生克，不明道理，不得眼力。不知何为气，何为色，何为吉，何为凶。以何方可脱，何日可见。纵然不得诀法，难以尽明。
女人旺夫败夫何说？
对曰：旺夫之女，背厚肩圆。克夫之妻，颧高鼻小。凡女相，虽部位十二宫、五官、六府、三停，只取四件为用。额为父母，鼻为夫，口为子星，眼乃贵贱。凡观女相，先看鼻准，为夫星。若要收成子贵，还须唇配多纹。子息成名，必定眼如凤目。旺夫起创，还须一面无亏。六削三尖，岂得兴家立事。面如莹玉，何愁不产麒麟。兴家之妇，定是三停得配。享福之人，必然额正眉清。要配贵夫，身香体正。多淫多乱，面斑鼻小。眼大睛高鼻正，总是旺夫之女。土正神清，发福之人。血利光彩，眼中藏秀，必产佳儿。面大无腮，休言福德。肉白如雪，下贱多淫。肉软如棉，一生淫贱。
凡小儿骨骼未成，可看得贵贱？
对曰：骨骼未成，五官六府三停已定。还看声音与神为主。声音响亮貌温和，成家之子。五官俱正，眼如星，大贵之儿。皮肉宽厚，有福有寿。皮急皮浮，且贫且夭。声清音响，多利双亲。声威气粗，难言有寿。眉高耳正，必是聪俊之儿。眉低耳低，多是为僧为道。受夫之福，额广印宽。见成家业，鼻柱梁高。大概未十岁宜身清体正，气足神壮，方言成器。
五官中所忌，何一官大，何一官小？
对曰：凡五官俱宜正直平匀，不宜偏陷小削。所宜者，口润唇红。所忌者，鼻梁起节。眼大不可露神，耳大最重正厚。鼻小者资财难聚，口小者一世无粮。眉宜高不宜低重，口忌尖又嫌唇薄。眼小者不忌眉轻，眼大者不嫌眉重。无颧者不宜鼻大，面大者切忌梁低。口润不宜露齿，眼大不可浮光。眉蹙不宜眼大，耳小最怕眉宽。
五行何为生克？
对曰：木形人故宜水局，土形人得金为奇，火形人宜得木局，水形人肥必富，金形红润身荣，水若西方必贵，木遇金则贫贱，土形一瘦即死，金形一胖难生，水形忌嫌土克，金形准红多难，似木不木难贵，似金不金难荣，似水不水反好，似土不土安荣。五行切忌犯克，生扶可以为荣。
有见子伤夫，有见子伤妻者，何说？
对曰：书云：“见子伤妻，鱼纹通天库。儿成妻丧，奸门所见有黄光”。纹通天库，主见子刑妻。奸门纹生，主克妻。有黄光主有奸。
出胎伤父，又主刑娘，何说？
对曰：小儿发低必伤父，日月旋螺定伤母。又云，寒毛生角，幼失双亲。眉毛旋螺，定主刑母。刑父者，头偏额削。妨母者，眼陷眉交。胎毛黄，恐防难养。胎毛黑，恐有刑伤。
面相好，有一处破败，可有忌否？
对曰：周身上下十二宫三十六法，若有一处失陷，难以言其全福。有十二件美中生恶之法。头虽圆无脑，一世不能成立。天庭高发如草，一世下贱愚顽。眼虽清双目压，一世不能成立。耳虽软如绵，一世愚顽志劣。梁虽高山根陷，准虽圆井灶大，一生难望聚财。颧虽高，左右不配，主一生孤独。唇虽红润，齿疏少，凡事无成。颈虽圆双肩耸，主一生贫寒。腹虽厚，上大下小，一生不发。臀虽大，尖骄不平，一生劳苦。掌虽厚上无纹，一生遇贱。此十二件若犯一件，纵有陈平之貌、张良之才，亦不能发。故此莫以美恶而言。
妇人面带煞星，伤夫克子，不知如何是煞？
对曰：女人相有七杀，此乃洞宾所传，屡屡有验。美妇黄睛为一杀，面大口小为二杀，鼻中生文为三杀，耳反无轮为四杀，极美面如银色为五杀，发黑无眉为六杀，睛大眉粗为七杀。如五官俱正，一面无亏，犯此亦主刑夫。
才学在人腹内，何能得知？
对曰：书云：“眉聚山川之秀，胸藏天地之机。目如雷灼流星，自有安帮高策”。面如白玉，出世之才。齿白唇红，尘中隐士。见人不惧，胸中自有长策。作事虚惊，腹内决然无物。
过于酒色，则气色难辨，何以能定祸福？
对曰：凡人过于酒，不过皮上燥滞。过于色，不过三阴三阳燥滞。不可看为灾祸。凡男子有色，三阳青。女人有色，锁阳骨青。不在别处，惟此为验。所以不关祸福。凡未用酒色在里，已用酒色在表。
凡人心善恶，怎看得出？
对曰：书云：“心善三阳必光彩，心藏恶毒泪堂深。阴阳失陷人多毒，心内奸邪口角青。眸子若邪心岂正，鹰腮鼠耳是奸雄。目赤睛黄全恶害，青筋面白莫同居”。以上数件最是可忌。又云：“口正唇齐准又隆，三阳润色印堂红。颜和语软神舒畅，价重名高世所崇”。此乃奇福上格，世人不知此法也。
吉凶之事，何以免脱？
对曰：地有东西南北，人有五形，色有五样。如水多遭难，宜往东方可脱。火多金难，宜往北地方安。水若土多，还可西方，助其根本。如火来克金，宜往北方。金来克木，宜往南方。一面木色，宜行火地。一面水色，急去东方。大概气开色润，可求谋行动。色闭气昏，宜守。发在某月，定在某月，现在某位，谋事可知。知者须防，一生坚守，可免凶厄。（完）
