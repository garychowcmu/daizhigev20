焦氏易林注 
　　焦氏易林注卷一 
　　乾之第一 
　　乾。道陟石阪，胡言连謇。译瘖且聋，莫使道通。请谒不行，求事无功。乾为道、为陟、为山，故曰石阪。为言，在西北，故曰胡言。连謇，口吃也。震为鸣，坎为耳，艮为道、为请求，今为纯乾，乾三子具不见，故曰暗、曰聋、曰道不通、曰请求无功，盖三子各分乾一爻也。又林词所以不吉者，以卦为纯阳，阳遇阳则窒故也。此易之根本大义，自此义不明而易多误解。○石，汲古作多，謇作蹇，瘖讹瘠。依宋元本。 
　　坤。招殃来螫，害我邦国。病伤手足，不得安息。乾变阴故曰招。日来坤阴为灾殃、为毒螫、为害、为邦国。艮手震足，今纯坤艮震毁，故曰病伤手足。坤逆行故曰来，《系辞》“来者，伸也。”即谓坤逆行。○殃，元本作祸，依宋本、汲古。伤，宋元本作在，依汲古。 
　　屯。阳孤亢极，多所恨惑。车倾盖亡，身常忧惶。乃得其愿，雌雄相从。坎为孤，一阳居五，民皆归初，故曰孤亢。坎为忧疑，故曰恨惑、曰忧惶。艮为盖，震为车。坎破，故倾亡。坤为身，初阳四阴、二阴五阳皆有应与，故曰雌雄相从。○凡六子易林皆有孤、独、鳏、寡象，人皆知巽寡，余失传。不下赘。 
　　蒙。鴶鵴鸤鸠，专一无尤。君子是则，长受嘉福。艮为鸟，故曰鴶鵴鸤鸠。艮止，故专。一说鸤鸠义与毛同。艮为君子，坎为法则，震为嘉福。○艮，鸟象，失传。鴶，音戞。鴶鵴鸣鸠，皆布谷也。鴶，各本多讹鹄，依宋元本。 
　　需。目瞤足动，喜如其愿，举家蒙宠。互离为目。瞤，亦动也。乾为喜、为宠。坎为官室、为家。《西京杂记》“目瞤得酒食，故曰喜。”足，疑为指讹，《左传》“食指动”是也，伏艮象。○目，汲古讹日，从宋元本。 
　　讼。龙马上山，绝无水泉。喉焦唇乾，舌不能言。乾为龙马、为山，在上，坎在下而中为火、为日，故水泉绝。兑为喉舌、为唇，乃兑覆而与火邻，故焦渴不能言。 
　　师。仓盈庾亿，宜种黍稷。年丰岁熟，民人安息。坤为腹、为囊，仓庾象也。坤众故曰盈、曰亿、曰丰熟。震为黍稷，坤为岁年、为民人、为安息。后比之升、坤之恒词同，亦皆以坤为仓庾。《诗小雅楚茨》云“我黍与与，我稷翼翼；我仓既盈，我庾维亿。”又《甫田》云“曾孙之稼，如茨如梁；曾孙之庾，如坁如京。乃求千斯仓，乃求万斯箱；黍稷稻粱，农夫之庆。”○年丰岁熟，元刊作国家富有；安作蕃，依宋本、汲古。 
　　比。中夜犬吠，盗在墙外。神明佑助，消散皆去。坤、坎皆为夜。坎为中，故曰中夜。艮为犬，伏兑口，故曰犬吠。坎为盗，艮为墙，坎在外故曰在墙外。伏乾为神，艮为明，坤消故曰消散。○犬，元刊作狗，依汲古。 
　　小畜。据斗运枢，顺天无忧，与乐并居。通豫。艮为星，数七，故曰据斗。坎为枢，故曰运枢。乾顺行故曰顺天。坎伏故无忧。震为乐，艮为居。○汲古多“所行造德”四字，依宋元本。 
　　履。空拳握手，倒地更起。富饶丰衍，快乐无已。通谦。艮为拳、为手，坤为地，为下。震起，故曰倒地更起。坤为富饶，震为快乐，全用伏象，易卦爻词每如此也，易林无创例。○倒，汲古作委，依宋元本。 
　　泰。不风不雨，白日皎皎。宜出驱驰，通利大道。巽伏故不风，半坎故不雨。震为白，乾为日，震为出、为驰驱、为大涂、为通利。○利，汲古作理，从宋本。 
　　否。载日晶光，骖驾六龙。禄命彻天，封为燕王。坤为载，乾为日，在上故曰载日。伏震为龙、为驾，乾数六，故曰骖驾六龙。乾为禄，巽为命，乾在上，故曰彻天，伏震为王，兑为燕，故曰燕王。○载，元本作戴，依宋本、汲古。 
　　同人。子号索哺，母行求食。反见空巢，訾我长息。通师。震为子、为号、为哺、为请。请，求也。故曰索哺、曰求食。震为行，坤为母，艮为巢，坤虚，故曰空巢。震为长息，坎上下两兑口相背，兑为口舌，故曰訾。○巢，依宋元本，汲古作窠。 
　　大有。上帝之生，福佑日成。修德行惠，乐且安宁。乾为上帝、为福、为德惠。通比，比乐坤安。本象、伏象兼取。○第四句元刊作乐安且宁，依汲古。 
　　谦。山险难登，涧中多石。车驰轊击，载重伤轴。担负差踬，跌踒右足。艮为山、为石，坎为涧，坎险，故难登。震为车，坎多眚，故轊击伤轴。坎为轊、为轴，艮为何，故曰担负。坎蹇，故差踬、故跌踒。差，同蹉也。震为足，艮伏兑，故曰右足。○担，依汲古。元刊作儋，义同。跌踒，汲古作踠跌，依宋元本。 
　　豫。禹凿龙门，通利水源。东注沧海，民得安存。震为帝，故曰禹。艮手，故曰凿。坤为门，震为龙，故曰龙门。坎水坤水，故曰水源，震为通利、为东，坤为沧海、为民、为安。 
　　随。乘龙上天，两蛇为辅。踊跃云中，游观沧海。民乐安处。震为龙，艮为天，故曰乘龙上天。巽蛇，兑卦数二，故曰两蛇。辅，附也。互大坎为云，坎在上，震起，故曰踊跃云中。兑为泽，故曰海，艮为观、为安。○民乐安处，元刊作安乐长处，依汲古。 
　　蛊。彭祖九子，据德不殆。南山松柏，长受嘉福。艮为寿，故曰彭祖。彭祖名篯，寿八百岁，即《论语》所谓老彭也。震为子，数九，故曰九子。艮为据，震为德，艮山，震南，故曰南山。巽为松柏，震为嘉福。○德，元刊作得。 
　　临。南山昊天，刺政闵身。疾悲无辜，皆憎为仇。通遁。艮为南山。乾盈已正当夏日，故曰昊天。本象。坤为政、为身、为悲、为憎，故刺政悯身。艮为背也。南山昊天，皆小雅篇名，皆刺幽王而悲悯身世也。刺政，承南山而言，谓“赫赫师尹，不平谓何”也。闵身，承昊天言，谓若此无罪，熏胥以铺也。○闵，宋、元刊、汲古皆作关，依局本。 
　　观。江河淮海，天之奥府。众利所聚，可以饶有。乐我君子，百福是受。坤为江河淮海，艮为府，坤伏乾，故曰天府。坤为众、为利、为聚、为富饶。艮为君子，巽伏震为乐，坤为我也。○元本下多百福是受四字，兹从之宋本，汲古无。 
　　噬嗑。坚冰黄鸟，终日悲号。不见白粒，但见藜蒿。数惊鸷鸟，为我心忧。坎为坚冰，震为黄，艮为鸟、为终。离为日，故曰终日。坎为悲，震为号、为粒，坎隐故不见。震为藜蒿、为惊。艮为黔啄、为鸷鸟。坎为心忧。《诗小雅》“黄鸟黄鸟，无集于榖，此邦之人，不我肯榖。言旋言归，复我邦族。”林似说此诗。○第二句各本多作常哀悲愁。白作甘，依解之夬校丁晏云“楚策‘俯啄白粒’是也。” 
　　贲。室如悬磬，既危且殆。早见之士，依山谷处。艮为室，震为磬，上卦震覆，故曰悬磬。坎险故危殆。震为士、为旦，故曰早见之士。离为见也。艮为山谷，艮止故曰依。○谷处，元本作处谷，依宋本、汲古。 
　　剥。大禹戒路，蚩尤除道。周匝万里，不危不殆。见其所使，无所不在。伏乾为王，故曰大禹。艮为路，伏兑为口，故曰大禹戒路，言警备也。坤为恶，故曰蚩尤。艮为道、为手，故曰除道。除，治也。反震为周，坤为万里，坤安艮止，故不危殆。艮为僮仆，故曰所使，卦为大艮，故无不在。○戒，宋元本作式，依汲古。 
　　复。三人为旅，俱归北海。入门上堂，拜谒王母，饮劳我酒。震为人，数三，故曰三人，坤为海、为北，震为反，故曰俱归北海。坤为门户，震往，故曰入、曰上。坤为母，震为王，故曰王母。坤为我、为浆，故亦为酒，震为言，故曰劳。○王母，汲古作主母，依宋元本。上，元刊作升，依宋本、汲古。 
　　无妄。传言相误，非乾径路。鸣鼓逐狐，不知迹处。震为言，艮败言，故曰误，艮为径路、为求。非乾径路，言非所求之径路也。震为鼓、为鸣，艮为狐。震为逐、为迹。巽为伏，故无迹。○乾，俗本皆误于。 
　　大畜。三羊争雌，相逐奔驰。终日不食，精气劳疲。兑为羊，震数三，故曰三羊。兑为雌，艮为手，正反两艮相对，故曰争雌。震为驰逐，乾为日，兑为食，艮为终，艮止，故终日不食。乾为精气，争故劳疲。○羊，汲古作年，雌作妻，依宋元本。 
　　颐。纯服素裳，载主以兴。德义茂生，天下归仁。坤为黑、为裳，震为白，故曰纯服素裳。震为主、为载、为兴，故曰载主以兴。坤为义，震为德、为生，故曰德义茂生。坤为天下，震为归、为仁，故曰天下归仁。史记武王载木主，观兵孟津，八百诸侯来归，故必素裳。○素，各本皆作黄，载主作戴上，茂作既，均非。茂依比之益校。 
　　大过。桀跖并处，人民劳苦。拥兵荷粮，战于齐鲁。伏坤为恶，故曰桀。巽为盗，故曰跖。坤为人民、为忧、为劳，故曰劳苦。伏艮为兵、为荷，震为粮，故曰拥兵荷粮。巽齐兑鲁，正覆艮相背，艮手，故曰战。○劳，依元刊。汲古作愁。 
　　坎。黄鸟采菉，既嫁不答。念我父兄，思复邦国。黄鸟、采菉皆小雅篇名，皆伤怨旷，故曰既嫁不答。震为黄、为菉，艮为鸟、为采，故曰黄鸟采菉。震为嫁、为言，艮止，故曰不答。坎为思念，震为父兄、为复，艮为邦国。○采菉，自明以后本皆误为来集，兹依宋元本。 
　　离。胎生孚乳，长息成就。充满帝室，家国昌富。通坎。互震为胎、为生，坎为孚，艮为乳，故曰胎生孚乳。震为长息，艮为成，故曰成就。震为帝、为昌，艮为室、为家国，全取旁通象。 
　　咸。三人求橘，反得丹穴。女清以富，黄金百镒。互乾为人，艮数三，故曰三人。艮为求，乾为橘，故曰三人求橘。兑为穴，乾为赤，故曰丹穴。巽为女，承乾故富，故为金。伏坤为黄，故曰黄金。乾为百。顾千里曰“清者，人名。《货殖传》所谓巴寡妇清也。清家得丹穴。”○丹穴，依宋元本，汲古作大栗。清，依顾校。诸本皆作贵，惟汲古作青，可证顾说是也。 
　　恒。东山西岳，会合俱食。百家送从，以成恩福。通益。互艮为山岳。震东，本卦。兑为西，故曰东山西岳。坤为会合，震为食，正覆震，故曰俱食。艮为家，震为百、为从、为恩福，艮为成也。 
　　遯。眵鸡无距，与鹊交鬬。翅折目盲，为鸠所伤。巽为鸡。《说文》：“目眦伤曰眵”，眦，眼角也。艮离目不全，故曰眵鸡。震伏，故无距。艮为鹊、为鬬，震为羽翰。震覆，故翅折。离为目，目眦下裂，故为目盲。艮为鸟、为鸠，巽羸故伤。○眵，依汲古，宋元本作弱，非。 
　　大壮。却大墙坏，蠧众木折。狼虎为政，天降罪罚。高弑望夷，胡亥以毙。通观。巽为却、为坏、为墙，故曰却大墙坏。巽为虫、为木，坤众，故曰蠧众，风陨故木折。艮为狼虎，坤为政，故曰狼虎为政。乾为天，坤为罪罚，故曰天降罪罚。艮为宦寺，坤为弑，艮为观，坤为夷，故曰高弑望夷，言赵高弑胡亥于望夷宫也。坤为胡，居亥，又为毙也。虽人名、地名，无不从象生，本之《易》也。 
　　晋。三痴俱走，迷路失道。惑不知归，反入患口。坤为痴，爻数三，故曰三痴。互艮为道路，坤迷，故曰迷路失道。坎为惑，震为归，阳居四不反初，故曰不知归。坎为患，四五形兑，故曰患口。○惑，元刊作或，依汲古。 
　　明夷。弓矢俱张，把弹折弦。丸发不至，道遇害患。互坎为弓、为矢，震为张，故曰弓矢俱张。坎为弹，伏巽为弦，坎折，故曰把弹折弦。坎为丸，震为发，坤闭，故不至。震为道涂，坤为患害，故曰道遇患害。 
　　家人。三女求夫，伺候山隅，不见复关，长思忧叹。卦二离、一巽，皆女象，坎为夫，故曰三女求夫。艮为关，卦有两半艮形，故曰复关；坎伏，故不见。不见复关，诗卫风语也。艮止，故曰伺候。艮山，故曰山隅。坎为忧思，故曰长思忧叹。○汲古二三句倒置，依元本。元本忧叹作叹忧，失韵，依汲古。 
　　睽。阳旱炎炎，伤害禾谷。穑人无食，耕夫叹息。重离故曰旱，震为禾稼，二三四五半震兑毁，故曰伤害禾谷。兑为食，坎失，故无食。震为耕、为夫，兑口，故耕夫叹息。○《易》家人、睽爻词往往用半象，故此与家人亦多用半象，下蹇、解、渐、归妹、既、未济并同，而既、未济用半象尤多，全本之《易》。 
　　蹇。骑●逐羊，不见所望。径涉虎庐，亡羝失羔。坎为●，伏兑为羊，半震为骑、为逐，故曰骑●逐羊。坎隐故不见，离为望也。艮为径、为虎、为庐，兑伏，故亡羝失羔。○庐，宋元本作穴，依汲古。 
　　解。暗昧冥语，转相诖误。鬼魅所舍，谁知卧处。坎为暗昧、为冥，震为言，故曰冥语。坎上下两兑口相背，故曰诖误。坎为鬼魅、为舍、为伏，故曰卧。坎伏，故不知。○转相，依宋元本，诸家皆作相传，非。 
　　损。姬姜祥淑，二人偶食。论仁义福，以安王室。互震为周，故曰姬，伏巽，故曰姜，巽为齐也，震为仁，故曰祥淑。震为人，兑卦数二，故曰二人。兑为食也，震为言，故论仁议福。震为王，艮为室、为安，故曰以安王室。 
　　益。公孙驾骊，载聘东齐。延陵说产，遗季纻衣。艮为孙，震为公、为骊、为驾，故曰公孙驾骊。震为东，巽为齐，震为载，故曰载聘东齐。艮山，故曰延陵，震乐震生，故曰悦、曰产。艮为季，坤为衣裳，震为纻，故曰遗季纻衣。《左传》“吴公子札聘于郑，见子产如旧相识，与之缟带。子产献纻衣焉。”○聘，宋元本作眄，依汲古。 
　　夬。孤竹之墟，老妇亡夫。伤于蒺藜，不见少齐。东郭棠姜，武子以亡。武子，崔杼也。棠姜，杼妻也。《困》三爻“据于蒺藜入于其宫，不见其妻”，杼占词也。事见《左传》襄二十五年。少齐者，《左传》晋人谓之少齐，言美也。伏剥。坤为寡，中虚，故曰孤竹之墟，坤为墟也。兑为老妇，本大过也。艮为夫，艮伏，故无夫。余象多未详。○子，各本多误氏，兹依丁本。齐，汲古作妻，依宋元本。老，各本皆讹失，依需之剥宋元本校。 
　　姤。仁政不暴，凤凰来舍。四时顺节，民安其处。通复。震为仁，故曰不暴。坤为文，故曰凤凰。震为辰，卦数四，坤顺，故曰四时顺节。坤为民、为安，故民安其处。 
　　萃。任劣力薄，孱驽恐怯。如猬见鹊，不敢拒格。坤柔，故曰任劣。力薄曰孱驽，互大坎，故曰恐怯。巽为猬，艮为鹊，坤弱，故不敢拒格。《史记龟策传》注“猬能制虎，见鹊则仰地。”○孱驽，依宋本。元刊作驽孱。 
　　升。卫侯东游，惑于少姬。亡我考妣，久迷不来。震为警卫、为诸侯、为东游。大坎为惑，兑为少姬。震为父，坤为母，故曰考妣，坤死，故亡，坤为我、为迷，震往故不来。卫文侯避国难，游齐。少姬，卫女，齐桓夫人。○震父象失传。迷，依宋元本，汲古作逝。 
　　困。噂噂所言，莫如我垣。欢喜坚固，可以长安。《诗》：“噂沓背憎“笺云“噂噂，对语，背则相憎。”困三至上，正反两兑口相背，故易曰有言不信，其伏象则正反两震言相对，故曰噂噂所言。巽为垣墉，坎陷，故莫如我垣。兑悦而伏艮，故曰欢喜坚固，曰长安。○如，俗本误加。如者，往也，宋本、汲古本均不误，元本作知。 
　　井。鼋鸣岐山，鳖应幽渊。男女媾精，万物化生。文王以成，为开周庭。通噬嗑。互艮为鼋鳖、为山，下震两岐，故曰岐山。而初至四正反艮震，震为鸣，故上鸣下应，与《中孚》九二“鸣鹤在阴，其子和之”用象同也。坎为幽，坎男离女，而坎为精，故曰男女媾精，震为万物、为生、为王。上离为文，故曰文王以成。艮为成也，艮又为庭。震为周、为开，故曰为开周庭。○鼋，依汲古，宋元本作鸑。幽渊，依宋元本，汲古作山渊。 
　　革。玄黄虺隤，行者劳罢。役夫憔悴，踰时不归。通蒙。互震为玄黄。《诗毛传》“玄黄虺隤，病也。”蒙坎为病、为罢劳，震为行，故曰行者劳罢。坎为夫、为劳卦，故曰役夫憔悴。艮为时，在外，故踰时不归。 
　　鼎。弱足刖跟，不利出门。市贾无利，折亡为患。下巽，震伏不见，故曰弱足刖跟，故不利出门，鼎初六“鼎，颠趾”即如是取象。三五伏艮，艮为门。巽为市贾、为利，兑折，故不利、故折亡，大坎为患。○利，汲古讹私，无，从元本，宋本作不。 
　　震。悬貆素餐，居非其官。失舆剥庐，休坐徙居。悬貆素餐，《诗伐檀》语也，互艮为貆，伏巽绳，故悬貆，震为食、为白，故曰素餐。艮为居、为官，艮覆，故居非其官。震为舆，坎失，故曰失舆。艮为庐，艮覆，故剥庐，“君子得舆，小人剥庐”，《剥》上九爻词也。艮为坐、为居，艮覆，故休坐徙居。○官，依元本，宋本作安。徙，依元本，宋本作徒。餐，从宋本，元本讹饕。 
　　艮。民怯城恶，奸人所伏。寇贼大至，入我郛郭，妻子俘获。《左传》：“成九年楚伐莒，莒城恶，众溃”。艮为城，坎为民、为怯、为陷，故曰民怯城恶。坎为伏、为奸，互震为人，故曰奸人所伏。坎为寇贼，艮为郛郭，伏巽为入，故曰入我郛郭。震为子，伏兑为妻，艮止，故曰妻子俘获。○城，依宋元本，汲古讹伐。郛、俘，依宋元本，汲古作邦、系。 
　　渐。阳低头，阴仰首，水为灾，伤我宝，进不利，难生子。坎为首，坎伏故低，坎阳卦而在下，离阴卦在坎上，故曰阴仰首。坎为水灾，震为玉、为宝，震覆，故伤。震为行、为子、为生，震覆，故不利、故难。○宝，从汲古，宋元作足。难生子，依宋元本，汲古作生其子，与《易》“妇孕不育”旨背。 
　　归妹。背北相憎，心意不同，如火与金。兑伏艮，艮为背，坎为北、为憎、为心意，离为火，伏艮为金。《诗十月》篇“噂沓背憎。”○宋元本作艮辞，金读略如京，与憎同协。 
　　丰。太微帝室，黄帝所值。藩屏周卫，不可得入，常安无患。离为星，故曰太微、曰帝室。帝室者，帝座，即紫垣也。震为帝，伏坎为宫室，故曰帝室。震为黄，故曰黄帝。黄帝，轩辕星也。震为丛木、为屏藩、为周、为卫，巽入巽伏，故不可入。○周，从宋元本，汲古作固，于卦象无着。值，从汲古，宋元皆作宜，不协。 
　　旅。茧栗牺牲，敬享鬼神。神嗜饮食，受福多孙。互巽，故曰茧，艮为果，故曰栗。离为牛，故曰牺牲。《礼》“祭天地之牛角茧栗”，言其色似之也，故曰茧栗牺牲。伏坎为鬼，震为神、为饮食，故曰神嗜饮食。艮为孙，坎众，故多孙。 
　　巽。出门逢恶，为患为怨。更相击刺，伤我手端。通震。互艮，故曰出门，坎为恶、为患、为怨，初至四反正艮，艮手，故更相击刺，坎折，故伤手。○患，宋本作祸。此全用震象，故互坎患。 
　　兑。鹢飞中退，举事不遂，宋人乱溃。《左传》：“六鹢退飞，风也。”为宋襄公败征，故曰宋人乱溃。兑伏艮，艮为鹢，巽为退，互震为举、为人，艮为宋。《说文》“架木为屋曰宋”，艮形似之，故林以艮为宋。○遂，宋本、汲古作进，依元本，韵叶象亦合。 
　　涣。跛踦相随，日暮牛罢。陵迟后旅，失利亡雌。坎蹇，故曰跛踦，巽顺故曰相随。艮为日，坎为暮，故曰日暮，艮为牛，坎劳，故曰牛疲。巽为陵迟，震为后，故曰陵迟后旅。巽为利、为雌，坎失，故曰失利亡雌。 
　　节。龙角博颡，位至公卿。世禄久长，起动安宁。震为龙，艮为角，震为颡，龙角犹日角。博颡，大颡也，皆贵相。艮为位，震为公，坎为禄，艮为久长，故曰世禄久长。震为起、为动，艮为安，故曰起动安宁。○颡，宋元本作预，非，依汲古。 
　　中孚。舜升大禹，石夷之野。征诣王庭，拜治水土。震为帝，故曰舜禹。艮为石、为野。按：《洛书灵准听》曰“禹出石夷，掘地代，怀玉斗。”石夷不见于他书，而《蜀志秦宓传》云“禹生石纽”，又谯周《蜀本纪》“禹本汶山广柔县人，生于石纽”，又《吴越春秋》“鲧娶女嬉，吞薏苡有感，剖胁而产高密，家于西羌，地曰石纽。”又《地理通释》引皇甫谧曰“孟子称禹生于石纽，西夷人也。”兹曰石夷，不知于石纽是否为一地，不能明也。震为王，艮为庭，震往，故曰征诣王庭。艮手为拜，伏大坎，坎为水、为土，故曰拜治水土。此以坎为土，与邵子同。○拜，从元本，宋本作刊。 
　　小过。从风放火，荻芝俱死。三害集房，叔子中伤。巽为风，艮为火，巽艮连，故曰从风放火。巽为草莽、为荻芝，中爻互大过，大过死，故曰荻芝俱死。艮为房，数三，坎为害，在中爻，故曰三害集房。艮为叔子，兑毁，故中伤，以艮为火，邵子所本，三害暴虐颇也。见《左传昭十四年》注。 
　　既济。楩生荆山，命制输班。袍衣剥脱，夏热冬寒。饥饿枯槁，众人莫怜。卦有三震形，故曰楩、曰荆，又有半艮，故曰山，又有半巽，巽为命、为工、为输班。坎为制，故命制输班。震为襦，故曰袍衣，三震上下往复，如剥脱然，言上六之初即成未济也，坎冬寒，离夏热。离虚为饥饿、为枯槁，坎为众，震为笑乐，故曰莫怜。○众人莫怜，宋本作莫人莫怜，宋本作莫人莫怜，元本作莫人震怜，皆不适，故从汲古。楩，宋元、汲古皆作梗，依局本。 
　　未济。长面大鼻，来解己忧。遗吾福子，惠我嘉喜。艮为鼻、为面，三艮形故曰长面大鼻。坎为忧，震为解、为福、为子、为嘉喜，此与上卦皆用半象，本之《易》也。○宋元本福子下多“与我惠妻”四字。 
　　坤之第二 
　　坤。不风不雨，白日皎皎。宜出驱驰，通利大道。纯坤无巽、兑象，故不风不雨，伏乾为日，大明，故曰白日皎皎。震为出、为驱驰、为通、为大涂，言阴极宜阳，复成震也。 
　　乾。谷风布气，万物出生。萌庶长养，花叶茂盛。《诗毛传》：“谷风，东风也，阴阳和则谷风至。”按：乾纳甲故曰东风，又阴变阳故万物出生而茂盛，坤为万物、为萌庶也。○盛，从汲古，宋元本皆作成。 
　　屯。苍龙单独，与石相触。摧折两角，室家不足。震为苍龙，坤寡故曰单独。艮为石，在上故龙触石。艮为角，坤数二，坎折，故曰折其两角。艮为室家，坤穷故不足。○室家，从宋本，元本作家室。 
　　蒙。城上有乌，自名破家。招呼酖毒，为国患灾。艮为城、为乌、为家，坎破，故曰破家，坤为自，艮为名也。震为言，艮手，故曰招呼，坤为毒、为灾患、为国。○乌，汲古误马，依宋本。《左传》：“城上有乌破家”，疑乌呼声似之，或当时俗语。患灾，从宋元本，汲古作灾患。家，音姑，与乌韵。 
　　需。霜降闭户，蛰虫隐处。不见日月，与死为伍。通晋。坤为霜，艮为户，坤闭，故曰闭户。坎伏，故曰蛰虫、曰隐处。坎月，离日，坎伏，故不见。坤为死。 
　　讼。天之德室，温仁受福。衣裳所在，凶恶不起。乾为天、为德，坎为室，乾为仁，福为衣，伏坤为裳、为凶恶，坤伏坎陷，故不起。 
　　师。皇陛九重，绝不可登。谓天盖高，未见王公。震为帝，故曰皇，震数九，自二至上若阶陛然，故曰皇陛九重。坤为重也，震为登，坤闭故不可登。乾为人、为王公，乾伏，故不见。○宋元本三四句倒置，兹依汲古。陛，依宋本，汲古、元本作阶。 
　　比。孔德如玉，出于幽谷。飞上乔木，鼓其羽翼，辉光照国。艮坚为金玉，坎为幽谷，在上，故曰出。艮为飞、为乔木，艮手为鼓、为羽翼，艮为辉光、为国，《诗小雅》：“其人如玉”，又“伐木丁丁，鸟鸣婴婴。出自幽谷，迁于乔木。”○宋元本皆作四句，并三四句为二句，作升高鼓翼，兹依汲古。 
　　小畜。五轭四軏，优得饶有。陈力就列，驺虞悦喜。轭，辕端横木，驾马领者。軏，《论语》：“小车无軏。”注：軏，辕端持衡者，通《豫》。艮为小木、为轭、为軏，坎数五，震卦数四，故曰五轭四軏。乾富故曰饶有，震为陈列，艮为驺虞。《毛传》：“驺虞，义兽也。”震为乐，故悦喜。陈朴国云《礼记射义》：“驺虞，乐官备也”，注：乐官备者，谓驺虞一发，五豝五●，喻得贤众多也。故焦氏言“陈力就列，驺虞悦喜”也，又按：五轭四軏，言猎车之盛也。○汲古轭作范，軏作轨，依宋元本。优得，依履之艮校，各本皆作复得。又各本下有“四足无角，君子所服。南征述职，以惠我国”四句，与上不韵，显为衍文，依履之艮删，宋本则作下履林，按之卦象亦协。 
　　履。敝笱在梁，鲂逸不禁。渔父劳苦，焦喉乾口，虚空无有。通谦。坤为敝，震为篚筥，为笱，艮为梁，故曰敝笱在梁。坤为鱼、为鲂，在外故逸。乾为父，坎为劳，兑为口，离火，故曰焦喉乾口。○焦喉，各本皆作连室，皆无末句，依遯之大过校。 
　　泰。雷行相逐，无有攸息。战于平陆，为夷所覆。震为雷、为逐、为战，坤为平陆、为夷狄，坤死兑折，故曰为夷所覆。如卫懿公是也。 
　　否。六龙争极，服在下饰。谨慎管钥，结禁无出。乾为龙，数六，在上，故曰六龙争极，乾为衣，坤为裳，故曰服。坤为下、为文，故曰下饰。坤闭，故曰管钥，曰结禁，坤六四曰“括囊”，是其义也。○下，依宋元本，汲古作不。钥，元本作钥。 
　　同人。长男少女，相向共语，福禄欢喜。通《师》。震为长男，巽为少女，大过以巽为女妻，故巽亦为少女，震为语，巽震同声相应，故曰共语，又离上下两兑口相对，明夷谓曰有言，亦共语也。震为福、为乐。○汲古本共语下有“析薪在克”四字，于上下语甚不协，宋元本无，从之。 
　　大有。迁延恶人，使德不通。炎火为殃，禾稼大伤。离为恶人、为炎火、为殃，余未详。○炎火，从宋元本。汲古作灾火。禾稼，宋元本作年榖，年，疑禾之讹，依汲古。 
　　谦。修其翰翼，随风向北。至虞夏国，与舜相得。年岁大乐，邑无盗贼。震为翰翼，坤为北，伏巽，故曰随风向北。坤为国，震为帝王，故曰虞夏、曰舜。坤为年岁，震为乐，坤为邑，坎为盗贼，坎隐伏，故无盗贼。 
　　豫。铅刀攻玉，坚不可得。尽我筋力，胝茧为疾。艮坚在外为刀，坤柔故曰铅刀，震为玉，艮为坚，胝茧者，足病，震为足，坎疾，故曰胝茧为疾。筋力，象是否为艮未详。○胝，汲古误眠，宋本作视，兹依元本。 
　　随。举袂覆目，不见日月。衣衾簠簋，就长夜室。震为袂、为举，艮为目、为日，兑为月，巽为伏，故曰覆目不见。震为衣衾、为簠簋，艮为室，兑为夜，盖三至上互大过，大过死故就长夜室，言墓内无光，如长夜也。《礼记》：“齐大饥，黔敖设食于路，有蒙袂而来者，黔敖曰：‘嗟，来食，’曰：‘余唯不食嗟来食，以至于此。’遂死。”《士丧礼》“幎目缁尺二寸”，注：幎目，覆目者也。即袂也。○袂，宋元本作被，依汲古。衾，依宋元本，俗本误裳。 
　　蛊。贼仁伤德，天怒不福。斩刈宗社，失其邦国。巽为贼、为伤，震为怒，艮为大，艮手为斩刈，震为宗，艮为社，四至上艮震反复，故曰斩刈宗社。艮为邦国，坎为失。○仁、大，从宋元本，汲古作贼人，作大怒非。 
　　临。白龙赤虎，战鬬俱怒。蚩尤败走，死于鱼口。震为白、为龙，伏艮为虎，乾为赤，故曰白龙赤虎。震为战、为怒，坤为恶，故曰蚩尤。兑毁故败，震为走，故曰败走。坤为死、为鱼，兑为口。《湘中志》：“湘南有鱼口滩”，唐李绅诗“洛阳城见梅迎雪，鱼口桥逢雪送梅。”又兑亦为虎，兑纳丁，故曰赤虎，亦通。 
　　观。北辰紫宫，衣冠中立。含和建德，常受天福。坤为北，艮为星辰、为宫，故曰北辰紫宫。《天文志》：“中宫曰紫宫，即紫微垣也。”坤为衣裳，艮为冠，居中五，故曰中立。伏乾为德、为天福。 
　　噬嗑。稷为尧使，西见王母。拜请百福，赐我喜子。震为稷、为帝、为行，故曰稷为尧使。坎为西，震为王，伏巽为母，故曰王母。艮手为拜，震为言、为请、为百福、为喜、为子，故曰喜子。○喜，汲古讹嘉，喜子者，《诗》“蟏蛸在户”疏：蟏蛸，长脚蛛，俗呼为“喜子”，《荆楚岁时记》：“七月七日陈瓜菓乞巧，有喜子网于瓜则以为符。” 
　　贲。三人异趣，反复迷惑。一身五心，乱无所得。互震为人，数三，故曰三人，而三至上正覆震相背，故曰异趣、曰反复，坎为迷惑也。艮为身，坎数一，故曰一身。坎为心，纳戊数五，故曰五心，离为乱，离虚故无得。 
　　剥。南山大玃，盗我媚妾。怯不敢逐，退而独宿。艮山纳丙，又为玃，故曰南山大玃，坤为我，伏兑为媚、为妾，坤柔为怯。震为逐，震覆为艮，故不逐。震为进，震覆则为退矣。坤为宿。《博物志》：“蜀南山有大玃，妇人好者，辄盗以去”。《广韵》：“玃，大猿也。” 
　　复。众鬼所逐，反作光怪。九身无头，魂惊魄去，不可以居。坤为鬼、为众，震为逐、为反、为玄黄，故曰光怪。坤为身，震纳庚金，数九，故曰九身，乾为头，乾伏，故曰无头，伏乾为魂，坤为魄，震为惊，艮为居，艮覆故不可居。○鬼，从宋元本，汲古作九。光，宋元本作大，依汲古。 
　　无妄。延颈远望，眯为目病。不见叔姬，使伯心忧。艮为颈、为望，离为目，大离故“目病”。《说文》：“眯，草入目中也。”震为草莽而与大离连，故曰眯。《易林》小学之精，用一字无不与卦象确切如此。震为姬，艮为叔，故曰叔姬，震为伯，巽为心、为忧。○眯汲古误昧，依宋元本。 
　　大畜。典册法书，藏在兰台。虽遭乱溃，独不遇灾。伏坤为文，故曰典册法书，巽为伏、为香，故曰藏在兰台，艮为台也，坤为乱溃、为灾，乾福故无灾，全用旁通象。 
　　颐。自卫反鲁，时不我与。冰炭异室，仁道隔塞。震为卫、为反，伏兑为鲁，故曰自卫反鲁，艮为时，坤为我、为冰，艮为火、为炭、为室，卦正覆艮相背，故曰异室，艮为道，坤闭故道隔塞。○我，依宋元本，汲古作可。非。 
　　大过。瘤瘿秃疥，为身疮害。疾病癃残，常不远逮。通《颐》。艮为节，故曰瘤瘿秃疥、曰疮。坤为身、为死，故疾病癃残，不能逮远。○远逮，汲古作属远，依宋元本。 
　　坎。齐东郭卢，嫁于洛都。俊良美好，媒利过倍。《战国策》：“韩子庐者，天下之良犬；东郭逡者，天下之狡兔”，《诗齐风》：“庐令令”，《毛传》：“庐，田犬。”坎中爻艮为郭、为犬，震为东，伏巽为齐。又庐者：“黑色首为黔”，故曰齐东郭庐，举一字于卦之象数皆合神已。艮为都，震为家，坎为河，故曰洛都。按：此林屡见嫁往也。《列子天瑞篇》：“列子居郑圃四十年，人无视者，将嫁于卫”，又女子适人亦曰嫁，嫁于洛都者，往售于洛都也，故下云媒利过倍，媒者，因也，言因犬得利也。○卢，汲古讹庐。齐东，宋本作东齐，兹依元本。 
　　离。齐鲁争言，战于龙门。构怨连祸，三世不安。中爻巽齐兑鲁，而二至五正反两兑相背，兑为言，故曰齐鲁争言，伏坎中爻，震为战、为龙，艮为门，故曰龙门。又坎为怨、为祸，离卦数三，故曰三世，离为乱，故不安。○连，依宋元本，汲古作结。 
　　咸。膏泽肥壤，农人丰敞。利居长安，历世无患。兑为膏、为泽，艮为壤，乾为肥，故曰肥壤，伏震为农人、为丰敞。坤为长安、为世，震乐故无患。○膏，从宋本。汲古、元本作芳。 
　　恒。仓盈庾亿，宜种黍稷。年丰岁熟，民得安息。通《益》。艮为仓庾，坤众，故盈亿，震为黍稷，坤为岁年、为民、为安息。详《乾》之“师”。 
　　遯。鸱鸮破斧，邦人危殆。赖旦忠德，转祸为福，倾危复立。艮为鸱鸮，兑为斧，兑覆，故曰破斧。鸱鸮、破斧，《豳风》篇名，皆咏周公之德也。伏坤为邦，震为人，兑毁，故危殆，震为旦、为德，坤为祸，震为福。○旦，依汲古，宋元本皆作其。 
　　大壮。岁饥无年，虐政害民。乾溪骊山，秦楚结冤。通《观》。坤为岁、为饥、为政、为民、为虐害，本卦兑为溪，下乾，故曰乾溪。《易》以乾为陵、为马，故曰骊山，兑西为秦，震为丛木、为楚，骊山秦地，乾溪楚地，灵王死乾溪，始皇葬骊山，故曰结冤。 
　　晋。挒絜堁堁，缔结难解。嫫母衒嫁，媒不得坐，自为身祸。挒，捩也。絜，《说文》：“麻一专也”，艮为手，言以手捩麻、缔结难解也。堁堁，尘起貌。坤为丑，故曰嫫母，离为见，故曰衒，坎为合、为媒，坤为身、为祸、为自。○挒，依汲古。絜，依局本，宋本作捯洁，元本作到椡絜。堁堁，依汲古比之大有校，各本皆作累累。 
　　明夷。娵訾开门，鹤鸣弹冠。章甫进用，舞韶和鸾。三人翼事，国无灾患。候卦坤居亥为门，互震为开，故曰娵訾开门，娵訾，亥辰也，震为鹤、为鸣，覆艮为冠，艮手向下，故曰弹冠。章甫礼冠。震为进、为乐，故曰舞韶，为音故曰和鸾，鸾，铃也。坎为和，坤文为鸾凤，震为人，数三，又为翼，故曰三人翼事。翼，辅也，赞也。坤为事、为国，坎为忧患，震乐故无○娵訾，各本皆讹为“訾陬”，娵訾，亥辰名，坤象。字既颠倒，娵又作陬，似非。 
　　家人。弟姊合居，与类相扶。愿慕群丑，不离其友。长女、中女故曰弟姊，互坎为合，故曰合居，艮手为扶，离正反半艮，故曰相扶。《易》“家人”用半象，故亦用半象。互坎为愿慕，离为丑，义本《离》上九也，重离故曰群丑，离坎为友，体连故不离，东汉人皆以阴与阴为友，岂知阴阳相遇方为友也。○弟姊合，汲古作姊妹本，兹从宋本。 
　　睽。邯郸反言，父兄生患。涉叔忧恨，卒死不还。坎，正反兑口相背，故曰反言、故为患、为忧恨。余象多未详，或用半象。《史记》：陈胜字涉，吴广字叔，陈胜遣武臣徇赵，乃反楚，自立为赵王，陈王乃徙系武臣等家属宫中，后涉、叔二人皆为下所杀。林似用其事。○叔，从宋元本，汲古讹此。又元本旧注以涉叔为陈涉，非；涉，陈胜字；叔，吴广字也。 
　　蹇。二人逐兔，各争有得。爱亡善走，多获鹿子。震为人，三四及五上两半震，故为二人，震为兔、为逐，故曰二人逐兔，两震，故各争有得。震为争、为鹿、为子，艮为获。爱亡者，言喜走也。亡，往也。○汲古有作其，爱亡作爱妾，均依宋元本。又二人宋元本作三人，依汲古。此皆用半象。 
　　解。北辰紫宫，衣冠立中。含和建德，常受天福。坎为北、为宫室、为和，震为辰、为衣、为建、为福，余详《观》卦。 
　　损。拜跪请兔，不得其哺。俛首衔枚，低头北去。艮为拜跪，震为言、为请，艮止，故曰请兔。兑为哺，坤虚，故不得哺。艮为首，坤下，故曰俛首、曰低头，艮为小木、为枚，兑口，故曰衔枚，坤位北，震往，故北去。 
　　益。鹤盗我珠，逃于东隅。求之郭墟，不见所居。震为鹤、为珠，巽为盗，震往为逃、为东，故逃于东隅。艮为求、为郭，坤为墟，艮为居，巽伏，故不见。《说苑》：“桓公至郭墟，问郭之所以亡。”下二句用其事；又，此林屡见鹤盗珠，必有故实，今不能考。 
　　夬。一簧两舌，妄言谬诀。三奸成虎，曾母投杼。兑为簧、为舌，《诗》“巧言如簧”。乾卦数一，兑卦数二，故曰一簧两舌。乾为言，兑口亦为言，乃兑言与乾言相背，故曰妄言谬诀，《夬》九四“闻言不信”，义与此同也。伏艮为虎，坤为奸，互三坤，故曰三奸成虎。坤为母，重坤，故曰曾母。曾层通。凡《易林》用一姓一名无不从象生，与《易》同也。艮为小木、为杼，艮手为投，故曰投杼。《战国策》：今有人言市有虎，王信之乎？曰：“否。”三人言之，则信矣。《史记甘茂传》：“昔鲁人有与曾参同姓名者杀人，人告其母，织自若也；又一人告之，织自若也；又告之，其母遂投杼而走。”《古乐府》：“三夫成市虎，曾母投杼趋。”林正用其词。○谬诀，从宋本，元本作谬语，汲古作谋诀，今谬从宋元本，诀从汲古，诀与舌韵。 
　　姤。孤独特处，莫与为旅。身日劳苦，使布五谷，阴阳顺序。巽寡故曰孤独、曰无旅，乾为日，通复。坤为身，万物皆致役，故曰劳苦。巽为谷，卦数五，故曰五谷，巽为顺。○依宋元本，汲古作“伯虎仲熊，德义洵美。使布五谷，阴阳顺序。” 
　　萃。褰衣涉河，水深渍罢。赖遇舟子，济脱无他。坤为衣、为河，艮手为褰，故曰褰衣。坤水互大坎亦为水，故曰河、曰水深，坤为劳，故曰罢。罢，同疲，音婆，三至五伏震为舟、为子，震出故济脱。○第二句各本多作“涧流浚多”，依讼之萃校。 
　　升。凭河登山，道路阻难，求事少便。坤为河，二阳临坤水故曰凭河，本《泰》九二也，震为登、为道路，互大坎，故曰阻难，坤为事，艮为求，三至五艮覆，故少便。山象。《升》六四“王用享于岐山”，即以震为山。 
　　困。兔罝之容，不失其恭。和谦致乐，君子攸同。离为网、为罝，伏震为兔，故曰兔罝。坎为和，兑悦故曰致乐，伏艮为君子。《诗周南》：“肃肃兔罝”，《传》“肃，敬也”，故曰不失其恭，林说诗意。 
　　井。三女求夫，伺候山隅。不见复关，泣涕涟如。下巽，上互离，下互兑，故曰三女。坎为夫，本《左氏》也，二至四伏艮为山，艮止故曰伺候。艮为关，初至四正反艮，故曰复关，坎伏故不见。“坎为泣涕”二句，《诗氓》之语也。○如，从宋元，汲古作洳。 
　　革。螟虫为贼，害我五谷。箪笥空虚，家无所食。互巽为虫、为伏，故为螟，螟食苗心，言其冥冥难见。巽为贼、为谷，卦数五，兑毁，故曰害我五谷。伏坤为我，伏震为箪笥，坤为虚，伏艮为家，兑为食，坤虚，故无所食。语语本象与对象互用。○五，元本作黍，依宋本、汲古。箪笥，宋元本作中溜，依汲古。 
　　鼎。望尚阿衡，太宰周公。藩屏辅弼，福禄来同。离为望，巽为称、为权，故曰望尚阿衡。望尚，太公；阿衡，伊尹也。伏震为周、为福禄，艮为藩屏。 
　　震。三牛生狗，以戌为母。荆夷上侵，姬伯出走。艮为牛，数三，故曰三牛，互艮为狗，震为生，故曰生狗。艮先天居戌方，戌狗，故曰以戌为母。震为草莽、为荆、为侵、为姬、为伯、为走，故曰姬伯出走。○第二句汲古作“以戌其母”，此从宋本。《开元占经》引天镜云“牛生六畜，兵且起，其君不安。” 
　　艮。涂遏道塞，求事不得。艮为道涂，艮止故遏塞，艮为求，坎陷不得。 
　　渐。探怀得蚤，所愿失道。艮为手、为探，坎为怀，巽虫为蚤，坎为愿、为失，艮为道。○宋元本得蚤下多“无有凶忧”、失道下多“善居渐好”四字，兹从汲古。 
　　归妹。飞楼属道，趾多扰垣。居之不安，覆压为患。艮为楼，震为覆艮，故曰飞楼。震为道、为趾，伏巽为垣，趾多搅垣者，言楼临道，行人多搅乱不安也。艮为居，艮覆故不安，故覆压坎为患也。○楼属，从宋元本，汲古本作蚁遇，非。压，宋本、汲古作厌，古通。 
　　丰。义不胜情，以欲自倾。几利危宠，折角摧颈。艮为角、为颈，上卦艮覆，故曰折角摧颈，又兑亦毁折也。几利，言好利也。○几利危宠，从元刊，宋本、汲古作几危利宠。又宠疑为“躬”之讹字。 
　　旅。潼滃蔚荟，扶首来会。津液下降，流潦滂沛。互大坎为云，故曰潼滃蔚荟。艮为首、为扶，《后汉书舆服志》曰：“凡先合单纺为一系，四系为一扶，五扶为一首”，云气来会与丝缕集合同，故曰扶首。互大坎，故曰津液下降、流潦滂沛。下履之恒词同，惟扶首作“肤寸”，何休注《公羊》云：“侧手为肤，按指为寸。”恒震为反艮，艮反，故象侧手、象按指。盖旅必作扶首，恒必作肤寸，方与卦象密切，近人不论卦象，概谓作扶首合，作肤寸非，疏矣。○扶首，元本作林木，非，依宋本、汲古。潦，宋本作淹，依元本、汲古。下，宋本作来，依汲古。 
　　巽。白驹生刍，猗猗盛姝。赫喧君子，乐以忘忧。伏震为驹，巽白故曰白驹，巽为草莽，故为生刍、为长、为高，故曰猗猗盛姝。姝，美也。二四伏艮，艮为君子，赫喧者，容仪盛见。震为乐，故忘忧。○喧，《诗》作咺，《礼大学》作喧，宋本同，汲古讹諠。 
　　兑。车驰人趍，卷甲相仇。齐鲁寇战，败于犬丘。伏震为车、为人、为驰，艮为甲，艮伏故卷甲。巽齐兑鲁，伏艮为犬、为丘，兑折，故败于犬邱。地名，《左传》：“郑子然侵宋，取犬邱。”林但取卦象，不必与事相符。 
　　涣。举首望城，不见子贞，使我悔生。震为举，坎为首，艮为城、为望，坎伏故不见。震为子，艮止为贞。《诗卫风》：“乘彼垝坦，以望复关。”子贞，盖犹《郑风》之不见子都、子充，不必有其人。 
　　节。龙鬬时门，失理伤贤。内畔外贼，则生祸难。震为龙，中爻正覆震，故曰鬬。艮为时、为门，故曰时门。《左传昭二十九年》：“龙鬬于郑时门之外”是也，艮为贤，坎为失、为贼，在外故曰外贼。震为生，坎为祸难，畔象未详。○外，从宋本，汲古作生。 
　　中孚。安如泰山，福喜屡臻。虽有豺虎，不致危身。互艮为安、为山，震东故曰泰山。震为福喜、为至，艮为豺虎、为身，震乐故不危。○豺，依宋元本，汲古及常本作豹。致，汲古作敢，依宋元本。 
　　小过。初忧后喜，与福为市。八佾列陈，饮御嘉友。互大坎为忧，震为喜、为后，故曰后喜。巽为市，震为舞。佾舞，行列也，行数、人数纵横皆同。艮，九宫数八，上下正反震亦正反艮，故曰八佾。取象之能直同于《易》矣。震为陈列，兑口为饮，艮为友，艮阳在上，下乘二阴，《易》所谓“一人行则得其友也。” 
　　既济。持刀操肉，对酒不食。夫行从军，少子入狱，抱膝独宿。艮为刀、为持，坎为肉，故持刀操肉。坎为酒，兑为食，艮止故不食。坎为夫、为众，故为军在外，故曰从军。艮为小子，坎为狱，巽入，故曰小子入狱。艮为抱、为节，故曰抱膝。坎为宿，坎孤，故独宿，除坎外皆用半象。○少，汲古作小，象同。 
　　未济。阴衰老极，阳建其德。履离戴光，天下昭明。功业不长，虾蟆大王。首二语言阳皆居上、阴居下也，半震为履，半艮为戴，重离故履离戴光，故天下昭明。震为功业，半震故不长。震为鸣、为王，故曰虾蟆大王。《淮南子》云：“骍牛被青紫入太庙用以求雨，不如黑蜧”，注：黑蜧即虾蟇，古谓虾蟇能求雨，大过之升云：“虾蟇群聚，从天请雨”，又随之临：“鼃池鸣呴，呼求水潦”，故《春秋繁露》云：“春旱求雨，以甲乙日为苍龙一丈八尺立于坛上，取五虾蟇错置社池中，方八尺、深二尺，具清酒膞脯拜跪陈词”，又《淮南子说林训》云：“土龙刍狗，旱岁疾疫则为帝”，帝即大王，言当时尊贵也。功业不长，虾蟇大王者，言如虾蟇天旱用以求雨，尊贵一时，已则弃置也。○大，宋元本作代，依汲古。 
　　屯之第三 
　　屯。兵征大宛，北出玉关。与胡寇战，平城道西，七日绝粮，身几不全。坎众、坤众，故曰兵。震为征，坎位西，故曰大宛。艮为关，震为玉、为出，坤位北，故曰北出玉关。坤阴为胡，坎为寇，正覆艮震，故曰战。艮为城、为道，坎为平、为西，震数七，伏乾为日，震为粮，坤虚，故曰七日绝粮。坤为身、为死，故曰不全。《史记》：“高帝至平城，为匈奴所围，七日不得食”。大宛，西域国名，《史记》有《大宛传》。坎坤全用先天卦位。 
　　乾。泛泛柏舟，流行不休。耿耿寤寐，心怀大忧。仁不逢时，退隐穷居。九家及荀爽皆以乾为河，《易林》亦以乾为江河，乃知荀及九家之所本为河，故曰泛泛、曰流行。乾由屯变来，屯之乾亦乾之屯，屯下震为木、为舟，故曰柏舟。坎为心、为忧、为隐，艮为时、为居，故曰退隐穷居。《左传》云：“震之离亦离之震”，林所本也。《诗邶风》：“泛彼柏舟，亦泛其流”，《毛传》谓“妇以柏舟自比，兹曰退隐”，义与毛异。○退，各本皆作复，依咸之大过校。 
　　坤。采薪得麟，大命陨颠。豪雄争名，天下四分。坤为薪、为文，故为麟，坤死故曰大命陨颠。遇卦屯震为豪雄，艮为名，初至五正反艮震，故曰争名。坤为天下，坤拆故四分。《公羊哀公十四年》：“薪采者获麟，孔子闻之，反袂拭面涕沽巾，自知死不久也。” 
　　蒙。山崩谷绝，大福既竭。泾渭失纪，玉历既已。二四艮覆，故曰山崩、曰谷绝，乾为福、为大，三至五乾伏坤丧，故大福竭。坤水、坎水混合漫流，故曰泾渭失纪。震为玉、为时，故为历。《论语》：“天之暦数在尔躬，天禄永终”。玉历既己者，言暦数尽也，《史记周本纪》：”幽王二年，三川竭，岐山崩”，《竹书幽王二年》：“泾渭洛竭，岐山崩”，后幽王被犬戎所杀，西周亡。○既，从宋元本，汲古作尽。 
　　需。夏台羑里，汤文所厄。鬼侯输贿，商王解合。通《晋》。艮为台、为里，上离故曰夏台。《书康诰》：“羑”，王肃云：“道也。”艮为道，故曰羑里。坎为水，下有艮火，故曰汤，离为文，桀囚汤夏台，纣囚文王于羑里，故曰汤文所厄。坎为鬼，四为诸侯，故曰鬼侯。艮为贝，艮手为输，故曰输贿。乾为王、为言，故曰商王。坎为合，史称“鬼侯进女于纣，女不喜淫，醢。”鬼侯与此异。○汤文，从宋元本，汲古作文王，非。输，依汲古，宋元本皆作俞。 
　　讼。泥滓污辱，弃捐沟渎。所共笑哭，终不显录。坎为泥滓、为污辱、为沟渎、为众，伏震为笑哭。坎为隐伏，故不显录。○滓，从元本，宋本、汲古作津。所共，从宋本，汲古、元本作为众。 
　　师。李梅冬实，国多盗贼。扰乱并作，君不得息。互震为李梅，乾为木果，坎为冬，故曰冬实。《左氏春秋僖公三十三年十二月》：“李梅实，书不时也”，坤为国，坎为盗贼，坤众，故曰多。坤为乱，震为扰、为作、为君，震行故不息。○得，宋元本作能，依汲古。 
　　比。獐鹿逐牧，饱归其居。反还次舍，无有疾故。艮为獐鹿，坤为牧，反震为逐，坎中满，故曰饱，艮为居、为次舍，反震为反还，坎为疾，坤为死、为故，艮坚，故无有疾故。 
　　小畜。夹河为婚，期至无船。摇心失望，不见所欢。通《豫》。坎为河，四上下皆阴，故曰夹河。艮为时、为期，坎为婚，震为船，坎伏故无船。坎为心，震为摇，艮为望，坤失，故曰摇心失望。震为欢，坎伏，故不见所欢。○摇，从元本，宋本、汲古皆作淫，非。《战国策》：“楚王曰：寡人心摇摇如悬旌。” 
　　履。百足俱行，相辅为强。三圣翼事，王室宠光。通《谦》。互震为足、为百、为行，故曰百足俱行。百足，虫名，《淮南子》：“百足之虫，至死不僵”是也。兑为辅，坎为圣，震数三，故曰三圣。震为翼，坎为事，故曰翼事。震为王，坎为宫室，艮为光，故曰王室宠光。三圣谓文、武、周公。 
　　泰。坐位失处，不能自居。调摄违和，阴阳颠倒。言与天尊地卑之义相反也，故曰阴阳颠倒。○调摄违和，宋元本作贼破王邑，因与上下文义不协，故从汲古。 
　　否。登几上舆，驾驷南游。合纵散横，燕齐以强。艮为几，坤为舆，乾为马、为行，故曰驾驷。乾位南，故曰南游。坤为顺，故曰合纵。艮东北为燕，巽为齐，乾健艮坚，故曰强。○齐，汲古作秦，非，依宋元本。 
　　同人。三系维弩，无益于辅。城弱不守，郭君受讨。互巽为绳，故曰系，《离》卦数三，故曰三系。《后汉书刘昭舆服志》：“凡先合单纺为一系”是也。伏坎为弓、为弩。维，系也。言以三系之丝系于弩上太弱，故曰无益于辅。伏坤为城，坤柔故曰城弱。坤为郭，伏震为君、为讨伐，故曰郭君受讨。郭，国名，灭于齐。○系维，从汲古，宋本、元本作孙荷。城，从宋本，汲古作域。郭，宋元本作邦，汲古作郭。按：元本旧注云“三孙谓季孙、叔孙、孟孙”，昭二十五年三家反攻公，公逊齐，疑林词指此，非。 
　　大有。河伯大呼，津不得渡。船空无人，往来亦难。丁云：“河伯，水神，《援神契》：“河者，水之伯”。按：此用遇卦屯象，坎为河，震为伯、为呼，故曰河伯大呼。艮为止，故津不得渡。震为船，坤虚，故曰船空。震为人，坎伏，故无人。震为往，震覆，故往来难。 
　　谦。甘露醴泉，太平机关。仁德感应，岁乐民安。互坎为水，坤为水，故曰甘露、曰醴泉。坎为平、为机，艮为关，震为仁德、为岁、为乐，坎为心，故曰感应。坤为民，艮为安。旧注《瑞应图》云“王者，德至则甘露降于松柏。”《六帖》云：“醴泉太平则出。” 
　　豫。重茵厚席，循皋采藿。虽踬不惧，复反其宅。震为茵席，正覆震，故曰重茵厚席。艮为皋，震为藿，艮手，故曰采藿。坎为忧惧、为踬，震乐，故不惧。艮为宅，震为反，故曰反宅。○复反，宋元本作反复。宅，元本作处，均依汲古。皋，汲古作高，依宋元本。 
　　随。太乙驾骝，从天上来。征我叔季，封为鲁侯，无有凶忧。太乙，星名，即北辰也。艮为星，震为马，艮在震上，故曰驾骝。否上之初，故曰从天上来。艮为叔季、为求，故曰征我叔季。兑为鲁，震为侯，故曰鲁侯。坎为忧，震乐，故无有凶忧。○宋元本无第五句，依汲古。 
　　蛊。南巴六安，石斛戟天。所指不已，已老复一。将耋乃嫁，墟敝室旧，更为新家。丁云：“石斛、巴戟天，皆药草名，《神农本草经》曰：石斛出六安，巴戟天出巴郡。”按：震为南，艮为城邑，故曰南巴。互大坎数六，艮为安，故曰六安。艮为石，震为斛，故曰石斛，艮为刀、为戟，在上，故曰戟天。艮为指，震为反、为复，已老复一者，言己年老，复其一子，免其赋役也。艮为坚，故为耋。震为嫁，故曰将耋乃嫁。艮为墟、为室，巽为敝，故曰墟敝室旧。艮为光明、为新、为家。○巴六，从宋元本，汲古作己大，非。斛，依汲古本，宋元本讹解。己老复一，宋元木作耋老复丁，无将耋乃嫁句，此从汲古，以已与一韵，嫁与家韵。墟敝室旧，宋元本作敝室旧墟，以墟与家韵，以文势言不如汲古，故从之。 
　　临。家给人足，颂声并作。四夷宾伏，乾戈韬阁。通《遯》。艮为家，震为人、为足，震为音声、为言、为作，故曰颂声并作。震卦数四，坤为夷，故曰四夷。震为宾客，伏者，言四夷宾于王庭。巽为伏，兑为斧、为乾戈，坤藏故曰乾戈韬阁。○伏，从宋元本，汲古作服。伏、服古通用。 
　　观。东邻嫁女，为王妃后。庄公筑馆，以尊王母。归于京师，季姜悦喜。通《大壮》。震为东邻、为嫁，兑为女、为妃，震为王、为木，故为桓。庄，讹字也。震又为公，故曰桓公。艮为馆、为筑，坤为母，伏乾为王，故曰王母。震为归，坤为京师，艮为季，巽为姜，伏震为喜。按：《左传庄元年》：“鲁为主筑馆以逆王姬，非为王后”，又桓九年春纪季姜归于京师，为桓王后。林词全用此事，据《谷梁疏》：“鲁为主方书归为主，则必筑馆”，然则庄为桓之讹字无疑。 
　　噬嗑。陈妫敬仲，兆兴齐姜。营邱是适，八世大昌。震为陈，坎为仲，艮为笃敬，故曰敬仲。坎为兆，伏巽为齐、为姜，互艮为营邱，震往，故曰适。艮为世，数八，震为昌。妫，陈姓，敬仲，即公子完。庄二十二年奔齐，初懿氏卜妻，敬仲曰：“有妫之后，将育于姜”，故曰兆兴齐姜。 
　　贲。路多枳棘，步刺我足。不利旅客，为心作毒。艮震为道路，坎为枳棘、为刺，震为步、为足、为旅客，坎险故不利，坎为心、为毒。 
　　剥。天官列宿，五神共舍。宫阙光坚，君安其居。艮为官、为星，故曰天官列宿。汉乐章有五神歌曰：五神相，包四邻。如淳曰，五神相，太一也，盖即五星也。艮为舍，反震为神，坤，五行数五，故曰五神共舍。艮为宫阙、为光、为坚、为居、为安，一阳止于上，故曰君安其居，故曰共舍，言五阴承一阳也。 
　　复。牧羊稻园，闻虎呻喧。惧畏惕息，终无祸患。坤为养、为牧，震为羊，震为稻，坤为园、为虎，震为喧，伏乾，乾惕故惧畏惕息。坤为祸，震乐，故无。○无，从宋元，汲古作免。 
　　无妄。鸣条之灾，北奔犬胡。左祍为长，国号匈奴。主君旄头，立尊单于。震为鸣、为木，故曰鸣条。乾伏坤位北，坤又为胡，艮犬，故曰北奔犬胡。震为祍、为左、为长，《论语》：“吾其被发左祍”，胡俗也。艮为国、为奴仆，震为号，故曰国号匈奴。震为主，乾为君、为头，震为多发，故曰主君旄头。震为立，艮为尊，乾君故曰单于，《史记》：“汤伐桀于鸣条”，又《匈奴传》索隐引乐彦《括地谱》云：“汤放桀鸣条，其子獯粥妻桀之众妾，避居北野，随畜移徙”，中国谓之匈奴。旄头，被发也。《汉官仪》：“旧选羽林为旄头，被发先驱”是其证。由林词观之，《括地谱》之说与古故实合。○灾，宋元本作图，依汲古。 
　　大畜。克已洁身，逢禹巡狩。锡我玄圭，拜受福佑。艮为身，退在上，故曰洁身。乾为王，震出，故曰逢禹巡狩。震为玄黄、为玉，乾为锡，故曰锡我玄圭。艮为拜，乾为福佑。○福，汲古作锡，非，依宋元本。《禹贡》云：“禹锡玄圭，告厥成功”，圭，宋元、汲古皆作珪，依局本。 
　　颐。冬华不实，国多盗贼。疾病难医，鬼哭其室。艮为果实，坤为冬，震为花，坤虚，故花而不实。坤为国，伏巽为盗，正反巽，故多盗。坤为疾病，坤死，故难医，坤为鬼，震为哭，艮为室，故曰鬼哭其室。 
　　大过。襄送季女，至于荡道。齐子旦夕，流连久处。兑少故曰季女，伏震为诸侯，故曰襄。震为大涂，故曰荡道。《齐风》：“鲁道有荡，齐子发夕”，刺齐襄与文姜乱也。巽为齐，伏震为子，震为旦，兑昧为夕，艮止故流连久处。《左传桓三年》：“齐侯送姜氏于讙”，注：讙，鲁地。繇词言齐襄与妹乱，既送至鲁境，而不忍别也。词皆本象与对象杂用。陈朴园云：“齐风，齐子发夕”，释文引《韩诗》云：“发，旦也。”今焦氏言齐子旦夕，是《齐诗》以发夕为旦夕，与《韩诗》训同。 
　　坎。朽根倒树，花叶落去。卒逢火焱，随风偃仆。通《离》。中爻巽为木，故曰根、曰树，巽敝，故曰朽，曰倒，巽陨落，故花叶落去。《大过》兑为华，离上互也，离上下皆火，互巽风陨，故偃仆。 
　　离。阴变为阳，女化作男。治道得通，君臣相承。通《坎》。乾二五之坤成坎，坎为中男、为阳卦，故阴化阳、女作男。坎中爻艮为道路、为臣，震为君，故曰君臣相承。《五行志》：“魏襄王十三年，有女子化为丈夫。” 
　　咸。炎绝续光，火灭复明。简易理得，以成乾功。下艮为火，故曰炎，上兑为绝，故曰炎绝。巽绳为续，艮为火、为光，巽伏，故光灭，乾日，故复明。乾简坤易，中爻乾，故曰以成乾功。○火，依宋元本，汲古作光，非。以，汲古作仍，依宋元本。 
　　恒。多载重负，捐弃于野。予母谁子，但自劳苦。坤震皆为车，坤厚载物，故曰多载。艮为负，坤重，故曰重负。坤为野，兑附决，故曰捐弃。坤母震子，兑决，故无子。坤致役万物，故曰劳苦。多用伏象。○予母谁子，依宋元本，诸本作“王母离子”，非。 
　　遯。江河海泽，众利室宅。可以富有，饮御嘉客。乾为江河海泽，巽为利，艮为室宅，乾为富，伏兑为口，故曰饮。震为嘉客。○室，汲古及宋本皆作安，惟元本作室。 
　　大壮。冬采薇兰，地冻坚坼。利走东北，暮无所得。此用遇卦屯象。坎为冬，艮手为采，震为薇兰，坤为地，履霜坚冰，故曰地冻坚坼。震为东北、为走，伏巽为利，坤为暮，坤虚故无得。○坼，各本多误难，致韵不协，惟宋本作坼，元本作折。东，宋元本作室，从汲古。 
　　晋。鸟鸣嘻嘻，天火将起。燔我室屋，灾及妃后。《左传襄十三年》：“有鸟鸣于宋太庙，曰嘻嘻出出，宋火伯姬被焚，卒”，晋离为鸟，离正反皆兑口，故曰嘻嘻。离为火，艮为天，亦为火，故曰天火。艮为室屋，坤为妃后，火多故曰燔、曰灾。○鸟鸣，依宋元本，汲古作鸟鹊，嘻，同嘻，与左氏同。 
　　明夷。虿室蜂户，螫我手足。不可进取，为身害速。此用遇卦屯象。坎为室、为毒，坤为户，伏巽为虫，故曰虿室蜂户。坎为棘、为刺、为螫，艮为手，震为足、为进取，坤凶，故不可进取，坤为身、为害，震为速。○速，从宋元本，汲古等本多作咎，与足不韵。 
　　家人。崔嵬北岳，天神贵客。温仁正直，主布恩德。闵哀不已，蒙受大福。此用《屯》象。坎北艮山，故曰北岳。震为神、为仁、为客，坎为忧，故曰闵哀。震为恩德、为大福。○闵哀，宋元本、汲古本皆作开衣，非，依局本。闵哀不已者，言悲悯人世，予人以福也。 
　　睽。伯蹇叔盲，莫与守牧。失我衣裘，代己除服。此用《屯》象。震为伯，坎蹇，故曰伯蹇。艮为叔，互大离，故曰叔盲。坤为牧，坤寡，故莫与守牧。震为衣裘、为服，坤丧坎盗，故曰失。除，治也，言衣裘为人盗去，代我治理服用也。○第二句宋元本作莫为守床，第四句作伐民除乡，均依汲古。 
　　蹇。为季求妇，家在东海。水长无船，不见所欢。艮为季、为求，伏兑为艮妇，艮为家，互离为东，坎为海、为水，震为船，震覆，故无船。震为欢，震覆坎伏，故不见。○所，汲古本误欣，依宋元本。 
　　解。山陵邱墓，魂魄失舍。精诚尽竭，长寝不觉。此用《屯》象。艮为山陵、为邱墓，坎为舍、为心、为精诚，坎失，故竭尽。坎为夜、为寝，坤死，故不觉。○诚，汲古作神，从元本。 
　　损。踦牛失角，下山伤轴，失其利禄。坤为牛，艮为角，兑毁折，故牛踦、故角失。踦，蹇也。艮为山，坤为下，坎为轴，兑折，故伤轴。伏巽为利，坤为失。○踦，宋本作骑，依汲古。 
　　益。水载船舟，无根以浮。往来溶溶，心劳且忧。坤为水，震为船，坤为载，巽下断，在水上故曰无根以浮。震为往，又为反，故曰往来，坤水，故曰溶溶。伏大坎为心、为劳、为忧。○载，宋、汲古误戴，从元本。 
　　夬。有鸟来飞，集于宫树。鸣声可恶，主将出去。屯艮为鸟、为飞、为宫、为集、为木，故曰集于宫树。下震为鸣、为声，坤为恶，下震为主、为出，此用《左传》，见前《晋》卦。○宫，宋、汲古作古，非，依元刊。 
　　姤。东徙不时，触患离忧。井泥无濡，思叔旧居。通《复》。震为东、为徙，艮为时，艮覆，故不时。坤为忧患，震为触，坤为井、为泥，艮为叔、为居，坤为旧，剥穷上反下，言复旧为剥艮也。 
　　萃。黄帝所生，伏羲之宇。兵刃不至，利以居止。通《大畜》。震为黄、为帝、为生，故曰黄帝所生。巽为伏，艮为宇，故曰伏羲之宇。艮刚在上为兵刃，艮止，故不至。巽为利，艮为居止。按：伏羲，都陈，黄帝为有熊国君，少典之子。皇甫谧曰：“有熊，今河南新郑，非陈地”，焦氏时古籍尚多，或别有所据欤。○伏，元本作宓。孟康《汉书》注：“宓，今伏字”，皇甫谧云：“伏羲或谓之宓羲。考诸经史纬候，无宓羲之号，必后世传写误虙为宓，孔子弟子宓不齐、济南伏生即子贱之后，是知虙与伏古字通用，后误为宓。”按皇甫说是，故不从元本，依宋本、汲古。  
　　升。东山拯乱，处妇思夫。劳我君子，役无休已。艮为陵、为东，故曰东山。坤为乱，伏艮为手、为拯。巽为妇，在内，故曰处妇。坤为思，震为夫，坤为劳，震为君子，坤为役，艮止，故已，艮覆故不已。词皆用《东山》诗意。○无、已，汲古本作役使休止，从宋元本。 
　　困。跛踬未起，失利后市，不得鹿子。坎蹇，故跛踬。坎伏，故未起。互巽为利市，坎失，故失利后市。震为鹿、为子，震伏，故不得。○失，依汲古，宋元本皆作先。 
　　井。大蛇当路，使季畏惧。汤火之灾，切近我肤。赖其天幸，趋于王庐。巽为蛇，伏震为大涂，故曰大蛇当路。伏艮为季，坎为畏惧，中爻离上坎，故曰汤火。伏艮为肤、为庐，震为王、为走，故曰趋于王庐。○季，从宋元本，汲古等本皆作我，非。缘此用汉高斩当路蛇事。王，汲古本作主，亦非。 
　　革。从容长闲，游戏南山。拜祠祷神，神使无患。通《蒙》。反正艮，艮止，故从容。震为游戏、为南，艮为山，故曰南山。艮手为拜、为祠，震为祷、为神，坎为患，震乐故无患。全用旁通。○祷，汲古作祀，无作免，义皆可通，然祷为震象较切。故从宋元本。 
　　鼎。区脱康居，慕义入朝。湛露之欢，三爵毕恩。复归野庐，与母相扶。通《屯》。坤虚故曰区脱。《史记匈奴传》：“东胡与匈奴中间有弃地千余里，各居其边为区脱”是也。坎西。康居，西方国，坤国，故曰康居。坤为义，坎为心，故曰慕义，震往，故曰入朝。坎为露，震为欢、为爵，数三，故曰三爵。坤为野，艮为庐，震为反、为归，故曰复归野庐。坤为母，艮手为扶，初至五正反皆艮，故曰相扶。湛露，《诗》篇名，天子宴诸侯入朝之诗。○义，汲古作仁，乾虽为仁，然林词皆用旁通，坤义合也，故从宋本。复，从汲古，宋本作后，虽亦震象，然不如复字于文理适。 
　　震。龟鳖列市，河海饶有。长财善贾，商季悦喜。互艮为龟鳖，伏巽为市。坎为河海，坎众，故曰饶有。伏巽为利、为长、为商贾，艮为季，震为列、为善，又为悦喜。○财，宋元本皆作钱，贾作价，均依汲古。 
　　艮。年常蒙庆，今岁受福。三夫采芑，出必有得。互震为年、为庆、为福、为夫，数三，故曰三夫。艮手为采，震为芑，《诗小雅》：“薄言采芑”，疏：“芑，似苦菜。”震为出，坎为得。○夫，汲古作伏，依宋元本。芑，宋元本作葩，依汲古。 
　　渐。二人俱东，道怒争讼。意乖不同，使君忷忷。通《归妹》。震为人、为东，兑卦数二，故曰二人俱东。震为大涂、为怒，故曰道怒。震为言，兑亦为言，故争讼。坎为意、为忧，故为忷忷。震为君。忷，同恟，惧也。○怒，宋本、汲古作路，依元本。使君忷忷，汲古作使我凶凶，依宋元本。 
　　归妹。树我藿豆，为鹿兔食。君不慎护，秋无收入。震为藿荳、为立，故为树。震为足、为走，故为鹿兔。兑口为食。震为君，坎为忧恤，兑正秋，兑毁，故秋无收入。○我，依宋元本，汲古作栽。为鹿兔食，宋元本作鹿兔为食，从汲古。慎，宋元本作恤，亦依汲古。 
　　丰。黄鸟悲鸣，愁不见星。困于鸷鸟，鹯使我惊。震为黄、为鸟、为鸣，互大坎，故悲鸣，故愁。离为星，坎伏，故不见。伏艮为鸷鸟、为鹯，坎为困，震为鸷。○下二句依宋元本，汲古作“困于鸷鹯、使我心惊”。又元本困讹因。 
　　旅。双凫俱飞，欲归稻池。经涉萑泽，为矢所射，伤我胸臆。通《节》。兑卦数二，震为凫、为飞，故曰双凫俱飞。兑为池，震为稻，故曰稻池，故曰萑泽。震为涉，坎为矢，震为射，兑为伤，艮为胸臆。○池，依汲古，宋元本皆作食。 
　　巽。久客无依，思归故乡。霖雨盛溢，道未得通。巽为商旅、为客，重巽故曰久客。伏坎为思，震为归，艮为乡，坎为雨，互大坎，故曰霖雨，曰盛溢。伏艮为道，坎陷故不通。○依，从宋元本，他本多作休。霖，宋元本作雷，从汲古本。 
　　兑。道路辟除，南至东辽。卫子善辞，使国无忧。通《艮》。为道路，震为辟除，为南，先天震东北，故曰东辽。震为卫、为子、为辞，艮初至五正反震，故曰善辞。艮为国，互坎为忧，震乐故无忧。○辟，各本多误僻，辟除者，清治也，惟元本不讹。○此有故实，各家皆不能详。案：《史记》：“朝鲜王卫满，本燕人，自全燕时，常略属辽东真番，后燕王卢绾反，满率部东渡浿水，都王险，高后时，与辽东太守约为外臣，保塞外，满遂王三世。林似指此事。 
　　涣。同枕共袍，中年相知。少贾无利，独居愁思。艮为枕，震为袍，中爻正反艮震，故曰同枕共袍。震为年，坎为中，故曰中年。伏兑为少，巽为贾、为利，风散，故无利。巽为寡，艮为居，故曰独居。坎为忧思。○相知，汲古作分去，少贾作价少，均依宋元本。无利，宋本作无失，于下句文义不协，故从汲古。 
　　节。众神集聚，相与议语。南国虐乱，百姓愁苦。兴师征讨，更立贤主。震为神，坎为众，故曰众神。坎为集聚。二至五正反震，故曰相与议语。艮为国，震南，故曰南国，伏离为虐乱，震为百、为人，故曰百姓。上坎为愁苦，震为征讨，坎众，故曰兴师征讨。互震为主、为立，故曰更立贤主。○主，汲古本讹王，依宋元本。 
　　中孚。北陆闭蛰，隐伏不出。目盲耳聋，道路不通。通《小过》。中互大坎，坎为北陆，陆者，道也。《左传》“日在北陆而藏冰”是也。坎为冬、为隐伏，故曰闭。巽为虫，亦为伏，故曰闭蛰，曰不出。本卦互大离。目睛涨大故盲。《小过》互大坎耳空塞实，故聋。艮震为道路，坎塞，故不通。 
　　小过。痴狂妄作，心诳善惑。迷行失路，不知南北。此用屯象。震为狂，坤迷，故曰痴狂。坎为心、为惑，正覆震相背故曰诳。诳，妄语也。艮震为道路，震为南，坎为北，坎失，故不知。○诳，依宋本，元本作狂，非。迷行，依元本，汲古作迷惑。 
　　既济。栋隆辅强，宠贵日光。福善并作，乐以高明。此用屯象。坎为极、为栋、为车、为辅，《大过》“栋桡之凶，不可以有辅也”，《诗》“勿弃尔辅”，《毛传》“辅以佐车”。辅，夹车木也。坎在上，故曰栋隆，艮坚，故曰辅强。艮为日、为光、为宠贵，震为福善、为乐，艮为高明。 
　　未济。爱我婴女，牵衣不与。冀幸高贵，反日贱下。此仍用屯象。震为婴孩，坤为女，坎为爱，故曰爱我婴女。震为衣，艮为手、为牵，艮止，故不与。艮为高贵、为求，故曰冀幸高贵。坤为贱下。 
　　蒙之第四 
　　蒙。何草不黄，至未尽玄。室家分离，悲忧于心。震为草、为玄黄，坤贞。未，言草至未而将变色，《诗小雅》“何草不黄”“何草不玄”，笺：玄，赤黑色。艮为室家，二四艮覆，故曰分离。坎为心、为悲愁。○忧，依宋元本，汲古作愁。 
　　乾。海为水王，听圣且明。百流归德，无有畔逆，常饶优足。乾为海、为水、为王、为聪圣、为明、为百，《禹贡》：“汇汉朝宗于海，故百流归德”，乾顺行，故无有畔逆，乾富故常饶优足。 
　　坤。左辅右弼，金玉满堂。常盈不亡，富如敖仓。此全用《蒙》象。震为左，震反为右，震为辅弼，故曰左辅右弼。艮为金，震为玉，艮为堂、为厫仓，厫仓所以盛粟，震为粟，故尤切。○汲古本、宋元本首有“天之所有，祸不过家”二句，文义与下不属，而元本家下一云左辅右弼云云，是上二句确自为一林，非与下为一林，故删上二句而附记于此。 
　　屯。安息康居，异国穹庐。非吾习俗，使我心忧。坎位西。安息、康居，皆西方国。又中爻艮止，故曰安息康居。艮为国、为庐、为天，故曰穹庐。坤为我、为俗，坎为心、为忧。 
　　需。范公鸱夷，善贾饰资。东之营邱，易字子皮。把珠载金，多得利归。坎为毒，故曰范公，范蠡也。《檀弓》：“范则冠而蝉有緌”是也。伏艮为鸱，鸱夷者，革囊，盛酒器。杨雄《酒箴》所谓“鸱夷滑稽，腹大如壶”是也。艮又为革，坎为酒，故曰鸱夷。《易林》用一字兼数象往往如是，范公鸱夷者，言范蠡适齐、号鸱夷子皮也。乾为资财。饰、饬，通治也。离为东，伏艮为营邱、为皮，伏坤为字，故曰易字子皮。艮为把、为金，反震为珠，坤为载、为利，兼用旁通。○鸱，依宋元本，汲古作陶，非。载金，依宋本，元本作戴，非。得利，汲古作福利，依宋元本。 
　　讼。老杨日衰，条多枯枝。爵级不进，日下摧隤。巽木乾老，故曰老杨。离为日、为枯、为爵，巽为陨落，故摧隤。○下，依宋元本，汲古作乃。日下，依泰之咸校，宋元本作遂下，汲古作遂乃。 
　　师。小狐渡水，污濡其尾。利得无几，与道合契。此用《蒙》象。上艮，故曰小狐、曰尾，坤坎皆为水，故污濡其尾。坤为财、为聚，坤虚，故得少。震为大涂，故曰道。坎为合、为信，故曰合契。○利，汲古作科，余多作稍。无，汲古作其，契作符，皆非，依宋元本。 
　　比。豕生鱼鲂，鼠舞庭堂。奸侫施毒，上下昏荒，君失其邦。坎为豕，坤为鱼、为育，故曰豕生鱼鲂。丁晏云《开元占经》引京氏云：“豕生鱼鲂，其邑犬水”是也。艮为鼠、为庭堂，艮手为舞，《汉书五行志》：“燕有黄鼠衔其尾舞王宫”，《京房易传》曰：“诛不原情厥妖鼠舞门”是也。坎为毒、为奸，坎上下兑口相背，故曰奸侫。艮为上，坎为下、为昏荒、为邦，震为君，震覆，故失邦。○邦，元本作国，依汲古。 
　　小畜。天地配享，六位光明。阴阳顺叙，以成厥功。乾天，伏坤为地，兑食故曰享。乾数六，离为光明，伏艮为位，故曰六位光明。乾阳巽顺，乾为功。○厥功，从汲古，宋元本作和平。 
　　履。踝踵足伤，右指病痈。失旅后时，利走不归。通《谦》。震为踝、为足，艮多节，故曰肿、曰伤、曰痈。《释名》：踵，锺也，聚也。义与肿同，与《易林》合。艮为指，兑为右，故曰右指。坎为孤、为失，故曰失旅。艮为时，震为后，故曰后时。震为走、为归，坎陷，故不归。○宋元本归作来，从汲古。走不，汲古作不走，非，从宋元本。又右指病痈，元本作右足病拥，非。 
　　泰。异体殊患，各有所属。西邻孤媪，欲寄我室。主母骂詈，求不可得。坤为体、为患害，乾阳坤阴，故曰异体殊患。六爻皆有应予，故曰各有所属。兑为西、为孤媪，伏艮为室、为寄。震为主，坤为母，震言兑言，故曰主母骂詈。艮为求，艮伏，故求不可得。○异，汲古作思，殊患作同恩，求不可得作求子不得，皆非，今从宋元本。主母，依汲古，宋元本作王。 
　　否。操●乡亩，祈贷稷黍。饮食充口，安和无咎。艮手为操，巽为●、为稷黍。坤为亩，乾为言，故曰祈贷，言以●为祭而祈田也。伏兑为口、为食，坤为安。○●即秬，黑黍也。宋元本作●，非。《书洛诰》以秬鬯二卣，秬鬯，皆祭品，言操秬至野祈田也。祈贷，宋元本作折货，尤非。乡，音向。安和，宋元本作安利，依汲古。 
　　同人。新受大宠，福禄重来。乐且日富，蒙庆得财。离为新，乾为大、为宠、为福禄，重乾故曰重来。离日乾富，故曰日富。乾为庆、为财。○新受大宠，宋元本作所受大喜，依汲古。 
　　大有。举杯饮酒，无益温寒。指直失取，亡利不欢。通《比》。坤为缶、为杯，艮为举，坎为酒，兑为饮，离温乾寒，时之自然，非酒所能改易也。艮为指、为取，乾为直，故指直失取，言指僵不能取物也。坤贫，故亡利。震覆，故不欢。○汲古三四句倒置，直作宜，均依宋元本。 
　　谦。日月相望，光明盛昌。三圣茂承，功德大隆。坎月。伏离为日、为目，故曰日月相望。艮为光明，震为盛昌，坎为圣，艮纳丙数三，故曰三圣。震为茂、为隆，伏乾为功德。 
　　豫。猾夫争强，民去其乡。公孙叔子，战于城南。坎为奸猾，震为夫、为强，坤为民、为乡，震往，故民去其乡。艮为叔、为孙，震为子，正反两震相背，故曰战。艮为城，震为南，故曰城南。下二句故实未详。○城南，依汲古，宋元本作潇湘，虽与上叶，似非。 
　　随。猿堕高木，不踒手足。保我金玉，还归其室。巽为高，艮为猿，艮在震木上，故曰猿堕高木。艮手震足，兑折在外，故不踒。踒，折也。艮为金，震为玉、为归，艮为室。○宋元本“保我金玉”在第四句，依汲古。金玉，汲古作全生，依宋元本。 
　　蛊。逐狐东山，水遏我前。深不可涉，失利后便。艮狐震逐，震东，艮山，故曰逐狐东山。互大坎，故曰水、曰深不可涉。巽为利，坎为失，故曰失利后便。○遏，汲古作过，依宋元本。 
　　临。凿井求玉，非卞氏宝。名困身辱，劳无所得。震为玉，兑为井，伏艮为求。非卞氏宝，言求之非地也。艮为名，艮反故名困。坤为身、为下，故为辱。坤虚役万物，故劳无所得。 
　　观。黄玉温厚，君子所服。甘露溽暑，万物生茂。伏震为黄、为玉，坤为厚，艮火，故曰温厚、曰溽暑。艮为君子，坤为万物、为暑，兑为露。○厚，宋本、汲古作德，依元本。 
　　噬嗑。画龙头颈，文章不成。甘言善语，说辞无名。震为龙，艮为头颈，离为文章，坎隐伏，故不成。初至四正覆震，故曰甘言善语、曰说辞。艮为名，坎隐故无名。○善，依宋元本，汲古作美。 
　　贲。招祸致凶，来弊我邦。病在手足，不得安息。艮手为招、为致，坎为灾祸、为凶，艮为邦，伏巽为敝。坎为病，艮手震足，坎居中，故病在手足。艮止为安息，坎险故不安。○邦，音崩，与凶韵。 
　　剥。履位乘势，靡有绝毙。皆为隶圉，与众庶位。艮为位，反震为履位乘势。坤丧，故曰绝毙。艮为隶圉，坤为众庶。艮仆坤众合居，故曰与众庶位。○皆圉，汲古作赞图，非。位，宋元、汲古作伍，依元本。 
　　复。獐鹿雉兔，群聚东圃。卢黄白脊，俱往趋逐。九齚十得，君子有喜。此用《蒙》象。坤文为雉，艮为獐，震为鹿、为兔，坤为群、为聚、为圃，震东故曰东圃。卢，黑犬。黄、白，皆犬名。《史记李斯传》：“吾与汝牵黄犬”，《西京杂记》：“李亨有白望犬”。震为玄黄，又为日也。震为追逐、为口、为齚，震数九，故曰九齚，坤数十，故曰十得。震为喜，艮为君子。○圃，依汲古，宋元本皆作囿。趋，依宋元本，汲古作追。 
　　无妄。织锦未成，纬尽无名。长子逐兔，鹿起失路。见利不得，因无所据。巽为帛、为锦、为纬，巽下断，故曰未成、曰纬尽。艮为名，巽为伏，故无名。震为兔、为长子、为逐、为鹿、为起、为路，巽伏故失路。震为后，巽为利，艮止，故不得。○锦尽，从元本，汲古及宋本作金、作画，显为讹字。鹿起失路，依宋元本，汲古作鹿失先路。见，依汲古，宋本作多。后因无所据四字，因疑困之讹字，附记待考。 
　　大畜。天厌周德，命与仁国。以礼靖民，兵革休息。震为周、为德，乾为天，兑绝，故曰天厌周德。艮为国，震为仁，故曰仁国。伏坤为民、为体，艮止为靖，艮刚在外为刀兵、为肤革，艮止，故休息。○靖，元本作静，依宋本。 
　　颐。重译贡芝，来除我忧。善说遂良，与喜相求。震为言，正反震，故曰重译。艮为芝，震为进，故曰贡芝。坤为我、为忧，震乐，故不忧。正反震，故曰善说、故曰喜。艮为求，正反艮，故曰相求。○贡，宋元本作贺，汲古作买，依局本。遂良，疑有讹字。 
　　大过。膏壤肥泽，人民孔乐。宜利居止，长安富有。上卦兑，故曰膏泽，乾为肥，伏坤为壤，为人民，伏震为乐。巽为利，伏艮为居止。坤为长安，乾为富有。○宋本、汲古作膏泽肥壤，依元本，与乐协。富有，依汲古，与止协，宋元皆作富贵。 
　　坎。白龙黑虎，起鬐暴怒。战于涿鹿，蚩尤败走。居止不殆，君安其所。震为白、为龙，艮为虎、为黔，故曰黑虎。震为起、为鬐、为威武、为怒、为战、为鹿，坎水，故曰涿鹿。坎为寇盗，故曰蚩尤。坎险，故曰败走。艮为居止，震为君。○涿鹿，汲古及常本皆作阪泉，于象亦合，然鹿与上韵，故从宋元本。鬐，汲古作伏，从宋元本。 
　　离。抱关传言，聋跛摧筋。众贱无下，灾殃所在。伏艮为关、为手，故曰抱关。正反兑口，故曰传言。坎为耳，震为行，坎伏故聋，震伏，故跛。巽为殒落，兑毁折，故曰摧筋，盖伏坎为筋也。坎为众，离为灾殃。○言，宋元本作语，筋作殆，依汲古。汲古下二句作“破贱无灾，不安其所”，依宋元本。丁晏云：《淮南子》“聋者可令摧筋”，王制：瘖聋跛躃，百工各以其事食”。按：摧筋谓摩筋，摧揉之使柔也。抱关与跛聋为对文，传言摧筋为对文，《周礼秋官》掌戮职，云劓者使守关，守关则传达禁令，故曰传言，亦贱职也，故曰众贱。《尔雅释训》：下，落也。《仪礼士相见礼》：“执挚至下”，郑注：下，君所也。无下者，言众贱无下落，不得其所也。言与筋亦韵，宋元本筋作殆，非也，将对文之义全失，且众字亦无着落，此又汲古所据之本，前于宋元本之证也。 
　　咸。忧祸解除，喜至庆来。坐立欢门，与乐为邻。通《损》。震乐，故忧祸解除，喜至庆来。艮坐震立，震欢艮门，故曰坐立欢门。 
　　恒。折锋载殳，轝马放休。行军依营，天下安宁。兑为锋、为殳、为折，艮覆兑折，故曰折锋。震为车，故曰载殳。震为马，在外，故曰放休。坤为军，伏艮为营，艮止，故曰依营，言不出也。坤为天下、为安宁。○轝，汲古作与。行军，宋本、汲古作狩军，依元本。 
　　遯。至德之君，仁政且温。伊吕股肱，国富民安。乾为君、为至德、为仁，艮火，故曰温。艮为臣，故曰伊吕。巽为股，艮为肱，故曰伊吕股肱。伏坤为国、为民，乾富艮安。 
　　大壮。千里望城，不见山青。老兔虾●，远绝无家。震为千里，艮为城、为望、为山，震东方，色青，艮伏故不见。震为兔、为虾●。艮为家，艮覆，故无家。○●，汲古作蟆。蟆，●同。山青，依元本，汲古作青山。 
　　晋。有莘季女，为夏妃后。贵夫寿子，毋字四海。坤为茅茹，故曰有莘。艮为季，坤女，故曰有莘季女。离为夏。坤为妃后。艮为贵、为寿，坎为夫、为中子，坤为母、为字。字者，养也。坤为水、为海，反震，卦数四，故曰四海。有莘氏，大禹之母。 
　　明夷。不虞之患，祸至无门。奄忽暴卒，痛伤我心。坤为患、为祸，坎为忧虞，艮为门，三至五艮覆，故曰无门。坤死故曰卒。坎为心、为痛，坤为我。《道德指归论》：“道之为物，窥之无户，察之无门”，无门，言不知祸之所自来也。 
　　家人。飞鹰退去，不食雉鸡。忧患解除，主君安居。此用《蒙》象。艮为鹰、为飞，震反，故退去。本卦离为雉，巽为鸡，坎为食，震为解除，上卦兑覆，故不食。坎为忧患、为君主，艮为安居。○雉鸡，宋元本作邻鸟，依汲古。解除，汲古作心解，依宋元本。主君，宋本、汲古作君主，依元本。 
　　睽。跮蹉侧跌，申酉为祟。戌亥灭明，颜子隐藏。二折震成兑，故跮蹉侧失。兑西方金，故曰申酉为祟。艮居戌亥，艮为明，艮伏故灭明。艮为颜，艮伏，故颜子隐藏。○蹉，元本作差，差蹉古通。申酉、戌亥，盖古占术。 
　　蹇。司禄凭怒，谋议无道。商氏失政，殷人乏嗣。《汉书天文志》：“司禄，文昌第六星”。此用《蒙》象。艮为星、为官，故曰司禄。震为怒、为言，故为议。坎为心，故曰谋议。艮为道，坎伏，故曰无道。震为子、为人。子者，殷商之姓，坤杀，故无子而乏嗣。○氏，宋本、汲古作民，从元本。 
　　解。望鸡得雏，冀马获驹。大德生少，有廖从居。巽为鸡，离目为望，巽伏，故不得鸡而得雏，震为雏也。坎为马，震为雏、为驹。下二句疑有讹字，义皆未详。○雏，依汲古，宋元本作雉。 
　　损。忉忉怛怛，如将不活。黍稷之恩，灵辄以存。《诗陈风》“心焉忉忉”，《传》“忉忉，忧貌”，坤为忧，故曰忉忉怛怛。怛，亦忧也。坤死，故曰不活。震为黍稷、为恩，坤虚为饿，故曰灵辄。《左传宣二年》：“初，赵盾田，见灵辄，饿食之”，故曰灵辄以存。○忉忉，汲古讹切切，俗本又讹叨叨，依宋元本。又汲古多“获生保年”四字，依宋元本。 
　　益。噂噂嗫嗫，夜作昼匿。谋议我资，来攻我室。空尽我财，几无以食。初至五正反震相对，故曰噂噂嗫嗫。噂嗫，对语也。此句宋元本、汲古原作莫莫辑辑，于卦象不切，依节之艮校。坤为夜，与震连，故夜作昼。伏乾为大明、为昼，巽为伏，故曰昼匿。坤为财、为我，正反震，故曰谋议我资。艮为室，震为伐、为攻，坤虚故财空。震为食，坤饥，故无食。○来，依汲古，宋元本作求。 
　　夬。天之所坏，不可强支。众口指笑，虽贵必危。乾为天，兑毁，故曰天之所坏，不可强支。兑为口、为笑，坤众，故曰众口。伏艮为指、为贵，兑毁，一阴将尽故危。○指，汲古本作遭，乃嘈之讹字，蛊之艮作嘈嘈。首二句本《国语》“天之所支不可坏也”，所坏不可支也。 
　　姤。目动睫瞤，喜来加身。举家蒙欢，吉利无殃。《说文》：“瞤，目动也”，《西京杂记》：“陆贾曰：目瞤得酒食”。伏震为动、为喜，坤为身。目睫象未详。○睫，汲古本作颊，俗木多从之，非，依宋元本。《汉书》：“睫瞤得酒肉。” 
　　萃。鼋羹芬香，染指拂裳。口饥于手，子公恨馋。艮为鼋，坤为羹，巽为臭，故曰芬香。艮为指、为拂，坤水，故染指。坤为裳，艮手，故拂裳。兑为口，坤为饥，口饥于手者，言口饥而恃手也。于，依也。《孔融书》：“举杯相于”，曹植《乐府》：“心相于”，《杜甫诗》：“良友幸相于”，皆作依恃解，是其证。子公，郑公子宋也。《左传宣四年》：“楚人献鼋于郑灵公，公子宋与子家将见，子公之食指动，以示子家曰：“他日我如此，必尝异味”，及入，宰夫将解鼋，相视而笑，公问，子家以告。及食大夫鼋，召子公而弗与，子公怒，染指于鼎，尝之而出。林词全述其事。○拂裳，依汲古，古人衣袖宽博，言染指之时须拂裳也，宋元本作弗尝，于、子公，依宋元本，汲古误打、误公子，馋作谗。 
　　升。天福所丰，兆如飞龙。成子得志，六二以兴。伏乾故曰天福、曰丰，震为飞、为龙，坤坼为兆，故曰兆如飞龙。伏艮为成，震子，故曰成子。震为兴，巽为志，故曰得志。坤数二，伏乾数六，故曰六二。翟云升云：“六二谓十二世也。”愚按：《庄子胠箧篇》：“田成子十二世有齐国”，《释文》云：“自敬仲奔齐，至庄子九世，知齐政自大公和至威王三世而有齐国，共十二世”，故曰六二以兴。○以，从元本，汲古及常本多作已。二，宋本作三，非，从汲古。 
　　困。氓伯易丝，抱布自媒。弃礼急情，卒罹悔忧。《诗氓》之篇：“氓之蚩蚩，抱布贸丝。匪来贸丝，来即我谋”。布，币也。贸即易也。伏震为伯，巽为丝、为布，巽为商贾，故抱布易丝。伏艮为抱，坎为合、为媒、为忧。○易丝，宋本、汲古作以婚，依元本。罹，依宋本，元本作离，义同。 
　　井。夏姬亲附，心听悦喜。利以搏取，无言不许。通《噬嗑》。离为夏，震为姬，兑悦，故亲附、故悦喜。坎为心、为听，巽为利，艮为搏取，震为言。○姬，汲古作姒，依宋元本作震辞。按：《左传》：巫臣尝止子反取夏姬，后竟自取，林似指此事。 
　　革。南山昊天，刺政闵身。疾悲无辜，背憎为仇。通《蒙》。震南艮山，故曰南山。本卦离为夏，故曰昊天。《尔雅释天》：“夏为昊天。”注：言气皓旰也。坎为刺，坤为政、为身，坎为忧闵、为悲、为疾、为憎、为仇，坤为辜，坤虚故无。艮为背，下坎，故曰背憎。《诗小雅》：“节彼南山，不吊昊天”，为刺讥厉王之诗。林辞全用其意。○昊，从宋元本，汲古误旻，元本作艮，林象亦合。 
　　鼎。三人为旅，俱归北海。入门上堂，拜谒王母。劳赐我酒，欢乐无疆。通《屯》。震为人，后天数三，震为商旅，故曰三人为旅。坤为海水，位北，故曰北海。震为归，故归北海。艮为门堂，震为入、为上，艮为拜，震为谒、为王，坤母，故曰王母。坎为劳、为酒，坤为我。象全用旁通。○宋元本作井林，旁通《噬嗑》，于象不尽合，汲古少“欢乐无疆”四字，不协。 
　　震。愆淫旱疾，伤害稼穑。丧制病来，农人无食。愆者，不及淫者过也。艮为火，坎为疾，故曰旱疾。震为稼穑，艮火，故伤害禾稼。震为人、为农、为食，稼伤，故无食。震初至四与无妄初至四同，京房以无妄为大旱卦，自虞翻莫明其义，由艮火之象失传也。○愆，汲古作阳，疾作病，制作刈，兹从宋元本。林词讹误若此者，直无如何。又宋元本作井林，象亦合。 
　　艮。攫饭把肉，以就口食。所往必得，无有虚乏。坎为饮、为肉，艮手为攫、为把，互震为口、为食、为往，坎为得，故无有虚乏。○所，元刊作万，依宋本、汲古。 
　　渐。鸟飞无翼，兔走折足。虽欲会同，未得所欲。离为鸟、为飞，震为翼，震伏，巽寡髪，故无翼。震为兔、为走、为足，震伏坎折，故曰折足。○所欲，汲古作已惑，依宋元。 
　　归妹。体重飞难，未能踰关。行坐忧愁，不离室垣。此用《蒙》象。坤为身、为重，故曰体重。震为飞，坎陷，故难飞。艮为关，坤闭，故未能踰关。震为踰、为行，坎为忧愁、为宫室，坎陷，故不离。○宋元本无第三句，汲古有有是。未能，依元本，宋本、汲古作不得。 
　　丰。四雄并处，人民愁苦。拥兵西东，不得安所。震为雄，卦数四，故曰四雄。互大坎为人民，坎忧，故愁苦。兑为斧、为兵，坎聚，故曰拥兵。震东兑西，震动坎险，故不安。○西东，汲古作东西，依宋元本。 
　　旅。译重关牢，求解己忧。心咸乃成，与善并居。通《节》。中爻反正震，故曰译重。坎为牢，震为开、为解，艮为求，坎为忧、为心。辞皆费解，必有讹字。○咸，宋元本作惑。译重，元本作重译，非。译重与关牢对文。牢，固也，依汲古。 
　　巽。患解忧除，王母相于。与喜俱来，使我安居。通《震》。为乐，故无忧患。震为王，巽为母，相于者，相依也。义已见前《萃》卦。震为喜，艮为安居。皆用旁通。○于，从宋元本，汲古作予。王，元本作皇，义同。 
　　兑。冬生不华，老女无家。霜冷蓬室，更为枯株。伏坎为冬，震为生，兑为华，冬，故不华。《大过》以兑为老妇，艮为家，艮伏，故老女无家。坎为霜、为冷，艮为室，震为蓬，故曰蓬室。巽为木，互离，故曰枯株。○更，依元刊，汲古作竞。 
　　涣。震栗恐惧，多所畏恶。行道留难，不可以步。坎为恐惧、为畏恶。震为道、为行，坎陷，故留难，故不可步。○步，汲古作涉，从宋元本。 
　　节。三夫共妻，莫适为雌。子无名氏，翁不可知。《节》长中少三男俱备，祇兑为女象，故曰三夫共妻。适，主也。莫适为雌，言兑女无所适从也。震为子，艮为名，坎隐，故无名氏。震为父，翁者，父也。坎隐，又二至五正反皆震，故曰不知。此林为愚求索林词知其用象之始，故志其艰于此。○翁，宋元本作公，义同。 
　　中孚。早凋被霜，花叶不长。非时为灾，家受其殃。震为花叶，兑为霜，巽为陨落，故曰凋、曰不长。艮为时、为家，兑折巽落，故为灾殃。○灾，依宋本，元本作落。早，元本作草，依宋本、汲古。 
　　小过。雉兔之东，狼虎所从。贪饕凶恶，不可止息。艮为鸟、为雉，震为兔、为东、为之，之，往也。艮为狼虎，震为从，兑为食，震亦为食，故曰贪饕。兑毁为凶恶。艮为止息，坎险，故不可止息。○饕，依汲古，宋元刊作叨。 
　　既济。马惊破车，主堕深沟。身死魂去，离其室庐。此用《蒙》象。震为马、为车、为惊，坎破，故马惊破车。震为主，坎为陷，故曰主堕。坎为沟，在下，故曰深沟。坤为身、为死，故曰身死。震为神、为魂、为去。艮为室庐。○主，依宋元本，汲古作王。 
　　未济。山林麓薮，非人所处。鸟兽无礼，使我心苦。此用《蒙》象。艮为山，震为林麓，故曰山林麓薮。震为人，坎险，故人不可处。艮为鸟、为兽，坤为礼，坎隐伏，故无礼。坎为心、为劳苦。○非人所处，从元本，汲古作“兆人所往”，兆因与非形近，讹。
　　焦氏易林注卷二 
　　
　　行唐尚秉和节之注 
　　受业蒲城仵道益、丰润董维城堃校刊 
　　需之第五 
　　需。久旱三年，草木不生。粢盛空乏，无以供灵。通《晋》。离火艮火，故曰久旱。离数三，坤为年，故曰三年。震为生、为草木，震覆，故不生。震为粢、为簠簋，故为盛。坤虚故空乏。 
　　乾。火灭复息，君明其德。仁人可遇，身受利福。此用《需》象。中爻离火，上临坎水，故火灭。然《革》彖曰水火相息，故曰火灭复息。乾为君、为德、为仁人。离为明，伏坤为身。○福，汲古作禄，依宋元本。 
　　坤。温山松柏，常茂不落。鸾凤所庇，得其欢乐。此仍用《需》象。乾为山，离为火，故曰温山。坎为木、为坚，故曰松柏、故曰不落。离为文章，故曰鸾凤。互兑为悦，故欢乐。 
　　屯。西诛不服，恃强负力。倍道超敌，师徒败覆。坎位西，坤杀，故曰西诛。艮为负、为坚，故曰恃强负力。艮为道，震为大涂，故曰倍道。震为超，正反艮震，故曰敌。坤为师徒、为丧，故败覆。丁晏云：“《史记》：“项梁西击秦，屡败之，有骄色，后败死定陶”，林辞似用其事。○西，汲古作四，服作复，均非，从宋元本。○坎西之证。 
　　蒙。三涂五岳，阳城太室。神明所伏，独无兵革。丁云：《左传昭四年》“四岳三涂，阳城太室，九州岛之险”，注：皆山名。正反艮，故山多，震为神明，坎为伏，艮为兵刃、为肤革，坤虚，故无。○所伏，从宋元本，汲古作之保。 
　　讼。三牛生狗，以戌为母。荆夷上侵，姬伯出走。详《坤》之“震”。三牛，从汲古本，宋元本作二牛。离牛坤牛，数二，故曰二牛。象亦合。 
　　师。凫游江海，没行千里。以为死亡，复见空桑。长生乐乡。震为凫、为游行，坤为江海、为没、为千里、为死亡。二上体复震为桑，坤虚，故曰复见空桑。震为生、为乐，坤为乡，《吕氏春秋》：“伊尹生空桑。”○没、桑、长生乐乡，均依汲古，宋元本作役、作素、作长主凶忧。 
　　比。太乙驾骝，从天上求。征召叔季，封为鲁侯。无有凶忧。坤乙艮星，故曰太乙。坤为马，五居坤上，故曰驾骝。艮为天、为求、为叔季，伏兑为征召、为鲁。坎为合、为封，坤为凶坎、为忧，坤虚故无。○求，宋本、汲古作来，召讹君，依元本。 
　　小畜。纴绩独处，寡处无夫。阴阳失志，为人仆使。巽为纴绩、为独、为寡，震为夫，震伏，故无夫。伏坎为志，坤为失，艮为仆使。○志，从汲古，宋元本作忌。 
　　履。兵征大宛，北出玉门，与胡寇战。平城道西，七日绝粮，身几不全。通《谦》。与《屯》同象，解见《屯》林。 
　　泰。楚灵暴虐，罢极民力。祸起乾溪，弃疾作毒。扶伏奔逃，死申亥室。震为木、为楚，楚，丛木也，为神、为灵、为暴。坤为害、为虐，坤役万物故罢极。坤为民、为祸，兑为溪，下乾，故曰乾溪。坤为疾、为毒。弃疾，灵王弟。艮为扶、为伏，扶伏，匍匐也，言匍匐而逃也。震为奔逃，坤死。坤后天位申，消息卦居亥，故死申亥。伏艮为室。○极，从宋元本，汲古作及，非。伏，从元本，宋本、汲古作仗，非。死申亥室，宋本、汲古作“身死亥室”，非，依元本。申亥者，楚臣。《左传昭十三年》：“楚灵王暴虐，师溃于乾溪，王遂缢于芈尹申亥氏”，申亥，芈尹无宇之子也。妄者臆改申为身耳。 
　　否。雌单独居，归其本巢。毛羽憔悴，志如死灰。坤为雌、为寡，艮为居、为巢，伏震为归，故曰归其本巢。巽为寡髪，故毛羽憔悴。坤为死、为志，灰，盖艮象。 
　　同人。两矛相刺，勇力钧敌。交绥结和，不破不缺。兑为斧、为矛，下离两兑相对，故曰两矛相刺。乾健，故曰勇。伏坎为和，巽为退。交绥，退军名，见《左传》文十二年交绥注。坎为破、为缺，坎伏故否。○汲古绥讹援，依宋元本。 
　　大有。乘船济渡，载水逢火。赖幸免祸，蒙我生全。通《比》。坤虚为船，坎为水，坤为载，故曰载水。互艮为火，故曰逢火。坤为祸，乾为幸，坤为我，乾为生。○幸，从宋本，汲古作行。 
　　谦。丧宠益尤，政倾家覆。我宗失国，秦灭周室。艮为宠，坤为丧、为尤、为政，艮为家，坎陷，故倾覆。震为宗，坤为我、为国、为失，坎位西，故曰秦。震为周，艮室坤丧，故灭。○益，宋元本作溢，依汲古。 
　　豫。冬无藏冰，春阳不通。阴流为贼，国被其殃。坎为冬、为冰，坤为藏，在下故不藏。震为春阳，坎陷，故不通。坤为阴，坎为贼，坤为国、为殃。○阳，从宋本，汲古作江，非。 
　　随。田鼠野鸡，意常欲逃。拘制笼槛，不得动摇。艮为鼠，巽为鸡，艮为田野，故曰田鼠野鸡。震为逃，艮为笼槛、为拘，故不得动摇。○常，从宋本，汲古及俗本皆误当。 
　　蛊。佩玉橤兮，无所系之。旨酒一盛，莫与笑语。孤寡独特，常愁忧苦。互震为玉、为华、为橤，艮为佩，巽为系，兑决，故无系。互大坎为酒，震为盛，坎数一，故曰一盛。震为笑语，巽寡，故无与。艮阳在上，故孤，巽寡震阳在下为独，兑为特，大坎为忧愁。凡六子《易林》皆有鳏寡孤独象。○橤，从宋本，汲古作藻，非。《左传哀十三年》：“佩玉橤兮，余无所系之，旨酒一盛兮，余与褐之父睨之”，林所本也。 
　　临。没游源口，求鲛为宝。家危自惧，复出生道。兑为源、为口，坤为水，震为游，故曰没游源口。坤为鱼、为鲛，震为玉、为宝，伏艮为求，故曰求鲛为宝。《述异记》：“鲛人居水中如鱼，不废机织，眼泣成珠”，故曰求鲛为宝。艮为家，艮覆，故家危。二至上体复震为出、为生、为道，故曰复出生道。○宝，从宋本，汲古作室，非。宝与道韵。 
　　观。河水孔穴，坏败我室。水深无岸，鱼鳖倾倒。坤为河水，艮为孔穴，巽为败坏，艮为室，坤为我，重坤，故曰水深。艮为岸，巽敝，故无岸。艮为鳖，坤为鱼，巽漏，故倾倒。 
　　噬嗑。教羊牧兔，使鱼捕鼠。任非其人，费日无功。伏兑为羊，巽为鱼，震为兔，艮为鼠，巽为命，故曰教、曰使。艮手为牧、为捕，震为人，上离为日，坎失，故失任、故无功。○捕鼠，从宋本，元本作相捕，非。人，古音仍，与功韵。语本《淮南子主术训》。 
　　贲。升户入室，就温燠食。冰冻北陆，不能相贼。艮为户、为室，震为升，伏巽为入，故曰升户入室。离火为温，震为缶，在离上有若燠食，坎为食也。坎为冰、为冻、为北陆、为贼，震乐，故不贼。○燠，从宋元本，汲古等本作暖，非。冰，依宋本，元本作水。 
　　剥。孤竹之墟，老妇亡夫。伤于蒺藜，不见少妻。东郭棠姜，武氏破亡。坤为寡，坤虚，故为竹，坤为墟，故曰孤竹之墟。伏兑为老妇，震为夫，震覆坤丧，故曰亡夫。三四句用《遇》卦“需”象。坎为蒺藜，兑为少妻，坎伏，故不见，艮为城郭，震为武，震覆，故武氏破亡。武子者，崔杼，娶东郭偃之姊、棠公之妻，棠公死，武子吊，见棠姜而美之，遂娶之。事见《左传襄二十五年》。○老，汲古作失，《大过》以兑为老妇，故《易林》本之，遇兑即言老妇，此于经义所关至巨，后人不知老妇指兑，于是说《大过》而误，《易林》老妇亦不知所谓。 
　　复。凶忧灾殃，日益明彰。福不可厘，三却夷伤。坤为凶忧灾殃。震为明彰。坤祸，故无福。厘，予也。《诗大雅》：“厘尔士女”是也。震数三，三却，却锜、却厘、却至。伏巽为隙，坤丧故夷。○忧，汲古作祸，晋杀三却在成七年。 
　　无妄。载璧秉珪，请命于河。周公作誓，冲人瘳愈。震为璧、为珪、为载，艮手为秉，故曰载璧秉珪。巽为命，震为请，上乾为河，故请命于河。震为周、为作、为誓、为冲人、为乐，故瘳愈。《史记鲁世家》：“成王病，周公为自揃其蚤沈之河，成王病果愈”，冲人，成王也。○作誓，从宋元本，汲古作克敏。按：《金縢》作植璧秉圭，后有此林亦作植璧，然各本皆作载，故依之。 
　　大畜。鸟飞鹊举，照临东海。尨降庭坚，为陶叔后。封圻英六，履福绥厚。艮为鸟鹊，震为飞举。乾为海，纳甲，故曰东海。震多毛，尨，多毛犬也。艮为庭、为坚，艮为火、为陶，故曰陶叔。震为后、为英，乾数六，艮为封圻，故曰封圻英六。庭坚，皋陶字，言皋陶之后封在英、六二国也，见《史记陈世家》，又《左传》文五年，楚人灭六、灭蓼。臧文仲曰“皋陶庭坚不祀，忽诸”，又《楚世家》“成王二十六年灭英”，张守节疑英即蓼，非。据《杞世家》，英亦皋陶后。○封圻，从宋元本，汲古作圭祈，非。六，汲古等本皆作雄，惟宋元本作六。飞，依汲古，宋元皆作升。 
　　颐。危坐至暮，请求不得。膏泽不降，政戾民忒。艮为坐，坤暮。艮为请求，坤虚，故不得。上伏兑为膏泽，艮止故不降。坤为政、为民，坤凶，故曰戾、曰忒。○忒，汲古作惑，依宋元本。 
　　大过。宜昌娶妇，东家歌舞。宴乐有绪，长安嘉喜。通《颐》。巽为妇，震为娶、为东、为歌舞，艮为家，故曰东家歌舞。巽为绪，震为嘉乐。○安，宋元本作乐，依汲古。 
　　坎。凿井求玉，非卞氏宝。名困身辱，劳无所得。艮手为凿、为求，坎为井，震为玉、为宝，艮为身名，坎为困，楚卞和玉最良，然求之于井非其地。坎为劳、为失，故无得。 
　　离。鹄思其雄，欲随凤东。顺理羽翼，出次须日。中留北邑，复反其室。通《坎》。震为鹄、为东，离文为凤，震为羽翼，艮手为理，互巽，故曰顺理。震为出，艮为次，离为日，艮止，故须日。艮为邑，坎北，故曰北邑，艮止故留。震为复，坎室。○出次须日，中留北邑。从宋元本，汲古作“出次日中，须留北邑”，非。因翼日室为韵，妄人盲改，韵不协矣。 
　　咸。早霜晚雪，伤害禾麦。损功弃力，饥无所食。乾为冰、为霜雪，巽为禾麦，兑为伤、为害、为损弃，乾为功，兑为食，伏坤为饥，故无所食。 
　　恒。蝙●生子，深目黑丑。虽饰相就，众人莫取。蝠●，即蝙蝠。《尔雅》注：“齐人谓之蝙●”。巽为虫，震为生、为子，伏大离，故曰深目。伏坤为黑、为丑、为文饰、为众，震为人，艮手为取，艮覆，故莫取。○蝙●，从元本，宋本作蝙螺，汲古及常本作蝠螺，皆非。 
　　遯。去如飞鸿，避凶直东。遂得全脱，与福相逢。艮阳在上为飞，艮为鸟，故为鸿，巽伏，故曰避凶。伏震为东、为脱，乾为福。○直，宋本作且，依元本。 
　　大壮。婚姻合配，同枕共牢。以降休嘉，子孙封侯。此合对象。言震巽为婚姻、为合配。艮木为枕，震为盆、为牢，《史记平准书》“官与牢盆”，乐彦云：“牢乃盆名”，《礼记昏义》：“共牢而食”注，共牢者，共食一牲也。此则以震盆为象，震为休嘉、为子，兑为孙，震为诸侯。 
　　晋。咸阳辰己，长安戌亥。邱陵生止，非鱼市。不可避阻，终无悔咎。伏乾为阳。消息卦乾居辰己，坤为安，消息卦居戌亥，互艮为邱陵、为止，坤为鱼，言邱陵之地非鱼市也。坎为阻。○避，依汲古，宋元本作辞。 
　　明夷。螟虫为贼，害我五谷。簟笥空虚，家无所食。伏巽为螟。螟，食苗心虫。坎为贼，坤为害，互震为谷，坤数五，故曰五谷。震为簟笥，坤为空虚，故无所食。○笥，依汲古，宋元本作食。 
　　家人。蒙恩拜德，东归吾国。慷慨宴笑，欢乐有福。象多未详。祇东归及宴笑欢乐知用伏象。○蒙，依汲古，宋元本作谋。 
　　睽。赍贝赎狸，不听我辞。系于虎须，牵不得求。伏《蹇》。艮为赍，离为贝，艮为狸，震为辞，震覆，故不听。坎为听也。艮为虎、为须、为牵，艮止，故不来。 
　　蹇。比目附翼，欢乐相得。行止集周，终不离忒。伏重离故曰比目。兑悦为欢乐，艮为止。○集周，依宋元本，《诗》：“集于道周”是也。汲古作同。 
　　解。一指食肉，口无所得。染其鼎鼐，舌馋于腹。坎为肉，数一，故曰一指食肉。一，或为以之讹字，不敢定也。震为口，在外，故无得。震为鼎鼐，故染指于鼎鼐也。离为腹。此仍用子公染指于鼎事，详《蒙》之“萃”。○一，应作以。 
　　损。曳纶江湖，钓挂鲂鲤。王孙利得，以享仲友。通《咸》。巽为纶，艮手为曳。坤为江湖，故曰曳纶江湖。艮为钓、为挂，坤为鱼，震为王，艮为孙，故曰王孙。巽为利，兑为友，伏大坎为仲。○江湖，从元本，宋作江海，汲古作汀洲。王孙利得，汲古作“公孙得利”，依宋元本。 
　　益。商纣牧野，颠败所在。赋敛重数，黎元愁苦。坤为恶，故曰商纣。坤为野、为养、为牧，故曰牧野。坤丧，故颠败，坤为藏，故为赋敛。坤为重，故曰重数。坤为民、为黑，又艮黔震苍，故曰黎元。伏大坎为愁苦。 
　　夬。北辰紫宫，衣冠立中。含和建德，常受天福。通《剥》。艮为星，坤北，故曰北辰。艮为宫、为冠，乾为衣，兑为和，乾为天、为福。○立中，依宋本，毛本、元作中立。 
　　姤。轻战尚勇，不知兵权。为敌所制，从师北奔。通《复》。震为勇、为战，坤为兵，巽为权，坤迷，故不知兵权。震为征、为奔，坤为师、为北，故曰从师北奔。○从，依宋元本，汲古作征。 
　　萃。大口宣唇，神使伸言。黄龙景星，出应德门。兴福上堂，天下安昌。兑为口、为唇，巽白为宣，伏震为神、为伸。兑为言，伏震为黄、为龙。艮为星、为明，故曰景星。艮为门堂。○唇，从宋元本，汲古作舌。伸，宋元本作仲，依汲古。兴、堂，从汲古，宋元本作与、作天，非。 
　　升。凶子祸孙，仗剑出门。凶讼讙嚣，惊骇我家。坤为凶祸，震为子孙，伏艮为匕、为剑。坤为门户，震出，故曰出门。初至四正反两兑口相背，故曰凶讼讙嚣。震为惊骇，坤为我，艮为家，艮反，故惊骇我家。○仗，依元本，宋毛作把。 
　　困。祝伯善言，能事鬼神。辞祈万岁，使君延年。三至上正反兑口，故善言，易所谓尚口也，故曰祝伯。祝史以口舌为用。伏震为伯，坎为鬼，伏震为神、为辞、为岁年、为万、为君，辞犹拜表拜书。○辞祈，从宋元本，汲古本、局本作拜辞，非。 
　　井。珪璧琮璋，执贽见王。百里宁戚，应聘齐秦。伏震为玉、为王，伏艮为手、为执，震为百里，坎为忧戚。巽为齐，兑为秦，百里奚用于秦穆、宁戚以饭牛歌乾齐桓也。 
　　革。昧旦乘车，履危蹈沟。亡失裙襦，摧折两轴。通《蒙》。震为昧旦、为乘、为车、为履、为蹈，坎险为沟渎，震上坎下，故履危蹈沟。坤为亡失，震为裙襦，坎折坤，坤数二，故曰两轴。坤为轴也。○震为襦证。 
　　鼎。胶着木连，不出牛栏。斯飨羔羊，家室相安。通《屯》。坎为胶，震艮坎皆为木，故曰木连。又屯初至五正反两震相合，亦有木连象。震为出，坤为牛，艮为栏，艮止，故不出。本卦兑为羔羊、为食，故曰飨。艮为家室、为安。○木连，从宋本，汲古及常本皆讹未通，将卦象妙用全失。 
　　震。卷领遯世，仁德不舍。三圣攸同，周国茂兴。艮为领，坎伏，故曰卷领、曰遁世。震为仁德，艮止，故不舍，舍，发也。坎为圣，震数三，故曰三圣。艮为国，震为周、为兴，故曰周国茂兴。○领，依宋元本，汲古作舌。国，依元本，宋、汲古作家。 
　　艮。黍稷苗稻，垂秀方造。中旱不雨，伤风枯槁。互震为禾苗、为秀、为造，造，作也。坎为中、为雨，艮火故旱、故不雨。伏巽为风，离为枯槁。○苗稻，从宋本，汲古作禾稼，韵不协，非。 
　　渐。冠带南游，与福喜逢。期于嘉贞，拜为公卿。艮冠巽带，离南。伏震为福，喜为嘉贞者，卜问。《周礼》：“天府秀冬陈玉以贞来岁之美恶”是也。艮手为拜，艮为官，故为公卿。○贞，汲古作征，依宋本。 
　　归妹。一巢九子，同公共母。柔顺利贞，出入不殆，福禄所在。离为巢，坎数一，故曰一巢。震为子，数九，故曰九子。震为公，伏巽为母，故曰同公共母。震出巽入，震为勇往，故不殆，震又为福禄也。 
　　丰。韩氏长女，嫁于东海。宜家宜主，柔顺以居，利得过倍。《说文》：“韩，乾也”，故震为韩、为长，兑为女，故曰长女。震为嫁、为东，兑为海，震为主，伏艮为家。巽为顺、为利，二四正反巽，故曰倍。○三四两句从宋元本，汲古作“多貌美好，宜家福寿”。过，汲古作十，亦依宋元本。 
　　旅。因祸受福，喜盈我室，所愿必得。通《节》。坎为祸，震为福喜，艮为室。○汲古多“先人后己”四字，在第三句，此从宋本。 
　　巽。晋平有疾，迎医秦国。病乃大秘，分为两竖。逃匿肓上，伏于膏下，和不能愈。通《震》为晋，坎平坎疾，故曰晋平有疾。医醷同字，酒也。坎为酒，故借用以与象合。坎西故曰秦。艮为国也。坎为病、为隐伏，故曰病乃大秘。互艮为僮仆，故曰竖，正反艮故曰两竖。坎为心、为膏肓，成十年杜注：“肓，鬲也，心下曰膏”。坎又为逃匿、为和，坎疾，故不愈。《左传成十年》：“晋景公疾，求医于秦，秦使医缓为之，未至，公梦疾为二竖子，曰：‘彼良医也，惧伤我，焉逃之？’其一曰：‘居肓之上、膏之下，若我何？’医至，曰：‘疾不可为也，在肓之上、膏之下，攻之不可，达之不及。’”○逃匿肓上、伏于膏下，宋元本作“逃匿膏肓”，虽简捷似不如汲古文势足，且韵协，故从汲古。 
　　兑。牡飞门启，患忧大解。修福行善，不为身祸。牡门，牡也。兑牡在艮，艮伏不见，故曰飞。艮为门，震为启，故曰牡飞门启。艮中爻坎为忧患，震为解、为福，艮为身，坎为祸，震乐，故不为身祸。《汉书五行志》：“成帝元延元年，长安章城门门牡自亡”，或谓此事为焦氏所不及见。岂知京房死于元帝时，真不及见此事者，而房有厥妖、门牡自亡之占，可见此事古已有之，不始于成帝时。○牡，依汲古，宋元本皆作杜，非。 
　　涣。追亡逐北，至山而得。稚叔相呼，反其室庐。互震为追逐，艮止故至山而得。艮为叔，中爻正反震，故曰相呼。震为反，艮为室庐。○山，汲古作止，非。又汲古二三句倒置，亦非，依宋元本。 
　　节。鸟鸣葭端，一呼三颠。动摇东西，危栗不安，疾病无患。震为苇、为葭、为鸣，艮鸟在上，故曰葭端。坎数一，震数三，震为呼、为颠、为动摇，震东兑西，坎为栗、为疾病、为患，震乐，故无。 
　　中孚。龙化为虎，泰山之阳。众多从者，莫敢敉藏。震为龙，艮为虎，震反为艮，故龙化为虎。艮山震东，故曰泰山。艮纳丙，丙南，故曰为阳。震为从，正覆震，故曰众。坎为藏，坎伏，故莫藏。○敉，从元本，抚也、爱也，宋本、汲古作救，义浅。 
　　小过。猋风阻越，车驰揭揭。弃古追思，失其和节，忧心惙惙。巽风，艮火炎上，故曰猋风。《尔雅》：“扶摇谓之猋”注：暴风从下上。又《月令》：“猋风暴雨总至。”注：回风为猋。中爻正反巽，故曰猋风。越，散也、坠也，阻越，犹踰越也。《易林》用一字能含数卦象，此等虽《易》亦少也。震为越、为车、为驰。揭揭，驰貌。震为追，坎为思，坎为和、为失、为忧、为心，《诗桧风》：“匪风发兮，匪车偈兮；顾瞻周道，中心怛兮”，思，周道也。弃古追思者，言古周道灭绝，今追思之，正诗意也，或作弃名则违诗意矣。○猋，从宋元本，汲古作焱，猋，音标。焱，音艳，《说文》：“火华也”。阻越，各本皆讹忽起，古讹名，均依涣之乾宋本校。 
　　既济。游居石门，禄安身全。受福西邻，归饮玉泉。此用《需》象。乾为石、为门、为行，故曰游居石门。乾为福、为禄、为玉，坎为西邻，兑口，故曰饮。石门，地名。《论语》：“子路宿于石门。” 
　　未济。登高上山，见王自言。申理我谗，得职蒙恩。震为登，艮为高、为山，震为王、为言、为申，坎离皆上下兑口相背，故曰谗。艮为官，故曰得职。多用半象，《易林》于既、未济通例也。 
　　讼之第六 
　　讼。文巧俗弊，将反大质。僵死如麻，流血漂樐。皆知其母，不识其父，乾戈乃止。通《明夷》。坤为文，坎为俗，巽为敝，震为反、为白，故曰大质。坤为死，震为麻，坎为血、为樐，坤水、坎水，故流血漂樐。《伪古文尚书武成篇》“血流漂杵”，《孟子》同杵，焦作樐。坤为母，乾为父，明灭故不知。离为乾戈。○樐，从宋元本，汲古及常本皆作杵。俗，汲古讹信，依宋元本。 
　　乾。文王四乳，仁爱笃厚。子蓄十男，夭折无有。此用《遇》卦“讼”象。乾王离文，故曰文王。艮为乳，初二与三四皆形艮，故曰四乳，又巽数四也。乾为仁爱，伏坤为厚，震为子男，坤数十，故曰十男。坤为死，故曰夭。坎为折，震生故夭折无有。又全用《讼》伏。 
　　坤。日入望车，不见子家。长女无夫，左手搔头。此亦用《遇》卦“讼”象。离伏在下，故曰日入，《易》所谓后入于地也。离为望，伏震为车、为子，坎为室家。《讼》巽为长女，坎为夫，坎隐，故无。伏震为左，反艮为手、为搔，坎为头，亦用《讼》伏。○车，依汲古，宋元本作东。 
　　屯。东上泰山，见尧自言。申理我冤，以解忧患。艮山震东，故曰泰山。震为帝、为言，故曰见尧自言。坎为冤、为忧患，震解。 
　　蒙。奎轸汤汤，过角宿房。宜时布和，无所不通。艮为星。先天居西北对兑。兑居东南，故曰奎轸。奎，西北宿，轸，东南宿，而坤、坎皆为水，故曰汤汤。角、房，皆东方宿。震为东，故曰过角宿房。艮为时，坎为和、为通，震为轸，艮为角房尤切。○汤汤，依汲古，宋元本作温汤。按：《天官书》：“奎为沟渎，凡江河之事皆占之”，又《星经》：“天江近尾。”轸南方宿，故曰汤汤。 
　　需。引髯牵头，虽惧无忧。王母善祷，祸不成灾。通《晋》。艮为引、为牵、为髯、为头，坎为忧惧，坤安，故无忧。坤母乾王，故曰王母。坎上下皆兑口，故曰善祷。坎为祸灾，坤安，故不灾。○髯，依汲古，宋元本作船。头，依宋元本，汲古作须。惧，依汲古，宋元作拘。 
　　师。凫得水没，喜笑自啄。毛羽悦怿，利以攻玉。公出不复，伯氏客宿。震为凫，坤水、坎水，故曰没水。震为喜笑、为口、为啄，坤为自，故曰自啄。震为毛羽、为悦怿，为玉，伏巽为利，坎为破、为攻，故曰利以攻玉。震为公、为出、为复，坤死，故不复。震为伯、为客，坎为夜、为宿。○怿，从元本，宋本、汲古作泽，非。伯，依宋本，汲古讹柏，丁晏释文不知其为讹字，以为柏氏即柏人，刘毓崧又以为柏谷，皆不知震为伯、为客故也。 
　　比。水流趋下，欲至东海。求我所有，买鲂与鲤。坎坤皆水，故曰趋下。坤为海，纳乙，故曰东海。艮为求，坤为我、为鱼，故曰鲂鲤。○元本多“足关路止”四字，依汲古。 
　　小畜。獐鹿逐兔，安饱其居。反还次舍，无有疾故。通《豫》。艮为獐鹿，震为逐、为兔，在前故曰獐鹿逐兔。艮为居、为安，坎为饱，艮为次舍，震为反，故反次舍。坎为疾，震乐，故无疾。坤为死、为故。○有，汲古作乃，非，依宋元本。 
　　履。树植藿豆，不得芸锄。王事靡盬，秋无人收。通《谦》。震为藿豆，艮手为树植、为芸锄，坎陷，故不得。震为王，坤为事，震为行，故曰靡监。靡监，无定也，见《诗唐风》注。震为人，震伏故无。兑为秋。○人，依汲古，宋元本作所；又靡元本作无，非。 
　　泰。弱水之西，有西王母。生不知老，与天相保。坤水坤柔，故曰弱水。互兑为西，乾王坤母，故曰王母。震为生，乾为老，震乐，故不知老。乾为天，震为健，故曰与天相保。汲古多“行者危殆，利居善喜”二句，与上不协，依宋元本。元本注云：“柳宗元曰西海之山有王母，神仙所居，其下有水，散涣无力，不能负芥。” 
　　否。数穷廓落，困于历室。幸登玉堂，与尧佑食。乾为阳，九居数之极，故曰数穷。乾为远，故廓落。艮为室、为时，故曰历室。艮止为困，乾为玉，艮为堂，乾行，故登玉堂。乾为帝，故曰尧。伏兑为食。○幸，依汲古，宋元作卒。 
　　同人。子鉏执麟，春秋作经。元圣将终，尼父悲心。通《师》。震为鉏、为子，坤文为麟，坎为获，故曰子鉏执麟。震为春，坤为秋，坤为文，故曰春秋作经。乾为圣、为元，坤死，故曰终。乾为圣、为山，故曰尼父。坎为心、为悲。按：《左传哀十四年》：“叔孙氏之车子鉏商获麟”，《公羊》、《谷梁》皆以孔子感获麟而作春秋，《后汉班固传》注引《演孔图》云：“孔子母征在梦，感黑龙而生孔子”，故曰元圣。《公羊》：“孔子见麟，反袂拭面，涕沽袍。”言孔子知将死而悲也。○经，依汲古，宋元本作“春秋作元，阴圣将终”，殊费解。又按：车子鉏商，杜注以车子连文，疏引《家语》服虔语以证其误。今按：《易林》以子鉏连文，益足证杜注之非，惟王肃、服虔皆以子为姓，鉏商为名。今《易林》以子鉏连文，似以子鉏为姓，商乃其名，服氏、王氏仍误也。又元字，据《演孔图》疑为玄，今《汉书》为避清讳改，乃查元刊《易林》亦作元，是原作元，故从而不改。又按：此文下屡见，皆依汲古，此林校正音义皆协。 
　　大有。尹氏伯奇，父子生离。无罪被辜，长舌所为。周尹吉甫子伯奇为后母所谗，被逐，故曰父子生离。《林》用其事。此用《遇》卦“讼”象，《讼》通《明夷》，互震为尹、为伯、为子，《讼》天水违行，故曰父子生离。《讼》上乾为善，故曰无罪。坎为刑，故曰被辜。兑为舌，《明夷》互震似兑形而长，故曰长舌。 
　　谦。播木折枝，与母别离。九皋难和，绝不相知。坎为播、为折，震为木、为枝，坤为母。播，种也，言折枝种于他处，故此枝与母木分离。震纳庚、数九，艮为皋，故曰九皋，《诗》：“鹤鸣于九皋”。震为鹤，在山上高远，故难和。○播木，宋元本作蟠枚，和作扣，均依汲古。后此词屡见，皆依汲古此林校。 
　　豫。眵鸡无距，与鹊格鬬。翅折目盲，为鸠所伤。旁通《小畜》。上巽为鸡，半离，故眵目。《说文》：“眵目，伤眦也”。震为足，巽下断，故无距。离为鹊、为鸠，两兑口相对，故格斗。震为羽，坎折，故翅折。震形目无上眦，故目盲。兑决，故为鸠所伤。○汲古多“复归野庐，与母相扶”二句，与上义不属，兹从宋元本。 
　　随。甲乙丙丁，俱归我庭。三丑六子，入门见母。震东方，故曰甲乙。艮纳丙，兑纳丁，艮为庭，震为归，故曰甲乙丙丁，俱归我庭。巽贞丑，震数三，故曰三丑。卦六子俱备，故曰六子。艮为门，巽为入、为母，兑见，故曰入门见母。○以巽为母，可释《蛊》母象。 
　　蛊。桑叶螟蠧，衣敝如络。女工不成，丝布为玉。巽为桑、为螟蠧、为络。震为衣，巽为敝，言桑坏蚕饥无所得丝，故衣敝如络。巽为女、为工，巽下断，故不成。巽为丝布，震为玉，言丝布贵如玉也。 
　　临。开牢辟门，巡狩释冤。夏台羑里，汤文悦喜。伏艮为牢门，震为开、为巡狩、为释，艮为台、为里，乾大，故曰夏台。夏，大也。艮为道，故曰羑里。羑，道也。震为帝王，故曰汤文。震为乐，故悦喜。 
　　观。钦明之德，坐前玉食。必保嘉美，长受安福。艮为光明、为坐，伏震为玉，兑为食，震为佳美，坤为安。○美，汲古作善。 
　　噬嗑。武夫司空，多口争讼。金火当户，民不安处，年饥无有。震为武夫，艮为官，故曰司，离虚故曰司空。震为口，正反震，故曰多口、故曰争讼。艮为户、为金，离火，故曰金火当户。金火，谓金星、火星也。《史记天官书》：“月五星顺入轨道，其逆入若不轨道，以所犯命之，中坐成形，皆群下从谋也，金火尤甚”，故《后汉书天文志》：“孝和帝永元七年二月癸酉，金火俱在参，戊寅金火俱在东井”，特书其异。唐杨炯《浑天赋》：“金火犯之而甚忧”，兹曰当户，是金火并见也。首二句似用《左传》“宋华元使民筑城，民讴歌嘲笑华元”故事。坎为民，坎险不安。震为年，离虚故饥。○按：此震为武人之证，《易》武人象旧说皆误。 
　　贲。紫阙九重，尊严在中。黄帝尧舜，履行至公。冠带垂裳，天下康宁。艮为阙，坎赤，故曰紫阙。震数九，上震覆，故曰九重。艮贵，故尊严。震为帝、为黄，故曰黄帝尧舜。震为履、为行，艮为冠，伏巽为带。震为裳，艮为反震，故垂裳。震又为康宁也。○裳，从元本，宋本、汲古作衣。阙，宋元作阁。 
　　剥。负牛上山，力劣行难。烈风雨雪，遮遏我前，中道复还。艮为背、为负、为山，坤牛，故曰负牛上山。震为行，震覆，故行难，坤柔，故力劣。坤为风、为冰霜，故曰烈风雨雪。艮止为遮遏。坤为我，艮为道，反震为还、为复。○依《旅》之“睽”校，宋元本多“忧苦日欢”四字，与上意不属。 
　　复。蹇兔缺唇，行难齿寒。口病不言，为身生患。震为兔，伏巽下断，故曰蹇、曰缺唇。震为行，坤闭，故难行。震为齿，坤为冰霜，故寒。震为口、为言，坤害，故曰病，坤闭故不言。坤为身、为患。震为生，故生患。○病，依元本，宋本、汲古作痛。 
　　无妄。合体比翼，嘉耦相得。与君同好，使我有福。艮为体，正反艮相对，故曰合体。震为翼，正反震相连，故曰比翼、故曰嘉耦。乾君震君，故同好。乾为福，故曰有福。○嘉，从宋元本，汲古作喜，非。 
　　大畜。口啄卒卒，忧从中出。丧我宝贝，无妄失位。兑为口、为啄，震为卒卒。《汉书司马迁传》：“卒卒无须臾之间”，注：卒卒，促遽也。乾为惕、为忧，震为出、为宝，艮为贝，兑毁，故丧，无妄覆，故曰失位。○首句从宋本，汲古作“愦愦不脱”。无妄，汲古作亡妾，宋元本作妻妾，依下《升》林校。 
　　颐。两心不同，或从西东。明论终日，莫适我从。震起艮止，故两心不同。震东，伏兑为西。艮明震论，艮终，伏乾为日，故明论终日。坤为我，震为从，下动上止，故莫适所从。○以艮为光明，凡《易》光明象得解。○我从，依汲古，宋元本作相从。 
　　大过。哑哑笑言，与喜饮食。长乐行觞，千秋起舞，拜受大福。兑为笑言、为饮食，伏震为喜、为乐、为觞、为起舞。兑为正秋，乾为千，故曰千秋。伏艮为拜，乾为大福。○喜，从汲古，宋元本作善。 
　　坎。初忧后喜，与福为市。八佾列陈，饮御嘉友。坎为忧，震为喜、为福，艮后天数八，震为佾，佾，乐舞。八佾，横纵皆八。正反艮震，故用以为象，《易林》用象其精妙不可思议如此。伏巽为市，震为列陈、为饮御，艮为友。○嘉，依元本，宋本、汲古作诸。 
　　离。西徙无家，破其新车。王孙失利，不如止居。中爻兑为西，艮为家，艮伏，故无家。离为新，伏震为车，兑折，故破。伏震为王，艮为孙，巽为利，兑折，故失利。艮止艮居。○车，从宋元本，汲古作事，非。 
　　咸。凤凰在左，麒麟处右。仁圣相遇，伊吕积聚。时无殃咎，福为我母。通《损》。坤为凤凰、为麒麟，震左兑右，乾为仁圣，正反震兑口，故曰伊吕。伊，吾语声。吕双口，皆取象震兑。坤为积聚、为殃咎。艮为时，乾福坤母。 
　　恒。区脱康居，慕仁入朝。湛露之欢，三爵毕恩。复归旧庐，与母相扶。对象。益中空，故曰区脱，兑西，故曰康居。震为仁、为朝，巽为入，故曰慕仁入朝。互大坎为湛露。湛露，《小雅》诗篇名，劳使臣也。震为欢、为爵，数三，故曰三爵。震为归，艮为庐，坤为母，正反艮手，故曰相扶。故实详蒙之鼎。○宋元本及汲古等本无末句，文势不足，依蒙之鼎补，不惟文足与卦象尤觉神妙有味，且音协矣。 
　　遯。疾贫望幸，贾贩市井。开牢择羊，多得大牂。《独断》云：“天子所临曰幸，言或得赏赐而喜幸也”。伏坤为贫，艮为望。乾为福、为君，故曰幸。巽为贾贩、为市井，艮为牢，伏震为开，兑为羊、为牂。牂，《说文》“牡羊也”。乾为大，故曰大牂。○汲古望幸下多“使伯行贩”四字，宋元本无“贾贩市井”四字，而元本下注云：一云疾贫望幸，贾贩市井，幸、井为韵较幸贩协矣，故从之。多得大牂，汲古讹“喜得天详”。 
　　大壮。处高不伤，虽危不亡。握珠怀玉，还归其乡。伏巽为高，震乐故不伤、不危亡，伏坤为亡也。震为珠，乾为玉，伏艮，艮为握，震为归，坤为乡。 
　　晋。右手弃酒，左手收柈。行逢礼御，饵得玉杯。艮为手，伏兑为右。坎为酒，离为左。柈，食器也。震为柈，二四震反，故曰收柈。坤为礼，艮为玉、为杯。○收柈，从汲古，宋元本作牧牂，似非。得，汲古作德，依宋元本。 
　　明夷。养虎牧狼，还自贼伤。大勇小捷，虽危不亡。坤为虎狼、为牧养，坤丧，故贼伤，坎为贼也。震为勇捷，乾大坤小，坎险，故危。震乐坤安，故不亡。 
　　家人。戴尧扶禹，松乔彭祖。西遇王母，道路夷易，无敢难者。通《解》。震为帝，故曰尧禹。下两半艮，艮为戴、为扶、为坚木、为寿，故为松乔彭祖。坎为西，震为王，巽为母，故曰王母。赤松子、王子乔，皆仙人。彭祖名籛，寿八百岁。《穆天子传》：“穆王西巡，宴王母于瑶池之上”。艮为道路，坎为平，故曰夷易。夷者，平也。艮皆用半象。○巽母可解《易》。 
　　睽。秋冬探巢，不得鹊雏。衔指北去，愧我少姬。兑为秋，坎为冬、为巢，半艮为手，故曰探巢。离为鹊，兑为雏，坎失，故不得。兑口为衔，艮为指，坎北，故曰北去。坎为愧，兑为少姬。○愧，依宋本，汲古作惭，元本讹块。 
　　蹇。两羝三牂，俱之我乡。留连多难，损其食粮。伏兑为羊，故曰羝、曰牂。羝、牂，皆牡羊也。兑卦数二，艮数三，故曰两羝三牂。艮为乡，坎陷艮止，故流连。坎为难，震为食、为粮，震覆故曰损。○牂，从宋元本，汲古作羊。我，宋元本作代，依汲古。 
　　解。南徙无庐，鸟破其巢。伐木思初，不利动摇。震为行、为南，艮为庐，艮覆，故曰南徙无庐。离为鸟，坎为巢，坎破，故鸟破其巢。震为木、为伐，坎为思，故曰伐木思初。《诗》：“伐木丁丁，鸟鸣嘤嘤”，言鸟尚知求友也。震为动摇，坎险，故不利。○鸟，从宋本，元本、汲古作乌，以《伐木》诗证之作鸟是。初，依宋元，汲古作切。 
　　殒。争讼不已，更相牵击。张季弱口，被发北走。二至上正反震，故争讼，正反艮，故相击。震为张，艮为季，坤柔兑口，故曰弱口。震为发，坤位北，故北走。○坤北之证。○击，从汲古，与上协，宋元本作击剑，非。顾千里本谓剑当作訽，与下走协，岂知击与已协，走与口协，汲古可从。 
　　益。延颈望酒，不入我口。初喜后否，利得无有。艮为颈、为望，兑为酒，又为口，坤我。口象覆，故不入我口。震为喜、为后，坤丧，故初喜后否。巽为利，坤亡，故利得无有。○利得，依汲古，宋元本皆作得利。 
　　夬。被发倾走，寇逐我后。亡失刀兵，身全不伤。通《剥》。震为发，震反，故被发。被者，下垂也。震为走，震反故倾走。艮阳在上为刀兵，坤为亡失，故曰亡失刀兵。坤为身。○艮为刀证，兵伤韵。 
　　姤。麟凤所游，安乐无忧。君子抚民，世代千秋。通《复》。坤为文、为麟凤，震为游、为乐，坤为忧，震乐，故安乐无忧。乾为君子，坤为民、为世、为千秋。 
　　萃。褰衣涉河，水深渍罢。赖幸舟子，济脱无他。坤为衣裳，艮手为褰。坤为水，故曰涉河。上兑互大坎，下坤皆为水，故曰水深。坎劳故疲。伏震为舟、为子、为济。○渍，依宋本，汲古作请，非。罢，同疲，《唐韵正》疲音皮，皮音婆。凡经传罢倦之罢、罢休之罢，皆音婆。愚按：《诗召南》：“羔羊之皮，素丝五紽”，即协婆，此罢字与他协，与诗正同。又按：《左传宣二年》：“牛则有皮，犀兕尚多”，协与此同。 
　　升。愦愦不悦，忧从中出。丧我金罂，无妄失位。坤迷，故曰愦愦。坤忧，故不悦。坤在外，故曰出。坤为丧、为我，伏艮为金，震为罂，故曰金罂。伏无妄故失位。○悦，从宋元本，汲古讹脱。丧，从宋本，元本作答，此与前《大畜》词同，而大畜首句宋元本作“口啄卒卒”，于象较切，姑两存之。 
　　困。绊跳不远，心与言反。尼父望家，萏菡未华。巽为绳，伏震为跳，故曰绊跳，震反，故不远。坎为心，三上正覆兑相背，故曰心与言反。《易》所谓有言不信者以此。伏震为父，艮为山，故曰尼父。互离为望，艮为家，故曰望家。兑为华、为萏菡，巽落故不华。○《易》有言不信得解。 
　　井。大牡肥牸，惠我诸舅。内外和穆，不忧饥渴。通《噬嗑》。离为牛、为牡、为牸，震为父、为舅，正反震故曰诸舅。坎为和，内互大坎，外坎，故曰内外和穆。离为饥渴，坎为忧，震乐，故不忧。《诗伐木》篇“既有肥牡，以速诸舅”，林所本。○牡，各本皆作壮，惟元本旧注云壮当作牡。按：《伐木》诗“既有肥牡”，元本注是也，故从之。牸，音字，牝牛也，其见于史汉者亦作牝马，宋本讹为（牛孛）。 
　　革。黄帝建元，文德在身。禄若阳春，封为鲁君。通《蒙》。震为黄、为帝，为建。元者，首也，言黄帝始作甲子也。乾为首，坤为文、为身、为禄，震为阳春、为君，兑为鲁，故曰鲁君。 
　　鼎。虎聚磨牙，以待豚猪。往必伤亡，宜利止居。通《屯》。正反艮艮虎，故曰虎聚。艮为磨，兑为牙，正反兑，故磨牙。坎为豚猪，艮止，故曰待。震为行，坎灾在上，故往必伤。艮为居止。○利，从宋元本，汲古作待，非。按：本卦巽亦为猪，乾亦为虎，但不如用旁通字字有着。 
　　震。天地配享，六位光明。阴阳顺序，以成和平。震为口、为食，上下震，故曰天地配享。艮为位、为光明，坎数六，故曰六位光明。阳遇阴则通，故曰顺序。坎为和平。○六，依蒙之小畜校，各本皆作立，非。○艮为光明可释《易》。 
　　艮。猿坠高木，不踒手足。保我金玉，还归其室。艮为猿，在震上，故曰猿坠高木。艮为手，震为足，坎为折、为踒，震行，故不踒。艮为金、为保，震为玉，为反，艮为室。○坠，汲古作堕。○艮金可释《易》。 
　　渐。营室紫宫，坚不可攻。明神建德，君受大福。艮为宫室、为星。营室，宿名，居亥方，艮象也。《天文志》：“紫宫为皇极之居”，即北辰也。坎赤，故曰紫。艮为坚、为明，伏震为神、为建、为君、为福。○建，从宋本，汲古讹达。 
　　归妹。孤翁寡妇，独宿悲苦。目张耳鸣，无与笑语。震为翁，坎为孤，伏巽为震妇，巽寡，故曰寡妇。坎为独、为宿、为愁苦，互离为目，震为张、为鸣，坎耳，故曰目张耳鸣。震为笑语，坎孤，故无与笑语。 
　　丰。低头窃视，有所畏避。行者不利，酒酸鱼败，众莫贪嗜。艮为头、为视，艮覆，故曰低头、曰窃视。巽为伏，故曰畏避。震为行，巽颠趾，故不利。巽为鱼、为臭，故曰鱼败。兑为酒，从木作酸，故酒酸。○利，依宋元本，汲古作至。窃，宋元本皆作窥，依汲古。 
　　旅。载金贩狗，利弃我走。藏匿渊底，悔折为咎。通《节》。震为车、为载、为商贩。艮为金，又为狗，故曰载金贩狗。震为走，巽为利，坎失，故曰利弃我走。坤为渊，坎为隐，坎入坤中，故曰藏匿渊底。兑为折。○以艮为金，《易》金象得解。 
　　巽。行触大忌，与司命牾。执囚束系，拘制于吏。伏震为行、为触，初至四大过死，故曰大忌。巽为命，初四正反两巽相背，故与司命牾。《晋书天文志》：“文昌六星在北斗魁前，五曰司命。主寿。”《礼记》五祀之一。伏艮为拘系、为官，故曰拘制于吏。○忌、牾，从宋元本，汲古作讳、作忤，亦通，然忌与下韵尤合。汲古下多“忧人有喜”四字，宋元本无此句，与上义不合，故从宋元本。又系字依汲古，与吏协，宋元本作缚，非。拘，依宋元，汲古作钳。 
　　兑。执玉欢喜，佩之解挛。危详反安，使我无患。通《艮》。艮为执，震为玉、为喜。中二句必有讹字，义未详。○反，汲古作及，依宋元本。 
　　涣。机杼纷扰，女功不成。长女许嫁，衣无襦袴。闻祸不成，凶恶消去。坎为机杼。巽为绳、为女功，震为动，艮为成。二五正反震艮，故曰纷扰、曰不成。巽为长女，震为归、为嫁、为言，故许嫁。震为襦，巽为袴，坎隐，故无襦袴。下二句疑赘。○纷，依宋元本，汲古作腾。功，依汲古，宋元作巧。女，依汲古，宋元作妹。○《震》襦可解《既济》六四。 
　　节。金人铁距，火烧左右。虽惧不恐，独得全处。艮为金铁，震人震距，故曰金人铁距。艮为火，震左兑右，故火烧左右。坎为忧恐，震乐艮安，故得全处。○距，依宋元，汲古讹巨。 
　　中孚。谢恩拜德，东归吾国。舞蹈欣跃，欢乐受福。艮为拜，震为谢。兑为恩泽，震为东、为归，艮为吾、为国。下二句皆震象。○吾，从宋元，汲古作吴，非。欣、欢，依宋元，汲古作欢、作恣。 
　　小过。青牛白咽，呼我俱田。厯山之下，可以多耕。岁乐时节，民人安宁。艮为牛，震东方，色青，故曰青牛。巽色白，兑为咽，故曰白咽。咽，音燕，与田韵。震为呼、为耕，艮为山，兑为下，故曰山下。震为岁时、为乐，艮为安宁。○宁，从宋本，汲古作业。 
　　既济。白雉群雊，慕德朝贡。湛露之恩，使我得欢。离为雉，震为白、为雊，重离，故群雊。坎为慕，震为朝，坎为露、为恩，震为欢。多用半象。○朝贡，依宋元，汲古作贡朝，非。欢，汲古讹惧，欢与恩韵。湛露，《诗》篇名。 
　　未济。避患东西，反入祸门。糟糠不足，忧思我心。坎为避、为患、为西，离为东，故曰避患。东西艮为门，坎为祸，震为糟糠，离饥，故不足。坎为忧思、为心。艮震皆用半象。 
　　师之第七 
　　师。鸟鸣呼子，哺以酒脯。高楼之处，子来归母。啬人成功，年岁大有，妬妇无子。震为鸟、为鸣、为子、为哺。坎为酒、为脯、为室，坤为重，故曰高楼。坤母震子，震归，故曰子来归母。震为人，坤为吝啬，故曰啬人。啬人，乡官也。震为功，坤为年岁、为积聚，故大有。坎为妬，伏巽为妇，坤丧故无子。○鸟，宋元本作乌。啬，宋元本作穑。 
　　乾。一簧两舌，侫言谄语。三奸成虎，曾母投杼。此全用《师》象。震为音，故曰簧，坎数一，故曰一簧。震为舌，坤数二，故曰两舌。震数三，坤为奸，乾为虎，故曰三奸成虎。坤为母、为重，曾与层同，故曰曾母。坎为杼，事详坤之夬注。侫言谄语，言坎上下皆兑口，凡《易》云有言者象皆如此。○虎，从汲古，宋元皆作古。 
　　坤。春桃生花，季女宜家。受福且多，在师中吉，男为邦君。此用《遇》卦师象。震为春、为桃、为花、为生。坎为室家，伏巽为季女。《诗召南》：“桃之夭夭，灼灼其华；之子于归，宜其室家”。坤为邦，震为长男、为君，故曰男为邦君。○邦，宋元本作封，依汲古。陈朴园引“无在师中，吉”四字，并谓似是武王娶邑姜事，故曰邦君。与毛异。 
　　屯。殊类异路，心不相慕。牝牛牡豭，独无室家。艮震皆为道路，相反故曰殊类异路、心不相慕。坎为心也。坎为牝豭，坤为牝牛，艮为室家，坤寡坎孤，故无室家。 
　　蒙。折若蔽日，不见稚叔。三足孤乌，远其元夫。《楚辞》：“折若木以蔽日”，若，木名也。坎为木、为折，离伏，故曰蔽日。艮为叔、为少，坎隐，故不见稚叔。震为足，数三，艮为鸟、为乌，故曰三足孤乌。震为夫、为长，故曰元夫。○若、日，从宋元本，汲古作叶、作目，非。远，汲古作达，亦非。 
　　需。雀东求粒，误入罔域。赖仁君子，脱服归息。通《晋》。离为雀，位东，艮为求，艮为反，震为粒，故曰雀东求粒。离为网罭，乾为仁、为君子，震为服、为归，震反为艮，艮止，故曰脱服、曰归息。《诗》“两服上襄”注：两服者，马之上驾也。脱服，即驰驾也。○丁晏云：罔域即网罭。服，宋本、汲古讹复，元本讹腹，皆不知服训而妄改。○离东之证。 
　　讼。王孙季子，相与孝友。明允笃诚，升擢荐举，为国乾辅。通《明夷》。震为王、为子，反艮为孙、为季，坤顺，故孝友。离明坎信，故曰明允笃诚。震为升擢荐举。坤为国，震为辅。○乾，依宋元本，汲古作藩。荐，宋本元作家，依汲古。 
　　比。刖树无枝，与子分离。饥寒莫食，独泣哀悲。艮为刀、为手、为木，故曰刖树。坎为孤，故曰无枝。坎为寒，坤为饥，兑口为食，兑伏，故莫食。坎为独、为泣、为悲哀。第二句象未详。○刖树，从宋本，汲古作削木。泣，汲古作立，依宋元本。 
　　小畜。舜升大禹，石夷之野。征诣玉阙，拜治水土。通《豫》。震为帝、为升，故曰舜升大禹。艮为石，坤为夷、为野，故曰石夷之野。《洛书灵淮听》：“禹出石夷”是也。震为征、为诣、为玉，艮为阙、为拜，坎为水、为土。○玉，依宋元本，汲古作王，亦合。○坎为土证。又按：《史记夏本纪》注：“杨雄《蜀王本纪》云：‘禹生于石纽’，《括地志》：‘茂州汶川县石纽山’，《华阳国志》云：‘今夷人共营其地不敢居。’”石夷或指此事。详坤之中孚。 
　　履。义不胜情，以欲自营。见利危躬，灭君令名。通《谦》。坤为义，坎为情、为欲，巽为利，艮为射，坎危兑见，故曰见利危躬。震为君，艮为名，坎灭，故曰灭君令名。○躬，宋元本皆作宠，依汲古。 
　　泰。三人北行，六位光明。道逢淑女，与我骥子。震为人，数三，故曰三人北行。坤为北，乾数六，伏艮为位、为光明，故曰六位光明。艮为道，伏巽为淑女、为震妇，故曰与我骥子。震为马、为子。○《坤》北之证。 
　　否。羿张乌号，彀射天狼。柱国雄勇，鬬死荥阳。坤为恶，故曰羿。羿簒夏，《论语》：“羿善射”。鸟号，弓名。伏震为号、为射，艮为乌，故曰乌号、曰彀射。艮为狼，上乾，故曰天狼，星名也。坤为国，艮为柱，故曰柱国。乾健，故曰雄勇。坤为死、为水，故战死荥阳。荥，水名。按：《史记陈涉世家》：“陈王以房君蔡赐为上柱国，后败死。”不着死地，死荥阳者为李归，又吴叔虽死荥阳，为部下所杀，非鬬死也。林词或别有所据，抑蔡赐亦死荥阳欤？又噬嗑之旅、井之大过柱皆作赵，或国为人名。 
　　同人。季姬踟蹰，结衿待时。终日至暮，百两不来。离为日，伏坎为暮，乾为百，坤为大，舆数二，故曰百两，巽伏故不来。季姬，指互巽，大过以巽为女妻。《易林》本之，见巽即谓为少齐，季亦少也。陈朴园云：案：《左传》：“齐桓公有长卫姬，少卫姬”，疑《易林》所云季姬即少卫姬。又同人之随有“望我城隅，终日至暮，不见齐侯”之语，陈氏并谓其说《卫风静女》之诗。 
　　大有。鸿雁翩翩，始怨劳苦。灾疫病民，鳏寡愁忧。通《比》。艮为鸿雁、为飞，故曰翩翩。坎为怨、为劳苦、为灾病，坤为民、为寡，艮为鳏，坎为寡。○怨，从宋本，汲古作若。鸿雁，《小雅》篇名，林词全本之《诗》。 
　　谦。穿胸狗邦，僵离旁春。天地易纪，日月更始。坤为腹、为胸，卦一阳在五阴之中，坎为穿，故曰穿胸。坤为邦，艮为狗，故曰狗邦。坤死，故曰僵离，艮手，故曰旁春。坤地。艮为天，艮居丑寅，成始成终，故曰易纪、曰日月更始。坎月，艮为日，震为春，故更始。《尔雅释地》疏：蠁类有八，五曰穿胸，七曰狗轵，八曰旁春。又《逸周书王会》：“正西昆仑、狗国、贯胸、离、丘。”丁晏云：狗邦即犬戎，非。又《山海经》有贯胸国，《淮南子墬形训》有穿胸民。《后汉书南蛮传》有封离，杨竦破封离是也。又有那离，见《西羌传》，疑僵离或封离之音讹字。○旁春，元本作旁美，依宋本、汲古。 
　　豫。北山有枣，使叔寿考。东岭多栗，宜行贾市。陆梁雌雉，所至利喜。艮为山，坤为北，艮为果，故曰北山有枣。艮为叔、为寿考，震为东，艮为岭、为栗，伏巽为贾市。艮为梁，伏离为雉，震为喜。○雉，依宋元本，常本或讹雄。栗，元本讹粟。 
　　随。乾旄旌旗，执帜在郊。虽有宝珠，无路致之。震为木、为乾、为羽，故为旄、为旌旗。《左传》“火焚其旗”即以震为旗。艮手为执，震为宝玉、为路，艮止故无路。《诗墉风》：“了了乾旄，在浚之郊”，毛谓美大夫下贤，兹曰：“虽有宝珠无路致之”，是齐说与毛异。○执，依汲古，宋元作抚。珠，依汲古，宋元本作玉。 
　　蛊。精洁塞渊，为谗所言。证讯诘问，系于枳温。甘棠听断，怡然蒙恩。震为精洁，兑为渊，坎为塞，《诗卫风》：“秉心塞渊”笺：塞，充实。渊，深也。三上正反震，故曰谗言、曰讥问。艮为拘系。枳，地名，在魏郡。温在河内。巽木为枳，艮火为温，故曰枳温。凡《易林》用字，无论地名、人名，无不从象生。巽为棠，初四正反兑，故曰听断。兑为耳、为听、为恩。按：以正反震兑为谗、为诘问，则《易》与《左传》用覆之处皆得解。系于枳温，《左传僖二十八年》：“会于温，卫侯与元喧讼，于是卫侯不胜寘诸深室”，甘棠听断者，《诗召南》甘棠篇，鲁韩诗说皆谓召伯听讼棠下，兹曰蒙恩，似谓召伯能平反冤狱也。○问，宋本、汲古作请，依元本。 
　　临。玄黄瘣隤，行者劳罢。役夫憔悴，踰时不归。震为马、为玄黄，坤弱，故曰玄黄。瘣、隤，皆病也，见《毛诗周南》注。震为行，坤役万物，故劳疲。坤为役，震为夫、为踰、为时、为归，坤丧故不归。○瘣，宋本、汲古作虺，与《毛诗》合，元本作瘣，音义与虺同，特字异耳，说详贲之小过。 
　　观。肤敏之德，发愤晨食。虏豹禽说，以成主德。艮为肤，巽为敏，伏震为发、为愤、为晨、为食。艮为拘系、为虏、为禽，艮为豹。伏兑为说，故曰虏豹禽说。豹，魏王豹。说，代相夏说也。见《史记淮阴侯传》。伏震为主。○说，从宋元本，汲古讹越。多“为王求福”四字。晨食，亦用《淮阴侯传》，汲古、宋本作忘食，后人臆改，依元本。 
　　噬嗑。采唐沬乡，要我桑中。失信不会，忧思约带。艮为采，震为唐。唐，菜也。艮为乡，坎隐，故曰沬乡。沬，卫邑，见《卫风》。震为要、为桑，坎为中，故曰桑中，《诗》“期我乎桑中”。坎为信、为失，艮止，故不会。坎为忧思，伏巽为带、为约。约带即结带。按：《桧风素冠篇》：“我心蕴结”，《曹风鸤鸠篇》：“心如结兮”，正义云：“忧愁不散，如物之裹结”，即约带之义也。杨慎谓即古诗“衣带日以缓”之义，非。 
　　贲。伯宁子福，惠我邦国。蠲除苛残，使季无患。震为伯、为子、为福。艮为邦国、为季，坎为患，震乐，故无患。 
　　剥。谗父佞雄，贼乱邦国。生虽忠孝，败困不福。通《夬》。兑为言，乾为言，兑口与乾言相背，故曰谗父佞雄。父，长者之称，言为谗人之长，佞者之雄也。坤为贼、为乱、为邦国。○父，依汲古，宋本、元本作言。谗父佞雄，对文。父亦乾象。困，宋元本作恩，依汲古。淮，汲古作离，依宋元本。又：不福，宋元本作不足，依汲古。○此可释《夬》“闻言不信”义。 
　　复。渊泉堤防，水道利通。顺注湖海，邦国富有。坤为渊、为泉，坤闭为堤防。震为道，坤水，故曰水道。震为通，伏巽为利，坤为顺、为湖海、为邦国、为富有。○利通，依元本，与防韵，宋本、汲古作通利，非。 
　　无妄。江南多蝮，螫我手足。冤繁诘屈，痛彻心腹。乾为江河，位南，故曰江南。蝮，毒蛇也。伏坤为螫。艮手震足，正反震，故曰冤繁，正反艮，故曰诘屈。伏坤为心、为腹。 
　　大畜。三人俱行，别离独宿。一身五心，反复迷惑，乱无所得。震为人、为行，数三，故曰三人俱行。一阳止上，故曰别离独宿。通《萃》。坤为身，乾卦数一，故曰一身。巽卦数五，伏坤为心，故曰五心。三至上正覆巽，坤迷，故反复迷惑。坤虚，故乱无所得。○宿，从汲古，宋元本作食。 
　　颐。鸦鸣庭中，以戎灾凶。重门击柝，备不速客。艮为鸦、为庭，震为鸣。坤为灾凶，古人常以鸦鹊鸣为占。艮为门，正反艮，故曰重门。震为柝、为鸣，艮为击，震为客。○鸦，从宋元本，汲古作鹜，非。○此可释《系辞》颐与豫象同。 
　　大过。功成事就，拱手安居。立德有言，坐饬贡赋。通《颐》。震为功，艮为成，坤为事，艮为拱、为手、为安居。震为立、为德、为言，艮为坐。坤为贡赋。震为饬。全用旁通。○饬，依汲古，宋元作饰。饰饬古通。 
　　坎。国乱不安，兵革为患。掠我妻子，家中饥寒。中爻艮为国，震动，故不安。艮为兵、为革，坎为患。艮手为掠，震子，伏巽为妻，艮为家，坎为寒，伏离为饥。○艮为兵证。 
　　离。戴尧扶禹，松乔彭祖。西过王母，道路夷易，无敢难者。通《坎》。中爻震为帝，故曰尧禹。艮为扶、为戴，艮坚为松乔、为彭祖。解详讼之家人。坎为西，震为王，巽为母，故曰王母。艮为道路，坎平，故道路夷易。○松，汲古作从，过作遇，依宋元本。艮为祖，可释《易》。松乔、彭祖，皆古仙人名。 
　　咸。长尾蜲蛇，画地成河。深不可涉，绝无以北，惆怅嘳息。艮为尾，巽长，故曰长尾。巽为蛇，故曰蜲蛇。蜲蛇，虫名也。《管子水地篇》“蜲一头两身，其形若蛇，其长八尺”是也。通《损》。坤为地、为江河。艮为画。坤水临大泽，故曰深不可涉。兑为绝，坤位北，兑口为嘳息。嘳息，犹叹息。○蜲，依噬嗑之复校改。北，宋元皆作比，依汲古。惆怅，汲古作惆然，依宋元本。嘳字依汲古，宋元本皆讹会。《说文》：“嘳，大息也”。《晏子春秋》“嘳然而叹息”。汲古作思，依宋元本。 
　　恒。乘龙从蜺，征诣北阙。乃见宣室，拜守东域。镇慰黎元，举家蒙福。震为龙、为乘，巽为蜺。蜺，日旁气。伏艮为阙。坤为北，震往为诣、为宣明，艮室，故曰宣室。艮为拜、为守，震东，故守东域。坤为黑、为黎元。艮家震福。○坤北证。○域，依汲古，宋元本皆作城。 
　　遯。土与山连，终身无患。天地高明，万岁长安。艮为土，乾为山，故曰土与山连。艮为终、为身，伏震为乐，故终身无患。乾天坤地，巽高艮明，故曰高明。乾为万岁。艮安巽长，故曰长安。○艮光明证。 
　　大壮。久旱水涸，枯槁无泽。虚修其德，末有所获。通《观》。艮为火，故旱、故水涸。坤为水，巽为枯槁，枯槁故无泽。坤为虚，虚故无获。○艮火可解无妄旱卦。 
　　晋。依山倚地，凶危不至。上清下净，君受其利。坤地艮山。艮为依倚，故曰依山倚地。坤为凶，坎为危，艮安，故凶危不至。艮上坤下，坎水，故曰清净。伏乾为君。○山，宋元本作天，依汲古。宋元多“受福大明”四字，依汲古。净，汲古作降，依宋元本。 
　　明夷。火烈不去，必殪僵仆。燔我衣裾，祸不可悔。离火。震往为去，坎陷，故不去，不去必僵仆。坤为死也。震为衣裾，离为燔，坤为我、为祸。○祸，依元本，宋本作福。 
　　家人。配合相迎，利之四乡。欣喜兴怿，所言得当。此用《师》象。坎为配合，巽为利，震为之，震卦数四，故曰利之四乡。坤为乡，震为乐、为兴、为言。○怿，从汲古，宋元讹释。 
　　睽。清人高子，久屯外野。逍遥不归，思我慈母。高子，高克。清，郑邑名。《诗》序：“郑文公恶高克，使将兵河上，久不召，兵散，故赋《清人》诗”，此似用遇卦师象。○逍，宋元本、汲古皆作道，依局本。 
　　蹇。武库军府，甲兵所聚。非里邑居，不可舍止。此兼用《师》象。震为武，坤为军、为府库。艮为甲兵，坎为聚，艮为邑、为里居、为舍止，多兵故不可舍止。○艮亦为甲兵之证。 
　　解。三德五才，和合四时。阴阳顺序，国无咎灾。《书洪范》：“六三德一曰正直，二曰刚克，三曰柔克”。五材，金木水火土也。震数三，故曰三德。坎数五，震木，故曰五材。坎为和、为合，震为时，卦数四，故曰四时。离坎杂居，故曰阴阳顺序。○才，依宋本，汲古作材。 
　　损。解衣毛羽，飞入大都。晨门戒守，郑忽失家。震为解、为衣、为毛羽、为飞。坤为大都。艮为门，震为晨，故曰晨门。艮为守，震言为戒，故曰戒守。坤为郑，《释名》“郑，町也，地多平町。町，然也。町田，区畔也”，故坤为郑。纯取卦形，坤亡，故曰郑忽失家。艮为家也。郑忽，郑昭公名，《左传桓十一年》“郑忽出奔卫”是也。○坤为郑象证。 
　　益。刖根烧株，不生肌肤。病在心腹，日以焦枯。艮为刀兵、为手，故曰刖根。巽下断，刖根之象。艮为火，故烧株。震巽皆为木株，艮为肤，巽落，故不生。坤为腹、为心、为病，艮火为焦枯。伏乾为日，是可为艮刀、艮火证。○刖，依元本，宋本、汲古作削，皆浅人妄改。 
　　夬。文山紫芝，雍梁朱草。生长和气，王以为宝。公尸侑食，福禄来处。通《剥》。艮山坤文，故曰文山。艮形似芝，乾舍离。离宫色紫，故曰紫芝。乾为大赤，故曰朱草。兑西，故曰雍梁。乾为生长，兑悦，故曰和。乾为王、为宝、为父、为公。坤为尸，兑为食，乾为福禄。《诗小雅》：“公尸来燕来处，福禄来下”。陈朴园云《凫鹥》诗。《郑笺》以为第三章为祭天地山川之诗，盖王者德配天地，紫芝、朱草，符瑞并臻也。○四五句依同人之剥增，宋元、汲古诸本皆遗失，不惟不协，事义皆缺。 
　　姤。多载重负，捐弃于野。予母谁子，但自劳苦。通《复》。坤为多载重负、为捐弃、为野。坤为母，震为子，震伏坤死，故曰谁子，言无子也。坤役万物故劳苦，坤为自。○第三句从宋元本，汲古及常本皆作小任其大，非。 
　　萃。凫雁哑哑，以水为家。雌雄相和，心志娱乐，得其欢欲。艮为凫雁，正反兑口，故曰哑哑。艮为家，坤为水，兑雌艮雄，坎为和，故曰相和。坎为心志，兑悦为娱乐、为欢。○艮为鸟证。渐、小过得解，详《焦氏易诂》。 
　　升。耳目盲聋，所言不通。伫立以泣，事无成功。兑为耳，坤闭故聋。离为目，兑半离、目不全，故盲。兑口为言，坤闭，故不通。震为立，坎为泣，坤为事，坤丧，故无功。 
　　困。天官列宿，五神所舍。宫阙坚固，君安其居。通《贲》。艮为官，在上，故曰天官。艮为星，故曰列宿。坎亦为宿也。震为神，坎数五，故曰五神。五神，金木水火土五星也。艮为舍、为宫阙、为坚固、为安居。震为君。○震为神证。 
　　井。范子妙材，戮辱伤肤。后相秦国，封为应侯。巽为虫，故曰范。《礼檀弓》：“范则冠而蝉有緌”，注：范，蠭也。伏震为子，故曰范子。巽为材，兑为毁折，离为肤，故戮辱伤肤。伏震为相，艮为国，兑西，故曰相秦国。艮为封，伏震为诸侯、为声，正反震相和答，故曰应侯。《史记范睢传》：“魏齐笞睢，折胁弃厕中，更溺之后，为秦相，封应侯”，以应侯象正反震，神妙。○第三句依大畜之剥校，各本皆作然后相国。 
　　革。秋冬探巢，不得鹊雏。衔指北去，惭我少夫。兑为秋，互乾为冬，艮为巢、为手，故曰探巢。兑为鹊雏，坤为失，故不得。兑口为衔，艮为指。坎为北，震往，故曰北去。艮为少夫，坎为惭，故曰惭我少夫。正伏象杂用。 
　　鼎。子畏于匡，厄困陈蔡。德行不危，竟脱厄害。通《屯》。震子坎畏。匡，目匡，离象。坎陷，故厄困。震为陈，艮为龟、为蔡，事皆见《论语》。震为行，艮安，故不危，故脱厄害。坤为害。 
　　震。鸿飞在陆，公出不复。仲氏任只，伯氏客宿。互艮为鸿、为飞、为陆，故曰在陆。震为复、为公、为出，坎陷故不复。坎为仲、为宿，震为伯、为客，首二语见《豳风》，美周公也。震为周，故因以起兴。三句见《邶风》。任者，《郑笺》：相亲信也。○以艮为鸿，渐鸿得解。 
　　艮。鹤鸣九皋，避世隐居。抱朴守贞，竟不随时。互震为鹤、为鸣，艮为皋，震数九，故曰九皋。坎为隐避，艮为居、为抱、为守。震木为朴，艮为贞、为时，坎隐，故不随时。○贞，从汲古，宋元本作真。义同，而贞切艮象。随时，依宋元本，汲古作相随。鹤鸣，《小雅》篇名，序谓诲宣王求贤而隐者。兹云隐居，义与毛同。 
　　渐。舜升大禹，石夷之野。征诣王庭，拜治水土。解见乾之中孚、师之小畜，渐伏象与前同。 
　　归妹。左辅右弼，金玉满堂。常盈不亡，富如厫仓。本象、对象杂用。解见蒙之坤。○艮金之证○堂，依元本，宋本、汲古作匮。 
　　丰。崔嵬北岳，天神贵客。衣冠不已，蒙被恩德。通《涣》。巽高，故崔嵬。艮山坎北，故曰北。岳震为神、为客，艮阳在上而贵，故曰天神贵客。艮为冠，震为衣、为恩德。○艮贵证。 
　　旅。空槽注器，獖彘不至。张弓祝鸡，雄父飞去。艮为槽，互巽为獖彘。《庄子达生篇》“以瓦注者巧”，《释文》“注，击也”。注器者，击器使獖彘闻，然槽空无食，亦不至也，艮止，故曰不至。艮少，故曰獖彘。伏坎为弓，震为张，故曰张弓。巽为鸡，兑口为祝。祝者，呼声。《说苑》“犹举杖而祝狗，张弓而祝鸡”。伏震为雄、为父、为飞，巽伏，故曰飞去。○父，汲古作鸠，从宋元本。獖，依宋元，汲古作（左反犬右屯）。注器，各本作住猪，至作到，依汲古咸之困校。器、至韵。 
　　巽。蛮夷戎狄，太阴所积。涸冰冱寒，君子不存。初四大坎，故曰太阴。蛮夷戎狄，皆阴类。坎为冰、为寒，艮为君子，二至四艮伏，故君子不存。○蛮夷，原作胡蛮，冱作冻，均依既济之谦校。 
　　兑。甘露醴泉，太平机关。仁德感应，岁乐民安。解见屯之谦。兑通艮，艮象与谦同。 
　　涣。恶来呼伯，慎惊外客。甲守闭宅，以备凶急。临折之忧，虽灭无灾。丁云：恶来，纣臣名，然此似非用事。恶来，犹闻凶耗也，故呼伯。震为呼、为伯，巽为旅客，在外，故不惊外客。震为惊，艮为甲、为守、为宅，坎闭，故曰闭宅。伏兑为急、为毁折，坎为忧、为灭、为灾，震乐故无灾。○艮刚在外为甲证。○甲、闭、急，依宋本，汲古作中、作闲、作黠，非。 
　　节。日月相望，光明盛昌。三圣茂功，仁德大隆。坎为月，艮为日、为观，正反艮故曰相望。艮为光明，震为盛昌。坎为圣，震数三，故曰三圣。震为茂、为功、为仁德、为隆。三圣，指文、武、周公。 
　　中孚。葛藟蒙棘，华不得实。谗佞乱政，使恩壅塞。震为葛藟，伏大坎为棘，故曰蒙棘。兑为华，艮为实，巽陨，故不实。中爻正反震，故曰谗佞。正覆艮，艮止，故壅塞。兑为恩泽。葛藟，《唐风》篇名，毛谓刺晋献公好攻战，兹谓刺谗佞，与毛异。 
　　小过。邻不我顾，而望玉女。身多癞疾，谁肯媚者。震为东，故曰邻。艮阳在上为望。震为玉，兑为女，故曰玉女。艮为身，多节，故曰癞疾。兑为媚。○媚，从宋元本，汲古作媍。 
　　既济。精诚所在，神之为辅。德教尚忠，弥世长久。三圣茂功，多受福祉。此用《师》象。坎为精诚，震为辅、为教。坎为忠，故曰尚忠。坤为世，重坤，故曰弥世长久。坎为圣，震数三，故曰三圣。震为功、为福佑。○神之为辅，依元本，宋本、汲古皆作“神为之辅”。忠，依宋元本，汲古作中。《史记》：“夏之政忠”。祉，依宋本，汲古、元本作佑。茂功，依《节》林，宋元本作尚功，汲古作与为。 
　　未济。钻木取火，掘地索水。主母饥渴，子为心祸。此仍用《师》象。伏《同人》。巽木，离火，《师》坤地坎水，坤为母，震为主，故曰主母。震为子，坎为心。○水，依元本，宋本、汲古作泉。子，宋元本作手，依汲古。祸，汲古作福，依宋元本。 
　　比之第八 
　　比。鹿得美草，鸣呼其友。九族和睦，不忧饥乏。艮为鹿，反震为草、为鸣呼。阴阳相遇为友，艮为友，以阳遇阴也，此谓九五也。坤为族，《汉上易》谓坤数九以乙至癸也，故曰九族。坎为和睦、为忧。坤虚为饥乏，比乐故不忧。○宋元本多“长子入狱，霜降族哭”八字，与上文意不属，断为衍文，依汲古。 
　　乾。继祖复宗，追明成康。光照万国，享世久长。乾为祖宗、为大明、为光、为久长，伏坤为万国。 
　　坤。麟子凤雏，生长嘉国。和气所居，康乐温仁，邦多哲人。坤为文、为麟凤、为国、为邦，《遇》卦比坎为和、为明哲。艮火，故曰温仁。○温仁，依元本，宋本、汲古作无忧。 
　　屯。灼火泉源，钓鲤山巅。鱼不可得，火不肯燃。坎为泉，坤亦为水，而坎在上故为泉源。艮为火，在坎下，故曰灼火泉源。艮为山，坤为鱼，艮手为钓，故曰钓鲤山巅。坤虚，故二者皆不可得。○火，依宋元本，汲古作灼灼，非。鲤，宋本作鳑。○坤鱼艮火确象。 
　　蒙。彭生为豕，白龙作灾。盗尧衣裳，桀跖荷兵。青禽照夜，三日夷伤。艮为寿，故曰彭。老彭寿八百。震为生，坎为豕，《左传》：“豕人立而啼，从者曰公子彭生”也。震为白、为龙。坎为灾、为盗。震为帝故曰尧。震衣坤裳，坤为恶，故曰桀跖。艮为兵、为荷。震为马。青禽、照夜，皆马名。震东方，色青，艮鸟，故曰青禽。艮火坤夜，故曰照夜。坤为夷伤，伏离为日，震数三，故曰三日。○彭生，元本作彭名，依宋本、汲古。龙，宋本、汲古作虎，依元本校。照夜，依汲古，宋元作照火，非。 
　　需。黍稷醇醲，敬奉山宗。神嗜饮食，甘雨嘉降。庶物蕃殖，独蒙福祉，时灾不至。坎为酒，故曰醇醲。乾为宗，伏艮，故曰山宗。坎为饮食、为雨，伏坤为庶物。乾为福祉。○醲，依观之坎校，宋本、汲古皆作醴。庶物，从元本，宋本、汲古作黎庶。又宋本无末句，兹从汲古。 
　　讼。李华再实，鸿卵降集。仁哲权舆，荫国受福。通《明夷》。震为李、为花。乾为实。震为鸿、为卵。坤为降集。震为仁。坎为哲。巽为权。震为舆、为荫。坤为国。○卵，依汲古，宋元本作飞。○巽为权、震为鸿证。 
　　师。千岁之墟，大国所屠。不见子都，城空无家。坤为千岁、为墟、为国、为杀，故曰屠。震为子，坤为都，故曰子都。坎伏，故不见。《郑风》语也。坤为城、为虚，故曰城空。艮为家，艮覆，故无家。家，音姑。○国，依宋元本，汲古作兵。 
　　小畜。王孙公子，把弹摄丸。发辄有得，家室饶足。通《豫》。震为公子、为王，艮为孙，故曰王孙。坎为弹丸。艮子为把、为摄。震为发，坎为得。艮为家，坎为室，坤为饶足。 
　　履。骊姬谗喜，与二嬖谋。谮杀恭子，贼害忠孝。申生以缢，重耳奔逃。乾马兑姬，故曰骊姬。正反兑相对，故曰谗。谗喜，言喜谗也。伏坎为谋、为嬖。嬖，爱也。兑卦数二，故曰二嬖。《左传庄二十八年》：“骊姬嬖，赂外嬖梁五与东关嬖五，使谮太子于公而杀之”，伏坤为杀，震为子，巽为贼，坤为害，坤顺为忠孝，故曰贼杀忠孝。震为申、为生，巽绳为缢，故曰申生以缢。坎为耳，坤为重，故曰重耳。震为奔逃。○喜，从宋本，汲古等本讹嬉。逃，从宋本，汲古作走。 
　　泰。长生无极，子孙千亿。柏柱载梁，坚固不倾。震为长生、为子，伏艮为孙，乾为千万。又坤众，故曰千亿。伏艮为柏、为梁柱、为坚固，故曰不倾。○梁，依汲古，宋元本皆作青，岂知梁与倾为韵。 
　　否。失意怀忧，如幽狴牢。亡子丧夫，附托寄居。卦《否》而象全用遇卦。《比》坎为意、为忧怀、为牢狴，坎陷，故曰幽。艮为子、为夫，坤为丧亡，故曰亡子丧夫。附托寄居，言阴顺阳也。艮为居。 
　　同人。仁智隐伏，麟不可得。龙蛇潜藏，虚居堂室。通《师》。震为仁，坎为智、为隐伏。坤文为麟，坤亡，故不可得。震龙巽蛇，巽伏，故曰龙蛇潜藏。坤为虚，坎为室，故曰虚居堂室。 
　　大有。挒絜堁堁，缔结难解。嫫母衒嫁，媒不得坐，自为身祸。挒，捩也。絜、挈同，度也。《庄子人间世》：“见栎社树絜之百围”是也。堁，尘起貌。《淮南子主术训》：“扬堁而弭尘”是也。卦通《比》。《比》互艮手，故曰挒絜，言捩转絜度而堁堁尘起也。下重坤，坤土，故曰堁堁。坎陷，故缔结难解。[原书作结，误。]坤恶，故曰嫫母。反震为嫁，离明在上，故曰衒嫁。坎为和合、为媒。艮为坐，坎陷，故不得坐。坤为自、为身、为祸。○挒絜，从宋元本，汲古作列洁。堁堁，从汲古，宋元本作累累。挒絜累累，言以手提絜下累累不绝，与重坤象亦合。然不若堁堁义深，于坤象尤合，且韵尤协。堁，音颗，与解、坐、祸为韵。 
　　谦。蜩飞坠木，不毁头足。保我羽翼，复归其室。伏巽为蜩，震为飞、为木、飞足。艮为头，艮坚，故不毁。震为羽翼、为归，艮为室。○蜩，从宋元本，汲古作鸟。 
　　豫。陈妫敬仲，兆兴齐姜。乃适营邱，八世大昌。详屯之噬嗑，象多同，故辞同。 
　　随。过时不归，雌雄苦悲。徘徊外国，与母分离。艮时震归，艮止，故不归。兑巽雌、艮震雄，中互大坎，故曰苦悲。艮为国、为外，艮止，故徘徊外国。巽为母，震行为离。 
　　蛊。齐鲁争言，战于龙门。构怨结祸，三世不安。解见坤之离。《蛊》初至四与离中爻正反兑同，故语同，皆《易》困“有言不信”的注。○结，汲古作连，非。安作宁，失韵，尤非，依宋本校。 
　　临。府藏之富，王以赈贷。捕鱼河海，笱网多得。坤为府藏、为富，震为王、为赈。赈，振也。坤为鱼、为河海，伏艮为捕。震为笱，伏巽为绳、为网。○笱网，宋元本讹苟愿。 
　　观。鸣鹤北飞，下就稻池。鳣鲔鰋鲤，众多饶有。一笱获两，利得过倍。通《大壮》。震为鹤、为鸣、为飞，坤北，故北飞。兑为池，震为稻，坤下，故曰下就稻池。巽坤皆鱼，故曰众饶。震为筐、为笱，乾卦数一，故曰一笱。兑卦数二，故曰获两。巽为利市三倍，故曰过倍。○笱，依王谟本，宋元本作狗，汲古讹苟。 
　　嗑噬。苍梧郁林，道易利通。元龟象齿，宝贝南金，为吾福功。震为丛木，故曰苍梧郁林，皆南方郡。艮为郡，震南，故象之尤切。震艮皆为道路，坎为平，故道易利通。易，平易也。离艮皆为龟，艮黔，故曰元龟。震为齿，艮为象，故曰象齿。震为宝，艮为见、为金，离南，故曰南金。《诗鲁颂》：“元龟象齿，大赂南金”。○福，依宋本，汲古作归，非。○艮金证。 
　　贲。两火争明，虽鬬不伤。分离且忍，全我弟兄。艮火离火，故曰两。三至上正反艮，故曰争明，曰鬬。坎和，故不伤。坎为分离、为忍，震为伯、为兄，艮坎皆弟，震福，故得全。○艮火证 
　　剥。伯夷叔齐，贞廉之师。以德防患，忧祸不存。震为伯，震覆，故伯夷。夷，伤也。艮为叔，卦为大艮，故曰叔齐。艮为贞、为廉。廉，侧隅也。《前汉贾谊传》：“廉远则堂高”，艮阳在上，故曰廉。坤为师、为患，艮为防，故曰防患。坤为忧祸，艮安，故无祸。 
　　复。伯去我东，髪栉如蓬。展转空床，内怀忧伤。震为伯、为去、为东。坤为我，震为发、为蓬，《卫风》诗语也。伏巽为床，坤虚，故曰空床，震动，故曰展转空床。展转，动貌也。坤为内、为怀，坤丧，故忧伤。○伯，依元本，汲古、宋本皆作季，非。○震髪证。 
　　无妄。百足俱行，相转为强。三圣翼事，王室宠光。乾为百，震足，故曰百足。震为行、为辅、为强，《淮南子》：“百足之虫，虽死不僵”，以扶之者众也。扶、辅义同。乾为圣，震数三，故曰三圣。震为翼，伏坤为事，艮为室，震王，故曰王室。乾为宠，艮为光。○艮光证。 
　　大畜。壅遏堤防，水不得行。火盛阳光，阴蜺伏藏，退还其乡。艮为壅遏、为堤防，乾为江河，艮止，故水不得行。艮为火、为光，阳在上，故曰阳光。巽为虫，故曰蜺，巽伏，故藏。震为归，艮为乡，故曰退还其乡。○艮火证。 
　　颐。螣蛇乘龙，年岁饥凶，民食草蓬。《左传襄二十八年》：“蛇乘龙，宋郑必饥”，《尔雅》：“螣蛇，龙类，能兴云雾”，坤为蛇，震为龙、为乘，坤在上，故曰螣蛇乘龙。坤为年岁，坤虚，故饥凶。坤为民，震为食，为草蓬。○螣，依元本，宋本、汲古作腾。又汲古第二句多“岁饥蓬蓬”四字，此由下二句而衍，宋元本无，从之。 
　　大过。铅刀攻玉，坚不可得。尽我筋力，胝茧为疾。通《颐》。上艮为刀，坤柔，故曰铅刀。震为玉，艮为攻、为坚。胝茧，手足病。《荀子子道篇》：“手足胼胝”注：皮厚也。《战国策》：“足重茧而不休息”注：皮皱似茧也。艮为肤、为坚，故曰胝茧。又上艮手、下震足尤切，凡易用一字含数象每如此。○胝，从宋本，汲古讹眠。疾，宋元本作候，依汲古。○艮刀证。 
　　坎。恒山浦寿，高邑具在。阴气下淋，洪水不处，牢人开户。翟云升云：“《地理志》常山郡有灵寿、浦吾，皆山邑，故曰高邑。”按：中爻艮山坎北，故曰恒山。恒山，北岳也。坎为浦，艮为寿、为高、为邑。坎水，故曰阴气下淋，上下坎，故曰洪水，震行，故不处。坎为牢，震为人、为开，艮为户。○寿，从宋元本，汲古作泛。不，依宋本，汲古作弗，非。《易林》讳弗字，刘毓崧曰“昭帝名弗”，故易林无弗字，只汲古此处一见，后校宋元本果作不。又浦寿如翟解当作蒲，《汉书》作蒲吾，蒲与卦象方合。又牢，元本作劳，依宋本、汲古。 
　　离。比目四翼，来安我国。福善上堂，与我同床。重离，故曰比目。伏震为翼，卦数四，故曰四翼。伏艮为国、为安、为堂、为床。 
　　咸。杜口结舌，心中怫郁。去灾生患，莫所告冤。兑为口舌，互大坎，故杜口结舌，或取艮止亦通。坎为心、为忧，故怫郁。坎为灾患、为冤，兑口为告，在外，故无可告。○生患，宋元作患生，非。以患与冤协。 
　　恒。牵尾不前，逆理失臣，卫朔以奔。通《益》。艮为尾、为牵，坤下，故不前。坤为理、为逆、为臣，坤失，故曰失臣。震为卫、为奔，坤北为朔，故曰卫朔以奔。《左传桓十六年》：“卫朔奔齐，朔以谗构得国致急子、寿子皆死”，逆理失臣，谓朔不义，为二公子所逐也。○卫，从元本，宋、汲古作惠。惟宋元多“忠莫往来”四字，在第三句。 
　　遁。早霜晚雪，伤害禾麦。捐功弃力，饥无所食。详解在需之咸、遯，初至五与咸同，彼以兑为伤害，此以巽落。 
　　大壮。适戍失期，患生无知。惧以怀忧，发藏闭塞，邦国骚愁。通《观》。艮为守，故曰适戍。艮为时，坤失，故曰失期。坤迷，故曰无知。坤为患、为忧惧、为藏、为闭塞，震为发，坤为邦国。○知，元本作斯，音讹。《左传庄八年》：“齐侯使连称、管至父戍葵丘，瓜时而往，及瓜而代，期戍，公问不至，二人因公子无知作乱”，惟局本作无知，不惟韵协，事当并于象恰合，宋本、汲古作聊益，非。怀，依元本，宋本作发，非。发藏，依宋元，汲古作开藏。 
　　晋。昊天白日，照临我国，万民康乐，咸赖嘉福。离为夏，故曰昊天、曰白日、曰照临。坤为我、为国、为万民，反震为乐、为嘉福。 
　　明夷。元吉无咎，安宁不殆。时行则行，无之有悔。震为元吉，坎为殆，震为行。之，往也，言勿往则悔也。○汲古无下二句，从宋元本。 
　　家人。懿公浅愚，不受深谋。无援失国，为狄所贼。通《解》。震为公、为懿。懿，善也。坎为谋，艮为手、为国，艮覆，故无援，故失国。坤为夷狄，坎为贼。丁晏云：《列女传》“许穆夫人初许求之，齐亦求之，公将与许，女曰：‘许小而远，齐大而近，倘有戎寇，赴告大国。’懿公不听”，故曰不受深谋。○谋，依宋元本，与愚协，汲古作“不深受谏”，失韵。 
　　睽。城上有乌，自名破家。呼唤鸠毒，为国患灾。通《蹇》，解详坤之蒙。蹇、蒙象同，故辞同。惟此以互离为乌。○乌、名，从宋本，汲古作鸟、作号，非。 
　　蹇。长股善走，趋步千里。王良嘉喜，伯乐在道，申见王母。巽为股、为长，故曰长股。《竹书》：“黄帝五十九年长股氏来宾”，又《淮南坠形训》：“海外三十六国，自西北至西南有修股氏。”高诱曰：“修，长也。”淮南以父讳长，故改为修。长故善走。半震为走、为步、为千里、为王、为良、为嘉喜、为伯乐、为道。离为见。○嘉喜，依汲古，宋元本作嘉言，非。申见王母，从宋元本，汲古作“申生见母”，非。伯乐，依汲古，宋元作伯来。汲古多“下有由子”四字，似衍文。又申疑西之讹，言王良御穆王西见王母也。 
　　解。耕石山颠，费种家贫。无聊虚作，苗髪不生。震为耕，半艮为石、为山、为家。震为种，离虚，故贫。震为苗、为髪，离燥，故不生。○虚，依汲古，宋本作处。 
　　损。二人共路，东趋西步。千里之外，不相知处。震为人，兑卦数二，故曰二人。震为路，震东兑西，震为趋、为步，坤为千里，迷故不知。 
　　益。纯服素裳，载主以兴。德义茂生，天下归仁。坤为服，色黑，故曰纯服。震为白，坤为裳，故曰素裳。震为主、为载、为兴、为德，坤为义、为天下，震为茂生、为归、为仁。《史记周本纪》：“武王载木主观兵孟津，八百诸侯皆归周”。○素裳及主，从汲古，宋元本作黄裳、作载土，皆非。此时文王木主在军，故素服黄裳皆吉服也。 
　　夬。玉铣铁颐，仓库空虚。贾市无盈，与利为仇。乾为玉、为金，兑为铣、为颐。铣，钟口两旁也。伏艮为仓库，坤虚故空。巽为贾市、为利，巽覆，故不利。○玉，从汲古，宋元本作五，非。铣、颐，依宋本，汲古利作“玉锐铁头”，非。无，从宋本，汲古讹为。 
　　姤。登昆仑，入天门。过糟邱，宿玉泉。同惠欢，见仁君。乾为山、为行，在西北，故曰登昆仑。乾为天、为门户。《内经》：“以戌亥为天门”，巽入，故曰入天门。巽为糟，乾为山，故曰糟邱。乾为玉，伏坤为水、为夜，故曰宿玉泉。伏震为乐，乾为君、为仁，《六韬》：“殷君喜为糟邱，回船酒池”，又《南史陈暄传》：“暄好饮，语兄子秀曰：速营糟邱，吾将老焉”。○乾为山证可解《同人》升其高陵。○同惠欢，依汲古，宋元本作“问惠观”，非。 
　　萃。团团白日，为月所食。损上毁下，郑昭出走。乾为日，兑为月，乾上缺，故曰为月所食。兑为毁折，在上，故曰损。上互巽，故曰毁，下坤为郑，艮为光明、为昭，故曰郑昭。伏震为出走。《左传桓十一年》：“郑昭公立，四月出奔卫”。 
　　升。仓盈庾亿，宜稼黍稷。年岁有息，国家富有。伏艮为仓庾，为多，故曰盈亿。震为稼、为黍稷、为年岁、为生，故曰息。坤为国、为富有。○年岁有息，依宋本，汲古作“年丰岁熟”。 
　　困。虎狼结谋，相聚为保。伺啮牛羊，道绝不通，伤我商人。通《贲》。艮为虎狼，坎为谋、为聚，艮止为伺，兑为羊、为啮，离为牛，故曰伺啮牛羊。艮为道，坎陷，故不通。兑为伤，震为商人。○伺囓，依宋元本，汲本讹思嚼，他本或讹同齿。 
　　井。中年摧折，常恐不活。老赖福庆，光荣相辅。坎为中，兑为摧折。伏震为年，初四大过死，故曰不活。坎为恐也。伏艮为寿、为老，震为福庆，艮为光荣。兑为辅，正伏象互用。○中，从汲古，宋本作木。相辅，元本作辅相，依宋本。 
　　革。同载共车，中道分去。丧我元夫，独与孤居。通《蒙》。震为车、为载。坤亦为车，故曰同载共车。艮为道，震为去，正反艮亦正反震，所向不同，故曰分去。坤为丧，震为夫、为长，故曰丧我元夫。艮为居、为独，震为孤，艮震对，故独与孤居。○与，从汲古，宋元作为。居，从元本，宋本、汲古作苦，失韵。 
　　鼎。饮酒醉酗，距跳争讼。伯伤叔僵，东家治丧。兑为饮。通《屯》。坎为酒，坤迷。震为决躁，故曰醉酗、曰距跳。正反震，故争讼。震为伯，艮为叔，坤死为僵、为伤，震为东，艮为家，坤丧，艮手为治，故曰东家治丧。○距跳，宋元作跳跃，依汲古。讼，宋元、汲古皆作鬬，依王谟本。 
　　震。出值凶灾，逢五赤头。跳言死格，扶伏听命，不敢动摇。震为出，坎为灾凶。坎数五，为头、为赤，故曰逢五赤头。震为言、为跳，艮手为格，初四伏大过死，故曰死格。扶伏，丁晏云：与扶服同，即匍匐也，坎伏，故曰匍匐。坎为耳，故曰听。伏巽为命。震为摇动，坎惧，故不敢。○跳，依宋与汲古，元本讹姚。死格，依宋元本，汲古作无佑，非。扶伏，依元本，宋本、汲古作扶杖，非。扶伏，即匍匐。听命，依无妄之中孚校，元本作“扶伏伏听”，非。 
　　艮。狼虎争强，礼义不行。兼呑其国，齐鲁无王。艮为虎狼，三至上正反艮，故曰争强。坤为礼义，艮止，故不行。言坤变艮也。震口为吞，艮为国，伏巽为齐，兑为鲁，震为王，震覆，故无王。○齐鲁，宋元本作齐晋，依汲古。王，宋元本作主，依汲古。 
　　渐。南国少子，才略美好。求我长女，贱薄不与。反得丑恶，后方大悔。艮国、艮少，离南，艮巽皆为材，伏兑为美好。艮为求，巽为长女。坎为薄，离为丑恶。伏震为后，坎为悔。此林屡见，殆有故实。陈朴园云：观明夷之噬嗑云：仲氏爰归，及此林乃知南国本求婚长女，而女家不与，但以仲女往媵，迨嫡不以媵备数，故明夷之噬嗑云：不我肯顾，乃大悔恨，后其长女反得丑恶，故亦悔也。其它林词类此者皆指此事。○才略，依元本，汲古宋作方，系形讹。贱薄，依汲古，宋元作薄贱。 
　　归妹。一身两头，莫适其躯。无见我心，乱不可治。通《渐》。艮为身，坎数一，故曰一身。坎为头，兑卦数二，故曰两头。坎为心、为隐，故不见。互离为乱。○无见我心，依汲古，宋本无此句。不可治下多“孰为汤汉”四字，费解，故不从。 
　　丰。李耳巢鹊，更相恐怯。偃尔以腹，不能距格。丁晏云：《广雅释兽》：“于●，李耳，虎也”，《尔雅释兽》：“汇，毛刺”，注云：今猬。《史记龟策传》：“猬能伏虎，见鹊仰腹”，虎畏猬，猬畏鹊，故云更相恐怯。按：卦通《涣》，坎为耳，震为李，故曰李耳。坎为棘、为猬，艮为鸟、为鹊，坎为恐怯，离为腹，在下，故曰偃。震为距格，巽顺，故不能。○汇，汲古误槖，相作逢，均非，均依宋元本。 
　　旅。柏桂栋梁，相辅为强。入敷五教，五室宁康。艮为木、为坚，故曰柏桂、曰栋梁。兑为辅、为强，巽卦数五，又为命令，为入，故曰入敷五教。艮为室，伏震为王、为乐，故曰宁康。○桂，依汲古，宋元本作松柏。入敷，从汲古，宋元作八哲。宁康，从元本，宋作康宁。 
　　巽。雀行求食，暮归孚乳。反其室舍，安宁无故。通《震》。艮为雀，震为行、为食，艮求。坎为暮、为孚，《说文》：“卵，孚也”，杨子《方言》：“鸡伏卵而未孚”，艮为乳、为室舍，震为反，艮为安康。○孚，依宋元本，汲古作呼。无，依元本，宋、汲古作如。 
　　兑。四尾六头，为凶作妖。阴不奉阳，上失其明。通《艮》。为尾，震卦数四，故曰四尾。坎为头，卦数六，故曰六头。坎为凶、为妖，兑上下卦阴在上，故曰阴不奉阳。兑昧，故上失其明。 
　　涣。一衣三关，结缉不便。歧道异路，日暮不到。震为衣，坎数一，故曰一衣。艮为关，数三，故曰三关。关，即结束，如今之纽扣。坎为合，故曰结缉，坎陷，故不便。艮震皆为道路，二五正反艮震，所向不同，故曰歧道异路。坎为暮，离为日，离伏，故曰日暮不到。○衣，从宋本，汲古作旅，非。翟云升据李白诗谓结缉即与同行者相结合，岂知宋本旅作衣，结缉谓衣也。关，宋元本作阙，今依汲古。 
　　节。牙蘖生齿，室堂启户。幽人利贞，鼓翼起舞。牙、芽通。震为牙蘖，兑为齿，言齿初生若草木之芽蘖也。艮为堂户，震为启，艮为幽人。又坎为幽，震为人，亦合。震为鼓、为翼、为起舞。○蘖，依汲古，宋元本作孽。堂，宋元本作当，依汲古。 
　　中孚。春鸿飞东，以马货金。利得十倍，重载归乡。震为东、为春、为鸿、为飞、为马。艮为金，震为商旅，与艮对，故曰以马货金。《玉篇》：“货，卖也”。巽为利，兑数十，故曰十倍。震为载、为归，艮为乡。○货，从汲古，宋元本作质。○艮为金证。 
　　小过。欢悦以喜，子孙具在。守发能忍，不见殃咎。震为乐、为子，艮为孙，故曰子孙具在。具者，备也。艮为守、为忍，震为发。○具，从宋元本，汲古作俱，非。发，依宋元本，守发者，言或止或作，艮震象也，汲古作守强，非。 
　　既济。精神销落，形骸丑恶。龃龉顿挫，枯槁腐蠹。此用《比》象。坎为精，坤死，故销落。坤为形、为丑恶，伏兑为齿牙，正反兑故曰龃龉。伏离为枯槁。○龃龉顿挫，从汲古，宋元本作“龉龌挫顿”。 
　　未济。登高上山，见王自言。申理我冤，得职蒙恩。艮为山，震为登、为王、为申明。坎为冤，艮为官，坎为恩，故曰得职。多用半象。
　　
　　焦氏易林注卷三
　　行唐尚秉和节之注
　　受业蒲城仵道益、丰润董维城堃校刊
　　小畜之第九
　　小畜。白鸟衔饵，鸣呼其子。斡枝张翅，来从其母。伯仲叔季，元贺举手。巽为白，离为鸟，兑口为衔，巽为饵。通《豫》。震为鸣、为子、为枝、为羽、为斡、为张。坤为母，震为从、为伯，互坎为仲，艮为叔季、为手。元贺者，贺元日也。举手，揖也。○元，依汲古，宋元本作尤。
　　乾。东遇虎蛇，牛马惊奔。道绝不通，商困无功。此用遇卦象。离为东，乾虎巽蛇，故曰东遇虎蛇。离牛乾马，伏震为惊奔、为道，伏坎，故不通。巽为商贾。○虵，依汲古，宋元本作地。
　　坤。子鉏获麟，春秋作经。元圣将终，尼父悲心。依汲古《讼》之《同人》校，此用《小畜》象。○经，宋元本作元，元圣作阴圣。汲古下三句作"庶士开元，豪雄争名，都邑倍游"，兹从宋元本。
　　屯。灼火泉源，钓鱼山巅。鱼不可得，火不肯然。详《此》之《屯》。○灼，依汲古，宋元作取。
　　蒙。机关不便，不能出言。精诚不通，为人所冤。坎为机关，坤闭故不便，故言不能出。震为言、为出。坎为心、为精诚，坤闭故不通。坎为冤，震为人。
　　需。故室旧庐，稍蔽绂组。不如新巢，可以乐居。坎为宫室、为庐，乾为故旧。伏坤为帛、为绂组，坎为蔽，离为巢、为新。兑悦故曰乐居。○蔽绂组，从汲古，元本作"稍弊且除"，宋作"且徐"。可以，汲古、宋元本作可治，依局本。
　　讼。蜲蛇循流，东求大鱼。预且举网，庖人歌讴。巽为蛇、为鱼。蜲蛇，行貌。离位东，坎为流水，乾大，故曰大鱼。预且，宋渔人名。《庄子》："神龟见梦于元君不能避余且之网"。离为网，离火故曰庖人。伏震为歌讴。
　　师。凿山通道，南至嘉国。周公祝祖，襄适荆楚。艮覆，故曰凿山。震为大涂、为通，故曰通道。震为南，坤为国，震为周、为公、为祝、为荆楚、为诸侯，故曰襄适荆楚。《左传昭七年》："公将往楚，梦襄公祖梓慎曰：襄公之适楚也，梦周公祖而行"。按：《诗》云"仲山甫出祖"，《毛传》："祖，祭道神也"，周公祝祖者，谓襄公适楚，梦周公祖而行也。○祖，依宋本，汲古作"周公所祝"，非。
　　比。鹊近却缩，不见头目。日以困急，不能自复。艮为鹊，坤为近、为退，故曰缩却。缩，退也，言鹊近人而避也。离为目，乾为首，离乾伏，故不见。艮为时，坎为困，震为复，震覆故不能复。○近，从宋元本，汲古作足。以，从宋元本，汲古作久。
　　履。五舌啄难，各自有言。异国殊俗，使心迷惑，所求不得。互巽，卦数五，兑为舌，故曰五舌，舌多故啄难。正反兑相对，故各自有言。通《谦》。坤为国、为俗，艮亦为国，正覆艮，故曰异国殊俗。坤为迷，坎为心，故曰使心迷惑。艮为求，坤丧故不得。○二三句皆用覆象。
　　泰。天门开辟，牢户寥廓。桎梏解脱，拘囚纵释。乾坤皆为门户，而乾居戊亥，故曰天门。《乾凿度》云"乾为天门"，《庄子庚桑楚》云"天门者，无有也"，万物出乎无有，本之《易》也。互震故曰开辟。坤闭故曰牢户、曰桎梏、曰拘囚。震为人，人闭坤中，故有此象。而震为通达，故得解脱纵释也。○囚，从宋元本，汲古讹困。○坎为牢、为桎梏，坤闭，故与坎同象。此亦失传之象。
　　否。坚冰黄鸟，啼哀悲愁。数惊鸷鸟，雏为我忧。艮为坚，乾为水，坤为黄，艮为鸟，伏震为啼、为惊。坤为悲愁，艮为鸷鸟，兑为雏，兑覆故忧。○啼，从汲古，宋本误当，元本误常。鸟、雏，从宋元本，汲古作鹞、飘。悲愁，宋本误愁悲，失韵。
　　同人。日走月步，趣不同舍。夫妻反目，主君失居。通《师》。离日坎月，震为步、为趣、为夫，巽为妻，初至三两半离相对，故曰反目。震为主君，艮为居，艮覆，故失居。《小畜》九三"夫妻反目"，即以两半离相对为反目也。
　　大有。金牙铁齿，西王母子。无有祸殃，候舍涉道，到来不久。兑为齿牙，乾为金铁，兑位西，乾王坤母，故曰西王母子。坤为祸殃，坤伏故无。候舍涉道，未详，疑有讹字。○祸，从汲古，宋元本作患。候，宋元本作扶，汲古作候。到，从宋元本，汲古作别。
　　谦。式微式微，忧祸相绊。隔以岩山，室家分散。式微，《邶诗》篇名，坤柔，故曰式微。坎为忧，伏巽绳，故曰绊。艮为岩山、为室家，正反艮故曰分散。○绊，从汲古，宋元本作半，非。式微式微胡不归，黎臣怨其君不归，故曰绊。又震为归，故知半非。又式微，元本讹拭牧，依宋本、汲古。
　　豫。众神聚集，相与议语。南国虐乱，百姓劳苦。兴师征伐，更立贤主。解详《屯》之《节》，《节》中爻艮震与《豫》体同。○聚集，从宋元本，汲古作集聚。更，汲古作别，依宋元本。
　　随。虎狼争食，礼义不行。兼吞其国，齐鲁无王。艮为虎狼，初四正反艮，震口，故曰争食。坤为礼义，否初往上坤形毁，艮止，故不行。艮为国，兑口，故曰吞。巽齐兑鲁，震为王，正反震，故曰无王。言列国互相兼并，周王不能制止也。○义、行、鲁，从宋元本，汲古作让、作能、作晋。王，各本多作主，岂知行与王韵，主虽震象，韵不协，依汲古《比》之《艮》校。
　　蛊。寄生无根，如过浮云。本立不固，斯须落去，更为枯树。《汉书东方朔传》："着树为寄生"，师古曰："寄生者，芝菌之类，为雨淋着树而生"，故曰无根。上艮形似寄生，巽下断故无根。互大坎故曰浮云。巽下断，故本不固，故落去。艮为时、为待，故曰斯须。言寄生顷刻即枯落也。离为枯。丁据《诗正义》以茑释寄生，非茑固名寄生，然非斯须落去之物，与此不合。
　　临。子啼索哺，母行求食。反见空巢，訾我长息。详《乾》之《同人》。○求，依宋元，汲古作取。訾我，宋元作訾弋，汲古作紫弋，依《乾》之《同人》校。
　　观。驾驷逐狐，轮挂荆棘。车不结辙，公子无得。伏震为驾、为驷、为逐，艮为狐。伏乾为圜、为轮，震为荆棘，艮止，故曰挂。坤为车，艮为道路、为辙，坤闭艮止，故曰车不结辙，言轮不动而无辙迹也。震为公子，坤虚，故无所得。正伏象杂用。
　　噬嗑。方喙广口，仁智圣厚。释解倒悬，家国大安。通《井》。兑为口，艮为喙，震为仁，坎为圣、为智，艮为厚，井巽绳为悬，兑为倒巽，故曰倒悬。震为解释，艮为国家、为安。○家，各本皆作唐，依《井》之《恒》校。
　　贲。驾福乘喜，东至嘉国。戴庆南行，移居安宅。震为驾、为乘、为福喜、为东、为嘉，艮为国、为戴，震为庆，故曰戴庆。离为南，故曰南行。艮为宅、为居、为安。○东至嘉国，移居安宅。依汲古，宋元本作"来至家国，离我安居"，失韵，非。
　　剥。孔鲤伯鱼，北至高奴。木马金车，驾游大都。王母送我，騋牝字驹。坤为鲤、为鱼，中虚，故为孔。坤位北，艮为奴，艮山在上，故曰高奴。高奴，地名。《项羽传》："董医王上郡高奴"是也。坤为马，艮木，故曰木马。坤为车，艮金，故曰金车。坤为都，伏乾为大，故曰大都。乾王坤母，坤我，故曰王母送我。坤为马、为牝，故曰騋牝字驹。《史记平准书》："乘字牝者不得集会"，字，乳也，即牝也。○字，依宋元本，汲古作牸，字牸同。○坤北艮金确证。
　　复。三足无头，不知所之。心狂精伤，莫使为明，不见日光。震足数三，乾为头，乾伏，故曰三足无头。震为之，坤迷，故不知所之。震为狂、为精神，坤为伤，故曰精伤。坤黑，故不明。乾为日，乾伏，故不见。
　　无妄。騋牝龙身，日驭三千。南止苍梧，与福为婚。道里夷易，安全无忌。震为马、为龙，巽为牝，艮为身，乾为日，震为驭驱也、为三千、为南、为苍梧。艮止震巽为夫妇，故曰婚。艮为道、为里，震为夷易，艮安震乐，故无忌。○驭，依宋本，元本讹取，汲古讹越。由二本讹字观之，似当为趣。
　　大畜。辰次降娄，王驾巡狩。广佑施惠，安国无忧。降娄，即奎娄，戍分艮先天位戌，故曰辰次降娄。乾为王，震为驾、为巡狩。乾为广、为施惠，艮为安、为国，震乐，故无忧。○狩，依汲古，宋元本作时，非。
　　颐。望幸不到，文章未就。王子逐走，马骑衔伤。佚迹不得，曷其有常。蔡邕独断云："天子所至，辄有赏赐，故曰幸"，言人民冀幸得赏也。艮为望，震为王、为行、为幸，艮止，故不到。坤为文章，艮止，故不就。震为王子、为走、为马、为骑、为口，故为衔。坤伤，故曰衔伤。震为迹。佚，避也，言遁迹不得也。○文章未就，从宋本增，汲古及各本皆无。佚，从宋本，汲古作失，非。屈子远游，离人群而遁佚是其义。○艮为望确证。
　　大过。中原有菽，以待饔食。饮御诸友，所求大得。乾为郊，故曰中原。下巽为菽，兑为饮食、为友。伏艮为求。
　　坎。乱茅缩酒，灵巫拜祷。神怒不许，瘁愁忧苦。伏巽为茅，坎为酒，祭时灌酒茅上曰缩酒。缩，漏也。《井》九三云，瓮敝漏，巽为漏也。伏兑为巫、为祷。艮为拜，震为神、为怒。坎为劳瘁愁苦。○愁忧，从宋元本，汲古作尽愁。
　　离。李华再实，鸿卵降集。仁哲以兴，荫国受福。详《比》之《讼》。
　　咸。源出陵足，行于山趾。不为暴害，民得安处。通《损》。坤为水，艮陵。震为足、为趾，上山下足，水从山出，故曰源出陵足，行于山趾。坤为害，艮安，故不害。坤为民。○源，汲古作原，依宋元本。处，宋本、汲古作居，从元本。
　　恒。客入其门，奔走东西。童女不织，士弃耕亩。暴骨千里，岁饥民苦。通《益》。震为客，艮为门，巽入，震东，兑西，震为奔走，兑少，故曰童女。巽为织，艮止，故不织。震为士、为耕，坤为亩，艮止，故不耕。兑为骸骨，坤为千里，艮火在上，故曰暴骨千里。坤为岁、为民、为饥。○饥，依汲古，宋元本作寒。
　　遯。天子所予，福禄常在。以永康宁，不忧危殆。乾为天、为福禄，艮安故不危。○汲古无第三句，依宋元本。
　　大壮。蝗食我稻，驱不可去。实穗无有，但见空藳。伏巽为蝗，兑为食，震为稻、为驱，艮为果窳、为实穗，艮伏，故无有，坤虚，故曰空藳。○藳，汲古作槁，依宋元。
　　晋。牛骥同槽，郭氏以亡。国破空虚，君奔走逃。艮为槽。坤牛坎马，皆与艮连体，故曰同槽。《说文》："槽，马食器也"。艮为郭，坤亡，故曰郭氏以亡。郭，国名，为齐所灭。坤为国、为空虚，坎破，故曰国破。乾为君，乾伏，故曰君逃。○槽，从宋本，汲古作堂，以与亡韵，岂知槽与逃韵。以，从汲古，宋元本作已。郭，国名，为齐所灭，见胡传。
　　明夷。狗无前足，阴谋叛北。为身害贼，何以安息。艮为狗，初爻阳，故曰无前足。坎为谋、为伏，故曰阴谋。震为反、为叛，坤为北、为身、为害，坎为贼，震行，故不息。○害贼，从元本，宋本作贼害，不韵。叛，汲古、宋元作其，依局本。
　　家人。两轮自转，南上大阪。四马共辕，无有屯难，与禹笑言。通《解》。坎为轮，重坎，故曰两轮。离为南，震为上、为阪。坎为木、为辕，震为马，卦数四，故曰四马共辕。坎为屯，震乐，故无有屯难。震为笑言、为王，坎劳，故曰与禹笑言。○屯，从元本，宋本、汲古作重。又宋元多"鹤鸣窍穴，不离其室"八字，与上文义不属，故从汲古。
　　睽。芽蘖生达，阳昌于外。左手执钥，公言锡爵。此用《小畜》伏象。伏震为芽蘖、为生达，在上，故曰昌外。艮为手、为执，震为左、为钥、为公、为言、为爵，全用《小畜》伏象。○震为公、为爵，可解《易》。
　　蹇。秋花冬萼，数被严霜。甲兵当庭，万物不生。雄犬夜鸣，民扰大惊。此用《小畜》象。兑为花萼、为秋，乾为冬、为霜，离为甲兵，伏艮为庭。当庭，疑有讹字。震为万物，兑折，故不生。艮为犬，坎夜，震为扰惊。○兑为华确证，可释《大过》。
　　解。霜降闭户，蛰虫隐处。不见日月，与死为伍。详《坤》之《需》。
　　损。身载百里，功加四海。为文开基，武立天柱。坤为身、为载、为百里、为海，震为功，数四，故曰功加四海。坤为文，艮为基，震为武，艮为天、为柱。○天，依汲古，宋元本作大。○震为武证，可解《易》。又载疑为宰。又按：《神异经》："昆仑有铜柱焉，其高入天，所谓天柱"，又《列子》："共工氏触不周之山，天柱折，地维绝"，立天柱，犹植基也。
　　益。禹作神鼎，伯益衔指。斧斤高阁，憧立独坐。卖庸不雠，苦困为祸。震为王、为禹、为神、为鼎、为伯。坤为聚、为益。艮为指，震口为衔，伏兑为斧斤，艮为高阁，言斧斤阁置不用也。憧，《说文》：意不定也，《咸》九四"憧憧往来"，憧立者，言徙倚不定也。又《集韵》"憧，音惷，与騃同"，憧立，犹痴立也。尤与坤迷象合。震立艮坐，坤寡，故曰独坐。庸佣同。艮为庸，巽为市易，故曰卖庸。《汉书栾布传》："穷困卖庸"注："谓受雇也"，坤害故不雠。《汉书高祖纪》："每留酤雠数倍。"如淳曰："雠，售也"。坤为困苦、为害，丁晏云：《吕览》周鼎着倕而龁其指，《淮南子本经》："周鼎着倕使衔其指。"注："明不当太巧也"，兹作伯益，乃传闻异词。凡子书述故事多如此。○憧，从宋元本，汲古作幢，非。立，从汲古，宋元本作位，非。卖庸不雠，从元本，宋本作"不售卖庸"，汲古作"卖贾不售"。苦，从宋元本，汲古作雠，乃妄人将雠字移置于此。祸，从宋元本，汲古作害。
　　夬。福祚之聚，喜至忧除。如鱼逢水，长乐受喜。乾为福，重乾，故曰聚。伏坤为鱼、为水，兑悦，故喜。○三四句依汲古，宋元本作"如风兼雨，出车入鱼"。
　　姤。苍龙隐伏，麟凤远匿。寇贼同处，未得安息。震为苍、为龙，震伏，故曰隐。坤文为麟凤，坤伏，故曰匿。巽为寇贼，在内，故曰同处，消阳，故不息。○寇贼，从汲古，元本作冠履，宋本作寇来。苍龙，从宋本，元本讹仓。
　　萃。白鹤衔珠，夜食为明。怀安德音，身受光荣。伏震为鹤、为珠，兑口为衔、为食，坤为夜，艮为光明，故曰夜食为明，言得珠而明也。伏震为音，坤为身，艮贵艮光，故曰光荣。○为，从宋元本，汲古作待，非。安，从宋元本，汲古作胡，非。艮为光明，《易》光明象皆得解。○宋元本作《升》林，此必有故实。
　　升。旦生夕死，名曰婴鬼，不可得祀。震为旦、为生，坤为夕、为死，兑为婴儿，坤为鬼，兑食为祀，坤闭，故不可得。○旦，依宋元，汲古作朝。祀，从汲古，宋本讹视。○宋元作《萃》林。
　　困。行役未已，新事复起。姬姜劳苦，不得休息。通《贲》。震为行役，正反震，故不已。离为新，震起，震为姬，巽为姜，坎为劳，故不息。○休，从宋元本，汲古作安。
　　井。忧患解除，喜至庆来。坐立欢忻，与乐为邻。详《蒙》之《咸》。
　　革。晨风文翰，大举就温。昧过我邑，羿无所得。晨风，鹯也。通《蒙》。艮为鹯，震晨巽风，故曰晨风。坤为文，震为翰，故曰文翰。文翰，详《大过》之《豫》。艮火，故曰就温。坤为我、为邑，神黑，故曰昧过我邑。坤为恶，故曰羿。坤虚，故无得。陈朴园云：《诗》："鴪彼晨风，郁彼北林"，疑齐诗作"温彼北林"，故林词屡言就温。温蕴通用，《云汉》诗"蕴隆虫虫"，韩诗作郁。蕴郁义同。《毛传》，郁，积也。就温，犹集菀耳。○文，宋元本作之，汲古作天，他本或又讹大，兹依《大过》之《豫》校。○艮鸟震翰确证，《易》多处得解。
　　鼎。下田种黍，方华生齿。大雨淋集，粉涝满瓮。通《屯》。坤为下、为田，震为黍、为华、为生。本卦兑为齿，坎雨坤水，故曰大雨淋集、曰纷涝。震为瓮，在下承之，故满瓮。○种，依汲古，宋元作稷。方，从元本，宋、汲古作芳。生，从宋元，汲古作当。《诗》"黍稷方华"，林词所本，故知宋、汲古皆误。瓮，亦从宋元本，汲古作"纷荣满壅"，非。满瓮，即盈缶之义。
　　震。鸟庇茂木，心乐愿得。君子碌碌，见者有榖。艮为鸟、为庇，震为茂木。艮为君子，艮止，故碌碌。坎为心愿，震为乐、为榖，榖，善也。○木，汲古作林，依宋元本。乐，宋元作劳，依汲古。见者有榖，宋元作见春百榖，依汲古。君子句汲古在第二句，依宋元本。
　　艮。折臂踒足，不能进酒。祠祀阔旷，神怒不喜。艮为臂，坎折。震为足，坎蹇，故曰折臂踒足。坎为酒，坎陷，故不进。震为祠祀，艮止，故阔旷。震为神、为怒、为喜，坎忧，故不喜。○震为神确证，凡《易》神象有着。
　　渐。学灵三年，仁圣且神。明见善详，吉喜福庆。鳱鹄知来，告我无忧。学灵，小儿学语也。《小畜》兑为雏、为口，正反兑相对，故曰学灵。乾为年，离卦数三，故曰三年。伏震为仁，坎为圣，震为神、为善，艮为明。祥者，兆也，吉凶之先见者也，惟明者能先见之。震为喜庆、为鳱鹄，震覆为艮，口向内，故曰来。震为言，故曰告。坤为我，坎为忧，震解，故无忧。顾千里曰：《淮南汜论训》："乾鹄知来而不知往"，郑注《大射仪》引为鳱。愚按：《广雅》："鳱鹄鹊也"，《广韵》："鳱鹊鸟名"，陆贾云："乾鹊噪而行人至"，鳱鹄，乾鹊、乾鹄实一物，即今俗所云喜鹊也。各本皆作鸣鸠飞来，依宋本《晋》之《艮》校。且神明见，宋元本作神明先见，依汲古。
　　归妹。三妇同夫，志不相思。心怀不平，至常愁悲。兑为妇，震数三，故曰三妇。震为夫，坎为心志，坎陷，故不平，坎忧，故愁悲也。○至常，宋元本作志常，志与上复，依汲古。
　　丰。中田膏黍，以享王母。受福千亿，所求大得。坎为土、为中，互大坎，故曰中田。巽为黍、为母，兑食为享，震为王，故曰以享王母。震为福、为千亿，伏艮为求。○膏，从宋元本，汲古讹高。《山海经》："广都之野，后稷葬焉，其地生膏黍"，膏黍者，黏黍也。《丰》中互大坎，故曰膏。
　　旅。阳火不灾，二耕庆来。降福送喜，鼓瑟歌讴。离艮皆为火，中互大坎，坎水，故不为灾。旁通《节》。震为耕，兑卦数二，故曰二耕，春耕、秋耕也。震为喜庆、为福、为鼓瑟、为歌讴。○不灾庆来，从宋元本，汲古鼓瑟上多为我二字、歌讴下多送喜二字，为五句，然音皆不协，疑字句有讹误，然宋元本灾来韵，讴不韵，仍未惬。
　　巽。阳明不息，君无恩德。伯氏失利，农丧其力。互离火故明不息。震为君、为恩德、为伯，震伏故无、故失利，巽为利也。震为农人，震伏，故丧力。○农，从宋元本，汲古作民。
　　兑。燕雀衔茅，以生孚乳。兄弟六人，姣好悌孝。各得其愿，和悦相乐。兑为燕雀、为衔，互巽为茅，故曰衔茅。伏坎为孚，艮为乳，震为生、为兄，艮坎为弟，坎数六，故曰兄弟六人。兑为媚、为悦，故曰姣好。互巽为顺，故曰悌孝。兑悦，故曰和乐。艮为鸷鸟，凡雕鹗之属，皆为艮象。兑与艮对，燕雀皆小鸟，故为兑象。俗象离非。○姣，从宋本，汲古作交。悌孝，汲古作孝悌，依宋元本。孝与乐韵。
　　涣。鹑尾贲贲，火中成军。虢叔出奔，下失其君。《左传僖五年》："龙尾伏辰，鹑之贲贲，火中成军，虢公其奔"，杜注：鹑，鹑火星。尾，尾星。言丙子平旦，鹑火中军，事有成功也。艮为火、为尾、为星，又为鸟，故曰鹑火、曰鹑尾。贲贲，星体之象。互震为武人，故曰军。艮手艮虎，故曰虢。《说文》："虢，虎所攫画明文也"，艮为少，故曰虢叔。震为奔、为君，坎为失、为下。○艮火证。
　　节。两人相距，止不同舍。夫妻离散，卫侯失居。中爻正反艮，故曰相距，正反震，故曰两人。又兑卦数二，亦两人象。艮为舍、为止，正反艮，故不同舍。震夫巽妻，巽为风而伏不见，故曰离散。震为诸侯、为卫，故曰卫侯。艮为居，坎陷，故失居。○此用覆象，《易》词用覆者可解。
　　中孚。魃为旱虐，风吹云却。欲止不得，反归其宅。艮为火，故曰旱虐。震为神，与艮火连体，故曰魃。《诗大雅》："旱魃为虐"，《毛传》："魃，旱神也"。巽为风，兑口为吹，大坎为云，坎伏，故曰云却。却，退也。艮为止、为宅，震为归，故曰反归其宅。○魃、虐，从宋本、汲古。旱，从丁释文，汲古作菑，宋本作燔，元本作魁，为番虎，全讹。
　　小过。关睢淑女，配我君子。少姜在门，君子嘉喜。艮为城关、为鸟，故曰关睢。兑女震善，故曰淑女。艮为君子，兑者，艮妻，故曰配。巽为姜，大过以巽为女妻，故曰少姜。艮为门，震为喜。○少姜，依汲古，宋元本均作少妻，非。妻应作齐。少齐，见《左传》，巽象也。陈朴园曰：关睢，乃后妃为文王求嫔，据《易林》则是后妃为文王求少姜而得之矣。愚按：文王妃嫔不见有姜氏，武王后邑姜为太公女，安知非为武王求得乎。又《易林》《师》之《坤》说《桃夭》诗云：男为邦君。陈朴园以为似是武王娶邑姜事，非民间嫁娶，与此正合，此焦诗与毛异处。
　　既济。慈母赤子，飨赐得士。夷狄服除，以安王家。此用《小畜》象。伏坤为母，震子坎赤，故曰赤子。兑为燕飨，震为士，伏坤为夷狄，坤顺，故服。震王艮家。○夷狄服除，依宋元本，汲古作降。家，依宋元，与除韵。服除者，言降服扫除之也。
　　未济。三足孤乌，灵明督邮。司过罚恶，自贼其家，毁败为忧。《汉志》："日中有三足乌"，《小畜》伏震为足，数三，故曰三足。离为乌，伏坎，故曰孤乌。离为明，坎为贼，艮为家，伏坤为过恶，艮为司，坎为罚。○依《坎》之《涣》校增末句，汲古孤乌讹狐鸣，司讹思，依宋元。家，音姑，与乌韵。丁云：《汉书尹翁归传》："往署督邮，盖督察之官"，愚按：《周礼龟人》："天龟曰灵属"，《尔雅》："二曰灵龟。"《古今注》："龟，一名元衣督邮。"然则灵明督邮谓龟也，与乌同为离象。
　　履之第十
　　履。十乌俱飞，羿射九雌。雄得独全，虽惊不危。元刊《易林》旧注云："尧时十日并出，羿射其九日，九乌皆死"，离为乌，兑数十，故曰十乌。离为恶人，故曰羿。伏震为射，数九，故曰羿射九雌。坤为雌，坤伏乾出，故曰雄得独全。伏震为惊，坎为险，坎伏故不危。○乌，从宋元本，他本多讹鸟。雄得独全，虽惊不危，依汲古，宋本作"虽得淂全"，元本作"雄虽得全"，皆非。又虽惊宋元本作且惊，亦非。
　　乾。东向蕃坦，相与笑言。子般执鞭，圉人作患。此用《履》象。巽为蕃垣，蕃，垣墙也。蕃与藩通。《诗大雅》："四国于藩是也"，离东故曰东向。初至五两兑口相对，故曰相与笑言。伏震为子、为般，般，反也。伏艮为执，巽为鞭，故曰执鞭。艮为圉，坎为患。《左传庄三十二年》："雩女公子观之，圉人荦自墙外与之戏，子般鞭之，后荦弑闵"，林全用其事。○圉患，从宋元本，汲古等本皆讹作乐，人作欢。○离东证。
　　坤。循河榜舟，旁淮东游。渔父举网，先得大。坤为河、为淮，履伏震为舟、为东，故曰东游。坤为聚、为渔，乾为父，故曰渔父。离为网，坤为，巽亦为，兼用遇卦。○榜舟，从汲古，宋作樀，元作摘，皆讹。
　　屯。辕折轮破，马倚仆卧。后旅先宿，右足跌踒。震为辕，坎为轮、为折、为破，震马艮仆，艮止，故马倚仆卧。震为后、为行旅，坎为宿，震为足，遇险，故跌踒。○先，从宋元本，汲古作失。
　　蒙。两人相绊，相与悖戾。心乖不同，讼争忷忷。震为人，正反震，故曰两人。伏巽为绳，正反巽故相绊。坎为悖戾，两人相背，故悖戾、故不同。坎为心，震为言，正反震故讼争。○绊，从宋元本，汲古作伴。二三句从汲古，宋元作"心不同争，讼忷忷然"，非。
　　需。北辰紫宫，衣冠立中。含和建德，常受天福。详《坤》之《观》。○立，汲古作在。
　　讼。游居石门，禄安身全。受福西邻，归饮玉泉。详《需》之《既济》。惟此以巽为石，乾为门。○巽为石、坎为西证，可解《易》。○第二句宋元本作"禄身安全"，汲古作"禄祉安全"，兹依《需》之《既济》校。
　　师。羊肠九萦，相推稍前。止须王孙，乃能上天。坤为肠，震为羊，数九，故曰九萦。震为王，伏乾为天，详《蛊》之《剥》。
　　比。争讼相倍，和气不处。阴阳俱否，谷风毋子。坎上下两兑口相倍，倍，反也。坎为和，相倍故不和。谷风，《邶诗》篇名，毛谓为夫所弃，兹谓无子，是齐诗义也。坤为风。
　　小畜。郭叔矩颐，为棘所拘。龙额重颡，祸不成殃，复归其乡。旧注皆云故实未详，盖所据者古今无书，但以象论，似无讹字。卦通《豫》。艮为郭、为叔，兑为颐，坤方，故曰矩颐。坎为棘，艮拘震龙，艮为额、为颡，坤为重，故曰重颡。坤为祸，震解，故不成殃。艮为乡，震为复、为归。○矩，各本讹距。龙额，汲古作童颜，非，依宋本。
　　泰。虿室蜂户，螫我手足。不得进止，为吾害咎。详《屯》之《明夷》。
　　否。怒非其怨，因物有迁。贪妬腐鼠，而呼鸮鸢。自令失饵，倒被困患。伏震为怒，坤为物、为嫉妬。艮为鼠，巽敝，故曰腐鼠。艮为鸮鸢，震为呼，《庄子》："鸱得腐鼠，鹓雏过之，仰而视之曰：吓"，林似本此而变其意，言贪得腐鼠呼鸮鸢相助，岂知反为所夺而失饵也。○倒被困患，依丁本、局本，宋元二本皆作"失反被困"，汲古作"到掖困患"，自令失饵，依汲古增。
　　同人。婴孩求乳，母归其子，黄麑悦喜。此用《履》伏象。震为婴孩，艮为乳、为求，震为子、为归，坤为母，坤舍震上，故曰母归其子。震为鹿，麑，鹿子也，坤黄，故曰黄麑。震为喜。○宋元本末多"自乐甘饵"。
　　大有。针缕徒劳，锦绣不成。鹰逐雉兔，爪折不得。此用《履》象。伏坎为针，巽为缕、为锦绣，兑毁，故曰徒劳、曰不成。伏艮为鹰，离为雉，震为兔、为足、为爪，坎蹇，故爪折不得。本象对象杂用。○徒劳，依汲古，宋元本作胜服。
　　谦。雨潦集降，河渠不通。齐鲁闭塞，破费市空。坤水坎水，故曰雨潦、曰河渠。坎为塞，故不通。伏巽为齐，兑为鲁，坤闭，故曰齐鲁闭塞。坎破，巽为市，坤虚，故市空。○渠、齐，依汲古，宋元作梁、作邹。
　　豫。封豕沟渎，水潦空谷。客止舍宿，泥涂至腹，处无黍稷。坎为豕、为沟渎，《天官书》"奎为封豕为沟渎，主江河之事"，故曰水潦。坎为水。艮为谷，坤虚，故曰空谷。震为旅客，艮止艮舍。坎为宿、为泥涂，坤为腹，故曰至腹。震为黍稷，坤死故无。
　　随。三奸相扰，桀跖为友。上下骚离，隔绝天道。震数三，巽为伏、为奸，震为扰，正反震，故曰相扰。兑刚，故曰桀，巽为盗，故曰跖。艮上兑下，互大坎，故隔绝。艮为道。○友，依汲古，宋元本作交。
　　蛊。齐景惑疑，为孺子牛。嫡庶不明，贼孽为患。巽为齐，互离日，故曰齐景，互坎，故疑惑。艮为孺子，离为牛，震为嫡子，兑为孽、为庶。坎为贼、为患、为孺子牛，事见《左传哀六年》："鲍子曰：汝忘君之为孺子牛而折其齿乎"，孺子名茶。
　　临。三羊俱亡，奔走南行。会暮失迹，不知所藏。兑为羊，震数三，故曰三羊俱亡。亡者，逃也。震为亡、为奔走、为南。坤为暮，震为迹，坤迷，故失迹。坤为藏，坤黑，故不知。○所，依宋元，汲古作其。
　　观。请伯行贾，岱山之野。夜厯险阻，不逢危殆，利如浇酒。通《大壮》。震为伯、为商贾，艮为山，震东，故曰岱山。坤为野、为夜，艮为险阻，巽为利酒，疑坤水象。○夜，依宋元本，汲古作犯。岱，宋元皆讹代，《韵补》云：殆，音以。按：《易林》殆字十九叶以。
　　噬嗑。桑之将落，陨其黄叶。失势倾侧，而无所立。震为桑，伏巽为落、为陨，震为黄，故曰陨其黄叶。坎陷为倾侧、为失。○之，依宋元本，汲古作方，非。桑，依宋本，元本与汲古作叶，非。《诗卫风》："桑之落矣，其黄而陨。"
　　贲。上山求鱼，入水捕狸。市非其归，自令久留。震上，艮山，艮求，下离为鱼，坎为水，艮为捕、为狸。狸在上而于下坎水捕之，鱼在下而于上山求之，当然不得。伏巽为市。归，聚也，言所市非地。艮止故久留。○狸，从宋本，汲古作兔。
　　剥。名成德就，项领不试。景公耋老，尼父逝去。艮阳在上为名，坤为成，艮为项领。《诗小雅》："有莺其领"，《传》："领，颈也"。又"四牧项领"传："项，大也"，笺：但养大其领不肯为用，兹曰不试，与诗义同也，艮止，故不试。艮为火、为景，坤为老，伏乾为父，艮山，故曰尼父。坤死，故逝去。《论语》："景公曰："吾老矣，不能用也。"孔子行。"《左传》："孔子卒，公诔之曰：哀哉尼父勿自律。"
　　复。天之奥隅，尧舜所居。可以存身，保我国家。伏乾为天，坤方大，故曰奥隅。震为帝，故曰尧舜。坤为聚、为居、为身、为国家，坤安为保。○第三句宋本作"以存保身"，依汲古。第四句宋元本作"为我国家"，汲古作"保我邦国"，兹保我依汲古，国家依宋元本。
　　无妄。涉伯殉名，弃礼诛身。不得其道，成子奔燕。《左传》："定九年，晋赵鞅围卫，讨卫之叛，曰：由涉佗、成何，遂杀涉佗，成何奔燕，君子曰：此之谓弃礼"。震为伯，艮为名，坤为礼、为身，坤伏，故曰弃礼诛身。震为道，巽伏，故不得。艮为成，震为子、为奔、为燕。○宋元本作《颐》林。
　　大畜。两人俱争，莫能有定。心乖不同，讼言起凶。震为人，三上正反震，故曰两人、曰相争、曰无定、曰心乖不同而讼也。伏坤为凶。
　　颐。睢鸣淑女，贤圣配耦。宜家受福，吉庆长久。艮为鸟、为睢鸠。震淑坤女，伏乾为圣贤，乾坤为配偶，艮为家，震为福、为吉庆。艮为长久。○庆，依元本，汲古作善，宋本作《无妄》林。
　　大过。踰江求橘，并得大栗。烹羊食炙，饮酒歌笑。伏坤为江河，震为踰，艮为橘、为求，乾为大、为木果，故为大栗，兑为羊、为饮食，大坎为酒，震为歌笑，正伏象杂用。○江，依宋元本，汲古作河。炙，依汲古，宋元作肉。饮，汲古作饭，依宋元本。
　　坎。山险难行，磵中多石。车驰轊击，重载折轴。担负差踬，跌踒右足。详《乾》之《谦》。○差，同蹉，依汲古，宋元本讹善。此等处汲古尚存真字，胜宋元本。
　　离。允利孔福，神所子畜。般乐无苦，得其欢欲。互巽为利，伏震为孔、为福、为神、为子、为般乐、为欢。○允，从汲古，宋元本讹元。
　　咸。鸟鹊食榖，张口受哺。蒙被恩福，长大成就。柔顺利贞，君臣合德。艮为鸟，兑为食，巽为榖，兑为口、为哺。乾为恩福，伏震为长。下艮为成，坤为柔顺，巽为利，乾君艮臣，故曰合德。○德，依汲古，宋元本作好。
　　恒。潼滃蔚荟，肤寸来会。津液下降，流潦滂沛。详《坤》之《旅》，惟彼曰扶首来会，以艮为扶，互坎为首，巽为丝缕，故必曰扶首乃切。此则震为覆艮，艮为手。《公羊传僖三十一年》何休注此句云：侧手为肤，按指为寸，艮覆象，侧手，按指故必曰肤寸方切，或者不论何卦谓扶首是肤寸非者，殊不知林词林字皆由象生也。
　　遁。路多枳棘，步刺我足。不利旅客，为心作毒。详《屯》之《贲》。
　　大壮。虺蝮所聚，难以居处。毒螫痛甚，疮不可愈。通《观》。巽为虫、为虺蝮。坤聚，艮居，坤害，故不可居。坤阴为毒螫，艮为节、为疮，坤丧，故不可愈。○首句依宋元本，汲古作虺蛇求聚。
　　晋。麟凤相随，察观安危。东国圣人，后稷周公。君子攸同，利以居止，长无忧凶。离文坤文，故曰麟凤、曰相随。离为观，艮安坎危，坤为国，离东，故曰东国。坎为圣，坤土为后稷，反震为周、为公，艮为君、为居止，坤为忧凶，离明在上，故不凶。○周公下宋元本多共和政令四字，汲古无。察观，依汲古，宋元作观察。东国，依汲古，宋元本作东邻。
　　明夷。桀乱不时，使民恨忧。六趾为笑，君危臣羞。离为恶人，坤亦为恶，故曰桀。离为乱，坤亦为乱，艮为时，艮覆，故曰不时。坤为民，坎为忧，震为趾，坎数六，故曰六趾。震为笑、为君，坤为臣、为羞，坎险故危。○桀，宋元作筑，依汲古本，六，依汲古，宋本讹立。趾，依元本，宋本讹祉，汲古同。《庄子》："骈拇枝指"注：枝指，六指也。骈拇，谓足拇指连第二指也。又云二者或有余于数或不足于数，其为忧一也，六趾或为六指，六指屡见他林。
　　家人。黄帝所生，伏义之宇。兵刃不至，利以居止。详《屯》之《萃》。 ○宇，宋元本作宅，失韵。
　　睽。雀行求粒，暮归屋宿。反其室舍，安宁如故。详《比》之《巽》。○屋宿反，依宋本，元本反作及。屋宿，汲古作喔嚅。如，依汲古，宋元本作无。又屋宿《比》之《巽》作孚乳，姑两存之。
　　蹇。太仓积榖，天下饶食。阴阳和调，年岁时熟。此用《履》伏象。艮为仓，震为榖，坤聚，故曰积榖、故曰饶食。坎为食也。坎为和，坤为年，岁艮为时。
　　解。乾旄旌旗，执帜在郊。虽有宝珠，无路致之。详《师》之《随》。○宋本作损林。
　　损。履尾蹈颠，坠入寒渊。行不能前，足踒不便。震为履蹈，艮为尾、为颠，坤为渊、为寒，坤下，故坠。震为行，艮止，故不能前。兑折，故足踒。○尾，汲古作危，依宋元本。寒，依宋本，汲古作泉。行，依宋本，汲古作蹇，与下踒义复，故知宋本是，宋本作《解》林。
　　益。衔命上车，合和两家。蛾眉皓齿，二国不殆。巽为命，震口为衔、为上，坤为车，艮为家，正反艮相对，故曰和合两家。巽为蛾，艮为眉，震为齿、为白，故曰蛾眉皓齿。坤为国，数二，震乐，故曰二国不殆。此似有故事，待考。○不殆，依汲古，宋元本讹率殭。
　　夬。吉日车攻，田弋获禽。宣王饮酒，以告嘉功。乾为日、为吉，伏坤为车、为田，艮为禽获。乾为王、乾又为大明，故曰宣王。兑为饮、为告。乾为功。吉日、车攻，皆《小雅》美宣王诗篇名，禽、攻为韵，与《易》《比九五》象辞禽中韵正合。[尾按：此注出入特大]
　　姤。金帛贵宝，宜与我市。嫁取有息，利得过母。乾为金、为贵、为宝，伏坤为帛、为我，巽为市。震为嫁、为生、为息。巽为母。○金帛贵、与，依汲古，宋元本作重伯黄、作以。息，汲古作恩，依元本。利得，依宋元本，汲古作得利。母，依宋元，汲古作倍。
　　萃。延颈望酒，不入我口。深以自喜，利得无有。详《讼》之《益》。
　　升。牧为代守，飨食甘赐。得吏士意，战大破胡，长安国家。此用李牧事。坤为养、为牧、为邑、为北，故曰代。伏艮为守，兑为飨。坤为甘，震为吏士、为战，兑为折，坤为胡，故曰破胡。坤为安、为国家。巽为长。○食、吏，从宋元本，汲古作养、作利，非。家音姑。○《史记》"李牧为代守，日飨士不与匈奴战，后大破胡"。
　　困。日出温谷，临照万国。高明淑仁，虞夏配德。离为日、为温，兑为谷，故曰日出温谷。伏艮为国，震为万、为临，离日为照，故曰照临万国。艮为高、为明，震为淑仁、为帝王，故曰虞夏。○仁，汲古作人，德作合，依宋元。
　　井。逐兔索乌，破我弓车。日暮不及，失利后时。通《噬嗑》。震为兔、为逐，艮为求、为乌，故曰逐兔索乌。坎为破、为弓、为车，离日，坎暮，坎蹇，故不及。巽为利，震为后、为时，坎为失，故曰失利后时。
　　革。讹言妄语，传相诖误。道左失迹，不知所处。二上正反两兑口相背，故曰讹言妄语、曰传相诖误。《战国韩策》"诖误人主"，《汉书》"景帝纪诖误吏民"，言疑误也。艮为道，震为左、为迹，伏坎为失。○所，依宋本，汲古作户。○此可解《困彖》"有言不信"。
　　鼎。履虎蹑蛇，贬损我威。君子失车，去其国家。此用伏象《屯》。震为履蹑，艮为虎，坤为蛇，坤柔故损威。震为威也。艮为君子，坤为车、为丧，故失车。坤为家国，震为去。○蛇、车，依宋本，汲古作尾、作否。
　　震。本根不固，华叶落去。更为孤妪，不得相视。通《巽》。下断，故曰本根不固，华叶落去。兑为华，巽陨落。妪，老母也。巽为母、为寡，故曰孤妪。离目为视。○视，依汲古，宋元本作亲。○兑为华可解《大过九五》"巽陨落"，见《左传》。
　　艮。五轭四軏，优得饶有。陈力就列，驺虞喜悦。详《坤》之《小畜》。惟彼作四軏，此作軏，音月。《说文》"辕端持衡者"，皆取艮象。驺虞亦艮象，白虎黑文。○軏，汲古讹国，喜悦作悦喜，均依宋元本。
　　渐。黄帝紫云，圣哲且神。光明见祥，告我无殃。通《归妹》。震为帝、为黄，坎为云，九宫九色，紫离九，故曰紫云。坎为圣哲，震为神、为福祥，坎为殃。震解，故无殃，震为言，故曰告。○光明见祥，从汲古，宋元本作光见福祥。○《左传》："黄帝有云瑞，故以云纪官"。
　　归妹。五利四福，俱田高邑。黍稷盛茂，多获藁稻。通《渐》。巽卦数五，为利，故曰五利。震为福，卦数四，故曰四福。巽为高，艮为邑，震为黍稷、为盛茂、为稻，离枯，故曰藁稻。○田，依汲古，宋本作佃。佃，治田也。《诗无田甫田》义同佃。○此巽五震四卦数之证。
　　丰。群虎入邑，求索肉食。大人卫守，君不失国。通《涣》。艮为虎，正反艮，故曰群虎。巽入艮邑，艮求。坎为肉、为食，五为大人，艮为守，故曰大人卫守。震为君，艮为国，坎失，震为主，故不失国。○此坎为肉之证，可解《噬嗑》。
　　旅。乌子鹊雏，常与母居。愿慕羣侣，不离其巢。离为乌鹊，伏震为子，兑为雏，巽为母，艮为居，伏坎为心、为愿慕，离为巢，艮止，故不离。○离，依宋元，汲古作育，非。
　　巽。蹇驴不材，骏骥失时。筋劳力尽，疲于沙邱。通《震》。为马，坎蹇，故曰蹇驴。震为材，坎折，故不材。震为骏骥，艮为时，坎陷故失时，坎为劳疲。艮为沙、为邱。丁宴云：《列子说符篇》："穆公九方皋求马，三月而反，曰得之矣，在沙邱"。按：坎为脊、为要，筋力或为坎象。
　　兑。玄鬣黑颡，东归高乡。朱鸟道引，灵龟载庄。遂抵天门，见我贞君。通《艮》。坎为玄，震为鬣，艮为颡，坎为黑，故曰玄鬛黑颡。互震为东、为归。艮为高乡、为鸟。坎赤，故曰朱鸟。艮为龟，居西北，故曰天门。震为君，艮为贞，故曰贞君。载庄，言载运行李也。
　　涣。探巢得雏，鸠鹊来俱，使我音娱。艮为巢、为探，伏兑为雏。离为鸠，震为鹊，故曰鸠鹊来俱。震为音、为娱。○音，依宋元本，汲古作欣。
　　节。安上宜官，一日九迁。升擢超等，牧养常山，君臣得安。互艮为官、为安，阳在上，故曰安上。伏离为日，坎数一，故曰一日。震为迁、为升，数九，故曰九迁。艮为山、为臣。震为君。○汲古无末句，宋元本有，有，文气始足。
　　中孚。大头明目，载受嘉福。三雀飞来，与禄相得。伏大坎，故曰大头，互大离，故曰明目。震为载、为嘉福、为雀，数三，又为飞、为禄，故曰三雀飞来，与禄相得。
　　小过。远视千里，不见黑子。离娄之明，无益于光。震为远、为千里，艮为视，互大坎隐伏，故不见。黑子，坎为黑，震为子也。伏大离，故曰离娄之明。艮为光，居坎下，故无益于光。○三四句依宋元本，汲古作"离娄明视，移于小人"，失韵。移，益字之讹，小人乃光形之讹。而汲古等本不知其讹，反注云一作云云，疏已。又于光，汲古注作为光，亦非。
　　既济。三女为奸，俱游高园。背夫夜行，与伯笑言。不忍主母，为失醴酒，冤尤谁告。此用《履》伏象。谦坤为女，震数三，故曰三女。坤为奸，故曰三女为奸。艮为园，巽为高，故曰高园。坎为夫、为夜，艮为背，震行，故曰背夫夜行。震为伯、为笑言，正反震，故曰与伯笑言。坤母震主，故曰主母。坎为忧，故曰不忍。坎为酒、为失、为冤尤，坎隐伏，故无可告语。○为，从宋元本，汲古作成。俱游高园，依宋元本补，汲古等本俱无。主母，依宋元本，汲古作王母。为失醴酒，冤尤谁告。依汲古，宋元作"失礼酒冤，皇天谁告"，非，事详后《离》之《讼》。
　　未济。日辰不良，强弱相振。一鸟两雏，客胜主人。此仍用《履》伏象。○一鸟两雏，依汲古，宋元本作一雌，未知孰是。
　　泰之第十一
　　泰。求玉陈国，留连东域。须我王孙，四月来复。主君有德，蒙恩受福。坤为国，震为玉、为陈、为东，伏艮为流连、为须、为孙，乾为王，故曰王孙。兑为月，震为复，卦数四，故曰四月来复。震为主、为君，乾为德、为恩福。○求玉，依宋元本，汲古作有求。《左传》有韩宣子求玉环于郑事，兹云陈国未详。
　　乾。伯夷叔齐，贞廉之师。以德防患，忧祸不存。详《比》之《剥》。此用泰象。震为伯，坤杀，故曰伯夷。夷，灭也。伏艮为叔，巽为齐，故曰叔齐。
　　坤。济深难渡，濡我衣袴。五子善权，脱无他故。坤为水，故曰济深、曰难渡、曰濡。坤为我、为衣袴。
　　屯。倚立相望，适得道通。驱驾奔驰，比目同床。艮倚震立，艮望，正反艮，故曰相望。震为道、为通、为驱驾奔驰。艮为目，初至五爻正反艮相对，故曰比目。艮为床，坤众，故曰同床。○得，依宋本，汲古作我。
　　蒙。葛藟蒙棘，华不得实。谗佞为政，使恩壅塞。详《师》之《中孚》。
　　需。四足无角，君子所服。南征述职，与福相得。此用《泰》象。震为足，卦数四，故曰四足。艮为角，艮伏，故无角。乾为君子，震为南、为征，乾为福。○四足无角，依宋元本，汲古作"四牡兼用"。相得，依宋元本，汲古作同德。
　　讼。踝踵足伤，左指病痈。失旅后时，利走不来。详《蒙》之《旅》，通《明夷》。震为足、为踝踵。坎为伤、为病痈。震为左，因明夷互震中互坎故有此象。○足，依汲古，宋元本作之，乃趾音之讹，然则足或为趾。
　　师。春城夏国，生长之域。可以服食，保全家国。坤为城、为国，震为春，伏离为夏，故曰春城夏国。震为长生、为食，坤为家，震乐，故保全。○生长，汲古作长生，依宋元本。
　　比。望骥不来，拘蹇为忧。雨惊我心，风撼我肌。艮为望，乾为骥，乾伏，故不来。坎为蹇、为忧、为雨、为心，坤为我、为风，艮为肌肤、为撼。○拘，宋元本作驹，依汲古。
　　小畜。久客无床，思归我乡。雷雨满盈，道不得通。巽为旅客、为床，兑毁折，故无床。伏坎为思，震为归，坤为我、为乡，震为雷，坎为雨，坤亦为水，故曰满盈。艮为道，坎陷，故不通。○满，从元本，宋本作涌，汲古作浸。
　　履。方船备水，傍河燃火。积善有微，终身无祸。通《谦》。坤为方，震为船，坎为水。方，并也。《诗》"方舟为梁"是也。以船为梁，故曰备水。坤为河，艮为火，故曰傍河然火。坤为积，震为善，坤为身，艮为终，坤为祸。○汲古多"天福吉昌，永得安康"八字。方，从汲古，宋元本作舫。
　　否。陟岵望母，役事未已。王政靡盬，不得相保。互艮为山、为望，坤为母，故曰陟岵望母。《尔雅释山》："有草木曰岵"。坤为役、为事，乾为王，坤为政，《诗魏风》："陟彼岵兮，瞻望母兮"，又《唐风》"王事靡盬"，传：盬，不攻致也。坤恶，故曰靡监。○靡，依汲古，与诗同，宋元作无，非。
　　同人。多载重负，捐弃于野。予母谁子，但自劳苦。通《师》。坤为载负、为重、为野、为丧，故曰捐弃。坤为母，震为子，坎为劳苦。○三四句从宋本，汲古作"王母离子，思劳自苦"。重负，从宋元本，汲古作负重。
　　大有。生直地乳，上皇大喜。赐我福祉，寿算无极。通《比》。坤为地，艮为乳。《洛书甄耀度》：政山左昆仑，西南为地乳。王勃《九成宫颂》：峯横地乳。翟云升释地乳为醴泉，非。乾为帝、为皇，艮高，九五独尊，故曰上皇。乾为大，兑为悦，故曰大喜。坤为我，乾为福祉。艮为寿，坤多，故曰寿算无极。○寿算，依汲古，宋元本作受命。直，依宋元本，汲古作值。汲古多"宾于作命"四字，依宋元本。
　　谦。翕翕，陨坠山颠。灭我令名，长没不全。详《否》之《离》。○陨坠山颠，依汲古，宋本元本作崩颠。全，依宋元，汲古作存、作稍堕。
　　豫。东邻嫁女，为王妃后。庄公筑馆，以尊王母。归于京师，季姜悦喜。详《屯》之《观》。○悦喜，汲古本作喜悦，兹依宋元本。庄应为桓。
　　随。伯虎仲熊，德义渊闳。使布五谷，阴阳顺序。震为伯，坎为仲，艮为熊虎。巽为谷，卦数五，故曰五谷。
　　蛊。敏捷劲疾，如猿升木。彤弓虽调，终不能获。巽风为敏捷、为木。艮为猿，在巽上，故曰升木。互大坎为弓，震为玄黄，故曰彤弓。
　　临。举袂覆目，不见日月。衣裘簟席，就长夜室。详《坤》之《随》。○震袂证，可解《归妹》。
　　观。忍丑少羞，无面有头。耗减寡虚，日以削消。坤为丑、为羞，艮止为忍，又为面。巽为广颡，艮在下，巽伏，故无面，广颡在上，故有头。坤为耗、为虚，巽为寡，伏乾为日，坤为消。○艮为面证。三四句依汲古，宋元本作"虚日以弊，消寡耗减"。
　　噬嗑。涸阴冱寒，常冰不温。凌人惰怠，雹大为灾。坎为阴寒、为冰，离为温，居坎上，故不温。震为人、为凌，故曰凌人。艮止，故曰怠。离为灾，坎为雹，言冬不藏冰，夏致雹灾。○涸，依宋元本，汲古作固。凌，依元本，宋本讹令。雹大，依宋元本，汲古讹庖大，按：《周礼天官》有凌人，郑云：凌，冰室也。引豳风"纳于凌阴"为证。凌人藏冰出冰，正以宣泄寒暑，否则阴阳不调，而冰雹为灾。情，依《否》之《蹇》校，各本皆作堕。
　　贲。夏麦麸，霜击其芒。疾君败国，使民夭伤。离为夏，震为麦、为麸，坎为芒、为霜，艮手为击，故霜击其芒。坎为疾，震为君，艮为国，坎为败、为民，艮为少，伏兑折，故夭伤。○，从宋本，汲古讹曲。震为君证。
　　剥。渊涸龙忧，箕子为奴。乾叔陨命，殷破其家。坤为渊，艮火在中，故涸。震为龙，震覆，故忧。又坤亦为忧。《萃初六》云"勿恤"，《升彖》云"勿恤"，以坤为恤，是其证。震为箕子，艮为奴，上震覆为艮，故曰箕子为奴。艮为叔、为求，故曰乾叔，殷比乾也。坤死，故曰殒命。殷，子姓，震为子，震覆，故曰殷破其家。艮为家也。《明夷彖传》云："箕子以之"，由此可证箕子指震。○家，音姑。乾叔，宋元本皆讹午叔。
　　复。跛踦相随，日暮牛罢。陵迟后旅，失利亡雌。震为行，坤退，故跛踦。坤为夜，故曰暮。为牛、为役，故罢。震为后、为旅，巽为利，巽伏，故失利。坤为雌、为亡。
　　无妄。桑之将落，陨其黄叶。失势倾侧，如无所立。《诗卫风》："桑之落矣，其黄而陨"。震为桑，巽为陨落，震为黄、为叶、为立，巽为倾，故曰失势倾侧，如无立也。○之，从宋元本，汲古本作方，非。侧，依宋元本，汲古作倒。
　　大畜。生长以时，长育根本。阴阳和德，岁乐无忧。震为生长，艮为时，震为根荄，二五相应与，故曰阴阳和德。和，合也。震为岁、为乐。○和德，从宋元本，汲古作相和。
　　颐。童女无夫，未有配合。阴阳不和，空坐独宿。伏巽为童女。震为夫，坤寡，故无夫。上下卦皆男象，故未有配合，故不和。艮为坐、为宿，坤为寡、为夜，故曰空坐独宿。○夫，从宋元本，汲古作室，非。按：伏兑为少女，童似为兑象，然曰无夫，震为夫，故知童女指巽，《大过》固以巽为女妻也。配合，依汲古，宋元本作匹配。
　　大过。春令原有，仁德不周。三圣攸同，周国茂兴。通《颐》。震为春，巽为命，故曰春令。古者霜降申宪，立春息刑，故曰原有。震为仁、为周，震伏，故不周，震数三，乾为圣，故曰三圣。坤为国。○不周，依汲古，与宥韵，宋元本作不合，与宥不韵。
　　坎。金精跃怒，带剑过午。两虎相距，虽惊无咎。坎水为金精。震为跃怒，艮为剑，纳丙，故曰过午。艮为虎，正覆艮，故曰两虎相距。震为惊。○距，依宋元本，汲古作妒，非。白虎，西方宿，故曰金精。
　　离。危坐至暮，请求不得。膏泽不降，政戾民忒。详《需》之《颐》，离中爻亦伏颐，伏颐，故语同。
　　咸。老杨日衰，条多枯枝。爵级不进，日下摧颓。详《蒙》之《讼》。
　　恒。蔡侯适楚，留连江滨。踰曰厯月，思其后君。巽为蔡，震为楚，乾为江河、为日。兑为月，乾为君。○滨，从宋元本，汲古等本作湖，非。后君，从汲古，与滨协，宋元本作君后，以兑为月，与《恒彖传》同。《左传》"蔡侯朝楚，楚相囊瓦欲其羔裘而不肯献，遂留楚二年"。
　　遯。右抚剑佩，左援钩带。凶讼不止，相与争戾，失利市肆。艮为剑、为钩，巽为带，乾为言，兑口与乾言反，故曰讼、曰争。巽为利市，风陨故失。○佩，依汲古，宋元本作头，若依宋本则下句当为带钩，与头协，然各本皆作钩带，无如何也。钩亦兵器。
　　大壮。水流趋下，远至东海。求我所有，买鲔与鲤。详《讼》之《比》。○与，从宋元本，汲古作得，非。此全用对象，故与《比》同词。
　　晋。登几上舆，驾驷南游。合从散横，燕齐以强。详《屯》之《否》，齐皆作秦，依《屯》之《否》宋元本校，散衡与秦不利，故知秦非。
　　明夷。求兔得獐，过其所望。欢以相迎，高位夷伤。震为兔，艮为獐，艮覆，故得獐。离目为望，震在上，故曰过望。震为欢，伏巽为高，艮为位，艮覆，故夷伤。
　　家人。过时不归，道远且迷。旅人心悲，使我徘徊。震为时、为归，震伏，故不归。又震巽相反复，震究为巽，故曰过时。震为道，坎伏，故迷。巽为商旅。坎为心、为悲。
　　睽。魂孤无室，御宿舍食。盗张民溃，见敌失内。坎为魂、为孤、为室，坎隐，故无室。兑为食，坎为宿、为盗、为民。○次句宋元本作"衔指含食"，汲古本作御宿舍食。溃、内，亦依汲古，宋元本作馈、作肉。失内者，失其妻室也。《左传僖十七年》："齐侯好内"，是内为妻妾也。
　　蹇。居如转丸，危不得安。东西不宁，动生忧患。坎为丸，坎险，故曰危、曰不宁。离东坎西，坎为忧患。○离东坎西证。艮为居，上坎，故曰居如转丸。
　　解。坤厚地德，庶物蕃息。平康正直，以绥百福。此用《泰》象。坤为厚、为庶物。震为蕃息，震大涂，故曰平康正直。乾为百福。
　　损。树蔽牡荆，生蘙山旁。雠敌背憎，孰肯相迎。震为树、为荆，震阳卦，故曰牡荆。震为生、为蘙。艮为山，二至上正反两艮震相背，故曰背憎、曰雠敌，相背故不相迎。○树蘙，依《未济》之《姤》校，各本皆讹作挒、作贤。山旁，依元本，宋本作山傍，汲古讹止侮。末多"上下有眚"四字。
　　益。凤凰衔书，赐我玄珪，封为晋侯。坤为凤、为书，震口为衔、为玄、为珪。艮为封。震为晋、为诸侯。○汲古作玄珪赐我，依宋元本。
　　夬。作凶不善，相牵入井。溺陷辜罪，祸至忧有。兑毁折故曰凶。又通《剥》。下坤为凶，艮手为牵，坤为渊、为井、为辜罪、为忧祸，为水，故溺。○坤为忧证。至、有，依宋本，汲古作生、滋。
　　姤。悲鸣北行，失其长兄。伯仲不幸，骸骨散亡。通《复》。震为鸣，坤为悲、为北、为失。震为长兄、为伯，震伏故失。兑为骸骨，兑覆风散，故曰散亡。○散亡，依宋元本，汲古作败亡。坤为北证。
　　萃。羔衣豹裘，高易我宇，君子维好。兑为羔。互艮为豹。坤为衣裘。巽为高。艮为宇、为君子。○宇，依汲古，宋元作家。好，依宋元，汲古作新。兑为羔证，可见《说卦》羔非讹字。
　　升。日中为市，各抱所有。交易货赀，贪珠怀宝，心悦欢喜。通《无妄》。巽为市，乾为日，艮手为抱，巽为交易，乾为货赀，震为珠玉、为悦喜。
　　困。振急绝理，恒阳不雨。物病焦乾，华实无有。通《贲》。下离火，艮又为火，故曰旸日不雨。互坎为雨、为病，离火为焦，乾艮为果、为实，兑为华。○兑为华证。《大过九五》即以兑为华。又按：焦、京皆以《无妄》为大旱之卦，亦以艮火互大离为说，自艮火象失传，虞翻即不解京义。恒，依汲古，宋元作常，阳当作旸。
　　井。狐狢载剥，徙温厚蓐。寒棘为疾，有所不足。坎为狐狢，伏艮为手、为剥。巽为茅蓐。坎为寒、为棘、为疾。震为足，震伏，故不足。○厚、有，依宋元本，汲古作萃、作何。又徙汲古作凌，依宋元本。
　　革。履践危难，脱执去患。入福喜门，见诲大君。通《蒙》。震为履践，坎险，故曰危难。震为脱、为去，坎陷，故曰执，坎忧，故曰患。艮为门，震为福喜。巽为入。乾为大君，震为诲。
　　鼎。四乱不安，东西为患。艮止我足，无出国域。乃得全完，赖其生福。通《屯》。坤为乱，震数四，故曰四乱。震东坎西，坎为忧，故曰东西为患。震为足，艮止。坤为国，艮为域，上坎陷故不出。震为福，言见险能止，故得安全而生福也。全用对象。○坎西之证。
　　震。南国少子，材略美好。求我长女，贱薄不与。反得丑恶，后乃大悔。详《比》之《渐》。
　　艮。妄怒失理，阳孤无辅。物病焦枯，年饥于黍。互震为怒，坎为失，阳止于上，故曰孤、曰无辅。坎为病，艮为火，故物病焦枯。震为黍、为年，焦枯故饥。○艮为孤，《易林》凡遇六子皆有孤寡象，不祇巽为寡也。
　　渐。倬然远咎，辟患害早。田获三狐，巨贝为宝。风散故倬然远咎。坎为患害，巽出险故能辟患。艮为狐，数三，故曰三狐。坎为获，艮为贝，巽为高、为长，故曰巨贝。○艮为贝，《易》震贝得解。巨贝，从汲古，宋元作见民。见，贝之讹。民，巨之讹。
　　归妹。逐鹿山巅，利去我西。维邪南北，无所不得。震为鹿、为逐，艮覆，故至山颠。兑为西，离南坎北。维邪，呼声。○维邪，依宋元本，汲古等本作虽邪，疑讹。按：《史记滑稽传》："污邪满车"，疑与此义同。污维音亦通。史记注：污邪，下田也。似非。按：《尔雅释诂》："伊，维也"，注：发语辞。《淮南子》："今夫举大木者前呼邪许，后亦应之"，此举重劝力之歌也，然则维邪者，呼声也。《归妹》上震为言，下兑为口，故曰维邪。由是推《史记》之污邪与《淮南》之邪许同，而非下田。
　　丰。龙蛇所众，大水来处。滑滑沛沛，使我无赖。震龙巽蛇，互大坎，故曰聚、曰大水、曰滑滑沛沛。○沛沛，宋元本作泲泲，依汲古。
　　旅。从风吹火，牵麒骥尾。易为功力，因摧受福。巽为风，兑口为吹，离在上，故曰吹火。艮为尾、为牵，伏震为马。兑为摧折，震为福。○功力，从宋本，汲古作之功，非。
　　巽。泽狗水凫，难畜少雏。不为家饶，心其亟逋。通《震》。互艮为狗，兑为泽，故曰泽狗。《说文》："獭如小狗，水居食鱼是也"。震为凫，坎水，故曰水凫。二者皆野物，故难畜。震为子、为雏，震伏，故曰少雏。互艮为家，坎为心，震往，故曰逋，言泽狗水凫不为家畜，时时欲逃也。亟逋，依汲古，宋本作函忧。忧饶古亦叶。
　　兑。水坏我里，东流为海。龟凫驩嚣，不见慈母。通《艮》为里，互坎为水，互震为东，兑为海，艮为龟，震为凫、为乐，故曰驩嚣。巽为母，坎伏故不见。
　　涣。褰衣涉河，水深渍罢。赖幸舟子，济脱无他。首二句依《讼》之《萃》校，宋元本作"褰衣涉行，水深渍多"，汲古作"深渍请罢，非子作者"，尤非。罢，音婆。
　　节。龟厌江海，陆行不止。自令枯槁，失其都市。忧悔为咎，亦无及己。艮为龟，兑为河海，震为行，艮为陆，互大离为枯槁，巽为市，坎为忧。○悔为，从宋本，汲古作害无。厌作戢，皆非。艮为龟证。末句依宋元，汲古无。
　　中孚。同本异叶，乐仁政德。东邻慕义，来兴我国。互大离为东邻。艮为国。○政，依宋本，汲古作正。
　　小过。桃李花实，累累日息。长大成熟，甘美可食，为我利福。震为桃李，兑为花，艮为实、为成，巽为长，兑为食，震为福，巽为利。
　　既济。重瞳四乳，聪明顺理。无隐不形，微见千里。灾害不作，君子集聚。此用《泰》象。伏艮为目，巽为重，故曰重瞳。艮为乳，巽数四，故曰四乳。艮明坤顺，巽伏故隐。兑为见，坤为千里、为灾。乾为福故不灾。艮为君子，坤为积聚。文王四乳，舜目重瞳，见《淮南子》。
　　未济。实沈参墟，以义讨尤。次止结盟，以成霸功。按：《左传昭元年》："迁实沈于大夏，主参。"故参为晋星。泰伏艮，艮为星，故曰实沈、曰参，而实沈与参皆晋墟。震为晋也。皆用《泰》象。文意似指晋文伐楚事。止，首止，僖五年齐侯会诸侯于首止。
　　否之第十二
　　否。秦为虎狼，与晋争强。并吞其国，号曰始皇。此全用伏。兑为秦、为虎狼。震为晋、为争，兑为吞。乾为皇、为始。
　　乾。江河淮济，天之奥府。众利所聚，可以饶有，乐我君子。此用《否》象。坤为江河淮济。乾为天，坤为府、为众，巽为利，坤为聚，故曰饶。艮为君子。○首句依汲古，宋元本无，非。济、聚为韵。
　　坤。天之所灾，凶不可居。转徙获福，留止忧危。否坤为灾、为凶，伏震为转徙。震为福，故曰获福。艮为留止，坤为忧危，言弗化也。坤为忧证，可释《易》○忧危，依汲古，宋元作危忧。
　　屯。名成德就，项领不试。景公耄老，尼父逝去。艮为名、为成、为项领，坎伏，故不试。震为诸侯，艮为光，故曰景公。坤为老，艮为山，故曰尼父。震亦为父也。坤亡故曰逝去。《论语》："景公曰：吾老矣，不能用也"，孔子行。○艮为名证。《毛诗》"四牧项领"注：项，大也。按：《魏书苏则传》注：则寻出兵，临其项领，似不以大诂项字，林词亦然。又按：《后汉吕强传》："奸邪项领，膏唇拭舌"，又杜诗："乡里儿童项领成"，似皆以项领为壮盛强横之儿，与诗词合，异毛传。
　　蒙。持善避恶，福禄常存。虽有豹虎，不能危患。艮手为持，伏乾为善，坤为恶，坎隐，故曰避。震为福禄，艮为豹虎，坎为危患，震出险故无患。
　　需。避患东西，反入祸门。糟糠不足，忧动我心。详《讼》之《未济》。○足，依汲古，宋元本作属。
　　讼。珪璧琮璋，执贽见王。百里宁戚，应聘齐秦。详《需》之《井》，惟此以乾为珪璧琮璋。○王，宋本讹五。戚，宋元本作越。
　　师。扬水潜凿，使石洁白。里素表朱，游戏皋沃。得君所愿，心志娱乐。坎为水，震为扬。坎为潜伏，巽为石、为白、为素，伏乾为表、为朱。震为戏游、为陵、为皋，坎为沃，震为君、为乐，坎为心志。《诗唐风》："扬之水，白石凿凿；素衣朱襮，从子于沃"，注：凿凿，洁白貌。襮，领也。然则所谓潜凿亦取伏巽象也。又襮即表。《吕氏春秋忠廉篇》："臣请为襮"，高诱注曰：襮，表也。兹焦亦训襮为表，与毛传训领异。又读衣为里，尤异也。里，各本皆作衣，依《豫》之《大过》宋元本校。
　　比。官爵相保，居之无咎。求兔不得，使伯悔恨。艮为官爵、为居、为求。震为兔、为伯，震覆，故求兔不得。坎为忧，故曰悔恨。○使伯，依汲古，宋元作怕使，非。
　　小畜。戴元无裈，裸裎出门。小儿作笑，君子忧患。通《豫》。艮为戴，坎为首，故曰戴元。元，首也。坤为裈，坤伏，故曰无裈。艮为皮肤、为身，故曰裸裎。艮为门，震出，故曰出门。震为子、为笑乐，艮小，故曰小儿作笑。艮为君子，坎为忧患。○戴元，宋本、汲古均作载车，依元本，全用对象。
　　履。把珠入口，为我利宝。得吾所有，欣善嘉喜。乾为珠玉，兑口伏艮为手，故曰把珠入口。伏坤为我、为利、为吾。乾为嘉喜。○善，从汲古，宋元本皆作然。
　　泰。行不如还，直不如屈。进不如退，可以安吉。内刚外柔方泰，乾进而外则否矣，故林词以为戒。乾为行、为进，震为反，坤为安。○还、屈，从宋元本，汲古作止、作曲。
　　同人。众鬼瓦聚，中有大怪。九身无头，魂惊魄去，不可以居。通《师》。坤为鬼，坎亦为鬼，坎众，故曰众鬼。震为瓦，坤为聚，坎为怪。坤为身，震数九，故曰九身。坎为头，坎伏，故曰无头。震为神、为魂，坤为魄。震又为惊、为去也。○瓦聚，依汲古，宋元本作凡聚，瓦聚疑与瓦合瓦散同义。中有，宋元本作还生，依汲古。
　　大有。家给人足，颂声并作。四夷宾服，乾戈橐阁。此用否象。艮为家，伏震为人，坤聚，故曰给足。震为颂声、为作，坤为夷，震卦数四，又为宾客，故曰四夷宾服。艮为乾戈，坤为囊，艮止，故曰橐阁。言偃武不用也。○橐，宋元本作囊，依汲古。
　　谦。人面鬼口，长舌如斧。斲破瑚琏，殷商绝嗣。震为人，艮为面，坤为鬼，震为口，故曰人面鬼口。兑为舌，震形长于兑，故曰长舌。伏兑为斧，艮为斲，震为玉，故曰瑚琏。震为子，子为殷，商姓，坤为杀，震子被坤杀死，故殷商绝嗣也。○如斧，从汲古，宋元作为斧。
　　豫。南山之峻，真人所在。德配唐虞，天命为子。保佑歆享，身受大庆。震为南，艮为山、为真人、为保佑。震为唐虞、为子、为庆，伏乾为天、为命。坤为身。
　　随。春桃生花，季女宜家。受福多年，男为邦君。详《师》之《坤》。
　　蛊。鸱鸮破斧，冲人危殆。赖其忠德，转祸为福，倾危复立。艮为鸱鸮。兑为斧、为毁折，故曰破斧。艮为少子，故曰冲人。互大坎为忠德。震为福、为立，殆，音以。鸱鸮、破斧，豳风诗篇名。冲人，谓成王。忠德，指周公。
　　临。猿堕高木，不踒手足。保我金玉，还归其室。详《讼》之《艮》。
　　观。天之奥隅，尧舜所居。可以存身，保我邦家。详《履》之《复》。
　　噬嗑。伯蹇叔盲，足病难行。终日至暮，不离其乡。震为伯，坎为蹇，初四互大离，坎为叔，故曰叔盲。震足为行，坎病，故难行。离为日，艮为终，坎夜故曰终日至暮。艮为乡，艮止，故不离。○病，依宋元，汲古作痛。
　　贲。日月相望，光明盛昌。三圣茂功，仁德大隆。详《师》之《节》。○茂，从宋元本，汲古作成。
　　剥。桃李花实，累累日息。长大成就，甘美可食。详《泰》之《节》。○汲古多"为我利福"四字，宋本无，此用《否》象。巽为桃李，艮为实，伏兑为华。
　　复。入和出明，动作有光。运转休息，所为允康。入巽故曰和、出震故曰明。震为动作，震旦故曰光明，震出故运转，龙潜在下故休息，出入无疾故允康。○动作，汲古作所为，依宋元本。
　　无妄。阴衰老极，阳建其德。履离戴光，天下昭明。功业不长，虾蟆大王。详《坤》之《未济》，此以巽为虾蟆。○大，依汲古，宋元本作代。建，汲古作见，戴作载，俱依汲古《坤》之《未济》校。
　　大畜。行役未已，新事复起。姬姜劳苦，不得休止。震为行役、为起，伏坤为事，艮为光明，故曰新事。震为周，故曰姬。伏巽为齐，故曰姜。艮为休止，震起，故不得休止。
　　颐。狐鸣室北，饥无所食。困于空邱，莫与同力。艮为狐，震为鸣，艮为室，坤北，故曰室北。坤为饥，震为食，艮为困、为邱，坤虚，故曰空邱。○室，依汲古，宋元本作苑。○坤北证。
　　大过。雄圣伏，名人匿。麟远走，凤飞北，扰乱未息。乾为雄、为圣，伏艮为名，巽伏，故曰名人匿。坤文为麟，坤伏不见，故曰远。坤为凤、为北，坤伏故曰走、曰飞。按：韵前四句句皆三字，第五句乃为四字，汉魏丛书本竟以四字断句，非。
　　坎。疾贫望幸，使伯行贩。开牢择羊，多得大牂。详《讼》之《遯》。
　　离。翕翕，陨坠颠崩。灭其令名，长没不存。详《泰》之《谦》。○，依汲古，音横，车声，宋本作，音田，与下存韵。元本第二句作稍稍崩颠，与上韵，汲古则以崩为韵，且与下协。
　　咸。华落实槁，衣敝如络。女功不成，丝布如玉。兑为华，巽为陨，故华落。艮为果实，艮火故槁。巽为络、为敝，伏震为衣，巽落，故曰女功不成。巽为丝布，伏震为玉。○兑为华证可解《大过》九五。○华落实槁，依宋本，汲古作"华薄实藁"，非。功、如，从宋本，汲古作功、作为，非。
　　恒。温山松柏，常茂不落。鸾凤所止，得其欢乐。详《需》之《坤》。○止，从宋元本，汲古作庇。其，从汲古，宋元作以。
　　遯。失恃毋友，嘉偶出走。攫如失兔，傫如丧狗。坤伏风陨，故曰失恃。艮为友，巽寡，故毋友。坤为偶，震为嘉、为走，坤震皆伏，故曰嘉偶出走。艮手为攫，攫，扑也。震为兔、为失，失佚古通。佚兔，言兔逸也。艮为狗，巽寡，故曰傫如。伏坤为丧。○失恃毋友，依宋元本，汲古作"失持母教"，非。又攫如失兔、傫如丧狗，亦依宋元本，汲古作"攫如失老，如丧家狗"，尤非。
　　大壮。太乙驾骝，从天上求。征我叔季，封为鲁侯。通《观》。坤纳乙，居北而互艮为星，故曰太乙。本卦震为驾、为骝、为从，乾为天，伏艮为求，故曰从天上求。艮为叔季，兑为鲁，震为诸侯，故曰鲁侯。○求，依宋元本，汲古等本皆作来，以文理言来顺，以韵言求叶，未知孰是。又征我叔季，亦依宋元本，汲古等本皆作微我季叔。
　　晋。双凫俱飞，欲归稻池，径涉萑泽，为矢所射，伤我胸臆。详《屯》之《旅》。以坎为矢，与易经合，旧说以离为矢，误。
　　明夷。深坑复平，天下安宁。意娱心乐，赖福长生。坎陷，故曰深坑。坎又为平，故曰复平。坤为天下，坤顺，故曰安宁。震为娱乐，坎为心意，震为福、为长生。○坑，依宋本，他本皆作坎。
　　家人。俱为天民，云过吾西。风伯雨师，与我无恩。此用《否》象。乾天坤民，故曰天民。坤为云，伏兑为西，巽为风，伏震，故曰风伯。伏兑为雨，故曰雨师。《独断云》：风伯箕星，雨师毕星，艮为星，故曰风伯、曰雨师。小畜云：密云不雨，自我西郊。与我无恩者，言上风下火，雨泽不至也○雨师，依宋元本，汲古等本皆讹为疾雨。
　　睽。野鸟山鹊，来集六博。三枭四散，主人胜客。伏艮为鸟、为山野，坎为集，数六，故曰来集六博。枭、雉，皆博采名，故曰野鸟山鹊。兑上缺，故曰三枭。离卦数三，三枭四散，必当时六博采名，《战国策》云：夫枭棊之所以能为者，以散棊能佐之也。夫一枭不胜五散，明矣，兹曰三枭四散，孰胜负皆不能解。○枭，依汲古，宋元本作岛。
　　蹇。北阴司寒，坚冰不温。凌人惰怠，大雹为灾。详《泰》之《噬嗑》。○惰怠，汲古、宋元作情，依局本。
　　解。伊伯智士，去桀耕野。执顺以待，反和无咎。震为音、为伯，故曰伊伯。伊吾，读书声也。坎为智，故曰智士。离为恶人，故曰桀。震为耕，否艮为野、为执、为待，坎为和。○伯，从汲古，宋元本作傅。《孟子》：伊尹耕于有莘之野而乐尧舜之道。
　　损。秋风牵手，相从笑语。伯歌季舞，燕乐以喜。兑为秋，坤为风，艮手为牵，震为笑语，为从。二上正反震，故曰相从笑语。震为伯、为歌舞，艮为季，兑为燕。○秋，宋元本作北，依汲古。诗：北风其凉，携手同行。从，依宋元本，汲古作提。
　　益。徙巢去家，南过白马。东西受福，与母相得。艮为巢、为家，震为徙、为去、为南，巽为白，坤为马，故曰白马。白马，津名，在大伾山南。震为东，伏兑为西。震为福，坤为母。○徙，依汲古，宋元本作从。
　　夬。鸟飞跌跛，两两相和。不病四支，但去莫疑。伏艮为鸟、为飞，兑折故跌跛。坤数二，重坤，故曰两两，兑为和，坤为病、为疑，坤伏，故不病不疑。
　　姤。三牛生狗，以戌为母。荆夷上侵，姬伯出走。详《坤》之《震》。○狗，宋元本作驹，非。
　　萃。破筐敝筥，弃捐于道。坏落穿败，不复为宝。通《大畜》。震为筐筥。兑为破，巽为敝，艮为道，艮止不用，故曰弃捐，兑毁，故曰坏落穿败。震为玉、为宝，震覆，故不为宝。○为，依宋元本，他本皆作所，非。
　　升。结纽得解，忧不为祸。食利供家，受福安坐。巽为结纽。震为解、为乐，故忧不为祸。坤为忧、为祸也。巽为利，兑口，故曰食利。伏艮为家、为安坐。震为福。○纽，从宋元本，汲古等本皆讹纫。供，依宋元本，汲古作僊，非。
　　困。白日扬光，雷车避藏。云雨不行，各自还乡。巽白离日，震雷震伏，故曰避藏。坎为云雨，日出坎上，故云雨不行。伏震为反，艮为乡，故曰各自还乡。○还，依汲古，宋元本作止。
　　井。杜口结舌，心中怫郁。去灾生患，无所告冤。兑为口舌，坎伏，故杜口结舌。坎为心、为忧患凶灾、为冤，上坎下互大坎，故无所告冤。○去，依汲古，宋元本作凶。
　　革。赉贝赎狸，不听我辞。系于虎须，牵不得来。详《需》之《睽》。
　　鼎。鸣鹤抱子，见蛇何咎。室家俱在，不失其所。通《屯》。震为鹤、为子，艮手为抱。巽为蛇，兑见，故曰见蛇。鹤以蛇为粮，故无咎。艮为室家。○鸣，汲古作如，宋本作持，汉魏丛书本作鸣，下屡见亦多作鸣，故从之。
　　震。逐兔山西，利走入门。赖我仁德，获为我福。震为兔、为逐。艮山坎西，故曰山西。伏巽为利，艮为门。震为仁德、为福。○坎西证。
　　艮。兴役不休，与民争时。牛生五趾，行危为忧。互坎为劳，故曰兴役不休。坎为众、为民。艮为时，三上正反艮震，故曰争时。震为生、为趾，坎纳戊，数五，故曰五趾。艮为牛，坎为忧、为危。震行。按：《汉书五行志》："兴徭役夺民时，厥妖牛生五足，秦孝文王五年，有献五足牛者，刘向以为近牛祸"，此自旧事，五行志述之，不得谓林本《汉书》。
　　渐。春栗夏梨，山鲜希有。斗千石万，贵不可贩。艮为果，故曰栗梨。伏震为春，离为夏，艮为山，巽为鱼，故曰山鲜。梨栗至春夏即坏，故曰希有。艮为斗、为石、为贵、为求，伏震为千万。○栗，依汲古，宋元作粟。山，依湖北局本，宋元、汲古皆作少，非。贩，依宋元本，汲古作求。
　　归妹。悲号北行，失其长兄。伯仲不幸，骸骨散亡。震声兑口，坎悲坎北，故曰悲号北行。震为长兄，坎隐伏，兑折，故曰失其长兄。震为伯，坎为仲，兑为骸骨，兑折坎险，故曰不幸、曰散亡。
　　丰。赋敛重数，政为民贼。杼轴空虚，去其家室。坎为聚，故曰赋敛，互大坎，故曰重数。坎为民、为贼、为杼轴，离虚故曰空。艮为家室，艮覆故去。○空虚去其家室，依《复》之《兑》校，各本皆作空尽家去其室。
　　旅。履服白缟，殃咎并到，忧不能笑。通《节》。震为履、为服，巽为白、为缟，坎为殃咎、为忧，震为笑。○能，依汲古，宋元本作敢。
　　巽。杜口结舌，言为祸母。代伯受患，无所祷免。互兑为口舌、为言，正覆兑相背，故曰杜口结舌。巽为母，震为伯，震巽相往来，故曰代伯受患。兑为患，兑口为祷。○免，依汲古，宋元本作冤。
　　兑。免冠进贤，步出朝门。仪体不正，贼孽为患。通《艮》。艮为冠，互震为进、为贤。进贤，冠名也。《汉书贡禹传》："见责免冠谢"，故曰免冠进贤。震为步、为出，艮为朝门，互坎为贼、为患。坎曲故不正。艮为身体。○步出朝门，仪体不正，依汲古，宋元作"步行出朝，门体不正"，非。
　　涣。娶于姜女，驾迎新妇。少齐在门，夫子悦喜。巽为姜，震为娶、为驾，巽为妇、为少齐。《左传昭二年》："晋人谓之少齐"是也。艮为门，震为夫子、为悦喜。○少齐，依宋元本，汲古等本皆作少妻，非。夫子，亦依宋元本，汲古等本作之子，尤谬。
　　节。牧羊稻园，闻虎喧讙。畏恐悚息，终无祸患。详《屯》之《复》。
　　中孚。老妾据机，纬绝不知。女功不成，冬寒无衣。兑为妾，老妾，本《大过九五》也。巽为进退、为机、为纬，兑折故纬绝、故女功不成。《左传昭二十四年》："嫠不恤其纬而忧宗周之陨"。乾为冬、为寒、为衣，今上下乾象皆缺，故无也。○据，依宋元本，汲古作踞。
　　小过。黑龙吐光，使阴复明。燎猎载圣，六师以昌。震为龙，艮为黔，故曰黑龙。兑口为吐，艮为光明，故曰吐光、曰使阴复明。艮为火，故曰燎。震车为载，坎为圣，言文王出猎载太公以归也。坎数六，坎众，故曰六师。震为昌也。○明，依宋本，汲古作阳。燎，依宋元本，汲古作熊。惟黑依汲古，宋元本作乘。
　　既济。东邻嫁女，为王妃后。庄公筑馆，以尊王母。归于京师，季姜悦喜。详《屯》之《观》。○季姜，汲古作姜姬，依宋元本。《左传桓九年》："纪季姜归于京师，为桓公后"是也，庄当为桓。
　　未济。灌颉东从，道顿跌踦。日辰不良，病为身祸。离为恶人，故曰灌颉。离为东，言颠颉从公子重耳于东也。灌疑为颠之音讹字。离为日，坎为病、为祸、为跌踦。○东从，依宋元本，汲古作同徒。日辰不良，依汲古，宋元本作日食不退，非。
　　焦氏易林注卷四
　　行唐尚秉和节之注
　　受业蒲城仵道益、丰润董维城堃校刊
　　同人之第十三
　　同人。櫜置山颠，销锋铸刃。示不复用，天下大欢。通《师》。坤为櫜，震为陵，乾亦为山陵、为颠。艮为锋刃，艮覆故销、故不用。坤为天下，震乐故曰大欢。○櫜置，宋本作密櫜，疑非，兹依汲古。
　　乾。一臂六手，不便于口。莫肯为用，利弃我走。○便于，从宋本，汲古作使堵，非。
　　坤。獐鹿逐牧，饱归其居，安宁无悔。○宁，从宋本，汲古作息，此用《同人》伏象。
　　屯。鸿鱼逆流，至人潜处。蓬蒿代柱，大屋颠仆。艮为鸿，坤为鱼、为水、为逆，故曰鸿鱼逆流。鸿，大也。坎为圣人，在下故曰潜处。坤为蓬蒿，震木为柱。坤在艮屋下，故曰代柱。坎陷故颠仆。○大，从宋元本，汲古作天屋。处，宋元本作渚，依汲古。仆，依《观》之《需》校，各本皆作倒。《五行志》："众逆同志，河鱼逆流上"，故林词不吉。
　　蒙。三羖五，相遇俱行。迷入空泽，经涉六驳，为所伤贼。伏兑为羊，故曰羖、曰。艮纳丙，故曰三羖。坎纳戊，故曰五。互震为行，坤为迷、为虚，故曰空泽，坎陷故曰泽。艮为驳，能食虎豹，然曰经涉则非兽也。《诗秦风》："隰有六驳"，《传》：驳，如马。陆机云：驳马，梓榆也。树皮青白驳荦，遥视似驳马，故谓之驳。下章云"山有苞棣，隰有树檖"，皆言木，此不应言兽，兹林词曰经涉六驳，为所伤贼，正用诗语。亦以六驳为木，与陆诂合。坎数六，故曰六驳。坎又为贼。○驳，依宋本，汲古讹骏。末句汲古作为贼所伤，依宋元本。为所伤贼者，言羊为驳木触伤也。
　　需。黄帝出游，驾龙乘马。东上泰山，南过齐鲁，邦国咸喜。离为黄，乾为帝、乾为马，故曰驾龙乘马。离为东，乾为山，兑为鲁。伏坤为邦国。兑悦为喜。○东，依宋本，汲古讹乘。
　　讼。履危不安，心欲东西。步走逐鹿，空无所得。通《明夷》。震为履，坎为危，故履危不安。坎为心，为西，离为东，震为鹿、为走，坤虚，故空无所得。○坎西、离东证。
　　师。望尚阿衡，太宰周公。藩屏汤武，立为侯王。伏离为望，伏巽为权衡。震为主、为周，故曰太宰周公。又乾为圣人，伏重乾，故圣人多也。坤为城、为屏藩，坎水故曰汤。震为武、为王，故曰汤武也。○太宰周公，依宋本，汲古作大半周公，皆讹字。
　　比。白龙黑虎，起伏俱怒。战于阪泉，蚩尤败走，死于鱼首。详《蒙》之《坎》。鱼首，地名。坎为首，坤为鱼，故曰鱼首。○鱼首，宋元本、汲古皆作鲁首，非。败走作走败，兹从《益》之《比》较改。
　　小畜。载石上山，步跌不前。嚬眉之忧，不得所欢，长思忧叹。通《豫》。艮为石、为山，坤为载，故曰载石上山。震为步，坎陷，故步跌不前。坎为忧，故曰嚬眉，艮为眉也。震为欢，坎伏故不得。坎为忧。○嚬，汲古讹显，依宋元本。汲古无"长思忧叹"四字，依宋元本。
　　履。周德既成，行轴不倾。申酉昳暮，耄老衰去，箴石不佑。通《谦》。震为周，艮为成，故曰周德既成。震为行，坎为轴，坎平故不倾。坤居申，坎先居酉，故曰昳暮，言日至申酉而暮也。坤为老衰，坎为箴。艮为石，箴，针也，石，砭石，即石箴也。丁晏云：《山海经》："高氏之山，其下多箴石"，注：可以为砥针者是也。坤死，故虽有箴石，不能佑助。○行轴，依汲古，宋本作杼轴。申酉昳暮，依宋元本，汲古作"中酉跌墓"。
　　泰。乘云带雨，与飞鸟俱。动举千里，见我慈母。坤为云，兑为雨，震为乘，伏巽为带。震为飞、为鸟、为举动、为千里。坤为母、为我。兑为见。○坤为云、兑为雨证，可解《易》。动举，依宋本，汲古作举动。
　　否。赉贝赎狸，不听我辞。系于虎须，牵不得来。详《需》之《睽》。○艮为贝、为虎、为须证，可释《易》。于，宋元本作我，依汲古。
　　大有。三翼飞来，是我逢时。俱行先至，多得大利。离数三，为飞、为翼，伏艮为时。坤为我，乾为行、为先，伏坤为利。○是，依宋本，汲古作字。
　　谦。两足四翼，飞入我国。宁我伯姊，与母相得。坤数二，震为足、为翼，卦数四，故曰两足四翼。震为飞，坤为国、为我。震为伯，伏巽为姊。坤为母。○我国，从汲古，宋本作家国。震数四证、为翼证。
　　豫。按民呼池，玉杖文案。鱼如白云，一国获愿。艮手为按。坤为民、为河，震言坎水故曰呼池。呼池，即呼沱河。《周礼职方氏》作虖池，《战国策》作呼沱，并同。震为玉、为杖，坤为文，艮为案，故曰玉杖文案。《后汉书礼仪志》："仲秋，县道皆案民比户，年七十授以玉杖，八十九十礼有加文案，乃养老加礼"。坤为鱼、为云，震白，故曰鱼如白云。○按民呼池，依宋元本，汲古作案民湖池。文案，依宋本，汲古等本皆讹为天授。愿，依宋本，与案为韵，汲古等本并讹为鲤。
　　随。季姬踟蹰，望我城隅。终日至暮，不见齐侯，居止无忧。兑为季姬，艮止故踟蹰。艮为日、为望、为城、为终，兑昧，故曰终日。巽为齐，震为诸侯，故曰齐侯，巽伏故不见。艮为居止，震乐，故无忧。陈朴园云：案：《左传》："齐桓公有长卫姬、少卫姬"，《易林》所云季姬即指少卫姬。《卫风静女》云："俟我于城隅"，戴震云："此媵俟迎之礼，诸侯惟亲迎嫡夫人，媵则至乎城下，以俟迎者而后入"，故《易林》《师》之《同人》云"结衿待时，终日至暮"也，谓林词全说《静女》诗而与毛异。○望我，依宋元本，汲古作望还。居止，宋元本作君上，非，依汲古。君者，居之讹。上者，止之讹。
　　蛊。龙渴求饮，黑云影从。河伯捧觞，跪进酒浆，流潦滂滂。震为龙，兑口为饮。艮为求，互大坎为黑、为云、为河。震为伯，故曰河伯。震为觞，艮手为捧。坎为酒浆、为流潦。○龙渴求饮，汲古作"龙隅求泉"，黑作置，均依宋元本。
　　临。出门逢患，与福为怨。更相击刺，伤我手端。震为出，坤为门、为患，坤祸，故不福。伏艮为击，对遯临，正反艮，故相击。兑为伤，伏艮为手，坤为我。○福，从宋元本，汲古等本皆讹为怒。
　　观。播天舞，光地乳。神所守，乐无咎。艮为天、为手、为播、为舞。坤地，互艮为乳，艮为守，伏震为乐。坤为安。○此三字四句宋元本作"播天舞地，神明所守，安乐无咎"，汲古讹为"播衣乐天，乾坤所命，安乐无咎"，皆改作四字三句，兹依《剥》之《兑》宋本校。地乳，详《泰》之《大有》。
　　噬嗑。两金相击，勇气钧敌。终日大战，不破不缺。震为金，正反震，故曰两金。艮手为击，正反艮，故曰相击。震为勇，正反震，故曰钧敌。艮为终，离为日，震为战。兑为破缺，兑伏，故不破不缺。○勇气钧敌，依宋本，汲古等本作"武勇敢敌"，将林词用覆之妙全失。
　　贲。车虽驾，两矧绝。马奔出，双轮脱。行不至，道遇害。震为车、为驾，伏巽为靷。兑卦数二，故曰两靷。兑折故绝。震为马、为奔出。坎为轮，兑卦数二，兑毁，故曰双轮脱。坎陷故行不至。震为道，坎陷为害。○汲古作四字句而添二字作五句，为"大车难驾，两靷如绳，马奔山后，轮脱不行，中道遇害。"不有宋元本谁复知庐山真面，谁复知林词奇妙如此。此与上六卦凡常本词意失解者，皆赖宋元本复明，其可贵如此。
　　剥。文山紫芝，雍梁朱草。长生和气，王以为宝。公尸侑食，福禄来处。详《师》之《夬》。
　　复。抱珠入口，为我畜宝。得吾所有，欣然嘉喜。震为口、为珠玉、为宝。坤为我、为吾、为畜。震为嘉喜。
　　无妄。负牛上山，力尽行难。烈风雨雪，遮遏我前。中道复还，忧者得欢。艮为负、为山、为牛，艮止，故力尽行难。互巽为风，乾为冰，故曰雨雪，艮止，故曰遮遏。艮为道，震反，故曰还。坎为忧，震乐，故曰得欢。○力尽，依汲古，宋本作劣。负牛，依宋本，汲古作负车。
　　大畜。陶朱白圭，善贾息资。三致千金，德施上人。艮火，故曰陶，乾为大赤，故曰陶朱。震为玉、为白，故曰白圭。二人皆善治生致富。乾为富，故曰息资。伏巽为商贾，艮数三，乾为金、为千，故曰三致千金。乾为德，震为人。上人者，及人也。○人，依宋本，汲古作仁。
　　颐。子鉏执麟，春秋作经。元圣将终，尼父悲心。详《讼》之《同人》。○经，依释文。元，依汲古，宋本作作元、作阴圣，非。
　　大过。春日载阳，福履齐长。四时不忒，与乐为昌。通《颐》。震为春，乾为日、为阳。震为福履，巽齐，故曰齐长。艮为时，震数四，故曰四时。震为乐、为昌。○昌，依汲古，宋本作倡。
　　坎。孔德如玉，出于幽谷。飞上乔木，鼓其羽翼，辉光照国。详《坤》之《比》。○辉，依汲古，宋本作大。照国，依宋本，汲古及常本作耀光照目，非。
　　离。区脱康居，慕仁入朝。湛露之欢，三爵毕恩。复归穹庐，以安其居。注：详《讼》之《恒》。○穹，宋本作穷，非。
　　咸。秋冬夜行，照览星辰。道理利通，终身无患。兑为秋，乾为冬，互大坎为夜。艮为明、为观，故曰照览。艮为星辰、为道里。巽为利，艮为身、为终。坎为患，兑悦，故无患。○理，应作里。无患，依汲古，宋本作何患。
　　恒。鸣鹄抱子，见蛇何咎。室家俱在，不失其所。注详《否》之《鼎》，古鹄鹤通用。
　　遯。安如泰山，福寿屡臻。虽有豺虎，不能危身。艮为山、为安、为寿。乾为福，艮为豺虎、为身，艮安故不危。○艮为身证。宋本如讹和。
　　大壮。耆蒙睡眠，不知东西。岁君失理，命直为曲。王称为宝。乾老故曰耆。《说文》："耆，老也"。伏艮故曰蒙。耆蒙，即老少也。艮止坤迷，故曰睡眠。震东兑西，坤迷故不知。乾为君、为年，故曰岁君。坤为理，坤伏故失理。伏巽为命。孟氏逸象乾为直、为王、为宝。震口为称。○耆蒙睡眠，依汲古，宋本作老目瞢眠。老目者，耆之讹，瞢，蒙之讹。岁君失理，命直为曲，王称为宝。依汲古，宋本作"君失理命，以直为伛，王珍为宝"，非。此又汲古胜宋本处。
　　晋。植璧秉珪，请命于河。周公克敏，冲人瘳愈。此用《同人》象。伏震为珪璧。艮手故曰秉、曰植。坎水坤水故曰河。艮为冲人。冲，幼也。震为公、为周。艮坚故瘳愈。○植璧秉珪，依宋本，汲古等本作载璧秉珪，非。植璧秉珪，金滕文。愈，依汲古。《说文》："病瘳也"。徐锴曰：今人作愈，非。由是证宋本作愈非。○《史记鲁世家》："成王有疾，周公揃爪沈河以祈病瘳"。
　　明夷。太王执政，岁熟民富。国家丰有，王者有喜。震为王，坤老，故曰太王。坤为政、为岁、为利，故曰岁熟。坤为民、为富、为国家、为丰。震为王，震喜。○太，依宋本，汲古作大，他本或作天。
　　家人。讼争相背，和气不处。阴阳俱否，谷风无子。离为有言，故争讼。坎为和，坎伏故不处。谷，毛诗作谷。传云：东风也。巽为风，离东，故曰东风。震为子，震伏故无子。谷风诗，毛传谓刺夫妇失道，兹曰无子，盖齐诗义也。○讼争，依汲古，宋元本作争讼。
　　睽。齐鲁争言，战于龙门。构怨结祸，三世不安。兑鲁齐，似用半巽象。正反两兑口相背，故曰争言。余详《坤》之《离》。
　　蹇。鹿得美草，鸣呼其友。九族和睦，不离邦域。此用《同人》象。伏震为鹿、为草、为鸣，伏坤为族，震数九，故曰九族。震乐故和睦。坤为邦域。
　　解。百里南行，虽微复明。去虞适秦，为穆国卿。百里奚自虞适秦，故曰南行。震为百、为南、为行。离为明，坎为忧虞，震乐故去虞。坎位西，故曰秦。○南，从宋元本，汲古讹难。微，从汲古，宋元本作征，非。
　　损。梅李冬实，国多寇贼。乱扰并作，王不能制。详《屯》之《师》。
　　益。府藏之富，王以赈贷。捕鱼河海，笱网多得。巨蛇大，战于国郊，君遂走逃。详《比》之《临》。笱，依汲古，宋元讹苟。后三句定为衍文，应依《比》之《临》校删。
　　夬。牡飞门启，忧患大解。修福行善，不为身祸。详《需》之《兑》。○修福行善，依《需》之《兑》校，宋元本皆作"去老乘马"，汲古无第三句。又牡，宋元本讹杜。
　　姤。宜昌娶妇，东家歌舞，长乐欢喜。巽为震妇，震为娶、为昌、为东、为歌舞、为欢乐。伏坤为家。
　　萃。正阳之央，甲氏以亡。祸及留吁，烟灭为墟。《左传宣十六年》："正月，晋人灭赤狄甲氏及留吁"，春正故曰正阳。央，中也，言正月之中也。伏乾为阳，互大坎为中。艮为甲，坤丧兑毁，故曰甲氏以亡。坤为祸，兑口为吁。坤为墟、为灭。○甲，汲古讹申，依宋元。
　　升。凫过稻庐，甘乐。虽驱不走，田畯怀忧。震为凫、为稻、为乐、为。，大麦也。巽为，坤亦为鱼。震为驱、为走，坤为田畯、为忧。○凫，从汲古，宋元本作鸟，非。《诗小雅》："田畯至喜"。
　　困。跛踦俱行，日暮车伤，失旅乏粮。通《贲》。坎蹇故曰跛踦。震为行，离为日，坎为夜，故曰日暮。震为车，坎折故伤。震为行旅、为粮，兑毁，故曰失旅乏粮。
　　井。龙门水穴，流行不害。民安其土，君臣相保。通《噬嗑》。震为龙，艮为门、为穴，坎水为流，流顺故不害。坎为民，艮为安、为土，震君艮臣。○艮为臣证。○水，汲古作小，依宋元本。《集韵》害，音曷，与穴韵。
　　革。山陵四塞，遏我径路。欲前不得，复还故处。通《蒙》。艮为山、为塞、为遏、为径路。坎陷艮止，故欲前不得。震卦数四，故曰四塞。○四，依宋元本，汲古作西，前作全，非。
　　鼎。两虎争鬬，血流漂杵。城郭空虚，蒿藜塞道。通《屯》。艮为虎，坤数二，故曰两虎。又正反艮，故曰争鬬。坎为血、为杵，艮为城郭，坤为空虚，震为藜蒿，艮为道。
　　震。依叔墙隅，志下心劳。楚亭晨食，韩子低头。艮为墙、为叔、为依。坎为志、为心、为劳。震为楚、为晨、为食，艮为亭，坎为信，故曰韩子。韩子者，韩信也。艮为头，坎下首，故低头。《史记淮阴侯传》："常数从南昌亭长寄食，亭长妻患之，不为具食，信怒绝去"。○叔，依宋元，汲古作东。
　　艮。龙生无常，或托空桑。凭乘风云，为尧立功。震为龙、为生、为桑，互大离，离虚，故曰空桑。坎为云，伏巽为风。震为乘，艮手为凭。震为帝，故曰尧。按：皇甫谧云：伊尹生于空桑，尧时诸臣。禹生石纽，见史记注。无生空桑者，西汉时古籍多，或别有所据。○空桑，依汲古，宋元本作叶。
　　渐。魁行摇尾，逐云吹水。污泥为陆，下田宜稷。艮为星、为尾。魁，北斗星也。巽进退，故曰摇尾。坎为云，水兑口向坎，故曰逐云吹水。坎为污泥，坎陷故亦为下田。艮为陆，巽为稷，言宜种黍稷也。○水，汲古作火，依宋元本。宜稷，多作为稷，依《巽》之《师》校。
　　归妹。跛踦相随，日暮牛罢。陵迟后旅，失利亡雌。坎蹇故跛踦。离为日、为牛。坎夜坎劳，故曰日暮牛罢。震为商旅、为后，巽为利，巽伏，故曰失利亡雌。巽为震妇，故曰雌也。
　　丰。三人俱行，北求大牂。长孟病足，倩季负粮。柳下之宝，不失我邦。震为人、为行，数三，故曰三人俱行。互大坎为北，兑为羊，震为长孟、为足，坎病，故曰病足。按：《家语》："叔梁纥之妾生孟皮，孟皮病足"。季，季路也。《家语》子路曰："吾为亲负米百里之外"。互巽为粮，伏艮为季、为负。震为柳，伏坤为下、为邦。○粮，宋元、汲古作囊，依汲古《革》之《恒》校。孟，从宋元，汲古作子。宝，从宋元，汲古作责，非。按：《吕氏春秋》："齐伐鲁，求岑鼎，鲁以他鼎往，齐侯曰：柳下季谓是则因受之，鲁侯请柳下季，季曰：君以赂欲免国也，臣亦有国，破臣之国以免君之国，所不愿也，鲁侯乃以真岑鼎往"。我邦，各本皆作骊黄，依汲古《涣》之《豫》校。
　　旅。凤凰在左，麒麟处右。仁圣相遇，伊吕集聚。伤害不至，时无殃咎，福为我母。离为凤凰、为麒麟。离东为左，兑西为右。坎为圣、为集聚。兑口为伊。巽为齐、为吕。○处右，从宋元，汲古作在右。
　　巽。乘筏渡海，虽深不殆。曾孙皇祖，累累俱在。伏震为筏、为乘，互大坎为海、为深，兑悦故不殆。伏艮为曾孙、为祖。○海，从宋元，汲古作河，不协，非。
　　兑。比目四翼，来安吾国。赍福上堂，与我同床。详《比》之《离》。
　　涣。娶于姜吕，驾迎新妇。少齐在门，夫子悦喜。详《否》之《涣》。吕、齐，汲古作女、作妻，依宋元本。
　　节。螟虫为贼，害我稼穑。尽禾殚麦，秋无所得。坎为贼、为害，伏巽为螟虫。震为禾稼，兑正秋，兑毁折，故秋无所得。○尽禾，汲古作冬禾，依宋元本。
　　中孚。衣裳颠倒，为王来呼。成就东周，邦国大休。震为衣裳，正反震，故曰颠倒。震为王、为呼、为东周，艮为成、为邦国。按：《齐风》："东方未明，颠倒衣裳；颠之倒之，自公召之"，《毛诗叙》谓朝廷兴居无节，焦意似指太公佐周，与毛异。
　　小过。王孙季子，相与为友。明允笃诚，升擢荐举。震为王，艮为孙、为季子、为友。震为明允，艮为笃诚，震为荐举，艮手为擢。词似用《史记》舜举八元八恺事。○笃，元本讹驾，依宋本、汲古。荐，依汲古，宋元本皆讹庆。
　　既济。踊泉滑滑，流行不绝。污为江海，败毁邑里，家无所处。闻虎不惧，向我笑喜。坎为泉，重坎，故流行不绝、故污为江海。坤为邑里，三坤爻隔绝，故云败毁。坎为惧，虎与笑喜盖用半象。○踊，汲古作漏，依宋元。惧，从宋元，汲古作悖。又按：似用《同人》伏象。
　　未济。桑扈窃脂，啄粟不宜。乱政无常，使心孔明。离为鸟，故曰桑扈窃脂。坎为窃、为脂。窃脂，即桑扈，一物也。《左传襄四年》："桑扈窃脂为蚕驱雀者也"，《诗小雅》："交交桑扈"，余似用半象。○扈，宋元本作户，从汲古。心，依宋元本，汲古作我。
　　大有第十四
　　大有。白虎张牙，征伐东莱。朱雀前驱，赞道说辞。敌人请服，衔璧而趋。兑为虎、为牙，西方色白，故曰白虎张牙。白虎，西方宿。离为东，兑为决、为斧钺，故曰征伐东莱。莱，汲古本作东华。按：《史记》云：师尚父封于营邱，未至国，莱人来伐，争营邱。营邱，边莱。莱，夷人也。但太公征莱今史不详，不知华莱孰是，姑从宋元。朱雀，南方宿。离为雀，南方色赤，故曰朱雀。兑口，故曰赞道说辞。道导通。乾为玉，兑口故曰衔璧。○东莱，汲古本作东华，依宋元。
　　乾。南山太行，困于空桑。老沙为石，牛马无食。此用《大有》象。乾为山、为行，位南，故曰南山。太行，亦山名也。伏坎为困，艮为桑，坤虚，故曰空桑。艮为沙石。坤为老、为牛马，兑为食，坤闭，故曰无食。○无食，宋元本作无粮，依汲古。
　　坤。播木折枝，与母别离，绝不相知。依《讼》之《谦》校。播，种也，言折枝种于他所，与母树分离也。○宋元、汲古皆作"蟠木失歧"，误。按：此亦用《大有》伏象。
　　屯。噂噂所言，莫如我垣。欢乐坚固，可以长安。详《乾》之《困》。○宋元本作譐譐，依汲古。莫如我垣，亦依汲古，宋元作"莫知我恒"，误。
　　蒙。雹梅零坠，心思愦愦。怀忧少愧，乱我魂气。艮为果、为梅，坎为冰，故曰雹梅。《尔雅》葖芦萉注：紫花大根，俗呼雹突，由此例之，是雹梅为象形之字，作李者非也。坎折故零坠。坎为心思，坎忧故愦愦。坤为我、为乱、为魂气。○愦愦，依宋元本，汲古作积愦。雹，各本作李，依《颐》之《否》校。
　　需。火虽炽，在吾后。寇虽多，在吾右。身安吉，不危殆。离为火，伏坤为吾，在下故曰在后。坎为寇，兑为右，伏坤为身、为安。殆，音以。
　　讼。虎卧山隅，鹿过后朐。弓矢设张，猬为功曹，伏不敢起，遂至平原，得我美草。乾为虎、为山，伏震为鹿、为后。《广韵》："朐，山名"，《史记始皇本纪》："立石上朐界中"，由是例之，后朐或山名也。坎为弓矢、为棘、为猬、为伏，伏坤为平野、为我。震为美草。○遂，依宋元本，汲古作逐。平，汲古、元本作洋，依宋本。坎为矢证。《后汉书百官志》："功曹主选署及众事为郡吏长"，《论衡》云："人谓虎食人，功曹为奸所致。"其意以为功曹为吏率虎为兽雄，而猬能伏虎，故虎畏见。《史记龟策传》注：猬能伏虎。
　　师。三火起明，雨灭其光。高位疾颠，骄恣诛伤。伏离为火，数三，故曰三火。坎为雨、为黑，故无光。坎为疾。坤为诛伤。○颠，宋元作巅，依汲古。诛，汲古作深，依宋元。
　　比。疋居楚乌，遇谗无辜，久旅离忧。丁云："疋，雅同"，《说文》："雅，楚鸟也，一名鸒，一名卑居，秦谓之雅"，言雅居楚即谓乌也。艮为乌，故曰乌、曰雅。坎上下兑口相背，故曰谗。坎为忧。○疋居楚乌，依汲古，宋元本作"匹君楚马"，非。旅，依宋元，汲古作散。○艮乌确证。
　　小畜。一室百子，同公异母。以义防患，祸灾不起。通《豫》。坎为室，数一。坤为百，震为子、为公。坤为母，上下坤相背，故曰异母。坎为患，坤为祸灾，坎伏，故不起。○百子、同公，依宋元本，汲古作十子、作同心，似非。
　　履。商人行旅，资所无有。贪其利珠，流连王市。还家内顾，公子何咎。通《谦》。震为商旅、为行人、为珠，巽为利市，乾为王，故曰王市。艮为家，离为顾，震为公子。○所无，依宋元本，资所无有者，言资无所出也。汲古作"资无所有"，非。
　　泰。禹将为君，北入昆仑。稍进扬光，登入温汤。代舜为治，功德昭明。乾为君王，故曰禹。伏艮为昆仑。坤位北，艮阳在上为光，艮手，故曰扬光。坤水为汤，艮火，故曰温汤。震为帝，故曰舜。○扬光，依宋元本，汲古作阳光，非。代舜为治，依宋元本增，汲古无。○坤北证。
　　否。乾行天德，覆帱无极。呕呼烹熟，使各自得。乾为天，故覆帱无极，伏震兑，故曰呕呼。艮火坤釡，故曰烹熟。○天，汲古作大，烹作享，均依宋元本。
　　同人。南国盛茂，黍稷醴酒。可以享老，乐我嘉友。乾为南，伏坤为国。震为盛茂、为黍稷，伏坎为酒。乾为老，震为乐。○盛茂，汲古作茂盛，醴作醲，均依宋元本。
　　谦。方船备水，傍河燃火，终身无祸。震为船，坤为船，坤为方，方，并也。《诗》"方舟为梁"，故可备水。坎水坎河，艮为火，故曰傍河燃火。坤为身、为祸，震喜，故无祸。○汲古多"与夫吉昌，永得安康"二句，依宋元本。
　　豫。雷行相逐，无有休息。战于平陆，为夷所覆。详《坤》之《泰》。
　　随。踯躅踟蹰，拊心搔头。五昼四夜，睹我齐侯。震足故踯躅、踟蹰。坎为心、为首，艮手，故拊心搔头。艮为日、为昼，兑为夜，震卦数四，巽五。巽为齐。○睹，依宋元本，汲古作赌。○上二句用《邶诗》注，详《同人》之《随》。
　　蛊。大口宣唇，神使伸言。黄龙景星，出应德门。与福上堂，天下安昌。详《需》之《萃》。
　　临。阴衰老极，阳建其德。履离戴光，天下昭明。详《否》之《无妄》。第三句各本皆讹"离载阳光"，依《坤》之《未济》校。
　　观。三涂五岳，阳城太室。神明所伏，独无兵革。详《需》之《蒙》，汲古多"下有保国"四字，依宋元本。
　　噬嗑。年丰岁熟，政仁民乐。利以居止，旅人获福。震为年岁、为丰熟、为仁乐，伏巽为利。艮为居止，震为旅人。○政仁，依宋元，汲古作仁政，非。
　　贲。楚乌逢矢，不可久放。离居无群，意昧精丧。作此哀诗，以告孔忧。楚乌，即雅，见《说文》。艮为黔啄，故曰乌。震为丛木，故曰楚乌。坎为矢，故曰楚乌逢矢。艮为居，坎为孤，故曰离居无群。坎为心、为隐伏，故曰意昧。震神坎陷，故精丧。坎为哀忧，震为告。《诗四月篇》："君子作诗，维以告哀"。○乌，从宋元本，汲古作鸟。矢，宋元本讹天，从汲古。可，宋元本作时，从汲古。群，汲古作辜，从宋元本。汲古无意昧精丧句。
　　剥。出门大步，与凶恶忤。骂公詈母，为我忧耻。坤为门户、为凶、为母、为我忧。伏乾为行、为公，兑为骂詈。○凶，依宋元本，汲古作兄，非。耻，亦从宋元本，汲古作趾，非。
　　复。火至井谷，阳芒生角。犯厯天市，窥观太极。登上玉床，家易六公。天市，依汲古。《天官书》："旗中四星曰天市"，宋元本作天户，非。太极，依汲古，即北极也，宋元作太微，不韵。又阳宜作杨，古杨柳不分，即柳星也。按：此亦用《大有》象。离为星、为火，兑为井谷，伏艮为角，离为观。太极谓五。乾为玉，伏艮为床。
　　无妄。牧羊逢狼，虽忧不伤。畏怖惕息，终无祸殃。震为羊，震艮对，故曰逢狼。艮为狼，坤为牧、为忧伤，乾惕，故曰惕息。坤为祸殃，坤伏故无。○惕，依汲古，宋元本讹既。
　　大畜。茧栗牺牲，敬事鬼神。神嗜饮食，受福多孙。望季不来，孔圣厄陈。上四句详《乾》之《旅》。艮为季，艮止，故不来。乾为圣，震为孔、为陈。○鬼，宋元本作贵，神嗜作享者，兹依汲古。
　　颐。大泽治妆，南归牧羊。长伯为我，多得牛马，利于徙居。坤为水、为海，故曰大泽。妆，俗作娤，为装之讹字。震为行，故治装。伏兑为羊，坤为牧，震为归、为南、为伯、为长。坤为我、为牛、为马，震行故徙居。○大泽治妆，宋元本作大盖治床，依汲古。归羊，从宋元本。牧，从汲古。牛马，依宋元本，汲古作马牛。
　　大过。枯树无枝，与子分离。饥寒莫养，独立哀悲。通《颐》。震为树，互大离科上槁，故曰枯，巽寡故无枝。震为子，风散故分离。乾为寒，离虚为饥，坤死故莫养。坤为哀悲。
　　坎。天地九重，尧舜履中。正冠垂裳，宇宙平康。互震为帝，故曰尧舜。震为履，坎为中，艮为冠，坤为裳，坎为平。○履，汲古作治，依宋元本。
　　离。凫鹥游泾，君子以宁。履德不衍，福禄来成。伏震为凫鹥，坎为泾，艮为君子，震为履、为福禄。○泾，元本作滛，从宋本、汲古。履，从宋元本，汲古讹复。
　　咸。裸裎逐狐，为人观笑。牝鸡雄晨，主作乱根。通《损》。坤为身，故曰裸裎。艮为狐，震为逐、为人、为笑，艮为观，互巽为鸡，震为雄、为旦、为鸣，故曰雄晨。震为主，坤为乱。○裸裎，宋元本作臝襢，依汲古。观，汲古作所，雄作司，均依宋元本。《书》：牝鸡之辰，惟家之索。
　　恒。典册法书，藏在兰台。虽遭乱溃，独不遇灾。详《坤》之《大畜》。○书、乱，从宋元本，汲古作言、作祸，《论衡》："连山藏在兰台"。
　　遯。三痴且狂，欲之平乡。迷惑失道，不知昏明。通《临》。坤为痴，震数三，故曰三痴。震起故曰且狂。《诗郑风》："不见子都，乃见狂且"，《说文》："且，荐也，荐，进也"，《集韵》："且，徂也"，且狂，犹狂且也。坤为平乡，震为之，坤为迷惑、为失，震为大涂，坤夜震旦，故曰昏明，坤迷故不知。全用对象。○且狂，依汲古，宋元本作俱，非。且，音徂。
　　大壮。瘿瘤疡疥，为身疮害。疾病癃痾，常不危殆。通《观》。艮多节，故曰瘿瘤痬疥、曰癃痾。坤为身、为害、为疾病，艮安故不危殆。○害，依宋元本，汲古作患，不协。痾、危殆。皆依汲古，宋元本作痢、作属逮，似非。
　　晋。三豕俱走，鬬于谷口。白豕不胜，死于坂下。坎为豕，离卦数三，故曰三豕。艮为谷，伏兑为口。兑刚鲁毁折故鬬。兑，西方色白，故曰白豕。坤死艮坂，故曰死于坂下。○谷，宋元本作虎，依汲古。
　　明夷。赖主之光，受德之佑。虽遭颠沛，独不凶咎。震为主，离为光，震为德。○主，依汲古，宋元本作先。遭，依宋元本，汲古作造。
　　家人。上义崇德，以建大福。明哲且聪，周武立功。通《解》。震为德、为福、为建，离为明、为哲、为聪，震为周、为武、为功。○哲、立功，从宋元本，汲古作德、作功立，非。
　　睽。四乱不安，东西为患。身止无功，不出国城。乃得全完，赖其生福。兑数四，离为乱，坎险故不安。离为东，坎为西、为患，伏艮为身、为止、为国城，艮止故不出。
　　蹇。金牙铁齿，西王母子。无有患殆，涉道大利。详《小畜》之《大有》，此亦用《大有》象。○涉道大利，依汲古，宋元本作灭害道利。
　　解。贺喜从福，日利蕃息，欢乐有得。震为喜乐、为贺、为福，伏巽为利，离为日，震为蕃息。
　　损。昊天白日，照临我国。万民康宁，咸赖嘉福。艮一阳在上故为天、为日，纳丙，故曰昊天。昊天，夏日也。坤为我、为国，艮为光明，故曰照临。坤为万民，震为康宁、为嘉福。○嘉福，依宋元本，汲古作受福。
　　益。左眇右盲，视闇不明。下民多孽，君失其常。震为左，伏兑为右，互大离故曰眇、曰盲、曰不明。坤为黑暗、为下、为民、为孽，震为君。
　　夬。吾有黍粱，委积道傍。有囊服箱，运到我乡，藏于嘉仓。通《剥》。艮为道，坤为委积、为囊、为箱、为乡，坤载故曰运。坤为藏，艮为仓，又为果蓏。蓏，草实也。黍粱故为艮象。○吾有，从汲古，宋元本作吾家。囊，从宋元，汲古作架。
　　姤。殊类异路，心不相慕。牝豕无猳，鳏无室家。通《复》。坤为类、为心，震为大涂，坤为牝，巽为豕，故曰牝豕。猳，牡也。坤寡故曰鳏。○牝豕，宋元本作牝猭，依汲古。
　　萃。雀行求食，出门见鹞。颠蹶上下，几无所处。艮为雀、为求，兑为食，艮为门、为鹞，兑折故颠蹶。
　　升。野有积庾，穑人驾取。不逢狼虎，暮归其宇。坤为野、为积、为庾。震为稼穑、为人，故曰穑人。艮为虎狼，艮伏故不逢。坤为莫，震为归。○积庾，宋本作积庚，元本作种庾，依汲古。狼虎，亦依汲古，宋元本作虎狼，与下宇不韵。
　　困。肤敏之德，发愤晨食。虏豹禽说，为王求福。详《师》之《观》。○虏，依汲古，宋元本讹虎。晨，各本皆作忘，依宋元本《师》之《观》校改。说，从宋元，淮阴伐赵禽夏说，汲古作越，非。
　　井。光祀春成，陈宝鸡鸣。阳明失道，不能自守，消亡为咎。《汉书郊祀志》："秦文公获若石于陈仓北坂城，祠之，其神来，常以夜光辉若流星从东方来，集于祠城，其声殷殷，若雄雉野鸡夜鸣，名曰陈宝"。兹云春城，疑祠城之讹，疑原句无春字，祀成即祠城，或为光集祠城也。卦通《噬嗑》。离为光，坎为集，艮为祠城，震为陈、为鸣，本卦巽为鸡。○光祀，从宋元本，汲古作光礼。礼，即集之音讹字。陈宝，宋本、汲古皆作陈项，非，依元本。
　　革。左抱金玉，右得熊足。常盈不亡，获心所欲。通《蒙》。震为左、为玉，艮为金、为抱，兑为右，艮熊震足，坤为多，故曰常盈。坤为亡，震乐故不亡。坎为心、为欲。○艮金证。熊足即熊掌。
　　鼎。履泥污足，名困身辱。两仇相得，身为痛疟。通《屯》。震为足、为履，坤为土、为水，故曰履泥污足。艮为名，坎陷，故名困。坤为身，坤下故辱，坤数二故曰两。正反艮故相仇。○为痛疟，依宋元本，汲古作其为虐。
　　震。安居重迁，不去其。禾米相间，乐得常产。艮为居，艮止，故安居不迁。震往，艮，艮止，故不去其。震为禾米，为乐。○，从汲古，宋元本作亶，音讹字。
　　艮。天灾所游，凶不可居。转徙获福，留止忧危。互坎为灾凶，震为游，上下卦阳在上故曰天灾。艮为居，坎险，故不可居。震为徙、为福，艮止坎危。○忧危，从汲古，与居韵，宋元作危忧。
　　渐。昧昧墨墨，不知白黑。景云乱扰，光明隐伏。犬戎来攻，幽王失国。坎隐伏故曰昧墨，故不知白黑。巽为白，坎为黑、为云，离明，故曰景云。离为乱、为光明，坎伏艮犬，坎为幽、为失，艮为国，震为王，震伏，故曰幽王。○白黑，依宋元本，汲古作日黑。
　　归妹。凫雁哑哑，以水为宅。雌雄相和，心志娱乐。得其所欲。详《大畜》之《鼎》。○心志，依宋元，汲古作常共。
　　丰。长生无极，子孙千亿。柏柱载梁，坚固不倾。震为长生、为子，伏艮为孙。震为千亿、为柏柱、为载、为梁，伏艮为坚固。○梁，从汲古，宋元本作器。
　　旅。麒麟凤凰，善政得祥。阴阳和调，国无灾殃。离为文明，故曰麟凤。卦一阴从一阳，二阴从二阳，故曰和调。
　　巽。天之奥隅，尧舜所居。可以存身，保我室家。伏艮为天，震为帝，故曰尧舜。艮为居、为身、为室家、为保。全用旁通。○室家，从宋元，汲古作家室，非。家，音姑，与居韵。
　　兑。配合相迎，利之四邻。昏以为期，与福笑喜。兑昧为昏，震为福、为笑喜。迎邻为韵，邻，音灵。
　　涣。砥德砺材，果当成周。拜受大命，对为齐侯。震为德、为材，艮石，故曰砥砺。震为周，艮为拜，巽为命、为齐。
　　节。与福俱坐，蓄水备火，终无灾祸。震为福，艮为坐，坎水艮火，坎为积蓄、为灾祸。○宋元本多"思患预防"四字为第三句，依汲古。
　　中孚。晨昏潜处，候时煦煦。卒逢白日，为世荣主。震为晨，兑为昧、为昏，巽为潜，艮为待、为时，震为煦。煦，和也。巽为白，艮为日，震为主、为荣。○晨，元本作畏，依宋本、汲古。候时煦煦，宋元本作候明昭昭，兹从汲古。煦主为韵。
　　小过。视日再光，与天相望。长生欢悦，与福为多。艮为日、为光、为望、为天，巽长震生，震欢悦为福、为多也。○再，从汲古，宋元本作载。多，从宋元本，汲古作兄。与，从汲古，宋元作以。○艮为天证。
　　既济。大头明目，载受嘉福。三雀飞来，与禄相触。坎为大首，离为明目，震为载、为嘉福。离为鸟，卦数三，故曰三雀飞来。震为飞、为禄。除坎离外，皆用半象。○载受嘉福，从宋元本，汲古作再受喜福。三，从宋元本，汲古作二。触，从汲古，宋元讹单。
　　未济。楩生荆山，命属输班。袍衣剥脱，夏热冬寒。立成枯槁，众人莫怜。详《乾》之《既济》。楩，汲古讹梗，依宋元本。
　　谦之第十五
　　谦。王乔无病，狗头不痛。亡跛失履，乏我徒从。艮为寿，故曰王乔。王乔，古仙人。坎为病，震乐故无病。艮为狗，坎为首、为痛，震为履，坎蹇故跛。坤为我。○狗，依汲古，宋元本作苟。跛，依汲古，宋元本作破。亡疑为足之讹。震足坎蹇，故曰足跛。
　　乾。喋嗫噱嚾，昧冥相抟。多言少实，语无成事。此取遇卦《谦》象。注解详卷九《明夷》之《豫》。《豫》与《谦》同象。喋，汲古作嗛，依宋元本。噱嚾，宋元本讹处曜，汲古作噱嘤。抟，宋元作待，汲古讹持，依汲古，《中孚》之《升》校有详说。
　　坤。北辰紫宫，衣冠立中。含和建德，常受大福。铅刀攻玉，坚不可得。详《坤》之《观》。多下二句。此亦用《谦》象。艮为刀、为金，坤柔故曰铅刀。震为玉，艮为坚。○艮为刀、为金证。
　　屯。东壁余光，数暗不明。主母嫉妬，乱我事业。震为东，艮为壁，故曰东壁。艮又为火、为光明，坎为暗，故不明。坤为母，震为主，故曰主母。坎为嫉妬，坤为乱、为事业。《列女传》："贫妇徐吾与邻妇会烛，夜续烛，数不给，邻妇欲摈之，吾曰，一室之内，增一人，烛不为闇，少一人，不为明，何爱东壁之余光乎？"林用其事。
　　蒙。下背其上，盗明相让。子婴两头，陈破其墟。坤为下，艮为背、为上、为明，坎为盗，震为言，正反震相对故曰相让。震子、震婴。坎为首，坤数二，故曰两头。震为陈，坎为破，坤为墟。两头于象甚合，其义未详，疑为面缚之讹。○相让，从宋元本，汲古作其，非。让，责也。子婴，从汲古，宋元本作婴子，非。陈，陈涉也，言陈涉亡秦灭子婴也。
　　需。凤生会稽，稍巨能飞。翱翔桂林，为众鸟雄。离文为凤，伏艮为山。会稽，山名。艮阳在上为飞、为翱翔、为林、为鸟，坤为众。全用伏。○能飞，从宋本，元本作飞翔，非。巨，汲古作其，依宋元本。
　　讼。凿井求玉，非和氏宝。名困身辱，劳无所得。坎陷为井，乾为玉、为宝，坎为和，伏坤为身、为辱。艮为名，艮覆故名困。坎为劳。○非和氏宝，依宋本及汲古，元本作"非卞氏室"，非。
　　师。邦桀载殳，道至东莱。百僚具举，君王嘉喜。坤为邦、为恶，故曰桀。艮为殳，兵器也。《诗卫风》："邦之桀兮，伯也执殳"。震为大涂、为陵，震东故曰东莱。东莱，山名。坤为百，艮为官，互震为君王、为嘉喜。○邦桀，从宋元本，汲古讹拜桀。殳，从陈本，元本、宋本、汲古皆讹役。道，从宋元本，汲古作送。《汉书郊祀志》："东莱山，黄帝所常游"，林词似指此事。
　　比。安息康居，异国穹庐。非吾邦域，使伯忧戚。详《蒙》之《屯》。○穹、戚，依汲古，宋元本作同、作惑。
　　小畜。江河淮海，天之都市。商人受福，国家富有。详《否》之《乾》。
　　履。同本异业，乐仁尚德。东邻慕义，来兴吾国。通《谦》。震为木，正反震而以三爻为本，故曰同本异叶。震为仁德、为乐、为东、为兴，坤为吾、为国。○邻，依宋元本，汲古讹林。
　　泰。白鹤衔珠，夜室为明。怀我德音，身受光荣。震为白、为鹤、为珠，兑为口，故曰衔。坤为夜、为室，震为明、为音，坤为怀、为我、为身，乾为光荣。《搜神记》："哙参行遇黔鹤，为弋人射伤，收养之，放去，一夜，雌雄各衔一明月珠来以报参"。○室，宋元作食，从汲古。为，从宋元，汲古作反。我，元本作吾，从宋本、汲古。
　　否。践履危难，脱厄去患。入福喜门，见吾邦君。伏震为践履，坤为患，乾在外，故脱厄去患。艮为门，乾为福喜，巽为入，坤为吾、为邦，乾为君。○福，依宋元本，汲古作临。
　　同人。宫商既和，声音相随。骊驹在门，主君以欢。通《师》。震为乐，故曰宫商、曰声音。震为随、为马，坤为门，震为主、为君、为欢，又震为行。骊驹，为送行之诗。
　　大有。天地配享，六位光明。阴阳顺叙，以成厥功。详《讼》之《震》。
　　豫。江河淮海，天之奥府。众利所聚，可以饶有，乐我君子。详《否》之《坤》。
　　随。双鸟俱飞，欲归稻池。径涉萑泽，为矢所射，伤我胸臆。详《屯》之《旅》。○萑，依《屯》之《旅》校，宋元本作雚，汲古作藿，皆非。
　　蛊。伯仲叔季，日暮寝寐。臝卧失明，丧我贝囊，衔却道傍。震为伯，大坎为仲，艮为叔季，坎为莫、为寝寐，艮为身、为臝、为卧、为明，兑昧故失明，兑毁折故曰丧。艮为贝，震为道、为囊。○伯，从汲古，宋元本作留。臝，汲古作裸，宋元本作羸，由汲古证之可见宋元本原作臝。羸裸同，故从之。明、丧、贝，从汲古，宋元本作限、虐、具，非。却，汲古作缷，依宋元本。
　　临。受终文祖，承衰复起。以义自闲，虽苦无咎。坤为文，伏艮为终、为祖，故受终文祖。坤为衰，震为起，坤为义、为咎，震乐故无咎。○闲，依汲古，宋元本作闭。
　　观。据斗运枢，顺天无忧，与乐并居。详《益》之《节》。
　　噬嗑。周师伐纣，战于牧野。甲子平旦，天下悦喜。震为周、为伐，坎众为师，离为恶人，故曰纣。艮为城。《尚书》注：牧野城，周武王所筑。震为旦、为子，艮为甲，故曰甲子。坎为平，故曰平旦。艮为天，震为下、为乐。《周书》："武王伐纣，甲子昧爽，王朝至于商郊牧野"，林所本也。
　　贲。十雌百雏，常与母俱。抱鸡搏虎，谁敢害诸。通《困》。巽为雌，兑为雏，数十故曰十雌。震为百、为子，故曰百雏。巽为母、为鸡，艮为虎、为抱，故曰抱鸡搏虎。○百，元本作伯，从宋本、汲古。诸，依宋元本，汲古作者，与俱不协。○巽母证。
　　剥。桀跖并处，人民愁苦。拥兵荷粮，战于齐鲁。此用《谦》象。坤为恶，故曰桀。坎为盗，故曰跖。震为人民，坎为愁苦，艮为兵，震为粮，艮手为拥，艮背为荷。震为战，伏兑为鲁，巽为齐，故曰齐鲁。
　　复。南山昊天，刺政闵身。疾悲无辜，背憎为仇。详《乾》之《临》。
　　无妄。百川朝海，流行不止。道虽辽远，无不到者。乾为海、为百川。震为行、为道、为远、为至，故无不到。
　　大畜。目不可合，忧来摇足。悚惕危惧，去其邦域。大离故目不合。震为足、为摇，乾为忧、为危惕。艮为邦域，艮在外故曰去。○危，依汲古，宋元本作为。
　　颐。鸟升鹊举，照临东海。尨降庭坚，为陶叔后。封于英六，履福绥厚。详《需》之《大畜》。
　　大过。北方多枣，橘柚所聚。何囊载黍，盈我筐筥。通《颐》。坤为北，艮为枣、为橘柚，正反艮故曰聚，坤亦为聚也。坤为囊，艮为何，震为黍、为载、为筐筥。
　　坎。悬貆素飡，食非其任。失望远民，实劳我心。《诗小雅伐檀篇》："胡瞻尔庭有悬貆兮？不素餐兮？"互艮为貆，震为素、为餐，坎为食，伏巽为绳，故曰悬。艮为望，坎失，故曰失望。坎为民、为劳、为心。○貆，宋元本作狟。飡，汲古作餐，依宋元本。食非其任，言不称职也。
　　离。羔羊皮革，君子朝服。辅政扶德，以合万国。详《晋》之《临》。
　　咸。齐鲁争言，战于龙门。构怨致祸，三世不安。详《坤》之《大畜》。○世，依宋元本，汲古作三岁。
　　恒。久阴霖雨，涂行泥潦。商人休止，市空无有。互大坎故曰阴、曰霖雨、曰泥潦。震为大涂、为行、为商人，坎陷故休止。巽为市，兑毁故空无所有。○市空无有，依汲古，宋元本作市无所有。
　　遯。桃雀窃脂，巢于小枝。摇动不安，为风所吹。心寒栗栗，常忧殆危。艮为鸟故曰桃雀。窃脂，《诗大雅》："肇允彼桃虫"，《传》"桃虫，鹪鹩也"。鹪鹩，即桃雀。《尔雅》："桑扈、窃脂，皆小鸟"，艮为小也。艮为巢、为枝，巽风进退故动摇。乾为寒、为惕，故曰栗栗、曰危殆。○巢，依宋元本，汲古作来，非。心寒，依《旅》之《晋》校。
　　大壮。防患备灾，凶祸不来，虽困无灾。通《观》。坤为患、为灾，艮为防，坤为凶祸，坤闭故困。○均依汲古，宋元本祸作恶，无灾作无忧，多"未获安休"四字。
　　晋。引颈绝粮，与母异门。不见所欢，孰与共言。艮为颈，震为粮，震覆坤舆闭故绝粮。坤为母、为门，艮亦为门。坤西南、艮东北，故曰异门。震为欢、为言，震覆坤闭，故不见所欢，故无与共言。○颈，依汲古，宋元本作顺，非。
　　明夷。虾去海，藏于枯里。街巷褊隘，不得自在。南北极远，渴馁成疾。坤为鱼，故曰虾。坎为海，坤在外，故曰去海。坤为里、为藏，离为枯、为巷。坎为褊隘，离南坎北，坎为疾，离为渴馁。○褊，汲古作偏，从宋元本。极远，汲古作无极，从宋元本。
　　家人。恭宽信敏，功加四海。辟去不详，喜来从母。坎为信，巽为母，伏震为喜。
　　睽。岁饥无年，虐政害民。乾溪骊山，秦楚结怨。离虚故饥。坎为众、为民，兑毁折故曰虐、曰害。坎为溪，离火故曰乾溪。坎为马，伏艮为山，故曰骊山。兑西故曰秦，离南故曰楚。楚灵王死于乾溪，秦始皇葬骊山，故曰秦楚结怨。坎为怨也。
　　蹇。右目无瞳，偏视寡明。十步之外，不知何公。此用《谦》象。伏兑为右，艮离目不全故无瞳，故偏视，坎黑故寡明。坤数十，震为公、为步，正反震，故不知何公。
　　解。蜩螗欢喜，草木嘉茂。百果蕃炽，日益庶有。此用《谦》象。震为鸣，伏巽故曰蜩螗。《豳风》注：蜩，蝉也。宋曰螗。震为欢喜，《诗大雅》："如蜩如螗，如沸如羹"，笺云：言饮酒欢呼之声似蜩螗之鸣，兹曰欢喜，用诗意也。震为草木、为嘉茂、为百、为蕃炽。艮为果、为日。○果、庶，从汲古，宋元作菓、作多。
　　损。常德自如，安坐无尤。幸入贵乡，到老安荣。艮止故曰常德、曰安坐。艮为乡、为贵，坤为老，震为荣。○幸入，宋本作华萃，元本作华入，依汲古。○艮贵可解《易》。
　　益。狡兔趯趯，良犬逐咋。雄雌爰爰，为鹰所获。震为兔、为行，互艮为大。震为逐，震口为咋、为雄，巽为雌，爰爰，行貌。艮为鹰、为获，《诗小雅》："跃跃毚兔，遇犬获之"，《释文》："跃，他厯反，与趯同"，又《王风》："有兔爰爰"，《传》："爰爰，行缓也"。○雄雌爰爰，依《未济》之《师》校，各本作雄雉受害，非。
　　夬。春桃生花，季女宜家。受福多年，男为邦君。详《师》之《坤》。
　　姤。山石朽弊，消崩堕落。上下离心，君受其祟。乾为山、为石，巽为朽弊、为消崩堕落。乾为君，阴消阳，故曰受祟。○消堕，从汲古，宋元本作稍堕。
　　萃。水坏我里，东流为海。龟凫讙哗，不睹我家。详《泰》之《兑》。
　　升。七窍龙身，造易八元。法天则地，顺时施恩，富贵长存。元本注：圣人心有七窍，伏羲蛇身。《左传》："高辛氏有才子八人，天下谓之八元"，互兑为穴、为窍，数七，故曰七窍。震为龙，坤为身，故曰龙身。坤数八，又为地，伏乾为天，故曰法天则地。震为时，坤顺，故曰顺时。伏乾为富贵。翟云升谓伏义龙身，八元即八卦。○易，汲古作化，施恩作施行，均从宋元本。
　　困。四夷慕德，来兴我国。文君陟降，同受福德。坎为夷，伏震，卦数四，故曰四夷。坎为慕，伏艮为国。震为君，互离故曰文君。正反震，故曰陟降、曰福德。○同福，依宋元本，汲古作合其，《诗大雅》："文王陟降"，文君即文王。
　　井。华首山头，仙道所游。利以居止，长无咎忧。伏艮为山，坎为首，兑为华，故曰华首。艮为寿，故曰仙道。伏震为游，巽为利、为长，艮为居止，坎为忧。
　　革。鹯鸠徙巢，西至平州。遭逢雷雹，损我苇芦。家室饥寒，思吾故初。通《蒙》。艮为鹯鸠、为巢，震行，故曰徙巢。坎为平、为西、为冰雹，震为雷、为苇芦，兑毁坤我，艮为家室，坤为饥寒。○损，从汲古，宋元本作辟。
　　鼎。狗无前足，阴谋叛北，为身害贼。详《小畜》之《明夷》。艮为狗，初二半艮，无初爻，故无前足。震为足，震伏亦无。○北，依汲古，宋元本作背。《说文》："背，乖也"。二人相背，《史记鲁仲连传》："士无反北之心"，背乃妄人所改。
　　震。阳孤亢极，多所恨惑。车倾盖亡，身常惊惶。乃得其愿，雌雄相从。详《乾》之《屯》。○从，依宋元本，汲古作存，乃音讹。
　　艮。空槽注器，豚彘不到。张弓祝鸡，雄鸠飞去。鸠皆作父，依《师》之《旅》校。祝，呼也。
　　渐。长夜短日，阴为阳贼。万物空枯，藏于北陆。巽为长，坎为夜，离日坎隐，故短日。坎为贼，北方阴，离日为阳，阳为坎阴所蔽，故曰阴为阳贼。巽为草莽、为万物，离虚故空枯。坎为藏、为北，艮为道，故曰北陆。冬日行北陆。
　　归妹。爪牙之士，怨毒祈父。转忧于已，伤不及母。兑为爪牙，震为士、为父，故曰祈父。坎为怨毒、为忧，巽为母，巽伏，故伤不及母。《诗小雅祈父》："予王之爪牙，胡转于予恤，有母之尸饔"。祈父，司马也，言司马令我久役，移忧于已，不及事母，令母主爨也。林全说诗意。○震父巽母证。
　　丰。拜跪请兔，不得臭腐。俛眉衔指，低头北去。伏艮为拜跪，震为兔，震言，故请兔。巽为臭腐，巽伏故不得。艮为眉，坎陷，故俛眉。艮为指，兑口，故衔指。坎为首、为低、为北。多用伏象。○俛，从汲古，宋元本讹挽。眉，依宋元本，汲古作首。低头，依宋元本，汲古作不得。
　　旅。有莘季女，为夏妃后。贵夫寿子，母字四海。巽为草莽、为莘，兑为季女，离为夏，艮贵艮寿，震夫震子，巽为母，兑为海，震卦数四，故曰四海。○夏，从宋元，汲古作王。○巽母可解《易》。
　　巽。季姬踌躇，待孟城隅。终日至暮，不见齐侯。详《同人》之《随》。○季姬、暮，从宋元本，汲古作姜、作旦，非。
　　兑。邯郸反言，父兄生患。涉叔忧恨，卒死不还。详《坤》之《睽》。叔，从宋元本，汲古作此，非。叔，吴广字也。忧恨，从汲古，宋元作援殂。卒，从汲古，宋元作一。
　　涣。逐鹿山巅，利去我西。维邪南北，所求不得。艮为鹿、为山、为巅，震为逐，巽为利，坎为西，震为言，故曰维邪。维邪，呼声。震为南，坎为北，艮为求。○所求不得，依汲古，宋元作利无不得。
　　节。穿鼻系株，为虎所拘。王母祝福，祸不成灾，突然自来。艮为鼻，坎为穿，伏巽为系，震为株，言既穿其鼻又系于木也。艮为虎、为拘，震为王，伏巽为母，故曰王母。震为福、为祝，坎为祸、为灾。○株，汲古作珠，依宋元本。福，依汲古，宋元本讹榴。
　　中孚。虎豹熊罴，游戏山谷。君子仁贤，皆得所欲。艮为虎豹熊罴、为山谷。《易井九二》"井谷射鲋"，以伏艮为谷也。震为游，艮为君子、为仁贤。○皆，汲古作亦，从宋元本。
　　小过。梅李冬实，国多盗贼。扰乱并作，王不得制。详《屯》之《师》。此以正反巽为盗贼，故曰多。
　　既济。望幸不到，文章未就。王子逐兔，犬踦不得。此用《谦》象。艮为望，坤为文章，震为王、为子、为逐、为兔，艮为犬，坎为踦。○王子，依宋元本，汲古作三。
　　未济。千柱百梁，终不倾僵。仁智辅圣，周宗宁康。此用《谦》象。坤为千、百，艮为柱，坎为极、为梁，震仁，坎智，坎圣，震为周。
　　豫之第十六
　　豫。冰将泮散，鸣雁噰噰。丁男长女，可以会同。生育圣人。坎为冰，下临艮火，故曰泮散。艮为雁，震鸣，故曰噰噰。伏兑纳丁，《晋书李密传》："零丁孤苦"，丁男，言孤男无配偶也。巽为长女，震为生，坎为圣，言少男长女及冰未泮而婚嫁也。《周礼媒氏》疏引《韩诗传》：古者霜降逆女，冰泮杀止。按：《诗邶风》："士如归妻，迨冰未泮"，据《韩诗》是冰泮后禁嫁也，荀子及家语皆同韩诗说，郑误。○圣，从宋元本，汲古作贤。噰噰，从宋元本，汲古作雍雍，与毛诗字异。
　　乾。龙马上山，绝无水泉。喉焦唇乾，口不能言。详《乾》之《讼》，此用《豫》象。
　　坤。蔡侯朝楚，留连江滨。逾时厯月，思其后君。左氏定五年：蔡侯朝，楚子常求其裘，弗与，乃留蔡侯弗使归。豫震为草莽、为蔡、为楚、为诸侯，坎陷，故流连，坎水故曰江滨。艮为时，坎为月、为思，震为君。全用《豫》象。
　　屯。文厄羑里，汤困夏台。仁圣不害，数困何忧。免于缧绁，为世雄侯。中爻坤为文、为里，坤闭故厄。坎为水，艮火，故曰汤、曰夏。艮为台，震为仁，坎为圣，坤为害。坎为困、为忧，巽为缧绁，巽伏故免。震为雄、为侯。○绁，从汲古，宋元本作索。雄，依宋元本，汲古作明。《史记周本纪》："纣囚文王于羑里"，《殷本纪》："夏桀囚汤于夏台"。
　　蒙。典册法书，藏在兰台。虽遭乱溃，独不遇灾。详《坤》之《大畜》。
　　需。毡裘膻国，文礼不饬。跨马控弦，伐我都邑。伏坤为裘、为文礼、为马、为我、为都邑，谓匈奴寇边也。
　　讼。星陨如雨，力弱无辅。强阴制阳，不得安土。《左传庄七年》："星陨如雨"。离为星，坎为雨，风陨，伏象，明夷，明入地中，故曰阴制阳。坤为土。○第三句宋元本作"强阳制阴"，从汲古。
　　师。蝗嚼我稻，驱不我去。实穗无有，但见空藁。详《小畜》之《大壮》。
　　比。虎饥欲食，为猬所伏。禹导龙门，避咎除患，元丑以安。艮为虎，坤虚，故饥。伏兑为食，坎为猬、为伏，伏乾为王、为龙、为门，故曰禹导龙门。坎为患、为隐伏，故曰避咎除患。坤为丑、为安。○所伏，依汲古，宋元本作而伏，非。《史记龟策传》："猬能伏虎，见鹊而仰。"
　　小畜。蝙蝠夜藏，不敢昼行。酒为酸浆，鲂臰鲍羹。巽为蝙蝠，伏坎为夜、为藏，离为昼，震为行，震伏，故不昼行。坎为酒浆，巽为鱼、为臰，故曰鲂臰鲍羹。○鲍，元本作饱，非，依宋本、汲古。臰同臭。
　　履。精华坠落，形体丑恶。龃龉挫顿，枯槁腐蠧。兑为华，风陨，故坠落。伏坤为形、为丑恶，兑为口，正反兑相对故龃龉。离为枯槁，巽为腐蠧。○兑为华可释《大过》。
　　泰。两足不获，难以远行。疾步不能，后旅失时。互震为足，兑卦数二，故曰两足，兑毁故不获，故不行。震为后、为时，坤丧故失时。
　　否。令妻寿母，宜家无咎。君子之欢，得以长久。巽为妻，乾善故曰令妻。坤为母，艮寿，故曰寿母。艮为家、为君子，伏震为乐，故曰欢。巽为长，艮为久。
　　同人。饥蚕作室，缗多乱缠，端不可得。巽为虫、为蚕，离虚，故曰饥蚕。伏坎为室，巽为缗，离为乱。○饥蚕，宋元本作蚕饥。缗，宋本作昬，元本作绪，均依汲古。端，丁宴依《御览》校，宋本、汲古皆作绪。
　　大有。子鉏执麟，春秋作经。元圣将终，尼父悲心。详《讼》之《同人》。○经，宋本作元，元作阴，皆非，依汲古《讼》之《同人》校，汲古只此不讹，余皆讹作阴，盖以经字不协而妄改，岂知麟音苓，心音惺，古与经字皆协，而宋元本改为阴圣尤失解。
　　谦。螟虫为贼，害我稼穑。尽禾殚麦，秋无所得。详《同人》之《节》。○殚，宋元本皆作单。
　　随。忧在腹内，山崩为疾。祸起萧墙，竟制其国。互大坎为忧，离为腹，艮为山，震为覆艮，故曰山崩。巽为草莽，艮为墙，故曰萧墙。艮为国。○以覆艮为山崩可知京谓"崩来无咎"之所本以艮为国，可得《易》各处国邑之象。
　　蛊。茹芝饵黄，饮食玉瑛。神与流通，长无忧凶。震为芝、为黄，兑口故曰茹、曰饵、曰饮食。震为玉、为神、为乐，故不忧。此言神仙导引之事。黄，黄精也。
　　临。一夫两心，歧刺不深。所为无功，求事不成。震为夫，坤为心，数二，故曰两心、曰歧。兑毁折故无功，故不成。坤为事。○歧，宋元本作、作拔，皆非，依宋本《噬嗑》之《丰》校。《陇上记》："狄梁公墓棘直而不歧"，歧，尖也，故曰棘刺。又《后汉张堪传》："麦穗两歧，注：一茎两穗"。亦一证也。又《易坤灵图》引亦作拔刺。
　　观。十里望烟，涣散四分。形容灭亡，终不见君。坤为里，数十。艮为望。烟，音因，与氤通。班固典引烟烟煴煴，烟煴，天地气也，与絪缊同。艮阳在上，坤在下，天地气接，故曰望烟。巽风为散，数四，故曰四分。坤为形、为死，故灭亡。乾伏故不见君。○四分，依宋元本，汲古作四方，以与亡协，岂知烟音因，作分乃协。
　　噬嗑。张弓控弩，经涉山道。虽有伏虎，谁敢害诸。坎为弓、为弩，震为张，艮为山道、为虎，坎伏，故曰伏虎。坎为害。○诸，依宋元本，以与虎韵，汲古作者。
　　贲。泉闭泽竭，主母饥渴。君子困穷，乃徐有说。坎为泉，坎伏故闭，下火故竭。震为主，伏巽为母，离虚而燥，故饥渴。艮为君子，坎为困。说脱通，言脱去困穷也。○主母，宋元本作王母，依汲古。
　　剥。野鸢山鹊，弈棋六博。三枭四散，主人胜客。艮为鸢、为鹊、为枭、为山，元本注三枭四散，皆古局戏名，按：《战国楚策》云："夫枭棊之所以能为者，以散棊佐之也，夫一枭之不胜，五散亦明矣"，按：黄山谷诗："安知樗蒲局，临关败三枭"，今博戏失传，故不知其义。○鸢，从宋元本，汲古作猿。
　　复。羊惊马走，上下挥扰。鼓音不绝，顷公奔败。震为惊、为羊、为马、为走、为鼓、为音，坤为顷，震为公，故曰顷公。震为奔，坤为败。《左传成二年》："晋却克与齐顷公战，晋人援桴而鼓之，顷公奔败"。○顷，汲古讹项，依宋本。
　　无妄。黄帝神明，八子圣聪。俱受大福，天下康平。震为黄、为帝、为神，艮为明，数八，震子，故曰八子。乾为圣聪、为大福、为天，震阳在下，故曰天下。《左传》："高阳氏有才子八人"，林所本也。○康平，依宋元本，汲古作平康。
　　大畜。轻车醊祖，猋风暴起。泛乱祭器，飞扬鼓舞。明神降佑，道无害寇。震为车、为祭祀，故曰醊祖。祖者，将行犯軷之祭，《诗大雅》"仲山甫出祖"是也。伏巽为风，进退，故曰猋风。震为器，兑毁故泛乱。震为飞扬、为鼓舞、为明神、为福佑、为道，坤为害、为杀，坤伏故无。○首句原作"住马醊酒"，猋作疾，第四句作"飞扬位卓"，卓，宋元本又作草，兹依汲古《坎》之《巽》校，祇泛字依本文。
　　颐。螣蛇乘龙，宋郑饥凶，民食草蓬。《左传襄二十八年》："梓慎曰：蛇乘龙，龙，宋、郑之星也，宋郑必饥"。震为龙，坤为蛇，在震上故曰乘龙。《说文》以木架屋为宋，故艮为宋。郑，《说文》地町町然平也，故坤为郑、为凶、为民。震为食、为草莽。
　　大过。扬水潜凿，使石洁白。里素表朱，游戏皋沃。得君所欲，心志娱乐。详《否》之《师》。○按：汲古作"衣素表朱"，宋元本作"里素表朱"，《毛诗》诂襮为领，谓衣素而黼领朱也，与《尔雅》合，后儒据高诱《吕览》注及班赋诂襮为表以攻毛，岂知素衣朱表语已不合，兹按林词亦诂襮为表，然曰里素，则读衣为里也。素里朱襮，义始分明。○沃，汲古作泽，依宋元本。
　　坎。西过虎庐，惊我前驱，虽忧不危。坎位西，中爻艮为虎、为庐，震为惊，坎为忧危。○危，从汲古本，宋元作尤，非。
　　离。衣成无袖，不知所穿。客指东西，未得便安。通《坎》。震为衣，坎为穿，震为袖，中爻正覆震相对，故曰无袖。又中爻亦正覆艮，艮止，故不知所穿。震为客、为东，兑为西。○袖，依宋本，汲古作开。
　　咸。晨风文翰，随时就温。雌雄相和，不忧殆危。《诗》："鴥彼晨风"，《传》鹯也。巽为风，伏震为晨、为翰，坤为文，故曰文翰。文翰，即晨风。详《大过》之《豫》。艮为时、为火，故曰温。震雄巽雌，兑口震鸣，故曰和。○殆危，依汲古，宋本作危殆。
　　恒。心多恨悔，出言为怪。枭鸣室北，声丑可恶，请谒不得。通《益》。坤为心、为悔恨，震为言、为出、为鸣，艮为枭、为室，坤北，故曰室北。震为声，坤为丑、为恶，震为请谒，坤闭故不得。○恨悔，从元本，汲古作悔恨。《说苑》："齐景公为露寝之台，成而不通，柏常骞曰：台成，君何为不通？公曰：枭昔者鸣，其声无不为，吾恶之甚。"
　　遯。离女去夫，闵思苦忧。齐子无良，使我心愁。下艮为夫，巽风故曰离女，风散故曰去夫。伏坤为苦忧，巽齐震子，坤恶故无良。坤为我、为心、为愁。○愁，依宋元本，汲古作悲。
　　大壮。过时不归，雌雄苦悲。徘徊外国，与叔分离。详《比》之《随》。
　　晋。鹊巢柳树，鸠夺其处。任力薄德，天命不佑。艮为鹊，离为巢，艮为木，故曰柳树。离又为鸠，正居巢中，故曰鸠夺其处。
　　明夷。鹤盗我珠，逃于东都。鹄怒追求，郭氏之墟。不见踪迹，使我心忧。震为鹤、为珠，坎为盗，故曰盗珠。震为逃、为东，坤为都、为郭、为墟，震为鹄、为怒、为伯，坎为心忧。○鹄，依汲古，宋元本作怀，此有故实，今不能考。
　　家人。夫妇相背，和气弗处。阴阳俱否，庄姜无子。此用《豫》象。震巽为夫妇，巽伏故曰相背。艮为背，正反艮故曰相背。坎为和，震起故弗处。卦一阳陷群阴中，而阴多无应，阴乘阳故曰俱否。巽为姜，震子，坤杀，故无子。震为庄。《诗》绿衣篇注：卫庄公惑于嬖，妾贤而无子。
　　睽。日走月步，趣不同舍。妻夫反目，主君失位。此用《豫》象。艮日坎月，上震，故曰步、曰走，正反震，故曰趣不同舍，艮为舍也。震为夫，坤为妻，《文言》云臣道也，妻道也，是以坤为妻也。艮为目，正反艮故曰反目。震为玉、为君，艮为位，震在外，故曰失位，坎为失也。又《说文》："睽，两目不相听也"，互坎为夫，离为坎妃，故曰夫妻。坎上下两半目相背，故反目，是睽原有反目象也。○日走月步，从元本，宋本、汲古本皆作"月走日步"。趣，依汲古，宋元本作逃。位，依宋元本，汲古作居。
　　蹇。雒阳嫁女，善逐人走。三寡失夫，妇妬无子。此亦用《豫》象。坎水故曰洛，坤为都，故曰雒阳。坤为女，震为归，故曰嫁女。震为人、为逐、为走，故曰善逐人走。坤为寡，震为夫，数三，坎失，故曰三寡失夫。坎为妬，震为子，坤为妇、为杀，故曰妇妬无子。
　　解。周德既成，杼轴不倾。太宰东西，夏国康宁。震为周，坎为杼轴，震为宰、为东，坎为西，离为夏。夏国，大国也。坎又为平，故不倾。
　　损。日中为市，交易资宝。各利所有，心悦以喜。通《咸》。乾为日，在中爻，故曰日中。中巽为市、为交易，巽为宝，巽为利，兑悦震喜，坤为心。○各，依宋元本，汲古作名。○坤为心证。
　　益。童妾独宿，长女未室，利无所得。伏兑为妾、为少女，故曰童妾，坤寡故独宿。巽为长女，艮为室，巽寡故未室。巽为利，坤丧故无得。○童，依宋元本，汲古作僮。
　　夬。忠言辅成，王政不倾。公刘兆基，文武绥之。乾为王、为成、为言。
　　姤。牛骥同槽，郭氏以亡。国破为虚，主君奔逃。详《小畜》之《晋》。郭亡见《说苑》，详前。
　　萃。中原有菽，以待饔食。饮御诸友，所求大得。详《小畜》之《大过》。惟各本饔皆作雉，兹依《大过》林改。
　　升。多虚少实，语不可知。尊空无酒，飞言如雨。阴多阳少，故曰多虚少实。震为言语，坤乱故不可知。震为樽，兑为酒，坤虚故空无。震言，兑亦为言，言多故如雨。兑为雨。○知，依汲古，宋元本作覆。
　　困。青蝇集蕃，君子信谗。害贤伤忠，患生妇人。蕃，《毛诗》作樊，义皆通藩。《周官大司徒》蕃乐，杜子春读蕃为藩，是其证，刺幽王诗也。巽为蝇，东方本色青，故曰青蝇。伏艮为蕃、为君子，三至上正覆兑相背，故曰谗。《困》彖曰"有言不信"，林所本也。坎为忠、为害、为患，巽为妇，伏震为人。○汲古作"君信谗言"，依宋本。
　　井。履株覆舆，马惊伤车，步为我忧。通《噬嗑》。震为株、为舆、为履，二至四震覆，故曰覆舆。震为马、为惊，坎破，故车伤。震为步，坎为忧，言行路难也。
　　革。商风召寇，来呼外盗。间谍内应，与我争鬬。殚已宝藏，主人不胜。兑西正秋，互巽，故曰商风。巽为伏、为寇盗。《史记天官书》："风从南方来，大旱；西方，有兵。"，故曰召寇，二至上正覆兑，故曰间谍、曰争鬬。乾为宝，震为主人，震伏故不胜。○第二句汲古作"呼我北盗"，依宋元本。
　　鼎。逸豫好游，不安其家。惑于少姬，久迷不来。伏震为乐，故曰逸豫。震为游，伏艮为家，坎险故不安。兑为少姬，伏坤为迷。此有故实，不能确指。○惑于少姬，依宋元本，汲古作惑有，非。
　　震。吾有骅骝，畜之以时。东家翁孺，来请我驹。价极可与，后无贱悔。震为马，艮为止、为畜、为时、为家，震东，故曰东家。艮为祖、为少男，故曰翁孺。震为请、为驹、为后，坎为悔。○贱，从宋元，汲古作贼，林意言马已得善价，可与之不致后悔也。
　　艮。厄穷上通，与尧相逢。登升大麓，国无凶人。阳穷在上故曰厄穷上通。互震为帝，故曰尧，三上正反震故曰相逢。震为登、为升，艮为山麓、为国，震为人，震乐，故无凶人。《虞书》："纳于大麓，烈风雷雨弗迷"，谓舜。
　　渐。众兔俱走，熊罴在后。踦不能进，失信寡处。伏震为兔、为走，坎众，故曰众兔俱走。艮为熊罴，震为后，坎蹇故踦，艮止故不进。坎为信、为失，巽为寡。○踦，依宋元本，汲古作骑，非。
　　归妹。旁行不远，三思复返。心多畏恶，日中止舍。震为行、为返，坎为思，震数三，故曰三思。坎为心、为畏、为中，离为日，伏艮为止、为舍。○恶，依宋元本，汲古作患。
　　丰。仓唐奉使，中山以孝。文侯悦喜，击子征召。元本注：魏太子击封中山，三年不召，其傅赵仓唐请使，魏文侯大悦，召击子立之。伏艮为仓、为山，巽顺故曰孝。离为文，震为侯、为喜、为子，艮手故曰击子。震为召。○仓唐，从宋元本，汲古作仓皇，非。
　　旅。入天门，守地户。君安乐，不劳苦。艮为门，阳在上为天，巽入，故曰入天门。先天艮居戌亥，《乾凿度》以乾为天门，与艮同位，故艮亦为天门，巽为地户，而艮为守、为户牑，故曰守地户。伏震为君、为乐。○地户，依宋元本，汲古作城户，非。○汲古下有"文山蹲鸱，肥腯多脂。王孙获愿，载福巍巍"四句，宋元本同，惟劳苦下多"一说"二字，显为另一林词，与上三字句文不相属。○艮为天证。
　　巽。登阶上堂，见吾父兄。左酒右浆，与福相迎。通《震》。为登。艮为堂、为阶，震为父、为兄、为左，兑为右，互大坎为酒浆，震又为福。
　　兑。秋蛇向穴，不失其节。夫人姜氏，自齐复入。兑正秋，巽为蛇，兑为穴，互巽为齐、为姜，伏震为人、为夫。《左传》："庄姜与齐襄通，屡赴齐会齐侯。"
　　涣。忍丑少羞，无面有头。耗减寡虚，日以削消。象多未详。○耗灭、削消，依汲古，宋元本作灭耗、作削琐，非。
　　节。景星照堂，麟游凤翔。仁施大行，颂声大兴。艮为星，伏离为日，亦为星，故曰景星。艮为堂，伏离为文，故曰麟凤。互震为游翔、为仁、为声、为行。○麟游凤翔，依汲古，宋元作"麟凤游翔"。
　　中孚。乾旄旌旗，执帜在郊。虽有宝珠，无路致之。详《师》之《随》。
　　小过。李华再实，鸿卵降集。仁德以兴，荫国受福。详《小畜》之《离》。
　　既济。白马赤乌，战于东都。天辅有德，败悔为忧。此用《豫》象。震为白、为马，艮为乌，坎赤，故曰白马赤乌。震为东，坤为都，正反艮，故曰战于东都。艮为天，坎为忧。《史记》："武王渡河，有火流于王屋，化为赤乌"，丁晏云《诗》"有客有客，亦白其马"，盖白马为殷人昕尚。东都指牧野。○第三句汲古无，依宋元本补。
　　未济。采薪得麟，大命陨颠。豪雄争名，天下四分。详《屯》之《坤》。此取遇卦《豫》象。坤为薪、为麟，艮手为采，坎为获，故曰采薪得麟。伏巽为命、为陨颠，乾为大，故大命陨颠。震为豪雄，艮为名，正反艮故争名。坤为天下，坎为分，震卦数四，故曰天下四分。
　　
　　焦氏易林注卷五
　　行唐尚秉和节之注
　　受业蒲城仵道益、丰润董维城堃校刊
　　随之第十七
　　随。鸟鸣东西，迎其群侣。似有所属，不得自专，空返独还。艮为鸟，震为鸣、为东，兑西，初四正覆艮，故迎其群侣。震为返、为还，震虚故空反，巽寡故独还。○似有所属四字，宋元无，依汲古。
　　乾。鼻目易处，不知香臭。君迷于事，失其宠位。此取《随》象。艮为鼻，大离为目，艮在离上，故曰易处。巽为臭，兑昧，故不知香臭。震为君，坤为迷、为事，一阳居二阴下，故曰君迷于事。阳在下故失位。
　　坤。唐虞相辅，鸟兽喜舞。安乐无事，国家富有。此仍取《随》象。震为帝、为唐虞，正反震，故曰相辅。艮为鸟、为兽，震为喜、为舞、为乐，坤为国家。○安乐，依宋元本，汲古作康。
　　屯。左辅右弼，金玉满堂。常盈不亡，富如厫仓。详《蒙》之《坤》。
　　蒙。苍龙单独，与石相触，摧折两角。详《坤》之《屯》。
　　需。钓曰厌部，善逐人走。来嫁无夫，不安其庐。曰，从宋元本，汲古、局本作目，均未详其义，似用遇卦《随》象。随下震为人、为走、为逐，故曰善逐人走。震为嫁、为夫，二四震覆故无夫。艮为庐山，震动故不安。首句有讹字。
　　讼。逐虎驱狼，避去不祥。凶恶北行，与喜相逢。通《明夷》。乾为虎，震为驱逐，坎为避，坤为不祥、为凶恶，坎位北，故北行，遇震而喜也。○虎，汲古作兔，喜作善，均依宋元本。
　　师。赍贝赎狸，不聪我辞。系于虎须，牵不得来。详《需》之《睽》。
　　比。同载共舆，中道别去。丧我元夫，独与孤居。详《比》之《革》。○同，元本讹冈，依宋本、汲古。居，汲古作苦，依宋元本。
　　小畜。奋翅鼓翼，将之嘉国。愆期失时，反得所欲。通《豫》。震为翅、为翼、为鼓、为之、为嘉，坤为国，艮为时，坎陷，故愆期失时。震为乐，故曰反得所欲。○反，汲古作乃，从宋元本。
　　履。目倾心惑，夏姬在侧。申公颠倒，巫臣乱国。离目，伏坎为心、为惑。兑为姬，离为夏，故曰夏姬。伏震为公，离明，故曰申公。巽为颠，正反巽故曰颠倒。兑为巫，伏艮为臣、为国，离为乱，故曰巫臣乱国。《左传》："楚灭陈，取夏姬，楚王及子反等皆欲娶之，皆为申公巫臣谏止，后巫臣自娶夏姬，奔晋，楚灭其家，巫臣乃遣其子适吴，教吴伐楚，子重、子反一岁七奔命。"
　　泰。抟鸠弹鹊，逐兔山北。丸尽日暮，失获无得。坤为文，故为鸠。震为鹊，伏艮为手，故为抟、为弹。震为兔、为逐，乾为山，坤为北，故曰山北。乾为日、为丸，坤为暮、为失，故无得。○坤为鸠、为北证。○逐，汲古作猎，依宋元本。
　　否。鹿求其子，虎庐之里。唐伯李耳，贪不我许。艮为鹿、为求、为虎、为庐、为里，伏震为子、为伯、为李，伏兑为耳。丁云：《方言》，江淮南楚之间谓虎为李耳，关东西谓之伯都。唐伯、李耳，皆虎名也。○李，宋本讹季，从元本、汲古。
　　同人。败鱼鲍室，臭不可息。上山履涂，归伤我足。巽为鱼、为败、为鲍、为臭，乾为山，伏震为履、为涂、为足，坎折故伤足。又初二半震足不全，亦为伤也。○乾为山，《同人》三爻"升其高陵"，《易》即以乾为陵。
　　大有。华灯百枝，消暗衰微。精光讫尽，奄如灰糜。离为灯，乾为百，兑为华，伏坎故暗，兑毁折，故衰微、故光尽。○宋元本作消衰暗微，依汲古。末句如、糜，各本作有、作縻，兹依《艮》之《蹇》校。
　　谦。颜叔子夏，游遨仁宇。温良受福，不失其所。艮为颜、为叔，震为子，伏离，故曰颜叔子夏。元刊注：颜叔，颜无繇也。震为游、为仁、为福，艮为宇，言颜叔、子夏同游圣门也。
　　豫。梁柱坚固，子孙蕃盛。福喜盈积，终无祸悔。震为梁柱，艮为坚固，震为子，艮为孙，坤众坎众，故曰子孙蕃盛。震为福喜，坤为积、为祸悔。艮为终，震乐故无。○盛，依宋元本，汲古作炽。
　　蛊。边鄙不耸，民狎于野。穑人成功，年岁大有。艮居西北，故曰边鄙。震为穑、为人、为功、为年岁。○耸，依宋元本，汲古作宁，非。于，依汲古，宋本作其。穑，依宋元本，汲古作啬。
　　临。鼃池鸣呴，呼求水潦。云雨大会，流成河海。震为鸣、为鼃，兑为池，坤为水潦，艮为求。兑为雨，坤为云、为江海，重坤故大会。○鼃，汲古声讹为蜗，宋本又讹为虵池、为牛，以两本形声定之必为鼃字。鼃，古文蛙字也。鸣呴呼求，依宋元本，汲古作鸣呵、作呼我。按：《春秋繁露》求雨法"取五虾蟇置池中，具酒脯陈请"。
　　观。志合意同，姬姜相从。嘉耦在门，夫子悦喜。坤为志、为意，重坤故曰同。伏震为周，故为姬。巽为齐，故为姜。坤为耦、为门，伏震为夫子、为悦喜。
　　噬嗑。白马驳骝，更生不休。富有商人，利得如邱。震为白马、为玄黄，故曰驳骝。为生，正反震，故更生不休，故富有。震为商人，伏巽为和，艮为邱。○驳骝，依宋元本，汲古作骝驳。
　　贲。太姒夏禹，经启九道。各有攸处，民得安所。禹，姒姓。离为夏，互震为王，故曰夏禹。震为启、为大涂，数九，故曰九道。艮为处，坎为民，艮为安。
　　剥。甲戊己庚，随时转行。不失其心，唐季发愤，擒灭子婴。此用遇卦《随》象。随互艮，艮外坚为甲，随上互大坎，坎纳戊，下互大离，离纳己，震纳庚，甲东方春，庚西方秋，坎戊冬，离已夏，故曰甲戊己庚，随时转行。震为帝，故曰唐，艮少故曰唐季、曰子婴。艮手故曰擒，兑折故曰擒灭。唐季，谓高祖。刘向高祖颂：汉帝本系出自唐帝。班固述赞：皇矣大汉，纂尧之绪。○四五句宋元本作乐且安宁，依汲古。
　　复。穆违百里，使孟厉武。将师袭战，败于殽右。《左传僖公三十三年》："秦穆公不听蹇叔之谏，使百里孟明视袭郑败于殽"，而《史记》谓百里奚与蹇叔并谏，故曰穆违百里。坤为百里，震为诸侯，故曰穆。震为孟、为武、为将师、为战伐，坤丧故曰败。○孟，依宋元本，汲古作明。
　　无妄。茅茹本居，与类相投。愿慕群旅，不离其巢。伏坤为茅茹，与乾为类，故相投合、故愿慕群旅。震为旅，艮为巢，伏坤为愿慕。○茅，汲古作茆。投，宋元本作扶，疑投是。易林每以十一尤与四豪协。
　　大畜。伯仲叔季，日暮寝寐。坐卧失明，丧其贝囊。震为伯，伏大坎为仲，艮为叔季，乾为日，伏坤为暮、为寝寐，艮为坐卧，乾为明，坤失、坤丧、坤囊，艮为贝。○艮为贝证。
　　颐。亡羊补牢，张氏失牛。骍驷奔走，鹄盗我鱼。兑为羊，兑伏故亡羊。艮为牢，震为张，坤为牛，坤丧故失牛。震为骍驷、为奔走、为鹄，坤为鱼、为我。
　　大过。雀自燕颡，畏昏无光。思我狡童，不见子充。通《颐》。艮为雀，大离为目，兑为燕，艮为颡，故曰雀目燕颡。坤为昏、为畏，艮为光，坤黑，故无光。坤为思、为我，艮为童，震为子。狡童，《郑风》篇名，淫女见绝于人之诗，故曰思、曰不见。不见子充，亦《郑诗》语。
　　坎。入暗出明，动作有光。运转休息，常乐允康。伏巽为入，坎为暗，震为出，艮为光明，震为动作、为运转，艮止故休息。震为乐、为康强。
　　离。不胜私情，以利自婴。北室出狐，毁其良家。互巽为利，伏坎为室、为北、为狐，伏艮为家，兑毁折艮伏，故曰毁其良家。婴，绊也。陆机诗：世网婴吾身。
　　咸。称幸上灵，媚悦于神。受福重重，子孙蕃功。兑为媚悦，伏震为神、为福，伏坤为重，震为子，艮为孙。蕃，多也。
　　恒。齐姜叔子，天文在手。实沈参墟，封为康侯。巽为齐、为姜，伏震为子，艮为叔、为天，坤为文，艮为手，齐姜，武王后。叔子，即太叔。《左传昭元年》："邑姜妊太叔时，梦天谓己曰：余命尔子曰虞，及生，有文在其手曰虞"，故曰天文在手。实沈、参墟，晋分野，皆艮象。震为诸侯、为康乐，故封为康侯。○文，依宋元本，汲古作命。多用伏象。
　　遯。遨游无患，出入安全。长受其欢，君子万年。伏震为遨游，坤为患，震乐故无患。震出巽入，艮为安，故出入安全。巽为长，震为欢，艮为君子，乾为万年。
　　大壮。被服文德，升入大麓。四门雍肃，登受大福。乾为被服，伏坤为文，故曰文德。艮为山麓，震为升，震卦数四，乾为门，故曰四门。乾为福、为大，震为登。《尧典》："宾于四门，四门穆穆。内于大麓，烈风雷雨弗迷"，谓舜也。○汲古下有"慈乌鸤鸠"四句，与《乾》之《蒙》同，显为另一林词，宋元本无。
　　晋。负金怀玉，南归嘉国。蜂茧不螫，利入我室。艮为负、为金，乾为玉，乾伏，故曰怀玉。离为南，艮为国，坎为刺、为蜂虿、为螫、为室。坤为我。
　　明夷。日在阜颠，向昧为昏。小人成群，君子伤伦。离日艮阜，艮倒首向下与日连，故日在阜颠。坎为昧、为昏，言日至是不明也。坤为小人，坤坎皆为众，故曰成群。艮为君子，艮倒故伤伦。伦，常也，言反常。
　　家人。水父火母，先来鸣呴。泽皋之士，从高而处。伏震为父，与坎水连故曰水父。巽为母，与离火连故曰火母。《左传》火为水妃是也。随震为鸣呴、为士，兑为泽，艮为泽，艮为皋，泽皋之士，盖犹山泽之士也。巽为高。○汲古作水火父母，此妄人不知震巽父母象，故将父火二字颠倒也。宋元本作水父海母，此音讹也。然由宋元及汲古三本互证其为水父火母无疑。士，从宋本，汲古讹上。皋，汲古讹高，依宋元本。
　　睽。东邻少女，为王长妇。柔顺利贞，宜夫寿子。是用《随》象。下震为东邻，上兑为少女。震为王，巽为长妇、为柔顺、为利，艮为贞，故曰柔顺利贞。震为夫、为子，艮为寿。
　　蹇。戴缾望天，不见星辰。顾小失大，福逃于外。艮形似戴瓶，艮为望，为缾所障，故不见天。艮为天、为星辰、为顾，兑为小。○顾，依宋元本，汲古作愿。
　　解。王乔无病，狗头不痛。亡跛失履，乏我徒从。震为王、为乔木，王子乔，古仙人。坎为病，震解，故无病。遇卦《随》互艮为狗、为头坎、为痛，震解故不痛。坎为蹇、为跛，震为亡。亡，往也。为履，坎为失，故往跛失履。震为从。○亡跛徒从，依汲古，宋元本作三尸，作逆从。
　　损。使燕筑室，身无庇宿。家不容车，后我衣服。兑为燕，艮为室、为筑、为身，身在外故无庇宿。艮为家，坤为大舆，燕室狭小，故家不容车。坤为衣服、为我，震为后。○后，从汲古，宋元本作微。
　　益。威权分离，乌夜徘徊。争蔽月光，大人诛伤。震为威，巽为权，风散故分离。艮为鸟，坤为夜，震起艮止，故徘徊。伏兑为月，巽为伏，故光蔽。乾为大人，坤死乾伏，故诛伤。又对象恒象，《大过》亦诛伤象也。○乌，从宋本，汲古、元本作乌，非，此似有故实。
　　夬。辩变黑白，巧言乱国。大人失福，君子迷惑。此用《随》象。兑为言，震亦为言，故曰辩、曰巧言。巽为白，兑为昧，故为黑。艮为国，乾为大人、为福，兑毁折，故失福。艮为君子，巽疑故迷惑。
　　姤。衣踞铠甲，敝筐受贝。大人不顾，少妇不取。弃捐于道。此用《随》象。震为衣，艮为坚、为铠甲、为贝，震为筐，巽为敝，故曰敝筐受贝。乾为大人，《大过》巽为女妻，故巽为少妇。伏震为大涂、为道，巽为陨落、为弃捐。林义未详，韵亦不叶。○踞，汲古作锯，受贝作为具，均依宋元本。首句似言铠甲非常衣，次句言敝筐非盛具之器，故人皆不顾而弃捐于道也。
　　萃。燕雀衔茅，以生孚乳。兄弟六人，姣好孝悌。得心欢欣，和悦相乐。详《小畜》之《兑》。○茅、姣，依宋元本，汲古作泥、作交。
　　升。登几上舆，驾驷南游。合从散横，燕齐以强。详《乾》之《泰》。○齐，依《泰》之《乾》，各本皆作秦。
　　困。黩黩许许，仇偶相得。冰入炭室，消亡不息。黩黩，闇昧也。兑为闇昧，坎为众，故曰许许。许许，同力合作之貌。《诗伐木》许许是也。坎离为夫妇，故曰仇偶。仇，匹也。坎为冰、为室，离火故曰炭室。兑毁折故不息。○偶，从宋元本，汲古作祸，非。
　　井，鸱鸮破斧。邦人危殆，赖其忠德，转祸为福，倾亡复立。伏艮为鸱鸮，兑为斧，兑毁故曰破斧。伏艮为邦，震为人，坎险故危殆。坎为忠，伏震为福。鸱鸮破斧，皆《豳风》篇名，皆咏周公，言三监叛，国势危殆，周公复转危为安也。○倾亡，依宋元本，汲古作倾危。兑为斧可解《易》斧象。
　　革。载金贩狗，利弃我走。藏匿渊底，悔折为咎。通《蒙》。艮为金、为狗，震为载、为贩、为走，巽为利，坎为藏匿，坤为渊、为悔，兑为折。○底，依《震》之《复》校，各本皆作渠。坤为渊证。
　　鼎。渊坑复平，宇室安宁。忧患解除，赖福长生。通《屯》。坤为渊，坎为坑、为平，艮为宇室、为安宁，坎为忧患，震乐故解。震为福、为长生。○渊，依汲古，宋元本皆作泉。宇室，依宋元本，汲古作宇穴。
　　震。孋姬谗喜，与二嬖谋。谮我恭子，贼害忠孝。申生以缢，重耳奔逃。详《比》之《履》。震为马、为周、为姬，初四正反震，故曰谗、曰谮。震为生，伏巽为绳，故曰缢。坎为耳。○喜、嬖，从宋元本《比》之《履》校，各本皆作喜、作孽。又各本五六句皆作"驾出嘉门，商伯有害"，亦依《比》之《履》校。
　　艮。刲羊不当，血少无羹。女执空筐，不得采桑。互震为羊，艮为刲，互坎为血。震为筐、为桑，艮手为执、为采。全取《归妹》上六爻词。○刲，宋元本作刺，非。
　　渐。牧羊稻园，闻虎喧讙。畏惧悚息，终无祸患。详《同人》之《节》。
　　归妹。明德隐伏，麟凤远匿。周室倾侧，不知所息。离为明，坎隐伏。离为文、为麟凤，坎匿故麟风远匿。震为周、为室，艮覆故曰周室倾仄。艮止为息，艮覆故不知所息。
　　丰。邻不我愿，而求玉女。身多秃癞，谁肯媚者。离为东邻、为愿，互大坎，坎隐伏故不愿。震为玉，兑为女，伏艮为求、为身，艮多节，故曰秃癞。兑为媚。林词大意言不自知而妄求，必不得也。○玉女，汲古作宝玉，依宋元本。
　　旅。初虽无舆，后得战车。赖幸逢福，得离兵革。震为车，震伏故无。伏节，中爻正覆震，亦正覆艮，两车两手相对故曰战车。震为福，正覆震故曰逢福。离为兵革，在外故离兵革。○战车，依宋元本，汲古作载车。得离，从汲古，宋元本作不离。
　　巽。水坏我里，东流为海。龟凫欢嚣，不睹王母。详《泰》之《兑》。兑巽象同。
　　兑。两心不同，或欲西东。明论终始，莫适所从。通《艮》。坎为心，兑卦数二，故曰两心。兑西，互震为东，故或欲西东。震为始，艮为终，震为言论。适，主也。震为主、为从，艮三至上正反震，故莫适所从也。
　　涣。天帝悬车，废礼不朝。攘服不制，失其宠家。中爻艮为天，震为帝、为车，三至五震覆，故曰悬车。元刊注天文有帝车星，故曰天帝悬车。震为晋、为朝，三至五震覆，故曰不朝。艮手为攘，震为服，艮手为制，正反艮故不制。艮为家，坎失。又攘服者，盖远于要服荒服，必待攘而后服也。攘服，依汲古，宋元本作欀福，非。又或谓制当作至，亦非。末句汲古作失宠其家，依宋元本。
　　节。交川合浦，远湿难处。水土不同，思吾皇祖。坤为水，阳入坤成坎，故曰交川合浦。交川，即交州，皆南越地名。坎为交、为合也，坎为湿，坎险故难处。震为皇，艮为祖，坎为思。○艮为祖证。
　　中孚。勾践之危，栖于会稽。太宰机言，越国复存。震为足、为践、为王，故曰勾践。兑毁折故危，艮止故曰栖，艮山故曰会稽。震为主、为宰、为言，坎为机，艮为国，震为南，故曰越国。《史记》："越王兵败，栖会稽山，赂太宰嚭，说吴王，王竟许越平"。○机，汲古作讥，依宋元本。
　　小过。慈乌鸤鸠，执一无尤。寝门内治，君子悦喜。《诗曹风》："鸤鸠在桑，其子七兮；淑人君子，其仪一兮"。艮为乌，兑悦故曰慈乌。艮为鸤鸠。《尔雅》注：布谷也。艮为执，互大坎数一，故曰执一。艮为寝、为门、为君子。震为喜。○鸤，宋元本讹鸣，依汲古。
　　既济。富年早寡，独立孤居，鸡鸣犬吠。无敢问诸，我生不遇，独罹寒苦。此多取《随》象。震为年、为早，巽为寡，艮为孤，震为独，艮为居，《既济》坎亦为孤，《睽九四》"睽孤"是也。巽为鸡，震为鸣吠，艮为犬，震为问、为生。坎为寒。○富年，依汲古，宋元本作当年。独立孤居，汲古作独与孤居，诸作者，均依宋元本。
　　未济。江海变服，淫湎无侧。高位颠崩，宠禄反复。《书洪范》："无反无侧"，注：不偏邪也。重坎故曰江海、曰淫湎。高位颠崩，似仍指《随》象，《随》艮覆在下故曰崩。○无侧，从宋元本，汲古作测，义均未协。
　　蛊之第十八
　　蛊。鲂生江淮，一转为百。周流四海，无有难恶。巽为鱼、为鲂，互大坎为江淮，数一，震为百，故曰一转为百，言生殖速也。震为周，兑为海，震卦数四，故曰四海。○鲂，汲古作纺，依宋元本。四海，宋元本作天下，汲古作四浸，依局本。
　　乾。首泽与目，载受福庆。我有好爵，与汝相迎。此用《蛊》象。艮为首、为目，震为福庆、为爵，三至上正反震故曰相迎。《易中孚九二》："我有好爵，与尔靡之"。靡，共也。亦以二至五正反震故曰共。凡林词用象，多本之《易》。○汝，从宋元本，汲古作喜。
　　坤。，岁暮偏蔽。宠名捐弃，君衰在位。此用《蛊》象。震为舆、为声，故曰，皆车声也。坤为岁、为莫，艮为名，兑毁故曰捐弃。震为君。○，宋元本作轠，依汲古。偏，依宋元本，汲古作编。捐弃，汲古作弃损，非。弃蔽为韵。，音田。，音雷。哀，汲古作襄，依宋元本。
　　屯。折若蔽日，屏遮王目。司马无良，平子没伤。《楚词》："折若木以指日兮"，注：若，木名。震为木，坎折坎蔽，离伏，故蔽日、故遮目。震为王、为马，坤恶故无良。坎为平，震为子。《左传》："鲁伐季平子，平子登台三请，弗许，叔孙氏之司马鬷戾言于众曰：无季氏是无叔孙氏也，遂救季氏"，公徒败事在昭二十五年。○若，依宋元本，汲古作箬，非。
　　蒙。家在海隅，绕旋深流。王孙单行，无妄以趋。艮家坤海，坎水坤水，故曰深流。震为王，艮为孙，坤寡，故曰王孙单行。震为行，坎险故曰无妄。妄，西汉人多作望。○汲古下多"固阴冱寒"四句，与上义不属，显为别一林词，故从宋元本。
　　需。执义秉德，不危不殆。延颈盘桓，安其室垣。屯耗未得，终无大恤。伏《晋》。坤为义，乾为德，艮手为执、为秉，坎为危殆，艮为安，故不危殆。艮为颈，艮止故盘桓。艮为室垣、为安。○垣，从汲古，宋元本作檀，非。
　　讼。长舌乱家，大斧破车。阴阳不得，姬姜衰忧。通《明夷》。兑为舌，震形亦兑而长，故曰长舌。坤为乱，艮覆，故曰乱家。兑为斧，震形长，故曰大斧。坎破坤车。讼乾上升，水下降，故阴阳不相得。震姬巽姜，坎忧。姬姜婚媾，今阴阳既不相得，故姬姜衰忧也。○得，依宋元本，汲古作顺。
　　师。二人共路，东趋西步。千里之外，不相知处。震为人，坤数二故曰二人。震为路、为东、为趋步，坎为西，故东趋西步。坤为千里，坎为隐伏，故不相知处。○共，宋元本作异，依汲古。
　　比。视暗不明，云蔽日光。不见子都，郑人心伤。离为视、为明、为日光，坎为云、为隐伏，离伏故曰暗、曰蔽、曰不见。《诗郑风》、《毛传》"子都，男子之美称"，盖艮象也。坎为平、为郑，《说文》："郑，地町町然平也"。坎为心、为忧伤。○不明，依汲古，与下光韵，宋元本作不见，非。
　　小畜。初忧后喜，与福为市。八●列陈，饮御嘉友。伏《豫》。坎为忧，震为喜、为福，巽为市，坤卦数八，震为乐，故曰八●。八●，乐舞也。震为陈、为饮御，阴遇阳为朋友，谓《豫》四也。
　　履。童妾独宿，长女未室，利无所得。兑为妾、为少女，故曰童妾。巽为伏、为寡，故曰独宿。巽为长女，艮为室，艮伏，故未室。巽为利，兑毁折，故无得。○童，依宋元本，汲古作僮，伏艮为僮仆，象亦得。
　　泰。玄黄四塞，阴雌伏谋。呼我墙屋，为巫所识。震为玄黄，卦数四，坤闭，故曰四塞。坤为阴、为雌、为谋，伏巽为伏，故曰伏谋。震为呼，上坤为墙屋，兑为巫。
　　否。中岁摧颓，常恐衰微。老复赖庆，五羖为相。坤为岁，巽为陨落、为摧颓，坤为老、为衰微，乾为庆，在后，故老复有庆也。巽数五，伏兑为羊。《史记》："穆公以五羖羊皮赎百里奚相秦"。 ○颓，从宋元本，汲古作隤。
　　同人。伯氏杀牛，行悖天时。亳社夷烧，朝歌邱墟。伏《师》。震为伯，坤为牛、为杀，故曰伯氏杀牛。震为行，坤为悖，乾为天，乾伏，故悖天时。震为子，商，子姓。亳社，朝歌，子姓之社稷都城也。离为火，坤为社、为墟，又震为旦、为歌，故曰朝歌。○杀牛，依汲古，宋元作羊。《既济》云"东邻杀牛，不如西邻之禴祭，实受其福"，汉儒皆谓东邻指纣，林词本此。
　　大有。日短夜长，禄命不光。早离父母，免见忧伤。不光，宋元本作分张，依汲古。卦旁通《比》。比上坎，坎为冬、为夜，离不见，故日短夜长。乾为禄，坤黑故不光。大有、比、坎、离皆在外，乾坤在内，故曰早离父母。
　　谦。采唐沬乡，徼期桑中。失期不会，忧思忡忡。详《师》之《噬嗑》。 ○徼期、忡忡，依汲古，宋元本作期于、作约带。失期，依宋元本，汲古作失心。
　　豫。昧视无光，夜不见明。冥抵空床，季叶逃亡。艮为视、为光，坎昧故无光，坎夜故不见明。坎为晦冥，艮为床，坤虚故曰空床。艮手为抵，艮为季，震为叶，坤为亡。
　　随。举趾振翼，南至嘉国。见我伯姊，与惠相得。震为趾、为翼、为举、为振、为南，艮为国，故南至嘉国。互巽为长女，故曰伯姊。兑为见也。
　　临。则天顺时，周流其墟。与乐并居，无有咎忧。坤为顺，震为时，伏乾，故则天顺时。震为周、为乐，坤水为流、为墟、为忧，震乐故无忧。○无有，宋本作无元，依元本、汲古。
　　观。虿室蜂户，螫我手足。不可进取，为吾害咎。详《履》之《泰》。《泰》通《否》。巽坤与观同象。巽为虫，故曰虿蜂，艮室坤户，艮为手，伏震为足，坤为毒，故螫我手足。
　　噬嗑。公孙驾骊，载游东齐。延陵悦产，遗季纻衣。详《乾》之《益》。《益》震艮巽，《噬嗑》震艮伏巽，故语同。
　　贲。转作骊山，大失人心。刘季发怒，禽灭子婴。艮山震马，故曰骊山。震为人、为大，坎为心、为失，艮为季、为婴，言秦役万民筑骊山，刘季因民怨而灭秦也。震为怒、为子，坎灭。○人心，汲古作元心，禽，汲古作命，均依宋元本。
　　剥。羊肠九萦，相推稍前。止须王孙，乃能上天。伏兑为羊，坤为囊、为肠，伏乾，数九，故曰九萦。艮手为推、为前，艮为孙，乾为王，故曰王孙。艮为天，在上故曰上天。《史记佞幸传》："邓通南安人，孝文帝梦欲上天不能，有一黄头郎从后推之上天，觉而求得邓通"。○能，汲古作得，从宋元本。羊肠阪在蒲阪九折，《史记》："魏伐赵，断羊肠"是也。
　　复。螮蝀充侧，佞人倾惑。女谒横行，正道壅塞。伏巽为虫，震玄黄，故曰螮蝀。螮蝀，虹也。震为人、为言，故曰佞人。坤为惑，伏巽为倾。震为谒、为行，坤阴故曰女谒。震为道，坤闭故壅塞。○螮，《毛诗》作蝃，谓刺淫，林谓刺佞，与毛异。
　　无妄。福禄不遂，家多怪祟。麋鹿悲鸣，思其大雄。乾为福禄，艮为家，震为麋鹿、为鸣，乾为大雄，伏坤为悲、为思。○鸣，宋元本作啼，从汲古。
　　大畜。云雷因积，大雨重迭。久不见日，使我心悒。震为雷，伏坤为云，兑为雨，乾大故曰大雨，艮止故曰因积、曰重迭。又伏坤亦为水、为重也。○使我心悒，宋本作使心悒悒，依汲古。
　　颐。三河俱合，水怒踊跃。坏我王屋，民困于食。震数三，坤为水，重坤，故曰三河俱合。震为怒、为踊跃、为王，艮为屋，故曰王屋。坤为坏、为民，震口为食，坤虚，故无食。
　　大过。冒雨夜行，早遍都城。更相覆倾，终无所成。伏震为行，艮为冒，兑为雨，坤为夜，故冒雨夜行。坤为都城，巽陨落故曰倾，正反巽故更相覆倾。艮为终、为成，坤亡故无成。全用伏象。○都，依汲古，宋元本作辟。汲古多"三头两眼，不见其真"二句，宋本无。
　　坎。褒后生蛇，垂老皆微。倒跌衰耄，酉灭黄离。震为生，伏巽为蛇，艮为老耄，坎蹇，故倒跌。《说文》："酉，就也，老也"。坎为灭。黄离，火也，离伏故曰灭。周以火德王，言褒姒灭周也。褒后生蛇者，言后生于龙漦也。余似有故事，而注家皆不详。○垂，依元本，汲古作经，皆依《大壮》之《大有》校，汲古作盲。倒，宋本、汲古作侧，依元本。衰耄二字，亦依《大壮》之《大有》校，汲古作哀公，元本作衰公。酉，汲古作酒，依元本。灭，汲古作减，依宋本。
　　离。鸿雁南飞，随阳休息。转逐天和，千里不衰。伏《坎》。互艮为鸿雁，震为南、为飞，离日为阳，艮为休息。震为转逐，艮阳在上为天，坎为和，震为千，艮为里。○阳，宋元本作时，依汲古。逐，汲古作送，依宋元本。里，宋元本作岁，依汲古。衰，汲古作哀，依宋元本。
　　咸。后时失利，不得所欲。艮为时，巽为利，兑折故失利，风散故不得所欲。○汲古祇上二句，宋元本多"莫亨偕结，自逐自逐"八字。
　　恒。心多恨悔，出言为怪。枭鸣室北，声丑可恶，请谒不得。伏坤为心、为恨悔，震为言、为鸣，伏艮为枭、为室，坤位北，故鸣室北。震为声。《说苑》："齐景公筑台，台成而不通，问之曰：有枭夜鸣，其声可恶"。 ○声丑，元本作丑声。○坤北证。
　　遯。驷马过隙，时难再得。尼父孔圣，系而不食。乾为马，互巽数四，故曰驷马。《史记留侯世家》："人生一世间，如白驹过隙"。巽为隙，艮为时、为山，乾父故曰尼父。乾为圣，伏震为孔，巽绳为系，兑为食，兑覆故不食。《论语》："吾岂匏瓜也哉，焉能系而不食"。 ○驷马，宋本、汲古作四，从元本。
　　大壮。阴变为阳，女化为男。治道得通，君臣相承。通《观》。坤伏乾出，巽伏震出，故曰阴变阳、女化男。震为道、为通，乾为君，伏艮为臣。
　　晋。昆仑源口，流行不止。龙门砥柱，民不安处。母归扶子，黄麑悦喜。艮山坎水，伏兑口，故曰昆仑源口。坤亦为水，与坎水合，故曰流行不止。艮为门，伏乾，故曰龙门。艮为石、为木，故曰砥柱。坤为民、为安处、为母，艮为少男，故曰扶子。艮为麑。坤为黄，伏兑为悦。○扶，依汲古，宋元本作孩子。
　　明夷。葛藟蒙棘，华不得实。谗佞乱政，使恩壅塞。详《泰》之《蒙》。蒙坎震，明夷亦坎震，象同。藟，汲古作累，依宋元本。
　　家人。公无长驱，太王骏马。非其所当，伤折为患。通《解》。震为公、为长驱、为王、为马，坎为患，坎蹇故伤折。○太，汲古作夭，依宋元本。所当、患，依汲古，宋元本作当所、作害。
　　睽。大仓充盈，庶民蕃盛，年岁熟荣。伏艮故曰太仓。坎为众，故曰充盈、曰庶民蕃盛。坎冬离夏，兑正秋，故曰年岁。离为火、为光明，故曰熟荣。○庶民蕃盛，依宋元本，汲古作万物蕃成。
　　蹇。执蕡照牺，为风所吹。火灭无光，不见玄黄。此用《蛊》象。艮为执、为牺、为火、为照，巽为蕡。蕡，香草也。巽为风，兑为吹，艮为火、为光，坎黑巽伏，故火灭无光。震为玄黄，巽伏故不见。《周礼司煊》注：贲，烛，麻烛也，言执蕡火照牲，使熟而食也。○蕡，汲古作簧，依宋元本。
　　解。鸟反故巢，归其室家。心平意正，与叔相和。登高陨坠，失其宠贵。震为鸟、为反、为归，坎为巢、为室、为心意、为平正、为和，震为登，伏巽为高、为陨坠，艮为贵，艮覆故失其宠贵。
　　损。弩弛弓藏，良犬不行。内无怨女，征夫在堂。通《咸》。互大坎为弩、为弓，艮止故曰弛。巽伏故曰藏。艮为犬，坎蹇故不行。以上皆用伏象。损内兑女，与上艮为夫妇，兑悦故不怨。互震在外故曰征夫。艮为堂也。
　　益。特牺孔博，日新其德。文君燎猎，姜氏受福。坤为牛，故曰特牺。震为孔，艮为日、为新，坤为文，震为君，故曰文君。艮为火，震为猎，故曰燎猎。巽为姜，震为福，言文王出猎遇姜尚，后受卦于齐也。○特，依宋元本。《书舜典》："格于艺祖，用特"，注：特，一牛也。《礼郊特牲》注：用一牛故曰特牲。特牺，犹特牲也，汲古作牡，非。文君，从汲古，宋元本作文公，非。燎，从宋元本，汲古作出。
　　夬。季秋孟冬，寒露霜降。大阴在庭，品物不生。鸡犬夜鸣，家扰数惊。兑为秋，伏艮，故曰季秋。乾为冬，当亥，故曰孟冬。兑为露，伏坤为霜，故曰寒露霜降。伏坤为大阴、为品物，坤杀故不生。艮为庭、为犬，坤为夜，兑为鸡、为鸣，乾为惕、为惊。艮为家。○季秋，汲古作秋季，依宋元本。品，依宋元本，汲古作庶。鸡犬夜鸣，宋本、汲古作鸡鸣犬吠，元本作鸡矢，非。扰，依宋元本，汲古作忧，非。
　　姤。心多恨悔，出门见怪。有蛇三足，丑声可恶。嫫毋为媒，请求不得。通《复》。坤为心、为恨悔、为门户，震为出，巽为蛇，震为足，数三，故曰有蛇三足。震为声，坤为丑、为恶、为嫫毋，嫫毋，丑妇也。震为请，坤丧故不得。丁云：任昉《述异记》："江中有兽名能，蛇精化也"，《尔雅》三足能。○有，依宋元本，汲古作反。
　　萃。虎豹争强，道闭不通。小人讙讼，贪天之功。艮为虎豹，坤为文，兑刚鲁，三至上正反兑故曰争强。艮为道，坤为闭，故不通。坤为小人，三至上正反皆兑口，故曰讼。《困》"有言不信"，即如是取象。○第四句依汲古，宋元本作"贪夫受空"。
　　升。鸡方啄粟，为狐所逐。走不得食，惶怖惕息。巽为鸡、为粟，兑为啄，艮为狐，震为逐、为走，艮反向内，故曰为狐所逐。兑为食，坤闭故不得食。坤为忧，故惶怖惕息。○怖，宋本作惧，依汲古。
　　困。陈妫敬仲，兆兴齐姜。乃适营丘，八世大昌。详《屯》之《噬嗑》。
　　井。昊天白日，照临我国。万民康宁，咸赖嘉福。详《比》之《晋》。
　　革。云梦大薮，索有所在。虞人共职，骊驹悦喜。通《蒙》。坤为云、为梦、为薮，《易》震索索，疏：心不安之貌。《释文》惧也。坎坤皆为忧惧，故曰索。震为驩虞、为人、为骊驹、为悦喜。○索，依汲古，丁云：即八索也，元本作嘉。又按：此二句似指汉高伪游云梦事，言其意别有所在，而不在猎也。
　　鼎。獐鹿雉兔，群聚东国。卢黄白脊，俱往追逐。九齚十得，主君有喜。详《蒙》之《复》。《鼎》通《屯》，坤震象与复同。雉，宋本及汲古皆作鸡，非，依元本。
　　震。德惠孔明，主君复章，保其室堂。震为德、为孔，艮为明，震为主、为君，艮为章、为室堂。
　　艮。天之所坏，不可强支。众口嘈嘈，虽贵必危。详《蒙》之《夬》。艮为天，阳在上而穷，故坏，初至五正反两震言相背，故曰嘈嘈。艮为贵，艮穷于上故虽贵必危也。
　　渐。天之奥隅，尧舜所居。可以全身，保我邦家。详《否》之《观》。艮为天，坎隐故曰奥。伏震为帝、为尧舜。
　　归妹。下泉苞稂，十年无王。荀伯遇时，忧念周京。坎为众。稂，萧蓍之属。震为稂、为年、为王，兑数十，故曰十年，坎隐伏，故十年无王。震为伯、为时、为周，坎为忧念。下泉，《曹风》诗，《毛诗序》谓刺共公，刘毓崧云何楷世本古义，据《易林》谓此诗为曹人美晋荀跞纳敬王于成周而作，其说自昭二十二年王子朝作乱，至昭三十二年城成周为十年无王。《左传》："天王使告于晋，曰：天降祸于周，俾我兄弟并有乱心，以为伯父忧，于今十年"，正与《易林》合。荀，郇国后，称荀伯，犹称荀跞为知伯，荀字不误也。○稂，元本讹恨，依宋本、汲古。无，依宋元本，汲古讹九。荀，元本作●，依宋本、汲古，是焦与《毛诗》异读。
　　丰。江淮海隅，众利聚居。可以遨游，卒岁无忧。互大坎故曰江淮海隅。巽为利，坎为聚，震为遨游、为岁，震乐故无忧。
　　旅。南山黄竹，三身六目。出入制命，东里宣政。主尊君安，郑国无患。丁云：《穆天子传》："天子命歌南山"，又《诗》曰"我徂黄竹"，又曰予归东土，和治诸夏。又曰吉日丁亥，天子入于南郑"，《易林》全用其意。离南艮山，伏震为竹、为黄，故曰南山黄竹。艮为身，纳丙数三，离为目，纳已数六，故曰三身六目。巽为命、为入，伏震为出、为东，艮为里、为尊、为安，震为君主，伏坎为平、为郑、为患。艮为国，兑悦故无患。○东里，从元本，以下三句似指郑子产事，而宋本、汲古皆作东皇，与《穆天子传》"予归东土，和治诸夏"语偶合，然下曰郑国则皇似为讹字也，观下《离》之《损》词同，而黄竹作大木、三作丈是其证，丁诂未必然。
　　巽。重译贡芝，来除我忧。喜乐俱居，同其福休。伏震故曰重译。巽为香，故曰芝。坎为忧，坎伏，故忧除。兑为喜乐，伏震为福。○贡芝，依汲古，宋元本作置之，非。
　　兑。南山高冈，麟凤室堂。含和履中，国无灾殃。伏艮为南山、为高冈，离为文、为麟凤，艮为室堂，兑为和、为口、为含，伏震为履，伏坎为中，伏艮为国。
　　涣。紫芝朱草，生长和气。公尸侑食，福禄来下。巽为芝、为草，九宫之色，七赤九紫，震纳庚，五行数九，故曰紫芝。坎赤故曰朱草。坎为和，震为生、为公、为尸。尸，主也，又为福禄。三四句，《凫鹥》诗也。○生长和气，依汲古，宋元作与仙为侣，《神农经》："山川云雨五行四时、阴阳画夜之精生五色神芝"，皆为圣王休瑞。
　　节。宫成室就，进乐相舞。英俊在堂，福禄光明。艮为宫室，坎亦为室，艮为成，故曰宫成室就。震为乐舞、为英俊、为禄。艮为光明。
　　中孚。商人子孙，资无所有。贪狼逐狐，留连都市。还辕内乡，嘉喜何咎。巽为商旅，震为人、为子，艮为孙，巽为利、为资，风散故无。艮为狼、为狐，《史记天官书》："狼变色多盗贼，下有四星曰弧，弧矢向狼多盗。"然则狼弧二星皆主盗贼，贪狼逐狐者，言流为盗贼也。弧亦作狐。《秦本纪》据狼狐是其证。艮为流连、为都市，震为逐、为辕、为嘉喜。○人、有，依宋本，汲古作之、作食。贪狼，依宋元本，汲古作贪贝，误。林意谓商人子孙流落都市为盗贼，若回心向善则无咎也。
　　小过。执贽入朝，献其狐裘。元戎变安，沙漠以欢。艮手为执、为献、为贽，巽入震朝，故曰执贽入朝。艮为狐，震为裘、为武人、为主，故曰元戌。艮为沙，震欢。
　　既济。涌泉汩汩，南流不绝。洿为淮海，败坏邑里，家无所处。重坎故曰汩汩、曰不绝。离为南，故曰南流。重坎故曰淮海。坎折故败坏。艮为邑里、为家。○汩汩，元本作滑滑，从宋本、汲古。元本无第三句，非。
　　未济。固阴冱寒，常冰不温。凌人惰怠，大雹为灾。详《泰》之《噬嗑》。
　　临之第十九
　　临。弱水之西，有西王母。生不知老，与天相保。行者危殆，利居善喜。坤为水，坤柔，故曰弱水。坤为母，震为王，兑西，故曰有西王母。震为生，坤为老，震乐而健，故不知老。伏乾为天，艮为保，震为行，坤丧故危殆、故不行，而居则利也。伏艮为居。○之西，依汲古，宋元本作之上。
　　乾。黄獹生子，以戌为母。晋师在郊，虞公出走。《初学记》："獹，韩良犬也"。临坤为黄，伏艮为獹。震为子，坤为母，候卦居戌，戌狗，故曰以戌为母。震为晋，坤为师、为郊，震为公、为出走、为欢虞。全用遇卦象。○以戌，各本皆作白戌，依《坤》之《震》、《蒙》之《讼》校改。又：生子，依汲古，宋元本作生马，非。虞灭见僖二年《左传》。
　　坤。仓唐奉使，中山以孝。文侯悦嘉，击子征召。详《豫》之《丰》。此仍用遇卦《临》象。○仓唐，依宋元本，汲古讹仓皇，击讹系。
　　屯。机关不便，不能出言。精诚不通，为人所冤。坎为机关，坎陷故不便。坤闭故不能出言。震为言、为出、为精、为通、为人，坤闭故不通。坎为冤。
　　蒙。白茅醴酒，灵巫拜祷。神嗜饮食，使君寿考。详《小畜》之《坎》。
　　需。重瞳四乳，耳聪目明。普仁表圣，为作元辅。《淮南子》："舜重瞳，文四乳"。《需》通《晋》。坤为重，离为目，故曰重瞳。艮为乳，兑纳丁，数四故曰四乳。坎为耳，离为目、为聪明，乾为仁圣、为元。○三四句依汲古，宋元本作"普为仁表，圣作元辅"。
　　讼。水长无船，破城坏堤。大夫从役，一朝亡殒，不见少妻。通《明夷》。坎为水，坤水，震为长、为船，坎伏故无船。艮为城、为堤，艮覆故坏。震为夫，坤为役，故大夫从役。震为朝，坎数一，故曰一朝。巽为少妻，坤亡故不见。○长，依宋元本，汲古作涨。宋元本从役下多"困于泥涂"四字。
　　师。二人俱行，各遗其囊。鸿鹄失珠，无以为明。震为人，坤数二，故曰二人。坤为囊、为亡，故各遗其囊。震为鸿鹄、为珠，坤为失，故曰失珠。离为明，离伏无无明。他林屡有鹤盗我珠、鹄怒追求等繇辞，然则鸿鹄失珠必有故实，今不能考。○二人，依宋元本，汲古作六。
　　比。随时转行，不失其常。咸乐厥类，身无咎殃。艮为时，坤为身、为咎殃，咸乐厥类者，言九五与群阴为类而乐也。○咸乐，依宋本，汲古作各乐，非。
　　小畜。蔡女荡舟，为国患忧。褒后在侧，屏蔽王目，搔扰六国。《左传僖二年》："齐侯与蔡姬乘舟于囿，荡公，公惧变色，怒归之，未绝之也，蔡人嫁之，明年侵蔡"，褒后，幽王后。巽为蔡、为女，伏震为舟，坤为国、为忧患、为后，乾为王，伏坎为屏蔽，离为目。○搔扰六国，依宋元本，汲古作早衰六畜，非。
　　履。驾龙骑虎，周遍天下。为神人使，西见王母，不忧危殆。伏《谦》。震为龙，艮为虎，故曰驾龙骑虎。震为周，坤为天下。震为神、为人、为行，故曰为神人使。坎位西，震为王，坤母，故曰王母。坎忧震乐，故不忧。○为神人使，依汲古，宋本作为人所使。危殆，元本作不殆，依汲古。此用穆王西巡狩事。
　　泰。员怨之吴，画策阖闾。鞭平服荆，除大咎殃。威振敌国，还受上卿。伍子胥名员，平王既杀其父兄，员犇吴，佐吴王阖闾伐楚，鞭平王之尸。震为员，员，云也。震为行、为南，故之吴。伏艮为手、为画、为闾，伏巽为鞭、为荆，坤为殃咎，在外故曰除。坤为国，震为威、为公，故曰上卿。○员怨，从宋本，汲古作胥恐。闾庐通。
　　否。唐邑之墟，晋人以居。虞叔受福，实沈是国，世载其乐。坤为邑、为墟，伏震为唐。《玉篇》尧称唐者，至大之貌，乾大，故曰唐邑之墟。《说文》："唐，大言也"，《庄子天下篇》荒唐之言是也。震为晋、为人，艮为居，故曰晋人以居。艮为叔，乾为福，实沈，星次晋分。《左传》"参为晋星"，实沈，参神也。艮为星，坤国故曰实沈是国。坤为世、为载，伏震为乐。《史记晋世家》："唐叔虞者，成王弟，封于唐，至子爕徙居晋水，是为晋侯"。 ○墟，依宋本，汲古作庐，非。以，依汲古，宋本作之。
　　同人。管鲍相知，至德不离。三言相桓，齐国以安。《史记》："管仲少与鲍叔牙游，鲍叔知其贤，荐于桓公，管子曰："仓廪实而知礼节，衣食足而知荣辱，上服度则六亲固"，三言盖指此。《韩诗外传》"君子有三言可贯而佩之"是也。《同人》通《师》。震为管，坤为鱼、为鲍，震为言、为桓，数三故曰三言。坤为国、为安。巽为齐。○相桓，依宋元本，汲古作于，非。
　　大有。三十无室，长女独宿。心劳未得，忧在胸臆。离卦数三，兑数十，坎为室，坎伏故曰三十无室。兑为老妇，故为长女。坎为宿、为孤，故曰独宿。坎为心、为劳、为忧，伏坤为胸臆。按：《大过九五》云老妇指兑也。
　　谦。散涣水长，风吹我乡。火灭无光，隳败桓公。坎水坤水故曰水长，伏巽风故曰散涣、曰风吹。坤为我、为乡，艮为火、为光，上临坎水坤水，故火灭无光。震为桓、为公，坤丧故曰隳败，言桓公死，齐乱如火灭也。
　　豫。蜎飞蠕动，各有配偶。小大相保，咸得其所。蜎、蠕，皆虫行貌，伏巽为虫，故曰蜎飞蠕动。巽震为夫妇，故曰各有配偶。坤为小，伏乾为大，艮止故曰相保。○蜎飞，从汲古，宋元本作飞蜎，《诗》"蜎蜎者蠋"。
　　随。安乐几筵，未出王门。艮安震乐。艮几震筵，震为王，艮为门，艮止故未出。
　　蛊。火生月窟，下土恩塞，抵乱我国。巽先天位西南，为月窟，兑为月，艮为火，故曰火生月窟。下互大坎，坎为土、为塞，兑为恩泽、为羊，故曰抵。艮为国，兑毁，故曰抵乱我国。○艮为火、巽为西南、坎为土之确证。
　　观。长生无极，子孙千亿。柏柱载梁，坚国不倾。巽为长，伏震为生、为子，艮为孙，坤为千亿，巽为柏、为梁柱，艮为坚固，巽为倾。○梁，从汲古，元本作青，非。
　　噬嗑。钦敬昊天，厯象星辰。宣授民时，阴阳和调。离为夏，故曰昊天。艮为星辰、为时，坎为众、为民，离坎为夫妇，故曰阴阳和调。○宣，从宋本，汲古作宜，非。
　　贲。三河俱合，水怒踊跃。坏我王屋，民困于食。坎为河，震数三，故曰三河。坎为合、为水，震为怒、为踊跃、为王，艮为屋，伏巽为坏。坎为民，兑为食，又：河东、河南、河内亦曰三河。○屋，汲古作室，依宋本。
　　剥。寿如松乔，与日月俱。常安康乐，不离祸忧。艮为寿、为木、为仙，故曰松乔。赤松、王乔，古之仙人。与日月俱，言寿永也。伏兑为月，艮为日。兑为悦，故曰康乐。坤为祸忧，一阳在上故不罹祸忧。○离，同罹，依汲古，宋本作不见，非。
　　复。天之所与，福禄常在，不忧危殆。伏乾为天、为福禄，坤为忧、为殆，震乐故不忧。
　　无妄。受谶六符，招摇室虚。虽跌无忧，保我命财。谶，《说文》验也。《汉书东方朔传》"愿陈泰阶六符"，《艺文志》泰阶六符一卷，李奇注：三台谓之泰阶，两两成体，三合故六观，色以知吉凶，故曰六符。招摇室虚，皆星宿名。乾数六，艮为星，巽为跌，震乐故无忧。巽为命，乾为财，互艮为安，故命与资财可保也。○室，依汲古，宋本讹空，六符，三台星名。三台共六星，故曰六符。虽跌无忧者，艮为星，艮覆为震，故无忧。又末二字汲古作命则，宋元本作全财，兹命字依汲古，财依宋元本。
　　大畜。赍金贾车，失道后时，劳罢为忧。乾为金，艮手为赍，震为车、为后，艮为道、为时，在外故失道后时。伏大坎为劳、为忧。○宋元本多"我心则休"四字，汲古无。
　　颐。华首山头，仙道所游。利以居止，长无咎忧。艮为山、为首，伏兑为华，艮为寿、为仙道、为居止。坤为忧，震乐故无忧。○利以，依宋元本，汲古作利于。咎忧，依汲古，宋元本作忧咎。华、首，皆山名。
　　大过。采唐沬乡，要期桑中。失信不会，忧思约带。详《师》之《噬嗑》。《诗》"我心蕴结"，又曰"心如结兮"，即约带之义。杨慎谓即衣带日以缓之意，非。
　　坎。人面鬼口，长舌为斧。斲破瑚琏，殷商绝后。详《否》之《谦》。○人面，依汲古，宋元本作八面，非。鬼，各本皆作九，依《否》之《谦》校改，实鬼与九皆通用，纣臣鬼侯亦作九侯是其证。
　　离。临溪桥疚，虽恐不危，乐以笑歌。兑为溪，伏艮为桥，伏坎为恐、为危，震为乐、为笑歌。○桥疚，宋元本作蟠枝，汲古作桥疚。疚，疑为仄，故虽恐不危。蟠当为播，播，种也。播枝，言种树也。
　　咸。洋洋沸溢，水泉为害，使我无赖。互大坎故曰洋溢、曰水泉为害，兑毁为害。伏坤为我。
　　恒。蝗螟为贼，害我稼穑。秋饥于年，农夫鲜食。巽为蝗虫、为稼穑，巽为贼、为害，兑毁亦为害。兑为秋，乾为年，伏坤为饥。震为农夫，兑为食，兑毁巽落故鲜食。○害我、秋饥，依汲古，宋本作伤害、作愁饥。
　　遯。八百诸侯，不期同时。慕西文德，兴我宗族，家门雍睦。巽为辛，数八，艮后天数亦八，乾为百，伏震为诸侯，故曰八百诸侯。艮为时，伏兑为西，坤为文、为门、为族，乾为宗，艮为家。○雍睦，依汲古，宋本作雍雍。八，汲古讹六，族讹旅，依宋元本。《史记》："武王观兵孟津，诸侯不期而会者八百"。
　　大壮。长男少女，相向笑语。来欢致福，和悦乐喜。震为长男，兑为少女，震为笑语、为欢、为和乐、为喜。乾为福。
　　晋。平国不君，夏氏作乱。乌号窃发，灵公殒命。坤为国，坎为平，震为君，震覆故不君。平国，陈灵公名。离为夏、为乱，夏氏，征舒也。离为乌，坎为弓、为窃。乌号，弓名。坤为殒，言征舒耻灵公与其母夏姬乱，射杀灵公也。事在《左传宣十年》。
　　明夷。春多膏泽，夏润优渥。稼穑成熟，亩获百斛。震为春，坎为膏泽，离为夏，坎为润渥。震为稼穑，离火故曰熟。坤为亩、为百，震为斛。○成熟，依汲古，元本作熟成。
　　家人。客宿卧寒，席蓐不安。行危为害，留止得欢。此用《临》象。震为客，坤为宿，伏乾为寒，巽为伏，故曰卧寒。巽为蓐、为进退，故不安。○行危为害，留止得欢。汲古作"行为危害，留不得欢"，依宋元本。《左传》不行之谓临，故三四句云云。
　　睽。乘桴浮海，虽惧不殆。母载其子，终焉何咎。此用《临》象。临震为桴、为乘，坤水兑泽，故曰海。坤为惧、为母，震为子，故母载其子。伏艮为终。○桴，依宋本，汲古作槎。浮，依宋本，汲古作于。桴，编竹木代舟也，大曰筏，小曰桴。《论语》乘桴浮于海。
　　蹇。手拙不便，不能伐檀。车无轴辕，行者苦难。艮为手，坎陷故不便。艮为伐、为檀。檀，坚木也。艮止故不能。坎为车，多眚，故无轴辕。震为行，震反为艮，故难行。《诗》"檀车煌煌"，古尝以檀造车，今不能伐檀，故无轴辕。
　　解。唐虞相辅，鸟兽率舞。民安无事，国家富有。震为帝，故曰唐虞，为鸟、为舞，坎为众、为民，《临》坤为国家、为富有。
　　损。秋蛇向穴，不失其节。夫人姜氏，自齐复入。兑为秋，坤为蛇，艮为穴，震为夫、为人，伏巽为姜、为齐、为入。
　　益。病笃难医，和不能治。命终永讫，下即蒿庐。伏《恒》。坎为病，互大坎，故曰病笃。坎为和，坤死，故曰难医、曰和不能治、曰命终永讫。巽为命，艮为终，巽为蒿，艮为卢，故曰蒿卢。蒿卢，即蒿里。《左传》："晋景公疾，秦伯使医缓为之，缓曰：是在肓之上、膏之下，攻之不可，达之不及，无能为也，既而公果卒"。 ○永讫，依汲古，元本作斯讫。
　　夬。青蛉如云，城邑闭门。国君卫守，民困于患。青蛉，即蜻蛉。《汉志》"越巂有青蛉县"，《水经注》引作蜻蛉，《埤雅》蜻蜓一名蜻蛉，《吕氏春秋》"海上有人好蜻蛉，每至海上，蜻蛉从游者数万"。《夬》通《剥》。坤为云、为城邑、为闭、为国、为民、为患，艮为守，蜻蛉大首薄翼。艮一阳在上，疑即《剥》艮象也。○闭，依元本，汲古本、宋本作关。
　　姤。牙蘖生达，室堂启户。出入利贞，鼓翼起舞。此亦全用《临》象。震为牙蘖、为生，坤为堂户，震为出，巽入，故曰出入利贞。震为鼓、为翼、为起舞。○出入，依汲古，宋元本作幽人。贞，依宋元本，汲古讹真。首句各本作牙孽生齿，依《小畜》之《睽》校。
　　萃。凫游江海，没行千里。以为死亡，复见空桑，长生乐乡。艮为凫，坤为江海、为千里。坤为死亡，巽为桑，坤虚，故曰空桑。伏震为生，兑悦故曰乐乡。坤为乡。林意谓凫没江海，不见以为死亡矣，后复见于空桑，不惟未死，且甚安乐也。○海没，依宋元本，汲古作湖役。
　　升。黄帝出游，驾龙乘马。东上泰山，南游齐鲁，邦国咸喜。震为黄、为帝、为游、为龙、为马、为东，伏艮为山，故东上泰山。震又为南，巽齐兑鲁，故南游齐鲁。坤为邦国，震为喜。○马，依宋本，汲古作凤，非。
　　困。履危不止，与鬼相视。惊恐失气，如骑虎尾。通《贲》。坎为危，在震下，故曰履危。坎为鬼，离为视，离坎连体，故曰相视。震为惊、为骑，艮为虎尾，谓遇鬼惊恐如履虎尾也。
　　井。秋南春北，不失消息。涉和履中，时无隐匿。通《噬嗑》。兑秋离南，震春坎北，雁秋南乡，春北归，故不失消息。又消息卦起坎离，亦不失也。坎为和、为中，震为涉、为履，艮为时，坎为隐匿，四时毕见，故无隐匿。○隐，汲古作阴，依元本。
　　革。龙门砥柱，通利水道。百川顺流，民安其居。通《蒙》。震为龙，艮为门、为柱、为石，故曰龙门砥柱。震为通，巽为利，坎水艮道。《禹贡》："道河积石，至于龙门，东至砥柱"是也。震为百，坎为川、为流、为民，艮为安、为居，故曰民安其居。
　　鼎。千岁庙堂，栋桡倾僵。天厌周德，失其宠光。通《屯》。坤为千岁，艮为庙堂。巽为栋、为陨落，故曰桡、曰倾僵。震为周，艮为天、为光，坎失，故曰失其宠光。○桡，依宋本，汲古本作挠，非。
　　震。折若蔽目，不见稚叔。三足孤鸟，远离室家。坎为折，震为若。若木也。离为目，离伏坎隐，故曰蔽目、曰不见稚叔。艮为叔、为少男，故曰稚叔。震为足，数三，艮为乌，坎孤，故曰三足孤乌。艮为室家。
　　艮。望叔山北，陵隔我目。不见所得，使我心惑。艮为望、为叔，互坎为北，故曰山北。坎为隐，离伏，故曰陵隔我目、曰不见所得。坎为心、为忧，故曰心惑。○心，依汲古，元本作忧。
　　渐。匏瓠之息，一亩千室。万国都邑，北门有福。艮为果、为匏瓠。息者，生也，子也。艮为室。《说文》："室，实也"，言匏瓠之实一亩得千也。伏震为千，坎数一，故曰一亩千室。艮为国、为都邑、为门，坎北，故曰北门。○息，依汲古，宋元本作恩，非。千，依宋元本，汲古讹十。
　　归妹。域域牧牧，忧祸相伴。隔以岩山，室家分散。通《渐》。坎为忧，离为祸，坎离连体，故曰相伴。艮为山、为室家，艮止，故曰隔。伏巽故曰分散。○以，依宋元本，汲古作我。
　　丰。骐骥騄耳，游食萍草。逍遥石门，循山上下，不失其所。通《涣》。震为马，故曰骐骥騄耳。震为食、为草，草在坎水上，故曰萍草。震为逍遥、为食，艮为门、为山，中爻正反震艮，故曰循山上下。○所，依宋本，汲古作子。
　　旅。天所祚昌，文以为良。笃生武王，姬受其福。艮为天，伏震为祚、为昌。离为文，伏震为生、为武、为王、为姬、为福。
　　巽。羊肠九荣，相推稍前。止须王孙，乃能上天。详《蛊》之《剥》。此皆用伏震象，以互艮为天。
　　兑。贫鬼守门，日破我盆。孤牝不驹，鸡不成雏。通《艮》。互坎为鬼，艮为守、为门，震为盆，坎为破。兑为牝，震为驹，震伏，故不驹。巽为鸡，艮为雏，艮伏，故不雏。
　　涣。饱食从容，入门上堂。不失其常，家无咎殃。坎为饮食，震乐故从容。艮为门、为堂，巽为入，艮为家，坎为殃，震解故无。○入门，依汲古，宋元本作出门，非。
　　节。阴淫不止，白马为海。皋泽之子，就高而处。坎为水，故曰阴淫。震为白、为马，兑为海。白马，津名，在大伾山南，言水多，津变为海也。震为子，艮为皋，兑为泽，言皋泽之人，因水多皆就高而处也。○海，依汲古，宋元本作汹。皋泽，依宋元本，汲古作泽皋，非。皋泽，犹山泽也。
　　中孚。执戈俱立，以备暴急。千人守门，因以益卑，终安何畏。艮为戈、为执，震为立、为暴急、为千人，艮为守、为门，兑为泽、为下，故曰卑。艮为终、为安，震乐故无畏。○守门、因以益卑，依宋元本，汲古作举龙、作困危得海。
　　小过。夹河为婚，水长无船。槌心失望，不见所欢。互大坎故曰夹河、曰水长。震为船，兑毁故无。艮为槌，坎为心，艮为望，坎失故曰失望。震为欢。○水长，依宋元本，汲古作涨。槌心，依释文，汲古作追，元本作遥，皆非。
　　既济。阴阳变化，各得其宜。上下顺通，奏为肤功。言阴阳六爻各当位。
　　未济。任劣德薄，失其臣妾。田不见禽，犬无所得。臣妾与犬，皆用《临》伏象艮。
　　观之第二十
　　观。厯山之下，虞舜所处。躬耕至孝，名闻四海。为尧所荐，缵位天子。艮为山、为时，故曰厯山。坤为下，伏震为帝，故曰虞舜、曰尧。艮为躬，巽顺为孝。艮为名，坤为海，巽数四，故曰四海。伏震为子，艮为天，故曰天子。○虞舜、孝，依宋元本，汲古作虞唐、作教。缵位，依宋元本，汲古作禅。缵者，继也。
　　乾。蜎飞蠕动，各有所配。欢悦相迎，咸得其处。详《临》之《豫》。此用《观》象。巽虫，故曰猬、曰蠕。
　　坤。继祀宗邑，追明成康。光照万国，享世久长。坤为邑、为万国。《观》艮为光明、为照、为久。
　　屯。秋冬探巢，不得鹊雏。衔指北去，媿我少姬。伏兑为秋，坎为冬。艮为穴、为巢，艮手为探，兑为鹊雏，兑伏故不得。艮为指，坎为北，伏巽为少姬。坤为媿，巽少姬。本《大过》。
　　蒙。僮妾独宿，长女未室，利无所得。艮为僮妾、为独，坎为宿，艮为室，巽为长女、为利，巽伏故无得。
　　需。洪波逆流，至人潜处。蓬蒿代柱，大屋颠仆。通《晋》。坎为水，坤水，故曰洪波。洪波，大波也。伏坤为逆，坎为圣，故曰至人。坎为潜，坤为薪，在艮屋下，故曰蓬蒿代柱。艮为屋柱，坤柔故颠仆。○洪，宋元本作鸿，从汲古。波，汲古作鱼，依宋元本。至人，宋元本作主人，依汲古。处皆作去，依《同人》之《屯》校。
　　讼。日闇不明，谗夫在堂。右臂疾痹，君失其光。离为日、为明，坎隐故闇。坎为夫，坎上下兑口相背，故曰谗夫。《观》艮为堂、为臂，坎为疾。乾为君，离为光，坎隐故失光。○臂、痹，依汲古，宋元本讹辟、讹瘁。
　　师。王孙季子，相与孝友。明允笃诚，升擢荐举，为国乾辅。此用遇卦《观》象。《观》艮为孙、为季子，伏震为王，故曰王孙季子。坤顺故曰孝友。艮为明允、为笃诚，伏震为荐举、为乾，坤为国。○辅，依宋本，汲古作柱。
　　比。麟趾龙身，日驭三千。南上苍梧，与福为婚。道里夷易，安全无患。比亦用《观》象。坤为麟、为身，伏乾为龙，为日、为千，艮纳丙，数三，故曰三千。伏震为南、为苍梧，乾为福，与坤配，故曰与福为婚。艮为道里，坎为平，故曰夷易。艮为安，坎为患，安故无患。○驭，依汲古，宋元本作取，非。
　　小畜。三子成驹，破其坚车。轮载空舆，后时失期。伏震为子，数三，故曰三子。震为驹、为车，坎为破。伏艮为坚，故曰破其坚车。坎为轮，艮为时，震为后，故曰后时失期。全用伏象。○破其坚车，依宋元本，汲古作损折辕轴，不协。
　　履。逐祸除患，道德神仙。遏恶万里，常欢以安。坎为祸患，坎伏故曰逐祸除患。伏艮为道，震为神，艮为仙，坤为万里、为恶，坤闭故曰遏恶。兑为欢。○祸，汲古作福，依宋元本。
　　泰。黄池之盟，吴晋争强。勾践为患，夷国不安。兑为池，震黄，故曰黄池。震为南，故曰吴，为进，故曰晋。震为健，乾亦为健，故曰争强。震为足，故曰践。坤为夷、为国，坤丧故不安。○国，依宋元本，汲古作门，非。汲古多二句，为下《复》林词，宋元本皆无。
　　否。青牛白咽，招我于田。厯山之下，可以多耕。岁藏时节，人民安宁。坤为牛，巽为白，伏兑为咽。坤为我、为田，艮为山、为时，故曰厯山，舜耕处也。坤为下，伏震为耕，坤为岁，艮为时，坤为民人、为安宁。○岁藏，依汲古，宋元本作岁露。人民，依宋元本，汲古作人保。岁藏时节者，言秋收冬藏之时也。
　　同人。有头无目，不见菽粟。消耗为疾，三年不复。乾为头，离目，目应在头上，今在下，故曰无目、故不见菽粟。巽为菽粟也。伏坤为消，坎为疾。坤为年，震数三，故曰三年。○不见菽粟，依宋本，汲古作赫赫粟粟，非。
　　大有。山没邱浮，陆为水鱼。燕雀无巢，民无室庐。通《比》。艮为山邱，在坎水坤水上，故曰山没邱浮。坤为陆、为水、为鱼，兑为燕雀，艮为巢、为室庐，坤为民，坎陷故曰无巢、无室庐也。
　　谦。高冈凤凰，朝阳梧桐。雍雍喈喈，菶菶萋萋。陈辞不多，以告孔嘉。诗《卷阿》篇："凤凰鸣矣，于彼高冈；梧桐生矣，于彼朝阳。菶菶萋萋，雝雝喈喈"。又曰"矢诗不多，维以遂歌"。林全用诗语。艮为高冈，坤文为凤，震为朝，伏离为日。震为鸣，故曰雍喈，为茂盛，故曰萋菶。震为言，故曰辞、曰告，为孔，故曰孔嘉。○雍雍，与《毛诗》异文，宋元本作噰。
　　豫。鳏寡独宿，忧动胸臆，莫与宿食。艮为鳏，坎为宿，坤为寡，故曰鳏寡独宿。坎为忧，坤为腹、为胸臆，震口为食。○宿食，汲古作笑食，依宋元本。
　　随。马蹄踬车，妇恶破家。青蝇污白，恭子离居。震为马、为蹄，蹄，音弟，与踶同，蹋也，马踶故车踬。震为车，二至四震覆，故曰踬车。巽为妇，坤为恶，艮为家，兑毁，故曰破家。巽为蝇，震为青，故曰青蝇。巽为白，震为子，巽顺，故曰恭子，谓申生也。艮为居。○马蹄踬车，依《革》之《解》校，各本皆作"踬马破车"，与下句不对。青蝇，《小雅》篇名，伤谗而作。
　　蛊。长女三嫁，进退无羞。逐狐作妖，行者离忧。巽为长女，震为嫁，数三，故曰三嫁。巽为进退，艮为狐，震为逐、为行，互坎为忧、为妖。
　　临。人无足，法缓除。牛出雄，走羊惊。阳不制阴，男失其家。震为人，伏巽下断，故无足。除，授官也。坤柔故缓，言人有疾不能授官也。坤为牛，震为雄，坤在上，故曰出雄。兑为羊，震为走、为惊，故曰走羊惊，阳少阴多故曰不制。震为男，艮为家，艮伏故失。○前四为三字句，各本皆作"人无定法，缓除才出，地雄走归"，汲古除才出又作行长奸，大都皆作四字句，兹依《既济》之《屯》校。
　　噬嗑。茹芝饵黄，饮食玉英。与神流通，长无忧凶。伏巽为芝，伏兑为茹、为饵，震为黄、为玉、为英，坎为饮食。震为神、为通，坎忧震乐，故无忧。芝，灵芝。黄，黄精，服之延年益寿。
　　贲。东行无门，西出华山。道塞畏难，游子为患。震为东、为行，艮为门，坎隐故无门。艮山，伏兑为西、为华，故曰华山。艮为道，坎为塞、为畏、为患，震为游子。
　　剥。寿如松乔，与日月俱。常安康乐，不罹祸忧。详《临》之《剥》。
　　复。探鷇得螽，所愿不喜。道值小人，君子咎蹇。震为鷇，伏巽为螽，坤忧故不喜。坤为小人，震为大涂、为道、为君、为子，坤为咎。○下二句依宋元本，汲古将前《泰》林羼入此处，非。
　　无妄。蠃生子，深目黑丑。虽饰相就，众人莫取。详《需》之《恒》。，即蜾字。蠃音骡，《说卦》离为蠃是也。
　　大畜。喜怒不时，霜雪为灾。稼穑无功，后稷饥寒。震为喜、为威，故为怒。艮为时，三至上正覆震艮，故曰不时。乾为冰、为霜雪，兑毁故灾。震为稼穑、为稷，乾为后、为寒。○饥寒，依汲古，元本作饥忧。
　　颐。乌升鹊举，照临东海。尨降庭坚，为陶叔后。封圻蓼六，履禄绥厚。详《需》之《大畜》。
　　大过。黄离白日，照我四国。元首昭明，民赖其福。伏《颐》为大离，《离六二》曰"黄离元吉"，故离为黄、为日、为照，下震为白，故曰白日。坤为国，震卦数四，故曰四国。乾为元首、为福，坤为民。
　　坎。黍稷醕酿，敬奉山宗。神嗜饮食，甘雨嘉降。独蒙福力，时灾不至。详《比》之《需》。
　　离。福过我里，入门笑喜，与吾利市。通《坎》。震为福、为里，艮为门，震为笑喜，巽为利市。○汲古首句多"祸不更生"四字，依宋元本。
　　咸。昼卧里门，悚惕不安。目不得阖，鬼搔我足。艮为里门、为卧，乾为日、为昼、为悚惕，伏大离故目不得阖。阖，闭也。伏坤为鬼，震为足，艮手故曰搔足。○阖，宋元本作阂，依汲古。
　　恒。春草荣华，长女宜夫。受福多年，世有封禄。震为春、为草、为荣华，巽为长女，震为夫、为福，乾为多、为年、为禄，伏坤为世。长女宜夫者，以震巽为配偶，故能受福也。
　　遯。雍门内崩，贼贤伤仁。暴乱狂悖，简公失位。艮为门，伏兑悦故曰雍门。巽为陨、为崩，在内卦故曰内崩。乾为仁贤，阴消阳故曰贼贤伤仁。巽为贼也。遯弑君父，故曰乱悖。震为竹、为简、为公，震伏故曰失位。《论语》："陈成子弑简公"，事在《左传哀十四年》，陈成子既杀阚止，大陆子方亡出雍门"，注：雍门，齐城门也。内崩，盖言内乱。○仁，依汲古，宋元本作人。
　　大壮。心志无良，昌披妄行。触壁抵墙，不见户房。伏坤为心志，坤恶故无良。震为昌、为行、为触，伏艮为墙壁、为户房，坤黑故不见。○心志、昌披，依宋元本，汲古作心壮、作猖獗。
　　晋。胶车木马，不利远贾。出门为患，安止得全。互坎为胶，坤为车，故曰胶车。坤为马，坎艮皆为木，故曰木马。胶车不坚，木马不动，故不利远贾。艮为门，坎为患，艮为安止。○木马，从宋元本，汲古作秣，与下句不接。得全，汲古作不危，依宋元本。
　　明夷。家在海隅，桡短流深。企立望宋，无木以趋。坤为海，坎为室，故曰家在海隅。坎为桡、为流，坤坎皆为水，故曰流深。震为行，故曰企立。离为望。《说文》："以木架屋曰宋"，故艮为宋，三至五互艮覆，故曰无木以趋。
　　家人。冬叶枯槁，当风失道。蒙被尘埃，左右劳苦。坎为冬，巽为叶，离为枯槁，巽为风，坎为失，言叶埋道上而失道也。坎为劳。○冬叶，依宋本，汲古作冬桑。失，依汲古，宋元本作于。
　　睽。过时不行，妄逐王公。老女无夫，不安其居。通《蹇》。艮为时、为反震，故不行、故妄逐。兑为老女，本《大过》也。艮为兑夫，艮伏故曰无夫。坎险故不安。○无夫，依汲古，宋元本作失度，非。
　　蹇。履泥污足，名困身辱。两仇相当，自为痛疾。坎为泥、为污，履足似用半震象。艮为名、为身，坎为困辱、为仇，重坎故曰两仇、曰痛疾。○自为痛疾，依汲古，宋元本作身为疾病。
　　解。精华堕落，形体丑恶。龃龉挫顿，枯槁腐蠧。震为精华，伏巽故堕落。离正反兑口相对，故曰龃龉。巽虫故腐蠧。离火故枯槁。○形体，依元本，汲古作形容。
　　损。长生无极，子孙千意。松柏为梁，坚固不倾。详《临》之《观》。
　　益。去辛就蓼，毒愈酷毒。避穽入坑，忧患日生。《说文》"蓼，辛菜"。巽纳辛，震为蓼，坤为毒、为忧患，震为生，《诗》周颂云："莫予茾蜂，自求辛螫。未堪家多难，予又集于蓼"。 ○毒、穽、坑，依元本，汲古作甚、作井、作坎，又元本多"不思我家"一句。
　　夬。行尧钦德，养贤致福。众英积聚，国无寇贼。《夬》乾为帝王、为德，故曰行尧钦德。乾为贤为福，兑食故曰养贤致福。伏艮为君子，坤为众、为聚、为国，故曰积众。巽为寇贼，巽覆故无。
　　姤。狗逐兔走，俱入谷口。与虎逢晤，迫不得去。象多未详，疑用遇卦《观》象。
　　萃。望尚阿衡，太宰周公。藩屏汤武，立为侯王。详《同人》之《讼》。
　　升。清人高子，久屯外野。逍遥不归，思我慈母。详《师》之《睽》。
　　困。三虫作蛊，削迹无与。胜母盗泉，居不安处。巽为虫。《左传》"三虫为蛊"。伏震为迹，艮手艮刀，故曰削迹。巽为母，兑刚，故曰胜母。坎为水、为盗，故曰盗泉。艮为居、为安，艮伏兑折故不安。○虫，依宋元本，汲古作虫。《尸子》："孔子至胜母县，暮矣而不宿，遇盗泉，渴矣而不饮"。
　　井。獹牝龙身，进无所前。三日五夜，得其所欢。通《噬嗑》。震为龙，艮为狗。獹，良犬也。艮犬止震龙上，故曰獹牝龙身。艮为身，艮止故不进。离为日，震数三，故曰三日。坎为夜，纳戊数五，故曰五夜。震为欢。○獹，宋元本作驴，今依汲古。牝，宋本、汲古作今，依元本。欢，宋元本作钦，依汲古。
　　革。黄裹绿衣，君服不宜。淫湎毁常，失其宠光。《诗卫风》："绿兮衣兮，绿衣黄裹"，《传》谓卫庄公惑于嬖妾衣上僣也。《革》通《蒙》。震为衣、为黄、为君，《笺》谓绿衣当为素裹，今黄裹逾制，故曰不宜。坎为淫湎、为失，离为光。○《毛传》谓姬妾衣服逾制，此则谓刺卫君，盖以黄为正色，反以为裹而不宜也。与毛异。
　　鼎。天所顾佑，祸灾不到，安吉无惧。互乾为天，离为顾，坤为祸灾，坤伏，故不到而安吉也。○到，宋元本作至，无作不，依汲古。
　　震。盘纡九回，行道留难。止须于邱，乃睹所欢。艮止故盘纡。震数九为归，故曰九回。震为行，艮为道，艮止故留难。艮为邱、为须，震为欢，艮为观，故曰睹。○于，宋元本作子，今依汲古。
　　艮。暴虐失国，为下所逐。北犇阴胡，主君旄头。互震为暴虐，坎为失，艮为国，故曰失国。坎为下，震为逐、为犇，坎为北、为阴胡。震为主君、为毛羽，坎为首，故曰旄头。旄头，被髪也。《汉官仪》"选羽林为旄头被髪先驱"是也。乐彦《括地志》"夏桀死，其子荤粥北奔，逐水草而居，号曰匈奴"。林词全用其事。○胡，元本作月，依汲古。
　　渐。御骍从龙，至霍华东。与禹相逢，送致于邦。骍，赤马。坎为马、为赤，故曰御骍。伏震为从、为龙，故曰御骍从龙。艮为山，坎西，故曰霍华。霍华，西方大山也。离为东，伏震为王，故曰禹。艮为邦。○霍、禹，依汲古，宋元本作于、作离。于，汲古作子，依宋元本。
　　归妹。铜人铁距，雨露劳苦。终日卒岁，无有休息。伏艮为铜铁，震为人、为距，故曰铜人铁距。坎为雨露、为劳苦，互离为日，伏艮为终，震为岁，故终日卒岁。艮止为休息，艮伏故不息。○铁，宋元本作，依汲古。
　　丰。大人失宜，盈满复亏。长成之木，盛者复衰。震为大人，巽为亏，震为成长、为木、为盛，巽为陨落、为衰，盖震巽相往来反复。故林词云尔。○长成，宋元本作长冬，依汲古。木，元本作禾，依宋本、汲古。
　　旅。梅李冬实，国多盗贼。乱扰并作，王不能制。详《屯》之《师》。此以巽为盗贼。
　　巽。泽枯无鱼，山童无株。长女嫉妬，使身空虚。兑为泽，离枯，巽为鱼枯，故无鱼。伏艮为山，兑上缺为童。《庄子徐无鬼》"尧闻舜贤，举之童土之地"，注：童，无草木也。巽为株、为长女，伏坎为嫉妬。艮为身，离为空虚。○无株，汲古作难株，从宋元本。
　　兑。天门冬虚，既尽为灾。膉黯苍，秦伯受殃。通《艮》。艮居戌亥，故曰天门。坎为冬，阳穷在上故曰既尽。《广韵》："膉，肥也，，丑也"，膉黯苍，言戌亥空亡渺冥无有也。兑为西，故曰秦。伏震为伯，坎为殃。○既尽，汲古作晋季，今依宋元本。黯苍，依宋元本，汲古作默苍。
　　涣。牵衣涉河，水深渍罢。幸赖舟子，济脱无他。罢，依《讼》之《萃》校，各本皆讹衣。罢，音婆。
　　节。推车上山，高仰重难。终日至暮，不见阜巅。震为车，艮手为推、为山，故曰推车上山。艮为高仰，坎为暮，伏离为日，艮为重、为阜巅，坎隐伏故不见。○不见，宋本作不惟，元本作唯见，皆非，依汲古本。
　　中孚。鼎炀其耳，热不可举。大路壅塞，旅人心苦。通《小过》。震为鼎，兑为耳，艮火在下，故炀其耳、故热不可举。震为大涂，互坎故壅塞。震为旅、为人，坎为心，《鼎九三》云"鼎耳革，其行塞"，兹依《睽》之《比》，皆作"大涂壅塞"，是以行为道，与常解异。○炀，从局本《睽》之《比》校改，宋元本、汲古本皆作易，非。兑亦形坎，故《易林》往往以兑为耳。
　　小过。四乱不安，东西为患。退身止足，无出邦域。乃得完全，赖其生福。震卦数四，兑毁，故曰四乱不安。震东兑西，互坎为患，艮为身，在下故曰退身。震足艮止，故曰止足。艮为邦域，震为生、为福，艮止巽伏，故无出邦域。
　　既济。班马远师，以息劳罢。役夫嘉喜，入户见妻。坎为马，重坎故曰班马。坎为众，故曰师。坎为劳疲，艮止，故曰以息劳罢。坎为役、为夫，震为喜，艮为户，离为坎妻。既未济用半象，易通例也。
　　未济。积德不怠，遇主逢时。载喜渭阳，身受荣光。坎为积，震主艮时，故曰遇主逢时。震车为载、为喜，坎水故曰渭。艮为身，离为光荣。多用半象。林意谓姜太公垂钓，遇文王于渭水，后受封也。○喜，依宋元本，汲古作善，为喜之讹。
　　
　　焦氏易林注卷六
　　行唐尚秉和节之注
　　受业蒲城仵道益、丰润董维城堃校刊
　　噬嗑之第二十一
　　噬嗑。麒麟凤凰，善政得祥。阴阳和调，国无灾殃。离为文，下互大离，故曰麒麟凤凰，卦水火俱备，故曰阴阳和调。艮为国，坎为灾，震乐故无灾殃。
　　乾。北风相牵，提笑语言。伯歌叔舞，燕乐以喜。详《否》之《损》。此全用遇卦《噬嗑》象，不及之卦。
　　坤。甲戊己庚，随时运行。不失常节，咸逢出生。各乐其类，达性任情。此亦全用《噬嗑》象。坎纳戊，离己震庚，震，东方木，故曰甲戊己庚。艮为时，震为运行、为出生、为乐，盖《噬嗑》震春离夏坎冬，伏兑为秋，四时俱备，故林云尔。○五六句宋元本倒置，今依汲古。
　　屯。破亡之虚，神祇哀忧。进往无光，留止有庆。坎为破，坤为亡、为虚，虚墟同。震为神，坤为地，故曰神祇。祇，地神也。坎为忧，震为进，坎隐故无光。艮止故有庆。○神祇哀忧，汲古作神所忧衰，依宋元本。
　　蒙。注斯膏泽，扞卫百毒。防以江南，虺不能螫。坎为膏泽、为注，艮守为扞卫。坤坎皆为毒，故曰百毒。艮为防，坤为江河，震为南，坎为虺、为螫。○扞，汲古作祈，依宋元本。
　　需。日月相望，光明盛昌。三圣茂功，仁德大隆。坎月离日，坎西离东，故曰相望。离为光明，坎为圣，离卦数三，故曰三圣，谓文、武、周公也。乾为功、为德、为大、为隆。○隆，汲古讹降，茂作成，依宋元本。
　　讼。大蛇巨鱼，战于国郊。上下隔塞，卫侯庐漕。《左传庄十四年》"内蛇与外蛇斗于郑南门"，中互巽为蛇、为鱼，乾为大，伏坤为郊、为国，故曰国郊。伏震为战，乾上坎下，伏震为卫。坎为室、为庐，坎水，故曰庐漕。卫，卫侯戴公也。时狄灭卫，故暂居漕。漕，《左传》作曹，《毛诗》作漕。
　　师。龙入天关，经厯九山。登高上下，道里险难。日晏不食，绝无甘酸。此用《噬嗑》象。震为龙，艮为天、为关，故曰龙入天关。艮为山，震数九，故曰九山。震为登，艮为高、为上，坎为下，故曰登高上下。艮为道里，坎陷，故曰道里险难。离为日，坎为暮，故曰日晏。震为日、为食，坎忧故不食。巽为臭，巽伏不见，故绝无甘酸。
　　比。沙漠北塞，绝无水泉。君子征凶，役夫力殚。互艮为小石、为沙、为塞，坎北，故曰北塞。坎为水泉，艮火在下，故无水泉。艮为君子，震为征，震覆故征凶。坤为役，震为夫，震覆故力殚。○绝无，汲古作纯无，依宋元本。力殚，宋元本作苦艰，依汲古。
　　小畜。关折门启，衿带解堕。福与善生，忧不为祸。伏坎为关。关，门牡也。兑为折，乾为门，巽为带、为解堕。乾为福、为善，故曰福与善生。坤为忧、为祸，坤伏故不祸。○生，宋元本作坐，从汲古。折，汲古作柝，从宋元本。
　　履。狼虎所嗥，患害必遭。不利有为，宜以遁逃。乾为虎狼，兑为嗥，伏坎为患害，巽为利，兑折故不利。巽为伏，故曰遁逃。言遭遇危险，不利于进利退也。
　　泰。金精耀怒，带剑过午。两虎相距，弓弩满野，虽忧无苦。乾为金，震为耀怒。金精，虎也。《河图帝览嬉》"月者，金之精虎"，西方宿故亦为金精。《噬嗑》离为午，艮为剑、为虎，正反艮，故曰两虎相距。艮为野，坎为忧、为弓弩。○苦，汲古作咎，依宋元本。
　　否。朽根枯树，华叶落去。卒逢火焱，相随偃仆。巽为树、为陨落，故曰朽根枯树，华叶落去。艮为火焱，巽陨为偃仆。○华叶落去，依汲古本，宋元本作叶落死去。○艮为火证。
　　同人。入暗出明，动作有光。转运休息，常乐永康。通《师》。坎为暗，震为出，巽为入，离为明、为光，坎隐伏，故转运休息。震为乐。○入暗出明，从宋元，汲古本作"入和出暗"。永，汲古作允，依宋元本。
　　大有。国多忌讳，大人恒畏。结口无患，可以长存。通《比》。坤为国，坎为忌，乾为大人，乾惕，故曰大人恒畏。坎为患，兑为口，坤闭，故曰结口。言当忌讳之时，宜括囊自守，免于患害也。
　　谦。天地渟厚，六合光明。阴阳顺序，厥功以成。艮为天、为光明，坤地为厚，坎为合，数六，故曰六合。坤为顺，九三阳遇阴通行无阻，故曰顺序。震为功，艮为成。○厚、阴阳顺序，依宋元本，汲古作亨、作阴序阳顺。
　　豫。裸裎逐狐，为人观笑。牝鸡雄晨，主作乱妖。详《大有》之《咸》。○雄晨，依宋元本，汲古作鸣晨。
　　随。阴升阳伏，桀失其室，相餧不食。上下卦皆阴在上、阳居下，故曰阴升阳伏。艮为室，兑刚鲁，故曰桀。下卦艮覆，故曰桀失其室。震为食，初至四正反震，故曰相餧，艮止故不食。○首句从宋元本，汲古作阴失阳复，非。
　　蛊。蜎飞蠕动，各有配偶。大小相保，咸得其所。详《临》之《豫》。
　　临。鬼守我庐，欲呼伯去。曾孙寿考，司命不许，与生相保。坤为鬼、为我，伏艮为守、为庐，震为呼、为伯，震往，故曰欲呼伯去。伏艮为曾孙、为寿，伏巽为命，震为生，故不许也。言鬼虽呼伯去，无如命本寿考，司命不许其去也。
　　观。祸走患伏，喜为我福。凶恶消亡，菑害不作。伏《大壮》。坤为祸患，震为走，言阳长阴消。震为喜，乾为福，坤为凶恶、为菑害，阴消故曰不作。
　　贲。智不别扬，张狂妄行。蹈渊仆颠，伤杀伯身。坎水为智，震为张狂、为行、为蹈，坎为渊，震在上，故曰蹈渊，伏巽故仆颠。震为伯，艮为身，伏兑为毁折，故伤杀伯身。○狂、蹈，汲古作诳、作陷，依宋元本。
　　剥。凶忧灾殃，日益明章。祸不可救，三却夷伤。坤为凶灾，艮为明、为日，坤为祸、为死，故曰夷伤、曰不可救。却者，退也，坤消故退。正互三坤，故曰三却。《左传成十七年》："晋厉公杀却至、却锜、却犨。○明章，依汲古，宋元本作章明。按：明与殃亦韵。救，宋元本作休，依汲古。却，汲古讹都，依宋元本。
　　复。长尾蜲蛇，画地为河。深不可涉，绝无以北，怅然嘳息。详《师》之《咸》。 ○蜲，同蟡。《管子水地篇》："蟡，一头而两身，其形若蛇，其长八尺"，然则蜲蛇，二虫名也，故曰长尾。《师》之《咸》作委蛇。《咸》互巽，巽为虫，亦宜作蜲，故依此校改。第四句依汲古，宋元本作阻绝以无。喷，汲古作愤，依宋元本。
　　无妄。爱我婴女，牵引不与。冀幸高贵，反得贱下。通《升》。坤为我，兑为婴女，艮手为牵引。巽为高，乾为贵，坤为贱。《无妄》皆事出意外，非所期望之事，故林辞如此。○爱，汲古讹受。反得贱下，汲古作反曰下贱，均依宋元本。
　　大畜。凫游江湖，甘乐其饵。既不近人，虽惊不骇。艮为凫，兑为江湖，凫在兑水上，故曰凫游江湖。震为饵、为甘乐、为人，艮凫在上，故不近人。震为惊。
　　颐。明灭光息，不能复食。精魄既丧，以夜为室。艮为光明，坤黑，故息灭。震为食，坤死，故不食、故曰丧。震为精，坤为魄、为夜，艮为室。
　　大过。奇适无偶，习静独处。所愿不从，心思劳苦。奇，只也。《礼投壶》"一算为奇"，适，往也。奇适无偶，言独往也。巽为寡，正覆巽相背，又阳陷阴中，故所愿不从。伏坤为心、为思，坤万物致役，故为劳苦。○偶，依元本，宋本汲古作耦。静，宋元本作靖，依汲古。
　　坎。葛藟蒙棘，华不得实。谗侫乱政，使忠壅塞。详《师》之《中孚》，说诗异毛。
　　离。鹊笑鸠舞，来遗我酒。大喜在后，授我龟纽。龙喜张口，超拜福祉。离为鸠，伏震为鹊、为笑舞，故鹊笑鸠舞。伏坎为酒，震为喜、为后，故曰大喜在后。艮为遗、为授、为龟，震为龙、为口，龟纽、龙口，皆印饰。《后汉舆服志》："诸王金印龟纽"，注引《汉旧仪》"传国玺盘五龙"，龟纽龙口，言得印绶也。震为福祉，艮手为拜。全用伏象。○超，依汲古本，宋元本作起。
　　咸。摇尾逐灾，云沉孽除。洿泥生梁，下为田主。艮为尾，伏坤为灾，震为摇、为逐，坤为云、为孽、为水、为洿泥，震为梁、为主，坤为田、为下。多用伏象。○第二句汲古作云孽辟除，依宋元本。
　　恒。白鹤衔珠，夜食为明。膏润优渥，国岁年丰。震为鹤、为珠，兑口为衔、为食，兑昧为夜。乾为光明，兑水故曰膏润优渥。乾为年岁。按：《搜神记》有鹤为弋人射伤，哙参为疗养之，创愈放之，后鹤衔珠雌雄各一到门外为报。
　　遯。内执柔德，上讼以默。守邑赖德，祸灾不作。阴柔在下故曰内执柔德。乾为言，兑为言，而兑反与乾言相背，故曰讼。下卦艮止，故嘿尔不讼。艮为邑，乾为宗、为德，坤为灾祸，坤伏故不灾。○默，元本作嘿，依宋本、汲古。
　　大壮。犬吠惊骇，公拔戈起。玄冥厌火，消散瓦解。伏艮为犬，震为吠、为惊、为公、为起，艮为戈、为拔，故曰公拔戈起。玄冥，水神。《月令》"孟冬之月，其神玄冥"。水克火故曰厌火。伏坤为水，艮为火，火在水上当然消散。震为瓦、为解。玄冥，北方水神，伏坤位北而地黑，故曰玄冥。
　　晋。公悦妪喜，子孙俱在。荣誉日登，福禄来处。象多未详，或用遇卦象。
　　明夷。鸟鸣哺鷇，长欲飞去。循枝上下，适与风遇。颠陨树根，命不可救。离为鸟，震为鸣、为子、为食，故曰哺。鷇，小鸟也。震为长、为飞、为枝、为上，坤为下，伏巽为风、为颠陨、为树、为命，坤死故不可救。○哺，汲古讹捕，依宋元本。
　　家人。析薪炽酒，使媒求妇。和合齐宋，姜子悦喜。巽木为薪，坎为破，故析薪。坎为酒，火在下，故曰炽酒。坎为通，故曰媒。巽为妇、为齐。《说文》："以木架屋曰宋"，故艮为宋。遇卦《噬嗑》互艮。姜，齐姓。子，宋姓。伏震为喜。《诗齐风》："析薪如之何，匪斧不克；娶妻如之何，匪媒不得"，毛谓文姜归鲁，齐襄思之，兹曰齐宋是齐诗，不指文姜。
　　睽。邻不我顾，而望玉女。身多疣癞，谁当媚者。详《师》之《小过》。○我，依汲古，宋元本作可，非。而望玉女，汲古作而望至女，依宋元。
　　蹇。远视无光，不知青黄。黈纩塞耳，使君闇聋。此用《噬嗑》象。艮为观、为光，坎隐故无光。离为黄，震为青、为黄，《汉书东方朔传》："黈纩垂耳所以塞聪"，注：以黄绵为圈悬于冕之两旁，示耳不外听。坎为耳、为塞，故耳塞。伏巽为绵，纩黈黄色，亦震象。震为君，耳塞故闇聋。
　　解。克身整己，逢禹巡狩。赐我玄圭，蒙福受佑。艮为身，艮覆，故曰克身。震为王、为禹，为巡狩、为玉、为玄黄，故曰玄圭。又为福祉。○整己，依汲古，宋元本作己整。佑，依汲古，宋元本作祉，上声，与狩不协。
　　损。远望千里，不见黑子。离娄之明，无盈于光。坤为千里，艮为望，震为子，坤黑故曰黑子，坤闭故不见。离为光明，互大离，故曰离娄。离娄，古明目人，见孟子。
　　益。斧斤所斫，疮痏不息。针石不施，下即空室。伏兑为斧，艮手为斫、为节、为疮痏、为石、为室，坤死，故曰下即空室。
　　夬。南国少子，才略美好。求我长女，贱薄不与。反得丑陋，后乃大悔。详《比》之《渐》。南国，依校改，各本作齐侯，非。此以乾为南之证。
　　姤。失俪后旅，天门地户。不知所在，安止无咎。巽与震为俪偶、为伴旅，巽寡，故失俪后旅。《内经》："乾居西北，为天门，巽居东南，为地户"，巽进退，故不知所在。惧阴消阳，故安止无咎。
　　萃。乌孙氏女，深目黑丑。嗜欲不同，过时无偶。艮为孙、为黔，故曰乌孙。兑为女，伏大离，故曰深目。坤为黑、为丑，艮为时，巽寡，故无偶。
　　升。伯驾纯骝，南至东莱。求索车马，道阙中止。震为伯、为驾、为马。纯，黑也，坤为黑，故曰纯骝。震为南，又为东、为草莽，故曰东莱，山名。坤为车、为马，伏艮为求、为道、为止。○伯，宋元本作叔，阙作悦，依汲古。莱，汲古作华，依宋元本。车，宋元本作驹，依汲古。
　　困。二女宝珠，误郑大夫。交父无礼，自为作笑。丁云：《初学记》引《韩诗》："郑交甫过汉皋，遇二女佩两珠，交甫索其珠，二女与之，去十步亡矣"，故曰误。兑为女，卦数二，故曰二女。伏震为珠、为夫，坎为郑，震为父、为笑，言交甫无礼于二女，致招笑侮，由自取也。○交，宋元、汲古皆作君，依王先谦校。
　　井。阳城太室，神明所息。仁智之居，独无兵革。详《需》之《蒙》。伏震为仁，坎为智。○仁智之居，依宋元本，汲古作仁者之君，非。
　　革。大蛇为殃，使道不通。岁收尠少，年榖败伤。巽为蛇，乾大，故曰大蛇。伏震为道路，坤闭故不通。《史记》："高祖夜径泽中，有大蛇当径"是也。乾为岁，巽陨落，故岁收鲜少，故年榖伤。巽为榖也。○岁收，依汲古，宋元本作岁露。尠，依宋元本，旧注云音鲜，汲古作甚，非。
　　鼎。三足孤乌，灵明为御。司过罚恶，自残其家，毁败为忧。详《坎》之《涣》。此以离为乌，伏震为足。
　　震。车虽驾，两靷绝。马欲步，双轮脱。行不至，道遇害。震为车、为驾，伏巽为靷，巽陨故绝。震为马、为步，互坎为轮，伏兑卦，数二，故曰两靷、曰双轮。震为行、为道，坎为害。○无轮明刊、清刊各本皆删去虽字、不字，作为四字句，而汲古本下注一本作云云，仍按原文改窜成四字句尤为妄谬，兹依宋元本。
　　艮。郁映不明，为阴所伤。众雾集聚，共夺日光。艮为明，坎黑，三上皆乘重阴，故曰郁映不明。映，日食色也。坎为众、为云雾、为积，离日伏，故夺日光。○映，依汲古，宋元本作怏。集聚，依宋元，汲古作丽集，映音决。
　　渐。鸋鴂鸱枭，治成遇灾。周公勤劳，绥德安家。艮为鸟，故曰鸋鴂。鸱鸮，《豳风》周公贻成王诗也。坎为灾，伏震为周、为公，坎为劳，艮为家。按：《毛传》鸱鸮，鸋鴂也，以喻管蔡，此作鸱枭，枭鸮同。枭长大食母，故曰治成遇灾，言其母养成而遇害也。此与《韩诗》说合，《韩诗》鸱鸮所以爱其子者，适以病之，正以喻成王也。疑较毛传训切。○鸋，依宋本，汲古作鹯，非。治成，元本、汲古皆作治城，依宋本。遇灾，宋元本、汲古皆作御灾，依局本。
　　归妹。名成德就，项领不试。景公耄老，尼父逝去。详《履》之《剥》。
　　丰。一夫两心，歧刺不深。所以无功，求事不成。详《豫》之《临》。○歧，宋元本作岐，依汲古。歧，尖也。《后汉张湛传》"麦秀两歧"是其证。又陇上记："狄梁公墓棘直而不歧"，言不尖也。
　　旅。羿张乌号，彀射天狼。柱国雄勇，败于荥阳。羿，古之善射者。《论语》曰羿善射是也。乌号，弓名。天狼，星名。《淮南子》："尧时十日并出，命羿射之，落其九"，此云射天狼与《淮南子》异，《史记陈涉世家》："以房君蔡赐为柱国，后战死而不着其处"。柱，各本皆作赵，惟丁晏释文作柱，恐赵国是人名，今姑依丁本。兑刚鲁故曰羿。离为乌，兑为号，艮为天、为狼、为星、为柱、为国，兑为雄勇、为毁折，故败。荥，水名，伏坎为水。○柱，宋元、汲古作赵，依丁本。荥，元本讹荣，依宋、汲古本。
　　巽。东家杀牛，污秽腥臊。神背西顾，命衰绝周。互离为东、为牛，伏艮为家，兑毁折，故曰杀。巽为臭，故曰腥臊。伏震为神，艮为背，互兑为西，离为顾，巽为命、为衰绝，伏震为周。神背西顾者，言神背东邻纣，西顾于周。命衰绝周者，言殷命衰歇而绝于周也。义本《既济九五》爻词，盖汉儒说多如此，然实非也。○秽，汲古作臭，背作皆，依宋元。衰绝，宋元本作绝衰，依汲古。
　　兑。火起吾后，喜炙我庑。苍龙衔水，泉噀屋柱，虽忧无咎。通《艮》。艮为火，震为起、为后，故曰火起我后。震为喜、为口、为苍龙、为衔，坎为水，水泉。艮为屋、为柱，坎为忧，言火虽近，以龙衔水噀洒屋柱而无咎也。○吾后，汲古作我后，忧作难，均依宋元本。我庑，宋元本讹我鹿，汲古作吾庐，依《既济》之《恒》校。屋柱，宋元作柱屋，期与鹿韵，尤非，依汲古。
　　涣。桃雀窃脂，巢于小枝。摇动不安，为风所吹。寒心栗栗，常忧殆危。详《谦》之《遯》。○栗栗，汲古作飘摇，依宋元本。殆危，宋元本作不殆，依汲古。桃雀，既桃虫，《毛诗》注：鹪鹩也。
　　节。徙足去域，飞入东国。有所畏避，深藏远匿。震为足、为去、为飞、为东，艮为域、为国，坎为畏避、为藏匿。○徙，汲古作徒，依宋元本。远，宋元作隐，依汲古。
　　中孚。琼英朱草，仁政得道。凫鹥在渚，福禄来下。《齐诗》："尚之以琼英乎"，而笺琼英，犹琼华也。元本注朱草，百草之精王者，德盛则生。互震为英、为草、为玉，艮纳丙，色赤，故曰朱草。艮为道，震为仁、为福禄，艮为鸟、为凫鹥。三四句《小雅》诗语。○琼，依宋元本，汲古作璚。
　　小过。陈蔡之厄，从者饥罢。明德上通，忧不为凶。震为陈、为蔡、为从，互大坎为厄、为劳，故曰饥罢。艮为明，震为通，坎为忧凶，震出，故不忧凶。○罢，音婆，依宋元本，汲古作瘦。厄，依汲古，宋元本作危，亦非。《论语》："子厄于陈蔡，从者病，莫能兴"。
　　既济。春桃生华，季女宜家。受福多年，男为邦君。详《师》之《坤》。
　　未济。径邪贼田，政恶伤民。夫妇呪诅，泰山覆颠。艮为径、为田，坎为邪、为贼，径邪则侵田，故曰贼田。坎为伤、为众、为民、为恶，政恶虐民，故曰伤民。坎夫离妇，离两兑口相对，故曰呪诅。艮为山，巽下断，故覆颠。多取半象。○泰山，依汲古，宋元本作太山，似非。
　　贲之第二十二
　　贲。仁政不暴，凤凰来舍。四时顺节，民安其居。震仁坎和，故曰不暴。离为凤凰，艮为舍，震春、离夏、坎冬，伏兑为秋，故曰四时顺节。艮为节。坎为民，艮为安、为居。○首句依汲古，宋元作政不暴虐。
　　乾。八口九头，长舌破家。帝辛沈湎，商灭其墟。此用《贲》卦象。震为口，艮数八，故曰八口。乾为首，数九，故曰九头。帝辛，纣也。震为帝，伏兑为秋。《月令》："秋，其味辛，其音商。"故曰帝辛。互坎，故曰沈湎。艮为虚，坎伏，故曰灭。长舌指贲下震。兑为舌，震形长于兑，故曰长舌，谓妲已。艮为家，坎为破，故曰破家。
　　坤。鬼守我门，呼伯入山。去其室家，舍其兆墓。此亦用《贲》象。坎为鬼，艮为门，震为伯，为呼。艮为山、为墓、为舍，坎为室。○舍，依宋元本，汲古作舍。坤为兆，《孝经》"卜其宅兆而安厝之"，注：茔墓界域曰兆。舍，居也。
　　屯。日出阜东，山蔽其明。章甫荐屦，箕子徉狂。艮为山阜，震为东，离伏故明。蔽艮为冠、为章甫。震为屦、为草。荐，草也。震为箕、为子、为狂，上朝服下草履不类，故曰狂。○屦，依宋元本，汲古作履。
　　蒙。戴盆望天，不见星辰。愿小失大，福逃墙外。震为盆，艮为戴、为天、为望、为星辰，坎隐，故不见。艮为小，震为大，坎失，故曰失大。震为福，艮为墙。
　　需。两轮并转，南山大阪。四马共辕，无有重难，与语笑言。坎为轮，兑卦数二，故曰两轮。离为南，乾为山、为阪、为马，兑数四，故曰四马。兑为笑言。辕象似指坎。坎为栋，故为辕。古牛车两辕，马车一辕。辕，左右各两马，辕居正中。正《坎》象也。○并转，汲古作日转，依宋元本。
　　讼。羊惊狼虎，耸耳羣聚。行旅稽难，流连愁苦。此用《贲》象。震为羊，艮为狼虎，震为惊，故曰羊惊狼虎。坎为耳、为众，故曰羣聚。震为行旅，艮止，故曰稽难，坎陷，故曰流连、曰愁苦。全用遇卦象。
　　师。楩生荆山，命制轮班。袍衣剥脱，夏热冬寒。饥饿枯槁，众人莫怜。详《大有》之《未济》。 ○楩，汲古作梗，非。
　　比。鸟飞无翼，兔走折足。不常其德，自为羞辱。艮为鸟，震为兔、为翼、为足，震覆故无翼、故折足。又震为德，震覆，故曰不常其德。坤为羞辱。
　　小畜。条风制气，万物出生。明庶长养，花叶茂荣。巽为风、为气，巽木，故曰条风。乾为生，伏坤为万物，兑为花。《史记律书》："条风居东北，主生万物，故曰长养"。 ○出生，依汲古，宋元本作生出。茂荣，宋元本、汲古皆作壮茂，依局本。
　　履。坤厚地德，庶物蕃息。平康正直，以绥大福。通《谦》。坤为厚、为庶物，震为蕃息，坎为平正，乾为直、为大福。○庶，汲古作万，依宋元本。
　　泰。昴毕附耳，将军乘怒。径路隔塞，燕雀惊骇。伏艮为星，故曰昴毕附耳，皆星名也。震为武人，故为将军、为怒、为径路，坤闭，故曰隔塞。兑燕雀，震为惊骇。翟云升《天官书》："昴主旄头，毕主边兵，其大星旁有小星曰附耳，动摇，主有谗乱臣在侧"。 ○乘，依汲古，宋元本作求怒，非。
　　否。东风启户，黔啄翻舞。各乐其类，咸得生处。巽风艮户，艮为黔啄、为翻舞，六爻皆有应与，故曰各乐其类。○啄，无论何本皆同，是焦读黔喙为黔啄，专主鸟象。
　　同人。两足四翼，飞入家国。宁我伯姊，与母相得。通《师》。震为足，坤数二，故曰两足。震为翼，卦数四，故曰四翼。坤为我、为国，震为伯，巽为姊，故曰伯姊。坤为母。
　　大有。岁暮花落，阳入阴室。万物伏匿，藏不可得。通《比》。坤为岁、为暮，兑为花，兑毁故落。坎为室，九五居羣阴之中故曰阳入阴室。坤为万物，坎为伏，故曰匿、曰藏。○藏，依宋元本，汲古作岁。
　　谦。释然远咎，避患高阜。田获三狐，以贝为宝。坤为咎，在外故曰远。坤为患害，在外故曰避。艮山故曰高阜。震为田，艮为狐，震数三，故曰三狐。艮为贝，震为宝。○高阜，依汲古，宋元本作害早，系形讹。汲古宝下多"君子所在，安宁不殆"二句，宋元本无。
　　豫。迁延却缩，不见头目。日以困急，不能自复。艮止故迁延却缩。乾为头，离为目，乾离皆伏故不见。坎为困急，地雷《复》，今雷在上故不能复。○迁，宋元本作鹊，依汲古。不能自复，汲古无，依宋元本添。目复为韵，故知汲古非。
　　随。秋隼冬翔，数被严霜。鸡犬夜鸣，家扰不宁。兑秋艮隼，互大坎故曰冬、曰霜。巽为鸡，艮为犬，震为鸣，兑为夜，故曰鸡犬夜鸣。艮为家，震为惊扰。○鸡，依宋元本，汲古作雄，非。
　　蛊。班马还师，以息劳疲。役夫嘉喜，入户见妻。此用《贲》象。震为马、为反，故曰班马、曰还师。坎为劳，艮止，故曰以息劳疲。震为夫、为喜，艮为户，巽为入，震巽为夫妇，故入户见妻。○户，依宋元本，汲古作室，亦可从。
　　临。老杨日衰，条多枯枝。爵级不进，逐下摧隤。震为杨，坤敝，故曰老杨。伏巽故曰枯。震为爵。《左传》不行之谓临，故曰不进。坤丧兑毁，故曰摧隤。震为逐，坤为下，逐下者，言渐流而下也。○逐下，依宋元本，汲古作遂至。
　　噬嗑。六人俱行，各遗其囊。黄鹄失珠，无以为明。详《临》之《师》。 ○鹄，宋元本作鹤。
　　剥。依叔墙隅，志下心劳。楚亭晨食，韩子低头。详《同人》之《震》。第二三句依汲古，宋元本作"志下劳苦，楚相辰食"，非，此用韩信寄食亭长事，劳与头古协。
　　复。三牛生狗，以戌为母。荆夷上侵，姬伯出走。详《坤》之《震》。
　　无妄。鹤盗我珠，逃于东都。鹄怒追求，郭氏之墟。不见踪迹，反为祸灾。详《豫》之《明夷》。 ○怒，依宋元本，汲古作起，元本此林及《大畜》皆列《恒》下，非。此以巽为盗。
　　大畜。升舆中退，举事不遂。餔糜毁齿，失其道理。震为车、为升，上艮为反震，故曰中退、曰举事不遂。兑口为餔、为齿，震为糜。糜，至烂之食。乃餔之而齿毁，故曰失道。艮为道，兑毁。○升舆，从局本，宋元本、汲古本皆作外舆。餔，宋元本作哺，义同。糜，从汲古，宋元本作麋。
　　颐。鸿鹄高飞，鸣求其雌。雌来在户，雄哺嘻嘻。甚独劳苦，炰鳖脍鲤。艮为鸿鹄、为高飞，震为鸣，艮为求，坤为雌、为户，震为雄、为哺、为嘻嘻。坤役万物，故曰劳苦。艮为鳖，坤为鲤。○炰，元本作缹，从宋本、汲古。
　　大过。褰衣涉河，水深渍罢。幸赖舟子，济脱无他。详《剥》之《贲》。 ○罢，音婆，同疲。渍罢，宋本、汲古作渍衣，依元本。
　　坎。虎啮龙指，泰山之崖。天命不佑，不见其雌。互艮为虎，震为龙、为啮，艮为指，故曰虎啮龙指。艮为山崖、为天，巽为命，巽伏，故曰天命不佑、故曰不见其雌。
　　离。明不处暗，智不履危。终日卒岁，乐以笑歌。离为明智，伏坎为暗、为危，离为日，伏震为岁。艮为卒，震为笑乐。○日，依宋元本，汲古作年。
　　咸。三足俱行，倾危善僵。六指不便，慁累弟兄。树柱阂车，失其正当。通《损》。震为足、为行，数三，故曰三足。兑为倾危，艮止为僵、为指，乾后天数六，故曰六指。足，指原恃以行动，乃三足行，宜速而善僵。六指宜便利而为累，皆以有余而不利。坤为车，艮木在上而止，故曰树柱阂车。坤为失、为慁累。《左传昭六年》"生不圂宾"，注：慁，犹患也。坤为忧患，亦失传象。○车，依宋元本，汲古讹居。
　　恒。舍车而徒，亡其驳牛。虽丧白头，酒以疗忧。震为徒行、为驳，坤为车、为牛，坤伏，故曰舍车、曰亡牛。乾为头，巽白，故曰白头。互大坎为酒、为忧。
　　遁。析薪炽酒，使媒求妇。和合齐宋，姜子悦喜。详《噬嗑》之《家人》。
　　大壮。夜视无明，不利贾商。子反笑欢，与市为仇。通《观》。坤为夜，艮为视，坤黑故无明。震为商贾，兑折，故不利。震为子、为归，故曰子反。震为笑欢，伏巽为市。○不利，汲古作不离，依宋元本。贾商，元本、汲古作商贾，从宋本，与明韵。
　　晋。徒行离车，冒厌泥涂，利以休居。震为车、为行，震覆，故曰徒行、曰离车。震为冒，上坎故曰泥涂。艮止故休。○冒厌，宋元本作不冒，依汲古。厌，当也。《史纪高祖纪》"因东游以厌之"是也。
　　明夷。作室山根，人以为安。一夕崩颠，破我壶飱。坎为室，艮为山，艮覆故曰崩。震为人，坎为夕，数一，故曰一夕。坎为破，震为壶。○夕，依汲古，元本作昔。按：此亦或作《贲》象。
　　家人。东山西山，各自言安。虽相登望，竟未同堂。此似用《贲》象。艮山、震东、坎西，三至上正反震艮，故曰相登望。震为登，艮为望、为堂，正反艮相背故未同堂。○首句依汲古，宋元本作山东山西。
　　睽。君子在朝，凶言去消。惊骇逐狼，不见雄英。此亦用遇卦《贲》象。雄英，依汲古，宋元本作英雄。艮为君子、为朝，震为言，坎险故曰凶言。《左传》艮为坏，故曰凶言去消。震为惊骇，艮为狼，震为行，故曰逐狼。
　　蹇。填填，火烧山根。不润我邻，独不蒙恩。，车声。填填，厚重貌。《庄子马蹄篇》："故至德之世，其行填填"是也。此亦用遇卦《贲》象。火在山下，故曰火烧山根。震为邻，火在坎下，水涸故不润我邻。○，依宋元本，汲古讹●。填，宋元本作坟，存左半。汲古作慎，存右半。依两本证之的是填字。
　　解。南山之蹊，真人所在。德配唐虞，天命为子。保佑歆享，身受大庆。详否之豫。在，汲古作游，依宋元本。
　　损。龙蛇所聚，大水来处。泱泱霈霈。濙濙濭濭，使我无赖。详《泰》之《丰》。 ○霈，宋元本作濡，依汲古。第四句汲古作淡淡磕磕，依元本。
　　益。旃裘苫盖，慕德献服。边鄙不耸，以安王国。坤为裘、为服、为边鄙、为国，震为毛羽、为旃、为草、为苫，艮为盖、为献。不耸者，言夷狄来服而边鄙不震耸也。○苫盖，汲古作若阖，耸作悚，均依宋元本。
　　夬。光祀春成，陈宝鸡鸣。阳明失道，不能自守，消亡为咎。详《大有》之《井》。 ○光祀，依《大有》之《井》校，宋元、汲古本皆作光体。
　　姤。下泉苞狼，十年无王。荀伯遇时，忧念周京。详《蛊》之《归妹》。 ○荀，依汲古，元本作郇。
　　萃。仁德不暴，五精就舍。四序允厘，民安其居。○序，宋元作牧，依汲古。
　　升。隋和重宝，众所贪有。相如睨柱，赵王危殆。震为珠玉，故曰隋和重宝。隋珠和璧也。坤为众、为多，震为柱、为王，坤为危殆。○所，宋元本作多，依汲古。《史记蔺相如传》："相如以璧至秦，察秦人无意与城，乃持璧睨柱，而言曰：臣头将与璧俱碎"。
　　困。凤生五雏，长于南城。君子康宁，悦乐身荣。互离为凤，巽卦数五，故曰五雏。兑为雏。伏震为长、为南，艮为郭、为君子，震为康乐。
　　井。二人为旅，俱归北海。入门上堂，拜谒王母。劳赐我酒，女功悦喜。通《噬嗑》。震为人，正覆艮，故曰二人。坎为北、为海，震为归，故俱归北海。艮为门、为堂，巽入。震为王，巽为母，艮为拜，故曰拜谒王母。坎为酒，兑为女、为悦喜。○旅，宋元本作侣，依汲古。悦喜，汲古作不喜，非，依宋元本。
　　革。逐忧去殃，洿泥生梁，下田为王。○通《蒙》。震为逐，坤为忧、为殃，坤坎皆为水，故曰洿泥。震为生、为粱，坤为下、为田，震为王。○去，汲古作除，兹依宋元本。
　　鼎。东门之坛，茹藘在阪。礼义不行，与我心反。通《屯》。震东，互艮为门、为坛，震为茹藘。《毛传》茹藘，茅也。艮为阪，坤为礼义，坤闭故不行。坤为我、为心。《鼎》巽为心，初至五正反巽，故曰心反。黄丕烈云：正义云：徧检诸本皆作坛，今定本作墠，释文云："坛者，音善，依字当作墠"云云，今《易林》正作坛，可见作《易林》时仍是坛字，与孔疏合。今作堚，似是，实非是，《易林》可证经误字。○坛，汲古作墠，依宋元本。○按：此诗毛以为刺淫奔，焦以为贤人居郑东门，君若臣不以礼致之，室近人远也。义较毛长。
　　震。凫遇稻芦，甘乐，虽驱不去。艮为凫，震为芦稻、为。，《广韵》、《集韵》皆音矿，《玉篇》："大麦也"。伏巽为鱼、为，震归，故不去。○芦，宋元本作庐，今依汲古。
　　艮。清人高子，久屯外野。逍遥不归，思我慈母。详《师》之《睽》。 ○依《师》之《睽》校作慈母，各本皆作君母。又各本多"公子奉请，王孙嘉许"二句，与上文语意不合，亦依《师》之《睽》校删。
　　渐。谗佞所言，语不成全。虎狼之患，不为我残。伏震为言，伏兑亦为言，故曰谗佞。坎破，故语不成全。艮为虎狼，坎为患、为残，巽顺，故不残。○佞，汲古作人，依宋元本。
　　归妹。张罗捕鸠，兔丽其灾。雌雄俱得，为网所贼。互离为罗网、为鸠，震为兔，坎为灾。丽，《左传宣十二年》"射麋丽龟"注：丽，着也，言张罗本以捕鸠，不意兔当其灾而被捕也。卦震兔，居离网中，而兑为毁折，故有此象。坎雄离雌。坎为贼。○兔，各本皆作鸟，依《归妹》之《节》校改。
　　丰。安仁尚德，东邻慕义，来安吾国。震为仁德，离为东邻，伏艮为国、为安。
　　旅。猾丑假诚，前后相违。言如鳖咳，语不可知。艮为鳖，兑为言、为咳、为语，巽伏故不知。又离为恶人、为猾丑，坎为信、为诚，假诚者，言心本猾而托为诚实，故前后相违。因二至五正反兑相背，故语不信实。困有言不信义同也。○假，宋元本作如，依汲古。又按前后相违亦谓二至五正反兑相背。
　　巽。怀璧越乡，不可远行。蔡侯两裘，久苦流离。伏震为璧，艮为乡，震为行、为蔡、为诸侯、为裘。重震，故曰两裘。《左传定二年》：蔡侯如楚，有两裘，一献楚王，一自御。子常求之，不与，留之三年。
　　兑。伯氏归国，多所恨惑。车倾盖亡，身常惊惶。乃得其愿，雌雄相从。详乾之屯伏震为伯。
　　涣。火石相得，乾无润泽。利少囊缩，祇益促迫。互艮为火、为石，皆燥无润泽，故曰相得。巽为利，坤为囊，中祇二阴爻，故曰囊缩，曰促迫。○汲古无第四句，非，依宋元本。
　　节。君明圣哲，鸣呼其友。显德之徒，可以礼仕。震为君，艮为明，坎为圣哲，震为鸣，艮为友，为显，为仕。○明，宋元本作知，依汲古。
　　中孚。骑豚逐羊，不见所望。径涉虎庐，亡豚失羊。详乾之蹇。○亡豚，宋元本作亡羝，从汲古。此以巽为豚。
　　小过。玄黄瘣隤，行者劳疲。役夫憔悴，处子畏哀。震为玄黄、为行，兑折，故曰瘣隤。瘣隤，病也。互大坎为劳、为役，震为夫，巽为震妻而伏，故曰处子。坎为畏哀也。○瘣隤，依宋元本。《说文》："瘣，病也"，音回，汲古作虺隤，与今本诗合。虺瘣音同。又释文云《说文》作隤，《尔雅》同。亦音回，训病，然则瘣、、虺三字音义皆同，特焦作瘣，与毛许异耳。畏哀，汲古作猥衰，依元本。
　　既济。右手掩目，不见长叔。失其所得，悔吝相仍。此用《贲》象。艮手离目，震长艮叔，坎隐故不见。
　　未济。免冠进贤，步出朝门。仪体不正，贼孽为患。详《否》之《兑》。
　　剥之第二十三
　　剥。行触大讳，与司命忤。执囚束缚，拘制于吏，幽人有喜。坤死，故曰大讳。坤恶，故曰忤。艮为官，故曰司命。《天文志》："斗魁六星，五曰司命，主寿"。艮为吏、为手，故曰执，为拘囚、为束缚、为高尚，故曰幽人。○幽，汲古作忧，依宋元本。
　　乾。穿胸狗邦，僵离旁舂。天地易纪，日月更始。详《师》之《谦》。
　　坤。从风纵火，荻芝俱死。三害集房，十子中伤。剥艮为火，坤为荻芝、为死、为害，艮数三，故曰三害。艮为房，坤为集，数十，故曰十子。《左传昭十四年》："三言而除三恶，暴虐颇也"，三恶即三害。《论衡》进用也，而蒙三害。《书胤征》："辰弗集于房"。
　　屯。北山有枣，橘柚所聚。荷囊载担，香盈筐筥。坎北。艮为山、为枣、为橘柚，坤为聚，艮为负荷、为担，坤为囊、为载，震为筐筥，伏巽为香。○所，宋元本作于。载担、香盈，宋元本作载香、盈我，今依汲古本。
　　蒙。赍贝赎狸，不听我辞。系于虎须，牵不得来。详《否》之《革》。 ○艮为贝证。
　　需。上下惟邪，寡妇无夫。欢心隔塞，君子离居。惟邪，叹息声也。坎上下皆兑口，二至四互兑，故曰上下惟邪。离为夫，伏坤为寡，故曰寡妇，坎隐伏故无夫。坎为塞、为心、为忧，故不欢。伏艮为君子。○惟，元本作唯，依宋本、汲古。寡妇无夫，宋元本作戾其无夫，依汲古。
　　讼。二人辇车，徙去其家。井沸釜鸣，不可安居。伏明夷。震为人，坤数二，坎为车，故曰二人辇车。坎为室家，震出，故徙去其家。坎为井，坤水在井上，故曰井沸。坤为釜，震鸣，故釜鸣。坎险，故不安。水经注：曲阿季子庙前井及潭皆沸。楚辞：瓦釜雷鸣。然此似另有故实，为今所不解。
　　师。蹇驴不材，俊骥失时。筋力劳尽，疲于沙邱。详履之巽。○俊，汲古作骏，筋作觔，依宋元本。宋元本三四句倒置，依汲古。
　　比。明夷兆初，为穆出郊。以谗复归，名曰竖牛。剥乱叔孙，馁于虚邱。坎隐伏，故曰明夷。初动，故曰兆初。坤为伤，坎上下兑口相背，故曰谗。艮为竖，坤为牛、为馁，艮为叔孙、为沙邱。《左传昭四年》：叔孙穆子出亡，至庚宗，遇妇人，宿焉。生竖牛。及自齐归，遂使为竖。后叔孙田于丘莸遇疾，竖牛遂为乱，穆子馁死。又五年云：初，叔孙穆子之生庄叔，噬之，遇明夷之谦，故曰明夷兆初。林全用此事，惟沙邱传作丘莸而李善《文选运命论》注引作蒲丘。据此则虚丘应作蒲丘。○郊，元本作交，依宋本、汲古。夷兆，各本作伤之，依大壮之比校。大壮之比第二句作三旦为灾。馁，汲古本作饫，宋元本作餧，亦依大壮之比校。
　　小畜。天火大起，飞鸟惊骇。作事不时，自为身咎。乾天离火，伏艮为鸟，震为惊骇，艮为时，艮伏故不时。伏坤为自、为身。○身，汲古作多，依宋元本。
　　履。土与山连，共保岁寒。终无灾患，万世长安。通《谦》。坤土艮山，故曰土与山连。坤为岁，坎为寒、为灾患，坤为万、为世，艮为安。
　　泰。日出阜东，山蔽其明。章甫荐履，箕子佯狂。详《贲》之《屯》。
　　否。龙马上山，绝无水泉。喉焦唇乾，口不能言。详《乾》之《讼》。
　　同人。雄处弱水，雌在海滨。将别持食，悲哀于心。通《师》。坤为水、为柔，故曰弱水，九二居坤中，故曰雄处弱水。《同人》乾为海，六二居海中，故曰雌在海滨。坎为心、为悲哀。○将别，宋元本作别将，依汲古。
　　大有。庭燎夜明，追古伤今。阳弱不制，阴雄生戾。通《比》。艮为庭、为燎、为明，坎为夜，《比》祗九五一阳故曰阳弱、曰阴雄。陈朴园云："宣王中年怠政，而庭燎诗作，后脱簪珥谏曰：妾不才使君王宴朝，请待罪永巷，宣王悟"，林曰追古伤今，指其事也。义与毛异。○第二三两句依《颐》之《损》校，宋元、汲古本皆作"追嗣日光，阳软不至"。
　　谦。三妇同夫，忽不相思。志恒悲愁，颜色不怡。震为夫，数三，坤为妇，坤震连，故三妇同夫。坎为思、为志、为悲愁，艮为颜色，坤为恶，故相恶而不思。○悲愁，依宋元本，汲古作不愁，非。
　　豫。鹤盗我珠，逃于东都。鹄怒追求，郭氏之墟。不见武迹，反为患灾。详《豫》之《明夷》。
　　随。狝猴冠带，盗载非位。众犬共吠，狂走蹶足。艮为狝猴、为冠，巽为带、为盗，震为载，艮为位。冠带者，有位之服，今狝猴冠带，乃盗用耳，故曰非位。艮犬震吠，正反艮故曰众。震为狂、为走、为足，兑折故蹶足。○狝猴，汲古作沭猴，《史记项羽本纪》："如沭猴而冠耳"，今依宋元本。又载汲古作在，亦依宋元本。狂走，宋元本作麏走，汲古作仓狂，今依《大壮》之《屯》校。
　　蛊。黍稷禾稻，垂亩方好。中旱不雨，伤风病槁。详《乾》之《蹇》。
　　临。雄圣伏，名人匿。麟远走，凤飞北。乱祸未息。详《否》之《大过》。 ○前四句句三字，第五句句四字。汉魏丛书本皆按四字断句，非。
　　观。王母多福，天禄所伏。居之宠光，君子有福。坤为母，伏乾故曰王母、曰福、曰天禄。巽为伏，艮为居、为光、为君子。
　　噬嗑。被服文德，升入大麓。四门雍肃，登受大福。详《随》之《大壮》。离为文，互艮为山麓、为门，震卦数四，故曰四门。震为登、为福。○宋本作《复》林。
　　贲。褰衣涉河，水深渍罢。幸赖舟子，济脱无他。依《讼》之《萃》校。震为舟证。衣，宋元本、汲古皆作裳。水，宋元本作流。罢，宋元本、汲古作衣。
　　复。班马还师，以息劳疲。役夫嘉喜，入户见妻。详《观》之《既济》注。○宋本作《噬嗑》林。
　　无妄。东邻嫁女，为王妃后。庄公筑馆，以尊王母。归于京师，季姜悦喜。详《屯》之《观》。庄当为桓。
　　大畜。百足俱行，相辅为强。三圣翼事，王室宠光。详《屯》之《履》。
　　颐。危坐至暮，请求不得。膏泽不降，政戾民忒。详《泰》之《离》。
　　大过。百川朝海，泛流不止。路虽辽远，无不到者。兑为海，乾亦为河海，重乾故曰百川，而海为水王，故曰朝海、故曰泛流。伏震为路，坤为远●止，故曰到。○泛流，宋元作流行，依汲古。
　　坎。乘骝驾骊，东至于齐。遭遇仁友，送我以资，厚得利归。互震为马、为乘、为驾、为东，伏巽为齐、为利、为资，艮为友。○齐，汲古作济，依宋元本。
　　离。礼坏乐崩，成子傲慢。欲求致理，力疲心烂。阴请不当，为简生殃。通《坎》。坤为礼，坎阳居坤中故礼坏。震为乐，三至五震覆故乐崩。艮为成，震为子、为傲，艮为求。理，法也，欲求致理，言欲致之于法也。坎为法、为劳，故曰力疲。坎为心，离中虚，故曰心烂。震为请、为简，坎为殃。《论语》："陈成子弑简公，孔子沐浴而朝，请讨之"，林词全指此事。○汲古第五句在第二句，六句在第四句，兹依元本，音皆谐。宋第五句作"阴阳不调"，多成子骄傲句，非。又阴字必有误。
　　咸。三人辇车，乘入虎家。王母贪叨，盗我犁牛。通《损》。震为人，数三，故曰三人。坤为车，故曰辇车。辇车，以人力行也。艮为虎、为家，艮在上，故入虎家。坤为母，对乾，故曰王母，兑食故曰贪叨。坤为牛，震为耕，故曰犁牛。犁，耕也。《咸》互巽为盗。○三，汲古作一，依宋元本。叨，汲古作饕，依元本，义同。
　　恒。羊头兔足，少肉不饱。漏囊败粟，利无所得。乾首兑羊，故曰羊头。震为兔、为足，故曰兔足。坎为肉，伏坤中虚，故曰少肉、曰不饱。坤为囊，巽下断故曰漏囊。震为粟，兑毁故败。巽为利，兑折故无得。
　　遯。新田宜粟，上农得谷。君子唯好，以纡百福。通《临》。坤为田，《尔雅》："二岁曰新田"。震为粟、为农人、为谷，本卦《艮》为君子，乾为百、为福。○唯好，汲古作怀德，纡作于，依宋元本。
　　大壮。夷羿所射，发辄有获。双凫俱得，利以伐国。夷羿，即后羿。《左传襄四年》："寒浞伯明氏之谗子弟也，伯明氏弃之，夷羿收之，夷羿善射，簒夏"，故云发辄有获。震为射，兑为刚鲁，故曰夷羿。震为发、为凫，兑卦数二，故曰双凫。震为征伐，坤为国，卦阳长阴消，故曰利以伐国。○以伐，汲古作伐王，兹依宋元本。
　　晋。凫舞鼓翼，嘉乐尧德。虞夏美功，要荒宾服。象多未详。
　　明夷。登邱上山，对酒道欢。终年卒岁，优福无患。震为登、为上、为陵，故曰邱山。坎为酒，震乐震言，故曰道欢。坤为年岁，坎为冬，故曰终年卒岁。坎为患，震为福，故无患。○道，汲古作遇，依宋元本。欢，依汲古，宋元作观。
　　家人。岁慕花落，阳入阴室。万物伏匿，藏不可得。详《贲》之《大有》，惟此词兼用对象解。
　　睽。螟虫为贼，害我禾谷。簟瓶空虚，饥无所食。详《同人》之《节》。
　　蹇。阳虎胁主，使德不通。炎离为殃，年谷病伤。艮为虎，纳丙，故曰阳虎。震为主，震覆故曰胁主，坎塞故不通，离火故曰炎曰殃。震为年谷，震覆故伤。丁云：定二年，雉门及两观灾，正阳虎胁主之时。○使德，宋元本作使得，炎作火，兹依汲古。病，汲古作患，依宋元。
　　解。四马共辕，东上泰山。骍骊同力，无有重难，与君笑言。震为马，卦数四，坎为辕，故曰四马共辕。震为东为马，故曰骍骊。震为君、为笑言。○骊，宋元本作骧，依汲古。
　　损。牧羊稻园，闻虎喧讙。畏惧悚息，终无祸患。详《随》之《渐》。
　　益。扬华不时，冬实生危。忧多横贼，生不能服。昆仑之玉，所求不得。震为华，艮为时，坤履霜为冬，故不时。艮为果实，坤为危忧，巽为盗贼，故曰忧多横贼。艮为山，震为玉，故曰昆仑之玉。互艮为求，坤丧故所求不得。○所求不得，汲古作取求必得，非，依宋元本。
　　夬。高阜所在，阴气不临。洪水不处，为家利宝。通《剥》。艮为山，故曰高阜。坤为阴，一阳居众阴之土，故曰阴气不临。坤为水，山高，故曰洪水不处。艮为家、为贝、为金，故曰宾。○临，汲古作淋，依宋本。
　　姤。释然远昝，避患高阜。田获三狐，以贝为宝。君子所在，安宁不殆。详《贲》之《谦》。 ○高阜，汲古作革害，依《贲》之《谦》校。
　　萃。两目失明，日夺无光。胫足跛曳，不可以行。顿于邱旁，亡妾莫逐，嵬然独宿。兑半离，数二，故曰两目失明，离为日，半离故曰无光。震为胫足，兑半震，故跛不能行。《履》象云：眇能视，不足以有明，跛能履，不足以有行。林所本也。艮为邱，艮止，故曰顿于邱旁。兑为妾，在外故曰亡妾。震为逐，震覆故曰莫逐。坤为宿，巽为寡，故曰嵬然独宿。
　　升。鸿飞遵陆，公归不复，伯氏客宿。震为鸿，坤为陆，在上故曰鸿飞遵陆。震为公、为归，坤亡故曰不复。震为伯、为客，坤为宿。首二句《豳风》诗。
　　困。佩玉累蘃，无以系之。孤怨独处，愁哀相忧。伏震为玉累蘃垂貌。巽为绳、为系，巽为寡，故曰孤独。坎为忧愁。○累蘃，宋本作累蕊，元本作累蘂，今依汲古。《左传哀十三年》："佩玉橤兮余无所系之"。
　　井。载船渡海，虽深何咎。孙子俱在，不失其所。伏震为船，兑为海，坎为深，艮为孙，震为子。○何，宋元本作难，依汲古。
　　革。鹄求食鱼，道遇射弋。绘加我颈，缴缚两翼。欲飞不能，为羿所得。通《蒙》。震为鹄，坤为鱼，艮为求，震日故曰食。艮为道路，震为射，巽为弋，弋，系矢射也。为缯缴。艮为颈，震为翼、为飞，艮止故不能飞。坤为恶，故曰羿。○第二句元本作"道过射失"，今依宋本、汲古。两翼，宋元本作羽翼，依汲古。
　　鼎。泥面乱头，忍耻少羞，日以削消。通《屯》。坤为泥，艮为面，坤为乱，坎为首，故曰泥面乱头。坤为羞耻，坤亡故曰削消。○宋元本下多"凶其自搯"四字，依汲古。头、消，古音亦协。
　　震。桑之将落，陨其黄叶。失势倾倒，如无所立。详《履》之《噬嗑》。 ○桑之，元本作叶芳，宋本、汲古本作桑方，今依宋本《履》之《噬嗑》校。
　　艮。巨蛇大鳅，战于国郊。上下隔塞，主君走逃。详《噬嗑》之《讼》。 ○主君，宋元本作逐君，依汲古。
　　渐。己动死，连商子。扬砂石，狐狢扰。军鼓振，吏士苦。艮者，震之反，故曰己动。互坎为棺椁、为死，巽为商贾，伏震为子，艮为砂石，巽风故扬。艮为狐狢，伏震为军鼓、为士，坎为恐。○狐狢扰，吏士苦，宋元本作"石流狐狢，扰军鼓振，吏士恐落"，增流字、落字，足成四字句，岂知尽为三字句，惟汲古尚存其真。狐字作胡。
　　归妹。张罗搏鸠，兔丽其灾。雌雄俱得，为网所贼。详《贲》之《归妹》。 ○兔，汲古作乌，贼作灭，依宋元本。
　　丰。三圣相辅，鸟兽喜舞，安乐富有。通《焕》。坎为圣，震数三，故曰三圣。艮为鸟、为兽，震为喜舞，巽利三倍故曰富有。○汲古下多"三人谐偶"四字，宋本无，元本为又一林。
　　旅。三奇六耦，相随俱市。王孙善贾，先得利宾。居止不安，大盗为咎。三奇，乾也，六耦，坤也。旅三阳三阴，而一阴随一阳，二阴随二阳，故曰相随。巽为市，艮为王孙、为贝，巽为利，故曰利宝。艮为居止，兑折故不安。巽伏为盗。○安，汲古作移，依宋元本。大盗，宋元本作洪水，依汲古。
　　巽。三人俱行，一人言北。伯仲欲南，少叔不得。中路分道，争鬬相贼。通《震》。为人、为行，上下震，二至四覆震故曰三人。震为南，震覆即北，故曰言北。震为伯，互坎为仲，艮为少叔。不得者，言不随伯仲，独北行也。震为道路、为争鬬，坎为贼，全用对象。○一人，宋元本作二人，道争作争道，均依汲古。
　　兑。播天舞，光地乳。神所守，乐无咎。言不信误。通《艮》。为天，天舞者，天之乐舞也。《史记赵世家》："简子寤曰：余之帝所，甚乐，与百神游于钧天广乐九奏万舞，不类三代之乐，其声动人心"，林词似指其事。艮为乳，地乳，山也。《洛书甄耀度》："政山在昆仑东南，为地乳"，王勃《九成宫颂》："峰横地乳"。艮为光，互震为舞。《易林》既以阳在上为天，阳在下必为地也，谓震也，震为神、为乐。艮为守，信者宿也。《左传庄三年》："一宿为舍，再宿为信"，《诗豳风》："于女信宿"，《周颂》："有客信信"，注：四宿也，言不信误，即言不迟悮也。艮三至上，正反震言，下言如何上，即如言而反，故不宿误也。○此前四句三字句，第五句四字句，汉魏丛书及俗本皆作四字句，非。光地乳，汲古作地扰乱，守作居，今依宋元本，惟元本无误字。
　　涣。坐争立讼，纷纷汹汹。卒成祸乱，灾及家公。艮坐震立，三至上正反震言，故曰争讼。坎为祸灾，艮为家，震为公。○汹汹，宋元本作匆匆，依汲古。卒，汲古讹幸，家作我，均依宋元本。
　　节。蛇行蜿蜒，不能上阪。履节安居，可以无忧。伏巽为蛇，艮为阪，震为履，艮为安、为居，坎为忧，震乐故无忧。上坎为陷，故不能上阪。
　　中孚。隙大墙坏，蠹众木折。虎狼为政，天降罪罚。高杀望夷，胡亥以毙。详《乾》之《大壮》。 ○罚，依《乾》之《大壮》校，各本多作伐。又宋元本无末二句，依汲古。
　　小过。阳不违德，高山多泽。颜子逐兔，未有所得。艮为高山，互兑为泽，艮为颜，震为子、为兔、为逐，在外故无得。
　　既济。心多畏恶，时愁日惧。虽有小咎，终无大悔。坎为心、为畏、为愁、为惧，离为日。○日，宋元本作自，依汲古。
　　未济。众神集聚，相与议语。南国虐乱，百姓愁苦。兴师征伐，更立贤主。半震为神，坎为众，故曰众神。坎为集聚，离正反兑口相对，故曰议语。离为南、为虐乱，坎为众、为忧，故曰百姓愁苦。震为征伐、为主。除坎离外，皆用半象。○兴，汲古作举，更作别，均依宋元本。
　　复之第二十四
　　复。周师伐纣，克于牧野。甲子平旦，天下悦喜。震为周、为伐，坤为师、为恶，故为纣。坤为野、为养，故曰牧野。牧者，养也。乾初爻正值甲子，震为晨，故曰甲子平旦。坤为天下，震为悦喜。
　　乾。任武负力，东征不伏。蹈泥履涂，雄师败覆。此用遇卦"复"象。震为武、为东征、为蹈，履坤为水、为泥涂、为师，坤丧故败覆。○第三句汲古作"陷履泥涂"，宋本作"陷泥履涂"，兹依元本。
　　坤。义不胜情，以欲自营。觊利危躬，折角摧颈。坤为义、为情欲、为躬，坤死故危躬。艮为角、为颈，《复》下震为覆艮，艮覆故曰折角摧颈。此亦全用遇卦象。○觊，元本作为，依宋木、汲古。躬，宋元本作宠，从汲古。
　　屯。悬貆素飡，食非其任。失舆剥庐，休坐徙居，室家何忧。艮貆，艮阳在上故曰悬貆。震为口、为白，故曰素飡。《诗魏风》："胡瞻尔庭有悬貆兮，彼君子兮，不素餐兮"，飡，即餐也。震为食、为舆，坤丧故失舆。艮为庐，坎破故剥庐。艮为坐、为居，震行故徙居。艮为室家，坎为忧，震乐故无忧。○貆，宋元本、汲古本作狟，依湖北局本，与诗合。飡，元本作飱，依宋本、汲古。按：《说文》狟，犬行也。《广韵》狟与貆通。然三本皆作狟，是焦诗本作狟。
　　蒙。●●娶妇，深目●身。折腰不媚，与伯相背。艮为●●。震为娶，坤为妇，互大离故曰深目。坤为身、为黑，故曰●身。坎为腰、为折，震为武、为健，故曰不媚。震为伯，艮为背。○鹠●鹠亦●属，宋元作鹞，依汲古。
　　需。东风解冻，河川流通。西门子产，升擢有功。坎为冻，离为东，故曰东风解冻。坎为河川，位西，乾为门，故曰西门。魏西门豹、郑子产皆循吏，乾为贵，故曰升擢有功。
　　讼。三足俱行，倾危善僵。六指不便，慁累弟兄。树柱阂车，失其正当。详《贲》之《咸》。 ○慁累，汲古作累慁，宋元作恩累，兹依《贲》之《咸》校。
　　师。京庾积仓，黍稷以兴。极行疾至，以餍饱食。坤为仓庾、为积，震为黍稷、为行、为亟，为疾、为食，坎为饱。○宋元本极上多己字，饱下无食字，非，依汲古。惟汲古行作其，亦非。《诗小雅甫田》篇："曾孙之庾，如坻如京；乃求千斯仓，黍稷稻梁。"极当为亟。
　　比。南山之蹊，真人所在。德配唐虞，天命为子。保佑歆享，身受大庆。详《贲》之《解》。
　　小畜。车驰人趋，卷甲相仇。齐鲁寇战，败于犬邱。详《坤》之《兑》。
　　履。十五许室，柔顺有德。霜降既嫁，文以为合。先王日至，不利出域。兑数十，巽卦数五，故曰十五。伏坎为室，震为言，故曰许室，言以女字人也。坤为柔顺，坎为霜，震为嫁，坤为文，坎为合，诗文定厥祥是也。震为王，《谦》三至上复为日至。丁晏云：《周礼媒氏》疏王肃引《韩诗传》："古者霜降，逆女冰泮杀止"，《荀子大略篇》说同。又引《家语》云"霜降而妇功成，嫁娶者行焉；冰泮而农业起，昏礼杀于此"，兹云"霜降既嫁"，是焦氏说与《荀子》、《韩诗》说合，由是证《诗》"迨冰未泮"，言及冰未泮而归妻，若已泮则杀止。《郑笺》谓正月中冰未泮，至二月可以昏者，非也。○既，汲古作归，文作夫，均依宋元本。《复》象云"先王以至日闭关，商旅不行，后不省方"，故云不利出域。
　　泰。任力劣薄，远托邦国。辅车不强，为痈所伤。震健故曰任力。坤为邦国、为车，坤柔故曰不强。伏艮为节、为痈，兑为伤。○托，汲古作托，强作僵，依宋元本。
　　否。千岁旧室，将有困急。荷粮负囊，出门直北。坤为千岁，乾为旧，艮为室，巽为陨落，故曰困急。艮为荷、为负，巽为粮，坤为囊、为门、为北，故曰出门直北。
　　同人。凶忧灾殃，日益章明。祸不可救，三却夷伤。详《噬嗑》之《剥》。○首句依《噬嗑》之《剥》校改，各本皆作"恶灾殆盈"，惟三却彼取象于退，此以巽隙取象，离数三，故曰三却。
　　大有。冠危戴患，身惊不安。与福驰逐，凶来入门。通《比》。坎为危患，艮为冠戴、为身，坎陷故不安。艮为门，坤为凶。○戴，汲古作载，依宋元本。
　　谦。虎狼并处，不可以仕。忠谋辅政，祸必及己。退隐深山，身乃不殆。艮为处，狼正覆艮故曰并处。艮为仕，坎险故不可仕。坎为忠、为谋，坤为祸、为己，艮为山，坎为隐，坤为身、为殆，震乐故不殆。○仕、辅政，汲古作事、作辅改，皆非，今依宋元本。殆音以，言与宵小并仕，虽忠必获祸，退隐则免也。
　　豫。卵与石鬬，糜碎无处。挈瓶之使，不为忧惧。震为卵，艮为石，震艮相反故曰鬬。坤为浆、为糜，震为瓶，艮手为挈，坎为忧惧。《左传》："虽有挈瓶之知"，注：汲者，喻小知。按：古汲用瓶。
　　随。五心六意，歧道多怪。非君本志，生我恨悔。巽卦数五，互大坎，为心意数六，震为道路、为君。
　　蛊。雨雪载涂，东行破车，旅人无家。震为大涂、为东、为车，互大坎为雨雪，兑折故曰破车。震为商旅、为人，艮为家，在外故曰无家。○宋元本多"利益咨嗟"四字，依汲古。家与涂、车韵。
　　临。尚利壤义，月出平地。国乱天常，咎征灭亡。伏巽为利，坤为义，兑毁故曰坏义。兑为月，坤为平地、为国、为灭亡。月出平地，用象神妙。○首句宋元本作"尚刑怀义"，依汲古。
　　观。东行破车，步入危家。衡门穿射，无以为主。卖袍续食，糟糠不饱。此用《复》象。震为东、为车，坤丧故曰破车。震为步、为射、为主、为袍、为糟糠，坤为门，坤虚故无以为主、故不饱。○危，汲古作范，从宋元本。
　　噬嗑。逐禽出门，并失玉丸。往来井井，破甑缺益。震为逐、为出，艮为禽、为门。坎为失、为弹丸，震为玉，故曰玉丸。兑为井，初四伏正反兑，故曰往来井井。震为甑、为益，坎为破、为缺。○破甑，元本作破瓮，汲古作甑破，依宋本。
　　贲。孟春醴酒，使君寿考。南山多福，宜行贾市。稻梁雌雉，所至利喜。震为春、为长，故曰孟春。坎为酒，震为君，艮为寿考、为南山。伏巽为贾市、为稻梁。离为雌。○孟春，汲古作春孟，依宋元本。稻梁，汲古作秋梁，依宋元本。
　　剥。持刃操肉，对酒不食。夫亡从军，少子入狱，抱膝独宿。艮手为持、为操、为刃，坤为军，艮为夫，在上，故曰夫亡从军。亡，往也。艮为少子，坤为宿。酒肉象均不详。狱象膝象，疑皆指艮。
　　无妄。踦牛伤暑，不能成亩。草莱不鬬，年岁无有。京房以《无妄》为大旱之卦。艮为火故曰暑，为牛，巽下断，故曰踦牛。坤为亩，二阴故不成亩。巽为草莱，乾为年岁，巽陨落故无年。
　　大畜。南邦大国，鬼魅满室。讙声相逐，为我行贼。乾为南，艮为邦国，伏巽为鬼魅。艮为室，震为乐、为声、为逐，伏巽为贼。《杂卦》巽伏也，伏故为鬼、为盗贼。○国，汲古作域，依宋元本。
　　颐。噂噂所言，莫如我垣。欢乐坚固，可以长安。《毛传》："噂，对语也"。震为言，正覆震相对，故曰噂噂。艮为垣，正覆艮相对而艮为止，故曰莫如。如，往也。震为欢喜，艮为坚固、为安。○垣，宋元本讹恒，依汲古。
　　大过。尧舜禹汤，四圣敦仁。允施德音，艮安无穷。旅人相望，未同朝乡。乾为帝王、为圣、为仁，巽数四，故曰四圣。乾为德，兑为口，故曰德音。伏坤为民，艮为安、为望，震为商旅、为向，正反震相对。故曰旅人相望，曰未同朝乡。乡，向也。○乡，汲古、宋本皆讹卿，依元本。下二句与上四句意不属，疑为衍文。
　　坎。桎梏拘获，身入牢狱。髠刑受法，终不得释。耳闭道塞，求事不得。坎为桎梏、为牢狱，伏巽为髠，坎陷故不得释。坎为耳、为闭塞，艮为道路、为求。
　　离。桀跖并处，民困愁苦。行旅迟迟，留连齐鲁。离为恶人，故曰桀。巽为盗，故曰跖。伏坎为众、为民、为愁苦，伏震为行旅，艮止故曰迟、曰留连。巽为齐，兑为鲁。○首句元本作跖桀并处，汲古作跖并桀处，今依宋本。
　　咸。求鸡获雉，买鳖失鱼。出人钧敌，租得无余。齐姜宋子，婚姻孔喜。艮为求，巽为鸡、为鱼，伏坤为文、为雉，艮为鳖。鸡、雉、鱼、鳖相等，故曰钧敌。巽为利、为齐姜。艮为宋，少男少女相遇故曰婚姻。兑为悦，故曰孔喜。○敌，汲古作货，依宋元本。余，宋元作饶，依汲古。雉，宋元本作雏。
　　恒。雨师驾驷，风伯吹云。秦楚争强，施不得行。互兑为雨，伏坤为师，震为马，故曰雨师驾驷。巽为风，震为伯，伏坤为云，兑口故曰吹云。兑为秦，震为楚、为争，乾健故曰争强。独断云：雨师，毕星；风伯，箕星也。
　　遯。仲冬无秋，鸟鹊饥忧。困于米食，数惊鹯鵰。通《临》。复居子，故曰仲冬。兑为秋，坤虚故无秋，言仲冬之时，百物凋落也。艮为鸟鹊，坤为饥、为忧困，震为米，兑为食，艮为鹯鵰。○无，汲古讹兼。鸟鹊饥忧，汲古作鸟散饮忧，依宋元本。
　　大壮。三羝上山，俱至阴安。遂到南阳，见其芝香。两崖相望，未同枕床。兑为羊，震数三，故曰三羝。艮为山，艮反故曰阴，言至山北也。乾为南、为阳，兑为见，伏巽为芝、为吞，伏艮为崖，兑卦数二，故曰两崖，大壮上形似之。艮为枕、为床，艮伏故曰未同枕床。○见，汲古作完，同作有，均依宋元本。
　　晋。飞之日南，还归辽东。雌友相从，和鸣雍雍，解我胸舂。离为日、为南、为飞，艮东北，故曰辽东。坎雄离雌，坎为和，艮为胸，艮手为春。胸舂者，言胸臆上下不定，如舂米于胸中也。○之，宋元本作至。胸舂，宋本作逈舂，元本作逈春，均依汲古。
　　明夷。尧饮舜舞，禹拜上酒。礼乐所丰，可以安处，保我淑女。震为帝，故曰尧舜禹。震为饮、为舞，坎为酒，坤为礼，震为乐。
　　家人。大一置酒，乐正起舞。万福攸同，可以安处，绥我齯齿。大一，即北辰。《史记天官书》："中宫天极星，其一明者大一，常居也"，注：天神最尊贵者。离为星，故曰大一。坎为酒，伏震为乐、为舞、为万福，兑为齿，卦有两半兑形故曰齯齿。《尔雅》："黄发齯齿"，注：齿隳更生细者。古单作儿。按：今诗正作儿齿。○大一，宋本、汲古俱作大乙，依元本。齯，汲古作见，依宋元本。
　　睽。白马騧骝，生乳不休。富我商人，得利饶优。坎为马，兑西方，色白故曰白马。伏艮为乳，马乳可为酒。《汉书礼乐志》："以马乳为酒"，撞挏乃成。卦有两半艮，故曰生乳不休。三四句疑亦用半象。○騧，汲古作骍，从宋元本。
　　蹇。宛马疾步，盲师坐御。目不见路，中止不到。宛，踠之省。《后汉书班固传》："马踠余足"，注：踠，屈也。又《说文》宛：屈草自覆也，是宛亦有屈意。宛马疾步者，言马足既屈而使之速行也。互坎为马，坎为屈，故曰踠马。坎为众，为师，艮离目不全，故曰盲师。艮为坐，御本立，为今以盲师而坐御，故不见路而不到也。艮为路、为止。
　　解。春桃萌生，万物华荣。邦君所居，国乐无忧。震为桃、为春、为萌、为生、为华荣、为君、为乐。
　　损。把珠入口，蓄为玉宝。得吾所有，欣然嘉喜。震为珠玉，兑为口，坤为吾，震为喜，艮手为把。
　　益。襦烧袴燔，羸剥饥寒，病虐冻挛。震为襦，巽为袴，艮为火，故曰烧燔。坤为羸，艮手为剥，坤为饥寒、为病虐、为冻。挛，系也。《说文》凡拘牵连系者皆曰挛。○第三句病虐汲古作病症，依宋元。挛，宋本作孪，依汲古。孪，《说文》双生也，宋本非。
　　夬。水沫沉浮，沮湿不居，为心疾忧。通《剥》。坤为水，一阳在上故曰水沫沉浮、曰沮湿。坤为心、为疾忧。
　　姤。行如乐纣，虽祷不佑。命绝衰周，文君乏祀。通《复》。坤为恶，故曰桀纣。震为行、为言，故曰祷。震为周、为君，巽为命，坤丧故命绝。坤为文，故曰文君，谓文王也。○佑，宋元本作祥，君作王，均依汲古。
　　萃。蜱蜉戴盆，不能上山。脚摧跛蹶，损伤其颜。巽为虫，故曰蜱蜉，艮形似覆盆，故曰戴盆。艮为山，震为足，震覆故曰脚摧、曰跛蹶。兑为损，艮为颜。○蜱蜉，汲古作蜉蝣，颜作头，均依宋本。摧损，宋元本作推顿，均依汲古，元本注云：蚍蜉有翼者曰蜱蜉。
　　升。长子入狱，妇馈母哭。霜降愈甚，向晦伏法。震为长子，互大坎为狱，巽为妇，坤为母，兑口为哭。坤为霜、为晦，坤死故曰伏法。○愈，汲古作旬，依宋元，疑旬字音讹为甚字。《周礼小司寇》："至于旬，乃弊之"，而宋本作愈，疑原文为霜降逾旬。
　　困。求犬得兔，请新遇故。虽不当路，踰吾旧舍。通《贲》。艮为犬、为求，震为兔，离为新，坎为故，艮为路、为舍。
　　井。鸟鸣葭端，一呼三颠。动摇东西，危而不安。灵祝祷祉，疾病无患。对《噬嗑》。震为葭、为鸣呼，艮为鸟，坎数一，震数三，离为东，坎为西，坎险故危。震为言，故曰祝祷。坎为疾病，震喜故无患。全用对象，祇颠字用本卦《巽》。○动摇，宋元本作摇动，依汲古。祝，汲古作符，依宋元本。
　　革。天厌禹德，命兴汤国。祓社衅鼓，以除民疾。通《蒙》。艮为天，震为王，故曰禹。坤为国、为水，故曰汤国。坤为社，震为鼓，坤为民，坎为疾，震乐故除疾。○第三句元本作祅社衅鼓，依宋本、汲古。
　　鼎。阴雾作匿，不见白日。邪径迷道，使君乱惑。通《屯》。坤为雾、为阴，坎为匿，故不见。离日，震为白，故曰白日。艮为径、为道，坤为迷、为乱，震为君。○迷道，汲古作迷通，依宋元本。
　　震。猿堕高木，不踒手足。握珠怀玉，还归我室。艮为猿，震为木、为足，艮为手。踒，折也。艮在震上，故猿堕高木。震为珠玉、为归，艮为握、为室。○踒，汲古作跛，依宋元本。
　　艮。三骊负衡，南取芝香。秋兰芬馥，盈满箧筐，利我少姜。互震为马，数三，艮为负、为衡，震为南，伏巽为芝、为香、为兰、为芬馥，伏兑为秋，震为筐，巽为利、为姜。○第四句宋元本作盛满匣匮，汲古作盈满匣匮，依局本。
　　渐。春生夏乳，羽毛成就。举不失宜，君臣相好。盗走奔北，终无有悔。离为夏，艮为乳，伏震为春、为生、为羽毛、为君，艮为臣，坎为盗、为北，艮为终。○夏，汲古作孚，依宋元本。有悔，宋本作有晦，汲古作所悔，依元本。
　　归妹。东行破车，远反失家。天命讫终，无所祷凶。震为东、为行、为车，兑毁故破车。震为反，艮为家，艮伏故失家。伏巽为命，艮为天、为终，兑口为祷。○远反失家，言反目远处而无家也，与上句对文，汲古作还反室家，宋本作远反室家，皆非，今依元本。
　　丰。九雁列阵，雌独不羣。为罾所牵，死于庖人。震为雁，数九，故曰九雁。震为阵，巽为雌，在后，故曰不羣。离为罾，兑折故死。震为人。
　　旅。二人辇车，徙去其家。井沸釜鸣，不可以居。详《剥》之《讼》。 ○徙，汲古讹从。下有艮火故井沸。
　　巽。闭塞复通，与善相逢。甘棠之人，解我忧凶。通《震》。互坎为闭塞，震为通、为棠、为人，坎为忧，震通故解。《诗召南甘棠》篇、鲁韩诗说皆谓召公听讼棠下，兹曰解我忧凶是齐说，谓召公平反冤狱于其下也。
　　兑。赋敛重数，政为民贼。杼柚空虚，去其家室。详《否》之《丰》。第四句汲古作"家去其室"，依宋元本。
　　涣。怒非其愿，贪妬腐鼠。而呼鹊鸱，自令失饵，致被殃患。震为怒，坎为妬，艮为鼠，巽腐，故曰腐鼠。震为呼，艮为鹊鸱，坎为失、为殃患，震为饵。○贪妬，宋本作贪垢，元本作含垢，兹依汲古。致被殃患，汲古作倒被灾患，兹依宋元本。《庄子》："鸱得腐鼠，鹓雏过之，仰而视之曰：吓"。林用其意。
　　节。簪短带长，幽思苦穷。瘠蠡小，以病之癃。艮为簪，兑折，故簪短。伏巽为带、为长，坎为幽思、为瘠。，音陶，病也。○短，各本皆作跌，蠡作貌，依《恒》之《咸》校改。蠡，音祼。《左传桓六年》："谓其不疾瘯蠡也"，注：疥病。小，宋本作小瘦，汲古作小疲，依元本。又苦穷各本皆作穷苦。病之隆，各本皆作疾病降，均依《恒》之《咸》校。
　　中孚。三人俱行，各别采桑。蕴其筐筥，留我嘉旅。得归无咎，四月来处。震为人、为行，数三，故曰三人俱行。艮手为采，巽为桑，震为筐筥、为行旅、为归，兑为月，数四，故曰四月。艮为处。○旅，汲古作侣，非，依宋元本。
　　小过。逐鸠南飞，与喜相随。并获鹿子，多得利归，虽忧不危。震为逐，艮为鸠，震为南、为飞、为喜、为子、为鹿、为归、为利。
　　既济。驱羊南行，与祸相逢。狼惊吾马，虎盗我子，悲恨自咎。此用《复》象。震为羊、为驱、为南、为行，坤为祸、为狼虎，震为马、为惊、为子，伏巽为盗。坤为悲恨。
　　未济。东邻西国，福喜同乐。出得隋珠，留获和玉，俱利有息。离为东邻，坎为西国。《既济九五》爻词正如此也，徒以先天象失传，致解者皆误。复震为福喜、为乐、为珠玉、为出，坤闭故曰留。○有息，宋元作有喜，失韵，依汲古。
　　
　　
　　
　　焦氏易林注卷七
　　行唐尚秉和节之注
　　受业蒲城仵道益、丰润董维城堃校刊
　　无妄之第二十五
　　无妄。夏台羑里，汤文卮处。皋陶听理，岐人悦喜。西望华首，东归无咎。艮为台，纳丙，故曰夏台。艮为里、为道，故曰羑里。羑，道也。乾为王，故曰汤文。艮为拘，巽为系，故曰卮处。昔桀囚成汤于夏台，纣囚文王于羑里也。艮为皋、为岐山，震为乐、为陶、为人，故曰岐人悦喜。伏兑为西，艮为望、为华岳。乾为首，震为东、为归。○理，汲古作断，依宋元本。首，宋元本作夏，依汲古。首与咎韵。
　　乾。儋耳穿胸，僵离旁舂。天地易纪，日月更始。蝮螫我手，痛为吾毒。详《师》之《谦》。○第二句依《师》之《谦》校改，各本皆作"緾离劳舂"，非，《汉书武帝纪》："定越地曰珠崖儋耳"。
　　坤。慈母之恩，长大无孙。消息襁褓，害不入门。此用《无妄》象。乾为恩，巽为母、为长，乾为大，艮为孙，巽陨落，故曰无孙。巽为襁褓、为入，乾为门。
　　屯。讹言妄语，转相诖误。道左失迹，不知狼处。震为言，初至五正覆震相背故曰讹妄、曰诖误。震为道、为左、为迹，坎伏故失迹、故不知狼处。艮为狼也。○狼，宋元本作乡，依汲古。
　　蒙。郁映不明，阴积无光。日在北陆，万物雕藏。艮为光明，坤坎皆黑，故曰郁映、曰无光，坤为阴、为积。艮为日，坤为陆，位北，故曰北陆。坤为万物，坤死故雕藏。《左传》："日在北陆而藏冰"，言冬日也。○映，宋元本作快，依汲古。映，音决，日食色。郁映，言黑暗也。
　　需。王母多福，天禄所伏。君之宠光，君子有昌。乾为王，伏坤为母，故曰王母。王母，大母也。乾为福、为天禄，坎为伏，乾为君、为宠，离为光，乾为君子。○君，汲古作居，光作昌，昌作光，今依宋元本。
　　讼。不耕而获，家食不给。中女无良，长子跛足。疏齿善市，商人有喜。震为耕、为获，震伏，故曰不耕。伏坤为饥，故曰不给。离为中女，离恶故曰无良。震为长子、为足，坎蹇故曰跛足。兑为齿，震比兑形长故曰疏齿。巽为市，震为商人、为喜。○跛，宋元本作徒，依汲古。按：此多用伏象。
　　师。火起上门，不为我残。跳脱东西，独得生完。不利出邻，疾病忧患。伏离为火，乾为门户，故曰上门。震为跳脱、为东、为生，坎为西，坎险故不利，故病忧。震为邻。
　　比。持刀操肉，对酒不食。夫亡从军，少子入狱。抱膝独宿。详《复》之《剥》。○少，宋元本作长，非，依汲古。
　　小畜。去海，游于枯里。街巷迫狭，不得自在。南北四极，渴馁成疾。巽为鱼，乾为海，巽在外，故曰去海。离为枯，伏坤为里。离中虚，故为街巷、为迫狭。离为南，伏坎为北，坤为馁、为疾，《易睽九二》云"遇主于巷"，即以上离为巷。
　　履。哑哑笑语，与欢饮酒。长乐行觞，千秋起舞，拜受大福。通《谦》。震为哑哑、为笑语、为欢，坎为酒，震为觞、为长乐、为起舞，兑为秋，乾为千，故曰千秋。艮手为拜，震为福。○笑语，宋元本作喜笑，今依汲古。
　　泰。登高上山，宾于四门。士伍得欢，福为我根。震为登，伏巽为高，艮为山、为门，震为宾，坤为师、为士伍，震为欢、为福，坤为我。○士伍，宋元本作吾士，兹依汲古。
　　否。天厌周德，命我南国。以礼静民，兵革休息。厌，满足也。乾为天、为周，天厌周德，即天与周德。巽为命，坤为我、为国，乾南故曰南国。坤为礼、为民，艮为兵革，艮止故休息。○命我，汲古作命与，依宋元本。
　　同人。壅遏堤防，水不得行。火光盛阳，阴蜺伏藏，走归其乡。通《师》。坤闭故为壅遏、为堤防，下与坎遇故曰水不得行。离为火、为光，坎为阴蜺、为伏，震为走、为归，坤为乡。○蜺，汲古作魄，依宋元本。
　　大有。河海都市，国之奥府。商人受福，少子玉食。通《比》。坤为河海、为都市、为国、为奥府，艮为少子，兑为食，乾为玉，故曰玉食。
　　谦。东行避兵，南去不祥。西逐凶恶，北迎福生，与喜相逢。震为东行，艮为刀兵，坎为避，故曰东行避兵。震为南，在外故去不祥。坎为西，震为逐，坤为凶恶，故曰西逐凶恶，言坎遇坤也。坎为北，震为福喜。○迎，汲古作逃，非，依宋元本。
　　豫。东家中女，嫫母最丑。三十无室，媒伯劳苦。震为东，艮为家，伏离为中女，坤为母、为丑，故曰嫫母。嫫母，黄帝妃貌丑。震数三，坤数十，艮为室，坤寡，故曰三十无室。坎为和、为媒，震为伯，坎为劳苦。
　　随，破亡之国，天所不福，难以止息。兑毁折故曰破亡。艮为国、为天、为止息。
　　蛊。骖驾蹇驴，日暮失时。居者无忧，保我乐娱。震为骖驾、为马，艮小故曰驴，兑折故曰蹇驴。艮为日，兑为昧、为暮，艮为时，兑折故曰失时。艮为居、为保，震为乐。
　　临。●蝀充侧，佞幸倾惑。女谒横行，正道雍塞。详《蛊》之《复》。○充，汲古作之。正道雍塞，汲古作王道充塞，非，今依宋元本。
　　观。三羖五牂，相随并行。迷入空泽，循谷直北。径涉六驳，为所伤贼。通《大壮》。兑为羊，故曰羖、曰牂，艮数三，巽卦数五，故曰三羖五牂。震为行，坤为迷，兑为泽，坤虚故曰空泽。艮为谷，坤为北，艮为驳，伏乾数六，故曰六驳。《诗秦风》："隰有六驳"，疏：陆机云：驳马，梓榆也，其树青白皮，驳荦遥视似驳马，据是是六驳为木，径涉六驳者，言循谷走，经厯林木，为杂树所伤也。若作兽诂，则径涉不合矣，然则《焦诂》六驳正与陆合，与毛郑异也。巽伏为贼。○径，汲古作经，依宋元本。
　　噬嗑。戴喜抱子，与利为友。天之所命，不忧危殆。荀伯劳苦，西来王母。震为喜、为子，艮为戴、为抱、为友，伏巽为利，震巽同声，故曰与利为友。艮为天，巽为命，坎为忧、为危殆，震喜故不忧殆。荀伯，晋荀跞也，城成周，定王室，故诗美之曰郇伯劳之。荀即郇国后也，与毛郑说异。震为伯，坎为劳、为西，震为王，伏巽为母。○戴，宋元作载。荀，宋元本作●，均依汲古。殆，音以。
　　贲。织缕未就，针折不复。女工多能，乱我政事。伏巽为缕，艮手为织，坎为针、为折。巽为女工，离为乱。○第二句宋元本作"胜折无后"，依汲古。能，汲古作态，依宋元本。
　　剥。行露之讼，贞女不行。君子无食，使道壅塞。行露，《召南》篇名，美女能以礼自守也。坤为霜、为露，震为言，艮为反震，《左传》谓为败言故曰讼。艮为贞，坤女艮止故不行。艮为君子，坤饥故无食。艮为道，坤为积聚，故曰壅塞。○元本作《复》林。
　　复。羿张乌号，彀射天狼。钟鼓不鸣，将军振旅。赵国雄勇，鬬死荥阳。详《噬嗑》之《旅》。此多二三两句，震为钟鼓、为鸣，坤闭故不鸣。坤为师、为军，震为振。○旅，汲古作攘，依宋元本。赵国或为人名，未必为讹字。《噬嗑》之《旅》同他林有作柱者，亦未必是。
　　大畜。延颈望酒，不入我口。商人劳苦，利得无有。夏台羑里，虽危复喜。艮为颈、为望，坎为酒，此无《坎》象，疑以兑泽为酒也。兑为口，震为商人，伏巽为利，艮为台，纳丙故曰夏台。艮为里，兑折为危，震为喜。汤囚夏台，文囚羑里。○虽危，汲古作难为，依宋元本。
　　颐。冠带南游，与喜相期。邀于嘉国，拜位逢时。艮为冠，伏巽为带，震为南、为游、为喜、为嘉，坤为国，艮为拜、为位、为时。○邀于嘉国，元本作儌于家国，依宋本、汲古。位，元本作为，依汲古。
　　大过。东西触垣，不利出门。鱼藏深水，无以乐宾。爵级摧颓，光威减衰。伏震为东，兑西，艮为垣，震为触，《颐》正反艮，故曰东西触垣。巽为利，艮为门，巽为鱼，坤为深水，震为宾、为乐，言鱼藏水底难得，不能飨宾，故曰无以乐宾。震为爵，坤丧，故曰摧颓、曰减衰。艮为光，震为威，故曰光威减衰。○减，汲古作咸，依宋元本。
　　坎。两母十子，转息无已。五乳百雏，骍驳骊驹。通《离》。互巽为母，兑数二，故曰两母。震为子，兑数十，故曰十子。震为生，正反震，故曰转息无已。艮为乳，坎数五，故曰五乳。震为百、为雏、为马，故曰骊驹。震为玄黄，故曰骍驳。骍，马色赤黄。驳，马色不纯也。○驳，宋元作驳，依汲古。
　　离。重黎祖后，司马太史。阳氏之灾，雕宫悲苦。丁云：太史公自序："昔在颛顼，命南正重以司天，北正黎以司地，当周宣王时，失其守而为司马氏"，首二句言重祖、黎祖之后为司马氏、为太史公也。离南坎北，故曰重黎。伏艮为祖，震为马、为言、为太史。太史，纪言之官也。○阳，宋元本作陆，依汲古。春秋时晋杀阳处父故曰灾。林或指此。宫，宋元本作害，依汲古。
　　咸。内执柔德，止讼以嘿。宗邑赖福，祸灾不作。通《损》。伏坤为柔，二至上正覆震，故曰讼，艮止故嘿。乾为宗，坤为邑、为祸灾，震福故不灾。
　　恒。采唐沫乡，邀期桑中。失信不会，忧思约带。详《师》之《噬嗑》。
　　遯，官成立政，衣就缺袂。恭俭为卫，终无祸尤。艮为官、为成，乾为衣，震为袂，震伏故缺。艮为恭俭、为终，坤为祸尤，坤伏故无。○官，宋元本作宫，依汲古。
　　大壮。麒麟凤凰，子孙盛昌。少齐在门，利以合婚。振衣弹冠，贵人大欢。对《观》。坤为文，故曰麒麟凤凰。艮为子孙，震为盛昌，巽为齐，艮少故曰少齐。《左传昭二年》："韩须如齐，逆女少姜，少姜宠，晋人谓之少齐"是也。艮为门，巽为利，坤为衣，艮为冠、为振、为弹、为贵人，震为欢。○第五句依宋元本补，汲古无。大，宋元本作所，依汲古。
　　晋。乱危之国，不可涉域。机发身顿，遂至僵覆。离为乱，坎为危，坤为国、为域，震为涉，震覆艮止，故不可涉。坎为机，坤为身、为死，故曰顿。《释名》顿，僵也。○下二句汲古作"机机发发，身顿僵覆"，今依宋元本。
　　明夷。千雀万鸠，与鹞为仇。威势不敌，虽众无益，为鹰所击。坤为千万，离为雀鸠，反艮为鹰鹞。坎为仇，震为威，坎为众，反艮首向下故曰为鹰所击。○势，宋元本讹挈，兹依汲古。汲古下多"万事皆失"四字，依宋本删。
　　家人。众神集聚，相与议语。南国虐乱，百姓愁苦。兴师征讨，更立圣主。详《屯》之《节》。○圣，汲古作贤，依宋元本。坎为圣也。
　　睽。颜渊闵骞，以礼自闲。君子所居，祸灾不存。通《蹇》。艮为颜，坎为渊、为悲闵，艮手为骞，故曰颜渊闵骞。艮为闲、为君子、为居，坎为祸，在外，故曰不存。
　　蹇。三桓子孙，世秉国权。爵世上卿，富于周公。桓，木名。艮为木，离卦数三，故曰三桓。艮为子孙，艮手为秉，秉，持也。艮为国、为爵、为上卿，遇卦"无妄"震为周、为公，乾为富。鲁季孙、孟孙、叔孙，皆桓公后，故曰三桓，与鲁相终始也。○爵世，汲古作爵势，依元本。《论语》："季氏富于周公"。
　　解。鹤鸣九皋，处子失时。载土贩盐，难为功巧。震为鹤、为鸣，数九故曰九皋。鹤鸣，《小雅》篇名，毛谓教宣王求贤，兹曰处子失时，义与毛异。巽为伏，故为处子。震为载、为商贩，坎为土，坎土象后，只邵子与《易林》同，他未见也。盐象，《说文》："古宿沙煮海水为盐"，盐，咸也。又按：《洪范》："水润下作咸"，疑仍坎水象。卦有重坎，故既曰土又曰盐。○巧，汲古作力，依宋元本。子为土之讹。
　　损。方轴圆轮，车行不前。组囊以锥，失其事便。还师振旅，兵革休止。坤为方、为轴，伏乾为圆，故曰方轴圆轮。震为车、为行，艮止故不前。坤为帛、为囊，故曰组囊。艮为刀刃、为锥，轴方车不行，以囊盛锥必脱颖，二者皆不便也。坤为师旅，震为反，故曰还师。艮为兵革，艮止故休。○车，宋元本讹东，依汲古。
　　益。鱼扰水渴，桀乱我国。驾龙出游，东之乐土。天赐我禄，与生为福。坤为鱼、为水、为浊，震为扰，故曰鱼扰水浊。坤为恶，故曰桀。坤为乱、为国，震为龙、为出游、为东、为桀，坤为邑，故曰乐邑。伏乾为天、为禄、为福。○天赐我禄，汲古作"尺赐我桀"，今依宋元本。
　　夬。白虎黑狼，伏伺山阳。遮遏牛羊，病我商人。伏艮为虎狼，兑西方金，故曰白虎，坤色黑，故曰黑狼，艮止故曰伏伺、曰遮遏。艮为山阳，坤为牛，兑为羊，坤为病、为我，巽为商旅。○伏伺山阳，宋元本作"伏司亦长"，依汲古。
　　姤。履危不安，跌顿我颜，伤肿为瘢。伏震为履，巽殒落故曰不安、曰跌顿我颜。肿瘢，疑用《无妄》《艮》象。○瘢，宋元本作癞，依汲古。
　　萃。三人辇车，东入旁家。王母贪叨，盗我资财，亡失犂牛。对《大畜》。震为人、为车，震数三，故曰三人辇车。震为东，艮为家，巽为入，坤为母，对《乾》故曰王母，兑食故曰贪叨。互巽为盗，坤为资财、为亡失、为牛。○东，宋元本作乘，依汲古。
　　升。三雁南飞，俱就塘池。鰕饶有，利得过倍。震为雁、为南，数三，故曰三雁南飞。兑为塘池，坤巽皆为鱼，故曰鰕饶有。巽为倍利。○塘池，宋元本作井地，兹依汲古。雁，汲古作鹤，依宋元本。
　　困。鹰栖茂树，候雀来往。一击获两，利在枝柯。对《贲》。艮为鹰，震为茂树，艮在震上，故曰鹰栖茂树。离为雀，巽为进退、为往来。艮为击，坎数一，故曰一击。坎为获，兑卦数二，故曰获两。巽为利、为枝柯，利在枝柯，言以枝柯为隐蔽也。○第四句宋元本作伏不枝梧，候作猴，兹依汲古。
　　井。尧舜钦明，禹稷股肱。伊尹往来，进履登堂。显德之徒，可以辅王。对《噬嗑》。震为帝，故曰尧舜。离为明，艮为臣，故曰禹稷、曰伊尹。巽为往来、为股肱，震为履、为进、为登，艮为堂，故进履登堂。艮贵为显，震为王。○履，宋元本作礼，依汲古。
　　革。枯旱三年，草莱不生。粢盛空乏，无以供灵。详《需》林。○乏，元本讹之，依宋本、汲古。莱，宋元本作叶，依汲古。
　　鼎。方口缓唇，为知枢门。解释钩带，商旅以欢。兑为口，伏坤，故曰方口。兑又为唇，坤柔，故曰缓唇。伏坎为枢、为智，坤为门，言口舌为智慧之枢机也。震为解释，巽为带、为商旅，兑悦故欢。坎为矫輮，或为钩。○首句宋本作口方缓唇，汲古作方口圆舌，依元本。知，宋元本作和，依汲古。
　　震。凫池水溢，高陆为海。江河横流，鱼鳖成市。千里无墙，鸳凤游行。震为凫，坎为池、为水，艮为陆，四爻艮覆成坎，故高陆为海。又四爻上下皆重阴，而坤为河海故曰横流。伏巽为鱼、为市，艮为鳖、为墙，震为千里，艮覆故无墙。伏离为鸳凤，震为游行。○首句宋元本作凫鹥池水，依汲古。
　　艮。烹鱼失刀，驾车马亡。锡刃不入，鲂鲤腥臊。伏巽为鱼，艮为刀，坎为矢，故曰失刀。震为车、为马，坎隐故马亡。艮为刃，下柔故曰锡刃。伏巽为鲂鲤、为臭，故曰腥臊。又巽为入，巽伏故不入。○车马，宋元作马车。入，宋元作及。锡刃，宋元作铅刀，均作[当作依]汲古。
　　渐。戎狄蹲踞，无礼贪叨。非吾族类，君子攸去。此用遇卦象。《无妄》伏坤为戎，狄震为箕，故曰蹲踞。蹲踞，即箕踞也。伏震兑皆为口，故曰贪叨。坤为礼、为族类，坤伏故曰无礼、曰非吾族类。艮为君子。
　　归妹。渡河踰水，狐濡其尾，不为祸忧。捕鱼遇蟹，利得无几。坎为河、为水、为狐、为濡，伏艮为尾，坎为祸忧，震乐故不忧。伏巽为鱼、为利，艮为蟹，言占得此者虽无忧患而利得甚少也。○狐濡，宋元本作濡洿，今依汲古。
　　丰。河出小鱼，不宜劳烦。苛政害民，君受其患。伏坎为河，巽为鱼，兑小故曰小鱼。坎为劳、为民、为患，震为君，言政苛害民而卒受患者仍在君也。○出，宋元本作水，害作苦，依汲古。
　　旅。偃武修文，兵革休安。清人遥逍，未归空闲。震为武，震伏故曰偃武，禹在上故曰修文。艮为兵、为革，艮止故休。○未归，汲古作来归，依宋元本。清人，《诗郑风》篇名，"河上乎逍遥。"
　　巽。九疑郁林，沮湿不中。鸾鸟所去，君子不安。伏《震》，数九，坎为疑，震为丛木，故曰九疑郁林，皆南方郡，震为南也。互坎故沮湿。震为鸾鸟，震往故曰去。艮为君子、为安，坎险故不安。○所，汲古作兹，从宋元本。
　　兑。搏猥逢虎，患厌不起。遂至欢国，与福笑语，君子乐喜。通《艮》。为虎、为搏，互坎猬为患，猬能伏虎，故患厌不起。艮为国，互震为欢、为笑语，艮为君子。○君子，宋元本作君王，依汲古。
　　涣。狗生龙马，公劳妪苦。家无善驹，折悔为吝。艮为狗，震为龙马、为生，震为公，巽为妪，坎为劳苦，故曰公劳妪苦。艮为家，震为驹，坎为折。○善驹，汲古作筐筥，从宋元本。因震在艮下，故曰狗生龙马。
　　节。婴孩求乳，慈母归子。黄麑悦喜，得其甘饵。震为婴孩，艮为乳、为求，故曰婴孩求乳。伏巽为慈母，震为子、为归，故曰慈母归子。震为玄黄、为鹿，故曰黄麑，又为喜、为饵。
　　中孚。有两赤鹞，从五隼噪。操矢无筈，趣释尔射。扶伏听命，不敢动摇。艮为鹞、为隼，正覆艮，兑卦敷二，故曰两鹞。巽卦数五，故曰五隼。兑纳丁，故曰赤。艮为矢、为操。筈，箭未受弦处也。《兑》象也。艮矢在上卦，上卦兑覆故无筈。震为射，矢无筈则不能射，故释不射也。艮为扶，巽为伏、为命，扶伏，即匍匐，伏地以手行也。艮震象也，动摇应作摇动，与命协。○筈，宋元本作括，射作财，兹从汲古。
　　小过。伊尹智士，去桀耕野。执顺以强，天佑无咎。震为士、为耕，兑刚鲁故曰桀，艮手为执，巽顺故曰执顺。震为强健，艮为天。○天佑，宋元本作文和，兹依汲古。
　　既济。逐鹿西山，利入我门。阴阳和调，国无灾殃。《无妄》艮为鹿、为山、为门，震为逐，巽为利、为入，《既济》阴阳平均，六爻当位，故曰阴阳调和。○各本下多"长子东游，须其三仇"八字，与上文义不协，汲古注曰疑衍文，故不录。
　　未济。龙兴之德，周武受福。长女宜家，与君相保。长股远行，狸且善藏。《无妄》震为龙、为德、为周、为武、为君，巽为长女、为长股、为藏，艮为家、为狸。○受，汲古作成，保作德，均依宋元本。
　　大畜之第二十六
　　大畜。朝鲜之地，箕伯所保。宜人宜家，丛处子孙，求事大吉。震为朝，艮在东北，故曰朝鲜。伏坤为地，震为箕、为伯、为人，艮为家、为子孙、为求。《后汉书》："箕子封朝鲜，教以礼义，其人终不相盗，无门户之闭"。○箕伯，汲古作姫伯，依宋元本。
　　乾。金柱铁关，坚固卫灾。君子居之，安无忧危。此全用《大畜》象。艮为金铁，震为柱，艮为关、为坚固、为君子、为居。○坚，汲古作胶，危作疑，兹依宋元本。
　　坤。转祸为福，喜来入屋。春城夏国，可以饮食，保全家室。《大畜》震喜艮屋，兑悦，故喜来入屋。艮为城、为国，震为春，故曰春城。艮纳丙，故曰夏国。兑为饮食，艮为室家，艮为守，故室家可保。
　　屯。水暴横行，浮屋坏墙。泱泱溢溢，市师惊惶。居止不殆，与母相保。坎坤皆为水，故曰横行。艮为屋、为墙，艮在上，故曰浮屋，坎破故曰坏墙。坤为师，震为惊惶，伏巽为市，艮为居止，坤为母。
　　蒙。虎豹熊罢，游戏山隅。得其所欲，君子无忧。艮为虎豹熊罢。震为游戏，在艮下故曰山隅。艮为君子，坎为忧，震解故无忧。○各本下有"旅人失利，市空无人"二句，与上吉凶不类，断为衍文删。
　　需。躬礼履仁，尚德止讼。宗邑以安，三百无患。乾为仁，伏坤为躬、为礼。天水《讼》、《需》坎水下降，乾阳上升，阴阳交故止讼。乾为百，离卦数三，故曰三百。坎为患。丁云："齐管仲夺伯氏骈邑三百，没齿无怨"，林或指此。○礼，宋元本作体，依汲古。以，汲古作已，百作伯，兹依宋元本。
　　讼。江淮易服，玄黄朱饰。灵公夏征，衷衵无极。高位崩颠，失其宠室。对《明夷》。坤坎皆为水，故曰江淮。震为玄黄，坎为赤，故曰朱饰。震为公、为神，故曰灵公。离为夏，震为衣，坎伏，故曰衷衵。衵，亵衣，衷，怀也。艮为位、为室，艮覆故曰崩、曰失。○衷衵，宋元本作哀相，汲古作哀祸，顾千里曰哀相乃衷衵之讹，《左传宣九年》："陈灵公与孔宁、仪行父通夏姬，皆衷其衵，征舒耻之，射杀灵公"。衵，音日。
　　师。不虞之患，祸至无门。奄忽暴卒，痛伤我心。详《蒙》之《明夷》。
　　比。三涂五岳，去危入室。凶祸不作，桀盗尧服。失其宠福，贵人有疾。艮山故曰三涂五岳，艮数三，坎数五也。坎危在外故曰去危。艮为室，坤为凶祸、为恶，故曰桀。坎为盗、为圣，故曰尧。坤为服也。乾为宠福，乾伏故失。艮为贵，坎为疾，故曰贵人有疾。
　　小畜。配合相迎，利之四乡。昏以为期，明星煌煌。欣喜奭怿，所言得当。巽为利，正反巽相合故曰相迎，巽数四，故曰四乡。伏坤为乡、为昏，艮为时，故曰昏以为期。离为星、为明，故曰明星煌煌。兑悦故欣喜。奭，盛也。怿，悦也。奭怿，犹大悦也。兑口为言，正反兑故曰得当。○煌煌，宋元本作熠熠，不协。奭怿，宋元作君奭，均依汲古。当，汲古作偿，依宋元本。
　　履。三手六身，莫适所闲。更相摇动，失事便安。箕子佯狂，国乃不昌。伏《谦》。艮为手，数三，故曰三手。坤为身，坎数六，故曰六身。艮为闲，正反艮，故曰莫适所闲，正反震，故曰更相摇动。坤为事，坎为失，失事便安者，言事不得安也。震为箕子、为狂，坤为国，坤丧故不昌。全用旁通。○第四句汲古作动失事宜，依宋元本。
　　泰。虎卧山隅，鹿过后朐。弓矢设张，汇为功曹。伏不敢起，遂全其躯，得我美草。详《大有》之《讼》。○汇，宋本作会，会为音讹字，元本、汲古作猬，猬即猬，见《尔雅》。
　　否。麟凤执获，英雄失职。自卫反鲁，猥昧不起，禄福讫已。坤为文，故曰麟凤。艮为拘，故曰执获。乾为英雄，巽陨落故失职。伏震为卫、为及，兑为鲁，又为昧。猥，曲也，坤死故曰不起、曰讫已。乾为禄福。《公羊传哀十四年》："获麟，孔子观之，反袂掩泣，自伤将死"。○英，宋元本作阴，依汲古。猥，汲古作畏，禄福作福禄，均依宋元。
　　同人。栾子作殃，伯氏诛伤。州犂奔楚，失其宠光。《左传成十五年》："晋三却害伯宗，谮而杀之，及栾弗忌，伯州犂奔楚"。卦通《师》。震为木、为子，故曰栾子。为伯、为楚、为奔，坤死故曰殃、曰诛、曰失。
　　大有。黄帝出游，驾龙乘马。东至泰山，南过齐鲁。王良御右，文武何咎。不利市贾。此用《大畜》象。震为黄，乾为帝、为行，故曰出游。乾为龙马，震为东，艮为山，故东至泰山。乾为南，兑为鲁，伏巽为齐，故南过齐鲁。乾为王，兑为右，伏坤为文，巽为市贾，巽伏故不利。○乘，宋元本作骑，右作左，今依汲古。
　　谦。齐鲁争言，战于龙门。遘怨致祸，三世不安。详《坤》之《离》。齐鲁用伏象。
　　豫。道礼和德，仁不相贼。君子往之，乐有其利。震为道，坤为礼，坎为和、为贼，震为仁，故不相贼。震为乐，艮为君子。○礼，元本作理，兹依宋本、汲古。
　　随。妪妬公妮，毁益乱类。使我家愦，利得不遂。巽为妪，震为公，兑为毁，艮为家，巽为利。妮者，泥也，滞也。《论语》："致远恐泥"，公泥者，公怠于事也，有此二因致家事毁乱，利得不遂也。○妮，从元本，疑为怩讹，宋本、汲古作姥。类，宋元本作赖，依汲古。利得不遂，汲古作利不得遂，依宋元本。愦，汲古作愤，依宋元本。
　　蛊。一巢九子，同公共母。柔顺利贞，出入不殆，福禄所在。艮为巢，坎数一，故曰一巢，震为子，数九，故曰九子。震为公，巽为母、为柔顺、为利、为入，震为福禄、为出。○出入，汲古作君子，依宋元本。
　　临。崔崽北岳，天神贵客。温仁正直，主布恩德。闵哀不已，蒙受大福。详《师》之《丰》。
　　观。三蛆逐蝇，陷堕釜中。灌沸渰殪，与母长诀。巽为蛆蝇，艮数三，故曰三蛆。巽为堕，坤为釜、为母、为死，故渰殪。○蛆，宋元本作睢，依汲古。
　　噬嗑。东山西陵，高峻难升。灭夷掘垒，使道不通。商旅无功，复反其邦。艮为山陵，离东坎西，故曰东山西陵。艮为高陵，坎险，故难升。坎为平，故曰灭夷。艮为垒，艮手为掘、为道、为邦，震为商旅、为反，坎陷坎险，居中爻，故道不通而商旅困也。○掘垒，元本作握累，依宋、汲古本。
　　贲。常德自如，不逢祸灾。乐只君子，福禄自来。坎为祸灾，震出故不逢。艮为君子，震为乐、为福禄。
　　剥。范子妙材，戮辱伤肤。后相秦国，封为应侯。详《师》之《井》。
　　复。虎狼结集，相聚为保。伺啮牛羊，道绝不通。病我商人。此用《大畜》象。艮为虎狼，正反艮，艮止，故曰虎狼结集，相聚为保。伏坤为牛，兑为羊、为口，艮止，故曰伺啮牛羊。艮为道，震为商人，艮止故道不通而商旅困也。○集，汲古作谋，保作俦，伺讹同，均依宋元本。
　　无妄。不直杜公，与我争讼。媒伯无礼，自令壅塞。震为杜、为公，杜公，未详所指。初至四正反震，故曰争讼。震为伯。○直，汲古作宜，从宋元本。杜公，疑即杜伯，周宣王杀之，非其罪，即为人见王诉其无罪，后射死宣王于镐，事见《周语》及《周春秋》。媒伯无礼者，言王妾以无礼之事媒孽杜伯而王不知也。
　　颐。上天楼台，登拜受福，喜庆大来。艮为天，坤为楼台，艮为拜，震为登、为喜。○拜，宋元本作降，大作自，兹依汲古。
　　大过。三羊上山，东至平原。黄龙服箱，南至鲁阳。完其佩囊，执绥车中，行人有庆。伏《颐》。震为羊，艮为山，数三，故曰三羊上山。震为东，坤为平原，震为黄龙、为箱、为南，兑为鲁，鲁阳，在南阳郡。坤为囊、为车，巽为绥，震为行人。○原，汲古作康，依宋元本。宋元本完作貌，佩作佩，绥讹绶，有庆作无功，均依汲古。
　　坎。天地闭塞，仁智隐伏。商旅不行，利深难得。艮为天，坎为闭塞，震为仁，坎为智、为隐伏，故曰仁智隐伏。震为商旅、为行，巽为利，巽伏故曰难得。
　　离。延陵适鲁，观乐太史。车辚白颠，知秦兴起。卒兼其国，一统为主。兼用对象。坎艮为少男，故曰延陵。延陵，季子也。兑为鲁，震为乐，离为观。太史者，掌乐之官，观乐太史，言观乐于太史也。震为车、为的颡，故曰白颠。兑为秦，震为兴起，艮为国，正覆艮，故兼其国。震为主，坎数一，言秦兼并六国，一统天下也。辚，与毛诗异，全用吴季札在鲁观乐事。
　　咸。櫜戢甲兵，归放马牛。径路开通，国无凶忧。艮为甲兵，艮止故橐戢，互乾为马，艮为牛、为径路，艮为国，震乐故无忧。
　　恒。牛骥同槽，郭氏以亡。国破为墟，主君走逃。○槽，各本作堂，依《小畜》之《晋》校。主君，各本作君奔，依《豫》之《姤》校。兑为羊，象形故亦为牛，震为马，故曰牛骥同槽。槽，亦震象。震为主，君在外故曰走逃。
　　遯。大尾小腰，重不可摇。栋桡榱坏，臣为君忧。汤火之言，消不为患。使我复安。乾为大，艮为尾、为栋榱，巽陨故桡坏。艮为臣，乾为君，遯阳消卦，故臣为君忧。乾为言，艮火在下，故曰汤火之言。汤者，九家、荀爽皆以乾为河，疑乾有水象，有水故不畏火，故曰消不为患。艮止故安。○汤火，元本作阳火，兹依汲古。
　　大壮。大一置酒，乐正起舞。万福攸同，可以安处。绥我齯齿。详《复》之《家人》。
　　晋。饮酒醉酗，跳起争鬬。伯伤叔僵，东家治丧。坎为酒，坤迷，故醉。《大畜》正反艮震，故曰争鬬。震为伯，兑伤，故曰伯伤。艮为叔，艮止，故曰叔僵。震东艮家，皆用遇卦象。
　　明夷。山险难登，涧中多石。车驰■021击，重载伤轴。担负善踬，跌踒右足。详《乾》之《谦》。○涧，宋元本作渭，■021作■022，均依汲古。
　　家人。争讼不己，更相击訽。张季弱口，被髪北走。详《讼》之《损》。顾千里云《明夷》之《临》作击訽，与下走韵，当从。各本皆作咨询，询，即訽之讹字。按：顾说是也，今从之。○宋元本下多"耳顺从心，躬行至仁。不须以兵，天下太平"四句，依汲古。
　　睽。心志无良，伤破妄行。触墙觗壁，不见户房。先王闭关，商旅委弃。坎为心志，兑为伤破，伏艮为墙壁户房，坎隐故不见。艮为关，坎闭。
　　蹇。鸋鴂●鸮。治成遇灾。绥德安家，周公勤劳。详《噬嗑》之《渐》。○鴂，宋元本作夬，依汲古。遇，汲古作御，依宋元本。
　　解。清人高子，久屯外野。逍遥不归，思我慈母。详《贲》之《艮》。
　　损。两虎争鬬，股创无处。不成仇雠，行解却去。艮为虎，正反艮，故曰两虎争鬬。伏巽为股，兑为创，巽伏故曰无处。○股，元本讹服，依汲古。
　　益。天女踞床，不成文章。南箕无舌，饭多沙糠。虐众盗名，雄鸡折颈。巽为女，艮为天。天女，织女星也。艮为床，坤为文章，震为南、为箕，艮为星。箕，二十八宿星名。艮为沙，巽为糠。《诗小雅》："跂彼织女，终日七襄。虽则七襄，不成文章。"又："维南有箕，不可以●扬。" 不●扬故饭多沙糠。坤为众，巽为盗、为鸡，震为雄，艮为颈，巽陨故折。○踞多作摧，依小过之比改。虐众，宋本作虚象，非，依元本、汲古。
　　夬。太子扶苏，出于远郊。佞幸成邪，改命生忧。慈母之恩，无路致之。通《剥》。艮在上故曰太子。艮手为扶，坤为薪苏、为郊。乾为言，兑口亦为言，故曰佞。巽为命，兑为反巽，故曰改命，言太子扶苏远出备边，李斯、赵高竟改始皇玺书，杀扶苏也。《革九四》云"改命吉"，即谓巽覆也。坤为忧、为母。○出于，元本作走出，依汲古。
　　姤。寒暑相推，一明一微。赫赫宗周，光荣灭衰。《姤》夏至一阴生消阳，故曰寒暑相推。乾为宗，震为周，震伏，故光灭。
　　萃。鸡狗相望，仁道笃行。不吠昏明，各安其乡。周鼎和饵，国富民有，八极蒙佑。巽鸡艮狗，艮望，兑为吠，坤为乡、为安。○后三句与前四句不类，象亦不合，疑衍。
　　升。窗牖户房，通利明光。贤知辅圣，仁施大行。家给人足，海内殷昌。伏《无妄》。艮为窗牖户房，震为通利，艮为明光。乾为圣、为仁，艮为家，坤为海。
　　困。雨雪三日，鸟兽饥乏。旅人失宜，利不可得。几言解患，以疗纷难，危者复安。坎为雨雪，离卦数三，故曰三日。伏艮为鸟兽，离虚故饥。巽为旅人、为利，伏震为言、为解，坎为患、为危，艮为安。多用伏象。○日，汲古作月，几作机，纷作笃，者作身，均依宋元本。
　　井。白鹄衔珠，夜食为明。膏润优沃，国岁年丰。中子来同，见恶不凶。伏震为白鹄、为珠，兑为衔，故曰白鹄衔珠。坎为夜，离为明，坎为膏润，艮为国，震为年岁。坎为中男，故曰仲子。○岁，疑富之讹。
　　革。从豕牵羊，与虎相逢，虽惊不凶。兑为羊，巽为豕，互乾为虎，言有羊豕，虎即不咥人。
　　鼎。凫雁哑哑，以水为宅。雌雄相合，心志娱乐，得其所欲。详《大有》之《归妹》。○宋元本下多"绝其患恶"四字，依汲古。
　　震。逐狐平原，水遏我前。深不可涉，暮无所得。艮为狐、为震、为逐，坎水艮止，故曰水遏我前。坎为暮、为失，故无得。
　　艮。窟室蓬户，寒贱所处。千里望烟，散涣四方。形体灭亡，下入深渊，终不见君。艮为窟室、为户，互震故曰蓬户。坎为寒、为烟，震为千里，坎为深渊，震为君，坎隐故不见。
　　渐。桀讨[当作纣]之主，悖不堪辅。贪荣为人，必定其咎。聚敛积实，野在鄙邑，未得入室。离为恶人，故曰桀纣。伏震为主，坎为悖。艮为荣、为邑、为室，坎为聚敛，巽为人。○敛，宋元本作鈠，依汲古。鄙，汲古作都，得入作来我，兹依宋元本。
　　归妹。仓库盈亿，年岁有息。商人流连，虽久有得。阴多阳少，因地就力。伏艮为仓库，坎众故盈亿。震为年岁、为生、为息、为商人，坎陷故流连。
　　丰。火山不然，钓鲤失纶。鱼不可得，利去我北。离火，伏艮故曰火山，兑水在上故曰不然。巽为系，故为钓、为鱼、为纶，兑折故失纶，巽陨落，故鱼不得而失利也。○火，汲古作泰，依宋元本。《神异经》："南荒外有火山"。
　　旅。童女无媒，不宜动摇。安其室庐，傅母何忧。兑少故曰童女。坎为媒，坎伏故无媒，无媒故不宜动。艮为安、为室，巽为母。○宜，汲古作利，依宋元本。室，宋元本作居，依汲古。
　　巽。载风云母，游观东海。鼓翼千里，见吾爱子。巽为风、为母，此句疑有讹字，或为载风乘云也。兑为海，伏震故曰游观东海，离为观也。震为翼、为鼓、为千里，兑悦、震子，故曰爱子。
　　兑。鹤盗我襦，逃于山隅。不见武迹，使伯心忧。伏《艮》。互震为鹤、为衣，坎为盗，艮为山，故逃于山隅。震为武迹。《诗大雅》："履帝武敏歆"，《传》："武，迹也"。震为伯，坎为心、为忧，坎为隐伏，故不见武迹。○武，汲古作其，依宋元本。
　　涣。夜视无明，不利远乡。闭门塞牖，福为我母。坎为夜故不明。艮为视、为乡、为门户，坎为闭塞，震为福，巽为母，言夜黯不明，不宜远行，杜门不出或致福也。○无，汲古作失，依宋元本。
　　节。三狗逐兔，于东北路。利以进取，商人有得。艮为狗，数三，故曰三狗。震为兔、为逐，艮居东北为路，故曰于东北路。震为进、为商人。○于，宋元本作子，依汲古。北，汲古作门，依宋元本。
　　中孚。武王不豫，周公祷谢。载璧秉圭，安宁如故。《书金縢》：武王不豫，周公册祝，植璧秉圭，请以身代，翊日王瘳。震为武、为王、为周、为公、为言，故曰祷。为玉故为圭璧。艮为秉。○载，今书作植，《史记》作戴，未知孰是。
　　小过。同载共车，中道别去。爵级不进，君子下舆。震为车、为载，艮为道、为反震，故曰别去，言背震别行也。震为樽爵，艮为君子，艮止故不进。古君子方得乘舆，下舆言不仕也。○下舆，宋元本作不，依汲古。
　　既济。六雁俱飞，游戏稻池。大饮多食，食饱无患。坎数六，震为雁、为飞，卦有三半震故曰俱飞。震为游、为稻，坎为池，兑为饮食。
　　未济。符左契右，相与合齿。乾坤利贞，出生六子。长大成就，风言如母。卦一阴一阳相间皆相交，故曰符契、曰合齿。震左兑右，兑齿，坎为合也，卦气至亥阴凝于阳，故曰利贞。《未济》亥月之卦也，至子则震出矣，故出生六子。○依《兑》之《大过》校删末句"不利为咎"四字。合齿，宋元本作虐乱。出生，元本作幸生，汲古作季生。风言，宋元本作飒然，皆非。
　　颐之第二十七
　　颐。家给人足，颂声并作。四夷宾服，乾戈卷阁。艮为家，震为人，坤多故给足。震为声。坤阴，故为夷狄，震卦数四，故曰四夷。震为宾，艮为乾戈，艮止故卷阁。
　　乾。思初道古，哀吟无辅。阳明不制，上失其所。乾为初、为古，《颐》互坤为思、为哀，震为道、为吟，一阳在上故曰失所。阳明不制者，言阳不能制阴也。全用遇卦象。○道，元本作悼，依宋本、汲古。
　　坤。江河淮海，天之奥府。众利所聚，可以饶有，乐我君子。详《乾》之《观》。
　　屯。三雁俱行，避暑就凉。适与矰遇，为缴所伤。震为雁，数三，故曰三雁。坎为寒，离伏，故曰避暑就凉。伏巽为矰缴，兑为伤。○矰，元本作缯，依宋本、汲古。行，汲古作飞，依宋元本。
　　蒙。秋南春北，随时休息。处和履中，安无忧凶。伏兑为秋，艮纳丙，故曰秋南。震为春，坤为北，故曰春北。艮为鸿雁，雁随阳转故曰随时。艮为时、为休息。坎为中和，震为履，艮为安。
　　需。履危无患，跳脱独全。不利出门，伤我左膝。疾病不食，鬼哭其室。坎为危、为患，跳脱在外故无患。乾为门户，出门遇险故不利。兑为伤膝象，疑为坎股之屈信全在膝，而坎为矫輮，又为美脊，以义、以形皆有膝象。互离为东，故曰伤我左膝。坎为病，兑为食，坎忧，故云不食。坎为鬼、为室，兑为口，故曰鬼哭其室也。○跳，汲古作逃，依宋元本。膝，宋元本作踝，今依汲古。
　　讼。东家凶妇，怨其公姥。毁柈破盆，弃其饭飡，使吾困贫。巽为妇，坎凶，伏震为东、为公，巽为姥。姥，母也。伏震为柈、为盆，坎为破，巽为饭飡，风散故曰弃。伏坤为吾、为贫。○怨，元本作怒，姥作姑，依宋本、汲古。柈，汲古作盘，依宋元本。
　　师。泥滓污辱，弃捐沟渎。众所笑哭，终不显录。坤土坎水故曰泥、曰污，坎为沟渎、为众，震为笑哭，坤贱坎隐，故曰终不显录。○污，宋元本作洿，依汲古。
　　比。旦往暮还，各与相存，身无凶患。《颐》震为旦、为往，坤为暮，艮者，震之反，故曰暮还。坤为身，坎为患。○凶患，汲古作患凶，依宋元本。
　　小畜。六翮长翼，夜过射国。高飞冥冥，羿氏无得。伏《豫》。震为翮、为翼，坎数六，故曰六翮长翼。坤为夜、为国，震为射，故曰射国。震为飞，坤恶，故曰羿，坤虚故无得。
　　履。蜂虿之门，难以止息。嘉媚之士，为王所食。从去其室。巽为虫，伏坎为毒，故曰蜂虿。乾为门，风散故难以止息。兑为媚、为食，乾为王，伏坎为室，言王食养嘉士，士皆归王室也。伏震为士。○门，汲古作国，今依宋元本。
　　泰。被狐乘龙，为王道东。过时不返，使我忧聋。伏艮为狐，震为龙，言被狐裘乘龙马也。震为道、为东，乾为王，震往故不返。坤为忧，坤迷故聋。○被，宋元本作放，依汲古。
　　否。雹梅零坠，心思愦愦，乱我魂气。乾艮皆为果，而乾为冰，故曰雹梅。《方言》："大袴谓之倒顿"，郭注：即今之雹袴。雹袴、雹梅皆象形语，巽陨故曰坠。坤为心，坤迷故曰愦愦。○汲古多"怀忧少愧"四字，在第三句，依宋元本。按：乾为魂，坤为乱，故曰乱我魂气。
　　同人。长女三嫁，进退无羞。牝狐作妖，夜行离忧。巽为长女，伏震为嫁，数三，故曰三嫁。巽为进退，坤为羞，坤伏故无羞。伏坎为狐、为妖、为夜、为忧，巽为牝。○无羞，各本皆作多态，依《观》之《蛊》校。
　　大有。轰轰，驰东逐西。盛盈必毁，高位崩颠。此用遇卦象。震为车、为声，故曰轰。震为东、为驰逐，兑为西。乾为盛盈，兑为毁，故曰盛盈必毁。艮为高位，艮覆为震，故曰崩颠。○第二句宋元本作驱车东西，兹依汲古。
　　谦。乘船涉济，载水逢火。赖得无患，蒙我生全。震为船，坎为水、为济，艮为火，故曰载水逢火。坎为患，震为乐，故曰无患。○生全，汲古作全生，依宋元本。
　　豫。至德之君，政仁且温。伊吕股肱，国富民安。震为君、为仁，坤为政，艮为火，故曰政仁且温。伏巽为股肱，伊吾，语声。吕，从口，皆震象也。又艮为臣，亦或为艮象，坤为国、为民。○至德，汲古作德至，依宋元本。
　　随。生不逢时，困且多忧。无有冬夏，心常悲愁。震为生，艮为时，兑向晦，故生不逢时。艮为困，巽为忧，正反巽，故多忧。震春兑秋，故曰无有冬夏，言无时不悲愁也。
　　蛊。南歴玉山，东入生门。登福上堂，饮万岁浆。震为南、为玉，艮山，故曰南歴王山。艮门，震东，巽入，故东入生门。震为登、为福，艮为堂，故曰登福上堂。兑口为饮，兑泽故曰浆，震为万岁。
　　临。大斧斫木，谗人败国。东关二五，祸及三子。晋人乱危，怀公出走。兑为斧，震为木，兑震为口、为言，故曰谗人。坤为国、为关，兑数十，故曰二五。《左传僖二十八年》："姬赂外嬖梁五与东关嬖五"是也。震数三，故曰三子，申生、夷吾、重耳也。震为晋、为人、为公，坤为祸乱、为心，故曰怀公。○斫，宋元本作破，依汲古。
　　观。一室百孙，公悦妪欢。相与笑言，家乐以安。艮为室、为孙，坤为百，故曰一室百孙。巽为妪，伏震为公、为欢笑，艮为家。
　　噬嗑。随阳转行，不失其常。君安于乡，国无咎殃。离为日，震为随、为行、为转运，而离上震下，故曰随阳转行。震为君，艮为乡、为国，艮止，故君安而国无殃咎也。
　　贲。群虎入邑，求索肉食。大人御守，君不失国。艮为虎、为邑，正覆艮，故曰群虎。艮为求，坎为肉，故求索肉食。震为大人、为君，艮为守、为国，能守故不失也。
　　剥。弱足刖跟，不利出门。商贾无赢，折崩为患。汤火之忧，转解喜来。此用《颐》象。震为足、为跟，艮刀，故曰刖，坤柔，故曰弱，故出不利，坤为门也。震为商贾，上震覆故无赢、故崩折。坤为患、为水，艮火故曰汤火。○商，宋元本作市，崩作朋，皆非，依汲古。
　　复。夏台羑里，汤文卮处。鬼侯饮食，岐人悦喜。此用遇卦《颐》象，义详前《无妄》林。《史记》："西伯、九侯为纣三公，纣烹九侯"，徐广曰，九一作鬼。○首二句依《无妄》校。羑里，各本皆作幽户，汤文作文君。
　　无妄。栋桡榱坏，廊屋大败。宫阙空廓，如冬枯树。震为榱栋，巽陨落故桡坏。艮为廊屋、为宫阙，巽陨故大败，震虚故空廓。乾为冬，震为树，巽为枯。○空廓，宋元本作空廊，兹依汲古。
　　大畜。谗以内安，不利其国。室家大惧，幽囚重闭。疾病多求，罪乱愦愦。三至上正反震，故曰谗。艮为国、为室家，伏坤为惧、为幽闭、为重、为疾病、为罪乱，言内有谗人，群臣被谗，幽囚重闭，不利其国也。坤迷故曰愦愦。○谗，宋元本作说，利作离，大惧作相欢，均依汲古。
　　大过。六龙俱怒，战于坂下。苍黄不胜，旅人艰苦。乾数六，故曰六龙。震为怒，《颐》正反震，故曰战。艮为坂，坤为下，震为苍黄、为旅人。皆用伏象。○坂，汲古作陂，苍作仓，均依宋元本。
　　坎。天下雷行，尘起不明。市空无羊，疾人忧凶。三木不辜，脱归家邦。艮为天，震为雷，艮上震下，故曰天下雷行。艮为尘，坎黑故不明。兑为羊，巽为市，兑巽皆伏，故曰市空无羊。坎为疾、为忧，震为木，数三，故曰三木。三木，拲、桎、梏，亦坎象也。艮为家邦，震为脱，三木不辜，言虽被三木之刑而非其罪也。
　　离。一指食肉，口无所得。染其鼎鼐，舌馋于腹。伏《坎》。艮为指，坎为肉，兑为口，震为鼎，鼎兑为舌，离为腹。《左传》："子公染指于鼎，尝之而出"，林似指其事。一当作以。
　　咸。喜笑不常，失其福庆。口辟言疥，行者畏忌。兑为喜笑，正反兑故曰不常。乾为福庆，巽陨落故曰失。兑为口，乾为言，辟，邪也，疥，疮也，言口邪言秽也。伏坤为畏忌，艮为节，故曰疥。○辟，汲古作辨，依宋元本。疥，宋元本作，依汲古。
　　恒。毛生豪背，国乐民富。侯王有德。《山海经》：竹山有兽，状如豚，白毛，名曰豪彘。注：夹髀有麄毫，能以脊上毫射物，故曰毛生豪背。震为毛，伏艮为背、为国，坤为民、为富，乾为侯王。○豪，汲古作毫，依宋元本。
　　遯。豮豕童牛，害伤不来。三女同堂，生我福仁。巽为豕，艮为牛，艮少，故曰豮豕童牛，象本《大畜》也。互巽为女，艮数三，艮为堂，故曰三女同堂。乾为福仁。伏震为生。○害，宋元本作童，依汲古。女，汲古作光，依宋元本。
　　大壮。江海淮济，盈溢为害。邑被其濑，年困无岁。乾为河、为盈，兑毁故曰害。伏坤为邑，乾为年岁。○济，宋元本作海，依汲古。
　　晋。两虎争鬬，股创无处。不成仇雠，行解却去。详《大畜》之《损》。
　　明夷。五岳四渎，润洽为德。行不失理，民赖恩福。震为山，坎为五，故曰五岳。震卦数四，坤坎皆为水，故曰四渎、曰润洽。《淮南子》："河润百里"。坤为理、为民。○润，元本作，依宋本、汲古。
　　家人。载车乘马，南逢君子。与我嘉福，虽忧无咎。此用《颐》象。震为车、为马、为载、为乘、为南，艮为君子，故曰南逢君子。震为嘉福，坤为忧。○福，宋元本作喜，依汲古。
　　睽。缺囊破筐，空无黍粱。不媚如公，弃于粪墙。此用《颐》象。坤为囊，震为筐，伏兑毁，故曰缺、曰破。震为稻粱、为黍稷，坤虚故曰空。震为公，兑为媚，兑伏故曰不媚。艮为墙，坤柔，故曰粪墙。○粱，元本作稷，依汲古。
　　蹇。杀行桃园，见虎东还。螳螂之敌，使我无患。此用《颐》象。震为行、为桃，艮为园、为虎，震为东、为反，故曰东还螳螂，疑伏兑象。《左传宣二年》："赵穿攻灵公于桃园，●之"，《淮南子》："齐庄公出行，有螳螂奋臂当车，回车避之"。○还，元本作西，使作仁，均依汲古。
　　解。箕仁入室，政衰弊极。抱其彝器，奔于他国，因祸受福。此用《颐》象。震为箕、为仁，艮为室，入室谓箕子囚于圜室也。坤为政、为弊，艮为抱，震为彝器、为奔，坤为国。抱其彝器，《周本纪》："少师强抱其祭器以犇周"，《宋世家》又云："微子持祭器造于军门"是也。○箕仁，元本作饥人，依宋本、汲古。黄丕烈从元本，非，因不知入室之义，而据《殷本纪》"西伯伐饥国"为说，然于下文义愈不协。
　　损。庭燎夜明，追古伤今。阳弱不制，阴雄坐戾。详《剥》之《大有》。
　　益。悬貆素飱，食非其任。失舆剥庐，休坐徙居。详《乾》之《震》。○貆，宋元本作狟，徙作从，兹依汲古。
　　夬。嘉门福喜，缯帛盛炽。日就为得，财宝敌国。乾为门、为福，兑悦故喜。伏坤为缯帛，乾为盛、为日、为财宝，伏坤为多，故曰敌国，言富可敌国。○喜，宋元本作善，依汲古。
　　姤。执绥登车，骖乘东游。说齐解燕，霸国以安。《史记苏秦传》："臣居燕不能使燕重，而在齐则燕重"，林用其事。巽为绥，伏震为车、为东、为燕、为解，巽为齐，伏坤为国，乾健故目[当作曰]霸国。
　　萃。水深无桴，蹇难何游。商伯失利，庶人愁忧。坤为水，震为桴，震伏故无桴，艮止故蹇。巽为利，坤丧故失利。坤为庶人、为忧。
　　升。三鸟鸳鸯，相随俱行。南到饶泽，食鱼与粱。君子长乐，见恶不伤。震为鸟，数三，故曰三鸟，坤文故曰鸳鸯。震为随、为行、为南，兑为泽，坤多，故曰饶泽。坤为鱼，震为粱，互兑，故曰食鱼与粱。伏艮为君子，坤为恶，震乐，故见恶不伤。○长乐，宋元本作乐长，依汲古。
　　革。言无要约，不成券契。殷叔季姬，公孙争之。强人委禽，不悦于心。正反兑相背故曰言无要约，不成券契。《左传昭元年》："郑徐吾犯之妹美，公孙楚聘之矣，公孙黑强委禽焉"。伏震为姬、为公，艮为季孙，正反艮故曰争。艮为禽，兑悦，伏坎为心。○殷叔未详，或徐吾犯出自殷。
　　鼎。牛马聋聩，不知声味。远贤贱仁，自令乱愦。伏《屯》。坤牛、震马、坎耳，坤迷，故聋瞆。震为声，本卦巽为味，震为贤仁，在下故曰远贤贱仁。坤为贱、为乱。○各本下有"疾病无患，生福在门"八字，语意与上文不协，断为衍文，依《小过》之《谦》删。瞆，汲古作愦，依宋元本。令，宋元本作合，依汲古。
　　震。从商进游，饱食无忧。囹圄之困，中子见囚。震为商、为游、为食，坎中满故饱食。坎为忧，震乐故无。坎为囹圄、为中男，艮止故见囚。○饱食，汲古作食饱，依宋元本。
　　艮。据斗运枢，顺天无忧，与乐并居。艮为星，卦数七，故曰斗。互坎为枢，艮为天，坤顺，卦二阴承一阳，故曰顺天坎忧。震乐故曰并居。
　　渐。姬奭姜望，为武守邦。屏藩燕齐，周室以强，子孙亿昌。伏震为姬、为奭，巽为姜，离为望，故曰姬奭姜望。震为武，艮为守、为邦、为屏藩，艮为燕，巽齐，言姬奭封燕，姜望封齐，屏藩周室，为武王守上也。震周坎室，震子艮孙。亿，大也。
　　归妹。亡羊东泽，循堤直北。子思其母，复返其所。兑为羊、为泽，震东故曰东泽，震往故曰亡羊。坎为北，震为阪，故曰循堤直北。震为子，坎为思，巽为母，巽伏故思母。震为归，故复返其所。○复，汲古作随，依宋元本。
　　丰。张目关口，舌直距齿。然诺不行，政乱无绪。离为目，震为张，兑口伏艮，故曰关口。兑为舌、为齿，二至五正反兑相背故曰距。距，抗也。相背，故然诺不行。巽为绪，二至五正反巽，故乱而无绪。此皆用覆象，自覆象失传，《困》"有言不信"等词皆失解。○关，汲古作开，依宋元本。
　　旅。载船逢火，忧不为祸。家在山东，入门见公。通《节》。震为船，艮为火，故曰载船逢火。坎为忧、为祸，船近水故虽逢火不为祸患。艮为家、为山，震为东，故曰家在山东。震为公，艮为门，巽入，故曰入门见公。
　　巽。绝国异路，心不相慕。蛇子两角，使我相恶。通《震》。艮为国、为路，坎为心、为慕，二至上两震相反，故不相慕。巽为蛇，伏艮为角，兑卦数二，故曰两角。《新序》："孙叔敖为儿时，出游，见两头蛇杀而埋之，归而泣"，林似指其事。○国，宋元本作言，依汲古。
　　兑。鼻顶移徙，居不安坐。枯竹复生，失其宠荣。伏艮为鼻、为顶，互震故曰移徙。艮为居、为坐，震动故不安坐。震为竹，离科上槁，故曰枯竹。震为复、为生，艮阳在上为宠荣，互坎故失其宠荣。坎为失也。○顶，汲古作项，复作后，依宋元本。居，宋元本作君，依汲古。
　　涣。火息无光，年岁不长，殷商以亡。艮火在坎水上故无光。震为年岁、为子，故曰殷商。子，殷姓也，坎失故曰亡。○殷商以亡，汲古作殷汤远明，元本作殷汤光明，而首句多殷商以亡一句。按：殷汤以亡，即殷汤远明，元本误为上句耳，宋本与汲古皆作三句可证。又年字汲古作千，依宋元本。
　　节。文王四乳，仁爱笃厚。子畜十男，夭折无有。震为王，伏离，故曰文王。艮为乳，震卦数四，故曰四乳。震为仁爱，艮为笃厚，震为子，兑数十，故曰十男。兑为折，震生故不折。《帝王世纪》："文王身长十尺有四乳"，《诗》："大姒嗣徽音，则百斯男"，《传》："太姒十子"，据《史记索隐》注十子"伯邑考、武王、管、蔡、霍、鲁、卫、毛、聃、曹"是也。○夭，元本作叐，音跋，《周礼》有赤犮氏，注：赤犮，犹捇拔除去之也，亦可通，兹依宋本、汲古，惟各本皆作无有夭折，依《鼎》之《蒙》校，有厚为韵。
　　中孚。熊罴豹狼，在山阴阳。伺鹿取獐，道畏难。二至五正反艮故曰熊罴豹狼。艮纳丙故曰山阳，艮反则山阴矣，故曰山阴。易《中孚》："鸣鹤在阴"，亦山阴也，解者皆误。艮止故曰伺，艮手故曰取。震鹿艮麞。，斥也，掌检行道路伺候盗贼。○，汲古作伏，非，依宋元本。
　　小过。凋叶被霜，独蔽不伤。驾入喜门，与福为婚。震为叶，巽落故曰凋叶。艮为门，震为喜福，霜或用兑泽象，抑或取大坎。○凋，宋本、汲古作雕，依元本。
　　既济。黄离白日，照我四国。元首昭明，民赖恩福。《离九二》：曰"黄离"。离为日、为照。艮为国。震卦数四。故曰四国。艮为首，坤为民，颐本大离，林词全取《颐》象。○恩，从宋元本，汲古作为。
　　未济。顺风直北，与欢相得。岁熟年丰，邑无盗贼。似亦取《颐》象。
　　大过之第二十八
　　大过。典册法书，藏在兰台。虽遭乱溃，独不遇灾。详《坤》之《大畜》。○在，元本作阁，依汲古。
　　乾。日在北陆，阴蔽阳目。万物空虚，不见长育。此用《大过》象。乾为日、为寒，故曰日在北陆。大过本末阴，故曰阴蔽阳目。伏坤为万物、为空虚，坤死故不长。
　　坤。鬼泣哭社，悲商无后。甲子昧爽，殷人绝祀。坤为鬼、为社，《大过》兑为哭泣，坤为伤、为悲。伏震为子，位东故曰甲子。震为晨，兑为昧，故曰昧爽。震为子，殷，子姓。坤杀故曰绝祀。○商，从宋元本，汲古作"鬼伤哭社"。按《墨子非攻篇》："至商王纣，妇妖宵出，有鬼宵吟"，又《论衡》云"纣之时，夜郊鬼哭"，又云"纣郊鬼哭"，惟《虞初志》亡，不能得其详耳。
　　屯。涉涂履危，不利有为。安坐垂裳，乃无灾殃。门户自开，君忧不昌。震为涂、为涉、为履，坎为危，故涉涂履危，险在前，故不利有为，艮止故宜安坐。坤为裳、为灾殃。安坐垂裳，高拱无为，故无灾殃。坤为门户，震为君，坎为忧。○裳，汲古作堂，依宋元本。
　　蒙。阳失其纪，枯木复起。秋华冬实，君不得息。上阳在上，二阳陷阴中皆不当位，故曰失纪。震为木、为起，坤虚故曰枯木。震为华，艮为实，伏兑为秋，坎为冬，故曰秋华冬实。震为君。○秋华冬实，宋元本作秋叶冬华，依汲古。息，汲古作失，依宋元本。
　　需。大树之子，百条共母。当夏六月，枝叶盛茂。鸾凤以庇，召伯避暑。翩翩偃仰，各得其所。此用《大过》象。巽为大树，伏震为子，故曰大树之子。巽为条、为母，乾为百，故曰百条共母。兑为月，乾数六，故曰六月。伏坤为文、为鸾凤，巽为枝叶，乾为盛茂，鸾凤居枝叶之中，故曰鸾凤以庇。伏震为召伯，坤为暑，一阳潜坤下，故曰避暑。正反震故曰翩翩偃仰。用遇卦象兼及遇卦伏象，《易林》象学之难窥如此。○凤，宋元本作鸟，翩作偏，各作甚，均依汲古。
　　讼。秉钺执殳，挑战先驱。不从元帅，败破为忧。《诗》："伯也执殳，为王前驱"，《左传》：邲之战，晋军不用命，遂败，言先榖不从元师荀林父命而挑战也。离为戈兵，故曰钺殳。伏震为战、为驱，坎为破败、为忧。○从，汲古讹役，依宋元本。
　　师。启室开关，巡狩释冤。夏台羑里，汤文悦喜。坎为室，震为启、为开，坤为关，故曰启户开关。震为巡狩、为释，坎为冤，坤为台、为里，夏离故曰夏台，震大涂故曰羑里。羑，亦道路也。震为王，坤为文，故曰汤文。震为喜。○巡狩，宋元本作逃得，非。羑作牖，均依汲古。
　　比。衰来无成，渊溺在倾。狗吠夜惊，家乃不宁。坤死故衰灭，坤为渊，坎陷故曰溺倾。艮为狗，伏兑为吠，坤为夜，故曰狗吠夜惊。艮为家，坎险故不宁。○成，汲古作几，倾作顷，狗吠作吠狗，均依宋元本。
　　小畜。西邻少女，未有所许。志如委衣，不出房户。心无所得，傅母何咎。兑为西、为少女，伏坎为志，坤为衣裳，坤柔故曰委衣。未有所许，谓未字人也。志如委衣，言柔顺也。艮为户房，艮止故不出。坎为心，坤为母。全用伏象。
　　履。狗吠夜惊，履鬼头颈。危者弗倾，患者不成。伏《谦》。艮为狗，震为吠、为惊，坎为夜、为鬼，震在坎上，故曰履鬼头颈。坎为大首，故曰头也。坎为危患，震解，故危患皆免也。○患者，宋元本作患灭，依汲古。
　　泰。当年少寡，独与孤处。鸡鸣犬吠，无敢难者。我生不辰，独婴寒苦。通《否》。乾为年，巽为寡，艮少故曰少寡。坤亦为寡，故曰独与孤处。巽为鸡，艮为犬，震为鸣吠、为辰、为生，坤丧，故曰不辰。乾为寒，坤为独。
　　否。无道之君，鬼哭其门。命与下国，绝不得食。乾为君，坤恶，故曰无道。坤为鬼、为门，艮为哭。巽为命，坤为国。兑口为食，兑覆故不得食。《论衡》："纣之时鬼泣哭社"。
　　同人。乘龙南游，夜过糟邱，脱厄无忧。伏《师》。震为龙、为南游、为糟、为陵，故为邱。坤为夜，坎为厄，震出故脱厄。
　　大有。马踬车伤，长舌破家。东关二五，晋君出走。事详《颐》之《临》。
　　谦。瓜葩瓠实，百女同室。酰苦不熟，未有妃合。艮为果蓏，故曰瓜、曰瓠。震为葩，艮为实、为室，坤为百、为女，故曰百女同室。坎为酰、为合。妃，匹也。酰苦不熟，言或酸或苦，尚未成熟，故未有所遇，犹室女之未有妃合也。○妃，汲古作配，依宋元本。
　　豫。晨风文翰，大举就温。昧过我邑，羿无所得。震为晨，坤为风晨。风，隼也。艮为隼，震为翰，坤文，曰文翰。《逸周书王会篇》："蜀人以文翰，文翰若皋鸡"，而《说文》翰下引《逸周书》曰"大翰若翚雉，一名风，然则晨风、文翰为一物，不有《说文》焉知《易林》以晨风与文翰连文之故哉。坎为昧，坤为邑、为恶，故曰羿。坤丧故无得。《诗秦风》："鴥彼晨风，郁彼北林"，郁，《齐诗》盖作温，详《小畜》之《革》。○昧，汲古作时，依宋元本。按：《说文》作大翰，大为文之讹。
　　随。瀺瀺浞浞，涂泥至毂。马泞不进，虎啮我足。兑泽，互大坎故曰瀺浞。瀺，水声。浞，濡也。坎为毂、为泥泞，震为马，艮止故不进。艮为虎，兑口为囓，震为足。○浞，依元本，汲古作促。
　　蛊。胶车驾东，与雨相逢。五楘解堕，顿辀独坐，忧为身祸。震为车、为东，兑为雨，故曰胶车、故曰与雨相逢，言胶车遇水即解，故五楘解堕也。《诗秦风》："五楘梁辀"，《毛传》："五，五束也，楘，厯录也，言以皮五处束辀上，其文厯录章美也。"巽数五，故曰五楘。巽陨落故曰解堕，艮止故曰顿、曰坐。○五楘解堕，宋元本作故革懈惰，汲古作放革懈惰。顿辀，宋元本作顿轮，汲古作顿禹为身，各本皆作不为，均依《遯》之《益》校改。
　　临。六家作权，公室剖分。阴制其阳，唐叔失明。晋六卿擅权剖分公室，唐叔，晋始封之君。伏乾数六，艮为家、为室，震为公，兑折故剖分。临阴多阳少，阳又在下，故为阴制。艮为叔、为明，艮伏故失明，言失其明祀也。
　　观。去室离家，来奔大都。火息复明，姬伯以昌，商人失功。艮为室家，风散故曰去。离坤为大都，伏震故曰来奔大都。艮为火、为明，伏震为姬、为伯、为昌、为商人。
　　噬嗑。牧羊稻园，闻虎喧讙。危惧喘息，终无祸患。详《否》之《节》。
　　贲。婴儿求乳，母归其子，黄麑悦喜。详《无妄》之《节》。○汲古多"乃得甘饱"四字，依宋元本删。儿，宋元本作孩，依汲古。
　　剥。廓落失业，跨祸度福，利无所得。坤虚故曰廓落，坤丧故失业。
　　复。出入无时，忧患为灾。行人失牛，利去不来。老马遗驹，勿与久居。冬至震出，夏至巽入，震巽相往来，故曰出入无时。坤为灾、为忧患、为牛、为失，震为行人，故曰行人失牛。巽为利，巽伏，故曰利去不来。坤为马、为老，震子为骑，坤上震不，故曰遗驹。震出故不居。○无，元本作不，从宋本、汲古。患，宋元本作祸，遗作少，均依汲古。老，汲古讹若，依宋元本。
　　无妄。风怒漂木，女惑生疾。阳失其服，阴孽为贼。巽风，震巽皆为木，故曰漂木。巽为女、为进退、为疾病，故曰女惑生疾。《左传昭元年》："女，阳物而晦时，淫则生内热惑蛊之疾"。乾为阳，卦二至上遯阴销阳，故曰阳失其服。服，职也。巽为贼。○木，宋元本作水，依汲古。惑，汲古作感，服作时，依宋元本。
　　大畜。车马病伤，不利越乡。幽人元亨，去晦就明。震为车马，兑毁故伤。艮为乡，艮止故不利。艮为幽人，兑乡晦，艮在上故曰元亨、故曰去晦就明。○病，汲古作疾，元亨作无贪，均依宋元本。
　　颐。三奇六耦，各有所主。周南召南，圣人所在。德义流行，民悦以喜。震数三，伏乾数六，乾奇坤耦，震为主，言阴阳各有所主也。震为周、为召、为南，故曰周南召南。伏乾为圣人，坤为民，震悦喜。
　　坎。坐争立讼，纷纷讻讻。卒成祸乱，灾及家公。中爻正反艮震故曰争讼。艮坐震立，艮家震公，坎为祸灾。○讻讻，宋元本作忽忽，非，依汲古。
　　离。凶忧为残，使我不安。从之南国，以除心疾。兑折故曰心残、曰不安。离为南，伏艮为国，震为从、为之，言从往南国也。坎为心、为疾，坎伏故曰除。
　　咸。爱我婴女，牵衣不与。冀幸高贵，反得贱下。详《屯》之《未济》。○第二句各本皆作牵引不得，第四句宋元本作反得不兴，汲古作反目下贱，均依《屯》之《未济》校。
　　恒。宜行贾市，所聚必倍。载喜抱子，与利为友。巽为贾市、为近市利三倍。上震为喜、为子、为车，故曰载喜，伏艮手故曰抱子。巽为利，震巽同声，又互兑故曰友。○聚，汲古作取，依宋元本。友，宋元本作市，依汲古。
　　遯。坐席未温，忧来扣门。踰墙北走，兵交我后，脱于虎口。艮为坐、为火，风散故未温。巽为忧，乾为门，艮手故曰扣门。艮为墙、为兵戈、为虎，伏震为踰、为走、为脱、为后，兑为口。
　　大壮。赤帝悬车，废职不朝。叔带之灾，居于泛庐。乾为赤、为帝，震为车，伏巽为系，车在上故曰悬车。伏艮为叔，巽为带，艮为庐。泛，水名，《左传僖三[当作二]十四年》："天王出居于郑，来告难，曰：不榖得罪于母之宠子带，鄙在郑地泛。"首二句义未详。
　　晋。子畏于匡，厄困陈蔡。明德不危，竟自免害。详《师》之《鼎》。○免，宋元本作克，依汲古。
　　明夷。逐雁南飞，马牛疾罢。不见渔池，失利忧危。牢户之冤，脱免无患。震为雁、为南、为飞，故曰逐雁南飞。震为马，坤为牛，震健坤柔，故马疾牛罢。坎为池，坤为渔，坎隐故不见。坤为户，坎为狱，故曰牢户。坎为忧患，震出故脱免无患。
　　家人。推辇上山，高仰重难。终日至暮，不见阜颠。此用《大过》伏象。坤为辇，艮为推、为山、为高、为终、为日、为阜颠，坤为暮也。
　　睽。忧不为患，福在堂门，使吾偃安。坎为忧患，兑悦故不患。伏艮为门堂、为安、为吾。
　　蹇。春桃生华，季女宜家。受福多年，男为邦君。详《师》之《坤》。
　　解。高山之颠，去地亿千。虽有兵寇，足以自守。地，元本作俗，依汲古。此仍用《大过》对象颐。颐上艮为高山、为颠，坤为地、为亿千、为师旅，故为兵寇。艮为守。
　　损。过时厯月，役夫顦顇。处子叹室，思我伯叔。艮时兑月，故日过时厯月。震夫坤役兑折，故役夫顦顇。兑为处子、为口，故为叹息。《东山》诗，妇叹于室是也。艮为室、为叔，震为伯，坤为我、为思，故曰思我伯叔。
　　益。太微复明，说升傅岩，乃称高宗。艮为星、为明，故曰太微复明。艮为岩，震为说，又为主，故曰高宗。《史记》："殷武丁求得傅说于传险中，殷道复兴"，《晋书天文志》："太微，天子庭也，五帝之坐也"，喻殷道复兴。○元本下有"疾在头颈，和不能生，灭其令名"三句，与上文义戾，宋本无，汲古作一作云云，以三句为另一林辞尚可，均依宋本删。
　　夬。旁多小星，三五在东。早夜晨兴，劳苦无功。通《剥》。艮为星，艮少故曰小星。《诗召南》、《毛传》云："三心星，五噣星"，噣即柳也。以下用《大过》象，大过伏震为早、为晨，坤为夜、为劳苦。
　　姤。东乡烦烦，相与笑言。子般鞭荦，圉人作患。通《复》。震为东、为笑言。巽为鞭，坤牛故曰鞭荦。荦，驳牛也。坤为圉，震为人，故曰圉人。《周礼夏官》："圉人掌牧马刍秣之事"。坤为患，《左传庄三十二年》："雩讲于梁氏女，公子观之圉人荦自墙外与之戏，子般怒，使鞭之，后圉人荦贼子般于党氏"。○荦，汲古讹革，依宋元本。
　　萃。鼻移在头，枯苇复生。下朽上荣，家乃不宁，其舍不成。艮为鼻，又为头，在一处故曰鼻移在头。伏震为苇、为生，巽下断故曰下朽。兑为华，在上故曰上荣。艮为家舍，巽陨故不宁、不成。
　　升。虾蟆群聚，从天请雨。云雷集聚，应时辄与，得其愿所。巽为虾蟆，坤为群聚。伏乾为天，兑为雨，坤为云，震为雷。元本注云：《续汉书礼仪志》："春旱求雨，取虾蟆置社中"。○与，宋元本作下，依汲古。愿所，汲古作所愿，依宋元本。
　　困。大步上车，南到喜家。送我貂裘，与福载来。伏震故曰步、曰车、曰南、曰喜。艮为家、为貂，震为裘、为福。全用伏象。
　　井。贼仁伤德，天怒不福。斩刈宗社，失其土宇。通《噬嗑》。坎为贼、震为仁、为怒、为福，坎破故不福。艮为天、为宗社、为土宇。艮为刀兵，故曰斩刈。○上宇，宋元本作宇守，依汲古。
　　革。从猬见虎，虽危不殆，终已无咎。《史记龟策传》注："猬能伏虎"，故不危殆。乾为虎，伏坎为猬、为危殆。○无咎，汲古作不处，从宋元本。殆，音以。
　　鼎。履素行德，卒蒙佑福。与尧佑食，君子有息。通《屯》。震为履、为白，故曰履素。震为福佑、为帝，故曰尧。兑为口，故曰食。艮为君子。○素行，汲古作行素，依宋元本。
　　震。利在北陆，寒苦难得。忧危之患，福为道门。商叔生存。坎为北陆、为寒，震生于子，故曰利在北陆。坎为危，震为福，艮为道、为门、为叔。震为商、为生，故曰商叔生存。
　　艮。四蹇六盲，足痛难行。终日至暮，不离其乡。坎为蹇，震卦数四，故曰四蹇。互大离为盲，坎数六，故曰六盲。震为足、为行，坎痛故难行。艮为终日、为乡，坎为暮，坎陷艮止，故不离其乡。○乡，与行韵，依宋元本，汲古作邻。按：震为邻，三至上正反震，故曰不离其邻。邻、行，古亦协。
　　渐。台骀昧子，明知地理。障泽宣流，对居河涘。艮为台，坎为昧，《左传昭元年》："昔金天氏有子曰昧，为玄冥，是生台骀，能业其官，宣汾洮，障大泽，帝用嘉之，封诸汾水"，台骀昧子，言昧子台骀能治水障泽。宣，流也。坎为泽，艮止为障，坎为流、为河也。○流，汲古讹德，依宋元。居、涘，宋元本作君、作水，依汲古。
　　归妹。蓄水待时，以备火灾。柱车绊马，郊行出旅，可以无咎。通《渐》。坎水艮止，故曰蓄。艮为时、为待，故蓄水待时。互离为火，艮亦为火，故曰火灾。震为车马，坎陷故曰柱、曰绊。○待，宋元本作得，非，依汲古。
　　丰。岁暮花落，君衰于德。荣宠陨坠，阴夺其室。互兑为秋，故曰岁暮。兑为华，巽陨落故曰花落。震为君、为荣宠，巽为陨坠。○第三句宋本作劳宠损坠，元本作劳宠损堕，今依汲古。夺，汲古作弃。兹依宋元本。
　　旅。夏败蔡悲，千里为市。黄落潱郁，利得无有。未详。败、落，宋元本作贩、作叶。
　　巽。仲春巡狩，东见群后。昭德允明，不失其所。震为春、为巡狩，坎为仲，故曰仲春巡狩。震为东、为后，重震故曰群后。震为昭明。全用伏象。《虞书》："岁二月，东巡狩，至于贷宗，肆觐东后"。
　　兑。挒絜堁堁，缔结难解。嫫母衒嫁，媒不得坐，自为身祸。详《坤》之《晋》、《比》之《大有》。
　　涣。鸟鸣庭中，以戒凶灾。重门击柝，备忧暴客。艮为鸟，震为鸣，艮为庭，故曰鸟鸣庭中。坎为灾，《左传襄三十年》："或叫于宋太庙曰嘻嘻出出，未几果灾"。艮为门，正反艮故曰重门。震为鸣、为柝，艮手为击。震为客，震躁而武故曰暴客。坎为忧。○鸣，汲古作噜，庭作夜，兹依宋元本。
　　节。朝霁暮露，瀐我衣襦，道无行牛。震为朝，坎为暮、为露，震为衣襦，瀐，濡也。艮为道、为牛，坎伏故无。○露，宋元本作霞，依汲古。瀐，汲古作纎，襦作濡，依宋元本。第三句依汲古，宋元本作退无得牛。
　　中孚。抱璞怀玉，与桀相触。诎坐不申，道无良人。震为玉，上艮为怀抱，兑刚卤，故曰桀，正反兑故曰相触。艮为坐，巽伏故曰诎坐、曰不申。诎，屈也，折也。申，舒也。震为道、为人，艮为良，巽伏故曰无良人。○申，宋元本讹中，从汲古。
　　小过。两心相悦，共其茅藘。夙夜在公，不离房中，得君子意。巽为心，正反巽故曰两心。兑为悦，正反兑故曰相悦。互巽为茅茹，故曰茅藘。艮手为共，故曰共其茅藘。按：《郑风》："东门之坛，茹藘在阪"，《传》："茹藘，茅搜也，疏，蒨也，可染赤色"，又云"出其东门，缟衣茹藘，聊可与娱"，笺：茹藘，茅搜染巾也。聊可与娱者，且可留与我为乐，兹云两心相悦，正《诗》所谓聊可与娱也，云共其茅藘，正笺所谓留与我为乐也。茹与茅义通，然林读为茅藘，是齐诗与毛异读也。夙，早也。震为旦，坎为夜，艮为房、为君子。○茅藘，宋本作柔筋，汲古作茀，依元本，藘与下意韵，又与首句意合，此明用东门诗意。刘毓崧以柔筋茀不合，云宜作薇蕨，岂知薇蕨与相悦何涉，且与下意韵不协，而丁宴等仍采之。古书之难校若是。
　　既济。载馈如田，破鉏失餐。苗秽不辟，独饥于年。○餐，依汲古，宋元本作食。秽，依宋元本，汲古作稼。
　　未济。甘露醴泉，太平机关。仁德咸应，岁乐民安。○咸，汲古作感，依宋元本。
　　
　　焦氏易林注下
　　中国书店
　　焦氏易林注卷八
　　行唐尚秉和节之注
　　                      受业蒲城仵道益、丰润董维城堃校刊
　　坎之第二十九
　　坎。有鸟黄足，归呼季玉。从我睢阳，可避刀兵。与福俱行，有命久长。互艮为鸟，震为足、为黄，故曰黄足。震为归、为呼、为玉，艮为季，故曰季玉。震为从，艮为我，纳丙，又为视，故曰雎阳。艮为刀兵，坎隐，故可避刀兵。○鸟黄，宋元本作黄鸟，从汲古，此似有故事。
　　乾。太王为父，季厯孝友。文武圣明，仁德兴起。孔张四国，载福绥厚。乾为王、为父、为始，故曰太王。下兼用遇卦坎象。互艮为季、为时、为友，故曰季厯孝友。季厯，文王父也。伏离为文，震为武，坎为圣，艮为明，故曰文武圣明。震为仁德、为兴起、为孔、为张，艮为国，震卦数四，故曰四国。震为福、为车，故曰载福也。○孔，宋元本作弘，依汲古。
　　坤。猿堕高木，不踒手足。保我金玉，还归其室。详《否》之《临》。惟此全用坎象。艮猿震木，艮手震足，艮金震玉，艮室震归。○金玉，汲古讹金生，依宋元本。
　　屯。重耳恭敏，遇谗出处。北奔戎狄，经涉齐楚。以秦伐怀，诛杀子园，身为伯主。坎为耳，坤为重，故曰重耳。初至五正覆震，故曰谗。震为出奔，坤为北、为戎狄，故曰北奔戎狄。伏巽为齐，震为楚、为伐、为伯主，坤为诛杀、为圉、为身。○伐，汲古作伐，从宋元本。
　　蒙。倚锋据戟，伤我胸臆，耗折不息。艮为锋戟，坤为胸臆、为伤、为耗，震为息，坤死故不息。○耗，宋元本作拜，依汲古。
　　需。狗冠鸡步，君失其所。出门抵山，行者忧难。水灌我园，高陆为泉。伏《晋》。艮为狗、为冠，鸡步，犹鸡祸，凡烖害之神皆曰步。乾为君，坎为失，坤为门，坤上艮故曰出门抵山。震为行，震覆故难。艮为园，坎水坤水，故曰水灌我园。高陆为泉，高陆艮也。○狗冠，《五行志》："昌邑王见大白狗冠方山冠而无尾，未几，废"，《周礼夏官校人》"冬祭马步"注：马步，谓神为马灾害者。又《地官》注：凡人物灾害之神皆曰步。鸡步，即五行志所谓鸡祸。宋元本讹雏，依汲古。兑为鸡。
　　讼。众鸟所翔，中有大怪。丈身长头，为我惊忧。坎众离鸟，故曰众鸟。坎为中、为怪，乾为大，伏坤为身，坎为忧。○丈身，宋元本作爪牙，依汲古。头，汲古作颈，依宋元本。乾首互巽为长，故曰长头。
　　师。雷行相逐，未有休息。战于平陆，为夷所覆。详《坤》之《泰》。雷，依宋元本，汲古作虎。
　　比。禹凿龙门，通利水泉。同注沧海，民得安土。艮为门、为凿，伏乾为王，故曰禹，为龙，故曰龙门。坎水坤水，故曰通利水泉。坤为海、为民、为安、为土。○土，汲古作然，依宋元本。
　　小畜。尧舜仁德，养贤致福。众英积聚，国无寇贼。乾为帝，故曰尧舜。乾为仁、为贤、为福，兑为食，故曰养贤。伏坤为积聚、为国，坎为贼，坎伏故无。○元本下多"商人失利，来争宝货"二句，与上文不协，依宋本、汲古删。
　　履。陆居少泉，山高无云。车行千里，涂不污轮，渴为我怨。伏震为陆、为居、为山，坤为云，坎为泉，坤坎皆伏，故曰少泉、曰无云。震为车、为行，坤为千里，坎为泥涂、为轮、为污，坎下震上，故轮不污。坎为怨，艮火故渴。全用伏象。
　　泰。朝视不明，夜不见光。暝抵空床，季女奔亡，怆然心伤。震为朝，坤黑故不明。坤为夜、为暝，故不见光。伏艮为床，兑为季女，震往故曰奔，坤为亡、为心、为忧。○首二句汲古作"朝不见光，暮不见明"，兹依宋元本。暝，宋作本作皆，元本作沓，兹依汲古。
　　否。齐鲁永国，仁圣辅德。进礼雅言，定公以安。巽齐，伏兑为鲁，坤为国，乾为永，故曰齐鲁永国。乾为仁圣，坤为礼，乾为言，艮为定、为安，乾为公，故曰定公以安。○永，宋元本作求，依汲古。进，汲古作造，依宋元本。《左传定十年》："会齐侯于夹谷，孔子相，齐人鼓噪以进，孔子厯阶数之，齐人服罪"。
　　同人。朿帛玄圭，君以布德。伊吕百里，应聘辅国。互巽为帛，乾为玉、为圭、为玄，故曰朿帛玄圭。乾为君，伏震为音，故曰伊吾。伊，读书声也，为乐故曰吕。伏坤为百里、为国，言汤、文、秦穆以璧帛聘伊尹、吕望、百里奚为辅也。
　　大有。棘钩我襦，为绊所拘。灵巫拜祝，祸不成灾。东山之邑，中有土服，可以饶饱。伏《比》。坎为棘，坤为襦，艮止故曰绊、曰拘。本卦兑为口，故曰巫祝。坤为祸灾，艮为山、为邑，离位东故曰东山。艮为果蓏、为土服，服菔同，《诗小雅》："象弭鱼服"，《周礼素服》笺与注皆作菔是其证。土服，即芦菔，《尔雅释草》"葖芦萉"注："萉，宜为菔，芦菔，芜菁属，今俗所谓蔓菁可食。"故下云可以饶饱，坎为饱。○祝，宋本、元本作祷，依汲古。土服，汲古作肥土，依宋元本。
　　谦。门烧屋燔，为下所残。西行出户，顺其道里。虎卧不起，牛羊欢喜。艮为门屋、为火，故燔烧。坤为下、为残、为户，震为行，坎西故曰西行。艮为道里、为虎，艮止故不起。坤为牛，伏兑为羊，震为喜。○里，汲古作理，依宋元本。
　　豫。墙高蔽目，昆仑翳日。远行无明，不见欢叔。艮为墙、为山，离为目、为日，离伏故曰翳蔽、故曰无明。震为行、为欢，艮为叔。○目，宋元本作日，日作月，今依汲古。
　　随。天地际会，不见内外。祖辞遣送，与世长诀。艮阳在上为天，震阳在下为地，艮震相对，故曰际会、曰内外。震为祖，道祭也。兑毁折、巽陨落，故曰与世长诀。
　　蛊。深水难涉，泥涂至毂。牛罢不进，泞陷为疾。互大坎故曰深水、曰泥涂。坎为毂，艮为牛，艮止故不进，坎陷坎疾。○泥涂，宋元本作涂难，为作我，今依汲古。
　　临。羊警虎狼，耸耳群聚。无益于僵，为齿所伤。兑为羊，震为警，伏艮为虎狼。兑为耳，坤为群、为聚，兑为齿、为伤。○虎狼，宋元本作狼虎，兹依汲古。第二句各本作狝猴群走，依《既济》之《巽》校。
　　观。履蛇蹑虺，与鬼相视。警恐失气，如骑虎尾。巽为蛇虺，伏震在上，故曰履蛇蹑虺。坤为鬼，艮为视。震为警恐，巽为臭，故曰气，巽陨故失气。震为骑，艮为虎、为尾。○恐，宋元本作哭，依汲古。
　　噬嗑。车警人堕，两轮脱去。行者不至，主人忧惧。缔结复解，夜明为喜。震为车、为警、为人，在下故曰人堕。坎为轮，伏兑数二，故曰两轮，坎破故脱去。震为行，坎隐伏故不至。震为主人，坎为忧、为夜，离为明，故曰夜明。《礼记》："夜明，祭月也"，《左传》："恒星不见夜明也"，又《拾遗记》："炎帝时有石磷之玉，号曰夜明，以闇投水浮而不灭"。○堕，汲古作倾，至作止，主人作人生，均依宋元本。
　　贲。南贩北贾，与怨为市，利得百倍。震为商贾、为南，坎为北，故曰南贩北贾。坎为怨，《论语》："放于利而行多怨"，伏巽为市、为利，震为百，巽为倍。○怨，汲古作喜，依宋元本。百倍，宋元本作自治，依汲古。
　　剥。延陵适鲁，观乐太史。车辚白颠，知秦兴起。卒兼其国，一统为主。详《大畜》之《离》。辚，汲古讹邻，依宋元本。
　　复。出门逢患，与福为怨。更相击刺，伤我手端。此用遇卦《坎》象。互艮为门，震为出，坎为患，故曰出门逢患。震为福，坎为怨，艮为击刺，正反艮，故更相击刺，相击故手受伤。○患，汲古作恶，怨、更作患、反，均依宋元本。福，宋元本作祸，依汲古。
　　无妄。獐鹿群走，自然燕喜。公子好游，他人多有。艮为獐鹿，伏坤为群，震为走、为喜、为公、为子。○群，宋元本作同，然作燕，燕作嘉，均依汲古。
　　大畜。恭宽信敏，履福不殆。从其邦域，与喜相得。乾为福，上震故曰履福、曰喜。艮为邦。
　　颐。欲飞无翼，鼎重折足。失其福利，苞羞为贼。震为飞、为翼，坤亡故无翼。震为鼎、为足，坤为重、为败，故折足。乾为福，巽为利，乾巽皆伏，故曰失其福利。坤为羞，在中故曰苞羞。○福，宋元本作喜，依汲古。苞，汲古作庖，依宋元本。
　　大过。府藏之富，王以赈货。捕鱼河海，罟网多得。伏《颐》。坤为府藏、为富，震为王、为赈，言王以其富赈民也。坤为鱼、为河海，艮手为捕，互大离故曰罟网，坤为多。
　　离。阴生麏鹿，鼠舞鬼哭。灵龟陆处，釜甑尘土。仁智盘桓，国乱无绪。通《坎》。震为鹿，艮为鼠，坎为鬼，震为哭、为釜甑、为仁，艮为龟、为鹿、为尘土、为盘桓、为国。○麏，汲古作麓，土作生，均依宋元本。处，宋元本作蒙，尘作草，均依汲古。绪，汲古作欢，兹依宋元本。
　　咸。风尘暝迷，不见南北。行人失路，复反其室。伏《损》。坤为风、为迷，艮为尘，震南坤北，兑昧故不见。震为行人、为道路，坤迷故失路。艮为室，震为反。○瞑迷，汲古作坎坷，行人失路作行迷失利，兹依宋元本。
　　恒。金革白黄，宜利戎市。嫁娶有息，商人悦喜。通《益》。艮为金、为革，巽白震黄，故曰金革白黄。坤为戎狄，巽为利市，故曰宜利戎市。震为嫁、为商人、为喜。○戎，元本讹戒。
　　遯。匏瓜之德，宜系不食。君子失舆，官政怀忧。艮为匏瓜，巽为系，兑口为食，兑覆故不食。《论语》："吾岂匏瓜也哉，焉能系而不食"。艮为君子，震为舆，震覆故失舆。艮为官。○舆，元本讹与，依汲古。政，汲古作正，依宋元本。
　　大壮。乘船渡济，载水逢火。赖得免患，我有所恃。震为船，乾为江河，故曰渡济。伏坤为水，艮为火，故曰载水逢火。坤为患、为我。○我有，宋元本作蒙我，依汲古。
　　晋。道险多石，伤车折轴。与市为仇，不利客宿。艮为道、为石，坎险，故曰道险多石。坎为车、为轴、为多眚，故伤车折轴。艮为宿，震为客，震覆故不利。○险，宋本作途，元本作涂，依汲古。
　　明夷。托寄之徒，不利请求。结衿无言，乃有悔患。艮为请求，艮覆故不利。震为襟，坤闭故曰结衿。震为言，坤括囊故无言。坎为患。结衿，乃罪人就刑时结朿之状。坤为死，坎为刑，故有此象。
　　家人。三羊争雌，相逐犇驰。终日不食，精气竭罢。详《乾》之《大畜》。○首句汲古作三年争妻，兹依宋元本，然卦无羊象，《易大壮上六》有羊象，上六体震，疑《易》以震为羊，兹曰三羊，似亦以伏震为羊。
　　睽。退恶防患，见在心苗。日中之恩，解释倒悬。第二句汲古无，依宋元本增。日中之恩，汲古作日之中息，依宋元本。苗应为田，与下悬韵，梁简文帝大法颂：泽雨无偏，心田受润。
　　蹇。两足四翼，飞入嘉国。宁我伯姊，与母相得。详《贲》之《同人》。
　　解。寒露所凌，渐至坚冰。草木疮伤，华落叶亡。坎为寒、为露、为冰，又为坚，故渐至坚冰。震为草木，坎为破，故为疮。震为花叶，伏巽为落，故叶落花亡。○所凌，宋元本作所降，渐作凌，兹依汲古。冰，宋本讹水。
　　损。后稷农功，富利我国。南亩治理，一室百子。震为稷，坤为富利、为国、为亩，震为南，故曰南亩。艮为治理、为室，震为子，坤为百，故曰百子。室，实也，言农家治理菓蓏，一实之中有百子也。
　　益。设网张罗，捕鱼园池。网罟自决，虽得复失。危诉之患，受其忻欢。上巽为绳，坤中虚，艮手，故曰设网张罗。巽为鱼，坤为园池，艮击，故捕鱼园池。巽为敝漏，故网决。决，绝也，网决故得而复失。坤为失、为患。末二句有讹字，义未详。○忻，元本作低，依汲古。诉，汲古作许，依宋元本。
　　夬。路舆县休，侯伯恣骄。上失其威，周室衰微。威，宋元本作盛，依汲古。衰，汲古作相，依宋元本。舆多讹为与，路舆，大车也，见《左传桓二年》疏。又《周礼春官》："王之五路。"路车乃天子之乘，县休不用，其衰可知。天子之所以衰，以侯伯娇恣，不奉王命也。夬伏剥，坤为大舆，故曰路舆；艮一阳止于上，故曰县休。震为诸侯、为威、为周，震反于上故曰骄恣，震覆故失其威，故周室衰微。坤为失，艮为室也。
　　姤。逐走追亡，相及扶桑。复见其乡，使我悔丧。伏《复》。震为逐、为走，震为桑，又为东，故及于扶桑。坤为乡、为我、为悔、为丧。《山海经》"日浴扶桑"。
　　萃。履禄绥厚，载福受祉。衰微复起，继世久长。疾病献麦，晋人赴告。通《大畜》。震为履，乾为禄、为厚、为福、为祖，巽陨落，故曰衰微。震为起，故曰衰微复起。坤为世，巽为长，坤为疾病，震为麦、为晋、为人、为告，《左传成十年》："晋侯欲麦，使甸人献麦，将食而卒。"赴告者，赴君丧于各国也。○禄，元本作福，依宋本、汲古。福受，汲古作受福，依宋元本。献麦，汲古作无危，宋元本作献凌，宋本云当作麦，从之。
　　升。鳏寡孤独，禄命苦薄。入宫无妻，武子哀悲。坤巽皆为寡，故曰孤独。震为禄，巽为命，巽寡故苦薄。伏艮为宫，巽为妻、为入，坤丧故曰无妻。震为武、为子，坤为哀悲。武子，崔杼，杼将娶棠姜，筮得《困》三爻曰"入其宫，不见其妻"，后果得祸。
　　困。山没邱浮，陆为水鱼。燕雀无巢，民无室庐。详《观》之《大有》。
　　井。冠带南游，与福喜期。徼于嘉国，拜位逢时。伏《噬嗑》。艮为冠，巽为带，离为南，故冠带南游。伏震为福喜，艮为国、为位、为时。○徼于，汲古作遨游，依宋元本。位，宋元本作为，非，依汲古。
　　革。东行亡羊，失其羝牂。少女无夫，独坐空庐。通《蒙》。震为东，兑为羊，坤丧故亡羊。兑为少女，震为夫，坤丧故无夫。艮为坐、为庐，坤虚故曰空庐。
　　鼎。探雀捕鱼，耕田捕。费日无功，右手空虚。通《屯》。艮为雀，艮手故曰探、曰捕。坤为鱼、为田，震为耕夫，探雀得鱼，耕田得，二者皆必无之事，故曰无功。艮为日，兑右坤虚。○空虚，汲古作虚空，依宋元本。
　　震。东行饮酒，与喜相抱。福为吾家，利来从父。水泽之徒，望邑而处。震为东，坎为酒，震口故曰饮酒。震为喜，艮手为抱，正反艮故曰相抱。艮为家，震为父，伏巽为利。坎为水，艮为望、为邑。○父，汲古作母，从宋元本。
　　艮。妄怒失精，自令畏悔。忪忪之惧，君子无咎。震为怒，坎为畏惧，艮为君子。○第三句汲古作怡怡之欢，依宋元本。
　　渐。白云如带，往往来处。飞风送迎，大雹将下。击我禾稼，僵死不起。巽为白、为带，坎为云，巽进退故曰往来、曰送迎。艮为雹、为击，巽为禾稼，坎陷故曰僵。○来，宋元本作旗，依汲古。
　　归妹。南至之日，阳消不息。北风烈寒，万物藏伏。离为南、为日，曰南至、冬至，纯阴极寒，故曰阳消不息。伏巽互坎，故曰北风。坎为寒。为伏，震为万物，故曰万物藏伏。
　　丰。火中仲夏，鸿雁解舍。体重难移，未能高举。君子显名，不失其誉。《月令》："季夏之月，昬火中"，火，心星也。仲当为季，火谓鹑火，属南方。离为星、为火、为夏，伏艮为季，故曰季夏。震为鸿雁，中互大坎故曰难移，故不能高举。伏艮为君子、为名誉。解舍，言天暑而弃其巢也。○举，宋元本作舞，解作来，均依汲古。季夏，各本皆作仲夏，与《月令》不合，定为讹字。
　　旅。北行出门，履蹈踬颠。踒足据涂，污我襦袴。伏《节》。坎北震行，艮门，故曰北行出门。震为履蹈，坎为蹇，故曰踬颠、曰踒足。踬踒，皆跌也。坎为污，震为襦袴。
　　巽。轻车醊祖，疾风暴起。促乱祭器，飞阳鼓舞。明神降佑，道无害寇。兼用《震》象，详《豫》之《大畜》。○疾，宋元本作焱，依汲古。佑，元本作佑。鼓舞，宋元本作错华，均依汲古。
　　兑。酒为欢伯，除忧来乐。福喜入门，与君相索，使我有得。伏《艮》。互坎为酒，震为欢、为伯，《酒谱》："昔人谓酒为欢伯"。坎为忧，艮为门，震为福喜、为君，艮为求，正反艮故曰相索。艮为我。○得，宋元本作德，依汲古。
　　涣。三足孤乌，灵明督邮。司过罚恶，自贼其家，毁败为忧。《五行志》："日中有三足乌"，震为足，数三，故曰三足。为黔啄，故曰乌。艮为龟，故曰督邮。详《小畜》之《未济》。震为邮。○灵明，汲古作虚鸣，依宋元本。督邮，为郡督察官，自西汉至魏晋皆有之，陶渊明不肯为督邮折腰者是也。
　　节。三河俱合，水怒涌跃。坏我王屋，民饥于食。详《蛊》之《颐》。节中互颐，故词同。○涌，宋本、汲古作踊，兹依元本。
　　中孚。南行枣园，恶虎畏班。执火销金，使我无患。震为南，艮为果、为园、为虎、为班。班，亦虎也，楚人谓虎为班。恶，憎也。艮为火、为手，故曰执火。艮为金、为我，虎为金精，以火销金，故无虎患。○金，汲古作锋，艮为刀锋亦合，今依宋元本。
　　小过。求鹿过山，与利为怨。闇龙不言，谁知其欢欢。艮为求、为山，震为鹿，鹿在山外，故曰过山。巽为利，兑为耳、为昧，故闇聋。震言艮止故不言。○聋，汲古讹袭，依汲古。
　　既济。行旅困蹴，失明守宿。囹圄之忧，启蛰出游。此用《坎》象。震为行旅，艮止坎陷故曰困。坎为宿、为隐伏，故曰失明守宿。坎为囹圄、为忧、为蛰，震出故曰启蛰出游。○蛰，宋元本作执，依汲古。
　　未济。据棘履杞，跌刺为忧。夫妇不和，乱我良家。此仍用《坎》象。坎为棘、为杞、为刺、为夫，离为妇，妇前夫后故曰不和。○杞，宋元本作危，今依汲古。
　　离之第三十
　　离。时乘六龙，为帝使东。达命宣旨，无所不通。通《坎》。互艮为时，震为龙，坎数六，故曰六龙。震为帝、为东，本卦巽为命，风散故达命宣旨，无所不通。
　　乾。执辔四骊，王以为师。阴阳之明，载受东齐。遇卦离为东，互巽为齐。
　　坤。春秋祷祝，解祸除忧，君子无咎。此与上皆兼用《离》象。离互兑为秋，兑口故祷祀。离伏震故曰春秋，坎故曰祸忧。伏艮为君子。○祝，依宋元本，汲古作祀。祸，依汲古，宋元本作过。
　　屯。坐朝乘轩，据国子民。虞叔受命，六合和亲。坤为朝、为轩车，艮为坐，震为乘，故曰坐朝乘轩。艮为据、为国，震为子，坤为民，故据国子民。艮为叔，震为欢。虞伏巽为命，故曰虞叔受命。坎为和、为合，数六，故曰六合。○坐朝，宋元本作坐车，依汲古。六合和亲，宋本、汲古作和合六亲，兹依元本。
　　蒙。开户下堂，与福相迎。禄于公室，曾祖以昌。坤为门户，艮为堂，震为门，坤为下，故曰开户下堂。震为福禄，正反震，故曰与福相迎。震为公，坎为室，艮为祖。
　　需。高木腐巢，漏湿难居。不去甘棠，使我无忧。坎为木，离为巢，在上故曰高木，坎水故曰腐巢，故曰漏湿。下二句言巢虽漏湿，只不伐甘棠即无倾覆之忧也。
　　讼。三女为奸，俱游高园。背室夜行，与伯笑言。不忍主母，为失醴酒，冤尤谁告。通《明夷》。坤为女，震数三，故曰三女。坎为奸，巽为高，坤为园，故俱游高园。艮为背，坎为室、为夜，艮覆故曰背室夜行。震为伯、为笑言、为主，坤为母，故曰主母。坎为酒、为冤尤。《列女传》："周大夫主父妻淫于邻人，恐主父觉，置毒酒使婢进之，婢知之，佯僵覆酒，受笞"。○忍，汲古讹认。末二句各本皆作"为设欢酒，冤尤谁祷"，依汲古《履》之《既济》校。告，音垢，林意谓女行不端，婢不忍从主母毒主父，佯失酒，反遭笞也。
　　师。漏巵盛酒，无以养老。春贷黍稷，年岁实有。履道坦坦，平安无咎。坎为酒，震为巵，伏巽，故曰漏巵。坤为老，坤丧，故不能养老。震为黍稷、为春，坤为年岁。震为履、为大涂，故曰履道坦坦。○无，宋元本作何，依汲古。
　　比。松柏枝叶，常茂不落。君子惟体，日富安乐。艮为木、为坚，故曰松柏、曰不落。艮为君子、为安，坤为身，故曰体。○惟体，汲古作欢宁，安作求，均依宋元本。
　　小畜。夫妇不谐，为燕攻齐。良弓不张，骑刼忧亡。互《离》。下震上巽，震夫巽妇，而正反两兑口相对故曰不谐。兑为燕，巽为齐，坎为弓，坎伏，故曰不张。骑刼，燕将，代乐毅战死，故曰亡。○第四句宋元本作骑驷忧凶，兹依汲古。
　　履。出令不胜，反为大灾。强不克弱，君受其忧。巽为令、兑为反巽、为毁折，故曰不胜，曰反为大灾，卦以一阴为主，故强不克弱，言五阳不能胜此一阳也。乾为君。君受其忧者，言上乾恐被阴消也。
　　泰。犇牛相错，败乱绪业，民不得作。坤为牛，震为奔，坤为败乱，伏巽为绪，坤为民，坤僵故不作。○犇牛，汲古作奔走，绪业作诸绪，依宋元本。
　　否。载璧秉圭，请命于河。周公克敏，冲人瘳愈。乾为玉，坤为车，故曰载璧。艮为手，故曰秉圭。巽为命，乾为河，伏震为周、为公、为冲人，艮坚故曰瘳。冲人者，成王，言成王有疾，周公以圭璧祷于河，使王疾愈也。事见《史记鲁世家》。
　　同人。素车伪马，不任重负。王侯出征，忧危为咎。通《师》。震为车、为白，故曰素车。震为马，坤虚故曰伪马，盖刍灵之属。坤柔故不任重负。震为王、为诸侯、为出征，坎为忧危。○伪，汲古作为，依宋元本。
　　大有。大树之子，同条共母。比至火中，枝叶盛茂。通《比》。艮坎皆为木，坤为母，本卦离为火。《左传昭三年》："火中，寒暑乃退。"注：心星，以季夏昏中而暑退。季夏之时，草木长成，故曰枝叶盛茂。○同，汲古作百，至作之，均依宋元本。
　　谦。壅遏堤防，水不得行。火盛阳光，阴蜺伏藏，走归其乡。详《比》之《大畜》。○末句宋元本作走妇其归，依汲古。
　　豫。五岳四渎，润洽为德。行不失理，民赖恩福。○润洽，依《颐》之《大畜》校，宋元本作合润，汲古作含润。
　　随。驾骏南游，虎惊我牛。阴不奉阳，其光显扬。言之谦谦，奉义解患。震为马、为南，艮为虎、为牛，震为惊，上下卦阴皆居上，故曰阴不奉阳，即不承阳也。艮为光，初至四正反震，故曰言之谦谦。震为解也。○牛，宋元本作羊，虽合兑象，然与游不协，依汲古。艮牛象，虽见于《易》，久失传，《易林》屡见，汲古不误。
　　蛊。早霜晚雪，伤害禾麦。损功弃力，饥无所食。震为禾麦，兑毁故曰伤害，巽陨落，故损功弃力。兑为食，震为虚，故曰饥无所食。震虚象。《归妹上六》"承虚筐也"即以震为虚。
　　临。岐周海隅，有乐无忧。可以避难，全身保财。震为周，坤为海、为忧，震乐故无忧。坤为财。○有，汲古作独，依宋元本。按：《孟子》："伯夷避纣，居北海之滨，太公避纣，居东海之滨，闻西伯善养老而归于周"，林似述其事。
　　观。阴蔽其阳，日暗不明。君忧其国，求骍得黄。驹犊从行。卦阴盛阳衰，故曰阴蔽其阳。艮为日，坤黑故不明。坤为国、为忧，伏震为君，坤为马，故曰骍黄。骍，赤色，黄，黄色马也。乾为赤，坤为黄，乾伏，故不得骍而得黄。艮为求、为少，故曰驹，坤牛故曰犊，坤母故驹犊从行。○日，宋本、汲古皆作目，惟元本作日，艮为日亦失传象也。
　　噬嗑。金城铁郭，上下同力。政平民欢，寇不敢贼。艮为城郭、为金铁，正反震，故曰上下同力。坎为平、为民、为寇贼。○铁，元本作佳，依宋本、汲古。
　　贲。平公有疾，迎医秦国。和不能愈，晋人赴告。坎为平、为疾，震为公，艮为国，伏兑，故曰秦国。坎为和，震为晋。按：《左传成十年》："晋景公有疾，秦伯使医缓为之，医言病入膏盲[当作肓]，不能为，公果卒"。赴告者，言赴告列国公丧也。○愈，宋元本作知，汲古作治，皆非，依《需》之《巽》校。赴告，宋元本作赴国，汲古作疑惑，皆不合，依《坎》之《萃》校。告，音谷，与国协。
　　剥。戴尧扶禹，松乔彭祖。西遇王母，道路夷易，无敢难者。乾为王，一阳在上，群阴戴之，故曰戴尧扶禹。艮为寿，故曰松乔彭祖。赤松子、王子乔、彭籛，皆仙人而享大年者。伏兑为西，坤为母，伏乾，故曰王母。坤为道路。○戴作载，非，依宋元本。松，宋元本作从，依汲古。
　　复。羔羊皮革，君子朝服。辅政扶德，以合万国。详《谦》之《离》。
　　无妄。振钟鼓乐，将军受福。安帖之家，虎狼为忧。履危不殆，师行何咎。震为锺、为乐。鼓乐，言奏乐也。震为武人，故曰将军。艮为安、为家、为虎狼，震为履，伏坤为师。○振、乐，宋元本作据钟鼓翼，为作与，殆作强，均依汲古。
　　大畜。嫡庶不明，孽乱生殃，陈失其邦。震为长子，嫡也，乃三至上正反震，故曰嫡庶不明。震为陈，四至上震覆，故陈失其邦。艮为邦。
　　颐。鸟惊狐鸣，国乱不宁。上弱下强，为阴所刑。震为鸟、为惊、为鸣，艮为狐，坤为国、为乱，艮孤阳在上，故曰上弱。震为健，故曰下强。坤为刑，中四爻重坤，故曰为阴所刑。○狐鸣，宋本、汲古作孤鸿，兹依元本。
　　大过。被绣夜行，不见文章。安坐于堂，乃无咎殃。长子帅师，得其正常。卦通《颐》。坤为夜，震为行，坤为绣、为文章，坤黑故不见。艮为坐、为堂，震为长子。坤为师。三四句言艮止义，五六句言震动义也。○于，宋元本作玉，兹依汲古。宋本作《坎》林。
　　坎。六月采芑，征伐无道。张仲方叔，克胜饮酒。六月采芑，《小雅》篇名，颂周宣王也。张仲、方叔，皆宣王臣，《诗》："张仲孝友，方叔召虎"是也。坎为月，数六，故曰六月。互震为芑，艮手为采，震为征伐。坎为仲，艮为叔，坎为酒。○克，元本作克，从宋本、汲古，宋本作《大过》林。
　　咸。昧暮乘车，东至伯家。踰梁越河，济脱无他。伏《损》。坤为黑、为夜，故曰昧暮。震为车、为乘、为东、为伯，艮为家，故东至伯家。艮为梁，坤为河，震往，故曰踰越、曰济脱。
　　恒。东风解冻，和气兆升，年岁丰登。震东巽风，乾为寒、为冻，震为解，故曰东风解冻。巽为气，兑悦，故曰和气。坤为年岁。○末句元本作年丰岁登，依宋本、汲古。
　　遯。三狸捕鼠，遮遏前后。死于圜城，不得脱走。古猫未为家畜，故以狸捕鼠，狸，狐属。艮为狸，数三，故曰三狸。艮为鼠，艮止，故曰遮遏前后。伏坤为死，乾为圜，艮为城，艮止故难脱。○死于圜城，宋本作无于圜城，元本作无于远域，兹依汲古。圜城者，狱城也，《周礼司圜》：郑司农云："圜，土狱城也"。
　　大壮。绥德孔明，履禄久长。贵且有光，疾病忧伤。震为履，乾为禄、为久长、为贵、为光，伏坤为疾病忧伤。
　　晋。三虎搏狼，力不相当。如摧腐枯，一击破亡。艮为虎，数三，故曰三虎。艮为狼、为手，故搏狼。离中虚，故曰枯腐。艮为击，坎为破，坤为亡。○腐枯，宋元本作壅祜，兹依汲古。
　　明夷。使伯采桑，狠不肯行。与叔争讼，更相毁伤。震为伯、为桑，坎为狠，坎陷故不肯行。坎上下兑口相背，故曰争讼。坎破故曰毁伤。○采桑，宋元本作东乘，狠作恨，兹依汲古。
　　家人。抱空握虚，鸮惊我雏，利去不来。此用遇卦象。离中爻伏艮，故曰抱、曰握。离为空虚。艮为鸮，震子故曰雏。震为惊，巽为利，风散故不来。○抱，元本作把，依宋本、汲古。
　　睽。李华再实，鸿卵降集。仁哲以兴，荫国受福。详《小畜》之《离》。第四句宋元本作隆国无贼，汲古作不贼，兹依《比》之《讼》等林校改。
　　蹇。东山皋洛，勇悍不服。金玦玩好，衣为身贼。《左传闵二年》："晋侯使太子申生伐东山皋洛氏，佩之金玦，后太子果败"。离东艮山，离为赤，东山皋洛，赤狄别种，故用以为象。艮为金，伏兑为玦。坎为贼。○洛，依宋元本，汲古作落，虽与今《左传》同，然《易林》用经往往字与今经异，疑宋本是、汲古非也。第二句元本作一朝陨落，宋元悍作捍，兹依汲古。又汲古多丝麻不作句，宋元本均无，依之。
　　解。飞蚊污身，为邪所牵。青蝇分白，贞孝放逐。伏巽为蚊，震为飞，坎水故曰污。震为青，伏巽为蝇、为白。○蚊，宋元本作文，依汲古。牵，汲古作率，贞作真，均依宋元本。青蝇，《诗》篇名，伤谗而作。贞孝放逐，言伯奇、申生为后母所谗而被放也。
　　损。南山黄竹，三身六目。出入制命，东里宣政。主尊君安，郑国无患。震为南、为竹，艮山，数三，坤身，故曰三身六目。未详。伏巽为命令，坤为里，震东故曰东里，指子产也。震为主，坤为安、为居，坤为国、为郑。《说文》："郑，地町町然平也"，象坤形。○黄竹，各本皆作大木。三身六目，宋元本作文身其目，汲古作丈身六目。第三四五句，宋元本作"制命出命，东里田亩。尊主安居"，汲古作"制命出文，东里宣敷。尊主安居"，兹依《蛊》之《旅》校改，韵皆协矣。按：此皆指子产治郑事。
　　益。泉起昆仑，东出玉门。流为九河，无有忧患。艮山坤水故曰泉起昆仑。艮为门，震为东、为玉，故东出玉门。坤为河，震数九，故曰九河。坤为忧患，震解故无。言河出昆仑山，过玉门关，播为九河也。
　　夬。命短不长，中年夭伤。思及哭堂，哀其子亡。巽为命、为长，巽覆兑折，故曰命短不长。乾为年，兑少，伏坤为死，故曰中年夭伤。坤为思，伏艮为堂，兑口为哭。震为子，伏艮，震覆故子亡。○思及，宋元本作鬼泣，依汲古。
　　姤。君臣不和，上下失宜，宗子哀歌。通《复》。坤为臣，震为君，臣上君下故曰不和、曰失宜。震为宗、为子、为歌，坤忧故曰哀歌。○末句宋本作宗子哭歌，元本作宋子哭歌，依汲古。
　　萃。苛政日作，螟食华叶。割下啖上，民被其贼。秋无所得。坤为政，艮为日。巽为螟，兑为食、为华，故曰暝食华叶。坤为下，艮为刀，故曰割下，兑口在上故曰啖上。坤为民，互巽为贼，故曰被其民贼。兑为秋，巽陨落故无得。
　　升。南行载铠，登履九魁。车伤牛罢，日暮嗟咨。震为南，伏艮为铠。《说文》："铠，甲也"。坤为车、为牛、为暮，伏艮为日，坤忧震语故嗟咨。第二句义未详。○载，宋元本作戴，从汲古。履，宋元作场，从汲古。罢，音疲。魁当为疑。
　　困。春东夏南，随阳有功，与利相逢。伏《贲》。互震为春、为东，离为夏、为南，故曰春东夏南。离为阳，震为随，本卦巽为利。
　　井。头尾颠倒，不知绪处，君失其国。伏《噬嗑》。艮为首、为尾，初至四正反艮，故曰颠倒。巽为绪，震为君，艮为国，互坎故曰失国。
　　革。言无要约，不成契券。殷叔季姬，公孙争之。强入委禽，不悦于心。详《颐》之《革》。○于心，各本皆作子南，依《颐》之《革》校。禽，汲古讹命。
　　鼎。缺破不成，胎卵不生，不见其形。互兑为缺破，震为胎、为卵，震伏巽陨故不生。○破，汲古作陷，兹依宋元本。
　　震。见蛇交司，惜蚖畏恶，心乃无悔。伏巽为蛇、为蚖，互坎为心。义未详。○悟，汲古作卧，蚖作蜓，依宋元本。
　　艮。河水孔穴，坏败我室。水深无涯，鱼鳖倾倒。坎为河水，震为孔，艮为穴，故曰河水孔穴。艮为室、为鳖，伏巽为鱼。○倒，元本作侧，依宋本、汲古。
　　渐。五狱四渎，地得以安。高而不危，敬慎避患。艮山，坎数五，故曰五狱。坎为渎，巽数四，故曰四渎。巽为高，艮安，故不危。坎为患，巽顺故曰敬慎。○敬慎，汲古作惊惧，兹依宋元本。
　　归妹。南至之日，阳消不息。北风冽寒，万物藏伏。离日震南，故曰南至之日，上下卦阴在阳上故曰阳消不息。坎为北、为寒，伏巽，故曰北风。震为万物，坎为藏伏。○冽，宋元本作烈，藏伏作伏藏，兹依汲古，然伏仍不协，疑为匿字。
　　丰。五利四福，俱田高邑。黍稷盛茂，多获高稻。巽为利，卦数五故曰五利。震为福，卦数四，故曰四福。艮为邑，巽为高，震为耕，故曰俱田高邑。震为黍稷、为盛茂、为稻。○田，宋元本作佃，高作居，稻作积，均依汲古。
　　旅。公孙驾车，载游东齐。延陵说产，遗季纻衣。详《乾》之《益》，各本下多疾病悲哀四字，与上文不类，断为衍文，依《乾》之《益》校删。
　　巽。蛟虬当道，民困愁苦。望羊置群，长子在门。巽为蛇，故曰蛟虬，伏震为道，故曰蛟虬当道。坎为民、为愁苦，坎陷，故曰民困愁苦。互兑为羊，艮为门，震为长子。
　　兑。金玉满堂，忠直乘危。三老冻饿，鬼夺其室。求鱼河海，网举必得。伏艮为金、为堂，震为玉，故曰金玉满堂。坎为忠直、为危、为冻，震数三，艮寿，故曰三老。三老，乡官也。坎为鬼、为河海，艮为求，互巽为鱼，离为网。○堂，宋元本作室，非，兹依汲古。其，汲古作我，兹依宋元本。按：林词义吉凶不协，疑中二句为衍文。
　　涣。日入明匿，阳晶隐伏。小人劳心，求事不得。离伏，故曰日入明匿。晶精通。坎为隐伏、为心、为劳，震为人，艮为小，故曰小人劳心。艮为求，风散故不得。○明匿，宋元本作幽慝，晶作明，均依汲古。
　　节。频逢社饮，失利后福。不如子息，旧居故处。申请必得，乃无大悔。艮为社，兑口为饮。古社日最重春秋两社，皆祭后乡饮，故曰频逢社饮。巽为利，巽伏故失利。震为后、为福，故曰后福。震为子息、为申请，艮为居处。○社，依宋元本，汲古作招，非。必得，宋元本作必与，依汲古。
　　中孚。南有嘉鱼，驾黄取。鲂鱮诩诩，利来无忧。震为南，巽为鱼，震福故曰嘉鱼。震为黄，黄马也。正反巽故曰、曰鲂鱮。巽为利。○，汲古、宋本皆作游，兹依元本，嘉鱼，《小雅》诗篇名。
　　小过。黄裳建元，文德在身。禄佑洋溢，封为齐君。震为衣、为黄，《坤六五》："黄裳元吉"，故曰建元。艮为身，坤为文，卦上下皆坤爻，故曰文德在身。震为福佑、为君，巽为齐。○宋元本下多"贾市无门，股肱多根"二句，根当为恨，岂有上文如是之吉、下忽凶乎，其为衍文无疑，故从汲古不录。
　　既济。口不从心，欲东反西。与意乖戾，动举失便。离东坎西。○举，元本作步，依宋本、汲古。便，依汲古，宋元本皆作使。
　　未济。虎狼之乡，日争凶讼。叨尔为长，不能定从。卦有三艮形，故曰虎狼之乡。离正覆兑相背，故曰争讼。不能定从，言不能定从约。虎狼之乡，谓秦也。○从，汲古讹证，依宋元本。
　　咸之第三十一
　　咸。雌单独居，归其本巢。毛羽憔悴，志如死灰。巽为雌、为寡，故曰单独。艮为巢，巽寡髪，故曰毛羽憔悴。伏坤为志、为死。
　　乾。小窗多明，道里利通。仁贤君子，国安不僵。○小，宋元本作十，依汲古。里，汲古作理，依宋元本。○此用《咸》象。咸伏损，艮为小、为窗、为明，坤为道里。震为利通、为仁贤，艮为君子、为国、为安。
　　坤。心恶来怪，冲冲何惧。颜渊子骞，尼父圣诲。渊，宋本作伯，诲作毋，依汲古。咸艮为颜，兑为渊，故曰颜渊。艮手为骞，故曰子骞。乾为父、为圣，艮山故曰尼父，兑言故曰圣诲。
　　屯。鸟鸣呼子，哺以酒脯。高栖水处，来归其母。艮为鸟，震为鸣、为子，故曰鸟鸣呼子。震为口，故曰哺。坎为酒、为脯。脯，肉也。艮高，故曰高楼，坤水坎水，故曰水处。坤为母，震为归，言鸟闻呼，或高栖或水处皆至也。○栖，宋元本讹楼，依汲古。
　　蒙。国马生角，阴孽萌作。变易常服，君失于宅。坤为国、为马，艮为角，互震故曰生角。坤为阴、为服、为失，艮为宅，震为萌、为君。《汉书五行志》："文帝十二年，有马生角于吴，刘向以为吴举兵向上之萌"，又《史记》："燕太子丹为质于秦，求归，秦王曰：待马生角，既而马果生角，乃放归"，此皆反常之事，故曰变易常服。
　　需。入宇多悔，耕石不富。衡门屡空，使士失意。○宇，汲古作年，从宋元本。似多用伏象。
　　讼。诸孺行贾，远涉山阻。与旅为市，不危不殆，利得十倍。伏《震》为孺、为商贾，坤众故曰诸孺。乾为陵，故曰山阻。伏巽为市、为利、为三倍。○诸孺，宋本作情懦，兹依汲古。
　　师。梁破桥坏，水深多畏。陈郑之间，绝不得前。艮为桥梁，艮覆故曰破坏，坎为破也。坤水坎水故曰水深。坎为畏，震为陈，坎为平、为郑，坎陷故不前。
　　比。双凫俱飞，欲归稻池。经涉萑泽，为矢所射，伤我胸臆。此兼《咸》象。艮为凫，兑数二，故曰双凫。兑为池，巽为稻、为萑，坎为矢，坤为胸。○射伤，汲古作伤损，依宋元本。
　　小畜。谩诞不成，倍梁灭文。许人卖牛，三夫争之。失利后时，公孙怀忧。未详。○倍、卖。汲古作佶、作买。依宋元本。夫，宋元本作失，依汲古。按：伏《豫》正反震故曰谩诞、曰争、曰三夫。艮为牛、为时。
　　履。南国饥凶，民失糟糠。少子困捕，利无所得。乾为南，伏坤为国，离为饥，巽为糟糠，兑为食。○饥凶，宋元本作凶饥，依汲古。
　　泰。狗吠非主，狼虎日扰。惊我东西，不为家咎。震为鸣吠、为主，伏艮为狗、为虎狼，震为惊、为东，兑为西，艮为家。狗吠非主，言非其主人而必吠也。
　　否。望龙无目，不见手足。入水求玉，失其所欲。乾为龙，艮为目，巽伏故无。震为足，震伏故不见。艮为手，巽伏故亦不见。乾为玉，坤为水，巽入艮求，故曰入水求玉。坤为失，故所欲不得也。
　　同人。以鹿为马，欺误其主。闻言不信，三日为咎。黄龙三子，中乐不殆。伏《师》。震为鹿，坤为马，故曰以鹿为马。震为主，离上下兑口相背，故曰欺误、曰闻言不信。与《明夷初九》之"有言"义同也。离数三，故曰三日。震为黄龙、为子，为乐，《史记秦本纪》："赵高献鹿于二世，曰马也"。
　　大有。养幼新婚，未能出门。登宋望齐，不见太师。此用《咸》象。少男少女故曰养幼，六爻皆交，故曰新婚。乾为门，巽伏，故曰未能出门。架木为屋曰宋，艮为宋、为望，巽为齐，乾为太师，巽伏故不见。
　　谦。王也季子，相与为友。明允笃诚，升擢荐举。艮为王孙、为季子。艮为友，正反艮，故曰相与为友。艮为明、为升擢。○季，汲古作贵，依宋元本。
　　豫。山水暴怒，坏梁折柱。稽难行旅，留连愁苦。艮为山，坤水坎水，上震，故曰山水暴怒。艮为梁柱，坎折，故曰坏梁折柱。坎陷艮止，故曰稽难、曰留连，震为行旅，坎为愁苦。
　　随。鹯鸠徙巢，西至平州。遭逢雷电，碎我苇芦。室家饥寒，思吾故初。艮为鹯鸠、为巢，下震故曰徙巢。兑为西，震为雷、为苇芦，艮为室家。○碎，宋元本作破，依汲古，兑毁折故碎。
　　蛊。登高伤轴，上阪弃粟。贩盐不利，贾牛折角。互震为轴、为登，兑为折，故伤轴。艮为阪，巽为粟，在下故曰弃粟。震为商贩，兑为盐卤。艮为牛、为角，兑为折。○买牛折角，元本买作卖，汲古作市贾折阅，非，兹依宋本。
　　临。祝鮀王孙，能事鬼神。节用绥民，卫国以存。飨我旨酒，眉寿多年。《论语》："祝鮀治宗庙，故曰能事鬼神"，注：祝鮀，卫大夫子鱼也。疏：《左传》：子行敬子谓灵公曰："会同难，其使祝鮀从。"将盟，果长卫侯，故曰卫国以存。坤为鮀，震言故曰祝鮀。震为王、为神，坤为鬼、为民、为国。○鮀，元本作施，依宋本、汲古。第五句依宋元本，汲古无。
　　观。九里十山，道却峻难。牛马不前，复返来远。坤数十，互艮故曰十山。朱震云，坤亦数九，故曰九里。艮为道，却，退也。巽为进退，故曰道却。坤为牛、为马，艮止坤下，故不前。
　　噬嗑。枯树不花，空渊无鱼。旧鸟飞翔，利弃我去。震为树，离火故枯。坎为渊，巽为鱼，巽伏故无鱼。艮为鸟、为飞。○旧，宋元本作蕉，兹依汲古。亦未安。疑为鸷字。
　　贲。雄狐绥绥，登上崔嵬。昭告显功，大福允兴。艮为狐，阳卦，故曰雄狐。震为登，艮山，故曰崔嵬。震言故曰告。○绥绥，宋元本作唯唯，汲古作绥遗，依局本。上，汲古作山，依宋元本。崔，宋元本作山，依汲古。《诗齐风》："南山崔崔，雄狐绥绥"，序谓刺襄公禽兽之行，林义似异。
　　剥。哑哑笑喜，相与饮酒。长乐行觞，千秋起舞，拜受大福。此用《咸》卦伏象。○笑喜相与，汲古作笑言与欢，依宋元本。
　　复。大椎破毂，长舌乱国。床第之言，三世不安。兑为舌，震形较兑多一阴，故曰长舌。坤为国、为乱，伏巽为床，震为言，数三，坤为世，故曰三世。椎毂疑皆为震象。○椎，汲古讹推，宋元本。
　　无妄。男女合室，二姓同食。婚姻孔云，宜我孝孙。艮为室，震男巽女俱在艮体中，故曰合室。震为口，为食，正反震相对，故曰同食。艮为孙，巽顺，故曰孝孙。○二，汲古作三，从宋元本。
　　大畜。千仞之墙，祸不入门。金笼铁疏，利以辟兵。欲南上阪，轴方不转，远车复反。艮为墙，在上故曰千仞。乾为门，坤为祸，坤伏故祸不入门。乾为金，艮亦为金，故曰金笼铁疏。疏梳同。艮为刀兵，艮止故辟兵。震为南，艮为阪，伏坤为轴、为方，艮止故不转。震为车、为反也。○祸不，汲古作不得，辟作避，南上作上南，均依宋元本。轴方，宋元本作转万，今依汲古。
　　颐。华言风语，自相诖误。终无凶事，安宁如故。震为旉，故曰华言，伏巽，故曰风语，正反震故诖误。坤为凶、为事，艮为终，故终无凶事，艮止故安宁如故。
　　大过。泛泛柏舟，流行不休。耿耿寤寐，心怀大忧。仁不遇时，退隐穷居。详《屯》之《乾》。心，依校各本皆作公。
　　坎。大尾小头，重不可摇。上弱下强，阴制其雄。艮为尾，坎为头，阳陷阴中故曰阴制其雄。
　　离。一身三口，语无所主。东西南北，迷惑失道。兑为口，离数三，故曰三口。伏坎，数一，伏艮为身，故曰一身。正反兑故曰语无所主。兑为西，伏震为更，离为南，伏坎为北，伏艮为道，正反艮故迷惑失道。
　　恒。南行求福，与喜相得。封受上赏，鼎足辅国。震为南、为行、为喜、为鼎、为足，乾为福，伏坤为国。
　　遯。过时不归，雌雄苦悲。徘徊外国，与母分离。艮为时，震为归，二至四震伏故曰不归。互巽为雌，震为雄，震伏不见，故曰苦悲。艮为国，艮止故徘徊。坤为母，坤伏不见，故曰与母分离。○第二句宋本作苦悲雄惟，元本作苦悲雄雌，兹依汲古。
　　大壮。尧舜在国，阴阳和得。涿聚衣裳，晋人无殃。震为帝，故曰尧舜。《左传哀二十三年》："晋伐齐，智瑶禽颜涿聚。"故曰晋人无殃，然语意与上二句不属。衣裳，宋元本作衣常，仍难解。
　　晋。周成之降，越裳夷通。疾病多祟，鬼哭其公。狼子野心，宿客不同。此用《咸》象。伏震为周，艮为咸，故曰周成。坤为裳，震为南，故曰越裳。坤为夷、为疾病、为鬼，艮为哭，震为公，震覆坤死，故曰鬼哭其公。艮为狼，坤为野、为心。巽为旅客，坤为夜，故曰宿客。○首句宋本作周成之降，汲古成作公，兹依《遯》之《坤》，然义皆与下四句不协，阙疑待考。又狼子，宋本作鸟子，尤非。
　　明夷。申酉脱服，牛马休息。君子以安，劳者得欢。坤居申方，坎先天居酉方，坤为牛，震为马，坎隐故曰脱服。服，辕外马脱服即休息也。坎为劳，震为欢，言申酉日暮牛马与人皆安息也。
　　家人。凯风无母，何恃何怙。幼孤弱子，为人所苦。巽为风、为母，巽陨落，故无母。坎为孤、为苦。凯风，《邶风》篇名，毛谓母不安其室，兹谓无母，义与毛异。○第二句宋元本作何怙何恃，依汲古。
　　睽。出门上堂，从容牖房，不失其常。天牢地户，劳者忧苦。伏《艮》为门室牖房。坎为牢，艮为天，故曰天牢。坎为北、为劳忧，《晋书天文志》："天牢六星在北斗下，贵人之牢也"，《河图括地象》："西北为天门，东南为地户"，兑居东南，伏艮为户也。
　　蹇。天厌周德，命与南国。以礼静民，兵革休息。艮为天，震为周、为德，故曰天厌周德。艮为国，离南，故曰南国。离为兵革，艮止故休息。厌，足也，满也，言周德盛天，与以南国也。
　　解。堂桑折冲，佐鬬者伤。暴臣失国，良臣被殃。未详。堂桑，宋元本作常叶，姑依汲古，皆未安。冲，汲古作衡，姑依宋元本。失，汲古作反，亦姑依宋元本。
　　损。合欢之国，嘉喜我福。东岳西山，朝齐成恩。震为欢，坤为国，正反震相对，故曰合欢之国。震为喜、为福，艮为山岳，震东兑西，故曰东岳西山。震为朝、为齐，齐，同隮，《诗墉风》："朝隮于西，崇朝其雨"，《传》："隮，升也"，按：《乐记》"地气上齐"注：齐，跻也。而跻与隮皆训升，是齐诗本作齐字，与毛异，而义同也，言云升雨降故曰成思。
　　益。耕石不生，弃礼无名。缝衣失针，襦袴不成。震为耕，艮为石，坤死，故曰不生。坤为礼、为失，震为衣、为襦袴，巽敝，故不成针，为坎象，四五半坎，故失针。
　　夬。聋瞢闇盲，跛倚不行。坐尸争骸，身被火灾，困其多忧。《履六三》云："眇能视，跛能履"，谓兑为半离半震也，故兹亦曰盲、曰跛。推之夬亦半坎也，故曰聋。伏艮为坐，坤为尸，兑为骸，坤为身，艮为火，故曰身被火灾。艮为困，坤为忧，故曰困其多忧。争，《广韵》云谏诤也，止也。坐尸争骸，言不能行之人有类于坐尸止骸而不能动，故遇火而困，伏坤为灾忧。○盲，宋元本作瞢，依汲古。第三句宋本、汲古作坐户孚骸，依元本。火，汲古作大，依宋元本。困，宋元本作因，依汲古。
　　姤。生长太平，仁政流行。四方归德，社稷康荣。生长，宋元本作长生，此用《复》象。震为生，震乐故曰太平。坤为政，震为仁，故曰仁政流行。坤为四方、为社稷，震为德、为康荣。
　　萃。桀跖并处，民人愁苦。拥兵荷粮，战于齐鲁。合卺同牢，姬姜并居。坤恶故曰桀，巽为盗，故曰跖。坤巽连体，故曰并处。坤为人民、为愁苦。艮为兵、为荷，巽为粮、为齐，兑为鲁。五六句与上意不属，定为衍文。○同牢，汲古作得牢，非，依宋元本。《昬礼》："同牢而食"。民人，宋元本作民之，从汲古。
　　升。南与凶居，破车失襦。西行无袴，亡其宝赂。震为南，坤为凶、为车，兑毁故破车。震为襦，坤亡故失襦。兑为西，巽为袴，震为玉，坤亡故曰无袴、曰亡其实[当作宝]赂。
　　困。空槽注器，豚彘不至。张弓祝鸡，雄父飞去。伏震为槽、为器。注，击也。伏艮为击，巽为豕，故曰豚彘，坎陷故不至。凡饲豕击槽即至，今槽空无食，故虽击不至。巽为鸡，坎为弓，兑口故曰祝鸡。祝，呼也。张弓呼故惧而飞去也。○父，《师》之《旅》、汲古作鸠，《说文》："父，家长率教者"，然则雄父是鸡之首领。父同甫。
　　井。望尚阿衡，太宰周公。屏藩汤武，立为王侯。详《同人》之《师》。
　　革。朝鲜之地，箕子所保。宜家宜人，业处子孙。详《大畜》林。
　　鼎。息忧解笑，故贫今富。载乐履善，与福俱遇。息，宋元本作昔，依汲古。遇，汲古作忧，依宋元本。贫，宋元本作贪，乐作筞，依汲古。伏坎为忧，震为解、为笑，伏坤为贫，乾为富，故曰故贫今富。伏震为乐、为善、为履、为车，故曰载乐。震为福也。
　　震。叔迎伯兄，遇巷在阳。君子季姬，并坐鼓簧。震为伯、为兄，互艮为叔，伏离为巷、为阳，言遇伯兄于巷之阳也。艮为君子、为季，震为姬，故曰季姬，为乐故曰鼓簧。○巷，宋元本作卷，益难解，姑依汲古。《诗秦风》："既见君子，并坐鼓簧"。
　　艮。顺风纵火，芝艾俱死。三害集房，十子中伤。详《剥》之《坤》。○俱死，汲古作俱亡，依宋元本。
　　渐。驾车入里，求鲜鲂鲤。非其肆居，自令失市。君子所在，安无危殆。坎为车，艮为里、为求，巽为入、为鱼，故曰求鲜鲂鲤。所求非地，故曰非其肆居。巽为室，艮为君子、为安。○其，汲古作吾，依宋元本。殆，宋元本作咎，依汲古。
　　归妹。拔剑伤手，见敌不起。良臣无佐，困辱为咎。伏艮为剑、为手，坎破故伤手。坎为隐伏故不起。艮为臣，坎为困辱。○咎，汲古作苦，依宋元本。
　　丰。乱君之门，佐鬬伤跟。荣私贪禄，身为悔残。东下泰山，见我所欢。离为乱，震为君，伏艮为门，故曰乱君之门。伏震为跟，正反震相对故曰鬬，兑折故曰伤。艮为身、为山，震东故曰东下泰山。
　　旅。慈母望子，遥思不已。久客外野，使我心苦。巽为母，巽顺故曰慈母。离为望，巽为旅客，艮为外野，伏坎为心。
　　巽。鲂生淮却，一转为百。周流四海，无有患恶。详《蛊》林。淮却，元本作江淮，依宋本、汲古。却，隙同。
　　兑。甘露醴泉，太平机关。仁德感应，岁乐民巡。详《屯》之《谦》。
　　涣。采薇出车，鱼丽思初。上下役急，君子免忧。采薇、出车、鱼丽，皆《小雅》诗。《诗序》采薇，遣将率戍役也；出车，劳远率也；鱼丽，美万物盛多面备礼也。又云文武以天保。以上治内，采薇以下治外，故林曰思初，言思文武周初之盛美也。震为薇，艮为采，震为出、为车，巽为鱼，艮为君子，坎忧震解，故免忧。○采，元本作采，依宋本、汲古。役，宋元本作从，依汲古。
　　节。豕生鱼鲂，鼠舞庭堂。雄佞施毒，上下昏荒，君失其邦。详《蒙》之《比》。此以坤为鱼，坎入坤，故曰豕生鱼鲂。
　　中孚。三头六目，道畏难宿。寒苦之国，利不可得。丁云：《山海经》："一身三头"，《淮南子地形训》有三头氏。艮为头，数三，故曰三头。
　　小过。燕雀衔茅，以生孚乳。昆弟六人，姣好孝悌。各同心愿，和悦相乐。详《小畜》之《兑》。兑为燕。○燕，宋元本作惊，依汲古。姣，依宋元本，汲古作欢。孝悌，宋元本作悌孝，依汲古。
　　既济。文君之德，仁义致福。年无胎夭，国富民实。君子在室，曾累益息。此用《咸》象。伏坤为文，乾为君、为仁、为年，伏震为胎，震生故不夭。艮为国、为君子、为室，乾为富实，伏坤为层累。○之德，汲古作德义，仁义作仁圣，君子在室作卧者在室，均依宋元本，惟元本室作堂。息，宋元本作恩，兹依汲古。曾累益息者，言生息层累而益胜也，古曾层同。
　　未济。愁梁未成，无以至陈。水深难涉，使我不前。此似用《咸》象。兑秋艮梁，兑毁故不成，互大坎故曰水深，艮止故不前。
　　恒之第三十二
　　恒。黄帝所生，伏羲之宇。兵刃不至，利以居止。震为帝、为玄黄，故曰黄帝。坤为牛，坤伏，故曰伏羲。羲，牺同，牛牲也。艮为兵刃，艮覆故曰至。巽为利。○宇，宋本讹宗，依元本、汲古。刃，宋元本作刀，依汲古。
　　乾。登墀踒足，南行折角。长夜之室，不逢忠直。此用《恒》象。震为足，兑折故踒足。震为南，艮为角，艮覆故折角，伏坤故曰夜、曰室。
　　坤。燕雀衰老，悲鸣入海。忧在不饰，差池其羽。颉顽[当作颃]上下，寡位独处。此仍用《恒》象。兑为燕雀，坤为老、为海，四五二句《诗邶风燕燕》文，乃庄姜送戴妫大归于陈之诗，故曰寡位独处，义与毛合。○鸣，宋元本作鸿，第三句作忧不在乡，寡作在，均依汲古。
　　屯。开阂除忧，伯自外来。忉忉无患，无心得欢。坤为门，震为开、为除，坎为忧，在外故开门除忧。震为伯，伯自外来，言由外来内也。坎为患、为心，震乐故无。○无，汲古作之，依宋元本。心，宋元本作之，依汲古。
　　蒙。郊耕释耜，有所疑止，空虚无子。坤为郊，震为耕、为耜，坎为疑，坤为虚。释耜，言辍耕也，故因疑而止。坤为虚，震为子，坤亡故无子。○郊，宋元本作効，耜作秬，均依汲古。释，汲古作择，依宋本。
　　需。张牙切齿，龂怒相视。祸起萧墙，牵引吾子。患不可解，忧惊吾母。互兑为牙齿，兑刚鲁故曰龂怒。离为视，故曰龂怒相视。离为祸，伏艮为墙、为牵引，坎为患、为忧，伏坤为母。○龂怒相视，宋元本作断怒相及，依汲古。龂龂，争辩貌。
　　讼。履不容足，南山多棘。毋出房闼，乃无病疾。伏《明夷》。震为足、为履、为南，坎为棘、为室，故曰房闼，坎隐伏，故曰毋出。坎为病疾，震解故无。○闼，汲古作闺，依宋元本。
　　师。牛骍无子，鸣于大野。申后阴微，还归其母。骍，《玉篇》云:马赤黄也。坤为牛、为黄，故曰骍牛。震为子，坤杀，故曰子。坤为野，震为鸣，故曰鸣于大野。坤为后、为母，震为归，周幽王后，申国女，幽王宠褒姒，废申后，故曰远归其母。○三四句宋元本作"申后阴微，罡归其母"，兹依汲古。
　　比。龙生于渊，因风升天。章虎炳文，为禽败轩。发輗温谷，暮宿昆仑。终身无患，光精照耀，不被祸难。首二句兼用《恒》象。震为龙、为生，兑为渊，故曰龙生于渊。巽为风，乾为天，龙在天上，故曰因风升天。比坤为文，艮为虎，震为车，震覆故曰败轩。禽者，田猎也。輗，辕端持衡者。坤为车，一阳在坤上若辕端衡木，盖艮象也。《水经注》渭水右有温谷，然此温谷即旸谷。《书》宅嵎夷曰旸谷。《淮南子》日出于旸谷，言发輗东海，夕至仑昆[当作昆仑]也。坤为暮，艮为昆仑，坤为身，艮为终、为光明，坎为患难。○升，宋元本作身，禽作凶，光作充，均依汲古。照，元本作照，依宋本及汲古。祸，汲古作患，与上患字复，依宋元本。
　　小畜。既嫁宜吉，出入无咎。三圣并居，国安无灾。通《豫》。震为嫁、为出，巽为入，坎为圣，震数三，故曰三圣。坤为国，震乐故无咎灾。○咎，宋元本作忧，依汲古。
　　履。北陆阳伏，不知白黑。君子伤谗，正害善人。通《谦》。坎为北，阳陷阴中，故曰阳伏。《左传》："日行北陆而藏冰"，言天寒也。坎为黑，巽为白，巽坎皆为伏，故不知。艮为君子，正反震故曰伤谗。○白黑，汲古作黑白，依宋本。
　　泰。一身两头，近适二家，乱不可治。坤为身，乾数一，故曰一身。乾为头，坤数二，故曰两头。伏艮为家，坤为乱。○近，汲古作延，依宋元本。
　　否。牝马牡驹，岁字不休。君子衣服，利得有余。乾坤合体故曰牝牡，故岁字不休，字，息也。乾为岁，互艮为君子，巽为利，乾为衣。○牡驹，宋元作牝驹，依汲古。字，汲古作孳，依宋元本。
　　同人。南行怀忧，破其金舆。安坐故庐，乃无灾患。通《师》。震为南，坤为忧患、为车，乾为金，故曰金舆。坎为破、为室庐。○灾，依宋元本，汲古作殃。
　　大有。忧人之患，履伤浮愿。为身祸残，笃心自守，与喜相抱。通《比》。坤为忧患，震为履，震覆故曰履伤。坤为身、为祸，坎心，艮为抱。第二句或有讹字，或谓浮愿犹不及料也。愿，汲古作颜，依宋元本。
　　谦。咸阳辰巳，长安戌亥。丘陵生心，非鱼市。可以避水，终无凶咎。《谦》震、坎、艮三阳俱备，震乾初坎乾中，艮乾上三阳成乾，故曰咸阳。辟卦乾居辰巳，故曰咸阳辰巳。震为长，坤为安，故曰长安。辟卦坤居戌亥，故曰长安戌亥。坎先天位西，坤为都邑。咸阳，长安，西方都邑也。艮为丘陵，坤为鱼、为水，言丘陵可避水不可得鱼也。○水，宋元本讹不，依汲古。按：《韵补》云亥音喜，引《易林》将戍系亥，阳藏不起为证，此处亦然，韵补说是也。
　　豫。不知何孙，夜来扣门。我慎外寝，兵戎且来。艮为孙，坎为夜，坤为门，艮手故曰扣门。外寝，外室也。艮为外、为寝，为刀兵。○寝，汲古讹寇，依宋元本。
　　随。昧旦不明，日暗无光。丧灭失常，使我心伤。震为旦，兑为昧，故曰昧旦不明。艮为日、为光，兑向晦故无光。○日暗，依汲古，宋元本作暗我，我为夜之形讹字，疑原作暗夜无光，暗夜与昧旦为对文，今姑从汲古。
　　蛊。江阴水侧，舟楫破乏。狐不得南，豹无以北。虽欲会盟，河水绝梁。坤为大川，故曰江水。震为舟，兑毁故破乏。艮为狐、为豹，震为南，震反为艮则北矣，艮止故不得南。北艮为梁，兑折故梁绝。○狐，宋元本作孤，依汲古。北，元本讹比，依宋本、汲古。绝梁，汲古作梁绝，依宋元本，梁与盟韵。
　　临。神之在丑，破逆为咎。不利西南，商人休止。震为神，先天居丑方，又临为丑月卦，故曰神之在丑。兑为破，易至于八月有凶，言至未遯，丑未冲，故曰破逆为咎、曰不利西南。西南，遯未也。震为商人，因逆破故休止。○第四句宋元本作人休止后，依汲古。
　　观。然诺不行，欺天误人。使我露宿，夜归温室。神怒不直，鬼击其目。欲求福利，适反自贼。震为言，震覆，故曰然诺不行、曰欺天误人。艮为天、为室，坤为宿、为夜，艮为火，故曰温室。伏震为神、为怒，坤为鬼，艮为目，艮手故曰鬼击其目。艮为求，巽为利、为贼。○天，汲古作讼，露作虚，均依宋元本。
　　噬嗑。攘臂极肘，怒不可止。狼戾愎佷，无与为市。艮为臂肘。极，放也。《仪礼大射》"赞设决朱极三"注：极，放也，极肘，即放肘也。震为怒，艮为狼，巽为市，巽伏，故曰无与为市。○极，汲古作拯，依宋元本。愎，宋本讹复，依元本、汲古。佷，汲古作狠，依宋元本。
　　贲。贩马买牛，会值空虚。利得尠少，流连为忧。离为牛，震为马、为商旅，故曰贩买。离为空虚，巽为利，巽伏，故利得鲜少。坎为忧，艮止故曰流连。○买，宋元本作卖，依汲古。
　　剥。高楼陆处，以避风雨。深室邃宇，君安其所。牝鸡之晨，为我利福，请求弗得。此用《恒》象。伏坤为重故为楼，巽为高故曰高楼。坤为陆，故曰陆处。巽为风，兑为水，故亦为雨。巽为伏，故曰以避风雨。艮为堂宇，下乘坤故曰深邃。震为君，艮为安，故曰君安其所。震为晨，巽为鸡、为利，艮为请求，坤虚故弗得。○之晨，元本作之息，汲古作司晨，依宋本。福请求，宋元本作弗求得，兹依汲古。
　　复。阿衡服箱，太乙载行。逃时厯舍，所之吉昌。《天官书》："北斗帝车运乎中央"，《晋书天文志》："北斗杓三星为玉衡"，衡，平也，辕端横木也。坤为平、为方、为车箱，故曰阿衡服箱。《诗》："睆彼牵牛，不以服箱"，《毛传》："服，牝服也；箱，大车之箱也"，疏：牝服长八尺谓较也，今俗为平较，两较之内谓之箱。按：大车牛车两辕，今车两边之墙古谓之较，两较之中即为箱，以其中虚故名牝服，兹曰阿衡服箱。与太乙并称，则阿衡指玉衡，服箱指牵牛，言太乙居中御斗牛以行也。震为君，故曰太乙。太乙，即北辰极尊，象君臣复出入无疾，故所之吉昌。○之，汲古作求，非，依宋元本。逃，疑为巡之讹。
　　无妄。飞来之福，入我嘉室，以安吾国。乾为福，震为飞，巽为入，艮为室、为国。○嘉，汲古作居，依宋本。
　　大畜。不孝之患，子孙为残。老耄莫养，独坐室垣。巽为孝，二至四巽覆，故曰不孝。伏坤为患，震为子，艮为孙，皆履乾上，而兑毁折故曰残。乾为老，坤为养，坤伏故莫养。艮为垣、为坐、为独。○子孙为残，宋元本作子为母残，兹依汲古。
　　颐。南过棘门，钩裂我冠。断衣伤襦，使君恨忧。通《大过》。乾为南、为门，互大坎故曰棘门。艮为冠、为钩，兑毁故冠裂。乾为衣襦，巽下断，故断衣伤襦。乾为君，坤为恨忧。○钩，汲古作驹，依宋本。断衣，宋元本作鬬之，兹依汲古。
　　大过。重弋射隼，不知所定。质疑蓍龟，孰可避之。明神答报，告以肌如，宜利止居。以绳系矢而射曰弋，正反巽故曰重弋。伏艮为隼，震为射，正反震故不能定射的在何所也。震为蓍，艮为龟，坤为疑，震言故曰质疑。震为往，正反震故曰孰可避之。震为神，艮为明，上艮为反震故曰答报。艮为止，巽为肌。肌，虫名，《尔雅释虫》："密肌，继英，皆虫名"，注云未详，兹曰止居或密肌为蛰伏之虫，正巽象也。○弋，宋元本作或，汲古作卒，之讹六，均依《困》之《蹇》校。肌如，汲古作牺牲，依宋元本。宋元本无末句，依汲古。
　　坎。麟麑凤雏，安乐无忧。捕鱼河海，利踰徙居。伏离为文，故曰麟凤。艮亦为兽、为鸟，艮少故曰麑曰雏。麑，鹿子也。坎为忧，震乐，故无忧。伏巽为鱼、为利，艮为捕，坎为河海，故曰捕鱼河海。艮为居，震行故曰徙居。○雏，宋元本作稚，徙作从，均依汲古。
　　离。新田宜粟，上农得榖。君子怀德，以千百禄。离为新，伏艮为田，二岁为新田，巽为粟、为榖，中爻正反巽故曰宜粟、曰得榖。伏艮为君子、为求，故曰千。震为百、为禄。○二三句宋元本作"君子惟德，千百以福"，兹依汲古。
　　咸。簪短带长，幽思苦穷。瘠蠡小瘦，以病之癃。详《复》之《节》。第四句宋元本癃作隆，依汲古。蠡，元本作蟸，非，癃，创也。艮象，言小瘦之故因病癃也。
　　遯。争讼之门，不可与邻。出入有为，忧生我心。乾为言，艮亦为言，兑为口，二至四兑反，与乾言相背，故曰争讼，义本《夬九四》也。艮为门，伏震为出，巽为入，伏坤为忧、为心。○心，汲古作患，依宋元本。
　　大壮。朽根枯株，不生肌肤。病在心腹，日以焦枯。伏巽为木、为陨落，故曰朽根枯株。艮为肌肤，上卦艮覆，故肌肤不生。伏坤为心腹、为病，巽陨故枯。按：壮者，伤也，故林词如此而象则用伏。○腹，汲古作肠，焦作燋，均依宋元本。焦枯，宋元本作焦劳，依汲古协。
　　晋。雨师娶妇，黄岩季子。成礼既婚，相呼南去。润泽田里，年岁大喜。此用恒伏象。兑为雨，坤为师，巽为妇，卦六爻皆有应予，易所谓婚媾也，故曰雨师娶妇。震为黄，艮为岩、为季子，故曰黄岩季子。坤为礼，艮为成，震巽为夫妇，故曰成礼既婚。震为呼、为南，兑为润泽，坤为田里、为年岁。震为喜，言田里得雨泽，年岁丰熟而大喜也。元本旧注：《博物志》太公为灌坛令，武王梦妇人当道夜哭，问之曰：我是东海神女，嫁于西海神童，我行必有风雨云云。按：此注于林词不甚合，恐别有故实，为今所不能考。○南去、润泽田里，依《井》之《坤》宋元本校，各本去作上，润作膏，田里作下圭。子，汲古作女，依宋元本。
　　明夷。冬采薇兰，地冻坚难。利走室北，暮无所得。坎为冬，震为薇兰。坤为地，坎为冻、为险难，为室、为北，震行故曰利走室北。坤为暮，坤虚故无得。○薇，宋元本作微，依汲古。室，宋本、汲古作失，依元本。
　　家人。昧之东域，误过虎邑。失我熊胔，饥无所食。此用《恒》象。震为东，兑为昧，伏艮为虎、为邑、为熊，伏坤为失、为虚，故为饥。○熊胔，依宋元本，汲古作熟罴，非。熊胔，熊肉也。
　　睽。日暮闭目，随阳休息。箕子以之，乃受其福。举首多言，必为悔残。离为日、为目，坎为闭、为暮，故曰日暮闭目。离为阳，兑向晦宴息，故曰休息。兑为口舌，故曰箕。坎为首，坎上下兑口故曰多言。○首，依宋元本，汲古作事。箕星司口舌。
　　蹇。蓼萧瀼瀼，君子龙光。鸣鸾雍雍，福禄来同。蓼萧，《小雅》篇名，天子燕诸侯之诗。龙，宠也。为龙、为光，和鸾雝雝，万福攸同，皆诗语。遇卦恒下巽为蓼萧，震为龙、为鸣，鸾为雍雍，乾为福禄。○雍雍，汲古作噰噰，依宋元本，字与毛诗异。
　　解。鸟飞无翼，兔走折足。虽不会同，未得医工。震为鸟、为兔、为翼、为足，坎折巽寡髪，故无翼，坎蹇故折足。坎为医，巽为工，巽伏坎隐故不得，言不得医折足之患也。○会同，汲古作同会，医工作利达，均依宋元本。
　　损。五胜相贼，火得水息。精光消灭，绝不能续。卦兑金，克震木，震木克坤土，而兑又为水，艮又为火，故火得水而息灭也。元本注五胜者，言五行相胜之义。伏巽为贼，卦数五，故曰五胜相贼。艮为光，坤消兑绝。○能，宋元作长，依汲古。
　　益。东资齐鲁，得骍大马。便辟能言，巧贾善市。八邻并户，请火不与。人道闭塞，鬼守其宇。震为东，巽为齐，伏兑为鲁。震为马，伏乾为赤，故曰骍。骍，赤色也。正反震，故曰便辟能言。巽为贾市，坤为户，卦数八，艮亦为户，数亦八，故曰八邻并户。并屏同，并户即闭户也。艮为火，下乘坤水，故不得火。坤为道路、为闭塞，孟子：请火于邻无弗与者。今八邻闭户不与。故曰人道闭塞。坤为鬼，艮为守、为宇，故曰鬼守其宇。巧贾善市，汲古作市人善贾，八邻作邻人，守作祟，均依宋元本。
　　夬。争鸡失羊，亡其金囊。利不得长，陈蔡之患，赖楚以安。遇卦互兑为羊，巽为鸡，而兑巽相反复，故得鸡则失羊，得羊必失鸡，不可得兼也。坤为囊，坤伏故亡。乾金巽利，震为陈、为蔡、为楚，伏坤为患。《史记孔子世家》：陈蔡闻楚聘孔子，惧，发徒役围孔子，不得行，绝粮，于是使子贡至楚，楚昭王兴师迎孔子，然后得免。
　　姤。九登十陟，马跌不前。管子佐之，乃能上山。通《复》。震数九，坤数十，震为登、为陟、为马，坤失，故曰马跌不前。震为竹，故曰管子。乾为山，言管子佐齐桓乃能霸天下也。○首句元本作十登九涉，依宋本、汲古。
　　萃。东邻愁苦，君乱天纪。日贪禄宠，必受其咎。通《大畜》。震为东邻，坤为愁苦、为乱，乾为君、为天、为禄宠。义多未详，或指纣。○日，宋元本作甘，依汲古。宋元本下有"意合志同，内外相从，见吾伯公"三句，与上文义相反，断为衍文，否则只用此三句象甚合，语亦较有味，惟不能并用。
　　升。三狸捕鼠，遮遏前后。死于环城，不能脱走。详《离》之《遯》。○环城，宋元本作坏城，汲古作外问，依《明夷》之《颐》校。
　　困。虎狼争强，礼义不行。兼吞其国，齐鲁无王。上兑为虎狼，正反兑故曰争强。兑为吞、为鲁，巽齐，震为王，震伏故曰齐鲁无王，言秦并合六国，致列国无主也。
　　井。五岳四渎，合润为德。行不失理，民赖恩福。伏艮为山岳，巽卦数五，故曰五岳。坎为江河，巽后天数四，故曰四渎。坎为合、为润、为众，故曰民伏。震为恩福。○恩，宋元本作息，依汲古。
　　革。六月种黍，岁晚无雨。秋不宿酒，神先其所。先困后通，与福相从。通《蒙》。坎为月，数六，震为黍，故曰六月种黍。坎为雨、为暮，坤为岁，坤虚故无雨。兑为秋，坎为酒。宿，肃也。《仪礼》"宿尸"注：宿与《曲礼》"主人肃客"之肃同。又《礼祭统》"先期旬有一日，宫宰宿夫人"注：宿读为肃，戎也，兹云秋不宿酒，言无黍不能酿，至秋祭不能先期戒备酒醴也。震为神，坤失，故曰失所。坎为困，震为通、为后、为从。震为福，正反震，故曰相从。○从，宋元本作逢，依汲古。
　　鼎。騋牝龙身，日驭三千。南上苍梧，与福为婚。道里夷易，身安无患。详《观》之《比》。
　　震。出入休居，安止无忧。上室之欢，虎为季残。震出，伏巽为入，艮止，故曰休居、曰安止。艮为室、为虎、为季。○无，宋元本作相，欢作权，均依汲古。虎，汲古作虐，依宋元本。第三四句费解，疑有讹字。
　　艮。南山昊天，刺政闵身。疾病无辜，背憎为仇。详《谦》之《复》。○闵，宋元本作关，依汲古。憎，宋元本作增，非，依元本、汲古。
　　渐。苍耳东从，道顿跂踦。日辰不良，病为祟祸。元本注：苍耳，马也。《遯》之《小过》曰骑骓与苍盖即苍耳。坎为耳，伏震为东、为青，故曰苍耳。艮为道，坎蹇故曰跂踦。离为日，艮为时，故曰日辰，坎破故不良。坎为病。○第二句元本作潼顿东徙，非，依宋本、汲古。
　　归妹。兄征东燕，弟伐辽西。大克胜还，封居河间。震为东、为兄，兑为燕，故曰兄征东燕。兑为西，坎为弟，坎水，故曰弟伐辽西。坎为河。○居，宋元本作君，依汲古。
　　丰。播轮折辐，马不得行。竖牛之谗，贼其父兄。布衣不伤，终身无患。互大坎为轮辐，兑毁，故曰播轮折辐。震为马，坎陷故马不行。离为牛，伏艮为竖，正反兑口，故曰竖牛之谗。震为兄、为父，坎为贼。○轮，宋元本讹输，衣作裘，患作残，均依汲古。竖牛事在《左传成十六年》，见前。
　　旅。驾之南海，晨夜不止。君子劳罢，仆夫憔苦。通《节》。震为南，兑为海，震车，故曰驾之南海。震为晨，坎为夜，艮为君子、为仆夫，坎为劳罢、为苦。○夫憔，宋元本作使燋，依汲古。
　　巽。怨虱烧被，忿怒生祸。褊心作难，意如为乱。巽为虫，故曰虱。震为被，离火，震伏不见，故曰烧被。兑为附决、为刚鲁，故曰怨、曰忿怒。伏坎为心，坎陷，故曰褊心。意如，季平子名也。《左传昭二十五年》："公伐季氏"，褊心，谓昭公也，后公卒，为季氏所逐，故曰意如作乱。○首句汲古作怨重被烧，难作事，均依宋元本。
　　兑。张狂妄行，窃食盗粮。狗吠非主，囓伤我足。通《艮》。互震为张狂、为行，坎为盗窃，震为粮，故曰窃食盗粮。艮为狗，兑为吠，震为主，震覆故曰非主。兑为囓，震为足，兑毁故伤足。○盗粮，汲古作稻粱，兹依宋元本。
　　涣。警跸戒道，先驱除咎。王后亲桑，以率群功，安我祖宗。首二句皆震象。艮为道、为王，巽为桑，艮为安、为祖。○咎，宋元本作害，依汲古。
　　节。门户乏食，困死谁告。对门不通，安所归急。积藏五谷，一华千叶，市贾有息。艮为门户，坎为困，互震为虚，故乏食。艮败言，故困死谁告。二至五正反艮相对，故曰对门，艮止坎陷，故曰不通。不通则缓急难恃，故曰安所归急。震为归也。坎为积藏，卦数五，震为谷，故曰积藏五谷。震为旉、为华叶、为商贾，震生故曰息。○死，宋元本作无，安作莫，千作百，无第七句，均非，均依汲古。
　　中孚。破敝复完，危者得安。乡善无患，商人有息，利来入门。兑为破敝、为毁折，故为危。艮成终故复完而得安也。震为商人，巽为利入，艮为门。○首句宋元本作被蔽复貌，依汲古。患，汲古作损，依宋元本。乡同向。
　　小过。迭迭累累，如岐之室。一息十子，古公治邑。艮为山、为室，震为生、为息、为子，兑数十，故曰一息十子。震为公，艮为邑。按：《诗大雅》云："古公亶父，陶复陶穴，未有家室"，言古公初至岐，未有家室，暂陶覆陶穴而居。迭迭累累，穴居之状，故曰如岐之室。○首句宋元本作垒垒垒垒，又岐作其，均依汲古。息，汲古作身，依宋元本。
　　既济。三妪治民，不胜其任。两马争车，败坏家室。
　　未济。蔽镜无光，不见文章。少女不市，弃于相望。离为镜、为光，坎为蔽，故无光，故不见文章。离为文也。○第四句宋元本作弃其却王，兹依汲古，未知孰是。
　　
　　焦氏易林注卷九
　　行唐尚秉和节之注
　　                      受业蒲城仵道益、丰润董维城堃校刊
　　遯之第三十三
　　遯。三涂五岳，阳城太室。神明所保，独无兵革。艮为径，纳丙，数三，故曰三涂。艮为山，互巽，卦数五，故曰五岳。三涂、五岳、太室，皆山名。阳城，谷名，艮为谷也。乾为神明、为保佑，乾数无，故曰独无兵革。艮为刀兵、为肤革。○保，汲古作住，依宋元本。
　　乾。软弱无辅，不能自理。意在外野，心怀劳苦，虽忧不殆。此用遇卦《遯》象。遯伏临，上坤为柔，故曰软弱。坤为野、为心、为忧苦，震往故曰意在外野。坤为万物，役故曰劳。○不殆，宋元本作无但，依汲古。
　　坤。周成之隆，刑措无凶。太宰赞佑，君子作仁。此仍用遇卦象。遯伏临，震为周。坤为刑，震为主，故曰太宰。艮为君子，震为仁。○太宰，汲古作大众，依宋元本。佑，元本作右，依宋本、汲古。太宰谓周公。
　　屯。穴有孤乌，坎生虾蟆。象去万里，不可得捕。艮为穴、为黔啄、为乌，坎孤故曰穴有孤乌。上坎震为生，伏巽为虾蟆，艮为象，又为鼻，象鼻最大故取之。坤为万里，艮手为捕，坤亡故不可得捕。○孤，依宋元本，汲古作狐。去，宋元本作出，依汲古。
　　蒙。俱为天门，云过吾西。伯氏嫉妬，与我无恩。艮坤皆居戌亥，故曰俱为天门。坤为吾，坎为云，位西，故曰云过吾西。震为伯，坎为嫉妬、为恩泽，坤为我，坤虚故无恩。○门，汲古作民，西作面，伯氏作治民，均依宋元。
　　需。三首六目，政多烦惑。皋陶瘖聋，乱不可从。乾首，离卦数三，故曰三首。离目，坎数六，故曰六目。通《晋》。坤为政、为多，离为烦，坎为惑，故政多烦惑。艮为皋，离火为陶，坎耳坤闭，故曰皋陶瘖聋。离为乱，震为从，震覆故不可从。○首，宋本作手，依元本。
　　讼。德积不轻，辞王钓耕。三媒不已，大福来成。通《明夷》。坤为积、为重，故曰不轻。震为言、为王、为耕，故曰辞王钓耕。坎为合、为媒，震数三，故曰三媒。三媒，即三聘。乾为福、为大，故曰大福。用伊吕事。○辞王钓耕，汲古作辞出真心，依宋元本、局本。
　　师。坚固相亲，日笃无患。六体不易，执以安全。雨师驾西，濡我毂轮。张伯李季，各坐关门。坎为坚固，坤顺故相亲，坤厚故曰笃。坎为患，震乐故无患。坤为身体，坎数六，故曰六体。坤为安全。坎为雨师，位西，故曰雨师驾西。又为轮毂、为濡，震为伯、为张、为李。遯艮为季、为坐，坤为门，坤闭故关门。○第二句汲古作日用自完。执以作孰为，坐作噬，均依宋元本。
　　比。方内不行，辐摧轮伤。马楚踶甚，受子闵时。坤为方、为内，坎陷艮止故不行。坎为轮辐，坎破故摧伤。震为马，震倒足向上故踶。坤为受，艮为时，坎为闵。楚，不驯貌。受子应为寿子。《桓十六年》："卫朔构急子，使于齐，将以盗杀诸涂，寿子闵其兄，乃自载其旌以行。"○第三句汲古作马禁堤与，受作爱，均依宋元本、局本。
　　小畜。畜牝无驹，养鸡不雏。群羊三岁，不生两头。五阳畜一阴故曰畜牝。震为马，震伏故无驹。兑为鸡，兑折故不雏。兑羊，乾为岁，离卦数三，故曰三岁，二至上正覆雨兑，故曰群羊。乾为头，兑卦数二，故曰两头。乾为生，巽陨落故不生。
　　履。老耄罢极，无取中直。悬舆致仕，得归乡国。通《谦》。坤老，坎为劳卦，故曰疲极。坎矫輮故无取中直。艮手为取，坤为舆在上，艮为手，故曰悬舆。艮为官、为清高，故曰致仁。坤为乡国，震为归。○国，宋元本作里，依汲古。
　　泰。缩绪乱丝，手与为灾。越亩逐兔，断其裈襦。巽为绳、为绪、为丝，巽倒故曰乱缩。伏艮为手，坤丧兑折故曰为灾。坤为亩，震为兔、为越、为逐，坤震连体故曰越亩逐兔。兑为决断，伏巽为裈，震为襦，皆里衣也。○宋本灾作哭，裈作禅，均依汲古。
　　否。海老水乾，鱼鳖萧索。藁落无润，独有沙石。坤为海水，乾为老，故曰海老水乾。巽为鱼，艮为鳖，坤敝故萧索。巽为藁，风散，故藁落，艮为沙石，故无润。○萧，宋元本作尽，依汲古。藁，汲古作高，润作涧，均依宋元本。
　　同人。入市求鹿，不见头足。终日至夜，竟无所得。中爻巽为市、为入，故曰入市。旁通《师》。《师》震为鹿，坎为大首，震为足，坎伏故不见头足。离为日，坎为夜，故曰终日。坤丧坎失故无所得。○头，汲古讹顿，依宋元本。
　　大有。筑门壅户，虎卧当道。惊我骅骝，不利出处。乾为门户，乾实故曰筑壅。乾为道，兑虎在前故曰当道。乾为马，故曰骅骝。乾在下，兑毁折故不利出处。
　　谦。陶朱白圭，善贾息资。公子王孙，富贵不贫。通《履》。乾为朱，离火为陶，故曰陶朱。乾为玉、为圭，巽白，故曰白圭。巽为商贾、为利，故能息资。本卦震为公子、为王，艮为孙、为贵，坤富故不贫。
　　豫。王良善御，伯乐知马。周旋步骤，行中规矩。止息有节，延命寿考。震为帝、为王，艮为贤良，故曰王良。震为乐、为伯，故曰伯乐。马御亦震象也。震为周、为旋、为步骤、为行，坎为规，坤为矩。艮为止息、为节、为寿考。○节，汲古作前，依宋元本。
　　随。尧问尹寿，圣德增益。使民不惧，安无怵惕。震为帝，故曰尧。艮为寿，《新序》："尧学乎尹寿"。震为言故曰问。坎为圣，震为生，故曰圣德增益。坎为民、为怵惕，震乐艮安故不惧。○尹寿，宋元本作伊舜，汲古作大舜，依《归妹》之《小畜》校。翟云《小畜》作尹爵，爵即寿之讹字。
　　蛊。昭公失常，季氏悖狂。逊齐处郓，丧其宠身。互大离为昭，艮为常，在外故失常，坎为失也，事见前。艮为季，震为狂，巽齐坎陷故曰逊齐、曰处郓。艮为邑，故曰郓。艮为身，兑折故丧。○逊，汲古作游，依宋元本。
　　临。昬莫不行，候旦待明。复住止后，未得相从。坤为昏暮，震为行，坤闭故不行。伏艮止故曰候、曰待。震为旦、为明、为复、为后，艮止故不从。《左传》云不行之谓临，林义与左氏同。○复，宋元作从，依汲古。
　　观。安上宜官，一日九迁。升擢超等，牧养常山。艮为官、为安，在上卦，故曰安上宜官。艮为日，伏乾，乾卦数一，又数九，艮官在上，故曰一日九迁。艮手为擢，巽为高，故曰超等。坤为牧养，艮山故曰常山。○上，汲古作止，依宋元本。
　　噬嗑。去恶就凶，东西多讼，行者无功。离为恶人，坎为凶，震往故去恶就凶。离东坎西，初至四两震言相对故多讼。震为行，坎失故无功。
　　贲。老马垂耳，不见百里。君子弗恃，商人莫取，无与为市。震为马，坎疾故老。坎为耳，在下故曰垂耳。震为百，艮为里，坎隐故不见。艮为君子，震为商人，艮手为取，坎失故莫取。巽为市，巽伏故无与为市，言马老不能远行皆不顾也。
　　剥。蜗螺生子，深目黑丑。似类其母，虽或相就，众人莫取。艮为蜗螺、为观、为目，形长故曰深目。坤为黑、为丑、为母、为近，故曰似类其母。坤为众，艮手为取，以其丑故莫取。○蜗，汲古作蟙，目作自，依宋元本。
　　复。百足俱行，相辅为强。三圣翼事，王室宠光。百足，虫名。震为足、为百、为行、为强，坤为辅，重坤，故曰相辅。坤伏乾，乾为圣，震数三，故曰三圣。坤为事，震为翼、为王、为宠光。○王室，元本作不见，依宋本、汲古。
　　无妄。容民畜众，履德有信。大人受福，童蒙忧惑，利无所得。乾伏坤，坤为民、为众，艮止，故容民畜众。震为履，乾为德、为信、为大人、为福。艮为童蒙，伏坤为忧惑，巽为利风散，故无得。
　　大畜。左跌右僵，前踬触桑。其指据石，伤其弟兄。老蚕不作，家无织帛。贵货贱身，留连久客。中爻震为左，兑为右，兑毁折，故左跌右僵。乾为前，兑折故前踬。震为桑，在前故触桑。艮为指、为石，震为兄，艮为弟，兑折故伤其弟兄。卦通《萃》。萃中爻巽为蚕，坤为老，兑毁故不作蠒。艮为家，坤为帛，巽为织，巽陨坎失故无织。艮为贵，坤为财货、为身、为贱，故曰贵货贱身。艮为留连，震为客。○末句宋元本作久流连客，依汲古。
　　颐。昏人旦明，卖食老昌。国祚东表，号称太公。坤为昏，震为人、为旦，艮为明，故曰昏人旦明，言人由贫贱而富贵，如人处昏夜而忽遇旦明也。震为食、为商旅，故曰卖食。坤老震昌，故曰老昌，言姜尚始卖饭朝歌，老而受封也。坤为国，震为东，震言为号、为称，坤伏乾，乾为父、为太公，谯周云吕望尝屠牛于朝歌，卖饭于孟津。○旦，宋元本作宜，依汲古。
　　大过。敝笱在梁，鲂逸不禁。渔父劳苦，焦喉乾口，虚空无有。通《颐》。坤为敝，震为笱，艮为梁，故曰敝笱在梁。坤为鱼，震为逸，故曰鲂逸不禁。坤聚为渔，伏乾为父，坤役故劳苦。震为喉、为口，艮火，故焦喉乾口。坤虚故无有。○焦喉，宋元本作藏空，无第五句，均依汲古。敝笱，《齐诗》篇名，齐人以庄公不能防闲文姜而作，故曰鲂逸不禁。
　　坎。盛中后跌，衰老复掇。盈满减毁，疾羸肥腯。郑昭失国，重耳兴立。坎中满故曰盛，中坎陷故跌，震为后，故后跌。坎疾病故衰老。艮手为掇，坎破故盈毁，坎疾故肥腯者羸，坎平故曰郑。《释名》云："郑，町也，地多平町町然也"。艮为昭、为国，坎失故曰郑昭失国，习坎故曰重耳。郑昭被弑，在桓十七年，晋文入国在僖二十四年，事不相涉，此但取卦象耳。○老，汲古作者，减作或，羸作嬴，均依宋元本。兴，宋元本作与，依汲古。
　　离。折亡破瓮，使我贫困。与母生分，别离异门。伏震为瓮，中爻兑毁故曰折、曰破。离虚故贫。坎陷故困。坤为母，坤二五之乾成离，乾二五之坤成坎，坎中爻震，震生，故曰与母生分，言坎居坤中，使坤分析，所谓坎折坤也。坎中爻艮，艮为门，正覆两艮相反故异门，亡疑为缶之讹字。
　　咸。野有积庾，啬人驾取。不逢狼虎，暮归其宇。通《损》。坤为野、为积，艮为庾，震为啬人、为驾，艮手为取，艮为虎狼，艮在外故不逢。坤为暮，艮为守，伏震为归。○虎与宇韵，宋元本作虎狼，非，依汲古。
　　恒。襁褓孩呱，冠带成家。出门如宾，父母何忧。巽为襁褓，兑为孩、为呱，乾为冠，巽为带，伏艮为家，成家，言由孩提而成立也。乾为门，震出，震为宾客，故曰出门如宾。乾为父，伏坤为母，坎为忧，乾福震乐故不忧。○呱，汲古作孤，依宋元本。
　　大壮。陈力就列，官职并废。手不胜盆，失其宠门。通《观》。震为陈力、为就列，孟子：陈力就列不能者止。艮为官职，艮伏故并废。艮为手，震为盆，坤弱故不胜盆。乾为宠、为门，坤丧故失。○并，汲古作无，依宋元本。
　　晋。积雪大寒，万物不生。阴制庶士，时木冬贫。坎为雪、为积、为寒，坤为万物，坤杀故不生。坤为阴、为庶，艮为时，坎为冬，坤为贫。庶士二字必有讹。○冬，依宋元本，汲古作寒。
　　明夷。龙鬬时门，失理伤贤。内畔生贼，自为心疾。震为龙、为门、为时，坤为门，故曰龙鬬时门。坤为理，震为贤，坎为失、为伤，故曰失理伤贤。坤为内，离为畔乱，震为生，坎为贼、为心、为疾。○时，汲古作海，依宋元本。《左传昭十九年》："龙鬬郑时门外"。
　　家人。犬畏猛虎，依人为辅。三夫执戟，伏不敢起，身安无咎。此用遇卦《遯》象。艮为犬，乾为虎，伏震为人，兑为辅，震为夫，数三，故曰三夫。艮为执、为戟，震为起，巽伏故不敢起。艮为身、为安，安故无咎。○犬，宋本作狗，汲古作不，依元本。猛，元本作狼，依宋本、汲古。戟，汲古作兽，依宋元本。起，宋元本作趋，依汲古。
　　睽。南山高冈，回隤难登。道路辽远，行者无功。忧不成凶，恶亦消去。此仍用《遯》象。艮山纳丙，故曰南山、曰高冈。巽进退不果，故曰回隤难登。艮为道路，乾为辽远、为行，巽陨故无功。坤为忧、为恶，坤伏故不凶、故消去。○岗，宋元本作罡，路作卑，均依汲古。
　　蹇。逢时阳遂，富且贵尊。艮为时，阳居五故遂、故富且贵。艮为尊贵。
　　解。求我所欲，得其利福，终身不辱。盈盛之门，高屋先覆，群失邦国。此仍用《遯》象。艮为求，互巽为利，乾为福，故曰得其利福。艮为终、为身，艮贵故不辱。乾为盈盛、为门户，巽为高，艮为屋，巽为陨落故曰高屋先覆。艮为邦国，乾为君，在外故曰君失邦国。○先，汲古作光，末句作君先其固，兹依宋元本。
　　损。安坐至暮，祸灾不到。利诘奸妖，罪人不赦。艮为安坐，坤为暮，故曰安坐至暮。坤为祸灾，震解故祸灾不到。三至上两震言相对故利诘。坤为奸妖、为罪过，震为人，坤杀故罪人弗赦。○末句汲古作皇宥不赦。奸妖，汲古作妬姝，均依宋元本。
　　益。胶车驾东，与雨相逢。五楘解堕，顿辀独坐，忧为身祸。详《大过》之《蛊》，此用伏象《恒》。恒蛊象多同，故词同。○顿辀，汲古作颓杌，依宋元本。坐，宋本作宿，依汲古。
　　夬。择日高飞，远至东齐。见孔圣师，使我和谐。此用《遯》象。乾为日，艮为高，巽为齐，伏震为东、为孔，乾为圣。○远，宋元本作遂，依汲古。末句汲古作徒我相谐，依宋元本。
　　姤。陈妫敬仲，兆兴齐姜。乃适营丘，八世大昌。通《复》。震为陈，乾为敬，坤拆为兆。巽为齐姜，故曰兆与齐姜。震为丘陵，巽数八，故曰八世大昌。震为昌也。事详《屯》之《噬嗑》
　　萃。缺埒无墠，难从东西。毁破我盆，泛弃酒食。埒，短垣也。《尔雅》："山上有水埒"，卦下坤为水，艮为埒，而兑上缺，故曰缺埒。坤为墠，兑毁故无墠。兑为西，震为东、为从，震覆故难从。震为盆，震覆兑毁故破我盆。兑为酒食，在外，中爻艮手，故曰泛弃酒食。○首句汲古作缺将无惮，非，依宋元本。
　　升。中夜犬吠，盗在庐外。神光佐助，消散归去。通《无妄》。坤为夜，艮为犬，震为吠，巽为盗，艮为庐，巽在艮上故曰盗在庐外。震为神光，兑为辅，故曰神光佐助。巽风为散，震为归去。
　　困。雷车不藏，隐隐西行。霖雨三旬，流为河江，使我忧凶。通《贲》。震为雷、为车，坎伏震出故不藏。坎隐兑西故曰隐隐西行。坎为雨，互大坎，下坎故曰霖雨。中爻震数三，故曰三旬，坎水故曰流为河江。坎为忧凶。○我，依汲古，宋元本作国。
　　井。老河空虚，旧井无鱼。利得不饶，避患东邻。祸来入门，使多悔存。坎为河、为旧，故曰老河。离为空虚，兑为井，故曰旧井。巽为鱼，坎失故无鱼。巽为利，坎瘠故不饶。坎为患，坎隐故避患。离为东邻、为祸，伏艮为门，巽入，故曰祸来入门。坎为悔。○来入，宋元本作入我，依汲古。
　　革。福德之士，欢悦日喜。夷吾相国，三归为臣，贵流子孙。通《蒙》。震为福德、为士、为欢喜，坤为夷、为吾、为国，兑为辅相，震数三，震反为归，坤为臣，故曰三归为臣。艮为贵、为孙，震为子，坤为水故曰贵流子孙。○贵，宋元本作赏，依汲古。《论语》"管氏有三归"注：取三姓女。朱子云台名。
　　鼎。清人高子，久屯外野。逍遥不归，思我慈母。通《屯》。艮为清高，震为人、为子，故曰清人高子。艮止为久、为屯，坤为野，震为逍遥、为归，坤迷故不归。坎为思，坤为我，慈母也。
　　震。骢黑，东归高乡。白虎推轮，苍龙把衡。朱雀导引，灵鸟载游。远扣天门，入见真君，马全人安。震马故曰骢。坎黑，对象巽，巽髪，故曰黑。震为东、为归，艮为高乡、为虎，震白坎轮，艮手为推，故曰白虎推轮。震为龙，色青，故曰苍龙。坎为衡，互大离为朱雀、为灵鸟，震往为导引、为游。艮为天门，艮手为扣，震为帝，故为真君、为马、为人，艮为安全。○全，元本作南，依宋本、汲古。灵鸟，宋元本作虚乌，远作逐，作马安人全，均依汲古。
　　艮。路多枳棘，前刺我足。不利旅客，为心作毒。艮为路，坎为棘，中爻震为足，坎棘故刺足。震为旅客，坎为毒、为心。
　　渐。端坐生患，忧来入门，使我不安。艮为端坐，坎为患，故曰端坐生患。坎为忧，艮为门，巽入故曰忧来入门。艮为安，坎险故不安。
　　归妹。小陬之市，利不足喜。二世积仁，蒙其祖先。匪躬之言，狂悖为患。通《渐》。巽为市，坎狭故曰小陬之市。陬，隅也。巽为利，坎忧故不喜。本卦兑卦数二，震仁坎积故曰二世积仁。艮为祖，坎为蒙，故曰蒙其祖先。坤为躬，本卦震为言、为狂，坎为悖、为患。
　　丰。登高望时，见乐无忧。求利南国，与宝相得。巽为高，震为时、为登，离为目、为望，故曰登高望时。坎为忧，震乐故无忧。巽为利，伏艮为求、为国，离南故曰南国。震为玉、为宝，坎为得也。
　　旅。跛足息肩，有所忌难。金城铁郭，以铜为关。藩屏自卫，安土无患。通《节》。震为足，坎蹇故跛足。艮为肩，艮止，故息肩。坎为忌难，艮为金铁、为铜、为城郭、为关、为藩屏，震为卫，故曰藩屏自卫。艮为安，坤为上，坎为患，震出故无患。○跛，宋元本作疏，土作上，依汲古。
　　巽。江有沱泛，思附君子。仲氏爰归，不我肯顾，侄娣悔恨。艮震中爻坎为江、为沱泛、为思，艮为君子，故曰思附君子。坎为仲，震反为归，女嫁曰归。爰归者，言仲氏已嫁也。艮为顾，坎蔽故不顾。兑为侄娣，坎为悔恨。○《诗》："江有沱，江有泛，之子归，不我顾"，林用其意，与毛合。○仲氏爰归，宋元本作伯仲爰归，汲古作伯仲处市，依局本《明夷》之《噬嗑》校。又江有汲古作江水，依宋元本。
　　兑。芽蘖生达，阳倡于外。左手执钥，公言锡爵。通《艮》。中爻震为芽蘖、为生，艮上下卦皆阳居上，故曰阳倡于外。震为左、为钥，艮手为执，故曰左手执钥。震为言、为爵、为诸侯，故曰公。二语皆诗辞。
　　涣。云梦苑囿，万物繁炽。犀象玳瑁，荆人以富。坎水为云梦，艮为苑囿，震为万物、为蕃炽。艮为犀象、为玳瑁，震为荆、为人、为富。
　　节。渠戎万里，昼夜愁苦。甲戎服，虽荷不贼。鹰鹯之殃，害不能伤。坎为戎、为沟渎，故曰渠戎，《后汉书》："义渠戎在泾北"。震为万里，伏离为昼，坎为夜，坎忧故愁苦。艮为甲，坎隐故甲，坎西为戎，震为服，故曰甲戎服。艮为负荷，坎为贼，在外故不贼。艮为鹰鹯，坎为殃害，震解故不伤。○殃，宋元本作残，依汲古。
　　中孚。镃基逢时，稷契皋陶。贞良得愿，微子解囚。市恐无虎，谩言妄语。镃基，鉏也。震为镃基，艮为时，震为稷、为竹，故为契。艮为皋、为火，故为陶，故曰稷契皋陶。艮为贞良、为小，震为子，故曰微子。艮为拘，故为囚，震出故解囚。巽为市，艮为虎，风散故无虎。中爻正反两震言相背，故曰谩言妄语。○恐，宋元作空，言作诳，均依汲古。汲古作《既济》林，依宋元本。
　　小过。骑骓与苍，南贾太行。逢驳猛虎，为所吞殇，葬于渭阳。震为马，东方色青，故骑骓与苍。骓苍，青色马也。震为商贾、为南，艮山故曰太行。艮为驳、为猛虎，兑口为吞折、为殇，坎为葬、为渭，渭浊，坎黑，故象之。水北为阳，坎北故曰渭阳。凡《易林》用字取象之精皆如此。○驳，汲古作蛟，殇作飡，依宋元本。
　　既济。出门东行，日利辰良。步骑与驷，经歴宗邦。暮宿北燕，与乐相逢。此用《遯》象。伏震为出、为东行，坤为门，故曰出门东行。乾为日，巽为利，艮时，故曰日利辰良。伏震为骑、为驷、为宗，坤为邦，乾坤相间隔，故曰经歴宗邦。坤为暮、为宿、为北，兑为燕，震为乐。○辰，宋元本作时，依汲古。宗，汲古作京，依宋元本。
　　未济。酒为欢伯，除忧来乐。福善入门，与君相索，使我有得。兼用半象。坎为酒，震为欢、为伯，坎为忧，震出故除忧，震福、艮善、巽入、艮门，故曰福善入门。震为君，艮为求索，离正反艮相对，故相索。坤我、坎得。
　　大壮之第三十四
　　大壮。左有噬熊，右有囓虎。前触铁矛，后踬强弩，无可抵者。震为左，兑为右，伏艮为熊虎，兑口，故曰左有噬熊，右有囓虎。乾为前、为铁，震为后，兑折故后踬。伏艮为刀兵，故曰矛、曰弩。抵，御也。艮为御，艮伏故无可御者。
　　乾。金齿铁牙，寿考宜家。年岁有储，贪利者得，离其咎忧。《大壮》中爻兑，兑为齿牙，乾为金铁，故曰金齿铁牙。伏艮为寿考、为家，乾为年岁、为富，故有储、故利得。乾为吉庆，故离咎忧。
　　坤。家给人足，颂声并作。四夷宾服，乾戈阁。《大壮》震为人，伏艮为家，坤富，故家给人足。震言为颂、为声，坤阴为夷顺、为服，震卦数四，为宾客，故曰四夷宾服。艮为乾戈，艮伏，故曰乾戈阁，坤为也。○，宋元本作囊，依汲古。
　　屯。狝猴冠带，盗载非位。众犬嘈吠，狂走蹶足。震为狝猴，艮为冠，伏巽为带。坎为盗，震车为载，艮为位，古君子方许乘车，今载以盗，故曰非位。艮为犬，坤众震鸣，故曰众犬嘈吠。震为足、为走，坎蹇故蹶足也。○嘈，汲古作持，依宋元本。蹶，宋元本作厥，依汲古。
　　蒙。心患其身，不念安存。忠臣孝子，为国除患。坎为心、为患、为念，坤为身、为安，言身之所以安存，由心时时虑患也。坤为臣，坎为忠，故曰忠臣。震为子，坤顺，故曰孝子。坤为国，坎为患，震解故除患。
　　需。君不明德，臣乱为惑。丞相命马，胡亥失所。乾为君、为德，坎隐故不明。乾伏坤，坤为臣、为乱、为惑，故曰臣乱为惑。兑为辅相，兑口为命，乾为马，伏坤为胡，乾居亥，故曰胡亥。坎为失，谓赵高命鹿为马而弑胡亥。胡亥，秦二世名。乾为君，居亥，胡亥，亦国君用字。取象神妙如此。○马，汲古作驾，非，依宋元本。
　　讼。东行西穷，南北无功。张伯卖鹿，从者失羊。通《明夷》。震为东、为行，坎为西，坎陷故穷。离南坎北，坤丧故无功。震为伯、为鹿，震为商贾，故卖鹿。震为从、为羊，本《大壮上六》也，坤为失。○卖，汲古作贾，依宋元本。
　　师。鹿下西山，欲归其群。逢羿锋箭，死于矢端。震为鹿、为陵，坎西，故曰西山。坤为群，群者，五阴也。震为归，坤为恶，故曰羿。坎为箭、为矢、为锋，锋，矢末也。坤为死，在坎上，故死于矢端。○归，汲古作保，锋箭作箭锋，依宋元本。死，元本作无，依宋本、汲古。
　　比。明夷兆初，三日为灾。以谗复归，名曰竖牛。剥乱叔孙，馁卒虚丘。坎黑坤晦，故曰明夷。坤为兆，《左传昭五年》："初，穆子生穆，庄叔筮之，遇《明夷》之《谦》"，初爻动，故曰明夷兆初。坎为灾，艮为日，数三，故曰三日为灾。坎上下两兑相背，故曰谗。大壮震为归，故曰以谗复归。艮为名、为竖、为牛，坤为乱，艮为剥、为叔孙，故曰剥乱叔孙。坤为馁、为卒、为虚，艮为丘，言鲁叔孙穆子为竖牛所乱，三日不得食而饥死也。与《剥》之《比》参看。○日，汲古作旦，依宋元本。复，宋元本作后，依汲古。馁，元本作餧，依宋本、汲古。
　　小畜。秦失嘉居，河伯为怪。还其衔璧，神怒不佑。织组无文，烧香不芬。通《豫》。兑西故曰秦。艮为居，震为嘉，坎失，故失嘉居。震为伯，坎为河、为怪，故曰河伯为怪。震为璧、为衔、为还、为神、为怒。按：《秦纪》使者从关东夜过华阴，有人持璧遮使者曰：为吾遗滈池君，今年祖龙死，因置其璧去，忽不见，始皇视之，乃二十八年过江所沈璧也，未几，始皇果死，故曰还璧、曰不佑。坤为文、为帛，坎为伏，故组织无文。本卦巽为香、为芬，互离为烧，风散故不芬。
　　履。至德之君，祸不过邻。使我世存，身无患灾。乾为德、为君，离东为邻，离乱兑毁，故曰祸不过邻，言不及乾也。通《谦》。坤为我、为身、为世，坎为灾患，震解故无灾患。○至德，宋元本作德至，依汲古。
　　泰。众恶之堂，相聚为殃。幽毒良人，使道不通。坤为众、为恶，伏艮为堂，故曰众恶之堂。坤为聚、为殃、为幽毒，震为人，乾为善，故曰良人。乾在下故曰幽毒良人。乾为道，坤闭，故道不通。○幽，宋元本作出，依汲古。
　　否。三痴六狂，欲之平乡。迷惑失道，不知昏明。通《泰》。坤为痴，震数三，故曰三痴。震为狂，乾数六，故曰六狂。震为之，坤为平乡、为迷惑，乾为道，迷惑故失道。坤为昏，震旦为明。
　　同人。老弱无子，不能自理。郭氏虽忧，终不离咎。管子治国，侯伯来服。乘舆八百，尊祀祖德。通《师》。乾老坤弱，震子坤丧，故无子。坤为自、为理，柔弱故不能自理。坤为郭，坎为忧咎，郭为齐灭，故曰终不离咎。震为竹、为管子，坤为国，震为侯伯，坤顺为服，坤为乘舆，卦数八，故曰乘舆八百。乾为祖、为德、为尊，坎为祀也。○此林前四句与后四句吉凶不同意，亦不属，显为两林，非尽焦氏。
　　大有。褒后生蛇，经老日微。退跌衰耄，酒灭黄离。通《比》。坤为后，昔周人发龙化为玄鼋，后宫童女遭之而孕，生褒姒。玄鼋，蜥蜴也，亦非蛇，且卦无蛇象，而各本皆作蛇，元如何也。坤帛为经，坎为跌，乾为衰老，坎为酒，离为黄，于卦句虽偶合而语皆难解，疑讹字仍多。
　　谦。骢黑，东归高乡。白虎推轮，苍龙把衡。遂至夷伤，不离咎殃。解详《遯》之《震》。○，汲古作鬣，高作南，均依宋元本。遂，元本作逐，非，依宋本、汲古。
　　豫。信谲龙且，塞水上流。半渡决囊，楚师覆亡。坎为信，正反两震言相背，故曰谲。震为龙，故曰信谲龙且。艮为防、为塞，卦本坤体，亦为水，阳在坤上，故曰塞水上流。坤为囊，艮手为决，震为渡，阳居中，故曰半渡。震木为楚，坤为师，坤丧故覆亡。《史记》："韩信与项羽将龙且，战于潍水，令万余人囊沙壅水上流，引军半渡，佯不胜，走还，龙且追信。信令人决壅水大至，且军大半不得渡，信急击杀龙且"。○淓，宋元本作涉，亡作凶，均依汲古。
　　随。有莘季女，为王妃后。贵夫寿子，母字四海。莘，草也。震象，兑为季女，大禹母有莘氏也。震为王，兑为妃，故曰为王妃后。震夫艮贵，故曰贵夫，艮寿震子，故曰寿子。兑泽故曰海。震卦数四，故曰四海，巽为母。○字，汲古作尊，依宋元本。
　　蛊。德被八表，蛮夷率服。蝥贼不作，道无苛慝。震为德，艮为表，数八，故曰德被八表。互大坎为蛮夷，巽顺，故曰率服。巽为蝥贼、为苛慝，艮为道，艮在上，故无苛慝。
　　临。载日精光，骖驾六龙。禄命彻天，封为燕王。伏乾为日、为精光，坤为载，乾为龙，数六，乾行故曰骖驾六龙。乾为天、为禄，伏巽为命，故曰禄命彻天。震为王，兑为燕，故曰燕王。巽为诰命，故曰封。
　　观。缨急缩颈，行不得前。五石示象，襄霸不成。巽为绳、为缨，巽躁故急，巽退故缩。艮为颈，言缨急项不得伸也。震为行，震覆故行不前，乾为前也。艮为石，巽卦数五，故曰五石。艮为象，故曰五石示象。伏乾为君，故曰襄。震为霸，震覆故曰襄霸不成。《左传僖十四年》："陨石于宋五。"后宋襄图霸不成而死，以陨石为不祥。石，星石也。○不，元本作弗，非，依宋本、汲古。
　　噬嗑。蛇失其公，戴麻当丧。哀悲哭泣，送死离乡。通《井》。巽为蛇，震为公，坎失，故曰蛇失其公。巽为麻，艮为戴，兑折为丧，故曰戴麻当丧。卦正反兑口，故曰哀悲哭泣。坎为死，艮为乡。○蛇失其公，汲古作蛇乡其穴，非，依宋元本。
　　贲。回隤不安，兵革为患。掠我妻子，客屡饥寒。中爻震为马，回隤病也。《诗》："我马虺隤"是也。艮为兵革，坎为患，艮手为掠，离妻震子，故曰掠我妻子。震客离饥，坎寒虺隤，《说文》又作隤，盖传写异文不得，以与诗异，即定回为讹字。○回隤，汲古作四隤，依宋元本。屡，宋元本作属，依汲古。
　　剥。乘风驾雨，与飞鸟俱。一举千里，见吾爱母。坤为风，伏兑为雨，艮为鸟、为飞，乾卦数一，艮为举，坤为里，故曰一举千里。坤为吾、为母，伏兑为见。○驾雨，宋本作雨桥，元本、汲古作禹，依《明夷》之《鼎》校。
　　复。雷霆所击，诛者五逆。劘灭无迹，有惧方息。震为雷霆，艮手为击，坤杀故曰诛。乾顺行，坤逆行，五阴故曰五逆。坤死故劘灭。坤虚故无迹。乾为惕、为惧。息者，生也，言乾阳从此渐息也。
　　无妄。张氏揖酒，请谒左右。平叔枯槁，独不蒙所。震为张，艮手为揖，伏兑为酒，故曰张氏揖酒。艮为求、为请谒，震左兑右，故请谒左右。伏坤为平，艮为叔，离为枯槁，离虚，故独不蒙所。关西方言致力于一事为所。《书无逸》："君子所其无逸"、《召诰》"王敬作所"是也，言独不致意于平叔也。按：《史记陈丞相世家》："富人张负独伟视平，归谓其子仲曰：人固有美好如陈平而长贫贱者乎。乃以其孙女嫁之，并假以币为内妇酒食之资"，林用其事三四句，言平叔不能久枯槁也。○平叔，依宋元本，汲古作王时。
　　大畜。坐争立讼，纷纷匈匈。卒成祸乱，灾及家公。艮为坐，震为立，三至上正反两震言相对，故有争讼之象而纷纷匈匈也。离为祸乱、为灾，艮为家，乾父为公。
　　颐。霜降闭户，蛰虫隐处。不见日月，与死为伍。坤为门户、为闭、为霜，故曰霜降闭户。通《大过》。巽伏为蛰、为隐处、为虫，艮为日，兑为月，巽伏故不见，坤为死也。
　　大过。鼠聚生怪，为我患悔。道绝不通，商旅失意。通《颐》。艮为鼠，震为生，坤为聚、为鬼怪、为患悔，坤为我，艮震皆为道路，坤闭故不通。震为商旅，坤丧故失意。《汉书五行志》："昭帝元凤元年，燕有黄鼠衔其尾舞王宫端门中。未几。燕王诛死"。
　　坎。寒暑不当，轨度失常。一前一后，年岁鲜有。坎为寒，伏离为暑，震为道，故曰轨度。艮为常，坎失故曰失常。艮为前，震为后、为年岁，离虚坎病，故年岁鲜有。
　　离。筑室水上，危于一齿。丑寅不徙，辰巳有咎。通《坎》。中爻艮为室、为筑，下坎，故曰筑室水上。坎为危险。后天坎数一，故曰危于一齿。齿字恐讹，未详其义。先天震居丑寅，后天艮居丑寅，故曰不徙。坎中爻也，先天兑居辰巳，后天巽居辰巳。离中爻也，泽风成大过，大过死故曰有咎。
　　咸。畜鸡养狗，长息有储。耕田得黍，主母喜舞。巽为鸡，艮为狗，旁通《损》。震为长、为息，艮止故有储。坤为田，震为耕、为黍，故耕田得黍。震为主、为喜、为舞，坤为母，故曰主母喜舞。○主，宋元本作王，依汲古。
　　恒。东壁余光，数暗不明。主母嫉妬，乱我业事。震为东，伏艮为壁、为明，故曰余光。兑昧故暗而不明。震为主，伏坤为母、为嫉妬，坤为事业、为我、为乱。○业事，汲古作事业，依宋元本，事详《谦》之《屯》。
　　遯。刚柔相伤，火烂销金。雕鹰制兔，伐楚有功。通《临》。遯阴消阳，临阳消阴，故曰刚柔相伤。乾金，艮为火，阴在下消阳，故曰火烂销金。艮为黔喙、为雕鹰，震为兔、为楚、为伐，震乐，故伐楚有功。
　　晋。郑国谗多，数被楚忧。征夫愁苦，民困无聊。坤为国、为平，故曰郑国。郑，町也，地多平町町然也。离上下两兑口相背，故曰谗多。大壮震木为楚，坎为忧，震为征夫，坎为愁苦，坤为民，坎困故无聊。○征夫，宋元本作商人，依汲古。
　　明夷。弓矢斯张，把弹弦折。丸发不至，道遇患害。坎为弓、为矢，震为张，坎为弹、为弦、为折，故曰把弹弦折。坎为丸，坎陷故不至。震为道，坎为患害。○斯，宋元本作其，依汲古。
　　家人。举觞饮酒，未得至口。侧弁醉酗，拔剑斫怒，武侯作悔。通《解》。坎为酒、为饮，震为觞、为举、为口，震伏故未得至口。艮为弁，艮覆故曰侧弁。离为恶人，故醉酗。坎为七、为剑，震为拔、为怒、为斫，故曰拔剑斫怒。震为武，坎为悔，故曰武侯作悔。按：《小雅》："宾之初筵，宾既醉止，载号载呶"，又曰"侧弁之俄，屡舞傞傞"，乃卫武公饮酒悔过之诗，故曰武公作悔。○弁，汲古作弃，依宋元本。斫，宋元本作相，依汲古。
　　睽。苍鹰群行，相得旅前。王孙申公，惊夺我雄。北天门开，神火飞灾。如不敬信，事入尘埃。此用遇卦象。伏艮为鹰，震色青，故曰苍。伏坤为群，震为行、为旅，旅者，侣也，言结为伴旅而前行也。震为王公，艮为孙、为明，故为申，故曰王孙申公。震为惊，艮手为夺，震为武、为雄，伏坤为北，艮为天门，震为开，故曰北天门开。震为神，艮为火、为灾、为飞，故曰神火飞灾。乾为信，坤为疑，艮为尘埃。○宋元本缺此林。
　　蹇。穿屋相宜，利倍我北。循邪诡道，逃不可得。南北望邑，遂归入室。艮屋，坎为穿，故曰穿屋。坎为北，巽利坤我，故曰利倍我北。坎为邪，艮为道，震往为逃，震覆故不得逃离。南坎北离，目为望，艮为邑，故曰南北望邑。坎为室，故曰入室。○屋，宋元本作空，依汲古。逃，汲古作迎，依宋元本。
　　解。寿如松乔，与日月俱。常安康乐，不罹祸忧。此用《大壮》象。伏艮为寿、为松乔，赤松子，王乔，皆古仙人名。艮日兑月，艮为常、为安，震为康乐，在外故不忧。
　　损。出门望东，伯仲不来。疾病为患，使母忧叹。艮门、震出、震东，艮为观，故曰望东。震为伯，艮止故不来。坤为疾病、为患、为忧、为母，震为叹也。
　　益。太姒之孙，周文九子。咸遂受成，宠贵富有。坤为母后，故曰太姒。艮为孙，太姒者，文王之妃。诗"太姒嗣徽音"是也。《春秋传》曰武王同母弟八人，是并武王为九子也。震为周，坤为文，震为子，数九，故曰九子。艮为成，坤为受，艮为宠贵，坤为富有，言太姒教诲诸子，成武王周公之德而富贵。○姒，汲古作姬，依宋元本。
　　夬。桃李华实，累累日息。长大成熟，甘美可食，为我利福。兑为反巽，巽木故曰桃李。兑为华，《大过九五》"枯杨生华"是也。乾为木果，故曰实，重乾故累累日息。乾为日、为长大、为美好，兑为食，乾为福，伏坤为成熟、为我、为利。○累累，宋元木作累累，依汲古。
　　姤。昬礼不明，男女失常。行露反言，出争我讼。通《复》。坤为昬、为礼，故曰昬礼不明。乾男坤女，姤坤消乾，复乾消坤，故男女失常。震为行，坤为水、为露，《诗》"厌浥行露"是也。震为言、为反，故曰反言，又言又乾为言，巽为覆兑，兑言与上乾言相背，故曰争讼。《行露》诗 "何以速我讼"，用其事也。○昏，依元本，宋、汲古作婚。露反，依宋元本，汲古作路有，非。
　　萃。室穿敝漏，破桴残缺。阴弗能完，瓦碎不全。艮为室，兑毁故穿，巽为敝漏，故曰室穿敝漏。伏震为桴，兑毁折故曰破桴、曰残缺。坤为阴，兑折故弗完，故瓦碎不全。艮为瓦也。
　　升。数穷廓落，困于厯室。往登玉堂，与尧侑食。中爻兑数十，坤纳癸，亦数十，故曰数穷，坤虚故廓落。伏艮为室、为时，故曰厯室，震为往、为登、为王，伏艮为堂，故往登玉堂。震为帝，故曰尧。兑为食，震为侑，故曰与尧侑食。○尧，汲古作老，依宋元本。
　　困。道湿为坑，轮陷踬僵。南国作讳，使我多畏。伏震为道，下坎，故道湿，故为坑。坎为轮、为陷、为踬、为僵，离为南，伏艮为国，坎为讳，讳，避也，言南国禁忌多也。坎为畏，困正互两坎，故多畏。○轮，依汲古，宋元本作输。
　　井。鳏寡孤独，福禄苦薄。入室无妻，武子悲哀。通《噬嗑》。艮为鳏，巽为寡，坎为孤独，震为福禄，坎为薄，故曰福禄苦薄。坎为室，巽入，离为坎妻，坎失，故入室无妻。震为武人，井正覆皆兑口，故曰悲哀。《左传襄二十五年》："崔杼取棠姜，筮得入其宫不见其妻凶"，困三繇词，林用其事。○武，汲古讹我，依宋元本。
　　革。举袂覆目，不见日月。衣衾杖机，就其夜室。通《蒙》。震为袂、为举，艮为目，《士丧礼》"幎目用缁，尺二寸"注：覆目者也，坎隐故覆目，故不见日月。艮日坎月也。坤为衣衾，震木为杖，艮为几，故曰衣衾几杖。坎为夜室，古以坎有棺橔象，就夜室者言死也。首句似用吴王夫差幎目而死事。○袂，宋元本作被，依汲古。
　　鼎。长尾踒跎，画地为河。深不可涉，绝无以北，悯然愤息。通《屯》。艮为尾，巽为长，下互坤形长，故曰长尾，踒跎当为委佗。《诗》"委委佗佗"是也，所以形容长尾。坤为地、为河，艮手为画，上坎水下坤水，故深不可涉。坎为北，兑折，故绝无以北。坎为悯、为愤、为太息。
　　震。晨风文翰，大举就温。昧过我邑，羿无所得。震旦为晨，伏巽为风，伏离为文，震为羽翰，故曰晨风文翰。《诗》"郁彼晨风"《传》：晨风，鹯也。《周书王会篇》："蜀人以文翰，文翰若皋鸡"。艮为鸟，亦艮象也。震举离温，艮为邑、为我，坎为昧，故曰昧过我邑，言夜过也。离为恶人，故曰羿。离虚故无所得。羿，后羿，善射，纂[当作簒]夏，后氏者也。
　　艮。出入节时，南北无忧。行者亟至，在外来归。中爻震出坎入，艮为时、为节，震为南，坎为北、为忧，震乐故无忧。震为行、为亟，震反，故来归。○来归，宋元本作归来，依汲古。
　　渐。阳氏狂惑，季孙乱愦。陪臣执政，平子拘折，我心不快。互离为阳，伏震为狂，谓阳虎也。坎为惑，艮为季、为孙，离乱坎愦，故曰季氏乱愦，谓平子也。艮为臣仆，艮手为执，巽为政令，故曰陪臣执政。坎为平，震为子，坎为拘折，言平子被囚也。坎为心、为忧，艮为我，故曰我心不快。按：《左传》"阳虎为季氏陪臣，专政作乱，囚季平子，欲杀之，遇救免"。
　　归妹。五乌六鸱，相对蹲跂。礼让不兴，虞芮争讼。伏艮为乌、为鸱，坎数五，又卦数六，故曰五乌六鸱。震为立，故曰蹲跂。震决躁，兑附决，故礼让不兴。坎为忧虞，震为草莽，故曰虞芮。卦上震下兑，而震言与兑言相背，故曰争讼。昔虞芮二国争田不决，欲讼于西伯，及入周界耕，皆让畔，乃惭而还。首句义未详，八乌，星名。
　　丰。顾念所生，隔在东平。遭离满沸，河川决溃。幸得无恙，复归相室。离目为顾，伏坎为念，震为生，坎为隔，震东坎平，故曰东平。互大坎为满沸、为河川、为溃决、为病恙，震出故得无恙。坎为室，震为归。○顾，汲古作愿，依宋元本，此有故事，未能确指。末句汲古作复生归室，依宋元本。
　　旅。追猎东走，兔逃我后。吾锐不利，独空无有。通《节》。震为追猎、为东走、为兔、为后，坎为棘，故为锐。巽为利，坎蹇，故不利。离虚故空无有，坎为独也。
　　巽。犬吠非主，上下胶扰。敌人袭战，闵王逃走。伏艮为犬，震为鸣、为吠、为主，震伏，故曰非主。艮为上，震为下，坎为膏，为胶，离乱，故曰上下胶扰。震为人、为战，三至上正反震艮相对，故曰敌人袭战。坎为闵，震为王、为走，故曰闵王逃走。《战国策》："乐毅伐齐，至济西，闵王走莒"是也。○胶，依宋元本，汲古作浑。
　　兑。嵩高岱宗，峻直且神。触石肤寸，千里蒙恩。通《艮》。艮为山，互坎为中，故曰嵩高。互震为东，故曰岱宗。艮为高峻，震为神、为触，艮为石、为肤，故曰触石肤寸。震为千里，坎为恩泽，故曰千里蒙恩。《公羊传》："触石而出，肤寸而合，不崇朝而雨遍天下者，惟泰山之云耳"。注：侧手为扶，覆手为寸。肤寸皆艮象。
　　涣。陈鱼观社，佷荒踰矩。为民开绪，亡其祖考。巽为鱼，震为陈，艮为社、为观，《春秋隐公五年》"公如棠陈鱼而观之"，又《庄二十三年》"如齐，公观社，非礼也"，故曰佷荒踰矩，言荒淫踰越规矩也。坎为曲、为矩、为民，巽为绪，艮为寿，故曰祖考。坎失故亡其祖考。佷，音恒，有骄痴二义。《后汉蔡邕传》"董卓自佷用"是也。○第二句汲古讹狼虎踰距，依宋元本。
　　节。四壁无户，三步一止。东西南北，利不可得。艮为壁，震卦数四，故曰四壁。坤为户，坎塞坤故无户。震为步，数三，故曰三步。艮止，坎数一，故曰一止。震东兑西，震南坎北，巽为利，巽覆，故利不可得。
　　中孚。求君衣裳，情不可当。触讳西行，为伯生殃。君之上欢，得其安存。震为君，艮为求，震为衣裳、为健，故不可当。震为触、为行，巽伏故曰讳。讳，避也。兑为西，故曰触讳西行。震为伯、为生，兑折故生殃。震为君、为欢，艮为安，《春秋》："蔡昭侯如楚，有善裘，子常欲之，弗与，留楚三年，后蔡人闻之，固请献之，遂得归"。○上欢，汲古作上安，依宋元本。
　　小过。春鸿飞东，以马贸金，利可得深。震为春、为鸿、为飞、为东、为马，巽为商旅，故曰贸。艮为金，故曰贸金。坎为深也。巽为利，利可得深，言得利多也。
　　既济。禾生虫蠹，远自克贼，使我无得。此用遇卦象。震为禾、为生，巽为虫、为贼，伏坤为我，坤虚故无得。
　　未济。桀乱无道，民散不聚。背室弃家，遁逃出走。离为恶人，故曰桀。离为乱，震为道，坎隐故无道。坤为民、为聚，三爻间隔，故民散不聚。坎为室，艮为背，故曰背室。艮为家，坎失，故曰弃家。坎伏为遁，震走为逃也。凡震艮皆用半象。
　　晋之第三十五
　　晋。销锋铸耜，休牛放马。甲兵解散，夫妇相保。坎为锋耜，离火为销、为铸，离牛坎马，艮止故休放。离为甲兵，坎水克火，故解散。坎夫离妇，坤聚艮安，故相保。
　　乾。一衣三冠，冠无所绊。元服不成，为身灾患。乾为衣，卦数一，故曰一衣。晋艮为冠，数三，故曰三冠，艮下坤，坤坼，故曰冠无所绊、曰元服不成。坤为身、为灾患。○第二三句宋元本作"无所加元，衣服不来"，身作我，均依汲古。
　　坤。百足俱行，相辅为强。三圣翼事，王室宠光。详《屯》之《履》、《比》之《无妄》，履用伏象。谦与无妄皆以震为足，此则以坤形象百足虫，坤为百也。
　　屯。鱼蛇之怪，大人忧惧。梁君好城，失其安居。坤为鱼、为蛇，坎为怪，震为大人，坎为忧惧，震为君，震木为梁，故曰梁君。艮为城，正覆艮，故曰好城。艮为安居，坎失，故曰失其安居。元本注：春秋：梁君好城而弗处，卒亡其国。
　　蒙。少无缰辅，长不见母。劳心远思，自伤忧苦。艮为少，兑为辅、为刚，兑伏故无。震为长，坤为母，坎隐故不见。坎为劳、为心、为思、为忧苦。
　　需。前涉溽暑，解不可取。离门二里，败我利市。老牛病马，去之何悔。乾为前、为行，离为暑，与坎连，故曰溽暑。解懈同。《诗大雅》"不解于位"注：怠惰也，坎劳故曰解不可取。乾为门，兑卦数二，故曰离门二里。巽为利市，二至四巽覆，故败我利市。离为牛，乾老故曰老牛。乾为马，坎病，故曰病马。坎为悔，在外，故去之无悔。○门二，宋元本作河三，依汲古。涉，汲古作不，依宋元本。
　　讼。君明有德，登天大禄。布政施惠，以成恩福。中子南游，翱翔未复。乾为君、为德，离火为明，乾为天、为大禄，巽为政命，巽风为布施，乾为恩福。坎为中男，乾为南、为行，故曰中子南游。离为飞，故曰翱翔，坎陷故曰未复，言未归也。○成，宋元本作感，依汲古。
　　师。哓然唯诺，敬上尊客。执恭除患，御侮致福。坎正反两兑口，震为声，故曰哓然唯诺。震为客，伏乾为贵，故曰尊容。乾惕为敬，坎为患，震解故除患。坤为御、为侮，震乐故致福。
　　比。黍稷禾稻，垂秀方造。中旱不雨，伤风病藁。坤为茅茹，故为黍稷禾稻。造，作也，言苗秀兴起也。坎为中、为雨，艮火故中旱不雨。坤为风，故伤风病藁。
　　小畜。三羸六罢，不能越跪。东贾失马，往返劳苦。通《豫》。震数三，坎数六，坎病故羸，坎劳故罢。震为越跪、为东、为贾、为马，坎失故失马。震为往反，坎为劳苦。○羸，宋本作嬴，依元本、汲古。
　　履。倚立相望，引衣欲装。阴云蔽日，暴雨降集。使道不通，阻我欢会。通《谦》。震为倚立，艮为望，正反艮故曰相望。坤为衣裳，艮手为引、为装，装朿也。坤为阴云、为蔽，离日，故阴云蔽日。坎为暴雨、为降集。震为道，坎塞故不通，故阻我欢会。坤我震欢也。○装，宋元本作庄。降，宋本作祈，元本作所。阻，宋元本作降。会，元本作惠。五六句宋元本倒置，均依汲古。
　　泰。高脚疾步，受肩善趋。日走千里，贾市有得。中爻震为足，故曰脚步，震躁，故高脚疾步、故善趋、故日走千里。震伏巽为贾市，巽利故有得。坤为受，伏艮为肩。○善，汲古作喜，依宋元本。
　　否。北风寒凉，雨雪益冰。忧思不乐，哀悲伤心。中爻巽风，坤为北，乾为寒、为冰雪，故曰北风寒凉，雨雪益冰。乾惕故忧，震乐震倒故不乐。坤为哀悲、为心。
　　同人。贞鸟雎鸠，执一无尤。寝门治理，君子悦喜。离为鸟、为鸠，通《师》。坎为尤，数一，震乐故执一无尤。坤为门、为寝、为理，震为君子、为悦喜。○雎，宋元本作鸣，依汲古。
　　大有。蓼萧露瀼，君子龙光。鸣鸾噰噰，福禄来同。通《比》。坤为薪、为蓼萧，坎为露。艮为君子、为贵。龙，宠也，坤文为鸾，兑为鸣，乾为福禄。蓼萧，义详《恒》之《蹇》。○龙，汲古作宠，依宋元本。噰噰，宋元本作雍和，依汲古。
　　谦。南行求福，与喜相得。封受上赏，鼎足辅国。震为行、为南，艮为求，震为福、为喜、为受，坤闭为封，艮为赏，阳在上，故曰上赏。震为足，数三，故曰鼎足。坤为国，艮伏兑，兑辅，故曰辅国。○封受，依宋本，汲古作受封。
　　豫。桑叶腐蠹，衣敝如络。女功不成，丝布为玉。震为桑叶，坎病，故腐蠹。坤为衣裳，坎破故敝。震伏巽，巽绳，故曰如络、故曰丝布。坤为女，坤丧故功不成。震为玉丝，为玉者，言桑坏不能产丝，故值贵也。
　　随。左服易右，王良心欢，喜利从己。震左兑右。服者，夹辕之马。震为马。左服易右者，震为左，兑为右，言马初在左，至上兑而右也。震为王，艮为良，故曰王良。坎为心，震为欢喜、为从，巽为利。王良，古善御者。○喜，宋元本作嘉，依汲古。
　　蛊。寿考不忘，驾驷东行。三适陈宋，南贾楚荆。得利息长，旅身多罢，畏昼喜夜。艮为寿考，震为马，故曰驾驷。震东故东行。震为陈，艮为宋，震数三，故曰三适陈宋。互震为南，巽为贾、为楚荆，故曰南贾楚荆。巽为利、为长、为商旅，互大坎为罢、为畏、为夜，离为昼，昼动故畏，夜伏故喜。○驷，宋元本作骍，三作之，身作自，均依汲古。
　　临。羔羊皮革，君子朝服。辅政扶德，以合万国。兑为羔羊，通《遯》。艮为皮、为革、为君子，坤为朝、为衣服，故曰君子朝服。兑为辅，坤为政，艮手为扶，乾为德，故曰辅政扶德。坤为国，坤众故曰万国，坤闭为合，故曰以合万国。《诗召南》："羔羊之皮，素丝五紽；羔羊之革，素丝五緎"，美召公也。○国，宋元作福，依汲古。革，各本皆作弁，依《谦》之《离》校。
　　观。鹯鸠徒巢，西至平州。遭逢雷塌，破我苇庐。室家饥寒，思吾故初。艮为鹯，坤文为鸠，艮为巢，伏震为徙，故曰鹯鸠徒巢。兑为西，坤为州、为平，震为雷塌，兑折为破，艮为庐，巽为苇，故曰苇庐。艮为室家，坤为饥，乾为寒，故曰室家饥寒。坤为吾，乾为初。○第四句宋本、汲古庐作芦，依元本。
　　噬嗑。大尾小头，重不可摇。上弱下强，阴制其雄。艮为尾，震大，故曰大尾。坎为首，艮为小，故曰小头。坤为重，坎陷，故重不可摇。艮上震下，艮小故弱，震长故强，四阳陷阴中，故曰阴制其雄。
　　贲。疏足息肩，有所忌难。金城铜郭，以铁为关。藩屏自卫，安止无患。震为足，艮为肩，坎为忌难，艮为城郭，三至上正反两艮，故又为关。艮为金，故曰金、曰铜、曰铁。艮为藩屏、为安止，坎为患，安止故无患。
　　剥。天命玄鸟，下生大商。造定四表，享国久长。通《夬》。乾为天，兑为言，故曰天命。乾为立，艮为黔喙、为鸟，故曰玄鸟。玄鸟者，燕也。兑为燕。震为生，震反，故下生。震为子，故生商。商，子姓也。艮为定、为表，伏兑数四，坤为国，故曰造定四表。艮为久长，据《诗商颂》笺"高辛氏妃简狄吞卵生契，为商祖"。
　　复。赋敛重数，政为民贼。杼柚空虚，我去其室。坤聚故曰赋敛，重坤故曰重数。坤为政、为民，伏巽为贼。震为杼柚。《诗》"杼柚其空"《笺》云：杼，持纬者；柚，受轻者也。杼柚上下震动，故取象于震。坤虚，艮为室，艮倒故去室。○敛，元本讹鈠，依宋本。
　　无妄。阴阳隔塞，许嫁不答。宛丘新台，悔往叹息。初阳伏阴下，艮止，故曰隔塞，女嫁曰归。震为归、为言，故许嫁。二至四震反，故曰不答。艮为丘、为台，宛丘，《陈风》篇名，悔嫁非其人而作也。震为叹息，毛诗谓刺陈幽公淫乱无度。新台，《邶诗》篇名，毛谓刺卫宣公娶其子伋妻，国人恶之，林意似谓妇为夫弃也。
　　大畜。愿望登虚，意常欲逃。贾辛丑恶，妻不安夫。艮为丘墟、为望，震为登，故曰愿望登虚。震为逃，伏坤为意，震伏巽，巽为商贾，纳辛，故曰贾辛。兑为丑恶，震夫兑妻，兑毁折而躁，故不安。《左氏昭二十八年》："昔贾大夫恶，娶妻而美，三年不言不笑。"辛，大夫名。
　　颐。踧行窃视，有所畏避。蔽目伏藏，以夜为利。震为踧行，艮为视，坤藏故窃视，故有所畏避。艮为目，坤为夜、为利。
　　大过。信敏恭谦，敬鬼尊神。五岳西渎，克厌帝心，受福宜年。乾为信敏，伏坤为恭谦，乾为惕，故曰敬，伏坤故曰鬼。乾为神，兑伏艮，艮为尊，故曰敬鬼尊神。艮为岳，巽卦数五，故曰五岳。互大坎为河川，乾亦为江河，巽后天数四，故曰四渎。坤为心，巽伏震，震帝故曰帝心。震为福，坤为受、为岁，故曰受福宜年。
　　坎。悬悬南海，去家万里。飞兔腰褭，一日见母，除我忧悔。坎为海，伏离，故曰南海。震为万里，故曰悬悬。艮为家，震为马、为兔，坎为腰，故曰飞兔腰褭。飞兔腰褭，皆良马名。离日，坎数一，故曰一日。本卦坤体，坤为母，乾二五之坤，故见母。坎为忧悔，震为除。
　　离。虽污不辱，因何跣足。童子褰衣，五步平复。通《坎》。坎为污，坤为辱，坎折坤，故不辱。跣足者，赤足也。震足坎赤，故曰跣足。艮为童子，艮手为褰，震为衣，故曰褰衣。震为步，坎数五，坎平，故曰五步平复。○跣，宋元本作洗，步作年，依汲古。
　　咸。宫城立见，衣就袂裾。恭谦自卫，终无祸尤。通《损》。艮为宫城，震立兑见，艮为衣，震口为袂、为裾，巽为恭谦，震为警卫，坤为自、为祸尤，震解故无祸尤。○裾，宋元本作裙，依汲古。
　　恒。敝笱在梁，不能得鱼。望食千里，所至空虚。巽为绳故为笱。笱，罟也。巽下断故曰敝。艮为梁，巽为鱼，巽敝漏故无得。伏艮为望，震为粒粟、为食、为千里，震为虚，故所至空虚。首句齐风语。○食，宋元本作贫，依汲古。
　　遁。千里骍驹，为王服车。嘉其骊荣，君子有成。乾为马、为赤，故曰骍，艮少为驹，乾为千里，故曰千里骍驹。乾为王，二至四通震，震为车、为服，乾为嘉荣，艮为君子、为成。
　　大壮。鼎足承德，嘉谋生福。为王开庭，得心所欲。乾为德，震为足，数三，故曰鼎足。乾为福、为生、为嘉、为王、为开，伏艮为庭，兑悦故得所欲。
　　明夷。右手无合，独折左指。禹汤失佐，事功不立。艮为手、为指，先天坎西，故曰右手，艮覆故指折。震左，坎折，坤寡，故曰独折左指。震为王，故曰禹，水在火上故曰汤。震佐坎失，故曰禹汤失佐。坤为事功不立。○佐，汲古作位，依宋元本。
　　家人。忧凶增累，患近不解。心意西东，事无成功。坎为忧憎、为凶、为累、为患，坎陷故不解。坎为心意、为西，离为东，故曰心意西东。巽为风，风散故事无成功。○增，宋元本作憎，依汲古。
　　睽。东行食榆，困于枯株。夫妻无家，志穷为忧。离东兑食，坎为榆，皮可食。坎上下皆离，离科上槁故困于枯株，株枯则无皮可食。坎夫离妻，艮为家，艮伏故曰无家。坎为志、为忧。稽康《养生论》："榆令人瞑。"《博物志》"啖榆则眠不欲觉"，又《礼内则》"枌榆以滑之。"古盖常食榆皮。○夫，宋元本作失，依汲古。
　　蹇。五经六纪，仁道所在。正月繁霜，独不离咎。离为文，故曰经纪，坎纳戌，数五，故曰五经。坎数六，故曰六纪。艮为道路、为反震，震为仁，故曰仁道所在。坎为中正、为月、为霜，重坎故曰正月繁霜。坎为独、为咎。离，罹也，坎隐，故独不罹咎。五经者，五常，《汉书贾谊传》："六亲有纪"，六纪即六亲也。《白虎通》："六纪者，诸父、兄弟、族人、诸舅、师长、朋友。"正月，《小雅》篇名，忧乱而作。
　　解。懈缓不前，怠惰失便。二至之戒，家无祸凶。刻木象形，闻言不信。震往为前，坎陷故懈缓不前，故怠惰失便。坎为冬，至离为夏至，故曰二至。《复》象传云：先王以至日闭关，商旅不行。又《月令》"是月齐戒掩身"，故云戒。坎为室家、为凶祸，知戒故无祸。刻木象形未详。坎为闻，震为言，坎上下两兑口相背，故云不信。○怠惰，宋元本作熖怠，依汲古、局本。木字，宋本汲古作水，依元本。解懈古通。观首二句焦氏似读解为懈。
　　损。仁爱笃厚，不以所忿。害其所子，从我旧都，日益富有。震为仁爱，艮为笃厚，乾为忿，乾三之上成艮故不忿。《象传》所谓"惩忿"也。震子坤害，故害其所子。坤为都，伏乾为旧、为我，震为从，故曰从我旧都。坤舆为富有，艮为日，故曰日益富有。○从，汲古作徙，依宋元本。
　　益。缺破不成，胎卵未生，弗见兆形。巽陨落，故缺破不成。震为胎卵，震生，坤拆为兆、为形，巽伏故弗见。
　　夬。摧角不伤，虽折复长。秉德无愆，老赖荣光。艮为角，艮伏兑折，故摧角，然阳必长故摧而不伤，虽折而复长。乾为德、为老，阳长故无愆，故老而愈荣。○愆，宋元本作骞，依汲古。
　　姤。乘桴浮海，免脱厄中，虽困无凶。通《复》。震为桴、为乘，坤为海，坤厄震出，故免脱，故虽困无凶。○浮，宋元本作渡，凶作咎，依汲古。
　　萃。孔鸾鸳雏，鵕鹈鹕。翱翔紫渊，嘉禾之圃，君子以娱。通《大畜》。震为竹、为孔，坤为文，故为鸾鸳，艮鸟故为鵕鹈鹕。卦为萃故多若是。震为翱翔，兑为渊，乾赤，故曰紫渊。震为嘉禾，艮为圃、为君子，震乐故娱。○鵕，宋元本作鵁鹅，依汲古。禾，元本作木，依宋本、汲古。
　　升。甘露温润，众来得愿。乐易君子，不逢祸乱。兑为露、为润，坤为众，震乐，故众来得愿。通《无妄》。艮为君子，震乐乾易，故曰乐易君子。坤为祸乱，乾在外故不逢。○二三句宋元本倒置，依汲古。
　　困。东骑堕落，千里独宿。高岸为谷，阳失其室。通《贲》。震为东、为骑，坎陷故堕落。震为千里，坎为独、为宿，故曰千里独宿。艮为高岸，坎窞为谷，故曰高岸为谷。坎为室、为失，困刚掩，故曰阳失其室。《诗小雅》："高岸为谷，深谷为陵"。
　　井。八才既登，以成嘉功。尨降庭坚，国无灾凶。通《噬嗑》。后天艮数八，震为才、为登、为嘉、为功，艮为成，故曰以成嘉功。震为尨，艮为庭，尨降庭坚，乃八元之二人。庭坚，即皋陶字也。艮为国，坎为灾凶，震乐故无。○嘉，宋元本作善，尨作厖，兹依汲古。
　　革。邯郸反言，父兄生患。意涉忧恨，卒死不还。通《蒙》。二至上正覆两震言相反，坤为国，故曰邯郸反言。乾父震兄，坎为患，震生，故曰父兄生患。坎为忧恨、为水，坤亦为水，震为涉，艮为终，故曰竟涉忧恨。震为还，坤死，故曰卒死不还。案此似用《史记陈涉传》事。邯郸反言者，言武臣反，陈涉自立为赵王，涉欲系其家属，后涉竟战死不得还也。○宋元本革鼎在震艮后，非。
　　鼎。玉铣铁颐，仓库空虚。贾市无盈，与利为仇。元本旧注锺口两旁曰铣，盖乾为金玉，初至五正倒皆兑，兑为口，故曰玉铣铁颐。颐亦口。卦通《屯》，屯互颐也。屯艮为仓库，坤为空虚，巽为贾、为市、为利，坤虚故无盈，故与利为仇。坎为仇也。○玉铣，汲古作五锐，从宋元本。锐为矛属，与下铁颐不相联属，自以取兑象作铣为允当，自来校此书者不知以易象为标准，故当否皆不知，此所以多舛也。
　　震。白鸟衔铒，鸣呼其子。旋枝张翅，来从其母。震为白，互离为鸟，震口为衔，坎为铒，故曰白鸟衔铒。震为子、为鸣呼、为木、为枝、为张翅、为从、为来，坤为母，来从其母者，言阳反坤初也。○旋枝，宋元本作施技，依汲古。
　　艮。学灵三年，圣且神明。先见善祥，嘉吉福庆。鳱鹄知来，告我无忧。学灵者，学语也。三至上正反两震言相对，下震如何言，上即如言反答，故曰学灵。震为年，数三，故曰三年。坎为圣，震为帝、为神，艮为明，故曰圣且神明。震为善祥、为吉庆。艮为鳱鹄，震为来、为告，坎为忧，震出故无忧。○第五句宋本作饵吉知来，汲古作神马来见，依《小畜》之《渐》校。又二三句元本作"仁圣且神，明见善祥"，今依宋本。嘉吉，元本作吉喜，汲古作吉盛，亦依宋本。鳱鹄，义详《小畜》之《渐》。
　　渐。云孽蒸起，失其道理。伤害年谷，神君乏祀。坎为云、为孽，下得艮火，故能蒸起。伏震为起、为道，坎为失，故失其道里。震为年谷，巽陨落，故曰伤害年谷。震为神、为君。○理应为里之讹，依顾校。
　　归妹。春耕有息，秋入利福。献豜大豵，以乐成功。震为春、为耕、为生，故曰息。兑为秋，震为利福，秋收故曰入。坎为豕，故曰豜、曰豵。震为功、为乐也。○大疑作私。豳风言私其豵，献豜于公。
　　丰。羸豕踯躅，虎入都邑。遮遏左右，国门勑急。巽为豕，巽绳，故曰羸豕。震为踯躅，巽入，伏艮为都邑、为虎，故曰虎入邑都，艮止故遮遏。震左兑右，艮为国门，坎险故急。○震为勑，元本作敕，依汲古。
　　旅。东行西维，南北善迷。逐旅失群，亡我襦衣。通《节》。震为东、为行，兑为西，巽绳为维。维，系也。震南坎北，坎又为疑，故曰南北善迷。震为逐，阴以阳为伴，旅卦下二阴随二阳，上一阴随一阳，故曰逐旅。坤众为群，坎为失言，否二升五，遗二阴在下，故曰失群。否上乾为衣，下坤为襦，今变旅，乾坤形变，故曰亡我襦衣。
　　巽。居室之伦，夫妇和亲。小人乘车，硕果失豢。通《震》。中爻艮为居，坎为室，震夫巽妇，兑悦故和亲。震为车、为人，艮为小，故曰小人乘车。艮为硕果，两艮皆覆，故失豢。豢，养也。○汲古多"车在夫家，不知孰是"二句，依元本。
　　兑。东方孟春，乘冰戴盆。惧危不安，终失所欢。通《艮》。中爻震为东、为孟春，坎为冰，震为乘，坎在下故乘冰。震为盆，艮为戴，故曰戴盆。坎为危惧，艮为终，兑为欢。○首二句谓当春暖戴盆行冰上，故危而不安也。古人以头戴物，孟子所谓斑白者不负戴于道路也，汲古作载，非，依宋元本。失，宋元、汲古皆作身，依周本。
　　涣。风吹尘起，十里无所。南国年伤，不可安处。巽为风，震口为吹，艮为沙石、为小，故为尘。震为起。艮为里，伏兑数十，故曰十里，坎隐故无所也。震为南，艮为国、为时，坎灾风陨，故南国年伤。坎险故不安。
　　节。重载伤车，妇女无夫。三十不室，独坐庐空。震为车、为载，艮山，在山故曰重载，兑折故伤车。兑为妇女，震为夫，坎失故无夫。震数三，兑数十，艮为室，坎隐，故三十无室。坎为独，艮为坐、为庐，离虚，故曰空庐。
　　中孚。败牛羸马，与利为市，不我嘉喜。中爻艮为牛，震为马，兑毁折，故曰败、曰羸。巽为利市，震为喜也。
　　小过。月出阜东，山蔽其明。章甫荐屦，箕子佯狂。震为东、为出，艮为阜，兑月在山上，故曰月出阜东。艮山巽伏故明隐，艮为冠，故曰章甫。震为履、为草，故曰荐屦。荐，草也。震为箕、为子、为狂，御章甫之礼冠而下蹑草履，不恭甚矣，故曰佯狂。○荐屦，汲古讹忧偻，兹从宋元本。
　　既济。出入门所，与道开通。杞梁之信，不失日中。少季渡江，来归其邦，疾病危亡。此用《晋》象。艮为门、为道，坎为木、为杞，艮为梁，坎为信，离为为日中。艮为少季，坎为江，艮为邦，坎为疾病危亡。杞梁，齐大夫，襄二十三年齐与莒战，杞梁夜入莒地，莒子贿杞梁，使勿死战，杞梁曰：昏而受命，日中弃之，亦君之所恶也。少季未详，或指吴季札，林语似此者甚多，不能强解也。
　　未济。邑居卫师，如转蓬时，居之凶危。此仍用《晋》象。坤为众、为兵、为师、为邑，坤为薪、为蓬，艮为时、为居，坎为凶危。○居，宋元本作兵，兹依汲古，均不协。
　　明夷之第三十六
　　明夷。他山之错，与璆为仇。来攻吾城，伤我肌肤，邦家骚忧。震为玉、为璆，坤为城、为邦家，艮为肌肤，三至五艮覆，故曰伤我肌肤。坎为仇、为忧。《诗小雅鹤鸣》篇："他山之石，可以为错"，《传》"错，石也"，可以琢玉，故与璆为仇。
　　乾。践履寒冰，十步九寻。虽有苦痛，不为忧病。此用遇卦《明夷》象。震为践履，坎为寒、为冰，坤数十，震数九，故曰十步九寻。《礼王制》注："六尺为步"，《周礼地官媒氏》注："八尺曰寻"。坎为苦痛、为忧病，震在外故解也。
　　坤。太公避纣，七十隐处。卒逢圣文，为王室辅。此仍用《明夷》象。震为公，坤老故曰太公。坤为恶，故曰纣。坎伏故曰避纣。坤为文，坎为圣、为室，震为王，故曰王室，言太公遇文王为周室辅也。○逢，元本作遭，依宋本、汲古。
　　屯。日月之涂，所行必到，无有患悔。艮日坎月，震为涂、为行，坎为患。
　　蒙。讽德诵功，美风盛隆。旦辅成周，光济冲人。震为功德、为言，正反震，故曰讽诵。震为周、为盛、为旦，艮为光，坎为和，冲，和也。震为人，冲人，成王也；旦，周公也。○美风，宋元本作美周，依汲古。
　　需。童子无室，未有配合，空坐独宿。伏艮为童子，坎为室，兑毁故无室。坎为合，二五不相应，故无合。坎为独、为宿。○子，宋元本作女，依汲古。
　　讼。穿鼻系株，为虎所拘。王母祝词，祸不成灾，惠然肯来。艮为鼻，坎为穿，初至四艮二阳穿其中，故曰穿鼻，此与入于渊入字同义，皆谓二也。巽为系、为木，故曰系株，言既穿其鼻复系于木上也。乾为虎、为王，巽为母，故曰王母。伏震为祝，坎为祸，离为灾，风散故脱。
　　师。黄帝神明，八字圣聪。佚受大福，天下平康。震为帝，坤黄故曰黄帝。坎为圣、为聪，坤卦数八，震为子，故曰八子。震为福，坤为天下，坎为平，故天下平康。
　　比。深谷为陵，衰者复兴。乱倾之国，民得安息。中妇病困，遂入冥室。艮为谷、为陵，坤为国、为乱、为民，艮止为安息。火为水妃，火伏，故曰中妇病困。坎为室、为冥，坤为死，入冥室，言死也。卦坎为水，坤又为水，故离火病也。《诗小雅》："高岸为谷，深谷为陵"。
　　小畜。道远辽绝，路宿多悔。顽嚣相聚，生我畏忌。乾为道路、为辽远，坎为宿，坤为悔，故曰路宿多悔。坤为聚、为恶，故曰顽嚣相聚。震为生，坎为畏，皆用伏象。○忌，宋元本作恶，依汲古。
　　履。旦树菽豆，暮成藿羹。心之所乐，志快心欢。伏《谦》。震为旦、为树、为菽豆，坎为暮，巽为藿，坎为心，震为乐。○羹、欢，依宋元，汲古本作藿叶、作心惬，韵似协，然不可从。
　　泰。切切之患，凶忧不成。虎不敢啮，利当我身。坤为患、为凶忧，兑为虎、为啮，坤为我、为身，伏巽为利。○啮，宋元本作齚，依汲古。
　　否。王伯远宿，长妇在室。异庖待食，所求不得。震为王、为伯，坤为宿，震伏不见，故曰远宿。巽为长妇，互艮为室，故曰长妇在室。艮为庖、为待，伏兑为食。艮为求，言与庖厨离异不能得食也。○待，宋元本作恃，依汲古。
　　同人。寒燠失时，阳旱为灾，虽耗无忧。乾寒离火，故曰寒燠失时。离为阳旱、为灾，巽陨落故曰耗，故为忧。坎伏故无忧。
　　大有。虽穷复通，复危不凶，得其明功。此用遇卦《明夷》象。震为通、为履，坎在震下，故曰履危。
　　谦。狼虎所宅，不可以居，为我患忧。艮为虎狼、为宅，坎坤皆为忧患，故不可居。
　　豫。喋嗫噱嚾，昧冥相抟。多言少实，语无成事。震言故曰喋嗫。噱，大笑。嚾，喧嚣也，卦正反艮，故曰相抟，正覆震相背，故曰多言少实，语无成事。○噱嚾，宋元本作处嚁，汲古作处耀。抟，宋元本、汲古讹传，均依汲古《中孚》之《升》校。
　　随。履冰蹈凌，虽困不穷。播鼓登岩，卒无忧凶。明夷坎为冰凌，震为蹈履、为通，故不穷。震为鼓，互艮手故曰播鼓。艮为岩，震为登，言登山击鼓也。○鼓，宋元本作雀，兹依汲古。
　　蛊。文文墨墨，忧祸相杂。南北失志，东西不得。震东兑西，震亦为南北象，或指大坎。○首句依宋元本，汲古作文墨且墨，文疑汶之讹，汶汶墨墨，言杂乱不明也。
　　临。争讼不已，更相谈訽。张季弱口，被髪北走。详《大畜》之《家人》。○口，宋元本讹日，依汲古。
　　观。德积逢时，宜其美才。相明辅圣，拜受福休。长女不嫁，后为大悔。坤为积，艮为时、为明，伏乾为圣、为休福，艮为拜，故拜受福休。巽为长女，震为嫁，震伏故不嫁。
　　噬嗑。江水沱泛，思附君子。仲氏爰归，不我肯顾，侄娣悔恨。详《遯》之《巽》。
　　贲。光祀春成，陈宝鸡鸣。阳明失道，不能自守，消亡为咎。详《大有》之《井》。○祀，汲古作礼，宝作室，阳作师，均依宋元本。
　　剥。惊虎无患，虞为我言，赖得以安。艮为虎，坤为患，艮安故无患。虞，虞人，守山泽之官，艮为官、为山，故艮为虞人，反震为言。
　　复。伪言妄语，转相诖误，不知狼处。震为言，坤虚，故曰伪妄、曰诖误。艮为狼，艮覆坤迷，故不知。○相，汲古作为，依宋元本。
　　无妄。履隙自敌，凶忧来到，痛不能笑。互巽为隙，震为履、为笑，伏坤为凶忧，故不能笑。○隙，宋元本作悖，依汲古。能笑，汲古作死哭，依宋元本。
　　大畜。牵尾不前，逆理失臣，惠朔以奔。艮为尾、为牵，艮止故不前。坤为理、为臣，坤伏故失臣。乾为朔，互震为奔，卫惠公名朔，初谮急子于宣公，公令急子使齐，其弟寿知之，先往，盗杀之，急子至，又杀之，及朔即位，为诸公子所恶，故出奔，见《左传桓十六年》。
　　颐。三狸捕鼠，遮遏前后。死于环城，不得脱走。详《离》之《遯》。
　　大过。言笑未毕，忧来暴卒。身加槛缆，囚系缚朿。大过为棺椁，故为死卦，兑口故曰言笑。伏坤为忧、为身，艮为槛。《史记陈平传》："即反接哙载槛车诣长安"，巽为绳，故曰缆。缧，绁也。卦为大坎，坎为囚，巽为系缚，汉人以大过为死卦，故象如此。○毕，宋元本作卒，依汲古。三四句宋元本汲古皆作"身墨丹索，槛囚装朿"，兹依汲古《既济》之《大过》校。
　　坎。阴积不已，云作滛雨。伤害平陆，民无室屋。坎为积、为云、为雨，重坎故曰滛雨。艮为平陆、为室屋、为民，坎陷，故伤害而无室庐也。
　　离。山林麓薮，非人所处。鸟兽无礼，使我心苦。伏艮为山麓，巽为林。
　　咸。新作初陵，踰蹈难登。三驹推车，跌顿伤颐。艮为陵，震为踰蹈、为登，震伏，故难登，言始皇初即位，即穿治骊山为陵，其高大难登也。震为驹、为车，数三故曰三驹，兑毁折故曰跌顿。兑又为颐。○蹈。汲古作陷。顿作损。均依宋元本。
　　恒。魂微惙惙，属纩听绝。扩然大通，复更生活。乾为魂，陷阴中成大过，大过死，故曰魂微惙惙。惙惙，短气貌。巽为纩，兑为绝，震为通、为生，震在上出大过，故更生也。○属，宋元本作行，依汲古。
　　遯。栾子作殃，伯氏诛伤。州犁奔楚，去其邑乡。通《临》。震木故曰栾子，坤为殃、为诛伤，震为伯，故伯氏诛伤。震为犁，坤为州，震为奔、为楚，坤为邑、为乡，《左传成十五年》："晋三却杀伯宗及栾弗忌，伯宗子伯州犁奔楚"。○楚，宋元本作荆，依汲古。
　　大壮。骄胡犬形，造恶作凶。无所能成，远自灭身。通《观》。坤为胡，艮为犬，故曰骄胡犬形。坤为凶恶、为身，兑毁故无成，坤死故灭身。
　　晋。陈词达情，使安不倾。增荣益誉，以成功名。艮为荣誉、为名。○情，宋元本作城，盖诚之讹，兹依汲古。
　　家人。三杞无枣，家无积莠。使鸠求妇，顽不我许。巽为杞，离卦数三，故曰三杞。巽为不果，故无枣。巽为茅、为莠，坎为积、为室家，莠在火上故曰家无积莠。离为鸠，巽为妇、为反，兑言反故不许。
　　睽。慎祸重患，颜子为友，乃能安存。牢户系羊，乃能受福。坎为祸患，伏艮为颜，与下兑为友。坎为牢，兑羊在坎下，故曰系羊牢户，坎陷故曰系。○患，宋元本作病，福作庆，依汲古。
　　蹇。鹿得美草，鸣呼其友。九族和睦，不忧饥乏。详《同人》之《蹇》。
　　解。亡玉失鹿，不知所伏。利以避危，全我生福。甘雨时降，年谷有得。震为玉、为鹿，坎为隐伏故亡失。坎为甘雨，震为年、为谷。○谷，宋元本作岁，依汲古。
　　损。逢时积德，身受福庆。○积德，宋元本作得当，依汲古。
　　益。鹄思其雄，欲随凤东。顺里羽翼，出次须日。中留北邑，复反其室。艮为鹄，坤为凤，震为东、为随，故欲随凤东。震为羽翼，艮为日，艮止，故曰须日、曰中留。坤为邑、为北，艮为室。○须日中，汲古作日中须，兹依宋元本。
　　夬。环堵倚鉏，升斗属口。贫贱所处，心寒悲苦。此用《明夷》象。坤为堵，震为鉏、为升斗、为口，坤为贫贱。坎为心、为寒、为悲苦。○升斗，宋元本作升升，悲作昨，依汲古。堵，汲古作绪，依宋元本。
　　姤。孤独特处，莫依为辅，心劳志苦。巽为寡，故曰孤独。伏坤为心志、为劳苦。
　　萃。稷为尧使，西见王母。拜请百福，赐我喜子，长乐富有。此用《明夷》象。互震为稷，又为帝、为尧。坎为西，震为王，坤为母，故曰王母。震为百、为福、为富有，又为喜子，喜子，蟏蛸也。刘向《新论》"野人昼见蟢子者，以为有喜乐之瑞"。
　　升。鸣条之灾，北奔犬胡。左袵为长，国号匈奴。主君旄头，立为单于。详《屯》之《无妄》。灾，宋元本作郊，为作尊，依汲古。
　　困。绝而复通，虽危不穷。终得其愿，姬姜相从。兑为绝，坎为通，故绝而复通。坎为危，巽为姜，伏震为姬。○危，宋元本作达，依汲古。
　　井。阳并悖狂，拔剑自伤，为身生殃。并，依宋本、汲古，元本作氏。生，宋元本作坐，依汲古。翟云升云：《内经》：阴不胜其阳，则脉流薄疾并乃狂，注：盛，实也。
　　革。方圆不同，刚柔异乡。掘井得石，劳而无功。互乾为圆，伏坤为方。乾刚坤柔故曰异乡。兑为井，乾为石，互巽亦为石。伏坎为劳，掘井得石，不能再掘，故劳而无功。
　　鼎。乘风驾雨，与鸣鸟俱。动举千里，见我爱母。通《屯》。震为乘，坤为风，故曰乘风。坎为雨，故曰驾雨。震为鸣，艮为鸟，坤为千里、为母。○驾雨，宋元本作雨会，鸣作飞，均依汲古。
　　震。三涂五狱，阳城太室。神明所扶，独无丘革。详《需》之《蒙》。
　　艮。鸱鸮娶妇，深目身。折要不媚，与伯相背。艮为鸱鸮，震为娶，伏兑为艮妇，互大离故曰深目。艮为身，坎隐，故曰身。坎为腰、为折，兑为媚，兑伏，故曰不媚。互震为伯、为反艮，故曰相背。○元本作鸮鸱，从宋本、汲古。背，汲古作悖，依宋元本。
　　渐。转行轨轨，行近不远。旦夕入门，与君笑言。伏震为旦，坎为夕，艮为门，巽入。震为君、为笑言。
　　归妹。求利离国，逃去我北。复归其城，不为吾贼。伏艮为求、为国、为城，巽为利，在外故曰离国、曰逃去。坎为北、为贼，巽亦为贼，兹曰不为吾贼。似用伏巽。○离，从汲古，宋元本作难。
　　丰。日月之涂，所行必到。无凶无咎，安宁不殆。离日兑月，伏震为大涂、为行，伏艮为安宁。
　　旅。管仲遇桓，得其愿欢。胶目启牢，振冠无忧。笑喜不庄，空言妄行。通《节》。震为管，坎为仲，震为桓，桓，木表也，故曰管仲遇桓。震为欢，兑为泽、为胶，上离故曰胶目，坎为牢，互震故曰启牢。艮为冠、为手，故曰振冠。坎忧震解，故曰不忧。《吕氏春秋》："鲁送管仲于齐，鞹其拳，胶其目"。○启牢，汲古、丁本作杀纠，局本作胶口，依宋元本。
　　巽。出入蹈践，动顺天时。俯仰有节，祸灾不来。巽入震出，伏艮为天、为时，巽顺，离为祸灾。
　　兑。内崩中伤，上乱无常。虽有美粟，我不得食。互离为乱，兑毁故曰内崩中伤。兑为常，乱故无常。互巽为粟，兑为食。○中伤，宋元本作伤中，常作恒，依汲古。美，汲古作米，依宋元本。
　　涣。逐祸除患，道德神仙。遏恶万里，福常在前，身乐以安。坎为患，震为逐，艮为寿，故曰仙。震为神、为道德、为福、为乐，艮为身。○遏，汲古作过，依宋元本。
　　节。牛惊马走，上下浑扰。鼓音不绝，顷公奔败。艮为牛，震为马，正反艮震故曰牛惊马走，上下浑扰。震为鼓、为音、为公，兑毁折故败。○顷，汲古及各本讹项，依宋元本。齐顷公与郄克战，败。见《左传成十三年》。
　　中孚。西上九阪，往来流连。止须时日，虚与有得。兑西，震为阪，数九，故曰西上九阪，正覆艮震，故曰往来流连。艮为时日，艮止故曰须。○阪，宋本、汲古皆作陂，依元本。止，汲古作心虚、作灵，依宋元本。
　　小过。虎怒捕羊，猬不能攘。艮虎兑羊，卦是坎形，故曰猬。猬能伏虎，见《龟策传》注。
　　既济。涌泉涓涓，南流不绝。卒为江海，坏败邑里。家无所处，将师袭战，获其丑虏。重坎，故泉流不绝，故为江海。离为南。○涌，元本作踊，依宋本、汲古。四五两句依宋元本增，汲古无。
　　未济。桃弓苇戟，除残去恶，敌人执服。此用遇卦明夷象。震为桃苇，坎为弓，离为戟。丁云《左传昭四年》："桃弧棘矢以除其灾"，又《太平御览》引《礼稽命征》曰"桃孤苇矢以除疾殃"。
　　
　　焦氏易林注卷十
　　行唐尚秉和节之注
　　                      受业蒲城仵道益、丰润董维城堃校刊
　　家人之第三十七
　　家人。天命赤乌，与兵徼期。征伐无道，诛其君傲，居止何忧。坎为赤，离为乌，巽为命，离为兵戈，伏震为征伐。震为大涂、为君，震伏故曰无道、曰诛其君。坎巽皆为伏，故曰居止。《史记周本纪》："武王伐纣，有赤乌流于王屋"，首二句谓天以赤乌示瑞，示伐纣之期至也。○天，汲古作王，兵作君，均依宋元本。
　　乾。千岁槐根，身多斧瘢。伤夷倒掘，枝叶不存。乾为千岁，家人巽为槐，兑为斧，初二三四皆兑形。艮为节、为瘢，二三四五皆艮形，故曰身多斧瘢。巽陨落故曰伤夷，故无枝叶。○瘢，汲古作痕，非，依宋元本。三句宋元作伤癕捣理，依汲古。
　　坤。喭喭谔谔，虎豹相齚。畏惧悚息，终无难恶。此亦取遇卦《家人》象。家人重离，离正反兑口相对，喭喭谔谔，语多貌，离正反兑相对艮为虎豹，故曰相齚.齚，亦兑象也。坎为畏惧。
　　屯。娶于姜吕，驾迎新妇。少齐在门，夫子欢喜。震为娶，伏巽为姜吕、为震妇、为少齐。坤为门，震为夫子、为喜，《左传昭三年》："少姜有宠于晋，谓之少齐"。
　　蒙。膏壤肥泽，民人孔乐。宜利居止，长安富有。坎为膏泽，坤为壤、为民人，互震为孔乐，艮止故利居。坤为安，震为长，故曰长安，坤多故曰富有。
　　需。主有圣德，上配太极。皇灵建中，授我以福。乾为圣、为主，乾天故配太极，乾为帝、为皇、为福，坎为中。○主，元本讹坐，从宋本、汲古。《诗大雅》："克配彼天"、"莫匪尔极"，《书》："建中于民，敛时五福"。
　　讼。耄老蒙钝，不见东西。少者弗慕，君不与谋。悬舆致仕，退归里居。乾为老，离东坎西，坎隐故不见东西。兑为少，乾为君，今兑口向下，与乾君背，故曰弗慕、曰君不与谋。伏坤为舆，在上故曰悬舆。艮为官、为仕，伏震艮覆，故曰致仕。震为归，坤为里。
　　师。三狂北行，道逢大狼。暮宿患宅，为祸堪伤。震为狂，数三，故曰三狂，坤北故曰北行。震为行、为道，艮为狼，狼首向内，与坎室连，故曰患宅。坤为暮，坎为宿、为患、为室，故曰暮宿患宅。○堪，汲古作所，依宋元本。
　　比。更旦初岁，振除祸败。新衣元服，拜受利福。震为旦，震覆，故曰更旦。坤为岁、为祸败，艮手故曰振除祸败。坤为衣服，坤黑，故曰元服。艮手为拜，坤为受，一阳居五，群阴拱之，故云利福指五。
　　小畜。杲杲白日，为月所食。损上毁下，郑昭出走。互离为日，兑为月，兑侵入离体之半，故曰日为月所食。巽为损，在上故曰损上，兑毁折在下，故曰毁下。伏坎为郑，离为昭，郑昭名忽，桓十一年出奔。○下。汲古作上。依宋本。
　　履。君子失意，小人得志。乱扰并作，奸邪充塞。虽有百尧，颠不可救。通《谦》。艮为君子，在下故失意。坤为小人，在上故得志。坎为失、为志，坤为乱、为奸邪，震为帝，坤为百，故曰百尧。正反震故曰颠。○扰，汲古作忧，依宋元本。
　　泰。仁德利洽，恩及异域。泽被殊方，福庆隐伏。作蚕不织，寒无所得。乾为仁德，兑为恩泽，坤为方域，乾为福庆，在下故隐伏。巽为蚕，巽覆故不织。乾为寒。○利，汲古作扰，依宋本。
　　否。东求金玉，反得弊石。名曰无宜，字曰丑恶，众所贱恶。伏震为东，艮为求，乾为金玉，艮为石，互巽故曰弊石。艮为名，坤为字、为丑恶、为众、为恶、为贱。
　　同人。击鼓合战，士怯叛亡。威令不行，败我成功。通《师》。震为鼓、为战、为士，坤柔故曰怯。震为往、为亡、为威令，坤闭故不行，坤丧故败。
　　大有。仲春孟夏，和气所舍。生我嘉福，国无残贼。伏《震》，与坎连故曰仲春，巽为孟夏。坎为和。舍，发也，伏艮为国，坎为贼，首二句言春夏之交，阳和之气发生也。用《家人》象。
　　谦。尹氏伯奇，父子生离。无罪被辜，长舌为灾。震为伯、为父，又为子，正反震相背故曰生离。坤为罪辜，兑为舌，震形似兑而长故曰长舌。坤为灾。伯奇，尹吉甫子为后母所谗，被放逐。○生，汲古作相，依宋元本。
　　豫。五榖不熟，民苦困急。驾之新邑，嘉乐有得。震为榖，坎纳戊，数五，故曰五榖，坤丧故不熟。坤为民，坎为困苦，震为驾、为乐，坤为邑。○五，宋元本作三，依汲古。第二句汲古作困民恶极，乐作禾，均依宋元本。
　　随。登虚望贫，暮食无飡。长子南戍，与我生分。震为登，艮为虚，《诗》"登彼虚矣"。艮为望，巽陨落，故曰贫。兑为暮、为食，震为长子、为南，艮守故曰南戍。艮为我，正反艮故曰生分。震为生。
　　蛊。东市齐鲁，南贾荆楚。羽毛齿革，为吾利宝。巽齐兑鲁，震为东、为南，巽为市、为贾，震为荆楚，故东市齐鲁，南贾荆楚。震为羽毛，兑为齿，艮为革，巽为利，震为宝。
　　临。节情省欲，赋敛有度。家给人足，公刘以富。坤为情欲、为吝啬，故曰节省。坤为聚，故曰赋敛，坤多，故曰家给人足。坤为輗，震为公，故曰公刘。公刘，周祖也。○敛。宋元本作鈠。依汲古。
　　观。恭宽信敏，功加四海。辟去不祥，喜来从母。坤柔故曰恭宽，止故信，风散故敏。坤为海，巽数四，风散故功加四海，坤死故不祥，巽伏故避去不祥。伏震为喜，坤为母。
　　噬嗑。张狂妄行，与恶相逢。不得所欲，生我独凶。震为张狂、为行，遇坎陷，故曰与恶相逢，故曰不得所欲。○行，宋元本作作，依汲古。
　　贲。画龙头颈，文章不成。甘言美语，诡辞无名。贲，饰也，故曰画。震为龙，艮为头颈，离为文章，坎黑而隐伏，故文章不成。三至上正反震，故曰甘言美语，故曰诡辞。艮为名，坎伏故无名。
　　剥。骑龙乘风，上见神公。彭祖受刺，王乔赞通。巫咸就位，拜寿无穷。伏乾为龙，坤为风，一阳在上故曰骑乘。乾为神、为公，艮为寿，故曰彭祖，艮阳在上故曰刺。刺，谒札也。王乔，古仙人，亦艮象。巫咸，王逸，《离骚》注：古神巫也，殷中宗之世下降。伏兑为巫。彭祖受刺者，言欲见神公彭祖受谒札；王乔赞通者，言见神公时王乔为通其名也。艮为拜、为寿。○刺，汲古讹制，乔讹高，均依宋元本。
　　复。温仁君子，忠孝所在。八国为邻，祸灾不处。坤柔故曰温仁，曰忠孝。震为君、为子，故曰温仁君子。震为邻，坤为国，卦数八，故曰八国为邻。坤为祸灾，震解故不处。○处，汲古作起，依宋元本。
　　无妄。威权分离，乌夜徘徊。群蔽月光，大人诛伤。震为威，巽为权，初至四正反震，故曰分离。艮为鸟，伏坤为夜、为群，兑为月，兑伏，故月为坤黑所蔽也。乾为大人，坤杀，故诛伤，此必有故实，或以左氏楚幕有乌及城上有乌，齐师其遁当之，皆不合，俟考。○月，宋元本作日，非，依汲古。
　　大畜。学灵三年，仁圣且神。明见善祥，吉喜福庆。鳱鹄知来，告我无忧。详《小畜》之《渐》，第五句宋元本作神乌来见，汲古乌作鸟，皆依《小畜》之《渐》校。
　　颐。东山辞家，处妇思夫。伊威盈室，长股羸户。叹我君子，役日未已。震为东、为夫，艮为山、为室家、为君子，巽为震妇，巽伏，故曰处妇。坤为心、为思，巽为虫，故曰伊威。《诗传》："伊威，委黍也"，陆机云"生瓮底似白鱼"。长股，蟏蛸也，诗疏：即长脚小蜘蛛。羸，宋衷易羸豕注：以羸为大索。陆绩、虞翻皆读作缧，长股羸户者，言蜘蛛作网于户。元本旧注疑羸为臝，误之远矣，巽为股、为长，故曰长股。《诗》"蟏蛸在户"《传》"蟏蛸长踦"，是焦诗与毛同也。
　　大过。张颔开口，舌直距齿。然诺不行，政乱无绪。兑为口、为颔、为舌、为齿，乾为直，兑为言，正覆兑相背，故曰舌直距齿，曰然诺不行。伏坤为政、为乱，巽为绪。○直距，汲古作宜绝，依宋元本。
　　坎。吹角高邦，有失牛羊。众民惊惶，敬慎避咎，勑不行殃。互艮为角、为高邦，震口为吹、为羊，艮为牛，坎为失，故有失牛羊。坎为众、为民，震为惊，艮为敬慎。○敬，宋元本作警，从汲古。
　　离。南行出城，世得福祉。王姬归齐，赖其所欲。通《坎》。震为南、为行，艮为城、为世，震为福祉、为王、为姬、为归，巽为齐。○得，汲古作德，归作嫁，均依宋元本。王姬嫁齐鲁为主在庄元年。
　　咸。心狂志悖，视聪耸类。政令无常，下民多孽。通《损》。坤为心志，震为狂，艮为视，坤为类，艮一阳在坤上，故曰耸类。坤为政，巽为令，二至上正反巽，故曰无常。坤为下民、为孽。○志，宋元本作老，兹依汲古。视耸，汲古作耳从，依宋元本。
　　恒。安上宜官，一日九迁。踰群越等，牧养常山。通《益》。艮为山、为上、为官，乾为日，卦数一，故曰一日，震数九，故曰九迁。坤为群、为等、为牧养，震为迁，故曰踰越。艮为山，坤北故曰常山。常山，北岳也。
　　遯。东邻嫁女，为王妃后。庄公筑馆，以尊王母。归于京师，季姜悦喜。详《屯》之《观》。庄当为桓，事在桓九年纪季姜归于京师。○王，汲古作主，非。
　　大壮。六甲无子，以丧其戊。五丁本亲，庚失曾孙，癸走出门。乾纳甲，震为子，兑毁折，乾数六，故曰六甲无子。坎居子，方纳戊，六甲始于子，今无子故曰以丧其戊。互兑，纳丁，伏巽，卦数五，故曰五丁，乾健震健，兑刚，远行故不亲。震纳庚，艮为曾孙，艮覆故曰失。坤上卦纳癸，乾为门，震出，大壮五上皆坤爻，在外故曰癸走出门。○以，宋元本作已，从汲古。
　　晋。阴雾不清，浊政乱民。孟秋季夏，水坏我居。坎为阴雾、为混浊，坤为政、为民，伏兑为秋，兑与离连，故曰孟秋。上离为夏，离与艮连故曰季夏。坤坎皆为水，艮为居，坎破故曰坏。孟秋季夏用象之精，非夷所思。○秋，汲古作春，是不知象者妄改，依宋元本。
　　明夷。骑豚逐羊，不见所望。径涉虎庐，亡豚失羊。震为骑，坎为豕，震为羊，离为望，坎隐故不见。又豚行缓亦不能及也。艮为虎，艮反与坎室连，故曰虎庐。坤为丧，故曰亡失。○羊，宋元本作羔，依汲古。
　　睽。安床厚褥，不得久宿。弃我喜晏，困于南国。投杼之忧，不成祸灾。伏《蹇》。艮为床，坎为宿，离为南，艮为国，故曰南国。坎为杼，《战国策》甘茂曰：昔曾参之母方织，人谓曾参杀人，三告之，其母投杼而走。○得，宋元本作归，晏作燕，不作弗，依汲古。
　　蹇。五方四维，安平不危。利以居止，保有玉女。坎纳戊，数五，伏兑，纳丁，数四，故曰五方四维。艮为安、为居止，坎为危，艮安故不危。伏兑为女，艮坚故曰玉女。○方，汲古作日，依宋元本。
　　解。西贾巴蜀，寒雪至毂。欲前不得，复反其室。坎位西，伏巽为贾，巽在西南，故曰巴蜀。坎为寒、为雪、为毂，坎陷故不能前。震为反，坎为室，此为坎西、巽西南之确证。○复反，汲古作反复，依宋元本。
　　损。刚柔相呼，二姓为家。霜降既同，惠我以仁。兑为刚，互坤为柔，正反震，故曰相呼。坤为姓，数二，故曰二姓。艮为家，坤为霜、为我，震为仁。家，音姑，《荀子大略》篇："霜降逆女，冰泮杀内"，言嫁娶始于霜降，至冰泮而止。
　　益。天马五道，炎火分处。往来上下，相随哭歌，凶恶如何。震为马、为大涂，艮为天，巽卦数五，故曰天马五道。《晋书天文志》："王良，五星，一名天马"。艮为火，正反艮，故曰分处。震为往，正反震，故曰往来上下。震为歌，震之反则哭矣。《中孚六二》云："或泣或歌"，林所本也。坤为凶恶。○宋元本第三句下多"住又亡驹，衣柔巾麻"二句，定为衍文，依汲古删。炎火，汲古讹夹大，如何讹好向，均依宋元本。
　　夬。出门怀忧，东上祸丘。与凶相遇，自为灾患。通《剥》。坤为门、为忧祸、为凶灾，艮为丘，乾坤纳甲乙，故曰东上祸丘。
　　姤。西行求玉，冀得隋璞。反见凶恶，使我惊惑。通《复》。震为行、为玉璞，坤为凶恶、为惑，震为惊。○隋，宋元本讹随，依汲古。
　　萃。出入无妄，动作失利。衔忧怀祸，使我多悴。伏震为出，巽为入，坤丧兑毁，故无妄。妄，西汉人皆读为望。兑口为衔，坤为忧祸、为我。○入，汲古作门，妄作至，非，依宋元本。
　　升。高楼无柱，颠僵不久。纣失三仁，身死牧野。坤为重，故曰高楼，本弱故无柱，巽陨故颠僵，坤恶故曰纣。震为仁，数三，故曰三仁，兑毁折，故失三仁。坤为身、为野、为养，故曰牧野。坤杀故曰身死。
　　困。避祸逃殃，身全不伤。高位疾颠，华落坠亡。坎为灾，故曰祸殃，坎隐故曰避逃。伏艮为身，在外，故曰身全不伤。艮为位，在上故曰高位，巽陨故颠。兑为华，巽落故曰坠亡。○坠亡，宋本作堕凶，元本作堕亡，依汲古。
　　井。张牙反目，怒齚作怒。狂马挠犬，道惊伤轸。兑为牙，离为目，坎两半离相背，故曰反目。兑为齚，伏震为怒、为狂，伏艮为犬，艮止，故狂马竟为犬所挠，而车惊伤轸也。震为道、为惊，兑为伤轸象，或属坎。○作，汲古作忿，依宋元本。挠，宋元本作烧，依汲古。
　　革。泉涸龙忧，箕子为奴。乾叔陨命，殷破其家。详《泰》之《剥》。
　　鼎。向食饮酒，嘉宾聚会。羊大猪，君子饶有。通《屯》。坎为酒，兑口为饮，震为嘉宾，坤为众，故曰嘉宾聚会。兑为羊，巽为豕，与乾连，乾为牡、为大，故曰羊大猪。艮为君子。
　　震。黄牛骍犊，东行折角。冀得百祥，反亡我囊。艮为牛犊。震为玄黄。故曰黄牛。坎赤故曰骍犊。艮为角，震东坎破，故东行折角。震为百、为祥，坤为囊，坤初变阳，囊之形毁矣，故曰亡。
　　艮。路多枳棘，步刺我足。不利旅客，为心作毒。详《遯》之《艮》。
　　渐。执斧破薪，使媒求妇。和合二姓，亲御饮酒。召彼邻里，公姑悦喜。艮手为执，伏兑为斧，巽为薪，坎为破，故曰破薪。《诗豳风》："伐柯如何，匪斧不克；娶妻如何，匪媒不得"。坎为合、为媒，艮为求，巽为妇，坤为姓，数二，坎入坤，故曰和合二姓。坎为酒。按：《礼昏义》："婿亲御妇车三周，共牢而食，合卺而酳。"亲御、饮酒，皆古礼也。艮为邻里，巽为母，震为公、为悦喜。○召彼，宋元本作居比，依汲古。饮酒，依《小过》之《益》校，各本皆作斯酒，斯，析也，卺，半瓢也。以一瓢破为二，各持其一以酳，故曰斯酒，亦可从。
　　归妹。驾车出门，顺时宜西。福佑我身，安宁无患。震为驾、为车，伏艮为门，兑为西，卦春夏秋冬皆备，故曰顺时。
　　丰。日新东升，魁杓为祸。仆台为秦，使我久坐。离为日、为新，震为东、为升、为魁杓，又伏艮为星，卦数七，斗七星故曰魁杓。魁杓者，斗柄也。斗柄所指，四时以成，《易》六二、九四皆不吉，皆曰日中见斗，故曰为祸。又魁杓即魁罡也。亦谓天罡。《涣》之《比》云"行触天罡，马死车伤"，《睽》之《渐》曰"魁罡所当，初为败殃"。○升，宋元本作从，依汲古。
　　旅。山陵邱墓，魂魄室屋。精光竭尽，长卧无觉。艮为山邱、为室屋，震为精光，震伏风陨，故曰竭尽。艮为卧。○魄，汲古作空，依宋元本。
　　巽。孩子贪饵，为利所说。探釜把瓶，烂其臂手。伏震为孩子、为饵，巽为利，震为说、为釜瓶，巽为烂，艮为手、为臂，言孩子无知，贪饼饵微利，探手釜瓶为沸汤所伤也。○第三句宋元本作探把釜瓶，依汲古。臂手，汲古作手臂，依宋元本。
　　兑。何材待时，闭门独愁。蚯蚓冬行，解我无忧。桑蚕不得，女红不成。何荷同。伏艮为材、为负。何为待、为时，故何材待时。艮为门，坎为闭、为愁，坎孤，故闭门独愁。互巽为蚯蚓，伏坎为冬，震为解，故无忧。巽为桑、为蚕、为工，故曰女红。红同工。《汉书郦食其传》："红女下机"，师古读红为工，兑毁故无成。○愁，汲古作悲，不韵，非，依宋元本。红，宋元作功，义同，依汲古。
　　涣。解商惊惶，散我衣装，君不安邦。震为解、为商旅、为惊惶、为衣装、为君，艮为邦，正反震故不安。○装，汲古作裳，依宋元本。
　　节。害政养贼，背主人愆。跛行不安，国危为患。坤为政，坎折坤，故曰害政。坎为贼，震为主，艮为背、为覆震，故曰背主。震为足，兑折故跛行。艮为国，坎为危。○国危为患，汲古作国为危患，依宋元本。
　　中孚。祸走患伏，喜为我福。凶恶消亡，灾害不作。巽为伏，兑为祸患，震行，故曰祸走患伏。震为喜、为福，兑刚鲁故曰凶恶毁折，故曰灾害。兑覆为巽，巽敝漏，故曰凶恶消亡，曰灾害不作。○亡，元本作去，依宋本、汲古。
　　小过。老马为驹，病鸡不雏。三雌独宿，利在山北。震为马，艮为寿，故曰老马，兑少故曰驹。巽为鸡、为疾，故曰病鸡。兑为雏、为雌，震数三，故曰三雌。巽为独、为伏，故曰独宿。巽为利，上震为覆艮，故曰山北。《中孚》二至四艮覆曰鸣鹤在阴，在山阴也，兹曰山北，义同。
　　既济。播天舞，光地乳。神所守，乐无咎。此皆用半象。光地乳，各本皆作地挠乱，依《剥》之《兑》校。
　　未济。异国殊俗，情不相得。金木为仇，酋贼擅杀。第四句宋元本作酉贼檀榖，汲古作酋长擅役，兹酋字、擅字依汲古，贼字依宋元本。杀字，依《夬》之《比》校。
　　睽之第三十八
　　睽，仓盈庾亿，宜稼黍稷，年岁有息。详《乾》之《师》。
　　乾。被服文衣，游观酒池。上堂见觞，喜为吾兄，使我忧亡。此兼用遇卦象。乾为衣，睽互离为文，坎为酒、为忧，兑为池。○观，汲古作视，依宋元本。
　　坤。邑姜叔子，天文在手。实沈参虚，封为晋侯。详《随》之《恒》。
　　屯。改柯易叶，饭温不食。豪雄争强，先者受福。震为柯叶，坤杀，故更改。坎为饮食，下有艮火，故曰饭温，坤闭故不食。震为雄强、为福，初至五正反震，故曰争强。
　　蒙。馨香陟降，明德上登。社神佑顾，命予大邻。伏巽为臭，故曰馨香，二至上正反震，故曰陟降。艮为明，震为德、为登，艮阳在上，故曰上登。坤为社，震为神，艮为顾，伏巽为命，震为邻，震言，故曰命予大邻。○予，汲古作为，依宋元本。
　　需。老狼白獹，长尾大胡。前颠却踬，进艮遇祟。此用《伏》象。艮为狼，下坤故曰老狼。獹，犬也。艮为犬，故曰白獹。艮为尾、为胡。胡，领肉下垂也，艮形长，故曰长尾大胡，坎陷故前颠却踬。《诗》"狼跋其尾" "狼跋其胡"是也。○獹，宋元本作驴，汲古作驹，胡皆作狐，均非，依《震》之《恒》校。
　　讼。山没邱浮，陆为水鱼，燕雀无庐。详《观》之《大有》。
　　师。懿公浅愚，不受深谋。无援失国，为狄所贼。详《比》之《家人》。○贼，汲古作灭，依宋元本。
　　比。鼎炀其耳，热不可举。大涂塞壅，旅人心苦。详《观》之《中孚》。○炀，汲古作易，依宋元本。
　　小畜。凶声丑言，恶不可闻。君子舍之，往恨我心。通《豫》。坤为凶、为丑，震为声、为言，坎为闻，坤恶故不可闻。艮为君子。坎为恨、为心。○恶，汲古作要，依宋元本。
　　履。昧暮乘车，履危蹈沟。亡失群物，摧折两轴。见前。蹈，宋元本作陷，非，依汲古。
　　泰。南有嘉鱼，驾黄取。鲂鱮诩诩，利来无忧。详《离》之《中孚》。
　　否。隔在九山，往来劳难。心结不通，失其所欢。艮为山，乾数九，故曰九山，艮止故曰隔。坤役万物，故曰劳难。坤为心、为失，坤闭故不通。震为欢，二至四震覆，故不欢。
　　同人。下流难居，狂夫多疲。贞良温柔，年岁不富。通《师》。坤水坎水，一阳在下，故曰下流难居。震为夫、为狂，坤柔故曰疲，坎冬故曰贞。坤为年岁，坤穷故曰不富。○狂夫，汲古讹任夫。疲，汲古作态，依宋元本。
　　大有。狐狸雉兔，畏人逃去。分首窜匿，不知所处。通《比》。离为雉，艮坎皆为狐狸。坎为畏，坎隐伏故曰逃去，曰窜匿。坎为首，乾亦为首，乾在下，坎伏，故曰分首窜匿。○首，宋元本作走，依汲古。
　　谦。异体殊俗，各有所属。西邻孤妪，欲寄我室。主母骂詈，终不可得。坤为体、为俗，中为一阳所隔，故曰异体殊俗。伏兑为西，震为邻，巽为寡，故曰西邻孤妪。互坎为室，艮止，故曰欲寄我室。震为主，坤为母，正反震相背，故曰骂詈。艮为终。
　　豫。怒非怨妬，贪得腐鼠。而呼鹰鹯，自令失饵，致被困患。震为怒，坎为妬、为鼠，伏巽故曰腐鼠。震为呼，艮为鹰鹯，坤为失，震为饵，坎为困，言自得腐鼠而呼鹰鹯，致为所夺，语袭庄子。○鹰，宋元本作鹊，依汲古。致作倒，依宋元本。
　　随。五心六意，歧道多怪。非君本心，生我恨悔。巽卦数五，互坎为心意，数六故曰五心六意。艮为道路，正反艮故曰歧道。坎为怪，互大坎故曰多怪。震为君、为生，坎为心、为恨。○心，宋元本作志，依汲古。
　　蛊。三班六黑，同室共食。日长月息，我家有德。楚人呼虎为班，艮为虎，数三，故曰三班。黑，豕也。《诗小雅》"以其骍黑"传：黑，豕也。巽为豕，艮为室，兑为贪、为月，艮为日、为家，震为息，言德能感物使虎豕同居也。
　　临。方船备水，旁河然火，终身无祸。震为船，坤方，故曰方船。方，并也。坤为水、为河，伏艮为火、为终，坤为身、为祸，震解故无祸，言有船则无水患，旁河则无火患也。
　　观。翳屏独语，不闻朝市上。以利居服，兔跛后閗。艮为屏，坤为寡，故曰独，伏兑为语，巽为翳，翳屏独语，隔屏独语也。坤为朝市、为利，兑为耳，兑覆故不闻。艮为居，震为兔，兑折故曰兔跛。○以利，汲古作利以，兔跛后閗作究被后门，垮，依宋元本。
　　嗑噬。居处不安，徙反触患。艮为居处，正反艮故不安。震为徙，前与坎遇故曰触患。○徙，汲古作徒，依宋元。
　　贲。剠刖髠劓，子所贱弃。批捍之言，我心不快。通《困》。兑上缺故曰剠，巽下断故曰刖，巽寡髪故曰髠。艮为鼻，兑上缺故曰鼻。震为人、为言，艮手，故曰批捍。批捍之言，犹打之使言也。坎为心、为忧，故不快。
　　剥。阜田禾黍，堆壤麻枲。衣食我躬，室家饶有。艮为阜，坤为田、为茅茹，故曰禾黍、曰麻枲。艮为堆壤，坤为衣，伏兑为食，艮为躬、为室家，坤多，故曰饶有。麻枲可以为衣，禾黍可食，故曰衣食我躬。○堆，宋元本作槌，依汲古。枲，各本皆讹阜，从王校。
　　复。两目失明，日夺无光。胫足跛倚，不可以行，顿于丘旁。此兼用遇卦《睽》象。睽重离故曰两目，坎黑故失明。离为日光，为坎所夺故无。震为胫足，坤敝，故跛倚不行，坤闭故顿于丘旁。震为陵丘。
　　无妄。金城朔方，外国多半。履霜不时，去复为忧。艮为城，乾金，故曰金城，乾西北故曰朔方，金城，亦西北郡也。伏坤为国，在外卦故曰外国。震为羊，正覆震，故曰多羊。坤初为霜，初震爻故曰履霜。艮为时，正反艮故不时。伏坤为忧，去复为忧者，言震往与坤遇也。
　　大畜。匿病不医，乱政伤灾。纣作淫虐，商破其墟。通《萃》。坤为病，巽为伏匿，艮止，故曰匿病不医。坤为政、为乱、为灾、为恶，故曰纣。坤为虐、为墟，兑为破，震为子，震覆，故曰商破其墟。商，子姓也。○病，汲古作痼，伤作生，均依宋元本。
　　颐。鬼哭泣社，悲伤无后。甲子昧爽，殷人绝嗣。坤为社、为鬼，震为哭、为后，艮为覆震，故无后。震为子，在东方故曰甲子，震为旦，故曰昧爽。震为子，殷，子姓，坤杀故殷人绝嗣。按：《论衡》云：世称纣之时，鬼郊夜哭，又曰纣郊鬼哭，即所谓鬼哭泣社也。又《墨子非攻》下云商王纣之时，妇妖宵出，有鬼宵吟。○社，宋元本作柱，从汲古。人字，汲古作汤，从宋元本。
　　大过。猋风卒起，车驰揭揭。弃古追亡，失其和节，忧心惙惙。正反巽故曰猋风。猋风，回风也。《月令》"猋风暴雨绝至"注：回风曰猋。伏震为车、为驰，乾为古，大过死故曰弃古、曰追亡。伏坤为失、为忧、为心。按：《诗桧风》："匪风发兮，匪车偈兮"，《传》云"偈偈疾驱"，兹作揭揭，是齐诗与毛异字。又按此诗思周道而作，弃古追亡者，言见今之人弃周道而蹈灭亡之道也。
　　坎。耄老失明，闻善不从。自令颠沛，反为咎殃。互艮为明、为耄老，坎黑故失明。坎耳为闻，互震为善、为从，艮止故曰不从。○反，宋元本作败，依汲古。
　　离。随风骑龙，与利相逢。田获三狐，商伯有功。冲冲之邑，长安无他。互巽为风，伏震为龙，巽为利。震为田获，艮为狐，数三，故曰三狐。震为伯、为商旅，艮为邑、为安。○田，汲古讹日，依宋元本。
　　咸。三牛五牂，重明作福。使我有得，疾入官狱，忧在心腹。艮为牛，数三，故曰三牛。兑为羊，巽卦数五，故曰五牂。互乾为大明，艮亦为明，故曰重明。艮为官，伏坤为忧、为疾、为心腹，坤闭故曰入狱。○牂，汲古作，依宋元本。入，宋元本讹人，依汲古。
　　恒。孟巳己丑，哀呼尼父。明德讫终，乱害滋起。巽居巳，巳四月为孟夏，故曰孟巳。巽贞丑，故曰已丑。《左传哀十六年》四月己丑孔丘卒，公诔之曰：呜呼哀哉尼父。乾为父、为山，故曰尼父。兑口为呼，乾为明德，伏坤为死，故曰讫终、曰乱虐。○己丑，各本多作乙丑，与左传不符，依《归妹》之《夬》校。害，汲古作虐，依宋元本。
　　遯。华灯百枝，消暗衰微。精光讫尽，奄如灰糜。乾为大明、为百，艮亦为明，巽为枝，故曰华灯百枝，阴消阳故衰尽。糜，烂也。《孟子》"糜烂其民"。巽消象也。
　　大壮。鹰飞雉退，兔伏不起。狐张狼鸣，野鸡骇惊。通《观》。艮为鹰，坤文为雉，艮上故曰鹰飞，坤下故曰雉退。震为兔，巽伏故曰兔伏不起。艮为狐狼，震为张、为鸣，巽为鸡，坤为野，故曰野鸡。震为惊骇。○狐，宋元本作弧，非，依汲古。退，汲古作遽，骇惊作惊骇，失韵，均依宋元本。
　　晋。鬬战天门，身有何患。室家具在，不失其欢。《内经》以戌亥为天门。艮为刀兵，居戌亥为天、为门，故曰天门。坤为身、为患，坎为室，艮为家。
　　明夷。东家杀牛，行逆腥臊。神背西顾，命衰绝周。亳社灾烧，宋人夷诛。详《噬嗑》之《巽》。震为周，坤为社，下离故曰灾。艮为宋，坤杀故夷诛。
　　家人。阴阳辨舒，二姓相合。婚姻孔云，生我利福。坎为合，巽为利。二姓谓离坎。
　　蹇。东入海口，循流北走。一高一下，五邑无主。十日六夜，死于水涘。离为东，坤为海，伏兑为口，坎入坤中故曰东入海口。坎为流，重坎故曰循流，坎北故北走。艮高，坎下卦一阴一阳相间，故曰一高一下。坎纳戊，数五，艮为邑，震为主，震覆，故五邑无主。伏兑数十，故曰十日坎为夜，数六，故曰六夜。坎为死卦，故曰死于水涘。
　　解。孤竹之墟，失妇无夫。伤于蒺藜，不见其妻。东郭棠姜，武子以亡。详《需》之《剥》。
　　损。天门东墟，尽既为灾。跰喑聋，秦伯受殃。艮居戌亥为天门，震为东，坤为墟、为灾。跰，足互貌。震为足，兑为口、为耳，坤闭故曰喑、曰聋。喑，失音也。震为伯，兑西故曰秦伯。义多不解。
　　益。赖先休光，受福之祉。虽遭乱溃，独不危殆。伏乾为先、为休、为光、为福祉，坤为乱溃、为危殆，震解故不危殆。殆，古音以。
　　夬。折若蔽日，不风稚叔。三足孤乌，远其元夫。详《师》之《蒙》。○若，汲古作叶，非。
　　姤。二人同室，兄弟合食。和乐相好，各得所欲。通《复》。震为人，坤数二，故曰二人。坤为室，震为口，故曰食。震为乐。○欲，宋元本作敬，依汲古。
　　萃。继体守藩，纵欲废贤。君臣淫佚，夏氏失身。侧室之门，福禄来存。坤为体，艮为藩，乾为贤，乾伏故曰废贤。乾为君，坤为臣，正反震故曰纵欲、曰淫佚。巽为夏，坤为身、为失，故曰夏氏失身。艮为室，兑毁，故曰侧室。坤为门，乾为福禄，此似指陈灵公君臣通夏姬事。
　　升。老狐屈尾，东西为鬼。病我长女，哭涕屈指。或西或东，大华易诱。通《无妄》。艮为狐、为尾，正反艮，故曰屈尾。震东兑西，坤为鬼、为病，巽为长女。兑为哭涕，艮为指，艮覆故曰屈指。此似述狐祟人故事，自庄子即有孽狐为祥之语，《虞初志》亡后不得其详耳。○哭，宋元本作坐，依汲古。华，汲古作革，依宋元本。恐仍有讹，然太华为近。
　　困。大树之子，百条共母。当夏六月，枝叶茂盛。鸾凤以庇，召伯避暑。翩翩偃仰，各得其所。第七句依《大过》之《需》校，各本皆作穉穉卭甚，恐非。
　　井。井堙木刊，国多暴残。秦王失戍，坏我太坛。兑为井，坎为塞，故曰井堙。巽为陨落，故曰木刊。伏艮为国，震为暴、为王，兑西故曰秦王。戍，守也。艮为守，艮伏故曰失戍。太坛者，社稷，言秦社稷之坏由于谪戍也。
　　革。驾黄贾苍，与利相迎。心获所守，不累弟兄。通《蒙》。震为马、为黄、为苍，巽为利，震巽相往复故曰相迎。坎为心，艮为守、为弟，震为兄。
　　鼎。仓盈庾亿，宜稼黍稷。年丰岁熟，民得安息。详《乾》之《师》。
　　震。龙生马渊，寿考且神。飞胜上天，舍宿轩辕。居常乐安。震为龙、为马、为神，坤为渊，艮为寿考、为天、为星，故曰舍宿轩辕。《史记天官书》"轩辕十二星"。○龙，各本皆作人，依《未济》之《归妹》校。考，宋本作若，依元本。马渊指坤，坤初变震，故曰龙生马渊。
　　艮。思顾所之，今乃逢时。洗濯故忧，拜我欢来。互坎为思，震为之，艮为顾、为时，坎为洗濯、为忧，震为欢。○濯，各本多作我，依《节》之《震》校。
　　渐。魁罡所当，初为败殃。君子流连，困于水浆。求金东山，利在代乡。贾市有息，子载母行。艮为星，故曰魁罡。《参同契》："二月榆魁临于卯，麦生天罡据西"注，天罡即北斗。《梦溪笔谈》"斗杓谓之刚"。《史记天官书》："魁枕参首"注：魁，北斗第一星也。《涣》之《比》云"行触天罡，马死车伤"，是罡星所指之地凶也。巽陨落故败。艮为君子，坎为水浆，坎陷故困。艮为金、为求、为山，离位东，故曰东山。巽为利市、为母，伏震为子。
　　归妹。铅刀攻玉，无不钻凿。龙体具举，鲁般为辅。三圣翼事，所求必喜。通《渐》。艮为刀，巽柔故曰铅刀。震为玉、为龙，艮手为钻凿，兑为鲁，故曰鲁般。坎为圣，震数三，故曰三圣。震为羽翼、为喜。○具，宋元本作其，般作班，依汲古。
　　丰。喜来如云，举家蒙欢。众才君子，驾福盈门。通《涣》。震为喜，坎为云，艮为家、为君子、为门，坎为众，震为驾、为福。○蒙欢，汲古作欢忻，从宋元本。
　　旅。响像无形，骨体不成。微行衰索，消灭无名。巽风响而无形，艮为体、为名，巽伏故无名。
　　巽。积水不温，北陆苦寒。露宿多风，君子伤心。伏坎故曰积水、曰苦寒，坎北故曰北陆。坎为露、为宿，重巽故风多。艮为君子，坎为心。
　　兑。黄马绿车，驾之大都。赞达才能，使我无忧。伏震为玄黄、为马、为车，兑西方，数四，九宫四色绿，故曰绿车。艮为都，重艮故曰大都。兑口故曰赞达。互巽为材，坎为忧，坎伏故无忧。
　　涣。从风放火，艾芝俱死。三害积房，叔子中伤。巽风艮火，巽为艾芝，在火上故死。震数三，坎为害、为积，艮为房、为叔子，坎为中、为伤，《论衡》："身蒙三害，虽孔丘、墨翟不能自免"。○房，汲古作聚，依宋元本。叔，宋元本作十，依汲古。
　　节。一身三手，无益于辅。两足共节，不能克敏。艮为身，坎数一，故曰一身，震数三，艮手故曰三手。兑毁坎破，故无益于辅。正反震故曰两足。艮多节，正反震故曰共节。节者，止也，故不能克敏。
　　中孚。南向陋室，风雨并入。埃尘积湿，王母盲痹。偏枯心疾，乱我家次。震为南，艮为室，巽为敝漏，故曰陋室。巽风故起埃尘，兑雨故积湿。艮为埃尘，震为王，巽为母，故曰王母，互大离故曰盲。上风下湿故曰痹。痹，湿病也。巽枯在上故曰偏枯。○次，宋元本作资，依汲古。
　　小过。采薇出车，鱼丽思初。上下促急，君子怀忧。采薇、鱼丽，皆《小雅》诗篇名，毛序谓美万物盛多能备礼。郑注：乡饮酒云，鱼丽言太平年丰物多也，焦云思初念初时之盛而今不然也，与毛郑异，艮手为采巽为薇，震为车，巽为鱼，震为初，艮上震下，风散兑毁，故曰上下促急。艮为君子。
　　既济。先易后否，告我利市。骚苏自苦，思我故止。○吾，汲古作再，依宋元本。
　　未济。生宜地乳，上皇大喜。隆我福祉，贵寿无极。此与上皆用半象。
　　蹇之第三十九
　　蹇。同载共舆，中道别去。丧我元夫，独与孤居。坎为舆，重坎故曰同载共舆。艮为道，坎为中，坎死故别去。震为夫、为元，震覆，故曰丧我元夫。坎为孤，艮为独，故曰独与孤居。
　　乾。叔肸居冤，祁子自邑。乘遽解患，羊舌脱免，赖得生全。肸，叔向名也。《左传襄二十一年》：栾盈之乱，范宣子杀羊舌虎，虎叔向弟，故囚叔向。大夫祁奚闻之，乘驲而见宣子，救叔向，免之。遽即驲。僖三十三年，且使遽告于郑。注：传车，即驿递也，此似用遇卦象。蹇下艮为叔、为邑，坎为车，重坎故曰遽。遽，传车至驿而更有类，重坎象。坎为患，兑为羊、为舌，兑伏故曰脱免。○肸居，宋元本作盻拘，依汲古。脱免，宋本、汲古作免脱，依元本校协。
　　坤。兔聚东郭，众犬俱猎。围缺不成，无所能获。此仍兼用遇卦象。坎为众，离位东，艮为郭、为犬，坎为众，坤为围，中断故围缺。震为兔，兹无震象，疑用艮。《战国策》"东郭●，宋之狡兔也"。
　　屯。作室山根，人以为安。一夕崩颠，败我壶飱。艮为室、为山，震为人，艮为安。坎为夕，数一，故曰一夕。震为覆艮，故曰山崩。坤为壶、为浆、为我，坎破故曰败。○颠，宋元本作颓，壶作盘，依汲古。
　　蒙。疾风尘起，乱扰崩始。强大并小，先否后喜。坤为风、为疾，艮为尘，震为起，坤为乱扰，二四艮覆故曰崩。震为始，言乱自此始也。震为强大，正反震，中互坤，坤小故曰强大并小。坎陷故曰否。震为喜、为后，故曰先否后喜。○扰，汲古作我，依宋元本。始，疑为殆，殆，古音以，亦叶。
　　需。洁齐沐浴，思明君德。哀公怯弱，风氏复北。《论语》："陈成子弑简公，孔子沐浴而朝，请讨之"。坎为水，故曰洁、曰沐浴。乾为君，互离为明。思明君德者，言宜讨齐以明君臣之分也。乾为公，坎为忧哀、为怯，风疑为姜。巽为姜，二至四巽覆，故曰姜氏复北。北，败也。坎为北，言公不从孔子之请，姜氏自此灭也。丁晏等以风氏指颛臾季氏伐之为解，似非。○君，汲古作不，非，依宋元本。
　　讼。土痟瘦薄，培塿无柏，使我不乐。通《明夷》。坤土，坎为薄，震为陵，故曰培塿。艮为木、为坚，故为柏，艮覆故无柏。震为乐，坎忧故不乐。
　　师。褰衣涉河，水深渍罢。赖遇舟子，济脱无他。第二句汲古作涧流涡多，依宋元本。罢，音婆，详《讼》之《萃》。
　　比。送我季女，至于荡道。齐子旦夕，留连久处。详《屯》之《大过》。
　　小畜。三孙六子，安无所苦。中岁废殆，亡我所使。通《豫》。艮为孙，数三，故曰三孙。震为子，坎数六，故曰六子。艮为安，坎为劳苦、为中，坤为岁、为丧，故曰废殆。坤又为亡、为我。○岁，汲古作藏，依宋元本。废，宋元本讹发，依汲古。
　　履。扬风偃草，尘埃俱起。清浊溷散，忠直隐处。互巽为风、为草，巽为伏，故曰偃伏。艮为尘，埃伏，坎为水而与土连，故曰浊、曰溷。清浊溷散，言清浊不分也。坎为忠，乾为直，坎为隐。○首句元本作偃风掦草，依宋本、汲古。
　　泰。履险登危，道远劳罢。去家自归，困涉大波。兑折故危险，震为足，故曰履、曰登。震为道，坤役万物故劳疲。伏艮为家，震为归、为涉，坤水乾大，故曰大波。○去家，宋本作玄家，元本作元豕，依汲古。
　　否。六艺之门，仁义俱存。镃基逢时，尧舜为君。伤寒温，下至黄泉。乾为门，数六，故曰六艺之门。六艺，六经也。乾仁坤义，艮为时，乾为尧舜、为君、为寒，艮火故曰温。坤为水、为泉、为下，坤死，故下至黄泉。镃基，《孟子》赵岐注：耒耜也。伏震象。五六二句与上意不属，似为他林溷入者。
　　同人。被服文衣，游观酒池。上堂见觞，喜为吾兄，使我忧亡。乾为衣，离为文，故被服文衣。伏震为游，离为观，伏坎为酒池，故游观酒池。震为觞、为喜、为兄，伏坤为我、为忧、为亡。
　　大有。生时不利，天命灾至。制于斧瘢，昼夜勤苦。伏艮为时，巽为利、为命，巽覆故不利，故灾至。乾为天，坤为灾也。伏坎为制，兑为斧，艮多节，故曰斧瘢。离昼坎夜，坎劳故勤苦。
　　谦。天门开辟，牢户寥阔。桎梏解脱，拘囚纵释。《内经》以戌亥为天门，艮先天居戌亥，故曰天门。坤为门户也。坎为牢、为桎梏，震解故脱。坎为拘囚，震纵释。
　　豫。川原难游，水为我忧。多言少实，命鹿为驹。建德开基，君子逢时，利以中疑。坤为川原，坎陷故难游。震为言，正反震，坤虚故少实。震为鹿，亦为马，故曰命鹿为驹。命，名也。《史记》秦赵高命鹿为马。艮为名、为君子、为时，伏巽为利，坎为疑、为中，林文疑祇四句而止，后三句皆他人林文羼入者。○建，汲古作道，依宋元本。中，宋元本作仲，依汲古。
　　随。乡岁逢时，与生为期。枝叶盛茂，君子无忧。震为岁，艮为时，震为生、为枝叶、为茂盛，艮为君子，震喜兑悦故无忧。
　　蛊。六鹢退飞，为襄败祥。陈师合战，左股夷伤。遂崩不起，霸功不成。《左传僖十六年》："六鹢退飞，过宋都，周内史叔兴对襄公曰：君将得诸侯而不终。后二十一年，楚人执宋公，二十二年，宋败于泓，襄公伤左股，遂卒。"故曰为襄败征。艮为鹢，震反故曰退飞。震为诸侯，故曰襄公，兑折故败。祥犹征也。震为陈，坎为众，互大坎故曰陈师。巽为股，震为战、为左，兑折故伤。三至五艮覆故曰崩。震为霸、为功，四至上震覆，故霸功不成。○襄败，宋元本作衰败，汲古作衰殷，皆非。依《旅》之《萃》校。
　　临。雷君出装，隐隐西行。霖雨不止，流为河江，南国以伤。震为雷、为君、为出，故曰雷君出装。雷君，即雷师也。兑为西、为雨，坤为水、为江河、为国，震为南，故曰南国。兑为伤。○河，宋元本作巨，依汲古。以伤，汲古作凶忧，依宋元本。
　　观。牙孽生达，室蟠启户。幽人利贞，鼓翼起舞。通《大壮》。震为芽孽、为生，艮为室，坤为户。蟠，曲也，屈也，言室宇曲屈而启户也。震为启，艮为高尚、为幽人，巽为利、为伏，故曰利贞。震为鼓、为翼、为起、为舞。○汲古林词与《小畜》之《睽》同，依宋元本。
　　噬嗑。火起上门，不为我残。跳脱东西，独得生完。不利出邻，病疾忧患。离火在艮门上，故不为患。震为跳脱，离东坎西故跳脱东西。震为邻、为出，然出即与坎逢而疾病，故不利也。○上，汲古讹土，依宋本。
　　贲。举事无成，不利出征。言不可用，众莫能平。震为举，正反震故无成，故不利出征，故言不可用。坎为平、为众。○莫，汲古作不，依宋元本。
　　剥。老狼白獹，长尾大胡。前颠却踬，进退遇祟。详《睽》之《需》。獹、胡原作驴、狐，驴，獹之形讹字。狐，胡之音讹字，并依《震》之《恒》校。
　　复。日入道极，劳者休息。班马还师，复我燕室。此用《蹇》象。坎为暮，离在坎下故曰日入。艮为道。极，尽也，言道止于此也。坎为劳，艮止故休息。坎为马，重坎故曰班马，坎众故曰师，艮止故曰还师。坎为室，伏兑故曰燕室。
　　无妄。林麓山薮，非人所处。鸟兽无礼，使我心苦。震为林、为薮，艮为山、为麓，乾为人，在上故不处山林。艮为鸟、为兽，坤为礼，坤伏故曰无礼。伏坤为我、为心。○首句依宋元本，汲古作山林麓薮。第三句疑。
　　大畜。蓄利积福，日新其德。高氏饮食，忧不为患。乾为福，伏巽为利，艮止在上故曰蓄积。艮为日、为高，兑口为饮食，故曰高氏饮食。坤为忧患，坤伏故不忧。
　　颐。张罗百目，鸟不得北。缩颈挂翼，困于窘国。君子治德，获誉受福。离为目、为网罗，大离故曰百目，坤为百也。坤先天位北，震为鸟，艮止在上故不得北。艮为颈，震为翼，坤退而闭，故缩颈，震反在上故挂翼。艮为国，坤闭故曰窘国。艮为君子、为名誉，震为福，艮为获，故获誉。坤受，故受福。
　　大过。伯虎仲熊，德义渊宏。使布五教，阴阳顺序。伏艮为虎熊，震为伯，坎为仲，卦本大坎也。乾为德，伏坤为义、为渊，故曰渊宏。巽卦数五，又为命令，故曰使布五教。乾阳坤阴，巽顺，伯虎仲熊，高辛子，八恺之二。
　　坎。跛踦相随，日暮牛罢。陵迟后旅，失利亡雌。详《大有》之《归妹》。
　　离。嬴氏违良，使孟寻兵。老师不已，败于齐卿。互兑为西，故曰嬴氏。艮为良，艮伏故曰违良。伏震为孟，艮为兵，坎为众、为师，重坎故曰老师不已。兑为败，巽为齐。齐卿，言孟明视、西乞术、白乙丙，皆卿爵。案：《汉书食货志》："世家子弟富人或走狗马博戏，乱齐民。"如淳注：齐，等也，言无贵贱。又《诗召南》："齐侯之子"，齐侯，犹通侯，即诸侯也，由此证败于齐卿即败于诸卿也。《左传僖三十二年》："秦穆公违蹇叔谏，使孟明等伐郑，败于崤函"。○老师，宋元本作师老，依汲古。
　　咸。日月并居，常暗且微。高山崩颠，丘陵为溪。兑月艮日，故曰并居。兑为暗昧故曰暗微也。艮为高山，兑毁巽陨，故崩颠。艮为丘陵，兑为溪。○崩，宋本误萌，依元本、汲古。溪，依宋元本，汲古作溪。
　　恒。鸟雀食榖，张口受哺。蒙被恩德，长大成就。柔顺利贞，君臣合好。震为鸟雀、为谷，兑为口，故曰食谷，曰受哺。乾为大，巽为顺、为利，乾君伏坤为臣，六爻皆有应，故曰合好。○被恩，汲古作恩被，依宋元本。
　　遯。虽踬复起，不毁牙齿。克免平复，忧除无疾。通《临》。兑毁折故曰踬。震为起，兑为牙齿，坤为忧、为疾，震解故除。
　　大壮。草木黄落，岁暮无室。虐政为贼，大人失福。通《观》。候卦为八月，巽为草木、为陨落，坤黄故曰黄落。候卦坤居亥，故曰岁暮。艮为室，巽陨故无室。坤为政，巽为贼，乾为大人。壮，伤也，故失福。
　　晋。避凶东走，反入祸口。制于牙爪，骨为灰土。坤为凶，离位东，在外，故曰避凶东走。坤为祸，伏兑为口、为牙爪、为骨骸，坤为土，艮火离火，故曰灰土。
　　明夷。欲飞不能，志苦心劳，福不我求。离为飞，坎陷故不能飞。坎为心志、为劳苦。○求，依宋元本，汲古作来。
　　家人。羔裘豹袪，东与福遇。驾迎吾兄，送我骊黄。疑用半象。骊，从元本，余多讹鹂。
　　睽。东耕破犁，西失良妻。灾害不避，家贫无资。离为东，兑为西，坎为灾害。
　　解。鱼陆失所，凫鼃困苦。泽无雈蒲，晋国以虚。伏巽为鱼，震为凫，鼃坎为困。
　　损。脱兔无蹄，三步五罢。南行不进，后市劳苦。震为兔、为蹄，《庄子》"得兔而忘蹄"注：蹄，兔罥也，系其脚故曰蹄，坤亡故无蹄。震数三，故曰三步，伏巽，卦数五，坤乏，故曰五罢。震为南，艮止，故行不进。伏巽为市，坤劳苦。○兔，元本讹足，依宋本、汲古。劳，宋元本作身，依汲古。
　　益。行役未已，新事复起。姬姜劳苦，不得休止。震行坤役，震为姬，巽为姜，坤为劳苦，艮止故曰休止，正反艮故不得休止。
　　夬。白日杨光，火为正王。消金厌兵，雷车避藏。阴雨不行，民安其乡。通《剥》。艮为日、为光、为火，乾为王、为金，艮为兵戈，阴消阳故曰消金厌兵。震为雷、为车，震覆故曰避藏。兑为雨，坤为民、为乡，艮日在上故阴雨不行而民得安也。○白，宋本、汲古皆作向，依元本。
　　姤。放衔垂辔，奔马不制。弃法作奸，君失其位。通《复》。震为衔、为辔、为奔马，阳遇阴则通，故曰奔马不制。坤为奸，震为君，坤为丧，故失位。
　　萃。司命下游，喜解我忧。皇母缓带，婴儿笑喜。巽为命，《礼记》："大夫祭五祀"注：五祀：一曰司命。《汉书天文志》："近魁六星，四曰司命"。《晋书天文志》："司命主寿"。互艮为星，故曰司命下游，主寿故解忧，兑悦故喜。坤为母，伏乾故曰皇母。巽为带，兑为婴儿，兑悦故笑喜。○儿，宋元本作子，依汲古。
　　升。黄帝出游，驾龙乘马。东上泰山，南过齐鲁，邦国咸喜。震为帝，坤土色黄，故曰黄帝。震为龙、为马、为东，伏艮为山，故东上太山。震又为南，巽齐兑鲁，故曰南过齐鲁。坤为邦国，震乐兑悦，故曰咸喜。○邦，宋本、汲古作郡，依元本。
　　困。既往不说，忧来祸结。比户为患，无所申雪。坎为忧患，坎陷故祸结。伏艮为户，正反艮相对，故曰比户，下与坎连，故曰比户为患。比户，近邻也。近邻为患，防御难，故曰无所申雪。○雪，汲古作冤，以与患韵，今依宋元本，雪结为韵。
　　井。何蒉隐居，以避乱倾。终身不仕，遂其洁清。通《噬嗑》。艮为何，震为蒉，坎隐伏故曰避乱。离为乱也。艮为终、为身、为仕，坎隐故不仕。坎水故曰洁清。
　　革。折梃舂稷，君不得食。头痒搔跟，无益于疾。兑为折，巽为梃、为稷，伏艮手故曰春。《孟子》"杀人以梃"赵岐注：梃，杖也，舂米须用槌，今以梃舂，非器。乾为君，兑为食，二至上大过，大过死，故不得食。伏艮为头，震为跟，坤为疾，故曰痒。正反震艮，故曰头痒搔跟。搔不得所，与以梃舂稷无功同也。○梃，各本皆作挺，形讹字。孟子梃亦多讹挺，然唐本皆作梃，见阮校。
　　鼎。植根不固，华叶落去，便为枯树。巽下腐，故曰植根不固。兑为华，巽为落、为枯、为树。
　　震。凶门生患，牢户多冤。沙池秃齿，使叔困贫。艮为门，坎陷故曰凶门。坎为狱，故曰牢户，坎为忧患，故曰多冤。艮为沙，伏兑为齿，巽为寡髪，故曰秃齿。艮为叔，坎为困。○患，汲古作意，池作陁，叔作我，贫作穷，均依宋元本。沙池，即差池，古通用，言齿差池不齐，正以状贫困之貌，若作沙陁，何以与下句相属，且秃齿亦无此国名，故陁字断为妄人所改，昔人不见易林善本，不知此为讹字。輙据此及安民呼池之语，以疑易林，岂知安为按、呼为湖之讹字也。《诗》"差池其羽"。
　　艮。登山履谷，与虎相触。猬为功曹，班叔奔北，脱之喜国。艮为山谷、为虎，震为登，坎为猬，艮为官，故曰功曹。艮为叔，楚人谓虎为班，故曰班叔。《史记龟策传》注：猬能伏虎。故虎见而奔北。艮为国，震为脱、为喜，《论卫[当作衡]》云"人谓虎食人，功曹为奸所致也"，其意以为功曹众吏之率虎亦诸兽雄。
　　渐。麟凤所翔，国无咎殃。贾市十倍，复归惠里。离为麟凤，艮为国，巽为贾市、为利三倍，伏兑数十，故曰十倍。艮为室。
　　归妹。路险道难，水遏我前。进往不利，回车复还。震为道路，坎险故曰道难。坎为水，坎陷故，水遏我前。震为进，坎险故不利。震为车、为反，故曰复还。○遏，汲古讹过，依宋元本。
　　丰。延颈望邑，思归我室。台榭不成，未得安息。通《涣》。艮为颈、为望、为邑，坎为室，震为归，故曰思归我室。艮为台榭，巽陨落故不成，不得安息也。○我，宋元本作其，依汲古。艮为我也。
　　旅。蒙生株瞿，棘挂我须。小人妬嫉，使恩不遂。通《节》。震为蕃鲜，故曰蒙生。震为木故曰株，为草故曰瞿。《尔雅释草》："大菊蘧麦"注：即瞿麦药草也。又《韩诗外传》"直曰车前，瞿曰芣苢"。坎为棘，艮为须，坎在艮上，若须挂棘上也。艮为小，震为人，坎为妬嫉，故曰小人妬嫉。○须，汲古作须，非，依宋元本。蒙，盖蔓生之属，施于株瞿之上。
　　巽。南至隐域，深潜处匿。聪明闭塞，与死为伍。互离为南，巽伏故曰隐、曰潜、曰匿、曰闭塞。伏坎为聪，离为明，初至四大过死，故曰与死为伍。
　　兑。机饵设张，司暴子良。范叔不廉，凶害及身。通《艮》。坎为机，震为饵、为张、为暴、为子，艮为司、为良，故曰司暴子良。《左传》："郑子良之父子孔为政也专，国人杀子孔，子良奔楚"。互巽为虫，故曰范，范，蠭也。《礼内则》"爵鷃蜩范"是也。艮为叔，故曰范叔。坎为凶害，艮为身。《史记》"范睢从须贾使齐，齐王赐睢金牛酒归，以此受折髂之辱"。○首句元本作机设饵张，依汲古。司，汲古作计，依宋元本。
　　涣。从骑出谷，游戏苦域。阪高不进，利无所得。震为骑、为出，艮为谷、为域，坎为苦，艮为阪、为高，巽为利，风散故无得。○谷，宋元本作门，苦域作空城，均依汲古。
　　节。西国强梁，为虎作伥。东吞齐楚，并有其王。兑西艮国，震为健，故为强梁。强梁，多力也。艮为虎，坎为鬼，故曰伥。《本草》"人死于虎则为伥鬼，导虎而行"。震为楚，伏巽为齐，兑口为吞，震东，故曰东吞齐楚。震为王，言西秦并吞六王也。
　　中孚。登山伐辐，虎在我侧。王孙无惧，仁不见贼。艮山震登，艮为伐、为虎，巽为辐，故曰登山伐辐。震为王，艮为孙，故曰王孙。震为仁，巽伏故为贼。
　　小过。六月骙骙，各欲有至。专征束装，俟时旦明。兑为月，震为反，故曰至。震为征、为旦明，艮为时，艮止，故曰俟时旦明。《诗小雅》："六月栖栖，戎车既饬；四牡骙骙，载是常服。王于出征，以匡王国"，载是常服，即束装之事，言尹吉甫奉宣王命出征猃狁而治装也。○首句依元刊，宋本、汲古作六目，非。至，依汲古，宋元本作望。束装，宋、汲古本作未壮，依元本。第四句汲古作候待明旦，依宋元本。俟即待也，故知待为时之讹字。
　　既济。道陟多阪，牛马蜿蟺。车不利载，请求不得。用半象，重艮故曰多阪。
　　未济。一口三舌，相妨无益。群羊百牂，不为威强。亡马失驹，家耗于财。用半象，重兑故曰三舌，故曰群羊。
　　解之第四十
　　解。驾言出游，鸟鬬车前。更相捽灭，兵寇旦来。回车亟还，可以无忧。震为驾、为言、为游、为车，离为鸟，艮为鬬，离正反艮相对，故曰鬬、曰捽。坎隐伏故曰灭。坎为寇，震为旦，故曰兵寇旦来。震为反，故回车亟还。坎忧震解，故无忧。○寇旦，汲古作马旦，依宋元本。
　　乾。大都之居，无物不具。抱布贸丝，所求必得。伏坤为大都、为万物、为布。抱布贸丝，《卫风》语。
　　坤。胶着木连，不出牢关，家室相安。此用《解》象。坎为胶、为木，与震木连体，故曰木连。坎为牢、为室，重坎故不出。
　　屯。孟伯食长，惧其畏王。赖四蒙五，抱福归房。震为孟伯、为长、为口，故曰食长。坎为畏惧，震为王，卦数四，坎纳戊，数五，故曰赖四蒙五。艮为抱、为房，震为福，故曰抱福归房。
　　蒙。朽舆疲驷，不任衔佩。君子服之，谈何容易。震为车、为马，坤敝故曰朽、曰疲。震口为衔，艮手为佩。艮为君子，坤为服。服，用也，言车马不良不易驾驭。
　　需。许嫁既婚，利福在身。适惠生桓，为我鲁君。《左传隐元年》："宋武公生惠子，惠子生而有文在其手，曰为鲁夫人，故归"，惠公生桓公，因手文故曰利福在身。坎为婚，伏坤为身，兑为鲁，乾为君。
　　讼。入门大喜，上堂见母。妻子俱在，兄弟饶有。巽为入，乾为门，伏震为喜，故入门大喜。坎为室，故为堂。巽为母，伏震故上堂见母。离为坎妻，震为子、为兄，坎为弟。○有，宋元本作友，依汲古。
　　师。推车上山，力不能任。颠蹶蹉跌，伤我中心。坤为车，震往，故曰推车。震为陵，故曰上山，坤弱故不能任，坎蹇故颠蹶蹉跌。坎为心、为中，坎破故伤。
　　比。鹰飞退去，不食其雏。禽尚如此，何况人乎。艮为鹰、为飞，坎隐伏故退去。兑为食、为雏，兑伏，故不食其雏。○乎，宋元本作与，依汲古。
　　小畜。福弃我走，利不可得。幽人利贞，终无怨慝。乾福，风陨，故福弃我走。巽为利，在外，故利不可得。艮为幽人、为终，坎怨慝，正伏象杂用。
　　履。夫妻反目，不能正室。翁云于南，妪言还北。并后匹嫡，二政乱国。伏坎为夫，离为妻、为目，离上下两半目相对，坎上下两半目相背，故曰反目。坎为室、为邪曲，故曰不能正室。乾为父，位南故曰翁云于南。伏坤为母、为北，故曰妪言还北。坤为后、为政、为国、为乱，数二，故曰并后、曰匹敌、曰二政。震为嫡也。○翁，汲古作公，妪作姬，依宋元本。林意谓政权不一，国必乱也。
　　泰。阳衰伏匿，阴淫为贼。赖幸王孙，遂至嘉国。阳在下故曰伏匿，阴在上故曰阴淫。坤杀兑折，故曰贼。震为王、为嘉，坤为国。○赖幸，汲古作幸赖，依宋元本。嘉，汲古作家，依宋本。
　　否。入山求王，不见和璞。终日至暮，劳无所得。巽为入，艮为山、为求，乾为玉、为璞，楚人卞和得璞玉，故曰和璞，巽伏故不见。艮为日、为终，坤为暮、为劳，坤虚故无得。○山，汲古作水，坤水亦可从。
　　同人。鸣鸾四牡，驾出行狩。合格有获，献公饮酒。通《师》。震为鸣鸾、为马，卦数四，故曰四牡。震为行、为狩，坎为获、为酒，震为公。
　　大有。覆手举牍，易为功力。正月元日，平饮致福。通《比》。艮为手为举。牍，木简也，所以作书。坤为文，坎为木，故曰牍。坎为月、为中正，离为日，乾为元，故曰元日。坎为平、为饮。《史记魏其侯传》：灌夫与长乐卫尉饮，轻重不得其平，兹曰平饮。则两人对饮轻重得平也。○正月，元刊作月正，依汲古。平饮，汲古作永平，依宋元本。举牍，汲古作齐犊，依宋元本。
　　谦。三火起明，雨灭其光。高位疾颠，骄恣诛伤。详《大有》之《师》。
　　豫。裹糗荷粮，与利相逢。高飞有得，君子获福。震为糗粮，艮为荷，伏巽为利，艮为高飞、为君子。○得，宋元作德，子作大，均依汲古。裹，汲古作裒，非，依宋元本。
　　随。水土相得，万物蕃殖。膏泽优沃，君子有德。兑为水，艮为土，震为万物、为蕃鲜，故曰蕃殖。兑为膏泽、为优沃，艮为君子。○德，汲古作得，依宋元本。
　　蛊。道理和得，人不相贼。君子往之，乐有利福。艮为道，震为人、为乐，巽为利。
　　临。天孙帝子，与日月处。光荣于世，福禄繁祉。伏艮为天、为孙，震为帝、为子，故曰天孙帝子。伏乾为日，兑为月，《汉书天文志》："织女，天帝孙也"，伏艮为星，故曰与日月处。
　　观。陪依在位，乘非其器。折足覆餗，毁伤宝玉。坤顺故曰陪依。艮为贵、为位，坤为车、为小人，以小人而乘车故曰非器。又震为器，震覆故非器。震为足、为餗、为玉，震覆，故折足覆餗，故伤玉。○陪依，汲古作部衣，依宋元本，然部衣或为布衣之讹。布衣在位，故乘非其器。
　　噬嗑。鹢飞中退，举事不遂。且守仁德，犹恐失坠。《左传》：六鹢退飞，宋襄图霸不成，故曰举事不遂。艮为鹢、为飞，震为归，故曰退。艮为守，震为仁，坎为失。○恐，宋元作免，依汲古。
　　贲。经枣正冠，意盈不廉。桀纣迷谗，惑佞伤贤，使国乱烦。艮为枣、为冠艮手为正，正冠举手有类摘果，故曰不廉。盈，极也。离为恶人，故曰桀纣。坎为迷惑，三至上正反震，故曰谗佞。艮为贤、为国。离为乱。○枣，宋元本作棘，依汲古。正，汲古作整，廉作厌，均依宋元本。谗惑，宋、汲古本作惑谗，今依元本。
　　剥。申酉退跌，阴慝前作。柯条华枝，复泥不白。候卦申否酉观戌剥阳退，故曰跌。阴日增，故曰作。艮为柯条，伏兑为华，震为白，震覆故不白。○慝，汲古作雨，非，依宋元本。华枝疑枝叶之讹。
　　复。平正贱使，主服苦事。震为主，坤贱而役万物，故主服苦事。
　　无妄。钓鲂河湄，水泛无涯。振衣徒归，上下昏迷。属公逊齐。巽为鱼，艮手为钓，乾为河海，乾大故水无涯。乾为衣，震为归、为公，互巽为齐，《左传昭二十五年》公孙于齐注："讳奔，犹逊让而去也，孙音逊。"○泛，宋元本作长，衣作手，均依汲古。
　　大畜。胎养蒙生，始见兆形。遭逢雷电，摧角折颈。采山头，终安不倾。震为胎、为萌芽，艮为龟，故曰兆形。震为雷电，艮为角、为颈，兑毁故折角摧颈。震为草莽，故曰。《诗墉风》言采其蝱，注：蝱，贝母也。艮为山头、为终、为安。
　　颐。阳春枯槁，夏多水潦。霜雹俱作，伤我禾黍，年岁困苦。震为春，坤死，故枯槁。坤为水，互重坤，故曰多水。卦本大离，故曰夏。坤为霜、为冰，故曰雹。震为禾稼，坤为年岁。○作，宋元本作击，依汲古。
　　大过。三耳六齿，痛疾不已。龋病蠧缺，堕落其宅。兑为耳，艮数三，故曰三耳。兑为齿，乾数六，故曰六齿。伏坤为疾痛，正反兑故曰龋，龋，齿缺也。巽为虫，故曰蠧，巽陨故堕落。○耳，宋元本作身，依汲古。
　　坎。失时无友，嘉耦出走，傫如丧狗。坎为失，艮为时、为友，震为嘉、为走，艮为狗、为家，二四艮覆，故如丧家之狗。《史记孔子世家》："儽儽然如丧家之狗"。○时，宋元作恃，非，依汲古。傫儽同。
　　离。宣重微民，岁乐年息。有国无咎，君子安喜。重离故曰宣重，宣，明也，言宣重光于民也。微字恐有讹。伏震为年岁、为乐、为息，伏艮为国、为君子。
　　咸。登几上车，驾驷南游。合从散横，燕秦以强。详《屯》之《否》。
　　恒。鸟集茂林，柔顺利贞。心乐愿得，感戴慈母。通《益》。艮为鸟，正反艮故曰鸟集。震为林，正反震故曰茂林。坤为柔顺，巽为利，艮为贞，坤为心、为慈母，艮为戴。○林，宋本、汲古本作木，依元本。易林读林略如凌，以与贞韵，其例甚多，今晋音仍如此，汲古愿得下多"鸟鹊食榖，张口受哺"二句，今依宋元本。
　　遯。启蛰始生，万物美荣。祉禄未成，市贾无赢。通《临》。震为春、为生，故曰启蛰始生。震为蕃鲜，故曰万物美荣。乾为祉禄，阳消故未成。巽为市贾，巽陨故无赢。○祉禄未成，局本作福禄来成，来为未之讹字，依宋元本。赢，元本作盈，义同。贾，汲古讹买，依宋元本。
　　大壮。骄胡犬形，造恶作凶。无所能成，还自灭身。详《明夷》之《大壮》。○犬，汲古讹大，依宋元本。
　　晋。异国他土，出良骏马。去如奔，害不能伤。坤为国土、为马，艮为良，潘岳《闲居赋》"激矢飞"，此云奔，言马疾如奔也。又箭名飞，《方言》云箭之三镰长尺六者，谓之飞。晋互坎为矢，奔，坎象也。
　　明夷。恪敬竞职，心不作慝。君明臣忠，民赖其福。坎为心，震为君，坤为臣、为民。
　　家人。三女求夫，伺候山隅。不见复关，长思忧叹。详《乾》之《家人》。
　　睽。驾福乘喜，东至嘉国。戴庆南行，离我室居。详《小畜》之《贲》。
　　骞。四奸为残，齐鲁道难。前驱执殳，戒守为患。《左传僖二十四年》："富辰曰聋昧顽嚣，狄皆有之，四奸具矣"，坎为奸，伏兑数四，故曰四奸。伏兑为鲁，覆巽为齐，艮为殳、为守，坎为患。○殳，汲古讹役，从宋元本。
　　损。下扰上烦，蠧政为患，岁饥无年。下互震为扰，上互坤为乱，故曰扰烦。坤为政，伏巽为虫，故曰蠧政。坤为患、为年岁，坤虚故曰饥。○扰，汲古作忧，依宋元本。政，宋元本作蛊，依汲古。
　　益。鸡雉失雏，常畏狐狸。黄池要盟，越国以昌。巽为鸡，坤文为雉，艮少故曰雏，坤死故失雏。坤为畏，艮为狐狸，狐狸食雏，故畏之。坤为黄，坤水故曰黄池，正反震故曰要盟。坤为国，巽位东南，故曰越国。
　　夬。坚冰黄鸟，终日悲号。不见白粒，但观蓬蒿。数惊鸷鸟，为我心忧。乾为坚冰，伏坤为黄，艮为鸟、为终日，兑口为号，坤忧，故曰悲号。巽为白、为粒，巽覆故不见白粒。坤为茅茹，故曰蓬蒿。伏艮为鸷鸟，坤为心、为忧。○第二句汲古作常哀悲愁，白作米，均依宋元本。第六句宋元本作孰为我忧，依汲古。
　　姤。玉铣铁颐，仓库空虚。市贾无盈，与我为仇。详《晋》之《鼎》。○玉铣，元本作玉统，汲古作五锐，依宋本。无，汲古作为，依宋元本。
　　萃。窃名盗位，居非其家。霜陨不实，为阴所贼。艮为名位，巽伏故曰盗名窃位。艮为居、为家，盗位故非其家。坤为霜，艮为果蓏，霜杀物故不实。巽为贼。○元本多三句，汲古多一句，皆衍文，依宋本删。
　　升。贼仁伤德，天怒不福。斩刈宗社，失其本域。巽为贼，震为仁德、为怒，伏乾故曰天怒，坤杀故曰斩刈。震为宗，坤为社、为失。○宗，汲古作家，依宋元本。
　　困。万物初生，蛰虫振起。益寿增福，日受其喜。巽为草莽，故曰万物，伏震为春，故曰初生。巽为虫，坎蛰震起，震福，伏艮为寿、为日。○初生，汲古作和生，寿作爵，均依宋元本。
　　革。龙游凤舞，岁乐民喜。伏震为龙，坤为凤、为岁、为民，震为喜乐。
　　鼎。行行窘步，次宿方舍。居安不惧，姬姜何忧。通《屯》。正反震故曰行行，艮止坎陷，故曰窘步。坎为宿，艮为舍，坤方故曰方舍。艮为安居，震为姬，巽为姜，坎忧震解故不忧。○宿，汲古作伯，姜作妾，皆形讹字，依宋元本。
　　震。水深难游，霜寒难涉。商伯失利，旅人稽留。互坎水，坤亦为水，四上下重阴，故曰水深。震为游、为涉，坎为霜、为寒，震为伯、为商旅，巽伏，故失利。坎陷艮止，故稽留。
　　艮。跛倚相随，日暮牛罢。陵迟后旅，失利亡雌。详《大有》之《归妹》。
　　渐。一牛九锁，更相牵挛。案明如市，不得东西。请谳得报，日中被刑。艮为牛，坎数一，故曰一牛。坎为桎梏，离数九，故曰九锁。巽为市，离为明，位东，坎位西，艮止，故不得东西。艮为请，坎为刑、为中，艮又为首，否乾首自上落下，中互离，故曰日中被刑。虞翻刻关公首至得随义同。案：明者，言案验明白，赴市被刑。
　　归妹。春桃生花，季女宜家。受福孔多，男为邦君。详《师》之《坤》。震为春、为桃花，兑季。
　　丰。雷鼓东行，稼穑凋伤。大夫执政，君赞其明。首句震象，巽为稼穑、为陨落，故凋伤。震为夫、为君，离为明。
　　旅。季世多忧，乱国淫游。殃祸立至，民无以休。艮为季世，互大坎故多忧。离为乱，艮为国，伏坎为殃祸、为民。
　　旅。发輗温汤，过角宿房。宣时布和，无所不通。汤，汲古作阳，角作雨，均依宋元本。○伏震为车，故曰发輗。互坎为水，艮火在下故曰温汤。艮为星，故曰角房，而角房皆巽方宿，故曰过角宿房。巽四月卦，正角房二宿当值之时，故曰宣时布和。
　　兑。水中大贾，求利食子。商人不至，市空无有。互巽为贾、为利，兑为水，故曰水中大贾。震为子，兑为食，伏艮为求，故曰求利食子，言食其资息也。震为商人，震伏故云不至。巽为市，离中虚，故曰市空。○食子，汲古作十千，依宋元本。三四句宋元本去不字，有上加所字，兹依汲古。
　　涣。春草萌生，万物敷荣。阴阳和调，国乐无忧。巽草震春，震为萌芽，艮国。○调，汲古作畅，依宋元本。
　　节。左眇右盲，目视不明。下民多孽，君失其常。震为左，二五互大离，故曰盲，言目无睛也。兑半离，故曰眇。眇，小目也。兑右，故曰左眇右盲。眇象本履卦也。坎为民，兑泽故曰下民。坎为孽，震为君。
　　中孚。悦以内安，不利出门。忧除祸消，公孙何尤。兑为悦，在内卦故曰内安，艮为安也。艮门震出，巽陨，故不利。震为公，艮为孙，震解，故忧祸消除。○第三句汲古作忧祸消除。
　　小过。丹书之信，言不负语。易我骐驎，君子有德。艮为言，震为言语，正反震相同，故曰不负。震为马，故曰骐驎，下艮为反震，故曰易。艮为君子。《左传》裴豹隶也，着于丹书，注：以丹书其罪；又《大戴礼》："武王问黄帝颛顼之道可得闻乎，尚父曰：在丹书。"此丹书似用左传。
　　既济。上政骚扰，螟虫并起。害我嘉谷，年岁无稷。半象，重巽故曰螟虫并起。余亦用半象。○螟虫，汲古作虫螟，依宋元本。
　　未济。乾旄旌旗，执职在郊。虽有宝玉，无路致之。详《师》之《随》。此用半象，职在，汲古作在载，依宋元本。玉，宋元本作珠，依汲古。
　　
　　焦氏易林注卷十一
　　行唐尚秉和节之注
　　                      受业蒲城仵道益、丰润董维城堃校刊
　　损之第四十一
　　损。路多枳棘，步刺我足。不利旅客，为心所毒。详《履》之《遯》。
　　乾。鲤鲔鲫鰕，积福多鱼。资所无有，富我邦家。此用《损》象。坤为鱼、为积、为邦家，本卦乾为福、为富。○鲔鲫，宋元本作鲋鲔，积作，均依汲古。邦，汲古作穷，依宋元本。
　　坤。景星照堂，麟游凤翔。仁施大行，倾声作兴。征者无明，失其宠光。此仍用遇卦象。详《豫》之《节》。
　　屯。羊肠九萦，相推稍前。止须王孙，乃能上天。详《临》之《巽》。○上，汲古作至，依宋元本。
　　蒙。四手共身，莫适所闲。更相访接，动失事便。坤为身，震卦数四，艮手故曰四手共身。坤闭，故曰闲。震言，艮手，正反艮震，故曰更相访接、失事便也。○闲，汲古作国，依宋元本。
　　需。水流趋下，远至东海。求我所有，贾鲂与鲤。详《益》之《无妄》。
　　讼。春栗秋枣，山鲜希有。斗千石万，贵不可贩。详《否》之《渐》。○山，元本作少，依汲古。
　　师。旦往暮还，相佑与聚，无有凶患。震为旦、为行、为归，坎为暮，坤为聚、为凶患。
　　比。大蛇当路，使季畏惧。汤火之灾，切近我肤。赖其天辛，归于室庐。详《屯》之《井》。○室，宋元本作生，依汲古。近，各本作直，依《屯》之《井》校。
　　小畜。徙足去域，飞入陈国。有所畏避，深藏邃匿。通《豫》。震为足，艮为域、为飞、为国，震为陈，故曰飞入陈国。坎为畏避、为藏匿，全用伏象。○徙，宋元本作徒，依汲古。飞，汲古作乱，依宋元。
　　履。海为水宗，聪圣且明。百流归德，无有叛逆，常饶优足。详《蒙》之《乾》。第二句宋本、汲古作聪明且圣，依元本。德，汲古作得，依宋元本。
　　泰。夏麦，霜击其芒。病君败国，使年大伤。详《泰》之《贲》。○，汲古作曲，病作疚。
　　否。秋隼冬翔，数被严霜。雄犬夜鸣，家扰不宁。详《贲》之《随》。○扰，各本皆作忧，依《贲》林校。严，汲古作履，依宋元本。
　　同人。乐仁上德，东邻慕义，来兴吾国。乾为仁德，离为东邻，伏坤为义、为国。
　　大有。逐忧除殃，污泥生粱。下田为汪。坎为忧、为殃，坎伏故曰除。坎为污泥，坤为粱、为水、为下，故曰为汪。汪，潴水也。○汪，汲古作江，依宋元本。逐，汲古作还，非，依宋元本。
　　谦。暗昧冥语，转相迷误。鬼魅所居，谁知卧处。坎隐故暗昧，正反震故语迷误。坤为迷、为鬼，艮为卧，坤迷坎隐，故不知。
　　豫。南厯玉田，东入玉关。登上福堂，饮万岁浆。震为南、为玉，艮为田、为关、为堂，坤为万岁、为浆。玉关，玉门关，《汉书班超传》："但愿生入玉门关"。玉田，疑指和阗，和阗在南疆，出玉。
　　随。比目四翼，来安我国。福善上堂，与我同床。互大离，若两目相比，故曰比目。比目，鱼名。巽为鱼，震为翼，卦数四，故曰四翼。艮为国、为堂、为床。
　　蛊。乘牛逐骥，日暮不至。路宿多畏，亡其骍骓。艮牛震马，故曰乘牛逐骥。艮为日，兑向晦，故曰日暮、曰路宿。艮为路，纳丙，色赤，故曰骍。震青，故曰骓。兑折，故亡。牛行迟，骥行速，乘牛逐骥，断不能及，故亡其骍骓也。
　　临。元吉无咎，安宁不殆。震为元。
　　观。奋翅鼓翼，翱翔外国。逍遥徙倚，来归温室。伏震为翼、为飞，坤为国，艮阳在上故曰外国。艮为室，艮火故曰温室。
　　噬嗑。河伯娶妇，东山氏女。新婚三日，浮云洒雨。露我菅茅，万邦蒙佑。坎为河，震为伯，离为坎妇，震为娶、为东，艮为山，故曰东山氏女。坎为婚，离日，震数三，故曰三日。坎为云雨、为露，震为草莽，在坎下，故曰露我菅茅。艮为邦，震为万。《史记》西门豹为邺令，三老五更为河伯娶妇。然下云东山氏女，似别有故实。○露，宋元本作雨，蒙作之，依汲古。茅，汲古作第，非。
　　贲。婴儿求乳，慈母归子，黄麑悦喜。依《履》之《同人》删末句得见甘饱四字。
　　剥。贫鬼守门，日破我盆。毁罂伤瓶，空虚无子。坤为鬼、为贫、为门，艮为守、为日，伏兑为破。震为罂瓶、为子，震覆故曰破、曰伤、曰无子。坤为虚。○瓶，元刊作缸，依宋本、汲古。
　　复。多载重负，弃捐于野。王母谁子，但自劳苦。坤厚故能多载重负。坤为野，坤丧故曰弃捐于野。坤为母，震为王、为子，坤死故曰王母谁子，言无子也。坤为劳。○第三句宋元本作予无稚子，汲古作手无谁子，依局本。
　　无妄。雄狐绥绥，登山崔嵬。昭告显功，大福允兴。详《咸》之《贲》。
　　大畜。婴儿孩子，未有知诚。彼童而角，乱我政事。艮为婴儿，震为孩子，艮为角，伏坤为乱、为政事，《毛诗传》"童，羊之无角"者也。○子，汲古作笑，非，依宋元本。彼，元本讹狄，依汲古。角，宋元、汲古作争，依《巽》之《节》校。《大雅》"彼重而角实虹"。小子、孩子，本微子及《易明夷六五》。
　　颐。十丸同投，为雉所离。独得逃脱，完全不亏。坤数十，坎为丸，伏大坎故曰十丸。坤为雉，离罹同，遭也。震为逃脱。○离，宋元本、汲古作维，依局本。逃，宋元本作跳，跳逃通。《史记》汉王跳是其证。不，汲古作所，依宋元本。
　　大过。狐济濡尾，求橘得枳。季姜怀悔，鲍舍鱼臰。伏艮为狐、为尾、为求、为橘、为枳，巽为姜，上兑故曰季姜。巽为鲍鱼、为臭，伏坤为悔、为淮，上艮为橘，下震为反艮，而中隔坤水，《考工记》"橘踰淮为枳"。以反艮为枳，其切当神妙，真不可思议矣。臰臭同，汲古作毙，非。○求橘，汲古作来揭，依宋元本。
　　坎。踆足息肩，所忌不难。金城铜郭，以铁为关。藩屏周卫，安全无患。震为足，艮为踆，止也。艮为金铜、为铁、为城郭、为关、为藩屏，震为周、为卫，艮为安。○踆，宋元本作跌，依汲古。
　　离。戴尧扶禹，松乔彭祖。西过王母，道路夷易，无敢难者。详《讼》之《家人》。○路，元刊作里，依宋本、汲古。
　　咸。京庾积聚，黍稷以极。行者疾至，可以厌饱。《尔雅》："丘绝高曰京"。《诗小雅》："会孙之庾，如坻如京"，《传》："京，高丘也"。艮为京庾，互大坎，故曰积聚。巽为黍稷，伏震为行，中实故曰厌饱，厌餍同，足也。
　　恒。良夫孔姬，胁悝登台。柴季不扶，卫辄走逃。《左传哀十五年》：浑良夫与太子蒯蒉胁孔悝使立之。柴，高柴。季，子路。不扶者，言不扶卫辄也。震为夫、为姬、为孔，伏艮为台、为季，艮手为扶，艮伏故不扶。震为卫，为逃。○夫，宋本讹天，依元本、汲古。孔，汲古作●，胁悝作负理，均依宋元木。柴，宋元本作乐，或又作栾，谓为栾宁，亦孔氏家臣，汲古又作昆，均非，依局本。孔姬，孔悝母。
　　遁。天之所与，福禄常在，不忧危殆。乾为福禄。
　　大壮。行触天刚，马死车伤。身无寥赖，困穷乏粮。《参同契》天罡据西，注：天罡即北斗，《家人》之《渐》曰魁罡，所当初为败殃，故曰马死车伤。伏艮为星，故曰天罡。震为马、为车，伏坤为身、为穷乏，震为粮。○刚，汲古作纲，依宋元本。刚罡同。寥，宋元本作憀，依汲古。
　　晋。铅刀切玉，坚不可得。尽我筋力，胝蠒为疾。艮为刀，坤柔故曰铅刀，艮为坚，多节，故曰胝蠒。坎为疾，玉或为艮坚象。○蠒，汲古作胼，依宋元本。蠒，茧俗字，胝蠒，言皮肉皴裂也。
　　明夷。穆违百里，使孟奋武。将军帅战，败于殽口。详《蹇》之《离》。坤为百里，震为孟、为武、为口。○违，汲古作逢，帅作师，均依宋元本。
　　家人。有人追亡，鸟言所匿，不日而得。通《解》。震为亡、为追、为人、为言，离为鸟，坎隐，故曰匿。离为日。此必有故事。如公冶长解鸟言之类，而今不能考。○鸟，汲古作为，依宋元本。日而，宋元本作旅日，依汲古。
　　睽。府藏之富，王以振贷。捕鱼河海，罟网多得。此全用遇卦《损》象。坤为府藏、为多，故曰富。震为王、为振。振赈同，而古皆作振。坤为鱼、为河海，离为网罟，互大离，故曰多得。○罟，宋元作苟，笱之讹字，依汲古。
　　蹇。鸿飞遵陆，公归不复，伯氏客宿。艮为鸿、为陆，震为公、为归，震覆故不复。《豳风诗九罭篇》："鸿飞遵陆，公归不复"，公谓周公。
　　解。凫过稻庐，甘乐鱑。虽惊不去，田畯怀忧。此仍用遇卦《损》象。震为凫、为稻、为乐，艮为庐，坤为鱼，故曰鱑。震为惊，艮止故不去。坤为田，畯，农官也，艮为官，坤为忧。○鱑，汲古作曲，依宋元本。
　　益。雨师娶妇，黄严季女。成礼既婚，相呼南去。膏泽田里，年丰大喜。详《恒》之《晋》。南去，宋元本作面南，汲古作而南，依《师》之《恒》校。泽，元本作润，依宋本、汲古。田里，依《恒》之《晋》校，各本作应时。
　　夬。积蓄有余，粪土不居。美哉轮奂，出有高车。乾实故曰积，坤为粪土，坤伏故曰不居。伏大艮为宫室，故曰轮奂、曰高。坤为大舆。○粪，宋元讹冀，依汲古。《礼檀弓下》："美哉轮焉，美哉奂焉"，言高大也。
　　姤。重门击柝，介士守护。终有他道，虽惊不惧。此仍用遇卦《损》象。损二至上正反两艮相对，故曰重门。震为柝，艮为击、为介，介，甲也，为守护、为终、为道路，震为惊，坤为惧。
　　萃。大都王市，稠人多宝。公孙宜贾，资货万倍。坤为大都，巽为市，伏震为人、为宝，坤为多，故曰稠人多宝。震为公，艮为孙，巽为贾，故曰公孙宜贾。坤为资货、为万，巽为倍，故曰万倍。○资货，宋元作其贷，依汲古。
　　升。秋隼冬翔，数被严霜。甲兵充庭，万物不生。详《贲》之《随》。宋元本多"雄父夜鸣，民扰以惊"八字，依汲古。
　　困。招祸致凶，来螫我邦。痛在手足，不得安息。通《贲》。坎为祸、为痛、为螫，艮为邦、为手，震为足，正反震故不得息。
　　井。秦失其鹿，疾走先得。勇夫慕义，君子率服。兑西，故曰秦。伏震为鹿，坎为●、为疾，震为走、为勇夫，艮为君子。○疾走，汲古作高足，依宋元本。率，宋元本作变，依汲古。
　　革。山陵四塞，遏我径路。欲还不得，复我故处。已详《同人》之《革》。
　　鼎。一指食肉，口无所得，舌馋于腹。详《颐》之《离》。一当作以，馋，宋元本作谗。
　　震。晨夜惊骇，不知所止。皇母相佑，卒得安处。震为晨，互坎为夜，艮为止，坎隐，故不知。伏巽为母，震为王，故曰王母。互艮为安。
　　艮。豺狼所言，语无成全。误我白马，使乾口来。艮为豹狼，互震为言语，正反震，故曰误。震为马、为白、为口，互大离，故曰乾口。○误，汲古作设，非，依宋元本。
　　渐。呼精灵来，魄生无忧。疾病瘳愈，解我患愁。通《归妹》。震为呼、为帝，故曰精灵。兑为月，震生震乐，而纳庚，初三月出庚，故曰魄生无忧。坎为疾病、为忧，震解，故病愈而不愁也。○愈，宋元本作愈，依汲古。
　　归妹。牧羊逐兔，使鱼捕鼠。任非其人，废日无功，不免辛苦。兑羊震兔，伏巽为鱼，坎为鼠，互离为日，坎劳故曰辛苦。羊逐兔，鱼捕鼠，皆失使，犹任人不当而无功也。○捕鼠，宋元本作相捕，非，依汲古。废日，汲古作卒岁，依宋元本。
　　丰。堂祥上楼，与福俱居。帝姬冶好，国安无忧。堂祥，疑与徜徉同。伏艮为堂、为楼、为居、为国、为安，震为帝、为姬，兑为冶好，互坎为忧，震解故无。○第三句宋元本作席地妃治，依汲古。
　　旅。禹召诸神，会稽南山。执玉万国，天下康安。通《节》。震为王，坎劳故曰禹。震为神，坎众，故曰诸神。艮为山，震南，故曰会稽南山。震为玉，艮为执、为国，坎众，故曰万国。艮为天、为安。○神，宋元本作臣，非，依汲古。张衡赋"嘉群神之执玉兮，疾防风之食言"，是自汉皆作群神，神，犹后也。
　　巽。太姒文母，仍生圣子。昌发受命，为天下主。太姒，文王妃，生武王发，文母为太任，《诗》"思齐大任，文王之母"是也。大任生昌，太姒生发，故曰仍生。《大雅》"大任有身，生此文王"，又曰"缵女维莘，长子维行，笃生武王"，林所本也。巽为母，互离，故曰文母。伏震为子，坎为圣，巽为命，伏震为主，伏艮为天，故曰为天下主。
　　兑。两罝同室，兔无谁告。与狂相触，蒙我以恶。互离为罝，兑卦数二，故曰两罝。伏坎为室，震为兔，震伏，故兔无。伏震为狂，三至上正反震相对，故曰与狂相触。《说文》："室，实也"，言罝原有兔，因触兔逸反疑我也。
　　涣。桃雀窃脂，巢于小枝。动摇不安，为风所吹。心寒悚惕，常忧殆危。已详《噬嗑》之《涣》。
　　节。阳春长日，万物华实，乐有利福。震为春、为长，互大离故曰长日。震为万物、为华，艮为果蓏，故曰实。震为乐、为福，伏巽为利。
　　中孚。邻不我顾，而望玉女。身疾疮癞，谁肯媚者。震为邻，艮为顾，二四艮反，故不我顾。艮为我、为望，震为玉，兑为女、为媚，故曰玉女。艮为身而多节，故曰疮癞。○我顾，汲古作顾我，依宋元本，言不反省。
　　小过。涸旱不雨，泽竭无流。鱼鳖乾口，皇天不忧。艮为火，故曰涸旱。兑为雨泽，艮止，故不流。巽为鱼，艮为鳖，兑为口，艮火在下，故曰乾口。震为帝、为皇，艮为天，震乐，故不忧。言灾重如此而天不恤。
　　既济。狼虎之乡，日争凶讼。受性贪饕，不能容纵。半象，重艮故曰狼虎、曰乡。坎上下口相背，故讼。离为日，又取损象，于争讼尤切。
　　未济。阴注阳疾，水离其室。舟楫大作，伤害黍稷。民饥于食，亦病心腹。三阴皆在内，故曰注。注，灌也。阳皆在外，故疾，《杂卦》未济男之穷也，与此旨同。离罹同。坎为水、为室，半震为舟，坎为楫，重震重坎，故曰大作。震为黍稷，坎为病、为心，离为腹。
　　益之第四十二
　　益。文王四乳，仁爱笃厚。子畜十男，无有夭折。详《颐》之《节》。
　　乾。下堂出门，东至九山。逢福值喜，得其安闲。此用遇卦《益》象。艮为堂，坤为下、为门，震出，震东，数九故曰九山。震为福喜，艮为山、为安。○至，汲古作西，依宋元本。
　　坤。城上有鸟，自名破家。招呼鸩毒，为国灾患。详《坤》之《蒙》。○鸩，汲古作丑，依宋元本。
　　屯。伯虎仲熊，德义渊泓。使敷五教，阴阳顺序。详《泰》之《随》。○泓，宋元本作闻，依汲古。敷教，汲古作布榖，依宋元本。
　　蒙。饮酒醉酗，跳起争鬬。伯伤仲僵，东家治丧。依《比》之《鼎》校。○酗，宋元本作酣，且多手足纷拏四字。
　　需。四目相视，稍近同轨。日昳之后，见吾伯姊。互离为目，兑数四，故曰四目。眣，日昃也。坎西，离与坎连，日向西，故曰日眣。兑为伯姊，本《大过》也。○轨，宋元本作机，依汲古。姊，汲古作姨，依宋元本。
　　讼。随时逐便，不失利门。多获得福，富于封君。伏震为时、为逐，乾为门，巽为利，故曰利门。乾为福、为富、为君。○多，汲古作灵，依宋元本。
　　师。陇西冀北，多见骏马。去如猋扬，害不能伤。坎为西，坤为北，震为马，坤坎亦为马，故曰多见骏马。坤为风，故曰猋扬。猋，音标，回风也。坎为害、为伤，震解，故不伤。
　　比。白龙黑虎，起伏俱怒。蚩尤败走，死于鱼首。详《蒙》之《坎》。汲古第三句多期战盘空四字，依宋元本删。
　　小畜。鸿飞戾天，避害紫渊。虽有锋门，不能危身。通《豫》。巽为鸿，在乾上，故曰戾天。坤为渊、为害，坎隐伏，故曰避害紫渊。离色紫也。锋门，丁晏云《艺文志》有逢门射法二篇，师古曰：即逢蒙。艮为锋，坤为门，坎为矢，震为射，故锋门。坤为身，《诗大雅》鸢飞戾天，注：戾，至也。
　　履。平国不君，夏氏作乱。乌号窃发，灵公陨命。详《临》之《晋》。○君，汲古讹均，非，依元本。
　　泰。江汉上游，政逆民忧。阴伐其阳，雄受其殃。坤为水，故曰江汉，在上故曰上游。坤为政、为逆、为民、为忧，阴上阳下，故曰阴伐其阳，雄受其殃。○受其，汲古作者受，依元本。
　　否。东家杀牛，闻臭腥臊。神怒不顾，命衰绝周。亳社灾烧，宋公夷诛。详《噬嗑》之《巽》。命衰绝周者，言殷命将绝于周也。
　　同人。西诛不服，恃强负力。倍道趋敌，师徒败覆。丁云：似指项梁。徒，汲古作走，非。卦伏《师》，师坎为西，坤为诛，震健，故恃强负力。震为大涂，巽为倍，故曰倍道趋敌。坤为师，徒为败。
　　大有。一妇六夫，乱扰不治。张亡季疾，莫适为公。政道壅塞，周君失邦。此用《益》象。上巽为妇，下震为夫，震数三，互艮亦为夫，亦数三，故一妇六夫。坤为乱，震为张，艮为季，坤为亡，坎为疾，故曰张亡季疾。震为公，初至五正反震，故曰莫适为公。坤为政，艮为道，艮止故壅塞。震为君、为周，坤为邦，坤丧故周君失邦。疾，汲古作庄，亡作王，依宋元本。后思王者强健，庄者严肃，张王季庄颇与下句莫适为公意合，而韵又协，或汲古是也。
　　谦。配合相迎，利之四乡。昏以为期，明星煌煌。欣喜奭怿，所言得当。坎为配合，坤为乡，震卦数四，故曰四乡。坎为昏，艮为明、为星，震为喜、为言。奭，盛也。○奭怿，宋元本作爽泽，依汲古。乡，汲古作，依宋元本。
　　豫。猿堕高木，不踒手足。握金怀玉，还归其室。详《蒙》之《临》。
　　随。卷领遁世，仁德不害。三圣攸同，周国茂兴。详《需》之《震》。○领，汲古作舌。攸，元刊作欣，依宋本。
　　蛊。去患脱厄，安无怵惕。上福喜堂，见我欢悦。互大坎为患、为厄、为怵惕，震为福喜，一阳上升，故去患脱厄而无惧也。艮为堂、为我，兑见。○患，汲古作危，欢作喜，均依汲古。
　　临。带季儿良，时利权兵。将师合战，敌不能当，赵魏以强。通《遁》。艮为季，巽为带，故曰带季，即带佗。震为儿、为良，故曰儿良。《艺文志》有儿良一篇，列兵家。过秦论，带佗、儿良并称兵家，故曰权兵。艮为时，巽为利，坤为师，震为战、为赵、为强。○时利，宋元本作明智，依汲古。
　　观。鹄思其雄，欲随凤东。顺理羽翼，出次须日。中留北邑，复反其室。详《明夷》之《益》。次须日中，汲古作自日中须，依宋元本。
　　噬嗑。耳如惊鹿，不能定足。室家分散，各走匿窜。互坎为耳，震为惊、为鹿、为足，艮为室家，坎为匿。○匿窜与散韵，汲古作鼠匿，非，依宋元本。耳，汲古讹且。
　　贲。甲乙丙丁，俱归我庭。三丑六子，入门见母。震东方甲乙，离南丙丁，艮为庭、为我，震为归，故曰俱归我庭。艮居北，数三，故曰三丑。坎居子，数六，故曰六子。艮为门，伏巽为母，离为见。○归，宋元本作位，依汲古。
　　剥。蹑华颠，观浮云。风不摇，雨不薄。心安吉，无患咎。艮为山、为颠，伏兑为西，故曰华颠。坤为云、为风，兑为雨，兑伏，故云不薄。坤为心、为患，艮安，故无。此皆三字句，元本删不摇作四字句，非，依宋本、汲古。又薄元本作博，患作匿，亦非。
　　复。德施流行，利之四乡。雨师洒道，风伯逐殃。巡狩封禅，以告成功。震为德、为行，卦数四，坤为乡，故曰四乡。坤为师、为水，故曰雨师。坤为风，震为伯，故曰风伯。独断云，雨师毕星、风伯箕星也。古者天下太平，天子必巡狩四方，封四方，封太山，禅梁父。震为言，故曰以告成功。
　　无妄。水流趋下，遂成东海。求我所有，买鳣与鲤。详《损》之《需》。
　　大畜。和气相薄，膏润津泽，生我嘉谷。兑为和、为润泽，震为生、为榖。
　　颐。忧惊以除，祸不成灾，安全以来。坤忧，震惊，艮安，正反艮故曰忧惊以除，祸不成灾。互坤为灾祸。
　　大过。坚冰黄鸟，常哀悲愁。不见白粒，但覩藜蒿。数惊鸷鸟，为我心忧。详《乾》之《噬嗑》。○白，汲古作甘，依宋元本，巽为白也。末句宋元本作飘为我忧，依汲古。
　　坎。翕翕，陨坠崩颠。灭其令名，身命不全。详《泰》之《谦》。下二句宋元本作灭其命身，依汲古。陨，各本皆作实，依《否》之《离》校。
　　离。因祸受福，喜盈其室。通《坎》。互艮为室，震为喜。○室，汲古作身，依宋元本。
　　咸。陆居千里，不见河海，无有鱼市。坤为陆、为千里、为河海，坤伏，故不见。巽为鱼、为市，乾无，故曰无有鱼市。○陆，宋元本作佳，依汲古。
　　恒。鹿得美草，鸣呼其友。九族和睦，不忧饥乏。详《益》之《恒》。
　　遯。出门得党，不逢祸殃。入户自若，不见矛戟。乾为门户，艮为党，坤为祸殃，坤伏故不逢。艮为矛戟。巽为入、为伏，故不见矛戟。党，助也。《论语》"君子不党"注：相助为非曰党。
　　大壮。罍尊重席，命我嘉客。福佑久长，不见祸殃。震为尊罍、为席，兑卦数二，故曰重席。震为嘉、为客、为长，乾为福佑，坤为祸殃，坤伏故不见。○祸，汲古作咎，依宋元本。罍，汲古作累，依宋元本。
　　晋。鸿雁俱飞，北就鱼池。鳣鲔鰋鲤，众多饶有。一笱获两，利得过倍。详《比》之《观》。○鲔，汲古作鲇，依宋元本校。第四句宋元本作多饶所有，汲古作众鸟饶有，皆非，依《比》之《观》校。笱，汲古作鸣，依宋元本。利得，宋元本作利之，汲古作得之，皆非，仍依《比》之《观》校。
　　明夷。当风奋翼，与鸟飞北。入我家国，见吾庆室。坤为风，震为翼，离为鸟，坤为北、为家国，坎为室，震喜，故曰庆室。
　　家人。麒麟凤凰，善政得祥。阴阳和调，国无灾殃。详《大有》之《旅》。
　　睽。逐狐东山，水遏我前。深不可涉，失其后便。详《大畜》之《震》。
　　蹇。丑戌亥子，饥馑所生。阴为暴客，水绝我食。下艮，先天居戌，后天居丑，坎居亥子，丑戌亥子，皆在北方，北方属水，《史记货殖传》水毁木饥，故曰饥馑所生，曰阴为暴客。北方坎水，故曰水绝我食。○所，宋元本作前，为作阳，均依汲古。
　　解。狐狸雉兔，畏人逃去。分走窜匿，不知所处。详《睽》之《大有》。○人，汲古作我。
　　损。桀跖恶人，使德不通。炎旱为殃，年谷大伤。坤为恶，故曰桀。伏巽为盗，故曰跖。正反艮，故不通。震为使也。艮为火，故炎旱。震为年谷，兑毁故伤。○德，汲古作得，非，依宋元本。
　　夬。兔乳在室，行来雀食。虎攫我子，长号不已。此用遇卦《益》象。震为兔，艮为室、为雀、为虎，艮手故曰攫。震为子、为长号，正反震故曰不已。○在，汲古作立，非，依宋元本。来，元本作求，攫讹惧，均依宋本、汲古。
　　姤。土阶明堂，礼让益兴。雄雌相得，使我无疾。通《复》。坤为上阶、为礼，震为兴。一阳临五阴，故曰雄雌相得。坤为我、为疾，震解故无。
　　萃。送金出门，并失玉丸。往来井上，破瓮坏盆。坤为门，互艮为金，震为玉，互大坎为丸，震伏故失玉丸。兑为井，三至上正反兑，故曰往来井上。上疑为井，以重文作上，故讹为上也。震为瓮、为盆，震覆故曰破，兑毁故也。往来井井，谓三至上正反兑也。井初至四亦正反兑，由此证《井彖》"往来井井"亦由正反兑，焦氏说之甚明也。○丸，汲古作兔，依宋元本。
　　升。讽德诵功，美周盛隆。加其旦辅，光济冲人。震为德、为功、为言，故曰讽诵。震为周、为旦、为冲人，言周公旦辅成王以成周德。○光，汲古作夬，依宋元本。
　　困。盗窃灭身，二母不亲。王后无党，毁其宝灵。互巽为盗，艮为身，艮伏，故灭身。巽为母，正反巽相背，故曰二母，故曰不亲。震为王、为宝，震伏故毁，兑为毁也。
　　井。六月骙骙，各欲有至。专征束装，俟时旦明。详《蹇》之《小过》。旦明，汲古作明旦，非，明与装韵，依宋元本。惟有首句各本皆作六目睽睽，非，因下云专征，故知用六月出师诗也。时，各本作待，均依《小过》校。
　　革。雀行求粒，误入网罭。赖仁君子，复说归室。离为雀、为网，巽为粒，伏震为仁、为脱、为归，艮为君子、为室。○网，宋元本作罟，说作脱，均依汲古。说，古皆通脱。《易林》用古字多。
　　鼎。仁德孔明，患祸不伤。期誓不至，室人衔恤。通《屯》。震为仁德、为孔，艮为明，故曰仁德孔明。坤为患祸，艮为室，震为人，故曰室人。震为衔，坤忧故曰衔恤。
　　震。龟厌江海，陆行不止。自令枯槁，失其都市，虽忧无咎。详《泰》之《节》。末句汲古作忧悔咎生，非，依宋元本。
　　艮。孤独特处，莫依为辅，心劳志苦。坎为孤，艮为独，坎为心、为劳。○汲古心上多正字，心下多允济神三字，作四句，依宋元本。
　　渐。伯仲言留，叔子云去。虽去无咎，主母大喜。通《归妹》。震为伯，坎为仲，艮为叔，艮止故留，震往故去。巽为母，震为主、为喜，故曰主母大喜。○虽，汲古讹谁，依宋元本。虽去，宋元本作虽自，汲古作谁云，依局本。
　　归妹。初忧不安，后得笑欢，虽惧无患。互坎为忧，震为笑，在外卦故曰后。
　　丰。好战亡国，师不以律。称上陨坠，齐侯狠戾，被其灾祟。震为战，坤为国、为师，坎为律，坤坎皆伏不见，故曰亡国、曰师不以律。巽为齐，震为诸侯、为狠，离为灾，似指顷公。○被其，宋元本作其被，依汲古。称上二字疑有讹。
　　旅。鹿在泽陂，豺伤其麑，洋血独哀。通《节》。震为鹿，兑为泽陂，艮为豺，震为麑。麑，鹿子也。兑折，故伤。坎为血、为独、为忧，故曰哀。○在，汲古作生，依宋元本。泣，汲古作淬，依宋元本。
　　巽。天地闭塞，仁智隐伏。商旅不行，利润难得。初至四大过，故曰天地闭塞。震为仁，坎为智，皆伏不见，故曰隐伏。震为商旅，震伏，故不行。巽为利。○闭，汲古作钤，依宋元本。
　　兑。福德之士，欢悦日喜。夷吾相桓，三归为臣，赏流子孙。通《艮》。互震为福德、为士、为喜，本卦互离，故曰日喜。震为桓、为归，数三，故曰三归。艮为臣、为孙。夷吾，管仲字，《论语》"管氏有三归"，三归，台名。
　　涣。上无飞鸟，下无走兽。扰乱未治，民劳于事。互艮为鸟，上巽为伏，故曰上无飞鸟。艮为兽，下坎隐伏，故曰下无走兽。震为走也。风散故扰乱。坎为民、为劳。○扰乱，宋元本作乱扰，依汲古。
　　节。握斗运枢，顺天无忧，与乐并居。详《谦》之《观》。汲古多所行造德四字，依宋元本，汲古作《小过》林。
　　中孚。戴盆望天，不见星辰。顾小失大，福逃墙外。盆，宋元本作瓶，墙作庐，依汲古。艮为戴，震为盆，艮为覆，震若戴盆于首，入不见天与星辰也。艮为天、为星，上巽为伏，亦不见也。艮为顾、为小，震为大，艮为墙，伏小过，震在艮外，故曰福逃墙外。
　　小过。月削日衰，工女下机。宇宙灭明，不见三光。兑为月，艮为日，艮手为削，巽为工、为女，互坎为机，风散艮止，故曰工女下机。艮为天、为字宙，坎黑故灭明，故不见三光。艮为光，数三。汲古作《节》林。
　　既济。操戟剌鱼，被髪立忧。虎脱我衣，狼取我袍，亡马失财。此用《益》象。艮为戟，巽为鱼、为髪，艮为虎狼，震为衣、为马。○衣，汲古作舆，依宋元本。
　　未济。两人俱醉，相与悖戾。心乖不同，争讼匈匈。此仍用《益》象。坤迷故曰醉。震为人，坤数二，故曰两人。坤为悖戾、为心，初至五正反震，故曰心乖、曰争讼。
　　夬之第四十三
　　夬。戴尧扶禹，松乔彭祖。西遇王母，道路夷易，无敢难者。详《讼》之《家人》。松，汲古作从，非。
　　乾。狼戾美谋，无言不殊。允厌帝心，悦以获佑。此用遇卦《夬》象。伏艮为狼，兑为言，乾亦为言，而兑言与乾言相背，故曰殊。乾为帝、为佑，伏坤为心，兑为悦。
　　坤。岁暮华落，阳入阴室。万物伏匿，绝不可得。候卦坤居亥，故曰岁暮。遇卦夬为华，后天乾本居亥，阳为阴所牝，故《坤上六》曰"龙战于野"。战，即交也，故曰阳入阴室。其义详《焦氏易诂》中。坤为万物，坤藏，故曰伏匿。
　　屯。鸡鸣失时，君骚相忧。犬吠不休，行者稽留。伏巽为鸡，震为鸣，艮为时，坎为失，失时者，言至鸡鸣而尚未治事，故下曰骚忧。震为君、为相，坤为忧，艮为犬，震为吠、为行，艮止故稽留。○相，汲古作于，依宋元本。
　　蒙。凫鹥游泾，君子以宁。履德不愆，福禄来成。艮为凫鹥，坎水故曰泾。艮为君子，震为德，为福，艮为成。凫鹥，《大雅》篇名。首句及第四句皆《诗》语。
　　需。魃为灾虐，风吹云却。欲上不得，复归其宅。通《晋》。坎为鬼，离为恶人，故曰魃。坎为灾、为云，坤为风，艮止，故不能上。艮为宅。○首句宋元本作"薄为藩蔽，劲风吹郄"，汲古同，惟蕃蔽作蕃皮，兹依《小畜》之《中孚》校。
　　讼。东行破车，步入危家。衡门倒垂，无以为主。卖袍续食，糟糠不饱。通《明夷》。震为东行、为车、为步，坎为破、为室，故曰危家。艮为门，坎平，故曰衡门。艮覆，故曰倒垂。震为主、为袍、为食、为商，故曰卖。震为糟糠。坤虚，故不饱。○行，汲古作人，依宋元本。
　　师。青牛白咽，呼我俱因。厯山之下，可以多耕。岁稔时节，民人安宁。详《观》林。
　　比。异国殊俗，情不相得。金木为仇，百贼擅杀。坤为国、为俗，重坤，故曰异国殊俗。坤为心志，故曰情。艮为金，坎为木、为仇，金克木，故相仇。坎为贼，坤为百、为杀，故曰百贼擅杀。○杀，汲古作谷，依宋元本。
　　小畜。阴阳精液，膏熟脱拆。胎卵成魄，肇生头目，日有大喜。通《豫》。乾阳坤阴，坎为精液、为膏，巽下断，故曰拆。震为胎、为卵，坤为魄，故曰胎卵成魄。艮为头，离为目、为日，震为喜。○脱，宋元本作免，依汲古。胎，汲古作治，喜作吉，均依宋元本。晋语：其魄兆乎民矣。注：魄，形也。成魄者，言由精液而成胎卵之形，头目以次生也。
　　履。饥虫作害，偏多乱纒，绪不可得。离虚，故饥。巽为虫，故曰饥虫。巽为纒、为绪，离为乱，故难得绪。○虫，宋元本作蛊，姑依汲古，疑蚕之讹。二三句汲古作"多乱纒绵，不可得秋"，依宋元本。
　　泰。青蛉如云，为兵导先。民人冤急，不知东西。伏巽为虫、为青蛉，坤为云、为众，故为兵。震为民人、为急，坤忧，故曰冤急。震东兑西，体连，故不知东西。○东西，宋元本作西东，依汲古。青蛉，宋元本作清冷，依《临》之《夬》校。按：清蛉，渊名，见《山海经》，庄子：兹曰如云则非渊也，疑清冷为青蛉之讹，抑或古字通用。《吕氏春秋》有人好青蛉者，每朝至海上，蜻蛉从游者数万；又《汉志》越巂郡有青蛉县青蛉水，而《水经注》作蜻蛉，是青蛉与蜻蛉通用，故依《临》之《夬》校，此似有故实，俟考。
　　否。班马旋师，以息劳疲。役夫嘉喜，入户见妻。详《观》之《既济》。
　　同人。坐争立讼，纷纷匈匈。卒成祸乱，灾及家公。详《大过》之《离》。
　　大有。鹿食美草，逍遥求饱。趍走山间，过期乃还，肥泽且厌。通《比》。艮为鹿，坤为草，坎实故饱。艮为求、为山、为时，故曰期。坎为肥泽。厌，足也。○第三句宋元本作日暮后门，依汲古。
　　谦。田鼠野雉，意常欲去。拘制笼槛，不得摇动。详《需》之《随》。
　　豫。日趋月步，周遍次舍。厯险致远，无有难处。艮日坎月，震为步趋、为周，艮为次舍，坎险震出，故无难处。
　　随。天孙帝子，与日月处。光荣于世，福禄祉祉。详《解》之《临》。祉祉，依宋元本，汲古作祺祉。
　　蛊。晨风文翰，大举就温。昧过我邑，羿无所得。详《小畜》之《革》。文翰，鸟名，见《周书》。
　　临。旦生夕死，名曰婴鬼。不可得祀。○祀，宋元本作视，汲古作潜视，依《小畜》之《升》校。
　　观。疾贫望幸，使伯南贩。开牢择羊，多得大牂。详《讼》之《遯》。
　　噬嗑。长城骊山，生民大残。涉叔发难，唐叔为患。艮为城、为山，震为长、为马，故曰长城骊山。坎为民、为残破，故曰生民大残。艮为叔。涉，陈胜字。叔，吴广字。坎为患，言秦役民筑长城、骊山，民不堪命，陈吴因以为乱，而唐叔兴起也。汉为唐尧，后刘向高祖颂云汉帝本系出自唐帝，又《随》之《剥》云：唐季发愤，禽灭子婴，皆指汉高。牟庭谓唐为广，是不知涉叔为二人，并不知唐季即刘季，故谬误若斯也。○涉叔，汲古作涉并，依宋元本。牟庭云唐叔应作广叔，非。
　　贲。娶于姜吕，驾迎新妇。少齐在门，夫子欢喜。详《否》之《涣》。
　　剥。随时草木，灌枝叶起。扶疏条桃，长大盛美，华沃铄舒。艮为时、为木，坤为草。○草木，宋元本作春草，依汲古。灌枝，宋元本作旧枝，汲古作灌时。今枝依宋元本，灌依汲古，第五句亦有讹字。
　　复。姬姜既欢，二姓为婚。霜降合好，西施在前。震为姬，伏巽为姜，坤为姓，数二，故曰二姓为婚。坤为霜，《荀子》：霜降婚嫁冰泮杀止。西施，吴王妃。阳息至二成兑，为西，故曰在前。○既，汲古作悦，依宋元本。
　　无妄。戴笠独宿，昼不见日。勤苦无伐，长劳悲思。艮为戴、为笠，巽伏，故曰宿。巽寡，故独宿。乾为昼、为日，巽伏，故不见日。伏坤为劳、为悲思。○苦代，汲古作劳妄，依宋元本。
　　大畜。始加元服，二十系室。新婚既乐，伯季有得。古者年二十行冠礼，艮为冠，故曰元服。乾为始，故曰始加。兑数二，又数十，艮为室，伏巽为绳，故曰二十系室。易系释文云：系，系也，续也。二十系室者，言继续将有室家也，故下曰新婚。或曰古男子三十而娶，然证以孔子伯鱼之年亦不拘也。震为嫁，故曰婚。为乐、为伯，艮为季。○得，汲古作德，依宋元本。
　　颐。二至灵台，文所止游。云物备具，长乐无忧。震为冬至，震之反则夏至矣，故曰二至灵台。艮为台，坤为文，艮止震游，故曰文所止游。坤为云、为物、为忧，震乐，故不忧。《左传》：至日登台望云物。○具，宋元本作故，依汲古。文，谓文王，《诗大雅》："经始灵台，经之营之"，又曰"王在灵囿"。
　　大过。久阴霖雨，涂行泥潦。商人休止，市空无宝。伏坤为阴、为水，互大坎，故曰霖雨。伏震为大涂，坤为泥潦，震为商人，艮止，故休。巽为市，坤虚，故曰市空。震为玉、为宝，震伏，故曰无宝。○伏止，宋元本作休山，依汲古。宝，各本皆作有，依《革》之《睽》校。
　　坎。城坏厌境，数为齐病。侵伐不休，君臣扰乱。上下屈竭，士氏乏财。互艮为城，坎破，故曰城坏。艮为境，伏巽为齐，坎为病，上下坎故曰数为齐病。震为侵伐，正反震故曰不休。震君艮臣，正反艮震，故曰扰乱、曰上下屈竭。巽为利，巽伏，故乏财。震为士也。林意似指吴伐齐事。○乏，宋元本作无，依汲古。
　　离。南国盛茂，黍稷醴酒。可以飨养，乐我嘉友。通《坎》。艮为国，离南，故曰南国。震为盛茂、为黍稷，坎为酒，兑口，故曰飨养。艮为友，震为乐。○友，依宋元本，汲古作佑。
　　咸。忧在心腹，内崩为疾。祸起萧墙，意如制国。通《损》。坤为忧、为心腹、为内、为疾，兑为毁，与坤连体，故曰忧在心腹、内崩为疾。坤为祸、为墙，震为草莽，故曰萧墙。坤为心意、为国。意如，鲁三家季平子名也。《论语》："吾恐季氏之忧不在颛臾，而在萧墙之内也"，制国言专政。
　　恒。朽根刖树，华叶落去。卒逢大猋，随风僵仆。巽木下断，故曰朽根，故曰刖树。兑华，震叶，巽陨，故曰落去。初至四正反巽，故曰猋。猋，回风也。巽陨落，故僵仆。○大猋，宋元本作火焱，非，依汲古。
　　遯。树表为坛，相与期言。午中不会，宠荣弃废。《史记田穰苴传》："苴与庄贾期旦日日中会，先期至军，立表下漏以待，庄贾日午不至，杀之"。艮为坛、为时、为言，故曰期言。艮为日，纳丙，故曰日午。乾为宠荣，阴消阳故曰宠荣废弃。○荣，宋元本作名，依汲古。期，汲古作笑，非，依宋元本。
　　大壮。四足俱走，奴疲在后。两战不胜，败于东楚。震卦数四，故曰四足。艮为奴仆，艮伏，故曰在后。震为战，兑卦数二，故曰两战。震为东、为楚，兑毁故败。○两，宋元本作德，非，依汲古。
　　晋。执辔西朝，回还故处。麦秀伤心，叔父有忧。通《需》。兑为西，艮手为执、为拘。辔，所以拘拂马，疑艮象也。坤为麦、为心，艮为叔，乾为父，坤忧。言箕子朝周，遇殷墟，作麦秀之歌，箕子为纣叔父。○西，汲古作在，依宋元本。有，宋本、汲古作无，依元本。
　　明夷。夜长日短，阴为阳贼。万物空枯，藏于北陆。震为长，坤坎皆为夜，故曰夜长。离日居坎，故曰短阳，皆在阴下，坎为盗，故曰阴为阳贼，言阴贼阳也。坤为万物、为空虚，离为枯，坤藏，坎北，故曰藏于北陆。○首句作长夜短日，依汲古。
　　家人。鸤鸠七子，均而不殆。长大成就，弃而合好。离为鸠，伏震为子，数七，故曰七子。巽为长大，坎为合。○鸤，各本讹鸣，非。殆，音以，与子韵。鸤鸠，《曹风》篇名，"鸤鸠在桑，其子七兮；淑人君子，其仪一兮"。
　　睽。三羊上山，驰至太原。黄龙负舟，遂到夷阳，究其玉囊。兑为羊，离卦数三，故曰三羊。伏艮为山，余象未详。○遂，汲古作逐。
　　蹇。首足易处，头尾颠倒。公为雌妪，乱其蚕织。此用《夬》象。乾为首，在下，伏震为足，覆在上，故曰首足易处。乾为头，在下，伏艮为尾，在上，故曰首尾颠倒。乾为公，上兑故曰雌妪。巽为蚕、为织，巽覆，故曰乱其蚕织。
　　解。登高望家，役事未休。王事靡盬，不得逍遥。详《鼎》之《困》。
　　损。畏昏不行，候旦待明。燎猎受福，老赖其庆。兑为昧，坤为畏、为昏，震为行，坤为闭，故曰畏昏不行。艮为明，震为旦，艮止，故曰候旦待明。震为猎，艮为火，故曰燎猎。坤为老，震为福庆。太公年八十遇文王田猎，后封于齐，故曰老赖其庆。
　　益。孤独特处，莫依为辅，心劳志苦。详《益》之《艮》。
　　姤。山石朽破，消崩堕坠。上下离心，君受其祟。乾为山、为石，下断，故朽破坠堕。乾为上，巽为下，坤为心，坤伏，故离心。乾为君，阴消阳，故君受其祟。○堕坠，汲古作坠堕，不协，依宋元本。祟坠皆去声。
　　萃。文母圣子，无疆寿考，为天下主。坤为文、为母，伏乾为圣，震为子，故曰文母圣子。艮为寿，坤为天下，伏震为主。○宋元本多人受其福四字，依汲古。
　　升。倔傀无仪，前后相违。言如鳖咳，语不可知。坤为仪，兑刚卤，故为倔傀。倔傀，倔强貌。兑见巽伏，故曰前后相违。震为言、为咳，伏艮为鳖，初至四正反兑，故语不可知。《诗》："无非无仪，惟酒食是议"。
　　困。五龙俱起，强者败走。露我苗稼，年岁大有。巽卦数五，伏震为龙，故曰五龙。兑为刚强，兑毁，故曰败走。巽为苗稼，兑为雨泽，故曰露我苗稼。伏震为年岁。○败，宋元本作敢，依汲古。
　　井。豦除善疑，难为攻医。骥疲盐车，困于衔棰。详《艮》之《夬》。伏艮为遽除，坎为疑，震为骥、为车，兑为卤，故曰盐车。坎劳故疲困。兑为衔，震为棰。○豦，宋元本作虎，汲古作雷，依《艮》之《夬》校。攻，宋本、汲古作功，元本作政，政者，攻形之讹，功者，攻音之讹，亦依《艮》之《夬》校。攻，治也。难，汲古作虽，依宋元本。
　　革。江南多蝮，螫我手足。冤烦诘屈，痛彻心腹。通《蒙》。坎为江、为螫、为蝮，震为南、为足，艮为手，坎为冤烦、为诘屈、为痛、为心，坤为腹。○我，宋元本作于。
　　鼎。心无所据，射鹿不得。多言少实，语无成事。通《屯》。坎为心，震为射、为鹿。正反震故曰多言，坤虚故少实。○所，汲古作可，依宋元本。无成，宋元本作成无，依汲古。
　　震。君明臣贤，鸣求其友。显德之士，可以履土。震为君，互艮为臣、为明、为友、为求，震为鸣、为德，艮为显，故曰显德。震为士、为履，坎为土。○土荣，元作事，依汲古。
　　艮。安上宜官，一日九迁。踰群越等，牧养常山。详《履》之《节》。○上，汲古作士，群越作越群，均依宋元本。养，宋元作在，依汲古。
　　渐。峻词解谢，除去垢污。惊之成患，婴去酷残。艮山，故曰峻。峻词，犹严词也。坎为垢污，伏震为惊，坎为患。○峻，汲古作污，污作活，婴作屡，均依宋元本。去酷，宋元本作氏醳，依汲古。婴盖撄之叚借字。
　　归妹。翁狂妪盲，相牵北行。欲归高邑，迷惑不得。震为翁、为狂，伏巽为妪，兑半离，故曰妪盲。伏艮为牵，互坎故北行。震为行、为归，艮为高邑，坎疑，故曰迷惑不得，言不得高邑也。
　　丰。醉卧道傍，迷旦失明，不全我生。通《涣》。巽进退不果，故曰醉。震为道傍、为旦，艮为明，坎隐，故曰失明。坎破，故曰不全我生。震为生。○旦，汲古讹且，全讹合，均依宋元本。
　　旅。北登鬼丘，驾龙东游。王叔御后，文武何忧。通《节》。坎为北、为鬼，艮丘，故曰北登鬼丘。震为龙，位东，故曰驾龙东游。震王，艮为叔，故曰王叔。王艮善御，故不忧。离为文，伏震为武。○叔，汲古作母，依宋元本。
　　巽。恬淡无患，游戏道门。与神往来，长乐以安。巽为伏，故曰恬淡。坎伏，故无患。伏震为游戏，艮为道、为门，震为神，巽究成震，故曰与神往来。震为乐。○往来，汲古作来往。乐，汲古作出，均依宋元本。
　　兑。以缗易丝，抱布自媒。弃礼急情，卒罹忧悔。详《蒙》之《困》。○忧悔，汲古作悔忧，依宋元本。缗，元本作缗，依宋本、汲古。急情，汲古作怠惰，依宋元本。
　　涣。被服衣冠，游戏道门。以礼相终，身无灾患。震为衣，艮为冠、为道、为门、为终、为身，坎为灾患，震解故无。○衣，宋元本作大，灾作殃，皆依汲古。
　　节。大麓鱼池，陆为海涯。君子失行，小人相携。中爻艮为山麓，伏巽为鱼，兑为池，故曰大麓鱼池。兑为海，艮为陆，艮兑连体，故曰陆为海涯。艮为君子，艮止，故失行。震为人，兑小，故曰小人。艮手为携，正反艮故曰相摧。○大，汲古作天，池作地，依宋元本。
　　中孚。渊泉溢出，为我邑祟。道路不通，孩子心愦。兑为渊泉，互震出，故曰渊泉溢出。艮为我、为邑，兑毁，故曰为我邑祟。震为道路，艮止故不通。震为孩子，坎为心，卦中虚无心，故曰孩子心愦。集韵：愦，乱也。孩子与箕子音同，易林以震为孩子，是读《明夷六五》"箕子之明夷"为孩子之明夷也。○我邑，汲古作邑之，依宋元本。愦，元本作贯，依宋本、汲古。
　　小过。十里望烟，散涣四方。形体灭亡，可入深渊，终不见君。详《豫》之《观》。○方，汲古作分，依宋元本。
　　既济。传言相误，非乾径路。鸣鼓逐狼，不知迹处。详《乾》之《无妄》。○乾，毛作好，宋元作姧，依《无妄》校。径，汲古讹经，误作谈，依宋元本。
　　未济。东失大珠，西行弃称。时多不利，使我后起。多用半象。汉书：终军至关，弃襦于地。注：襦，关验也。按：易既济、汉书皆作繻，繻襦通用。周礼罗氏及弓人前郑注，两引易既作襦，又作繻，是通用也。
　　姤之第四十四
　　姤。河伯大呼，津不可渡。往复尔故，乃无大悔。详《屯》之《大有》。
　　乾。蒙被恩德，长大成就。柔顺利贞，君臣合好。此用《姤》象。上乾为恩德、为大，下巽为柔，《姤彖传》："天地相遇"，天地即君臣，故曰君臣合好。
　　坤。东山西山，各自止安。心虽相望，竟不同堂。详《渐》之《屯》。第三句汲古本作虽欲登望，依宋元本。竟，宋元本作意，依汲古。
　　屯。登山上谷，与虎相觞。猬为功曹，班叔奔北，脱之嘉国。详《解》之《艮》。
　　蒙。踬跌未起，失利后市，不得鹿子。坎蹇故跌。巽为利市，巽伏，故失利后市。震为鹿子，坤丧，故不得。宋元本无末句，依汲古。
　　需。结珠怀履，卑斯似鬼，为君奴婢。通《晋》。震为珠履，震覆，故曰结珠怀履，言不见也。艮为奴婢、为斯役，坤为鬼。○似，汲古作以，依汲古。
　　讼。鸡鸣失时，民侨劳苦。厖吠有威，行者留止。通《明夷》。巽为鸡、为鸣，震为时辰，坎失，故失时。坤为民，与震连，故曰侨。侨，旅寓也。震为商旅，坎为劳，震为厖。厖，多毛犬也。震多毛，故为厖。震为威，坎陷故留止。○三四汲古作"犬吠不休，留止作稽"。留，依宋元本，此似说郑风女曰鸡鸣诗意，故曰劳苦，非齐鸡鸣诗也。召南无使尨也吠，兹作厖。说文：厖，多毛犬。《毛传》：尨，狗也。是焦与毛义同而字微异。
　　师。陈妫敬仲，示兆兴姜。乃适营丘，八世大昌。详《屯》之《噬嗑》。第二三句汲古作兆兴齐姜，营丘立适，依宋元本。
　　比。鹿畏人匿，俱入深谷。短命不长，为虎所得，死于牙腹。震为鹿，震覆坎为隐、为畏，故曰鹿畏人匿。艮为谷，初至五形长，故曰深谷。艮为虎，坤为死，故曰短命。坤为腹，伏兑为牙，故曰死于牙腹。
　　小畜。言无约结，不成券契。殷叔季姬，公孙争之。强人委禽，不悦于心，乃适子南。详《颐》之《革》。姬，宋元本作女，依汲古。事在昭元年。
　　履。鼓瑟歌舞，欢遗于酒。龙喜张口，大喜在后。通《谦》。震为鼓、为瑟、为歌舞、为欢喜，坎为酒，震为龙、为口、为后。○遗，汲古作悦，依宋元本。
　　泰。凶忧灾殃，日益章明。祸不可救，三却夷伤。详《需》之《复》。○章明与殃伤韵，汲古作明章，以期韵协，岂知明殃古亦协，故依宋元本。
　　否。水流趋下，遂至东海。求我所有，买鳣与鲤。详《益》之《无妄》。○至，汲古作成，非。
　　同人。阴为阳贼，君不能克。举动失常，利无所得。通《师》。上下五阴，坎为盗，故曰阴为阳贼。震为君，阳寡，故不能胜阴。巽为利，坤虚，故无得。○克，汲古讹充，动作连，均依宋元本。
　　大有。离床失案，龟丧其愿。都市无会，叔季怀恨。通《比》。艮为案、为床、为龟，坤丧，故曰离、曰失、曰丧。坎为心，故曰愿。坤为都市，艮为叔季，坎忧，故曰怀恨。
　　谦。壅遏堤防，水不得行。火盛阳光，阴霓伏藏，走归其乡。详《比》之《大畜》。○火，汲古讹大，依宋元本。艮为火也。盛，各本皆作慎，音讹字，依《比》之《大畜》校。
　　豫。躄屈复伸，东乘浮云，贵宠毋前。坎蹇，故曰躄屈。震为伸、为东，坤为云，艮为贵。毋前者，言莫过也。○东，宋元本讹本，依汲古。又按：《三国志关张传》：亮知羽护前，护前犹好胜。贵宠毋前者，言既贵宠宜退让也。
　　随。实沈参伐，以义断割。次陆服刑，成我霸功。艮为星辰，故曰实沈、曰参伐。《考工记》：熊旗六斿以象伐也。注：伐属白虎，宿与参连体而六星，《汉书天文志》太白曰西方，秋，金义也。以义断割，谓太白主兵杀也。次陆服刑者，谓鲍叔迎管仲至堂阜而脱其桎梏，仲持斧绌缨请罪也。○伐，宋元本作罚，依汲古，局本作虚，非。刑，依汲古，谓管仲也，宋元本作薪，非。
　　蛊。金泉黄宝，宜与我市。娶嫁有息，利得过母。艮为金，震为宝、为玄黄，兑为泉，故曰金泉黄宝。巽为市，震为归，故曰娶嫁。震为子，故曰息。息，生也。巽为母、为利，言以宝泉权子母，息过母也。○得，汲古作后，依宋元本。
　　临。禹召诸神，会稽南山。执玉万国，天下康安。详《损》之《旅》。○安，依《损》之《旅》校，各本皆作康宁。
　　观。三虫作蛊，践迹无与。胜母盗泉，君子不处。《左传》"三虫为蛊"。巽马虫，艮数三，故曰三虫为蛊。蛊，坏也。震为迹，震覆，故无迹。巽为母、为盗，坤水，故曰盗泉。《家语》孔子忍渴于盗泉，里名胜母，曾子回车，故曰不处。艮为君子。
　　噬嗑。华叶陨落，公归妪宅。夷子失民，洁己不食。伏兑为华，震为叶，巽为陨落、为妪，震为公、为归，艮为宅，故曰公归妪宅。坎为平，故曰夷。坎为民、为失，巽为白，故曰洁。言伯夷让国，不食周粟也。○陨，宋元作堕，己作白，均依汲古。妪，汲古作枢，依宋元本。
　　贲。履机惧毁，身王子废。终得所欲，无有凶害。互震为履，坎为机，震在坎上，故曰履机。而坎为破、为惧，故曰惧毁。艮为身，震为子，上卦震覆，故曰子废。艮为终，坎为欲、为害。
　　剥。道理和得，仁不相贼。君子攸往，乐有利福。艮为道。○乐，汲古作我，依宋元本。
　　复。合匏同牢，姬姜并居。震为匏、为牢。匏，合卺杯。牢，《史记平准书》"官与牢盆"注：乐彦云：牢，盆名，《昏礼》同牢而食。震为姬，伏巽为姜，震巽皆在初，故曰姬姜并居。《礼记昏义》："男迎妇以入共牢而食，合卺而酳"。○汲古多寿考长久四字，依宋元本。
　　无妄。关睢淑女，贤妃圣偶。宜家寿母，福禄长久。艮为鸟，故曰关睢。乾为吾，巽女，故曰淑女、曰贤妃、曰圣偶。乾为圣也。艮为家、为寿，巽为母，故曰寿母。乾为福禄、为久。此说关睢诗，意与毛同。
　　大畜。骓骥脱乳，不知子处。旋踵悲鸣，痛伤我心。乾为马，艮为乳，在外故曰骓骥脱乳。震为子，三上正反震，故不知。震为踵，正反震故曰旋踵。震为鸣，伏坤故曰悲、曰心痛。○骓，宋元本作骐，脱作晚，踵作动，均依汲古。
　　颐。知严绝理，阴孽谋主。十日不食，困于申亥。坤为阴，数十，上艮为日，故曰十日。震为食，坤闭，故不食。坤居申，艮居亥，艮为拘，故困于申亥。○知严，宋元作智岩，依汲古。主，宋本作生，依元本、汲古。《左传昭十三年》："楚灵王缢于芋尹申亥氏，申亥以其女殉而葬之"。
　　大过。监诸攻玉，无不穿凿。龙体具举，鲁班为辅。麟凤成形，德象君子。通《颐》。丁云：《淮南子》"玉待礛诸而成哭"注：礛诸，攻玉之石。艮为石，震为玉，艮手故曰攻玉、曰穿凿。震为龙，震反在上，故曰具举。兑为鲁，巽为工，故曰鲁班。鲁班即公输般，巧匠也。坤文为麟凤、为形，艮为君子，君子之德温如玉，故玉象君子。○诸本皆无二三句，君子下多"三仁翼事，所求必喜"八字，与上文不类，兹依《艮》之《明夷》校。
　　坎。昧暮乘车，以至伯家。踰梁渡河，济脱无他。坎为昧暮，互震为车、为伯，艮为家、为梁，坎为河。
　　离。吾有黍稷，委积外场。有角服箱，运致我藏，富于嘉粮。互巽为黍稷，伏艮为场、为角。角谓牛，言有牛服箱而运也。伏震为车箱、为富、为粮，巽伏，故曰藏。○稷，宋元本作粟，角讹用，嘉讹喜，均依汲古。
　　咸。喜笑且语，不能掩口。官爵并至，庆贺盈户。兑悦故喜笑，兑口故语。艮为官爵，乾为户、为盈。○户，汲古作门，依宋元本。兑口在上，故不掩。
　　恒。雾露霜雪，日暗不明。阴孽为疾，年谷大伤。伏坤为雾、为雪霜，兑为雨露，乾为日，兑为昧，故曰日暗不明。伏坤为阴、为疾，震为年谷，兑折故伤。○为，宋元本作生，依汲古。
　　遁。伯去我东，髪如飞蓬。寤寐长欢，展转空床。内怀怅恨，摧我肝肠。通《临》。见前。第二句宋元作髪扰如蓬，依汲古。摧我，汲古作心摧，依宋元本。
　　大壮。亡羊补牢，张氏失牛。骍驷奔走，鹄盗我鱼。兑为羊，兑折故亡羊。伏艮为牢，牢，《说文》牛闲也。艮手故曰补。震为张，艮为牛，艮伏，故张氏失牛。震为马、为走、为鹄，伏巽为盗、为鱼。○宋元本补牢下作毋损于忧，祇二句，今依汲古。
　　晋。贩鼠卖鼃，利少无谋，难以得家。此用遇卦《姤》象。下巽为利市，故曰贩卖。巽为伏，故亦为鼠、为虫，故为鼃，二者皆小物，故曰利少。丁云：贩鼠卖朴者，《战国策》：周人谓玉未理者为璞，郑人谓鼠未腊者为朴，郑人怀朴至周，曰欲卖璞乎，出之，乃鼠。按：宋本作卖朴，元本作卖卜，汲古作卖鼃，鼃，古文蛙字。顾千里等皆主张作朴。然以韵言，鼃与家叶，卖鼃又与上贩鼠等事类。以象言，姤下巽，巽伏亦可为鼠，巽为虫，故为鼃，蛙善鸣，巽同声相应，尤切。疑汲古作卖鼃是，故从之。
　　明夷。西戎为疾，幽君去室。陈子发难，项伯成就。坎为西，坤为戎、为疾，故曰西戎为疾。坎为幽，震为君，坎为室，言幽王因犬戎失国也。震为陈、为子，陈涉首起反秦。震为伯，坎为项，言陈涉首发难，项氏因以兴。又鸿门会项伯护高祖，亦通。
　　家人。秋风生哀，华落心悲。公室多难，羊舌氏衰。巽为风，坎西，故曰秋风，坎忧，故曰哀。震为华，震伏不见，巽陨落，故曰华落。坎为室、为难，伏震为公，故曰公室。兑为羊、为舌，兑覆，故曰衰。○心，宋元本作生，依汲古。公室，指晋羊舌氏，晋大夫。至昭二十八年，叔向子杨食我为六卿所灭。
　　睽。持福厌患，去除大残。日长夜尽，喜世蒙恩。重离故曰日长。大，宋元本作天，非，依汲古。喜，汲古作嘉，依宋元本。
　　蹇。新受大喜，福履重来。乐且日富，足用丰财。此用遇卦《姤》象。姤通复，震为喜、为福，履坤为重，故曰重来。震为乐，坤为多、为财，故曰丰财。○履，宋元本作复，足用作是惟，皆非，依汲古。
　　解。前顿却踬，左跌右逆。登高安梯，复反来归。重坎，故曰顿、曰踬、曰跌。震左，坎西为右，震为登、为高，卦似梯形。震为归。却，退后也，言前后左右皆不可，祇有梯高而反耳。
　　损。梦饭不饱，酒未入口。婴女虽好，媒雁不许。震为粟米，故曰饭，坤迷，故曰梦。梦饭，虚也。坤为虚，故不饱。兑为口，坤为水，亦为酒，坤闭，故不入口。兑少为婴女，兑为媚，故女好。震为嫁，上卦震覆不能嫁，故媒雁不许。兑为口舌、为巫媒，亦以口舌为用者也，故兑亦为媒。《礼昏义》壻亲迎奠雁于庙，不成昏，即不奠雁，故曰媒雁不许。○雁，依宋元本，汲古作应，非。艮为雁，渐卦以艮为鸿，鸿雁一也。
　　益。大都王市，稠人多宝。公孙宜贾，资货万倍。坤为大都，震为王，巽为市，震为人、为宝，坤多，故曰稠人多宝。艮为孙，震为公、为商贾，坤为资财，巽为倍，坤多，故曰万倍。○贾，汲古作买，货作祸，依宋元本。
　　夬。两人俱醉，相与背戾。心乖不同，讼争匈匈。乾为人，兑卦数二，故曰两人。巽为心，上卦巽覆，故曰心乖。乾为言，兑言与乾言相背，故曰讼争。《易夬九四》"闻言不信"，林所本也。
　　萃。身无头足，超跖空乖。不能远之，中道废休，失利后时。坤为身，艮亦为头，艮伏兑见，上缺，故曰无头。震为足，震伏，故无足。无足则不能超越。坤为乖、为虚，故曰超跖空乖。艮为道，艮止故休。之，往也，言不能远之，中道而废也。巽为利，艮为时，兑折故失利后时。○废，汲古作疲，时作市，均依宋元本。
　　升。三人俱行，六目光明。道逢淑女，与我骥子。震数三，故曰三人行，三人则六目。伏艮为目、为明，震为善，兑女，故曰淑女。震为大涂，故曰道。震为马、为子，故曰骥子。○目，汲古作日，依宋元本。
　　困。进仕为官，不若复田，获寿保年。通《贲》。艮为仁、为官，震为复，艮为田，艮止，故复田。艮为寿，震为年。○仕，汲古作士，非，依汲古。复，反也，言仕宦在外，不如归耕乐。
　　井。先易后否，失我所市。骚苏自苦，思吾故事。下巽为利，故曰先易。上坎为陷，故曰后否。巽为市，坎失，故曰失市。坎为劳，故曰苦。坎为忧，故曰思。坤为事，坤变坎，故曰思吾故事。《易》曰：震苏苏，惊惧不安之貌。骚苏自苦，言骚扰劳苦也。皆坎象。○事，宋元本作士，非，依汲古。
　　革。苏秦发言，韩魏无患。张子驰说，燕齐以安。巽为薪、为苏，兑西为秦、为言，故曰苏秦发言。伏坤为国，故曰韩魏。伏震为张、为子、为言，故曰张子驰说。上兑为燕，巽为齐。张子，张仪也。张仪连横，苏秦合从，游说六国。
　　鼎。武库军府，甲兵所聚。非里邑居，不可舍止。详《师》之《蹇》。此以伏震为武，坤为军府，艮为甲兵。
　　震。二桃三口，莫适所与。为孺子牛，田氏生咎。《晏子春秋》：田开疆、公孙接、古冶子勇而无礼，晏子馈之二桃，使计功而食，三人二桃，田开疆、公孙接各言功持桃，古冶后言，二人惭，自杀，古冶亦自杀，所谓二桃杀三士也。艮为桃，伏兑，卦数二，故曰二桃。震为口，数三，故曰三口。震为孺子，艮为牛。按：《左传》："尔忘君之为孺子牛乎"注：孺子，荼也。景公常衔绳为牛，荼牵之而折其齿，后田恒杀荼，故曰生咎。艮为田也。○二桃，宋元本作一身，汲古作三桃。丁晏云《唐韵正》口字注引作二桃，依丁校。生，宋元本作主，依汲古。
　　艮。西山东山，各自止安。心虽相望，竟不同堂。详《姤》之《坤》。第三句汲古作虽相登望，依宋元本。第四句宋元本作竟未上堂，依汲古。艮山，震东，坎西，故曰东山西山。又震为东，震反为艮，则西也，艮止故安。坎为心，艮为望，三上正反艮，故曰相望。艮为堂。
　　渐。不改柯叶，和气冲适。君子所在，安无怵惕。坎为和，艮为君子。○冲，宋元本作中，依汲古。此似用归妹象，震为柯叶，兑为冲和。
　　归妹。将戌系亥，阳藏不起。君子散乱，太山危殆。兑居酉，下戌故曰将戌。坎居子上亥，故曰系亥，言戌在兑下，若为酉所将，坎在亥下，若系于亥也。阳皆居阴下，故曰藏。艮为君子、为山，上卦艮覆，故曰散乱、曰危殆。○山，汲古作上，依宋元本。亥叶音喜，殆音以，皆古韵。
　　丰。天官列宿，五神舍室。宫阙完坚，君安其居。伏艮为天、为官、为星宿，震为神，巽卦数五，故曰五神。伏艮为宫室、为完坚，震为君。五神，五星也。
　　旅。左手把水，右手把火。如光与鬼，不可得从。通《节》。震为左，艮手坎水，故曰左手把水。兑为右，艮火，故曰右手把火。艮为光，坎为鬼，光鬼皆虚物，故不可从。震为从。○从，汲古作徙，依宋元本。
　　巽。逐狐东山，水遏我前。深不可涉，失利后便。详《大畜》之《震》。
　　兑。水渎鱼室，来灌吾邑。冲没我家，与狗俱游。巽为鱼，伏坎为水、为室，伏艮为邑、为狗，家与狗皆在水上，故曰俱游。○没，汲古作破，依宋元本。
　　涣。山险难登，涧中多石。车驰轊击，重载伤轴。担负善踬，跌踒右足。详《乾》之《谦》。
　　节。槽空无实，豚彘不食。庶民屈竭，离其居室。艮为槽，震虚，故不实。巽为豕，艮止，故豚彘不食。坎众，故曰庶民。坎为屈、为室。○槽，宋元本作糟，依汲古。
　　中孚。执热烂手，火为灾咎。公孙无赖，败我王室。艮为执，艮火，故曰热。巽为烂，故曰执热烂手。《诗大雅》："谁能执热，誓不以濯"。震为公，艮为孙、为室，震为王，兑毁，故败王室。○火，汲古讹大，依宋元本。王室，宋元讹玉宝，依汲古。
　　小过。三虎上山，更相噬囓。心志不亲，如仇与怨。艮为虎，数三，故曰三虎上山。兑口故噬囓，正覆兑相对，故曰更相噬囓。巽为心志，正反巽故不亲，而如仇怨也。○与，汲古作如，依宋元本。
　　既济。西家嫁子，借邻送女。嘉我淑姬，宾主俱喜。坎为西，余多用半象。震为嫁、为主。嫁子，汲古作嫁女，依宋元本。
　　未济。克身洁已，逢禹巡狩。锡我玄龟，拜受福祉。用半象。详《屯》之《大畜》。○克，元本作城克，依宋本、汲古。
　　焦氏易林注卷十二
　　行唐尚秉和节之注
　　                      受业蒲城仵道益、丰润董维城堃校刊
　　萃之第四十五
　　萃。蒙庆受福，有所获得。不利出域，病人困棘。伏震为福庆，艮止，故有获，故不利出域。艮为域，互大坎为病、为棘。○域，汲古作城，病棘作疾极，依宋元本。
　　乾。硕鼠四足，飞不上屋。颜氏淑德，未有爵禄。《说文》：鼫鼠五技，能飞不能上屋。此用萃象。艮为鼠，伏震为足，卦数四，故曰四足。艮为飞、为屋、为颜、为爵。○淑，汲古作渊，依宋元本。
　　坤。新受大喜，福履重职，乐且日富。兑为悦，正反兑喜乐，坤为重，坤多，故曰富。仍用萃象。
　　屯。克身洁已，逢禹巡狩。锡我玄龟，拜受福祉。坤为身，坎水，故曰洁。震为王，故曰禹。艮为龟，震为玄，故曰玄龟。《书洪范》：天乃锡禹洪范九畴，注：天与禹洛出书，神龟负文而出，列于背，有数至九，禹因而第之以成九畴，故曰锡我玄龟，拜受福祉。艮为拜，震为祉。○克，宋元本作克，洁作整，依汲古。
　　蒙。置筐失筥，轮破无辅。家伯为政，病我下土。震为筐筥，坎为失、为轮、为破、为家，震为伯，《诗小雅十月篇》："家伯冡宰"，助幽王为虐者也。坎为病，坤为下土，《小雅》"无弃尔辅"注：辅以佐车。
　　需。机言不发，顽不能达。齐鲁为仇，亡我葵丘。此用《萃》象。兑为言，三至上正反兑，故曰机言，坤闭，故不发。艮止，故顽不能达。巽齐兑鲁相背，故曰为仇。艮为丘，兑为华，故曰葵丘。
　　讼。亡锥失斧，公输无辅。抱其彝器，适君子处。坎为锥，坎失，故曰亡锥。兑为斧，兑覆，故曰失斧。巽为工，故曰公输。兑为辅，兑折，故无辅。伏震为彝器。萃艮为抱、为君子，言微子抱彝适周也。兼用萃象。
　　师。家在海隅，桡短深流。伯氏难行，无木以趋。详《蛊》之《蒙》。
　　比。德施流行，利之四乡。雨师洒道，风伯逐殃。巡狩封禅，以告成功。详《益》之《复》。
　　小畜。筐倾筥覆，丧我公粒。简伯无礼，太师正食。通《豫》。震为筐筥，二至四震覆，故曰倾覆。震为公、为粒、为竹简、为伯，故实未详。○粒，汲古作置，依宋元本。
　　履。泥滓污辱，弃捐沟渎。为众所笑，终不显录。通《谦》。坤水坎水，故曰泥滓污辱。坤死，故曰弃捐。互坎故曰沟渎。坎众，震笑，艮为显，在下故不显。
　　泰。狝猴兔足，腥臊少肉。漏巵盛酒，利无所有。震为狝猴、为兔、为足，伏巽为腥臊，兑为骸骨，故少肉。震为巵，伏巽，下断故曰漏巵。兑为酒，与震连，故曰漏疤盛酒。巽为利，巽伏，故无利。○有，宋元本作得，非，依汲古。
　　否。鹿畏人藏，俱入深谷。命短不长，为虎所得，死于牙腹。详《姤》之《比》。
　　同人。南山芝兰，君子所有。东家淑女，生我玉宝。乾为山，位南，故曰南山。巽为芝兰，乾为君子，离为东家，巽为女，乾善，故曰东家淑女。乾为玉、为宝。○芝兰，宋元本作兰芝，依汲古。
　　大有。左指右挥，邪佞侈靡。执节无良，灵君以亡。通《比》。离东故曰左，坎西故曰右。艮为指挥，乾言，兑亦为言，而与乾背，故曰邪佞。离为文，故曰侈靡。艮为执、为节，乾为君，坤死，故曰灵君以亡。似指楚灵王。
　　谦。郁不明，为阴所伤。众雾群聚，共夺日光。艮为明，坎隐，故郁不明。，日食色也。坤阴在上，故曰为阴所伤。坤为众、为雾，故曰众雾群聚。艮为日，坎黑，地黑，故曰光被夺也。○郁，汲古作爵秩，阴作臣，雾作阴，依《噬嗑》之《艮》校。
　　豫。穿鼻系株，为虎所拘。王母祝祷，祸不成灾。突然脱来。互艮为鼻，坎为穿，故曰穿鼻。伏巽为系、为木，故曰系株。艮为虎，艮止，故为虎所拘。坤为母，震为王、为言，故曰王母祝祷。坎为祸灾，震出在外，故脱去祸灾也。○祷，元本作福，依宋元本、汲古。
　　随。贫鬼守门，日破我盆。毁罂伤缸，空虚无子。详《临》之《兑》。
　　蛊。襄王叔带，郑人是赖。庄公卿士，王母忧苦。互震为王，艮为叔，巽为带，震为庄、为公，巽为母，互大坎为郑、为忧苦。按：《左传僖二十四年》："大叔带以狄师伐周襄王，奔郑，大叔居温，郑伯与郑大夫每日省视，官具乾泛而后听私政，叔带亦依附郑人"，故曰襄王叔带、郑人是赖。王母似指隗氏。○叔，元本讹束，依宋本、汲古。苦，汲古作喜，依宋元本。王，宋元本作皇，依汲古。
　　临。昭君死国，诸夏蒙德。异类既同，宗我王室。震为君，坤为文，故曰昭君。坤为死、为国，昭君死国，言昭王南征不返也。坤为众，故曰诸夏。震为德也。坤为类，伏艮为室，震为宗、为王。○死，汲古作守，依宋元本。宗，汲古作崇，依宋元本。
　　观。冬薮枯腐，常风于道。蒙被尘埃，左右劳苦。坤为冬、为薮，《尔雅释地》："薮，大泽也"，薮至冬日芦苇皆枯死，故曰冬薮枯腐。巽为枯腐、为风，艮为道路。常风于道，言枯腐之物常为风吹至道也。坤为尘埃，伏震为左，兑为右。○枯，汲古作朽，依宋元本。常，汲古作当，依宋元本。
　　噬嗑。六爻既立，神明喜告。文定吉祥，康叔受福。坎数六，爻，交也。坎乾交坤，故曰六爻既立。左传"六体不易"亦以六为坎。震为神、为喜告，离为明、为文。诗：文定厥祥，震为康，艮为叔。○喜，汲古作所，依宋元本。
　　贲。泣涕长诀，我心不悦。远送卫野，归宁无咎。坎为泣涕、为心、为忧，故不悦。震为卫，艮为野、为宁，震为归，《诗卫风》："远送于野，泣涕如雨"，庄姜送戴妫，归国之诗。○悦，宋元本作快，咎作子，均依汲古。
　　剥。三宿无主，南行劳苦。东里失利，丧其珍宝。坤为宿，正互三坤，故曰三宿。震为主，震覆，故无主。坤为劳苦，乾为行，位南，故曰南行。乾为金玉，故曰珍宝。乾伏，故丧其珍宝。坤为里。东象，或取纳乙。
　　复。大斧破木，谗佞破国。东关梁五，祸及三子。晋人乱危，怀公出走。详《颐》之《临》。兑为斧，兑形长故曰大斧。梁五，宋本作东间良王，汲古作良工，依元本。危，汲古讹邑，依宋元本。
　　无妄。乘风上天，为时服轩。周旋万里，无有患难。巽为风，乾为天，艮为时，震为轩、为周旋，乾为万里。
　　大畜。大树百根，北与山连。文君作人，受福万年。震为木，乾大，故曰大树。乾为百，艮山，伏坤为北，故曰北与山连。坤为文，乾君，故曰文君。震为人、为福，乾为万年，言文王作人也。○北，汲古作比，人作义，均依宋元。
　　颐。阳伏在下，阴制佑福。生不逢时，潜龙隐处。阳在初，故曰伏在下。坤为阴，震为福佑、为生，艮为时，坤闭，故不逢时。震为龙，乾初九曰潜龙勿用，故曰隐处。
　　大过。乱头多忧，搔虱生愁。膳夫仲允，使我无聊。乾为头，伏坤为乱、为忧，巽为虱，伏艮为搔，伏震为夫、为饵，故曰膳夫。互大坎为仲，乾为信，故曰仲允。伏坤为我，《诗小雅十月篇》："仲允膳夫"注：皆用后嬖进助幽王乱国者。○搔，丁云宜依《御览》作蚤，按：蚤不生头上，不可从。聊，元本作忧，以与愁韵，岂知聊愁古同韵，易林每如此，故依宋本、汲古。
　　坎。江河淮海，天之都市。商人受福，国家富有。详《谦》之《小畜》。
　　离。泰山幽谷，凤凰游宿。礼义有序，可以求福。通《坎》。互艮为山，震东，故曰泰山。艮为谷，与坎连，故曰幽谷。离为文、为凤凰，坎为宿，离为夏、为礼，兑为秋、为义，艮求，震福。
　　咸。山水暴怒，坏梁折柱。稽难行旅，留连愁苦。详《咸》之《豫》。山水，汲古作水山，依宋元本。
　　恒。阿衡服箱，大一载行。巡时厯舍，所之吉昌。详《恒》之《复》。
　　遯。三宿无主，南行劳苦。东里失利，丧其珍宝。详本林《剥》。
　　大壮。生无父母，出门不喜。买菽失粟，亡我大利。震为生，乾数无，坤伏，兑折，故生无父母。乾为门户，震出，震喜，父母毁折故不喜。震为菽豆，巽为粟、为利，巽伏，故失粟，故无利。○菽，汲古、元本作椒，依宋本。利，宋元本作乘，依汲古。
　　晋。安坐玉堂，聪乐行觞。饮福万岁，日寿无疆。详《鼎》之《升》。岁，汲古作锺，寿作受，依宋元本。
　　明夷。登危入厄，四时变易。春霜夏雪，物皆凋落。震为登，伏巽为入，坎危，坤厄，震为春，南为夏，坎为冬，坤为秋，故曰四时变易。震又为时，卦数四也。坤为霜，与震连，故曰春霜。坎为雪，与离连，故曰夏雪。坤为死，故物皆凋落。○夏，宋元本作变，非，依汲古。
　　家人。衣穴履穿，无以御寒。细小贫窭，不能自存。震为衣履，震伏巽，下断故曰穴、曰穿。坎为寒，离虚，故曰贫窭。○穴，汲古作空，依宋元本。
　　睽。目不可合，忧来搔足。怵惕恐惧，去其邦域。睽，《说文》：两目不相听也，不相听故目不可合。坎为忧、为恐惧，艮为邦域，艮伏，故去其邦域。
　　蹇。赍贝赎狸，不听我词。系于虎须，牵不得来。艮为贝、为狸、为虎、为须、为牵，离为有言，故不听我词。坎陷，艮止，故牵不得来。
　　解。伯夷叔齐，贞廉之师。以德防患，忧祸不存，声芳后时。详《泰》之《乾》。
　　损。张王子季，争财相制。商君顽嚣，不知所由。震为张、为王，艮为季，坤为财，正反艮故曰争财相制。震为君、为商旅，故曰商君。兑鲁，故曰顽嚣。正反震故不知所由。○由嚣为韵，宋元本作申，依汲古。
　　益。长城既立，四夷宾服。交和结好，昭君是福。艮为城，巽为长，故曰长城。坤为夷，震卦数四，故曰四夷。震为宾客，故曰宾服。震喜，正反震，故曰交和结好。震为君，坤为文，艮为明，故曰昭君。顾宁人谓昭君为王嫱，岂知《萃》之《临》曰昭君守国，《鼎》之《噬嗑》曰昭君丧居，皆因卦有坤离之象，固非指王嫱也。
　　夬。千欢万悦，举事为决。获受嘉庆，动作有得。兑为欢悦、为决，乾为千万。
　　姤。种一得十，日益有息。仁政获民，四国睦亲。姤伏复，一阳下生，坤数十，故曰种一得十。复阳日息。震为仁，坤为政、为国、为民，震卦数四，故曰四国。复出入无疾，故睦亲。○睦亲，汲古作亲睦，依宋元本。
　　升。安子富有，东国不殃。齐郑和亲，显比以喜。坤为安、为富有，震为子，故曰安子富有。坤为国、为殃，震为东，震解，故曰东国不殃。巽为齐，坤为郑。《说文》："郑，地町町然平也"，故坤形象之。兑悦，故和亲。坤为比，震为喜。○以，宋元本作不，依汲古。安子事未详。
　　困。九里十山，道仰峻难。牛马不前，复反来还。通《贲》。震数九，兑数十，艮为里、为山，故曰九里十山。艮为道，艮高，故曰峻难。离为牛，震为马，艮止，故不前。震反，故曰还。
　　井。鸠杖扶老，衣食百口。曾孙寿考，凶恶不起。《风俗通》高祖战败，匿丛薄间，鸠鸣其上，因得脱，后作鸠杖，以赐老者。离为鸠，巽为杖，伏艮为扶、为寿，故曰扶老。兑为食、为口，上下卦正反皆有口形，故曰百口。又伏震为百也。艮为曾孙、为寿考。○曾孙，宋元本作增添，依汲古。
　　革。雾露雪霜，日暗不明。阴孽为疾，年谷大伤。详《姤》之《恒》。
　　鼎。迷行数却，不知东西。阴强暴逆，道里不通。通《屯》。坤为迷、为退，故数却，故不知东西。震为东，兑为西也。坤为阴、为逆，震为大涂，坎陷，故不通。○里，宋元、汲古皆作理，依局本。
　　震。登高上山，见王自言。信理我冤，得职蒙恩。震为登，艮为山，故曰登高上山。震为伸、为王、为言，坎为冤，震解，故曰伸理我冤。艮为官职。
　　艮。三世为德，天祚以国。封建少昊，鲁侯之福。艮为世，纳丙，故曰三世。艮为天、为国，互震为德，艮为封建，震为帝，故曰少昊。伏兑为鲁，震为诸侯、为福。鲁国为少昊之墟，言周公佐文王、武王、成王，有功于三世，故得建国于少昊之虚也。
　　渐。乔木无息，汉女难得。橘柚请佩，反手难悔。《诗周南》："南有乔木，不可休息；汉有游女，不可求思"，《列仙传》："江泛二女，郑交甫悦之，下请其橘柚之佩，遂解佩与交甫，交甫受而怀之，去数十步，佩亡，二女亦不见"，黄丕烈云《韩诗内传》亦载此事，所谓聘之以橘柚也，然则此事相传甚古，诗词是否指此诚不敢定，然焦韩二家则皆与列仙传同也。巽为木、为高，故曰乔木。震为息，震伏，故曰无息。坎水，巽女，故曰汉女。艮为橘柚、为手、为佩，伏震为反艮，故曰反手难悔。言一释手即无也。○乔，元本作橘，依宋本、汲古。橘柚，汲古讹祷神，难悔作离汝，均依宋元本。
　　归妹。东邻西家，来即我谋。中告吉诚，使君安宁。离为东邻，坎为西邻、为谋、为中、为诚，震为告、为君，伏艮为安宁。
　　丰。褰衣出户，心欲北走。王孙母惊，使我长生。通《涣》。艮为褰、为户，震为衣、为出走，故曰褰衣出户。坎为心、为北，故曰心欲北走。震为王，艮为孙、为我，震为生、为惊，巽长，故曰长生。○北，汲古作奔，依宋元本。
　　旅。三日不饮，远水无酒。昼夜焦喉，使我为咎。离日，艮数三，故曰三日。兑口为饮，艮止，故曰不饮。坎为水、为酒，坎伏在山上，故曰远水无酒。离为昼，坎为夜，兑为喉，上离火、下艮火，故焦喉。○使我，宋元本作伤鬼，依汲古。
　　巽。众口销金，愆言不验。腐臭败兔，入市不售。初四正反兑，故曰众口。乾为金，一阴下生销阳，故曰销金。正反兑，故曰愆者，言愆者，差也，爽也。巽为臭腐，伏震为兔，巽烂，故曰败兔。巽为入、为市。
　　兑。姬冠应门，与伯争言。东家失狗，意我不存。争乱忘因，绝其所欢。伏艮。互震为姬、为伯，艮为门，三至上正反震，故曰应门、曰争言。震为东，艮为狗，艮伏，故曰失狗。坎为意，艮为我。意我不存者，意我有无也，不谓无，存谓有。○我，汲古作在，忘因作无怠，其作吾，均依宋元本。姬疑为鸡之音讹字，巽为鸡。易林亦以兑为鸡，《史记孔子弟子列传》："子路好勇，冠鸡冠"。惟，汲古作妪，似又与伯对文，兹姑从宋元本。
　　涣。祚加明德，兴我周国。公刘文母，福流子孙。艮为明，震为周、为德、为公，伏离为文，巽为母。公刘，周祖文母大任也。《诗》："恩齐太任，文王之母"。震为福、为子，艮为孙。○兴，汲古作与，依宋元本。
　　节。针头刺手，百病瘳愈。抑按扪灸，死人复起。坎为针、为刺，艮为手、为头，故曰针头刺手。坎为病，震为百，震解，故瘳愈。艮为按扪。艮火，故曰灸。震为人、为起，坎为死，故曰死人复起。
　　中孚。元龟象齿，大赂为宝。稽疑当否，衰微复起。艮为龟、为象，震长，故曰元龟。兑为齿，震为宝，龟可卜，故曰稽疑。正反艮，故曰当否。巽陨落，故曰衰微。震为起。《诗鲁颂》："元龟象齿，大赂南金"。
　　小过。故室旧庐，消散无余。不如新创，可以乐居。上二句说上卦震，震为覆艮，艮为室、为庐，艮覆，故曰消散。下二句说下艮，艮手为创、为居，形俨然新屋，震喜，故曰乐居。
　　既济。老狐多态，行为蛊怪。惊我王母，终无咎悔。多用半象。汲古本怪下多为魅为妖四字，依宋元本。
　　未济。爱子多财，起迹空虚。避害如神，水不能濡。多用半象。
　　升之第四十六
　　升。禹凿龙门，通利水源。东注沧海，人民得安。详《乾》之《豫》。○源，宋元本作泉，末句作民得安全，均依汲古。
　　乾。白鹿鸣呦，呼其老小。喜彼茂草，乐我君子。此用遇卦《升》象。震为白、为鹿、为鸣呼，坤老，兑小，震为喜乐、为茂草，伏艮为君子。○小，汲古作少，依宋元本。
　　坤。百里南行，虽微复明。去虞适秦，为穆国卿。百里奚仕虞，后适秦，相秦穆公。坤为百里，遇卦升震为南行、为驩虞，兑为秦，坤为国。○复，宋元本作得，依汲古。
　　屯。王孙宜家，张名益有。龙子善行，西得大寿。震为王，艮为孙、为家、为名，震为张，故曰张名，言张大其名也。震为龙子，艮为寿，坎居西，故曰西得大寿。
　　蒙。画龙头颈，文章不成。甘言善语，谲词无名。详《家人》之《贲》。二三句宋元本作"所求不得，失利后时"，今依汲古。
　　需。商子无良，相怨一方。引鬬交争，咎以自当。商鞅变法，人民怨恨。鬬，宋元本作刚，依汲古。此用遇卦《升》象。震为商旅、为子，坤恶，故曰无良。坤为怨、为方，兑为刚鲁，故争鬬，正反兑，故曰交争。咎以自当者，言商鞅亡至客舍，无验，舍人曰：商君之法，舍人无验者，坐之。而自当其咎也。
　　讼。衰老困极，无齿不食。痔病痏瘵，就长夜室。乾为老，坎为困，兑为齿，兑覆，故曰无齿，故曰不食。痔，《说文》：后病也。二至五巽，巽下腐，有类于痔漏。痏，创也。瘵，痨病也。坎为劳、为夜、为室。○痏，宋元本作痟，依汲古。末句依《坤》之《随》校，各本皆作就阴为室。就长夜室，言死也。
　　师。鸢生会稽，稍巨能飞。翱翔桂林，为众鸟雄。震为鸢、为生，坤聚，故曰会稽。震为飞、为桂林、为鸟，坤为众，故曰众鸟。○鸢，汲古作鸳，依宋元本。
　　比。安平不倾，载福长生，君子以宁。坎为平，艮为安、为君子。
　　小畜。牛骥同槽，郭氏以亡。国破为墟，君奔走逃。详《小畜》之《晋》。
　　履。日中明德，盛兴两国。仁圣会遇，君受其福，臣多荣禄。离为甘、为明，伏坤为国，坤数二，故曰两国。乾为仁圣、为君，伏艮为臣。
　　泰。公刘之居，太王所业。可以长生，拜受福爵。乾君，故曰公刘、曰太王。震为长生，伏艮为拜、为爵。公刘，周祖，言公刘迁邠，太王因以兴起也。
　　否。时凋岁霜，君子疾病。宋女无辜，郑受其殃。艮为时，巽陨落，故曰时凋。坤为岁、为霜、为疾病，艮为君子、为宋，与坤连体，故曰宋女。《说文》："宋，以木架屋也"，故艮形象之。坤为郑，郑，地町町然平也，坤形象之。坤为殃，故曰郑受其殃。按：《左传桓十一年》："宋雍氏女于郑庄公曰姞，生厉公，雍氏宗有宠于宋庄公，故诱祭仲而执之，曰：不立突，将死。亦执厉公而求赂，自是郑公子更相立，乱屡起。"故曰郑受其殃，然此自雍氏祸郑，宋女何辜哉。○霜，汲古作寂，依宋元本。宋，宋元本讹宗，依汲古。
　　同人。济河踰阨，脱母怵惕。四叔为卫，使惠不废。九家及荀爽皆以乾为河，伏坎为阨，坤为母，坤伏，故曰脱母。乾为惕，故怵惕。脱母字恐有讹。○叔，汲古作序，依宋元本。四叔或指四皓辅惠帝事。
　　大有。缺破不完，残瘵侧偏。公孙幽遏，跛倚后门。兑为缺破，伏坎为劳、为瘵、为幽遏、为跛倚，乾为门，事未详。○跛，元本作跂，依宋本、汲古。瘵，汲古讹际，依宋元本。
　　谦。延颈远望，眯为目病。不见叔姬，使我心忧。艮为颈、为望，伏乾，故曰远望。艮为目，坎棘入居目中，故曰眯为目病。眯，《说文》："物入目中也。"正坎象也。艮为叔，震为姬，坎隐，故不见。震为伯，坎为心忧。○眯，宋本、汲古作昧，依元本。
　　豫。上无飞鸟，下无走兽。扰乱未清，民劳于事。震为鸟，为飞，在上，艮为兽，在下，中互坎隐，故曰无。震为扰，坤为乱，坎黑，故曰未清。坎为劳，坤为民、为事。
　　随。久阴霖雨，涂行泥潦。商人休止，市空无宝。详《夬》《大过》。○商，汲古作民，依宋元本。市，元本讹布，依宋本、汲古。宝，各本作有，依《革》之《睽》校。
　　蛊。盲者目张，跛倚起行。瞻望日月，与主相迎。互大离故曰盲，言目无睛也。震为足，兑折，故足跛。艮为瞻望、为日，兑为月，故曰瞻望日月。震为主，三至上正反震，故曰与主相迎。○目张，宋元本作张目，主作王，均依汲古。
　　临。据斗运枢，高步六虚。权既在手，寰宇可驱。国大无忧，与乐并居。通《遯》。艮为星、为手，故曰据斗运枢。巽为高，本卦震为步，坤为虚，乾数六，故曰六虚。系词"变动不居，周流六虚"，虞翻云：六虚，六位也。巽为权，艮为手，坤为寰宇、为国、为忧，震解故无忧。○汲古枢下作"顺天无忧，与乐并居，万代欢娱"，依宋元本。
　　观。稼穑不偏，重适不倾。巧言贼忠，伤我申生。巽为稼穑，伏震为适，子坤为重，坤厚载物，故不倾。巽为贼，伏震为言，兑为言，乾亦为言，言多，故曰巧言贼忠。震为生，兑毁，故伤我申生。○适，宋元本作过，非，依汲古。申生，晋太子，为骊姬谗死。
　　噬嗑。金城铁郭，上下同力。政平民亲，寇不敢贼。艮为城郭、为金铁，艮上震下，坎为平，故上下同力。坎为众、为民，又为寇贼。○亲，汲古作欢，依宋元本。
　　贲。日镜不明，冬灾大伤。盗华失实，十年消亡。离日为镜，坎黑，故不明。坎为冬、为灾、为盗，震为华，故曰盗华，言不时也。春秋十二月书桃李华是也。艮为果实，坎失，故曰失实。震为年，伏兑，数十，故曰十年。○日，宋元本作目，依汲古。
　　剥。鳏寡孤独，命禄苦薄。入室无妻，武子悲哀。艮鳏坤寡，艮为室，兑为艮妻，兑伏，故曰无妻。震为武、为子，震覆，故悲哀。坤为悲也。武子，崔杼，杼娶棠姜，占得《困六三》"入其室，不见其妻"，见《左传》。
　　复。饮酒醉酗，跳起争鬬。伯伤叔僵，东家治丧。详《益》之《蒙》。○酗，各本皆作饱，非，依《益》之《蒙》校。
　　无妄。介绍微子，使君不殆。二国合欢，燕齐以安。震为子，艮小，故曰微子，正反震，故曰介绍。《礼聘仪》："介绍而传命。"又《战国策》："请为绍介"注：相佐助也。震为君，艮为国，正反艮相对，故曰合。正反震相对，故曰合欢。艮为燕、为安，巽为齐。殆，音以，与子韵。
　　大畜。牵牛系尾，诎折几死。雕世无仁，不知所比。通《萃》。艮为牛，艮手为牵，艮为尾，巽为系，前牵后系，故折几死。兑为折，坤为死、为世、为敝，故曰雕世。《论语》："岁寒然后知松柏之后雕"。雕，残也，零落也。○牛，汲古作颈，依宋元本。雕，元本作雕，依宋本、汲古，然恐仍讹。
　　颐。东龙冤毒，不知所触。南北困穷，王子危急。震为龙、为东，坤为毒，艮为角、为触，正反艮，故曰不知所触。震为南，坤为北、为困穷，震为王、为子，坤为危。○冤，汲古作究，非，依宋元本。王子似指王子带，后为晋文所杀。
　　大过。疾贫王孙，北陆无辉。禄命苦薄，两守孤门。通《颐》。坤为疾、为贫，震为王，艮为孙，故曰疾贫王孙。坤为北，故曰北陆。坤黑，故无辉。巽为命，乾为禄，故曰禄命。坤为苦薄，兑卦数二，故曰两。乾为门，巽为寡，故曰孤门。○辉，宋元本作禅，守作事，均依汲古。陆，汲古作极，依宋元本。
　　坎。公孙驾骊，载游东齐。延陵说产，遗季纻衣。震为公，艮为孙，震马，故曰驾骊。震为东，伏巽为齐，艮为鲁，重艮，故曰延陵。又艮为季子也。震为悦、为纻衣，事详《乾》之《益》。○骊，宋元本讹酾，汲古作车，依局本。
　　离。王良善御，伯乐知马。文王东猎，获嘉贤士。开福佑周，发旦兴起。震为王，艮为良，震为马、为伯、为乐、为王、为福、为周、为士、为旦，离为文，震为东、为猎，全用伏象。○第四句宋元作获喜圣事，周发旦作贤周发，均依汲古。下四句言文王因猎获姜尚，辅文武成王业。发，武王名；旦，周公名。
　　咸。日月不居，重耳趋舍。游齐入秦，晋国是霸。艮乾皆为日，兑为月，不居者，不息也。兑为耳，伏坤为重，故曰重耳。艮为舍，巽为齐，兑为秦，巽入，故曰入秦。艮为国，伏震为晋、为霸。
　　恒。假文翰翼，随风偕北。至虞夏国，与舜相得。年岁大乐，邑无盗贼。震为羽翰，伏坤，故曰文翰。文翰，鸟也。《周书》："蜀人以文翰"，文翰者，似皋鸡。巽风，坤北，故曰随风偕北。伏坤为国，震为帝，故曰舜。坤为年岁、为邑，巽为盗贼，乾无也。○偕，汲古讹背，得讹传，依宋元本。
　　遯。南行北走，延颈望食。举正失利，累我子孙。乾为南、为行，伏坤为北，震为走，故曰南行北走。艮为颈、为望，伏兑为食，巽为利，艮止，故失利。艮为我、为孙，伏震为子。○北走，宋元本作无遯，望作后，均依汲古。止，汲古作口，依宋元本。第四句宋本作累为子孙，元本作累为我孙，依汲古。
　　大壮。开市作喜，建造利事。平准货宝，海内殷富。震喜，伏巽为市、为利，震为玉，乾亦为金玉，故曰货宝。乾为富、为海。平准者，《史记索隐》云：大司农有平准令丞，贵则粜之，贱则买之，平赋以相准，输于京师。○市，宋元本作元，依汲古。
　　晋。三犬俱走，鬬于谷口。白者不胜，死于阪下。艮数三，故曰三犬。艮为谷，震为白，震覆，故死于阪下。艮为阪，坤为死也。○阪，宋元本作坂，依汲古。
　　明夷。骄胡犬形，造恶作凶。无所能成，还自灭身。坤为胡，覆艮为犬，而与坤连体，故曰骄胡犬形。坤为凶恶、为丧亡，故无成。坤为身，坤死，故曰灭身。○犬形，宋元本作大彤，依汲古。
　　家人。跪拜赞词，无益于尤。大夫顽嚣，使我心忧。《新序》："晋中行寅将亡，召其太祝而欲加罪焉，曰：子为我祝而使我亡国，何也。曰：子不务德而厚敛于民，则民怨。一人祝之，一国诅之，国亡，不亦宜乎"。
　　睽。辰次降娄，王驾巡狩。广佑施惠，万国咸喜。详《小畜》之《大畜》。
　　蹇。牵羭上楼，与福俱游。躬劳治国，安乐无忧。○羭，汲古作瑜，依宋元本。游，宋元作居，依汲古。此林或用升象。兑为羭，坤为楼，他林或言楼皆坤象，互震为福、为游。坤为躬、为国，坤役万物，故劳。坤为忧，震乐，故无忧。
　　解。白鸟衔饵，鸣呼其子。旋枝张翅，来从其母。详《晋》之《震》。旋枝，宋元本作挟施，汲古作投杖，依《晋》之《震》校。
　　损。盲瞽独宿，莫与共食。老穷于人，病在心腹。互大离若目之无睛，故曰盲瞽。坤为寡、为宿，故曰独宿。兑为食，独则无与共也。坤为老、为穷、为病、为心、为腹。于，依也。震为人，言穷老依人也。○瞽，汲古作聋，依宋元本。
　　益。登木出渊，稍上升天。明德孔圣，白日载荣。震为木、为登，坤为渊，故曰出渊。艮为天，与震对，故曰稍上升天。艮为明，震为孔、为德，伏乾为圣，故曰孔圣。艮为日，震为白、为荣，震车，故曰载荣。○载荣下汲古多宠禄再荧四字，依宋元本删。
　　夬。彭离济东，迁废上庸。狠戾无节，失其宠功。元刊注：彭越后赦，迁蜀。上庸，蜀也。按：武帝元鼎元年，济东王彭离有罪，废，徙上庸，似指此事。○废，汲古作之，狠作狼，均依宋本。
　　姤。赞扬上舞，神明正气。禹拜受福，君施我德。伏震为言，故曰赞扬。震为舞、为神、为君，故曰禹。又为福为德，古臣谒君须赞名拜舞。艮为首，艮覆，首至地，故曰禹拜受福。○正，宋元作生，禹拜作拜禹，施作使，均依汲古，惟汲古多居则厚禄四字，依宋元本删。
　　萃。从首至足，部分为六。室家离散，逐南乞食。通《大畜》。乾为首，艮为肩背，震为足，乾数六，言首、肩、胸、腹、股、足共六部也。艮为室家，三上正反艮，故曰离散。乾南，震逐，兑食，艮求，故曰逐南乞食。三四句似指伍子胥事。
　　困。民迷失道，乱我统纪。空使乾华，实无所有。通《贲》。坎为众、为民，坎隐，故迷而失道。震为道，正反震，故曰乱我统纪。震为华，离火下熇，故曰乾华。艮为实，华萎故无实。○华，宋元本讹革，依汲古。实，汲古讹宾，依宋元本。又汲古末有先忧后乐四字，依宋元本。
　　井。刻画为饰，嫫母无益。毛嫱西施，求事必得。通《噬嗑》。艮手为刻画，离为恶人，故曰嫫母。震为毛羽，坎为西，而兑为媚好，故曰毛嫱西施，皆古美人名。艮为求。首二句言嫫母本丑，虽饰无益。○第二句依宋元本增加，汲古无。
　　鼎。衣裳颠倒，为王来呼。成就东周，封受大侯。《诗齐风》："颠倒衣裳，颠之倒之，自公召之。"毛谓剌无节，林意似指吕伋父子为卿，王朝在公情状。鼎通屯。震为衣裳，正反震，故颠倒衣裳。震为呼、为王，震为东、为诸侯，坤为国。○周，汲古作国，依宋元本。侯，宋元本作休，非，依汲古。
　　震。当变立权，摘解患难。涣然冰释，六国以宁。伏巽为权。互坎为患难。震为解，故曰涣然冰释，坎为冰也。艮为国，坎数六，故曰六国。艮安，故宁。此指苏秦说六国合从事。
　　艮。西戎獯鬻，病于我国。杖策之岐，以保乾德。互坎为西，艮为狗，故曰犬戎獯鬻。坎为病，艮为国，坎为杖策、为西，艮山，故曰杖策之岐。艮居西北，乾地，故曰以保乾德。顾千里云：扶陕之岐当作杖策之岐，尚书大传：遂杖策而去，过梁山邑岐山。陈朴园《齐诗考》引亦作杖策，故从之。○第三句宋元本作扶陕之岐，汲古作扶阳之正，依顾陈校。又汲古多终无患或四字，宋元无。
　　渐。南行逐羊，予利喜亡。阴孽为病，复返其邦。伏震为羊、为南、为行、为子，巽为利，坎为阴孽、为病，艮为邦。○予疑为好之形讹字，汲古作子，犹存其半。
　　归妹。游戏仁德，日益有福。凶言不至，妖孽灭息。震为仁德、为游戏、为福，离日，故曰日益有福。震为言，坎为凶、为妖孽。
　　丰。春日新婚，就阳日温。嘉乐万岁，获福大椿。震春，离日，故曰阳、曰温。震为嘉乐、为万岁、为大椿，《庄子》："上古有大椿，以八千岁为春秋"。○嘉，宋元本作喜，大椿作有年，均依汲古。
　　旅。阴升阳伏，鬼哭其室。相饰不食，安巢如棘。通《节》。阳皆在阴下，故曰阴升阳伏。坎为鬼，艮为室，震为笑，震之反则哭也。震为玄黄，故曰饰。正反震，故曰相饰。兑为食，艮止，故不食。艮为巢，坎为棘，艮坎连，故曰安巢如棘。○鬼哭，宋元本作舜失，依汲古。
　　巽。臣尊主卑，权威日衰。侵夺无光，三家逐公。通《震》。震为主，阴为臣，阳下阴上，故曰臣尊主卑。震为威，巽为权，互离为日，巽陨，故曰日衰。震为侵，艮手为夺，互坎故曰无光。艮为家，数三，故曰三家。震为公、为逐，故曰三家逐公。三家，孟孙、叔孙、季孙合谋逐昭公也。
　　兑。反言为贼，戎女生患。乱吾家国，父子相贼。互巽为贼，三至上正反兑为反言，兑为女，兑西，故曰戎女。《禹贡》西戎即叙。伏艮为家国，离为乱，伏震为父、为子，正反震相背，中隔坎，故曰相贼。此指晋骊姬谗申生献公杀申生事，故曰戎女、曰父子相贼。
　　涣。迎福开户，喜随我后。康伯恺悌，治民以礼。震为开，艮为户，震为喜、为后、为伯，坎为民。按：《史记》"卫康叔卒，子康伯立"注：康伯，名王孙牟。左传所称王孙牟父是也。按：《左传》"牟父与伯禽吕伋并事康王，必有贤德"特其事，今皆亡耳。○随，汲古作逐，后作后，均依宋元本。
　　节。日就月将，昭明有功。灵台观赏，胶鼓作人。艮日兑月，艮为昭明、为灵台，震为鼓，坎水，故曰胶鼓。震为作、为人，《广韵》："胶，太学也。"《礼王制》："养国老于东胶。"《正字通》："东胶，周学名，即东序也。"○观，宋元本作欢，依汲古。人，汲古作仁，依宋元本。观赏谓游览。鼓宜为庠。
　　中孚。百草嘉卉，萌芽将出。昆虫扶户，阳明得所。震为百草、为嘉卉、为萌芽，巽为昆虫，与艮连，故曰扶户。此以震为荄兹，与赵宾读同。
　　小过。天所佑助，万国日有。福至祸去，寿命长久。艮为天、为国、为日，震福，故曰万国日有。艮为寿、为长久，巽为命。○第二句汲古无，第四句汲古作君主何忧，均依宋元本。
　　既济。穷夫失居，唯守弊庐。初忧中惧，惟曰兢兢，无悔无虞。通《未济》。未济男之穷，故曰穷夫失居。多用半象。○惟，宋本、汲古作终，依元本。弊，汲古作旧，依宋元本。
　　未济。贾玉得石，失其所欲。荷蒉撃磬，隐世无声。震为玉、为蒉、为磬、为声，艮石，皆半象。《论语》："子击磬于卫，有荷蒉者曰有心哉，击磬乎！"按：荷蒉，隐士。
　　困之第四十七
　　困。席多针刺，不可以卧。动而有悔，言行俱过。坎为针刺，下坎互大坎，故多针刺。伏贲。贲下互坎，上互震，震为席，与坎连，故席多针刺。艮为卧，三至上正反艮，故不可卧。亦正反震，故言行俱过也。
　　乾。鸟鹊食谷，张口受哺。蒙被恩德，长大成就。柔顺利贞，君臣合好。详《履》之《咸》。
　　坤。六鹢退飞，为襄败祥。陈师合战，左股夷伤。遂以薨崩，霸功不成。详《蹇》之《蛊》。此与上乾皆用遇卦《困》象。
　　屯。匍匐出走，惊惶悼恐。白虎生孙，蓐收在后。居中无咎。震走，坎蹇，故匍匐出走。震惊，坎惧，故曰悼恐。互艮为虎，震白，故曰白虎。震为生，艮为孙，伏兑为秋，故曰蓐收。《月令》："孟秋之月，其帝少昊，其神蓐收"，《国语》："史嚣曰：天之刑神也"。震为后，坎为中。○生，宋元本作王，依汲古。
　　蒙。庇庐不明，使孔德妨。女孽乱国，虐政伤仁。艮为庐，坤坎皆为黑，故不明。震为孔，言齐人馈女乐妨害孔子不安其位也。坤为女、为孽、为国、为乱、为虐政。○孔，汲古作礼，依宋元本。
　　需。鼫鼠四足，不能上屋。颜氏淑德，未有爵禄。详《萃》之《乾》。
　　讼。襄送季女，至于荡道。齐子旦夕，流连久处。详《屯》之《大过》。元本作久流连处，依宋本。
　　师。麞鹿逐牧，饱归其居。还反次舍，乐得自如。详《屯》之《比》。反，汲古作于，依宋元本。
　　比。望尚阿衡，太宰周公。藩屏辅弼，福禄来同。详《坤》之《鼎》。三四句宋元本作屏藩汤武，立为侯王，依汲古，惟汲古屏讹居。
　　小畜。开郭宏绪，王迹所基，报以八子，功德俟时。定四年，武王母弟八人，周公为太宰。基，汲古作居，报以八子作振以公子，均依宋元本。巽为绪，伏震为开、为王、为迹、为子，伏坤，卦数八，故曰八子。艮为时，艮止，故俟时。
　　履。八会大都，饶富有余。安民利国，可以长居。巽数八，坤为大都、为饶富、为民、为国，巽为利、为长。○八，汲古作入，依宋元本，言八方会于大都也。
　　泰。阴云四方，日在中央。人虽昏雾，我独昭明。坤为云、为方，震卦数四，故曰阴云四方。乾为日，震为人，坤为雾，乾为大明，言震人居坤雾之中，虽昏黯无碍于乾之明也。
　　否。魃为灾虐，风吹云却。欲上不得，复归其宅。坤为鬼、为恶、为灾，故曰魃为灾虐。坤云巽风，而巽为退，故曰风吹云却。艮止，故不得上。○第二句汲古作大风吹却，非，依宋元本。魃，各本皆讹为薄，兹依《小畜》之《中孚》校。《诗大雅》"旱魃为虐"《毛传》："魃，旱神也"。
　　同人。昭昭略略，非忠信客。言多反复，以黑为白。离明，故曰昭昭。昭昭略略，似当时方言，形容不忠之象貌。巽为客，乾为信、为言，离正反兑口相对为有言，故曰言多反复。巽为白，乾天为玄、为黑。○多，宋元本作语，依汲古。
　　大有。三女为奸，俱游高园。背室夜行，与伯笑言。祸反及身，冤无所祷。此用《困》象。互离，卦数三，故曰三女。坎为奸，伏艮为高园。坎为室、为夜，艮为背，故曰背室夜行。伏震为行，兑笑言，坎为祸，艮为身，艮者震之反，故曰祸反及身。坎为冤，震为祷。又多用困伏象。○反及，宋元本作及乃，无所作死谁，均依汲古。园，汲古作国，依宋元本。
　　谦。涉尸留鬼，大斧所视。文昌司过，简公乱死。坤为尸、为鬼，涉疑为移或徙之讹，言尸去而鬼留也。伏兑为斧，离为视，坤为文，震为竹简、为公，坤为乱、为死，《晋书天文志》："文昌六星，四曰司农司隶，五曰司命"。简公为陈成子所弑，见《论语》。
　　豫。大足长股，利出行道。囷仓充盈，疎齿善市。宜钱富家，事得万倍。震为大足。伏巽为长、为股、为利，震为大涂、为行，故曰利出行道。艮为囷仓，坤多，故曰充盈。伏兑为齿，震形兑而长，故曰疏齿。伏巽为市，坤为财货，故曰宜钱富有。艮为家，伏巽为倍，坤多，故曰万倍。按：大足、长股、疏齿，盖皆夷狄名。《淮南坠形训》有跂踵民。大荒北经曰：跂踵国在拘缨东，其为人大两足，亦曰大踵，大踵即大足长股，亦西方戎名，详《比》之《蹇》，疏齿疑即淮南所谓凿齿民，在海外东南方。善市即善贾也。○第五句汲古作宜以钱富，囷仓讹困合，均依宋元本。
　　随。筐筥锜釜，可活百里。伊氏鼎俎，大福所起。震为筐筥锜釜。艮为里，震为百、为生，故曰可活百里。《史记》："晋灭虞，以百里奚为秦缪夫人媵。"《吕氏春秋》："百里奚饭牛于秦"，盖其职贱，所司皆筐筥锜釜之事，反因以得活而相秦也。伊尹以鼎鼐乾汤，震为鼎俎、为伊吾。伊，歌声也。○可，汲古作河，依宋元本。百里，宋元本作百口，汲古作百吕，依局本。
　　蛊。升高登虚，欲有望候。驾之北邑，与喜相扶。巽为高，艮为墟、为望，震为登、为南，震反为艮，则北矣。艮为邑，故曰驾之北邑。震为喜，艮为扶，正反艮，故曰相扶。
　　临。用彼嘉宾，政平且均。螟虫不作，民得安宁。伏巽为暝虫，震为嘉宾，坤为政、为平均。
　　观。桃夭少华，婚悦宜家。君子乐胥，长利止居。巽为桃，兑为华、为少，故曰少华。兑为悦，《诗周南》："桃之夭夭，灼灼其华；之子于归，宜其室家"。艮为家、为君子，伏震为乐，巽为利，艮为居。长利止居，言女嫁得所也。○华，宋元本作叶，依汲古。三五伏兑。
　　噬嗑。东行失旅，不知何处。西归无配，莫与笑语。震为东、为行旅，互坎故失旅，故不知何处。坎位西，坎孤，故无配，故无笑语。○配，宋元本作妃，依汲古。
　　贲。玩好乱目，巧声迷耳。贼败贞良，君受其殃。坎耳离目，坎隐伏，故曰迷耳。离乱，故曰乱目。震为声，正反震，故曰巧声。坎为贼，艮为贞良，震为君。○殃，宋元本作咎，依汲古。
　　剥。明德孔嘉，万岁无亏。驾龙巡狩，王得安所。艮为明，坤虚为孔、为万岁，伏乾为龙、为王、为行，故曰驾龙巡狩。○安所，汲古作所安，依宋元本。
　　复。同本异叶，安仁尚德。东邻慕义，来兴古国。震木，故曰本、曰叶。坤为安，震为仁德、为东、为邻，坤为义、为国。○古，宋元本作吾。按：绵瓞瓞诗古公亶父传：古公，犹先公，兹曰古国，义与毛异。
　　无妄。戴山崔嵬，日高无颓。君王我德，赐以嘉国。乾为山，艮为戴，在乾下，故曰戴山崔嵬。艮为日，巽为高，乾为君王、为德，艮为我。我德，言德我也。艮为国，震为嘉。○日，宋元本讹曰，王作主，嘉作家，均依汲古。我，汲古作好，依宋元本。
　　大畜。筑室合欢，千里无患。周公万年，佑我二人，寿以高远。艮为室，震为欢，正反震相对，故曰合欢。坤为千里、为患，坤伏，故无患。艮为寿、为高，乾为远。○二，汲古作三，依宋元本。宋元本无末句，依汲古。
　　颐。养鸡生雏，畜马得驹。明堂太学，君子所居。伏巽为鸡，震为马，艮少，故曰雏、曰驹。艮为明堂、为君子，坤文，故曰太学。
　　大过。雷行相逐，无有休息。战于平陆，为夷所覆。详《坤》之《泰》。
　　坎。委蛇循河，北至海涯。涉厯要荒，君世无他。坎为曲，故曰委蛇。伏巽为蛇。坎位北，伏兑为海，互震为君。○北至，汲古作至北，君作在，从宋元本。
　　离。鸿声大视，高举神化。背昧向明，以通福功。伏震为鸿、为声，离为视，巽为高，互兑为夜，故曰背昧。离明，故曰向明。伏震为福。○向，汲古作皆，形讹，依宋元本。通，宋元本作道，依汲古。
　　咸。比目四翼，来安吾国。福喜上堂，与我同床。后三句汲古作"安我邦国，上下无患，为吾家福"，从宋元本。咸伏损，上艮为目，三至上正反艮，故曰比目。震为翼，卦数四，故曰四翼。艮为安、为国、为堂、为床，震为福喜。
　　恒。先縠彘季，反谋桓子。不从元帅，遂行挑战，为荆所败。《左传宣十二年》："楚子围郑，荀林父帅师救之，及河，闻楚与郑平桓子欲归，彘子曰不可，遂挑战晋师，败绩"。巽为縠、为彘。震为桓、为子，巽震卦相反，故曰反谋桓子。震为元帅、为战、为荆楚，兑毁，故曰败。○不，元本讹子，依宋本、汲古。先縠，汲古作士縠，依宋元本。先縠，彘子名。
　　遯。三头六足，欲盗东国。颜子在庭，祸灭不成。乾为头，艮数三，故曰三头。乾数六，故曰六足。伏震为足、为东，艮为国，故曰东国。巽为盗，艮为颜、为庭，坤为祸灭，坤伏，故不成。三头，似指鲁三家。颜子或指颜渊。○庭，宋元本作迩，依汲古。
　　大壮。缘山升木，中堕于谷。子舆失劳，黄鸟哀作。通《观》。艮为山谷，巽为木、为陨落，故曰中坠于谷。震为舆、为子、为黄，伏艮为鸟，坤为哀。《左传文六年》："秦伯任好卒，以子车氏之三子殉，国人哀之，为赋黄鸟"。子舆，即子车也。○劳疑为势或荣之讹。
　　晋。南有嘉鱼，驾黄取。鲂鲤弥弥，利来无忧。离为南，坤为鱼、为黄。黄鲂鲤，皆鱼名。嘉鱼，《小雅》篇名。
　　明夷。邃炁作云，蒙覆大君。塞聪闭明，殷人贾伤。震为大君，坤为云气，炁气同。坤云在震上，故曰蒙覆大君。坎耳聪，离目明，坤为闭塞，故曰塞聪闭明。震为子，殷，子姓。震为商贾，故曰殷人贾伤。○君，汲古作臣，非，依宋元本。贾，疑讹字。易林屡以震为孩子，箕子之明夷，盖读箕子为孩子，孩子为昏蒙之代名，专指纣，故曰蒙覆大君，足证以箕子为纣臣之误。
　　家人。举翅摅翼，跂望南国。延颈却缩，未有所得。此用《困》象。伏《贲》。震为翅翼、为摅举、为南，艮为国，下离，故跂望南国。艮为颈，在上，故曰延颈。震为返，故却缩。坎失，故未有所得。
　　睽。坎中虾蟆，乍盈乍虚。三夕二朝，形消无余。此用遇卦《困》象。巽为虾蟆，下坎，故曰坎中虾蟆。坎盈离虚，坎为夕，离卦数三，故曰三夕，言晦日三十也。伏震为朝，兑卦数二，故曰二朝。按：张衡灵宪云：嫦娥窃不死之药，遂托身于月，是为蟾蜍。坎中虾蟆，即月中虾蟆也，言月前盈后虚，至月朔而消灭无有也。
　　蹇。重弋射隼，不知所定。质疑蓍龟，执可避之。国安上乐，宜利止居。兵寇不至，民无骚忧。此仍用《困》象。《诗郑风》："弋凫与雁"，《传》以绳系矢而射，曰弋。巽为弋，正反巽，故曰重弋。伏艮为隼，震为射，巽进退不果，故曰不知所定。坎为筮，故曰质疑。巽为蓍，离为龟，坎为避，孰可避之，言孰可避免也。艮为国、为土，震乐，巽利。○首句宋元本作僮子射御，汲古作僮或射御。僮，重之讹，或弋之讹，兹依《中孚》之《复》校。可避之，之与龟韵，宋元本作孰知所避，兹依汲古。七八句疑衍文，故不释。
　　解。阴淫寒疾，水离其室。舟楫大作，伤害黍稷。民饥于食，不无病厄。离，汲古作流，从宋元本。楫，元本作戢，非，依宋本、汲古。坎为阴寒、为疾、为室，震为楫、为黍稷，坎破，故伤害黍稷。坎为民、为厄。离虚，故饥。
　　损。离友绝朋，巧言谗慝。覆白污玉，颜叔哀哭。艮友在外，故曰离。兑为朋，兑附决，故曰绝。正反震，故曰巧言谗慝。震为白、为玉，坤蒙闭，故曰覆白污玉。覆，掩也。艮为颜、为叔，兑为哭。颜叔未详。○慝，宋元本作匿，依汲古。
　　益。童女无媒，不宜动摇。安其室庐，傅母何忧。巽为女，艮少，故曰童女。艮止，故不宜动摇，言宜贞静也。艮为室庐，艮止，故曰安。坤为母，震乐，故傅母不忧也。古女子皆有傅母以为教导。
　　夬。作凶造患，北檄困贫。东与祸连，伤我左跟。此用遇卦《困》象。困通贲。坎为凶患、为北檄，以木简为牍，长尺二寸，以为征召。坎陷，故曰困。离虚，故贫。《后汉安帝纪》："民穷困道路，欲归本郡，在所为封长檄"。震为东，坎为祸、为伤，震为左、为跟。○檄，汲古作榭，祸作福，均依宋元本。左，宋元本作老，依汲古。
　　姤。东南其户，风雨不处。睆仁人，父子相保。乾为门户，巽居东南，故曰东南其户。巽风进退无常，故曰不处。《毛诗》："睆，好貌"。乾为仁人、为父，伏震为子。○睆，汲古作●睨，宋元本作睨。丁云睨当为睆是也，故从释文。
　　萃。被髪兽心，难与比邻。来如飘风，去似绝弦，为狼所残。巽为髪，艮为兽，坤为心，巽为飘风、为绳，故为弦。兑毁，故绝弦。艮为狼，兑口，故曰为狼所残，言为狼所噬也。
　　升。天覆地载，日月运照。阴阳允作，方内四富。坤为地，伏乾为天、为日，兑为月，坤为方、为多，故为富。震卦数四，故曰四富。
　　井。桀乱无道，民散不聚。背室弃家，君孤出走。离为恶人，故曰桀。震为大涂，震伏，故曰无道。坎为众、为民。风散，故曰不聚。艮为室家，艮伏，故曰背、曰弃。震为君，坎为孤，震伏，故曰出走。
　　革。申酉稷射，阴慝萌作。荷葭载牧，泥涂不白。巽先天居申，兑后天居酉，丁云《谷梁定十五年传》日下稷注：稷，日仄也。下稷为晡时，伏震为射。申酉稷射者，言日至申酉晡时而射也。伏坤为阴慝，震为萌芽，故曰萌作。伏艮为荷，巽为葭，坤为牧，坎为泥涂，巽为白，坎隐，故不白。○稷射，汲古作败时，依元本。荷，宋元本作柯，依汲古。葭，疑蓑之讹，《诗》："何蓑何笠"是也。
　　鼎。踝踵足伤，左趾病痬。失旅后时，利走不来。详《蒙》之《履》。
　　震。四足俱走，驽疲在后。俱战不胜，败于东野。震卦数四，故曰四足。震为后，坎劳，故曰驽疲在后。震为战，坎陷，故不胜，故败。震东，艮野。○俱战，宋元本作战既，从汲古。
　　艮。涂行破车，丑女无媒。莫适为偶，孤困独居。互震为大涂、为行、为车，坎破，故曰涂行破车。伏兑为女，离为恶人，故曰丑女。坎为孤，艮为鳏，故曰孤困独居。○偶，汲古作耦，依宋元本。
　　渐。拊髀大笑，不知忧惧。开立大路，为王所召。髀，《说文》股也。巽为股，艮手，故曰拊髀。伏震为笑，坎为忧惧，兑悦，震乐，故不知忧惧。震为大路、为王、为召。○王，宋元本作主，依汲古。
　　归妹。伯圭东行，与利相逢。出既遭时，孰不相知。震为伯、为玉，故曰伯圭。伯圭善货殖，见《史记》、《孟子》。伏巽为利，故与利相逢。震为出、为时。○圭，汲古讹主，依宋元本。宋元本时讹昧，下多忧不成凶四字，均依汲古。
　　丰。东行贼家，郑伯失辞。国无贞良，君受其殃。震为东行，巽为贼，伏艮为家。震为伯，伏坎为平、为郑，故曰郑伯。正反震，故失词。艮为国、为贞良，艮伏，故无。震为君，离为殃。东行贼家，指桓十五年郑厉公居栎，是东行也，后自栎入。郑杀傅瑕原繁逐昭公，是贼家也，杀原繁言不顺，是失词也。
　　旅。前屈后曲，形体饬急。绞黑大索，困于请室。通《节》。坎为屈曲，艮前，震后，故曰前屈后曲。艮为形体，兑刚鲁，附决，故曰饬。急，犹紧急也。巽为索，坎为黑，正反巽故曰绞。绞，缚也。艮为室，震为请，坎陷，故曰困于请室。请室，大臣待罪之所也。○饬，汲古作劲，非，依宋元本。请，宋元本讹清，依汲古。
　　巽。鼓翼大喜，行婚饮酒。嘉彼诸姜，乐我皇考。伏震为翼、为鼓、为喜。兑口为饮，伏坎为酒、为婚，故曰行婚饮酒。巽为姜，重巽，故曰诸姜。伏震为父，为大，故曰皇考。○翼，宋元本作腋，依汲古。婚，汲古作嫁，依宋元本。○言大喜之故在将婚饮酒也。
　　兑。狐嘈向城，三旦悲鸣，邑主大惊。伏艮为狐、为城，震为鸣，故曰嘈。嘈，啼也。震为旦，数三，故曰三旦。互坎为忧，故曰悲鸣。艮为邑，震为主、为惊，皆用伏象。此必有故事，为今所不能考，或以吴广诈狐鸣事说之，似非。○宋元本首句多国将有事四字，将林词奇肆突兀之神全失，故依汲古。
　　涣。明德克敏，重华贡举。放勋征用，浚哲蒙佑。震为德，艮为明，故曰明德。震为华，正反震，故曰重华。震又为帝，故又曰放勋。○克，汲古作光，依宋元本。言尧舜，天下蒙福。
　　节。秋隼冬翔，数被严霜。甲兵充庭，万物不生。鸡犬夜鸣，民人扰惊。详《鼎》之《观》。○充，汲古作克，依宋元本。犬，宋元本作父，依汲古。人，元本、汲古作大，依宋元。
　　中孚。丝纻布帛，人所衣服。掺掺女手，纺绩善织。南国饶有，取之有息。巽为丝纻布帛。震为衣，艮手与巽连体，故曰女手。巽为纺绩、为织。艮为国，与震连，故曰南国。震生，故有息。
　　小过。凤有十子，同巢共母。仁圣在位，欢以相保，兴彼周鲁。艮为凤，震为子，兑数十，故曰十子。艮为巢，巽为母，震为仁、为欢、为周，兑为鲁。○三四五句汲古作"欢以相保，富市之地，多财积谷"，依宋元本，此似指武王同母兄弟十人，故曰共母。而十人之中以周公为最仁圣，周鲁皆赖以兴也。
　　既济。雄鸡不晨，雌鸣且呻。志疪心离，三旅生哀。此似用遇卦《困》象。巽为鸡，震为晨、为雄，震伏，故不晨。巽为雌，兑口为鸣、为呻，坎为心志、为疾，故曰疪。疪痹同，《说文》湿病也。《内经》曰风痛也。亦巽象也。○鸣且，汲古讹鸡具，依宋元本。呻，宋元本讹伸，疪作疵，生作出，均依汲古。旅，闾通用。三旅，屈子也。雌鸣指郑袖。志疪心离，言作离骚。
　　未济。光祀春城，陈宝鸡鸣。阳明失道，不能自守，消亡为咎。详《大有》之《井》。首句汲古作光休出城，依宋元本。明，宋元本作鸟，为作无，均依汲古。元本下多"举事不成，自取凶咎"二句，依汲古。
　　井之第四十八
　　井。踬跛未起，失利后市，不得鹿子。详《屯》之《困》。○鹿，汲古作麏，依宋元本。
　　乾。左辅右弼，金玉满堂。常盈不亡，富如厫仓。详《蒙》之《坤》。○厫，宋元本作敖，依汲古。
　　坤。雨师娶妇，黄岩季女。成礼既婚，相呼南去。膏泽田里，年岁大喜。详《恒》之《晋》。南去，宋本作而归，汲古作南上，依元本。田里，汲古作下土，依宋元本。又末句宋元本无，依汲古。
　　屯。螟虫为贼，害我嘉谷。尽禾殚麦，家无所得。详《坤》之《革》。○嘉谷，宋元本作稼穑，家作秋，均依汲古。得，汲古作食。第三句汲古作中留空虚，均依宋元本。
　　蒙。跛躃难步，迟不及舍。露宿泽陂，亡其襦袴。震为步，坎蹇，故曰跛躃难步。艮为舍，艮止，故不及舍。坎为露、为宿、为泽陂，震为襦袴，坤为亡，故又曰亡其襦袴。
　　需。大夫祈父，无地不涉。为吾相土，莫如韩乐。可以居止，长安富有。乾为父，兑言，故曰祈父。陈朴园云：《诗》："祈父予王之爪牙"，《毛传》："祈父司马"也。蹶父为司马之官，《尚书》称司马，亦曰祈父。圻祈古通用。《诗大雅韩奕篇》："蹶父孔武，靡国不到；为韩姞相攸，莫如韩乐"，林所本也。伏坤为土地，艮为居止、为安。乾为富，兑悦，故曰乐。○祈，各本多作行，依汲古。
　　讼。少孤无父，长失慈母。悖悖茕茕，莫与为耦。通《明夷》。坎为孤，震为父，坤丧，故无父。震为长，坤为慈母，坤亡，故失慈母。坤寡，故曰茕茕，故无耦也。
　　师。侧弁醉客，长舌作凶。披髪夜行，迷乱相误，亡失居处。艮为冠，二四艮覆，故曰侧弁。《诗小雅》："侧弁之俄，屡舞傞傞"。震为客，坤迷，故曰醉客。兑为舌，二至上兑形特长，故曰长舌。震为髪，坤为夜、为迷乱、为亡失。○处，宋元本作止，依汲古。
　　比。马惊车破，王坠深津。身死魂去，离其室庐。震为车马，坎为破，三至五震覆，故马惊车破。九五为王，坎陷，一阳陷坤水中，故曰王坠深津。坤为死、为身，乾为魂，坤为白色，乾伏，故曰魂去。艮为室。○车破，宋元本作破处，依汲古。第二句依汲古，宋元本作王孙沈沟。死，各本作绝，依局本。第四句宋元本作自为患害，依汲古。汲古末多贞难无虞四字，依宋元本删。
　　小畜。东行述职，征讨不服。侵齐伐陈，衔璧为臣，大得意还。通《豫》。震为东、为征讨、为陈、为璧，兑为口，故曰衔璧。巽为齐，艮为臣，《左传》"楚子围许，许男面缚衔璧"。
　　履。百足俱行，相辅为强。三圣翼事，王室宠光。详《屯》之《履》。
　　泰。本根不固，华叶落去，更为孤妪。通《否》。巽陨落，故曰本根不固。兑为华，巽落，故曰落去。巽为妪，巽寡，故曰孤妪。
　　否。牧羊稻园，闻虎喧讙。畏惧怵惕，终无祸患。详《否》之《节》。患，各本皆作焉，依《屯》之《复》校。喧讙，宋元本作喧喧，怵惕作休息，均依汲古。
　　同人。履位乘势，靡有绝弊。为隶所图，与众庶位。通《师》。震为履、为乘，坤贱，故曰隶。坤为众庶。与众庶位，言初得位乘势，后为皂隶所图，与齐民等也。
　　大有。大舆多尘，小人伤贤。皇甫司徒，使君失家。通《比》。坤为大舆、为小人，艮为尘，故曰大舆多尘。艮为贤良，坤丧，故伤贤。艮为臣，故曰皇甫司徒。震为君，艮为家，震覆，坎失，故曰使君失家。《诗》："番维司徒，皇甫卿士"，皆幽王臣。又"无将大车，祇自尘兮；无思百忧，只自疷兮"，又"无将大车，维尘冥冥"。
　　谦。安如泰山，福禄屡臻。虽有狼虎，不能危身。○如，宋元本作和，禄作佑，依汲古。坤为安，艮为山，震东，故曰泰山。震为福禄，艮为狼虎、为身，震出，故不能危身。
　　豫。同气异门，各别西东。南与凶遇，北伤其孙。艮为气、为门，正反皆艮，故曰同气。两艮相背，故曰异门。震东，坎西，故曰各别西东。震又为南，坤为凶，故与凶遇。坎又为北，坤为死，艮为孙，故曰北伤其孙。孙，与东韵。
　　随。蚬见不祥，祸起我乡。行人畏惧，邑客逃藏。《尔雅释虫》："蚬，缢女也，好自经死，故见者以为不祥"。互巽为虫、为系，正缢女象也，故曰不祥。艮为我、为邑、为乡，震为行人、为客，巽伏，故曰逃藏。○蚬，各本皆讹为蜺。祇，宋元本未讹，牟庭谓黄丕烈刊宋本易林私改蜺为蚬，以就尔雅，岂知巽为绳、为系，正易林用象之神妙，先儒从不知易林之词皆由象生，故失言如此，且以好古之黄荛圃何至改古书字乎。第四句宋元本作使命不通，依汲古。
　　蛊。养虎畜狼，必见贼伤。无事招祸，自取灾殃。艮为虎狼，艮止为畜，巽为盗贼，兑毁折，故曰招祸、曰灾殃。○宋元本作"畜狼养虎，无事招祸。必见贼伤，自取灾殃"，今依汲古。惟必见汲古作还自，与自字义皆重，故依宋元本。
　　临。顺风吹火，牵骑骥尾。易为功力，因权受福。牵骑，汲古作幸附，依宋元本。○伏遯。互巽为风，艮为火，故曰顺风吹火。艮手为牵，乾为骥，艮为尾，故曰牵骑骥尾。巽为权。
　　观。五岳四渎，润洽为德。行不失理，民赖恩福。详《颐》之《明夷》。○润洽，依校，各本作沾濡。
　　噬嗑。延陵聪敏，乐听太史。鸡鸣大国，姜氏受福。《左传襄二十九年》："吴季札聘鲁，为之歌，齐曰：美哉，洋洋乎，大风也哉。表东海者，其太公乎"。艮为山、为少，故曰延陵。札号延陵季子也。震为乐，坎耳为听，离文，故曰太史。伏巽为鸡，艮为国，巽为姜。鸡鸣，《齐诗》篇名。○乐听，汲古作听乐，依宋元本。
　　贲。神鸟五色，凤凰为主。集于王国，使君得所。震为神，艮为鸟，离文，故为凤凰。震为主、为王、为君、为国。○国，宋元本作谷，依汲古。《礼器》云："升中于天而凤凰降。"《援神契》："凤五色俱备，见则天下安宁"。
　　剥。媒妁无明，虽期不行。齐女长子，乱其纪网。此用遇卦《井》象。坎为媒妁，坎隐伏，故无明。震为行，震反，故不行。下巽为齐女，伏震为长子。互离为乱，巽为纪网。○无，宋元本作光，行作得，其作我，均依汲古。
　　复。明月作昼，大人失居。众星宵乱，不知所据。此仍用《井》象。兑为月，离为昼，兑离连体，故曰明月作昼。乾为大人，三阳皆陷阴中，故曰失居。离为星，坎为众、为夜，故曰众星宵乱。离为乱也。
　　无妄。少康兴起，诛浇复祖。微灭复明，享祀大禹。震为君，故曰少康、曰兴起。伏坤为恶，故曰浇。坤杀，故曰诛浇，言浇为少康所诛也。艮为祖，震为复，故曰复祖。乾为大明、为王，故曰大禹。按：《帝王世纪》："后羿之相寒浞，既杀后羿，因羿之室生奡及豷，夏有力，杀夏帝相帝妃，仍氏女曰后缗逃于有仍，生少康，少康长，与夏旧臣靡诛奡，复夏室。"奡即浇也。○第四句宋元本作大禹享祀，依汲古。
　　大畜。千门万户，大福所处。黄屋左纛，龙德独有。艮为门户，乾亦为门户、为千万，故曰千门万户。乾为大福，艮为屋，震玄黄，故曰黄屋。震为旗、为左，故曰左纛。纛，旗也。震为龙、为德，龙德独有者，言非天子不能如此也。○左，汲古讹在，有作右，均依宋元本。
　　颐。乾作圣男，坤为智女。配合成就，长生得所。伏乾为圣、为男，坤为女，坎为水、为智，坤亦为水，故曰智女。乾道成男，坤道成女，故曰配合成就。震为长生。○成就，宋元本作既成，依汲古。
　　大过。羿张乌号，彀射天狼。钟鼓夜鸣，将军壮心。柱国雄勇，鬬死荥阳。通《颐》。坤恶，故曰羿。艮为乌，震为鸣，故曰乌号。乌号，弓名也。艮为天、为狼，天狼，星名。《楚辞》："青云衣兮白霓裳，举长弓兮射天狼。"彀，张弓也。彀射天狼，言羿暴戾也。震为射、为钟鼓。坤为夜、为军、为心、为国，艮为柱，故曰柱国。坤为死，正覆艮，故曰鬬死。坤水，故曰荥阳。柱国，房君蔡赐也，见陈涉世家，惟史不言其死处，林盖别有所据。○彀，汲古讹殷。天，各本皆作惊，柱皆作赵，均依《师》之《否》校，然赵国或为人名，战死荥阳，未必为讹字。
　　坎。炙鱼棝斗，张伺夜鼠。不忍香味，机发为祟，笮不得去。伏巽为鱼，下有离火，故曰炙鱼。震为棝斗。坎为夜、为鼠，艮止，故曰伺。震发，故曰张。言以炙鱼置棝斗之中，至夜引鼠而射杀之也。伏巽为臭，故曰香味。坎为机、为祟，震为发，艮止，故曰笮。笮，音窄，狭也、迫也。○各本祟下多祟在头颈四字，依《归妹》之《师》校。棝，各本多作铜，丁云《说文》棝斗可以射鼠，疑铜为棝之形讹字。愚按：《归妹》之《师》作枯斗，枯，正棝之音讹字，由此证铜确为棝，丁说是也，故竟从之。
　　离。高飞不视，贪饕所在。臭腐为患，自害其身。离为飞、为视，巽伏，故不视。兑口为食，正反兑故曰贪饕。巽为臭腐，伏坎为患。艮为身。○其，宋元本作躬，依汲古。
　　咸。铅刀攻玉，坚不可得。单尽我力，胝胼为疾。详《坤》之《豫》。第三句依宋元本。单，殚之省文，汲古作尽我筋力。第四句宋元本作齿为疾贼，依汲古。
　　恒。方喙宣口，圣智仁厚。解释倒悬，家国大安。详《小畜》之《噬嗑》。解释，宋元本作释解，依汲古。家，汲古作厯，依宋元本。
　　遯。蜘蛛南北，巡行罔罟。杜季利兵，伤我心旅。此用遇卦《井》象。巽为虫，故曰蜘蛛。离南，坎北，离为网罟。艮为少、为木，故曰杜季。艮为刀剑，故曰利兵。坎为心旅。杜季，即杜伯，《史记正义》引《周春秋》云：宣王杀杜伯而无辜，后三年宣王会诸侯，田于圃，日中，杜伯起于道左，衣朱衣冠，操朱弓矢射宣王，中心折脊而死。《国语》则云于鄗。○首二句各木皆作"踟蹰南北，误入丧国"，旅作腹，丁云依《御览》蜘蛛引校改，旅即膂之省文。
　　大壮。公孙之政，惠而不烦。乔子相国，终身无患。通《观》。艮为公孙，坤为政。乔，丁云乔侨通用，郑子产也。艮为乔木，故取象。坤为国、为终、为身、为患，艮安，故无患。
　　晋。孤矢大张，道绝不通。小人寇贼，君子壅塞。坎为弧、为矢，艮为道路，坎陷，故不通。坤为小人，艮为君子，坎为寇贼、为壅塞。
　　明夷。藏戟之室，封豕受福。充泽肥腯，子孙蕃息。坎为戟、为室、为隐伏，故曰藏。坎为豕，震为福、为大，故曰封豕。伏乾为肥腯。震为子、为蕃息。
　　家人。八子同巢，心劳相思，虽苦无忧。伏震为子，巽数八，故曰八子。离为巢，坎为心、为劳、为忧。
　　睽。循理举手，举求取予。六体相摩，终无殃咎。通《蹇》。艮为手，坤为理，二阳分居坤中，故曰循理。艮为举求、为取予，艮为体，坎数六，故曰六体。重坎，故曰相摩。艮为终。《左传闵元年》遇屯之比，曰六体不易。六体，即谓坎也。○举求取予，汲古作典求相予，摩作磨，均依宋元本。殃咎，宋元本作咎殃，不协，依汲古。
　　蹇。公子王孙，把弹摄丸。发辄有获，室家饶足。详《比》之《小畜》。
　　解。井渚有悔，渴蜺为怪。不亟徙乡，家受其殃。坎为井、为渚、为悔，震为蜺，下有离火，故曰渴蜺。坎为怪，《汉书五行志》："上官桀谋废昭帝，立燕王，是时天雨虹下属宫中饮井水竭"，《淮南子》："虹蜺者，天之忌也"，故不避则受其殃。○宋元本悔字均缺，依汲古。
　　损。郑会细声，国乱失倾。弘明早见，止乐不听。《左传襄二十九年》："吴季札聘鲁，观乐，为之歌，郑曰：美哉，其细已甚，民弗堪也，是其先亡乎？自郐以下无讥焉"，林全用其意。坤为郑会，《左传》作郐，《毛诗》作桧。会，盖其省字。震为声，坤柔，故曰细声。坤为国、为乱、为倾，艮为明弘。明犹弘通，谞，季子也。震为乐，兑为耳、为听，艮止，故不听。○会细，汲古作浍有，释文同，依宋元本。
　　益。穿室凿墙，不直生讼。褰衣涉露，虽劳无功。《诗召南行露篇》："厌浥行露"，又云"谁谓雀无角，何以穿我屋？谁谓鼠无牙，何以穿我墉"。艮为室、为墉，艮手，故曰穿凿。正反震，故曰生讼。坤为邪，故曰不直生讼。震为衣，坤为水，故曰露。艮手震行，故曰褰衣涉露。坤为劳，坤丧，故无功。○露，汲古作河，非，依宋元本。
　　夬。脱卵免乳，长大成就。君子万年，动有利得。震为卵，今阳长至五，故曰脱卵。艮为乳，艮伏，故免乳。乾为长大、为成就、为君子、为万年。○首句汲古作胎卵胞乳，非，依宋元本。
　　姤。五心乖离，各引是非。莫适为主，道路塞壅。巽卦数五，伏坤为心、为乖离。乾为言，兑亦为言，兑背乾，故曰各引是非。《夬九四》云"闻言不信"，林用象所本也。震为侯、为主、为道路，震伏，故曰莫适为主。乾实，故壅塞。
　　萃。百柱载梁，千岁不僵。大愿辅福，文武以昌。艮巽为梁柱，下坤为多，故曰百柱。坤为车，故曰载。坤为千岁、为僵，艮坚，故不僵。伏乾为大、为福，坤为文，伏震为武、为昌。
　　井。营城洛邑，周公所作。世逮三十，年厯七百。福佑丰实，坚固不落。坤为城邑、为世、为年，震为周、为公，数三，坤数十，故曰世逮三十。震数七，坤数百，故曰年厯七百。伏乾为福佑、为实，伏艮为坚。《左传》周公城洛邑卜世三十，卜年七百。○逮，汲古讹连，依宋元本。
　　困。从叔旅行，食于东昌。嘉伯悦喜，与我芝酒。通《贲》。艮为叔，震为从、为行旅，故曰从叔行旅。震为食、为东、为昌。东昌，齐地名。震为伯、为嘉、为喜，坎为酒，巽为芝，艮为我，故曰与我芝酒。此似有故实，俟考。
　　革。牛耳聋蔽，不晓声味。委以鼎俎，方始乱溃。通《蒙》。坤为牛，坎为耳，坤闭，故耳聋。巽为味，震为声，坤闭，故不知声味。震为鼎俎，离为乱。○溃，汲古作愦，依宋元本。牛，汲古作失，未知孰是。
　　鼎。娵訾开门，鹤鸣弹冠。文章进用，舞韶和鸾。三仁翼政，国无灾殃。详《坤》之《明夷》。
　　震。游魂六子，百木所起。三男从父，三女随母。至己而后，各得其所。震为游、为子，坎为魂，数六，故曰游魂六子。震为木、为百，数三。互坎艮，皆男象，而震为父、为从，故曰三男从父。伏巽，互离兑，皆女象。巽为母，故曰三女从母。离卦数三也。巽居己方，至己而反者，言震巽相反复，震究为巽与震相反也。○反，汲古作足，非，依宋元本。
　　艮。南山兰茞，使君媚好。皇女长妇，多孙众子。《左传》："郑文公有妾曰燕姞，梦天与之兰曰：兰有国香，人服媚之"，艮纳丙，故曰南山。震亦为南。震伏巽，故曰兰茞。震为君，伏兑为媚好，伏巽为皇女、为长妇。艮为孙子，重艮，故曰多、曰众。○首二句汲古讹为"两山萠使，苲君好"，依宋元本。
　　渐。黄虹之野，国君在位。管叔为相，国无灾殃。巽为虹，互离，故曰黄虹。艮为野，伏震为贤君、为管，下艮，故曰管叔。管仲相齐，伯天下。《孝经援神契》曰黄虹抱曰辅臣纳忠，又《帝王世纪》少昊母曰女节，见星如虹下流华渚，梦感而生少昊。○在位，汲古作所在，虹讹为●，均依宋元本。管叔，宋本、汲古作荣段，依元刊。
　　归妹。穿凿道路，为君除舍。开辟福门，喜在我邻。坎为穿，震为道路、为君、为喜，伏艮为门。《史记吕后纪》："东牟侯兴居曰诛吕氏，无功，请得除宫"。震为喜、为邻。
　　丰。商风数起，天下昏晦。旱魃为虐，九土兵作。兑为秋，下互巽，故曰商风。互大坎，故曰昏晦。丰卦屡言日中见斗，林所本也。坎为鬼，下离故曰旱魃。《诗大雅》："旱魃为虐"，《毛传》："魃，旱神也"。震数九，伏艮为兵。○九土，汲古作七凡，非，依宋元本。
　　旅。自卫反鲁，时不我与。冰炭异室，仁道闭塞。详《坤》之《颐》。○反，宋元本作归，闭作隔，均依汲古。
　　巽。春阳生草，夏长条肄。万物蕃滋，充实益有。伏震为春阳、为生、为草。互离为夏，巽为枝条，震为万物、为蕃滋。《诗周南》："伐其条肄"，《传》："斩而复生曰肄，即嫩条"。○肄，各本皆作枝，非，依《巽》之《睽》校。
　　兑。六蛇奔走，俱入茂草。惊于长注，畏惧啄口。互巽为蛇，伏坎，卦数六，故曰六蛇。伏震为走，巽为入、为茂草，兑为口，坎为畏，艮为黔啄。蛇最畏鹳鹤之属，以其啄也。易林读黔喙为黔啄，此又一证也。○俱，汲古作奔，依宋元本。注，汲古作作住，依宋本、元本。啄，各本皆作喙，依《中孚》之《家人》校。注，撃也。
　　涣。明月照夜，使暗为昼。国有仁贤，君尊如故。坎为夜、为月，故曰明月照夜。坎隐伏，艮光明，故曰使暗为昼。艮为国，震为仁、为君。○宋元本缺此林。
　　节。避蛇东走，反入虎口。制于爪牙，骨为灰土。震为东，伏巽为蛇，坎隐伏，故曰避蛇东走。艮为虎，兑为口、为爪牙、为骨，坎为土。○蛇，汲古作地，为作于，依宋元本。
　　中孚。倾迭不行，弱走善僵。孟絷无良，失其宠光。巽为倾迭，震为走，兑折，故曰弱走善僵。震为孟，巽绳为絷，故曰孟絷。艮为良、为光，巽为伏，故曰无良、曰失其宠光。按：《左传昭七年》："卫襄公嬖人婤姶生孟絷，孟絷之足不良，孔成子曰：孟非人也，将不列于宗，后竟不得立"。孟絷无良，即谓孟絷之足不良也。
　　小过。十羊俱见，黄头为首。岁美民安，国乐无咎。兑为羊，数十，又为见，故曰十羊俱见。震为黄，艮为头、为首，故曰黄头为首。震为岁、为乐，艮为国，又为安。○羊，汲古作年，美作尾，均依宋元本。
　　既济。望风入门，来到我邻。餔吾养均。互用遇卦象。○餔，汲古作铺，依宋元本。
　　未济。登高车返，视天弥远。虎口不张，害贼消亡。此仍用遇卦象。井通噬嗑。震为车、为返、为登，巽为高，故曰登高车返。艮为天、为虎，坎闭塞，故口不张。震为口也。巽为贼，风散，故消亡。○车，汲古讹连，天讹失，均依宋元本校。
　　焦氏易林注卷十三
　　行唐尚秉和节之注
　　                      受业蒲城仵道益、丰润董维城堃校刊
　　革之第四十九
　　革。马服长股，宜行善市。蒙佑谐偶，获金五倍。乾为马，巽为股、为长，故曰马服长股。服，犹驾也。乾为金，巽为市、为倍，卦数五，故曰获金五倍。○市，元本作布，依宋本。第三句汲古作俱蒙福佑，五作三，俱依宋元本。
　　乾。高原峻山，陆土少泉。草木林麓，喜得所蓄。此用《革》象。伏艮，故曰高原、曰峻山。伏坤为陆土，坎为泉，坎伏，故曰少泉。震为草木、为喜，艮止，故曰蓄。○陆土，汲古作址大，依宋元本。
　　坤。一门二关，结缉不便。峻道异路，日暮不到。此用遇卦《革》象。坤为门，伏坎，数一，故曰一门。坎为关，坤数二，故曰二关。坤闭，故曰结缉。艮为道路，山高故曰峻道。蒙二至上正反艮，故曰异路。艮为日，坤为暮，艮止，故不到。多用革伏象。关，门牡也。一门数关，故结缉不便。
　　屯。忧患解除，喜至庆来。坐立欢门，与乐为邻。坎为忧患，震为解，为喜乐，艮为门、为坐。
　　蒙。殊类异路，心不相慕。牝牛牡猳，鳏无室家。坤为类，艮为路，二至上正覆艮，故曰殊类异路。坎为心，二至上艮震相反，故不相慕。坤为牝牛，坎为牡猳，艮为鳏、为家，坎为室，言牛豕殊类，虽一牝一牡，而不能配合，故无室家也。○殊，汲古讹疎，依宋元本。
　　需。太王为父，季历孝友。文武圣明，仁政兴起。旦隆四国，载福绥厚。乾为王、为父、为始，故曰太王。伏艮为季，坤为孝友、为文，兑刚为武，乾为仁圣，互离为昼，故曰旦。坤为国，兑西方金，数四，故曰四国。○季历，宋本、汲古作正季，依元本。林词历叙周王之由。旦，周公名。四国，犹四方，非管蔡商奄。
　　讼。临河求鲤，燕婉失饵。屏气摄息，不得鲤子。通《明夷》。坤为水、为河、为鱼，坤柔顺，故曰燕婉。巽为饵，坎失，故燕婉失饵。震为气息，坤闭，故屏气摄息。震为子，坤鱼，故曰鲤子。坤丧，故不得。○失饵，汲古作笑弭，依宋元本。
　　师。贾利求福，莫如南国。仁德所在，金玉为质。坤为利，震为福、为南，坤为国，故曰南国。震为仁德，伏乾为金，震为玉。○质，宋元本作宝，依汲古。
　　比。白虎赤愤，窥观王庭。宫阙被甲，大小出征。天地烦溃，育子不婴。革兑为虎、为西，故曰白虎。坎为赤、为忧愤。赤愤，犹丹愤也。袁高诗：茫茫苍海间，丹愤何由伸。盖与赤心同义，兹曰赤愤，言虎猛也，或疑愤当为幩，然虎旡饰朱幩之理，或又疑为羵。羵为土中怪羊，不能出游也。离为观、为甲，坤为乱溃，乾为王，坎为宫室，伏震为征，乾为大、为天，坤为小、为地，革二至上正反兑巽，兑毁折，巽散乱，而伏艮震，艮为婴儿，震为覆艮，故婴不能育也。○地，汲古作下，溃作愦，依宋元本。
　　小畜。子车针虎，善人危殆。黄鸟悲鸣，伤国无辅。秦风黄鸟诗哀三良殉穆公葬。子车针虎，三良名也。伏震为子、为车，艮为虎，坎为针，故曰子车针虎。震为善、为人，坎危殆。艮为鸟，坤为黄，故曰黄鸟。震为鸣，坎为悲，坤为国。伤国无辅，言失贤人也。
　　履。两目失明，日暮无光。胫足跛曳，不可以行，顿于邱傍。详《剥》之《萃》。○曳，各本皆作步，依《剥》之《萃》校。
　　泰。罗网四张，鸟无所翔。征伐困极，饥寒不食。坤为网罗，震卦数四，故曰四张。震为鸟、为翔、为征伐。坤为饥，乾为寒，兑口为食，坤闭，故不食。
　　否。伯夷叔齐，贞廉之师。以德防患，忧祸不存。震为伯，震伏，故曰伯夷。艮为叔，互巽，故曰叔齐。余详《比》之《剥》。
　　同人。疾贫望幸，贾贩市并。开牢择羊，多得大。详《否》之《坎》。○幸，宋元本作仕，非，依汲古。第二句各本皆作使伯行贩，依元本《讼》之《遯》校。
　　大有。南山之杨，其叶牂牂。嘉乐君子，为国宠光。首二句陈风诗。牂牂，《毛传》盛貌。伏艮，纳丙，故曰南山。艮为木，故曰杨。艮为君子、为光，坤为国。
　　谦。东壁余光，数暗不明。主母嫉妬，乱我事业。震东，艮壁，艮又为光，故曰东壁余光，言烛在东壁。艮为明，互坎故不明。坤母，震为主，故曰主母。坎为嫉妬，坤为事业、为乱，事详《谦》之《屯》。
　　豫。厌浥晨夜，道多湛露。瀐衣濡袴，重难以步。《诗召南》："厌浥行露，岂不宿夜，畏行多露"，《传》："厌浥湿意"。震为晨，坤坎皆为夜，震为道。坎为瀐湿也，震为襦袴。坤为重，震为步，坎陷，故难。○厌浥，各本皆作迷行。瀐衣濡袴，宋元本作瀐我襦袴，汲古作沾濡襦袴，难以步，宋元本步作涉，汲古作不可步，俱依元本《未济》之《损》校，始知此林宋元汲古本皆讹错也。
　　随。目瞤足动，嘉喜有顷，举家蒙宠。详《乾》之《需》。第二句宋元本作喜如其愿，不韵，依汲古。
　　蛊。鹰鹯欲食，短兔困急。逃头见尾，为害所贼。艮为鹰鹯，震为兔，雉，鸡属，疑用巽象也。艮为头、为尾，艮在外，故曰逃头。三至五艮覆，故曰见尾。兑为见、为毁折，故为害。巽为贼。○逃头，汲古作延颈，害作我，均依宋元本。
　　临。鼻移在项，枯叶伤生。下朽上荥，家扰不宁，失其金城。通《遯》。艮为鼻，乾为首，鼻在首下，故曰移鼻在项。震为叶，巽陨落，故曰枯叶，故曰下朽。乾为荣，故曰上荣。艮为家、为城，乾为金，坤消，故失其金城。○下朽，汲古作下枯，依宋元本。
　　观。飞不远去，法为罔待。禄养未富。乾为禄、为富，乾伏，故未富。○第二句汲古作汝为内伤，姑从宋元本，仍未协。汲古多"终无灾咎，君善安止"二句，依宋本。
　　噬嗑。倒基败宫，重舌作凶。被髪夜行，迷乱相误，亡失居止。艮为基、为宫，正覆艮，故曰倒基败宫。伏兑为舌，正覆兑，故曰重舌。震为髪、为行，坎为夜，正反震，故曰迷乱相误，而失居止也。○宫，汲古讹筥。夜行，宋元本、汲古皆作长夜，亡失居止皆作深亡吉居，均依丁本。
　　贲。亥午相错，败乱绪业，民不得作。离居午，艮居亥，离为败乱，伏巽为绪，坎众为民。《诗汜历枢》云：卯酉为革政，亥午为革命；又《汉书翼奉传》："易有阴阳，诗有五际。"孟康曰：五际，卯酉午戌亥，阴阳始终际会之岁，于此则有改变之政。
　　剥。野麋畏人，俱入山谷。命短不长，为虎所得，死于牙腹。艮为麋、为山谷，坤为畏、为死，故曰命短。艮为虎，坤为复，伏兑为牙。
　　复。秋冬探巢，不得鹊雏。衔指北去，愧我少姬。详《观》之《屯》。
　　无妄。双凫欲飞，俱归稻池。经涉雈泽，为矢所射，伤我胸臆。详《屯》之《旅》。
　　大畜。天门开辟，牢户寥廓。桎梏解脱，拘囚纵释。详《小畜》之《泰》。
　　颐。尼父孔丘，善钓鲤鱼。罗网一举，得获万头，富我家居。上艮，故曰尼、曰丘。下震，坤虚，故曰孔丘。《史记孔子世家》："叔梁纥祷尼丘，生孔子，字仲尼。"《左传哀十六年》："孔丘卒，哀公诔之曰：鸣呼哀哉，尼父无自律"。坤为鱼、为罗网，为万。艮为首，故曰万头。艮为家，坤多，故曰富。○网，宋本作钓，元本作钩，依汲古。
　　大过。彭生为豕，暴龙作贼。盗尧衣裳，桀跖荷兵。青禽照夜，三旦夷亡。○豕，各本多作妖，于象不合。桀作聚，依《比》之《蒙》校。
　　坎。华言风语，乱相诳误。终无凶事，安宁如故。详《咸》之《颐》。○诳，宋本作狂，依元本、汲古。
　　离。延颈见足，身困名辱。欲隐避仇，为害所贼。伏艮为颈，震为足，离为见，艮为身、为名，二四艮覆，故曰困辱。伏坎为隐伏、为仇、为害贼。○延，宋元本作逃，名作不，皆非，依汲古。贼，汲古作灭，依宋元本。
　　咸。无足断跟，居处不安，凶恶为残。详《夬》之《大过》。汲古多君臣相得四字，依宋元本。跟，汲古讹垠。
　　恒。三人俱行，北求大牂。长孟病足，倩季负粮。柳下之宝，不失我邦。详《同人》之《丰》。宝，依校各本皆作贞。我邦，宋元本、汲古皆作骊黄，皆非，依汲古《涣》之《豫》校。粮，宋元本作囊，依汲古。此林屡见粮皆作囊，致难索解，独此处存其真。季者，季路。《家语》子路曰：吾尝为亲负米百里之外，心甚乐之。林用此事，以此见汲古本真可贵也。
　　遯。退飞见祥，伤败毁坠。守小失大，功名小遂。艮为飞，阴消阳，故曰退飞。祥，犹兆也。凡吉凶之兆先见者，皆曰祥。伏兑，故曰见。巽为陨落，故曰伤败毁坠。艮为守，阴小阳大，阴消阳，故曰失大。艮为名。《左传僖十六年》六鹢退飞，过宋都，宋襄公曰：是何祥也。注：祥，吉凶之先见者，后战于泓，不击半济，不杀二毛，襄公果败，故曰守小失大。
　　大壮。持心瞿目，善摇数动。不安其处，散涣府藏，利得无有。伏艮为目，乾惕，故持心瞿目。震为动摇，震往，故曰善摇数动，不安其处。伏巽风，故曰散涣。坤为府藏，巽为利，坤亡，故无利。○摇数，宋元本作数摇，末句作无有利得，均依汲古。瞿目，各本讹惧怒，从《震》之《离》校。瞿，惊视也。林意似指吕媭散弃财宝事。
　　晋。牵尾不前，逆理失臣。卫朔以奔。○卫，依《比》之《恒》校，各本皆作惠，非。
　　明夷。禄如周公，父子俱封。震为周、为公、为父、为子。○汲古多建国洛东，在第二句，宋元本无。
　　家人。君有八人，信允笃诚，为尧所举。通《解》。震为君、为人，巽数八，故曰八人。坎为信、为诚笃，震为帝，故曰尧。○君，宋元本作吾，依汲古。诚，汲古作敏，元本讹畒，依宋本。
　　睽。久阴霖雨，泥涂行潦。商人休止，市空无宝。详《夬》之《大过》。
　　蹇。无足断跟，居处不安，凶恶为残。见前《咸》卦。
　　解。马蹄踬车，妇恶破家。青蝇污白，恭子离居。详《观》之《随》。蹄，音踶，足相躗曰蹄。
　　损。噂噂所言，莫如我垣。欢喜坚固，可以长安。详《乾》之《困》。
　　益。懿公浅愚，不受深谋。无远失国，为狄所贼。详《比》之《家人》。贼，汲古作灭，依宋元本。
　　夬。骐骥绿耳，章明造父。伯夙奏献，衰续厥绪。佐文成伯，为晋元辅。《史记晋世家》造父幸于周缪王，取骥之乘匹骅骝绿耳献之缪王，王使造父御西巡守，乃赐造父以赵城，十二世生赵夙，事晋献公，夙之孙曰赵衰，事晋文公成伯业。乾为马、为父、为大明。章明者，言始显也。遇卦革伏震为伯，坤为夙，艮手为奏、为献。奏，进也。奏献者，言进事献公也。巽为绪，离为文，震为晋。○骥，元本作鳞，依宋本、汲古。伯夙，汲古作夙伯，奏作所，依宋元本。衰，各本皆作襄，依《节》之《泰》校。
　　姤。驾车入里，求鲜鲂鲤。非其肆居，自令后市。通《复》。坤为车、为里，震为驾，巽为鱼、为市肆，震为后，言里非产鱼之地，故求之不得。○入，汲古作十，依宋元本。
　　萃。求麞嘉乡，恶地不行。道止中返，喜还其床。艮为麞、为乡，坤为恶，坤闭，故曰恶地不行。艮为道、为止、为床，伏震为反、为还。○返，宋元本作迁，还作反，均依汲古。
　　升。杖鸠负装，醉卧道傍。不知何公，窃我锦囊。坤文为鸠，互震故曰杖鸠。白贴云：老人食多咽，刻鸠为杖，取鸠食不咽之义。震为装、为道，伏艮为卧，坤迷，故曰醉卧。震为公，巽为盗，坤为囊。坤文，故曰锦囊。○杖，汲古作使，锦作衣，均依宋元本。
　　困。登昆仑，入天门。过糟丘，宿玉泉。同惠欢，见仁君。详《比》之《姤》。三字句。仁，宋元本作欣，非。
　　井。水为火牡，患厌不起。季伯夜行，与喜相逢。《左传昭七年》：水，火之牡也。卦水火相交，故曰水为火牡。坎为患、为夜，伏艮为季，震为伯、为行、为喜。○牡，宋元本皆讹庄，汲古讹木为大床，依丁本。喜，汲古讹善。
　　鼎。乌孙氏女，深目黑丑。嗜欲不同，过时无耦。通《屯》。艮为乌、为孙，坤女，互大离，故曰深目。坤为黑、为丑，坎为嗜欲，艮时，坤寡，故过时无耦。
　　震。子鉏执麟，春秋作经。元圣将终，尼父悲心。详《讼》之《同人》。○经元，宋元本作元阴，汲古作阴元，依汲古《讼》之《同人》校。
　　艮。灼火泉源，钓鲂山巅。鱼不可得，火不肯然。○火，宋元本讹炭，肯作可，依《比》之《屯》校。
　　渐。天马五道，炎火久处。往来上下，作文约己。衣枲丝麻，相随笑歌，凶恶如何。义不可晓，恐多讹字，故不释象。
　　归妹。鸱鸮破斧，冲人危殆。赖旦忠德，转祸为福，倾危复立。详《否》之《蛊》。
　　丰。牡飞门启，忧患大解，不为身祸。详《需》之《兑》。
　　旅。石门晨门，荷蒉食贫。遁世隐居，竟不逢时。《论语》子路宿于石门，晨门曰奚自。又子击磬于卫，有荷蒉过门者曰：有心哉，击磬乎。注：晨门荷蒉，皆隐者。艮为石、为门，伏震为晨、为蒉，艮为荷，兑为食，离虚，故曰食贫。艮为世，巽伏，故曰遁世隐居。艮为时。○晨门，宋元本作晨开，食作疾，皆非，从汲古。
　　巽。免聚东郭，众犬俱猎。围缺不成，无所能获。详《蹇》之《坤》。
　　兑。三羊羣走，雉兔惊骇。非所畏惧，自令劳苦。兑羊，离卦数三，故曰三羊羣走。离为雉，伏震为兔、为惊骇，伏坎为畏、为劳。
　　涣。羽翮病伤，无以为强。宋公德薄，败于水泓。震为羽翮，坎为病，故曰羽翮病伤。震为公，《说文》以木架屋曰宋，艮象也，故曰宋公。下坎，故曰泓水。《左传》宋襄公与楚战，败于泓。
　　节。姬姜稚叔，三人偶食。论仁议福，以安王室。震为姬，伏巽为姜，艮少，故曰稚叔。震数三，兑食，兑卦数二，故曰三人偶食。震为言、为仁、为王，坎为室。○稚，宋元本讹雅，依汲古。
　　中孚。精诚所在，神人为辅。德教之中，弥世长久。三圣乃兴，多受福祉。震为精诚、为神、为人、为德教、为福祉，数三，故曰三圣。革互乾为圣，文、武、周公也。○之中，汲古作亡患，乃兴作仍事，依宋元本。又神人为辅，宋元本作神为人辅，非，依汲古。
　　小过。岐周海隅，独乐不忧。可以避难，全身保才。震为周，艮山，故曰岐周。兑为海，震为乐，巽寡，故曰独乐。巽伏，故曰避难。艮为保、为身。○才，汲古作财，依宋元本。
　　既济。孤独特处，莫依为辅，心劳志苦。详《益》之《艮》。
　　未济。顾望登台，意常欲逃。贾辛丑恶，妻不安夫。离为顾望、为丑恶，坎夫离妻，离卦在上，故妻不安夫。《左传昭二十八年》魏献子谓贾辛曰：昔贾大夫恶，娶妻而美，三年不言不笑。
　　鼎之第五十
　　鼎。积德之君，仁政且温。伊吕股肱，国富民安。伏《屯》。震为德、为君、为仁，坤为积、为政、为国、为民、为富，震为伊，巽为吕、为股肱。○君，宋元本作至，仁作君，依汲古。
　　乾。倾筐卷耳，忧不能伤。心思古人，悲慕失母。此用遇卦《鼎》象。伏震为筐，坎为耳、为忧、为心、为悲慕，坤为母。卷耳，草名，《周南》"采采卷耳，不盈倾筐"，《毛传》谓后妃思君子不在，兹谓失母，与毛异。○古，宋元本作故，依汲古。
　　坤。却叔贾贷，行禄多悔，利无所得。此仍用《鼎》象。巽为退，伏艮为叔，故曰却叔。震为商贾、为行、为路，坤为悔，巽为利，坤亡，故无得。晋却氏贪而好贷，数世不改，至成公十七年果为厉公所灭，故林词云云。
　　屯。蹶足狂跛，怪碎不行。弃捐乎人，名字无申。震为足，坎蹇，故曰蹶、曰跛。坎为怪、为破，坤闭，艮止，故不行。坤为弃捐。震为人，艮为名，坤为文字。坤黑，坎伏，故曰无申。申，明也。○首二句宋元本作"蹙狂跛衽，辟坐不行"，捐乎作损平，申作中，均依汲古。
　　蒙。文王四乳，仁爱笃厚。子畜十男，夭折无有。见前《颐》之《节》。
　　需。容民蓄众，不离其居。坎为众、为民，伏艮为居。○居，汲古作君，依宋元本。
　　讼。三雏相逐，蝇坠釜中。灌沸淹殪，与母长决。伏震为子、为行，故曰三雏相逐。巽为蝇，伏坤为釜、为水、为死、为母。○雏，宋元本作摧。按：《讼彖》"不利涉大川，入于渊也"，故林词如此。
　　师。所望在外，鼎令方来。拭爵涤罍，灼食待之，不为季忧。此兼用《鼎》象。离在外卦，故曰所望在外。震为鼎、为爵、为罍，伏艮，故曰拭爵。坎水，故曰涤罍。艮为待、为季。○涤，宋元作澡，依汲古。又鼎令疑为鼎命，即大命也。
　　比。陆居少泉，高山无云。车行千里，涂污尔轮，亦为我患。坎为泉，坤艮皆为陆，故曰少泉。坎为云，艮为高山，坎隐伏，故无云。坤为车、为千里，坎为轮、为泥涂，故曰涂污尔轮。坎为患。
　　小畜。东家杀牛，闻臭腥臊。神背西顾，命衰绝周。亳社灾烧，宋人夷诛。详《噬嗑》之《巽》。闻，汲古本作污，依宋元本。西，宋元本作不，依汲古。衰绝，汲古作绝衰，非，依宋元。神背西顾，言背东家而西顾也。命衰绝周，言殷命已衰，而绝于周室也。
　　履。长子入狱，妇馈母哭。霜降旬日，向晦伏法。旁通《谦》。震为长子，坎为狱，坤为母，伏巽为入、为妇，兑口，故曰母哭。坤为霜，离日，坤数十，故曰旬日。坤为晦、为杀，故曰伏法。《隋书刑法志》："圣王莫不先春风而播恩，后秋霜而动宪"，是自古杀人皆在霜降后，兹曰向晦，并用晦日也。
　　泰。温山松柏，常茂不落。凤凰以庇，得其欢乐。详《需》之《坤》。
　　否。大屋之下，朝多君子。德施溥育，宋受其福。艮为屋，上乾，故曰大屋。艮为朝、为君子，坤众，故曰多。《说文》"以木架屋曰宋"，故艮为宋。○溥，宋元本作博，依汲古。
　　同人。罗张目抉，围合耦缺，鱼鸟生脱。离为网罗、为目。抉决通。兑毁，故目决，言网目毁也。离中虚，故曰围合。二人为耦，按：《周礼天官》掌次射则张耦次。疏：凡射耦，皆两两俱升南面而射，耦缺则射者无。巽寡，故曰耦缺。巽为鱼，离为鸟，目抉耦缺，故鱼鸟得脱也。○抉，汲古讹列，耦作月，多采捕无功四字，在第三句，俱依宋元本。
　　大有。羔裘豹袪，高易我宇。君子维好，至老无忧。兑为羊，离文为豹，乾为衣，故曰羔裘豹袪。伏艮为高、为宇、为君子。乾为老，坤为忧，坤伏，故不忧。羔裘，《唐风》篇名，毛谓晋人不恤其民，刺诗兹云君子无忧，与毛异。○宇，元本讹字，依宋本。第四句宋元本无，依汲古。
　　谦。大头明目，载受嘉福。三雀飞来，与禄相得。坎为大首，伏离为明目，震为载、为嘉福。数三，艮为雀，故曰三雀。○嘉福，宋元本作喜福，汲古更讹为福善，依周[当作局]本。
　　豫。销锋铸耜，休放牛马。甲兵解散，夫妇相保。详《晋》林。第二句宋元本作纵牛救马，汲古作纵牛放马，依晋林校。又耜宋元本讹刃。
　　随。吉日车攻，田弋猎禽。反行饮至，以告嘉功。详《履》之《夬》。车攻，宋元本作举钓，依汲古。猎，汲古作双，反行饮至作宣王饮酒，均依宋元本。嘉，宋元本讹喜，依汲古。
　　蛊。商人行旅，资无所有。贪贝逐利，留连王市。轘辕内安，公子何咎。震为商旅，艮为贝，巽为利，艮止，故曰留连。巽为市，震为王，故曰王市。震为辕、为公子，艮为安。按：《左传襄二十二年》：栾盈被掠于周，周王使候出诸轘辕。又《高祖纪》因张良遂掠韩地轘辕。是轘辕为地名，而《管子》云：凡主兵者必先审知地图，轘辕之险。又《东京赋》：邪径捷乎轘辕，薛综注：轘辕，十二曲道，将去复还，故曰轘辕。是轘辕为曲径，所以设险，故曰轘辕内安，公子无咎。盖艮震皆为道路，卦三至上艮震相反复像轘辕也。○王市，宋元本作玉帛，轘作驭，均依汲古。 
　　临。火入井口，扬芒生角。犯历天门，窥观太微。登上玉床，家易其公。通《遯》。艮为星、为火，兑为井、为口，艮为角。火，荧惑也，言荧惑入井。艮为门，上乾为天，《内经》以戊亥为天门，乾艮皆位西北，故曰天门。艮为观，《天文志》太微为五帝之庭，明堂之房。乾为帝、为玉，艮为床，故曰玉床。艮为家，震为公，言荧惑入井，芒角犯太微，国君将易也。○首句宋元本作火井旸谷，依汲古。扬，汲古作阳，依宋元本。其，宋元本作共，又有作六者，依汲古。此自古星占，顾炎武谓林词本《汉书李寻传》，《李寻传》焉有火入井口之语，先儒从不知林词皆本卦象，故误解。
　　观。秋隼冬翔，数被严霜。甲兵充庭，万物不生。鸡釜夜鸣，民扰大惊。通《大壮》。兑为秋，艮为隼，乾为冬，震为翔，故曰秋隼冬翔。坤为霜，艮为甲兵、为庭，坤为万物，坤杀，故不生。巽为鸡，坤为釜、为夜，震为鸣，故曰鸡釜夜鸣。坤为民，震为惊。釜鸣，详《复》之《旅》。鸡夜鸣，言失时也。
　　噬嗑。东行西步，失其次舍。乾侯野井，昭君丧居。震为东行，坎西，故曰西步。艮为次舍。震为诸侯、为君，上离，故曰乾侯、曰昭君。艮为野，伏兑为井，《左传昭三十二年》公薨于乾侯。野井，齐地名。昭二十五年齐侯唁公于野井是也。
　　贲。肿胫病腹，陷厕污辱。命短时极，孤子哀哭。震为胫，艮为节，故曰肿胫。肿，《说文》痈也。离为腹，互坎，故曰病腹。坎为厕、为陷、为污，艮为时，伏巽为命，兑为折，故曰短命。震为子，坎孤，坎悲，故曰孤子哀哭。伏兑为哭。《左传》晋侯有疾，张，如厕，陷而卒。
　　剥。切肤近火，虎绝我须。小人横暴，君子何之。艮为肤、为火、为虎、为须、为君子，坤为小人，重坤，阴盛销阳，故曰横暴。艮止，坤闭，故曰何之。○火，汲古作灾，之亦作灾，依宋元本。子，宋元本作复，非，依汲古。
　　复。女室作毒，为我心疾。和不能治，晋人赴告。坤为女、为室、为毒、为心、为疾，《左传昭元年》女阳物也，而晦时淫，则生内惑蛊之疾，故曰女室作毒，为我心疾。坤死，故和不能治。震为晋、为人、为告，言平公死，赴告列国也。○不，汲古作弗，非。刘毓崧云：弗，昭帝名。易林讳当时君名，故不见弗字。果，宋元本皆作不。
　　无妄。兵征大宛，北出玉门。与胡寇战，平城道西。七日绝粮，身几不全。详《屯》林。此以巽为寇，余象皆同。
　　大畜。九子十夫，莫适与居。贞心不壹，自令老孤。震数九，故曰九子。震为夫，兑数十，故曰十夫。艮为居，正反艮，故曰莫适与居、曰贞心不壹。艮为贞，乾为老，伏巽为寡，故曰孤。○首句汲古讹十子夬九，壹讹宣，自令老孤讹至今名孤，均依宋元本。
　　颐。车行稻麦，遂至家国。乐土无灾，君子何忧。震为车、为稻麦，坤为家国、为土、为灾、为忧，震为乐、为解，故无灾忧。○子，宋元本作父，车作东，均依汲古。车行者，言以车运行稻麦至家也。
　　大过。作室山根，所以为安。一夕崩颠，破我饔飧。详《贲》之《明夷》。
　　坎。六人俱行，各遗其囊。黄鹄失珠，无以为明。详《临》之《师》。
　　离。伯蹇叔盲，莫为守囊。失我衣裘，不离其乡。伏坎。中爻震为伯，坎蹇，故曰伯蹇。艮为叔，中爻互大离，故曰叔盲，故曰囊。艮守，坎伏，故莫为守囊。震为衣裘，上下坎，故曰失。艮为乡也。○乡，汲古作邦，依宋元本。此句各本皆作我是、阴乡或阴邦，我是者失我之讹，阴乡尤难解，今从《否》之《噬嗑》校。
　　咸。襃宠洒尤，败政倾家。覆我宗国，秦灭周室。互乾为王，巽为母，有王母之象，故曰襃。襃，幽王后，襃姒也。伏坤为尤。洒尤者，言龙洒于王庭也。伏坤为政，艮为家室、为国，兑毁，故曰败倾。艮为国，震为宗，震覆为艮，故曰覆我宗国。兑为秦，震为周，震伏，故曰秦灭周室。《诗》："赫赫宗周，襃姒灭之"，林咏其事。○洒，汲古作溢，依宋元本。
　　恒。诡言译语，仇祸相得。冰入炭室，消灭不息。伏正反震，故曰诡言译语。伏坤为仇、为祸、为冰，艮为室、为火，火与坤连，故曰冰入炭室。坤消坤死，故曰不息。○诡，宋元本作该，非，依汲古。
　　遯。彭生为豕，暴龙作灾。盗尧衣裳，聚跖荷兵。青禽照夜，三日夷亡。详《比》之《蒙》。此以巽为豕、为盗、为跖，首句宋元本作彭名为妖，汲古作彭生为妖，依《比》之《蒙》校。
　　大壮。朝露白日，四马过隙。岁短期促，时难再得。震为朝、为白，兑为露，乾为日、为马，震卦数四，故曰四马。伏巽为隙，乾为岁，伏艮为时期，伏观为消卦，故曰岁短期促也。《汉书张良传》人生如白驹过隙。
　　晋。耳阙道丧，所为不成，求事匪得。伏坎，故耳阙。艮为道，道丧，言无耳丧失人道也。艮为求，坤为事，坤丧，故所为不成，求事不得也。○丧，宋元本作衰，依汲古。求事，汲古作所求，依宋元本。
　　明夷。申公患楚，危不自安。重耳出奔，侧丧其魂。震为申、为楚，坎为患危，坤为重，故曰子重。耳讹字。震为出奔、为子，坎为邪，故曰侧。侧，子反名也。乾为魂，乾伏，故曰丧魂，坤为丧也。《左传成七年》子重请取于申吕以为赏，子反欲取夏姬，皆为申公巫臣所止，后巫臣自取夏姬，奔晋，故子重子反皆怨巫臣而灭其族。巫臣遗二子书曰：余必使尔疲于奔命以死，后巫臣教吴伐楚，子重子反于是乎一岁七奔命。重耳为子重之讹，然各本皆如此，不敢改也。
　　家人。南上太山，困于空桑。左沙右石，牛马无食。此用《鼎》象。伏震为南，艮为山，坎为困，巽为桑，离枯，故曰空桑。震左，兑右，艮为沙，巽为石，故曰左沙右石。离牛，乾马，兑为食，离虚，故无食。○空，宋元本作此，依汲古。
　　睽。悔隅辽右，福禄所在。柔嘉蒙礼，九夷何咎。兑为海、为右，伏艮为东北，故曰辽右。遇卦鼎，乾为福禄。伏坤为柔、为礼，震为嘉，数九，故曰九夷，坤为夷也。《论语》子欲居九夷。
　　蹇。阳春生长，万物壮茂。垂枝布叶，君子比德。此仍用《鼎》象。伏震为阳春、为生长、为壮茂，伏坤为万物、为枝叶，艮为君子，震为德。○枝，汲古讹秋，依宋元本。
　　解。低头窃视，有所畏避。行作不利，酒酸鱼败，众莫贪嗜。坎为首、为，故曰低头。离为视，坎盗，故曰窃视。坎为畏，坎隐伏，故曰畏避。坎险，故曰不利。坎为酒菜，伏巽为鱼，巽木，木曲作酸，故曰酒酸。巽为臭，故曰鱼败。坎为众。○作，宋元本讹伯，莫讹若，均依汲古。
　　损。左辅右弼，金玉满堂。常盈不亡，富如敖仓。详《师》之《归妹》。堂，宋元本作柜，如作于，均依汲古。
　　益。坐朝垂轩，据德宰民。虞叔受命，六合和亲。艮为坐，坤为朝、为轩、为民，震为德，艮手，故曰据德。艮官，故曰宰民。震为驩虞，艮为叔，故曰虞叔。巽为命，坤为合，伏乾数六，故曰六合，言虞舜坐朝堂为天子也。
　　夬。东行西坐，丧其犬马。南求骅骝，失车林下。此用《鼎》象。伏震为东、为行，伏坎为西，艮为坐，故曰西坐。艮犬，震马，坤丧，故曰丧其犬马。震为南、为马，艮为求，故曰南求，故曰南求骅骝。坤为舆，震为林，坎失，故曰失车林下。坤为下也。○坐，汲古作走，依宋元本。
　　姤。砥德砺材，果当成周。拜受大命，封为齐侯。此亦用《鼎》象。伏震为德、为材，艮为石，故曰砥砺。艮为果，震为周，艮为成，故曰果当成周。艮为拜，本卦巽为命，重乾，故曰大命。巽为齐，震为诸侯，故曰齐侯。果当成周者，言太公积德，果遇文王也。
　　萃。西逢王母，慈我九子。相对欢喜，王孙万户，家蒙福祉。兑在西，坤母，伏乾，故曰王母。伏震为子，数九，坤为慈，故曰慈我九子。伏象正反震相对，故曰相对欢喜。艮为孙，伏震为王，故曰王孙。坤为户、为万，故曰万户。艮为家，伏震为福祉。
　　升。安坐玉床，听韶行觞。饮福万岁，曰寿无疆。伏艮为坐，震为玉，巽为床，故曰玉床。震为乐、为觞，兑为耳，故曰听韶行觞。震为福、为万岁，兑口，故曰饮。伏艮为寿，坤广，故曰无疆。○曰，宋元本作日，依汲古。
　　困。登高望家，役事未休。王事靡盬，不得逍遥。详《夬》之《解》。○事，宋元本作政，依汲古。
　　井。击鼓蹈陔，不得相踰。章甫文德，福厌祸消。元刊注云：陔，阶次也。按：礼有陔夏，乐有击鼓，为登阶之节，故曰不得相踰，言登阶有节，不得乱也。伏震为鼓，艮为击、为陔、为冠，故曰章甫。伏离为文，震为福，坎为祸。厌，足也。○蹈，汲古作陷，非。消，宋本作涓，依元本、汲古。
　　革。追亡逐北，至山而复。稚叔相呼，反其室庐。依《需》之《涣》校。各本皆作"追亡逐北，呼还幼叔。至山而复，得反其室"。
　　震。老滑大，东行盗珠。困于噬敖，几不得去。《山海经》云：尧光之山有兽穴居而冬蛰，名曰猾余。峩之山有兽焉，见人则眠，名曰狳。狳，即也。皆艮象。震为东、为珠，坎为盗，故曰盗珠。坎为困。噬敖，按《诗》搏兽于敖《传》：敖，地名。噬敖，疑亦地名也。○，宋元本讹偷，珠作敖，均依汲古。困，汲古作国，依宋元本。
　　艮。禹召诸神，会稽南山。执玉万国，天下康安。详《姤》之《临》。神，宋元本作侯，第二句作南山会稽，均依汲古。安，汲古作寜，依宋元本。
　　渐。忉忉怛怛，如将不活。黍稷之恩，灵辄以存，获生保年。详《蒙》之《损》。首句宋元本作忉怛忉怛，兹依汲古。
　　归妹。侯叔兴起，季子富有。照临楚国，蛮荆是安。元刊注：季氏富于周公，然下曰照临楚国，则上二句皆楚事也。按：《左传文元年》楚成王欲立商臣为太子，令尹子上曰：楚国之举，恒在少者，言楚君恒为少子也。又昭十三年叔向曰：弃疾必有楚国，芈姓有乱，必季实立楚之常也。首二句言楚之兴起，富有者恒在叔季之子，与子上叔向语同也。《左传昭七年》薳启强曰：将使衡父照临楚国。震为侯、为兴起、为荆楚，伏艮为叔季、为安。○侯，宋本作俟，依元本。
　　丰。白马骏骝，更生不休。富我商人，利得如丘。通《涣》。震为白、为马，故曰白马骏骝。震为生，二五正反震，故曰更生不休。震为商人，艮为丘，巽为利。○骏骝，宋元本作驳，依汲古。
　　旅。灼火泉源，钓鲂山颠。鱼不可得，炭不肯然。详《革》之《艮》。
　　巽。避患东西，反入祸门。糟糠不足，忧动我心。详《否》之《需》。
　　兑。成王多宠，商臣惶恐。生其祸心，使君危殆。伏艮为成，震为王，兑为媚、为姬，重兑，故曰多宠。震为商，艮为臣，坎为恐、为心、为祸、为危殆。震为君。○成，汲古作我，形讹字。臣作人，声讹字。成，依宋元本，臣，依元本。宋本亦讹人。君，汲古作我，依宋元本。汲古多终无灾咎四字，宋元本无。商臣，楚成王世子，后弑成王，见《左传文元年》。
　　涣。虎饥欲食，见猬而伏。禹通龙门，避咎除患，元丑以安。艮为虎，伏离，中虚，故曰饥。伏兑为食，坎为棘、为猬、为隐伏。《史记龟策传》注：猬能伏虎，言虎将食，见猬而畏伏。震为龙，艮为门，震为帝王，故曰禹。孟氏逸象坤为丑，此似以坎为丑。○饥，宋元本作饮，依汲古。患，汲古作祸，依宋元本。
　　节。按民呼池，玉杯文案。鱼如白云，一邑获愿。杯者，杖之讹。《后汉书礼仪志》：仲秋县道按户比民，年七十者，授以玉杖。八十九十，礼有加。文案，盖养老加礼也。坎为民、为池，艮为按。震为玉、为椀、为案。案，椀也。伏离，故曰文。伏巽，故曰鱼、曰白。坎为云，故曰白云。艮为邑，坎数一，故曰一邑。此亦有故事，为今所不能考。牟庭等便谓呼池改为安民县在平帝二年，为焦氏所不及见，疑为崔篆所为，岂知安为按之讹字。《同人》之《豫》宋本、元本、汲古皆作按呼，汲古且作湖，安得据此讹字，以致疑乎。多见其不考耳。丁晏卿谓牟庭私改按为安，虽未必然，然按民呼池与安民呼池义孰为优，可不烦言而解，乃牟氏故作安民县解，固可疑也。○首句各本皆作安民呼池，依《同人》之《豫》校。文，汲古作大，依宋元本。鱼，元本、汲古作泉，云作蜜，皆形讹字，依宋本。邑，汲古作挹，乃后人妄改，以就泉蜜之讹，依宋元本。
　　中孚。双凫鸳鸯，相随羣行。南至饶泽，食鱼与粱，君子乐长。艮为鸟，正反艮故曰双凫、曰鸳鸯、曰羣行。震为行、为南，兑为泽、为食，巽为鱼、为稻粱。艮为君子，震为乐，巽为长。○羣，宋元本讹君，乐作与，兹依汲古。
　　小过。蔡侯朝楚，留连江渚。踰时历月，思其君后。详《豫》之《坤》。
　　既济。胶车驾东，与雨相逢。五楘解堕，颓杌独坐，忧为身祸。详《大过》之《蛊》。楘、堕，元本作棨、坠。颓杌，宋本作顿阨，元本作颓辀，兹依汲古。
　　未济。螟虫为贼，害我稼穑。尽禾殚麦，秋无所得。详《同人》之《节》。
　　震之第五十一
　　震。枯匏不材，利以济舟。渡踰河海，无有溺忧。艮为匏，伏巽，故曰枯匏。震为舟、为济，伏巽为利，坎为河海、为忧，震出，故无有溺忧。○材，依顾校，各本皆作朽。顾云国语枯匏不材于人。河，汲古作江，依宋元本。首句言枯匏虽无用，然以为舟可利济也。
　　乾。陷涂溺水，火烧我履，忧患重累。此用遇卦《震》象。震为大涂，坎为水、为陷溺，互艮为火，震在艮上，故曰火烧我履。坎为忧患。
　　坤。旦生夕死，名曰婴鬼，不可得祀。详《小畜》之《升》。祀，宋元本讹视。
　　屯。扬水潜，使石洁白。里素表朱，游戏皋沃。得其所愿，心志娱乐。详《否》之《师》。○石，宋元本作君，表朱作附珠，均依汲古。沃，元本讹●，汲古作泽，其作君，依宋元本。里，各本皆作衣，依《豫》之《大过》宋元本校。
　　蒙。众鸟所翔，中有大怪。九身无头，魂惊魄去，不可以居。详《否》之《同人》。
　　需。刖根枯株，不生肌肤。病在于心，日以焦枯。此亦用震象。伏巽，下断，故曰别根。巽殒落，故曰枯株。艮为肌肤，本卦伏坤为死，故曰不生。坎为心病，离为日、为焦枯。
　　讼。府藏之富，王以振贷。捕鱼河海，笀多得。详《坎》之《大过》。○贷，汲古作贫。笀，元本作网，汲古作罟网，依宋本。
　　师。一茎九缠，更相牵挛。宿明俯仰，不得东西。请谳当决，日午被刑。坎为茎，数一，故曰一茎。震数九，故曰九缠。伏巽为绳、为缠，遇卦震互艮为牵，初至四正反艮，故曰互相牵挛。震为旦，故曰宿明。宿明，即黎明也。震东，坎西，艮闭，故曰不得东西。震为请、为谳，坤杀，故曰当决、曰被刑。伏离，故曰日午被刑。《史记》司马穰苴与监军庄贾期旦日日中会于军门，及期，贾不至，召军正问曰：军法期而后至者云何，曰：当斩，乃斩之。○相，汲古作用，请作赞，均依宋元本。决，宋元本作报，午作中，均依汲古。
　　比。耋老鲐背，齿牙动摇。近地远天，下入黄泉。坤为老、为鱼，艮为背，故曰鲐背。《诗大雅》黄耇台背，《尔雅释诂》老人皮肤消瘠，若骀鱼也。伏兑为齿牙、为毁折，故曰劝摇。乾伏，故曰远天。坤为水、为黄、为下、为死，故下入黄泉。
　　小畜。羊舌叔虎，野心善怒。黩货无厌，以灭其身。羊舌虎，叔向弟。襄二十二年以受贿为范宣子所杀。兑为羊、为口舌，伏艮为叔、为虎，故曰羊舌叔虎。坤为野、为心，震为怒，故曰野心善怒。坤为货财、为身，坤杀，故曰以灭其身。○舌，汲古讹蛇，依宋元本。
　　履。吁疑八子，更相欺绐。管叔善政，不见邪期。伏《豫》。震为子，坤卦数八，故曰八子。震为言，正反震，故曰更相欺绐。震为管，艮为叔，故曰客叔。坤为政，震为善，故曰善政。管叔者，管仲，言桓公死，诸公子为乱，管仲不及见也。○吁，宋元本作谋，依汲古。诗郑风洵吁且乐，韩诗作恂盱，《尔雅释诂》盱，忧也。然则吁疑者，忧疑也。
　　泰。绊跳不远，心与言反。尼丘顾家，茅簟朱华。震为跳，伏巽为绳，故曰绊跳。坤近，故曰不远。坤为心，震为言，乾亦为言，震言与乾言相背，故曰言反。伏艮为尼丘、为家，巽为茅，兑为华，乾为大赤，故曰朱华。下二句义未祥，或有讹字。○绊，宋元本作伴，依汲古。跳，汲古作逃，逃跳古通。易林多古义。颇疑汲古是，今通俗从宋元本。
　　否。蜉蝣戴盆，不能上山。摇推跌跋，顿伤其颜。巽为虫，故曰蜉蝣。艮为戴、为盆，故曰蜉蝣戴盆。艮止，故不能上山。巽进退，故摇推跌跋。艮为颜，坤为伤。
　　同人。朝露不久，为恩惠少。膏泽欲尽，咎在枯槁。通《师》。震为朝，坎为露，风散，故曰不久。震为恩惠，坎为膏泽，坤亡，故曰少、曰尽。离为枯槁。
　　大有。河伯之功，九州岛攸同。载祀六百，光烈无穷。此用《震》象。震为伯，互坎故曰河伯。互艮为州，震数九，重震，故曰九州岛攸同。震为百，坎数六，故曰六百。离为光也。按：《竹书纪年》谓夏祀前后共四百七十一年，后儒疑之，兹谓九州岛攸同，确谓禹也。载祀六百，谓禹食报之久也，较竹书更多。
　　谦。三人北行，大见光明。道逢淑女，与我骥子。震为人，数三，故曰三人。坎为北，艮为光明、为道，坤女，震为淑，故曰道逢淑女。震为马，故曰骥子。
　　豫。金精跃怒，带剑过午。徘徊高库，宿于木下。两虎相拒，弓弩满野。详《噬嗑》之《泰》。剑过，宋元本作钊通，依汲古。拒，汲古作距，依宋元本。○《河图帝览嬉》：月者，金之精，又虎亦为金精。艮为虎，两虎相拒者，言正反艮相背也。高库，地名，《吕氏春秋》出高库之兵以赋民，《越绝书》高库在安成里，勾践藏兵之所。
　　随。江河淮海，天之奥府。众利所聚，可以富有。乐我君子，百福是受。详《乾》之《观》。五六句宋元本作好乐喜友，汲古作安乐无忧，依《乾》之《观》校。
　　蛊。不虞之患，祸至无门。奄忽暴卒，病伤我心。详《蒙》之《明夷》。
　　临。画龙头角，文章未成。甘言美语，说辞无名。详《蒙》之《噬嗑》。角，宋元本作颈，依汲古。
　　观。缺破不成，胎卵不生，不见兆形。详《晋》之《益》。
　　噬嗑。旁行不远，三里复反。心多畏恶，日中止舍。震为行，艮止，故不远。艮为里，震为反，数三，故曰三里复反。坎为心、为畏恶，离为日，艮为止、为舍。○复反，汲古作反复，依宋元本。
　　贲。四隤不安，兵革为患。掠我妻子，家复饥寒。震数四，《说文》隤，队也，又坏也。司马相如《上林赋》隤墙填。坎为破坏，故曰四隤不安。艮为兵革，坎为患，艮手为掠，震为子，伏巽为妻，故曰掠我妻子。艮为家，坎为寒，离虚，故曰饥寒。○隤，汲古作渎，非，依宋元本。复，宋元本讹履。
　　剥。喜来如云，嘉福盈门。众才君子，举家蒙欢。此兼用《震》象。震为喜，坎为云，震为嘉福，艮为门、为君子、为家，坎众，故曰众才。震乐，故曰蒙欢。○汲古第二句作第四句，第四句作第二句，今依宋元本。
　　复。载金贩狗，利弃我走。藏匿渊底，折毁为咎。详《随》之《革》。毁，宋本、汲古讹晦，元本讹悔，依局本。
　　无妄。日中为市，各抱所有。交易赀贿，函珠怀宝，心悦欢喜。详《泰》之《升》。
　　大畜。日趋月步，周遍次舍。经历致远，无有难处。首句宋元本作月步日趋，兹依汲古。○乾为日，兑为月，震行，故日趋月步。震为周，艮为次舍。
　　颐。阳明失时，阴凝为忧。主君哀泣，丧其元侯。艮为时，坤失，乾伏，故曰阳明失时、曰阴凝为忧。坤为忧也。震为主、为君，震为乐、为歌，震反为艮，故曰哀泣。震为诸侯、为长，故曰元侯。坤为丧。
　　大过。年衰岁暮，精魂游去。形容销枯，哀子相呼。乾为年岁，乾老，故曰衰暮。乾为精魂，大过死，故曰精魂游去。伏坤为形容，巽陨落，故销枯。伏震为子，坤忧，故曰哀子。兑口，故曰呼，正反兑，故曰相呼。○哀，宋元本作丧，相作恩，依汲古。按：恩必是思之讹，丧子思呼亦通。
　　坎。少无功绩，老困失福。跂行徙倚，不知所立。艮为少，又为老，震为功绩，坎困，故无功，故失福。震为行、为徙倚、为立，上下坎，故不知所立。○跂，汲古作跌，徙作跛，均依宋元本。
　　离。持心瞿目，善数摇动。自东徂西，不安其处。散涣府藏，无有利得。伏坎为心，重离，故曰瞿目。《礼玉藻》视容瞿瞿，注：瞿瞿，惊遽不审貌。巽风，故摇动。离东，兑西，风散。艮为府藏，艮伏，故曰散涣府藏。巽为利，兑折故无。○瞿目，汲古作耀目，依宋元本。持心瞿目者，言惊惧不敢放逸也。
　　咸。赍贝赎狸，不听我辞。系于虎须，牵不得来。详《需》之《睽》。
　　恒。老狼白獹，长尾大胡。前颠却踬，无有利得。通《益》。艮为狼、为獹，《玉篇》韩獹，天下俊犬。艮为尾，与巽连，故曰长尾。艮为须，故为胡。胡，领肉下垂也。《诗豳风》狼跋其胡，《毛传》老狼有胡，进则躐其胡，曰前颠后踬。乾为前，巽为颠、为利。却，退也。坤丧，故无利。○胡，元本作狐，依宋本、汲古。却，汲古作后，依宋元本。第四句汲古作岐人悦喜，非，依宋元本。
　　遁。背地相憎，心志不同。如火与金，君猛臣慢，虎行兔伏。艮为背，伏坤为地、为心志。艮火，乾金，火烁金申不同，与相憎之故也。乾君，艮臣，艮虎，震为兔，震伏，故曰兔伏。○慢，汲古作慑，依宋元本。艮止，故曰慢。
　　大壮。夏台羑里，汤文厄处。鬼侯歠醢，岐人悦喜。详《颐》之《复》。
　　晋。牙蘖生达，螳螂启户。幽人利贞，鼓翼起舞。此亦兼用《震》象。震为萌芽、为生，故曰牙蘖生达。兑为斧、为螳蜋，艮为户。震为人，互坎，故曰幽人，艮止，故曰利贞。震为翼、为鼓、为启舞。○达，依《小畜》之《睽》校，各本皆作齿。
　　明夷。烈女无夫，闵思苦忧。齐子无良，使我心愁。坤为女，震为夫，坤丧，故无夫。坤坎皆为思、为忧，伏巽为齐子，《诗齐风》齐子居止，《传》文姜也，与其兄襄公通，故曰无良。坤为我，坎为心、为愁。
　　家人。践履危难，脱厄去患。入福喜门，见我大君。此用《震》象。互坎为危难，上震，故践履危难。震出，故曰脱厄去患。震为福喜，互艮为门，伏巽，故曰入。震为君。○我，宋元本作悔，依汲古。
　　睽。折臂接手，不能进酒。祈祀闲旷，神怒不喜。此仍用《震》象。互艮为臂、为手，坎为折、为矫輮，故曰折臂。接手，手反接也，即反缚也。《史记陈丞相世家》至即命武士缚信，反接之，又《前汉陈平传》哙受诏，即反接槛车诣长安。坎为酒，艮止，故不能进。震为言，故曰祈祀。坎隐伏，故曰闲旷。言旷绝不祀也。震为神、为怒。
　　蹇。蚁封穴户，大雨将集。鹊起数鸣，牝鸡叹室。相薨雄父，未到在道。此仍用《震》象。伏巽为蚁，艮为穴户，坎闭，故曰封。坎为雨、为集，震为鹊、为鸣。伏巽为鸡，艮为室。末二句有讹字，故义未详。按：汉明帝祷雨曾筮得此林，召沛献王辅诠叙其义，王传京易者也。○起数，汲古作数起，末作来，均依宋元本。雄父疑为雄犬，他林雄犬皆讹雄父是其证，汲古又作雄文，皆非。
　　解。胡俗戎狄，太阴所积。固冰冱寒，君子不存。古者以戎狄为阴物，故易林皆以坤象戎狄。卦有重坎，坎为月，月者，太阴之精，故亦象戎狄。重坎，故曰积。坎为冰、为寒，艮为君子，上卦艮覆，故曰不存。○第三句元本冱作，汲古冰作冽，兹从宋本。者，冱之讹。《左传》固阴冱寒。
　　损。翕翕，消颓崩颠。灭其令名，身不得全。坤震皆为车，而震为声，故曰翕翕，皆车声也。坤消，二至四艮山覆，故曰崩颠。艮为名，震淑，故曰令名。坤丧，故灭其令名。坤为身，坤死，故不得全。○消，汲古讹稍，依宋元本。
　　益。螟虫为贼，害我稼穑。尽禾殚麦，秋无所得。详《坤》之《革》。螟，宋元本作灾，殚作单，均依汲古。
　　夬。三鸟飞来，自我逢时。俱行先至，多得大利。伏艮为鸟，数三，故曰三鸟。艮为时，坤为我。
　　姤。龙马上山，绝无水泉。喉焦唇乾，渴不能言。详《乾》之《讼》。绝，宋元本作焦，依汲古。焦唇，汲古作唇燋，能作可，皆依宋元本。
　　萃。春生孳乳，万物蕃炽。君子所集，祸灾不至。伏震为春、为生，坤为孳乳、为万物，坤为多，故曰蕃炽。艮为君子，坤为集、为祸灾。○孳，汲古作子，依宋元本。至，宋元本作到，依汲古。
　　升。王孙季子，相与为友。明允笃诚，升擢荐举。震为王，艮为孙、为少男，故曰王孙季子。兑为朋友，言舜举八元八恺也。
　　困。六明并照，政纪有统。秦楚战国，民受其咎。坎卦数六，互离，故曰六明并照。巽为纪、为统，兑西为秦，伏震为楚、为战，上艮，故曰战国。坎为众、为民。六明，指六国。
　　井。蝃蝀充侧，佞人倾惑。女谒横行，正道壅塞。详《蛊》之《复》。倾，各本多作所，依《蛊》之《复》校。
　　革。登昆仑，入天门。过糟邱，宿玉泉。同惠欢，见仁君。三字句，详《比》之《姤》。
　　鼎。体重难飞，未能越关，不离空垣。通《屯》。坤为体、为重，坎陷，故难飞。艮为关、为垣，坤虚，故曰空垣。○离空，宋元本作啻留，依汲古。
　　艮。玄黄虺隤，行者劳疲。役夫憔悴，踰时不归。详《乾》之《革》。不，汲古作得，依宋元本。
　　渐。孔德如玉，出于幽谷。飞上乔木，鼓其羽翼，辉光照国。详《同人》之《坎》。○乔，汲古作高，依宋元本。
　　归妹。火虽炽，在吾后。寇虽众，在吾右。身安吉，不危殆。详《大有》之《需》。在吾，宋元本作出我，依汲古。吉，元本作居，依宋本、汲古。
　　丰。旃裘膻国，文礼不饰。跨马控弦，伐我都邑。详《豫》之《需》。
　　旅。被髪八十，慕德献服。边鄙不耸，以安王国。巽为髪，兑数十，艮数八，故曰被髪八十。伏震为德，坎为慕，此似言太公八十归周也。艮为边鄙、为国，伏震为王，故曰王国。
　　巽。心得所好，口常欲笑。公孙蛾眉，鸡鸣乐夜。伏坎为心、为夜，互兑为口，伏震为笑、为公，艮为孙，故曰公孙。巽为蛾、为鸡鸣，艮为眉，坎为夜。《诗卫风》螓首蛾眉，皆状美人之貌。《齐风》鸡既鸣矣，《毛传》云鸡鸣而夫人作，朝盈而君作，皆遵诗序思贤妃之说，兹云乐夜，与下匪鸡则鸣苍蝇之声意合，然则焦谓此诗为荒淫乐夜之诗，与毛序异。○夜，汲古作从，依宋元本。
　　兑。马能负乘，见邑之野。井获粱稻，喜悦无咎。伏震为马、为乘，艮为负、为邑、为野，巽为稻粱。兑悦。○能，汲古作西，依宋元本。粱，宋元木作粢，依汲古。
　　涣。高飞视下，贪饕所在。腐臭为患，害于躬身。艮为飞，上巽，故曰高飞。艮为视，坎为下，巽为臭腐，坎为患害，艮为身。
　　节。东行西步，失其次舍。乾侯野井，昭君丧居。详《鼎》之《噬嗑》。君丧，汲古作公求，依宋元本。
　　中孚。神鸟五彩，凤凰为主。集于王谷，使年岁有。震为神，艮为鸟，巽卦数五，故曰神鸟五彩。震为主，艮为凤凰，艮为谷，震为王，故曰五谷。《一统志》中条山有王官谷。卢思道《从驾玉照寺颂》：王谷虫篆。震为年岁。○王，汲古作山，有作育，均依宋元本。
　　小过。石门晨门，荷蒉食贫，遁世隐居，竟不逢时。详《革》之《旅》。启，宋元本作关，食作疾，均依汲古。
　　既济。啮啮，贫鬼相责。无有欢怡，一日九结。卦为三，兑形，兑为牙齿，故曰啮啮。兑为口，故相责。坎为鬼、为忧，故不怡。离为日，数九，故一日九结。
　　未济。白日扬光，雷车避藏。云雨不行，各止其乡。详《否》之《困》。
　　艮之第五十二
　　艮。君孤独处，单弱无辅，名曰困苦。互震为君，坎为孤，艮一阳在上，故为鳏、为独、为单弱。坎为困苦。○汲古下有"辅心涌泉，碌碌如山"八字，明系衍文，依宋元本删。
　　乾。忧惊已除，祸不为灾，安全以来。艮中爻坎，坎为忧，中爻震，震为惊，今艮之乾，坎与震象皆不见，故曰忧惊已除，祸不为灾。乾为福，故曰安全。
　　坤。穿匏挹水，篝铁然火。劳疲力竭，饥渴为祸。艮为匏，今化坤，上爻拆，故曰穿匏。又艮卦坎为穿，坎水，艮手，故曰挹水。艮为篝，篝，笼也。为铁、为火，夫穿匏挹水篝铁然火，皆不能之事，故劳疲无功。坎为劳、为祸，坤虚，故饥。艮火，故渴。
　　屯。蹇牛折角，不能载粟。灾害不避，年岁无谷。坤为牛，艮为角，上坎，故曰蹇牛折角。坤为载，震为粟、为谷，坤为年岁、为灾害，故无谷也。
　　蒙。邑将为墟，居之忧危。坤为邑，坎破，故为墟、为忧危。
　　需。根刖树残，华叶落去。卒逢火焱，随风僵仆。此仍用艮象。伏巽，下断，故曰别、曰树残。伏兑为华，震为叶，巽陨，故曰华叶落去。艮为火，重艮，故曰焱。焱，音，火华也。班固《东都赋》焱焱炎炎。巽风，坎陷，故仆。
　　讼。元后贪欲，穷极民力。执政乖互，为夷所覆。乾为君，故曰元后。坎为心，故曰欲。为劳，故曰穷极民力。伏坤为政、为乖、为夷狄，坤丧，故曰覆。○互，元本作牙，汲古作劣，依宋本。与下覆协，牙互同。
　　师。北山有枣，使叔寿考。东岭多栗，宜行贾市。陆梁雌雉，所至利喜。此仍用艮象。艮为枣栗，下艮与坎连，故曰北山。上艮与震连，故曰东山。艮为叔、为寿，伏巽为贾市，离为雉。○栗，汲古讹粟，依宋元本。喜，宋元本作害，依汲古。
　　比。高原峻山，陆土少泉。草木林麓，嘉禾所炎。艮为高原峻山，坤为陆土，坎为泉，坎下乘坤土，艮火，故曰少泉。坤为品物，故曰草木林麓、曰嘉禾。艮为火，故曰炎。○炎，汲古作灾，依宋元本。
　　小畜。辰次降娄，王驾巡狩。广施德惠，国安无忧。通《豫》。艮居西北，降娄者戌次，故曰辰次降娄。震为王、为灾狩、为德惠，坤为国，艮安，坤为忧，震出，故无忧。○狩，宋元本作时，非。第三句宋本作广佑德惠，元本作广佑施惠，依汲古。
　　履。轠轠，岁暮偏弊。宠名损弃，君衰于位。通《谦》。震为车、为声，故曰。，车声也。而坤亦为车，故曰轠轠。轠，音雷，连属不绝也。坎为暮，坤为岁，故曰岁暮。巽为弊，故曰偏弊。艮为名，坤丧，故曰损弃。震为君，坤敝，故衰于位。艮为位也。○损，汲古作复，轠作，兹依宋元本。
　　泰。放衔委辔，犇乱不制。法度无恒，君失其位。互兑为衔，伏巽为辔，震出，故曰放衔委辔、曰奔乱不制，坤为乱也。乾君在下，故曰失位。○犇，汲古作奔，字同。恒，汲古作常，均依宋元本。
　　否。独坐西垣，莫与笑言。秋风多哀，使我心悲。艮为坐、为垣，伏兑，故曰西垣。震为笑言，震伏，故莫与笑言。巽风，伏兑，故曰秋风。坤为心、为悲哀、为我。○坐，汲古作登，依宋元本。
　　同人。胫急股挛，不可出门。暮速羣旅，必为身患。伏震为胫，巽为股，巽风，故曰急。巽为绳、为系，故曰挛。挛，音恋，手足田病也。乾为门，巽陨，故不可出门。坤为暮、为羣、为身、为患。暮速羣旅者，言使伴旅至暮戒备也。○羣，宋元本作归，依汲古。
　　大有。情伪难知，使我偏颇。小人在位，虽圣何咎。通《比》。坎为心，又为隐伏，故曰情伪难知。坤为我，坎为邪曲，故曰偏颇。坤为小人，艮为位，故曰小人在位。坎为圣、为咎。
　　谦。黍稷醇醴，敬奉山宗。神嗜饮食，甘雨嘉降。庶物蕃茂，时无灾咎。详《比》之《需》。汲古多独蒙福祉四字，依宋元本。
　　豫。公子王孙，把弹摄丸。发辄有获，室家饶足。详《比》之《小畜》。
　　随。阴升阳伏，舜失其室。慈母赤子，相餧不食。阴上阳下，故曰阴升阳伏。震为帝，故曰舜。艮为室，兑毁，故舜失其室。巽母，故慈。震子，艮纳丙，故曰赤子。震为食，正覆震，故曰相餧。以饭哺人曰餧，艮止故不食。○慈母，汲古作元元，餧作馁，兹依宋元本。
　　蛊。七窍龙身，造易八元。法天则地，顺时施恩，利以长存。详《谦》之《升》。
　　临。逐狐东山，水遏我前。深不可涉，失利后便。详《蒙》之《蛊》。
　　观。衔命辱使，不堪其事。中坠落去，更为负载。巽为命，伏兑，故曰衔命。坤为事，巽为陨落，故曰中坠落去。艮为负，坤车，故曰载。
　　噬嗑。温仁君子，忠孝所在。入闺为仪，祸灾不起。震为温仁，艮为君子，坎为忠，伏巽为孝、为入，艮为闺，离为礼，故曰入闺为仪。离为祸灾，震解，故曰祸灾不起。○入闺，汲古作八闰，依宋元本。
　　贲。春多膏泽，夏润优渥。稼穑成熟，亩获百斛。师行失律，霸功不遂。震为春，离为夏，坎为膏泽、为优渥。震为稼穑，艮为成、为亩，震为斛、为百，故曰亩获百斛。师行二句与上文不类，定为衍文。○成熟与斛韵，汲古作熟成，非，依宋元本。
　　剥。二女同室，心不聊食。首髪如蓬，忧常在中。艮为室，重坤，故曰二女。坤为心，兑为食，兑伏，故不食。艮为首，坤为忧，髪象蓬象疑用坤，否则用遇卦艮象，艮中爻互震为蓬、为髪，互坎为中。
　　复。筑阙石巅，立基泉源。病疾不安，老孤为邻。此用《艮》象。艮为阙、为石，重艮，故曰筑阙石巅。互坎为泉，震为基，在坎上，故曰立基泉源。坎为疾病、为孤，艮为寿，故为老。震为邻也。○阙，宋元本作关，孤讹狐，均依汲古。基，宋元本作本，汲古作木，皆形讹字，依《渐》之《益》校。
　　无妄。欲避凶门，反与祸邻。颠覆不制，痛熏我心。乾为门，巽陨，故曰凶门。巽伏，故曰避。伏坤，故曰祸邻。震为邻也。巽陨，故曰颠覆。坤为心、为痛、为我，《艮九三》云厉熏心，林所本也。
　　大畜。踧行窃视，有所畏避。狸首伏藏，以夜为利。此用艮象。互震为行，艮为视，互坎为险，故曰踧行。踧，敬畏不安之貌也。互坎为盗，故曰窃视。坎为伏，故曰畏避。艮为狸、为首，互坎，故曰伏藏。坎为夜，言狸利夜动也。又狸首，逸诗篇名，《周礼春官》钟师凡射王奏驺虞，诸侯奏狸首。按：此言乐节。狸，《周礼》、《礼记》皆作狸，《庄子》、《史记》皆作狸，《广韵》狸，狸俗字。
　　颐。人面鬼口，长舌为斧。斲破瑚琏，殷商绝后。震为人，艮为面，坤为鬼，震为口，故曰人面鬼口。伏兑为舌、为斧，巽为长，故曰长舌为斧。艮手为斲，震为玉，故曰瑚琏。震为子，殷商子姓，而坤为杀、为死，故曰殷商绝后。震为后也。○斲，宋元本作劈，依汲古。人鬼，汲古作八九，九与鬼本通用，鬼侯作九侯是也，兹依宋元本。
　　大过。和气相薄，膏泽津液，生我嘉谷。兑悦，故曰和。正反兑故曰相薄。兑水，故曰膏泽津液。巽为谷，乾为生。
　　坎。销金●兵，雷车不行，民安其乡。艮为金，艮火故销金。艮为兵戈，艮止，故●兵。震为车、为雷，艮止坎陷，故不行。坎为民，艮为乡、为安，故曰民安其乡。○●，汲古作铸，非，依宋元本。
　　离。秦仪机言，解其国患。说燕下齐，作相以权。互兑为秦，离为礼，故曰仪。苏秦、张仪也。中爻正反兑，故曰机言。伏艮为国，坎为患，震为解，故曰解其国患。兑为说，说燕指秦，下齐指仪。兑为燕，巽为齐、为权。按：秦仪说齐燕见《史记》。作相以权者，言秦六国相，仪为秦相魏，皆权诈之事。下，犹服也。○三四句各本皆作一说燕下，齐相以权，依王校。
　　咸。旦奭辅王，周德孔明。越裳献雉，万国咸康。通《损》。震为旦、为奭、为王、为周孔，坤为裳、为雉、为万国，艮为安，故曰咸康。《史记》周召秉政，越裳氏献白雉。○辅王，宋元本作王辅，非，王与明韵。
　　恒。弱足刖跟，不利出门。贾市无盈，折亡为患。震为足、为跟，兑折，故弱足。初震爻下断，故曰刖跟。伏艮为门，是刖故不利出门。巽为贾市，兑毁折，故不利也。
　　遯。坚冰黄鸟，常哀悲愁。不见白粒，但覩藜蒿。数惊鸷鸟，为我心忧。详《乾》之《噬嗑》。常，宋元本讹帝，依汲古。藜元讹蔾，依宋本。
　　大壮。魂微惙惙，属纩听绝。豁然大通，复更生活。详《明夷》之《恒》。
　　晋。阴生麞鹿，鼠舞鬼哭，灵龟陆处。坤为阴，艮为麞鹿、为鼠，坤为鬼，震为笑歌，震反为艮则哭泣矣。《中孚六三》即如此取象也。离为龟，坤艮皆为陆，故曰陆处。○汲古下多"釜甑草土，人知败国，桀乱无绪"三句，元本同，惟釜作雨，土作坐，人作仁，依宋本，然似有三句而意始足。坤为釜甑、为草土、为国，坎为败，离为恶人、为乱，故曰桀纣无绪。
　　明夷。诸石攻玉，无不穿。龙体具举，鲁班为辅。麟凤成形，德象君子。详《姤》之《大过》。诸石即监诸。具，宋本、汲古作吾，依元本。○大过伏颐，此则用艮，艮三至上亦颐，故语同。
　　家人。山作天时，陆为海口，民不安处。此用艮象。艮为天、为时，故曰山作天时。艮为陆，中爻坎为海，震为口，坎为民，坎陷，故不安。天时，疑皆讹。
　　睽。东风启户，隐伏欢喜。氓庶蒙恩，复得我子。此仍用艮象。互震为东，伏巽，故曰东风启户。坎为隐伏、为氓庶，震为欢喜、为子。
　　蹇。华灯百枝，消暗衰微。精光欲尽，奄如灰糜。详《随》之《大有》。消，宋元本作稍，汲古作植，依《随》之《大有》校。糜，烂也。宋本作靡，依汲古。奄，汲古作命，亦通，兹依宋元本。
　　解。三十无室，寄宿桑中。上宫长女，不得乐同，使我失期。《卫风》期我乎桑中，要我乎上宫，淫奔诗也，此仍取艮象。互震数三，伏兑数十，坎为室，坎伏，故曰三十无室。坎为宿，震为桑，故曰寄宿桑中。艮为上、为宫，巽为长女，巽伏，故曰不得乐同。坎为失，艮为期。○乐，宋元本作来，依汲古。汲古无末句，依宋元本补。又宿字汲古作伯，形不全，依宋元本。
　　损。卵与石鬬，糜碎无疑。动而有悔，出不得时。震为卵，艮为石，震艮相对，故曰鬬。兑毁，故曰糜碎。震为动，坤为悔，艮为时。○糜，宋元本作麋，依汲古。
　　益。秦兵争强，失其贞良，败于殽乡。伏兑为秦，坤为兵，正反震故曰争强。艮为贞良，坤丧，故曰失。艮山，故曰殽乡。《左传》秦穆公违蹇叔，使孟明伐郑，败于殽。
　　夬。豦除善疑，难为攻医。骥穷盐车，困于衔棰。豦除，即篨。籧同。《尔雅》籧篨口柔。《诗邶风》《毛传》云：籧篨不能俯者。郭云：口柔之人视人颜色常亦不伏，因以为名。按：疏：口柔之人，必仰面察人颜色而为辞，故曰善疑。豦除为生成之病，故不能攻治也。此仍用艮象。艮为豦除，互坎为疑，三至上正反艮，故曰攻医。坎陷，故难。互震为车、为马，兑为卤，故曰盐车，故曰衔。坎为困穷，故曰骥穷盐车，困于衔棰。棰，马策也。艮为小木，故曰棰。○豦，宋本、汲古讹虐，元本讹虎，然由次句视之，其为豦无疑也。疑，宋元本作猛，亦后人从虎虐二字妄改，独汲古尚存其真，益证豦字之确切。棰，汲古作御，依元本。按：《说文》豦，司马相如说封豕之属，封豕，亦不能俯。《太玄》闲首作遽除，皆不从竹，疑古文诗即如此，故易林太玄皆不从竹。从竹，后人所加。易女承筐，郑作匡，谓从竹者误，兹殆与同。
　　姤。操笱搏狸，荷弓射鱼。非其器用，自令心劳。此仍用艮象。艮为狸，艮手为操、为搏，伏离为笱，故曰操笱搏狸。艮为荷，坎为弓，震为射，伏巽为鱼，震为器。坎为心、为劳。笱所以取鱼，弓矢所以射狸，今施非物，故无功也。
　　萃。葵邱之盟，晋献会行。见太宰辞，复为还舆。兑为华，艮山，故曰葵丘。兑为口，为巫，故曰盟。伏震为晋、为行，艮为官，故曰太宰。坤为舆，巽退，故曰还舆。按：《左传僖九年》会于葵丘，王使宰孔赐齐侯胙，既盟，宰孔先归，遇晋侯，曰：可无会也，齐将乱，晋侯乃还。
　　升。膑诈庞子，夷竃书木。伏兵卒发，矢至如雨。魏师惊乱，将获为虏，涓死树下。刖足曰膑。巽下断，故曰膑。正反兑口，故曰诈。震为子，坤乱，故曰庞子。坤为夷、为釜，故曰夷竃。夷，平也。震为木，坤文，故曰书木。坤为兵，巽为伏，震出，故曰伏兵卒发。初四互坎，坎为矢、为雨，震为魏、为惊，坤为师、为乱，故曰魏师惊乱。震为主、为将，坤为死丧，巽为树。《史记孙膑传》膑率齐兵与魏庞涓战，日减竃，佯退兵，至马陵道，设伏，并斫树，使白大书曰：庞涓死此树下。涓追至，钻火视书，忽万弩齐发，果被射死，公子卬被虏。○书木，宋元本作尽毁，伏兵作兵伏，均非，依汲古。末句依宋元本增，汲古无。
　　困。南行出城，世得大福。王姬归齐，赖其所欲。伏《贲》。震为南、为行，艮为城、为世，震为福、为王、为姬、为归，巽为齐，《左传庄二年》王姬归齐鲁为主。○大，元本作天，从汲古。
　　井。冬采薇籣，地冻坚难。利走室北，暮无所得。巽为臭、为草莽，故曰薇兰。坎为冬、为冰，故曰地冻。伏艮为坚，故曰坚难。坎为室、为北，巽为利，伏震为走，故曰利走室北。坎为暮，离虚，故无得。薇，宋元本作微，依汲古。
　　革。王乔无病，狗头不痛。亡屐失履，乏我送从。革伏《蒙》，艮为寿，故为仙人，王子乔，古仙人也。艮为狗、为头，坎为病痛，艮在上出险，故不病痛。互震为屐履，坤为亡失、为乏。
　　鼎。宛马疾步，盲师坐御。目不见路，中宵不到。通《屯》。震为马、为步，坎为疾，故曰疾步。屯初至五大离，故曰盲。坤为师，艮为坐、为御，故盲师坐御。震为大涂，坤坎皆为黑，故目不见路。坤为夜，坎为中，艮止，故中宵不到。○不，汲古作弗，非，依元本。
　　震。求利难国，亡去我北。忧归其城，反为吾贼。中爻艮为求、为国，坎为难，伏巽为利，故曰求利难国。坎为北、为忧，艮为城，震为反，故曰归城。坎为盗贼。○吾贼，汲古作我贼，依宋元本。
　　渐。比目四翼，安我邦国。上下无患，为吾喜福。通《归妹》。互离，兑卦数二，故曰比目。震为翼，卦数四，故曰四翼。本卦艮为邦国，艮安，故曰安我邦国。艮山，故曰上。兑泽，故曰下。坎为患，震出，故曰无患。震为喜福，艮为吾。○吾喜，汲古作我嘉，依宋元本。
　　归妹。八材既登，以成股肱。尨降庭坚，国无灾凶。股肱，汲古作嘉功，依宋元本。伏巽为肘，艮为臂、为肱，震为鸣、为毛羽，故曰尨。尨，多毛犬也。伏艮为庭、为坚、为国，互坎为灾凶，震解，故无。八材象或以震居东方。
　　丰。消弊穿空，家莫为宗。奴婢逃走，子西父东，为射作凶。巽陨落，故曰消弊。伏坎为穿，离虚，故曰空。伏艮为家，震为主、为宗，风散，故莫与为宗。艮为奴婢，艮伏，故曰逃走。震为子，兑西，故曰子西。震为父，故曰父东。伏艮为身，巽陨，故凶也。○消，宋元、汲古皆作稍，依局本。
　　旅。鸟舞国城，邑惧卒惊。仁德不修，为下所倾。艮为鸟、为舞、为国城、为邑，伏坎为惧。震为惊、为仁德，震伏，故曰仁德不修。兑为下，兑毁，故曰倾。
　　巽。五谷不熟，民苦困急。驾之南国，嘉乐有得。巽为谷，卦数五，故曰五谷。巽陨落，故不熟。伏坎为民、为困急。伏震为南，艮为国。○五，宋元本讹三。驾，元本作亟，均依汲古。三四言巽究为震，即安乐也。
　　兑。黄裳建元，福德在身。禄佑洋溢，封为齐君，富贵多孙。遇卦艮。互震为裳、为黄、为元、为福德禄佑。艮为身，互坎，故曰洋溢。震为君，本卦互巽，故曰齐君。艮为贵、为孙。○宋元本、汲古多贾市无门四字，在第五句，此于上下句义绝不属，断为衍文，删去而存其语以俟校此书者。《坤六五》黄裳元吉，五君位，故曰建元。
　　涣。齐东郭卢，嫁于洛都。骏良美好，利得过倍。详《坤》之《坎》。嫁，汲古作嫔，过作万，卢作庐，均依宋元本。骏良，宋元作骊妇，依汲古。嫁，往也。
　　节。安床厚缛，不得久宿。弃我嘉宴，困于南国。投杼之忧，不成祸灾。艮为床，伏巽为缛，坎为宿，兑毁折，坎险，故不得久宿。兑食，震嘉，故曰嘉宴。坎为困，震南震国，故曰困于南国。坎为机杼、为忧、为祸灾。《战国策》有人与曾参同姓名杀人，人告其母，不信，三告，母乃投杼而走。
　　中孚。内崩身伤，中乱无常。虽有美粟，不我得食。卦中虚，故曰内崩。艮为身，兑为伤，巽为粟，震为嘉，故曰美粟。兑为食，上卦兑覆，故不得食。○末句汲古作不得其食，依宋元本。
　　小过。出门逢患，与祸为怨。更相击刺，伤我手端。此仍用艮象。艮为门，震出，中爻坎为患、为祸、为怨，艮为击刺，三至上正覆艮相对，故曰更相击刺。艮为手，坎为伤。
　　既济。出入节时，南北无忧。行者函至，在外归来。此仍用艮象。震出，伏巽为入，艮为时，故曰出入节时。震为南，坎为北、为忧。震为行、为归，艮为函，三至上震起艮止，故曰在外归来。○函，汲古作即，依元本。
　　未济。公孙驾骊，载游东济。延陵说产，遗季纻衣。此仍用艮象。震为公，艮为孙，震马，故曰驾骊。震为游、为东，伏巽为齐，故曰东齐。艮为山、为季子，故曰延陵。吴延陵季子也。震为生、为乐，故曰悦产。产，郑子产也。震为衣、为草莽，故曰纻衣。《左传》吴季札至郑，见子产如旧相识，与之缟带，子产献纻衣。○骊。汲古作车。依宋元本。
　　
　　焦氏易林注卷十四
　　焦氏易林注卷十四
　　行唐尚秉和节之注
　　                      受业蒲城仵道益、丰润董维城堃校刊
　　渐之第五十三
　　渐。别离分散，长子从军。稚叔就贼，寡老独居，莫为种瓜。巽陨落，故别离分散。震为长子、为争战，震伏，故曰长子从军。艮为少男，故曰身叔。艮坎连，故曰就贼。巽为寡，艮为老，坎为孤独，故曰寡老独居。艮为果蓏，故曰瓜。○居，汲古作安，非，依宋元本。
　　乾。旦种谷豆，暮成藿羹。心之所愿，志快意惬。详前。以其为乾卦，故再释之，此用渐象。伏震为旦，巽为谷豆、为藜藿，坎为暮、为羹。旦种暮食，言其速也。坎为心志，兑悦，故曰快、曰惬。○谷，宋元本作菽，菽，亦豆也，故从汲古。
　　坤。牡飞门启，忧患大解，不为身祸。坎为牡，艮为门，渐变，坤中虚，故曰牡飞门启。坎为忧患，变坤，故曰忧患大解。坤为身、为祸，风散，故不为身祸。
　　屯。东山西山，各自止安。虽相登望，竟未同堂。详《姤》之《坤》。艮山，震东，坎西，艮为止、为望、为堂，震为登。
　　蒙。众鸟所翔，中有大怪。九身无头，魂惊魄去，不可以居。详《否》之《同人》。丁云：郭璞《江赋》奇鸧九头，《御览》：《典略》云：齐园有九头鸟，赤色，似鸭，九头皆鸣，又引《岭表录异》云：鬼车入人家炼人魂气。又《酉阳杂俎》亦云鬼车十首，后为犬爵落一首。
　　需。交侵如乱，民无聊赖。追戎济西，敌人破阵。通《晋》。坤为乱、为民，坤丧，故民无聊赖。坤为戎，坎为西，坎水，故曰济西。坎为破，坤为师，故曰破阵。《左传庄十八年》追戎于济西，不言其来，讳之也。○戎，汲古讹我，敌人破阵作狄人便殚，均依宋元本。
　　讼。麟凤所翔，国无咎殃。贾市十倍，复归惠乡。互离为文，故曰麟凤。伏坤为国，巽为贾市、为倍，坤数十，故曰贾市十倍。坤为乡，震为归、为惠。
　　师。凿井求玉，非卞氏宝。身困名辱，劳无所得。互震为宝玉，坎为井、为困辱、为劳，坤为身，艮为名，二四艮覆，故曰名辱。○宝。宋元本作室。汲古作宅，依局本。
　　比。文山鸿豹，肥腯多脂。王孙获愿，载福巍巍。陆佃《埤雅》引郭璞曰鸿似雁，无后趾，毛有钓文，亦名鸿豹。易林文山鸿豹谓此也。坤为文，艮为山、为鸿、为豹，故曰文山鸿豹。伏乾为肥，坎为膏、为脂，艮为孙，伏乾，故曰王孙。艮山形长，故曰巍巍。
　　小畜。周成之隆，刑措除凶。太宰费石，君子作人。通《豫》。震为周，艮为成，坎为刑法，坤为凶，艮止，故曰刑措除凶。艮为官、为石，故曰太宰费石。按：《左传庄八年》反诛屦于徒人费，鞭之见血出，遇贼于门，袒而示之臂，请先入，伏公而出，鬬死于门中，石之纷如死于阶下。费石皆忠于襄公者，故下曰作人。艮为君子。○石，汲古作佑，依宋元本。
　　履。珪璧琮璋，执贽见王。百里宁戚，应聘齐秦。详《需》之《井》。○璋，宋元本作璜。
　　泰。穿空漏彻，破坏残缺。陶弗能冶，瓦甓不凿。伏巽为空漏，兑为破缺，伏艮为火，故曰陶冶破缺，故不能陶冶。艮为瓦甓，坤虚，故不必凿。
　　否。鸿飞遵陆，公出不复，伯氏客宿。详《损》之《蹇》。
　　同人。虾蟇羣聚，从天请雨，云雷运集，应其愿所。详《大过》之《升》。末句汲古作"应时輙下，得其所愿"，依宋元本。又运汲古作连，亦非。
　　大有。老弱无子，不能自理。为民所忧，终不离咎。管子治国，侯伯宾服。乘舆八百，尊我桓德。通《比》。坤为老弱，三至五震覆，故曰无子。坤为民、为咎，坎为忧，艮为终。离，同罹。后四句与上文意不属，定为崔篆虞翻等林辞所窜人者。○桓，元本讹恒，依宋本、汲古。
　　谦。播梅折枝，与母别离，绝不相知。详《讼》之《谦》。播，种也，言折枝种于他处。与母别离者，言此枝与母树分离也。震为梅、为枝、为耕种，坤为母，丁宴释文引《说苑》执一枝梅事为解，皆由播讹为蟠之误也。○播，各本皆作蟠，依《讼》之《谦》校。
　　豫。盛中不绝，衰老复拙。盈满减亏，瘯腯肥。郑昭失国，重耳兴起。震为盛，坎为中，坤为老、为减亏，艮为节，故曰瘯、曰肥腯。坎为郑，艮为光明，故曰郑昭。坎为失，坤为国，故曰失国。坎为耳，坤为重，震起，故曰重耳兴起。○瘯，元本作痴，依宋本、汲古。《左传桓六年》谓其不疾瘯蠡也。注：瘯蠡，疥癣，蠡不从病即瘰字。
　　随。闻虎入邑，必欲逃匿。走据阳德，不见霍叔，终无忧慝。艮为邑、为虎，巽为入，兑为闻，故曰闻虎入邑。《战国策》夫市无虎明矣，然而三人言而成市虎。巽为隐伏，故曰逃匿。震为走，艮纳丙为山阳，故曰走据阳德。艮为叔、为山，故曰霍叔。巽伏，故不见。艮为终，丁宴所释至为牵强，不可从，阙疑可也。○心，宋元本作必，走作无，阳作易，均依汲古。霍叔，元本作藿菽，依宋元本、汲古。终，汲古作绝，依宋元本。易林以兑为耳，故为闻。
　　蛊。随时逐便，不失利门。多获得福，富于封君。艮为时，震为逐，巽为利，艮为门，故曰利门。震为福、为君。
　　临。禹作神鼎，伯益衔指。斧斤既折，憧立独坐。贾市不雠，枯槁为祸。详《小畜》之《益》。憧，宋元本作撞，依汲古。坐，各本皆作倚，依《小畜》之《益》校。市，宋元本作万，依汲古。雠，宋本、汲古皆作售，依元本。
　　观。春鸿飞东，以马货金。利得十倍，重载归乡。详《比》之《中孚》。
　　噬嗑。金齿铁牙，寿考宜家。年岁有余，贪利者得。虽忧无咎。艮为金铁、为寿考，伏兑为齿牙，震为年岁、为有余。伏巽为利，坎为忧，震解，故无咎也。○余，宋元本作储，依汲古。
　　贲。膏泽沐浴，洗去污辱。振除灾咎，更与福处。互坎故曰膏沐、曰洗去污辱。离为灾，震为福。
　　剥。履阶登墀，高升峻巍。福禄洋溢，依天之威。坤形似阶墀，而一阳在上，故曰履阶登墀，高升峻巍。伏乾为福禄、为天，坤水，故曰洋溢。○升，宋元本作登，依汲古。
　　复。坤厚地德，庶物蕃息。平康正直，以绥大福。坤为庶物，震为生，故曰蕃息。坤为平、为直，震为福。
　　无妄。绝域异路，多所畏避。使我惊惶，思吾故处。伏升。坤为域，兑决，故曰绝域。震为大涂，巽为歧，故曰异路。巽伏，乾惕，故曰畏避。坤为我，震为惊。○惶，宋元本作惧，依汲古。
　　大畜。襁褓孩幼，冠带成家。出门如宾，父母何忧。详《遯》之《恒》。兹取象旁通萃。
　　颐。一寻百节，绸缪相结。其指诘屈，不能解脱。八尺曰寻，坤卦数八，故曰一寻。艮多节，坤为百，故曰一寻百节。伏巽为结，艮为指，震为解脱，下卦艮反，故曰其指诘屈。○屈，元本作诎，依汲古。
　　大过。鹰鹯猎食，雉兔困极。逃头见尾，为人所贼。通《颐》。艮为鹰鹯，震为食，坤文为雉，震为兔，正反艮故曰困极。艮为头，在上，故曰逃。而下为覆艮，艮为尾，故曰见尾。本卦兑为见，巽为贼，震为人，坤杀，故曰为人所贼。贼，害也。○人，宋元本作害，非，依汲古。
　　坎。危坐至暮，请求不得。膏泽不降，政戾民忒。忒，宋元本、汲古作惑，依局本。民，汲古作弗，非，依宋元本。艮为坐、为请求，坎为暮，坎失，故不得。坎为膏泽，艮止，故不降。坤为政、为民，坎折坤，故政戾民忒。
　　离。刚柔相呼，二姓为家。霜降既同，惠我以仁。详《家人》之《损》。
　　咸。慈母念子，飨赐得士。蛮夷来服，国人欢喜。伏损。坤为慈，母为思念，震为子、为士。兑时，故曰飨。坤为夷狄、为国，震为人、为喜。
　　恒。良夫孔姬，胁悝登台。柴季不扶，卫辄走逃。详《损》之《恒》。
　　遯。子长忠直，李陵为贼。祸及无嗣，司马失福。互巽为长、为直、为桃李，艮山，故曰李陵。巽为贼，巽下断，故曰无嗣。乾为马、为福，阴消阳，故曰司马失福，谓司马子长因救李陵，而被腐刑也。○李陵，宋本作李氏，汲古作季氏，依元本。
　　大壮。节度之德，不涉乱国。虽昧无光，后大受庆。伏艮为节。坤为乱、为国，坤伏，故曰不涉乱国。坤为黑，故曰昧、曰无光。震为后，乾为大。
　　晋。驱羊南行，与祸相逢。狼惊我马，虎盗我子，悲恨自咎。伏兑为羊，离为南，中爻坎，故曰与祸相逢。艮为虎狼，坎为马、为盗，震为子，二至四震覆，故子为虎盗。坎为悲恨。
　　明夷。尼父孔丘，善钓鲤鱼。罗网一举，获利万头，富我家居。网，宋元作钩，依汲古。○震为陵、为父、为孔、为丘，故曰尼父孔丘。坤为鱼，离为罗网，坤为利、为万，坎为首，故曰获利万头。坎为室家，坤为富。
　　家人。本根不固，华叶落去，更为孤妪。本，宋元本讹大。○巽为枯，下断，故曰本根不固。伏震为华叶，巽陨落，故曰华叶落去。巽为寡、为妇，故曰孤妪。
　　睽。设罟捕鱼，反得屠诸。员困竭忠，伍氏夷诛。此用《渐》象。互离为罔罟，巽为鱼，艮手为捕，故曰设罟捕鱼。坎为匕、为刺，故曰屠诸，言得屠者专诸也。坎为弓、为员、为忠，坎数五，巽颠陨，故曰伍氏夷诛，谓伍员也。《左传》伍员进专诸于吴公子光，《吴越春秋》专诸曰：王何好，光曰：好鱼炙，专诸乃去，从太湖学鱼炙。○屠，汲古讹居，今依宋元本。
　　蹇。敏捷亟疾，如猿集木。彤弓虽调，终不能获。水流动故曰敏捷亟疾。艮为猿、为木，坎为集，故曰如猿集木。坎为弓、为赤，故曰彤弓。艮为终。
　　解。冠带南行，与福相期。邀于嘉国，拜位逢时。此用《渐》象。位，汲古作为，音讹字，依宋本。行，宋元作游，渐艮为冠，巽为带。互离，故曰南行。震为福、为嘉，艮为国、为拜、为时。
　　损。年丰岁熟，政仁民乐，禄入获福。坤为年岁、为多，故曰丰熟。坤为政、为民，震为仁、为乐、为福禄。
　　益。筑阙石颠，立基泉源。疾病不安，老孤无邻。详《艮》之《复》。泉，汲古作水，依宋元本。
　　夬。逐狐东山，水遏我前。深不可涉，失利后还。详《蒙》之《蛊》。
　　姤。麟子凤雏，生长嘉国。和气所居，康乐温仁，邦多圣人。伏坤为麟凤，震为子、为雏、为生长。坤为国、为邦，震为乐、为仁，乾为圣人。
　　萃。西行求玉，冀得瑜璞。反得凶恶，使我惊惑。兑为西，伏震为瑜璞、为玉，艮为求，故曰西行求玉。坤为凶恶、为忧惑。○瑜，汲古作卞，依宋元本。
　　升。心狂老悖，视听聋盲。正命无常，下民多孽。坤为心、为老悖，易以兑为眇，二至四互兑，故曰视盲。初至四互大坎，故曰听聋。巽为命，巽进退不果，故曰无常。坤为民、为孽、为下、为多。
　　困。南国少子，材略美好。求我长女，贱薄不与。反得丑恶，后乃大悔。详《比》之《渐》。此亦用渐象。
　　井。逶迤高原，家伯妄施，乱其五官。伏艮为高原。伏震为伯，艮为家，故曰家伯。家伯，幽王臣助王为虐者也，《诗小雅》家伯冡宰是也。离为乱，艮为官，互坎，卦数五，故曰五官。
　　革。谢恩拜德，东归吾国，欢乐有福。震为恩德，艮为拜、为国，震为东、为反，故曰东归吾国。震为乐、为福。全用旁通象。
　　鼎。鸡鸣同兴，思配无家。执佩持凫，无所致之。巽为鸡、为鸣，伏震为兴。艮为家，艮伏，故曰无家。艮为执持、为凫，震为玉，故曰佩。坤虚，故曰无所致之。《诗郑风》女曰鸡鸣，士曰昧旦；将翔将翔，弋凫与雁，又知子之来之，杂佩以赠之。○兴，汲古讹举，佩作佩，无所作莫使，兹均依宋元本。
　　震。凶重忧累，身受诛罪，神不能解。坎为凶忧、为桎梏，艮为身，故曰身受诛罪。震为神、为解，坎陷，故不能解。○累，汲古作虑，依宋元本。
　　艮。虎豹熊罴，游戏山谷。仁贤君子，得其所欲。详《谦》之《中孚》。
　　归妹。海隅辽右，福禄所至。柔嘉蒙佑，九夷何咎。兑为海、为右，震居东北，故曰辽右。震为福禄，数九，故曰九夷。坎为夷也。
　　丰。华首之山，仙道所游。利以居止，长无咎忧。详《谦》之《井》。
　　旅。甲乙戊庚，随时转行。不失常节，萌芽律屈。咸达生出，各乐其类。详《噬嗑》之《坤》。乐，汲古作顺。
　　巽。跛踬未起，失利后市，不得鹿子。伏《震》。震为起，坎蹇，故跛踬。巽为利市，坎为失，震为后，故曰失利后市。震为鹿、为子，风散，故不得。
　　兑。怙恃自负，不去于下。血从地出，诛罚失理。伏艮为负，二阳皆在上，故曰不去于下，言有所恃不肯居下也，《诗》曰无父何怙，无母何恃。坎为血，居重阴之间，故曰血从地出。坎为刑罚。
　　涣。江河淮海，天之都市。商人受福，国家饶有。详《谦》之《小畜》。
　　节。节情省欲，赋敛有度。家给人足，且贵且富。坎为情欲，艮止，故曰节、曰省。坎为聚，故曰赋敛。度，《说文》法制也。坎为法，故曰有度。艮为家，震为人，艮贵震富。○末句宋元本作利以富贵，依汲古。
　　中孚。池鸣呴，呼求水潦。云雨大会，流成河海。巽为，兑为池，震为鸣呼。伏大坎为潦、为云雨、为河海。○池，宋本、汲古作牝马，元本作牝牛，依《随》之《临》校。呴，宋元本作哅，依汲古。水，各本皆作其，依《随》之《临》校。
　　小过。日月之涂，所行必到，无有患故。艮为日，兑为月，震为大涂、为行，震乐，故无有患故。
　　既济。乘风而举，与飞鸟俱。一举千里，见吾爱母。详《明夷》之《鼎》。
　　未济。阴配阳争，卧木反立。君子攸行，丧其官职。卦三阳三阴，故曰阴配阳争，言阴盛与阳争也。昭帝元凤三年春，上林有柳树枯僵自起生，故曰卧木反立。时眭孟言僵柳复起，将有匹夫为天子者，被诛。三四句亦似指其事。
　　归妹之第五十四
　　归妹。坚冰黄鸟，常哀悲愁。不见白粒，但覩藜蒿。数惊鸷鸟，为我心忧。详《乾》之《噬嗑》。○白，汲古作甘，覩作叹，蒿作荆，依宋元本。鸟常，元本作裳鸟，似非。
　　乾。荆木冬生，司寇缓刑。威权在下，国乱且倾。此仍用遇卦象。归妹上震为荆木、为生，坎为冬，故曰冬生。坎为寇、为刑，震生，故曰缓刑。伏艮为国，离为乱，故曰国乱且倾。
　　坤。喘牛伤暑，不能耕亩。草莱不辟，年岁无有。世说：满奋曰，臣犹吴牛见月而喘。盖吴牛畏暑，见月以为日，故喘也。又《汉书丙吉传》见牛喘吐舌而问之。此用遇卦《归妹》象。离为牛，震声，故曰喘牛。离为夏，故曰伤暑。震为草莱、为年岁，坎折，兑毁，故无有。○耕，宋元本作成，依汲古。
　　屯。鱼欲负流，众不同心。至德潜伏。坤为鱼，艮为负，坎为流，坤上艮，艮上坎，故曰鱼欲负流。坤为众，坎为心，震起，艮止，故不同心。震为德，坎隐，故曰潜伏。○潜伏，宋元本作安乐，依汲古。
　　蒙。春耕有息，秋入利福。献豜私豵，以乐成功。互震为春、为耕、为生，故曰有息。伏兑为秋，伏巽为入、为利，震为福，故曰秋入利福。《诗豳风》言私其豵，献豜于公，《传》豕一岁曰豵，三岁曰豜。坎为豕，艮手为献，艮为小，坎隐，故曰私豵。震为乐、为功，艮为成。○豵，汲古作豭，依宋元本。
　　需。生有圣德，上配太极。皇灵建中，授我以福。详《家人》之《需》。
　　讼。右抚琴头，左手援带。凶讼不已，相与争戾，失利而归。此似用《归妹》象。兑为右，坎为首，震为乐，故曰右抚琴头。震为左，伏艮为手、为援，巽为带，故曰左手援带。兑口，震言，故曰讼、曰争。巽为利，坎失，故曰失利。
　　师。炙鱼棝斗，张伺夜鼠。舌不忍味，机发为祟，笮不得去。详《井》之《坎》。棝，依校，宋元本作枯，汲古作拈。卦旁通《同人》。巽为鱼，下离，故曰炙鱼。坤为闭，故曰棝斗。震为斗也。张、夜，汲古作阴、作硕，忍作思，机作讥，均依宋元本。《说文》棝斗可以射鼠。
　　比。申酉脱服，牛马休息。君子以安，劳者得欢。坤位申，坎位酉。服，犹驾也。坤为牛，坎为马，艮止，故脱服而休息也。艮为君子、为安，坎为劳，五统羣阴，故曰得欢。
　　小畜。尧问尹寿，圣德增益。使民不疲，安无怵惕。详《遯》之《随》。尹寿，人名，《新序》尧学乎尹寿。寿，汲古作爵，非。
　　履。孤公忧妇，独宿悲苦。目张耳鸣，莫与笑语。详《讼》之《归妹》。巽为寡，乾父，故曰孤公。
　　泰。外得好畜，相与嫁娶。仁贤集聚，咨询厥事。倾夺我城，使家不宁。坤为养、为畜，在上，故曰外得好畜。震为嫁、为娶、为仁贤、为言，故曰咨询。坤为集聚，艮为城、为家，三五艮覆，故曰倾城、曰家不宁。按：上六城复于隍，即谓三至上艮覆也。
　　否。煎砂盛暑，鲜有不朽。去河千里，败我利市。老牛盲马，去之何悔。艮为砂、为火，故曰煎砂。候卦乾在己，巽后天亦居己，艮火，故曰盛暑。巽为朽、为利市，坤为河、为千里、为我、为败、为老牛，乾为马，坤迷，故曰盲马。○千，元本、汲古、丁本作三，依宋本。牛盲，汲古讹手育，依宋元本。
　　同人。甲乙戊庚，随时转行。不失常节，萌芽律屈。咸达出生，各乐其类。详《渐》之《旅》。
　　大有。衣宵夜游，与君相遭。解除烦惑，使心不忧。乾为衣，《说文》衣，依也。伏坤为帛，故曰衣宵。宵绡同。《士昬礼》宵衣注宵读为《诗》素衣朱绡之绡，绡，绮属也。又《特牲馈食礼》主妇宵衣南面，郑注：宵，绮属也，此衣染之以黑，其缯本名曰宵。《诗》有素衣朱宵，《记》有玄宵衣，然则衣宵夜游者，即衣锦夜游也。伏坎为夜。乾为君，坎为心、为忧惑，坎伏，故解除。○衣，各本皆作依，依《小过》之《否》校。
　　谦。死友绝朋，巧言为谗。覆白污玉，颜叔哀喑。艮为朋友，坤为死，故曰死友绝朋。正反震，故曰巧言、曰谗。震为白、为玉，坤黑，故曰覆白污玉。艮为颜、为少子，故曰颜叔。坎为悲哀。颜叔未详。
　　豫。逐利三年，利走如神。展转东西，如鸟避丸。震为逐，伏巽为利，坤为岁，震数三，故曰三年。震为神、为东，坎位西，为丸、为隐伏，艮为鸟，故曰如鸟避丸。
　　随。堤防坏决，河水泛溢。伤害禾稼，君孤独宿。没溺我邑。艮为堤防，兑附决，故曰坏决。互大坎，故曰河水泛溢。震为禾稼，兑毁折，故曰伤害禾稼。震为君，坎为孤，坤为寡，故曰君孤独宿。艮为邑。○泛溢，宋元本作放逸。稼下汲古多民流去室四字，宋元本无。君，宋元本作居，依汲古。
　　蛊。阴阳隔塞，许嫁不答。旄丘新台，悔往叹息。详《晋》之《无妄》。旄，无妄作宛，宛丘，陈诗，旄丘，卫诗，姑两存之。
　　临。伯夷叔齐，贞廉之师。以德防患，忧祸不存。详《泰》之《乾》。
　　观。阳为狂悖，拔剑自伤，为身生殃。详《明夷》之《井》。
　　噬嗑。进士为官，不若服田，获寿保年。艮为官，震为士、为进，故曰进士。艮为田、为寿、为保，震为年。
　　贲。耕石不生，弃礼无名。缝衣失针，襦袴不成。震为耕，上艮，故曰耕石。离为礼，艮为名，坎隐伏，故曰弃礼、曰无名。震为衣，坎为针，伏巽绳，故曰缝衣。坎失，故曰失针。震为襦，伏巽为袴，坎破，故不成。
　　剥。灵龟陆处，一旦失所。伊子复耕，桀乱无辅。艮龟，处坤上，故曰陆处。
　　复。室当源口，漂溺为海。财产殚尽，衣食无有。坤水，故曰漂溺。
　　无妄。鸡方啄粟，为狐所逐。走不得食，惶惧喘息。巽为鸡，震为粟、为逐，艮为狐，乾惕，故曰惶惧。
　　大畜。家在海隅，桡短流深。岂敢惮行，无木以趋。详《观》之《明夷》。桡短，依校，各本多作绕旋，绕，形讹，旋，音讹字。
　　颐。他山之错，与璆为仇。来攻吾城，伤我肌肤，国家骚忧。艮为山、为错，《禹贡》厥贡磬错注：治玉之石曰错，《诗小雅》他山之石，可以为错。惟错玉，故曰与璆为仇。璆，亦玉也。坤为仇、为城、为国、为伤，艮手为攻、为肌肤、为家，坤为忧也。○璆，宋元本作环，吾作我，均依汲古。
　　大过。弊镜无光，不见文章。少女不嫁，弃于其公。离为镜，卦上下皆半离，故曰弊镜。互大坎，故无光。坤为文章，坤伏，故曰不见文章。巽为少女，震为归、为嫁、为公，震伏，故曰不嫁、曰弃于其公也。《易大过》以巽为少女，兑为老妇，故易林本之。
　　坎。大蛇巨鱼，相搏于郊。君臣隔塞，戴公庐漕。详《噬嗑》之《讼》。庐漕，依校，各本多作出庐，不协。第二句汲古作相辅杀之，第四句作郭公失庐。按：郑有内蛇外蛇鬬之事，未有鱼相搏者，据此林似为郭国将亡之事，而今不能考。
　　离。绝世无嗣，福禄不存。精神涣散，离其躬身。艮为世，震为子，艮震皆伏，而兑为附决，故曰绝世无嗣、曰福禄不存。震又为福禄也。震为精神，互巽风，故曰涣散。艮为身，艮伏不见，故曰离。○不，元本作无，从宋本、汲古。
　　咸。文德之君，养人致福。年无胎夭，国富民实。忧者之望，曾参盗息。通《损》。坤为文，震为德、为君、为人、为福，坤为养、为年岁，震为胎，坤为死、为夭，震福，故无。坤为国民、为富实。下二语有讹字，难解。○曾，宋本作憎，元本作增，姑从汲古，以俟再考。
　　恒。合欢之国，喜为我福。东岳南山，朝跻成恩。通《益》。坤为国，初至五正反震相对，故曰合欢之国。震为东，又为南，上艮，故曰东岳南山。震为朝、为跻、为恩德。案：《周礼》视祲注云：隮，虹也。《墉风》朝隮于西，崇朝其雨，疏亦训隮为虹，言虹见于西方则雨气应也。隮跻同字，然易林数见皆作跻，朝跻成恩者，言山岳虹见雨应以成其恩泽也。○跻，汲古作济，依宋元本。恩，宋元本作息，依汲古。恩与山韵。
　　遯。忧人之患，履悖易颜。为身祸残，率身自守。与喜相抱，长子成老，封受福祉。乾为畏惕，故曰忧患。伏震为履，坤为悖，艮为颜，坤为身、为祸。艮为守、为抱，震为喜、为长子，坤为老。后四句与前三句吉凶相反，定为衍文，本林至第三句而此。○老，汲古作考，义同。
　　大壮。太公避纣，七十隐处。卒逢圣文，为王室辅。详《明夷》之《坤》。逢，宋元本作受，依汲古。
　　晋。江汉上流，政逆民忧。阴代其阳，雌为雄公。互坎为水，坤亦为水、为江汉、为流。坤为政、为民，逆行，故曰政逆民忧。坎为忧也。坤为阴、为雌，五阳位，阴居之，故曰代阳、曰雌为雄。○代，宋元本作伐，非，依汲古。
　　明夷。缩绪乱丝，举手为灾。越亩逐兔，丧其衣袴。伏巽为绪、为丝，震为反，故曰缩绪。坤乱，故曰乱丝。坤为亩、为丧，震为兔、为越、为衣，伏巽为袴，坤丧，故曰丧其衣袴。○绪，汲古作缩，非，依宋元本。
　　家人。臭彘腐木，与狼相辅。亡夫失子，忧及父母。巽为臭，坎豕，故曰臭彘。巽为木、为腐，狼象未详。震为夫、为子，震伏，故曰亡失。坎为忧，巽为母，伏震为父。○木，宋元本作水，依汲古。
　　睽。刲羊不当，女执空筐。兔跛鹿踦，缘山坠堕，谗佞乱作。此用《归妹》象。上二句归妹上六意也。兑为羊，坎为刺，故曰刲羊。兑为女，震为筐，震虚，故曰女执空筐。震为兔、为鹿，互坎，故曰跛踦。伏艮为山，伏巽为坠堕，兑口震言，故曰谗佞乱作。
　　蹇。拔剑伤手，见敌不喜。良臣无佐，困忧为咎。艮为剑、为手，坎为伤，故曰拔剑伤手。坎忧，上坎中爻坎，坎遇坎为敌，故曰见敌不喜。离为见，坎病，故不喜。艮为臣、为佐，坎为孤，故曰无佐。坎为困忧，《艮彖传》云上下敌应，即以艮见艮为敌也。○喜，宋元本作善，困作国，均依汲古。
　　解。三羖五牂，相随俱行。迷入空泽，循谷直北。径涉六驳，为所伤贼。详《无妄》之《观》。贼，宋本、汲古作败，依元本。径皆作经，依汲古《无妄》之《观》校。
　　损。争鸡失羊，亡其金囊，利得不长。陈蔡之患，赖楚以安。详《恒》之《夬》。
　　益。三骊负衡，南取芷香。秋兰芬馥，盈满神匮，利我仲季。震为马，数三，故曰三骊。艮为负、为衡，巽为香、为兰芷，震为南，故曰南取。伏兑为秋，故曰秋兰。震为神、为匮，坤多，故曰盈满。巽为利，艮为季。○衡，宋元本作衔，取芷作芷取，均依汲古。骊，汲古讹洒。
　　夬。孟夏己丑，哀呼尼父。明德讫终，乱虐滋起。详《睽》之《恒》。夏，汲古作春，非。
　　姤。履不容足，南山多叶。家有荥兰，乃无病疾。震为履、为足，震伏，故不容足。乾为山、为南，巽为芝兰，坤为疾病，坤伏，故无。○叶，宋本作草，元本作革。芝，宋元本作芳，均依汲古。
　　萃。三足无头，不知所之。心狂睛伤，莫使为明，不见日光。伏震，故曰三足。乾为头，乾伏，故曰无头。三至上正反震，故曰不知所之。坤为心，巽风，故曰心狂。兑为半离，易履卦谓之眇，故此曰睛伤。艮为日、为光，互巽为伏，故曰不见。○日，宋元本作月，非，依汲古。心狂睛伤，汲古作心在精伤，依宋元本。
　　升。戴尧扶禹，松乔彭祖。西过王母，道路夷易，无敢难者。详《师》之《离》。松，汲古讹从，依宋元本。
　　困。式微式微，忧祸相绊。隔以岩山，室家分散。详《小畜》之《谦》。绊，汲古作半，依宋元本。
　　井。灵龟陆处，一旦失所。伊子复耕，桀乱无辅。详《剥》林。
　　革。仁德覆洽，恩及异域。泽被殊方，祸灾隐伏。蚕不作室，寒无所得。通《蒙》。震为恩德，坤为巽域、为殊方。兑为恩泽，坤为祸灾，坎为隐伏，巽为蚕，坎为室，坎伏，故曰不作室。坎为寒室，茧也。
　　鼎。夏麦，霜击其芒。疾君败国，使年夭伤。详《泰》之《贲》。，汲古作，依宋元本。
　　震。火虽炽，在吾后。寇虽多，在吾右。身安吉，不危殆。详《大有》之《需》。
　　艮。辽远绝路，客宿多悔。顽嚣相聚，生我畏恶。详《明夷》之《小畜》。辽远，元本作远辽，依宋本、汲古。
　　渐。悬悬南海，去家万里。飞兔腰褭，一日见母，除我忧悔。详《晋》之《坎》。腰褭，各本作褭骏，依《晋》之《坎》校。
　　丰。困而后通，虽厄不穷。终得其愿，姬姜相从。震为姬，巽为姜。
　　旅。西贾巴蜀，寒雪至毂。欲前不还，得反空屋。详《家人》之《解》。○空，元本作窒，依宋本。
　　巽。新作初陵，烂陷难登。三驹摧车，踬顿伤颐。伏艮为陵，巽为烂，伏震为登，坎陷，故难登。震为驹，数三，坎破，故曰三驹摧车。伏坎为蹇，初至四互颐，故曰踬顿伤颐。
　　兑。延颈望酒，不入我口。深目自苦，利得无有，幽人悦喜。详《无妄》之《大畜》。
　　涣。仲春孟夏，和气所舍。生我嘉福，国无残贼。坎为仲，互震，故曰仲春。对卦离为夏，震为长，故曰孟夏。坎为和，震出，故曰舍。震为生、为嘉福，艮为国，坎为贼，风散，故无贼。舍，发也。
　　节。张网捕鸠，兔离其灾。雌雄俱得，为罝所贼。通《旅》。离为网、为鸠，艮为捕，震为兔，旅下卦震覆，故曰兔罹其灾。离罹通用。艮为雄，互巽为雌，离罝在上，故曰雌雄俱得。巽为贼也。
　　中孚。三人俱行，一人言北。伯仲欲南，少叔不得。中路分争，道鬬相贼。详《剥》之《巽》。争道，汲古作道争，依宋元本。
　　小过。然诺不行，欺绐误人。使我露宿，夜归温室。神怒不直，鬼击其目。欲求福利，适反自贼。详《恒》之《观》。后三句宋元本作鬼欲求独，刺击其目，反言自贼，依汲古。
　　既济。陈辞达诚，使安不倾。增禄益寿，以成功名。详《明夷》之《晋》。
　　未济。火烧公床，破家灭亡。然得安昌，先忧重丧。半艮为床，重离，故曰烧。坎为破、为忧。
　　丰之第五十五
　　丰。诸孺行贾，经涉山阻。与狄为市，不忧危殆，利得十倍。孺，《说文》乳子也。震为子，兑少。诸，《尔雅释诂》诸诸便便辩也。震为言，故曰诸孺。震为商贾，故曰行贾。伏艮为山，兑为狄，按：《吕览》有西翟，翟狄通用。《周语》自窜于戒[当作戎]翟之间是也。《尔雅》注称东夷、西戎、北狄，然观各书，戎狄于西北实不分，故林以兑西为狄也。巽为市，坎为忧，坎伏，故不忧不殆。巽为利、为倍，兑数十，故曰十倍。林意言者孺行贾当危殆，而竟得利也。○山，宋元本作火，狄作杖，均依汲古。
　　乾。鼎足承德，嘉谋生福。为王开庭，得心所欲。详《晋》之《大壮》。
　　坤。曳纶江海，钓鲂与鲤。王孙列俎，以飨仲友。此用丰卦。互巽为纶，兑为江海，巽为鱼，故曰鲂鲤。伏艮为王孙，伏震为俎，兑食，故曰飨。兑为朋友，伏坎，故曰仲友。○列俎，宋元本作利得，皆形讹字，依汲古。第二句宋元本作钓挂鲂鲤，依汲古。
　　屯。东山皋落，叛逆不服。兴师征讨，恭子败覆。艮山，震东，皋亦小山，故曰东山皋落。皋落，赤狄别种。坤为叛逆、为师，震为征讨、为子，坤顺，故曰恭子。坤为败覆，恭子，太子申生也。闵二年晋侯使太子申生伐东山皋落氏，后申生卒被谮死。
　　蒙。千里骍驹，为王服车。嘉其丽荣，君子有成。坤为千里，震马，故曰千里骍驹。震为王、为车、为荣，艮为君子、为成。为王服车，即为王驾车也。
　　需。二龙北行，道逢六狼。莫宿中泽，为祸所伤。乾为龙，兑卦数二，故曰二龙。坎北，故曰北行。伏艮为道、为狼，坎数六，故曰六狼。坎为莫、为宿，兑为泽，坤为祸。○二，宋本、汲古作三，非，依元本。莫，宋元本作暮，亦非，西汉时多作莫，暮为后人妄改，故依汲古。
　　讼。天灾所游，凶不可居。转徙获福，留止危忧。乾为天，离为灾凶，伏震为转徙、为福，坎陷，故曰留止。坎为危、为忧也。
　　师。狐狸雉兔，畏人逃去。分走窜匿，不知所处。详《益》之《解》。知，宋元本讹如，非。
　　比。雨师娶妇，黄岩季女。成礼既婚，相呼南去。膏润田里，年岁大喜。详《损》之《益》。女，汲古作子，去作上，均依宋元本。喜，各本皆作有，依《损》之《益》校。田里，各本皆作下土，依《恒》之《晋》校。
　　小畜。外栖野鼠，与雉为伍。疮痍不息，即去其室。伏坎为鼠，离为雉，坎离夫妇，故曰为伍。伏艮为疮痍，坤死，故不息。坎为室，震为去，言将死而去其室也。○雉，宋元本作鸡，依汲古。
　　履。天命绝后，孤阳无主。彷徨两社，独不得酒。乾天，巽命，巽下断，故曰绝。乾阳，巽寡，故阳孤。震为主，震伏，故曰无主。伏坤为社，兑卦数二，故曰两社。元本注春社、秋社也。坎为酒，坎伏，故不得酒。古者社祭饮食宴乐，故曰得酒，或谓周社亳社亦为两社，然下曰得酒，似指春秋社祭也。○天，宋元本讹夭。
　　泰。鹄思其雄，欲随凤东。顺理羽翼，出次须日。中留北邑，复反其室。详《需》之《离》。理，宋元本作里，依汲古。须日中，汲古作日中须，依宋元本。留，元本讹苗。
　　否。蜲蛇九子，长尾不殆。均明光泽，燕自受福。巽为蛇，震数九，故曰九子。艮为尾，巽为长，故曰长尾。乾大明，艮光明，故曰均明光泽。伏兑为燕，乾为福。殆，音以。
　　同人。日走月步，趋不同舍。夫妻反目，君主失国。详《小畜》之《同人》。
　　大有。定房户室，枯薪除毒。文德渊府，害不能贼。通《比》。艮为星，艮止，故曰定。定，星名也。房方通用，《诗小雅》既方既皁，《郑笺》方，房也。定方者，离乾皆在南，坎坤皆在北，《墉诗》定之方中，作于楚宫，言定星中四方定可作宫作室也。艮为室，坤为毒、为薪，离为枯。枯薪除毒者，按：《管子》萩室熯造注：熯谓火乾之也。三月之时，阳气盛发，易生瘟疫，楸树鬰臭，以辟毒气，故烧之于新造之室，以为禳祓。枯薪除毒，即此事也。离为文，坤为渊、为府、为害，坎为贼。○定，宋元本作宣，薪作期，兹依汲古。宣字疑为后人所改，谓武帝筑宫于瓠子河上，名曰宣房，独不思下曰除毒，确非治河之事，而祓除之事也。枯，汲古作括，依宋元本。定房户室应为定方作室，此林皆以诗为本，诗定之方中、作于楚室注：定昏中四方正是也，诗秉心塞渊，兹曰渊府，皆依附诗词，故知定房必为定方，户室必为作室，丁宴依宋本作宣房，以为宣房与史记合，岂知宣为讹字，方房通用，然各本皆作房户，亦不敢竟改为方作论定，以俟知者。
　　谦。齐东郭卢，嫁于洛都。骏美良好，利彼过倍。详《坤》之《坎》。卢，宋本、汲古作庐，依元本。嫁，往也，见列子。
　　豫。病笃难医，和不能治。命终期讫，下即蒿里。详《临》之《益》。
　　随。开郭绪业，王迹所起。姬德七百，报以八子。定四年武王之母弟八人，又卜年七百。廓，宋本、汲古讹郭，依元本。绪，汲古讹聚，依宋元本。震为开廓、为王、为足，故曰王迹。震为姬，数七，故曰姬德七百。艮数八，故曰八子。
　　蛊。丰年多储，河海饶鱼。商客善贾，大国富有。震为年，艮止，故曰储。巽为鱼，兑泽，故曰河海饶鱼。巽为商贾，艮为国，震为富。○河，宋元本作江，依汲古。
　　临。鹄求鱼食，过彼射邑。缯加我颈，缴挂羽翼。欲飞不能，为羿所得。震为鹄、为口，坤为鱼，故曰鹄求鱼食。坤为邑，震为射，故曰射邑。伏巽为缯缴，伏艮为颈，震为羽翼、为飞，坤闭，兑折，故不能飞。坤恶，故曰羿。坤丧，故为所得。
　　观。望城抱子，见邑不殆。公孙上堂，文君悦喜。艮为望、为城、为抱，坤为邑、为文，艮为孙、为堂，伏震为君，故曰文君。伏震为喜，兑为悦。○文，宋元本作大，非，依汲古。悦，元本作欢，依宋本。殆，音以。
　　噬嗑。左指右麾，邪淫侈靡。执节无良，灵君以亡。震左，坎右，艮手为指麾，坎为邪淫，震富，故曰侈靡。艮为执、为节，震为君，坎为棺椁，故曰亡灵。君谓陈灵公通夏姬，为夏征舒所弑也。○君，宋元本作公，依汲古。
　　贲。日中为市，各持所有。交易资贿，函珠怀宝，心悦欢喜。详《泰》之《升》。
　　剥。山没丘浮，陆为水鱼，燕雀无庐。艮为山丘，在坤水上，故曰山没丘浮。艮为陆，坤为水、为鱼，故陆为水鱼。艮为庐，伏兑为燕雀，水大，故庐圮也。
　　复。马服长股，宜行善市。蒙佑谐偶，获利五倍。震为马，伏巽为长、为股。服，犹驾也。巽为市，马而长股，必得善市，伏巽为市、为利、为倍，巽卦数五，故曰获利五倍。
　　无妄。三狸捕鼠，遮遏前后。死于圜城，不能脱走。详《离》之《遯》。圜城，宋本作环城，元本作环域，依汲古。
　　大畜。鬼舞国社，岁乐民喜。臣忠于君，子孝于父。伏坤为鬼、为国、为社，震为舞，乾为年岁，坤为民，震为喜乐，乾为君父，艮为臣，震为子，坤顺，故曰孝、曰忠。
　　颐。慈母望子，遥思不已。久客外野，我心悲苦。详《咸》之《旅》。
　　大过。雨师娶妇，黄岩季女。成礼既婚，相呼南去。膏泽田里，年岁大喜。校详本林比。
　　坎。两狗同室，相囓争食。枉矢西流，射我暴国。高宗鬼方，三年乃服。艮为狗、为室，中爻正反艮，故曰两狗同室。震为口、为食，正反震相对，故曰相啮、曰争食。坎为矢、为曲屈，故曰枉矢。枉矢，星名。《史记天官书》枉矢如大流星。坎位西，故曰西流。震为射，艮为国，震健躁，故曰暴国。震为宗，坎为鬼，震为年，数三，故曰三年。○两，宋元本作百，依汲古。同，汲古作围，囓作咬，兹依宋元本。
　　离。早霜晚雪，伤禾害麦。损功弃力，饥无可食。详《离》之《蛊》。
　　咸。腐臭所在，青蝇集聚。变白为黑，败乱邦国。君为臣逐，失其宠禄。巽为腐臭、为青蝇。青蝇，《小雅》篇名戒王信谗也。伏坤为集聚，巽为白、为败乱，艮黔，故曰黑。艮为邦国、为臣，乾为君，在艮外，故曰君为臣逐。乾为宠禄，兑毁折，故曰失。○第三句宋本作变●白黑，元本作辩●白黑，●疑为更讹，依汲古。
　　恒。牵羊不前，与心戾旋。闻言不信，误绐丈人。兑为羊，震为后，故曰不前。伏坤为心，正反兑，故曰戾旋。戾旋，不合也。兑口为言，正反兑，故曰不信。兑为耳，故曰闻。《夬九四》闻言不信，以兑口与乾言背也。恒二至四与夬体同也，不信，故曰误绐。震为丈人。○元本作牵羊不前。与心戾旋。闻言语不信，误绍丈人。今依宋本、汲古。
　　遯。甘忍利害，还相克贼。商子酷刑，鞅丧厥身。互巽为利，巽陨落，故曰害。巽伏，故曰贼。言甘于刻害，还自贼也。巽为商贾，故曰商子。伏坤为酷，坤杀，故曰酷刑。坤为身、为丧，故曰鞅丧厥身，言商鞅用酷刑终自害也。巽为绳、为鞅，《说文》鞅，颈系也。○害，元本作疟，酷作造，鞅作鞭，均依宋本、汲古。贼，宋本、汲古作敌，依元本。
　　大壮。刲羊不当，血少无羹。女执空筐，不得采桑。采桑，汲古作桑根，依《随》之《艮》校，元本下三句作女执空筐，兔跛鹿踦，缘山坠堕，依汲古。
　　晋。囓囓，贫鬼相责。无有欢怡，一日九结。详《震》之《既济》。
　　明夷。两足四翼，飞入嘉国。寜我伯姊，与母相得。详《贲》之《同人》。
　　家人。文山紫芝，雍梁朱草。生长和气，王以为宝。公尸侑食，福禄来处。详《师》之《夬》。文，宋元本作天，依汲古。
　　睽。绝世游魂，福禄不存。精神涣散，离其躬身。互坎为魂，兑决，故曰绝。震为福禄、为精神，兑折震，故曰福禄不存、曰精神涣散。艮为身，艮伏，故曰离。京房以七世卦为游魂卦，《系辞》云：精气为物，游魂为变，郑云九六为游魂。
　　蹇。北辰紫宫，衣冠立中。含和建德，常受大福。详《坤》之《解》。和，宋本、汲古作弘，依元本。
　　解。伯蹇叔盲，莫为守装。失我衣裘，代尔阴乡。详《鼎》之《离》。盲，宋元本作瘖，为作与，装作株，今依汲古。
　　损。两女共室，心不聊食。首髪如蓬，忧常在中。详《艮》之《剥》。首艮象，汲古作乱，非，依宋元本。
　　益。去辛就蓼，毒愈酷甚。避穽遇坑，忧患日生。《说文》蓼，辛菜。震为草莽，故曰蓼。震纳庚，巽纳辛，庚辛，西方，味辛，故曰去辛就蓼。《诗周颂》自求辛螫，未堪家多难，予又集于蓼。坤为毒、为酷，兑为穽，兑伏，故曰避穽。坤为渊，故曰坑、曰忧患。震生，艮为日，故曰日生。○酷，宋元本作苦，依汲古。
　　夬。初病终凶，季为死丧，不见光明。通《剥》。坤为病，坤死，故曰凶、曰丧。艮为终、为季、为光明，坤黑，故不见。
　　姤。三鸟飞来，是我逢时。俱行先至，多得大利。详《同人》之《大有》。
　　萃。鹿食山草，不思邑里，虽久无咎。伏震为鹿，兑食，艮山，巽草，坤为思、为思、为邑里，艮为久。
　　升。羊肠九萦，相推稍前。止须王孙，乃能上天。详《履》之《师》。
　　困。管仲遇桓，得其愿欢。胶目启牢，振冠无忧。笑戏不庄，空言妄行。胶目二句依《明夷》之《旅》校。宋本作胶目振冠，冠带无忧，元本作胶牢振寇，寇带无忧，汲古作胶目胶口。
　　井。桀跖并处，民困愁苦。旅行迟迟，留连齐鲁。详《复》之《离》。
　　革。魂孤无室，衔指不食。盗张民馈，见敌失肉。民馈，宋元本作民饵，汲古作氏馈，今民字从宋元本，馈从汲古。乾为魂，巽为寡，故曰魂孤。坎为室，坎伏，故无室。兑为衔、为食，伏艮为指，伏坤为闭，故不食。伏坎为盗，坤为民，民畏盗故馈之。坎为肉，坤丧，故失肉。
　　鼎。谗言乱国，覆是为非。伯奇乖离，恭子忧哀。详《巽》之《观》。
　　震。卫侯东游，惑于少姬。亡我考妣，久迷不来。详《乾》之《升》。
　　艮。鸡鸣同兴，思配无家。执佩持凫，莫使致之。详《渐》之《鼎》。配，宋元本作邪，佩作佩，依汲古。
　　渐。义不胜情，以欲自萦。觊利危躬，摧角折颈。详《坤》之《丰》。
　　归妹。臣尊主卑，权力日衰。侵夺无光，三家逐公。详《升》之《巽》。权，宋元本作拥，依汲古。
　　旅。叔仲善贾，与喜为市。不忧危殆，利得十倍。通《节》。艮为叔，坎为仲，震为商贾、为喜，巽为市。坎为危殆、为忧，震解，故不忧。巽为利、为倍，兑数十，故曰十倍。
　　巽。六蛇奔走，俱入茂草。惊于长路，畏惧啄口。详《井》之《兑》。
　　兑。水坏我里，东流为海。凫讙嚣，不得安居。详《泰》之《兑》。，宋元本作鼃，依汲古。得，汲古作可，依宋元本。
　　涣。飞不远去，卑斯内侍，禄养未富。互震为飞，艮止，故飞不远去。互艮为斯，《旅初六》云旅琐琐，斯其所，注：斯，贱役也，故曰卑斯。
　　节。阴变为阳，女化为男。治道大通，君臣相承。详《屯》之《离》。
　　中孚。践履危难，脱厄去患。入福喜门，见诲大君。详《震》之《家人》。
　　小过。罟密网缩，动益蹶急，困不得息。伏大离为网罟。缩，朿缚也，卦象似之。互大坎，故曰蹶、曰困。○罟网，汲古作网纲，蹶作蹙，均依宋元本。
　　既济。负牛上山，力劣行难。烈风雨雪，遮遏我前，中道复还。详《同人》之《无妄》。汲古多忧者得欢四字，依宋元本。○此用丰象。
　　未济。喁喁嘉草，思降甘雨。景风升上，沾洽时澍，生我禾稼。此仍用丰象。兑口，震言，故曰喁喁。喁，向慕之义。震为嘉草、为禾稼，巽风，坎雨，坎伏，故曰思降。
　　旅之第五十六
　　旅。罗网四张，鸟无所翔。征伐穷极，饥渴不食。详《革》之《泰》。
　　乾。寄生无根，如过浮云。立本不固，斯须落去，更为枯树。详《小畜》之《蛊》。此用旅象。以艮为寄生，象形，艮下阴，故无根。坎为云，互巽为枯。
　　坤。人无足法，缓除牛出。雄走羊惊，阳不制阴，男失其家。前四句从《既济》之《屯》，下二句从《观》之《临》，各本原作人无定法，缓降牛出。蛇雄走趋，阳不制阴，宜其家困，非。解详《观》之《临》。
　　屯。众鸟所翔，中有大怪。九身无头，魂惊魄去，不可以居。详《渐》之《蒙》。翔，宋元本作聚，依汲古。
　　蒙。封豕沟渎，灌溃国邑。火宿口中，民多病疾。《史记天官书》奎曰封豕，为沟渎。正义曰：奎一名天豕，亦曰豕封，主沟渎，故曰灌溃国邑。坎为豕、为沟渎，坤为国邑。火，荧惑也。箕为口舌，火宿口中，言荧惑守箕也。艮为火，震为口，艮止，故曰火宿口中。坤为民、坎为疾病。又案：艮为星，故林辞多即星言。
　　需。奋翅鼓翼，翱翔外国。逍遥徙倚，来归温室。详《损》之《观》。
　　讼。秋蚕不成，冬种不生。殷王逆理，弃其宠荣。巽为蚕，旅互兑为秋，兑毁，故不成。坎为冬、为种，震为生，震伏，故不生。震为王、为子，故曰殷王。殷，子姓也。伏坤为理、为逆，震为荣，震伏，故曰弃。○荣，汲古作名，依宋元本。
　　师。卫侯东游，惑于少姬。忘我考妣，久迷不来。详《乾》之《升》。忘，汲古作亡，依宋元本。此林屡见而事不见于左传，疑邶风日居月诸之诗，齐诗家说如此。
　　比。乌合卒会，与恶相得。鸱鸮相酬，为心所贼。艮为乌、为鸱鸮，坤坎皆为聚，故曰会合。坤为恶，坎为心、为贼。○首句元本作鸟合卒会，汲古作鸟会雀合，兹依宋本。
　　小畜。眵鸡无距，与鹊格鬬。翅折目盲，为鸠所伤。巽为鸡，兑半离，故曰眵。《说文》目眦伤也。震伏，故曰无距。伏震为鹊、为鬬，为翅，坎为折，故曰翅折。离为目，兑半离，《易》曰眇，故此曰目盲。离为鸠，兑毁故伤。○鹊，汲古作雀，依宋元本。眵，各本皆作鸣，鸠作仇，今依《乾》之《遯》校。
　　履。木内生蠧，上下相贼，祸乱我国。巽为木、为蠧、为贼，天上兑下，正反巽，故上下相贼。离为乱，伏坤为国。
　　泰。延陵适鲁，观乐太史。车辚白颠，知秦兴起。卒兼其国，一统为主。详《大畜》之《离》。其为六之形讹字，各本六往往讹其。
　　否。辅相之好，无有休息。时行云集，所在遇福。艮为时，坤为云、为集，乾为福。
　　同人。床倾箦折，屋漏垣缺，季姬不惬。巽为床箦，巽陨，故倾折。巽为垣墉，伏坎为室、为屋，巽下缺，故曰漏。伏震为姬，易林本大过，每以巽为少，故曰季姬。
　　大有。东入海口，循流北走。一高一下，五邑无主。七日六夜，死于水浦。详《睽》之《蹇》。
　　谦。羣虎入邑，求索肉食。大人守御，君不失国。正反艮，故曰羣虎。伏巽为入，坤为邑，艮为求，坎为肉，故曰求索肉食。伏乾为大人。艮为守御、为国，震为君，故曰君不失国。○虎，宋元本讹需，依汲古。不失，汲古作失其，依宋元本。
　　豫。四乱不安，东西为患。退身止足，无出邦域。乃得完全，赖其生福。详《大有》之《睽》。止，汲古作山，依宋元本。
　　随。叔肸抱冤，祁子自邑。乘遽解患，羊舌以免，赖其生全。详《蹇》之《乾》。
　　蛊。延颈望酒，不入我口。深目自苦，利得无有。详《讼》之《益》。
　　临。仁政之德，参参日息。成都就邑，人受厥福。震为仁德，坤为都邑。参参，多貌。朿晳《补亡诗》参参其稼，宋本作恭恭，依汲古。《史记》舜陶河滨三年，成都邑。
　　观。牵头系尾，屈折几死。周世无人，不知所归。详《升》之《大畜》。周，汲古作雕，人作仁，依宋元本。
　　噬嗑。教羊逐兔，使鱼捕鼠。任非其人，费日无功。详《需》之《噬嗑》。捕鼠，宋元本作相捕，依汲古。
　　贲。生角有尾，张孽制家。排羊逐狐，张氏易公，忧祸复凶。震为生，艮为角、为尾、为家，坎为孽，与震连，故曰张孽。《左传昭十年》蕴利生孽，注：孽，妖害也。震为羊，艮为狐。震为张、为公，上艮为反震，故曰易公。坎为忧祸、为凶，生疑为牛之讹。
　　剥。去安就危，坠陷井池，破我玉螭。坤为安，孤阳在坤上，故曰去安就危。坤为渊，故曰井池。震为玉、为螭，上卦震覆，故曰破我玉螭。○螭，丁本作蝺，失韵，依宋元、汲古本。
　　复。茹芝饵黄，涂饮玉英。与神通流，长无忧凶。震为芝、为玄黄，震食，故曰茹、曰饵。黄，黄精也，二者皆延年益寿之草。震为大涂、为玉、为萌芽，故曰玉英。震为神，坤为忧凶。
　　无妄。体重难飞，未能越关，不离室垣。详《震》之《鼎》。宋元本无末句，依汲古。
　　大畜。巢成树折，伤我彝器。伯踒叔跌，亡羊乃追。艮为巢、为成，震木，兑毁，故曰树折。震为器，艮虎，故曰彝器。《书》宗彝《释文》引郑云彝，虎也。兑毁，故伤。震为伯，艮为叔，兑折，故曰跌。兑为羊，震往，故曰亡羊、曰追。
　　颐。六人俱行，各贵其囊。黄鹤失珠，无以为明。详《贲》之《噬嗑》。
　　大过。播梅折枝，与母分离，绝不相知。详《大有》之《坤》。播，种也。宋元本作蟠，依汲古。梅折枝，汲古作枝迁岐，依宋元本。
　　坎。迎福开户，喜随我后。曹伯恺悌，为宋国主。中爻震为福，艮为户，震为开，故曰迎福开户。震为喜、为后、为伯、为主，艮为宋、为国。元本旧注宋以曹师杀公子游，立桓公，依此注则国字似为立字方适。
　　离。既痴且狂，两目又盲。箕踞喑哑，名为无中。巽进退不果，故曰痴狂。中互大坎，坎黑，故曰目盲。伏震为箕，兑为喑哑。○箕，宋元本作踑，《集韵》踑，长踞也。兹依汲古。中，汲古作用，喑哑作坐喑，依宋元本。
　　咸。金梁铁柱，千年牢固。完全不腐，圣人安处。乾为金铁，艮为梁柱，乾为千年，艮坚，故曰牢固。互巽为腐，乾为圣人，艮止，故曰安处。
　　恒。裹糗荷粮，与跖相逢。欲飞不得，为罔所获。巽为糗粮，艮为荷。巽为盗贼，故曰与跖相逢。震为飞，坤为网罟。○罔，宋本作网，依元本。
　　遯。彭生为豕，暴龙作灾。盗尧衣裳，聚跖荷兵。青禽照夜，三旦夷亡。首句依《比》之《蒙》校，各本多作彭名为矢，或彭生为妖。
　　大壮。独夫老妇，不能生子。鳏寡居处。震为夫，兑为老妇，震为子，兑折，故不能生子。伏巽为寡，故曰独夫。伏艮为鳏。○独，汲古讹褐，依宋元本。
　　晋。鹪鹩窃脂，巢于小枝。摇动不安，为风所吹。心寒栗栗，常忧殆危。栗栗，依《谦》之《遯》，各本多作飘摇。
　　明夷。素车木马，不任负重。王子出征，忧危为咎。震为白，坤为车，故曰素车。震为木、为马，坤为重，下互坎，坎险，故不任负重。震为王子、为出征，坎为忧危。○马，汲古作舆，危作疑，均依宋元本。
　　家人。土陷四维，安平不危。利以居止，保有玉女。未详。
　　睽。负牛上山，力劣行难。烈风雨雪，遮遏我前，中道复还。详《讼》之《剥》。
　　蹇。金城铁郭，上下同力。政平民亲，寇不敢贼。艮为金铁、为城郭，坎为平、为贼寇、为民。
　　解。清洁渊塞，为人所言。证讯诘情，系于枳温。甘裳听断，昭然蒙恩。详《师》之《蛊》。
　　损。皋陶听理，岐伯悦喜。西登华首，东归无咎。艮为山、为火，故曰皋陶。舜时士官，故曰听理。兑为耳、为听，坤为理也。震为伯，艮山，故曰岐伯。《本草经》黄帝问岐伯，《汉书人物表》上古之时，有岐伯，中古有扁鹊，盖与黄帝创制医药者。兑为西，艮山，故曰华首。震为东、为归，华，华山；首，雷首山，在蒲阪。
　　益。低头窃视，有所畏避。行作不利，酒酸鱼败，众莫贪嗜。详《鼎》之《解》。不，宋元本作未，依汲古。众，宋本作重，依元本、汲古。
　　夬。十鸡百雏，常与母俱。抱鸡捕虎，谁肯为侣。此用旅象。旅互巽为鸡，兑数十，故曰十鸡。伏震为雏、为百，故曰百雏。巽为母，故曰常与母俱。艮为虎、为抱、为捕，巽为寡，故曰无侣。
　　姤。高阜山陵，陂陁颠崩。为国妖祥，元后以薨。《左传僖十四年》沙麓崩，晋卜偃曰：期年将有大咎，国几亡，次年，惠公被执；又九年怀公杀于高梁。姤通复。艮为山陵，初至三艮覆，故曰颠崩。坤为国、为妖祥、为丧，故曰薨。震长，故曰元。震为君，故曰元后。○陂，汲古作峻，依宋元本。又《国语》岐山崩，三川竭，幽王亡。
　　萃。六鹢退飞，为襄败祥。陈师合战，左股夷伤。遂以崩薨，霸功不成。详《蹇》之《蛊》。
　　升。异国殊俗，情不相得。金木为仇，百贼擅杀。末句依《夬》之《比》校，宋元本作百战檀谷，汲古作酋贼擅役。
　　困。鸦噪庭中，以戎灾凶。重门击柝，备忧暴客。详《大过》之《涣》。《左传襄十三年》有鸟呌于宋太庙，曰嘻嘻出出，后果灾。
　　井。慈母念子，享赐得士。蛮夷来服，以安王室，侧陋逢时。巽为母，巽顺，故曰慈母。坎为念，伏震为子，故曰念子。兑为享，伏震为土、为王，艮为室、为时，坎为侧陋。○念，各本皆作赤。第三句皆作获夷服除，兹依《渐》之《咸》校。士，宋元本作土，依汲古。室，宋本、汲古作家，兹依元本。
　　革。迁延恶人，使德不通。炎旱为殃，年谷大伤。迁延，依《坤》之《大有》校，宋元本作刬迹，汲古作迹造。殃，宋元本作灾，不协，依汲古。
　　鼎。躬履孔德，以待朿帛。文君燎猎，吕尚获福。号称太师，封建齐国。通《屯》。坤为躬，震为履、为德、为孔。孔，大也。本卦巽为帛，离为文，乾为君。文君，文王也。震为猎，艮火，故曰燎猎，言文王出猎，遇吕尚也。乾为福、为师，巽齐坤国，故曰封建齐国。○第二句汲古作以带朿带。
　　震。征将止恶，鼓鞞除贼。庆仲奔莒，子般获福。震为征、为鼓鞞。坎为邪、为恶、为贼，《月令》仲夏命乐师修鼗鞞鼓。坎为仲，震喜，故曰庆仲。互艮为邑，震往，故曰奔莒。按：《左传庄三十二年》共仲使圉人荦贼子般于党氏，共仲即庆父，闵二年奔莒，兹云获福，于事正反，疑福为偪之讹字，抑如丁宴说般为谷之讹。谷，共仲孙，文十年鲁人立之，所谓谷也，丰下必有后于鲁国也。般谷形近，疑要丁说是也。
　　艮。良夫淑女，配合相保。多孙众子，欢乐长久。艮为夫，伏兑为女，震为善，故曰良夫淑女。坎为合，艮为保，艮兑为夫妇，故曰配合相保。艮为孙，震为子，坎众，故曰多孙众子。震乐，艮久。○众，汲古作寿，依宋元本。
　　渐。蜲蛇四牡，思念父母。王事靡盬，不得安处。渐上巽，巽为蛇，伏震为马，卦数四，故曰蜲蛇四牡。坎为思念，震父巽母，震为王，巽陨落，故曰王事靡盬。盬，恶也。《前汉息夫躬传》器用盬恶。艮为安，坎险，故曰不得安处。按：林词皆《诗小雅》语。○蜲蛇，汲古作逶迤，依宋元本。牡，宋本讹壮，依元本、汲古。得，元本作我，依宋本。
　　归妹。水坏我里，东流为海。龟凫讙嚣，不得安居。详《泰》之《兑》。龟凫，汲古作龟鼍，宋元本作凫龟，依《泰》之《兑》校。
　　丰。朿帛戋戋，赙我孟宣。征召送君，变号易字。巽为帛，伏艮为手，故曰朿帛戋戋。马云委积貌，《子夏传》作残，兹曰赙我孟宣，是焦义与马同也。伏震为孟、为宣、为君。事实未详。○第四句汲古作处号易子，依宋元本。
　　巽。乾行天德，覆赡六合。呕喣成熟，使我福德。二五皆阳，故曰乾行天德。覆赡六合者，言乾天覆徧六合也。赡，《说文》给也，《玉篇》周也。伏坎为合，数六，故曰六合。呕喣，犹吹嘘养育也。兑口，故曰呕喣。伏艮为成、为我，伏震为福德。○覆赡，局本作履赡，象亦合，兹依宋元、汲古本。喣，元本作呴，依宋本、汲古。呕喣，音欧诩。
　　兑。秦晋大国，更相克贼。获惠质圉，郑被其咎。兑西为秦，伏震为晋，艮为国，互巽为贼，兑毁折，三至上正反兑巽，故曰更相克贼。伏震为德惠，艮为圉守也。《诗大雅》孔棘我圉，《左传》亦聊以固吾圉。惠，晋惠公，僖十五年为秦所获，后秦放惠公归，以子圉质于秦。伏艮，故曰获、曰质。伏坎为郑，庆郑也，庆郑以惠公违谏，不救惠公，及被释，杀庆郑而后入。○首句汲古作秦并六国，非，依宋元本。
　　涣。晦昧昏冥，君无纪纲。甲午成乱，简公丧亡。坎隐伏，故曰晦冥。震为君，巽为绳、为纪纲，艮为时、为甲，纳丙，故曰甲午。春秋哀十四年甲午，齐陈恒弑其君王于舒州。壬，简公名也。陈恒，陈成子也。甲午成乱者，言成子作乱，弑简公也。震为简、为公，巽陨，故丧亡。冥，宋元本作明，依汲古。午，元本、汲古作子，依丁本。
　　节。三足无头，莫知所之。心狂睛伤，莫使为明，不见日光。详《小畜》之《复》。日，宋元本作月，非，依汲古。睛，汲古作精，依宋元本。兑半离，故曰睛伤。
　　中孚。长夜短日，阴为阳贼。万物空枯，藏于北陆。详《谦》之《渐》。
　　小过。依宵夜游，与君相遭。除烦解惑，使我无忧。详《归妹》之《大有》。依《小过》之《否》作衣，《说文》衣，依也，义同。
　　既济。逐鹿南山，利入我门。阴阳和调，国无灾残。长子出游，须其仁君。此皆用半象。阴阳和调，谓阴阳爻相等而当位也。
　　未济。请骋左耳，啬不我与，驱我父母。未详。骋，宋元本作冀，与驱作驱与，均依汲古。左，汲古作作，依宋元本。按：《周礼夏官大司马》，大兽公之，小兽私之，获者取左耳以计功，然曰骋则左耳或为绿耳。
　　
　　焦氏易林注卷十五
　　行唐尚秉和节之注
　　                      受业蒲城仵道益、丰润董维城堃校刊
　　巽之第五十七
　　巽。温山松柏，常茂不落。鸾凤以庇，得其欢乐。详《需》之《恒》。
　　乾。采唐沬乡，要期桑中。失信不会，忧思约带。详《师》之《噬嗑》。○期，汲古作我，思约作在钩，均依宋元本。
　　坤。有鸟飞来，集于宫树。鸣声可恶，主将出去。详《屯》之《夬》。○可恶，汲古作畏恶，依宋元本。
　　屯。仁政之德，参参日息。成都就邑，日受厥福。详《旅》之《临》。○参参，局本作恭恭。
　　蒙。他山之错，与璆为仇。来攻吾城，伤我肌肤，邦家搔忧。详《明夷》。○错，宋元本作储，来，汲古作夹，依宋元本。
　　需。贝赎狸，不听我辞。系于虎须，牵不得来。详《否》之《革》。
　　讼。一簧两舌，佞言谄语。三奸成虎，曾母投杼。详《师》之《乾》。○佞，宋元本作妄，依汲古。
　　师。魁行摇尾，逐云吹水。污泥为陆，下田宜稷。详《同人》之《渐》。首句宋元本汲古皆作薄行搔尾，依《同人》之《渐》校。
　　比。天门九重，深内难通。明登至莫，不见神公。艮居戌亥，故曰天门。内经以戌亥为天门，辰巳为地户是也。坤为重，数九，故曰天门九重。《汉上易》谓坤纳癸，自乙至癸，故数九也。重坤，故曰深，坤闭，故曰难通。艮为光明，坎为莫，震为神、为公，三五震覆，又坎为隐，故不见也。《后汉郎顗传》神在天门，出入听候，言神在戌亥，司候帝王兴衰得失。○深，汲古作泽。登，宋元本作坐，依汲古。至，汲古作到，依宋元本。
　　小畜。闇目失明，耳阏不聪。陷入深渊，灭顶忧凶。二至四兑，易以兑为眇，故曰闇目失明。又离为目，伏坎，故曰闇目也。伏坎为耳、为塞，故曰耳阏不聪。阏，音遏，壅塞也。伏坤为渊，坎陷。艮为顶，坤为灭、为凶，故曰灭顶忧凶。坎水，坤水，故有此象。○目失，汲古作昧不，阏作聋，忧作成，均依宋元本。不聪，宋元本作听聪，非，依汲古。顶，元本讹顷。
　　履。雾露早霜，日暗不明。阴阳孽疾，年谷大伤。伏坎为雾露，坤为霜，离为日，伏坎，故不明。但林词似全用旁通，艮亦为日，与坎连体，故曰不明也。坎为疾，震为谷，坤为年岁、为丧，故曰年谷大伤。
　　泰。三阶土廊，德义明堂。交让往来，享燕相承。箕伯朝王，锡我玄黄。《汉书东方朔传》注：泰阶者，天之三阶也。上阶为天子，中阶为诸侯公卿大夫，下阶为士庶人。坤为阶，震数三，故曰三阶。艮为廊、为明堂，兑为燕享。震为伯、为箕，乾为王，天玄地黄，故曰锡我玄黄。○阶，宋元本讹谐，依汲古。
　　否。争鸡失羊，利得不长。陈蔡之患，赖楚以安。巽为鸡，兑为羊，兑伏，故失羊。巽为利、为长，坤丧，故曰不长。震为陈、为蔡、为楚，坤为患，艮为安。《史记》孔子厄于陈蔡，楚昭王发兵救之，得免。
　　同人。天旱水涸，枯槁无泽，未有所获。火在天下，故曰天旱。坎伏，故曰水涸。离为枯槁。
　　大有。陶朱白圭，善贾息赀。公子王孙，富利不贫。乾为大赤，离火，故曰陶朱。乾为玉，乾金色白，故曰白圭。遇卦巽为商贾、为利，故曰善贾息赀。伏震为公、为子、为王，艮孙，故曰公子王孙。重巽，故曰富利不贫。○赀，宋元本作资，依汲古。
　　谦。龟厌江海，陆行不止。自令枯槁，失其都市，忧悔无咎。详《泰》之《节》。
　　豫。黄鸟采蓄，既嫁不答。念吾父兄，思复邦国。《诗小雅黄鸟篇》言旋言归，复我诸兄，复我诸父；《我行篇》言采其蓫，尔不我畜，复我邦族，皆刺礼教不行、妇中道见弃之诗。蓫，《释文》云本又作蓄，今易林即作蓄，是焦与毛诗异读也。震为黄，艮为鸟、为采，震为蓄。蓄，冬菜也。震为嫁，二至四震反，故云不答。坎为思念，伏乾为父，震为兄，坤为吾、为邦国，震反，故曰复。
　　随。田鼠野鸡，意常欲逃。拘制笼槛，不得动摇。详《需》之《随》。
　　蛊。平国不君，夏氏作乱。乌号窃发，灵公殒命。详《临》之《晋》。
　　临。巨蛇大，战于国郊。上下闭塞，君主走逃。详《剥》之《艮》。
　　观。谗言乱国，覆是为非。伯奇流离，共子忧哀。详《丰》之《鼎》。
　　噬嗑。郁不明，为阴所伤。众雾集聚，共夺日光。详《噬嗑》之《艮》。○，宋元本讹映，依汲古。
　　贲。望城抱子，见邑不殆。公孙上堂，大君欢喜。离为望，艮为城、为抱，震子，故曰望城抱子。艮为邑，坎为殆，震解，故不殆。艮为孙、为堂，震为公，故曰公孙上堂。震为君、为喜。殆，音以。
　　剥。三虫为蛊，刬迹无与。胜母盗泉，君子弗处。详《观》之《困》。○虫，从宋元，汲古作虫。为，宋元本作作，兹依汲古。
　　后。车驰人趋，卷甲相求。齐鲁寇战，败于犬丘。详《坤》之《兑》。战，宋元本作戎，依汲古。
　　无妄。欲访子车，善相欺绐。桓叔相迎，不见所期。初至四正反震，故曰欺绐。艮为叔、为木，故曰桓叔。《说文》桓，邮亭表也。其事未详。
　　大畜。争鸡失羊，亡其金囊，利得不长。陈蔡之患，赖楚以安。详《恒》之《夬》。
　　颐。岁暮花落，阳入阴室。万物伏匿，利不可得。坤候卦为亥，故曰岁暮。兑为华，兑伏不见，故曰花落。乾本居亥，坤行至亥阴牝阳，故曰阳入阴室。艮为室，即文言所谓阴凝于阳也。坤为万物所藏，故曰伏匿。巽为利，巽伏，故曰利不可得。○匿利，宋元本作藏匿，依汲古。
　　大过。晨风文翰，大举就温。昧过我邑，羿无所得。详《小畜》之《革》。翰，宋元本作翮，依汲古。第三句宋本、汲古作过我成邑，元本作过我城邑，依《小畜》之《革》校。
　　坎。时鹄抱子，见蛇何咎。室家俱在，不失其所。详《否》之《鼎》。
　　离。隐隐大雷，雾霈为雨。有女痴狂，惊骇邻里。伏震为雷，重坎，故曰雾霈为雨。巽为女，巽进退，故曰痴狂。伏震为惊骇，艮为里。
　　咸。无足断跟，居处不安，凶恶为患。详《革》之《蹇》。
　　恒。破筐敝筥，弃捐于道，不复为宝。震为筐筥、为道、为宝，兑毁，故破敝，故弃捐。
　　遯。三鸡啄粟，十雏从食。饥鸢卒击，亡其两叔。详《中孚》之《颐》。
　　大壮。乘车七百，以明文德。践土葵丘，齐晋受福。详《兑》之《剥》。
　　晋。百足俱行，相辅为强。三圣翼事，王室宠光。详《屯》之《履》。
　　明夷。典册法书，藏阁兰台。虽遭溃乱，独不遇灾。详《坤》之《大畜》。阁，汲古作在，依宋元本。此以坤为书册，火在下，故不遇。
　　家人。西诛不服，恃强负力。倍道趋敌，师徒败覆。详《需》之《屯》。西，宋元本作四，依汲古。趋，汲古作奔，依宋元本。
　　睽。春阳生草，夏长条。万物蕃滋，充宝益有。详《井》之《巽》。
　　蹇。磝硗秃白，不生黍稷。无以供祭，祇灵乏祀。此用遇卦巽象。巽为白，寡髪，故曰秃白。艮山，故曰磝硗。磝硗，山田小石也。巽为黍稷，兑毁，故不生。震为祭、为神，故曰祇灵。震伏，故乏祀。○磝硗，宋元本作磝磝，依汲古。乏，汲古作代，依宋元本。
　　解。牵衣涉河，水深渍罢。幸赖舟子，济脱无他。详《坤》之《萃》。第二句汲古作涧流浚多，依宋元本。罢，音婆。《唐韵正》云：凡经传中罢倦之罢皆音婆，今人音皮而误。按：林以罢与河韵，正与韵正说合。
　　损。宜行贾市，所求必倍。载喜抱子，与利为友。详《大过》之《恒》。戴，汲古作载，依宋元本。
　　益。兄征东夷，弟伐辽西。大克胜还，封居河间。震为兄、为东、为征，互坤，故曰东夷。伏兑为西，坤水，故曰辽西、曰河间。艮为封。○居，宋元本作君，依汲古。
　　夬。初虽惊惶，后乃无伤。受其福庆，相孝为王。乾为福庆、为王，相孝为王，言辅相秦孝公，使秦称王也。似指商鞅。兑西，故曰商。
　　姤。随风乘龙，与利相逢。田获三倍，商旅有功。憧憧之邑，长安无他。巽风乾龙，故曰随风乘龙。巽为利、为三倍，伏震为田，故曰田获三倍。巽为商旅，伏坤为邑、为安，巽为长，故曰长安。他蛇古通，巽为蛇，中孚初爻有他不燕，即以巽为蛇，林本易也。
　　萃。鱼扰水浊，寇围吾邑。城危不安，惊恐狂惑。坤巽皆为鱼，而坤为水，坤黄，故曰水浊。风散，故曰鱼扰。坤为吾、为邑，巽为寇，故曰寇围吾邑。艮为城，风陨，故曰城危。坤为忧惧，为迷，故曰惊恐狂惑。
　　升。虽塞复通，履危不凶，保其明功。坤为闭塞，震为通、为履，互大坎为危，故曰履危。坤为凶，震解，故不凶。○汲古多以道立宗四字，宋元本无。塞，宋元本作穷，依汲古。
　　困。坤厚地德，庶物蕃息。平康正直，以绥大福。巽为庶物，伏震为蕃鲜，故曰蕃息。伏坎为平、为正直，震为大福。
　　井。山水暴怒，坏梁折柱。稽难行旋，留连愁苦。详《咸》之《豫》。
　　革。使燕筑室，身不庇宿。家无聊赖，瀸我衣服。兑为燕，伏艮为室、为筑、为身、为庇，艮伏，故曰身无庇宿，曰家无聊赖。坎为宿，艮为家也。伏震为衣，坤水，故曰瀸我衣服。瀸，湿也。○瀸，汲古作织，依宋元本。
　　鼎。矢石所射，襄公剧。吴子巢门，伤病不治。通《屯》。坎为矢、为射，艮为石，震为公、为辅佐，故曰襄公。，病也。按：宋襄公与楚战，伤股而病，坤死，故曰剧。震为子、为言，故曰吴子。《说文》吴，大言也。《诗周颂》不吴不敖，《鲁颂》不吴不场，《传》吴，哗也，故震为吴，坤为门，艮为巢，故曰巢门。襄二十五年，诸樊伐楚门于巢，巢牛臣射之，卒。坤死，故曰伤病不治。○，《公羊传》大灾者何，纻也。注：疾病也。元本讹痢，依宋本、汲古。门于巢，杜注云：将攻巢门。
　　震。日月运行，一寒一暑。荣宠赫赫，不可得保。颠颠坠坠，更为士伍。详《中孚》之《晋》。
　　艮。宫门悲鸣，臣围其君，不得东西。艮为宫门，互坎为悲，震为鸣、为君。艮为臣，上艮下艮，震君在中，故曰臣围其君。震东，坎西，坎陷，艮止，故曰不得东西。
　　渐。戴盆望天，不见星辰。顾小失大，福逃墙外。详《贲》之《蒙》。
　　归妹。天之所明，祸不遇家。反目相逐，终得知美。小畜以离为反目，兹二至四互离，故亦曰反目。震为逐，坎为和。○目，宋元本作自，美作鸣，均依汲古。
　　丰。天阴霖雨，涂行泥潦。商人休止，市无所有。详《夬》之《大过》。
　　旅。嘉门福喜，增累盛炽。日就有德，宜其家国。艮为门，伏震为福喜、为盛炽。离为日，艮为家国。○第四句宋元本作宜民宜国，兹依汲古。
　　兑。南山之阳，华叶将将。嘉乐君子，为国宠光。详《革》之《大有》。此皆用旁通象。
　　涣。画龙头颈，文章未成。甘言美语，诡辞无名。详《蒙》之《噬嗑》。诡，宋元本作说，兹依汲古。
　　节。婴儿孩子，未有知识。彼童而角，乱我政事。详《损》之《大畜》。以震为孩子可证《明夷》五爻非箕子也。
　　中孚。阴作大姧，欲君勿言。鸿鹄利口，发其祸端。荆季怀忧，张伯被患。通《小过》。坎为姧，互大坎，故曰大奸。震为君、为言，艮止，故曰勿言。震为鸿鹄，兑为口，互巽，故曰利口。震为荆、为张伯，艮季，坎为忧患。○其，宋元本作患，依汲古。端，汲古作乱，依宋元本。
　　小过。德之流行，利之四乡。雨师洒道，风伯逐殃。巡狩封禅，以告成功。详《益》之《复》。
　　既济。禹将为君，装入昆仑。稍进阳光，登见温汤，功德昭明。坎为汤，下离，故曰温汤。离为阳光、为照明，余皆用半震半艮。
　　未济。五岳四渎，含润为德。行不失理，民赖恩福。详《颐》之《明夷》。
　　兑之第五十八
　　兑。班马还师，以息劳疲。役夫嘉喜，入户见妻。详观之既济。役，宋元本作后，依汲古。
　　乾。践履危难，脱厄去患。入福喜门，见诲大君。详震之家人。厄去，宋元本作危去，汲古作去厄，依元本。
　　坤。子鉏执麟，春秋作经。元圣将终，尼父悲心。经元，宋元本作元阴，兹依汲古讼之同人校。
　　屯。夹河为婚，期至无船。摇心失望，不见所欢。详屯之小畜。摇汲古作淫，非，依宋元本。
　　蒙。天孙帝子，与日月处。光荣于世，福禄祉祉。详解之临。祉祉，宋元本作繁祉，依元本。
　　需。三羊争雌，相随奔驰。终日不食，精气劳疲。羊、雌，依乾之大畜校，宋本、汲古羊作年，元本作人，雌皆作妻。
　　讼。禹召诸侯，会稽南山。执玉万国，天下康安。康安，宋元本作康宁，汲古作安宁，皆不协，依损之旅校。
　　师。早霜晚雪，伤我禾麦。损功弃力，饥无所食。详比之遯。损，元本、汲古作捐，依宋本。
　　比。嵩融持，杜伯荷弩。降观下国，诛逐无道。夏商之季，失福逃走。艮为山，为，艮手，故曰嵩融持。翟云升云：《国语》：祝融降于崇山。崇即嵩字。按下文曰诛逐无道，其事必与杜伯相类，翟说非也。《墨子非攻下》云：汤之时有神来告曰，夏德大乱，往攻之，予必使汝大堪之。予既受命于天，天命融隆火于夏之城。疑融隆即嵩融。又《国语》云：夏之亡也以回禄，回禄仍火神也。是墨子说与林词诛除无道夏商之季合，与《国语》亦合。惟《墨子》不言持，或焦氏别有所据，若其事则无疑也。且嵩融与融隆皆音近字转。又按《楚辞》云："吾令丰隆乘云兮"王逸注：云师。《淮南子》云：季春三月，丰隆乃出。许慎注：雷师。吴挚父先生云，《墨子》之融隆即丰隆，依许注则雷师也。《墨子》所谓火其城，以雷火烧其城也。然则融隆为雷师而非祝融，尤与《国语》合。以《国语》"夏之兴也祝融降，其亡也以回禄"，明回禄非祝融也。艮为弩、为负何。杜伯似用覆震象。艮为观、为国，坤杀，故曰诛。伏离为夏，兑为商，艮为季，坤凶，故曰失福。《国语》杜伯射王于镐，注：宣王杀杜伯，而非其罪，后王猎，杜伯起于道左，以朱弓矢射王中心而死。○夏，汲古讹忧，依宋元本。福，宋元本作势，逃作外，兹依汲古。
　　小畜。生有圣德，上配太极。皇灵建中，受我以福。详《家人》之《需》。
　　履。下田陆黍，万华生齿。大雨霖集，波病溃腐。通《谦》。坤为下田，艮为陆，震为黍。兑为华、为齿，坤多，故曰万华生齿。坤水，坎水，故曰大雨霖集。坎为波、为病，巽为腐。
　　泰。子畏于匡，困厄陈蔡。明德不危，竟得免害。详《大过》之《晋》。
　　否。有两赤鹞，从五隼噪。操矢无筈，趋释尔射。扶伏听命，不敢动摇。艮为鹞、为隼，乾为大赤，故曰赤鹞。坤数二，故曰两。巽卦数五，故曰五隼。艮为矢，艮手为操。筈，矢未受弦处也。按：卦象兑应为筈，兑伏，故曰无筈。震为射，震覆，故曰趋释尔射，言矢既无筈应，释矢不射，而扶伏听命也。巽为命，艮手在地，故曰扶伏。扶伏，匍匐也。《说文》伏地也。《诗大雅》诞实匍匐，《传》以手行也。《前汉霍光传》扶服叩头。扶伏、扶服义皆同也。艮止，故不动。动亦有去声，与命为韵。动摇，应作摇动。○黄丕烈云俯当从《无妄》之《中孚》作扶，岂知前四句皆当依之，不止此一字也。鹞，各本皆作头，隼噪作岳游，或作岳来，三四句汲古作谣言无佑、趋尔之丘，宋元本同，惟丘作林。若依汲古摇与头游丘为韵，亦协，惟义皆不适，且尔趋等字皆仍旧。谣言无佑，无为矢之讹，佑为括之讹，以宋元本筈作括也，故全林皆依《无妄》之《中孚》校。鹞与噪韵，筈与射韵，命与动韵，且卦象皆符合。
　　同人。当得自知，不逢凶灾。衰者复兴，终无祸来。离为灾，乾福，故不逢，故无祸。○知，宋元本作如，依汲古。无祸，汲古作得福，依宋元本。
　　大有。朽根刖树，华叶落去。卒逢火焱，随风僵仆。详《屯》之《坎》。惟此用遇卦兑象须知。
　　谦。葛生衍蔓，絺绤为愿。家道笃厚，父兄悦喜。震为葛、为蕃鲜，故曰衍蔓。坤为帛、为絺绤、为愿，艮为家、为笃厚，震为公，故曰父。为兄、为喜，《诗周南葛覃篇》为絺为绤。服之无斁。
　　豫。东行求玉，反得弊石。名曰无直，字曰丑恶，众所贱薄。详《家人》之《否》。
　　随。瞻白用弦，驽孱恐怯。任力堕劣，如猬见鹊。偃视恐伏，不敢拒格。互大坎，故曰恐怯，故曰猬。震为鹊，巽伏，故曰偃。巽为弦、为白，然首句恐有讹字。○用，宋元本作因。按：兑为月，兑月上弦，白或为月之讹。
　　蛊。疮痍多病，宋公危殆。吴子巢门，陨命失所。艮为节，故曰疮痍。艮为宋，震为公，巽为病，正反巽，故曰多病、曰危殆。宋襄公战泓伤股，震为吴、为子，艮为巢、为门，巽为命、为陨落，故曰陨命。详《巽》之《鼎》。○陨，各本皆作无，依《小过》之《睽》校。
　　临。东山西岳，会合俱食。百喜送从，以成恩福。伏艮为山岳，震东，兑西，故曰东山西岳。兑为食，坤为会、为百，震为喜福。○百喜，汲古作为吴，送从作从送，依宋元本。
　　观。舞非其处，失节多悔，不合我意。巽进退，故曰舞。舞在山上，故曰非其处。艮为节，坤为亡，故曰失节。坤为悔、为意。
　　噬嗑。南循汝水，伐树斩枝。过时不遇，惄如周饥。离为南，互坎，故曰汝水。震为树，二至四互艮，艮为刀剑，故曰斩枝。《诗周南》遵彼汝坟，伐其条枚；未见君子，惄如调饥。艮为时，坎为伏，故不遇。惄，思也，忧也。坎象也。离虚，故曰饥。周，《毛诗》作调，《传》云朝也。丁晏云：周，《释文》作輖，周即輖之省文。按：震为周、为旦，是焦诗与毛异文，犹韩诗惄作溺也。○第四句惄元本作，周作旦，依宋本、汲古。
　　贲。公孙驾骊，载游东齐。延陵说产，遗季纻衣。详《艮》之《未济》。○季，宋元本作我，依汲古。
　　剥。乘舆八百，以明文德。践土葵丘，齐晋受福。详《剥》之《同人》。
　　复。雄处弱水，雌在海滨。别离将食，悲哀于心。详《剥》之《同人》。
　　无妄。结网得鲜，受福安坐，终无患祸。巽为绳，故曰结网。巽为鱼，故曰得鲜。乾为福，艮为坐。
　　大畜。秋南春北，随时休息。处和履中，安无忧凶。兑为秋，震为春，乾南，坤北，艮为时，艮止，故曰休息。兑悦，故曰和。震足，故曰履。坤为忧凶，坤伏，故无。○安无，汲古作无有，依宋元本。
　　颐。启户开门，巡狩释冤。夏台羑里，汤文悦喜。坤为门户，震为启、为巡狩，坤为忧、为冤，震解，故曰释冤。艮为台，纳丙，故曰夏台。坤为里，震为帝，故曰汤文悦喜。○羑，宋元本作牖。
　　大过。符左契右，相与合齿。乾坤利贞，乳生六子。长大成就，风言如母。详《大畜》之《未济》。大过通颐。艮节震符，震为左，兑为右，故曰符左契右。兑为齿，正反兑，故曰合齿。大过为亥月卦，坤与乾相遇于亥，阴牝阳，故曰乾坤利贞。艮为乳，震为生，为子，乾数六，故曰六子。巽为风，震为言，巽亦为母，故曰如母。《坤上六》龙战于野，其血玄黄。即林所言之义，详《焦氏易诂》。
　　坎。饥蚕作室，丝多乱绪，端不可得。详《豫》之《同人》。
　　离。东壁余光，数暗不明。主母嫉妬，乱我事业。详《谦》之《屯》。
　　咸。白茅缩酒，灵巫拜祷。神嗜饮食，使君寿考。详《小畜》之《坎》。缩，元本作醴，汲古作，依宋本。
　　恒。范公陶朱，巧贾货资。东之营丘，易字子皮。抱珠载金，多得利归。巽为虫，故曰范。震为公，乾为大赤，伏艮火，故曰陶朱。巽为利、为商贾，故曰巧贾货资。震为东，伏艮，故曰营丘。坤为字、艮为皮，震为子，坤艮皆伏，故曰易字子皮，言陶朱公范蠡后适齐，改名曰鸱夷子皮，隐居贸易也。事见《史记》。震为珠，艮为金，艮手，故曰抱珠。震车，故曰载金。巽为利，震为归。○朱，宋元本作夷，依汲古。营，汲古讹荣，依宋元本。
　　遯。三羖五牂，相随俱行。迷入空泽，循谷直北。经涉六驳，为所伤贼。详《同人》之《蒙》。汲古泽下多经涉虎庐，贼下多死于牙腹二句，依宋元本。
　　大壮。雄鹄延颈，欲飞入关。雨师洒道，瀸我袍裘。车重难迁，侍者稽首。震为鹄、为飞，伏艮为关，兑为雨，震为道，故曰雨师洒道。乾为衣，故曰袍裘。坤为车、为重，艮止，故难迁。艮为斯役，故曰侍者。艮为首，艮止，故曰稽首。末二句皆伏象。○首，宋元本作上，依汲古。
　　晋。中年蒙庆，今岁受福。必有所得，荣宠受禄。互坎为中，坤为年岁，艮为荣，伏乾为福禄。○宠，依宋元本，汲古无此句。局本宠作庆。
　　明夷。禄如周公，建国洛东，父子俱封。详《革》之《明夷》。
　　家人。安床厚褥，不得久宿。弃我嘉，困于东国。投杼之忧，不成灾福。详《家人》之《睽》。灾福，汲古作祸灾，不韵，依宋元本。
　　睽。蓄积有余，粪土不居。汲古多利有所得四字，依宋元本。
　　蹇。心愿所喜，乃今逢时。得我利福，不离兵革。坎为心愿，艮为时、为兵革。
　　解。目不可合，忧来搔足。怵惕危惧，去其邦族。详《萃》之《睽》。
　　损。福德之土，欢悦日喜。夷吾相桓，三归为臣，赏流子孙。震为福德、为上、为欢悦，艮为桓。桓，木表也，言管仲相齐桓公也。艮为台、为臣，故曰三归为臣。震为归，数三，三归亦震象。《论语》曰管氏有三归，官事不摄焉得俭，朱注：三归，台名，后儒不知朱注本《说苑》，颇讶与古注异，今易林以艮为三归，是亦以三归为台也。
　　益。夏姬附耳，心听悦喜，利以博取。巽为夏，震为姬，伏兑为耳，坤为心，震为喜，巽为利。○末句汲古作利后博取，兹以字从宋元本。博，从汲古。
　　夬。叔迎伯兄，遇巷在阳。君子季姬，并坐鼓簧。此用兑象。伏艮为叔，伏震为伯兄，艮震相对，故曰迎。艮为君子，兑为季姬，重兑，故曰并坐。震为鼓簧。○伯兄，宋元本、汲古皆作兄弟，依《咸》之《震》校。巷，宋元本作恭，仍不惬，恐有讹字。《诗秦风》既见君子，并坐鼓簧。
　　姤。徙巢去家，南遇白乌。东西受福，与喜相得。此仍用兑象。伏艮为巢、为家。伏震为南，艮为乌，互巽，故曰白乌。震为东、为喜福，兑为西。○乌，元本作鸟，非，依宋本。汲古乌与家为韵。家，音姑。
　　萃。舜登大禹，石夷之野。征诣王庭，拜治水土。详《乾》之《中孚》。王庭，宋元本作玉阙，依汲古。
　　升。江河淮海，天之都市。商人受福，国家富有。坤为江河淮海、为都，巽为市，伏乾，故曰天之都市。震为商人、为福，坤为国家、为富有。
　　困。隐隐填填，火烧山根。不润我邻，独不蒙恩。详《贲》之《蹇》。填填，汲古作烦烦，不作下，依宋元本。
　　井。闇昧不明，耳聋不聪。陷入深渊，灭顶忧凶。详《巽》之《小畜》。顶，元本作倾，依宋本、汲古。
　　革。鸟鸣喈喈，天火降下。燔我馆舍，灾及妃后。详《屯》之《晋》。嘻嘻，宋元、汲古本皆作喈喈。喈，音稽。嘻同喜，疑喈喈与嘻嘻通用。焦即作喈，不必定为讹字也。
　　鼎。十鸡百雏，常与母俱。抱鸡捕虎，谁肯为侣。详《旅》之《夬》。鸡与第四句皆依校，各本皆作雉，皆作谁敢难者，均非。
　　震。营城洛邑，周公所作。世建三十，年厯八百。福佑盘结，坚固不落。详《井》之《升》。盘结，宋元本作盟执，依汲古。
　　艮。三人俱行，别离将食。一身五心，反复迷惑。详《坤》之《贲》。
　　渐。三虎搏狼，力不相当。如鹰格雉，一击破亡。艮为虎狼，纳丙，故曰三虎搏狼。艮为鹰，离为雉。格，敌也。《史记张仪传》驱羣羊攻猛虎，不格明矣，注：格，敌也。坎为破，艮为击。○第三句元本作如雉鹰格，则格宜训为鬬，《国语》谷洛鬬。韦昭曰：二水格雉鹰，格即雉，鹰鬬也，亦可从。击，宋元本作发，依汲古。
　　归妹。养虎畜狼，还自贼伤。无事招祸，自取灾殃。详《井》之《蛊》。宋元、汲古下二句皆作年岁息长，疾君拜祷，虽危不凶，与上文意不属，定为由他林窜入，故依《井》之《蛊》校。
　　丰。后时失利，不得所欲。
　　旅。雉兔之东，以野为场。见鹰惊走，死于谷口。离为雉，伏震为兔、为东，艮为野、为场。兑为见，艮为鹰，伏震，故曰见鹰惊走。兑毁，故曰死。兑为口，艮为谷。○野场，宋元本作理伤，依汲古。惊，汲古作奔，依宋元本。
　　巽。秋蛇向穴，不失其节。夫人姜氏，自齐复入。详《临》之《损》。
　　涣。鸟鸣葭端，一呼三颠。摇动东西，危魂不安。详《复》之《井》。
　　节。命夭不遂，死多鬼祟。妻子啼喑，早失其雄。伏巽为命，兑毁，故曰死。坎为鬼，兑为妻，震为子，兑口为啼。啼失声曰喑。坎失，故曰啼喑。震为雄。○鬼，汲古作为，依宋元本。
　　中孚。茆屋结席，崇我文德。三辰旗旗，家受其福。巽为茆，互艮，故曰茆屋。互震为席，巽为结，艮为崇、为我，震为德，故曰崇我文德。震为旗、为辰，数三，故曰三辰。艮为家，震为福，故曰家受其福。○其，汲古作行，依宋元本。
　　小过。罗网四张，鸟无所翔。征伐困极，饥穷不食。巽为绳，故曰罗网。震为张，卦数四，故曰四张。艮为鸟，止于网下，故曰鸟无所翔。震为征伐，互大坎为劳，故曰困极。伏大离，离虚，故曰饥。兑为食，艮止，故不食。○四，汲古作一，所亦作一，兹依宋元本。
　　既济。天成地安，积石为山。润洽万里，人赖其欢。乾坤爻皆当位，故曰天成地安。三半艮，故曰积石为山。坎为润洽，半震为欢。○首句宋元本作天城地安，兹依汲古。汲古洽讹给。又按：此林似用兑象。
　　未济。铜人铁柱，暴露劳苦。终月卒岁，无有休止。此用兑象。伏艮为铜铁、为柱，伏坎为劳苦。艮为终、为时，故曰终月卒岁。艮为休止，艮伏，故曰无。
　　涣之第五十九
　　涣。望幸不到，文章未就。王子逐兔，犬踦不得。详《谦》之《既济》。王，汲古作羊，非，依元本。
　　乾。猋风阻越，车驰揭揭。弃古追思，失其和节，忧心惙惙。详《需》之《小过》。第三句汲古作弃名追亡，元本作弃古退思，兹依宋本。又揭揭，汲古讹竭竭，依宋元本。
　　坤。蛇得泽草，不忧危殆。此用涣象。巽为蛇，震为草，草在坎中，故曰泽草。坎为危殆，震解，故不危。
　　屯。两犬争鬬，股疮无处。不成仇雠，行解却去。互艮为犬，正反艮，故曰两犬争斗。艮为节、为疮，巽为股，巽伏，故曰股疮无处。坎为仇，巽为隙，震解，巽伏，故曰不仇、曰解隙。○却，同隙，宋元本作邪，汲古作却，依局本。
　　蒙。因祸受福，喜盈其室，求事皆得。坤为祸，震为福喜，艮为室，坤多，故曰喜盈其室。
　　需。江有宝珠，海多大鱼。亟行疾去，可以得财。乾为江河、为玉，故曰宝珠。伏坤为海、为鱼、为疾、为财。○有，宋元本作多，亟疾作疾亟，依汲古。
　　讼。三牛生狗，以戌为母。荆夷上侵，姬伯出走。详《坤》之《震》。三牛，宋元本作三年，依汲古。
　　师。安息康居，异国穹庐。非君习俗，使伯忧惑。详《蒙》之《比》。末句宋元本作使伯心忧，兹依汲古。惑与俗韵，忧不协。
　　比。行触天罡，马死车伤。身无聊赖，困穷乏粮。《参同契》二月榆魁临于卯，麦生，天罡据西。注：天罡，即北斗。睽之渐曰：魁罡所当，初为败殃，是天罡所指之处亡也。艮为星，故曰天罡。艮卦数七，北斗七星，象尤切也。坤为车马、为死伤、为身、为穷乏，震为粮，震覆，故曰乏粮。○罡，汲古讹纲，局本又讹网，依宋元本。
　　小畜。裸裎逐狐，为人观笑。牝鸡司晨，主母乱门。详《大有》之《咸》。母，元本作作，非。
　　履。为季求妇，家在东海。水长无船，不见所欢。详《屯》之《蹇》。
　　泰。男女合室，二姓同食。婚姻孔云，宜我多孙。乾男坤女，伏艮为室，乾坤交，故曰合室。坤为姓，兑为食，兑卦数二，故曰二姓同食。震为嫁，故曰婚姻。伏艮为孙。○末句元本作宜室我家，兹依宋本、汲古。
　　否。太微帝室，黄帝所直。藩屏周卫，不可得入。常安长在，终无祸患。太微，即紫微。《史记天官书》中宫天极星，其一明者，太一常居也。注云：紫微大帝室，太微帝室者，言紫微垣为天帝之中宫也。《天官书》又云：填星中央土，主季夏日戊己，黄帝主德。兹曰黄帝所直。黄帝，即轩辕星，言黄帝直中宫。中宫，即中央。藩屏周卫者，《天官书》太一旁三星三公，后句四星未大星正妃余三星后宫之属环之，匡卫十二星藩臣皆曰紫宫，言各星藩卫太微，周环紫宫，故曰不可入也。否互艮为星，而与乾连，乾为帝，艮为室，故曰帝室。坤为黄、为直，故曰黄帝所直。艮为屏藩、为卫，艮坚，故不得入。○长在，宋元本作常存，兹依汲古。
　　同人。赍金观市，欲买骝子。猾偷窃发，盗我黄宝。乾为金，互巽为市，下离，故曰观市。乾为马，伏震为子，故曰骝子。巽为盗、为偷窃，离为黄，乾为金玉，故曰黄宝。
　　大有。三人俱行，欲归故乡。望邑入门，拜见家亲。此用涣象。震为人，数三，故曰三人。震为行、为归，艮为乡邑、为门、为拜、为家、为观，故曰望。○人，汲古作思，依宋元本。亲，宋元本作欢，依汲古。
　　谦。娶于姜吕，驾迎新妇。少齐在门，夫子悦喜。详《否》之《涣》。
　　豫。伯仲旅行，南求大牂。长孟病足，倩季负粮。柳下之宝，不失我邦。震为伯，坎为仲、为众，故曰旅行。旅，众也。震为南，艮为求，伏兑为羊，故曰大牂。震为长、为孟、为足，互坎，故曰病足。《家语》叔梁纥施氏生九女，其妾生孟皮，孟皮病足。长孟即谓孟皮也。艮为季、为负，伏巽为粮，故曰负粮。季，季路也。《家语》子路为亲负米百里之外。震为柳，坤下，故曰柳下。艮为邦。事详《同人》之《丰》。○长孟，汲古作孟长，依宋元本。宝，各本皆作贞，依《同人》之《丰》校。我邦，宋元本作骊黄。独汲古存其真，于事实皆切。粮，各本皆作囊，独汲古《革》之《恒》作粮，故依校。
　　随。洁身白齿，衰老复起。多孙众子，宜利姑舅。艮为身，兑为齿，巽白，故曰洁身白齿。艮为寿，故曰衰老。下卦艮覆为震，故曰衰老复起。艮为孙，震为子，巽为姑，震为舅。
　　蛊。独宿憎夜，嫫母畏昼。平王逐建，荆子忧惧。巽为寡，巽伏，故曰独宿。互大坎为夜、为憎，巽为母，兑鲁，故曰嫫母。互大离，故曰畏昼。坎为平，震为王、为逐、为建，言楚平王逐太子建也。震为子、为草莽，故曰荆子。○憎，与下畏对文，汲古作深，虽与大坎象切，于文终不适，故依宋元本。独宿无耦，故憎夜长；嫫母貌丑，故畏昼见。
　　临。追亡逐北，至山而得。稚叔相呼，反其室庐。依《需》之《涣》校。各本下三句皆作呼还幼叔，至山而得，复归其室。
　　观。鸟飞无翼，兔走折足。虽欲会同，未见其功。震为翼、为足、为兔，震覆，故无翼，故折足。艮为鸟。由此证《明夷》初爻之垂其翼，以六四震为翼，诸家以离为翼，皆非。○见其，宋元本作得医，兹依汲古。
　　噬嗑。抱空握虗，鸮惊我雏，利去不来。详《离》之《家人》。去来，汲古作出成，依宋元本。
　　贲。山作大池，陆地为海。艮为山、为陆地，坎为池、为海，汲古多各得其所四字，宋元本无。大，宋元本作天，依汲古。
　　剥。为虎所囓，泰山之阳。众多从者，莫敢救藏。艮为虎，伏兑为囓，艮为山，纳丙，故曰山阳。坤为众多，丁云事见檀弓。按：檀弓记孔子过泰山，谓苛政猛于虎，于此亦不甚合。
　　复。逶迤四牡，思归念母。王事靡盬，不得安处。详《旅》之《渐》。
　　无妄。狝猴所言，语无成全。误我白马，使乾口来。艮为狝猴，震言，乾马，巽色白，故曰白马。震为口，艮火，故曰乾口。
　　大畜。飞不远去，卑斯内侍，禄养丰富。详《丰》之《涣》。斯，汲古作厮，非。
　　颐。大尾细要，重不可摇。阴权制国，平子逐昭。艮为尾，震为大，故曰大尾。坎为腰，今中爻皆阴，故曰细腰。《庄子》细要者化。谓蜂也。坤为重，震为摇，艮止，故不可摇。坤为国，伏巽为权，故曰阴权制国。坤为平，震为子、为逐，震为光明，故曰平子逐昭。○要，汲古作，非，依宋元本。西汉时多作要，故知要为本字，是后人所改。
　　大过。旦生夕死，名曰婴鬼，不可得祀。详《小畜》之《升》。祀，宋元本讹视，依汲古。
　　坎。子畏于匡，困于陈蔡。明德不危，竟免厄害。坎为畏，艮邑，故曰匡。坎为困，震为陈、为蔡、为德，艮为光明，故曰明德。坎为困厄，震解，故曰危。○厄，元本作危，非，依汲古。
　　离。畏昏潜处，候时昭朗。卒逢白日，为世荣主。详前。昭朗，元本作朗昭，依汲古。
　　咸。白鸟衔铒，鸣呼其子。旋枝张翅，来从其母。详《晋》之《震》。旋枝，宋元本作旋翼，依汲古。
　　恒。宫商角征，五音和起。君臣父子，弟顺有序。唐虞龙德，国无灾咎。伏坤，故曰宫。兑秋，故曰商。巽居巳，故属夏。乐书征配夏，《月令》孟春之月，其音角，故震为角。宫商角征，皆卦象也。震为音，巽卦数五，故曰五音。震为君，伏艮为臣，乾父震子，故曰君臣父子。巽顺，故曰悌。震为帝，故曰唐虞。伏坤为国。
　　遯。季姬踟蹰，望孟城隅。终日至暮，不见齐候。详《同人》之《随》。
　　大壮。鬼哭于社，悲商无后。甲子昧爽，殷人绝祀。详《大过》之《坤》。
　　晋。天之所予，福禄常在，不忧危殆。详《小畜》之《遯》。之，宋元本作子，依汲古。
　　明夷。比目四翼，相恃为福。姜氏季女，与君合德。离为目，坤偶，故曰比目。震为翼，卦数四，故曰四翼、为福。伏巽为姜，坎为合，震为君、为德，《左传桓九年》纪季姜归于京师，为桓王后。
　　家人。翕翕，稍崩堕颠。灭其令名，长没不全。详《泰》之《谦》。
　　睽。折若蔽目，不见稚叔。三足孤乌，远去家室。详《师》之《蒙》。若，汲古作叶，稚作雉，孤乌作飞鸟，均依宋元本。此用涣象。
　　蹇。羊肠九萦，相推稍前。止须王孙，乃能上天。详《履》之《师》。
　　解。坤厚地德，蔗物蕃息。平康正直，以绥大福。详《泰》之《解》。
　　损。有莘外野，不逢尧主。复归穷处，心劳志苦。震为莘。莘，草名也。坤为野，震为主、为帝，故曰尧主。震为归，坤为心志、为劳苦。鲧取有莘氏女，本在野之人，后尧用以治水。倘鲧不逢尧，则穷老于有莘之野耳。○归，宋元本作居，依汲古。
　　益。咠长景行，来观柘桑。土伯有喜，都叔允藏。咠为邑之讹字，《礼檀弓》以吾为邑长于斯也。震为长、为行、为柘桑，艮为观，故曰来观柘桑，言邑长出巡也。震为伯，互坤，故曰土伯。土伯，即周礼地官之土训，土训掌辨地物而原其生。震乐，故曰有喜。坤为都，艮为叔，故曰都叔。都叔，盖都士都则之属。○咠，音缉。篆书作●，而邑篆作●，形近，故邑讹为咠。宋元本作胷，依汲古。士，宋元本作上，汲古作止，依局本。
　　夬。周师伐纣，战于牧野。甲子平旦，天下大喜。详《谦》之《噬嗑》。战，宋元本作胜，依汲古。大，依宋元本，汲古作喜悦。
　　姤。踰江求橘，并得大栗。烹羊食豕，饮酒歌笑。乾为木果，故曰橘、曰栗。乾为河、为江、为大，故曰大栗。伏震为羊，巽为豕，震为歌笑。○豕，宋元本作炙，依汲古。酒，汲古作食，依宋元本。
　　萃。敝笱在梁，鲂逸不禁。渔父劳苦，焦喉乾口，虚空无有。第四句宋元本作筐筥乾口，汲古作口焦喉乾，兹依《遯》之《大过》校。
　　升。生有阴孽，制家非阳。逐送还床，张氏易公。忧祸重凶。送，汲古作受，床作作，公作休，均依宋元本。祸，元本作福，依宋本、汲古。然仍有讹字，故义皆不能通。
　　困。绝域异路，多有畏恶。使我惊惧，思吾故处。详《渐》之《无妄》。思吾，依校，各本皆作思我。
　　井。迷行失道，不得牛马。百贾逃亡，市空无有。坎为失、为隐伏，故曰迷行失道。伏震为行、为道也。艮为牛，震为马，艮震伏，故不得。巽为市贾，离虚，故曰空。○牛马，汲古作马牛，依宋元本。
　　革。雌鷟生雏，神异兴起。乘云龙腾，民戴为父。通《蒙》。艮为鷟，震为生、为雏、为神、为起。坤为云，震为龙、为乘、为腾、为父，坤为民，艮为戴。○鷟，宋本、汲古皆作鸑，兹依元本。乘，宋元本讹束，依汲古。
　　鼎。叠叠累累，如岐之室。畜一息十，古公治邑。详《恒》之《小过》。○叠，宋元本作垒，治作始，均依汲古。
　　震。疮疡疥瘙，孝妇不省。君多疣赘，四牧作去。互艮多节，故曰疮疡疥瘙。瘙，亦疮也。巽为妇，巽顺，故曰孝妇。巽伏，故曰不省。艮为疣赘，震君，故曰君多疣赘。震为马，卦数四，故曰四牧。震往，故曰去。○瘙，宋元本作搔，非，依汲古。牧去，汲古作时灾，不协，依宋元本。
　　艮。羊头兔足，羸瘦少肉。漏囊败栗，利无所得。详《剥》之《恒》。
　　渐。孽蔑徙靡，空无谁是。言季不明，乐减少解。字既多讹，义都未解。孽徒，宋元本作孽从，不作子，亦未知孰是。
　　归妹。妹为貌慹，败君正色。作事不成，自为心贼。震为嫁，兑为妹。伏艮为须，以女而有须，故曰貌慹。《庄子田子方》老聃新沐，被发而乾慹，然似非人。慹，音慑，言可怖也。坎为畏惧，故曰慹。震为君，兑毁，故曰败、曰不成。艮为成，艮伏，故不成。坎为心、为贼。○慹，宋元本、汲古均作熟，局本作热，盖由慹讹为热，又由热讹熟，兹依局本。又为貌汲古作貌亲，是又因熟字而妄改，局本热字即是慹字，而微异耳。
　　丰。四马共辕，东上太山。骍骊同力，无有重难，与君笑言。详《剥》之《解》。
　　旅。阴变为阳，女化作男。治道得通，君臣相承。详《比》之《离》。涣之旅中四爻艮为兑，震为巽，亦巽为震，故曰女化男。《左传》震之离，亦离之震是其例也。君臣相承者，言阳为君，阴为臣，卦形上一阴承一阳，下二阴承二阳也。○作，汲古作为，依宋元本。
　　巽。南国少子，材略美好。求我长女，贱薄不与。反得丑恶，后乃大悔。详《比》之《渐》。
　　兑。昭公失常，季氏悖狂。逊齐处野，丧其宠光。详《遯》之《蛊》。
　　饰。文山紫芝，雍梁朱草。生长和气，王以为宝。公尸侑食，福禄来处。详《同人》之《剥》。
　　中孚。牵羊不前，与心戾旋。闻言不信，误绐丈人。兑羊，艮手，故曰牵羊。艮止，故曰不前。兑为耳，中爻正反震，故曰闻言不信、曰误绐丈人。震为丈人。
　　小过。东山西山，各自止安。心虽相望，竟未同堂。详《姤》之《坤》。艮为望、为堂，正反艮，故曰相望、曰未同堂。
　　既济。鹿求其子，虎庐之里。唐伯李耳，贪不我许。详《随》之《否》。
　　未济。三虎上山，更相喧唤。心志不亲，如仇与怨。详《姤》之《小过》。首二句用半象。
　　节之第六十
　　节。海为水王，聪圣且明。百流归德，无有叛逆，常饶优足。详《蒙》之《乾》。汲古下多不利攻玉，所求弗得二句，注云疑衍，今从宋元本。
　　乾。虎豹怒咆，慎戒外忧。上下俱搔，士民无聊。此用《节》象。艮为虎豹，震怒。坎为忧，艮为上，震为下、为士，坎为民。
　　坤。探穴得雏，鸠鹊俱来，使我心忧。此仍用《节》象。艮为巢，艮手，故曰探巢。震为鹊、为雏。坎为心忧。
　　屯。日望一食，常恐不足，禄命寡薄。艮为日、为望，震为食，坤虗，故不足。乾为禄，巽为命，坤为寡，坎为薄，乾巽伏，故曰禄命寡薄。
　　蒙。良马疾走，千里一宿。逃难它乡，谁能追复。震为马、为走，下坎，故曰疾走。坤为千里、为宿，坎数一，故曰一宿。坎为难，坤为乡、为蛇，故曰它乡。它蛇同字，它乡有毒，故不能追复。震为追、为归，故曰追复。○逃难，汲古作离逃，兹依宋元本。
　　需。鹊巢鸠成，上下不亲。外内乖畔，子走失愿。互离为巢、为鸠，《诗》维鹊有巢，维鸠居之。鹊巢鸠成者，言鹊营巢成，为鸠居也。坎水性下，乾阳上升，故曰不亲。○鸠成，宋元本作鸟城，汲古作鸠城，兹从局本。外内，汲古作内外，依宋元本。失愿，宋元本作矢顽，依汲古。
　　讼。云龙集会，征讨西戎。招边定众，谁敢当锋。坎云，乾龙，坎为积，故曰集会。伏震为征讨，坤为戎，坎为西，故曰西戎。坤为边、为众，坤安，故曰定。坎为矢，故曰锋。
　　师。春多膏泽，夏润优渥。稼穑成熟，亩获百斛。详《临》之《明夷》。
　　比。僮妾独宿，长女未室，利无所得。详《豫》之《益》。
　　小畜。四野不安，东西为患。退身止足，无出邦域。乃得全完，赖其生福。详《大有》之《睽》。野，宋元本作乱。第三句宋元本作退止我足，兹依汲古。
　　履。长宁履福，安我百国。嘉宾上堂，与季同床。通《谦》。震为履、为福，坤为安、为百国，故曰安我百国。震为宾，艮为堂、为季、为床。○履福，宋元本作理福，依汲古。
　　泰。骐骥绿耳，章明造父。伯夙奏献，衰续厥绪。佐文成霸，为晋元辅。详《革》之《夬》。骥绿，宋元本作驎騄。伯夙奏献，宋元本作伯夙成季，汲古作夙伯奏献。宋元无第四句。第五句作共成霸功，兹依汲古。奏，进也，言进仕献公也。祇伯夙依宋元。
　　否。张陈嘉谟，赞成汉都。主欢民喜，其乐休休。伏震为张、为陈、为嘉，坤为谋、为都、为水，故曰汉都。坤为民，震为主、为欢乐，言张良陈平主张都关中也。
　　同人。大面长头，来解君忧。乾为头，互巽，故曰长头。○汲古下多遗吾福善，与我嘉惠二句，依宋元本。
　　大有。畏昏不行，待旦昭明。燎猎受福，老赖其庆。详《夬》之《损》。
　　谦。伯去我东，首髪如蓬。长夜不寐，辗转空床。内怀惆怅，忧摧肝肠。详《姤》之《遯》。宋元本无下二句，第四句作忧系心胸，兹依汲古。
　　豫。朽条腐索，不堪施用。安静候时，以待亲知。伏巽为索、为腐，故曰朽条腐索。艮为时，坤为安，艮止，故曰候时。
　　随。比目四翼，相倚为福。姜氏季女，与君合德。详《涣》之《明夷》。女，宋元本作氏，非，依汲古。
　　蛊。履阶升墀，高登崔嵬。福禄洋溢，依天之威。艮为阶墀，震为履、为登，巽为高。震为福禄。艮为天。
　　临。奢淫吝啬，神所不福。灵祇凭怒，鬼瞰其室。坤多，故曰奢。坤闭，故曰吝啬。震为神、为福、为灵祇、为怒。坤为鬼，伏艮为室、为观，故曰鬼瞰其室。○吝，宋元本作爱，瞰作障。灵祇，元本作祇灵，均依汲古。
　　观。大步上车，南到喜家。送我狐裘，与福载来。伏震为步，坤为车，震为南、为喜，坤为家、为狐。○上，宋元本作小，狐作豹，兹依汲古。
　　噬嗑。南行西步，失次后舍。乾候野井，昭公失居。与彼作期，不觉至夜。震为东，坎为西，震为后，艮为舍，坎失，故曰失次后舍。震为诸侯，上离，故曰乾候。坎为井，艮为野，故曰野井。震为公，上离，故曰昭公。坎为夜，言照公为季氏所逐，次于乾候野井也。○舍，汲古讹含，依宋元本。彼，元本作陂，觉作真，依宋本、汲古。三四与五六两句宋元本倒置，不协，依汲古。
　　贲。喜乐踊跃，来迎名家。鹊巢百两，以成嘉福。震为踊跃、为乐。艮为名、为家，故曰名家。震为鹊，艮为巢，震为车，故曰百两。《诗周南》维鹊有巢，维鸠居之。之子于归，百两御之。艮为成，震为嘉福。○踊，宋元本作抃。名家，汲古作欢客，依宋元本。宋元本第四句作获利养福，均依汲古，惟汲古下多多获利益四字，兹从宋元本删。名家与大家同，与福亦协。
　　剥。非理所求，谁敢相与。往来不获，徒劳道路。艮为求，坤为理，艮止，故不与。艮为道路，离虗，故不获而徒劳也。坤役万物，故亦曰劳。○所求，宋元本作后来，依汲古。
　　复。北虏匈奴，数侵边境。左衽为长，国犹未庆。坤为北、为夷，故曰匈奴。坤为境，震为侵、为左、为衽、为长，坤为国。末句疑有讹字。
　　无妄。狂不以理，伐乃无名。纵获臣子，伯功不成。震为征伐、为子、为伯，艮为臣、为拘系，故曰获。○汲古作"续事康域，针折不成。婴儿短舌，说辞无名"，兹依宋元本。
　　大畜。景星照堂，麟游凤翔。仁施大行，颂声作兴。详《豫》之《节》。
　　颐。文明之世，销锋铸耜。以道顺民，百王不易。坤为世、为文，艮为明，故曰文明之世。艮为锋、为耜，艮火，故曰销锋铸耜。坤为民、为顺，震为大涂，故曰以道顺民。震为王，坤为百，艮止，故不易。○耜，宋元本作镝，依汲古。民，汲古作昌，依宋元本。
　　大过。鸟飞无羽，鸡鬬折距。徒自长嗟，谁肯为侣。震为鸟、为飞，巽寡髪，故曰无羽。巽为鸡，震为距，震伏不见，故曰折距。巽为长，兑口为叹。巽寡，故无侣。
　　坎。羣队虎狼，囓彼牛羊。道路不通，妨农害商。互艮为虎狼，正反艮，故曰羣队。伏兑为啮，离为牛，兑为羊。震为道路，坎塞，故不通。震为商旅，坎为害。
　　离。商伯沈酒，庶兄奔走。淫女荡夫，仁德并孤。伏震为商、为伯，坎为酒，故曰商伯沈酒。震为兄，坎为众，故曰庶兄。庶，众也。震为奔走，言商纣沈湎于酒，庶兄微子抱祭器奔周也。兑为媚，正反兑，故曰淫女，谓妲己也。伏坎为未，坎水，故曰荡夫，谓纣也。震为仁德，坎为孤。
　　咸。三狸搏鼠，遮遏前后。当此之时，不能脱走。通《损》。震为狸，数三，故曰三狸。艮为鼠，故曰三狸搏鼠。艮为前，震为后，二至上正反艮，艮止，故曰遮遏前后，不能脱走。
　　恒。陶叔孔圉，不处乱国。初虽未萌，后受庆福。陶叔，谓陶朱公，去越适齐，以避勾践。孔圉未详。按：《史记孔子世家》孔防叔畏华氏之乱，奔鲁。疑圉或防叔之名。恒通益。艮为叔，艮火，故曰陶叔。震为孔，艮止，故曰孔圉。坤为国、为乱，震为福庆、为后。萌疑为明字。
　　遯。奋翅鼓翼，翱翔外国。逍遥北域，不入温室。伏震为翼，坤为国、为北。本卦艮为室，艮火，故曰温室。
　　大壮。德音孔博，升在王室。八极蒙佑，受其福禄。震为德、为音、为孔、为升、为王，伏艮为室，伏坤数八，故曰八极蒙佑。乾为福禄。
　　晋。当变立权，摘解患难。涣然冰释，大国以安。详《升》之《震》。涣，宋元本作霍，依汲古。
　　明夷。羽动角，甘雨续。草木茂，年岁熟。坎为冬，故曰羽。《月令》冬月其音羽。震为春，故曰角。《月令》春月其音角。羽动角者，言羽音发动，以后角音继之，至春而有甘雨也。坎为雨，震为草木，坤为年岁，三字句。
　　家人。天所佑助，福来祸去，君王何忧。此用节象。艮为天，震为福，在内，故曰福来。坎为祸，在外，故曰祸去。震为君王，坎为忧，祸去，故不忧。
　　睽。方喙宣口，圣智仁厚。释解倒悬，唐国大安。详《小畜》之《噬嗑》。
　　蹇。葛藟蒙棘，华不得实。谗佞乱政，使恩壅塞。详《师》之《中孚》。华，元本作棘，从宋本、汲古。
　　解。皇母多恩，字养孝孙。脱于襁褓，成就为君。褓，元本作抱，依宋本、汲古。
　　损。积冰不温，北陆苦寒。露宿多风，君子伤心。详《睽》之《巽》。首句汲古作积冰下湿，依宋本。
　　益。伯夷叔齐，贞廉之师。以德防患，忧祸不存。详《革》之《否》。祸，元本作福，存作凶，兹依宋本、汲古。
　　夬。一雌三雄，子不知公。乱我族类，使吾心愦。此用《节》象。下兑为一雌，上坎互艮震为三雄，震为子、为公，坎隐，故不知。坎为心。○知，汲古作得，依宋元本。愦，宋元本作愤，依汲古。
　　姤。主安多福，天禄所伏。居之宠昌，君子有光。详《剥》之《观》。
　　萃。千岁槐根，身多斧瘢。树维枯屈，枝叶不出。详《家人》之《乾》。
　　升。周师伐纣，胜殷牧野。甲子平旦，天下大喜。详《谦》之《噬嗑》。
　　困。日走月步，趋不同舍。夫妻反目，主君失礼。详《小畜》之《同人》。
　　井。宣髪龙叔，为王主国。安土成稷，天下蒙福。巽为髪、为白，故曰宣髪。宣，明也。《说卦》巽为寡髪，《释文》云本又作宣，黑白杂为宣髪，易林遇巽多谓秃，是读为寡，兹曰宣是兼读也。伏震为龙，艮为叔，故曰龙叔。震为王、为主，艮为国、为土、为稷，言筑土立稷以祭也。《左传昭二十九年》共工氏有子曰勾龙，为后土，后土为社；又曰有烈山氏之子曰柱为稷，自夏以上祀之，周弃亦为稷，自商以来祀之，龙叔即勾龙，言勾龙为社稷神，筑土为坛祀之，而天下蒙福也。艮为天，震为福。○首句汲古作宣劳就力，依宋元本。
　　革。讽德诵功，美周盛隆。奭旦辅成，光济冲人。详《明夷》之《蒙》。
　　鼎。三夜不寝，忧来益甚。戒以危惧，弃其安居。通《屯》。坤为夜，震数三，故曰三夜。坤为寝，震动，故不寝。坎为忧惧、为险，故曰弃其安居。○寝，元本作寐，其作去，兹依宋本、汲古。
　　震。思愿所之，乃今逢时。洗濯故忧，拜其欢来。详《睽》之《艮》。濯，元本作宅，依宋本。拜，汲古作并，依宋元本。
　　艮。噂噂嗫嗫，夜作昼匿。谋议我资，来窃吾室。空尽己财，几无以食。三至上正反震，故曰噂噂嗫嗫。噂嗫，对语也。坎为夜，与震连，故曰夜作。对象离为昼，与巽连，故曰昼匿。巽为伏也。坎为谋议、为窃、为室。○作，汲古作行，窃作攻，均依宋元本。宋元本无下二句，依汲古。
　　渐。骍牛无子，鸣于大野。申复阴征，还归其母，说以除悔。离为牛，坎赤，故曰骍牛。震伏，故曰无子。《左传》介葛庐来朝，闻牛鸣，曰：是生三牺皆用之矣。艮为大野，震巽同声，故曰鸣于大野。三四句或谓申者，申后先为幽王所废，后平王立，后复还，然第三句终难解，疑有讹字。又《比》之《蹇》有申生见母之语，盖自《虞初志》亡后，故事多遗失，故莫定其是非也。
　　归妹。王良善御，伯乐知马。周旋步骤，行中规矩。止息有节，延命寿考。详《遯》之《豫》。○骤，宋元本作趍，依汲古。
　　丰。释然远咎，避患害早。田获三狐，以贝为宝。详《贲》之《谦》。
　　旅。仁兽所处，国无凶咎。市贾十倍，复归惠里。艮为兽，互巽，故曰仁兽。艮为国，巽为市贾、为倍，兑数十，故曰十倍。艮为里，伏震为归、为仁，故曰复归惠里。
　　巽。六目俱视，各欲有志。一言不同，乘戻生讼。互离为目，数六，故曰六目。伏坎为心志，兑为言，初至四正反兑，故曰一言不同，乖戻生讼也。○一言，宋元本作心意，非，依汲古。
　　兑。傅说王良，骖御四龙。周径万里，无有危凶。傅说、王良，皆星名。《庄子》傅说相武丁，奄有天下，骑箕尾上，比于列星，故张衡《周天六象赋》云：天江为太阴之主，傅说奉中闱之祠。《史记天官书》天驷旁一星，曰王良。王良策马，车骑满野，故下云骖御四龙。惟《星经》云：傅说一星在尾后，主子嗣，兹与王良并言，似亦与天驷有关，抑以傅说骑箕尾箕主风喻马行之神速欤。兑通艮，艮为星，互震为龙、为骖驾、为周、为万，艮为里，故曰万里。互坎为危，震解，故不危。
　　涣。伯仲叔季，日暮寝醉。醉醒失明，丧其贝囊，卧拜道旁。详《谦》之《蛊》。首句宋本作仲伯季叔，非，依汲古。寝醉，宋本、汲古作寝寐，依元本。汲古第三句元本作醒失期明，宋本、汲古作醉醒失明，明与囊旁韵，元本非。卧拜，《谦》之《蛊》作衔却，拜或为却之形讹字。
　　中孚。江有宝珠，海多大鱼。亟行疾至，可以得财。详《涣》之《需》。可，宋本作所，依元本、汲古。
　　小过。远视千里，不见所持。离娄之明，无益于耳。艮为视，艮手为持，艮为光明，兑为耳，伏巽，故不见所持。○持，汲古作视，依宋元本。
　　既济。弱足刖跟，不利出门。市贾无嬴，折亡为患。详《乾》之《鼎》。
　　未济。利尽得媒，时不我来。鸣雌深涉，寡宿独居。似用半象，而语特难解。
　　
　　焦氏易林注卷十六
　　行唐尚秉和节之注
　　                      受业蒲城仵道益、丰润董维城堃校刊
　　中孚之第六十一
　　中孚。鸟鸣嘻嘻，天火将下。燔我屋室，灾及姤后。详《兑》之《革》。鸟鸣，宋元本作乌鸟，依汲古。嘻嘻，汲古作喈喈，兹依宋元本。
　　乾。黄虹之野，贤君所在。管叔为相，国无灾咎。此用《中孚》象。震为玄黄、为虹、为君，艮为野、为叔，《孝经援神契》黄虹抱曰辅臣纳忠。《帝王世纪》少昊生，虹流华渚。《洛书》黄帝起，黄云扶日。又《东方朔别传》凡占长吏下车，当视天有黄云来覆车。震为竹，故曰管叔。艮为国。○叔，汲古作仲，非。中孚无仲象也，兹依宋元本。
　　坤。符左契右，相与合齿。乾坤利贞，乳生六子。长大成就，风言如母。详《兑》之《大过》。宋元本石下多梁叔有若四字，断为衍文，兹依汲古。
　　屯。蝗啮我稻，驱不可去。实穗无有，但见空藳。详《小畜》之《大壮》。
　　蒙。婴孩求乳，母归其子，黄麑悦喜。详《履》之《同人》。孩，元本作孙，依宋本。
　　需。折若蔽目，不见稚叔。失旅亡民，远去家室。详《师》之《蒙》。第二句元本作父旅相逐，父乃失之讹。第四句元本作不见卫国，均依宋本、汲古。若，汲古作叶，非。
　　讼。牂羊羵首，君子不饱。年饥孔荒，士民危殆。《诗小雅》牂羊坟首，兹作羵。按：鲁语云土之怪曰羵，注：羵，羊雌雄未成者，亦作坟。然则羵坟古通用，是焦诗与毛诗异字，非讹字也。伏震为羊，羵，大也。乾为首、为大，故曰羵首。乾为君子，离虗，故不饱，故饥。乾为年，坎为民、为危殆。○牂，汲古作，从宋元本。羵，宋元本作肥，依汲古。
　　师。灵龟陆处，盘桓失所。伊子退耕，桀乱无辅。详《归妹》之《剥》。
　　比。威约拘囚，为人所诬。皋陶平理，几得脱免。脱免，元本作免脱，依宋本、汲古。
　　小畜。乌升鹊举，照临东海。尨降庭坚，为陶叔后。封于英六，福履绥厚。详《需》之《大畜》。
　　履。四目相视，稍近同轨。日昳之后，见吾伯姊。详《益》之《需》。近，汲古作延，轨作执，均依宋元本。
　　泰。大步上车，南至喜家。送我狐裘，与福载来。详《节》之《观》。
　　否。穿都相合，未敢面见。媒妁无良，使我不乡。坤为都。穿，元本作卒，相作和，乡作香，均依汲古，然义皆难解，恐仍有讹字。
　　同人。鸿飞遵陆，公出不复，伯氏客宿。详《剥》之《升》。出，汲古作母，依宋元本。
　　大有。代戍失期，患生无知。惧以发难，为我开基，邦国忧愁。《左传庄八年》齐侯使连称管至父戍葵丘，瓜时而往，曰及瓜而代，期戍，公问不至，故与无知等作乱。伏艮为守、为戍、为期，坎为失，故曰失期。坎为患、为忧惧，坤为我、为邦国，全用旁通。○生，汲古作至，依宋元本。知，各本皆作聊，依《渐》之《谦》校。
　　谦。伯氏争言，战于龙门。构怨结祸，三世不安。详《坤》之《离》。正反震相背，故争言。震为伯，故曰伯氏。○伯氏，宋元本作齐鲁，兹依汲古。
　　豫。周政养贼，背生人足。陆行不安，国危为患。震为周，坎为贼，坤为政、为育，故曰周政养贼。震为足，艮为背，足在背上，故曰背生人足。坤为陆，坎险，故不安。坤为国，坎为患也。此全用卦象制辞，未必有故实。○贼，宋元本作贱，兹依汲古。
　　随。蜩螗欢喜，草木畅茂。百果蕃生，日益富有。详《谦》之《解》。喜，宋元本作翘，富作多，依汲古。
　　蛊。魃为灾虐，风吹云却。止不得复，复归其宅。首句汲古作薄灾暴虎，宋元本作薄灾暴虐，依《小畜》之《中孚》校。薄为魃之音讹字。
　　临。乘骝驾骊，游至东齐。遭遇行旅，逆我以资，厚得利归。震为马，坤亦为马，故曰乘骝驾骊。震为东，伏巽为齐，故曰东齐。震为行旅，坤为资财，逆行，故曰逆我以资。坤多，故曰厚得利。
　　观。凤生七子，同巢共乳，欢悦相保。坤文，故曰凤。艮数七，故曰七子。艮为巢、为乳，伏震为欢悦。
　　噬嗑。桃雀窃脂，巢于小枝。动摇不安，为风所吹。心寒漂摇，常忧殆危。详《损》之《涣》。
　　贲。东山西山，各自止安。虽相登望，竟未同堂。详《姤》之《坤》。竟未，汲古作不得，依宋元本。
　　剥。匍匐出走，惊惧惶恐。白虎生孙，蓐收在后。匍匐，以手行也。艮为手，手在地上，故曰匍匐。阳在上，故曰出。坤为恐惧，艮为虎、为孙，伏兑为西方，色白，故曰白虎。兑为秋，故曰蓐收。《月令》孟秋之月其神蓐收是也。○匐，宋元本作伏，依汲古。惶，宋本、汲古作皇，依元本。
　　复。重弋射隼，不知所定。质疑蓍龟，告以肥牡。明神答报，宜利止居。详《困》之《蹇》。弋，元本讹或，牡作性，依宋本、汲古。四五句宋元本倒，依汲古。
　　无妄。开门内福，喜至我侧。加以善祥，为吾室宅。宫城洛邑，以昭文德。震为开，艮为门，上乾，故曰纳福。震为喜、为善祥，艮为室宅、为宫城、为邑，乾为王，故曰洛邑。洛邑，王城也。伏坤为文。○加以，宋元本作嘉门，依汲古。室，汲古作家，昭作招，依宋元本。
　　大畜。鸟飞狐鸣，国乱不宁。下强上弱，为阴所刑。艮为鸟、为狐，震为飞、为鸣，故曰鸟飞狐鸣。艮为国，兑毁，故曰不宁。四五阴爻，乾为艮所畜，故曰为阴所刑。
　　颐。三鸡啄粟，八雏从食。饥鹰卒击，失亡两叔。伏巽为鸡，震数三，故曰三鸡。伏兑为啄。巽为粟，震为雏，坤数八，故曰八雏。震为从、为食，艮为鹰，坤虗，故曰饥鹰。艮为击、为叔，坤数二，坤丧，故曰失亡两叔。
　　大过。叹息不悦，忧从中出。丧我金罂，无妄失位。兑口，故曰叹息。互大坎，故不悦，故忧从中出。乾为金，震为罂，震伏，故曰丧我金罂。○罂，宋元本作婴，依汲古。从，汲古作逆，依宋元本。
　　坎。刚柔相呼，二姓为家。霜降既同，惠我以仁。详《家人》之《损》。二，宋元本作三，依汲古。
　　离。襄送季女，至于荡道。齐子旦夕，留连久处。详《屯》之《大过》。末句元本作久流连处，依宋本、汲古。襄送，各本多作送我，依《屯》之《大过》校。
　　咸。低头窃视，有所畏避。行作不利，酒酢鱼馁，众莫贪嗜。艮为头，泽下，故曰低头。艮为视，巽为盗，故曰窃视。巽伏，故曰畏避。兑毁，故不利。兑为泽、为酒，巽为鱼、为木，木作酸，故曰酒酢。酢，酸也。巽为烂，故曰馁。馁，烂也。○畏，宋元本作遇，依汲古。酢，宋本、汲古作酸。馁，汲古作败，依元本及宋元本。
　　恒。典册法书，藏阁兰台。虽遭乱溃，独不遇灾。详《坤》之《大畜》。阁，汲古作在，依宋元本。
　　遯。旦醉病酒，暮即瘳愈，独不及咎。伏震为旦，坤迷，故曰旦醉。○即，宋元本作多，末句作不反为咎，均依汲古。
　　大壮。画龙头颈，文章未成。甘言美语，说辞无名。详《蒙》之《噬嗑》。
　　晋。日月运行，一寒一暑。荣宠赫赫，不可得保。颠踬殒堕，更为士伍。详《巽》之《震》。
　　明夷。争利王市，朝多君子。苏氏六国，获其荣宠。伏巽为利市，震君，故曰王市。坤为朝，震为君子、为苏，坤为国，坎卦数六，故曰六国。言苏秦说六国，佩六国相印也。
　　家人。六蛇奔走，俱入茂草。惊于长途，畏惧啄口。详《丰》之《巽》。
　　睽。悬貆素餐，食非其任。失轝剥庐，休坐徙居。详《颐》之《益》。
　　蹇。欢欣九子，俱见大喜。提携福至，王孙是富。此用《中孚》象。震为欢欣，数九，故曰九子。艮手为提携、为孙，震君，故曰王孙。○至，元本作善，依汲古。
　　解。伯夷叔齐，贞廉之师。以德防患，忧祸不存。详《革》之《否》。
　　损。雄圣伏名，人匿麟惊。走凤飞北，乱溃未息。详《否》之《大过》。
　　益。久鳏无偶，思配织女。求其非望，自令寡居。艮为鳏，坤女，巽为绳、为织，故曰织女。艮为求、为望，巽为寡，言织女为天孙不能求也。
　　夬。破亡之国，天所不福，难以止息。兑为破，坤为国，坤伏不见，故曰天所不福。乾为天。
　　姤。老慵多却，弊政为贼。阿房骊山，子婴失国。伏坤为老，坤柔，故曰老慵。巽为隙，却隙同。巽伏为贼，坤为弊、为政，故曰弊政为贼。中孚艮为房、为山，震马，故曰骊山。艮少，故曰子婴。○却，汲古讹欲，依宋元本。
　　萃。三羖六牂，相随俱行。迷入空泽，经涉虎庐。为所伤贼，死于牙腹。详《同人》之《蒙》。经，元本作遥，依汲古。
　　升。喋嗫噱嚾，昧冥相抟。多言少实，语无成事。震言，正反兑亦为言，故曰喋嗫。喋嗫，多言也。震为笑乐，故曰噱嚾。噱，大笑。嚾，音讙。諠嚣也。坤为黑，故曰昧冥。伏艮为抟，正反艮，故曰相抟。正反兑，故曰多言。坤虚，故曰少实，语无成事。坤为事。○喋，宋本讹嗫，汲古讹噬，兹依元本。噱嚾，宋元本讹处惧，依汲古。噱，汲古讹作，于是宋元本又由而竟作处矣，以此证汲古所据之，本前于宋元。嚾，汲古《明夷》之《豫》、《谦》之《豫》、《谦》之《乾》皆讹为耀，独此处存其真，而宋元本则讹为惧。《明夷》之《豫》、《谦》之《乾》则又皆讹为曜，于此见汲古本之可贵也。抟，各本皆作搏，然与嚾不韵，故决其为抟字，以抟与搏形太近也，且《明夷》之《豫》宋本作传，尤为作抟确证。
　　困。舞阳渐离，击筑善歌。慕丹之义，为燕助轲。阴谋不遂，矐目死亡，功名何施。《史记刺客传》荆轲奉樊于期首函，秦舞阳奉地图，及事败，秦人大索太子丹及荆卿之客，高渐离善击筑，秦王乃矐其目，使击筑于侧，后以铅实筑中击秦王，乃被杀。伏震为舞、为筑、为歌，艮手为击，故曰击筑善歌。坎赤，故曰丹。兑为燕，震为轲，故曰为燕助轲。坎为阴谋，离为目，坎为失，故曰矐目。矐，《索隐》曰以马矢熏目，令失明也。坎为棺椁，故曰死亡。震为功，艮为名，艮震皆伏，故曰功名何施。○舞，宋元本作武，依汲古。矐，汲古作霍，依宋元本。目，宋元本作自，何作贾，均依汲古。助，汲古作荆，依宋元本。
　　井。尹氏伯奇，父子分离。无罪被辜，长舌为灾。详《讼》之《大有》。
　　革。五精乱行，政逆皇恩。汤武赫怒，共伐我域。《东京赋》辨方位而正，则五精帅而来摧，注：五精，五方星也。伏艮为星，坤为乱，震为行，故曰五精乱行。伏坤为政，坤逆行，故曰政逆皇恩，为怠遑讹字。《诗商颂》不敢怠遑，《笺》：怠惰，遑暇也。怠遑，言怠惰敖嬉也。坤柔，故曰怠遑。震为王，故曰汤武。震为怒、为伐，坤为域，全用旁通象。
　　鼎。西厯玉山，东入玉门。登上福堂，饮万岁浆。通《屯》。坎位西，震为玉，互艮，故曰玉山，故曰玉门，震为东也。震为登、为福，艮为堂，坤为万岁、为浆，震口，故曰饮万岁浆。
　　震。行触大忌，与司命忤。执囚束缚，拘制于吏，幽人有喜。震为行，坎为忌讳。讳，避也。坎隐，故曰忌。伏巽为命，坎为忤，故与司令忤。艮为执囚、为枸制，伏巽为束缚，艮为官吏、为幽人，震为喜。○大忌，宋本作夫忌，元本作天忌，汲古作忌讳，依《剥》林校，因夫天皆大之讹，故知决为大字。忤，宋元本作牾，似为啎之讹字，兹依汲古。
　　艮。机父不贤，朝多谗臣。君失其政，保家久贫。机疑为皇之讹，《诗小雅》皇父卿士，谗口嚣嚣。林似本此。艮初至五正反震，故曰谗。互震为君，艮为臣，坎为失，保疑为使之讹。○家，汲古作我，依宋元本。艮为家。
　　渐。三人俱行，北求大牂。长孟病足，倩季负粮。柳下之宝，不失我邦。详《大有》之《丰》。不失我邦者，按：《家语》齐求岑鼎于鲁，鲁与鼎，齐侯曰：柳下季谓是则受之，鲁侯请季，季曰：与齐鼎，求免君国也。但臣亦有国，免君之国，破臣之国，亦君之所恶也。鲁乃以真鼎往。此林屡见，皆作骊黄，惟此作我邦，于事独切。长孟，汲古作孟长，依宋元本。邦，宋元本作粮，亦后人所改，以求叶韵，独汲古于此字存其真。负粮，依《革》之《恒》校，各本皆作囊。渐下艮为季、为负，上巽为粮，事详《革》之《恒》。
　　归妹。鹄思其雄，欲随凤东。顺理羽翼，出次须日。中留北邑，复返其室。详《需》之《离》。须日中，汲古作日中须，依宋元本。
　　丰。常德自如，不逢祸灾。离为祸灾。
　　旅。白鹄游望，君子以宁。履德不愆，福禄来成。互巽为白，艮为鹄、为望，故曰白鹄游望。艮为君子，艮安，故曰宁伏。震为履、为福禄。
　　巽。肤敏之德，发愤晨食。虏豹禽说，为王得福。详《大有》之《困》。晨，汲古作忘，说作越，皆非。
　　兑。百足俱行，相辅为强。三圣翼事，王室宠光。国富民康。详《屯》之《履》。宋元本无第四句，依汲古。
　　涣。生不逢时，困且多忧。年老衰极，中心悲愁。艮为时，震为生，下坎，故曰困且多忧。艮为寿，故曰年老。坎为中心、为悲愁。
　　节。出门蹉跌，看道后旅。买羊逸亡，取物逃走。空手握拳，坐恨为咎。艮为门，震为出，坎蹇，故曰蹉跌。震为大涂、为后，兑为羊，与震连体，故曰逸亡。艮为手，正反艮相对，故曰空手握拳。坎为恨。
　　小过。牧羊稻田，闻虎喧讙。畏惧悚惕，终无祸患。详《随》之《渐》。
　　既济。龙潜凤北，箕子变服。阴孽萌作。北，汲古作池，依宋元本。箕，宋元本作其，依汲古。其子与蜀才读同，且其箕音同，非讹字，不过他林皆作箕，故从汲古。
　　未济。国无比邻，相与争强。纷纷匈匈，天下扰攘。○匈匈，汲古作凶凶，依宋元本。攘，宋元本作忧，依汲古。
　　小过之第六十二
　　小过。初虽惊惶，后乃无伤。受其福庆，永永其祥。震为惊、为后、为福庆。
　　乾。积德累仁，灵佑顺信，福祉日增。乾为仁德、为信、为福，顺行纯乾，故曰积、曰累。
　　坤。谨慎重言，不幸遭患。周召述职，脱免牢门。此用《小过》象。艮为谨慎，震为言，正反震故曰重言。互大坎为患。震为周、为召，坎为牢狱，艮为门，震出在外，故曰脱免。○门，宋元本作开，依汲古。
　　屯。鸟飞鼓翼，喜乐尧德。虞夏美功，要荒宾服。艮为鸟，震为翼、为鼓、为飞、为帝，故曰尧，故曰虞夏。坤为要荒。
　　蒙。牙孽生齿，室堂启户。幽人利贞，鼓翼起舞。详《临》之《姤》。
　　需。使伯采桑，拒不肯行。与叔争讼，更相毁伤。依《离》之《明夷》校。采桑，各本皆讹东求。
　　讼。手足易处，头尾颠倒。公为雌妪，乱其蚕织。详《夬》之《蹇》。惟此用《小过》象。艮为手，在下，震为足，在上，故曰易处。艮为头，在下，覆艮为尾，在上，故曰颠倒。震为公，与兑连体，故曰公为雌妪。巽为蚕、为织，巽陨，故曰乱。
　　师。匠卿操斧，豫章危殆。袍衣脱剥，禄命讫已。刘毓松云《左传襄四年》匠庆用蒲围之槚，庆卿古通用。匠卿即匠庆，鲁匠人也。伏巽为工，故曰匠卿。震为木，故曰豫章。坎为危殆，震为袍衣。伏巽为命，坤丧，故曰讫已。讫，终也。○卿，或为庆之音讹字。豫章，大木也。
　　比。天女踞床，不成文章。南箕无舌，饭多沙糠。虐众盗名，雌雄折颈。详《大畜》之《益》。糠，元本讹糖，依汲古。
　　小畜。大椎破毂，长舌乱国。墙茨之言，三世不安。艮为椎，震为毂，兑毁，故曰破毂。兑为舌，震为大兑，故曰长舌。巽为墙，坎为茨，《毛传》茨，蒺藜也。震为言，数三，艮为世，故曰三世。
　　履。衔命辱使，不堪厥事。中堕落去，更为斯吏。巽为兑口，巽为命，故曰衔命。巽为陨落，故曰中堕落去。伏艮为僮仆，故曰斯吏。《后汉左雄传》职斯禄薄，注：斯，贱也。○堕，各本皆作坠，斯吏作负载，兹依《未济》之《坎》校。
　　泰。三蛇共室，同类相得。甘露时降，生我百谷。伏巽为蛇，艮为室，数三，故曰三蛇共室。兑为露，震为生、为百谷。
　　否。衣宵夜游，与君相逢。除患解惑，使我不忧。详《归妹》之《大有》。衣宵，原作衣绣，遭作逢，《归妹》之《大有》、《旅》之《小过》绣皆作宵。按：《礼记》郑注：宵，即缯也，与绣义略同，兹作绣，似宵之音讹字，以焦用礼记字此不应独否，又逢字上下不协，皆依《归妹》之《大有》校。
　　同人。被髪兽心，难与为邻。来如风云，去如绝弦，为狼所残。此用《小过》象。震为髪，艮为兽，互大坎为心，故曰兽心。巽为风，坎为云，故曰来如风云。巽为弦，兑为绝，艮为狼，兑口，故曰为狼所残。○云，汲古作雨，依宋元本。
　　大有。刚柔相呼，二姓为家。霜降既同，惠我以仁。详《家人》之《损》。
　　谦。牛马聋瞆，不晓齐味。委以鼎俎，治乱愦愦。马，依《颐》之《鼎》校，各本皆作耳。
　　豫。低头窃视，有所畏避。行作不利，酒酢鱼餧，众莫贪嗜。详《鼎》之《解》。作，汲古作旅，酢作酸，依宋元本。
　　随。两师娶妇，黄岩季子。成礼既婚，相呼南去。膏泽下土，年岁大有。详《否》之《坤》。○去，汲古作上，依宋元本。
　　蛊。戴盆望天，不见星辰。愿小失大，遁逃墙外。详《贲》之《蒙》。
　　临。二人辇车，徙去其家。井沸釜鸣，不可以居。兑卦数二，震为人、为车、为行，故曰徙。伏艮为家，兑为井，坤水在上，故曰井沸。坤为釜，震为鸣，故曰釜鸣。艮为居，艮伏，故曰不可居。
　　观。坏臂反肘，怒不可止。狼戻腹心，无与为市。艮为臂、为肘，伏震为归，故曰反肘。震为怒，艮为狼，坤为腹心，巽为市。○止，宋元本作二，狼讹佷，与作以，俱依汲古。狼戻腹心者，言心怀毒佷叵测也。
　　噬嗑。汤火之忧，转解喜来。离火，坎水，故曰汤火。震为解、为喜，言由坎忧转为震喜也。○火，宋元本作世，依汲古。
　　贲。忠信辅成，王政不倾。公刘肇基，文武绥之。坎为忠信，震为王，艮成终，故曰成王，言周公辅佐成王也。震为公，艮为基，离为文，震为武，故曰文武绥之。○基，宋元本作举，依汲古。
　　剥。登高斩木，顿踬蹈险。车倾马罢，伯叔吁嗟。一阳在上，故曰登高。艮为木、为刀剑，故曰斩木。震为车，震覆，故曰车倾。坤为马、为劳，故曰马罢。罢疲同，音婆，与蹉韵。○罢，汲古作疲，依宋元本。第四句汲古作叔伯蹉嘘，乃后人所改，以与疲叶，岂知疲音皮，皮音婆，古经传罢倦之罢固皆读婆也。凡易林罢字无不协婆，以此见易林用字之古，与经传同，《易中孚六三》罢与歌韵是其证也。
　　复。桑之将落，陨其黄叶。失势倾侧，而无所立。首二句宋本作桑之陨落、黄败其叶，元本作桑之落陨，次句同宋，汲古作桑方陨落、黄叶败散，兹依《履》之《噬嗑》校。
　　无妄。鸾凤翱翔，集于家国。念我伯姊，与母相得。伏坤为文，艮鸟，故曰鸾凤。艮为家国，巽长女，故曰伯姊。伏坤为母。○家，宋元本作喜，依汲古。惟汲古作国家，非，依宋元本。
　　大畜。阴淫所居，盈溢过度，伤害禾稼。通《萃》。坤为阴、为水，兑泽亦为水，故曰阴淫、曰盈溢。巽为禾稼，兑毁，故曰伤害禾稼。○盈，宋元本作益，非，依汲古。
　　颐。霄冥高山，道险峻难。王孙罢极，困于阪间。艮为天，故曰霄。《玉篇》霄，云气也。霄冥高山，言山高入霄汉青冥之间也。震为王，艮为孙，坤为劳，故曰罢极。艮为道、为阪，坤为困苦，正反艮，故曰困于阪间。
　　大过。和璧隋珠，为火所烧。冥昧失明，夺精无光，弃于道旁。通《颐》。震为珠、为玉，艮为火，故曰为火所烧。坤为黑，故曰冥昧失明、曰夺精无光。震为精，艮为光、为道。○夺，宋本讹奋，依元本、汲古。于，元本作其，依宋本、汲古。
　　坎。虞君好神，惠我老亲。恭承宗庙，虽愠不去，复我内室。《左传僖五年》虞公曰：吾享祀丰洁，神必据我，故曰好神。互震为神。艮为宗庙，坎为愠。○神，汲古作田，非，依宋元本。惠，元本作恶，依宋本、汲古。虽，汲古作长，依宋元本。
　　离。爪牙之士，怨毒祈父。转忧与己，伤不及母。详《谦》之《归妹》。士，宋元本作夫，依汲古。祈，元本作圻，依宋本、汲古。
　　咸。仓盈庾亿，宜稼黍稷，年岁有息。详《乾》之《师》。
　　恒。窗牖户房，通利明光。贤智辅圣，仁德大行。家给人足，海内殷昌。详《大畜》之《升》。房，汲古讹傍。
　　遯。切切之患，凶重忧荐，为虎所吞。伏坤为忧患、为凶，艮为虎，伏兑口，故曰为虎所吞。○切切，汲古作忉忉，依汲古。
　　大壮。水无鱼滋，陆为海涯。君子失居，小人相携。坤为水、为鱼，坤伏，故曰水无鱼滋。滋，生也。伏艮为陆，坤为海，艮坤相连，故曰陆为海涯。艮为君子、为居，巽陨落，故失居。坤为小人，重坤，故曰相携。○滋，宋元本作池，依汲古。
　　晋。九疑郁林，沮湿不中。鸾凤所恶，君子攸去。详《无妄》之《巽》。
　　明夷。六翮泛飞，走归不及。脱归王室，亡其骍特。震为翮、为飞，坎数六，故曰六翮泛飞。震为走、为归，坎陷，故不及。震为王，坎为室、为马，坎为赤，故曰骍。骍，赤色马也。坤为牛，故曰特。坤丧，故曰亡其骍特。○泛，宋元本作况，依汲古。
　　家人。不直庄公，与我争讼。媒伯无礼，自令壅塞。详前。庄，前作杜，莫知孰是，姑两存之。
　　睽。疮痍多病，宋公危残。吴子巢门，殒命失所。详《兑》之《蛊》。疮痍多病，元本、汲古作仓庚多亿，依宋本。
　　蹇。失羊捕牛，无损无忧。兑为羊，兑伏，故曰失羊。艮为牛，艮手，故曰捕牛。
　　解。夏麦麸，霜击其芒。疾君败国，使我诛伤。详《泰》之《贲》。麸，依宋元本，汲古作麸，非。
　　损。昧昧闇闇，不知白黑。风雨乱扰，光明伏匿，幽王失国。坤黑，故曰昧闇。巽为白，巽伏，故不知。坤为风、为乱，兑为雨，故曰风雨乱扰。艮为光明，坤闭，故伏匿。震为王，坤黑，故曰幽王。坤为国、为丧，故曰失国。
　　益。执斧破薪，使媒求妇。和合二姓，亲御饮酒。色比毛嫱，姑公悦喜。详《家人》之《渐》。毛嫱，古美女名。第四句宋元本作亲迎斯须，非，依汲古。
　　夬。六疾生狂，痴走妄行。北入患门，与祸为邻。伏坤为疾，乾数六，故曰六疾。兑刚鲁，故曰狂、曰妄、曰痴。乾为行，坤为祸患、为门，位北，故曰北入患门。○第二句元本作妄痴走行，依宋本、汲古。
　　姤。驱羊就羣，佷不肯前。庆季愎谏，子之被患。通《复》。震为羊，坤为羣，坤闭，故不前。震为谏，坤为患。《左传襄二十八年》庆嗣谓庆封曰：祸将作矣，请速归，庆封不听。又其女卢蒲姜曰：夫子愎，莫之止，将不出。子之，即庆舍，为庆封子。庆季，即庆封。后子之被卢蒲癸刺死，庆封奔鲁。○佷，汲古作狼，依宋元本。
　　萃。二人共路，东趋西步。十里之外，不相知处。共，依《比》之《损》校，各本皆作异，非。
　　升。义不胜情，以欲自营。几利危躬，折角摧颈。详前。危，汲古讹为，依宋元本。几皆作覩，依《坤》之《丰》校。
　　困。骚骚扰扰，不安其类。疾在颈项，凶危为忧。巽进退不果，故曰骚扰、曰不安。坎为疾，艮为项颈，艮伏，兑见，兑毁在上，故曰疾在头颈。坎为危忧。
　　井。三河俱合，水怒涌跃。坏我王室，民困于食。详《蛊》之《颐》。
　　革。阳曜旱疾，伤病稼穑，农人无食。离火，故曰阳曜、曰旱。伏坎为疾病，巽为稼墙，伏震为耕，故曰农人。坤虚，故无食。
　　鼎。流浮出食，载豢入屋。释辔系马，西南庑下。通《屯》。坎水，坤水，故曰流浮。震为出、为食，坤为载豢，《说文》以谷圈养豕也。坎为豕，故曰载豢入屋。艮为屋，震为马、为释，巽为辔、为系，故曰释辔系马。坤为西南、为下，上艮，故曰庑下。○辔，宋元本作鞍，依汲古。
　　震。门户之居，可以止舍。进仕不殆，安乐相保。互艮为门户、为居，艮止，故曰舍。艮为官，故曰仕。震为进、为乐，坎为殆，震解，故不殆。○仕，汲古讹士，依宋元本。
　　艮。过时不归，雌雄苦悲。徘徊外国，与母分离。详《豫》之《大壮》。
　　渐。中田有庐，疆埸有瓜。献进皇祖，曾孙寿考。坎为中，艮为田、为庐、为疆埸、为瓜，艮为寿、为祖，又为曾孙。林词皆小雅诗句。
　　归妹。失时无友，覆家出走，傫如丧狗。艮为时、为友、为家，艮覆，故曰失时、曰无友、曰覆家。震为出走，艮为狗，艮覆，故曰丧狗。全取反艮象。《家语》孔子在卫东门外，傫傫如丧家之狗。○傫，汲古作何，依宋元本。
　　丰。反鼻歧头，二寡独居。艮为鼻，上卦艮反，故曰反鼻。《释名》物两为歧，艮为头，艮反向上，故象形曰歧头。巽为寡，二至五正反巽，又兑卦数二，故曰二寡。○二，宋元本作三，依汲古。
　　旅。衣裳颠倒，为王来呼。成就东周，封受大福。通《节》。震为衣裳，正反震，故曰衣裳颠倒。震为王，兑为呼，《诗齐风》颠倒衣裳，自公召之。震为东、为周，艮为成，故曰成就东周。震为福，义与毛异。
　　巽。飞不远去，还归故处，兴事多悔。巽进退不果，故曰飞不远去、还归故处。伏震为飞、为反，故曰还归。
　　兑。含血走禽，不晓五音。瓠巴鼓瑟，不悦于心。瓠巴，人名。《荀子》瓠巴鼓瑟，游鱼出听；《列子》瓠巴鼓瑟，而鸟舞鱼跃。首二句言鸟兽含有气血，并不晓音律，然一闻瓠巴鼓瑟而感于心也。伏坎为血，艮为禽。伏震为音，巽卦数五，故曰五音。艮为瓠，震为鼓、为瑟。坎为心，坎忧，故不悦。○瓠，汲古讹匏，依宋元本。
　　涣。求玉获石，非心所欲，祝愿不得。震为玉，艮为求、为石，故曰求玉获石。坎为心愿，坎失，巽陨，故不得。
　　节。山崩谷绝，大福尽竭。泾渭失纪，玉厯既已。厯，各本皆作石，依《屯》之《蒙》校。既，尽也。
　　中孚。嗔目惧怒，不安其居。散涣府藏，无有利得。震为怒，互大离，故曰瞋目惧怒。艮为居、为安，风陨落，故不安其居。艮为府，巽为散涣、为利。此指吕嬃散弃财实事。
　　既济。众邪充侧，凤凰折翼。微子复北，去其邦国。多用半象。
　　未济。六月采，征伐无道。张仲方叔，克敌饮酒。详《离》之《坎》。○方叔克敌，汲古作叔季孝友，依宋元本。
　　既济之第六十三
　　既济。玄兔指掌，相与相恃。证讯诘问，诬情自直。宛死谁告，口为身祸。多用半象。指，汲古作捐，恃作视，诬作注，直作侣，宛死谁告作死诬难告，均依宋元本。
　　乾。游驹石门，騄耳安全。受福西邻，归隐玉泉。乾为门、为石、为马，故曰游驹石门、曰騄耳。坎为西邻、为泉，乾为玉。○隐，宋元本作邑，依汲古。
　　坤。阳春草生，万物风兴。君子所居，祸灾不到。坤为茅茹，故曰草、曰万物。坤为风、为祸灾。○风，宋元本作盛，依汲古。坤为风失传象。
　　屯。人无足，法缓除。牛出雄，走羊惊。不失其家。前四句三字句，末四字句。震为人、为足，伏巽，下断，故曰无足。坎为法律。除，授官也。坤柔，故曰缓除，言人有疾不能授官也。坤为牛，震为出、为雄、为羊、为惊。艮为家。家，音姑，与除韵。○缓，汲古作绂，依宋元本。牛，宋元本作才，依汲古。
　　蒙。泰山上奔，变见太微。陈吴废忽，作为祸患。艮为山，震东，故曰泰山。泰山，东岳也。震为奔，艮为星，故曰太微。坤坎皆在北。太微，北极星也。陈吴，皆讹字，疑吴为突之形讹，陈为臣之音讹，言祭仲臣突废忽也，事见《左传桓十一年》突，郑厉公；忽，郑昭公。坤为臣，坎为祸患。○山，元本作上，上作止，依宋本、汲古。吴，汲古作吾，微作傲，依宋元本。
　　需。乘龙吐光，先暗后明。燎猎大得，六师以昌。乾为龙，离为光，互兑口，故曰吐光。坎为暗，离为明、为燎，坎数六，坎众，故曰六师以昌。言文王因猎得太公也。○第二句宋元本先作使，依汲古。后，宋本、汲古作复，依元本。又吐光，汲古作光土，六作太，均依宋元本。《山海经》天不足西北，有龙衔烛照天门。
　　讼。羊头兔足，羸瘦少肉。漏囊败粟，利无所得。详《剥》之《恒》。
　　师。因祸受福，喜盈其室。螟虫不作，君无苛忒。坤为祸，震为福、为喜，坎为室。巽为螟虫，巽伏，故曰不作。震为君，坤为苛忒，震解，故无。○苛忒，宋元本讹可得，依汲古。
　　比。舜升大禹，石夷之野。征诣王庭，拜治水土。王庭，汲古作黄门，依《乾》之《中孚》。
　　小畜。乌子鹊雏，常与母俱。顾类羣族，不离其巢。伏艮为鸟，震为鹊。坤为母、为羣、为族类。艮为巢。○族，汲古作聚，依宋元本。
　　履。夷羿所射，发辄有获。矰加鹊鹰，双鸟俱得。元本注：夷羿，古之善射者。伏震为射，坎为获。系缴于矢曰矰。巽为矰。艮为鹰，震为鹊，坤数二，故曰双鸟。○矰，汲古讹增，鹊作仓，俱依宋元本。
　　泰。晨风文翰，大兴就温。昧过我邑，羿无所得。详《小畜》之《革》。文翰，鸟也。
　　否。六喜三福，南至欢国。与喜同乐，嘉我洁德。乾为喜福，数六，艮数三，故曰六喜三福。乾为南，坤为国，乾为金玉，故曰洁德。○同，宋本作忻，嘉作珪，均依汲古。
　　同人。鬬龙股折，日遂不明。自外为主，弟伐其兄。《左传庄十四年》内蛇与外蛇鬬于郑南门中，内蛇死，后宋人劫祭仲，纳厉公，所谓自外为主也。厉公入，昭公出奔，所谓弟伐其兄也。同人巽为股，伏震为龙，坎为折，故曰折股。离为日，在下，故不明。震为主、为兄，坎为震弟。
　　大有。蒙庆受福，有所获得，不利出域。通《比》。坤为民，拱向九五，故曰有获。坤为域，坤闭，故不利出域。○域，宋元本作门，非，依汲古。
　　谦。蛮夷戎狄，太阴所积。涸冰冱寒，君子不存。详前《师》之《巽》。
　　豫。畏昏潜处，候旦昭明。卒逢白日，为世荣主。详《大有》之《中孚》。世荣，依校，各本皆作荣禄。
　　随。水流趋下，欲至东海。求我所有，买鲔与鲤。详《益》之《无妄》。
　　蛊。冠带南行，与福喜期。徼于嘉国，拜位逢时。○拜位，依《坎》之《井》校，宋元本作拜为，汲古作释为，均非。
　　临。莎鸡振羽，为季门户。新沐弹冠，仲父悦喜。莎鸡，蟋蟀也。《诗豳风》六月莎鸡振羽。伏艮为季，坤为门户、为疑为在之讹，言莎鸡在季门户也。《诗》九月在户是其证。伏艮为冠，艮手，故曰弹冠。仲父，管仲也。管仲初至，齐桓公为三熏三沐，然后见，即以为相。震为乐，乾为父，故曰仲父悦喜。
　　观。结衿流粥，遭谗桎梏。周召述职，身受大福。坤为衿、为结、为浆，故曰粥。伏震为周召，坤为身。按：管子初见桓公，绌缨捷衽，使人操斧，结衿，即捷衽，罪人之服也。粥鬻通，养也。结衿流粥者，言得罪而流寓在外也。周召者，周召公也。《扬子法言先知篇》云召公述职，蔽芾甘棠，言甘棠诗为召公述职时，听讼树下也。身受大福者，言罪人蒙召公思得释也。盖鲁韩诗说祇言听讼，齐说兼平反冤狱也。○粥，汲古作弼，局本作溺，兹从宋元本，但仍恐有讹字。
　　噬嗑。田鼠野鸡，意常欲逃。拘制笼槛，不得动摇。详《需》之《随》。
　　贲。居华巅，观浮云。风不摇，雨不濡。心平安，无咎忧。艮为华颠，为观，坎为云。伏巽为风，坎为雨，风雨皆在山下，故不被其祸。坎为心、为忧。○三字句，依宋元本。不，元本作之，依宋本，汲古作"居华山巅，游观浮云。有雨不濡，心乐无忧"作四字句，皆后人妄改，非。
　　剥。倾倚将颠，乱不能存。英雄作业，家困无年。阳穷上反下，故曰将颠。坤为乱、为亡，故不能存。艮为家，坤为年，坤丧，故无年。○乱不能存，宋本作不能得存，依汲古。
　　复。心愿所喜，今乃逢时。保我利福，不离兵革。详《兑》之《蹇》。
　　无妄。灵龟陆处，盘桓失所。阿衡退耕，夏封于国。艮为龟、为陆，艮止，故盘桓。巽为衡、为夏，坤为国，故曰夏封于国。○夏，元本作忧，依宋本、汲古。
　　大畜。弱水之右，有西王母。生不知老，与天相保。不利行旅。伏坤为水，坤柔，故曰弱水。互兑为右、为西，伏坤为母，乾为王，故曰王母。乾为老、为天，震为行旅，兑折，故不利。元注：柳宗元曰：西海之山有王母，神山所居，其下有水，散涣无力，不能负芥。
　　颐。抱瑰求金，日暮坐吟。终月卒岁，竟无成功。瑰，《说文》珠也。震为珠，艮为抱、为求、为金，抱瑰求金，必不能得，故日暮坐吟也。艮为日，坤为暮，震为吟，伏兑为月，坤为岁，艮为终，故曰终月卒岁。坤丧，故无功。○月，汲古作身，依宋元本。
　　大过。言笑未毕，忧来暴卒。身加槛缆，囚系缚束。详《明夷》之《大过》。○槛缆，宋本作搤槛，元本作搤揽，兹依汲古。
　　坎。望幸不至，文章未成。王子逐兔，犬踦不得。详《谦》之《既济》。
　　离。震悚恐惧，多所畏忌。行道留难，不可以步。详前《蒙》之《涣》。
　　咸。雄狐绥绥，登山崔嵬。昭告显功，大福允兴。详《咸》之《贲》。
　　恒。火起吾后，喜炙我庑。苍龙衔水，泉噀屋柱。虽忧无咎。详《噬嗑》之《兑》。我，宋元本作仓，依汲古。衔，汲古作含，屋作吾，均依宋元本。泉噀，宋元本作潠注，汲古作深噀，依《噬嗑》之《兑》校。
　　遯。危坐至暮，请求不得。膏泽不降，政戻民忒。详《需》之《颐》。
　　大壮。孟春和气，鹰隼搏鸷，众雀忧愦。震为长、为春，兑悦，故曰和气。伏艮为鹰隼、为雀，伏坤为众，故曰众雀。坤为忧。
　　晋。缓怯长奸，不能理冤。沈湎失节，君受其患。坎为法，坤柔，故曰缓法。坎为奸、为冤、为酒，故曰沈湎。艮为节，坎失，故曰失节。震为君，二至四震覆，坤为患，故曰君受其患。○能，宋元本作肯，沈作浮，均依汲古。湎，宋元本作沈，汲古讹酒，依局本。
　　明夷。鱼鳖贪饵，死于网钩。受危因宠，为身殃咎。坤为鱼，离为鳖，震为饵，离为网，坎为矫輮，故为钩。坎为危，震为宠，坎震连，故曰受危因宠。坤为身、为殃咎。○钩，汲古作钓，依宋元本。因，宋元本作国，依汲古。
　　家人。金精耀怒，带剑过午。徘徊高库，宿于山谷。两虎相拒，弓弩满野。详《噬嗑》之《泰》及《震》之《豫》。耀，宋元本作辉，依汲古。库，汲古作原，依宋元本。高库，地名。
　　睽。四目相望，稍近同光，并坐鼓簧。离为目，兑西，数四，故曰四目，重离，故曰相望、曰同光。兑为舌，故曰簧。
　　蹇。茹芝饵黄，涂饮玉英。与神流通，长无忧凶。详《旅》之《复》。涂饮，依校，各本作饮酒。
　　解。求獐嘉乡，恶蛇不行。道出岐口，复反其床。伏巽为蛇、为床，震为行、为道、为口、为反，獐、岐似用半艮象。○道出岐口，汲古作豳岐口还，依宋本，元本岐作歧。复反，宋元本作还复，依汲古。
　　损。天门地户，幽冥不覩，不知所在。艮为天、为门，在戌亥，《乾凿度》以戌亥为天门，以辰巳为地户，兑在辰巳，故曰天门地户。坤为地、为户也。坤黑，故曰幽冥不覩。○覩，汲古作观，依宋元本。此林皆言先天卦位。
　　益。跛足息肩，有所忌难。金城铁郭，以铜为关。藩屏自卫，安止无患。详《遯》之《旅》。
　　夬。三雁俱飞，欲归稻池。经涉萑泽，为矢所射，伤我胸臆。萑，宋元本作雚，汲古作山，依《屯》之《旅》校。
　　姤。济深难渡，濡我衣袴。五子善棹，脱无他故。通《复》。坤为水、为济，重坤，故曰深。乾为衣，巽为袴，数五，故曰五子。震为子、为棹、为脱。○五，汲古作王，依宋元本。
　　萃。饮酒作酗，跳起争鬬。伯伤叔僵，东家治丧。详《比》之《鼎》。
　　升。跛踬未起，失利后市。蒙被殃咎，不得鹿子。详前第二句。宋元本作后失利市，依汲古。殃咎，宋本作咎殃，依元本。宋元本无末句，依汲古。
　　困。辰次降娄，建星中坚。子无远行，外颠霄陷。遂命讫终。降娄九月辰次，伏艮，居戌，艮为星，《月令》孟秋之月，建星昬中。兑为秋。降娄，伏象。艮建星，本象兑也。伏震为子、为行，艮止，故曰无行。外颠句有讹字。巽为命，困三至上互大过，大过死，故曰讫终。○命，汲古讹合，从宋元本。
　　井。商风召寇，来呼外盗。间牒内应，与我争鬬。殚己宝藏，主人不胜。详《豫》之《革》。
　　革。甘露醴泉，太平机关。仁德感应，岁乐民安。详《屯》之《谦》。
　　鼎。祭仲子突，要门逐忽。祸起子商，弟代其兄，郑文不昌。《左传桓十一年》宋人执郑祭仲与之盟，以厉公归而立之，郑忽出奔卫。祸起子商者，谓祸起于宋也，或谓子应作于，非也。哀九年不利子商，注：子商，谓宋，宋，子姓，商后，故曰子商。厉公名突，郑忽之弟，故曰弟代其兄。忽，即昭公。昭，明也，文也。故曰郑文不昌。鼎通屯。上坎为仲，本卦兑刚鲁，故曰子突。艮为门，震为逐、为子，震为兄，在下坎为弟，居五爻君位，故曰弟代其兄。坤为文、为郑，坤丧，故不昌。○忽，汲古讹急，商讹伤，均依宋元本。代，宋元本讹伐，文讹久，均依汲古。
　　震。反孼难步，留不及舍。露宿泽陂，亡其襦袴。《左传昭十年》蕴利生孼。孼，害也，疾病也。反孼难步者，言身反向后，不能步也。艮为舍，艮止，故留不及舍。坎为露、为宿、为泽陂，巽为襦袴，襦袴，皆里衣。巽象伏不见，故曰亡。○及舍，宋元本作反舍，依汲古。
　　艮。虎狼结谋，相聚为保。伺候牛羊，病我商人。详《贲》之《宋》。
　　渐。明德克敏，重华贡举。放勋征用，八哲蒙佑。伏兑为华，兑卦数二，故曰重华。八哲，八元，八恺也。艮后天数八。○征，汲古讹御，依宋元本。
　　归妹。贫鬼守门，日破我盆。毁罂伤瓶，空虚无子。详《损》之《剥》。
　　丰。天命赤乌，与兵徼期。征伐无道，箕子游遨。《史记》武王观兵盟津，有火至于王屋，流为乌，其色赤，其声魄云。离为乌，离南方，故曰赤乌。伏艮为天，巽为命，故曰天命。艮为兵、为时。徼期者，言赤乌之瑞与兵事相应也。震为征伐、为箕子、为遨游。○与或作兴。
　　旅。威约拘囚，为人所诬。皋陶平理，剖械出牢。脱归家闾。伏震为威，巽绳为约，艮为拘囚，正反兑口，故曰为人所诬。艮为皋陶，伏坎为械、为牢，震在坎下，故曰剖械出牢、曰脱归家闾。艮为家也。
　　巽。羊惊虎狼，耸耳羣聚。无益威强，为齿所伤。详《坎》之《临》。皆以兑为耳。
　　兑。初虽啼号，后必庆笑。光明照耀，百喜如意。兑口，故啼号。伏震为后、为笑，互离，故曰光明照耀。震为百喜。○喜，汲古讹嘉，依宋元本。
　　涣。马服长股，宜行善市。蒙佑楷耦，获金五倍。《诗郑风》两服上襄，《笺》两服，中央夹辕者。震为车、为驾，故曰马服。巽为股、为长。长股，鼄也。鼄亦巽象也。巽为市，艮为金，巽为倍，卦数五，故曰获金五倍、股长善走。
　　节。应门内崩，诛贤杀暴。上下咸悖，景公失位。长归元洹，望妻不来。《诗大雅》乃立应门《笺》：诸侯之宫外门曰皋门，朝门曰应门。兑毁，二三四艮覆，艮为门，故曰应门内崩。兑为斧，故曰诛贤杀暴。艮上泽下，二至五正反艮，故曰上下咸悖，言相反也。艮纳丙，故曰景。景，日也。震为公，坎为失，故曰景公失位。○崩，元本作萌，依宋本、汲古。元洹，宋元本作无恒，依汲古。
　　中孚。执斧破薪，使媒求妇。和合二姓，亲御饮酒。色比毛嫱，姑悦公喜。详《小过》之《益》。和，汲古作好，依宋元本。酒，宋元本作须，依汲古。末句元本作姑公悦喜，依宋本、汲古。
　　小过。两轮日转，南上大阪。四马共辕，无有险难，与禹笑言。详《贲》之《需》。
　　未济。千柱百梁，终不倾僵，周宗宁康。详《谦》之《未济》。
　　未济之第六十四
　　未济。志慢未习，单酒糗脯。数至神前，欲求所愿，反得大患。坎为志、为酒。单，尽也，厚也。坎为糗脯，言厚备酒糗脯也。坎为愿、为患。○志，宋元本作忠。愿，宋本作顾，依汲古。
　　乾。旦生夕死，名曰婴鬼，不可得祀。详《小畜》之《升》。
　　坤。大步上车，南到喜家。送我狐裘，与主俱来。详《大过》之《困》。到，汲古作至，依宋本。
　　屯。西多小星，三五在东。早夜晨兴，劳苦无功。详《大过》之《夬》。兴，各本多作行，依《大过》之《夬》校。
　　蒙。北陆藏冰，君子心悲。困于粒食，鬼惊我门。坎为北陆，《左传》日在北陆而藏冰。坎为冰，坤为藏。艮为君子，坎为心、为悲、为困。震为粒、为食，故曰困于粒食。坤为鬼、为门，震惊，故曰鬼惊我门。
　　需。山水暴怒，坏梁折柱。稽难行旅，流连愁苦。详《咸》之《豫》。
　　讼。[原缺]
　　师。狡兔趯趯，良犬逐咋。雄雌爰爰，为鹰所获。详《谦》之《益》。逐，元本作齚，依宋本、汲古。
　　比。增禄益福，喜来入室，解除忧惑。坎为室、为忧惑。阳居五，故吉。
　　小畜。骑龙乘风，上见神公。彭祖受刺，王乔赞通。巫咸就位，拜福无穷。详《家人》之《剥》。风，汲古作凤，刺讹制，均依宋元本。
　　履。天火卒起，烧我旁里。延及吾家，空尽己财。通《谦》。艮为天、为火，震起，故曰天火卒起。坤为里，艮为家，坤为财，坤虚，故空。
　　泰。金帛黄宝，宜与我市。嫁娶有息，利得过倍。乾为金玉，坤为帛、为黄，故曰金帛黄宝。伏巽为市，震为嫁娶、为息。巽为利、为倍。○黄，宋元本作共，依汲古。过，汲古作万，依宋元本。
　　否。鬼魅之居，凶不可舍。坤为鬼，艮为居、为舍，坤凶，故不可舍。
　　同人。鸟飞兔走，各有畏恶。雕鹰为贼，乱我室舍。通《师》。震为鸟、为飞、为兔、为走。坎为畏恶，艮为雕鹰，艮反与坎连，故曰雕鹰为贼。坤为乱，坎为室。○首句汲古作飞鸟逐兔，非，依宋元本。
　　大有。初虽惊惶，后乃无伤，受其福庆。乾为福庆。
　　谦。两金相击，勇气均敌。日月鬬战，不破不缺。详《同人》之《噬嗑》。
　　豫。曳纶河海，挂钓鲂鲤。王孙利得，以享众友。伏巽为纶，坤水坎水，故曰河海。坤为鱼，故曰鲂鲤。艮手，故曰挂钓鲂鲤。艮为孙，震为王，坤为利，故曰王孙利得。坎为仲，艮为友。○得，宋元本作得[有误]，依汲古。友，汲古作发，依宋元本。
　　随。犬畏狼虎，依人作辅。三夫执戟，伏不敢起，身安无咎。艮为犬、为狼虎，震为人、为夫，数三，故曰三夫。艮为戟、为手，故曰执戟。巽为伏，艮为身。狼虎，汲古作虎狼，依宋元本。作，宋元本作有，依汲古。
　　蛊。蜘蛛结网，以伺行旅。青蝇嚵聚，以求膏腴。触我罗域，为网所得。巽为蜘蛛、为绳，故曰作网。震为行旅，艮止，故曰伺。巽为蝇，震为青，故曰青蝇。艮为求，震为触。○第四句依宋元本，汲古无。
　　临。所望在外，鼎命方来。拭爵涤罍，炊食待之，不为季忧。伏艮为望。巽为命，震为鼎、为爵、为罍，按：《前汉贾谊传》天子春秋鼎盛，注：鼎，方也。又《南史王僧辩传》若鼎命中沦，请从此逝，又徐陵《为陈武帝与周宰相书》：钦若唐风，推其鼎命，又鼎贵、鼎臣、鼎族为古所常用，似有大意盛意。鼎命方来者，言大命方来也。伏艮为手，故曰拭、曰涤。兑为食，艮为季，坤为忧，震解，故曰不为季忧。○命，宋元本作金，涤讹条，均从汲古。
　　观。日月并居，常暗匪明。高山崩颠，丘陵为溪。详《蹇》之《咸》。○溪，汲古作溪，依宋元本。
　　噬嗑。春服既成，载华复生。茎叶盛茂，实穗泥泥。震为春、为服，艮为成，故曰春服既成。震为华、为生，震车，故曰载华复生。震为茎叶、为茂盛，艮为果蓏，故曰实穗。泥泥，盛茂。
　　贲。华首山头，仙道所游。利以居止，常无咎忧。详《临》之《颐》。
　　剥。三狐嗥哭，自悲孤独。野无所游，死于丘室。艮为狐，数三，故曰三狐。震为歌，震反则哭，《易中孚六三》或泣或歌，即以艮为泣也，自覆象失传，其辞遂不能解矣。坤寡，又一阳在上，皆孤独之象也。坤为悲、为野、为死，艮为丘室，《礼》狐死正首丘，仁也。○嗥，宋元本作羣，依汲古。游，汲古作由，依宋元本。
　　复。火中暑退，禾黍其食。商人不至，市空无有。《月令》季夏之月，火昏中，《诗》七月流火，《传》云：火，大火也，流，下也。盖火星未月昏中，申月西流，故谓之下。又《笺》云火星中而寒暑退，暑退而禾稼熟，故曰禾黍其食。火中用未济象。离居五中，故曰火中。离为暑，中则退矣。复下震为禾、为食、为商人，巽为市，巽伏，故市空。坤虚，故无有。○禾黍，汲古作求藿，依宋元本。
　　无妄。独立山巅，求麋耕田。草木不辟，秋饥无年。巽为寡，故曰独立。艮为山、为求，震为麋、为耕。震为草木，伏兑为秋，无妄汉人多作无望，无望故无年，言麋非耕田之畜，故草木不辟也。○麋，宋本作鹿，依汲古。
　　大畜。火虽炽，在吾后。寇虽近，在吾右。身安吉，不危殆。详《归妹》之《震》。三字句。
　　颐。囓囓，贫鬼相责。无有欢怡，一日九结。详《丰》之《晋》。
　　大过。追亡逐北，至山而得。稚叔相呼，反其室庐。依《需》之《涣》校。各本皆作"追亡逐北，呼还幼叔。至山而得，反归其室"，不协，惟《需》之《涣》是原词，韵协象合。
　　坎。衔命辱使，不堪厥事。遂堕落去，更为斯吏。伏巽为命，兑口，故曰衔命。震为使，伏巽为堕落，艮为僮仆，故曰斯吏。斯，贱役也。
　　离。被珠函玉，沐浴仁德。应聘唐国，四门穆穆。蟊贼不作，凶恶伏慝。伏震为珠玉、为仁德，伏坎，故曰沐浴仁德。震为帝，故曰唐国。伏艮为国也。艮为门，震卦数四，故曰四门。本卦互巽为蟊贼，《诗小雅》及其蟊贼，《传》食根曰蟊，食节曰贼。巽为伏匿。○函，汲古作衔，衔，兑象。函，伏艮象，兹从宋元本。
　　咸。机关不便，不能出言。精诚适通，为人所冤。坎为机关，三上互大坎，故曰不便。震为言，震伏，故不能言。乾为精诚、为往，故曰精诚适通。适通，即感通也。乾为人，兑为言，正反兑，故曰为人所冤，言被诳也。易林每遇正反兑或正反震，不曰谗佞，即曰诬罔，皆本易与左氏。○第三句宋元本作精成通道，皆讹字，故依汲古。
　　恒。瓮破缶缺，南行亡失。震为瓮、为缶，巽下断，故破缺。震为南、为行，巽陨落，故曰亡失。○缶，宋元本作盆，依汲古。失，元本作夫，依宋本、汲古。
　　遯。唇亡齿寒，积日凌根。朽不可用，为身灾患。兑为唇齿，二四兑覆，故曰唇亡齿寒。乾为日，乾实，故曰积日。艮为根。凌，寒也，言日久根冷也。巽下断，故曰朽。伏坤为身、为灾患。○灾，元本讹哭，依宋本、汲古。凌，疑讹。
　　大壮。蒙惑憧憧，不知西东。魁罡指南，告我失中。利以宜止，去国忧患。通《观》。坤迷，故曰蒙惑憧憧。本卦震为东，兑为西，惑故不知。艮为星，数七，故曰魁罡。《参同契》二月榆魁临于卯，天罡据西，注：天罡即北斗。《梦溪笔谈》斗杓谓之刚，盖前四星斗之魁，后三星斗之柄，故曰魁罡。震为南，伏艮为指，震言，故曰告。艮为止，坤为国、为忧患也。○失，局本讹室。
　　晋。乌鸱抟翼，以避阴贼。盗伺二女，赖厥生福。旱灾为疾，君无黍稷。艮为黔啄、为乌鸱。抟,束也，卷也。《考工记》鲍人卷而抟之是也。乌鸱抟翼者，言鸟下击物时必戢其两翼不开张，若卷束然，正以防不测也。震为翼，二四震覆，故曰抟翼。坎为盗贼、为隐伏，故曰以避阴贼。坤为女，数二，艮止，故曰伺二女。离火，艮火，故曰旱。震为君、为黍稷，震覆，故无黍稷。
　　明夷。名成德就，项领不试。景公耄老，尼父逝去。详《履》之《剥》。
　　家人。言与心诡，西行东坐。鲧湮洪水，佞贼为祸。离两兑口相背，互坎为心，故曰言与心诡。坎为西，离为东，离为恶人，故曰鲧。坎为水、为贼，离两兑口相对，故曰佞。明夷以离为有言，故此曰诡、曰佞。
　　睽。猃狁匪度，治兵焦获。伐镐及方，与周争强。元戎其驾，衰及夷王。《诗六月篇》玁狁匪茹，整居焦获，注：焦获，地名。坎为北，玁狁，北狄。离为甲兵，重离，故曰焦获。镐、方，皆地名。兑西象也。震为周，兑折震，故曰与周争强。○焦，汲古作元，元作焦，今依宋元本。刘云，毛诗作匪茹，笺云，度也。郑盖用齐诗以申毛义。又云：夷王虽亦命将出师，而未能攘逐，故曰衰。按：夷王始下堂，迎诸候，周室衰。
　　蹇。三火起明，雨灭其光。高位疾颠，骄恣诛伤。详《大有》之《师》。
　　解。阴涿川决，水为吾祟。使我心愦，毋树麻枲，居止凶殆。重坎，故曰阴涿川决。涿，《说文》流下滴也，《方言》泷涿谓之沾。溃，言阴盛川决也。坎为祟、为心，震为麻枲，水多，故不可树艺也。○首二句宋元本作承川决水、为吾之祟，兹依汲古。
　　损。厌浥晨夜，道多湛露。瀸衣濡袴，重难以步。详《革》之《豫》。第三句宋本、汲古作沽我濡袴，依元本。
　　益。宜行贾市，所求必倍。载喜抱子，与利为友。详《大过》之《恒》。
　　夬。阴变为阳，女化作男。治道得通，君臣相承。详《屯》之《离》。
　　姤。树蔽牡荆，生●山旁。仇敌背憎，孰肯相迎。《本草》牡荆，一名黄荆，《淮南万毕术》曰南山牡荆，指病自愈。巽为树、为荆，震亦为荆，震伏，故牡荆不见。○牡，元本讹壮，孰讹熟，从宋本、汲古。
　　萃。坐茵乘轩，据德宰臣。虞叔受命，六合和亲。巽为茵，艮为坐，故曰坐茵。坤为车。轩，车也。坤为臣，伏震为帝，艮少，故曰虞叔。巽为命，坤为合，伏乾，数六，故曰六合。○据于德，见论语，汲古作握德，兹依宋元本。
　　升。云兴蔽日，雨集草木，年茂岁熟。坤为云，乾为日，乾伏，故曰蔽日。兑为雨，巽为草木，故曰雨集草木。坤为年岁、为丰熟。○年茂，元本作茂年，非，今依宋本、汲古。
　　困。播梅折枝，与母别离，绝不相知。详《旅》之《大过》。○播，宋本作蟠，依元本、汲古。播，种也。
　　井。天旱水涸，枯槁无泽。困于沙石，未有所获。通《噬嗑》。艮为天、为火，故曰天旱水涸。坎上下皆火，故涸也。离为枯槁，艮为沙石。
　　革。圭璧琮璜，执贽见王。百里宁戚，应聘齐秦。通《蒙》。震为玉、为王，坤为贽，艮手，故曰执贽。坤为里、为百、为忧，故曰百里宁戚。本卦巽为齐，兑为秦，言百里奚相秦，宁戚相齐也。
　　鼎。龙渴求饮，黑云景从。河伯捧醴，跪进酒浆，流潦滂滂。通《屯》。震为龙，艮为求，坤为云，坤黑，故曰黑云景从。坤为河海，震为伯，坎为酒，艮手，故曰河伯奉醴。坤为浆，坎水，坤水，故曰流潦滂滂。○黑云，汲古作云黑，依宋元本。
　　震。雹梅零堕，心思愦愦，乱我灵气。首句依《大有》之《蒙》校。各本皆作零蔕。思，元本作积，依宋本、汲古。
　　艮。鹿求其子，虎庐之里。唐伯李耳，贪不我许。详《随》之《否》。
　　渐。穿匏挹水，篝铁然火。劳疲力竭，饥渴为祸。详前《艮》之《坤》。
　　归妹。龙生马渊，寿考且神。飞腾上天，舍宿轩辕，常居乐安。震为龙、为马、为生，下兑，故曰渊。震为神，伏艮为寿、为天，震为飞腾，在艮上，故曰上天。坎为宿，艮为舍、为星，故曰轩辕。轩辕，星名也。震为乐，伏艮为安、为居。○第三句汲古无，依宋元本增。常居乐，汲古作居乐常，依宋元本。三四句指傅说骑箕事。
　　丰。崔嵬北岳，天神贵客。温仁正直，主布恩德。闵哀不已，蒙受大福。详《屯》之《家人》。闵哀，依校，各本皆作衣冠，非。
　　旅。鬼夜哭泣，齐失其国，为下所贼。二五互大坎为鬼、为夜，下卦震覆，故曰哭泣。本《中孚六三》爻词也。巽为齐，艮为国，兑毁，坎失，故曰齐失其国。巽为盗贼。按：《战国策》齐愍王时，有当阙而哭者，求之则不得，后果失国，为淖齿所杀。
　　巽。二政多门，君失其权。三家专制，祸起季孙。伏震。互艮为门，初至四正反艮，故曰多门。震为君，巽为权，互坎，故曰失权。艮为家，震数三，故曰三家。艮为孙、为少，故曰季孙。季氏三家之一，曾逐昭公，故曰祸起季孙。
　　兑。望幸不到，文章未就。王子逐兔，犬踦不得。详《涣》林。王，汲古作三，依宋元本。
　　涣。伯虎仲熊，德义渊泓。使布五教，阴阳顺序。元刊注高辛氏有伯虎、仲熊佐伯益治水。互艮为虎熊。震长，坎中，故曰伯虎仲熊。震为德，坎水，故曰德义渊泓。巽为命，卦数五，故曰五教。○渊泓，宋元本作昭明，兹依汲古。
　　节。两足四翼，飞入家国。宁我伯姊，与母相得。详《同人》之《谦》。姊，宋元本作叔，依汲古。
　　中孚。春秋祷祝，解祸除忧，君无灾咎。互震为春，兑为秋、为祷祝、为君、为解。○祝，宋元本作祀，灾咎作咎忧，均依汲古。
　　小过。牧羊稻园，闻虎喧讙。畏惧悚息，终无祸患。详《随》之《渐》。
　　既济。大蛇巨鱼，相搏于郊。君臣隔塞，卫侯庐漕。详《噬嗑》之《讼》。第四句依校。各本皆作郭公出庐。
　　焦氏易林注跋
　　昔杨子云着《太玄》，人皆笑之，子云曰：是不足病也。后世复有杨子云则好之矣。《焦氏易林》自来学者多爱其词，而莫有通其义者，今经吾师尚节之先生按照易象句解字释，凡昔人不知其所谓者，经先生以易象释之，则机趣环生，神妙尽出，如《复》之《颐》云噂噂所言，噂，对语也。震为言，颐初至上正反震相对，俨然对语，故曰噂噂。《需》之《小过》猋风阻越，《月令注》：猋风，回风也。小过二至五正反巽，俨象回风，故曰猋风。《家人》之《小畜》曰杲杲白日，为月所蚀，小畜互离，离为日，而下兑为月，侵入离体之半，故曰为月所蚀。若是者不知其几千百，又如林词极幽深晦，闇不易明者，如《大壮》之《离》丑寅不徙、辰巳有咎，离伏坎，坎上互艮，下互震，震先天居丑寅，艮后天居丑寅，故曰不徙，言艮震同居丑寅也。离上互兑，下互巽，兑先天居辰巳，巽后天居辰巳，泽风大过故曰有咎。又如《井》之《震》三男从父，三女从母，至巳而反，各得其所。震上下互坎艮，共三男，而震为父，故曰从父。震伏巽，巽上下互离兑，共三女，而巽为母，故曰从母。震巽相反复，至巳而反者，言至巳震究仍为巽也。又如《需》之《晋》咸阳辰巳，长安戌亥，晋坤为安，消息卦坤居西北，故曰长安戌亥。坤伏乾，消息卦乾盈于巳，故曰咸阳辰巳，言乾至巳而为纯阳也。又如《履》之《既济》不忍主母，为失醴酒，冤尤谁告，经先生疏明，知用《列女传》侍婢进毒酒事；《豫》之《恒》枭鸣室北，声丑可恶，经先生疏明，知用《说苑》齐景公筑台不通为枭鸣事；《蛊》之《中孚》商人子孙，资所无有。贪狼逐狐，留连都市。贪狼逐狐，注家皆认为讹字，经先生注明，狼狐二星皆主盗贼，见《史记天官书》，贪狼逐狐者，言流为盗贼也。又如《渐》之《比》曰文山鸿豹，依《埤雅》释鸿豹为鸨；《小畜》之《革》曰晨风文翰，据《周书》，《释文》翰为鸟，复据《说文》知文翰即晨风；《小畜》之《未济》曰灵明督邮，依《古今注》定督邮为龟名，关于前者非易理易象熟于胸中，不能识其义；关于后者非博览羣书不能通其词。全书四千九十六林毕释无遗，无匿象，无遯形，然则二千年来易林之词不能通者，徒以世不复有焦延寿耳。有之，则如镜烛形，一读其词，即知其于易象何属，鸟足为病哉。至于是书一出，所有二千年周易旧解王陶庐所谓盲词呓说者，尽行改革，于经学所关至巨，又非第易林一书之显晦也，其可宝贵为何如哉！顾是书脱稿巳十余年，徒以卷帙浩博，印行匪易益，与丰润董宗之作人昆仲皆从先生游，遂合力举办成此宝书，公之于世，以己卯夏开雕，至庚辰春竣事。至于校订之役，益与宗之等虽分任其劳，然以易象之故，有非先生自任不可者，此亦无如之何也！庚辰正月受业仵道益谨跋。
　　
　　
