《乙巳占》 [唐]李淳风



目录

重刻《乙巳占》序
《乙巳占》序

乙巳占　卷第一
天象第一　　　　　　　　　　　天数第二　　　　　
天占第三　　　　　　　　　　　日占第四
日月旁气占第五　　　　　　　　日蚀占第六
　
乙巳占　卷第二
月占第七　　　　　　　　　　　月与五星相干犯占第八
月干犯列宿占第九　　　　　　　月干犯中外官占第十
月晕占第十一　　　　　　　　　月晕五星及列宿中外官占第十二
月蚀占第十三　　　　　　　　　月蚀五星及列宿中外官占第十四
　
乙巳占　卷第三
分野第十五　　　　　　　　　　占例第十六
日辰占第十七　　　　　　　　　占期第十八
修德第十九　　　　　　　　　　辨惑第二十（阙）
史司第二十一
　
乙巳占　卷第四
五星占第二十二　　　　　　　　星官占第二十三
五星干犯中外官占第二十四　　　岁星占第二十五
岁星入列宿占第二十六　　　　　岁星干犯中外官占第二十七
　
乙巳占　卷第五
荧惑占第二十八　　　　　　　　荧惑入列宿占第二十九
荧惑干犯中外官占第三十　　　　填星占第三十一
填星入列宿占第三十二　　　　　填星干犯中外官占第三十三
　
乙巳占　卷第六
太白占第三十四　　　　　　　　太白入列宿占第三十五
太白入中外官占第三十六　　　　辰星占第三十七
辰星入列宿占第三十八　　　　　辰星入中外官占第三十九
　
乙巳占　卷第七
流星占第四十　　　　　　　　　流星犯日月占第四十一
流星与五星相犯占第四十二　　　流星入列宿占第四十三
流星犯中外官占第四十四　　　　客星干犯列宿占第四十五
客星犯中外官占第四十六
　
乙巳占　卷第八
彗孛占第四十七　　　　　　　　彗孛入列宿占第四十八
彗孛入中外官占第四十九　　　　杂星祆星占第五十
气候占第五十一　　　　　　　　云占第五十二
　
乙巳占　卷第九
帝王气象占第五十三　　　　　　将军气象占第五十四
军胜气象占第五十五　　　　　　军败气象占第五十六
城胜气象占第五十七　　　　　　屠城气象占第五十八
伏兵气象占第五十九　　　　　　暴兵气象占第六十
战阵气象占第六十一　　　　　　图谋气象占第六十二
吉凶气象占第六十三　　　　　　九土异气象占第六十四
云气入列宿占第六十五　　　　　云气入中外官占第六十六
云气入外官占第六十七
　
乙巳占　卷第十
候风法第六十八　　　　　　　　占风远近法第六十九
推风声五音法第七十　　　　　　五音所主占第七十一
五音风占第七十二　　　　　　　论五音六属第七十三
五音受正朔日占第七十四　　　　五音相动风占第七十五
五音鸣条已上卒起宫宅中占第七十六
推岁月日时干德刑杀法第七十七
论六情法第七十八　　　　　　　阴阳六情五音立成第七十九
五音刑德日辰所属立成第八十　　六情风鸟所起加时占第八十一
八方暴风占第八十二　　　　　　行道宫宅中占第八十三
十二辰风占第八十四　　　　　　诸解兵风占第八十五
诸陷城风第八十六　　　　　　　占入兵营风第八十七
五音客主法第八十八　　　　　　四方夷狄侵郡国风占第八十九
占官迁免罪法第九十　　　　　　候诏书第九十一
候赦赎书第九十二　　　　　　　候大兵将起第九十三
候大兵且解散第九十四　　　　　候火灾第九十五
候诸公贵客第九十六　　　　　　候大兵攻城并胜负候贼占第九十七
候丧疾第九十八　　　　　　　　候四夷入中国第九十九
杂占王侯公卿二千石出入第一百

 
本帖地址：http://club.xilu.com/wave99/msgview-950484-87046.html[复制地址]上一主题：汉诗总说　［清］　费锡璜 下一主题：溪蠻叢笑 （宋）朱輔 撰 [楼主]  [2楼]  作者:kwanado 发表时间: 2009/07/04 10:47 [加为好友][发送消息][个人空间]回复 修改 来源 删除
卷1-5

 

重刻《乙巳占》序


　　《乙巳占》十卷，唐李淳风撰。《新唐书艺文志》著于录，作十二卷。陈直斋《书录解题》、马贵兴《文献通考》、王伯厚《玉海》皆作十卷，与今本合。每卷约万余言，惟第十卷几及三万言。或后人合三卷为一卷，故与唐志不符，未可知也。乾隆中采访遗书，未经储藏家进呈，阮文达亦未之见，朱竹垞所见只残本七卷，惟《敏求记》有全书，其书之罕见可知矣。
　　余所藏，为门人抄本，得之金匮蔡氏。卷三、卷六后有题名三行：一曰太史局直长、主管刻漏、臣成衍书；一曰太史局中官正、太史局提点历书、赐绯鱼袋、臣李维宗校；宁海军承宣使、提举佑神观、博陵郡开国公、食邑二千二百户、食实封二百户、提举臣邵谔。考《玉海》，建炎三年三月二日诏，《纪元历经》送太史局中，载《乙巳占》计十册。今本十卷，又有太史局诸人题名，或即从建炎本传抄欤？上元乙巳之岁，十一月甲子朔，冬至夜半，日月如合璧，五星如连珠，故以为名。

　　其书杂采黄帝、巫咸、甘氏、石氏、郄萌、韩杨、祖暅、孙僧化、刘表、《天镜》、《白虎》、《海中》、《列宿》、《五官》诸占及刘向《洪范》、张衡《灵宪》、《五经图纬》，参以经传，排比成书。始于天象，终于风气，凡分一百篇。今缺《辨惑》一篇，余皆完具。唐人遗籍传世日稀，亟为雠校，付之手民。其有讹脱，概从缺疑。

　　夫灾异占候之说原不足凭。然《易》言："天垂象，见凶吉"，《周礼保章氏》以日月、星辰、五云、十二风辨吉凶、祲祥、丰荒，其所由来者久矣。淳风虽以方技名，《修德》篇屡引经传，以改过迁善为戒，《司天》篇深箸隋氏之失，谆谆于纳谏远佞，不失为儒者之言，非后世术士所能及也。
　　《玉海》引书目序云：五十卷，今合为十卷。今序云：合为十卷。与《玉海》不符，盖合并后人所妄改耳。

　　光绪三年，岁在强圉赤奋若，仲秋之月，归安陆心源叙。  
 

《乙巳占》序

李淳风　撰

 

　　夫神功造化，大易无以测其源；玄运自然，阴阳不可推其末。故乾元资始，通变之理不穷；坤元资生，利用之途无尽。无源无末，众妙之门大矣；无穷无尽，圣人之道备矣。

　　昔者伏羲氏之王天下也，仰则观象于天，俯则观法于地，观鸟兽之文，与天地之宜，近取诸身，远取诸物，于是始画八卦，以通神明之德，以类万物之情。故可以探赜索引，钩深致远，幽潜之状不藏，鬼神之情可见。允符至理，尽性穷源。断天下之疑，通天下之志，定天下之业，冒天下之道。可大可久，通远逾深，明本其宗，致在于兹矣。故曰：天垂象、见凶吉，圣人则之，天生变化，圣人效之。法象莫大乎天地，通变莫大于四时，悬象著明莫大乎日月。是知天地符观，日月耀明，圣人备法，致用远矣。

　　昔在唐尧，则历象日月，敬授人时，爱及虞舜，在璿玑玉衡，以齐七政。暨乎三王五霸，克念在兹，先后从顺，则鼎祚永隆；悖逆庸违，乃社稷颠覆；是非利害，岂不然矣！斯道实天地之宏纲，帝王之壮事也。至于天道神教，福善祸淫，谴告多方，鉴戒非一。故列三光以垂照，布六气以效祥，候鸟兽以通灵，因谣歌而表异。同声相应，鸣鹤闻于九皋；同气相求，飞龙吟乎千里。兼复日亏麟斗，月减珠消，晕逐灰移，慧因鱼出。门之所召，随类毕臻；应之所授，待感斯发；无情尚尔，况在人乎？

　　余幼纂斯文，颇经研习，古书遗记，近数十家，而遭大业昏凶，多致残缺，泛观归旨，请略言焉。夫神妙无方，义该万品，阴阳不测，事同百虑。故景星夜焕，庆云朝集，二明合于北陆，五纬聚于东井，此乃表帝皇之盛德，顺天下之嘉瑞也。孛气见于夏终，慧星著于秦末，或狗象而东坠，或蛇行而西流，此则呈执政之酷暴，逆生民之祸应也。殷帝翦发，沃泽润乎千里；宋公请殃，荧惑退移三舍；此则修善之庆，至德可以穰灾也。刘裕作逆，以长星为纪瑞；毋丘起乱，以蚩尤为我祥；此则覆宋之咎，逆招天殃者也。唐尧钦明，镇还水府；殷汤圣政，焦金流石；此犹日在北陆而沍寒，日行南陆而炎暑；月丽箕而多风，从毕而多雨；此运数之大期，非关治乱者也。荆轲谋秦，白虹贯日；卫生设策，长庚食昴；鲁阳麾指，而曜灵回驾；苟公道高，而德星爱聚；此则精诚所感，而上灵悬著也。黄星出汉，表当涂揖让之符；紫气见秦，呈典午南迁之应也。祅象著而殃钟齐晋，蛇乘龙而祸连周楚；荧惑守心，始皇以终；流光坠地，公孙遂隙；此则先形以设兆也。使流入蜀，李邰辩其象；客气逼座，严陵当其占；芒砀之异气常存，舂陵之火光不绝；或稷星侵楚，气兆晋军，此则当时旌象也。周衰夜明，常星不见；汉失其德，日晕昼昏；女主摄政，遂使纪纲分析；权臣擅威，乃令至柔震动；景藏飞燕，地裂鸣雉，此则后事而星验也。是乃或前事以告祥，或后攻而示罚，莫不若影随形，如声召音。凶谪时至，谴过无差，休应若臻，福善非谬，居远察迩，天高听卑，圣人之言，信其然矣。

　　是故圣人宝之，君子勤之，将有兴也，咨焉而已，从事受命，而莫之违。然垂景之象，所由非一，占人管见，异短别规。至如开基阐业，以济民俗，因河洛而表法，择贤达以授官，则轩辕、唐虞、重黎、羲和，其上也；畴人习业，世传常数，不失其所守，妙赜可称，巫咸、石氏、甘公、唐昧、梓慎、裨灶，其隆也；博物达理，通于彝训，综覈根源，明其大体，箕子、子产，其高也；抽秘思，述轨模，探幽冥，改弦调，张平子、王兴元，其枝也；沉思通幽，曲穷情状，缘枝反干，寻源达流，谯周、管辂、吴范、崔浩，其最也；托神设教，因变敦奖，亡身达节，尽理辅谏，谷永、刘向、京房、郎顗之，其盛也；短书小记，偏执一途，多说游言，获其半体，王朔、东方朔、焦贡、唐都、陈卓、刘表、郄萌，其次也；委巷常情，人间小惠，意唯财谷，志在米盐，韩杨、钱乐，其末也，参同异、会殊途，触类而长，拾遗补缺，蔡邕、祖暅、孙僧化、庾季才，其博也；窃人之才，掩蔽胜己，谄谀先意，谗害忠良，袁充，其酷也；妙赜幽微，反招嫌忌，忠告善道，致被伤残，郭璞，其命也。

　　自古及今，异人代有，精穷数象，咸司厥职，或取骚一时，或传书千载，或竭诚奉国，或嘉遯相时，隐显之迹既殊，详略之差未等。余不揆末学，集某所记，以类相聚，编而次之。采摭英华，删除繁伪，小大之间，折衷而已。始自天象，终于风气。凡为十卷，赐名《乙巳》。每于篇首，各陈体例，书云尽意，岂及多陈？文外幽情，寄于轮邓，后之同好，幸悉余心。  
 

乙巳占　卷第一

天象第一
　　

　　论天体象者，凡有八家：

　　一曰浑天，即今所载张衡《灵宪》是也；

　　二曰宣夜，绝无师学；

　　三曰盖天，《周髀》所载；

　　四曰轩天，姚信所说；

　　五曰穹天，虞耸所拟；

　　六曰安天，虞喜所述；

　　七曰方天，王充所论；

　　八曰四天，祅胡寓言。

　　凡此八家，浑天最亲，今独取之，以载于此。

　　淳风谨按：张衡天文之妙，冠绝一代。所著《灵宪》、《浑仪》略具宸曜之本，今写载以备其理矣。

　　《灵宪》曰：昔在天王，将步天路，用定灵轨，寻绪本元，先准于浑体，是焉正仪立度，而皇极有攸建也，枢运有攸稽也。乃建乃稽，斯经天常。圣人无心，因兹以生心，故《灵宪》作兴，曰：太素之前，幽清玄静，寂寞冥默，不可为象。厥中唯虚，厥外唯无，如是者永久焉。斯谓溟涬，盖乃道之根也。道根既建，自无自有，太素始萌，萌而未兆，并气同色，浑沌不分。故道志之言云：有物浑成，先天地生。其气体固未可得而形也，其迟速故未可得而纪也，如是者又永久焉，斯谓庞鸿，盖乃道之干也。道干既育，有物成体，于是元气剖判，刚柔始分，清浊异位。天成于外，地定于内。天体于阳，故圆以动；地体于阴，故平以静。动以行施，静以合化，堙郁构精，时育庶类，斯谓天元，盖乃道之实也。在天成象，在地成形。天有九位，地有九域；天有三层，地有三形。有象可效，有形可度。情性万殊，旁通感薄，自然相生，莫之能纪。于是人之精者作圣，实始纪纲经纬之。八极地之维，径二亿三万二千三百里，南北则短减千里，东西则广增千里。自地至天，半于八极，则地之深亦如之。通而度之，则是浑已。将覆其数，用重勾股，悬天之景，薄地之仪，皆移千里，而差一寸，得之，过此而往者，未之或知也。未之知者，宇宙之谓也。宇之表无极，宙之端无穷。天有两仪，以舞道中。其可睹，枢星是也，谓之北极。在南者不著，故圣人弗之名焉。其世之遂，九分而减二。阳道左回，故天运左行。有验于物，则人气左嬴，形左缭也。天以阳回，地以阴淳。是故天致其动，禀气舒光；地致其静，承施俟明。天以顺动，不失其中，则四序顺至，寒暑不忒，死生有节，故品物用生。地以灵静，作合承天，清化至养，四时而后育，故品物用成。凡至大莫著天，至厚莫若地也。至质者曰地而已。至多莫若水，水精为汉，周于天而无列焉，思次质也。地有山岳，以宣其气，精种为星。星也者，体生于地，精成于天，列居错跱，各有攸属。紫宫为皇极之居，太微为五帝之庭。明堂之房，大角有席，天市有座。苍龙连蜷于左，白虎猛踞于右，朱雀奋翼于前，灵龟圈首于后，黄帝轩辕于中。六扰既畜，而狼蚖鱼鳖，罔有不具。在野象物，在朝象官，在人象事，于是备矣。悬象著明，莫大乎日月，其径当天周七百三十六分之一，地广二百四十二分之一。日者，阳精之宗，积而成鸟，象乌而有三趾，阳之精，其数奇。月者，阴精之宗，积而成兽，象兔而乃缺唇，阴之精，其数偶。其后有穷羿者，羿请不死之药于西王母，姮娥窃之以奔月，将往，求筮于有黄，有黄占之曰：吉，翩翩归妹，独将西行，逢天晦芒，无恐无惊，后且大昌。姮娥遂托身于月，是为蟾蜍。夫日譬犹火，月譬犹水。火则外光，水则含景。故月，光生于日之所照，魄生于日之所蔽。当日则光盈，就日则光尽。众星被曜，因水转光，当日之冲，光常不合者，蔽于地也，是谓暗虚。在星星微，遇月则食，日之薄地，暗其明也。由暗视明，明无所屈，是以望之若大，方于中天，天地同明；由明瞻暗，暗还自夺，故望之若小，火当夜而扬，光在昼则不明也。月之于夜，与日同而差微。星则不然，强弱之差也。众星列布，其以神著，有五列焉，是为三十五名。一居中央，谓之北斗，动变挺占，实司王命。四布于方，为二十八宿，日月运行，历示吉凶，五纬躔次，用告祸福，则天心于是见矣。中外之官，常明者百有二十四，可名者三百二十，为星二千五百，而海人之占未存焉。微星之数，盖万一千五百二十。庶物蠢蠢，咸得系命。不然，何以总而理诸？夫三光同形，而有似珠玉，神守精存，丽其职而宣其明，及其衰也，神歇精斁，于是乎有陨星。然则奔星之所坠，至则石矣。文曜丽乎天，其动者七，日月五星是也。周旋右回，天道者贵顺也。近天则迟，远天则速。行则屈，屈则留；回则逆，逆则迟：迫于天也。行迟者犯之于东，东属阳；行速者视之于西，西属阴。日旦而月夕，此配合也。摄提、荧惑、填星候晨，见附于日也，太白、辰星俟昏，见附于月也。三阳二阴，三天两地，故男女取则焉。方星巡镇，必因常度，苟或盈缩，不逾于次。故有司作使，曰：老子四星、周伯、王蓬，絮内，各一星，错于五纬之间，其见无期，其行无度，实祅星经之所，然后吉凶宜用，其祥可量也。  
 

天数第二


　　王藩者，庐江人也。吴时为中常侍，善术数。传刘洪《乾象历》，依乾象法而论浑天曰：

　　前儒旧说，天地之体，状如鸟卵。天包地外，犹壳之裹黄也。周旋无端，其形浑浑然，故曰：浑天也。周天三百六十五度、五百八十二分度之百四十五半。半覆地上，半在地下。其二端谓之南极、北极。北极出地三十六度，南极入地亦三十六度，两极相去一百八十二度半强。绕北极径七十二度，常见不隐，谓之上规；绕南极七十二度，常隐不见，谓之下规；赤道横络，谓之中规。赤道带天之纮，去两极各九十一度少强。黄道，日之所行也，半在赤道内，半在赤道外。与赤道东交于角五度稍弱，西交于奎十四度少强。其出赤道外，极远者二十四度，斗二十一度是也；其入赤道内、极远亦二十四度，井二十四度是也。日南至，在斗二十一度，去极一百一十五度少强。是日最南，去极最远，故景最长。黄道斗二十一度，出辰入申，日昼行地上一百四十六度强，故昼短；夜行地下，二百一十九度稍弱，故夜长。自冬至之后，日渐去极近，故景稍短。日昼行地上渐多，故日稍长；夜行地下度渐少，故夜稍短。日所在度渐北，以至于夏至，日在井二十四度，去极六十七度少强，是日最近北极，故景最短。黄道井二十四度，出寅入戌，日昼行地上二百一十九度多弱，故日长；夜行地下百四十六度强，故夜短。自夏至之后，日渐去极远，故景少长。日昼行地上度渐少，故日稍短；夜行地上度渐多，故夜稍长。日所在度渐南，故日出稍南，以至于冬至而复初焉。斗二十一度，井二十四度，南北相去四十八度。春分日在奎十四度少强，秋分日在角五度少弱，此黄、赤二道之交中也，去极俱九十一度少强。南北处交斗二十一度、井一十四度之中，故景居二至长短之中。奎十四度，角五度，故曰：在赤道。出卯入酉，日昼行地上，夜行地下，俱百八十二度半强。故曰：见之漏五十刻，不见之漏五十刻，谓之昼夜同。夫天之昼夜，以日出为分；人之昼夜，以昏明为限。日未出前二刻半为晚，日入后二刻半为昏。故损夜五刻以益昼，是以春秋二分之漏，昼五十五刻。

　　王藩按：《周礼》曰："夏至之景，尺有五寸，谓之地中。"郑众说云："土圭之长，尺有五寸。以夏至之日，立八尺之表，其景与土圭等，谓之地中。今颖川阳城地也。"郑玄云："凡日景于地，千里而差一寸。景尺有五寸者，南戴日之下万五千里也。以此推之，日当去其下地八万里矣。日邪射阳城，为天径之半也。天体圆如弹圆，故地处天之半，而阳城居其中，则日春秋冬夏、昏明昼夜，去阳城皆等。以勾股法言之：旁万五千里，勾也；八万里，股也；无盈缩矣。故知从日邪射阳城为天径之半也。从日邪射阳城，弦也。以勾股求弦法，八之，得八万一千三百九十四里三十步五尺三寸六分也。以周率乘之，径率约之，得五十一万三千六百八十七里六十八步一尺八寸二分，周天之数也。一度凡一千四百六里二十四步六寸四分有奇。黄、赤二道相与交错其间，相去二十四度，以两仪准之。二道俱三百六十五度、五百八十二分度之一百四十五半，是以知天体圆如弹丸。"

　　淳风按："王藩所论，冬夏二至，春秋二分，日度交黄道所在，并据刘洪乾象所说，今则并差矣。黄道与日相随而交，据今正观三年乙丑岁，则冬至日在斗十二度，夏至在井十五度，春分日在奎七度，秋分日在轸十五度，每六十年余差一度矣。淳风今略陈新法，以考天数及浑仪交道等法如左。周天三百六十五度，及分纵横斜侧皆定耳，更无盈缩。先以铜铁为环卷六枚，两两合，周径二小四大。大者适容其五枚，各均赋三百六十五度及分。其一大者，名为平准卷，唯雕刻六十四卦十二辰，先侧立二大环卷，南北侧之，以平准卷交合加之，令侧者为南北，径准为主。一曰游环。游环上安釭钏，游环着双轴，以内大环轴孔中，令得运转。轴中一圆长筒管。其筒孔周径，准仪大小而斟酌之。若长八尺，即须孔径一寸，他皆准此。其侧环安釭钏之处，在北者谓之北极，出平准北面上三十六度；在南者谓之南极，入平准南面下三十六度。从其南端北向斜上望之，即见北极星。又以一天环加于侧环外，斜络之，令东西合于卯酉平面之准，南北上下去二极，各九十一度强，以为赤道。然后转其中游环，令得左右、东西、上下，以当所望处，转轴中筒孔，使得南北以测．去极远近及赤道内外之度数，然则筒孔瞻察，无所不至矣。若欲安星辰者，更著从胁上屈铜铁，穿珠为星，以放上象，随所在次第而安置之，转令应天皆得，此浑天游仪之法也。按浑仪，必先以水准地使平，夜占极，昼测日景，定其经纬，然后措之矣。余近造乙巳元历术，实为绝妙之极，日夜法度诸法，皆同一母，以通众术。今列之以推天度，日月五星行度皆用焉。

　　日度法：一千三百四十，以此数为一度之长分数也。周天有三百六十五度、一千三百四十分度之三百四十一。南极去北极，巡规一百八十二度、一千三百四十分之八百四十半。赤道去二极，巡规各九十一度、一千三百四十分之四百二十分、小分四分之十，即春秋分之所在度，黄、赤二道交处，去北极之远近也。黄道出入赤道二十四度，冬至日在赤道外二十四度，去极一百一十五度，一千三百四十分度之四百二十分、小分四分之一。夏至日在赤道内二十四度，去北极六十七度、一千三百四十分度之四百二十分、小分四分之一。此其常数也。

　　淳风今又按张胄《玄象历》及今传《仁均历》，春分、秋分，日皆在卯半以前，其没亦在酉半以后，各四分刻之一。春、秋二分之日，昼漏五十刻半，夜漏四十九半，然则赤道、黄道交处，亦直在卯酉之北。又有北极去地三十六度，则天之正高在地中阳城之上。以四维循规去地亦九十一度，一千三百四十分度之四百二十分、小分四分之一矣。以三十六度减之，余五十五度，一千三百四十分度之四百二十分、小分四分之一。夏至日黄道在北极南六十七度、一千三百四十分度之四百二十、小分四分之一。是正北子地一百三度，一千三百四十分度之四百二十分有奇矣。以天顶去四维各九十一度，一千三百四十分度之四百二十分、小分四分之一减之，余一十二度矣。是夏至日在天顶南一十二度，他悉仿此求之，皆可知也。

　　是知绕北极循规径七十二度，常见不隐；绕南极循规径七十二度，常隐不见。去极三十六度外，一百一十度内，四时辰昏，有时而隐，有时而见，为日在其中故也。绕北极常见者，谓之上规；南极常隐者，谓之下规；赤道横络谓之中规焉。

　　然图体以平物为之易辨，若作浑仪，始识于事稍难。今世供传星图者，盖皆天图，其四畔外，即是南极下规矣。分布二十八宿距度、与黄、赤二道、上规并具焉。天之运也，一昼一夜，而运过周天所过之度，则一日所行之数，在天谓之一度，在历谓之一日一夜。度之天数无常准，各随一家之法令，一千三百四十是也。日行三百六十五日而周天，故天一周有三百六十五日有奇矣。天运浑浑然不思，东出西没，周而复始，永无穷焉。  
 

天占第三


　　淳风按：自黄帝占已后，向数十家，其间或真或伪，不可悉从。今略取其理当者，删而次比，以著于篇。其间亦有出自经传子史，但有关涉，理可存者，并不弃之，今录古占书目于此，以表其人。自入占已后，并不复具记名氏，非敢隐之，并为是幼小所习诵，前后错乱，恐失本真故耳。

　　《黄帝》、《巫咸》、《石氏》、《甘氏》、刘向《洪范》

　　《五行大传》、《五经纬图》、《天镜占》、《白虎通占》

　　《海中占》、京房《易祅占》、《易传对异占》

　　《陈卓占》、《郄萌占》、《韩杨占》、祖暅《天文录占》

　　孙僧化《大象集占》、刘表《荆州占》、《列宿占》

　　《五官占》、《易纬》、《春秋佐助期占》、《尚书纬》

　　《诗纬》、《礼纬》、张衡《灵宪》

　　夫天地者，万物之父母也。覆载育养，左右无方。况人禀最灵之性，君为率上天之宗，天见人君得失之迹也，必极吉凶，故随其所在，以见变异。天有灾变者，所以谴告人君觉悟之，令其悔过，慎思虑也。行有玷缺，气逆于天，精气感出，变见以诫之。若天忽变色，是谓易常，四夷来侵，不出八年，有兵战。若阳不足，臣盛将害君上，则天裂。

　　按：马续《天文志》云："孝惠二年，天开东北，广十丈，长二十余丈，天裂，阳不足；地震，阴有余：皆下盛将害上之变。"当时吕氏临朝干位，卒有兵乱，此其验也。若天分裂，作君之乱，无道之臣欲裂国，其下之主当之。若天开见光，流血滂滂；天裂见人，兵起国亡；天鸣有声，至尊忧而且惊。

　　刘向曰：春秋之前，天鸣地坼，灾异并臻，其主不知惊惧修德，上帝降灾，祸变必极，皆乱国之所生也。

　　凡国乱，五星化下为之祅，而降之自天。是故岁星降为贵臣，荧惑降为童儿嬉戏歌谣，填星降为老人妇女，太白降为壮夫处于林麓，辰星降为妇女，或变化无所不为，以见异而告之也。

　　凡天雨杂物，其类甚多。若雨禽兽，是谓不祥，不出三年，其下兵兴。天雨虫，人君不亲骨肉而亲他人，与裸虫同类，故虫从天坠地，骨肉去也。不救，兵大起。其起也，立王公，率同姓诸侯，无偏党侧，灾消。

　　刘向云：春秋时虫者，虫之灾也。以刑罚暴虐而取于天下，贪叨无厌以兴师动众，聚邑治城而失众心，虫为害矣。故宋文公三年秋，雨虫于宋。是时宋公暴虐重刑，赋敛无已，故应是雨虫。

　　天雨鱼鳖，国有兵丧。天雨骨，是谓阳消。王者德衰，令不行，佞不用，不出三年，内有争。天雨筋，国大饥。

　　天雨膏如虫，辅臣多贪，贤智隐之应也，君臣无道暴虐。

　　天雨肉，天不享其德，将易其君。

　　天雨爵锡，如甘露著树，不出三年，改易王。白者为甘露，黄者为爵锡。

　　天雨如水银，是谓刑祖。不出三年，兵丧并起，亡国失土。

　　天雨血，是谓天见其祅。不肖者不得久处其位，不出一年兵起。

　　京房曰："临狱不解，兹谓进非，厥咎天罚。故天雨血者，兹谓不亲，民有怨恐，不出三年，亡其宗人。"又曰："佞人用，功臣弃戮，故天雨血。"

　　天雨毛，邪人进，贤人逃，贵人出走。

　　天雨羽，君德不通，逆施天下。

　　天雨金、银、铁、钱、花，兵将兴，失道之君当之。

　　淳风按："隋仁寿四年甲子诸州造舍利塔时，陕州天雨金银花，时人以作像，象祥瑞，以奏于高祖，高祖知其非吉。其后有杨谅之乱、二世失道，斯其验也。"

　　天雨石，为政者质信不施，为诈妄行，国君死亡。

　　甘氏曰："无云而雷，陨石坠地，大可一丈，圆形如鸡子，两头锐，名曰天鼓。所下之邦，必有大战，伏尸数万，不可救。"春秋鲁僖公十六年，陨石于宋五，此时宋襄公之应也。望之是星，至地为石。失其所，无光荣之象也。

　　皇甫士安曰："殷纣暴虐，天雨灰。"天雨灰，邑君有来归邑者。

　　墨子曰："商纣不德，十日雨土于毫。"天雨土，君失封。

　　天雨五谷，是谓禾不熟。人君赋敛重数，故示戒。不出五年，国乏军粮。

　　天雨粟，不肖者食禄，三公易位。

　　天雨黍豆麦粟稻，是谓恶祥。不出一年，人民父子流亡，莫知所向。

　　若国君失信，专禄去贤，则天雨草。君信谗，臣不和，天雨草木，其岁人多兵死。

　　天雨釜甑，岁大丰穰。此釜甑适如小钱许大，从地中生出，余亲见之。其中有如小麻黍粟大，世人谓之蒸饼，丰穰之验也。

　　天雨絮，其国将丧，无后有兵。

　　天雨蘖，君有咎。

　　天雨墨，臣多阴谋。

　　天火烧国郭门，其地有谋人欲发。

　　天光蟠邑城门，其国围。

　　天火焚宗庙社稷，大殃，国将亡主。

　　淳风按："汉魏时，造作宫室过度，而频有天灾，其后寻有兵乱。隋末大业十二年，东京灾宫，西京灾显扬门。至十三年，二邑并被围没，即绝其宗庙社稷，亦天告之验。"

　　天雨下物，非人所闻见者，皆大兵也。其灾见所主国分，应发远近。皆在略例篇中。  
 

日占第四

　　夫日者，天之所布，以照察于下而垂示法则也。日为太阳之精，积而成象人君。仰为光明外发，魄体内全，匿精扬辉，圆而常满，此人君之体也。昼夜有节，循度有常，春生夏养，秋收冬藏，人君之政也。星月禀其光，辰宿宣其气，生灵仰其照，葵藿慕其思，此人君之德也。是以日生道德，养生福佑仁恩。若人君有瑕，必露其匿，以告示焉。夫日之体象周径之数，余别验之，著于《历象志》，此非所须，故不录之也。

　　日行于天，一昼一夜行一度。日出地上谓之昼，日没地下谓之夜。一昼一夜谓之一日。日者实也，言光明盛实也。日之光后，不可名状，假甲子乙丑以异之焉。其行于天，去极近，日长而暑；去极远，日短而寒；去二极中，暄凉等，昼夜停。故圣人作历，以推步焉，序之以四时，分之以八卦，正之以中气，变之以节候，为二十四气焉。

　　上元乙巳之岁，十一月朔，甲子冬至夜半，日月如合璧，五星如连珠，俱起北方虚宿之中，合朔冬至已来，至今大唐正观三年己丑之岁，积七万九千二百四十五年算上矣。日行一度，即是日法一千三百四十分，一年行三百六十五度、一千三百四十分度之三百二十八，每岁不周天十三分矣。欲求当时冬至日所在度者，置上元乙巳以来积算，尽所求年减一，以岁分四十八万九干四百二十八乘之，为岁别日行积分，以周天分四千八万九千四百四十一去之，余不满法者，以度法除之，为度余。命起虚四度，宿次除之，经虚，去度分三百四十一。不满宿算外，即冬至加时日所在宿度及分，求次气日所在度及分者，加冬至日度十五，小余二百九十二，小分五。小分满六，去之后，从小余一。小余满日度法，去之，从度数。一度满宿，依次命之，即次气日所在度及分，求次日者加一度，去命如前。若求冬至日甲乙名者，置所求年岁别日行积分，以日法除之，为积日，不尽为冬至小余。以六十去积日，不尽为冬至大余。命以甲子起算外，即所求年冬至日。及小余求次气日名者，依求次日度法加之，满法从日满六十去之，命如前，即次气日名也。俱日行之所在，目视不可见宿度，故须算知。推其分野，以辨灾祥。

　　又，二十四气日影律候至与不至，皆有应验。今故列之如左，并二十四气影如后。及律气应不应法，用此，虚是占日之大纲矣。

　　二十四气影长短，《易纬》占律名。

　　祖冲之历日中影长短。

　　冬至中影长一丈三尺。

　　律钟中黄，律长九寸。（径三分）

　　小寒中影长一丈二尺四寸三分。

　　大寒中影长一丈一尺二寸。

　　律中大吕，律长八寸二百四十三分寸之一百三。

　　立春中影长九尺八寸。

　　雨水中影长八尺一寸七分。

　　律中太簇，律长八寸。

　　惊蛰中影长六尺六寸七分。

　　春分中影长五尺三寸七分。

　　律中夹钟，律长七寸二千一百八十七分寸之一千七百五。

　　清明中影长四尺二寸五分。

　　谷雨中影长三尺二寸六分。

　　律中姑洗，，律长七寸九分寸之一。

　　立夏中影长二尺五寸三分。

　　小满中影长一尺九寸九分。

　　律中仲吕，律长六寸二万九千六百八十三分寸之一万二千九百四。

　　芒种中影长一尺六寸九分。

　　夏至中影长一尺五寸。

　　律中蕤宾，律长六寸八十一分寸之二十六。

　　小暑中影长一尺六寸九分。

　　大暑中影长一尺九寸九分。

　　律中林钟，律长六寸。

　　立秋中影长三尺五寸三分。

　　处暑中影长三尺二寸六分。

　　律中夷则，律长五寸七百二十九分寸之四百五十一。

　　白露中影长四尺二寸五分。

　　秋分中影长五尺三寸七分。

　　律中南吕，律长五寸三分寸之一。

　　寒露中影长六尺六寸七分。

　　霜降中影长八尺一寸七分。

　　律中无射，律长四寸六千五百六十三分寸之六千五百二十四。

　　立冬中影长九尺八寸。

　　小雪中影长一丈一尺二寸。

　　律中应钟，律长四寸二十七分寸之二十。

　　大雪中影长一丈二尺四寸三分。

　　候影法：先定南北，使正树八尺表为勾，卧股一丈四尺。按其历气，日中视影与历合则吉，不合则凶。日影中，年短于气历旧影，则为日行上道；与历同，为行中道；长于旧影为行下道。行上道太平，行中道升平，行下道为霸世也。

　　候气法：截十二竹及铜为律管，口径三分，各如其长短。埋于室中，实地依十二辰次之，上与地平，以葭莩灰实律中，以罗觳覆上。律气至，吹灰动觳，小动为和，大动为君弱臣强，不动为君严暴之应也。

　　其律声有清浊，吹之以听其音，以知世之和与不和。是故西戎犹解听律，以辨国中。国有圣人，有圣人则东风应乎律矣。

　　又，诗序称：声成文谓之音。世有治乱，音有哀乐，人君宰相须深察之。律应早晚，和与不和，乃史官之要事也，皆系之于日行，故录附于此，以示一隅。今史官傅仁均、薛颐等，并不考用影律，尸素之流也。

　　京房曰，日月行房乘三道，太平行上道，升平行中道，霸世行下道。日不可视，以宿度影晷推之可知，影短则行上道矣。列宿当有道之国，日月过则光明，人君吉昌，民人安宁。日或黑或赤或黄，有军军破，无军丧侯王。若人君不闻道德，其臣乱国背上，则日赤。

　　刘向《洪范五行传》曰：汉成帝河平九年正月二日朝，日出如血无光，漏上四刻五刻，乃频有光，照地赤黄，食后乃复。是时成帝无道德，后宫赵氏乱于内，外家王氏擅权，遂至国亡也。

　　若臣逆君法，日赤如火，其国遂矣，国亡也。若臣逆君法，日赤如火者，其国内乱。

　　若阴沉日月无光，昼不见日，夜不见星，皆有云障之而不雨，此为君臣俱有阴谋，两敌相当，阴相图议。

　　若昼阴，夜月出，君谋臣。

　　若夜阴，昼日出，臣谋君。

　　若日蒙蒙，并无光，士卒内乱。

　　日出一竿无光曜者，其月有三死，若有忧。若人君宰相不从四时行令，刑罚不时，大臣奸谋，离贤蔽能，则日月无光并见瑕谪，不改其行，其国五谷不成，六畜不生，人民上下纵横，盗贼并起。

　　日出无光曜者，主病，一曰：主有负于臣，百姓有怨心。

　　日失色，所临之国不昌。

　　日昼昏，行人无影，至暮不止者，上刑下急，民不聊生。不出一年，必有大水，下田不收。

　　日昼昏，乌鸟群呜，国失政，臣持政。

　　日无云不见光，比三日，为大丧，必有灭国。

　　日中乌见，主不明，为政乱，其分国有白衣会，大旱。

　　三足乌出在日外，天下大国受殃，戴麻森森，哭声吟吟。

　　日光明盛，万物不得视其体，犹人君之尊，权势不可窥逾。今日无光，人皆见其体貌，将有伺察神物者焉，人君失其威柄之象，特宜修德政以禳之。

　　日中有火光气现者，其国君左右大臣欲反。夫祭天不顺，兹谓逆祀。

　　日中有黑子、黑云，若青若黄赤，乍二乍三，天子崩。按《晋中兴书》云：升平三年十月丙午，日中有黑子，大如鸡子，俄而孝宗崩。晋太和四年十月乙未，日中有黑子如李。至八年十一月己酉，天子废为海西公。

　　若日足白者，有破军败将，诸侯王败退。日足白者，日影属地而纯白也。日上有黄芒，天下攻战。

　　日消小，所当国君死。

　　日中分，其国亡。

　　日夜半见，天下不安，是谓阴明，天下大兵，洪水流行。

　　日再出再没，国亡君死，有兵，主降于臣，天下亡。

　　日出非其所，天子失国，政令不行。

　　两日并出，诸侯有谋，是谓灭亡。天下用兵，无道者亡。

　　两日并照，是谓阳明。假主抗衡，天下有两王并争。

　　众日并见，天下裂分，百官各设，法令不一。王者并出，言天子多也。汲冢书曰：甲居于河曲，天有祅孽。

　　十日并出，日象似日形耳，非正如日也。

　　两军相当，数日并出，当分营以应之。

　　日斗者，日中三足乌见，常在日出至食时候之。或离而复合，白日与黑日斗，其国相攻，天下有兵，不出三年，天下大饥。日斗之时，或有五色仰珥之状，为行队而相追凌突，皆为天子失国，为军兵满野。

　　日病主病，日赤黄是也。

　　月死主死，日赤紫色是也。

　　月并出，中国有两主立。日月并见，是谓灭亡。天下兵起，国将亡。

　　日月并见，相去数寸，臣下作乱，灭其国主也。

　　日月大星，并出昼见，是谓争明，大国弱，小国强，有立侯王。

　　日月星俱见有者，天子不能禁制臣下，政令不行，大国亡。

　　日入月中，不出九十日，兵大起，易法令，金铁贵三倍。二旬而正，主病，不则将军去，后死。

　　日见月中，人主死。朔日日赤是也。

　　月与日并照，日中光不盛，后妃持政。  
 

日月旁气占第五

　　淳风按：夫气者，万物之象，日月光明照照之使见。是故天地之性，人最为贵，其所应感亦大矣。人有忧乐喜怒诚诈之心，则气随心而见。日月照之以形其象，或运数当有，斯气感占召，人事与之相应，理若循环矣。风雨气见于日月之旁，三日内有大风，远至七日内，大雨久淫者为灾，无此风雨之应也。七日内无风雨之后，乃可论灾祥耳。

　　一曰冠气。青赤色立在日月之上，冠带之象也。天子当立侯王，封建亲戚，授之茅土以为蕃屏。白则有丧，赤则有兵。

　　二曰戴气。青赤色横在日月之上，而小隆起，其分当有益土进爵推戴之象，亦为福佑之象。黑则有病，青则多忧。（五色鲜明黄润为吉。此纯赤、纯黑、纯白、纯青为凶色。）

　　三曰珥气。青赤短小，在日月之旁，缨珥之象也。其色黄白，女主有喜。日朝有珥，国主有进幸之事。其不可行，女主戒之。纯白为丧、间赤为兵，问青为疾，间黑为水，间黄为喜。他皆仿比。有军而珥为喜，两军相当，军欲和解，所临者喜。在日西，西军胜；在日东、东军胜。南北亦然。败处可知也。无军而珥，为拜将。日有四珥，天子立侯王，有子孙之喜，期不出三年。日有六珥，其分有丧。若有赤云掩日，下有亡国。

　　四曰抱气。青赤而曲，向日抱扶。抱，向就之象也。日月旁有抱，邻国臣佐来降，亦有子孙之喜，臣下忠诚以辅之象也。

　　五曰背气。青赤而曲，向外为背，背叛乖逆之象。其分有反城叛将，边将欲去，善防之。

　　六曰玦气。青赤，曲向外，中有横枝似山字，玦伤之象也。君臣不和，上下玦伤。两军相当，所临者败，有军必战。

　　七曰直气。青赤色，一丈余，正立日月之旁，直立之象也。其分有自立者。

　　八曰交气。青赤色，状如两直相交，淫悖之象也。人生有淫悖之行，则有此气。常以九月上旬两日候之，日月旁有交赤云，其下有兵。

　　九日提气。日月四旁有赤云曲向，名曰四提。提似珥而曲，不出其年，兵起，王者死，赤为亡地，有自立者。一云气形如三角，在日四方，为提。

　　十曰缨纽承履。气青赤色，在日下。上曲为缨，下直立为履。在日下两边，交曲而双垂为纽，皆喜气也。人君将有纳女宠之象也。气如半晕，在日下为承。承者，臣承君也，为君臣相承有喜。青赤气横直在日上下者为格。格者，格斗之象也。日冠而珥，君有私事，在珥之所处，处东在东。他皆仿此。日戴而珥，天子有喜贺子孙之事。抱为和亲，日多抱珥，则国中欢喜而和洽。若一抱两背而玦，是谓大疫。军众在外，将有反者。日有背玦，四直交在其中，臣欲为邪。有芒刺，中青外赤，为逆，外青无芒，为谋。此数见，国家凶。抱而且背，不和之象。顺逆相参，明者胜，抱明久顺胜。他皆仿此。凡有抱者以攻战，从抱击之者胜，芒外刺者中人胜，芒内刺者外人胜，皆以象类为法也。

　　十一日晕气。晕周而匝，中赤外青，军营之象也。对敌有晕，厚而鲜明久留者胜，在东东胜，他仿此。无军在外而有此气，天子失御，人民多叛。日月皆晕，共战不合，兵罢。日以庚子晕，有赦令。日有青晕，不出旬日有大风，籴贵，人民多为病凶。日有黑晕，灾在用事之臣。日晕七日无风雨，兵大作。不可起兵，众大败。日晕而珥，宫中多事，后宫忿争。七日不雨、审察宫中。日晕而珥，立侯王，人有谋。军在外，外军有悔。日晕且珥如井干，国亡以兵乱大战。一珥为一国兵战，二珥为二国兵战，以珥为数，日晕珥，贵人有罢，国有谋反，亦为拜将。

　　十二曰负气。负气者，青赤如小半晕状而在日上则为负，负者得地，为喜。日重晕四负，殃大，如内乱，三日雨，不占。

　　戟气者，青赤气长而斜倚日旁，为战戈戟相伤之象。

　　日晕且有冠，且有戴，天下立侯王。若自立者，其分必有益土。

　　日晕而有戴，若拜谒、立诸侯，德令矣。

　　日晕有抱，抱为顺，日月之旁，王者有喜，子孙吉昌，政令行。两军相当，有抱者胜。

　　日晕抱珥，上将易。日晕而背，兵起其分，失城背焉，逆有降、反城。背在东，东有叛；在西，西有叛。他仿此。盖两军相当，背所在方败，无背者胜。背者逆也。

　　日晕中有璚为不顺，与背同。人臣不忠，为外其心，君臣乖离。其国兵起，若有逃臣。

　　日晕而玦，两军相当，所临者败。内外同，军玦战。

　　日晕而有直气在两旁，其国有自立诸侯王者，封赏左右。两军相当，有直者胜。

　　日晕四提，必有大将出亡。

　　日晕而有背，抱珥直而虹贯之，宜从虹而击之。日晕有背者，有军不合战，将有叛。内外同，在内为内，在外为外。

　　两军相当，日晕而冠珥及缨者，军和解。抱戴者有喜。

　　日月无精光，青赤晕，虹蜺背玦在心度中，是谓大荡。兵丧并起，当以赦除之咎。

　　日晕而珥，有云穿之者，天下名士死。

　　日晕而两珥右外，有聚云在中与外，不出三日，城围出战。

　　日月晕，仰视之，顺臾当有云气从旁入者，急随云以攻之，大胜。

　　日晕，有聚云不出者，兵起三日，内城受围。

　　日晕，而白云如车盖临日上，城降得地。

　　日晕再重，有德之君得天下，其分有攻战。

　　日晕色青再重，外戚、亲属在内为乱，王者有忧，有亡地。

　　日晕三重，诸侯王反，天下受兵，期三年有攻战。

　　日晕四重，灭。有野有反相，亡国死王。

　　日晕五重，是谓阴谋。女主丧，其年饥。天下有兵，其地破亡。

　　日晕六重，国失政，兵起国丧。

　　日晕七重，中国弱，戎狄强，有急使至。

　　日晕八重，士人乱，天子伤。

　　日晕九重，天下亡。

　　日晕十重，天下大亡。各以其日所在辰、星宿、国分占之。

　　日晕再重而有两珥，白虹贯之，天子有忧，大战流血，横尸遍野。

　　日晕三重两珥，其国有兵，亡其市邑，有相叛。

　　日交晕，立大夫为将军。交晕无厚薄，交争力势均，厚者胜，交晕居上者胜。交晕而珥，天下兵起，有兵者罢，晕而不匝者败。有晕在东，东军胜。两半晕相向者，风残五谷。日交晕，贯日，天下有破军死将。

　　日晕有一抱一背，两军相当，从抱击背者胜。晕不匝空而军败。

　　有赤气如布掩日，为大战。

　　日月旁有悬钟，如人卧其下，有死将。

　　日旁有黑气，如龙衔日，及如人背日，大将欲反。

　　伏虎守日，大将军反。

　　四虹贯日，有人谋乱，气赤犹甚。

　　赤云如人头悬镜，皆兵起流血之象。

　　白虹贯日，虹蜺连结，展转刺日，并后族悉黜，天子外战，若兵威内夺。

　　赤晕有一虹，所在将死。

　　日月始出，有黑云贯之，或一或二或三，不出三日，必有暴雨。

　　有赤云如杵，长七八尺，撞入日月，所宿国主死。

　　日月中有人者，臣害主，两主争。  
 

日蚀占第六

　　夫日依常度，蚀者，月来掩之也，臣下蔽君之象。日行迟，一日行一度，一月行二十九度余；月行疾，二十七日半一周天，二十九日余而迫及日。及日之时，与日同道，而在于内映日，故蚀其象。大臣与君同道，逼迫其主，而掩其明。又为臣下蔽上之象，人君当慎防权臣内戚在左右擅威者。

　　其蚀虽依常度，而灾害在于国君大臣。或人疑之，以为日月之亏蚀，可以算理推穷，皆先朔知之。蚀分多少时节、早晚所起，皆如符契左右，此岂天灾之意耶？夫月毁于天，鱼脑灭于泉，月岂为螺蚌之灾而毁其体乎？但阴阳之气迭相感应自然耳。东风至而酒湛溢，东风非故为溢酒而来至也，风逼至而酒适溢耳，此岂不相感应者欤？若然，油水之类也。东风至，油水不溢而酒独溢，犹天灾见，有德之君修德而无咎，暴乱之王行酷而招灾，岂不然也？阳燧之取火，方诸之取水，皆以象占之也。阳燧方诸铜蛤之类，将凡镜往求而不得者，为无其象而不占也。

　　灾之所起，起于昏乱之所，无灾非朔而蚀者，名为薄蚀。凡薄蚀者，人君诛之不以理，贼臣渐举兵而起，北阴气盛，掩薄日光也。阴盛侵阳，臣凌其君，其分君凶，不出三年。无道之国，日月过之而薄蚀。兵之所攻，国家坏亡，必有丧祸。

　　裴子曰：夫日者君也，月者臣也，一岁十二会，君臣相见之象。君有失德，臣下专之，故有日蚀之咎，故伐鼓，用币，责上卿，是其礼退臣道也。

　　以知君臣忠。天下太平，虽交而不能蚀，蚀即有凶。臣下纵权篡逆，兵革水旱之应兆耳。日者阳精之明，曜魄之宝，其气布德而生。生在地曰德，德者生之类也，德伤则亡，故日蚀，必有亡国死君之灾。日蚀则失德之国亡。日蚀，则王者修德。修德之礼重于责躬。是故禹汤罪己，其兴也勃焉。

　　日薄蚀，色赤黄，不出三年，日蚀所当之国有丧。一曰日始出而蚀，是谓无明。齐越之国受兵亡地。凡日蚀者，则有兵有丧。失地因亡，皆以日蚀时早晚、分宿、日辰占之。

　　日午时已后蚀者，有兵，兵罢不起。

　　日蚀从上起，君失道而亡。从旁起，内乱兵大起，更立天子。

　　日蚀从下起，女主自恣，臣下兴师动众失律，将军当之。

　　日蚀少半，诸侯、大臣亡国失地相逐。蚀半，有大丧亡国。蚀大半，灾重，天下之主当之。蚀尽，亡天下，夺国，臣弑君，子弑父，不出三年。

　　日蚀见星，臣弑其君，天下分裂。

　　日蚀而晕傍珥，白云来去掩映，天下大乱，大兵起。臣弑君，君失位。

　　日蚀阴侵阳，君位凶，群兵动，宜施恩赏。

　　日蚀而旁有似白兔、白鹿守之者，民为乱，臣逆君，不出其年。其分兵起。

　　凡日蚀之时，或有云气风冥晕珥，似有群鸟守日，名曰天鸡，后妃谋易主位，夺其君，数视动静，欲行其志。

　　日蚀大风地鸣，四方云者，宰相专权谋反之象。

　　地震烈，日色昧而寒乃蚀者，四方正伯专诛，恣行杀逆。

　　日蚀而大寒，又在于平旦，中国大饥饿，贼盗起，夷狄动，诸侯乱。

　　日蚀星坠而复上，君将被杀，下将穷竭，赋敛重数之应。

　　日月俱蚀，国亡。

　　日者，人主之象，故王者道德不施，则日为之变。

　　薄蚀无光。日以春蚀，大凶，有大丧，女主亡；夏蚀无光，诸侯死；秋蚀，兵战，主人死；冬蚀，有丧，多病而疫。

　　凡四时以王日蚀者，主死；以相日蚀者，国相死；以囚死日蚀者，臣杀君；休废日蚀者，多病疫。

　　日以正月蚀，人多病；二月蚀，多丧；三月蚀，大水；四月、五月蚀，大旱，民大饥；六月蚀，六畜死；七月蚀者，岁恶，秦国恶之；八月蚀者，兵起；九月蚀者，女工贵；十月蚀者，六畜贵；十一月、十二月蚀者，籴贵，牛死于燕国。其日之甲乙，一如略例中。

　　蚀列宿占：日在角蚀，将吏耕田。臣有忧为司农之官者。国四门闭，其国凶；（月同。）日在亢蚀，朝廷之臣有谋叛；日在氐蚀，天子病崩，卿相谗谀，君杀无辜，王后恶之；日在房而蚀，王者忧疾病，有乱。又大臣专权；（月同。）日在心而蚀，君臣不相信。政令失仪度，准绳变其宜；日在尾蚀，将有疫，后宫中小凶；日在箕蚀，将有疾风飞砂，发屋折木，戒之于出入；日在斗蚀，将相忧，国饥兵起；（月同。）日在牛蚀，其国反叛兵起，戒在后夫人祠祷之咎；日在女蚀，戒在巫祝后妃祷祠；日在虚蚀，其邦有崩亡，天下改服；（月同。）日在危蚀，有大丧，君臣改服；日在室蚀，人君出入无禁，好女色，外戚专权；日在壁蚀，则阳消阴坏，男女多伤败其人道，王者失孝敬，下从师友，亏文章，损德教，学礼废矣；日在奎蚀，鲁国凶，邦不安，慎在人主、边境厩库；日在娄蚀，戒在聚敛之臣；日在胃蚀，委输国有乏食之忧；日在昴蚀，大臣厄在狱，王者有疾，戒在主狱有犯误天子者；日在毕蚀，将有边将亡，人主有弋猎之咎；日在觜蚀，大将谋议，戒在将兵之臣；日在参蚀，戒在将帅；日在井蚀，秦邦不臣，画谋不成，大旱，人流亡；日在鬼蚀，其国君不安；日在柳蚀，厨官门户桥道之臣有忧；日在七星蚀，桥门臣忧黜；日在张蚀，山泽汙池之官有忧；日在翼蚀，王者退太常，以法官代之，有德令则蚀不为害，其岁旱，亦为王者失祀，宗庙不亲，戒在主车驾之官；日在轸蚀，贵臣亡，后不安。（月同。）

　　凡日蚀者，皆着赤帻以助阳也。天子素服，避正殿，内外严警，太史灵台伺日，有变，便伐鼓，闻鼓音作，侍臣皆着赤帻，带剑以助阳，顺之也。  
 

乙巳占　卷第二

月占第七

　　夫月者，太阴之精，积而成象，魄质含影，禀日之光，以明照夜，佐修阴道，以之配日，女主之象也。以之比德，刑罚之义也。列之朝廷，诸侯大臣之数也。是以近日则光敛，犹臣近君卑而屈也；远日则光满，为其守道循法，蒙君荣华而体势申也。当日则蚀，犹臣僭君道，而祸至于覆灭。盈极必缺，示其不可久盈也。月阙也，阴道、臣道、妻道，不可使盈，理当恒阙也。其行速，臣下之道也。行有弦望晦朔，迟疾阴阳，政刑之等威也。

　　日，日行一度；月，日行十三度一千三百四十分度之四百九十四分。此平行之大率也。上元乙巳之岁，十一月甲子冬至夜半，日月如合壁，五星如连珠，俱起北方虚宿之中，合朔冬至，与日俱行，各修其度。至合正观三年己丑之岁，积七万九千三百四十五算上矣。推月朔置上元乙巳以来岁朔积分，（在日度中。）以月法三万九千五百七十一。以法去之，余以日法约之为闰大余，不尽为闰小余，减冬至小余。不足减，减大余，加日法乃减之，大余不足减，加六十乃减之，（冬至大小余，并在日内推也者。）余为所求。天正十一月大小余，命以甲子算外，则天正朔日也。求次月朔者。加大余二十九，小余七百一十一，小余满日法去之从大余，一大余满六十去之，命日如前，则次月朔日及余也。求上弦日。加朔大余七，小余五百一十二，大余满法去之，命如前，则天正上弦常日也。又加得望日，又加得下弦，又加得后月朔日。前朔、后朔相去二十九日七百一十一分，谓之一月。一月之中，行天一周，又行二十九度七百一十一分，而又与日一合矣。求朔日夜半月所在度者，置朔日加时日所在度，减去朔小余，则朔日夜半月所在度矣。求次日加时夜半月度，加十三度一千三百四十分度之四百九十四分。满日法从度，度满宿去之，命以次宿算外，则次日夜半月所在度及分矣。此皆平行也。月行又有迟疾不同。极迟一日行十二度强，极疾一日行十四度太强。大率合朔后极疾，起而渐迟，十三日半强而极迟，则又渐疾，十三日半强而极疾。一迟一疾，凡二十九日半强。又有阴阳行。上元之初，合朔已后，月则出日道外，行阳道，经十三日半强，则又入日道内，越黄道，行阴道，又十三日半强，而出黄道之外矣。当越道之处，名曰交道。大凡二十七日强而一出，一入两过，交于黄道；黄道，日道也。月不行日道者，犹臣不可与君同名器矣。在黄道内外极远之时出入各六度矣。朔日与同度之时，月在交道内，而当交则蚀矣。不当交则不蚀，此犹臣与君相遇，同道擅权而掩蔽君矣。望日加时，月在交道上过，则日蚀；不当交道上过，则不蚀矣。其推求法术，并著在《历象志》、《乙巳元经》，事烦不能具录，略表纲纪焉。

　　夫月之行也，每朔禀先于日，渐舒其照，远而益明，行于列宿，不巡光道。舒而还敛，屈体戢光，盈而不僭，以至于晦，此顺理之常也。犹大臣诸侯禀承君命，教令节度，巡行万国，照察百揆，而无僭乱擅权之心。有功归主，不自矜伐，退以报君焉。乌兔抗衡，光盛威重，数盈理极，危亡之灾，一时顿尽，遂使太阳夺其光华，暗虚亏其体质，小僭则小亏，大骄则大亏，此理数之当然也。是以明王在上，月行依道。主不明，臣执势，则月行失道。大臣用事，背公向私，兵刑失理，则月行乍南乍北。女主外戚擅权，则或进或退朏肭，皆君臣德刑不正之咎也。有不如常，随其事占其吉凶。月行疾则君刑缓，行迟则君刑急。月之与日，迟疾势殊，而事势异也。刘向曰："是故人君，月有变．则省刑薄敛以修德，恩从肆赦，故春秋有眚灾肆赦之义矣。"

　　月若变色，将有灾殃。青为饥而忧，赤为争与兵，黄为德与喜，白为旱与丧，黑为水，人病且死。

　　月若昼明者，月为臣，日为君，臣以明续君，当在其时，不可与君争力竟能。昼明者，此奸邪并作，不救，则失其行而必毁矣。其救也，出退强臣，断绝奸佞，近忠直，亲贤良，则月得其行，不专明矣。是故人君宰相不从四时行令，刑罚不中，大臣奸谋，黜贤蔽能，则日月无光而见瑕谪矣。不救其行，五谷不成，六畜不产，人民上下不从，盗贼并起。

　　月出非出所，行非其路，皆女主失行，奸通内外阴谋，小国兵强，中国民饥，下欲僭权矣。

　　月生正偃，天下有兵，合无兵，人主凶。

　　月行急，未当中而中，未当望而望，皆为急。兵大战，军破将死，大臣执政逼君，主将有女主擅权，天下乱，易宗庙。

　　月未当缺而缺，大臣灭，女主黜，诸侯世家绝。

　　月再中，帝王穷。

　　月当出而不出，有阴谋，有死王，天下乱。

　　月未当上弦而弦，国兵起；未当下弦而弦，臣下多奸诈。当盈而不盈，君侵臣，则大旱之灾。未当盈而盈，臣欺君，有兵。

　　月初生而盛，女主持政。大月八日，小月七日，昏中过度，有兵事，如不及度，丧事。月生五日，而昏中已后盛，君无威德，佞臣执权柄，民背君，尊其臣。

　　月前望西缺，后望东缺，名反月，臣不奉法制度，侵夺主势，无救，为涌水，兵起。（其救也，止刑罚，诛奸猾，任贤而稽疑，定谋事成，则月变不为伤亡也。）

　　月当晦而不尽，所宿国亡地。

　　月初生小而形广大者，有水灾。

　　月大而体小者旱，有气色非常，皆为皇后阴谋事。

　　月始生有黑云贯月，名激云。或一或二，或三或四，不出三日，有暴雨。

　　月上有黄芒，君福昌，皇后喜。

　　月生刺，是谓贼臣生中国。

　　月生牙齿，女主后妃乱，天下兵起。

　　月生爪牙，入主赏罚不行。一占云：人君左右，宜防刺客。

　　月望而中蟾光不见者，所宿之国山川大水，城陷民流，亦为女主宫中不安。

　　月出复没，天下乱。

　　月分为两道，无道之君失天下。

　　月坠于天，有道之臣亡。

　　月出子地中，庶民出为王。

　　两月并出相重，急兵至。

　　三月并见，其分有立诸侯，而女主有竞。

　　两月并出，天下治兵，异姓大臣争朝势为害，王者选能授之。

　　月重出，皆为暴兵残害天下乱首，将有亡天下之象也。

　　余于大业九年在江都，时年十三，寓游彼土。正月内，因送孝于城东。是时正月二十七日旦起，东方有二月，见之相去二尺许，分明在箕斗之间，众惧见之。俄而玄感于黎阳起逆，朱燮、管崇又残贼于江南，天下因此遂兵贼相掠，至于灭亡，此尤大效也。

　　东方小月承大月，小国毁，大国伐之为主。凶在西方。小月承大月，小邑胜；大月承小月，大邑胜。

　　月两弦中间，光盛面多众，或二或三，或四或五，乃至十月并见，皆为天下分裂，天子政在诸侯，诸侯自立，诸侯傍气象，皆与日占大同。  
 

月与五星相干犯占第八

　　凡五星及列宿与月相蚀相薄，皆凶。岁星蚀月，有大丧，女主死，臣弑君易主。荧惑蚀月，谗臣贵，后宫女有害主者。填星蚀月，女主凶，当有黜者，有丧。太白蚀月，易大将，将死。辰星蚀月，有大水。五星入月中，其分野有逐君，大臣贼主。

　　月蚀五星，若舍皆其分，有灾。月凌岁星，年多盗贼，刑狱烦。月与岁星同光，即有饥亡。（土同。）月与岁星同宿，其年疫疾。月与荧惑相犯，战胜之国大将死，天下有女主之忧。月与荧惑同光，内乱且饥。月吞灭荧惑，国败。月犯填星，女主败丧。（魏青龙二年十月乙丑，月犯填星。三年正月，太后郭氏崩。晋安帝隆安四年正月乙亥，填在牵牛、月频犯之。七月壬子，皇太后李氏崩。）填星入月，不出四旬，有土功事。若犯，贵人绝无后。太白入月中不见星者，臣杀主。月蚀太白，国君亡，臣弑主。月犯太白，将有两心。戴太白，有卒兵。月生三日，刺太白之阳。阳国大邑胜，小邑损。月刺太白之阴，兵在外者未及入，在内者不及出。月与太白合宿，太子死。

　　太白在西方始见，在月北为得行，在月南为失行，西方先起兵者败。

　　太白与月相去三尺，有忧军。与月相去二尺，有忧城。与月相去一尺，有拔城。

　　太白入月中不出，客将死；出者，主人将死。无军，大将当之。

　　太白出东方，在月南，中国胜。在月北，中国败。出西方，在月北，负海国胜；在月南，负海国败。

　　金火与月相近，其间六寸，天下有兵；间一尺，天下忧；尺五已来，无害。

　　太白出西方似月，三日候之，与月并出。间容一指，军在外，期十日，有破军死将，客胜。容二指，期十五日，有破军死将，主人小胜。容三指，期二十日，有破军死将，客军大胜，主人亡地。容四指，期二十五日，客军入境，主人不胜。容五指，期三十日，军阵不战。

　　太白以月未尽一日，晨出东方，与月并出，候之以指。容一指，十日，有破军死将，主人不胜。容二指，十五日，客大破，主人得地。

容三指，期二十日，有破军死将，主者亡地。容四指，期二十五日，客军大败。容五指，期三十日，军阵不战。（金同。）

　　月犯辰星，辰星入月中，有水行事起，不出三旬，内有匿谋，春夏大水。晋孝武太元十三年十一月戊子，辰星入月在危，是时涛水入石头，春大雨，牛马疾疫，谷贵，不出百日也。  
 

月干犯列宿占第九

　　角：月犯角，天子大人恶之，大人有忧狱事，天下大凶。犯左、右角，大战，大臣当之。有忧丧。两军相当。犯左角，大战将死；右角，廷尉死。月在角中行，为出天门中道，百姓安宁，岁美无兵。出右角，北胡王死，天下多雨。行中道之南，南君恶之，大臣不辅。

　　亢：月犯亢，其国将死。月蚀亢，大人多死疫疠，在朝廷之臣为始。月在亢，有变，王者布政失理，宜省刑罚。

　　氐：月犯氐，天下兵起。晋孝武太元三年二月癸亥，月入氐，大将军韦楷率兵袭汝南，苻坚及子等十余万人寇襄阳。是年大兵。月蚀氐，及犯在氐有变，皆为宫中阴谋，大人女主，宿止不安，刑政失理，天下饥乱，兵寇贼起。

　　房：月犯蚀房上将，上将诛。犯蚀次将，次将诛。上相、次相亦然。月行房南一丈，兵起，天子旁有乱臣，岁有大水，七月期。月行天驷中，经岁安宁，五谷熟。月行太阳，天下乱，民事失，民啼哭，阳道未穷而死；月行太阴，天下后起，阴道未穷而作。月出中道，天下和平，利以称兵。月变于房，名宝出，驷驾满野，将不安，失时令。

　　心：月犯心，主命恶之，其宫内乱，臣有逆者。月犯心中，人王遇害，有大贼，国人乱。月乘心，其国相死。出心太北，国旱，宗庙灾。出心太南，君忧，且有兵起。月变于心，人主有忧，兵在外，大将易。无兵，太子事，亦为天子计失于刑罚。

　　尾：月犯尾，贵戚有诛者，其国将军死。月在尾，后宫有争，人君子孙不吉。

　　箕：月入箕，籴大贵，天下旱，饥死过半，人君号令，伤于酷暴，百姓失所。月在箕，后宫政教失，女主乖怨，有暴风。失行于箕者，大风。

　　南斗：月行于南斗，大臣诛，大将及近臣去，将军死，女主凶。（《宋书志》称：晋哀帝兴宁三年七月庚戍，月犯斗。来年五月戊寅，皇后庾氏崩。安帝义熙元年三月已巳，月掩斗第五星，至八月丙戌，频掩之。是年三月始兴太守徐道覆反。四月，卢循起湘中。五月，循破刘稷。自是京畿大臣多戮死也，）月入斗魁，大人忧，太子辱，宫中有贼。月一岁三入南斗，有德令，有兵起。月在斗有变，易相，爵禄失，大臣有忧刑戮，及将相非理食禄，更易天子法令者。月乘斗，色恶，苍芒，丞相死。月宿斗，为风雨。月蚀斗，群臣忧国乱。
　　牵牛：月犯牛，牛疫，牛马羊暴贵，牺牲之官有忧，将军奔，道路关梁阻，天下有诈，谷大贵，大国有忧，将军死。一曰牛多病。月在牛有变，关梁闭塞，将有农令牺牲之事，四足虫疾矣。月乘牛，有大水，人相弃于道。

　　须女：月犯女，女子凶，忧疾患女惑之事，其国有忧，将军死。（晋孝武大元二年八月戊辰，月入女。八月，征西将军桓豁率。十月乙未，犯女，壬寅，尚书令王彪之卒也。）有改易高下贵贱，女工兴，有女令。月在女有变，有兵不战而降。又曰嫁女娶妇之事，亦为女主布帛。

　　虚：月犯虚，天下大虚，虚邑复盛，天下政乱，国有忧，将军死，百姓饥，哭泣不已，有陵庙事也。月蚀虚危，人多去其室，有大战。月变于虚，有土功在外，军人饥。

　　危：月蚀危。不有崩主，必有大臣丧，天下改服，将有坟墓哭泣之事。月犯危，治台楼盖屋者多，天下乱，将军死。月在危有变，将有哭泣死丧、坟墓盖屋动众之事。

　　室：月犯蚀室，及在室有变，国乱有忧，将亡地失。若宗庙有毁，将相有死者，王者自将兵，宿在离宫，不安正寝，宜修文德、设武备、振军旅以应之。

　　东壁：月犯蚀东壁及在壁有变，大人为乱，人民多死，兵在外，军人大惊，近臣去，将军死，军粮绝，将军有谋，将有府库土功之事。月宿壁，不雨则风。（斗同。）蚀壁，有开闭之事，大臣戮，有文章者执。

　　奎：月犯奎，若在奎有变，大人乱，大臣凶，人多死忧，将军有谋，有沟渎女子之事。月犯奎大星，乳妇多死，边民不安，有大水。月蚀奎，大将军战死。

　　娄：月犯蚀变于娄，有兵在外，不战而和，有聚敛之事，多有搜狩弋猎之事，民多狱怨，国君纳女，游猎无度，大人忧，将军死。

　　胃：月犯蚀变于胃，其国有忧，将军死，邻国有暴兵，天下谷无实，有仓廪赋敛之事，小国兵起不战，有霜，以夷狄为忧，民多病。

　　昴：月犯蚀变于昴，天子破匈奴，有白衣会，贵臣有忧，民离散，去其乡，狱讼烦苛，无辜获罪。（檀道鸾《晋阳秋》云：孝武帝宁康元年正月丁未，月掩昴，七月己亥大司马桓温薨。安帝义熙五年二月甲子，月犯昴，九月又犯昴，闰月丁酉又犯之，是年宋高祖讨鲜卑。十月翌主为其子所杀，六年鲜卑灭胡也。）月行犯昴，北有赤白云缘月，兵入匈奴有得地；赤白云不缘月，兵入不得地。月乘昴，天下法峻，水满野，谷不收。月行触昴，匈奴受兵。月蚀昴，诸侯黜门户，大臣有事。月入昴，赦；月出昴，天下有福，大臣匿其罪。月入昴中，胡王死，理官有忧。月蚀昴，贵臣诛，贵女失势心月变于昴，兵在外绝食。月犯昴，将军死，胡不安，或背叛。月行一岁不出昴毕间，来年有兵。

　　毕：月犯毕，出其北阴，国有忧。月入毕中，将军死，不则有边兵，期十月。月犯毕，天子用法诛罚急。若蚀毕，贼臣诛，贵人多死，兵革起。毕星见月中，女君当死，有德令。（晋孝武大元五年五月庚子，月掩毕，六月丁卯又掩毕，进入毕口。九月癸未，皇后王氏崩。）月失行，合阳风，合阴雨。月失行离毕则雨。月犯毕大星，下犯上，臣杀主，大将死。月变于毕，有边兵之急，边将刑。

　　觜觽：月犯觜，小战，吏多死道路者，或背叛。月变于觜，刑罚之事，将相有殃。（月犯蚀皆同占。）

　　参：月犯蚀参，贵臣诛，赤地千里，其国大饥，人民相食。月变于参，百姓葆旅。月犯左肩，左将战死；犯右肩，右将死。月犯蚀参伐星，战，小将死。月宿参伐为风雨。月蚀参伐兵起。

　　东井：月犯井，将军死。（晋孝武大元元年五月戊午，十二月乙卯，月掩东井。六年二月壬子，建威将军桓副薨。七月甲辰，将军王邵薨。月犯井左右星，女主忧。魏齐王嘉平三年四月戊寅，月犯井，七月皇后甄氏崩。）月犯井，人主有忧，大水。若水官有黜者，其国有忧，平准水衡之官，刑政不平矣。月蚀井，大臣有谋，皇后不安，五谷不登。月蚀井，内乱之灾，以日占其国也。月犯井钺星，为内乱兵起，破军杀将，城陷血流。（《宋志》云：魏正始四年十月、十一月，月犯井钺，是月司马懿讨诸葛恪，恪弃城走。晋穆帝永和十二年六月己未，月犯井钺，桓温破姚襄于伊水，北定周地。十二月稿城陷，执段龛三十余人。）凡月干犯井钺，秉质，斧钺用之象。月犯井钺，大臣诛，斧钺用。月变于井，以色占。黑，大水，他仿此。

　　舆鬼：月入鬼，人主忧。（晋咸康七年八月辛丑月犯鬼。来年癸巳，成帝崩，财宝出。）月犯鬼质，秦邦君忧，大臣诛。（魏嘉平二年十月犯鬼，三年五月王陵反，楚王虎等诛之。）月蚀鬼，贵臣女主忧，天下不安，有大丧，谋臣纠弹之官凶。（《宋志》云：魏齐王正始二年九月癸酉，月犯鬼西北星，主金玉。三年二月丁未，又犯西南星，主布帛。占曰：有钱令，大臣忧。三年二月，太尉满宠薨。青龙二年三月辛卯，月犯鬼。占曰：民多疾疫。是年夏大疫。）

　　柳：月犯柳，木工兴，名木被伐，又有土功事。月蚀柳，王者疾，不安宫室，百姓、贵人以言语坐罪，大臣忧，其地有祸。

　　七星：月犯蚀七星，兵在外战，皇后、大臣有暴忧，有诛，国大恶。（下蚀列宿同。）月犯七星，轻车战，国相更政之。

　　张：月蚀张，贵臣失势，后有忧，君有赐。（下蚀列宿同。）

　　翼：月蚀翼，忠臣见谮言，政事亡，飞虫多死，将军亡，北夷有兵，女主凶。月变于翼，其国有飞鸟喜，若有兽鸟者。

　　轸：月宿轸，则多风。月蚀轸，则贵臣亡，后不安。月犯轸，月凶丧，车骑出，兵车用，期一年。  
 

月干犯中外官占第十

　　《海中占》曰：月入摄提，圣人受制，谋臣在侧。（此亦非月行所及，但古人有此占，又为灾，或行越变常，以至于此也。）

　　月犯蚀大角，强国亡，战不胜，大人忧患，有大丧。大角贯月，天子恶之。

　　月犯织女，女主有忧。月犯钩钤，驷马驾，将有行。

　　月犯东西咸，主因淫致祸，有阴谋。犯于东咸，必有贼。（晋孝武大元二十一年四月，月犯东咸，吴郡内使王钦发人诫严，吴兴诸郡响应为贼。）

　　月犯天江，大水，关梁塞。

　　月犯乘天市，粟贵，有更弊之令，大将死，或易政。月入天市及有变于市中者，女主忧，将相有戮于市者，近臣有罪。

　　月犯侯星，侯有忧。

　　月犯帝座宗星，人主有忧。

　　月犯宦者，侍臣诛。

　　月犯建星，大臣相谮死。（按魏陈留王景元元年二月，月犯建星。是后钟、邓相谮，以至夷灭。）

　　月变于建星，有乱臣更天子之法令者。一曰近臣大将死，易将相。

　　月犯天弁，天下粟贵，一犯一贵。

　　月犯河鼓，犯左，左将死；犯右，右将死。所中者诛，有军败亡。

　　月犯乘大陵，天下尽丧服。星众，兵革起，死人如丘山；星稀则无。

　　月乘犯卷舌，天下多丧。

　　月乘天尸者，乱臣在内。

　　月犯五车，兵起趣驾。月入五车，天库兵起，道路阻。（一云天下兵起。刘向五星同占。）

　　月犯天关，有乱臣更天子之法，主关津者有罪，王者忧。

　　月犯南河戒，为中邦凶。北河戒，四方兵起，有丧，大旱，百姓病疫，刑罚峻暴，诛伐不当。

　　月犯北河之中，冠带国兵起，道阻塞，人君失道，淫女子，金钱贪色奢侈。

　　月行南戒之南，兵旱并起，男子多丧；月行北戒之北，兵水并起，女子多丧。

　　月犯五诸侯，诸侯诛。（宋孝武大明三年四月，月犯五诸侯，时竟陵王诞反，沈庆之攻败也。）

　　月入轩辕中犯乘之，有逆贼，女主忧，若火灾。月犯轩辕左右角，臣有诛。乘大民星，大饥，太后宗有诛者。若有罪，犯其端，臣子反，有乱臣，臣子失势，其所中者，以官名之。犯乘少民星，小饥小流，皇后宗有诛。若有罪，犯御女，御女有忧，御仆死。月犯大星，女主当之。（晋安帝元兴三年四月甲午，月掩轩辕第二星。明年七月戊申，永安皇后何氏崩。孝武太元五年七月庚子，月犯轩辕大星。九月癸未，皇后王氏崩。）

　　月犯少微，处士有忧。（续晋阳秋云：会稽谢敷，字庆绪，隐若邦山，初月犯少微。时载逵名著于敷，时人忧之。俄而敷死，会稽嘲吴人曰：吴中高士，便是求死不得也。）

　　月犯少微，女主忧，宰相易，而忧史官黜。月犯少微南一星，处士忧，第一星，义士忧；第三星，博士忧；第四星，大夫忧。

　　月行太微中，皆为大臣有忧，大臣死。月所犯者，天子诛之。亦曰后族擅威，凶。月入太微中，若流星纵横径行太微中者，主弱臣强，诸侯、四夷兵不制。行不端，心不正。心不正，有邪欲不受命，有奸人在王庭，四夷难信，月干犯太微庭，出其门为使。月贯太微中而东出，大臣出、王侯入为主。出其中门，臣不臣。月入太微，有丧。（《宋书志》云：晋穆帝升平五年五月壬寅，月犯太微，是月丁巳穆帝崩。安帝义熙十四年五月庚子又犯太微，九月丁巳，又入太微，是年十二月戊寅，安帝崩。）
　　月行左右执法，大臣忧，相系而死，免者少。月出东掖门，为相受命东南出，德事也；出西掖门，为将受令西南出，刑事也。（上同。）

月出太微中华东西门，若左右掖门而出端门者，皆为必有度。（五星同。）月入太微西门，出东门，人君不安，大臣假主之威，不从王命。月犯干太微庭，臣杀主，宜求贤人。人中华西门，出中华东门，皆为臣出令。入太阴西门，出太阳东门，皆为大乱有丧，苦大水。月入西门，犯天庭，出端门，皆为大臣伐主。（《宋志》云；晋恭帝元熙元年正月丙午，三月壬寅，五月丙申，七月乙卯，月皆犯太微。二年六月三日，帝逊位宋高祖。）

　　月行犯黄帝座，大人忧，天下存亡半，有乱臣，主恶之，臣子反，政大易。

　　月犯四帝座天下亡。月出黄帝座，北祸大，出南祸小，皆为下谋上。

　　月犯太微，乘四辅，大臣诛。月行犯乘守内屏星，皆为群臣失礼，而辅臣有诛者，若免罢。

　　月入咸池，天下大乱，人君死，易政。

　　月入三台，君有大忧患，败在臣下。月入三台，大臣为天子，公侯共杀君。

　　月入库楼，天下兵并起。

　　月宿羽林，军兵大起。

　　月犯乘北落，皆为天下兵大起。

　　月入天仓，主财宝出，忧臣在内，天下有兵起。月犯天仓，有移谷。

　　月入天市，军起。月行弧矢，臣逾主。

　　月变于狼星，陈兵不战。一曰兵起小战，有水事。

　　甘氏云：月在天理，臣当坐欲反者而入狱。一曰君大忧。

　　月乘天高，将死，臣有诛。

　　月入咸池，暴兵起。

　　月入天潢中者，皆为兵起。道路阻，天下乱，易政。一曰贵人多死。月犯乘天潢，二十日兵起。

　　月不从天街者，皆为政令不行，不出其年有兵。月行天街中，天下宁，百姓顺。月行天街外，百姓凶。月行折威中，天子亡威。

　　月行入哭星，有大丧，主崩。

　　月乘键闭星，大人忧，大臣诛，天子不敬，天火害于宗庙，王者不宜出宫，天子崩。

　　月入天积，即蒭藁也。财宝出，主忧臣在内。

　　月行天厩星间，为兵归。月行天厩，主上不安。

　　月行天渊中，臣逾主。

　　月入中犯乘鈇锧，皆为鈇锧用。  
 

月晕占第十一

　　月晕者，谓之逡巡也。人君乘土而亡，其政失平，则月多晕而圆。月晕，受冲之国不安。

　　月晕，臣下专权之象。四孟月七日，四仲月八日，四季月九日，皆夜当月晕。晕若不以其日，不出三日，有暴风甚雨。

　　月晕，闻皆为其君背约。

　　月晕，东向者败五木，西向者且雨而风，害五谷。北向者为水，南向者旱风。

　　月晕明者，王自将兵。

　　月晕七日，无雨大风，兵大作，若土功起。

　　月晕多直，为兵，曲吏逆，则为雨。

　　月晕黄色，将军益秩。候月晕，常以十二月八日。

　　晕再重，有大风，兵起，灾在内，女亲用事。

　　晕再重，赤云绕之如杵，有军在外，万人死其下。

　　月南北有半晕两重，月北有青云五冲，关不通。

　　月晕三重，天下大乱，必有拒城。

　　月晕四重，天下易王。（汉高帝七年，月晕参毕七重。占曰：昴毕间，天街也。街北，胡也。街南，中国也。昴为匈奴，参为赵，毕为边兵。是岁高帝自将兵击匈奴。至平城，为冒顿单于所围，七日乃解。）

　　晕八重，天下有亡国。

　　晕九重，晕十重，天下更王。

　　月色黄白交晕，一黄二赤，所宿其国受咎。

　　月交晕，赤有光，其国不出三年遇兵。

　　月色黄白交晕，所宿之国受其殃。

　　月晕环如两，军兵起，军事争。

　　月晕如连环，有白虹干晕，不及月，女贵人有阴谋乱，有白衣令，宫中多怪。

　　月晕而冠，天子大喜，或大风。

　　月晕而珥，岁平国安。又曰国有女丧。

　　月晕而珥，攻击者胜利。

　　月晕一珥，所在国失地。

　　月晕，先起者有喜。

　　月抱珥在晕外赤，外人胜。

　　月有两晕不合，其月水；四背，有谋不成。

　　五月中有九晕以上，道路大有热死者。

　　月晕一重，下缺不合，上有冠带，有两珥，白晕连环贯珥，接北斗，国有．大兵，大战流血，其分亡地。

　　月以正月三日晕，所宿国小熟，一日二日，必有土功。五日晕，大熟。上旬一晕，树木虫；二晕，禾谷虫；三晕震雷；十日晕，天下更王；六日、八日、九日晕，天下有国亡。

　　正月中有九晕以上，道多饥死人。  
 

月晕五星及列宿中外官占第十二

　　凡月晕五星，星色不明主人胜，星色明客胜。晕木，人主病，不然大水，五晕，人主疾丧；晕木，天下有女子之忧，籴贵，三重，相死；晕木，其国主不安。晕火，女主凶，若有死亡，所守国主当之；荧惑在晕中，色恶不明，客兵败；晕火，兵在野大战，无兵大旱，兵起。晕土，所宿国有福德；填星色不明，主人胜；晕三重，相死，天下土动功，兵起，女主忧；晕土，其国女主失势，有土功事。晕金，其国受兵，战不胜，主人败；晕金而星月合，其主死境外。晕水再合再解，其国败主死。月晕辰星，色不明，主人胜；明，客胜；晕水，角亢间二星如连环，有大臣谋；春夏晕水，民病寒热；在秋冬，忧兵起，不即大水，主死，若大忧；冬晕水，主命恶之。

　　凡月，春晕木，夏晕火，秋晕金，冬晕水。四季晕土，而其星恶之，皆为其国之分主死国乱，大凶。

　　角：月晕左角，军道阻塞，大臣诛，狱官刑，左将有殃。月晕右角，右将有殃，鳞角多死害，太尉士卒刑死。月晕两角，大水。色黄白，王者大喜，当有德令；无德令，则天子以军兵自守，其国不安，有兵兵罢，无兵兵起，将忧。月行角间，晕再重，连环围北斗，有大臣诛。甲乙为春，丙丁为夏，庚辛为秋，以四时期之。凡占灾祥皆此例。月晕角亢，先起兵者有喜，胜。

　　亢：月晕亢，君有兵革之事，有兵兵罢，无兵后八十日兵起。月在秋三晕，大臣死，兵大战水中。再晕，大雪雨水，民移千里，有德令解之。不尔，王自将兵。

　　氐：月晕氐，大将凶，水虫死。与岁星同合在氐而晕，不出四十日，有德令。

　　房：月晕房心，国有兵在庙堂。勾五宿，大赦。勾三宿，小赦。月晕房及箕，大风动地。

　　心：月晕心，大旱。与五星合晕，王者大忧及大灾，兵起，国易相。月晕心尾，无骨四足虫为害，易政，山崩，麦贵。

　　尾：月晕尾箕，分有疾凶，或益地百里，民多病寒热，风大至，大水。

　　箕：月晕箕斗，兵从东北方来胜，从西南方来不胜。箕斗者，天子冠服，在斗罢，在箕外战。月晕箕斗，五谷不成，易大将。

　　南斗：月晕斗，大臣免，大将刑。

　　牵牛：月晕牛，小儿多死，军暴将死。月晕牛，女子女贵，牛多暴死。

　　须女：月晕女，兵进而不斗，寡妇多死。

　　虚：月晕虚危，兵革离宗庙。

　　危：月晕危，兵，军败，有丧，天下哭。

　　室：月晕室，蛮夷来贡。

　　壁：月晕室壁，风起，大水至，寡妇小儿多死。

　　奎：月晕奎，兵大败，有兵令，米贵，不出年，有祅星流。

　　娄：月晕娄，五日之内不雨，宰相相疑，然后事解。

　　胃：月晕胃三重，岁星在其中，天下有德令，有兵不战，妊女多死。

　　昴：月以正月上旬，晕昴毕参伐，有赦，月一岁三晕昴，来年大赦，弓弩贵。

毕：月晕毕中，人主坐之占。月三晕毕，天下中外有兵，有大赦。

　　觜：月以正月晕觜参，赦。月晕觜，道路多死人而无首，大将死，女子疾，弓弩贵。

　　参：月晕伐，将军死，贵人有诛。四月晕参井，凌霜至。月以十二月、正月晕伐，十四日而晕参，为大人忧。月晕参，有军不胜。月以正月晕伐二夜，不出三旬，兵起。

　　东井：月晕井鬼，其年不收，旱。三月，月晕井，大水。

　　鬼：月晕鬼，黍贵三倍。月夏三晕鬼，大雨，五谷不成，皆在月初，月以正月上旬晕鬼，赦。

　　柳：月晕柳，林木苑谷，各有兵战。月晕柳三月，大臣死，有水，民愁。

　　七星：月晕七星，民多大伤，物再繁荣。

　　张：月晕张，飞鸟死，海鸟出，其地旱，大人忧，人相食。

　　翼：月晕翼，士卒多遁走。一曰士卒大聚大战，民去室宅。

　　轸：月晕轸角，大赦，饥。以二月晕轸角，至五月大赦。


晕中外官占：

　　月晕摄提，火在晕中，天下大兵，横行不禁，诸侯分政，天下乱，内有兴兵与上争立者，以其时赦。

　　晕织女，兵满天下。

　　晕天市，有兵。

　　晕建星之口，有德令。

　　晕大陵前足，赦死罪；后足，赦小罪。

　　晕五车一星，赦小罪。晕五星并昴毕大陵，必大赦。

　　晕库一柱，兵少出。二柱，兵半出。三柱，兵尽出，兵在外。晕一柱，兵少罢；晕二柱，兵半罢。晕三柱，兵尽罢。

　　月一岁三晕天关，其年赦。

　　晕南北河戒，有土功。

　　晕轩辕，有女丧，有小赦。

　　晕太微庭，天子发军自卫。三晕之，天子自临兵以行，有急谋在军中，天子忌之。

　　晕五帝座，有赦令。

　　晕文昌，有赦。

　　晕天牢，天下大败，多盗贼。连环及北斗，天下大乱，国有丧，民徙千里，有拔城者。

　　晕鱼星，凶。

　　晕弧狼，兵起。

　　天狗，多暴风。

　　晕天关，门梁闭。

　　晕天高，不出六月，必有大丧，以日占邦。

　　晕贯索，不出四月有殃，内祸匿谋之事。

　　晕天街，关梁阻塞。

　　晕客星，在月北，北国胜；在南，南国胜。

　　晕天，下无云，有流星过月下，若过月上，其国有喜。一曰兵出。

　　流星横度晕中者，诸侯皇后有亡失国者。

　　月无精光，青赤晕，及虹蜺背璚蚀心度中，是为大荡，兵丧大起，王者以德除咎。

　　晕有云贯，晕辉约月，不出其年，所直国有丧。 
 

月蚀占第十三

　　月生三日无魄，其月必蚀。《易纬萌气枢》曰：候月尽蚀，视水中不见影者尽蚀。
　　凡月蚀，其乡有拔邑大战之事。

　　凡师出门而蚀，当其国之野，大败军死。

　　月蚀三日内，有雨，事解，吉。

　　月蚀以旦相及，太子当之；以夕，君当之。

　　月蚀起南方，男子恶之。起北方，女子恶之。起东方，少者恶之。起西方，老者恶之。

　　月蚀尽，光耀亡，君之殃。蚀不尽，光辉散，臣之忧。

　　月蚀中分，不出五年，国有忧兵，其分军亡。

　　月蚀而斗且晕，国君恶之。有军必战，无军兵起。

　　两月并蚀，天下大乱。

　　月蚀，有气从外来入月中，主人凶。从中出外，客凶。气从南行，南军凶；北行，北军凶。东西亦然。

　　军在外而月蚀，将环其国，战不胜。

　　月生三日而蚀，是谓大殃，国有丧。十日至十四日而蚀，天下兵起。十五日而蚀，国破灭亡。

　　春蚀，岁恶，将死，有忧；夏蚀，大旱；秋蚀，兵起；冬蚀，其国有兵丧。

　　冬以其日辰占邦野：月以甲乙蚀，年多鱼禾麦伤；丙丁蚀，年丰收；戊己蚀，无耕，下田凶；庚辛蚀，高田不收；壬癸蚀，岁和；月蚀辰巳，地采年麦伤。蚀午未，秋稼凶。  
 

月蚀五星及列宿中外官占第十四


　　月行与木同宿而蚀，民相食，粟贵，农官忧。

　　月行与火同宿而蚀，天下破亡，有忧。

　　月行与土同宿而蚀，国以饥亡。

　　月行与金同宿而蚀，强国战胜亡城，大将有两心。

　　月行与水同宿而蚀，其国有女乱而国亡。

 

月蚀列宿：

　　月在角亢蚀，刑法官当黜，将吏有忧，国门四闭，其邦凶。

　　月在亢中蚀，君有忧。

　　月蚀氐中，天子疾崩，大臣死，后恶之，公卿大夫有忧。（日同。）

　　月在房蚀，王者有忧，昏乱，大臣专政，有忧病。（日同。）

　　月在心蚀，王者恶之，太子、庶子及三公忧。

　　月在尾箕蚀，君族有刑。若御妾有坐，后主忧，御车乘人当黜。

　　月在箕蚀，为车骑发。

　　月在斗蚀，将相有忧饥亡。（日占兵起，余同。）

　　月在牛蚀，其国叛兵起。（日同。）

　　月在女蚀，邦有女主忧，天下女工废。

　　月在虚蚀，邦有崩丧，天下改服。

　　月在危蚀，不有崩丧，必有大臣薨，天下改服，刀剑之官忧，衣履金玉之人有黜。

　　月在室蚀，为士众乏粮食。

　　月在东壁蚀，阴道毁伤，不能化生，有黜削之罪，大臣有戮，文章者执。

　　月在奎蚀，聚敛之臣有黜者。

　　月在娄蚀，皇后犯逆。

　　月在胃蚀，王者食大绝。或曰大将亡军，委输之臣有罪，皇后忧。

　　月在昴蚀，大臣诛，贵女失势。（与前蚀二十八宿同。）

　　月在毕蚀，有边使者凶，若边臣诛。

　　月在觜参蚀，旱，贵臣诛；月在觜参蚀，主兵之臣当黜。

　　月在井蚀，主水官、五祀之官有忧，大臣诛，皇后不安，谷不登。

　　月在鬼蚀，贵人失势，臣有忧，天下不安。

　　月在柳蚀，大臣忧黜。

　　月在七星蚀，正阳亏太阴，皇后贵臣暴诛，国大饥。

　　月在张蚀，贵人失势，皇后忧，与蚀鬼同占。月在翼蚀，忠臣见谮言，清正者亡。（与上二十八宿同。）

　　月在轸蚀，贵臣亡，皇后不安。（日同，又与上二十八宿同占。）


月犯蚀占：

　　月在建星中蚀，后妃姪娣有当黜者。

　　月入太微中，若流星纵横经行太微中者，主弱臣强，诸侯四夷，兵不制，行不端，心不正。心不正，有邪欲，不受命，有奸在主庭，四夷难信。

　　月数入太微，有丧。（按《宋志》：晋穆帝升千五年五月壬寅，月犯太微，是月穆帝崩。安帝义熙十四年五月庚子，又犯太微。九月丁巳，又入太微。是年十二月，安帝崩。）

　　月出东掖门，为相受命，东南出，为德事；月出西掖门，为将受令，西南出，刑事。

　　月犯鬼质，邦君忧，大臣诛。（魏嘉平二年十月，月犯鬼。三年五月，王陵楚王彪等诛。）

　　凡月干钺乘锧，斧钺用。

　　月乘天尸，乱臣在内。（晋义兴五年二月甲子，月犯昴，九月壬寅，鲜卑灭。）

　　月行犯昴，北有赤白云缘月，兵入匈奴，有得地。

　　月乘昴，天下法峻，水满野，谷不收。月行触昴，匈奴受兵。

　　月犯昴，诸侯黜，门房中有事，月入昴，赦。  
 

乙巳占　卷第三

分野第十五

　　谨按：在天二十八宿，分为十二次，在地十二辰，配属十二国。至于九州分野，各有攸系，上下相应，故可得占而识焉。州郡国邑之号，并刘向所分，载于《汉书地理志》，其疆境交错，地势宽窄，或有未同，多因春秋已后，战国所据，取其地名国号而分配焉。星次度数，亦有进退。众氏经文，莫审厥由。按列国地名，三代同目，地势不改，人遽迁移，古往今来，封爵递袭，上系星野，沿而未殊。自秦燔简策，书史残缺，时有片言，理无全据，虽欲考定，敢不阙疑。唯有《二十八宿山经》载其宿、山所在，各于其国分。星宿有变，则应乎其山，所处国分有异，其山亦上感星象。又其宿星辰，常居其山，而上伺察焉。上下递相感应，以成谴告之理。或人疑之，以为不尔，乃因以张华剑事而论之。张华昔见斗牛之间有异气，知是神剑之精，遂按地分求之，果得宝剑。夫剑，一利器耳，尚能应见于天，况乎人物精灵，山川迂郁，性情至理，大于剑乎？今辄列古十二次国号星度，以为纪纲焉。其诸家星次度数不同者，乃别考论著于《历象志》云。
　　角、亢，郑之分野。自轸十二度至氐四度，于辰在辰，为寿星。三月之时，万物始建于地，春气布养，各尽其性，不罹天夭，故曰寿星。（《尔雅》曰：寿星，角亢也。《史记天官书》曰：角亢氐、兖州也。）今之南阳郡，（秦置）颍川、定陵、襄城、颍阳、颍阴、长社、阴翟、郏郓。（八县也。颍川，秦置之也。）东接汝南，西接弘农，得新安，宜阴，（二县也，属弘农郡，汉武帝置之。）皆韩之分也。《韩世家》曰：韩氏，姬之苗裔也。韩武子事晋，得封于韩。武子曾孙献子以韩为氏，居于平阳。子宣子徙居州地。玄孙康子与赵、魏共灭智伯，分其地。康子五世孙哀侯灭郑，因都于郑，凡二十一世也。《诗风》陈郑之国，与韩同星分。《陈世家》曰：陈本太昊之墟也。周武王克殷，乃复求舜后，得妫满，封之于陈，以奉舜祀，为胡公。胡公至渭侯二十三世，为楚所灭。《诗》云：坎其击鼓。淮阳之间，陈县郡也。郑国，今河南新郑是也。（新郑，县也，河南郡。秦三川郡，汉高帝改名。）本高辛氏之火正祝融之墟也。重黎亦为帝二县也。及城皋、荥阳，颍川之嵩阳、阳城，皆郑之分。《郑世家》曰：周宣王立二十二年，初封庶弟友于郑，是为桓王，居虢城皋。后犬戎弑宣公，其事武公居溱渭，二十二世韩灭也，属兖州。（《尚书禹贡》曰：济河唯兖州。《周官》云：河东曰兖州。《尔雅》云：济河间曰兖州，自河东至济也。《未央分野》：由郑颍川。从荥阳南至梁山、东至龙山，为颍川也。）
　　氐、房、心，宋之分野。自氐五度至尾九度，于辰在卯，为大火。东方之木，心星在卯，火在木心，故曰大火。（《尔雅》曰：大火谓之辰。大辰，房心尾也。《史记天官书》曰；房心，豫州，《世语》曰：参辰，亦曰参商，谓参与心星也。已释于魏次注中。）今之沛梁，（秦碣郡，汉高帝为梁国也。）楚，（汉高帝置楚国，宣帝以为彭城郡也。）山阳郡，（汉景帝分梁国治之。）东平，（汉景帝分梁国，置齐东国，宣帝改为平国者也。）济阳，（汉景帝分梁国为济阳国。）及东郡之须昌、寿张，（二县也。寿张本名寿梁，汉光武避叔讳。改为寿张。）皆宋之分野。周封微子于宋，今之睢阳是也。（睢阳县，属梁国。周武王封纣庶兄微于于宋，以奉殷祀。）本陶唐氏之火正，阏伯之墟也。（阏地，高辛氏之长子也。房，商丘也。）济阴、定陶，（定陶，县也，属济阴国。诗风：曹国是也，周武王封弟叔振铎于曹，定陶县是。）属豫州。（《尚书禹贡》曰：荆河唯豫州。《周官》曰：河南曰豫州。《尔雅》云：河南曰豫州。注云：自河南至汉也。《未央分野》曰：宋治下蔡、淮阴，从南恒至齐濮水、沛郡、济阳、太行、东海。今为梁国是也。）
　　尾、箕，燕之分野。自尾十度至斗十一度，于辰在寅，为析木。尾，东方木宿之末；斗，北方水宿之初，次在其间，隔别水木，故曰析木。（《尔雅》曰；析木谓之津，箕斗之间，汉津也。《史记天官书》曰：箕，幽州也。）周武王定殷，封邵公于燕，其后三十六世，与六国并称王。（王易水也。）东有渔阳，右北平，辽东、辽西、上谷、代郡、雁门。（七郡，并秦置也。）南得涿郡之易、容城、范阳、北新城、固安、涿县、良乡、新昌。（八县也。涿郡，秦置也。）及渤海之安次、（安次，县也。渤海，汉高帝置之。）乐浪、玄菟、朝鲜，（三郡并汉武帝置之。）皆燕之分也，屑幽州。（《燕世家》曰：周分冀州至幽州。《周官》曰：东北曰幽州。《尔雅》曰：幽州。注云：自易水至北狄。《未央分野》曰：燕治冀，南至积石，东至海，西恒山。今为上谷、渔阳，右北平，辽东，西至涿郡也。）
　　斗、牛，吴越之分野。自斗十二度至女七度，于辰在丑，为星纪。星纪者，言其统纪万物。十二月之位，万物之所终始，故曰星纪。（《尔雅》曰：星纪，斗牛也。《史记天官书》曰：斗老江湖。牵牛，婺女，扬州。高诱注：《吕氏春秋》云：斗，吴也；牛，赵也。）今之会稽、九江、（二郡秦置。）丹阳、（秦为鄣郡，汉武改为丹阳。）豫章、（汉高帝置。）庐江、（汉武帝置。）广陵、六安、（汉武帝改江都国为广陵国。分衡山、立六安、置国。）临淮，（汉武帝置。）皆吴之分也。《吴世家》曰：吴太伯，周太王之长子也，与弟仲雍，让国于季历，奔荆蛮之地，断发文身，荆蛮义之，从而归之，自号句吴。周武王克殷，求太伯、仲雍之后，得雍曾孙周章，封之于吴也。今之苍梧、郁林、合浦、交趾、九真、日南、南海，皆越之分也。《越世家》曰：越之先，夏后帝少康之庶子，封于会稽，号曰无余，以奉禹之祀。十有余世，微弱为民，禹祀中绝。千余载后，有子生而能言，曰：我无余之苗末也。越人尊以为君，号曰无余王也。后至允常，越复兴焉，并属扬州。（《尚书禹贡》曰：淮海唯扬州。《周官》曰：东南曰扬州。《尔雅》曰：江南曰扬州。注云：自江至南海。《未央分野》曰：吴越，北至大江，南至衡山，东至海，西至洞庭。）
　　女、虚，齐之分野。自女八度至危十五度，于辰在子，为玄枵也。玄者黑也，北方之色；枵者耗也。十一月之时，阳气在下，阴气在上，万物幽死，未有生者，天地空虚，故曰玄枵。（玄枵，黄帝之嫡子也。颛顼墟。颛顼，黄帝之孙，昌仆之子也。《尔雅》曰：玄枵，虚也。颛顼之墟也。《史记天官书》曰：虚危，青州也。）东莱、（郡、汉高帝置之。）琅琊、（郡，秦置之。）高密、（汉宣帝改胶西国为高密国。）胶东，南有淄川、（郡，汉高帝置也。）城阳，（汉文帝分齐国，立城阳国。）北有千乘。（汉高帝立为国。）得清河已南渤海、乐城、重合、阳信，西有济南、（汉文帝分为齐国，立济南国。）平原，（汉高帝置。）皆齐之分也。《齐世家》曰：齐太公望，佐周武王而伐纣，纣亡，乃封太公于齐。武王崩，成王立，周命齐东至于海，西至于河南，南至于穆陵，北至于无棣，而都营丘也，属青州。（《尚书禹贡》曰：海岱唯青州。《周官》曰：正东曰青州。《尔雅》臼：济曰营州。注云：自岱东至海，即青州也。《未央分野》曰：齐治营丘，北至燕，西至九河，南至淄水，东至海矣。）
　　危、室、壁，卫之分野。自危十六度至奎四度，于辰在亥，为娵訾。娵訾者，言叹貌也。十月之时，阴气始盛，阳气伏藏，万物失养育之气，故曰哀愁而叹，悲嫌于无阳。（《尔雅》曰：娵訾之口，营室东壁也。娵訾，古诸侯也。帝喾取娵訾氏女，生挚。挚，尧兄也。一曰豕韦。豕韦，夏后御龙氏之国也，春秋蔡侯之所封。《左传》曰：苌弘对周景王曰：蔡侯杀其君之岁，岁在豕韦。《史记天官书》曰：营室东壁，并州也。）今之东郡、（秦置。）黎阳、河内、（郡，汉高帝置也。本殷之旧国，周既克殷，分其畿内为三国，《诗风》邶、鄘、卫国是也。）野王、朝歌，皆卫之分也，（卫本国既为狄人所灭，文公徙封于楚丘。后三十余年，子成公迁于帝丘。今濮阳是也。）属并州。（周分冀州、置并州。《周官》曰：正北曰并州。所部郡县，并州凡九郡，悉在燕、赵、秦次中，未详之。《未央分野》曰：卫治濮阳，其地从三州。记东至沛，今为东郡也。）
　　奎、娄，鲁之分野。自奎五度至胃六度，于辰在戌，为降娄。降，下也；娄，曲也。阴生于午，与阳俱行。至八月，阳遂下。九月阳，剥卦用事。阳将剥尽，阴在上，万物枯落，卷缩而死，故曰降娄。（《尔雅》曰：降娄，娄奎也。《史记天官书》曰：奎娄胃、徐州。《未央分野》曰：鲁星得奎娄也。）东至东海，（郡，汉高帝置。）西有泗水，（泗水之国也。汉武帝分东海郡立。）至淮，得临淮之下睢，陵僮，取虑，皆鲁分也。周成王以少昊之墟曲阜，封周公子伯禽为鲁侯，以为周公主也。《鲁世家》曰：周武王克殷，封弟周公旦于少昊之墟。周公留佐武王，不就封。武王崩，成王命周公子伯禽代居鲁，是为鲁公也。属徐州。（《尚书禹贡》曰：海岱及淮唯徐州。《尔雅》曰，济东曰徐州。注云：自济东至海也。周继殷，罢徐以合青。汉武帝分置徐州。《未央分野》曰：鲁东至海，西至营丘，北至代，南至淮也。）
　　胃、昴，赵之分野。自胃七度至毕十一度，于辰在酉，为大梁。梁，强也。八月之时，白露始降，万物于是坚成而强大，故曰大梁。（《尔雅》曰；大梁，昴也。《史记天官书》曰：昴、毕、冀州。《淮南子天文训》曰：胃昴毕，魏也。《未央分野》曰：赵星得觜参也。）赵本晋地，分晋得赵国。（汉高帝以邯郸郡为赵国。）北有信都、（国，汉高帝立也。）真定、（国，汉武帝置之。）常山、（郡，汉高帝置。本国山为名，曰恒山郡。汉文帝讳恒，改曰常山郡也。）中山。（汉景帝以郡为国也。）又得涿郡之高阳、靳乡，（三县。涿郡，汉高帝置之也。）东有广平、（国，汉武帝置之。）巨鹿、（郡，秦置之。）清河、（郡，汉高帝置之。）河间。（国，汉文帝分赵国也。）又得渤海之东平舒、中武邑、文安、莱州、成、章武。（六县也，汉高帝置之。）河已北也，南至浮水、（水名，作漳水也。）繁阳、内黄、斥丘，（三县属魏郡，汉高帝置之。）西有太原、（郡，秦置之。）定襄、（郡、汉高帝置。）云中、（秦置。）五原、（秦九原郡，汉武帝改名也。）朔方、（汉武帝置。）上党。（秦置。）上党，本韩之别郡也。远韩近赵，后卒降赵，赵皆得之。自赵后九世称侯。四世敬侯徙都邯郸。后三世有武灵王，五世为秦所灭。《赵世家》云：赵氏之先，帝颛顼之苗裔，伯益之后也。又虞舜妻之姚姓二女，赐姓赢氏。历夏殷周，世为诸侯。后造父为周穆王御，西巡狩，见西王母，乐之忘归。而徐偃王反，穆王日驰千里，还攻徐偃王，大破之，乃赐造父以赵。赵城由此，为赵氏。属冀州。（《尚书禹贡》曰，冀州既载壶口，治梁及岐。《周官》曰，河内曰冀州。《尔雅》曰：两河间曰冀州。注云：自东河至西河。《未央分野》曰：赵治邯郸，北至常山、代郡、河间。）
　　毕、觜、参，晋魏之分野。自毕十二度至井十五度，于辰在申，为实沈。言七月之时，万物极盛，阴气沉重，降实万物，故曰实沈。（高辛氏有二子，伯曰阏伯，季曰实沈者，不相能，后帝不臧，迁阏伯于商丘，主辰，商人是因，故辰为商星。迁实沈于大夏，主参，唐人是因，故参为唐星。至周武王感灵梦而生叔虞。成王时，唐有乱，周公灭唐，成王因戏而封叔虞于唐，河汾以东方百里，太原郡之晋阳县是也。叔虞卒，子燮立，是为晋侯。故参为晋也。实沈，参之神也，因名实沈焉。后武侯兴，赵、韩灭晋，分其地，故参为魏之分野。《史记天官书》曰：觜觽。参，益州也。《淮南子天文训》曰：觜觽、参，赵也。郑玄注《周礼保章氏》职曰：实沈，晋也。《未央分野》曰：晋魏星得胃昴毕。）自高陵（县也，属左冯翊。）已东，尽河东、（郡，秦置也。）河内，（汉高帝置。）南有陈留、（郡，汉武帝置也。）汝南之郡陵、新汲（秦置）及西华、长平、颍川之舞阳、郾、许、鄢陵，河南开封、中牟、阳武、酸枣、卷、（酸枣县属陈国，则为之重见也。）□□，皆魏之分也。《魏世家》曰：魏之先，毕公高之后也，与周同姓。武王之伐纣，而高封于毕，是氏焉，长安县西北是也。其后绝封为庶人，或在中国，或在夷狄。复封其苗裔曰毕万，事晋献公。献公之十六年，赵夙为御，毕万为右，以伐霍耿魏，灭之。献公以魏封毕万。魏，今河东郡，即河北县是也。万孙悼子徙治霍。霍，平阳郡之永安县是也。悼子子昭子徙治安邑，河东安邑县是也。昭子孙献子，与赵、韩共诛祁羊舌氏，尽取其地。献子曾孙桓子，与赵襄子、韩康子共灭智伯，分其地。桓子之孙曰文侯，时魏为强大。周威烈王二十二年，赐命为诸侯。子武侯，十一年与赵、韩灭晋，三分其地。故参为魏之次野者，属益州。（汉武帝改梁州为益州，非魏地也。益州地尽在秦楚次中，以魏为益州，未详其旨。《未央分野》曰：晋治太原，后魏巴西至定襄清河之水，今为河内、上党、云中也。）
　　井、鬼，秦之分野。自井十六度至柳八度，子辰在未，为鹑首。南方七宿，其形象鸟，以井为冠，以柳为口，鹑鸟首头也，故曰鹑首。（鹑首，星名也，井、鬼、柳，朱乌首宿也。故曰鹑首。《史记天官书》曰：东井与鬼，雍州也。自弘农故关以西，故关，函谷关也。弘农郡，汉武帝置。）京兆、扶风、冯翊、（并秦内史，汉武帝分为三辅。）北地、上郡、（二郡，秦置。）西河、安定、天水，（三郡，汉武帝置。）南有巴郡、蜀郡、（二郡，秦置。）广汉、（汉高帝置。）犍为、（汉武帝置。）武都，西有金城、武威、（本休屠王置也。）酒泉、敦煌，（敦煌本属酒泉，武帝置之也。）又西南有洋河、（汉武帝置。）越巂、益州，皆其属焉，（三郡，并汉武帝开置。）皆秦之分也。《秦世家》曰：秦之先曰非子者，与赵同姓，伯益之十六世孙也。周孝王养马蕃息，孝王封为附庸，邑之于秦，号曰秦嬴。今天水之陇西县秦亭。即其地也乙秦赢曾孙曰秦仲，周宣王使伐西戎，西戎杀之。宣王后命仲之子庄公者，与四弟伐西戎，破之，赐仲大骆之地，于是居于犬丘扶风之槐里县是也，属雍州。（《尚书禹贡》曰：黑水西河唯雍州。《周官》曰：正西曰雍州，汉武帝改为凉州。《尔雅》云：河西曰雍州。注云，自河西至黑水也。《未央分野》曰：故治雍州，后治宜阳，又治咸阳，今为长安。此地从华山西至流沙，今为三辅。巴蜀汉中，陇西，北地上郡，是也。）
　　柳、七星、张，周之分野。自柳九度至张十六度，于辰在午，为鹑火。南方为火，言五月之时，阳气始盛，火星昏中，在七星朱鸟之处，故曰鹑火。（《尔雅》曰：柳，鹑火也。柳、七星、张，南方之中宿也。故曰火。《周礼》曰：鸟旟七斿，以象鹑火。《史记天官书》云：柳、七星、张，三河也。）今之河南洛阳、谷城、平阴、偃师、巩县、缑氏，（七县，属河南郡。）并周之分野。《周本纪》曰：周之先曰弃，弃生有神怪，长好稼穑，为舜播植百谷，舜封之于邠，扶风之釐县是也。号曰后稷，姓为姬氏。曾孙公刘、子庆节，立国于邠，扶风之漆县，后十世孙曰太王，为狄所侵，迁于邠，度漆沮，逾梁山，邑于岐下，扶风之美阳是也。太王孙文王，有圣德，周室方隆，徙都于酆，酆在京兆之杜县是也。文王子武王，灭商，徒都于镐，镐在京兆之长安县是也。武王子成王，营洛邑、都河南是也。或云成王居洛邑，六世孙懿王，迁犬丘也，属三河。（河南、河内、河东三郡是也。按周之将士，唯河南一郡，故以为国。周分野，其河内、河东，乃在魏次中，未详。周之分野称三河之谓矣。《未央分野》曰：洛阳西至华山、东至荥泽少室，北至河南，南至汉水，今为河南陈留是也。）
　　翼、轸，楚之分野，自张十七度至轸十一度，于辰在巳，为鹑尾。南方朱鸟七宿，以轸为尾，故曰鹑尾。（《周礼月令》曰：鹑尾，一名鸟帑。《史记天官书》曰：翼轸，荆州也。）今之南郡、（秦置。）江陵、江夏、（汉高帝置。）零陵、（郡，汉武帝置之。）桂阳、武陵、（二郡、汉高帝置。）长沙、（郡，秦为郡，汉高帝改为国。）汲、汉中、（秦置。）汝南，（汉高帝置。）皆楚之分也。周成王时，封文王之先师鬻熊之曾孙绎于荆蛮，为楚子，居丹阳。后十余世至熊通，号武王，浸以强大。后五世至庄王，总帅诸侯，观兵周室，并吞江汉之间，内灭陈鲁之国。后十余世，有项王，东徒于陈焉。《楚世家》曰：鬻熊，祝融之苗裔也，姓芈氏，居丹阳，今南郡枝江县是也。武王子文王始都郢，江陵是也。庄王曾孙昭王，为吴所破，吴兵入郢。昭王出奔随，使楚大夫申包胥请救于秦，秦乃救楚，大败吴师。阖庐弟夫概，返吴自立为王，阖庐闻之班师。昭王乃得返国，更都于鄀。鄀，南郡鄀县是也。属荆州。（《尚书禹贡》曰：荆及衡阳唯荆州。《周官》曰；正南曰荆州，《尔雅》曰：汉南曰荆州，自汉南至衡山之阳。《未央分野》曰：楚治郢，南至九江，北至积水，东至海，西至鱼腹山。今为汝南、汝阳、庐江、豫章、长沙，南海，故楚治南郢者也。）
　　《周礼大司徒》职云：以土圭之法，辩十有二土之名，以相民宅而知厉害。（郑玄云：十二土分野十二邦，上系十二次焉。）《保章氏》云：星辩九州之地，所封之地，皆有分星，以视祆祥。（马融云：星，土也，星所主也。《土地传》曰：参主晋，商主大火也。辩，别也。封，界也。封域一国也。分星自斗十二度，谓之星纪之次、吴越之分野之类也。）冯相氏掌十有二岁、十有二月、十有二辰、二十八宿之位，辨序其事，以会天位。（位，大岁。岁星与日月同次之月，斗在建之辰。）
 

《诗纬推度灾》：

　　邶国，结蝓之宿。（宋均曰：谓营室星。）

　　鄘国，天汉之宿。（天津也。）

　　卫国，天宿斗衡。（国分所宜。）

　　王国，天宿箕斗。

　　郑国，天宿斗衡。

　　魏国，天宿牵牛。

　　唐国，天宿奎娄。

　　秦国，天宿白虎，气生玄武。

　　陈国，天宿大角。

　　郐国，天宿招摇。

　　曹国，天宿张弧。

右以上《诗纬》所载国次星野，与《淮南子》等不同。

 

《史记天官书》：
　　角、氐、亢，兖州。

　　房、心，豫州。

　　尾、箕，幽州。

　　斗，江湖。

　　牛、女，扬州。

　　虚、危，青州。

　　室、壁，并州。

　　奎、娄、胃，徐州。

　　昴、毕，冀州。

　　觜、参，益州。

　　井、鬼，雍州。

　　柳、七星、张，三河。

　　翼、轸，荆州。

七星为官员，辰星庙，蛮夷星也。

　　又曰：二十八舍，主十二州。斗乘兼之，所从来久矣。秦之疆，候在太白，占于辰弧。吴楚之疆，候在荧惑，占于衡星。燕齐之疆，候在辰星，占于虚尾。宋郑之疆，候在岁星，占于房心。晋之疆，亦候在填星，占于参。秦并三晋已后，占更不同，山河以南为中国，占于天街南，毕主之；其西北则胡貊月氏，占于街北，昴主之。

　　《淮南子》及《山海经》并云：地之所载，六合之间，四海之内。照之以日月，纪之以星辰，要之以太岁。（淮南所分十二国分，同石氏。）

　　《春秋内事》曰：天有十二次，日月之所躔；地有十二分，王侯之所国也。

　　图纬降象，《河图》云：天中极星，下属地中昆仑之墟。阳盛于己，立东太微天庭五帝图，中和美玉在己。昆仑南东方五千里，名神州。中有五山地祗图，隔以阻塞，帝王居之。

　　东岳太山，角、亢、房之根，上为天门明堂。邠之隘，上为扶桑，日所陈；宣陆之阻，上为吴泉，（或曰虞泉。）月所登。阿阮之隘，上为阳谷，五星以陈；方域之险，上为咸池。四殽险之阻，上为女纪。今訾之塞，上为缑星；井陉之险，上为魁首。勾拒之阻，上五合五纽为都星；居庸之隘，上为极紫宫之户。

　　右以上九塞之星精，上著于天。

　　仓络山，天运摄提精。代阙，天提高星精。王屋，天资华盖精。握弥首山，天维辅星精。山戎足，天街北界之精。岐山，天维房星之精。太行，附路之精。岳阳，天提纪汉之精。孟堪，地闰河鼓之精，燕齐之维。

　　右以上九山，禀大宿之精。

　　河导昆仑山，名地首，上为权势星。东流千里，至规其山，名地契，上为距楼星。北流千里，至积石山，名地肩，上为别符星。南千里，入陇首山间，抵龙门首，名地根，上为宫室星。龙门，上为王良星，为天桥。神马山河跃。南流千里，抵龙首，至卷重山，名地咽，上为卷舌星。东流贯砥柱，触阏流山，名地喉，上为枢星，以运七政。西距卷重山千里，东至洛会，名地神遣，上为纪星；东流至大伾山，名地肱，上为辅星。东流过绛水千里，至大陆，名地腹干，上为虚星。

　　右以上黄河九曲上为星。

　　洛泾之起，西维南嶓冢山，上为狼星。漾水出端，东流过武关山南，上为天高星。汉水东流至岳首，北至荆山为地雌，上为轩辕星。大别山为地里，上为庭蕃星。三危山，上为天苑星。岐山为地乳，上为天廪星。岷山之地为井络，上为天井星。岷江九折，上为太微庭。九江北，东出南流，上为东蕃。兖州济汶，上为天津。桐柏山为地穴，维尾为地腹，上为太微帝座、三能、斗、轩辕，淮源出之。岱岳表出钩钤。鸟鼠同穴山，地之干，上为奄毕星。熊耳山，地之门也，上为毕。附耳星，洛水击其间，东北过五湖山，至于陪尾。东北入中提山，五灵山上为五诸侯，陪尾山为轩辕，中提山上为三台。

　　《洛书》分二十八宿于左：

　　岍，角。岐，亢。荆山，氐。壶口，房。雷首，心。太岳，尾。砥柱，箕。析成，斗。王屋，牛。太行，须女。恒山，虚。碣石，危。西倾，室。朱圄，毕。鸟鼠，奎。太华，娄。熊耳，胃。外方，昴。桐柏，毕。陪尾，觜。冢，参。荆山，东井。内方，舆鬼。大别，柳。岷山，七星。衡山，张。九江，翼。敷浅原，轸。

　　右以上《洛书》，以禹贡山川配二十八宿。

陈卓分野：

　　角、亢、氐，郑，兖州。东郡，入角一度。东平、任城、山阴、入角六度。泰山，入角十二度。济北、陈留，入亢五度。济阴，入氐二度。东平，入氐七度。

　　房、心，宋，豫州。颍川。入房一度。汝南，入房二度。沛郡，入房四度。梁国，入房五度。淮阳，入心一度。鲁国，入心三度。

　　尾、箕，燕，幽州。上谷，入尾一度。渔阳，入尾三度。右北平，入尾七度。西河、上郡、北地、辽西、辽东，入尾十度。涿郡，入尾十六度。渤海，入箕一度。东浪，入箕三度。玄菟，入箕六度。广阳，入箕九度。

　　斗、牛、女，吴越，扬州。九江，入斗一度。庐江，入斗六度。豫章，入斗十度。丹阳，入斗十六度。会稽，入牛一度。临淮，入牛四度。广陵，入牛八度。泗水，入牛一度。六安，入牛六度。

　　虚、危，齐，青州。齐国，入虚六度。北海，入虚九度。济南，入危一度。东安，入危四度。东莱，入危一度。平原，入危十一度。淄川，入危十四度。

　　室、壁，卫，并州。安定，入室一度。天水，入室八度。陇西，入室四度。酒泉，入室十一度。张掖，入室十二度。武都，入壁一度。金城，入壁四度。武威，入壁六度。敦煌，入壁八度。

　　奎、娄、胃，徐州。东海，入奎一度。瑯琊，入奎六度。高密，入娄一度。阳城，入娄九度。胶东，入胃一度。

　　昴，毕，赵，冀州。魏郡，入昴一度。巨鹿，入昴三度。常山，入昴五度。广平，入昴七度。中山，入昴人度。清河，入昴九度。信都，入昴三度。赵郡，入毕八度。安平，入毕四度。河间，入毕十度。真定，入毕十三度。

　　觜、参，魏益州。广汉，入觜一度。越巂，入觜二度。蜀郡，入参一度。犍为，入参之度。洋河，入参五度。巴郡，入参六度。益州，入参七度。汉中，入参九度。

　　井、鬼，秦雍州。云中，入井一度。定襄，入井八度。雁门，入井十六度。代郡，入井十八度。太原，入井二十九度。上党，入鬼二度。

　　柳、七星、张，三河。弘农，入柳一度。河南，入七星三度。河东，入张一度。河内，入张九度。

　　翼、轸，楚荆州。南阳，入翼六度。南郡，入翼十度。江夏，入翼十二度。零陵，入轸一度。桂阳，入轸六度。武陵，入轸十一度。长沙，入轸十六度。

　　《汉志》十二次。费直《周易》分野。蔡邕《月令章句》分野。未央《太一飞符九宫》分野。

　　星纪，起斗十二度。自斗十度。自斗六度，吴越。

　　玄枵，起女八度。自女六度。自女二度，齐。

　　娵訾，起危十六度。自危十四度。自尾十度，卫。

　　降娄，起奎五度。自奎二度。自壁八度，鲁。

　　大梁，起胃七度。自胃四度。自胃一度，赵。

　　实沈，起毕十二度。自毕九度。自毕六度，晋。

　　鹑首，起井十六度。自井十二度。自井十度，秦。

　　鹑尾，起张十八度。自张十三度。自张十二度，楚。后次

　　鹑火，起柳九度。自柳五度。自柳三度，周。前

　　寿星，起轸十二度。自轸七度。自轸六度，郑。

　　大火，起氐五度。自氐十一度。自亢八度，宋。

　　析木，起尾十度，自尾九度。自尾四度，燕。

　　《汉书律历志》云：六物者，岁时日月星辰也。辰者，日月之会，而斗建所指也。玉衡勺，建天之纲也，日月初躔之星纪也。是以斗牛系丑次，名纪下系地，分野当吴越。
　　费直，字长翁，东莱人。仕前汉为单父令，能治《易》，撰《章句》，著筮占，所论天地义理，多有疏阔。言分野郡县，与子政略同。说星分，皆寿星之次四十二度，大火之次三十二度，余次并三十度。不均之义，未能详也。

　　蔡邕《月令章句》云：周天三百六十五度四分度之一，为十二次，日月之所躔。地有十二分，王侯之所国也。每次三十度三十二分度之十四，至其初为节，至其中为气。

　　未央，不知何许人也。汉孝安时为千乘都尉，长于阴阳气数之术。元初二年，上书言太乙九宫事。御有诏诘问，未央各以理对。制示太史，下章兰台石室，赐未央金百斤，增位二等，拜为弘农太守。其言分野，简略未可详也。所属星国名，与石氏颇同。

　　《宋书历志》云：大子旅贲中郎将戴法兴议云：祖冲之造历，岁别有差，则今之寿星，乃周之鹑尾。诬天背地，乃至于斯。冲之对曰：次随方名，义合宿体，分至虽改，而厥位不迁。岂谓龙火，质处金水，乱列名号，乖舛之义，抑未详究。
　　《天文录》云：天次十二分者，辩吉凶之所在，明兆应之攸归。《周礼》以土圭之法定十有二壤。故冯相氏掌四七之位，以会天位。保章氏辩九州之分，以别祅祥，是以明王观象而设教，睹变而修德。故能先天而天不违，后天而奉天时者也。自重黎之后，宜有其书，文纪绝灭，世莫得闻。今所行十二次者，汉光禄大夫刘向之所撰也，班固列为《汉志》，群氏莫不宗焉。而言词简略，学者多疑，辄载其本文，而为之注。因汉地理，覆其同异，盖言次名之攸出，列国之兴丧，都鄙之迁革，郡邑人所继耳。乃若天以阳动，地以阴凝，变主于上，祥应于下。北方之宿，返主吴越，火午之辰，更在周邦。且天度均列，而分野殊形。一次所主，或绵亘万里，跨涉数州；或止在寰内，不布一郡。而灵感遥通，有若影响。故非末学，未能详之。

　　按，星官有《二十八宿山经》，其山各在十二次之分。分野有灾，则宿与山相感，而见祥异。至如《石氏星经》配宿属国，皆以星断，不计度距。《汉地理志》及蔡邕《月令章句》，皆以二十四气日度所宿以分野。一设此法，莫能改张。而费直及未央，世不施用。且海内之广，仰系天宿，州国郡县，皇王代殊，星辰兆未萌之前，人事兴布置之后。秦汉郡县远应天文，晋赵都邑交错非一。周祖后稷，创国策邻，为狄所侵，仍居岐下。而《国语》云：武王伐殷，岁在鹑火。岁之所在，则我有周分野。今周之分隶在豫州，丰镐旧都，翻当秦宿，应以理实，事恐难详。如荧惑守心，宋景攘其灾咎；实沈为崇，晋侯受其毙殃，此则天道影响，似逐人情，据其事验，时以相应。今辄集星次如前，以存异说，州国分属，义非所详也。

　　或人问曰：天高不极，地厚无穷。凡在生灵，咸蒙覆载，而上分辰宿，下列侯王，分野独擅于中华，星次不沾于荒服。至于蛮夷君长，敌戎虏酋豪，更禀英奇，并资山岳。岂容变化，应验全无，岂日月私照，意所未详。冀尔达人，以祛所惑。

　　淳风答之曰：昔者周公，列圣之宗也。挟辅成王，定鼎河洛，辩方正位，处厥土中。都之以阴阳，隔之以寒暑，以为四交之中，当二仪之正，是以建国焉。故知华夏者，道德、礼乐、忠信之秀气也。故圣人处焉，君子生焉。彼四夷者，北狄冱寒，穹庐牧野；南蛮水族，暑湿郁蒸；东夷穴处，寄托海隅；西戎毡裘，爱居瀚海。莫不残暴狠戾，鸟语兽音，炎凉气偏，风土愤薄，人面兽心，宴安鸩毒，以此而况，岂得与中夏皆同日而言哉？故孔子曰：夷狄之有君，不如诸夏之亡，此之谓也。是故越裳重译，匈奴稽颡，肃慎献矢，西戎听律。莫不航海梯山，远方致贡，人畜纳首，殊类宅心。以此而言，四夷宗中国之验也。故孔子曰；为政以德，譬如北辰，居其所，而众星拱之。又且圣人观象，分配国野，或取水土所生，或视风气所宜，因系之以成形象之应。故昴为旄头被发之象，青丘蛮夷文身之国，梗河胡骑负戈之俗。胡人事天，以昴星为主；越人伺察，以斗牛辨祥。秦人占狼弧，齐观虚危，各是其国，自所宗奉。是以圣人因其情性所感而属，岂越理苟且而傅会者哉？  
 

占例第十六

　　按：景纬垂变，妖孛示应，深浅之迹既殊，利害之差不一。先哲考验多有异同，得失混淆，是非重叠，不为体例，学者致疑。今则录薄蚀守犯，逆顺斗凌，以次相从列之云尔。

　　日月则有蚀，有薄，有斗，有昏，有冥。星月同光，星月相蚀。列宿五纬，则有变动。芒角喜怒，大小存亡，列坐官位，则有疏拆舍集；五纬祆客，则有逆顺迟疾。平行出入，合会聚从，离徙盈缩，（金宿。）居留经天，守中乘犯，侵凌抵触，经历贯刺，磨靡掩斗，周环绕戴，句巳牝牡焉。

　　日月两体相掩映，从一边起渐侵，或多或少，此为蚀也，犹似虫蚀叶之状。日被月蚀，阴侵阳，下凌上，咎在君王。蚀少半灾轻，蚀大半灾重。蚀既，亡国杀君之象。月蚀者，被日映而损元明，咎在女主。破大军，杀大将，蚀少半灾轻，大半灾重。蚀既，诸侯大臣亡国破家，女主黜退。有交为蚀，朔望依度是也。无交为薄，或近望朔。阴气侵迫，黄赤无光，匿气薄日也。日薄为下凌上，强臣以迫其主，而夺其威权之象也。灾轻于日蚀。月蚀薄，为女主忧，大臣失其所理，蔽退之象。

　　《志》云：凡军行而遇日月薄，当收军。不尔，有谋反。日月斗者，别有假象，共日体相凌，离而复合，合而复离。日月失光，乍明乍暗。或乌体具见，在乎食时以前。晚晡已复者为斗，斗者，两竞之象，天子失据，四夷迭侵，兵贼俱起，击贼将兴之象。或有五色，色无主数十日，似日象为阵而来。□灾日者，大凶灾重，亡国杀君之象。此灾尤于日蚀。

　　昼昏者，日无云而光暗；夜冥者，月无云而影灭。昏冥者，人君不明，昏耗之象。法令不行，又是将有杀戮、死亡之兆。若杂以杀气寒浊者，大咎。昏三日内雨，不占。

　　星月同光者，星月近，俱明盛也，臣下明盛之象。亦为大臣争竞，与主争明之象。

　　星月相蚀者，月与五星列宿诸星相遇，月掩云，星不见，为月蚀星。星见，为星蚀月。星蚀月者，国君女主，将有被其臣下杀之象也。亦为自亡有丧。月蚀星者，为杀戮将相诸侯之象。

　　右属日月变者，形色异常改异之象。

　　动者，光体摇动，兴作不安之象；芒者，光曜生锋芒刺，杀害之象；角者，头角长大于芒，兴立诛伐之象；喜者，光色润泽和顺，德赏庆悦之象；怒者，光芒盛，色重大不润，亹逆则伐斗异之象。大者，大于其本体，吉星大者吉，凶星大者凶，以分位断之，大者兴建开拓之象。小者，小于本体，吉星则凶，凶星则吉，以分位断之，小者亡败蹙迫之象。存者，守常得正象；亡者，失其所在，灭亡之象。疏拆者，相离失其常体，败坏之象；合聚者，将近而聚，蹙迫之象。逆者，当东反西，当西反东，违逆常度，暴逆之象；顺者，循其常度，与历数相应，守常和顺之象。

　　凡七曜皆逆天东行，以日为主。故五星皆以东行为顺，西行为逆。又有留有伏，各如其历术之数，失常则逆，循度为顺，吉。多以东行为顺，西行为逆，今古则亦参用之矣。

　　迟者，不及其常度，和缓之象；疾者，行过其度，迫速之象。凡五纬之行，各有疾有迟，如其历数。故木一岁行一次，土三年行一次，金、水并一年而一周。或过或不及，此则是其大分之迟疾。岁星，近日则迟，远日则疾；荧惑，近日则疾，远日则迟。填星之行，自见至留逆复顺，恒各平行，无有益迟宜疾。太白、辰星，晨见，初则迟而后疾，疾则伏；夕见，初则疾而渐迟，迟则伏。此则五星当分迟疾大量也。平行者，石氏以一日行一尺五寸为平行，一尺二寸为迟。今则不然，皆以度其数格之为迟疾，故不须占其平行，平行犹常也。韩公宾以五星远日则疾，近日则迟。此亦未为通论，故不取焉。

　　出者，未当去也，属乎福德之兆，福德出，则失善之象；入者，不应来而来也，属乎祆祸之兆，祅福入，则亡乱之象。若其常行，初至其分，祸祅在其间，同体失色为入；过其坐位，离其宿分为出。福入刑出则吉。德出福入，此其常也。故论出入者，有此六途。

　　合者，二星相逮，同处一宿之中。和顺而合则吉，乖逆而合则凶。会者，一逆一顺，一迟一疾，相逢而在宿中为会，德会则福兴，刑会则祸起。聚者，自三星以上为聚。聚者集会之象。福集则吉，刑集则凶。

　　从者，迟疾次第相及于一处也，次序从就之象。德先至则吉，刑先至则凶。离者，虽同宿而兵度，而南北乖隔不和之象。从者虽同在宿分，不相停待，离越移避，相背之象。

　　右占以为相近为就聚，相远为离，则属乎列宿星官。

　　盈者，超舍大进，过其所常。德盈则加福，刑盈则加祸。缩者，退舍不及其常。德缩则迫蹙，刑缩则善育。

　　舍者，经其宿度而行为舍，舍其宿而迟也。宿者，经其舍而过，经去不迟之谓也。

　　居者，福德之星在其宿位，光色润泽而迟为居，喜福降临之象。留者，刑祸祆异在其宿位，久住非益之称，兴作勃乱之象。又五星依历，木、火、土层见中而留：留极而逆，逆极昏中而留，留而又顺，此五星之留也。留者，住而不移之称也。福德则为居之而留，刑祻则作动，伺察政治之象。

　　经天者，谓太白昏旦当午而见也。诸星昏当午，皆留而逆。太白与辰星，昏欲至未则迟，旦欲至午则疾。昏旦不合，在午而见，南见则为经天。兵盛威重，改易自任，不由常数之象。

　　守者，留住也，附近列星为害之象。中者，谓星行东西相当，中伤之象。谓相克也，和则不然。

　　乘者，自上为下，临迫之象。乘者，驾御压伏之象也。《春秋传》云：蛇乘龙是也。犯者，月及五星同在列宿之位，光曜自下迫上，侵犯之象。七寸以下为犯，月与太白一尺为犯。

　　侵者越理而进，以大迫小，自上逼下，渐损害之象。凌者，以小而逼大，自下而犯上，直往而凌，凌小辱大之象。

　　抵者，一动一静，直相至。触者，两俱动，而直相触。

　　经者，在其中过无所犯。历者，以次相及，而过经历。

　　贯者，直径中过。刺者，旁过光芒刺之。

　　磨者，旁过而相切逼之。靡者，旁逼过而有间之。

　　掩者，覆蔽而灭之。斗者，二体往返，离而复合。

　　同者，二体各一，不辨其形，环者，星行绕一周。

　　绕者，环而不周。戴者，月在星下，若似顶戴之象。

　　勾者，一往一返，如勾之状。已者，往而返，返而又往，再勾如已状。

　　牝牡者，五行相克如夫妻。夫在阳，妇在阴，为牝牡也。

　　右为五星月祅变行占。  
 

日辰占第十七

　　日为君，月为后，五星主官，二十八宿各属分野。主职有常，列坐三百，各司其位，具知当条。然灾祥发见，国俗不同，事借日辰，以辨其所居，以知其分次。是以有岁，有月，有日，有时，有所，各占其分。

　　岁在甲，为齐；乙，为海外东夷；丙，为楚；丁，为江淮、南蛮、海岱；戊，为韩、魏、中州、河济；己为韩、魏；庚，为秦；辛，为华山以西，为西夷之国；壬，为燕、赵、魏。癸，为常山已北，北夷燕赵之国。子，为周。丑，为翟魏，亦主辽东；寅，为楚赵；卯，为郑；辰，为晋邯郸、赵国；巳，为卫；午，为秦；未，为中山、梁、宋；申，为齐、晋、魏；酉，为鲁；戌，为赵，为吴，为越。亥，为燕、代。

　　岁月日时，及见灾所在之地，皆同用之。

　　假令丙辰年七月丁卯日午时，灾见于未地，太岁在丙辰。丙为楚，辰为晋。七月申，申为晋魏，丁卯月，丁为江淮南蛮。午时，午为秦。灾见未地，未为中山梁宋。即是其地各有灾也。《尚书洪范》云：王者唯岁。王者即占于楚晋有为灾也。卿士唯月，七月即占于晋魏为有灾。师尹唯日，丁即为江淮南蛮、卯为郑国等有灾。他皆仿此。此即梓慎、裨灶占异而俱验也。

　　按《春秋》，鲁昭公十年春正月戊子，祅星出于婺女，见于申维。女属齐，申为晋分。梓慎见祅星出，知晋侯以戊子日死。所以知者何？齐逢公死时亦有此星见。推以方之，知晋平公将死。梓慎，鲁大夫也。襄公二十八年，岁星失次，淫于玄枵中五度，在虚，以为蛇乘龙。是岁星虚下，故曰蛇乘龙。龙为寿星，宋郑之分。梓慎见蛇乘龙，以为宋郑将饥，裨灶以为周王及楚子皆死，以虚宿冲午，午为张翼，周楚之分，故二人占不同而皆验。  
 

占期第十八

　　凡福德之祥，应□□□□□□□□□□□德有吉祥其常期于春以□□□□□□□□□□□甲乙。他皆仿此。若为不吉之祥，应在秋，及五月见灾祥，应在十一月，五月灾见，此刑破之下也。期日以庚辛。他皆仿此。木、火、土三星，期五行休王，四月不一，各有其时而为主焉。及其司过见罚，降福呈样，别大小，异其类，休王殊其色，或光润明静，或微暗芒角，犯有少异，即可消息占之，不必待斗蚀掩犯耳。如木、火、土者，有吉祥则常期本月，本期春色。若王时见祥，期会合月。如三月祥，应在九月是也。其日若是甲乙，应期寅卯。余准此。火正王夏，土王季夏。若以五月见祥，即期六月，午与未合。若戊己日见，即辰戍丑末日应期也。木若见凶祥，即见秋应。如二月，应在八月，卯冲酉也。及十一月，卯刑子也。木星变，以庚辛日事发，火即以壬癸日。仿此。金、水二星，即以杀月杀日，时期远近。若申子辰，杀在未，刑亦如常也。犹如大业三年，长星竟天，至十三年，然后易政之弊应之也。凡论兵者以杀，论诛戮以刑，论死生亦耳。其古占所载，今列如左。

　　巫咸曰：五星之合，金星以金日，木星以木日，水星以水日，火星以火日，土星以土日。星月期十二辰，候其灾变，以期杀时。甲乙日应在金，丙丁日应在水，戊己日应在木，庚辛日应在火，壬癸日应在土。五星皆同此法。

　　巫咸曰：岁星主木，日以甲乙；荧惑主火，日以丙丁；填星主土，日以戊己；太白主金，日以庚辛；辰星主水，日以壬癸。二十八宿以十二辰。木应在金，火应在水，土应在木。故木期十二日十二月，火期四十日四十月，土期二十八日二十八月，金期八日八月，水期十日十月。

　　巫咸曰：五星守二十八舍，左为春应，右为秋应，前为夏应，后为冬应。其法随气所在，制前后也。

　　石氏曰：凡五星行犯列舍，前为春应，后为秋应，左为冬应，右为夏应。假令春以东为前，西为后，北为左，南为右；夏以南为前，北为后，东为左，西为右；秋以西为前，东为后，南为左，北为右；冬以北为前，南为后，西为左，东为右。

　　宋均曰：灾祥见皆在冲月。假令见在正月，则应在七月；见在七月，则应在来年正月。他皆仿此。

　　《荆州占》曰：甲乙日有变，期一百二十日；丙丁日有变，期八十日；戊己日有变，期六十日；庚辛日有变，期四十日；壬癸日有变期二十日。甲乙为春，丙丁为夏，庚辛为秋，壬癸为冬。以四时期之。凡占灾祥，皆以此例也。  
 

修德第十九

　　夫修德者，变恶从善，改乱为治之谓也。上天垂象，见其吉凶、谴告之义。人君见机变，斋戒洗心，修政以道，顺天之教也。夫人君顺天者，子从父之教也。见灾而不修德者，逆父之命也。顺天为明君，顺父为孝子。故孔子曰：昔者明王事父孝，故事天明；主事母孝，故事地察。天地明察，神明彰矣。

　　《易》曰：大人者，与天地合其德，与日月合其明，与四时合其序，与鬼神合其吉凶。此顺天地而化也。先天而天不违，后天而奉天时。天且不违，而况于人乎？况于鬼神乎？此大人至德，同乎天也。是故人君力行守道，见德迁善，大人顺天之化而照临万方，故物莫之违。及其行不符道，理不合义，则示之以灾，教之从善不息，补过自新，故盛德必昌也。

　　《书》曰：唯圣人罔念作狂，唯狂克念作圣。此之谓也。盖善不积不足以成名，恶不积不足以灭身。恶虽小，不可不去；善虽小，不可不为。子曰；积善之家，必有余庆；积不善之家，必有余殃。非一朝一夕之故，其所由来者渐矣。此言善恶之积起于毫末，而成丘山。

故曰：日变修德，礼重则躬；月变眚刑，恩从肆赦；星变结和，义敦邻睦。是以明君宰相，随变而改，积善以应天也。

　　《易》曰：君子见机而作，不俟终日。此言修德之急也。是故有变，修其政而理其事焉，何暇待于终日哉？上自天子，下及黎庶，虫鱼草木，咸系天象，垂见变异，罔不悉焉。谴告之理多方，从善之途非一，以善为德，以虐为凶。故《书》曰：德无常师，善无常主，协于克一，此之谓矣。唯尔在位，咸司厥职，罔或淫僻，以召天灾。治乱之绪，得失之经，事匪一途，万机并作。故曰：月灾眚，五星时合，变异之象，感召之应。咸具本篇，以为常则。故每占下云：修德以禳之也。修德同于君臣，非独在乎上位矣。

　　按刘向、京房对灾异，多云：人君赋敛重数，徭役繁多，黜退忠良，进用谗佞，荒于禽色，酣酒嗜音，雕墙峻宇，诛戮直谏，残害无辜，听邪言，不遵正道，疏绝宗戚，异姓擅权，无知小人，作威作福，则天降灾祥，以示其变，望其修德以禳之也。不修德以救，则天裂地动，日月薄蚀，五星错度，四序愆期，云雾昏冥，风寒惨裂，兵饥疾疫，水旱过差，遂至亡国丧身，无所不有。其救之也，君治以道，臣谏以忠，进用贤良，退黜谗佞，恤刑缓狱，存孤育寡，薄赋宽徭，矜赡无告，散后宫积旷之女，配天下鳏独之男，齐七政于天象，顺四时以布令，舆人之诵必听，刍荛之言勿弃，行□束帛，以贲丘园，进安车以搜岩穴，然后广建贤戚，蕃屏皇家，磐石维城，本枝百世，然则此灾可消也，国可保也，身可安也。颂太平者，将比肩于市里矣。击壤行歌者，岂一老夫哉！余今略具大纲而已，岂能详之者矣。  
 

辨惑第二十（阙）  
 

史司第二十一

　　昔重黎受职，羲和御官，任重上司，位居鼎岳，所以调均和气，燮理阴阳，义等盐梅，事同舟楫，故能观天示变，察人成化，百工信理，庶绩咸熙，此古之□世。

　　暨三王已降，五霸相沿，英贤嗣兴，哲人系踵，君则畏命奉天，臣则竭诚尽虑，故能权宜时政，斟酌治纲，验人事之是非，托神道以设教，忠节上达，黎庶下安，此中古之贤史也。

　　至若汉魏之后，晋宋相承，夷狄乱华，官失其守，君恶直谏，臣矜谄谀，捷径是游，罕遵正道。畴人术士，俯同卜祝之流，唯辨纤芥之吉凶，验事理之微末。推考术数，务在多言屡中；庶征休咎，未详关于政治。玉衡倾斜，七政所以不齐；彝伦攸叙，九畴于焉遂隐。此末代之流弊也。

　　近在隋代，则尤甚焉。吴人袁充，典监斯任。口柔曲佞，阿媚时君。诳惑文皇，谄谀二世。每回灾变，妄陈祸福。以凶为吉，回是作非。先意承颜，附会神理。劝桀行虐，助纣作淫。凡是南人，明相煽惑。于时大业昏暴，崇向吴人。中州高才，言不入耳。每有四方秀异，献书上策，一皆不览，并付袁充。充乃缮写所献，回换前后。窃人之才，以为己力。奏于昏主，自叨名位。因行谮害，追逐前人。以忠言获罪者，其将量方，复奏绝图书，弥增忌讳。一艺以上，追就京师。因聚富人，几将数万。置之别府，名为道术。卖威鬻势，交纳货财。免徭停租，贿于私室。兼之以抑黜胜己，排摈同侪，浸润屡行，诛斥非一。术士达人，高贤硕学，朱紫雌黄，由其品藻，权衡失正，何其毒欤！于是清烈之后，超然远游，结舌钳口，坐观得失，而充苟安禄位，以危天下，在上不悟，卒至覆亡。将是上天降祸，生此谗贼，不然，何由翦隋宗之甚也。此乃前朝残横者矣。

　　若乃天道幽远，变化非一，至理难测，应感讵同。故梓慎、裨灶，占或未周，况术斯已下，焉足可说。至若多言屡中，非余所尊，唯尔学徒，幸勿胶柱。夫言非次也，岂徒然哉？立行建功，必以其道。故宋韦晋野，理存设教；京房谷永，义在救君。照灼图谋，余芳不朽，遗风独迈，可不尚欤？

　　若乃高才希世，学艺过人，后生所畏也；时不再来，耻自媒衔，沉翳可惜也。至蔽贤妒能，素餐吝位，抑屈奇俊，先民所耻也；名遂身退，功成不居，举贤进能，古人所尚也。贵耳贱目，弃能取假，任非其人，鉴赏之过也；信古疑今，深废浅习，抑扬失疑，知音之责也。变通守道，被褐幽居，知命是鉴，哲人之规也；道听途说，眩惑群小，诡随掇祸，庸人之悔也。

　　唯尔史官后学，余之所志，可不鉴哉！  
 

乙巳占　卷第四

五星占第二十二

　　夫形器著于下，精象系于上，所以通山泽之气，引性命之情，近取诸身，耳目为肝肾之用，鼻口实心腹之资，故情欲畅于性灵，神道宣于视听，彼此响应，岂不然与？是以圣人体而名之，垂教后世，授之以职位，分之以国野，象之事物，效之以吉凶，虽变化万殊，谁能越此，将来事业，可得而理焉。

　　《易》曰：在天成象，在地成形，变化见矣，此之谓也。但去圣久远，通人间作名数多少，或有不同，今总列之。取其理当者，以著于篇；浮华之流，删而不录矣。

　　凡五星之行也，象人君次叙，不敢干犯乱常，越次当位矣。犹如月有弦望晦朔、星有合见留逆。是故岁星、填星、荧惑晨见于日，后行逆于日。当其平旦之时，欲至于午上便留，留而平旦过午返则逆，逆行行至于夕时，又欲当午上则后更留，留而午则又顺行，行极而伏与日合，则同宿共度而受命于日，更晨见于东方，此皆不敢以昏旦之时，当于午后任行历，故迟凝留焉。至于金、水二星，则又甚耳。晨见东方平旦，当丙己之地，便速行以追日，及之，伏，伏与日合，合后出于西方，速行，昏时至丁未之地，即迟行，待日而又伏焉，此则日与五星，皆不敢以昏旦当午而盛。故《易》曰：日中则昃，月盈则蚀，天地盈虚，与时消息。是则正南方者，君人之所面向也，故莫敢轻焉。而五星伏见，日数各殊，迟疾逆顺，其数不等，求之见合，大较同一术焉。今列之如左：

　　岁星，率五十三万四千五百三。（一本云：五百三百分一之五。）

　　　晨伏十六日。一终三百九十八日。

　　荧惑，率一百四万五千九十四六分半。

　　　晨伏七十二日。一终七百七十九日。

　　填星，率五十万六干六百三十八七分半。

　　　晨伏十八日。一终三百七十八日。

　　太白率七十八万二千四百五十分。

　　　晨伏六日。一终五百八十三日。

　　　晨见伏三百二十七分。同夕见伏二百五十六日。

　　辰星，率十五万五千二百七十八五分半。

　　　晨伏十一日。一终一百一十五日。

　　　晨见伏五十二日分，同夕见伏五十三日、五十六日。

　　推合见日月术。  
 

星官占第二十三

　　夫五星者，昊天上帝之五使，禀神受命，各司下土，虽幽潜深远，罔不知悉。故或有福德佑助，或有祸罚威刑，或顺轨而守常，或错乱以显异，芒角变动，光色盛衰，居留干犯，句巳掩灭。所以告示者，盖非一途矣。

　　凡五星，各有常色，各有本体。至如岁星色青，荧惑色赤，如大角，如参左肩，是其常色。填星色黄，太白色白，如五车大星有光。辰星色黑，如奎大星。

　　凡五星，色青员为饥而忧，赤员多旱而争，黄员女主喜，白员为丧与兵，黑员水而病。

　　凡五星，黄角土地之争，赤角犯误城，白角为兵，青角为忧，黑角死丧。

　　凡五星，五色变常者，青为忧，赤为争旱，黄为喜，白为兵，黑为丧病。

　　夫五星系八卦：

　　填星系于坤艮。故其行最迟，象地之与山不可移易。不易者，女人之德也。

　　岁星系于震巽。巽象草木之生动而迟也，又似风雷有时而作耳。雷震百里，风为号令。而震动者，人君之象也，故象主德焉。

　　荧惑系于离。离，火也。凡物之恒动不静者，火也。火能照明纠察，燔烧秽积，故荡除暴。故荧惑，行疾于水，而象礼官，察狱以罚万物。《易》曰：相见乎离，大人以继明照于四方。故主体察焉。

　　太白系于乾，为天体行健不息，故金行最急。《易》曰：悦乎兑，战乎乾。故主兵，兵又须有威，故主威。兑为悦，言以悦使人，以威临物，乾兑之道也。故太白主兵焉。

　　辰星系于坎，坎为水者，昼夜常流，无有休息。故水行亦速，与金相似。坎为水，为阴，为盗，为刑，刑盗于险，司狱之官也。故其坎所主于刑焉。

　　凡五星之入列宿与中外官，其占大同。但当以理消息其吉凶，不可一一具陈也。

　　凡月之行也，每去五星十度内，必疾行向之。若道内外则屈，屈回就之。过之则迟行，留止不速去。

　　又辰星欲见，有时依度合见而入气差。伏者，去之十八度内，有星者见，先星则不见。此皆相从就之大例也。并著在历术之中，其日蚀交分亦然。

　　其五行代王，四序不一，各于其时而为主焉。及其司过见罚，降福呈祥，则大小异其貌，休王殊其色。或光润明净。或微细芒角，犯有少异，即可消息占之，不必要待其间有斗蚀掩犯也。

　　四时之色，春青，夏赤，秋白，冬黑，四季黄。占于列国也，则明胜暗，喜胜怒。其忧喜之色，则以同前。

　　凡五星之内，有三星巳上同宿，为合。凡聚合之宿，相生则吉事兴，相克则凶事起。宿之行性，并于当方为定，兼之宿占，而察其事焉。二星明，相和大吉，相克大凶。福德先至为吉，刑祸先至为凶。刑祸先去为吉，福德先去为凶。一吉一凶，两事俱发，但当修德以备之。二星已上聚合，皆为改革政令。三星若合，是谓惊，改立侯王。四星若合，是为大荡，其国兵丧并起，君子忧，小人流。五星若合，是谓易行，改立王者，掩有四方，子孙蕃昌，亡德受殃，灭其宗庙，百姓离去，被满四方。五星大，事大；小，事小。  
 

五星干犯中外官占第二十四

　　五星犯摄提，臣谋其君。若主出之，有兵起，期一年。

　　五星犯守大角，臣谋主，有兵起，人主忧，王者戒慎左右，不出八十日，远期一年。

　　五星入市中，将凶。一曰五官有忧，一曰赦。

　　五星犯帝座，为臣谋主，有逆乱事。

　　五星犯守东西咸，为臣有不从令，有阴谋。

　　五星犯天江，天下水，若入之，大水满城郭，人民饥，去其乡。

　　五星干犯五车，大旱，若丧。犯库星，兵起北方、西方。犯仓，谷贵，有水。

　　五星犯建星，大臣相谐。

　　五星犯离珠，宫中有争，若有乱宫者，若宫人有罪黜者。

　　五星入天市，将军兴军者吉。

　　五星守犯天关，道路绝，天下相疑，为有关梁之令。

　　五星出北河戒北，若乘北河戒，为女丧。

　　五星中犯乘守五诸侯，诸侯死，期三年。五星入五诸侯，伺其日出而数之，皆二十日兵发，伺始入处，率百日，期十日军罢。

　　《巫咸占》曰：五星入二十八宿宫，中外宫同。

　　五星犯守积水，其国有水灾，物不成，鱼盐贵。一曰：水潦为败，籴大贵，民饥期三年。

　　五星犯守积薪，天下大旱，五谷不登，人民饥。

　　五星犯守水位，天下以水为害，津梁阻塞。一曰：大水入城郭，伤人，民皆走，期二年。

　　五星守酒旗，则天下大酺，赐爵宗室。

　　五星入天庭，色白润泽，期百八十日，有大赦。五星东行入太微庭，岁不登，人民饥，迟出东门，天下有急兵。若守之，将相大臣御史有死者。若入端门守庭，大祸至。入南门，出东门，国大旱；入南门，逆行出西门，国有大水；逆行入东门，出西门，大国破亡；若顺入西门蕃而留不出，楚国凶殃。五星若从右入太微，主有大忧，有赦。犯将相，执法大臣有忧，执法者诛。（金火尤甚。）五星入太微中华东西门，若左右掖门，而出端门者，必有反臣。

　　五星犯黄帝座，改易主，天下乱，存亡半。

　　五星犯守四帝座，臣谋主，去之，去一尺，事不成。五星中犯乘守四帝座，辟君也。星中犯乘四帝座，天下半亡。

　　五星守内屏星，君臣失礼，下而谋上。一曰：大臣有戮死者。

　　五星入羽林，有兵起。若逆行变色，成句巳，天下大兵，关梁阻塞，不出其年。

　　五星犯天廪，天下乱，大饥，粟散出其年。

　　五星守参旗，兵大起，弓弩用，大将出行。一曰弓矢贵。  
 

岁星占第二十五

　　岁星，一名摄提。东方木德，灵威仰之使，苍龙之精也。其性仁，其事□，其时春，其日甲乙，其辰寅卯，其音角，其数八，其帝太昊，其神句芒，其虫鳞，其味酸，其臭膻，卦在震巽，人主之象。主道德之事，故人君仁也。其常体大而清明润泽，所在之宿国分大吉。

　　《易传》曰：帝王人君行道德，德至仁利，则岁星明大润泽；明大润泽，则人君昌寿，民富乐，中国安，四夷服。人君行酷虐残暴，则岁星时时暗小微昧，微昧则国亡君死。是故星明则主明，星暗则主暗。人君从谏，则岁星如度，人君听谀佞，拒忠谏，则岁星乱行。故岁星变色乱行，人君无福；进退如度，则奸邪止息。犹如木之曲直，从绳则正；人君性习，从谏则圣矣。人君令合于时，则岁星光喜，年谷登；人君暴怒失其理，则岁星有芒角而怒矣。岁星怒则兵起，有所攻伐矣。岁星所在之分，不可攻之，攻之则反受其殃矣。

　　秦之将亡也，岁星聚于东井。东井，秦之分野，秦政残暴失政，岁星仁和之理违。岁星貌恭，恭作肃，不肃之道，拒谏信谗，是故二世君终于屠灭。汉高之入秦也，修德布政仁和，约法三章，与民更始，除秦暴酷，故秦人欣戴焉，卒入三秦之汉中而基王业也。项羽后入，焚烧宫室，残暴楚毒，失仁之福，卒于败亡。是故人君顺其时，处其分，宜布其德，而修其政也。岁星所在处有仁德者，天之所佑也。不可攻，攻之必受其殃。利以称兵，所向必克也。

　　岁星木精，其时春也。人君春时，当顺少阳德令。天子率百官，制法度，当布德和令，施惠下及兆民，无有不当。顺天象，授民时，祈嘉谷，教新卒，布农合，修封疆，相地宜，以导民，躬必亲之。命赐司典，止残伐，毋覆巢，毋杀胎天飞鸟，毋鏖卵，毋聚大众，毋置城郭，掩骼埋胔，不称兵，兵戎不起，不可以从我始，毋逆天之道，毋绝地之理，毋乱人之纪。仲春养幼少，存孤独，省囹圄，去桎梏，毋肆掠，止狱讼，同律度，正权量，无作大事以妨农事，无竭川泽，无漉陂池，无焚山林，命出而不纳。天子布德行惠，发仓廪，赐贫穷，赈乏绝，开府库，出谷帛，赐天下，勉诸侯，聘名士，礼贤者，止弋猎，无悖于时，无淫巧以荡上心，则岁星无变而降福矣。失令非时，行夏令，则荧惑之气干，则星变赤芒角，国大旱暖气，是哀虫螟为害食，人民疾疫，时雨降，山陵不收，风雨不时，旱木早落，邦时有恐，中国寇戎来征。行秋令，则太白之气干之，星白无光，寒气大至，民大疫，飘风暴雨总至，藜莠蓬蒿并与，天多阴沉淫雨早降。行冬令，则辰星气干之，星变黑小，水涝为败，雪霜大至，首种不入，阳不收，麦不熟，民多相挠，寒气时发，草木皆肃，国有大水。

　　岁星为仁，貌曰曲直象木。（可操曲直）木曰貌，貌，容仪也；貌曰恭，恭，俨恪也；恭作肃，肃，敬也。肃时雨若，狂恒雨若，是故人君貌恭心肃，则岁星光明盛大，无盈缩，俨而行中道，降福德而示吉祥。时雨降，人君寿，百谷成，天下安而民乐矣。若人君酷乱恣情，则谗臣凑，变怒芒角，错逆降示，应恒雨淫注，人君不昌，百谷不成，庶事不宁，天下有兵。夫岁星色泽微暗，进退失度，为奸邪并与，人君无福，有芒角者战胜。武密曰：顺角指所战胜，逆者凶，顺行不可逆战，逆行不可背之以战，凶。

　　岁星与月相掩食，国有大丧，女主大臣亡。

　　岁星与荧惑合斗，杀大将；与太白合斗，有大兵；与太白相犯，有兵大战。

　　金在木南，南国败；在木，北国败。木乘金，偏将死；木与金合斗，大将死。

　　岁星先至，诸星从之者，其国分人君吉，以仁德威天下矣。

　　应留不留，其国亡；应去不去，其国昌。

　　岁星主齐鲁，青、徐州。色白有丧，黑有病，赤有兵起，黄有喜。

　　岁星平见，入冬至初者，减八日，后六日损七日，以次六日损一日，毕于大寒四十五日。凡损十六日尽即平行。自入立春十一日加一日，毕于雨水，因入春分，均加四日，清明谷雨，均加五日。自入立夏，毕于大暑，均加六日。自入立秋，初日加六日，加后十日减五日，毕于秋分。自入寒露已后，六日减一日，毕于立冬。自入小雪，毕于大雪，均减．八日。余为定见日，初见去日十四度。

　　五星行术

　　置星定见之前夜半日所在之宿度算及分，各以定见去朔日算及分加之，行分满法，六百七十乃从度一。（其日度星度分名，半日法也。）以星初见去日度数，晨减夕加之，命度以次，则星初见所在度分求者，次日各以一日所行度及分。其金火之行而有小分者，各以日率为母，小分满母法，从去行分满六百七十，去从行度日一度。其有益迟益疾者，则别置一日行分，各以疾益迟损乃加之，留者因前退即减之。伏不注度，顺行出虚，去其分已也，行入斗，先加分。

　　岁星初见顺，见顺日行一百七十一分，日益迟一分，一百一十四分。日行十九度三百二十三分而留，二十六日乃退。日行九十七分，八十四日退十二度一百八十分。又留二十六日乃顺行。初日行五十八分，日益度一分疾。一百一十四日，行十九度三百二十三分而伏。  
 

岁星入列宿占第二十六

　　角：岁星犯左角，天下之道皆阻塞。犯右角，天下更王，使绝灭。守留角中，五谷成熟，留之一百日，兵起。木犯守角，王者大赦，忠臣用。木乘左角，法官诛。木乘右角，大将军死。木逆行于角，人主出入不时。若有急事，千里之行。凡木犯守乘左角七日已上，天下大赦；守右角，贤士用，期七十日。

　　亢：岁星犯亢，天子坐之，则败于君。木数入亢，其国疾疫。木经亢，韩郑有兵。木守亢，小兵。木逆行守亢，为中国兵。木犯守亢逆行，失国，其明色，大政不用。

　　氐：木犯氐，国无储。木舍守氐，其国岁熟，贱人有疾。木乘氐之右星，天下有大水大兵。木乘氐左星，天子有自将兵于野。木出入舍氐者，（天库之星也。）其国有急令，其岁太平，环而守之，其国以兵致天下。氐为嬖妾有喜者，若与月合在氐而晕，不出四十日有德令。木守氐，王者立后，期十八日。木犯逆行守氐，国大饥，人民流亡，亦为人多病。

　　房：木入房十日成句巳者，为天子恶之，以赦解之。（金水同占。）又曰：为皇后夫人丧，谓房东行复还返也。木舍房氐，氐色不明；有丧。又曰大水。木守房，为大人忧，以赦解之。木犯房，将相有忧。木舍房，人主喜，其将相大吉。

　　心：木近心，七日以内有暴贵者，远不出百八十日。木经心，清明列照，天下内奉王化，帝必延年。木乘心，其国相死。木居守心，王者行天心，阴阳和，天下大丰，五谷成熟，有庆赐，贤士用，皆有德令。木犯乘守心，大人凶。木中犯乘凌太子位，太子忧；犯少子位，少子忧。

　　尾：木入尾者，易后太子者；后族有升显者，不出百八十日。木守尾，民人为忧，大臣作乱者，若反逆，从大将家起，若中有谗谀者，期二十日，若卿出当之。木乘犯尾，早谷大贵，人人相食。木守尾三十日，王者立贵后夫人。若生太子，欲封宠后族，人主以嫔为后。

　　箕：木入箕，天下兵乱，箕中有一星，民莫处其室。箕，木在箕南旱，在箕北有水。其年木入箕踵者，岁熟之象也。木入箕中，行疾，中有口舌相谗事，期五十日，若百三十日。木守犯出箕，多恶风，谷大贵，天下大旱，饥死过半，民相食。

　　斗：木犯南斗，为有赦。木乘凌南斗，有大臣反伏诛者。木入南斗中，死者甚众。木经南斗魁，失道者死。木经南斗，与国福，岁大熟。木入南斗，若留守十日，所居之国当诛。

　　牛：木犯牵牛，越献金银。木居牵牛，三十日至九十日，天下和平，道德明，四夷朝中国。木入牵牛，农人死于野，阴阳不和，五谷多伤。木犯牛，留守之，为有破军杀将，牛多死。

　　女：木入须女，有进美女者，大人庆，若宜女喜，立后，拜太子，期四十日，若九十日，宫人有受赐者。木守须女逆行，其君废农桑。木守须女，米一斗三百，民有自责者，多火灾。木逆行留守，凌犯须女，天子及大臣有疾，必有苛政，布帛贵贱不时。

　　虚：木入虚，天下大虚。木经虚，齐国多忧。木守虚，七日已上，尽三十日，王者起宗庙，修陵冢，有白衣之会，不出九十日。木入守虚，留守之。二十日不下，有立诸侯；六十日不下，国有死将；百日不下，改年号，大臣戮死，期二年。木犯虚而守之，王者以凶改服，有白衣之会，不出六十日，天下大饥，人民流千里，君臣离散。

　　危：木舍危南，雨血膏王室。木守危，三十日若二十日，诸侯天子更宫室，民多土功，有哭泣之事。又为多盗贼，民相恶之。

　　室：木犯营室。犯阳，为阳有急；犯阴，为阴有急。木入营室而人主有赏赐之事，天下当有受赐爵禄者。木处营室东壁，赦，其去阳之阴，天下喜，牢狱虚。木守营室，民疾病，有德者得地，归与民爵。

　　壁：木居东壁，五谷以水伤。木守壁，天下大赦。王者有尧舜之治，四海同心。木犯壁，天下兵起，一曰狄兵起。

　　奎：木入奎，其年五谷以虫为害。居其南，籴贱，牛马缯帛皆贱。居其西，籴物贵，人不安。木处奎中，小赦。木守奎，北狄来降。木逆行入奎而守之，其君好攻战，兵甲不息，人民流亡，不安其居。

　　娄：木入娄，国有聚，人主丧，期一年。木守娄，王者承天位，天下安宁，有庆贺，有兵罢。木逆行守娄，其君牢吏断狱不用，不以时，民多怨讼，若有赦令。

　　胃：木犯胃，为天下五谷无实以为灾。木经胃、昴、毕，赵水涝，鱼行人道。木守胃，国以无义失币，有水旱事。木守胃，王者顺天德，中畿国昌。

　　昴：木乘昴，若出北者，为阴国有忧，若胡主死。木守昴东，籴大贵，三月后守北，其岁有德令。木守昴，王者有德令。昴者，天之内室，岁星近之，下狱之臣有解者，不出四十日。木守昴毕，东行至天高，复反至五车，为边兵。一曰为赦令。木守昴，入守天狱，天下狱虚。木乘守昴，若出北者，为阴国有忧，胡王死。（土水同占。）

　　毕：木犯毕，出其北，阴国有忧；出其南，为阳国有忧。木入毕口中，边有兵。木出毕阳则旱，出毕阴则水为灾，政令不行。木处毕北，其年有赦令，有别离之国，夺地之君。一曰岁水。处毕南，有土功，男子多疾疫，岁旱，晚水；处东，多暴雨，金器刀剑贵。木守毕口，国大赦，王赐夷狄，若有功德令。一曰币大贵。木犯附耳，兵起。若将相丧忧，不即死退。

　　觜。木犯觜觽，其国兵起，君诛罚不当。木守觜觽，君臣和同。木犯守觜觽，不出一旬，必有觇候之事，农夫不耕，天子皇后俱忧，期甲辰日。

　　参：木犯参，水旱，谷不收。木处参东，若处伐东，东多流人，多暴雨；处参北，若伐北，多冲水。木处参，天下农夫不耕。有赤星出参中，边有兵起。木入若守伐，天下有兵。

　　井：木入东井，主秦国，留守之，以仁致天下。木犯东井，人主有行仇水之事，大将恶之，其国内乱，有兵起。木犯井钺，刑罚用，兵起。木乘守东井，人主有法令水术之事，逆臣为乱，将军死，人君有忧。

　　鬼：木犯鬼锧，人君有忧，斧锧用，大臣诛。木入鬼，留十日已上，令散于诸侯，期六十日，若十月。木逆行抵舆鬼中央者，其君主之。木守鬼，为大人有祭礼之事。木守鬼，出于左右，贵亲坐之。木守舆鬼西南，为秦汉有反臣，以赦令解之。木干犯守天尸，国有丧。天尸，鬼中粉白者是。

　　柳：木犯柳者，有木功事，若名木见伐者。木经柳，国多义兵。木守柳，贵臣得地，有德令，不出九十日。木逆守柳，为反臣，中外兵起，以德令解之。

　　星：木入七星，有君置太子者。木留七星，为天下大忧。木守七星，多火灾，旱，万物五谷不成，有兵饥。木入若守七星，盗贼有兵。

　　张：木入张，旱，多火灾，万物百谷不成。木逆行张，其君用乐淫泆。木处张西，岁大水；东，为大旱。木守张，天子有庆贺事。木守张十日，其岁大丰，五谷成；三十日不下，天下安宁；守之留百日，其主升平，君臣同心。木逆行守张，人民疾疫，多心腹病。木犯张，若守之，王者政事，若有千里之行。

　　翼：木入翼，人多死流亡，五谷伤于风，期一岁中。木出入留舍翼，荆楚有急，岁多大虫，六十日不下，小人失功。木守翼，王者应天，又方术之士大用，翼辅正政，天下符瑞，不出九十日。木守翼，主圣，天下和，五谷登，人民乐，礼义兴。

　　轸：木入轸中，伺其出日而数之。期二十日，皆为兵发，伺始入处数之，率一日，期十日，军罢。（二十八宿中外官，同有此占。）木逆行至轸，及守之，其国有丧，人君改服，天下更主之令，期二年，王者以赦除害。一曰所舍七日不移，有杀君者。木逆行至轸，及守之，其国有丧人君者。木在轸，王者忧疾病，若有丧，不出九十日，改服，王者修宗庙，赦三万里内，灾消。木处轸东，籴贵。木处轸西，有女丧，若有水。木守轸南，六畜及车贵。木守轸北，为多疾病。  
 

岁星干犯中外官占第二十七

　　木入五车，兵大起，五谷大成。

　　木入建星，诸侯有谋入关者，期六十日，若百五十日。

　　木守天关，有兵起，期三年。

　　木行南河戒中，为四方兵起，百姓疾病。木乘南河戒中，出南河，为中关兵起。岁星乘北河戒中，若出北河，戒北为胡王死。

　　木在轩辕中，有女子反谋君者。木行犯守轩辕，女主失势。一曰大臣当之。若有黜者，期二年。木中犯乘守轩辕太民星，大饥，大流皇太后宗。木乘犯守轩辕少民星，小饥，小流皇后宗，有诛者，若有罪戮。

　　木入少微，君当有求贤佐；不求贤佐，则失威夺势。木犯守少微，名士有忧卒，王者任用小人，忠臣被害有死者。

　　木逆来犯帝座，其色白者，有赦。岁星守黄帝座，大人忧。

　　岁星犯平星，凶。木守平星，执政臣忧，若有罪诛者，期一年。

　　木守入羽林，诸侯悉发兵，强臣谋主，王者有忧，期三年。 


乙巳占　卷第五

荧惑占第二十八

　　荧惑，一名罚星。南方火德，朱雀之精，赤熛怒之使也。其性礼，其事视察，其时夏，其日丙丁，其辰巳午，其音徵，其数七，其帝炎帝，其神祝融，其虫羽，其味苦，其臭焦，其卦离。主视明罚祸福之所在，荧惑伺察而行殃罚。《易》曰：相见乎离。又曰：重明以丽，大人以继明照乎四方。主逆，共主灾旱，主察狱，主死丧，为礼，以为理官，敕举纠察，以明奸凶所在，而垂示应变。为人君，常以夏时修荧惑之政，则君正臣忠，父慈子孝，咸得其理，不失礼节矣。

　　荧惑之政者，人君命大臣，三公赞杰俊，遂贤良，举长大，行爵出禄，必当其位；断薄刑，决小罪，出轻系，宽重囚，益其食，祈祀山川，雩请谷实，则荧惑顺轨而无变异。其国有礼，咸得其宜，炎气长物，以成百实。

　　若人君兴土功，合诸侯，起兵动众，举大事以摇养气，坏隳我众，伐大树，失农时，烧燔布暴，芟刈草木，用火于南方，则荧惑怒而芒角变常，行度错逆。大臣反，国相诛，人君忧。天殃罚之，民不昌，谷不成，万物不长，兵旱灾火并起。

　　人君以夏行秋令，则太白之气干之，色白而昧，若雨数至，水涝，五谷不滋，四鄙入堡，草林零落，果实早成，民多疾疫，孕女多灾，有大丧。以夏行春令，则岁星之气干之，色青而变，人君有忧，蝗虫为灾，暴气未格，秀草不实，五谷晚熟，百螣时起，其国乃饥，谷实鲜落，民乃迁移。以夏行冬令，则辰星之气干之，色黑而怒，年兵起，有患死丧，草木枯落，后乃大水败其城郭，雹冻伤谷，道路阻塞，暴兵来至。

　　人君失时令，则荧惑错乱逆行。乘凌守犯，芒角动摇，句巳环绕，无所不为。或下化为人，童子妖言并作，惑乱人民，人君忧之，宜修德以谢其灾。

　　荧惑，火星也。火性炎上，而为礼察观政焉。人君视正，明察教令，决断清审，则分别贤愚，政理明哲，以应天心，则荧惑明而小，光而不怒，炎暑之气，长养万物，百殃息矣。人君若佚豫骄怠，狱讼不止，贤人在野，小人在位，视听不明，贤愚莫辨，则荧惑大而明，怒而芒角，以告罚焉，则灾旱疾疫，非时失宜，反罚俱作矣。是故荧惑所在，伺察人君，国分主者得失，以罚之也。其示罚，灾旱凶祸并至，怒动芒角，为大兵起，盗贼不止，国将死亡。

　　荧惑小而赤，主兵罢，行成句巳，战，凶，国有军。

　　火始出色赤而芒角，军在必战，无兵兵起，随芒所指，破军杀将之象也。

　　火芒角，火盛大动摇者，利为客攻声有威。

　　火不动，兵战凶，有诛将。

　　火留三日已上，大将死；留五日，军败亡地，留十日，君死国亡之象也。

　　火去复逆行其宿，有破军死将，亡国死王者。

　　火所留逆之国，起兵战斗，杀将乱军，亡国破家，父子相去，至于流血，谓顺度所留也，其越度留者益甚。

　　火所乘凌守犯宿，其国必当死亡。

　　凡用兵战者，宜背荧惑。如荧惑行在鹑火之次，宜背午以战，及以月将加时。背胜光而战，大胜。

　　火犯木土，为大战；太白傅之，亡偏将；荧惑环太白，偏将死；与太白相逆而斗，破军杀将；荧惑入太白中上出，破军杀将，客胜。金火相犯大战，金在南，南邦败，在北，北国败。所斗之野，破军杀将。火所在，不利先起。

　　火所行之处留守之，皆为大祸，君死国亡。若其君修德，则不为咎而加福矣。（犹宋景公荧惑守心，景公出三善言，荧惑退三舍，而延二十一年矣。是故人君视荧惑之所在，而修德以禳之矣。）

　　月与火相犯，贵人死。

　　凡火行复迹，名曰烧迹。大凶旱饥，兵败国亡。

　　荧惑平见，入冬至初日，减二十五日，后六日减五日去二十五日。余者以冬至后平见日毕，于小寒入大寒，三日加两日，于平见日毕惊蛰初日。毕于谷雨，均加二十九日。自入立夏初日，加二十九日，后三日减一日，计日减去二十九日。余者以加平见日，毕于大暑日，入立秋依平。自入处暑日，四减一日，毕于立冬日，入小雪日，毕于大雪日，均减二十五日，初见去五日十七度，行星法在岁星占内。荧惑见在冬至初日，率百四十一日行一度，一百六十七度在也。  
 

荧惑入列宿占第二十九

　　角：荧惑犯左右角，大人忧。一曰有兵，大臣为乱。火入左角，有大赦；入右角，兵起。火守左角，左将忧；入右角，右将忧。火守天门，主绝嗣。火成句巳环绕角，有芒如锋刃，天子失位。

　　亢：荧惑入亢，有芒角犯凌之，当有白衣之会。火入亢天子庭，有兵水灾。火守亢，成句巳，而环绕之三十日，天子自将兵，国易政。火逆行守亢，为中兵。火犯亢者，臣乱，多疾疫。

　　氐：荧惑入氐，（一名天子宫也。）天子失其宫。火入氐，留守二十日不下，当有贼臣在内下反者；三十日不下，其国兵起，人主当之。凡氐为天子宫，罚星入之，宫中不祥之应，所守之国其君死。火逆行氐，失地。一曰多火灾。火守氐成句巳者，大人忧，天子恶之。一云：赦，期六月。火逆行入氐，大臣谋反，以其事成。

　　房：荧惑星干犯凌房，国君有忧，色青忧丧，赤忧兵，积尸成山，黑有将相诛，白芒角火灾。（金同占。）房四星，股肱将相位也，五星犯之，将相有忧。火入房三道，天子有子。火入房，马贵；出房，马贱。火行房南，旱，若守之，为丧；行房北为水，若守之，为兵。火出中道留也，天子有丧，期三月、四月，天下大赦。火犯房钩钤，王者忧。（金同。）火逆行至钩钤，王者忧。火逆行至钩钤，天子侍臣俱亡。

　　心：荧惑犯心，战不胜，外国大将斗死。一曰主亡。火犯心，天子王者绝嗣。火犯太子，太子不利；犯庶子，庶子不利。（土同占。）火舍心，大人振旅，天下兵；若色不明，有丧。（金同占。）火守心，大人易政，主去其宫。火逆行而西守心二十日，大臣为乱。火逆行守心，泣哭吟吟，王命恶之，国有大丧，易政。火守心；哭声吟吟。（金水同。《汉书天文志》：高祖十二年春，荧惑守心，宫车晏驾。）
　　尾：荧惑在尾，与辰星相近，天下牢开，大赦。火留尾箕，臣下淫乱。火守尾，岁多妖祥，皇后恐。又曰：人民为变，国易政，兵始动，人君有忧，大臣作乱者，若从大将家起。（五星同占。）火犯守尾，妾为夫人，女主后妃恶之。（土同。）火守天江，赤地千里，人民流亡。　　

　　箕：荧惑入箕，谷大贵，天下大旱、饥、死。火出天梁，守箕，大赦。火守箕，燕主有疾。一曰忧内变。火守箕，人主恶之。火入箕中，若守之，天下兵起，吏人相攻，士卒半死，人民流亡，不居其乡，其国失地。

　　斗：荧惑犯入斗，为有赦。（五星同占。）火犯斗，破军杀将。火犯斗，且有反臣，道路阻塞，丞相有事。火入向斗，三月吴王死，二月皇后死，一月相死，不死走出。火入斗，大臣之国内外谋，大乱。火入斗中，国有大乱，兵大起。火入斗口中，大臣反被诛，若相出走。火守斗，赦。一曰二十人大赦。火守斗，留二十日巳上，宰相出走，既已去之，复还居之，宰相死。火入斗，若守之，所守之国当诛。（木同。）其地有乱君。火入斗，晨出东方，因留守，其国绝嗣。火守斗，为乱为贼，为丧为兵，守之久，其国绝嗣。（《汉书天文志》云：孝武元鼎中，荧惑守斗，其后越相吕嘉杀其王及太后，汉兵诛之，灭其国也。）
　　牛：荧惑入牛中，四月，越王死，籴大贵。火守牛，民饿，有自卖者，多火灾。火守牛，有牺牲之事，有反逆者从中起，有走军死将，期一年。火犯牛，留守之，有破军杀将。（金犯牛同。）

　　女：荧惑入女中一旬，王后死，布帛贵，天子内美女。不然，兵甲起。火守女，皇后病疾，宫中有火灾。火留逆行犯守乘凌须女，天子及大臣有忧，必有号令。

　　虚：荧惑入虚中三月，齐王死；八旬，相死，不死走出。火入虚，天下有变，诸侯有死者，有罢军破将，天下更政令，期一年。火舍虚，天子喜，赐诸侯。又曰：舍天府门中央，天下赦。火守虚，赤地千里，人相食，将军兵发，天下更令。火入虚之而犯之，天子自将兵，流血满野，必有亡国死王，期一年。

　　危：荧惑入危，大赦天下，贼臣起。火舍天府下，天子赐诸侯王；舍门中央，天下赦。火出入留舍危，其国缮城郭而起兵。火守危，大臣为乱，大国有忧，人民为忧，国易政，不出其年，天下疾死者不葬。火入危守之，诸侯王谋大兵起，天下有忧。若土功。守上星，为人民死；守中星，诸侯死；守下星，大臣死。期一百八十日。

　　室：荧惑犯室，以贱人为役。火入室，大臣匿谋，齐国有兵，诸侯人民多死，岁不收，期十日。火逆行室，环绕之，三十日，有破国；六十日不下，有崩主，若太子死，期一年，中二年，远三年。火逆行经犯室，臣谋兵起。火入室中，天子宫也。留二十日已上，天子恶之，期不出十月中。经云：大臣伐主。火守室，天子为军自守者，有水灾籴贵。又曰：守三日，王者崩，及立王。火入室，守天宫四十日，天子转粟千里，各虚其舍。火守室离宫正东为父，守正西为母，守正北为妻，守正南为子，守正舍星为身。其言赫赫，某国离易，近期三年，远期五。

　　壁。荧惑入壁中三月，卫国君死，入五月，相死，不死走出。（二十八宿同有此占。）火守壁，为天下兵起。一曰狄起。（木同。）火入壁留守之，有土功。

　　奎：荧惑入奎中，人多疾。火入奎中三月，鲁主死；入旬，相死，不死相走。（二十八宿同占。）火入奎环绕之三十日，相死；三月不行，其国王死，不死走出，期三年。火守奎，移动进退，为赦。又曰：天下大水，民多死。火守奎二十日已上，大臣有谋国，有兵。若有死王，加兵于鲁国之地，期一年。

　　娄：荧惑入娄而守之，天下有聚众，兵大起，车骑用，必有死君走相，天下不熟，民饥，非一国。若山林有大盗，道路阻塞，期一年，远二年。火入娄，成句巳，国有焚烧仓库府库之事。若逆行至奎，大兵起，臣谋将军为乱，期不出年。火守娄，卒人病，大小金银贵。火入守娄，其国坐之。一曰：守三十日，其国君有忧。

　　胃。荧惑入胃二十日，天下有兵敌，仓廪粟出。火守胃，其年旱饥，民多疫，王者行仁则吉，此火克金，以礼教义天下，无咎。火入胃而守之，三十日不下，赵地大急，人民半死，大兵起，客军败，主人胜，期不出一年。火入若守胃东出，民扰。

　　昴：荧惑犯昴，若入之，胡人聚中国，匈奴大出，四夷兵起，国有忧。火入昴，天下不安，兵起，有兵，兵亦罢。四月、五月大赦。近期十五日，远期三十日赦。又曰：不可为客。一曰：贵人多戮死者。火守昴，无罪者诛。火守昴，胡人不宁。火入昴，已去复还守之，有臣为天子破军匈奴者，期三年。火犯昴，胡民疾病。一曰有赦，狱讼疑，出囚。

　　毕：荧惑犯毕右角，大战；犯右毕角，小战。凡五星犯毕，有边兵，刑罚用。火入毕中，国君自卫守。火入毕，将相忧。一日国相死。火入毕口，有大赦令，期十五日。若三十日，将相忧。若其国有白衣徒聚，期不出一年。火逆行毕至昴，期为死丧寇乱。火逆守毕，兵大起，马顿其蹄；牛运其角，妇儿碌碌，无所止属，万民为其处，饥于菽粟，人人相食。若其国政不安，其留二十日已上，当有掠者，期七十日，赵地凶也。火犯附耳，为兵起，若将相有丧忧，不即免退。

　　觜：荧惑犯觜，其国兵起，天下动移。火与觜合，赵相死。火守觜，将军及天下之军破，牛马有急行。火守觜，国易政，天下多不孝，父子相斗，铁器贵。火犯守觜，野多反者，鈇钺用。

　　参：荧惑犯参，有将反者，兵火连，四方相射，王者不安，转徙宫室。火舍伐，不出三旬，大赦。火守参，以四月守火入参，金钱发。火与钟龙并见参中，天子秉政，有戮死臣。

　　井。荧惑犯井，小有兵，群臣有以家事坐罪者。火以春入井，赦。火入井，兵起，若旱，其国乱。有兵兵止，无兵兵起，大臣当之。火出北河戒至井，干一星，将军有野死不葬者；干二星中，幸臣有市死者。火守井，大人忧。火入井，留守井中，天子有火灾。火干犯乘守，钺用，为其国内乱兵起。（金同。）一曰：执法者诛之。

　　鬼：荧惑犯舆鬼，皇后忧失势，其执法者戮。火入鬼，有兵丧，金玉用，有大赦，及留守之，物贵，天下大疫，其留二十日已上，兵大起，多战死者，为宗庙神明事。若民多痢疾，若有女丧，期十日。火入鬼，火贼在大人之侧。火守鬼东北，男子兵相杀毒守东南，万民多死；守西北，为戎兵反逆兵事；守西南，人君恶之。秦汉有反臣兵事，以赦令解之。（土同。）火出入鬼，守成句巳，尊者失宗庙，期六十日，若百八十日。火经鬼中，犯乘积尸，兵在西北，有没军死将，又留守之，天子有丧，期以十二月。从西来人守之，下贱多死，有土功事，有德令。

　　柳：荧惑犯柳，有木功事，若名木见伐者。（五星占同。）火入柳，诸侯有庆贺之事，天下大乐。火守柳，有兵，逆臣在侧，天下旱，多火灾，万物五谷不成，籴大贵也。火犯守柳，有遵主为非，乱其国事，若天子以饮食为害，不安社稷。

　　七星：荧惑入七星，君有置太子者。火入留舍七星，国失地，天下大乱，若臣下衣服失度。火守七星，有兵，若聚车骑。又曰：社稷倾亡，宫中生荆棘。又曰：治宫室之事。火守七星三十日，其君忧。火守七星，为臣，中外兵，以德令解之。

　　张：荧惑入张，大乱兵起，六月干之，国空。火逆犯乘张，大乱兵起。火与张合，所在之国不可举事用兵，必受其殃。（《汉志》云：水合于危同，又水合于斗同。）火守张，法大将有千里惊，大水，五谷贵。一曰：有土功，作役不时，百姓怨谤。火守张，兵起，女主用事，宫中生荆棘。火非其次守张，当去不去，其绝大赤，其国举兵，从留得其次，不为灾殃。火犯张，若守之，天下有兵，宫门当闭，天子有急，女子不安，五谷不成，人民大饥。一曰：火居张，人绝粮。

　　翼：荧惑犯入翼，车骑无极，四海大兵，民当何息？万民若饥，当何所食？火逆行翼，不出其年，有军起，天下大忧。火守翼，若大旱，鱼盐五谷贵，万物不成。火逆行翼，岁饥，民流千里，有亡国，蛇龙见。

　　轸：荧惑入轸中四月，楚王死，入旬日，相见□，不死走出。（二十八宿同占。）□□□火入轸，兵盗。一云水旱为害，人民扰动，妖言无实，国政数改，士卒劳苦。火出轸南，民多病；出其北，民多死。火守两角间，若至轸道，绝出其南，多病；出其北，多死；出其阴，阴伐利，战胜；出其阳，阳伐利，战胜。火以十月守轸，三十日车骑发，若居轸中心，天下人尽给军事，无得居家者。火守轸，旱，水枯阻塞，国多火灾，万物五谷不成。火干犯轸，大臣戮死。  
 

荧惑干犯中外官占第三十

　　荧惑入五车中，大旱。一曰：留不去，旱。火入五车中，必赦。一云行令法。

　　火犯守五诸侯，大臣有谋反者不成。（武德二年冬，火入五诸侯，怀恩王谋反伏诛也。）

　　火守天江，赤地千里，民人流亡。

　　火行南河界中若守，一曰：守南界，为主旱。火行南河界中，若留止者，为西方兵起，百姓疾病。（木同占。）

　　火入若舍北河界，天下有覆囚移系。一曰大臣诛。

　　火守积水，兵起，国有水忧。

　　火守积薪，旱，多灾。

　　火犯轩辕，御女、天子仆死。火干犯，女主当之。守轩辕五日，兵起。火守轩辕，宫中有诛者，期百二十日内。

　　火犯少微，贤士有让善者。火犯少微，人君当求贤德，不则失威夺权势。

　　火入太微，天下不安。火犯太微门右，大将军死；门左，小将军死。（木同。）大臣有忧，执法者诛。火犯太微东南垣星，天下大饥，近期一年，远五年。火常以十月、十一月入太微天庭，受制而出行列宿，伺无道之国，罚无道之君，失礼之臣。若干犯左相，左相诛；犯右相，右相诛。守宫三旬，必有赦，期六十日。火入太微天庭，色白润泽，期一百八十日有赦。

　　火入帝座，其色白者为有赦。（五星同占。）火触犯黄帝座，主亡。  
 

填星占第三十一

　　填星，一名地侯，中央土德，句陈之精，舍枢纽之使也。其性信而圣，其事思而睿，其时四季，其日戊己，其辰辰戌丑未，其音宫，其数五，其帝黄帝，其神后土，其虫倮，其味甘，其臭香，其卦坤艮。填星为女主之象，坤之气也。言福佑信顺，所在之国大吉之，为聚众土功，所在之分，成国君而兵强。土主四季，人君之象，无所不去，故于四时行令，必信而顺，以为四行之纲维，犹如地之纪持，以配天成功也。

　　人君象地之载不可动，苗稼可收敛蓄积，子以成，百谷以养，则填星黄明光润而大。履道不越，以降人君，百禄万福，庆顺之征焉。填星所处，君圣臣忠，民信物顺，则填星光明盛大。祥风至，以出动万物，人君昌，其国兴。人君若不思虑政道，教令不信，以权诈威物，则填星降之不祥，变色微小，其国不昌，大风暴起，伤损百物。犹周公居东，成王不信，而大风拔木，邦人斯恐，若此之变也。

　　填星主福德，为女主，所在之国有福，不可攻伐之，称兵动众。填星黄润，女主吉。芒角者，有土功聚众事。色白，女主退亡丧。黑色，人君暗，国败。赤色，有兵。土与木合，为覆军杀将，合战斗，兵内乱。土木合，其邦饥，战不胜，亡地，所去之分失地，所入之分得地，益主食。隋二世大业十三年丁丑，林钟御律，摄提地候，依于参晋。我大唐时，爰发义旗，肇基王业，遂克平宇内，方举乾维，再育苍生，更悬日月。历数钟于中运，符瑞感于黄神，圣德溢于百王，奇功迈于上古，此则参为唐晋之分。填主福圣之征，感天顺民，在于斯矣。

　　星平见，入冬至初日，减七日，后九日加一日，以灭平见日及分。毕于气尽日入小寒，均减九日；入立春减八日，以次气则降减二日；入谷雨，毕芒种，均减三日，入立夏内减三日，入夏至日内减二日，二十月外毕；小暑五日内减一日，五日外毕。小暑五日减一日，五日外毕，气尽依平见。自入大暑已后，四日加一日，毕于立秋；自入处暑均加九日；自入白露初日加九日，后五日减去一日，以减九日而加平视日，毕于寒露。自入霜降后，九日减一日；毕于大雪，初见去日十七度。行星法在岁星占内。填星初见，顺日行六十分，八十三日行七度二百九十分而留四十八日，乃退四十一分。一百日退六度八十分又留四十七日，而顺行六十分广八十三日行七度二百九十分而伏矣。填星行无迟疾，以象女主持纲纪，不轻变异，迟行以象人君，不可轻违也。  
 

填星入列宿占第三十二

　　角：填星犯左角，大战。一曰将军死。土守左角天门，多贵人死。土守右角，天子好游猎，国亡。土守角，为水，有兵灾。土留两角间，军兴国庭，关梁阻塞。

　　亢：填星犯亢，廷臣为乱，诸侯当有失国者。土逆行亢，女主治政。一曰：从倚亢前，女主非其人，若贱女暴贵。土守亢，五谷伤，人流亡。土守亢，四海且安，君贵礼义。土守犯亢，逆行不顺，失其色，大臣不用。

　　氐：填星逆行氐，女主不当居宫。土犯氐左星，左中郎诛死；犯右星，右中郎诛死，期三年。守氐星，有拜贺太子。一曰：贱人女有暴贵者，若有土功之事。土守氐，有赦令。土守氐，即岁安。色赤，有分裂地之君，四夷不服，天下大疫。土守氐，天下必有亡国死亡。

　　房：填星犯守房，成句巳，天下相诛，夫人丧。土入房三道，为天子有子。（火同。）土守房左右，去复还，庶子秉国。土守房，国有女主喜，大赦，其国有兵发，有反逆臣，大人丧，天下易政令。土守钩钤，王者失天下。土犯键闭，王者不宜守宫下殿。魏齐王正始九年七月癸丑，土犯键闭，明年，车驾谒陵，司马懿奏诛曹爽等，天子野宿，于是失势矣。

　　心：填星犯心，王者绝嗣，犯太子，太子不利：犯庶子，庶子不利。（火同。）土在心，人主贵清虚。土守心，其国相死。土守心，人主任贤。土犯乘凌心，天下大赦。土中犯乘凌心太子位，太子忧；犯少子位，少子忧。（五星同占。）土守心，义士多烈节，庸夫立义也。土守心，太子反。土守心，太子庶子出。色光明赤黄，吉，有赐贺之事。土逆守心成句巳，若环绕之，其国内乱，天子恶之，以赦解之，期六月。

　　尾：填星逆行入尾箕，妾为女主。若星黄，后有喜，若立后。土守尾，芒角动，更姓易政，天下不安，其国兵起。土犯守尾，为夫人女主妃后恶之。

　　箕：填星犯箕，女主有忧，为天下大赦。一曰大乱。土守箕，后妃贵人大喜，若立王。一曰凌发，后宫有乱。土出入箕留守之，九十日，人民流亡，兵大起，期一年。土守箕，多雨虫，必有空国死王，客水至，小兵。

　　斗：填星乱行入斗，且失地，使之不然，无淫于乐，无见诸侯客，无所出游，如此即止。又曰：入天库，以丧起兵国中。土逆行斗，地动。土犯斗，先水后旱，若守之一旬，名水有溢者。不然，则有暴水出。土守斗，国多义士。土守斗，大臣逆，奸民贼子，欲杀其主。又曰：在阳，田宅贱；在阴，田宅贵。

　　牛：填星逆行牛，女主为奸为贼。土乘牛，为人相弃于道。土守牛，诸侯多忠烈，大赦，天下有急。土守牛南，为天子忧；守牛北，为美人忧。土守天关，气泄，贵人多死。土守犯牛，土功事。

　　女：填星入女，有女喜。土犯乘女，人民相恶，有女丧。土宿女逆行，变色不安明，女主不亲幸。土守女，多妖女。朝臣幸上。土逆行留守凌女，天子大臣必有变令苛政。

　　虚：填星入舍虚中，有赦德令，大人忧，天下大虚。土守虚，天下乱，政治急，王出。入留舍虚之中，且有急令，行未当至而至，有客兵，不过五日而去；当至不至，其国且用兵。一云兵起。土守虚之中，水且为急，进而守之，有客兵，斧钺将用。土入虚，犯守之，当有急令。星行疾而入，必有客兵，斧钺用，不出其年。

　　危：填星入危，天下大乱，若贼臣起。土出入留舍危，其国破亡失地，必有流血，其国空虚，有死王，期二年。土守危，天子弋猎，天下俭。土入危留守之，其国破亡，有流血，将军战死，亡地五百里，必有徙王，期三年。土守坟墓，为人主有哭泣之声。

　　室：填星居室，关梁阻塞，出入操持节，贵人多死。土犯室，犯阳，为阳有急；犯阴，为阴有急。土宿室而逆行，女子自恣。土守室，色黄白，女有分离赐邑而去者。土守室南，主赐金宝。土守室，为大人恶之，以赦解之。一曰太后夫人忧。

　　壁：填星逆行壁，女主干治。土守壁，远国献珍宝。土逆行壁，成句巳，其国必有大兵、土功之事，期六月。不下，天子有立王。

　　奎：填星入奎，以丧起兵。一曰国有水事。土润出奎，有善令；变色入其奎，有伪令来者；若出奎，有迫令出使者。土逆行奎，女主为贱。土守奎，天子诫在边境，不可远行、将兵出。

　　娄：填星入娄，五谷丰熟，人民息，天下安。土入留舍娄，天下且起兵。一曰外国兵来入。土逆行守娄，三十日不下，女主出入不时，女主谒行。若守之九十日不下，有奸臣谋主。土出入娄，六十日不下，用兵三年。至十日，小旱，秋有兵，禾稼不成，岁有霜。

　　胃：填星犯胃，臣为乱。土在胃阳，女主不用事；居其阴，女主死。土出入留舍胃，九十日不下，客军大败，天下小忧，兵不用。土守胃，岁谷大贵，动摇天下有兵。土逆守胃，若成句巳，天下有兵。六十日不下，士卒大饥，军大败；九十日不下，邻国有暴兵来伐中国，期不出一年。土犯守胃，天下仓有缮者，当有忧殃罚。

　　昴：填星入昴，胡人为乱，若胡王死，将军出兵，当有流血，兵起东北，不出其年。土逆行入昴，女主饮食过度。土守昴，天下民贫，人不得饱。土守昴，皇后忧失势，王者以赦除咎。土守犯昴，天下有福。土中犯乘昴，若北者为阴国有忧，若胡王死。（木水同。）又曰：兵北征胡。又曰：为白衣之会。出其北，为俭有忧。

　　毕：填星出其北，为阴国有忧。土入毕口，大人当之。土守毕，人君为下所制，政令不行。土守毕，边有军降，王侯受贺，若有大赦。土犯附耳，兵起，有将相丧忧，不即免退。（火同占。）

　　觜：填星犯觜，其国兵起，天下动移。土入觜，其国兵起，天下国中有兵。土守觜，国有谋反者，四方容动侵地，君王崇礼以制义，则国安，天下宁。（金同占。）土守觜，所出之宿，其国亡地；所入之宿，其国得地。

　　参：填星犯参，国有反者。土逆行，若留止衡中者，为兵革起。土守参，天下有大丧。土守参，大人出使，天下治城，奸臣谋主，有外兵。土守参，为后夫人当之。行阴，为水灾，五谷不成。

　　井：填星入井，大人忧之。行阴，为大水，五谷不成。土当在觜而去居井，亡地。土入留舍井，三十日不行，水且大出，流杀人民。土守井，为旱，赤地千里，不出九十日，有赦。土犯守井钺，大臣诛，斧钺用，有兵起。（五星同。）土入井钺，王者恶之。

　　鬼：填星犯鬼，其人君有戮死者。（五星同。）土犯天尸，皇后忧失势。土入斧钺，王者恶之。土舍鬼中央，赦。土守鬼西南，为秦汉有反臣，以赦令解之。土入若守鬼，为王者忧，财宝出，乱臣在内。若大臣诛，有干钺乘锧者，人君忧，金玉用，人民多疾。南入为男，北入为女人，西入为老，东入为丁壮。木倍贵。土干犯守天尸，随所守，王者恶之，不出七十日，其天下国大丧，阳为人君，阴为皇后，左为太子，右为贵臣。

　　柳：填星入柳，若不以正道而入之，其国有旱，不则有火灾。若逆行入之，地大动，山崩。土出入留舍柳，有急令，三十日。土守柳，天子诫饮食，食官欲杀主。土星守柳，为反臣中兵也，当以德令解之。（水同。）土守柳，女主敬祭祀。一曰多水灾。

　　七星：填星出入留守七星，其国五谷大贵，守五十日不下，有兵起，负海国大败。土守七星，有迁王。一曰有立后。

　　张：填星入张，天下大道去，阻关梁，宗室惶惶。土留舍张，为阴阳尽，民流千里，鱼鳖死于阴道，民忧疾贼。土守出入留舍张，车尽出，其秋冬仲月土功事大起。土守张三日，其事微；守之三十日，其事大。其国诸侯谋虑，大臣伏法死。土守张，多盗贼，人民相恶，兵起。土守张，兵大起。一曰有土功事。

　　翼：填星逆行翼，女主乱朝。土守翼，有反臣中兵也，（柳同。）若有土功事。土守翼，王者承德，君臣贤明，六合门同气，天下和平，礼乐大兴。若守一年，十年丰。一曰女有喜者。土守翼，后夫人有喜。（火占同。）

　　轸：填星入轸中，候出日而数之，期二十日，为兵发，伺始入处而数之，率一日期十日，军罢。土出入留舍轸，六十日不下，必有大旱六月。一曰不出三年，河海尽空。土守轸，土功大起，国有白衣之会，必有亡地千里，不出其年。土出入轸，若守之，兵大起，有忧，江河当竭，天下大旱，禾稼死伤，人民大饥，期二年。填星干犯轸，国有死丧，人主恶之。  
 

填星干犯中外官占第三十三

　　填星入天库，以丧起兵国中。

　　土乘南河界，若出南，为中国。土守南河，蛮夷兵起，边界有忧，若有旱灾，人民忧饥。

　　土入轩辕干犯，女主失势，有忧丧，地裂，大臣有放逐者，五官有不治者，色悴，为忧为病，其所在干犯乘守者，有诛若有罪。土守轩辕，天下大赦。土守轩辕，天下大乱，后官破散，改政易王，人主以赦除咎，期三年。

　　土入干犯守少微，为宰相易。又曰为女主有忧。（水同。）土入干犯乘守少微，为五官乱，宰相有忧。（水同。）

　　土犯太微，女主持政，大夫执纲。

　　土出东掖门，为相受命，东南出，德令事也；出西掖门，为将受令，西南出，刑罚事。（月同。）期以春夏，入西掖门，出东门，皆为人君不安，欲求贤佐。入中华西门，出中华东门，为臣出令。入太阴西门，出太阴东门，皆为天下大乱，有丧，若大水。（月同。）

　　土守太微宫五帝座，必有破国易世立王，土入太微，干犯黄帝座，女主执政，用威势。

　　土犯天街，中外不通，四夷为寇。  
 
 
[楼主]  [3楼]  作者:kwanado 发表时间: 2009/07/04 10:50 [加为好友][发送消息][个人空间]回复 修改 来源 删除
卷6-10

 

乙巳占　卷第六

太白占第三十四

　　太白，一名天相，一名太正，一名太皋，一名明星，一曰长庚。西方金德，白虎之精，白招矩之使也。其性义，其事言，其时秋，其日庚辛，其辰辛酉，其帝少昊，其神蓐收，其虫毛，其音商，其味辛，其臭腥，其卦乾兑。易曰：说言乎兑，战乎乾。是故太白主兵，为大将，为威势，为断割，为杀害，故用兵必占。太白体大而色白，光明而润泽，所在之分，兵强国昌；体小而昧，军败亡国。

　　太白主秋，人君当秋之时，顺太白以施政则吉，逆之则凶。是故可以秋日赏军帅武人于朝，命将选士厉兵，简俊练杰，专任有功，以征不义，诛伐暴慢，而明好恶，以伏远方，完城郭，修器械卒乘，校田猎，习五戎，三令五申，以图军事，则太白光而润大，顺行轨道，其国兵强主昌，太白之见也。以其时修法制，缮囹圄，具桎梏，禁奸邪，务执缚，察狱刑，戮罪过，斩杀必当，无留有罪，不留无式。枉挠不当，人君大臣受其咎：施制合时，则太白伏见以时，进退如度，称兵及伐必克，四夷宾服。又于秋时，人君当审法度，养衰老，受几杖，筑城修垣，完囷仓；务收敛，纳蓄积，无出宿藏，无列土授封以伤秋收之气，太白喜而光泽，国民强矣。凡举大事，无逆天数，必顺时因类，则太白降之威，而奸盗自息，而戎狄宾服矣。天数建时，政不以类，则太白经天昼见，国易政，四夷内侵，中国乱，失道者乱亡矣。

　　若以秋时行冬令，则辰星之气干之，太白色黑而芒角，阴气大胜，戎兵来，风灾起，多盗贼，边境不宁，地震坼，而国有大丧重狱。以秋时行春令，则岁星之气干于太白，青而昧，小国旱，君有大忧，阳气迟，五谷无实，雨不降，岁旱，不荣不时矣。若秋行夏令，则荧惑之气干于太白，色赤怒而兵起，国多火灾，寒热不节，民多疟疾。蛰虫不藏矣。若行令得以其时，白色而光润，无错逆矣，而兵强可以攻守矣。太白从轨修度先时者，国有应变多拥之将，从革而应机改易也。太白主义人断狱，治军旅境以使民，仓禀盈实，则太白明静而国治也。若狱讼不理，弋猎非时，政教逆天，太白芒角动摇，而盗贼群行，兵骑满野，攻守不息矣，兵旱并起。夫秋主义，义者理财正辞，禁民为非者也。

　　凡用兵之要，必占太白，以金精大将之位，兵之象。太白出入，兵顺之吉，逆之凶。

　　太白出高，用兵，深入吉，浅入凶，先起胜；太白出下，浅入吉，深入凶，后起吉。

　　太白昼见，有兵兵罢，无兵兵起，不出六十日。出东方，始见为德，月未尽三日，在月南得行，在月北失行，是谓反生，不有破军，必有屠城，北国当之。

　　太白出东方，月尽三日，太白在月北，负海国不胜；在月南，中国胜；在月北，中邦败。

　　太白失行南，谓金入火，有兵罢。

　　太白出西方，为刑。

　　月生三日，太白在月北，负海战胜：在月南，负海战败。

　　太白与月相夹，有兵。容三指，有兵忧；容二指，有忧城，有偏将之战。

　　太白与月出，城守者援城。

　　太白与列宿相犯，为小战；与五星相犯，为大战。

　　太白出南，南邦败；出北，北邦败。

　　金出东方，为德事。用兵，左迎之吉，右背之凶。太白出西方，为刑举事用兵，右迎之吉，左背之凶。

　　太白守斗七日，夷狄侵。

　　太白入羽林，军兵起。

　　太白蚀昴毕，胡可灭。

　　太白光影，战不胜，将军死。

　　太白变色，随方向所在战胜，色青，东方胜也。

　　太白入月，四日候之，其傍有小星附出。若去尺余至二尺，客军大败。有死将，军在外；傍有小星，去之一尺，军罢。

　　太白色白而角，文也，不可以战；金色赤而角，武，可以战也。

　　太白与木合光，战。

　　太白应出不出，应入不入，此谓失色，不有破军，必有死将，所受之邦，不可以战。不当出而出，未当入而入，天下兵起，有败国受者，不可战。

　　太白始入，入十四日而复出，军战死，入七日而复出，相死也。

　　太白始出小后大，兵强。太白，有兵战吉，不战凶，顺而击之吉，逆之凶。

　　太白行迟，用兵迟吉疾凶；行疾，用兵疾吉迟凶。太白出则兵出，入则内兵，战有胜。用兵象太白吉，逆之凶。赤而战，白而角为丧。

　　太白在东方，与月并出，准之指间。容一指，期入十日，有军，军破将死，主人不胜；容二指，期十二日，军大败，主人亡地；容三指，期十六日；破军死将，王者亡地；容四指，期二十五日，客军大败；容五指，期三十日，军阵不战。

　　太白夕出西方，月始出三日，与月并出。其间容一指，军在外，期十日，有破军，将死客胜；容二指，期十五日，有破军死将，主人胜；容三指，期二十日，有破军死将，客军大胜，主人亡地；容四指，期二十五日，客入境，主人不胜；容五指，期三十日，军阵不战，并出者占，不并出者不占。

　　太白一东一西，害侯王；一南一北，兵乃伏。

　　太白犯房，戴麻森森；犯毕角二宿，战流血；犯左角，左将死；犯右角，右将死。

　　太白在填星北，天子失土。

　　五星及太白守毕中，国乱，大人当之，国易政。

　　太白、荧惑、辰星，守心，哭声吟吟。

　　太白入月中不出，客将死。太白入月中，而星见者，臣杀主。

　　月蚀太白，国君戮臣杀主。

　　太白经天，不出三年，必有大丧，大臣有殃，军事。

　　太白出，辰星不出太白，为客善，主人虽兵强不战。辰星出，即以太白为主人，有主无忧兵战。

　　金水俱出东方，东方同胜，西方国大败。

　　辰守太白不去，大将死，辰星居太白前，二日军罢。辰星出太白，小战；南三尺，军约大战。太白进，则兵进。

　　辰星太白俱出西方，西方国胜，东方国败。各出一方为格，有兵不战。

　　辰星太白俱出而合宿，乃战。异宿者，两军虽近不战。

　　太白出未高，敌深入者可敌，去勿追。太白出高，敌深入境，勿与战，去亦勿追。

　　太白入西方，未出东方。东方、南方起兵者胜，得地。其后主败将死。太白入东方，未出西方，北方兵起者，身死亡地。

　　太白主秦国，主雍凉二州。太白大，秦晋国与王者兵强得地，王天下。

　　太白赤角则兵战，白角兵起，黑角兵罢，青角忧。太白圆有丧，芒角，随芒所指，兵之所起。

　　太白昼见，为兵丧，为不臣更王。强国弱，弱国强。

　　太白昼见，亦为大秦国强，各以其宿占，其国有兵。

　　太白犯五星，有大兵；犯列宿，为小兵。太白犯荧惑，为大战。太白在南，南国败；在北，北国败。魏青龙二年五月丁亥，太白昼见，积三十余日，以晷度推之，非秦、魏，则楚也。是时诸侯使诸葛亮据渭南，与司马懿相持，孙权寇合肥，又遣陆机孙皓等入淮。帝亲东征，蜀本秦地，则为秦魏及楚兵俱起。

　　月与太白相犯，人君死，又为兵。

　　太白当见不见，是谓失舍。不有破军，必有死王篡其国。《宋志》云：晋咸宁四年，太白应见不见，至青龙五年十一月，羊祜伐吴，太白始夕见西方，而卒灭吴。当见不见之应。  
 

太白入列宿占第三十五

　　角：太白犯左角，大战，不胜，将军死。金守角一尺，十六日，太子骄溢，国都围，大人自将兵于野，民多疾疫，金守角为兵。其守色黄，大臣益地；色赤，臣欲反其主。金逆行左角间，有刺客，天子慎之。金守左角，群臣有谋不成，有其家坐罪。

　　亢：金入亢，中国有兵。若行疾犯凌而有芒角，朝廷贵臣有戮者，一百日，远八月。金星数入亢，其国疾疫。金守角亢，为兵，大人自将兵于野。金守亢，收敛用兵，以备北方。金逆行犯亢，为兵逆臣乱，人君有忧。

　　氐：太白犯氐左星，左中郎将诛死；犯右星，右中郎将诛死，期三年。又云：五星犯左右星数。（金同用。）金入氐，天下大疫。一曰有兵。金守五星同守之，加兵其国。

　　房：金入房成勾，为天子忌之，赦解之。金刺房心，皆正，不失仪，失则为变。金犯凌房，国君有忧。色青，忧丧；色赤，忧兵，积尸成山；色赤黑，有将相诛；色赤芒角，大丧。（一云：五星同占。）金守房，国大丧，大臣有戮死者，为良马出厩，臣益君命，臣胁君，天下易主。大人丧，有反臣，大臣当之。金逆行守房，群臣戴麻锵锵。金犯守房。为天下相诛。犯守钩钤者忧。

　　心：金守心三寸以内，帝统于兵，将军亡。（五星同占。）金中犯乘凌心太子位，太子忧；犯少子位，少子忧。金守心，天下大怪，金逆行守心，环绕成句巳，为大人忌，以赦解之。金中犯乘守心，为大战不胜，将军斗死。金犯守心，兵起，国相为乱。一曰：大臣当之。

　　尾：金犯尾，人民忧，国易政。金守尾，宫人有罪者为乱，多水灾，五谷不成。金出入留守尾，兵起于野，士将满道，不行，国乏粮。金留守尾，犯乘凌尾，皇后有珠玉簪珥惑天子者，谗谀大起，后相贵臣诛，宫人出走，兵起宫门。

　　箕：金犯箕，女主有喜。金守箕，大人位久守，多土功事，多疾疫，天下有兵。若动，天下有兵动，天下无所定计。

　　斗：金犯舍南斗七寸，阴乘阳，小人在位。入斗，将军戮死，国易政，期三年，将相有黜者。一曰：有被杀者。亦为天下受爵禄，期六十日，若九十日。金犯守斗，国有兵事，大臣有反者诛。金犯斗留守之，破军杀将。

　　牛：金入牛，为天下牛车有急行。金入牛，留守之，大人忧死，将军失其众，关梁阻塞，民饥，有自卖者。金守牛，兵革并起，期六十日。又曰：妖言无已。金犯守牛，国有大兵，将军为乱，大人忧，国易政。金犯牵牛，留守之，为有破军杀将。

　　女：金犯须女，布帛贵，军起。金去须女一尺而守之，天下多寡女。金出入留舍须女，棺椁贵，其国有兵。金守须女，王者发帛丝绵，库藏珍宝出。金守若入须女中，幸臣与女乱。太白守须女，妃谋主，兵发内起。金入须女留守，有女丧，大臣谋生。金逆行留守犯凌须女，天子及大臣有疾，女有政令。

　　虚：金入虚，不出九十日，有大赦天下。金入虚，国多孤寡。

　　危：金守危，去之一尺，诸侯无忠者，以谗言相谤，若有黜者。金入危，犯守之，为天下有急事，兵大起，国有忧，兵有加，齐国亡城。

　　营室：金去营室一尺守之，威令不行。金入室犯之，天下兵满野，人主威令不行，六十日不下，将军死亡。金守营室，天子及妃后与臣谋，兵起于内。金守室，为大忌，以赦解之。

　　壁：金去东壁一尺，诸侯用命。金守壁，右武并行，卫士用兵，大人当之。金守东壁，天下有军不战，大臣向正。金犯守壁，且有兵丧。

　　奎：金入奎中，大水横流，不出百日。金守奎，兵起出。一曰：圣人出；一曰：徭役大起，国有匿谋，不过岁中；又曰：大军战死，若戮死，期九十日，国有流民；又曰：赦，为王者忧，大人当之。金犯守奎，外兵来入国。若出奎一尺，四夷共理中国，期四年。

　　娄：金顺行入娄，子归其母，政令和平，国有喜。金去娄一尺，爵禄贵。金出娄，天下起兵，秦国以发兵加于鲁之城。金守犯娄，赤色，其乡吉，将军和平，天下有喜。

　　胃：金犯胃，色赤，五十日不下，其国大败，有亡主，期不出年。金入胃二十日，兵起流血，五十日不下，兵见，百里流血，后月赦，色赤如火，兵起流血。一曰：青黄，有德令。金逆行守胃，成句巳，其君死，大臣有诛。若去一尺，燕赵大饥，人相食，百八十日。

　　昴：金犯昴，旱，天暑，兵起，近期一年，远期五年。金入昴，天下扰，兵大起，期五十日。金入昴中，大赦，近期十五日，远三十日。金行疾，期近；金行迟，期远。入昴，大忧，国易政，兵大起，有流血千里，主命恶之，不出其年。金守昴，四夷有兵事。金逆行守昴，入下扰之，民多有下狱者。一曰：大臣有狱死。金入昴，若出昴北，若犯乘守，胡王死。

　　毕：金犯毕出北，阴国有忧。金犯毕口，大兵起，边兵败，一岁罢。亦刑罚事。金犯毕右角，胡兵大战。金入毕口中，有女丧。一曰：将当之，君有大忧，大人恶之。金在东方，入毕口，车马贵，易政。金守毕，劳其兵，乱。金犯守毕附耳，国谗乱，佞臣在主侧，以败猎惑主者，若相有善。

　　觜：金守觜，其国兵起，天子动移，大臣当之，国易政，兵起，斧钺用，期九十日。金守觜，当温反寒，当寒反温，当雨反晴，当晴反雨。四方客兵动，侵地，为君崇礼制义，则安国。金居觜，君臣和同。金守觜，万物不成。一曰：民多疾，大变。金守觜，天下兵起，人民相谋。

　　参：金犯参，兵将行。金犯参右肩，有大战，右将忧；犯守左肩，亦有战，左将忧，若大臣当之，将军死。金逆留止中卫，兵革起。金守参，有兵，天子之军破，牛马有急行。金守参，有赤星出中，边有兵。金犯守参伐，大臣为乱，车骑发令，皆兵起急。

　　井：金犯东井，人主浮船，五星同占。金犯东井，将军恶之。金入井中，大人卫守，国君失政，大臣为乱，兵大起。金犯中乘守东井，为其国内乱兵起，井钺干之，兵起，斧钺用。

　　鬼：金犯鬼质，将戮。金入鬼，为罪斩大臣，兵起，主旱。金入鬼，乱臣在内，有屠城。出入留舍鬼，五十日不下，民疫死而不赦。金行守鬼，成句巳，若环绕之，国有死王，大臣有戮，王者不行，人民死者大半。金久守鬼，病在女主，其留二十日以上，有丧，期八月。

　　柳：金入柳，兵大起，有益地者。金逆行入柳，成句巳，下刑上，臣谋主，人有怨仇，多暴死。金抵柳一尺，国有忠臣，专命无患。金犯守柳，主有急兵。若有变更之命，下凌上，君弱臣强，奸臣贼子，谋杀其主。金守柳，大将军出。

　　星：金犯七星，为臣乱。金入七星，有君置太子者。金经七星，民非吾民。一曰：当有诈为王者。金守七星，二十日已上，急兵事。金守七星，二十日已上，至三十日，大将出。

　　张：金乘犯张，三日已上至七日，将军内反，贼臣在侧。金守张，其国有兵，谋不成，天子以空发兵。金守张，为反臣，中外兵，以德令解之。（五星同占。）金犯张，兵革满野，天下易政。金犯守张，下凌上，君弱臣强，奸臣贼子，谋杀其主。

　　翼：太白入翼，天下兵塞。金守翼，为万物不成，人民流亡。守翼三日已上，为大乱，有大风。

　　轸。金犯轸，其国兵起，得地。金出入留舍轸二合，为楚府庭。太白，秦国之星也，主之。金行轸，客来过楚矣。金守轸，兵大起，有亡地千里，恐有丧兵，有人谋欲伐上者。入轸中，兵起，国易政。及有自来诸侯王受命于王者，男子有封爵之庆。士卒有征伐之役，诸侯应之，魏以位禅。（晋时太白入轸，及留度进退于午之间二十余日。晋伐吴之年，太白入轸。）金入守轸，兵大起，国易政，亡地千里。若有大丧，士卒有远征之役，吴楚当忧兵，期三年。  
 

太白入中外官占第三十六

　　金入五车，留不去，秦国金玉贵。一曰：兵大起。一曰：万人已上入国，以宿占其国。

　　金乘守天库，中国兵所向，无不胜。有自来王，将其人民中国，国有大喜。

　　金守南河，天下难起，道塞。

　　金犯五诸侯，与兵者亡国。

　　金犯南河戒，边兵，臣有谋，若兵起，夷狄君忧，若毁亡。

　　金犯轩辕御女，天子仆死。金入轩辕中，犯乘守之，有逆贼，若大灾。犯轩辕大星，女主忧。

　　金出东井，犯必有白龙出左右。

　　金入少微，君当求贤佐，则失威夺势。

　　太白犯少微，名士有忧，王者任用小人，忠臣被害者死。

　　金犯太微，立受事期，命夺号灭卫为期。金犯左右执法，执法者诛，若有罪。金以庚子顺入太微天庭中，天子所使也；不以庚子日，非天子之使。金当太微门，为受制，左执法为受事，右执法当为受事，守太微门三日已下，为受制，三日已上，为乱、为贼、为饥。

　　金入太微宫，抵黄帝座，有兵在中，五星触坐，君贼死。  
 

辰星占第三十七

　　辰星，一名安调，二名细极，三名熊星，四名钩星，五名司农，六名兔星。北方水德，玄武之精，叶光纪之使也，其性智，其事听，其时冬，其日壬癸，其辰亥子，其帝颛顼，其神玄冥，其虫甲，其音羽，其数六，其味咸，其卦坎，为月，为刑狱、险阻，故辰星主刑狱。所在之宿，欲其小而明则吉，而刑息狱静，百姓安。若大而光明，则刑乱狱兴，人民险害，有阻守之象。辰星所在，其国有权智，用兵为主。

　　人君当以冬时，修辰星之政，恤孤独，察阿党，谨盖藏，修积聚，培城郭，戒门闾，慎管龠，固封疆，备边境，防要害，慎关梁，不为淫佚，命将帅讲武，射御角力，节事省己，则辰星顺度。人君若淫佚非道，纵恣外戚，不禁近习，不恒狱刑，起众发征，开泄藏气，则辰星失行，伏见不常，伏见而有芒角矣，则民疾疫随之，以丧亡，国不昌。

　　人君以冬时行春令，则岁星之气干之，辰星色青，君忧刑狱动，生死不当，地冻不密，气泄，人流亡。来春蝗虫为灾，水泉竭，民多疥疠胎夭，多痼疾，断官凶；以为冬行夏令，则荧惑之气干之，辰星色赤而小昧，刑祸并起，兵旱，国多暴风，冬不雪不寒，气雾冥昧，雷发声矣；以冬行秋令，则太白之气干之，辰星色白，则威刑并作，狱讼军旅，同时而兴，霜雪不时小兵起地，侵四鄙八堡矣。令逆时，则辰星不轨，错逆动行，降之以刑诛，大臣刑戮作矣。命得时，则获诏矣。自辰星降之以治矣，民静而国安，军威而边固，无危难，人君听察是非，智虑听审，刑戮当其仪，允则辰星明光，小国顺道降治矣。若君听谗言，任佞，刑戮无辜，狱讼停滞，其仪不当，则辰星垂芒，气晕不明，天降刑戮，人乱矣，国者不昌。

　　若用兵，辰星出东方，色白即胜，外邦败；出西方色赤，西方胜，中国败，无兵。辰星色黄，有福。辰星有角，小战。辰星色黑三芒，有罢兵，天下无兵。辰星太白出西方，水居金星前灭，日在西北，阴邦有兵，谋以战，主人胜；在西南，阳有兵，谋在外战，客胜。辰星与太白在西南，南方事；在西北，北方事；正在酉，阴国事；正在卯，阳国事。辰星与宿星合，为亡地。五星与辰星合，为将死；水土合，为覆军，军合斗，为战无兵，内乱。水出东方，大而白，天下有兵、有水。水金俱出东方，皆赤而角，中邦败，负海国胜。水入月中，人主败战、亡地。金水旗出，破军杀将，客胜。视旗所指，以命破军，水环绕太白，若与斗战，客胜，主人吏死。水遇金间可成剑，小战客胜。太白去三尺，军急约战。水色黑三芒，天子有兵，一时再见，则有军在外有罢。水在金北出，利主人；出金南，利客。辰星水性，平而且智，故主刑狱焉。辰星伏而不见经时，断狱者失理矣，人君察之。辰星伏见以时，断狱平矣。辰星怒芒角，有暴狱，不则水损城郭，伤嘉苗。  
 

辰星入列宿占第三十八

　　角：水乘左角为旱，乘右角为水。一曰：为水、兵战。水守角，王者刑罚急。水守角，大水滂滂，人民往来，舟船相望。留两角间，关梁阻塞，军有兴国庭者，边戎阻塞。

　　亢：水入亢，其国病疫。水守亢者，国有忧，天下大乱。水守亢，逆行不顺，其色明大，政未行。水逆行守，为中兵。一云：五星守亢为中兵。

　　氐：水入氐，贵臣暴忧，法官有狱事。水乘氐右星，天下有大水大兵；乘氐右星，天子有自将兵于地野外。

　　房：水入房十日，成句巳，为大人恶之，以赦解之。水守房，天下水火起，不则有兵。水守房，为胡兵发。水守房，有白衣之会。

　　心：水守心，以水灭火，三日不去，主服药酒，忠臣相戮，山川大溃，水溢滂滂。水守心，大水滂滂，天下失纲。水守心，为火，时多盗贼，人民相恶。水守心，天下大败，易主姓氏。水守心，大臣戮主，水逆留犯守乘凌心，王者起，内贼乱，臣下有谋易位天子者，权宗室得势大臣。

　　尾：水入尾，天下大水，江河决溢，鱼盐贵三倍。水入尾天江，天下水。水守尾箕，后宫有省罢者。一曰：后宫有罪者。水守尾，大饥，人相食，民异其国，君子卖子，妃后乱。

　　箕：水入箕，天下大赦。水入箕，大人当之。水守箕，若动角芒，贵者有弃，自相灭。水守箕，七日以内祸灾起，若有疾风解之，消。

　　南斗：水入南斗中，大臣诛。一曰：不用兵众而有天下。水守斗，有兵，赤而角，天下败；白而大，裂地，相贿赂为利；异而小，其国亡。水守斗，有兵，易政改朔。水留南斗，所守之国当诛。

　　牵牛：水入牛，五谷不成。水守牛，水涌为败久，牛多死。水守牛，臣谋其上。水常以冬朝于牛，当朝不朝，名曰失律；二时不朝，名曰失政；三时不朝，名曰五谷不登。

　　女：水入须女守之，其国当娶妇嫁女事，若他国来进女者。水守女，为万物不行。水守女，为后夫人有变，妾立。水守女，女主御世，天下大赦，其国水，国大乱。

　　虚：水犯虚，其邦多水灾。水守虚，政令急，天下大乱，天下虚，大人忧。水守虚，若角动青色，臣有欺君者，有兵丧于国内。水守虚，有女灾，丁壮行徭，妻子独居，万民坐虚。

　　危：水守入危，奸臣谋。水守危，有大水，有大丧。水守危，皇后忧疾，兵丧并起。

　　营室：水入营室，天下大兵乘水，欲攻王侯之国，不出百二十日，水守室，天下诸侯发动于西北。

　　东壁：水犯东壁，王者刑急法深，朝廷忧愁，国有盖藏保守之事。水守壁，兵革起，入壁守之，奸臣有谋。

　　奎：水入奎，有决泄之事，名水有绝者。水守奎，外国之王入御中道。水守奎，天下多灾为旱，万物五谷不成，有兵灾。水守奎，王者忧，大人当之。

　　娄：水守娄，若角动赤黑色，臣有争色而起兵者。水守娄，多水灾；水守娄，外国之主入御中。水入娄犯守之，王者刑法急，大臣当诛，必有下狱者。

　　胃：水犯胃，天下谷无实，以为饥忧。一曰为乱。水守胃，且有急令。一曰国主当之。水逆行胃，天下有兵，仓库空虚。水星犯胃，国安宁。

　　昴：水乘昴，且有亡国，有谋主之变。若行其北，西夷有毒霜早降，岁有疾疠。水犯昴乘之，兵起，为民害。水乘昴，若出北者，为阴国有忧，若胡王死。水入昴中，有三丈水，留二十日，若六十日，守昴中，国开门，有大客，国政大危，易政令，若自来。水守昴毕，东南行至天街，及至五车，为边兵发，有赦。

　　毕：水犯毕，出其北阴国有忧；出南，南国有忧，水入毕口，各伺其出日而数之。期二十日，为兵发始入处，率一日期十日，为军罢。水入毕口，边有兵。一曰：其国易政。水出毕阳则旱，出毕阴则水，为政令不行。水守毕，山水溃，河大溢，潦大至。水犯附耳，兵起，若将相有丧忧也，不即免退。

　　觜：水入觜中，伺其出日而数之。期二十日，兵发，伺始入之处，率一日期十日，罢军。水入觜，子归其母，君臣和同。水守觜，为万物不成。一曰：旱，五谷不成，大人忧。又曰：不出百日，天下大饥。水守觜，多水灾。水犯觜，不可动众行兵。一曰：有反臣，不出百日，天下水，赵国尤甚。

　　参：水犯参，贵臣强。水守伐，星移南，胡入塞；星移北，胡出塞。水守参，天子不可以兵动众，国必有反臣。水守参，有赤星守参中，边有兵。水宿参，若宿伐，为有反臣。

　　东井：水入东井，若星进，兵进。水守井，为火灾。水守井，若角动，色赤黑，为水起兵；色黄润泽，天子善令。若色变者，大人忧，天下有名水绝，所为绝者，逆行而入之。水守东井，胡兵起，五谷霜损，其国尤甚，岁大恶。守钺，大臣诛，斧钺用，省兵起。水受期不东井，朝舆鬼，五谷不登。

　　舆鬼：水犯舆鬼，有兵。一曰：犯天质，兵起。水犯天尸，贵臣有罪；犯四星，天子当之。水守鬼，大人不祭祀之事。

　　柳：水入天库，以水起兵。水入柳，天下米贵，马贵，先潦后旱。水守柳，即岁不收。水守柳，为反臣，中外兵，以德令解之。水守柳，贵臣得地，后有德令，不出九十日。

　　七星：水守犯七星，有君置太子者。水留七星，为天下大忧之，中兵。水犯七星，即兵内乱起。若守二十日已上，有水。水守七星，贵人有罪，若法官有忧也。水守犯七星，三月已上，贼臣在侧，若叛臣，皆九十日应。

　　张：水守张，天下水兵起。水守张，若角动，有臣伤其君；色赤，有兵出。水守张，为反臣，中外以兵，德令解，谓赦令也。水入张，若守，水入火，为逆理犯上，天下不安，下谋上，多斗讼，若多疾。

　　翼：水入翼中，兵大起。水守翼，水入火，逆理，贵有忧，若大臣戮，又水旱之灾。星入其度，当位者退之，以消天意，王者以赦除咎。水守翼，大水兵起，色白，京师兵起；色黄，事成；色青黑，死事。

　　轸：水入轸中，为火起。水守轸，天下大变，贵人多死。一曰：国有丧。水守轸，万物五谷不成。水守轸，为反，中外兵，以德令解之。水守轸，戚臣凶。  
 

辰星入中外官占第三十九

　　水星入五车，则水开。水入五车乘犯守之，库以潦，兵起。

　　水守南河戒，兵起，蛮夷兵，边城或忧，若有旱灾，人民饥。又曰：留南河南戒中，为兵起西方。水行南戒中，若留中守南戒，为旱。一日，为姬疾病。

　　水行犯守轩辕，女主失势。一曰：大臣当之，若有黜者，期三年。水中犯乘轩辕太民星，大饥，大流太后宗，有诛者，若□有罪。中犯乘守少民星，小饥，小流后宗，有诛者，若有罪。

　　水入乘犯少微，宰相易。一曰：主有忧。  
 

乙巳占　卷第七

流星占第四十

　　流星者，天皇之使，五行之散精也。飞行列宿，告示休咎。若星大，使大；星小，使小。星大则事大而害深，星小则事小而祸浅。有尾迹光为流星，无尾迹者为飞星，至地者为坠星。出则使出，入则使入。干犯灭则为诛罚之象。坠星之所，其下流血，破军杀将，为咎最深。

　　蜀后主建兴十年，诸葛亮帅大众伐魏，屯兵于渭南。有长星赤而芒角，自东北西南流投营，三投再还，往大还小，占曰：两军相当，有大流星流来走军上及坠军者，皆破败之兆也。九月，亮卒于军营而退，群帅交争，多相残诛。

　　魏景初二年，司马仲达懿围公孙渊于襄平。八月丙寅夜，有大流星，长数十丈，色白有芒鬣，从首出东北，流坠襄平城东南。占曰：围城而有流星来走城上及坠城中者，军破。又曰：星坠当其下有战伤。又曰：凡星所坠，国易姓。九月，渊突围，走至襄平星坠所，破斩屠城，坑其众。

　　景元四年六月，大流星二，并如斗见西方，分流南北，光照地，隆隆有声。占曰：流星为贵使，星大者使大。是年钟会、邓艾克蜀。二星二帅之象，二帅相背分流之象应也。钟会既叛，三军怒。隆隆有声，兵将怒之验也。

　　凡流星有芒角者及有声为怒，色润而迟为喜。疾则事速，缓而事迟。众星皆流，人迁之象。星数流者，天下大兵，急使驰驿之象也，皆以色占。色青为饥为忧，色赤为旱为兵，色黄为喜为土功，色白为兵为刑罚，色黑为病死疾疫。各以其休王占之，各以其日辰所在宿分国属而占。  
 

流星犯日月占第四十一

　　流星映日而赤色，向日流者，天下不安，帝王易位，人主崩亡，百姓逃窜，九州荒芜。

　　流星映日，前锐后方者，王者被大臣杀，后宫大乱，天下振动，日月无光，人民大疫，天下半死。

　　流星前赤后白，夕见者，大臣欲谋国，阴发使。

　　流星昼见，竟天阴者，阴有谋臣，欲夺国政，诛杀贤良，远期一年，中期二百日，下期一百日，必然也。

　　流星夕坠，光耀天者，所坠分野有大兵起。一云：有霸王出，流血为灾。一云：所坠分野，大疫为灾。

　　流星六七，一时昼坠地，其分王者死。一云：被迫杀。一云：其分大乱，流血为灾，一云：赤旱千里，百泉枯涸，王者受戮。

　　流星昼落作声，野雉皆鸣，群鸟尽惊者，所坠之分，主大兵起，大战流血，渍骨如山，血流沟壑，王者大忧，远期三年，中期一年，近期百日。

　　流星赫奕翳日者，王者被杀，期一百日，无光者，期十日。

　　流星入汉，八角散者，帝王欲发大使，慰宣四方。一云：八道贼起，欲散他邑。一云：欲有卿相，走投外国。

　　流星冲月，大臣有事，陟贬之兆，远则一百日，近十日。

　　流星冲月透者，大臣被杀，王者受戮，太子王也。

　　流星白色冲月者，皇后忧；赤色冲月者，皇后病。一云：后宫口舌大起，王者大怒。

　　流星蔽月光者，欲有大使至他国，宣扬帝德。

　　流星双贯月者，宰相将被杀，大兵起，公卿受死。

　　流星五色映天，夺月光者，帝有大使发。

　　流星赤光，前方后锐，映天者，公卿宰相谋国，阴兵起，王者失邦，天下荒乱。

　　流星四面，一时刺月，臣杀其君，子杀其父，大兵起。一云：四方有使还，使叛心离上。  
 

流星与五星相犯占第四十二

　　凡五星自流者，所主之分国荒，人民相残，帝王奔走徙野，必有败国。其五星若流于有福之乡，圣人见矣。流于无福之乡，将受其辱，主受其殃，破国灭亡，天地翻改，不可不察。

　　流星与岁星斗光却偃者，其分君被使辱，使受其戮。一云：使半路被杀。一云：国君振雄，邻国悉辱。

　　流星赤，直绕刺木，其分使被戮。一云病死。

　　流星黄润行缓，头尾直，端去木一二寸灭。此分君有福，邻国来宾，主霸国，此名霸王之使也。

　　流星冲火者，其分君有福；光影荧惑者，国有大使至。此雄猛之使也，必有奸淫之意，宜审察之。

　　流星穿火过，火无光，其分君死国荒。

　　流星与土相犯者，外国有奸人入国。一云：夷狄来宾。

　　流星来抵土星，其土星光润，其分君有福，国昌主霸，邦宁。

　　流星犯太白，太白无光，将帅有忧。一云：大将死，军大败。

　　流星光润，前后光锐，穿太白，帝王德令行，邦宁兵强，大将远。

　　流星犯辰星，帝王霸，德令施四方，水官忧。一云，大水至。

　　辰星被流星夺其光者，外有使欲行直言。一云：使回振德。 
 

流星入列宿占第四十三

　　流星入左角，兵吏有来系者。色赤以兵，色黄土功，色黑死凶。青忧，白义系也。流星入两角间，天子使出也。流星抵角，角不动，臣欲杀主，主戮死也。

　　流星入亢中，幸臣有自死，期一年。色黑出亢，爱臣有口舌事，自然期一百八十日，或一年。流星入氐，兵起，若国有大水。一云：国相疾。出亢入氐中，人民相食，有疾病带而下。流星抵氐，国多怨女。

　　流星入房，不出其年，国有大丧。蛇曲入房，臣杀主代王，辅臣亡，王者以赦除灾。年中消，民怨，人人忧，臣欲伐主，兵大起宫中，不出一年，远二年。犯乘明堂，皆为人人忧，为内乱，近期十月，远三年。犯乘太子，太子忧；庶子，庶子忧；明堂，君子死。

　　流星入心，不出其年，国有大丧。一曰：臣杀主，期不出三年。入心，有使来者。色赤以兵，黄土功，白义，青忧，黑凶。流星出心，大臣出使，以五色占之。入心，远国使来，星大为大国，小为小国使也。

　　流星入尾，色青黑，臣有归者及逃走者。

　　流星出箕，宫人有出者；出入箕，大臣有弃捐。

　　流星入斗，有使来入国者。色赤兵，黄土功，白言义，青言忧，黑死。出斗，大臣有使者，以五色占之。

　　流星入牛，大将出期一百八十日。入牛，客有四足虫为币来者，色青道病，色黑道死，不至。流星色赤入天鼓，受命于主；出天鼓，将出受命。星之所之，以占四方。

　　流星入女，天下不纳女者，出女；女御有使者，干女。贵女有狱，期一百八十日。抵女，女主有事于君，有流死者，期不出一年。

　　流星入虚，色青，哭泣之事；色黄若白，有受赐者。奔星以乙丑日流入女虚危之间，有流入出虚，臣有出使者。入危，小人乘君子位。　　

　　流星入危，天下不宁，其国忧，下欲谋上，期百八十日，远一年。入危，以人为币之危右，以兵为币之危左。色青以水为币，白以四足虫为币，黄以贝为币。流星交对抵危，中国与北狄交兵也。

　　流星入室，有使来者，亦主兵。黄土功，青客凶，黑客死，白义。出室，人主去其国，若有内乱，兵起宫中，王者有忧；出室，有使出以五色占之。大奔星色赤，流抵室，其国凶，贵人有死者。上旬见，老年，来月上旬死；中旬见，为中年，来月中旬死，下旬见，为盛壮，来月下旬死。

　　流星干犯壁，大国分兵；犯壁，文章士死；使星从西壁入东壁，人主用故臣；抵东壁，妇人忧。

　　流星入奎，有破军杀将，有沟渎之事于国内；出奎，沟渎之事于国外。

　　流星入娄，有聚众之事于，国内，一曰：有白衣会，为大乱，期三年；出娄，有聚众之事于国外；抵娄，贵贱相谋，不暇食。

　　流星入胃，保仓之事于其国内；出胃，于其国外。

　　流星入昴，四夷交兵，白衣会，若贵人有急下狱；出昴，兵众满野，若他国有使至，期一百日，远一年；入，胡兵起，一年，远二年。

　　流星干犯毕，边军大战；入毕口而复出，其星小，小赦；大，大赦。

　　流星干犯觜觽，其国后起破亡；入觜口中者，天子出使也，外宿中来，则外国使也。三十丈至百丈，将军使；十丈至二十丈，小使，皆不出一年，出觜口，有葆旅之事于国外。一曰兵罢。

　　流星入参，衡右之事于国内。色青黑，不出其年兵起。出南门以刺参，不出十年，若六年，有一国王兼天下。（南门，南井也。）使星守参左，五谷贵；守右，五谷熟。

　　流星干犯东井，大臣诛，其国有兵，期一百八十日；入井，有水令而来，其国分亡。流星入井，其国若以水亡，其分人饥，期三年：出井，有水事于国。一名曰水有绝者。

　　流星入鬼，中国与南蛮同，四夷来贡。一曰：有宗庙祠祀事。奔流星入鬼质，大臣有戮死者。

　　流星干犯柳，周国亡，期九十日；入柳，名木有来者；若出之，名木有出者。

　　流星干犯星，国有兵，不出一百八十日；入星，客有急事来使者；若出星，王者以急事出使，期一百八十日，若一年入星。一曰：天下更令，有徒入，期三年，以有急来使于诸侯也。

　　流星入张，诸侯有诛者，若人君使人于诸侯。一曰：天下更令，有移徙，期三年。出张，诸侯有受赐者。

　　流星干犯翼，国用大兵，大臣有忧，远期一百八十日。入翼，其国用兵，大臣有忧；若抵翼，天子下尊诸侯，期半年；出翼，满国受赐恩者。

　　流星入轸，兵丧并起，近期半年，远一年。国车为币，王者应之以善之令，即无咎；出轸，臣有出使者，以车为币，入长沙，天子有逃，王无居忧也。

　　又，流星入犯角，口舌。帝王起止行事抑挫者，春犯疾疫，夏犯口舌，女子妖言，秋犯死丧，冬犯贤良用事。

　　流星犯亢，府车忧。春夏犯，大妖言，王者忧；秋犯，其分疫；冬犯，盗贼起，水灾。

　　流星犯氐，秘阁官有事。春秋犯，其有贬职者；冬夏犯，雨旱。

　　流星犯冲房，大兵起。一云大水灾。春夏犯，土官忧；秋冬犯，人大饥，太宰反。

　　流星犯心，其星动，主有忧，春夏火灾，秋冬犯。冲中星者，天子有人行直言，天子忧国。

　　流星犯冲尾，后妃有贬黜。春夏犯，后宫口舌起；秋冬犯，贤良用事，妖言被诛，佞者受诛。

　　流星犯箕，春夏犯，金玉贵；秋冬犯，土功兴，王者大作宫殿，峻城隍。

　　流星犯斗，宰相有忧。春犯，天子夭寿；夏犯，水灾；秋犯，宰相黜陟者；冬犯斗魁，大臣逆。

　　流星犯牛，王欲改事出，春犯，五谷熟；秋冬犯，五谷贵。一云水灾。

　　流星犯女，布帛贵。春夏犯，大雨涝；秋冬犯，缯絮贵，天下蚕不收。

　　流星犯虚，天下哭泣。春夏犯，庙官忧；秋冬犯，天子将兵出野。

　　流星犯危，祭祀事动。春夏犯，水灾，沟洫浚；秋冬犯，口舌大起，毁者辱。犯坟墓，冢官有事。

　　流星犯室，军事乏粮。夏犯，将帅出；秋冬犯，水溢决，土功兴。

　　流星犯壁，贤良受用。春夏犯，文章者用；秋冬犯，道术兴行。

　　流星犯奎，武库用事。春夏犯，金革兴；秋冬犯，百川溢，水灾。

　　流星犯娄，五祀官用事。春夏犯，园囿兴作；秋冬犯，牺牲贵。流星使数犯，人多死也。

　　流星犯胃，主仓廪大出。春夏犯，谷大贵；秋冬犯，仓禀空，五谷菽麦大贵，人民相食。

　　流星光流入昴，胡王死。春夏犯，其分君昌邦；秋冬犯，有赦，期一月。

　　流星犯毕，边兵大起。春夏犯，流血为灾；秋冬犯，大灾，鱼行人道。

　　流星犯觜，君王欲行斩杀事。春夏犯，多雨；秋冬犯口者，大风大雨，人民多病。

　　流星犯参，边兵大起。春夏犯，名将死；秋冬犯，猛将受用。流星犯玉井者，天下大兵，流血成川。

　　流星大光，犯冲东井，有大使至，主大忧。春夏犯，秦地乱。一云：主百川溢。秋冬犯，宫中忧，人多死，鱼盐贱。

　　流星犯鬼，帝王威政，斩奸谋。春夏犯，政事不明；秋冬犯积尸，天子多疾病。

　　流星长数丈入柳者，王者有火灾。春夏犯，帝王必发急使；秋冬犯者，后室口舌起，内有奸私事。

　　流星双入星。五谷不熟。春夏犯第三星，兵大起；秋冬犯冲，水灾，王者之忧。

　　流星犯张，厨官有事。一云病。春夏四季灾，五谷不登；冬犯，鱼行人道中，盐大贵。

　　流星犯翼，主昌邦。春犯官忧；秋犯，土功用事；冬从上。

　　流星犯轸，库藏空。春夏犯，革皮用事，秋冬犯，水旱不调。  
 

流星犯中外官占第四十四

　　流星入摄提，外国以兵为使来者，若有急走，王者以兵出使。

　　触破大角，兵众四合有急；又刺大角，主失位。

　　入干天市，色陷白，万物贵；亦必有火灾，人多病。

　　抵帝席，诸侯兵起，臣谋主，若贵人更改大令，期三年。

　　入抵东西咸，妃后出入不得时；徭役自恣；一曰：女主乱宫，王者忧，期一年，远三年。

　　入建星，天下谋，色赤者昌。

　　入天江，有大水，河海溢，人民饥。

　　入离珠，兵起宫中，有忧有罪者。

　　入天大将军，大将军惊出。

　　出五车，色白，诸侯以车为忧；色黄，受贺；色赤，主兵，车骑满野；青黑，主死；各以其日辰占之。

　　抵天关，天下有急兵，关道有阻，若多盗贼，人民忧，期半年，远一年。

　　入南河，有丧兵起，防戍有忧。一曰：为旱兵。

　　入北河，胡兵起，来入中国，若关梁阻塞。

　　入五诸侯，诸侯有大丧。以星所入日，占其国，出诸侯，诸侯有反者。其星中散绝，诸侯坐其咎殃。

　　入抵积水，有大水，舟船用，人大饥。

　　抵积薪，为忧，若厨官有罪者。

　　入水位，天下有水，河溢流，天下五谷不生，人流大饥，期三年。

　　流星散出轩辕间，女子多谗乱。

　　流星大如瓮，出大陵西，下必有积尸。

　　入抵少微，贤良集道，卫士用。一曰：能人多来者，不出其年。

　　入太微，有兵起，外国以急有使采。不出其年。

　　流星入太微东西门，大兵起，大臣为乱，贵人多死，若有谋，近期一年，中二年，远三年。出太微端门，天子之使出，各以其野，命其国，期不出二年。

　　入太微，犯黄帝座，大人易，东西犯者皆死士。抵帝座，天下乱，臣戮主，国移政，期不出三年。

　　流星犯四帝座，辅臣有诛，执政者忧，贵人多死，期三年。

　　抵屏星，尚书有忧。若有死者，期半年，远一年。

　　流星犯入太微，使还。

　　流星犯内屏星，王者大忧。犯郎位，所主大臣忧。

　　犯内五诸侯，宰相被辱。

　　犯三公内坐，相忧。

　　犯郎位，主者被黜贬。

　　犯九卿内座，王者大忧。一云病疾。

　　流星犯冲左右摄提者，公卿不安改动者。

　　犯冲大角，大使出，王道正，帝道昌，人乐。

　　犯梗河，王者不安。

　　犯天市垣，王者忧。

　　犯冲贯索，人饥疾病，王者大忧。

　　犯冲螣蛇，水虫受戮，口舌大起。一云鱼盐大贵，一云龙见。

　　犯冲东西咸，大水，百川决溢。

　　犯河鼓，天下雷，非时鸣，水虫死。

　　犯冲天棓，兵革兴，盗贼大起。

　　犯建星，王道平宁。

　　犯冲阁道，帝王欲使出。

　　犯冲大陵，冢官忧。

　　犯卷舌，多谗谀。

　　犯冲五车，水旱不调，人君忧。一云五诸侯忧。

　　犯冲天船，天下水灾，鱼行人道。

　　犯冲匏瓜，天下不安。

　　犯冲织女，主不宁，诸侯大忧。

　　犯天津，水灾。

　　犯渐台，宫殿火灾。一云帝出走。

　　犯左右更，太史失错。

　　犯冲辇道，帝王出猎。

　　流星者，帝之使也。入太微宫及诸内座，为使远；出诸内座，为使出外也。

　　流星冲紫微宫垣者，使远采见，期三日内。

　　冲入勾陈者，远见天子，不出七日三日。

　　犯华盖者，还使有功庆。出华盖内，内使发，不过三日。

　　犯五帝内座，边兵出，帝有大使出。一云：大将军出。

　　流星入五帝内座，使还见主。

　　犯六甲，贤良见用。

　　犯北斗，兵大起，还回，使者奏事，内乱为灾。

　　犯大理，贵人入狱；狱官忧。

　　入北极者，内使出。

　　冲天皇大帝，人主有忧。

　　冲文昌，公卿有大忧。一云：文书事。

　　犯太阳守，外国有使至□。

　　犯天枪，王者忧，兵革起。

　　犯天床，谋兵动，王者忧。

　　犯四辅，帝王被迫。

　　犯三公，宰相忧。一云被免。

　　犯天相，王者忧。

　　犯内阶，使者至。一云阴谋事。

　　犯天理，帝王欲振威，诸侯者殂。

　　犯柱史，柱史大忧。

　　犯女史，史官忧。

　　犯冲入天柱，主忧，有大使还。冲出天柱者，帝发大使出，振威天下。

　　流星入平星，执令臣有忧。若有罪；出平星，臣有黜，期半年。

　　犯库楼，主者大忧。一云兵起。

　　犯冲鳌星，水虫死，鱼大贵。

　　犯天渊，天下水，江海溢，百川决溢。

　　犯冲天鸡，兵起方霸。

　　犯羽林军，大军散。一云：大兵起，主忧将帅。

　　犯天仓，仓廪出，五谷大贵，人民大饥，主忧。

　　犯天屎，人民多病。

　　犯冲军市，人大饥。

　　犯土司空，天下兵大动，人民饥，男不得耕，女不得织；荒乱灾起。

　　犯冲弧星，夷狄大起，兵大动，流血为灾。

　　犯冲九坎，主者大忧。王忧后病。

　　冲垒壁阵，犯土公，所主忧受辱。

　　入羽林军，兵大起，士卒发，将军有出者，期三年。

　　犯冲南极丈人，天下人民歌乐，风雨顺时，帝王清泰，诸侯庆贺，国昌。  
 

客星干犯列宿占第四十五

　　客星者，非其常有，偶见于天，皆天皇大帝之使者，以告咎罚之精也。

　　客星干犯两角者，军起不战，邦有大丧。其色赤战，所指必有破军侵城，期七十日，或三年。他星入左角，兵吏有来系者。色赤兵系也，黄土功，色白义，黑色死，青色忧。守左角，色赤，天下大旱，五谷不成；守右角，大水。

　　客星干犯亢，中国不安，兵起政乱，期一年。有星出右角间入亢，色赤有兵，白有过客，黑有过丧。入亢，有兵战，士卒行，期不出九十日，天下大乱。出氐入亢中而散，人主有病，从带下而上。守亢，国有臣不祥。

　　客星干犯入氐中，后宫有乱，暴兵动，期半年，远一年。出氐，君有疾于国外，色黄白与两星齐，期十日而赦，去二星一尺，期六十日赦；去两星二尺，期百日赦。有星入氐，黑色大水，其国有改主，廊庙有忧；赤有兵，在庙中，近臣诛，杀贵人；逆守乘氐，诸侯王者坐法者，诛绝无后。

　　客星干犯房，主国空，兵起，人饥，骨肉相残。入房，有大臣杀其君。又曰：入天府，天下有丧，更令之事，若有急令。出房，在阳，为丧旱饥；在阴，为水兵饥。干犯钩钤，王宫大乱，不出二年。

　　客星入心，诸侯有来使者，出心，君使人于诸侯。色赤兵，黄土功，色青使者忧，色黑客凶。入太子宫，太子益官。赤星入心左星，太子有兵；入右星，庶子有兵。赤星大如钵大，赤如鸡冠，而入心，人主遇贼。其出心也，行道甚远，人主戮于千里外。客犯乘守心者，大旱，天下慎火，近期十日，远期一年。

　　客星入尾，岁饥，人相食，多死者，北夷大饥来降，宫中忌之。天下大抵，一东一西，一南一北，男不得耕，女不得织。出入尾，皇后有去宫者。一曰：贱女有暴贵者。君使人于诸侯，备贼臣，兵革罢，天下大饥，岁多大风大雨。

　　客星入箕中，天下大饥，人相食，人多徙弃，国多土功，北夷大饥，来归中国，大风雨。舍箕，秋多水，干犯同。

　　客干犯南斗度，其国必乱，兵大起，期一年。入斗中三尺，三日不去，城郭闭，道路有阻，贵人坐之。入鈇锧，士卒杀伤，其国将亡，外国来降。入斗，诸侯客有来见天子者；出斗，天子使人之诸侯。色青忧，赤兵，黄士功，白义，黑凶。入斗中，三日三犯，天下有赦，期三月。守斗，天下大喜得福。客守斗，兵家忧。

　　客入牛，诸侯有客来，以四足虫为币。出牛，君使人之使诸侯，以四足虫为币。色青病，黑死不至。客出牛，兵起，大将出，关梁阻塞，地大动，牛马贵三倍，期二年。入牛，臣谋主，五谷不登。守牛，越有喜象献中国。客入牛，盗贼在江海，岁多水。

　　客干犯女，邻国有以妓女来进，妾迁为后。入女，留不去，天下诸侯王者阻塞。出女或守女，宫人有忧，女主忧，后起宫门，贵人有死，期一年，远二年，有嫁女事，黄吉，青黑凶，赤忧。暴出女，女主戮死，期一年。他星出御女，女有出者。赤星守女，女丧。守女，南邦献女，贱女暴贵；守女，籴贵。

　　客星干犯虚中，有哭泣之事，有井田之法、改制之事。入虚中，有军在外，大饥，将离散，卒死亡，天下有大令。入中三日，强环绕之，赦，期七十日。入虚，赤色有赦，白为币客来者。出虚，大臣乱，兵大起，国有丧，天下哭泣，期三年。守虚，共国兵起，近期一年，远二年，当有哭泣。

　　客星犯危，国有哭泣事。一曰：雨水五谷不收，人相食于道。入危，有土功，王者筑宫室，不出一年，大饥，年无全食。出危中，大水，一曰大饥。

　　魏景初二年十月癸巳，客星见危，逆行在离宫北、螣蛇南，甲辰犯宗皇，己酉灭。占曰：客星所出，有兵丧，虚危为宗庙，又近坟墓，宫中将有大丧，就先君于宗庙，皆王者崩陨之象。三年正月，明帝崩之验也。

　　客星入室中，天子有忧，顺行有德，逆行凶。黑星入庙，人主有药死。不然，有药人主者。客星入室，有阴雨，垣墙无立者。客舍室，其国作宗庙，多土功事。留不去，匈奴有兵来。客星干犯东壁，有帝者死；舍壁，牛马多疫。入守东壁，诸侯相谋，有赤星从东壁入西壁，臣杀其主。

　　客星犯奎，国有沟渎之事。入奎，破军杀将，边兵大动，土功起。赤星逆行，从娄至奎，有兵。守奎，主有忧，大人当之，又鲁国兵起。

　　客星犯娄，国有大兵，四时绝祠，（娄主苑牧给享，祀天以奉事，孝也。王者以乘天法古。）远不出三年。入娄，外夷兵有聚众之事，三日环绕之，天下有赦，期七十日。守娄，天下大虚，或天下夺主权，布帛贵。守犯娄，天下欲分社稷者，白衣自立，牛马贵。

　　客星入胃，王者有仓廪之事。出胃，王者备四夷。臣强凌君，国有大兵，天下发粟，金铜之事，期半年，远一年，粟灭。守胃，国宫有大兵，焚烧其仓。入天狱中二月，天下有赦五日。

　　客星入昴，有白衣会于国内。他星入昴，贵人有急狱。他星出昴，兵众满野。客星守昴，胡有兵，天下多乱。犯守昴，谗谀贼臣在内。诸侯谋上。一曰：白衣聚谋虑。

　　客星入毕，边兵动，又十二月，天下有赦，期五月。入毕口，与两股齐者。有走主。又曰：期三十日，兵发。一曰：期十日，兵罢。其去也，视其东西南北所往及所主近宿，或受兵。他星入毕，有兵革谋。客星入毕口，留不去，马贵。一曰牛贵。守天子，嗣无后。守附耳，有兵，一曰边兵尤甚。

　　客星干犯觜，若暴出觜，中臣与外臣，谋杀其主，星游行明，觉不得成，不行不明不觉，期一月。守觜，西戎侵动，欲为君者，崇礼以制，则国安。干犯觜，国破亡。入觜，车马有急，期五月，四月有大丧。

　　客星入参中央星，色白，县令有赐，若伐。色青黑，县令有罪，又云：边有暴兵起，边城围而坏。入伐，有兵不足以伤。又曰，入天尉中十日，宫中有自杀者。入其阳为男，入其阴为女，皆期三十日。出参，边有兵起，城围，客军入国。若有战，期不出二年。客星出参，鈇锧兵出；入参，鈇锧兵入。赤星出参武卒，若守之天尉中，媵嫡相拒。守参者。老人多死，马贵。入守参，诸侯国当之，伐诛大臣。

　　客星犯井，国有大土功之事，小儿妖言。入东井，五谷不登，籴贵，有客以水令来者；出东井，宫中火起，大人忧，及为乱兵起，将军忧，若白衣有自立，其国必破，期三年。守井，大臣乱，入钺，外兵愈杀其将士卒。

　　客星犯鬼，国有非次自立，必败亡。守天尸，帝王亡，天下多病。入尸，金玉贵，三日一环之，有赦。出鬼，其国有丧，出南为人君，出北为女主，左为太子，右为庶子。或守四星，随其所犯发之，期不出二年。守鬼，五十日不去，国有大丧，兵起，将军战于野，当有死，期不出一年。若守西，若从西入鬼，老人死；若从东入鬼，少年死。干犯守鬼，天下有丧，阳为君，阴为臣，若左太子，右贵臣，又随所主事，王者发之，不出七十日。

　　客星干犯柳，周当之，期九十日，入柳，兵大起，人大怨，若布帛缯絮贵，苍星出柳舍，杀边将诸侯。守柳，库兵大发，天下有为王者。犯守柳，王者赐边臣。

　　客星入七星，有立太子者，若有苛令。客星为死丧，客星留不去左右中，以火为忧；守星，周有大贤，兵大起，道路多水潦。一曰：沟渠道路阻塞。一曰：水大出。

　　客星入张，有赐客之事。出入张，君使客赐诸侯。出张，白衣同姓有自立，天下更令，有徙民，君使人放诸侯；守张，楚周有隐士。不去，满三十日，有亡国死王，臣戮其主，小人谋贵，祸及嗣子，期三年，食中有毒，邻国有献食物者，天下酒大出，天子以为忧败。出张若守之，白衣自立者。犯守张，天子以酒为忧。

　　客星干犯翼，国有兵，大臣忧，远期百八十日。（与流星同。）出翼，将军谋反，兵大起，必有战，边兵有大急，同姓诸侯有自立者。若大水，五谷伤，人民饥，去其邦，期三年。守翼，君弱臣强，四夷王。客星明大守翼，大水，江海决溢，四海道路阻塞，鱼龙死于陆路。

　　赤星入轸，轻车入；出轸，轻车出。客星出轸，若有白衣自立者，大国多害，有丧，兵革起，天下有逃主，期不出一年，远三年。守轸，国有自立者，大国忧多害。守轸，兵大起，边境尤甚。守轸，天下有山崩，若水溢出地。入长沙，天下有逃亡。一曰兵尽散。  
 

客星犯中外官占第四十六

　　客星入摄提座，谋臣在侧，圣人受制。

　　出大角，兵起，天下乱。若守之二十日已上，王者恶之，国易政，期三年。

　　干犯天市，所犯者诛。

　　干犯帝座，人民大乱，宫朝徙大臣，期三年。

　　守东西咸，人主淫泱失道。

　　入天江，津关绝，道路阻塞。一曰：河津吏有忧。

　　干犯建星，王者失道，贵者诛，贤士逃亡。

　　犯离珠，后宫凶。

　　守天大将军，大将忧。干犯五车。兵起满野，天下半倾，百姓徙居，去其乡土，期三年；守，五谷贵。

　　入天关，天下有急，关市闭塞，人多疾病，多盗贼。

　　出南河戒，有男丧事于外，晕三重，必有降城。一曰：客干犯两戒间，天子出走，大臣执势，王者以赦除咎，群臣天子以宁。入北河，多胡为异兵。

　　干犯五诸侯，王室乱，大兵起，天下宫庙不祀。出五诸侯，大臣有忧，若执政臣得罪。一曰：议臣有黜。赤星守五诸侯，天下大乱。

　　干犯积水，兵起宫门，宗庙毁绝，大臣忧。出积水，天下水沟为灾，土功堤防之事，期不出一年。

　　出积薪，有忧，若以薪蒿之事而致罪。

　　干犯水位，水道闭塞，伏兵在水中，以水为害。出水位，为水官有忧，若臣下有谋兵起，期三年。

　　干犯轩辕，近者诛灭宋族，王以赦除咎。入轩辕，有远客来者。

　　入东门，有夷人从外来降。

　　干犯少微，白衣聚，王者凶，术士不彰，智者逃亡，期三年。入少微，奸臣众；出少微，术士用，及功巧，王用之。

　　入端门仍出，其国大患，天下乱，以色占之。出左掖门，其国忧；出东门，旱；出右门，乱；出西门，国乱及大水。

　　入太微庭中，出端门，天下大乱，王忧，国易政，期三年。他星入太微，色白润泽者有赦。入太微中，兵大起，有客贼来入国，守之十日不出，其灾成。在阳为男，在阴为女，不出三十日。入天子宫十日而成句巳，天下有赦。入太微中乘守者，有殃；出太微，国有兵丧。

　　入太微，犯黄帝座，天子忧，臣谋主，至座而还，谋不成，反受其殃。犯之十日已上，臣谋成，期不出一年。抵帝座，天子有丧；抵座旁，臣有反。有赤星锐如钩抵座星，天子兵惊，一曰火惊。黑星抵帝座，天子恶之。客星有犯乘守内屏星者，为君臣失礼，而辅臣有谏者免罢。

　　客星入紫微，王室有兵丧。

　　客星出平星，赋敛之臣有罪；若库使不忠，当有废黜，期不出一年。

　　守羽林军天阵，兵戈大起。  
 

乙巳占　卷第八

彗孛占第四十七

　　长星，状如帚；孛星圆，状如粉絮，孛孛然，皆逆乱凶。孛之气状虽异，为殃一也，为兵丧，除旧布新之象。余灾不尽，为兵丧水旱，凶饥暴疾。长大见久，灾深；短小见速，灾浅。彗孛所当之国受其殃。

　　彗孛干犯月五星，有兵丧，中国兵动，四夷来侵，百姓不安。

　　凡彗孛见，亦为大臣谋反，以家坐罪，破军流血，死人如麻，哭泣之声遍天下，臣杀君，子杀父，妻害夫，小凌长，众暴寡，百姓不安，干戈并兴，四夷来侵，国兵不出，饥疫死亡之事。

　　凡战，两军相当，执本者胜；随彗所指处以讨之焉。

　　彗星有行有止，行者则事小，止者则事大，各在邦以直事国分占之。  
 

彗孛入列宿占第四十八

　　彗孛出行，历二十八宿。留舍出见，百日不去，三年应之。五十日已上，五年应之。二百日已上，七年应之，灾深。

　　彗孛干犯两角间，白者，军起不战，邦有大丧；其色赤，战，芒所指，必有破军侵城，期七十日，或三年。与彗孛出角，天下大乱，更改易王，暴兵起，必有战，近期三年，中五年，远九年。彗入出角，长可七八尺，天下更改。金火守之，兵大用。

　　彗出亢，天下大饥，其国有兵丧，人民多疫，人相食，不出三年。彗出亢，天子失德，天下大乱，有大水、兵疫。

　　彗干犯氐，大赦，天子失德，米大贵。彗出氐中，天下大赦，其灭氐，大疾恶，米大贵，兵起。彗孛起氐中，天子不安宫，移徙，失德，易政。

　　彗起房出，天子行为无道，诸侯守兵守国。彗孛贯房，王室大乱。彗干犯钩钤，王宫大乱，不出三年。

　　彗出心，兵起宫中，剑戟交锋。大臣相疑，有戮死者，近期七日，中七十日，远百八十日。彗出心，居守之，天子有丧，德令不行，蝗虫大起，人民饥，流去其乡，期一年，远六年。

　　彗出入尾，后相贵臣诛，兵起宫门，宫人走出，国易政，近一年，中二年，远三年。彗孛干犯尾，后有以珠玉簪珥惑天子者，诬谗大起，后相贵臣诛，宫人走出，兵起宫门，岁多土功，近期百八十日，远一年。

　　彗出箕，夷狄为乱，大兵起，天下大旱，米贵十倍，大饥。彗守箕，东夷下湿与水居，将为乱。

　　彗孛长干犯南斗，爵禄大臣忧，王者病疫，臣谋君，子谋父，弟谋兄，是谓无礼，诸侯不通，天下易政，大乱兵起，期百八十日，远不出一年。彗出南斗，大臣谋反，兵水并起，天下乱。彗出斗，天下皆谋上。

　　彗犯牛，吴越兵起自立，三年而灭。彗孛干犯牛，中国兵起。彗出牛，四夷兵起，边境为乱，来侵中国，人主有忧，期一年，中二年，远三年。彗出牛，改元易号之象。又曰：多兵，籴贵，牛大死。

　　彗孛干犯须女，其邦兵起，女为乱，若妾迁为后，王者无信，大乱，期不出三年，退女所亲，天下安宁。彗出须女，其国兵大起，女主为乱，王者恶之，将军戮死，若以战亡，期不出三年。

　　彗出虚，兵大起，天子自将兵于野，大战流血，光芒所指，国必亡，期三年，远五年。彗出虚危之间，其国有叛臣，兵大起，将军出行，国易政，期三年。

　　彗出干犯危，其国有叛臣，兵大起，将军出，国易政，若大水，人饥，期三年。彗孛干犯危，其国有叛者，兵起，大将军出。

　　彗孛干犯室，先起兵者弱，不可以战，战必亡地，主将必亡，去之吉，期百八十日，远二年。一云：期三年，远六年。又曰：彗出室，大水。彗出室壁间，兵大起，若有大丧，有亡国死王，期不出三年。彗出室，天下乱，易政。孛见室中，后宫且有乱。一曰：有德令。彗犯室，先起兵者，不可以战，亡地，期三年，远六年。

　　彗孛犯壁，且其国起兵大灾，庙堂四门流血，天下降。彗干犯出壁，王者兵起，毁坏宗庙，四门伐兵，流血滂滂，人民惶惶，莫知其殃，近期一年，中三年，远五年。

　　彗孛干犯奎，其国君出战，大饥，人相食，国无继嗣，近期一年，远三年。彗孛出奎，西北举兵伐中国。其下食石千钱，天下大水，库兵悉出，祸在强侯外夷，相应首谋，期三年。彗出奎，鲁国兵起。

　　彗孛干犯娄，国有大兵，四时绝祀，远不出三年。彗出娄，国有大兵，四时绝祀，有亡国，先旱后水，人民乱，饥死，五谷大贵，籴无价，期一年，远三年。彗孛干犯出娄，五谷不成，仓廪空虚，六畜疫。

　　彗出胃，五谷不成，仓廪空虚。彗孛出昴胃之间，状如竹竿而倚，此出为兵起戒，此太白之变见，不过一年，其国兵起，若有丧。彗出胃，大臣为乱，天下兵起，五谷不登，人民饥，京都国仓，悉皆空虚，期三年，中五年，远七年。彗出胃昴之间，状如竹帚，有兵灾，大臣为乱，君弱臣强，边兵大起，天子忧之，人民惊恐，国王有忧，期一年，中二年，远三年。彗孛出胃昴之间，大国兵起。

　　彗孛干犯昴，大臣为乱，国兵大起，期一年。彗孛出昴，赦。

　　彗孛犯毕，必有丈夫数万人。彗孛犯毕，边大战，中原流血，彗出毕觜之间，小而长，状如长竿，上有垒垒然。此出为兵战戒，此填星之变见，不过一年，兵起宫中，女主有殃。

　　彗孛守毕柄，侯邑益土；守毕口，中邦相乱易政，邑君大臣当之。

　　彗干犯觜，国兵起，天下动扰，期一年，远三年。彗出觜，其国兵起，有失地死主，人流，大臣出战，下有亡国，期三年，远五年。彗见觜，必有破国乱军，伏死其辜。

　　彗孛干犯参，其国边兵大败，其军亡，期一年，远三年，彗出参，天子更政。彗出参伐，天兵蔽地，大臣谋反，君有忧，天子躬甲，斧钺大用，兵马驰道，弓弩恒张，期三年，远五年。彗孛流入参，若出参，其年兵起，彗干犯东井，则大臣诛，其国用兵，期百八十日。

　　彗在井，大人死，见三十日，兵将当之；见五十日，相当之；见七十日，主当之。彗孛干犯鬼，国有大兵横行，近一年，远三年，天子以赦除咎。

　　彗出鬼，名曰丧楼见，皆以赦应之；彗出鬼，有丧。

　　彗出于犯柳，国诛大臣，兵丧并起。又云：强臣凌主，天下倾危，其国大旱，民以饥死，期三年，远五年。彗出柳，有兵，臣凌主，大旱，谷贵。

　　彗干犯七星，邦有大乱，国主不定，兵起宫殿，贵臣戮，近期七十日，远百八十日。扫出星张之间，状如布，从风而靡，此为兵戒，荧惑之变也。彗出星张之间，状如炊火，且为兵灾，荧惑之变。

　　彗干犯张，其国内外用兵，主徙宫，天下半亡。彗出张，大旱，谷石三千。

　　彗干犯翼，其国用兵，大臣为忧，远期百八十日。彗出翼轸之间，天下皆谋上，国有大丧，人主死亡，必有大兵，期其不出三年。彗出翼，其国有兵，若有丧，以水为饥，人多流亡，所指有降伏，期五年。

　　彗孛干犯轸，兵丧并起，近期百八十日，远一年。彗出轸，天子崩，兵丧并起，满宫门，车马无主，人无定居，期三年，中五年，远九年。王者以赦除咎，则灾消也。  
 

彗孛入中外官占第四十九

　　彗出摄提，天下乱，帝自兵于野，兵起宫中，王者有忧，期不出三年。

　　彗干大角，长可六七尺，天下大乱，兵大起，国易政，期三年。彗出大角，大角为帝座。秦始皇时，彗出大角，大角亡，以亡秦之象。

　　彗犯天市，地震。（一云天纪。）彗干天市，所犯者诛。

　　彗孛犯宦者，中外有兵，

　　彗干犯帝座，民大乱，宫庙徙，大臣忧，期三年。

　　彗出东西咸，女主淫泱自恣，宫门不禁，若贵女有忧。

　　彗干历天江，大兵攻王国，王者以赦解之，则国丰年。

　　彗孛干犯建，王者失道，忠言诛，贤士逃亡。

　　彗孛犯离珠，后宫为乱，若宫人有诛。若守之阳，为大旱；守之阴，为大水，五谷不登，人民饥。

　　魏陈留咸熙二年五月，彗见王良，长丈余，色白，东南指，十二日灭。占曰：王良，天子御驰；彗扫之，除旧布新之象也。色白为丧，王良在东壁次，又并州之分野，八月晋文王薨，十二月帝逊位于晋。

　　彗出天大将军，兵大起，将军出，旗鼓陈。若守之，大将死，若有诛，期不出三年。

　　彗孛干犯五车，兵满野，天下半倾，百姓徙居，去其乡土，期三年。

　　彗出天关，兵大起，道路不通，人多盗贼，必有关塞之事，人主有忧。彗出天关而守之，天下道绝，国多盗贼，关梁不通，人主有忧。

　　彗出南河，蛮越兵起，边戍有忧，若关吏有罪者。彗守南河，为大旱，守北河，胡为乱，来侵中国；若守，胡军败。

　　彗干犯五诸侯，王室大乱，兵起，天子宫庙不祀。彗出五诸侯，执政臣有诛，若有被戮者，贵人当之，主有忧，期一年，远五年。

　　彗孛干犯积水，兵起宫门，宗庙毁绝，大臣有忧。

　　彗孛干犯积薪，有乱臣在宗庙。

　　彗孛干犯水位，水道不通，伏兵在水中，以水为害。彗出水位，天下以水为忧，有兵起，五谷不成，人饥。

　　彗出轩辕，皇后有忧，若失势，宫人不安，人主有忧，后宫当之。彗犯轩辕，天下大乱，易主，以五色占期。彗出轩辕，若守之，天下大乱，易王，宫门当闭，若女主死，期三年，远五年。

　　彗孛干犯少微，白衣聚，王者凶，术士不显，智者逃亡，期三年。彗出少微，多能臣有戮者，若功臣有罪，一曰：法令臣有诛者。彗出少微，士大夫起。

　　彗孛干太微，天下乱，有兵丧，大人恶之，以色占期，亦为死王。彗孛干历太微，所历者亡。出而孛太微，天下乱，不过三五年，必易政，以色占期，亦为徙王。

　　彗如粉絮，入太微，守五帝座，国有崩丧，大臣立，天下乱，大兵起，若犯守四帝座，辅臣有诛，执政者亡，期三年。

　　大彗干犯五帝座，王者亡，子孙不昌，王者修孝于天。奉宗庙郊祠则灾除。

　　状如帚，正赤，抵内屏，兵也。彗出内屏，守卫臣有诛，若有罪执法者当之。

　　彗孛干犯北辰，天下有大丧。

　　彗孛干犯北斗，有杀罚。春秋时，有孛干于北斗，则齐、鲁、晋、郑、宋、莒之君并杀乱之祸。

　　孛东方，则楚灭，三家、田氏分篡齐鲁。汉文帝末，孛西方，后吴楚六国反，而诛灭亡。晋太始末至太康初，灾异数见而晋氏隆盛，吴实灭亡，天变在吴可知矣。昔汉高三年，孛大角。大角，项王以亡，汉氏无事，此项王先受命也。吴晋之时，天下横分，大角孛而吴亡，与项氏事同。

　　彗干三台，三公诛丧。彗孛干紫微，天下易王。

　　彗出执法，臣有忧，政令不行，国失纲纪。

　　彗出羽林，军人反。

　　魏正始六年八月戊午，彗见七星，长可二尺，色白，进至张，积二十三日灭。九年三月见昴，长六尺，色青白，西南指。七月见翼，长二尺，进至轸，积四十二日灭。占曰：七星、张为周分野，翼、轸为楚，昴为赵魏。彗所以除旧布新，主兵丧。嘉平元年，司马懿诛曹爽兄弟及其党与，皆夷三族，京师严兵。三年，诛楚王彪，又袭王凌于淮南。淮南，东楚也，魏诸王幽于邺。  
 

杂星祆星占第五十

　　祆星昼见。甘氏曰：星与日并出，名曰妇女与日争光，武且弱，文且强，在邑为文，在野为兵。

　　恒星不见。杨泉《物理论》曰：凡无名之星，一见一不见，唯二十八宿度数有当，故曰恒。《左氏传》曰：鲁庄公时恒星不见，夜中，星陨如雨。传曰：恒星不见，夜明也。《谷梁传》曰：常者在位，人君之象。不见者，无君之象，晋世祖太始四年七月，星陨如雨，西流星陨，民叛吴归晋之象也。

　　斗摇占。《吕氏春秋》曰：至乱之代，有星斗星摇。汉文帝元年，中星尽摇，上问候星者，对曰：星摇者，民劳也。后伐四夷，百姓劳于兵革。京房《易传》曰：星者阴阳之精，万物之体，五行之形。其体在下，精耀在上。百官之命，各因其原，飞及行，万人不安。大星陨下，阳失其位，灾害之萌也。其救也，人君当悔过，反政责躬，省徭役，安国封侯，以宁人为先，则宿星正矣。京房《易传》曰：君不任贤，厥祅，天雨星。

　　祅占。《黄帝占》曰：祅者，五行之气，五星之变，各见其方，以为灾殃。各以五色占，知何国吉凶，必决矣。行见无道之国，失礼之邦，为饥为兵，水旱死亡之征。《黄帝占》曰：凡祅所出，形状不同，为殃一也。其出不过一年，若三年，必有破国屠城，其君死亡，天下反乱，战死于野，积尸纵横，余殃不尽，为水旱、兵饥、疾疫之殃也。

　　天棓。《河图》曰：岁星之精，流为天棓。班固《天文志》曰：岁星嬴而东南，变为天棓。石氏曰：天棓出，其国凶，不可举事用兵。又曰；期三月，必破军拔城。甘氏曰：天棓见，女主用事。

　　天枪占。《春秋纬》曰：岁星退而南，三月生天枪。阳亢变萌，义乱兵行，诸侯大横，所见国，无用兵。《汉书天文志》曰：孝文帝时，天枪夕出西南。占曰：为兵丧乱。其六年十一月，匈奴入上郡云中，汉起兵以卫京师。刘向曰：吴楚七国反。
　　国皇。巫咸曰：国皇之大而赤，类南极老人也。《春秋考异邮》曰：国皇见东南，则兵起，天下急。司马彪《天文志》曰：孝灵光和中，国皇见东南角，去地一二丈，如炬火状，十余日不见。占曰：国皇为乱，内外有兵丧，其后黄巾贼张角烧州郡，朝廷遣将讨平，斩首十余万级。

　　蚩尤旗。《河图》：荧惑之精，流为蚩尤旗，类彗而后委曲，象旗也。《说苑》曰：蚩尤旗，五星盈缩之所生。夏氏曰：四望无云，独见赤云，蚩尤旗也。《黄帝占》曰：蚩尤旗，本类彗而后委曲，象旗幡，长可二三丈。见则王者旗鼓大行，征伐四方，兵大起。不然，国有大丧，期三年，中五年，远七年。魏高贵乡公元年，有白气出南北侧，广数丈竟天。王肃曰：蚩尤旗也，东方有乱乎？后毋丘俭据淮南以叛。《春秋运斗枢》曰：蚩尤旗干太微，法灭，帝死于野。

　　天谗占。甘氏曰：天谗在西南，长数丈，左右锐，出而易处。京房曰：天谗出其下，相谗为兵，赤地千里，枯骨籍籍。《汉书天文志》曰；天谗为天丧。（一云兵丧。）
　　旬始。《说苑》曰：旬始，五星盈缩之所生也。巫咸曰：旬始出于北斗旁，状如雄鸡，其怒有青黑，象伏鳖。《春秋合诚图》曰：黄彗分为旬始，为立王之题，主乱主招横，见则臣乱兵作，诸侯虐，期十年，圣人起伐，群猾横恣。《春秋考异邮》曰：旬始照其下，必有灭王。《汉天文志》曰：旬始如鳖，一见群猾横恣。《玄冥占》曰：有如雄鸡，其色赤黄，其名曰旬始，则天下有兵，其国不宁，期三年。

　　天狗。《黄帝占》曰：天狗者，五星之气，出西南，金火气合，名曰天狗。孟康曰：天狗有尾，旁有短彗，下有如狗下食血，其军必败。石氏曰：西北有星，长三丈而出，水金气交，名曰天狗，见则大兵起，天下大饥，人相食。石氏曰：夫天狗所下之处，必有大战，破军杀将，伏尸流血，天狗食之。皆期一年，中二年，远三年，各以其所下之国占之。郄萌曰：出状赤白有光，即为天狗，其下小小无足。所下之地，必流血，国易政。《汉天文志》曰：哀帝时着天白气，广如一匹布，长十余丈，如雷，西南行止，名曰天狗。传曰：言之不从，则有狗祸、诗祅。其年人相惊动，喧哗奔走。《春秋纬》：天狗如犬奔有声，望之如火，见则四方相射。《汉史》云：西北有三丈如火，名曰天狗，出则人相食。《天官》云：天狗状如犬。《镜星》又曰：大流星，有声，其止地，类狗所坠，如火光中天。其下圆，如数顷田处，上锐，见有黄色，千里破军杀将。《汉史》又曰：昭明，下为天狗，兵起流血，占昭明。《洛书》曰：昭明见，霸者出。《运斗枢》曰：昭明有芒角征也。《河图》曰：太白散为天狗。又曰：有出其状赤白有光，则为天狗。其下小无足，所下国易主。贞观十三年正月三日日午，东南方有声如雷，久而方绝。参验此征，多是天狗下，众说不同，未详孰是。推乱亡之运，此其必天狗乎。

　　枉矢。《说苑》曰：枉矢，五星盈缩之所生也。巫咸曰：枉矢，类大流星，色苍黑，蛇行，望之如有毛，（一云目。）因长数匹，着天。《海中占》曰：枉矢，类流星，望之有毛目，可一匹布，皎皎着天。见则天下兵大起。将出，弓弩用，期三年，《汉天文志》云：枉矢所触，天下之所伐射，灭亡之象也。又曰；枉矢流，以伐乱。又云项羽救巨鹿，枉矢西流。占曰：枉矢所触，天下之所伐射，灭亡之象也。物类莫直于矢，今蛇行不能直，矢而枉者，执矢者不正矣，以象项羽执正乱也。

　　天锋。宋均曰；天锋，彗象矛锋也。《洪范五行传》曰：汉昭帝时，天锋出西方天市，东行过河鼓，入营室中，占有乱臣戮死。后左将军上官杰与燕王谋反伏诛。

　　蓬星。《荆州占》曰：蓬星，一名王星，状如夜火之光，多则四五，少则二三。一曰；蓬星在西南，长数丈，左右有光，出而易处。《汉书天文志》曰：景帝中．三年六月壬戌，蓬星见西南，在房南，去房可二丈，大如二斗器，白色；癸亥，在心东北，可丈所；甲子，在尾北，可六尺；丁卯，在箕北，近汉稍小，且去时大如桃；壬申，去，凡十日。占曰：蓬星出，必有乱臣。房心间，天子宫也，是时梁王欲为汉嗣，使人杀汉诤臣袁盎，汉欲诛梁大臣，斧钺用，梁王恐惧，乘车入关，伏斧锧谢罪，然后得免也。

气候占第五十一

　　赤黄气出紫微宫天皇大帝星上，有立王。赤气润泽入紫微宫天皇星上，如刀剑，天子有喜，皇后怀孕事。

　　赤黄气出紫微宫中东西蕃星，天子用钱赐诸侯王，又云兵起。

　　赤气出紫微宫中勾陈星上，兵起。

　　黄白气润泽，如刀剑形，入紫微宫，守御女星上，天子有男喜事。黄白气正圆如杯碗，入紫微宫中，有立侯王。一云：天子有璧玉事。黄白气入紫微宫中，有立侯王。白气如龙如风或类兽飞鸟，入紫微宫，皆神气，客喜。黄白如杯碗正圆，入紫宫，幸臣有奉献美食。苍白气入紫微宫，其祸除；或入长垣，胡人兵起。

　　苍白气入勾陈中，大司马戮死。赤气出勾陈中，大将战有功。白气入勾陈中，天子立宗庙事。黄白气出勾陈中，兵在外告罢事。黄白气入勾陈中，将不战。黑气入勾陈中，大司马军中死事。黑气入勾陈中，其祸除。

　　苍黑气入北斗魁中，贵臣下狱事。苍白黑气出北斗魁中，大臣禁者其祸除。赤气入北斗魁中，大臣斧锧斩者。黄气入北斗魁中，天子出恶令。黄白气入北斗魁中，天子左右幸臣有囚者遇德令。黄白气入北斗魁中，集辅星，相有喜。

　　赤气集辅星，相有斧锧之诛。黄白气集辅星，相扰。

　　苍白气出东西掖门，天子忧丧事；出太微中，其祸除。黄白气润泽入太微中，天子有喜事。赤黄气入太微，天子用钱赐玉。赤黄气如箕帚，出太微中，天子用钱赐美女。赤气如杯碗正圆光明，出太微中，天子用璧赐诸侯。气上赤下白，大如井口，从外入，压太微庭者，邪臣气；其气直者，贵臣气；出东掖门者，兵起，将受命。赤气出太微中，兵起。一曰立王。赤气入东西掖门，内乱兵起，入，主且有喜事，天必应之以云光影。黄白出宫上，若旗有光，人主有大喜，延年益寿。赤黄气入太微，润泽如帚，妇女喜。黄白气如杯碗，入太微，天子有壁玉喜。黄白气类走兽飞鸟，入太微，皆神气，客喜。黄白气入太微东西掖门，天子喜献见战。黄白气如杯碗正圆，入太微，有献美女者。黄白气太微中，有立王。黑气如蛇蚨及龙形，在太微庭中宫阙上者，白衣之会，其同章环太微天庭而入，杀主有丧，此气皆奸臣谗贼之气。黄白气出东西掖门，天子同德令。一曰：云如鸟口在太微，有人为外应。黑气入东西掖门，大人忧。

　　苍白气如走兽，入太微坐旁，天子旁有反者。苍白气如走兽，入太微坐旁，有反者。苍白气如走兽，入抵太微坐，天子有忧。苍白气入抵太微坐，天子丧事。赤青气出五帝座，出南者，不出九十日，人君失其宫，天下不安。赤气直指太微座，诸侯内乱。青气赤气出五帝下，入幸臣中，不出六十日，近臣欲有谋其君者，气不明者不成，其明者死亡，天下大乱。黄气出太子座，不出六十日，太子即位。黑气抵太微座左右，诸侯死。

　　苍白气入郎位，中兵起。赤气出郎位，多用兵，远出行。黄气润泽入郎位，中郎位受赐。黑气入郎位，多有死者。

　　苍白气入天棓，有丧。苍白黑气出天棓，其祸除。赤气入天棓，兵起大将戮死。黑气入天棓，大人忧。

　　黄气入玄床，后宫有子喜。白气有丧。黑气出女床，后宫有死者。青气后宫病。

　　青白气出贯索中，其祸除。赤气入贯索中，有内乱兵起。黄白气入贯索中，天子喜。黄气入贯索中，大人恶之。

　　苍白黑气出天市，其祸除，万物贱。赤气入天市，有斧锧之事。赤气入天市，有火忧。赤气入天市，五兵器大贵。赤气入天市中，有斧锧之事。赤气入天市，兵弩贵。黄白气长二尺如缯布，常集天市，有神奇物者，天子有喜。

　　苍白气入南斗，多大风。赤气入北斗，兵起及宗庙有火忧，大旱。黑气入北斗，天子使诸侯。

　　岁星出芒，气长三丈，三日雨，王者不安；荧惑出芒，气长一丈，百日旱；填星出芒，气长四丈，有土功事；太白出芒，气长三丈至六丈，大风雨起所指处；晨星出芒，气长一丈，大水。  
 

云占第五十二

　　云如匹布而行，若南，若东，若北，若西，郡上者，其君有忧，必有精以去。

　　四望无云，独见赤云如立蛇，其下有流血出战。四望无云，独见赤云如覆船，亦其下有战。

　　赤云气如光影见者，臣叛，不过三年。赤云气主兵将死，客胜，主人败。

　　赤气覆日如血光，大旱，人民饥千里。

　　黑气如大道一条，至长明，不见头尾东西者，不过三朔，大赦天下。

　　黑气如群羊猪鱼，四夷不顺。

　　黑气如斗如群马蛇变化，为疾疫，人民亡，不宜乳妇，夷兵欲欺中国，宜遣伺候，谗言为恶。

　　云如一匹布竟天，天下兵起。

　　四望无云，独见黑云极天，兵大起。

　　云半天，兵起天沟，不出三日，大雨，雨后不占。

　　四望无云，见赤云如烛火，其下战流血死。

　　日濛濛无光，士卒内乱，将军循法度，察有功以自明，及有内发，止严刑而伺奸人谋议。

　　天阴沉不降雨，昼不见日，夜不见星月，三日已上，阴谋起，将慎左右及敌使；阴五日至七日，有阴谋蔽，将夺其权，此有篡杀事。

　　天阴，日月俱无光，昼不见日，夜不见星，有云障之而不雨，此为君臣俱有阴谋，两敌相当，阴相图议；若昼阴夜月出，君谋臣；若夜阴昼日出，臣谋君。

　　白气如带一道竟天，有暴兵；白蛇出，长尽天，必有暴兵流血；白蛇夜出，其年兵起。

　　濛雾者，邪气阴来冲阳，奸臣谋其君。在天为濛，在人为雾，日月不见为濛，前后人不见为雾。濛者，气也，臣以为非法，乱君政，雾从夜半至，日中不解，遂止，为君不悟，臣行邪政于百姓。过日中而似雨，臣强；夜濛昼明，臣谋君；昼濛夜明，臣得志。

　　黄云雾蔽北斗，明日雨。赤云掩北斗，明日大热杀人。白云掩北斗，不过三日雨。青云掩北斗，立雨；天下无云，晴；北斗上中下独有云，后五日大雨。  
 

乙巳占　卷第九

　　《易》曰：天垂象，见吉凶，圣人则之。又云：观乎天文，以察时变；观乎人文，以化成天下。故伏羲画卦，以定逆顺之征；轩辕设图，实著阴阳之道。盖大圣所以通天地之至理，极造化之能事，体妙缀于神机，作范拟于系象。唯神也，故冥赜可寻；唯机也，故幽玄可验。至若仰观俯察，辅国利民，观毫考微，全身保命，探祸福之源，征成败之数，贤达所尚，由来久矣。淳风不揆庸昧，少而研习，虽著作十余，而每多繁杂，辄以负薪余日，缀集众书，考论群氏，错综黄咸，博闻甘石，及以三都鬼谷，王霸高宗；略其旨要，撮录秘验，吉凶胜负，以类相从，勒为一部，聊备遗忘，并指图略，例示二三。好道畏命，时或览焉，审能精之，万不遗一也。


帝王气象占第五十三

　　凡天子气，内赤外黄，正四方所发之处，当有王者。若天子欲有游往处，其地亦先发此气，远近数里，如法计之。吉凶以日辰相克相生决期，亦如支干数法。

　　天子气如城门，隐隐在气雾中，恒带杀气森森然。

　　天子气如华盖，在气雾中，或有五色，又多在晨昏见。

　　天子气如千石仓，在气雾中。

　　凡王者气发，常以王相日多，与时及日辰相生，其法并在略例中。

　　天子气五色如山镇。

　　天子气如高楼在雾中。

　　《洛书》云：苍帝起，青云扶日；赤帝起，赤云扶日；黄帝起，黄云扶日；白帝起，白云扶日；黑帝起，黑云扶日。又云：气象青衣人垂手，在日西，天子之气。

　　敌上气如龙马，杂色郁郁冲天者，此皆帝王之气，不可击。若在吾军，战必大胜。

　　范增云：汉祖气皆为龙虎或五彩，此天子之气也。又云：吾使人望沛公，其气冲天，五色相掺，或似人，此非人臣之气也。又云：气如龟凤大人，有五彩其形，随王时发者，皆天子之气，多上达于天。  
 

将军气象占第五十四

　　将军之气如龙，两军相当，若发其上，则其将猛锐如虎，在杀气中。猛将欲行动，先发此气；若无行动，亦有暴兵起，吉凶以日辰决之。

　　猛将气如火烟状。

　　猛将气白，赤气绕之。

　　猛将气如山林竹木。

　　猛将气紫黑如门楼，或上黑下赤，似黑旗。

　　猛将气如张弩。

　　猛将气如尘埃，头锐而卑本大而高。

　　两军相当，敌军上气如囷仓正白，见日益明者，猛将气，不可击。

　　敌上气黄白而转泽者，将有盛德，不可击。

　　气青白而高，将勇大战；前白后青而高，将弱士勇；前大后小，将怯不明。

　　敌上气黑、中赤气在前者，将精悍不可当。

　　敌上气青而疏散者，将怯弱。

　　军上气发，渐渐如云，变作山形者，将有深谋，不可击。若在吾军，速战大胜。

　　敌上气如交蛇向人，此猛将气，不可当；若在吾军，战必大胜。

　　凡赤气上与天连，军中有名将。一云贤将。  
 

军胜气象占第五十五

　　凡气上与天连，此军士众强盛，不可击；若在吾军，可战必胜。

　　军上气如火光，将军勇，士卒猛，不可击；在吾军，速战大胜。

　　军上气如山堤，山上若林木，将士骁勇，不可与战；若在吾军，战必大胜。

　　军上气如埃尘粉沸，其色黄白，如旌旗无风而扬，挥势指敌，我军欲胜，可急击之。

　　有云如三疋帛广前后大，大军行气也。

　　两军相当，敌上白气粉沸如楼，缘以赤气者，兵锐，不可击；在吾军，战必大胜。

　　营上气黄白色厚润重者，勿与战。

　　两军相当，有气如人持斧外向，敌战必大胜。

　　两军相当，上有气如蛇，举首向敌者，战胜。

　　敌上气如疋帛者，此权军之气，不可攻；若在吾军上，战必大胜。

　　敌上有云如牵牛，不可击。

　　遥望军上云如斗鸡，赤白相随在军中，得天助，不可击也。

　　敌上发黄气，将士精勇，不可击；若在吾军，可用战。

　　军营上有赤黄气，上达于天，亦不可攻。

　　凡军营上有五色气，上与天连，此天应之军，不可击。

　　其气上小下大，其军士日增，益士卒。

　　其军上气似堤，以覆其军上，前后白，此胜；若覆吾军者，急往击之，大胜。

　　夫气锐、色黄白、团而泽者，敌将勇猛，且士卒能强战，不可击。

　　云如日月，而赤气绕之，似日月晕状有光者，所见之地大胜，不可攻。

　　敌上有气或云，及在中天而及军上，有常此气不变者，坚固难攻。

　　凡云气似虎居上者，胜。

　　军上气如尘埃、前后高者，将士精锐，不可击。

　　敌上气如乳虎者，难攻。

　　军上常有气者，其兵难攻。

　　军上云如华盖，勿往与战。

　　有云状如鸟飞去，所见国战胜。

　　云如旌旗如锋向人者，勿与战。

　　两军相当，敌上有气如飞鸟，徘徊在其上，或来而高者，兵精锐，不可击。

　　夜黑气出，上有赤气临我军上，敌强我弱，弱能破强，小能击大，大战大胜，小战小胜。

　　军上云如牛马、头低尾仰者，勿与战。

　　军上云如杵形，勿战。

　　望四方有赤气如鸟，在鸟气中如黑人，在赤气中如赤杵，在鸟气中或如人十十五五，及状如旌旗在鸟气中，有赤气在前者，敌人精悍，不可当。

　　敌上有云如山，兵可托。

　　有云长如引素，前后锐，或一或四，黑色有阴谋，青色兵，赤色有反，黄色急去。

　　日晕，有云气入晕中者，随所入击之胜。

　　有晕有抱，所临者胜。

　　日晕相交，居止者胜。

　　虹直指，顺之而击，可胜。

　　晕有抱有虹，顺抱者胜。

　　日旁半晕，两头尖，有战者，随所指击之。  
 

军败气象占第五十六

　　有气上黄下白，名曰善气，所临之军，欲求和退，向北，其众死散；向东，则不可信，众能为害；向南，将死。

　　敌上气囚废枯散，如马肝色，或如死灰色，或类偃盖，或类偃鱼，皆为将败。

　　敌上气乍见，乍聚乍散，如雾始起，此败气，可击；上大下小，士卒日减。

　　凡军营上，十日无气发，此军必败；而有赤白气乍出即灭，外声欲战，其实或退散。

　　黑气如坏山堕军上者，名曰营头之气，其军必败。

　　军上气如火光夜照人，军士散乱。

　　军上气出而半绝者欲败，渐尽者走。一绝一败，再绝再败，三绝三败。在东发白气者，灾深。

　　军上气如羊形，或如猪形，此是瓦解之气，军必败。

　　敌上有气如双蛇，疾往攻之，大胜。

　　军上有气，中似双蛇守日，急往击之，勿疑，必大胜。

　　军上气如粉如尘，勃勃如烟，军欲败。

　　军上气五色杂乱，东西南北不定者，其军欲败。

　　军上气如群猪在气中，此衰气，击之大胜。

　　军上有赤气炎降于天，士众乱，将死。

　　赤气如火光从天来，流下入军，军乱将死。

　　彼军上有苍苍气，须臾散，击之必胜；在我军上，须自坚守。

　　军上有黑气如牛形，或如马形，从气雾中下，渐渐入军，名曰天狗下食血，则军散败。

　　敌上气如群鸟乱飞，衰气也，伐之，则我军胜。

　　望彼军上气如悬衣，如人相随，击之可得。

　　望彼军上气纷纷如转蓬者，急击之。

　　望彼军上气色如扬灰，敌欲退去。气苍黑乱者，士卒饥。

　　两军相去十里外，望彼军上气高，而前后白青散者，此败军之气，击之可得。

　　云如覆船车盖者，其军必败。

　　云气如人头临军营中，战不胜，流血积沟渠。

　　敌上云如群羊，如惊鹿，必退走，急击之。

　　云如卷席，如疋帛乱攘者，皆为败，可攻而擒之。

　　云气盖道，蔽蒙昼冥者，饭不暇释，炊不及熟，急去也。

　　有云如鸡兔临营者，军败走。

　　军上气黑而卑如楼状，军移必败。

　　敌上气如卧人无手足，或似车徊乱不起者，败，如击牛，凶败气。

　　敌上气如双蛇，如飞鸟，如决堤垣，如坏屋，如人相指，如人无头，如惊鹿相随逐，如人两相向，皆为将败之气。

　　凡降人气，如人皆叉手低头。又云：如人叉手相向。

　　白气如群趋入长营，连系结百余里不绝，而徘徊须臾，气如黑山，以黄云为缘者，欲降服之象也。

　　敌上气青而渐黑者，将欲死。

　　云气如人头者，是将军失兵众。

　　散军之气，如燔生草之烟，前虽锐，后必退，得岁月便击之必胜。

　　黑气临营，或聚或散，如鸟将宿，敌人畏我，心意不定，终必逃背，逼之大胜；若在我军，善须安抚。

　　日晕，有气如死蛇属晕者，将军死，两军相当，不利先举。

　　日傍有赤云如悬钟，其下有死将。

　　日晕四方均等，为力停；有缺薄征细，所临者败。

　　日月晕有背气，所临者败。

　　军上有白虹及蜺屈者，败。

　　军上有白虹及蜺入营者，败。

　　日晕，气后至，先去者败。凡日月晕与气，以先有者为发，以先去者为败。

　　军上有日旁虹蜕及犯逆之，战者败。

　　日晕有四缺，在外军尽散败。  
 

城胜气象占第五十七

　　白气从城中南北出者，兵不可攻城，不可屠城。

　　中有黑云如星，名曰军精，急解围去者，有突兵出，客败。

　　城上白气如旌旗者，胜。若赤界，其兵精锐不可当。

　　赤云临城，有大喜庆。黄云临城，有大喜庆。

　　青云从军城中南北出者，城不可攻。

　　青色如牛头触人者，城不可攻。

　　城中有气出东，其光黄，此天守城，不可伐，伐者死。

　　白气从中出，青气从北入及返回还者，军不得入城。

　　诸攻城围邑，过旬不雷不雨者，为城有辅，疾去之，勿攻。

　　城垒气出于外，如火烟者，主人欲出战，其气无极者，不可攻。

　　城上气如双蛇者，难攻；若前高后卑者，攻之可拔；后高前卑者，不可攻。

　　赤气如杵形，从城中出向外者，内兵突出，主人胜。

　　城上有云分为雨彗状，攻不可得。

　　其城上气不见于外者，不可攻。

　　有赤气从城上出者，兵内胜，宜备之。

　　凡攻城，有诸气从城出，入吾军上者，敌家气也，气绕城不入者，外兵不得入。

　　日晕，有白虹贯日，其城可攻拔。

　　日晕，有青气从中起四出者，围中胜。 


屠城气象占第五十八

　　赤气在城上，黄气四面绕之，城中大将死，城降。

　　城上赤气如飞鸟，城可攻，急击之，则破走。

　　城上有赤气如破车，城可攻。

　　城上无云气，士卒必败散。

　　城营中有赤气，状如狸皮斑及正赤者，并破亡将败。

　　城上气如死灰色及上下出者，城可攻。一云，攻城围邑，其气如灰气出而覆其一军上者，多病，城可屠；气出复入者，人欲逃背。

　　攻城围邑，城上气聚如楼见外者，攻之可得。

　　望城中气起而正上赤，可屠。

　　城营上有云如众人头赤色，下多流血死丧。

　　攻城围邑，其上气色如灰，一云灰，城可屠。气出南北，城可克；其气出复入城中，人欲逃背；其气出而东，城可攻；其气出而西，城可降；其气出而复其军上者，士多病；其气出而高无所止，用日久长。有气从城外者，兵欲盗攻。

　　攻城，黑云临城者，积土固险之象。黑，水之气，城池之称。我据城，敌不能为我攻，故不可攻。又曰：审应而无攻，知难而自止，因可用智不败。

　　有白气如蛇，来止敌城上者，急攻之，小缓则失；从其城来指我营者，宜急固守。

　　凡攻城，有白气绕城而入城者，随所入，急攻之，小缓则失；从其城来指我营者，宜急固守。

　　攻城，若不雨，濛雾，日死，风至，兵胜。日色无光为日死。

　　云气如雄雉临阵，其下必有降者。

　　濛云围城而入城者，外胜得入。

　　有云如立人五枚，或如三牛，边城围。

　　城上有蛟头白，内降，城可攻；若有屈虹从外入城中，三日内，城可屠。

　　日重晕而有白虹贯日，围城客胜。  
 

伏兵气象占第五十九

　　军上有黑气，浑浑圆长，赤气在其中，其下必有伏兵，不可击。军当欲战，或长相守者。

　　望彼军上白气粉沸，起如楼状，其下必有藏兵万人，不可轻击。

　　军行近山林坑谷之间，当善防之，既是伏兵之地，而上有气者不疑。云纷纷绵绵相绞，及似蒿草数尺，车骑为伏兵。云如布席之状，及似蒿草尺许，此以步卒为伏兵。

　　伏兵之气，如幢节状在乌云中，或如赤杵在乌云中，或如乌人在赤云中。

　　黑气出营南，贼逃吾，复有伏兵，谨候察之，有覆之无遗。

　　两军相当，赤气者伏兵之气。若前有赤气，前有伏兵；后有赤气，后有伏兵；左右亦如之。察审则知伏兵所在。

　　军上有气乌色中有赤气，必有伏兵，不可攻；前有乌气，后有白气，必有伏兵，不可攻。

　　有云如山，兵在外，有伏兵。  
 

暴兵气象占第六十

　　白气如瓜蔓连结，部队相逐，须臾罢而复出，至八九而来不断，急贼卒至，宜防固之。

　　白气如仙人衣，千万连结，部队相逐，罢而复兴，如是者，当有千里兵来，所起备之。

　　黑气敌上，来之我军上，欲袭我，敌人吉，宜备不宜战，敌回，从而击之，必得小胜；天色苍茫而有此气，依日支干数，内无风雨，则所发之方必有暴兵。日克时则凶，时克日自消散。此气所发之方，当有使人告急，一人来则气一条，二人来则气二条，三人来则气三条；若散满一方，则有众来。期至依支干数，数内有风雨则伏。

　　壬子日，候四望无云，独见赤云如旌旗，其下有兵起。若遍四方者，天下尽有兵。

　　若四望无云，独见黑云极天，天下兵大起；云半天，兵半起，名天沟，三日内有雨，灾解。

　　敌欲来者，其气上有云，下亦有云，其下敌必至。

　　云气如旌旗，贼兵暴起，暴兵起如虎。

　　云气行人，必有暴兵；色白而悴者，是暴兵起。

　　气如人持刀盾，有云如坐人赤色，所临城邑有卒兵至，惊怖，须臾去。

　　赤气如人持节，兵未息。

　　云如赤虹，有暴兵。

　　白虹出长尽，有暴兵流血。

　　有云如人行止不崩，有暴兵。

　　赤云如火者，所向兵至。

　　天有兵气状如疋布、经丑未者，天下多兵，赤者尤甚。

　　有云如胡人列阵，天下兵起。

　　天有白气广六丈、东西气竟天者，兵起；青者有大丧。白气如带道竟天，有暴兵。

　　有云如疋布竟天，天下兵起。

　　有云如疋布持捧，兵起民流。

　　有云如豹四五枚相聚，国兵起。

　　四方清霁，独有赤云赫然者，所见之地有兵起。  
 

战阵气象占第六十一

　　气青白，白高，将勇大战。

　　气如人无头，如死人卧，敌上气如丹蛇，赤气随之，必大战败将。

　　四望无云，独见赤气如狗入营，其下有流血。

　　四望无云，独见赤云如立蛇，其下有流血出战。

　　四望无云，独见赤云如覆船者，其下有战。

　　初出军日，天气昏漠，云气阴沉寒克者，必战。若清阳温和，风尘不动者，不见敌亦不战。

　　有青气见军之王相上者，当戌交战，不见者不战。

　　若白虹，若赤屈虹，见城上，其下必大战流血；赤气屈旋停住者，其下有兵血流。

　　白气如车入北斗中转移者，下有流血，大将死。

　　云如耕垅者，兵必大战惊。

　　日傍气或相交贯穿，或相背，主中不和。

　　日有白气若虹交见者，从上击下胜，无军而见者，下必流血。

　　两军相当，必交战。有白虹列四五六见者，亦为大战。

　　日旁有一缺，万人死其下。两军相当，不利先举。

　　月初满而蚀，有军必战。

　　日月有赤云截之如大杵，军在外，万人死其下。两军相当，不利先举。  
 

图谋气象占第六十二

　　白气群行徘徊结阵来者，为他国人来欲图人，不可应；视其所往，随而击之可得。

　　日月濛濛无光，士卒内乱，将军循法度，察有功以自明。及有兵内发，止严利，而伺奸入谋议。

　　天阴沉不降雨，昼不见日，夜不见星月，三日已上，阴谋也，将慎左右及敌使；五日至七日，有谋蔽，将夺其权，此其篡杀事。连阴十日，乱风四起，欲雨而不雨，名曰濛，臣谋君。故曰；久阴不雨，臣谋主。

　　天阴沉，日月俱无光，书不见日，夜不见星月，皆有云障之而不雨，此为君臣俱有阴谋。

　　两敌相当，阴相图议事。若昼阴夜月出，君谋臣；夜阴昼日出，臣谋君。

　　黑气如幢，出于营中，上黑下黄，敌欲来求战，而无成实，言信相反，同奸于我。谋将军之事，通言九日之内必觉，备之吉。

　　黑气临我军，如车轮行，敌人谋乱，我国臣与同勾引小臣，君行罚吉。

　　黑气游行，中含五色，临我军上，敌必谋合诸侯而伐吾国，诸侯反谋，军自败。  
 

吉凶气象占第六十三

　　庆云，赤紫色，如烟非烟，如云非云，郁郁纷纷，萧索轮囷，是谓庆云，亦曰景云。见者国有庆。云含五色，润泽和缓，见于城上，景云也。一曰庆云。非气非烟，五色氤氲，一曰卿云。景云者，太平之应也。五色为庆云，三色为矞云。一云外赤内青为矞。

　　云赤如龙状，名曰昌光，帝王起则见。

　　如星非星，如云非云，或曰星有雨。赤彗上似盖，下连星，名曰归邪。归邪见，必有归国者。

　　日晕黄色及抱珥直光，履黄色，皆吉庆之事。

　　京房《易飞候》曰：视四方常有大云，五色具而不雨者，其下有贤人隐。青云润泽蔽日，在西北，为举贤良。

　　黑气如大道一条，至四五疋，明不见头尾东西者，不过三朔，大赦天下。

　　赤气如散盖覆军上，千里内战，有庆；千里外，有忧。

　　黄气临营，西向东向，战并凶；北向吉。

　　赤气随日出，军行有忧；随日没，外告急者。或曰：天下檄告敌。或征不行，凶。

　　赤气漫漫血色者，流血之象。

　　赤气如火影见者，臣叛其君，不过三朔。

　　赤气如龙蛇，在山头住，又如夜光者，臣离其君，国主不安，为客君所伤，人民流移，远其乡里。

　　赤气覆日而光，大旱，人民饥千里。

　　何知贼得否？赤气行，黑气随；赤气灭，为贼可得；若独行无黑气随者，贼不可得。

　　黑气如死人头在营上，敌人有所献，且求降，许之；不许必战，功虽成，士卒多死。

　　黑气如牛头、龙、马、蛇变化，疾病，人民流亡，不宜乳妇，夷兵咸欲欺中国，宜遣伺侯，谗言为恶。

　　新出军行师，假令向东伐，而有白云从西来，因随而击之胜；若有赤云东来逆军者，敌胜；我军当败，急且屯守，他方仿此。

　　黑气如积土，在我军上，敌来袭我，我必坚守经月；敌心离，离而后战，必大胜。

　　若对敌在东方，白云东去，而有云又东来，相逆，须臾过者，云已去而有风随之，所望龙虎之状，若在我军，皆大胜。虽从云而风逆者，亦不可战。若有云气横来者，两军不合，急先伏止，不尔，有遁将。黑气游行，中含黄气，在我军者，急令举兵。不速战，士卒惧，人有逃心，罢军吉。

　　两军相当，彼军上有气赤，上如疋布，广长数十丈，其下色黄白，必有背叛之军，昏见在臣佐，夜见在兵，宜备之。

　　凡被围，平目视围上气，郁郁如火，光芒势翕翕然者，其方救至，无者无救。

　　军行，有白气如虹者，军大惊，宜备之。

　　若黑云南北阵，国将有忧。不然，有大水为害。

　　白云白气极天南北阵，有忧；黑云东西阵，君有忧。若天气苍茫而东西极天，移日不动者，为忧深。此气以戊己日出为灾。

　　日入，有青气东西极天，支干数内无风雨，不出三年，将有大丧。

　　赤云临围上东西阵，国且负兵。

　　三雾，秋以庚辛申酉日，气色白，东行利为客，先举兵胜，后举兵败。

　　二雾，夏以丙丁巳午日，色赤黄，气西行，为利客，主人凶。

　　四雾，冬以壬癸亥子日，气青黑，气南行，兴军动众。

　　五雾，四季月以戊己辰戍丑末日，气黄色，行向北，利客，主人内乱。

　　一雾，春以甲乙寅卯日，气青，出东方向季者，客胜。

　　山中冬雾，十日不解者，欲崩之候。

　　云如疋帛而行，若西南，若邑郡者，其君有忧。

　　云气如乱坏，大风将至，视从来遮之，云甚润而厚，大雨必暴至。

　　四始之日，有黑气如阵，厚重大而多雨气，若雾非雾，衣冠而濡，见则其城带甲而趋。

　　日出没时，有云横截之，白者丧，黑者惊。三日内雨者，咎解。

　　云气如雄兔，临军营中，军士死亡。

　　天有青气入营者，兵弱惊。天有赤色入营者，兵暴惊。天有黄气入营者，兵和解。天有白气入营者，兵强。天有黑气入营者，士卒疾病。一云：兵相残，急移营。

　　有云如蛟龙，所见处，将军失魄。

　　有云如鹄尾，来荫围上，三日亡。

　　有云如日月晕赤色，其国凶；青白色，有大水。

　　有云状如龙行，国大水流亡。

　　有云赤黄色四塞，终日竟夜照地者，大臣纵恣。

　　有云如气昧而浊，贤人去，小人在位。

　　凡遇四方盛气，无向之战。甲乙日青气在东方，丙丁日赤气在南方，庚辛日白气在西方，壬癸日黑气在北方，戊己日黄气在中央。四季日战，当此日吉，逆之必败。甲乙日平旦，所向有白云，不可攻。丙丁日所向有乌云，皆为城坚，不可攻。他仿此。

　　赤气如火者，叛其君。赤气加西方者客胜，加北方者客败。加东方，和解不斗。加南方者军还，天下安，无兵。他仿此。

　　凡天见五色云气，望东西南北，至子午卯酉，若百步千步，一丈十丈，一尺长，数百丈，如车道长百十丈，日辰相克者，大斗；不相克者，寄居忧除。王气所临，有天命，为兵强；相气所临，为战胜，将吏有功；死气所临，死丧疾病，饥馑破败；囚气所临，为被围降败；休气所临，为兵罢无功，士卒亡散。

　　日中有黑气，君有小过，而臣不掩君恶，不扬君善，故日中有黑气，不明是也。

　　凡白虹者，众乱之首，百殃之本。雾者，百邪之气，阴来冒阳，奸臣谋主，擅权立威。在天为濛，在地为雾；日月不见为濛，前后人不相见为雾。象志气也，昼雾夜明，臣志得伸；夜雾昼明，臣志不伸。一云：君政邪，人覆主上，臣谋冒其君，覆之气也，臣以非政，乱君政。雾从夜半至，日中不解，遂止于濛，君不悟臣，行奸政于百姓；过日中似雨，臣强，无所避；濛日见，邪人欺君，有救，则明政令，审取顺信臣而无害。雾终日终时，有君忧。色黄小雨；白主兵丧；青疫病；黑主暴水；赤有兵丧旱；黄主土功，或有大风。凡夜雾白虹见，臣有忧；昼雾白虹见，君有忧。虹头屈至地，流血之象；白虹气出，其年兵起。凡雾气，不顺四时，逆相交错，微风小雨，为阴阳气乱之象。从寅至辰已上，周而复始，逆者不成，积日不解，昼夜昏暗，天下欲分离。凡雾四合，有虹见其方，随四时色，吉非时色凶。凡雾气若昼若夜，其色青黄，更相掩覆；乍合乍散，臣欲谋君，为逆者不成自亡。凡雾气四方俱起，百步不见人，名曰昼昏。不有破国，必有灭门。凡天地四方昏濛若下尘，十日已上，或一月日，或一时，不沾衣而有土，名曰霾。故语曰：天地霾，君臣乖，不大旱，外人来。  
 

九土异气象占第六十四

　　《史记》曰：故候息耗者，入国邑，视封疆田畴之整，城郭屋室门户之润泽，次至车服畜产之精华。实息者吉，虚耗者凶。

　　然则天地之间，无不有气色者也。故积钱实，瓦石古墟，市狱战场，皆有其气。今转次之云尔。

　　海旁蜃气象楼台。广野气成宫阙。

　　自华山已南，气上黑下赤。嵩高三河之郊，气正赤。恒山北气青。渤海之间气正黑。江淮之间气皆白。东海气如圆灯。汉水气如引布。江汉气劲如杼。济水气如黑豚。渭水气如白狼白尾。淮南气如帛。少室气如白兔青白尾。恒山之气如黑牛有尾。东海气如树。西夷气如室屋。南夷气如楼阁或类舟船幡旗。北夷气如牛羊群畜宫阙。

　　黑气如群羊，如猪鱼，为六夷不顺。阵云如立垣，杼云类杼。轴云类轴，抟两端锐。柄云如绳，居前亘天山，其半半天者类门旗，故白云勾曲。诸此云见，以五色占。而浑转密，其见动人，及有兵起合阙。其真云气，如三疋帛广，前锐后大，将军行气也。千岁龟，上有白云。

　　韩云如布，周云如车轮，秦云如行人，卫云如犬，魏云如鼠，齐云如绛衣，越云如龙，蜀云如囷。

　　车气，乍高乍下，往往而聚；骑气，卑而布；卒气抟，前高后卑者，不止而返；校骑之气，正苍黑，长数百丈；游兵之气，如彗扫。

　　喜气；上黄下白；怒气，上黄下赤；忧气，上下黑；土功气黄，白徒气白。

　　凡候云之法，气初出时，若云非云，若雾非雾，仿佛若可见。初出森森然，在桑榆上，高五六尺者，是千五百里外，平视则千里，举目望则五百里，仰瞻中天百里内，平望桑榆间二千里，登高山而望四下属地者三千里。

　　凡欲知吾军，常以甲己日及庚子戊午未亥日，八月十八日，去军十里，登高望之可见。依别记占之，百人已上，皆有气。

　　凡占灾异，先推九宫分野，六壬日月，不应阴雾风雨者，乃可占。

　　对敌，有云来甚卑，掩沟盖道，是大贼必至，食不及饱，急起严备之。

　　敌在东，日出候；在南，日中候；在西，日入候；在北，夜半候。

　　凡气在王相色，吉；在囚死色，凶。

　　凡军上气，高胜下，厚胜薄，实胜虚，长胜短，泽胜枯。

　　凡气，欲似甑上气，勃勃上升，积为雾，雾为阴，阴气结为虹蜺晕珥之属。凡气不积不结，散漫一方，不能灾。必须和杂杀气，森森然疾，乃可谕占。

　　军上气安则军安，气不安则军不安，气南则军南，气北则军北，气东则军东，气西则军西，气散则军破散。

　　候气，常以平旦、下晡、日出没时处气见以知。夫占之期内，有大风雨久阴，则灾不成。故风以散之，阴以疏之，云以藏之，雨以解之。  
 

云气入列宿占第六十五

　　角宿：有云状如刀剑，□□□角间，有忧，阴谋起，天子下殿。有云苍色入左角，兵散；出右角，战有忧。

　　亢宿：有云入亢，人民疾疫。有气入亢出氐，君主疾。

　　氐宿：有苍白云入氐，天下大疫疹流行。有黑云入氐，水灾。

　　房宿：有赤云状人入房，后有娠，不然，好事起。有气入房，宫中大兵起，名曰内乱。

　　心宿：有青云出心，天子使诸侯将出。有白气入心左星，太子受赐；黑气入心右星，庶子受赐禄；苍白气入心中星，天子有忧。

　　尾宿：苍气入尾，故臣有来归身者；出尾，臣有死者。白云入尾，君故臣有来者。

　　箕宿：苍气出箕，国灾除。又曰：入箕，四夷来见。黄云入箕，有蛮夷来贡。

　　斗宿：苍白云气入南斗者，多风。赤气入斗，兵起。

　　牛宿：虹云出牵牛之度，必有崩城，期二年；苍云入牛，牛多疾。

　　女宿：赤云入须女，妇人多以兵死。白气入女，女多疾疫。

　　虚宿：苍云入虚，哭泣在内；出虚，祸除福兴；黄气入虚，天子以喜，起庙祠祀。

　　危宿：苍白若赤云入危，有土功盖屋大作之事。苍气入危，中国忧损屋。

　　室宿：苍白云入室，大人丧之忧。（入壁同。）气润泽如日月见室，男子之祥。

　　壁宿：赤云入壁，有兵起。黑气入壁，有破王。

　　奎宿：赤云入奎，有兵若疾病。

　　娄宿：白气入娄，人民受赏。黄气入娄，贵人受赐。

　　胃宿：苍白气入胃，以丧籴粟。黑气入胃，囷仓败，谷腐。

　　昴宿：苍赤云入昴，人民多疾疫，妖言大起，不然龙见。

　　毕宿：苍白云入毕，岁不收；出毕口，其祸除。又曰：赤云入毕，兵起，大旱，火灾。白气入毕口中，其岁大人必有生者。

　　觜宿：黄云入觜，兵随之出。黑气入觜，大人忧。

　　参宿：苍云入参，有火灾。赤气入参，内有兵起。

　　井宿：黄气白入井，有客来宾，池泽水事兴。赤云入井，大水，不然有疾病。

　　鬼宿：白云入鬼，有疾病忧。黑气入鬼，大人忧。（觜同。）

　　柳宿：赤云入柳者，有失火之忧；出柳者，大旱。黄云入柳中，五十日赦。

　　星宿：苍白云入七星，大人忧。赤气入七星，四曲五曲不正者，有亡臣。

　　张宿：白云入张，大客有忧。赤气入张，天子用兵赐物。黄白气润入张，天子因喜赐客；出张，天子使信物、赐诸侯。黄赤气入张，忧；出张，天子用兵。

　　翼宿：黑气入翼，政短。翼星有气三夜不去，大人忧，兵大起，车骑满野。

　　轸宿：苍云围轸，亡国之戒。苍白气入轸，王大幸观；出轸，其祸除。黑气如鼠入轸正中，大人堕车忧，或落床。黄白云出轸，天子用车为币赐诸侯王。  
 

云气入中外官占第六十六

　　赤黄气出紫宫，有立王。

　　赤黄气出紫宫中，天子用钱物赐诸侯王。

　　赤云气直入紫宫中，兵大起，内乱，有立王。

　　赤气出紫宫中，兵起。

　　赤黄气润泽入紫宫中，天子有嘉剑。

　　黄白气润泽如刀剑入紫宫中，天子有男喜。

　　黄白气入紫宫中，有立侯王。

　　黄白气正圆如杯碗入紫宫中，幸臣有奉献美女者。（入太微，同占。）

　　苍白气出紫宫，其祸除；起或入长垣，胡人起。

　　苍白气出天极中，其祸除。

　　苍白气入勾陈中，大司马忧丧。

　　黑气入勾陈中，大司马戮死。

　　赤气入勾陈中，内乱。

　　赤气出勾陈中，大战，将有功。

　　黄白气入勾陈中，将大战。

　　白气入勾陈中，天子立宗庙。黑气出勾陈中，其祸除。

　　赤气入北斗，兵起，及宫庙有火忧，大旱。

　　赤气入北斗中，还勾陈南斗，不过一年，有流血，兵将死，客胜主。

　　黄白气入北斗，天子使诸侯。

　　云气五色直入北斗，必立天子，远二年，近百日。

　　苍黑气入北斗魁中，贵臣死狱中。

　　苍白气出北斗魁中，其祸除。

　　赤气入北斗魁中，将斧锧斩者。

　　黄气出北斗魁中，天子出恶令。

　　黄白气出北斗魁中，天子左右幸臣有囚者蒙德令。

　　苍白气入北斗，多大风。黄云蔽北斗，明日雨。

　　赤云掩北斗，明日大热杀人。

　　白云掩北斗，不过三日，雨。

　　青云掩北斗，五日雨。

　　天下晴，北斗上下独有云，后五日内必大雨。

　　黄白气集辅星，相有喜。

　　白气集辅星，相有忧。

　　赤气集辅星，相有斧锧之事。

　　赤云入摄提，九卿忧。

　　黄云入摄提，九卿有赏。

　　赤气入摄提，戈盾用事。

　　青云一道、如千寻枪竿而冲大角过者，殿梁栋折。

　　黑气出梗河，兵大战。

　　苍白气出招摇，三夜不去，大人忧。

　　黄气出女床，后宫有子喜；白气有丧。

　　黑气出女床，后宫有死者；青气有病。

　　苍白气入天棓，有丧。

　　苍白黑气出天棓中，其祸除。

　　青气入天棓，有丧；出天棓，有祸。

　　赤气出天棓，兵大起戮死。

　　黑气入天棓，大人忧。

　　苍白气出贯索中，其祸除。

　　苍白云气入贯索中，天子忧亡地。

　　赤气入贯索中，有内兵起。

　　黄气入贯索中，天子喜。

　　苍白气入织女，主忧病。

　　苍白气出天市，其祸除，万物贱。

　　苍黑气入天市中，万物贱。

　　赤气入天帝中，兵弩贵。

　　赤气出天市中，兵大贵。

　　黄白气长如二疋缯布，常集天市中，神奇物出，天子有喜。

　　赤气出天江，车骑将军出。

　　苍白气出河鼓中，将有忧。

　　黑气入匏瓜，天子食果为害。

　　苍白气入天津中，君有水忧。

　　苍黑气入王良，奉车忧。

　　苍白气入附路，太仆忧。

　　客气出天船中，不出一年有自立者。

　　苍白云气入三台，人民多丧。

　　白云大围长二三丈，出天牢中，贵人及人亲属，必斩死。

　　赤气入天理中，兵大起。

　　赤气出东西掖门者，起兵将受令。

　　赤气入东西掖门，内乱兵起，人主且有吉事，天必应以云光影。

　　黄白气入东西掖门，天子有喜。

　　黄白气出东西门，天子出德令。一曰：云如为□在太微中，有人为外应者。

　　黑气入东西掖门，大人忧母。

　　苍白气出东西掖门，天子忧丧事；出太微中，其祸除。

　　苍白气如人反走兽入太微坐旁，有反者。

　　苍白气如走兽，入抵太微帝座星，天子有忧。

　　苍白气入抵太微及帝座，天子有丧事。

　　赤黄气润泽入太微中，天子有喜事。

　　赤黄气润泽如箕帚入太微中，妇女有喜事。

　　赤黄气如箕帚出太微中，天子用钱物赐美女。

　　赤黄气入太微中，天子用钱赐诸侯王。

　　赤气出太微，兵起。一曰有立王。

　　赤气如杯碗正圆飞出太微中，天子用壁赐诸侯王。

　　赤气直指太微坐左右，诸侯且内乱。

　　黄白气出太微中，有立王。

　　黄白气如赤黑气蛟蛇及龙形，在太微庭宫阙上，有白衣之会；其同章环太微天庭而主杀主丧。此气皆乱臣谗贼之气。

　　黄白云气出宫上，若旗有光，人主有喜，延年益寿。

　　有青白气出五帝座飞径出南门者，不出九十日，人君失其官，天下不安。

　　赤气出五帝座、下至入幸臣中者，不出六十日，近臣有欲谋其君者。气不成，不明形者，死亡，天下大乱。

　　青白气出幸臣入五帝座，臣中正欲论兵事发。（入积卒同占。）

　　气上赤下白，大如井口，从外入压太微庭者，邪臣；气直者，贵臣之气。

　　太微中有云如鸟，诸侯反，有来诛天子，内连谋。

　　黄气出太子座上、入五帝座者，不出六十日，太子即位。

　　黑气抵太微坐，左右诸臣死。

　　苍白气入郎位，中兵起。

　　赤气出郎位，多用兵，远出行。

　　黄白气润泽入郎位，中郎受赐。

　　黑气入郎位，郎多死者。  
 

云气入外官占第六十七

　　赤气直如千寻枪竿冲库楼，天子自将兵，兵大动，武库官忧，内外不安。

　　赤气入鱼星，车骑满野，军大动，将军忧。

　　苍白气入羽林军，直南出，后有忧。

　　赤白气入龟，巫卜官忧。

　　赤黑气入鳖鱼，白衣之会，天下易政。

　　赤气入傅说，祝官忧。

　　赤气入北落师门中，兵起。

　　苍黑气入天仓，岁不熟。

　　青白气入天囷，岁饥。

　　苍白气入骑官，将死。

　　赤气入败臼，人主凶。

　　青气入天廪，飞蝗生。

　　赤气入天苑中，牛马多伤。

　　赤气出参旗，不出一年，西胡来，欲盗中国，若侵地，不出三年，天下烦扰，百姓多忧。

　　苍白气入天厕中，天子有阴病。

　　青赤气入积卒中，正臣欲论兵事发。

　　赤气入天汉中，兵大起。

　　苍白气入咸池中，水虫多死。

　　苍白气入折威中，大臣作逆内乱，兵大起，天子失势。

　　赤云气入天积中，有火忧。蒭藁一名天积。

　　岁星起出丧气长三丈，三日雨，王者不安，大扰。

　　荧惑出丧气长一丈，百日旱。

　　填星出丧气长四丈，有土功，多雨。

　　太白出丧气长三丈至六丈，多风雨，兵大起所指处。

　　辰星出丧气长一丈，大水。

　　气象升沉，表吉凶之得失。青气白黑犯官坐而入，占者察焉，豫晓祅变，括量铨度，唯气幽深，穷之更坚，钻之更邃。诸占隐辞决，并在略例中。若志士研精，须得指图者也。仆寻之白首，粗得其门，后世学人观此意也。  
 

乙巳占　卷第十

　　《易》曰：巽为风。巽卦曰：重巽以申命，又云：挠万物者，莫疾乎风，风以散之。《诗序》曰：风，讽也，教也，风以动之，教以化之。然则风者，是天地之号令，阴阳之所使，发示休咎，动彰神教者也。《洪范》曰：念用庶征：云圣，时风若。咎征：云蒙，恒风若。《周礼春官保章氏》：以十有二风，察天地之和合、乖别之祅祥。自此而观，即占风声，以探祸福，由来尚矣。故金胜未启，表拔木之征祥；玉币才交，起偃禾之异事。宋襄失德，六鹢退飞；伯姬将焚，异鸟之唱。是知风觉鸟情，天地之事理，其所由来久矣。昔子野骤歌以验楚军，吴范立候而期关羽。杨范之占鸡酒，管辂之察飞鸠。并皆占等同符，义过合契。是知事无大小，随感必臻，祥无浅深，见形皆应。此则法术之所由来也。
　　余昔敦慕斯道，历览寻究。自翼奉己后，风角之书，近将百卷，或详或略，真伪参差，文辞诡浅，法术乖舛，辄削除烦芜，翦弃游谈，集而录之，以为风鸟参验，附于玄象之末。并有立成，以备仓卒，庶使文省事周，词约理赡，后之同好想或观之。夫蹙口微啸，尚有征应，况五行招感，能无所闻？陆贾曰：目瞷得酒食，火花得钱财，鹊啄足而行人至，蜘蛛集而百事喜，小既如此，大亦有之，将来君子，幸畏天命也。


候风法第六十八

　　凡候风者，必于高迥平原，立五丈长竿，以鸡羽八两为葆，属于竿上，以候风，风吹羽葆，平直则占。亦可于竿首作盘，盘上作木乌三足，两足连上而外立，一足系羽下而内转，风来乌转，回首向之，乌口衔花，花旋则占之。淳风曰：羽必用鸡，取其属巽，巽者号令之象。鸡有知时之效。羽重八两，以仿八风。竿长五丈，以仿五音。乌象日中之精，故巢居而知风，乌为先首。《淮南子》曰：天欲风，巢居先翔。古书云：立三丈五尺竿于西方，以鸡羽五两系其端，羽平应占。然则知长短轻重，取于合宜。竿不必过长，但以出众中不被隐蔽为限，有风即动，便可占候。羽毛必五两已上，八两已下。但以羽轻则易平，重则难举。常住安居，宜用乌候；军旅权设，宜用羽占。羽葆之法：先取鸡羽中破之，取其多毛处，以细绳遂紧夹之，长短三四尺许，属于竿上，其扶尧、独鹿、四转、五复之风，各以形状占之。  
 

占风远近法第六十九

　　凡风动，初迟后疾，其来远；初急后缓，其发近。（此以迟疾推风发远近。）凡风动叶十里，鸣条百里，摇枝二百里，堕叶三百里，折小枝四百里，折大枝五百里。一云：折木飞砂石千里。或云：伐木施千里，又云：折木千里，拔木树及根五千里。（此鸣条已上，皆百里风也。此以势力推风远近。）凡大风非常，三日三夜者，天下尽风也；二日二夜者，天下半风也；一日一夜者，万里风也。（此以时节多少推风发远近。）凡风二日二夜，事及三千里外；一日一夜周时，事及二千里；或一日或一夜六时已上者，事及一千里；半日半夜三时已上，事及五百里；三时已下，事及百里。（此以时多少推灾及远近。）凡大树拔根，事及三千里外；折大枝，事及二千里。（此以势力占灾远近。）凡风近起城郭中者，有急事；卒起宫宅中者，为左右有变事。风自百里已上来者，皆谓其风时缓时急，条长垂索索然者是也。若蓬勃乍起乍止，卒缓卒急，势无常准者，并二百里以内，非远来，为灾乃重。若当时有云雨雷电者，不占。其应四时灾日兼雷雨而发者，并依别占。周成王偃禾之风是也。

　　淳风曰：天下地气，有偏饶风处，或近山川，或近大水，皆以异常为占，而山川记复有近风穴处。然风发出之时，皆有所应。然风或发一时间，远乃至十日已上者，灾重。而京房《风角》又有推五音风所发远近，各以其五音之数，期风来处远近。凡风发，一日为其县，二日他县，三日其郡，四日他郡，五日其州，六日他州。各以日数，知灾所及。一云：凡风一日一夜为邑，二日三日为州，四日五日为国，六七日为天下。凡五音，有纳音中金木水火土定五音者，有十二辰配五音，有听声配五音。宫风，近十里，中百里，远千里。（宫之数也。）羽风，近六里，中六十里，远六百里。徵风，近七里，中七十里，远七百里。角风，近八里，中八十里，远八百里。商风，近九里，中九十里，远九百里。淳风曰：案京房《角风》所载，五音风发远近，皆以五行成数推之。其云远近及中者，皆以日时多少及势力强弱，以事准之。推其远近，皆变通其数，触类长之，而风所从来二十四处，皆须明知发止。审别支干及以八卦所在，发时早晚，来从何处，息在何时，回在何日何辰，皆须审明知之。凡候风之体，须明知入卦，审识支干，或上或下，或高或卑，必晓此义，然后可验，必无乖越。若失在毫末，差深千里。今设八方之法：八干，甲乙丙丁庚辛壬癸；四卦，乾坤艮巽。八干、四卦、十二辰总有二十四分，皆立方，迭相冲破，即是风所从来。审视发止，乃可占验。凡风从戌上来者须抵辰，自辛至者须直乙，发乾上来者必须抵巽，如此交冲，始知来处，以辩辰卦而入于占。回风卒而圆转扶摇，有如羊角向上轮转。有自上而向下，有从下而升上，或平条长直，或磨地而起。  
 

推风声五音法第七十

　　谓太史必知风之情，晓风之声。宫声如牛鸣牢中，隆隆如雷；（鼓响，云直如雷鼓也。）徵风声如奔马，炎（注，一作燎火。）上如缚彘骇起；商风声如离群之羊，如叩铜钟，如飞集之羽，如流水汲汲，咨嗟声感人；羽风声如击湿鼓，如流水扬波，激气相磋，如麋鹿之鸣子也；角风声如千人语，然令人悲哀，如人叫啾啾，如千人呼啸，如鸡登木。

　　李淳风曰：五音者，是五行之声，皆出于黄钟之管，以生清浊。黄钟之管长九寸，声最浊以为宫，其数九九八十一，三分增减，以生上下。故三分减宫一分，余五十四，三分益一，七十二，三分减一，四十八，三分益一，六十四，以成五音之数。夫听五音之法，必须以耳察其声，以牙（牙，古互字。）大小，而清浊有大小，量声体响，不可以文载口传，是故黄帝截竹为管，以大小长短，为声之法。然长短度量，必须以数正之。度数若正，则其声亦正，今风发声大小无定，不可一准。故推其清浊，以知大小况耳，但人见不同，故声体多别，商徵牙错，冀彼知音。《黄帝》曰：凡风之动，皆不安之象也。若在山川海滨之上，空穴之间，风所起处，皆不可占之，为常式也。若在宫宅城营之内，战阵之所，风势异常，吹扬沙石，日光白浊，则乃占之。《黄帝》曰：凡人君理顺四时，则春无凄风，夏无苦雨。先王之治，以天下为家，以兆民为子。凡风，用意察之，若纷错交横，乍起乍止，儒墨深藏，智者缄默。风若有声刮耳，君用小人，疏远君子。风若肃肃习习，调和润气濡物，而卯酉之位乘之，必雨，须臾而至。风若暴疾，南北无处，交错离合，纷埃相注，此风之应，必在人主。风若冥冥，白日沉形，黄雾四塞，太阳翳精，主之昏乱，政教不明。风若灭灭，相随南北，旁乱相触，高下迟疾，人去其宅，大兵四集。风若寒切，令人战栗，刑罚急酷，暴霜杀物。风若啾啾，令人悲愁，必有大丧，疾疫之忧。风若炎炎，或迟或疾，为火为旱，诚之所急。  
 

五音所主占第七十一

　　宫为君，商为臣，角为事，徵为令，羽为物。宫数一，（为君，为身。）徵数三，（为宗庙，为先人鬼怪。）羽数五，（为境界，为妻财。）商数七，（为人臣，为吏仆。）角数九。（为疾病，为死丧。）淳风曰：按五音所主，以宫为君体，象五行之内土为最尊，（庄注，是故五行土性地是也。）地体与天敌体，故宫音于五音之内。为君之尊，必主宗庙。宫之先人，盖是火行，故次徵。而号令之体，不取自专，必因宗庙，故徵亦为号令。体必有二，道不孤立，助祭宗庙，佐修阴道。故立妃后，以设母仪，是以羽为宫妻，妾是亲物，故亦为物。有妻有物，百世本枝，当须子嗣，以绍宗社，故次商而为臣子。易穷则变，物极则反，天道常运，万物随时，次及于事，事之大者，莫过于病，病死之道，因于鬼刑。角是宫宫，故角终其末，论五音，则因浊而至清；论情谊，则从尊以主卑。故宫生于徵，徵生于角，角生于羽，此其宜也。

　　地十二辰五音法：子为阳宫土，主帝王；丑为阳徵火，主旱、大灾、口舌、宫寺；寅为阳徵，主烽旱火；卯为阳羽，主雨水、霖霪、雾露；辰为阳商金土，大将吏士；巳为阳角，主疾病忧惧；午为阴宫土，主妃后；未为阴徵火，主庶人土功，飞虫，诏书檄；申为阴徵火，为邮驿尉侯；酉为阴羽水，主霜电阴沉；戌为阴商金，主小将兵刃；亥为阴角，主死丧哭泣。李淳风曰：自子至巳皆为阴律所上生，故为阳。自午至亥皆为阳律所下生，故为阴。

　　《洪范五行》之数，水、火、金、木、土，盖自顺理，自北徂南，先经后纬，以土数注之。今五音则宫、徵、羽、商、角。宫为声主，以集五音，形其尊卑。故逆自南徂北，先纬而后经，逆顺先后，盖取声形为质也。数兼奇偶，声为响也。阴偶阳奇，独奇阳，性动者逆行，情定者顺入，是以有逆顺之理焉。徵者大也，大是南方，体合二位，故戊己及土同在南方。五音之说，故以二位成体。所以平均多少，递标逆顺，犹六神之内，大兼二将者也。 

五音风占第七十二

　　宫风：（音如雷鼓。）发屋折木，（怒也。）有土功，（宫主土。）人君内乱，（宫为君，发屋折木，自动其□，故乱也。）不出十日、百日，（宫数。）有所之，（风以动之，以所其不安，故有之。）且有急令，（风必有急令也。）贵人相捕斩，（乱则君臣相疾，疑虑忌恐，其伤亡，递相捕斩。）天下兵起，（贵贱相诛，下不堪命，故天下兵起也。）盗贼满市，人饥不已，（贵人诛，兵卒起，令不行。贼入市。）车驰马奔，流移不止。（宫为土，土动，故人移居。乱则兵起车驰，但有急令应占，则下皆发。他皆仿此。）

　　徵风。发屋折木，不出三日、三十日。若有大灾，吏忧自行，当四方有告急事，或有火妖。性恐怖惊乱。（凡言吏者，理入官，上至三公皆是也。）

　　羽风。发屋折木，不出五日、五十日，籴大贵，人以水为败，若大丧，后妃黜，宝物出。

　　商风。发屋折木，不出七日、七十日，有急令，兵起，籴大贵，国四门闭，兵从中起。（四门闭者，闭梁塞城邑，固折而备干也。）

　　角风。发屋折木，不出九日、九十日，有急贼盗斗战，籴大贵，大饥，人饥相食，有大死丧，当有疾疠之事。

　　淳风曰：按京房翼奉风角旧书，皆以此与五音相动风占相连，各在一音之首。后之学者，竟不能悟，浑杂推考，颇乖旧意。今辄心集之于此，别为条例，则使后学如是风声之占，不与彼日辰五音相杂矣。然即此风，虽知声之所主发之祸福，皆须以日辰来处相参课之。占风之家，多云发屋折木、飞沙转石等语，若每一行之中，一著此语，则于文颇烦。今辄集风发之体，以一字例。凡古占云发屋折木者，今皆云怒风。古占云扬沙转石者，今皆云狂风。古占云四转五复者，今皆云乱风。古占云暴风卒至，乍有乍无者，今皆云暴风。古占云独鹿蓬勃者，今皆云勃风。古占云扶摇羊角者，今皆为飘风。今因此以风来清凉温和尘埃不起者为和风。若有暗冥昏浊寒克者为霾翳。

　　古书云：风者，通已前并用，总有八号，谓之八风。取《尔雅》风名，风而雨为霾，阴而风为翳，日出而风为暴，回风为飘，焚轮谓之颓，扶摇谓之焱。  


论五音六属第七十三

　　五音者：一言宫，三音徵，五言羽，七言商，九言角。六属者：庚属震，辛属巽，戊属坎，巳属离，丙属艮，丁属兑；子午属庚，丑未属辛，寅申属戊，卯酉属巳，辰戌属丙，巳亥属丁。

　　乾主甲子壬午。（甲为阳日之始，壬为阳日之终。子为阳辰之初，午为阳辰之中。乾初在子，则乾四在午。言乾为阳，故主阳日；乾主阳，故四阳辰。内主子，外主午，内为始，外为终，终始阴阳也。）坤主乙未癸丑。（乙为阴日之始，癸为阴日之终，丑为阴辰之初，未为阴辰之中。坤初在未，则坤四在丑每言坤为阴，故主阴日辰，内主未，外主丑。）震主庚子庚午。（震为长九，主甲。对于庚，以父授男，乾初子，故主庚于，与父同也。）巽主辛丑辛未。（巽为长女，坤初主乙，乙对于辛，故巽主辛，以母授女，故主五未也。）坎主戊寅戊申。（戊为中男，故主之辰在中之干，与中也。离主己卯己酉，离为中女，故主中干中辰。）艮主丙辰丙戌。（艮方少男乾上，主壬对丙，故主丙辰丙戍，是第五配之。）兑主丁巳丁亥。（兑为少女对丁，故主丁巳丁坤上，主癸亥，是第六故配之。）

　　故八地十二辰，以命十干所属者命之。未至，以其言数纳其音，以数主。一曰：今日辰相配，共得一音。然月初出于庚见震象，八日丁上见兑象，十五日甲上见乾象，十六日平旦、辛上见巽象，二十三日平旦、丙上现艮象，晦日见离象，朔日见坎象于戊巳中宫。此之所主，从月而来矣。  
 

五音受正朔日占第七十四
（细音立成日，并纳阴阳，六情中同者也。）

　　朔者，正月一日，诸纳音阴阳宫日，（子尽巳为阳，午尽亥为阴。）

庚子为阳宫，庚午为阴宫。（庚子重阳，庚午重阴。）以此宫音受正朔日风者，卖田宅，收粟。（谓正月朔也。淳风以十一月者，阳之始，岁首所起，十一月朔日为元。）徵日受正朔日风者，卖田宅丝绵，收大麦。羽日受正朔日风者卖下田，就山陵居，五谷。（水伤。）商日受正朔日风者，卖六畜，收筋角皮，修甲治兵。角日受正朔日风者，卖田宅，收奴婢棺椁及送终之具。  
 

五音相动风占第七十五

　　宫日风从宫来，人君出行；从徵来，土功，宝物出，有兵；宫日子午风从子午来，为宫动宫；从子上来，山陵崩坏，人君出行，专风也；从子（一本无子字。）午来，地震裂，若后出行；时加子午为重宫，君将欲行，大臣走，若后出游也。宫日子午风从丑未来，寅申来，为宫动徵，有土功，宝物出，有兵；时加徵为重徵，有义兵，土功兴，国出令，有诏书，义风也。宫日风从羽来，且大雨不止，则大臣出走，若复为旱，（宫土、羽水，盛则水衰，水衰则火起，故亦为旱。宫为君，羽为人，故大臣出走。）时加羽为重羽，则大雨阴，制风也。宫日风从商来，有兵行，且有客兵；时加辰戌为重商，有兵殃，保风也。宫日风从角来，必斗兵，人君凶，客兵伤，有急兵，若有丧伤；角来，边兵有大战；（宫为土、为君角为木凶木主哭泣。故客，土动，木所不胜。故君军伤，有大丧也。）时加巳亥为重角，君不昌，宫有大丧。宫日风从乾来，有涌水暴雨。宫日时加宫，怒风从艮来，山陵崩坏，人君出行，水涌地裂。宫日时加宫，怒风从巽来，蝗虫生，害五谷。宫日时加宫，怒风从坤来，有走兽为害，有土功。

　　徵日风从阳宫来，有火灾，土功起，将大旱，火殃数起，宫寺多失火，灾起；从阴宫来，太子有疾；时加徵为重徵，有火灾土功起。徵日风从阳徵来，有火灾，人君有灾恐，走兽为灾，宫寺多失火，从王相阳宫来，岁大乐，有火灾、旱。从阴徵来，人君忧，走兽为大灾。时加寅申丑未为重徵，国四门闭。徵日风从阳羽来，四邻有事，宝物出，阴盛于阳，且或有雷电，有霜雹，诸侯大夫多失史；从阴羽来，四夷有事，宝物出，多雷电。徵日风从商来，有急兵，人君出入有辅佐，强兵自守，七日、若七十日，有边兵斗。徵日风从阳角来，有兵起，急兵动惊，春有丧。（金克木，水于火，反克金。故有兵也，边有急大惊也。）

　　羽日风从阳宫来。人持财物聚，君吏有令，忧兵起，将受命，有集会，有土功，有寒霜雪。从阴宫来，有水土功，暴寒伤物，兵集。羽日风从阳徵来。有兵，国有受令，有忧，人臣有急忧，关梁塞。羽日风从阳羽来，且欲雨，白衣聚，若有大丧，大雪霜雹，日出没时，又五日或五十日，白衣会。若五宫，立有丧寒，且雨从南方来，则国有忧，人多疾病；北方来，则有雹霜，或聚在水中。羽日风从阳商来，有斗兵围城不战，边有兵，关梁不通，有丧兵不兴。（金水母子和，故动角。边兵围城败，羽为角除害，象臣为君讨贼。故动必大雨，不出战故也。）羽日风从阳角来，边兵围城，城败；（一云：有兵围城不解。）时加巳亥为重角，有围城若大丧。

　　商日风从阳宫来，戒太子忌怨，人君有疾，兵疾，有急兵；（宫土，土生金所，是一金两土，母忧子，故曰太子也。）从阴宫来，庶子有急变兵，兵在北方。商日风从阳徵来，国邑受令，兵且行，将在外，兵还不战，臣受兵令行；（徵为号令，商为兵。故兵令退也。）时加徵为重徵，有大兵行。商日风从阳羽来，岁大荒，国凶忧乱，且大雨，兵在东方。商日风从阳商来，有白衣聚众之象，立王之征。且大雨，关梁塞，大将出退外敌，外敌来邑中，有小急，且有急兵，人君主忧，国四门闭，兵在西方。从阴商来，为大殃，籴贵，中有兵，风怒七日、七十日，急令兵大起。（羽入水，为从金生，故为大雨。二金逆行故水，为人主忧大兵斗，主国关梁塞也。）商日风从阳角来，有急兵令发。商日风从阳宫来，人君有忧，兵从申起，国四门闭；从阴角来，有大丧，贵人多疾病，有土功。（宫为君，角主死，故为大丧也。）

　　角日风从阳徵来，吏敛民财，若兵出会众，仓粟籴贵，宝物出，有蝗虫。（角木、徵火，火为丝绢，故吏敛民财物。）角日风从阳羽来，有土功，且大雨，边有兵，卿大夫多口疾，先暑风，后雨。角日风从阳商来，忧有卒兵也，鸣条已上皆应；角日风从阳角来，边兵起，人主凶，有死亡，盗贼至，不胜；南方来，有兵，远丧至，所不胜而发，时加角为重角，有远丧，有边兵，盗贼起，籴贵，野有饥人。（角主哭泣，木为金所克也。）

　　李淳风按：风角书与乐产本多少不同，占验又异。今辄总括，除烦略秽，其有时下风来处同者，为重其音，此谓时音，与风所发处同，故云重，如余所见，与日重有与风重者为异。其阴阳五音，主亦不同，各须以阴阳分别也。  
 

五音鸣条已上卒起宫宅中占第七十六

　　宫日风鸣条已上，皆为人君出行，从德乡来，德事出；（谓岁月日时，及温德和清明也。一作：谓岁日月时、五行之德为吉情。）刑乡来，刑事出。（谓五行岁月日时之五刑及寒烈冥浊。）及卒起宫宅中，皆为土功兴作，若溃乱出入聚众。

　　徵日风鸣条已上，来去皆发止于徵者。及卒起宫宅中，皆为失火，若有召口舌斗忧也；从徵来，时加徵而止于徵，为宫寺失火。

　　羽日风鸣条已上，及卒起宫宅中，皆为聚众会物，有宝物出入之事。及有水物为变，船济之事。

　　商日风鸣条已上，及卒起宫宅中，及时加商，又从商来去，皆为宫宅中且有自伤者，及斗忧兵伤；日辰胜时下，皆为外人来伤害主人。

　　角日风鸣条已上，及卒起宫宅中，皆为疾病；时加角，从来去皆为角上者，皆为外丧法。九日有令兵，若九十日，加王，为君长；加相，为臣子妻妾；加死、囚、休，为下贱。角日风时加申子，若从角来去，皆为中宫自伤；其日辰胜时下，皆为外人来伤害主人也。以风起止，决其人所在。角中杂羽为溺死，杂徵烧死，杂商兵死，杂宫病囚死。  
 

推岁月日时干德刑杀法第七十七

　　岁日月时干德法：甲德自处，乙德在庚，丙德自处，丁德在壬，戊德自处，己德在甲，庚德自处，辛德在丙，壬德自处，癸德在戊。假令太岁在甲，即岁德在甲；太岁在乙，岁德在庚。（他皆仿此。）

　　岁月日时支德法：岁月日时在子，德在巳；岁月日时在丑，德在午。（以次顺行前五辰是也。他仿此。）

　　月干德法：寅午戌，月德在丙；亥卯未，月德在甲；申子辰，月德在壬；巳酉丑，月德在庚。

　　推岁杀法：寅午戌，岁杀在丑；巳酉丑，岁杀在辰；申子辰，岁杀在未；亥卯未。岁杀在戌。又金神杀：四孟月，杀在酉；四仲月，杀在巳；四季月。杀在丑。

　　推岁月日时刑法：岁月日时在子，刑在卯；卯为刑下，子为刑上。岁月日时在丑，刑在戌；戌为刑下，未为刑上。岁月日时在寅，巳为刑下，申为刑上。岁月日时在卯，刑在子；子为刑下，卯为刑上。岁月日时在巳，申为刑下，寅为刑上。岁月日时在未，丑为刑下，戌为刑上。岁月日时在申，寅为刑下，巳为刑上。岁月日时在戌，未为刑下，丑为刑上。

　　淳风按：刑下来者祸浅，刑上来者灾深。一云：三刑皆为岁月日时之刑。今数即有四刑，岁也，月也，日也，时也。今淳风谓三刑者：刑上，刑下，自刑。四刑之中有此三刑，四刑辨尊卑、三刑别浅深也。辨和风灾风法，凡灾风之来，多挟煞气，寒克白浊，尘埃蓬勃；若吉祥之风，多德气，并而日清明，天气温和，风气索索，条长去地少高，不动尘土，平行而过。今诸字占，并具言寒克白浊等语，今略之为例：诸称寒克白浊者，今云灾气；诸称清明温和者，今云和气；（凡如此晴明，即云清和。）诸称大风寒冥、冥日无光、沉没雾气者，今云昏气。  
 

论六情法第七十八

　　六情者：好、恶、喜、怒、哀、乐。

　　水性智敬，木性静仁，火性躁乱，土性力倍，金性刚义。

　　一曰贪狼，申子辰，水之源，其性侵淫，其性贪诤。水动而溢下，昼夜不停向震，故申子为贪狼，辰未为奸邪。水性智，故达下，流趣未，冬藏，故曰贪狼。

　　二曰阴贼，亥卯未，木之类也。其性屈曲，其情邪伏，阴映闭匿，为水所生，返害所养，故亥犯为阴贼，未为奸邪。木自水生，叶落还本，归于亥，主盗贼，故主阴贼。春生，故曰阴贼。

　　三曰廉贞，寅午戌，火之位，其性真正，其情炎盛，精耀上升，淹浊下降，以礼自济，不受秽恶，与离同类，道合重明，故寅午为廉贞，戌为公正，火性夏长，故正。炎强自伏，其卿不滥他所，故曰公正。

　　四曰宽大，巳酉丑，金之位也。其性义断刚直，其情宽大，与乾健同类，与兑相当，有象施与，故巳酉为宽大，丑戌为公正，金钢义直，自归本城，秋收故宽，体天故大。

　　五曰奸邪，辰未主之。辰为水末，未为木穷，水为智，智穷则奸生，木旁则邪曲，故辰未主之。

　　六曰公正，丑戌主之。丑金刚而为公，戌火明而为正，故丑戌主之。

　　申子为贪狼，主欺绐不信，亡财遇贼，主攻劫人也。（京房云：求人财物，强取也。）

　　巳酉丑宽大，主福禄赏赐；聚集酒食，主贵人君子。（京房云：酒食庆贺也。）

　　亥卯未为阴贼。主战斗杀伤，谋反叛逆。（京房云，劫暴夺也。）

　　寅午为廉贞，主宾客礼仪，嫁娶国仪，为人诚信谦谨。（京房云：为上客迁官。）

　　丑戌为公正，主报怨仇，主兵。（京房云：仇谏诤。）

　　辰未为奸邪，主欺慢人。（京房云：淫佚，疾病，欺绐。）

　　第一本情，（甲乙主之。）第二合情，（丙丁主之。）第三刑情，（戊己主之。）第四冲情，（庚辛主之。）第五钩情。（壬癸主之。）

　　六合：子与丑合，寅与亥合，卯与戌合，辰与酉合，巳与申合，午与未合。

　　三刑：子刑在卯，卯刑子，丑刑戌，戌刑未，未刑丑，寅刑巳，巳刑申，申刑寅，辰午酉亥自刑。

　　对冲：子午，丑未，寅申，辰戌，卯酉，巳亥。（已上并冲破也。）

　　六钩：子钩酉，丑钩辰，寅钩亥，卯钩午，巳钩申，未钩戌。

　　五合；甲己合，乙庚合，丙辛合，丁壬合，戊癸合。

　　阳德自处，柔德在天。  
 

阴阳六情五音立成第七十九

甲子，阳商，贪狼。本情。甲申，阳羽，贪狼。本情。甲辰，阳徵，奸邪。本情。

乙丑，阴商，公正。本情。乙酉，阴羽，宽大。本情。乙巳，阴徵，宽大。本情。

丙寅，阳徵，阴贼。合情。丙戌，阳宫，阴贼。合情。丙午，阳羽，奸邪。合情。

丁卯，阴徵，公正。合情。丁亥，阴宫，廉贞。合情。丁未，阴羽，廉贞。合情。

戊辰，阳角，奸邪。刑情。戊子，阳徵，阴贼。刑情。戊申，阳宫，廉贞。刑情。

己巳，阴角，贪狼。刑情。己丑，阴徵，公正。刑情。己酉，阴宫，宽大。刑情。

庚午，阳宫，贪狼。冲情。庚寅，阳角，贪狼。冲情。庚戌，阳商，奸邪。冲情。

辛未，阴宫，公正。冲情。辛卯，阴角，宽大。冲情。辛亥，阴商，宽大。冲情。

壬申，阳角，宽大。钩情。壬辰，阳羽，公正。钩情。壬子，阳角，宽大。钩情。

癸酉，阴商，贪狼。钩情。癸巳，阴羽，贪狼。钩情。癸丑，阴角，奸邪。钩情。

甲戌，阳微，公正。本情。甲午，阳商，廉贞。本情。甲寅，阳羽，廉贞。本情。

乙亥，阴徵，阴贼。本情。乙未，阴商，奸邪。本情。乙卯，阴羽，阴贼。本情。

丙子，阳羽，公正。合情。丙申，阳徵，宽大。合情。丙辰，阳宫，宽大。合情。

丁丑，阴羽，贪狼。合情。丁酉，阴徵，奸邪。合情。丁巳，阴宫，贪狼。合情。

戊寅，阴宫，宽大。刑情。戊戌。阳角，奸邪。刑情。戊午，阳徵，廉贞。刑情。

己卯，阴宫，贪狼。刑情。己亥，阴角，阴贼。刑情。己未，阴徵，公正。刑情。

庚辰，阳角，公正。冲情。庚子，阳宫，廉贞。冲情。庚申，阳角，廉贞。冲情。

辛巳，阴商，阴贼。冲情。辛丑，阴宫，奸邪。冲情。辛酉，阴角，阴贼。冲情。

壬午，阳角，阴贼。钩情。壬寅，阳角，阴贼。钩情。壬戌，阳羽，奸邪。钩情。

癸未，阴角，公正。钩情。癸卯，阴商，廉贞。钩情。癸亥，阴羽，廉贞。钩情。  
 

五音刑德日辰所属立成第八十

甲：德自处，刑戊。
丙子，两不两则晦，海里起兵。
子，侯，刑卯，周。
戌，申曹，刑未，晋。
申午辰寅。


商
徵
羽商徵羽。
乙：德日庚，刑巳。
粟贵，边夷内侵。
丑，侯，刑戌，齐。
亥，水，自刑，鲁。
酉未巳卯。
丙：德自处，刑庚。
边城有兵见围。
寅，尉卿，魏，刑巳。
子。
戌申午辰。


徵
羽
宫徵羽宫。
丁：德在壬，刑辛。
天旱伤物，人多疫。
卯，市，日，刑子。
丑
亥酉未巳。


戊：德自处，刑壬。
有土功，食物贵。若欲议迁邑。
辰
寅
寅子戌申。


角
宫
徵角宫徵。


己：德在甲，刑癸。
有土功，食物贵，若欲迁。
巳，狱吏，宋，刑申。
卯
丑亥酉未。
庚：德自处，刑甲。
虫生人，治自刑。
午，仓曹，犯自刑。
辰
寅子戌申。


宫
商
角宫商角。
辛：德在丙，刑乙。
虫生人，治丑。
未，大府，燕，刑丑。
巳
卯丑亥酉。
壬：德自处，在丙。
北狄胡人兴，备四塞。
申，座吏，秦，刑寅。
午
辰寅子戌。


商
角
羽商角羽。
癸：德在戊，刑丁。
北狄胡人兴，备四塞。
酉，传吏，郑，自刑。
未
巳卯丑亥。
宫。子帝王，午后妃。

震雷击鼓。
商。辰大将，戌小将。

琴瑟钟磬。
徵。寅丑亥，旱火灾。申未，土功及民。

奔走燎火。
角。巳疾病，亥死。

悲吟呼叫。
羽。卯雨水，丙霜雹。

流水飞羽。


贪狼之日，时加奸邪，风从阴贼上来，有劫相杀之事。

阴贼之日，风从奸邪上来，时加申子止子，必有贼杀人，逆乱相盗。

奸邪之日，风从宽大上来，时加卯止亥，有人持酒食礼来，相候谋盗。宽大之日，风从廉贞上来，时加己酉，为贵客至，有吉庆贺赏赐事。

公正之日，风从奸邪上来，时加寅午，为诚信之士，若来报仇诈人。

廉贞之日，风从宽大上来，时加午酉，为贵客以酒食来相宴乐。

宽大之日，时加廉贞，风从宽大上来，时加午止酉，贵客以酒食相宴乐，有迁官征召酒食喜事。从奸邪上，求有妖人为怪，妇人欺夫。从贪狼上来，有人竞求财者，从阴贼上来，有贼而无所克。从公正上来，贵人有求名问事。

廉贞之日，时加宽大，风从廉贞上来，有七千里来相庆事，若长者到。宽大上来，人以酒食求相和好，贪狼上来，吏客求钱物，公正上来，仇人报怨。阴贼上来，欲求劫人者，奸邪上来，有人上文书征发事，不则有奸人设诈不信事。

公正之日，时加公正，风从公正上来，吏人争财，多奸相伤，若仇人欲报仇怨。奸邪上来，人欲告言部吏私财物者，阴贼上来，下凌上，谋为不道者。贪狼上来，有亡失逐纵，相牵引事。廉贞上来，君长欲迁。宽大上来，行出必值人酒食之事或愤争。

阴贼之日，时加阴贼，风从阴贼上来，有贼格斗，在部界内，必伤杀人。贪狼上来，以白刃相攻仇。公正上来，为外人谋内。宽大上来，告客行钱与人。廉贞上来，有隐士学人为恶劫。奸邪上来，东向妇人来，勿前之，必伺人家为匿盗之事。

贪狼之日，时加贪狼，风从贪狼上来，有贼人至，攻劫人财。且欲害人，慎之，祸起北大。公正上来，必有行怨报人，扬兵相击，年立丑者凶。奸邪上来，恶人持挈物来。廉贞上来，他人遗财相贿者。宽大上来，持礼相候，而欲求人财物。阴贼上来，家人内若有人相牵引，不则行出为禽兽所伤。

阴贼之日。风从奸邪上来，时加申子止子，必有贼煞人，逆乱相盗。

奸邪之日，时加奸邪，风从奸邪上来，主人见谋，若出遇疾病。阴贼上来，有宿怨，令相攻，必流血。从公正上来，欲报怨仇。廉贞上来，有文书所召，若以淫盗相牵。贪狼上来，贼人谋持物亡走。宽大上来，有人因酒食病。  
 

六情风鸟所起加时占第八十一

　　巳酉为宽大之日，假令巳酉注宽大之日，时加巳酉，鸟来鸣其上，时加王相，当言为长吏，休废囚死，当有酒食；时加寅午，鸟来鸣其上，有酒食辞让者；时加丑戌，鸟来鸣其上，酒食讼口舌；时加亥卯，鸟来鸣其上，有酒食，一作盗贼相害者；时加辰未，鸟来鸣其上，有酒食，妇人女口舌者；时加申子，鸟来鸣其上，酒食争财事。

　　寅午廉贞之日，时加寅午，鸟来鸣其上，时加王相，当言为长吏，休废囚死，当有谏诤辞让事；时加巳酉，鸟来鸣其上，有书至；时加申子，鸟鸣其上，酒食禅让事；时加辰未，阴私妇女口舌；时加丑戌，鸟鸣其上，酒食事；时加亥卯，以酒食相杀事。

　　公正之日，时加丑戌，鸟鸣其上，时加王相，言□吏公正事，休废囚死，当有吏来慰问事；时加巳酉，鸟鸣其上，有公正酒食赐遣；时加寅午，鸟鸣其上，有公正辞让庆贺；时加辰未，有吏来说公私贼事；时加申子，有吏来说公正欺诈事；时加亥卯，有吏来说贼相伤事。

　　奸邪之日，时加辰未，鸟鸣其上，加王相，当言长吏来捕奸诈，休废囚死，当有口舌起；时加寅午，鸟鸣其上，谦让人说奸淫事；时加宽大，有酒食阴私事；时加丑戊，有吏来捕奸私阴谋事；时加申子，有阴谋诤斗劫盗事；时加亥卯，有阴私贼兵相害事。

　　贪狼之日，时加申子，鸟鸣其上，时加王相，当言群贼攻劫，休废囚死，当有盗贼事；时加寅午，鸟鸣其上，有善人说攻劫事；时加巳酉，鸟鸣其上，有酒食攻劫财物事；时加丑戌辰未，鸟鸣其上，有妇人诤讼群贼事；时加亥卯，鸟呜其上，时加王相，有群贼相攻夺事。

　　阴贼之日，时加亥卯，鸟鸣其上，时加王相，群贼大战，休废囚死，当有大斗相伤；时加巳酉，鸟鸣其上，有酒食相杀伤事；时加丑戌，鸟呜其上，有吏逐贼相害；时加寅午辰未，鸟鸣其上，有妇女奸私相伤事；时加申子，鸟鸣其上，有贼相攻劫事。

　　诸阴贼日，有鸟若群飞及飘风飓从四季上来，时加四季，必有搜索，皆为开闭，囚日在近道。假令今日风起市中，若飞鸟从四季上来，即时搜索。欲知何捕人；若加丑戌，捕怨仇；加辰未，则捕小盗人杀。则此占皆为即至，不与风角同。  
 

八方暴风占第八十二

　　北方坎，风名曰广莫风，主冬至四十五日。京房云：四时暴风起于北方，主盗贼起，天下兵皆动，令人病湿饮带下，难以起居。（北方坎，主盗贼，故兵起。水湿带下。下部湿。）

　　东北艮曰条风，（亦名炎风。）主立春四十五日。一云：鬼行人道，多旱疫，主天下水，令人疾泄，变易形容。（冬春之交，万物变改。）

　　东方震曰明庶风，（亦名宄风。）主春分四十五日。京房云：人流，盗起相攻，风发天下，旱冥霜起，岁大饥，令人病变节四肢，不可动摇。（雷始起动，木始盛故也。）

　　东南巽曰清明风，（一名景风。）主立夏四十五日。京房云：民多泄痢，乳妇暴病死丧。

　　南方离曰景风，（一名臣风。）主夏至四十五日。此风中发，有火灾。来年旱，令人身暴热，生疮，目盲。（离为火，目为热盲也。）

　　西南坤曰凉风，一作谏，（一名阵风。）主立秋四十五日。此风发，天下兵动，日月失色，令人食不入口，病腰脊肩背股膝皆肿。（坤为众，故兵动。阳气衰，故日月无光，木为老，故患也。）

　　西方兑曰阊阖风，（亦名飘风。）主秋分四十五日。京房曰：秋旱霜，主天下兵动，日月蚀，令人患疮癣疮。（兑为毁折，故日月食而生恶疮。）

　　西北乾曰不周风，主立冬四十五日。天下大饥。京房云：有盗贼相攻，人多疽疾，人流亡疾疫，多死丧，有神不起，地动，日月失色，令人病疥疠，生恶疮。（乾当室壁，故主疾疫。）

　　古八节，但暴风起其方，即占。京房云：八方暴风之候及八卦风别名。春白、夏黑、秋赤、冬黄，皆为凶，下逆上，兵革四动，各随其部日辰占之。乾高折风，（一名冲。）坎为大刚风，艮为凶风，震为婴儿风，巽为大弱，（一云小弱。）离为大弱风，坤为谏风，（一名阴谋风。）兑为小弱。

　　古八风，发屋折木，飞沙扬石，三日不雨，则逆四时，乃占。风为阳，雨为阴，阳之怒，得阴则谐，故风灾得雨则解。正月朔后八风者，此法齐人要术，五谷所宜。及出《汉书志》：从乾来，有忧兵；从坎来，回水汤汤，有大水；从艮来，人疾疫，岁有蝗虫；从震来，阳气干岁，大旱有丧；从巽来，岁多风，伤五谷；从离来，岁旱大热，多火灾；从坤来，人疾病，道中多死凶；从兑来，岁有兵革之事。

　　三辰八角风：　　辱杀反吉抵诬诞忿争

　　申子辰之日：　　艮震巽离坤兑乾坎。

　　巳酉丑之日：　　巽离坤兑乾坎艮震。

　　亥卯未之日：　　乾坎艮震巽离坤兑。

　　寅午戌之日：　　坤兑乾坎艮震巽离。

　　风从辱上来，国及家有耻辱之事。

　　风从杀上来，有暴相杀不道理，若行道逢之，有相杀之人来过也。

　　风从反上来，臣子有反逆不顺之事。

　　风从吉上来，有恩泽诏书，百姓除害，有喜事，若行道逢之，即见贤人君子酒食之遣，此直回风，入人家同。

　　风从抵上来，有抵触非理。王日，贵人；相日，中人；休日，庶人；囚日、死日，族人相连。

　　风从诞上来，有欺诞不诚之人，有欺绐。

　　风从忿上来，有非议、忿争土地财物之事。

　　风从争上来者，主有好人欲争财物事。

 

　　八方风来：

　　风从震巽离上来者，主胜。

　　风从乾坎艮兑坤上来，客胜。两军相当。

　　风从折冲上来，必获敌人资粮。

　　风从坤上来，有事不成也。

 

正朔八风占：

　　《汉志》曰：凡候岁美恶，谨候岁始，或冬至日。产气始萌，腊明日，人众卒岁，一会饮食，发阳气，故曰初岁，正月旦。王者岁首立春，四时之始也，四者候之日。岁旦立春，风南来，大旱；西南来，小旱；西方来，主有兵革；西北来，戎菽为胡豆。小雨，兵起。北方来，中岁；东北来，上岁；东方来，大水；东南来，民有疾病，岁恶。八风各与其冲对课，多胜少，疾胜徐。旦至食为麦，食至昳为稷，昳至晡为黍，晡至下晡为菽，下晡至日没为麻。

　　又有东谷风、南凯风、西泰（一作凉）风、北凉风。

　　风从北来，宜客；南来，为主吉；西来，宜客；东来，宜主；西北来，宜客；东南来，宜主；西南来，有谋不成；东北来，主客俱不利。

　　风从乾来，西北方也，有小雨，兵起戎狄，胡兵也。风从正北坎方来，多水大雨。风从东北艮方来，丰稔。风从正东来，大水。风从东南来，民有疾病。风从南来为大旱。风从西南来者，小旱。风从正西来者，有兵灾。若风势大急恶昏浊，亦以八卦暴风例占之为妙也。　　

　　立春，正月节，清明少云，善熟，雾则旱虫伤禾豆。乾上风来，暴霜杀物，五日，粟卒贵；坎上风来，冬大风寒，北狄侵；艮上风来，五谷熟；震上风来，气泄，物不成；巽上风来，多风足虫；离上风来，旱伤生物；坤上风来，春寒，六月水，人多愁土功；兑上风来，旱霜兵起。

　　春分，二月中气，东方有青云，必熟；晴明，物不成。乾上风来，岁多寒，金铁倍贵；坎上风来，菽豆不成，饥疫；艮上风来，夏不熟，米贵一倍；震上风来，五谷成，亦无贼；巽上风来，虫生，四月多暴寒；离上风来，五月先水后旱；坤上风来，小水，人多疟疫；兑上风来，有兵，春寒，八月国忧也。

　　立夏，南方有赤云则丰，晴明则旱。乾上风来，其年凶饥，夏霜，麦不刈；坎上风来，多雨，鱼行人道；艮上风来，山崩地动，人疫；震上风来，雷动非时击物；巽上风来，其年丰熟；离上风来，夏旱禾熟；坤上风来，不共力，万物天伤；兑上风来，蝗虫大动。

　　夏至，南方赤气则熟，晴明则旱。乾上风来，寒气万物；坎上风来，寒暑不时，夏月多寒；艮上风来，山水暴出；震上风来，八月人多疾；巽上风来，九月风落众物；离上风来，五谷熟；坤上风来，六月多雨水横流；兑上风来，秋多雨霜也。

　　立秋，有白云及小雨则吉，晴明物不成。乾上风来，甚寒多雨；坎上风来，冬雾多雪寒；艮上风来，秋气不和；震上风来，秋多雨雹，人不知草木再荣；巽上风来，卒兵内起；离上风来，兵戎不利，多旱；坤上风来，五谷成熟；兑上风来，兵起将行。

　　秋分，西方有白云，熟；晴明，物不成。乾上风来，人多相掠；坎上风来，多大寒；艮上风来，十二月当必多雾；震上风来，人疫，再花不实；巽上风来者，十月多风；寓上风来，兵动国南七百里；坤上风来者，土功作；兑上风来，年安乐也。

　　立冬，晴明小寒，人君吉，天下大喜。乾上风来，人主政令行；坎上风来，冬雪杀走兽；艮上风来，地气泄，人多疾疫；震上风来，人不安居，寒雪；巽上风来，冬温，来年夏旱；离上风来，来年五月大疫；坤上风来，水出食物，鱼盐倍多；兑上风来，妖言兵在山泽。

　　冬至，有云雪寒则丰，晴明物不成。乾上风来，强国忧，年多寒；坎上风来，年丰人乐；艮上风来，正月多雾；震上风来，雷不发，大雨并；巽上风来，虫伤生物；离上风来，冬温，乳母死，水旱不时，人多疫；坤上风来，虫生伤苗，年多水；兑上风来，年秋雨，大兵起也。

　　八逆风：立夏巽卦，王风从乾上来，为一逆，小凶；立秋坤卦，王风从艮上来，为三逆，欲无子；立春艮卦，王风从坤上来，为二逆，兵起；立冬乾卦，王风从巽上来，为四逆，人去其乡；秋分兑卦，王风从震上来，为五逆，带刀入市；冬至坎卦，王风从正南离上来，为六逆，人民溃散；夏至离卦，王风从正北坎上来，为七逆，臣子为乱；春分震卦，王风从正西兑上来，为八逆，殿上有刺客，刑杀昏寒者凶。  
 

行道宫宅中占第八十三

　　行道见回风，从南方来，必有酒食。若加酉，覆人皆利，回就风起，坐君子席失官，小人亡财。（余仿此。）

　　商日，风起宫宅中，人但持酒肉来，不过三日。角日，回风覆人，为疾病，从角地来，为死亡事。徵日，回风覆人，为斗讼；若徵地来，宫戒火。宫日，回风起宫宅中，为斗讼，为囚，为县官；起道路，从内向外，冲上吉。商日，回风覆人，为失财亡遗，人所谋。羽日，回风覆人，为失败物，若忧酒内事，聚众干上。

　　回风起宫宅中，以六情王相，为有气，为吉，又清和亦吉。无气，宜慎之。回风两处夹道，随人而行者，重吉。久不灭，亦无他。从凶地来，即凶。诸风从刑上来，得贪狼阴贼奸邪之日。若不加其德乡来，众凶并会，其灾必成；风从休上来，若宽大之日，皆事解不成灾。

　　宫日，回风突人，戒田宅，忧移徙，若争讼田宅；出道行，客人凶，冲外吉，有威势也。角日，回风突人，戒疾病，若哭泣，不则相击伤。商日，回风突人，戒争财，若入山林，坠下见伤杀也。徵日，回风突人，戒告讼文书，若凶失金铁事。羽日，回风突人，戒人水没溺；若失衣物财，聚众事，千人已上也。

　　候宫宅中，有卒风起，及回风若犬鸣鸟鸣向人，若宫宅中，占之，先以五音，次以六情，王、相、休、囚、刑、德，以占忧喜；从德乡来为喜事，刑乡来为忧事，日辰囚死胜时下，皆为凶事，起止宽大，为酒食赏赐，无气为退。回风入人屋中，飞扬人衣物，当忧财物惊火。商日，加时宽大，风从角来止，曰废，为宾客作奸，风起门外，入门止商亦然，加奸邪不觉，加六正为觉。商日，时加申，风从未来，回风入门至堂边，为长子作盗；回风入井，妇人作奸，欲共他人杀夫；阴贼日，时加子，风从奸邪来，止阴贼，妇女作奸欲欺夫。辛丑日，时加午，风从宅中从午来，风后三日有酒食。奸邪日，时加奸邪，囚死，为盗人奴婢，去止酉，若卒为取财物，寒克，有所伤害。

　　宫宅中及众人道路行伴，有暴风来荡众人中者，此众人中有与此风同音者，忧喜在其中也。商日，日辰胜时下，风从未，纯商，为怪物害人。商日，风起，纯角，为恶鬼入宅害人。日辰王，为县官；从王乡来，为家长；相乡采，为子孙；休废来，为宾客；囚死来，为下贱，贪狼为劫盗。他仿此。西堂为父，东堂为母，堂边为长子，房为妇女，庭为聚众，墙壁为少子，井灶为仆及奴婢，门为宾客。

　　行坐有回风飘暴，卒起人前而向人，（此逆向人，勿前，恐为伏之也。）从后来逐人者，（为随人，诫也，亦止以六情决之左右。）若卒起宅内，若从外入，或扬人衣物，或发人屋舍，皆为凶辛恶之事。若北堂为父，西堂为母，东堂为子，南堂为孙，皆聚众事。在垣小口，在井灶为妇女，在门为长子，在客堂为外人，在碓磨为奴婢，在庭内为四邻。以为五音所属，知其姓名，以发时及日辰，以别长幼。以日刚柔知老少；以王相知为吏人。

　　诸飘回起而止前者，皆以时音期之；若从后来逐人而过去，以日音期之。假令今日音得角，期九日，从人年墓来，为疾病。日同。假令墓在木乡，为从高坠下，林木所伤；在火乡，为烧炙，若见血事；在土乡，为疮肿患；在金乡，为格斗相伤；在水乡，为没溺厌亡。日墓上来，为疾病；岁刑来，为县官；月刑来，尉部乡亭所召；日刑来，戒斗诤至官庭；时刑上来，卒急之事；日德上来，有酒食相庆贺。年德皆为有吉喜，岁德月日时同。假令年在木乡，有木器之物从北方来；在火乡，铜瓦物从东方来；在土乡，田宅物南方来；在金乡，钱物四季来；在水乡，酒肉六畜之物西方来；四孟之日，四孟上来，上官长吏忧免事；四仲之日，四仲上来，次官长吏忧免；四季之日，四季上来，下官长吏忧免。商得商时又加金，钱及铁物，音得徵时又加火，文书衣物；音得羽时又加水，为酒食事，音得角日辰又加木，木实衣物；音得宫日辰又加土，酺肉酒食之属，若皮革。王相，其物即好，休废，是敝恶之物。

　　若十余人同行共坐而回冲来，知复为谁？风从商是商姓，其同音日，年取年同。孟日，取长老少同，商日，取白色同，日辰王相，取尊贵贱同。阳日，取男左者，阴日，取女右者，左右同。以五音取于衣被，若取扶持之物，以决之，即知吉凶也。  
 

十二辰风占第八十四

　　子日大风，日光沉没，兵起水中。丑日大风，扫地扬沙，粟卒贵。寅日大风，赤气四塞，为火。卯日大风，黄埃冲天，为虫蝗必生。辰日大风，将出。巳日大风，蓬勃无常，亦大旱也。午日大风，乍迟乍疾，人不安移堡。未日大风，日无光影，为土功之役。申日大风，声若磬，若有暴贼相攻劫。酉日大风，肃肃濡润，必有大雨水溃流。戊日大风，尘雾横天，扬埃千里，胡兵四起。亥日大风，扬沙折木，兵贼相攻，人啼哭。

　　京氏云：东方寅卯木之角，发风三日，发屋折木，扬沙石，（自此已后，并云怒狂风。）国有大寇疾病。

　　五岳之音法：

　　寅卯火之徵，（亦云：发风三日，发屋折木，扬沙石。已后同。）国有妖言鬼神之书作灾，有火灾。寅卯金之商，国有大兵，客主攻伐之事，贼出燕赵。寅卯水之羽，国有暴霜雹水灾，有蝗虫起。寅卯土之宫，帝不安其都，有巡狩之行，宝物出，有善令，恩加庶人，以财物赐之。

　　右已上东岳之音。

　　巳午之商，发风三日，发屋折木，国有大臣亲事，人强乱害。巳午之徵，发风三日，发屋折木，国有夷狄贼为害，若远人谋。巳午之羽，发风三日，发屋折木，有江海贼，或水中船车有害人者。巳午之角，发风三日，发屋折木，羊牛疫死，鱼死水中，人小移动。巳午之宫，发风三日，发屋折木，帝王欲警暴乱，赏有功，逐佞人，封有德。

　　右已上南岳之音。

　　申酉之商；发风三日，发屋折木，军民移出，船溺，凶。申酉之角，发风三日，发屋折木，有贵人灾，使者至，有奸兵。申酉之羽，发风三日，发屋折木，臣有篡逆之心。申酉之宫，发风三日，发屋折木，诤财臣不知人心。

　　右已上西岳之音。

　　亥子之羽，发风三日，发屋折木，蝗虫卒起，雾伤万物。亥子之商，发风三日，发屋折木，外兵为灾，水中之贼伤物。亥子之角，发风三日，发屋折木，三公丧忧，人有疾病。亥子之宫，发风三日，发屋折木，兵起乃行之忧。亥子之徵，发风三日，发屋折木，皇后忧，世子有异。

　　右已上北岳之音。

　　四季辰戌丑未之宫，发风三日，发屋折木，有土功灾，羊牛疫，人流移。四季辰戌丑未之商，发风三日，发屋折木，有夷狄之兵，胡人作灾，宝物出。四季辰戌丑未之羽，发风三日，发屋折木，人咏妖言，有流移之灾。四季辰戌丑未之角，发风三日，发屋折木，有夷狄兵，胡人作灾，宝物出。四季辰戌丑未之徵，发风三日，发屋折木，山贼出，若流言于人民，民怖，欲奔亡。

　　右已上中岳之音。

　　凡五行十二辰风，五音发灾害吉凶见矣。不能发屋折木、扬沙起石者，凶无大应。凡日辰纳音为客，甲子乙丑商音是也；风从来五音为主人，子午为宫是也。假令今日甲午纳音商，欲得，风从寅丑未申上来，则主胜，客为商，动徵为客。欲得日纳音克风。假令甲子金，则为客，若风从已亥上来者，客胜。  
 

诸解兵风占第八十五

　　徵风发徵风寻解，若宽大廉贞之日，风从宽大上来，兵大散。又风四缴来，兵革散。诸兵风起，诸商日，风从贪狼阴贼上来，时加奸邪，日辰商，其日光白浊及昏雾，比连三日、七日，人间盗贼屯聚，攻城郭，不出月中。（下同。）

　　又何以知兵大来、夜攻城？常以日中，风从亥子上来，夜风昼止，日中寒不解，此必夜攻城，不避风雨，主将忌之，不出五日、十日。诸商日，夜半风卒起，大雾至日中不解，兵起。

　　立春，正月戊申，二月己酉，三厄庚戌，有暴风从西方来，七日不止，兵起西方，不出冲大起。

　　立夏，四月辛亥，五月壬子，六月癸丑，有暴风从西方来，七日不止，兵起北方，不出冲大起。

　　立秋，七月甲寅，八月乙卯，九月丙辰，有暴风从西方来，七日不止，兵起东方，不出冲大起。

　　立冬，十月乙巳，十一月丙午，十二月丁未，有暴风从西方来，七日不止；兵起南方，不出冲大起。

　　诸贼自杀风：季角阴贼之日，风从阴贼上来，大寒，主贼兵自相杀，不出九日。若商日风从阴贼上来者，皆自相杀也。

　　诸夷狄反风：奸邪公正受商之日，大风从奸邪公正上来，夷狄犯塞。十日不止，千里来；二十日不止，三千里来。期七十日。若四季受宫日，风从宽大上来。若四季上来，夷狄降。

　　诸伏兵风：有旋风从三刑五墓上来，有伏兵，勿战，战则不胜，行者急走，坐者起避之。诸出军行师之时，有大风从三刑上来，其兵不可当。若大风起五墓上来，避之吉。三四日，诸行军出征水战时，又大风从三刑上来，其兵不可当。若大风起五墓上，避之吉。

　　诸逆贼风：诸风蓬勃四方起，或上来触地，此皆逆风也。平旦发，人民逆之；食时发，宾客逆；午时发，诸戚逆；晡时发，臣下逆；黄昏发，贱隶为逆；夜半发，同姓为逆，鸡鸣发，后妃逆。皆大故，不出三十日。风止，三日有雨，灾消。  
 

诸陷城风第八十六

　　宫日，大风从角上来，卒起，此兵围城。至日中、夜半折木者，城必陷，不出九日，若十八日。

　　羽日，大风冥冥，日无光，沉雾，兵围城郭，客胜主人。

　　角日，时加子午，风从角来，折木，兵起，必围城屯聚，主人宜出，期九日至。

　　诸四季受商之日，大风折木，从四季上来，加子午，在外界民为贼，屯聚，往往相攻，关梁塞，道路断绝，不出七十日。四季受商之日，风从四季上来，时加子午，此客兵入界自相杀，不出三十日。

　　商日，大风折木，时加子午，风从子午上来，日光不明，此不宜主人，军自内败，不可守城，不出九十日，若三十日。

　　奸邪受宫之日，大风从宫上来，及四季上来，大寒者，此城内夜开，长吏兵四出不禁，期七十日，远九十日。

　　诸知贼人数，占贼所起。以风初发处，加为人数，又以风所从来为月期，又以所乘辰为道理，所止时支干以占人数。又发时加子，贼数九十人，若九人，数九期：若不应期，辰内月同数者倍之，以王气十倍，相气五倍，伏废如数。（鸟鸣同占。）

　　刑墓风。风从刑上来，皆刑恶凶事及有兵，行者急走，坐者急起。兵从五墓上来，皆凶。有救，吉；无救，凶。  
 

占入兵营风第八十七

　　与彼相守，有旋风入营，断绝干戈，吹坏帐幕，必有盗贼入营，将军死。十干十二支数，子午甲巳九，日辰王相气十倍之，休废如数，囚死半之。（鸟鸣同占。）东三八，南二七，西四九，北一六，中五十。

　　右已上五行数，为道里，亦为贼人头数。

　　欲知定发何方法：商角之日，变风发所从来；宫羽徵日，变风在刑上刑下；风所从起来为期，风从东，甲乙寅卯期。（他仿此。）乘王、（主王。）相、（臣。）废、（吏民。）囚，（凡庶下贱。）太岁、（三月必有诏书居迁。）岁、月、日、时、邢，皆为凶事。王墓、（三日主丧。）囚、日辰，（必有大患。）日五音为客，地五音为主人。以看胜，亦从其道来。四正之日，四正上来者，亦从其道来。有气日者责日音，无气者责辰音。东来期甲寅乙卯，转而西来，（甲申乙酉。）转北来，（甲子乙丑。）转南来。（甲午乙未。）今日庚申西来，须臾转而东来，（庚寅辛卯。）转而北来，（庚辛子丑。）转而南来。（辰庚辛巳。）今日时加戌，（□甲□乙。）若寅卯，（即至。）时加午，（即至。）时加卯。（即九日与寅申乃至，卯同类也。）若庚辰日，时加申酉庚辛，（即至。）皆加四季，（皆即云未却，三同类加日来至。）诸宫宅内，日辰胜时下。（同者时期以之。）假令今日辛酉，时加午至酉，四月期之，此同情者。（故克言同类者，相为发诏不发。）诸商日，发皆在风下，商角相克、相动、相杀伤，益明。又先以辰金、木火、水土证之。乃以六情知何等事？第一先以日情，乃合于时。假令今日甲子商，时加申子贪狼，辰奸邪，商音，相伤斗杀。（余并仿此。）诸卒起宫宅内，日辰胜时下，为外人贼内。商角情得贪狼阴贼，乃相杀，无吉，为日辰胜时下，无所能也。此恶情，有气乃能也。  
 

五音客主法第八十八

　　日辰为客，加时为主人；六甲为客，以其行本位不动为主人。十二辰皆主人也。假令今日商客也，时加亥，角为主人也。客商，金克木，是客时皆以相扶克为法。今日甲子商客也，时加寅，徵为主人。徵，火克金，是主人胜客。（余仿此。）若从寅来，便是二火也，主人于是大胜，准此推之。时刑来，主人大胜；日刑来，客大胜。两军对，先动为客，后动为主。两人相击，先举手为客，住者为主。人外来为客，在内为主人。有气胜，无气败。  
 

四方夷狄侵郡国风占第八十九

　　壬辰是主东方，水里，从贪狼来，从北方，七日至九日，此东方海贼动，期五十日。乙未主南方夷，此日从未来，七日，南夷反叛，内侵郡国，期七十日。壬戌主西羌，此日从戌来，大怒折木，七日已上，西羌叛，期五十日。癸丑主北方夷，此日从丑来，七日、九日，北方大兵攻人，近八日，远二十日。

　　常以壬申、壬子，壬辰之日，有风从子上来，三日已上光明，此水内大贼欲攻王国。三日内有雨无事，四日有从申子亥卯上来急卒，比连至七日，必外贼群众，与夷狄并侵郡国也。

　　国君公卿已下所属日：

　　春寅，为皇后，此日中有发屋折木，从午未上，五日已上，皇后被诛，其气温，皇后有乖。近期九日，远九十日。风止大雨，不占。

　　春丑，为大将军，此日有风大雨，发屋折木。从丑上来，四日已上，丑有气，将军贺赐；无气，有罪。迅疾大寒急者，有忧。近期八日，远期八十日。风止而雨解，吉。

　　春丁巳，为三公，风从丑上来，止三公坐上，天清明，三公迁封受贺，风气寒急，日光不明，三公退免受诛。

　　君臣品位立成：

　　春三月：寅为皇后，甲为天子，卯为太子，乙为太子妻，辰为太子吏，巳为司空，丙为司徒，午为太尉，丁为太傅，（又云国师。）未为九卿，申为司隶，庚为诏狱，酉为庶民，辛为卒徒，戌为夷狄，亥为宗庙，壬为内相，子为宫府，癸为内藏，丑为大将军。

　　夏三月：巳为皇后，丙为天子，午为太子，丁为太子妻，未为太子吏，申为司空，庚为司徒，酉为太尉，辛为太傅，（又云上。）戌为九卿，亥为司隶，壬为诏狱，子为庶民，癸为卒徒，丑为夷狄，寅为宗庙，甲为内相，卯为宫府，乙为内藏，辰为大将军。

　　秋三月：申为皇后，庚为天子。酉为太子，辛为太子妻，戌为太子吏，亥为司空，壬为司徒，子为太尉，癸为太傅，（又云上。）丑为九卿，寅为司隶，甲为诏狱，卯为庶民，乙为卒徒，辰为夷狄，巳为宗庙，丙为内相，午为宫府，丁为内藏，未为大将军。

　　冬三月：亥为皇后，壬为天子，子为太子，癸为太子妻，丑为太子吏，寅为司空，甲为司徒，卯为太尉，乙为太傅，（又云上。）辰为九卿，巳为司隶，丙为诏狱，午为庶民，丁为卒徒，未为夷狄，申为宗庙，庚为内相，酉为宫府，辛为内藏，戌为大将军。

　　春，甲为天子，夏，丙为天子，秋，庚为天子；冬，壬为天子。诸风从天子上来，所止为诏书；所加有气清和，为迁官；若寒急白溺，为罪有忧；雨为事解，雨止后寒风，为事不解，但过亦为不解。风半日一日，从近期；三日已上，从远期；卒暴，从近期；迟稍怒，从远期。戊子、戊午、甲辰、甲戌，此日以四时候使者，州牧、刺史从事檄书。此日风从上来，有气为迁，无气为免退。  
 

占官迁免罪法第九十

　　假令春甲辰之日，风从辰上来，三日止甲，使者征拜尚书。假令甲上来，三日止辰，使者迁二千石；近期三日，远期二十日。到诸使者用事之日，风从徵上来，止辰，使者迁二千石；止丑，使者喜令长相；止公卿坐，使者喜，止公卿，其风清温，为吉迁贺。假令大寒迅急，使者奏三公、二千石、令长，当退受罪，近期三日，远期三十日。忧事有雨，解；贺事以雨，重有赐也。

　　丙辰为府君，此日有风从辰上来，二日止君上者，二千石征纳补。丙辰之日，有风从辰上来，止午，清和者，二千石表使者；其风寒急，二千石表刺使，更相奏上。有气者胜，无气者凶。止辰上，为奏事，不者，还受罪。近期九日，远期四十五日也。

　　五丑为令长相奏日。五丑之日，有气风从丑上来，大寒者，止辰，此令长相奏府君；止午，奏使者；止公座，则奏公卿。此下官与上官更相奏，以寒温决胜负。

　　五亥主诸丞，亥日风从亥上来，亥有气，丞迁贺；亥无气，丞免官。欲知何官丞，风半日止者，郡丞也；二日乃止者，府丞也；三日止者，州治中也；四日止者，公侯长吏也；五日止者，尚书丞也；丁亥，二千石日以上。以风知何官丞当之。

　　五戌为都尉，丙戌之日，风从戌上来，戌有气，都尉迁；无气，都尉免官。县官占小尉，半日须臾，为小尉；若寒急，免官；温和，迁贺。（他仿此。）  
 

候诏书第九十一

　　诸阳宫之日，风从阳徵上来，为诏书到也。欲知何诏书，风至时加，以知诏书。时加寅午，迁除诏，时加己酉，宽大缓诏；时加丑戌，征占诣台诏；时加申子，赋敛诏；时加亥卯，接章事老诏；时加辰未，嫁女传路覆，皆期九日、四十五日。

　　诸阳宫之日，风从刑上来，止德上，大迅急，此上官收下官者。此上官问下官，证对无罪。假令风从帝王上来，若子丑上来为诏书，又加子丑帝王地，益明。视支干金木水火土所加喜怒曰上情。知书所谓；从相来，为公卿书。

　　春，甲为天子；夏，丙为天子；秋，庚为天子；冬，壬为天子。所在候之，风从上来，则天子来也。若时加公正，此天子令也；时加奸邪，诈称诏书，不可信。  
 

候赦赎书第九十二

　　春，甲寅帝，乙卯王，庚申为诏狱，辛酉为司空。

　　夏，丙午帝，丁巳王，壬癸亥为诏狱，壬子为司空。

　　四季，戊午帝，己未王，甲寅为诏狱，乙卯为司空。

　　秋，庚申帝，辛酉王，丁巳为诏狱，丙午为司空。

　　冬，壬子帝，癸亥王，戊戌为诏狱，戊辰为司空。

　　凡风从诏狱上来，为大赦；从司空上来，为小赦。

　　春，甲寅之日，时加申，风从甲上来，三日止申，其风温和，法为有大赦，期六十日。（又云，风从庚上来，为大赦。）乙卯之日，时加商，风从甲上来，止申，为赎书，期四十五日。

　　夏，丙午之日，时加亥，风从丙上来，止亥，为有大赦，期六十日。（又云：风从壬上来、为大赦。）丁巳之日，时加午，风从丙上来，止亥，为赎书，期四十五日。

　　秋，庚申之日，时加寅，风从庚上来，止，为有大赦。时加申子，为赎书，期六十日。

　　冬，壬子之日，时加巳，风从丙上来，为有大赦。  
 

候大兵将起第九十三

　　凡商角之日，风从奸邪、阴贼、贪狼上来，白浊冥晦，比连三日巳上，此大兵起，近三十五日，远七十日。

　　诸宫日，大风从角上来，大寒迅急，此大兵围城；至日中发屋折木者，城必陷败，不出九日，若十八日。

　　诸羽日，大风冥冥，日无光，沉雾没，此兵围。

　　诸角日，时加午，日中夜半，风从角上来折木，兵起，必围城屯聚，主人宜出避之，期九日，必至。

　　诸商日，大风折木，夜半日中，风从子午上来，日光不明，此不宜主人，军自内败，不可守城邑，不出七日，远七十日。（一云：九十日，若三十日，皆兵起风。）

　　诸四季受商之日，大风折木，从四季上来，时加子午，此外界民贼欲聚，与夷兵并来攻，关梁道路断绝，不出七十日。  
 

候大兵且解散第九十四

　　宽大之日，风从宽大上来，时加宽大，法主大兵解散。

　　诸商之日，大军围城，有风从丑上来，丑为商墓，风从墓上来，比连三日已上至七日，客军且退必败，期在七日、十七日。

　　占兴兵欲战，当知和解否：

　　其日宽大，时加商，风从宽大上来，止宽大，为大贼解散。

　　诸商日，大风折木，夜半日中，从子午上来，日光不明，此不宜主人，军自内败，不可守城，近不出七日，远七十日，重候兵解散。

　　今日己酉受商之日，有风从酉上来，比连三日巳上至五日，天清明，此民间兵散，不出四十日，远七十日，候兵解散。

　　诸阴商之日，风从徵上来，此界外兵还，客军自退，不出七十日。（一云七日。）

　　凡占解兵风，其气温和，天清明，是军且解散；其风且寒克，日光沉没不明，此兵不解，必战，期七日。（一云七十日。）

　　若宽大之日，风从宽大公正上来，夜来昼止，则士众散解，主将不欲解也；昼来夜止，上下同心，阴且寒，风气又寒，时日虽善，不为解也；温和清顺，乃为解耳。

　　诸商日，大风折木，从丑寅上来，比连三日巳上至七日，此千里万人众，两军相当，自退解散。所以然者，商金风，从徵来，此金出遇火，兵自解散，主人胜，客军大败，其将必死。近期七日，中期二十一日，远期七十日。  
 

候火灾第九十五

　　诸角日，有大风折木，从寅申丑未上来，乍迟乍疾，时加子，夜半，此火且起宫寺中。辰午酉亥，此四日刑自处也。辰日加辰，左部烧二千石传舍；午日加午，烧都迁尉舍；酉日，烧贵府大传舍；亥日加亥，烧丧家牢狱。大寒迅急，烧杀人；温和，但失火；期三日。风止而雨，火不发；若期内不雨，火必起。

　　假令四季受角之日，风从四季上来，止于午者，此下亭上乡市有火，文书至俱到，期三日，若雨，灾不发。

　　假令丙寅丁卯之日，有风从寅卯上来，火烧都市中。所以然者，丙丁火、寅卯木也，火得木而燎，此是两火共烧一木，为都市，其风寒急，烧杀人，期三日。若期内有雨，不发。

　　诸亥卯受角之日，风从申亥未上来，时加申子，此贼火攻主人，寒急者，杀人，财出。若时加廉贞公正，此怨仇相杀，不出三日。

　　诸徵日，时加徵风，从徵上来，天清明者，书檄至也。民人误失火起，非人事之灾也，近期三日，远期三十日。

　　占火发法：阳徵日，风从阳徵上来，时加夜半，皆为都市中府寺火起。风从阴徵上来，皆为下亭乡市邑及人间火灾起。占火得己酉之时，此误相烧也。得公正之时，此怨仇相烧。得廉贞之时，此坐文书口舌相烧。得贪狼之时，此攻贼烧主人。得阴贼之时，此攻贼相烧。得好邪之时，此小盗阴私相烧。日辰王相有气者，人事相烧也。囚死无气，时加酉角者，此鬼神所烧。此日有风，三日巳上天气黄赤，徵风为之，宿夜不解。至七日，此天火，灾起山陵鬼神，明火上王屋，宗庙自生火，千里相望，近期三日，远三十日。风止大雨，不占，占火与使者檄书同占。  
 

候诸公贵客第九十六

　　阳宫宽大之日，有大风从天子上来，止于三公座上，此三公入贺，期一日、九日。

　　诸宽大公正廉贞之日，风从丑上来，所止者，君得所，加迁赏赐，以四时位别其官。假令止三公座上，则三公受贺，以座处推之。

　　假令大风从丑上来，大寒迅急，君有暴令，知止何座，其座自当之。

　　假令大风折木，从臣座上来，止于君者，此臣上书奏事于君也。宽大温和为贺。

　　假令廉贞宽大公正之日，其日清明温和，风从臣座上来，止于君者，此臣忠正，必受贺赐。

　　假令宫日宽大，时加宫，此近贵相客也，四十里内；风半日止者，五十里贵客也；一日止君者，百里内也；二日止者，千里大客也；风三日止君者，外台使者也；四日止君者，外州使者；五日止君，边将使也。七日止君者，此四万里夷狄使也。风冥冥寒急，此远方使至，非顺气也，必怀叛逆。其风气来时，日加巳酉丑戌午，此为正臣欲贡献于中国也。

　　风以远近迟疾清温为吉，寒迅为忧。假令风从宫上来寒急，君欲行诛也；温和雨者，欲知位赐也。占贵客，自天子已下至于庶人，其占皆同下臣贵客。同大国小国家人差次。四季受宫日，风从四季上来，止君若子，皆为客候主人，期一日九日。假令宫情合，君臣相会。  
 

候大兵攻城并胜负候贼占第九十七

　　假令角日，大风折木，从申子亥卯上来，大寒过度。以日中夜半，其风益怒，比连三日至七日，此兵且乘攻城邑必下，主人宜出城邑避之。所以然者，夜半日中，子午也。纯宫，土也。角木克土，春夏克土之时，攻城必陷也。此日宜为客，不宜为主人，土畏于木，主人必弱败，近期九日，中期二十七日，远期七十日。

　　假令诸商羽之日，大风折木，从商上来，此兵且来围城邑。日中夜半，其风益怒，此攻城不能下，客必败。所以然者，商金羽水，母子为强，水畏于土，势不能行，土必制水。日中夜半，城中强，可以外固守，客军自丧。

　　公正之日，风从公正上来，止宽大上，为长吏胜贼。

　　阴贼之日，时加公正，风从阴贼上来，止奸邪，为贼胜吏败也。

　　候水中贼，常以壬子、壬戌、壬申、壬辰之日，有风从子上来，三日已上，日光不明，此水中大贼，欲攻王侯国。其风大寒，兵夜而至，亦不出七日，中二十一日，远三十五日，王侯之国备之。风止有温雨，和解；不雨，谋不解，当设计以待之。

　　诸羽日，大风冥雾，夜半从申子上来，当雨不雨，阴冥寒迅急，水中大贼攻绝关梁不通，不出五日，远五十日。

　　若壬戌、癸亥、乙卯、壬辰、甲申、丁未，凡此日之有风从辰申子亥上来，有兵水中相杀，不出五日，远五十日。风止大雨，不发。又常以壬申、壬子、壬辰、壬戌之日，有风寒，入人肌肤，惨惨不解，王风至，贼发疾，囚死风至，贼发为迟。

　　夫大水将至杀人，连风冥晦，四日五日，万人皆悲伤，此且有暴水杀人。  
 

候丧疾第九十八

　　占壬子壬辰之日，风起夜半，止夜半，占皇后国夫人；起日中，止日中，皆为变及人君夫人。（他仿此。）

　　庚子阳宫之日，日中夜半，大风折木，从子上来，五日止辰，此为宫动，宫止辰，为人入墓中，此天子有忧丧，百官改服，期九日，远九十日。

　　庚午阴宫之日，日中夜半，大风折木，从子上来，五日止午，若辰，此皇后卒暴，子来为诛，午来为黜退，止辰为入墓中，近期九日，远九十日。

　　庚子阳宫之日，夜半大风，从巳酉上来，止午，五日巳上，天清明，风温和，是拜皇后，群臣诸侯大贺，天子有喜，近期九日，远期二十七日。

　　诸角日，大风起，从亥来，二日止未，为入墓中，二千石有忧丧，期九日，中二十七日。

　　壬午角日，风从未来，止午，比连三日，使者、州刺史有忧丧。

　　癸丑之日，有风从未来，止丑，一日如止，此令长有忧丧。

　　巳亥之日，有风从亥上来，半日止未，丞有忧丧。

　　丙戌之日，有风从未来，止戌上，此小尉有忧丧。

　　诸四季受角之日，风从未上来，比连三日，至九日，民大疾病。若风从己亥上来，大寒止未，人有死丧，期二十七日。

　　己亥受角之日，有风从己亥上来，止己，若止亥，此长吏客丧。连客止亭传，近期三日，远九日，先有起居。

　　五墓之日，有风从五墓上来若止墓中，皆为死丧忧事。假令宫墓在辰，以宫日，风从辰来，止辰是也。宫王长吏。商墓在丑，商日风从丑未，若止丑是也，皆为疾病死。角木在未，亦主病也。

　　人君欲救百姓疾疫之法：春以己角之日，户曹出行，疾病未到，治坛救，白羊、大白鸡禳之，则天气消除，虽病不伤。夏遣法曹，秋遣金曹，冬遣水曹。四季月遣功曹，则复邑也。不者不安，期在月冲。  
 

候四夷入中国第九十九

　　丙辰、辛未、丙戌、辛丑，此日四季受宫之日，风从四季上来，折木，五日巳上，至九日，风止子午者，此夷狄君王万里贡献，近期一十日，中五十日，远九十日，百五十日。

　　如至壬辰、乙未、壬戌、乙丑，此四季日，有风从申子亥卯上来，迅急，比连三日，至七日，此界外群贼屯聚兵，与夷狄并势，侵犯郡国，昼伏夜行，攻于中国，不出七十日。（一云：不出七日、十四日。）壬辰主东方夷，贼在水中，风从辰及贪狼上来，比连七日，至九日巳上，此东方海贼动，期五十日。乙未主南方夷，皆大风从未上来，比连七日巳上，此南方夷狄反叛，风从甲子上来，期七十日。壬戌之日主西方夷羌胡，风从戌上来，日中大怒折木，七日巳上，此西方夷大叛，期五十日。乙丑之日主北方夷，此日大风折木，从子上来，比连七日至九日，此北方大兵攻王侯国，不出七十日，远百四十日。

　　诸四季受商之日，大风折木，从四季上来，此界外贼欲屯聚，往往相攻，关梁不通，道路断绝，不出七十日。诸四季受商之日，风从四季上来，加子午，此客兵入界，自相攻杀，不出四十五日。

　　庚辰、乙未、庚戌、乙丑、此四季受商之日，时加商，风从亥卯辰戌上来，止于巳午，五日已上，至九日，风则怒不解，如此夷狄兵起，昼伏夜行。若风中止，不满五日，更转巳酉上来者，此贼必还解，近期七十日，中九十日，远百日。

　　占夷狄兵欲侵中国，又在道解散，相杀不至：风来，不满日中止，转从子午上来，雨若湿热者，皆为道中离散。风从四季上来，不满日，后从四仲来，转从阴贼上来，更寒，日光不明者，此夷狄兵道自相杀，必不至也，近九十日，远百二十日。假令四季之日，卒风暴起及游风半日须臾止者，此为近界外杂居羌胡夷人为变，来必为千里外人也。

　　小风小事，大风大事，风满九日，万里内也，千里、百里、一里、家、占法，亦如此占之。

　　问曰：中国都市之内，如有夷狄之风，岂可千里外占之？对曰：风起都市之中，亦有羌胡夷狄应占，不必千里外也。近事中国人，远以羌胡为变，亦是也。

　　占知中国欲攻四夷，四季受角之日：时加夜半，大风折木，从四季上来，五日止四季上。此时中国欲攻四夷也。所以然者，四季土，土畏于木，今以角日木克土，故知伐四夷。假令止辰，伐东方夷；止未，伐南方夷；止戌，伐西方夷；止丑，伐北方夷；皆期九十日，风止有雨，不占。

　　占风大要。四季主关梁，主津渡，主道路，主关钥，主远方道客。四季为外，小事近门，占外郭、外界、外州、外夷狄，各以风日数知远近，寒温胜负，迟疾知进止。（他仿此。）凡大风从四季上来，止子午，此四方界分欲来和，随日期之。  
 

杂占王侯公卿二千石出入第一百

　　诸阳主长吏，诸阴主人间。假令天子、侯王、公卿、二千石、令长、出入郡臣不知，以风知之。假令天子在甲，二千石、使者、令长同占之。假令天子在甲，有风从甲上来，时加甲，风止寅，天子入皇后府中；甲来止丑，天子入将军府中；甲来止卯，天子入太子府中；甲来止酉，天子侯白衣士；甲来止戌，天子入都市；甲来止□，天子入人家；甲来止四季，天子出游千里；甲来止四仲，天子出百里；甲来止四孟，天子出行城郭中。天子诸侯如此以占，二千石、令长、人君出入同占。止甲之法。或半日止，或一日止，或五日止，此皆臣上事也。候长吏征，占诸府庭，随风所来。

　　名官高下在何位也？春，天子在甲，风从未来，止甲，此九卿贵相上事入省；春，天子在甲，风从己来，止甲，此司空公上事入省；春，天子在甲，风从丙来，止甲，此司徒公上事入省；春，天子在甲，风从午来，止甲，此太尉公上事入省；春，天子在甲，风从丑来，止甲，此大将军上事入省。

　　右从天子至令长、丞尉、百石、白衣长以贵人君上下同占。

　　立春，司空在巳，司徒在丙，太尉在午，太傅在丁，九卿在未。申为司空，庚为诏狱，酉为民人，辛为卒徒，戌为夷狄，亥为宗庙，壬为内相，子为官府，癸为内藏。丑为大将军，寅为皇后，甲为天子，卯为太子，乙为妃后，辰为大官厨。

　　宫羽墓在辰，角在未，商在丑，徵在戌。

　　五音墓所在，风从墓上来，入止墓中，此而死丧忧凶暴害，至期如五音数也。假令风从墓来，时加己酉，止王相，此死得生，入墓后出罪，天赦必生。（他仿此。）

　　何以知风为大兵先起？按其商角之风，兵起风上；宫羽微之风，兵起风下。假令阳角之日，风从起角上来，故知风为大将军先起兵是也。

　　知谁胜负者，按法言之，凡风起动，相生则和，相克必凶。今角日风从羽来，角羽相生，大将军出兵，必有胜利。

　　甲子戌亥、甲戌申酉、甲申午未，甲午辰巳、甲辰寅卯、甲寅子丑，此六甲宽大日。

　　辰戌丑未四季，子午卯酉四仲，寅申巳亥四孟。

　　春，王东，相南，休西，废北。诸王相休废，其次如此。休废即为囚死。

　　贪狼主强暴，长吏发财物；阴贼主诛杀，长吏考奸情；奸邪主淫泆蔽匿，长吏捕治罪；公正主报仇，长吏义谦虐；廉贞主清公，长吏主贤良；宽大主贵客，长吏赐贺迁也。

　　京房善用德，张平子善用日辰，伏氏善用刑，翼氏善用温寒。谢临泰抄四家风角所长，有效验，略文取要。刑德王相，灾应吉凶，凡十五事，辞虑意深，以近知远，观省事情，君可以知臣，臣可以知君。神贯圣理，号令未发，万里以应，王者之心，乾坤相示，分授后贤传者，保禄令祚巳矣。占风图：凡占风之术，方法甚多。有难辨而难精者，今并不录。尝见八卦风来，多有征验，今录图于后。

占八风知主客胜负法

　　乾，折风，从西北来，主将死，客胜。

　　坎，大罡风，从北来，客胜，主人败。

　　艮，小罡风，从东北来，客胜，主人不利。

　　震，宄风，从东来，主人胜，客不利。

　　巽，小弱风，从东南来，主人胜，客不利。

　　离，大弱风，从南来，主人胜，客不利。

　　坤，谏风，从西南来，主人胜，客不利。

　　兑，冲风，从西来，客胜，主人不利。

 

占风出军法

　　凡出军，有风逆军，不可行。风带刑煞，大凶。风随军行，逢战大胜。军行，左右有风起，贼有伏兵。忽有风起西北，，却复东南，四转五覆，主将贪虐，士卒谋逆。或挟月刑煞，慎勿出战，必败，凶。风从敌来，而合三刑，贼欲来攻我，岁刑、日刑凶，月刑迟缓。

 

占旋风法

　　若旋风卒起敌军上，急击，必胜。旋风自敌来入我营中，贼心欲降。如挟三刑上来，必却谋我。若旋风卒起而合三刑，兼挟五墓，贼有伏兵。若旋风频起，而出逢敌，我败，移营，吉。挟时刑，主利疾战；日刑，客胜。若旋风直冲于天，急战，破贼，大胜。若风扬旗帜，东西南北，回转周旋，将死军覆。若风绕旗杆，直而垂下，鼙鼓无响，将死于野，大败之征。

 

三刑法

　　岁刑，月刑，日刑。亦云：刑上，刑下，自刑。

 

相刑法

　　子刑卯，卯刑子；寅刑巳，巳刑申，申刑寅；未刑丑，丑刑戌；辰午酉亥自刑。

　　假如子年，及十一月，并子日，从卯上来是；

　　　　卯年，及二月，并卯日，从子上来是；

　　　　寅年，及正月，并寅日，从巳上来是；

　　　　巳年，及四月，并巳日，从申上来是；

　　　　申年，及七月，并申日，从寅上来是；

　　　　未年，及六月，并未日，从丑上来是；

　　　　丑年，及十二月，并丑日，从未上来是；

　　其辰午酉亥年，并三月、五月、八月、十月，及辰午酉亥日，皆从本位上来是也。

 

五墓法

　　金墓于丑，木墓于未，水土墓于辰，火墓于戌。假如是金日，从丑上来是；木日，从未上来是；水土日，辰上来是；火日，戌上来是。

 

德神法

　　甲日德在甲，乙日德在庚，丙日德在丙，丁日德在壬，戊日德在戊，己日德在甲，庚日德在庚，辛日德在丙，壬日德在壬，癸日德在戊。

 

占风之法

　　初起之时候之，若天气温和，不动尘埃，条风来者，皆为祥风，如更从日德上来者，必有大喜。若飞沙扬石，折木揭屋，东西不定，旗旛绕枪，皆为灾风。若风来飒飒，人尽森悚，皆为贼风；若更自三刑五墓上来，即须倍加隄备，勿与战，吉；贼风若从当军德上来，战之必胜。

　　凡风定后有雨者，不为灾，不占；若雨晴后风起者，占之。  
 
