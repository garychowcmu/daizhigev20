月波洞中记·提要并序 

《月波洞中记》二卷，案《月波洞中记》见于宋郑樵《通志·艺文略》者一卷。称老君记于太白山月波洞，凡九篇。晁公武《读书志》亦载此书一卷，序称唐任逍遥得之于太白山月波洞石壁上，凡九篇相形术也，与《艺文略》所记并合。《宋史·艺文志》载《月波洞中龟鉴》一卷，又《月波洞中记》一卷，皆无撰人姓氏。其为一书异名，抑或两本别行，已无可考。自来术家亦罕有征引，惟《永乐大典》所载尚存。核其体例，盖犹据宋时刊本录入。并有原序一篇，称老君题在太白山鸿灵溪月波洞中七星南龛石壁间。其说与《艺文略》相符，而序中不及任逍遥之名，则亦非晁氏所见之旧矣。序末又题赤乌二十年七月二十三日。案相术自《左传》已载，而序中乃独称钟、吕二真人。钟离权生于汉代，其事已属渺茫。吕则唐之洞宾，传记凿然。何由三国时人得以预知其名姓？且赤乌纪号尽十三年，又安得有二十年？明为不学之徒依托附会，其妄殆不足与辨。特以其所论相法，视后来俗本较为精晰，当必有所传授。篇目自仙济至玉枕九章，其词亦颇古奥。盖即郑樵、晁公武所言之九篇，疑原本实止于此。故诸家著录皆称一卷，九篇以下或为后人所附益，未可知也。然相传已久，今亦不复删汰。以篇页稍多，析为二卷，以便循览，且微示原本与续入之别焉。 

 

原序
 　　医卜者，皆术也。医而不验，非所谓良医也。卜而不应，非所谓善卜也。愚之神术非敢称善，谓无所不应矣。素非伎者，昨因求士假术以讲道。夫相者，先相出气。重者为贵，轻者为贱。若人内心神有千尺之索，是行也。穿满者为大贵，取尽者为大杀，此索系钟吕二真人为证也。穿满者眉有曲钩者，积行人也。取尽者眉毛散逆及断者粗硬者，为有灾无德。夫相者，天地之玄机，圣贤之蕴奥，取祸福而无差，定生死而有则。遇之于相，始之钟吕之太白山石室中，有逸人陈仲文传之三卿张仲远，余因得之而不敢隐，故传于世。斯诚神异术也，又云：相术九篇，乃老君题在太白山鸿灵溪月波洞中，七星南龛石壁间，如有志人念得斯九章，精通其象，广拜道术。

　　赤乌二十年七月二十三日序 


月波洞中记·上卷 
仙济 　　燕雀之志，尝思爪下之食，肠不盈于百粒，声不远于五畦，翱翔藩篱之下，其气量亦自足矣。鸾凤之志，一举千里，非梧桐而不栖，非竹实而不食，鸣于朝阳，天下称其庆，志度气象，固自有殊也。是知有冲天之异者，必不肯栖托桑榆，有方外之材者，必不肯贪求名利，志之所向取舍，以此观之，志趣远近，气量深浅，自可见矣。

 

九天玄微 　　凡欲相人，先视其首。头者，五脏之主，百体之宗，四维八方，并须停正。左耳为东方，右耳为西方，鼻为南方，玉枕为北方，左颊为东南角，右颊为西南角，左寿堂为东北角，右寿堂为西北角。方维既正，乃视其骨。骨法九般，皆贵相也。无异骨终难入贵。所谓九骨者，一曰颧骨，二曰驿马骨，三曰将军，四曰日角，五曰月角，六日龙宫，七曰伏犀，八曰巨鳌，九曰龙角。东西两岳高成为颧骨，势入天仓为驿马，耳齐为将军骨，左眉上隐隐而起者名曰月角骨，右眉上隐隐而起者名曰日角骨，绕眼圆起者名龙宫骨，鼻上一骨起者至脑名曰伏犀骨，耳两畔满拙骨高者名曰巨鳌骨，两眉毛入边地稍高似角者名龙角骨，亦名辅角骨。已上九骨皆三品之相。人额上骨圆大名天成骨。颧势入耳名寿骨，两耳后骨起名玉堂骨，亦曰玉阶骨，项后骨起如鸡子者名天柱骨，亦贵相也。 


 

冥度 　　尺宅从须际至地，部一十三部，位左右东西共二百三十五位。其部分众多，其象类参杂，若定取纹理黑子，则吉凶之理森然难见。要其大只，在于骨法神气，但先相其骨法，观其神气，则贵贱自明矣。凡骨形已见，以手揣而识之者，名为骨法；骨形未见，以眼看而识之者，名为骨气。骨法则止知见定之形，骨气则可见未来之事，是知能辨骨气者玄于法也。神有余者形或不足，形有余者神或不足，或俱有余，或俱不足，亲其骨察其心，则神形可见。盖形丽于骨，而神宅于心。此是其主不必广寿也。经云：心者，形之主，形者，心之器也。神主其心，心主其形，形体端足，魂魄自全，四体屈伸，神精荒散，君臣相合，四支相助，自然之理也。能知神在于心，心能清净，则福自生矣。是故，神稍清，形稍紧者，必为富贵人也；神稍浊，形稍慢者，必知其贫贱也。“《老君之歌》曰：“百劫广修异骨生，骨肉不合神非灵，岳牧旌旗骨上生。先看骨肉不听声，玉柱相成千万兵。次看食地广能平，天仓地库连满城，龙宫日月应天庭，神形清洁君呼名，审神察形自有程，有此骨者身必荣，录在天府仙洞经，天地之内人最灵，直见一生推豪英”。  


 

灵岳 　　凡有受气怀胎，皆禀五行。支曰男，双曰女。得其偏者形骨必俗，禀其粹者神气必全。形有厚薄，故福有浅深。神有明暗，故识有智愚。虽吉凶贵贱纷纶不齐，而神见于动作，形备于骨法，善恶有相，可得而知。今以精神，气色，才智，骨法次第考核，设九成之术以观之。一曰精神，二魂魄，三形貌，四气色，五动止，六行藏，七瞻视，八才智，九德行。凡精彩分明为一成，魂神慷慨为二成，形貌停稳为三成，气色明净为四成，动止安详为五成，行藏合义为六成，瞻视澄正为七成，才智应速为八成，德行可法为九成。又有九骨。一曰颧骨，二驿马，三将军，四日角，五月角，六龙宫，七伏犀，八巨鳌，九龙角。已上九骨，凡有一骨起者亦为一成。《老君歌》曰：“颧骨成权合主兵，驿马分茅列土人，将军骨起将军位，日角月角佐明君，龙骨清明好官勋，伏犀刺史隐冲门，巨鳌绕拙尚书荣，龙角玉枕三台臣，九成八成臣中尊，五成六成臣中臣，三成四成五品人，一成二成有微勋，有之不成不白身，无成无骨永沉沦，三品贵者皆识人，识人必贵自通神，神魂清净贵人亲，君须识览洞中文”。  


 

幽隐 　　凡有气血之成，出于毛髦，毫白者主寿，黑子上生毫者主贵相。若头发老来胜者不宜寿，髭须少白不宜寿，眉耳生长毫者至寿。眉生白毛，玉堂骨起，仙人之相。胸上生毛主学道术，背上生毛凶恶之人，两肩上或臂上生毛主慈孝有禄，腹上生毛大富，膝上生毛者少官禄，足下生毛者极仙品人，若足下生黑子，有禄之人。一孔三毫，富贵之身。圆面丰顶，后连山势起须少者，富贵之相也。 


 

河岳 　　凡相人面，五岳欲其相朝，四渎欲其不混，形神备足，富贵相。所谓五岳者，顺为恒岳，额为衡岳，鼻为嵩岳，左颧为泰岳，右颧为华岳，所谓四渎者，眼为淮，耳为江，口为河，鼻为济。高成曰岳，深厚曰渎，岳欲成而渎欲清，若更精彩自足，有威有媚接对无伪，信行不欺，此乃形神备足矣。凡人言辞审正，声音安详，瞻视尊贵，举止沉隐，折旋俯仰，诸凡安贴，使人见之不觉悚然生敬者，蔡泽云第一上相之人，有此威仪。《老君歌》：曰：“五岳阜成终不贫，圆头项短足珠珍，耳有垂珠度百春，驿马骨成主万人，巨鳌骨圆尚书身，虎头燕颔主骑兵，凤头千里受其荣，从少至老不识贫，如同灵鹤在凡群。又歌曰：“江淮河济湛然清，四海之中必振声，五岳并无一岳毁，一年福尽一年生，五岳成来四渎浊，其人不富有官荣，法〔原缺三字〕各分明，为文位列三台贵，为武权持万骑兵”。  


 

心隐 　　夫欲相之，必先试之性行，相外乃得其真。欲知其性行者，察之于眼，验之于口，则可见矣。心者，神明之舍，目其窍也。其神内守，而其明外鉴，故观其眼可以知其心矣。心主于火，目主于木，火木相生，乃分轮理。心有五轮，故目有五等。所谓五等，水、火、木、金、土之精也。目如初月者属水，如悬铃者属火，如破梯者属木，如卧弓者属金，如圆杏者属土。初月之目，壬癸之精。水流不远，无信之相也。悬铃之目，丙丁之精，礼乐情怀，似火之德也。破梯之目，甲乙之精，瞻视瞬息，似木这性直，其间亦有虚妄不实者，盖木身虽直，而果味不同故也。卧弓之目，庚辛之精，杀君杀父，阵亡兵死，天生露晴是也。圆杏之目，戊已之精，忠孝信行，似土之德。言者，心之声也。灵气漏露，发而成响，神静则辞寡，神躁则辞多，是以既察之于目，又验之于口。多言数穷，不如守中，周庙金人，三缄其口，君子欲讷于言而敏于行，故知金言无益，最减人相，凡人言语无统绪，好摭人短处，自恃已长处，此人也轻薄无行，众所共恶，摧挫失志，祸从斯起矣。夫聪明豁达者少迟，执迷勾留者多滞。是以君子之性，通而不执；小人之性，执而不通。君子有将来，不期身贵而自贵，虽不徼福而福自至焉。小人无此去，自望身荣，而多得祸焉。故曰凡欲相之，必先试之。凡阅人必详察其骨状，似载栋梁者贵人也。眼有盖而鱼尾远者，主有大禄；天势圆大，旗亭广博，心目分明，品位自崇；瞬息不定，瞻视不常，心性不定之人也。羊眼四白，死于道路，蜂目猪眼，毒而多淫，大小不等，眉头屈曲，若下视者皆寿短之相，精神不定，目急者无信。瞳子微小，赤脉乱侵者，并主恶死。目下小者为善相，四大猖狂，目不自敛，衣食必破。经云：重瞳者未必为贵，眇目者未必为贱。仔细观察相可知矣。  


 

贯德 　　金毛五色是鸾凤之衣，紫绶金章是朝天之服，故知神不贵者，其形不永期也。人受天地五行之正气，一月精血凝，二月胚胎成，三月统血脉，四月形体就，五月能动转，六月毛发生，七月筋脉至，八月脏腑具，九月谷气在胃，十月百神修具，出于子亥之门，然后成人。。蕴胚胎之真粹，禀灵骨于幽冥。情欲既萌，遂生祸福，事虽未兆，神已先知。发于五神是为五色，布在面部，吉凶可知，青忧，白哭，黑病，赤灾。惟有黄气，独主喜庆，更须纪四时瞻察，随本相以相生，则灾福之理，昭然自见。夫贵人者，含灵受既，禀之于天和；血脉形神，降之于精髓。山有玉而草木鲜，水怀珠而波澜媚。人有贵气者，形神骨肉自然异于常伦，无艺无才亦有大禄，虽处贫贱之中，人自钦仰，此贵人之苗也，但看礼度，接待、行步、笑语、精神，自在异于众人，贵人一见便加爱重保护，原其显达者是也。《老君之歌》：“三品贵者皆识人。”此其象也。贱人者，虽能语而无神，贱人者，虽能语而无神，虽有形而无骨，视其气则不润，察其色则无光，手足失坠，筋节不续，举措悚慑，作事乖违，其精神，语笑、体度、接对，一见可知，更不在相也。经云：顽石投于江湖，虽千年而不润，白玉投于沙泥，至劫尽而明。形薄者不可以任重，神浊者必难以当禄，元气失者视之不遥，元气胜者望之愈远，气贵者望之如云宵，气贱者望之如粪土，其根本深浅亦可知矣。经曰：莽苍无色终年贫，黄须乱垂乞为伶，腹浅臀薄无屋薪。急行视后多孤辛，脑发半垂少失亲。鹤顶结露不用论，区区终日没精神。肉多口大蛴螬身，纵得公卿命早迟。更有掉腰蛇行人，虽年百岁守孤贫。  


 

玉枕 　　两耳上平为百会，前为额，后为脑，前为星堂，后为玉枕。枕之骨凡一十八般，皆公侯富贵之相也。今具骨法如后。车轴，仰月，覆月，方枕，一字，背月，十字，八字，玉环，右撒，左撒，三关，鸡子，山字，连枕，品字，垂针，悬针，经云：凡人有此骨者，皆贵相。如作僧道，虽不贵，有此枕者皆主寿。凡人稍有玉枕，但有骨微起者，皆主禄寿旺，平仄无者，禄寿难逢。妇人有之，皆亦主贵矣。 


 

耳限十五年 　　耳若无珠者不贵，若有珠者不贵，何也？难得正垂而生，谓不得地也。珠若生正垂，谓得地也。向外贴者为失地也。若正月十五夜珠，系青白珠，最为上也。若青白色光润是也。如豌豆大带五颗者，必建节。若八月夜珠者次也，四五品官也。若带三颗者，合取一品，系磁白珠也，白莹润，六七品官也。带两颗者，有官无职，若五月十五夜珠者下也，系粉红者是也。如豌豆大带五颗者，四五品官也。若带三颗者如豌豆大，七八品官也。如三四颗者，八九品官，亦有官无职。如两颗者，无官而有权，若粉红者，不光泽而圆者，如五月珠者，多饶限弱反复。此已上三等珠要颗圆者贵，不圆者减半，取富贵轻。向外贴者自立也。若向里者贴者，长富要耳贴轮而厚，取富贵准也。左耳不牢妨父，右耳不牢妨母。不牢者无根也，薄而无垂也。  


 

额限十年 　　若重额者，为人多乐也。若天庭骨正者，入庙堂，又为天顶者，承以荫，为白色，光润明也。上至发际下至眉齐。若额不似熨者不贵，熨者是明也。如两重额者合取二，齐宾生向前者，初年多滞，及犯了额者，堪一齐也，妇人有重额者，多饶贫贱也。重额者，额上有附肉者是也，必食离合之财。左额上有痣者，阳人多不在家，亡也，若阳人有三骨者，额上身边骨起是也，必过长上之基，若有天仓是富人之根本。若满者富贵也，不满者反是夭短，发际下者，必夭寿。若山源不正，平生三破。左壁好者食祖基，右壁好者食其妻，禄合立外财。 


 

眉限四年 　　若眉细长稀疏，正平有彩者贵，黑浓鹿无光者不贵。若阴人得正阴眉者，平生多乐也。若阳人得阳眉，平生亦多乐也。阴人得阳眉者败，阳人得阳眉者滥。阳人有圣眉者，必食阴人重叠之财。若眉重者，是眉上有肉附高也。若男子眉不停者，出子于众母也。如眉散逆者，必弃前妻，后就富妻，此人命短及绝嗣。有大德者减半。若有勾者，小背向下曲者，是积行人也。阳人阴眉散者，必定妨妻多也。散在小背者，妨两三个也。散在大背者，妨三五个也。若阴人得正阳眉者及散者，妨五七夫。若阳眉不正及散者，妨两三夫。若十分阳眉散者，必落娼。阳人眉有角者，是眉毛三五根成缕也，必见两三个妻也。眉生四角者，必见三五个妻也。眉角盛者妻多也。若眉眼相近者，不宜初子也。注异有圣眉者，合得阴人之财。眉上有附肉高者是也。  


 

眼限六年 　　眼中有神者贵，无神者不贵，必为人昏暗。若七分内神者及第，十分内神状元取一齐。眼里有学神旺者为乐，有才神者小贵。夫刚骨有肉者，积财巨万。刚骨不正者，亦积财巨万。额上有若指甲润者，是刚骨也，若正者，三品官也。不正者，五六品也。妇人有刚骨者，多妨夫及出子于众父也。三品以上贵能兼富，四品以下富能兼贵。眼里无学神者或不秀者，不高贵也。视低无学神，如无目人觑其三鼎。妇人眼内有神者下也。目斜视，好杀也。目正视者平也。叠睛平视者，平安多遭冤枉之事。眼神散者，多发疾，眼属南方日月之宫，是神之所舍，外照万物，或开或闭，灼然不见，或秀或媚，或威或恶，长守黑白分明，神物有力，回顾有常，掌三公之位，不可逃也。晴有三角，晴外露，赤缕惯睛，区区觅食，相之下也。眼中有三点神者，必建节；有两点神者，五品官。若左眼下有卧蚕者，目下光润如卧蚕之状。必主食僧道之禄。若右眼下有卧蚕者，必食阴人之禄，若左眼下胞匀硬，主三子之数。右眼下胞匀硬，主六子之数，左右视高及神明者，系子多也。于内有显子也。夫则觑其妻，妻则觑其夫，行业者为先，谓如夫带三子，妻带七八子者，夫有行也。左眼有层纹者，一个兄弟，两层纹者，是两个兄弟。若层纹在里者，兄弟不得力；有义纹者，兄弟子不到头。上胞为父，下胞为子。父宫胞硬，则父送其子。子宫胞硬，则子送其父。眼若悲啼，两角白仁多者，兄弟多饶众母也。若眼脸下迎上，不过月余；上迎下，不过百日。两相并者，是早亡者。有杀人难杀在眼，若叠睛垂视，及斜视，下视，为杀不散者，澄湛为上也。 


 

鼻限十年 　　若鼻不直耸者不贵，有节必两姓也。若鼻近上有节者，祖姓不真；近下有节者，自姓不真。鼻不藏窍不富。如富者，必侧近有库也。若鼻蹇，四十五大破也。耸者贵，有库者足。鼻肥两端红润者是也。若有仙库者，足富贵，有俗库者足财。库在仙库之下，单库者下半，双库者双也。若鼻悬纹者，多移落他乡。鼻小及人中蹇者，平生多动摇也。眉过目，人富也。如狼目虎视全者，富贵；不全者，富而不贵也，只可同忧不可同乐。 


 

上下唇二十年 　　若口不方者不贵，是一齐之齿，四海之方圆，合要方，开要圆。齿齐密者，取富贵准也。若齿有三十六个者，大贵。如稀少者及唇掀者，贱，如四海方圆，高得助也。唇红齿白，富贵之苗也。 


 

颏限五年 　　发疏宾美者，富贵得助。颏下有成主旅肉者，足富。颏中有蚕者，限外有余，寿命七十有三。勒腰蚕者，七十八，不固，减三年。八九十者，看余限丰满也。颏下旋生□肉在颏骨下，必主近有权也。 

 



月波洞中记·下卷 
论八限 　　眉耳额限初主，耳限八限之先。不欲焦黑，及有粥衣，主肾脏有疾而不贵。如猴人有者，不妨世人，只知无珠者，不贵。如贵者何也？轮廓分明红润，有刀环也。大抵耳不欲向前，不欲低于眉。谓耳低于眉，不要反轮，必破祖也。风门不欲小，无学之人也。不欲上广下狭父母早亡也。虎形上尖下阔，猴形人亦上尖，熊形人上下匀停，兽形下狭上正也。如反轮不破祖，下狭迟亡父母。风门小而有学者，何也。看其高于眉，红润有气也。主初年驳杂，当细辨之。如行运男左女右交生，日后起有缺者，在襁褓中有疾验也。十五生日交额，十年之限也。额有长理，主早年不遂心。有乱纹如波者，小贵。前三日不似熨者，不贵也。如贵者何也？必是日月角分明，及伏犀高显，天仓骨入两府边地，书庭辅角。此数骨为之刚骨，有一于此限至亦贵。重额正者入庙堂。阳人有三骨，额上面边有者是也。川字骨正者，五品人。如有克陷及般疵黑痣者，八九品官，须自立，谓早年无可得之势，妇人额有骨者贱。天中有圆骨，主弃前夫就后夫。此乃无德，主残疾于老年，要日月角分明。阳人若两眉角上有山林字者，主二千石禄。妇人有者，国夫人。有山水字者，主少年荣显。年迈必有求道之志。大抵在广平有骨，不欲胡侵于马，主初年多滞。山林缺者，子孙稀，妇人亦如此。子孙多者，老年亦不得力也。阳人两额角有立纹，主杀妇。妇人有者，主杀夫。天庭远无纹。黄老之徒也。天庭短者主夭。《清鉴》云：“有天者贵，有人者寿，主富贵两全。有地者富，丰满重者，亦富贵两全。 二十六生日，后交眉限。眉者，左为紫气，右为月孛，不欲相败，如小角散者，男妨妇，女妨夫。如一字者，主有学。竖立者，不善终。两眉如八字，男客亡，女不正，如断者，及不光泽贫破者，不等者，有般痣者，谓之眉杀。斯人也无德。阳眉者疏而秀，有彩若男子得之，平生多乐也。阴眉者黑浓细者，女人得之，为正妻。妇人得阳眉为正妻者，何也？必是墙壁平正，及额好者为贵。男子得阴眉平生多乐者，何也？必是有青彩之色。男有阳眉而覆眼者，主荣，妇人有阴眉极浓厚散者，主身不荣。此贱相也。有角者，是正妻。如无应验者，何也？必是峻高山林缺也，以上三限者是初主。眉上辅附马高食外财禄。重眉者，主身闲有财帛。妇人有者，必伶俐。眼限鼻限上为中主眼者，人之瞻视，欲藏神而白晴少者，贵。三点神者，及余限有力者，主建节。眼神忽然出散者，七日内身亡。上下脸相逆而塌者，四七日亡也。如定者，不妨止于大病，如有红丝贯晴者，不善终。正虎形人不妨下视，斜视，偷视者，多阴贼。女不贞烈，孤淫之妇也。男子眉眼相近，颜色黑者，嫉妒奸猾之人不可与交。妇人如眼有鸟及湿者，谓之寡妇，守空床之象。妇人若神光不散，雇盼有常，精神不乱视淫邪，主贵，有夫人之称。眼偷视、斜视、下视、看人不休者，及言语多笑而媚者，主娼妓之材也。眼不欲露，印不欲深，卧蚕要明润，此全相也。若臣蚕无光，尘土色者，更乱纹交侵者，不贵，孤独之人也。男子龙视、虎望、鹰视，富贵两全。交三十六生日后鼻限。山根为始，鼻梁平正准圆者，贵也。如不耸直贵者，何也？必有明润之气。梁曲者，男女俱淫。山根若有纹者，初年遭苦，主三十六有灾也。年上纹者，主门户成败。寿上有纹者，身多临灾。准头有，主作事无成。年上白者忽而见，主伤财。寿上忽而见者，主狱亡。准上有白色者，主人相斗，有伤损，虎形人鼻露窍者，不妨鹰鹤。形人。准尖年高寿低，其余露窍者，四十五大破也。如两郡有库者，不妨临年亦伤财。有仙库者，富贵双全，半台红润者是也。净库者减半，右廷尉是也。俗库者，兰台迁尉如润似见。不见纹者伤子。虽有亦不孝。四十六生日后交上唇，欲得方样。人中欲深长者，主衣禄不缺。人中上广，主初年得子。下广晚年得子。人中匀停深长者，主生贵子发祖。人中下阔者，少闲。上润者，老鳏。许负云：“人中深长，一世吉昌。人中广平，养子不成。人中漫漫，无子可怜。”如不正及般痣者，有妨此，乃上唇之辅助也。上唇红润者贵，及纹理缺者定有灾。掀露齿者，不睦六亲，好说是非，无德之人也。欲得下唇相应，有气不掀露，为贵相。唇红齿白，富贵之苗。若不言而自动者，是非这人也。妇人亦如此，为人不和。此二限为中主。  

 

下唇颏为末限 　　下唇欲红，西瓜子上下相应，无缺陷乱纹者，上唇为君，下唇为臣，相得为洁净，言四海方圆者是也。开要圆，合要方。承浆润者，衣食不缺。世人只知齿露不贵，露齿贵者，何也？必是人中深长，齿白唇红故。举一隅不以三隅反，斯之谓也。颏者，地也。丰满及两仓不陷，主庄田奴仆，金帛成家之象也。若尖薄者，主末年贫贱也。无仓库奴仆者，不全相也。若有乱纹侵者，主失所移落也。此二限为末主共十五年也。  


 

相耳 　　起不倒高如眉，鼻不昂，准头齐，三处皆应，少年名播天下。诗曰：金木双全廓与轮，风门容指主聪明。端圆耸准朝罗计，富贵荣华判令名，金木生衣一世贫，轮飞廓期散主艰辛。于中亦有为官者，终是区区不出群。 
　　耳珠朝口贵。诗曰：轮廓分明分外奇，耳珠朝口禄无亏。常常红润主清贵，年少登科众共知。

　　耳内生毫贵。诗曰：耳白观来胜面容，多才饱学禄盈丰。当为扶助朝中相，孔内生毫贵不同。

　　图耳损寿。诗曰：耳耸圆环有数般，若然轮薄不须观。极兼轮廓无分晓，六月炎天也道寒。

　　耳反无珠孤独。诗曰：耳反无珠福禄悭，更加黎黑祸绵绵。木星若得无凶陷，却许将来寿数坚。

　　耳轮枯淡。诗曰：枯淡轮翻贴肉生，耳珠无坠少精神。一生作事无成就，虽有文章未显荣。

　　兔耳耸起声无禄。诗曰：兔耳常高卓耳舒，上尖下大薄皮肤。妻儿兄弟多无力，财禄宫中不至余。

　　平坦耳，寿富。诗曰：耳如平坦喜非常，家道兴隆有吉昌。可与石崇彭祖并，富而必寿寿而康。

　　齐眉耳，寿福禄。诗曰：耳生轮廊耸齐眉，此相如逢总不亏。实利虚名皆有分，一生福禄享者臣。

　　小坠耳，无禄孤。诗曰：耳珠小坠又何如，东奔西走百事无。命浅可怜福禄薄，刑妻害子一身孤。

　　反珠耳，末主好。诗曰：人如两耳反生珠，历尽风波没坦途。富贵少年谁敢许，老来佳景属桑榆。

　　坠轮耳有福。诗曰：耳若珠垂号坠轮，更兼气色与精神。一生衣食长温饱，便是安闲享福人。

　　佛耳性善。诗曰：耳名佛耳不堪言，性善心慈极好闲。一炷名香经一卷，自然清福乐平安。

　　反轮少福。诗曰：凡人有此反轮耳，平生劳碌无休止。因何心地不安闲，招得相形能若是。

　　小珠中平。诗曰：小珠耳相本风流，也有欢娱也有愁。终是喜多愁却少，知机平稳老来休。

　　方耳。诗曰：方耳元来相貌奇，耸白生毫寿不亏。细小色黎命短薄，若还坚厚足丰衣。 
 


 

相额 　　额其峻如立壁，其广如覆孟，明而泽，方而长者，贵寿之兆。左侧者，损父，右侧者，损母，其上欲得，不蹋不尖，无乱纹，无凹凸。反此者，迟蹇日月。棱角而起者，二千石。印堂至天庭有骨隐然而见者，少年荣远。又云二十八岁边地山林皆欲丰广坑陷者，贫贱。四学堂郭林宗观人有四学堂：一曰眼为官学堂，为长而清，有官而寿；二曰额为禄学堂，其圆而正，主忠信，疏缺而小，主狂妄；（按：此条第三学堂缺）四曰耳门之前为外学堂。耳前丰满，光润，主文学声誉。反此者面卫气色额有黑气显者横灾于旬日内。面若涂膏，主狱亡两地。仓有黑气者，噎食病死。承桨地阁有黑气者，主酒食有毒。伤死七日内。显青色在承桨者，主酒食而斗争。青合有红色者，主七日内有遗灾。奸门有白气者，主妻有私通，及伤害自身也。有青红色者，主有崇。日月角忽然红色起者，主十日内得财也。似红不红者，主百日内得财。鼻直有白气色者，主孝服。井部有黑气者，主犯灾。金匮有青黑色者，主伤财。门阁有青色者，主凶事入宅。有黑色起于两颊者，四十日身亡。 


 

相眉 　　眉欲疏而秀，平而阔，主智信仁义。秀而长者，性聪敏眉过眼者，丰富。眉不覆眼者，乏财。左有旋纹者，妨父。右有旋纹者，妨母，粗浓者，愚贱。下压眼者，贫贱。斜卓者，性豪急。头起尾下者，懦弱。眉头交者，贫薄少兄弟不得力。生毫长一二寸者，主寿。眉促而愁者，孤独。骨棱起多迟否眉毛短骨起者，性刚。一眉为人无信义。眉心有旋毛，兄弟支居，自卓立。稍得纵有妻儿气不合，又两合恰如一字之状。又得鼻孔不昂，耳孔容指，此乃三处皆应，此人有行义，但执性刚强中年大发。人之有行也，积于心而行于眉。眉小角有似曲钩者，父母积德也，自身多有行也。故曰：行在眉取尽者为大煞。或二眉亲而促，及短破断者孛，与紫气有缺者，为取尽，临事当细辨之。  


 

相印堂 　　印堂阔而平，二眉不相连，更兰兰台廷尉之处，皆朝大贵矣，主子孙显达。若狭而连，主贱，不习好人，专习小辈，祖业破尽，妻子难为，又无实学，碌碌人也。  


 

相鼻 　　鼻为中岳其形如木，黯黑仄薄者，不贱则夭。隆高有梁者，主寿，弱而小者，夭贱。山根不得蹙折勾纹者，苦穷忙碌。  


 

相山根 　　山根不折，鼻梁不曲，常常明朗，晚年有禄，主妻贤淑，若是无肉，与人不足，可宜善守，不可与人交接。 


 

相人中 　　人中立理，及有黑子，主养他子。光明润泽，富贵来*，纵横理者，不利子孙。其小如线，贫寒下贱。 


 

五岳九州 　　五岳及有小气所管属者，冲如满月南岳，泰如鸡卵东岳，华若方银西岳，嵩若高发中岳，恒如倒提北岳。五岳全者，及余皆好无克陷者，食禄主贵。乾雍州陷者，无地宅。艮兖州陷者，无食禄。震青州陷者，少仁德。异徐州陷者，阙信义。离扬州陷者，多官灾。坤荆州陷者，妨妻。兖梁州陷者孤苦。戊豫州陷者，无田土。此九州如有缺陷者，限至必应。雍州白色常润，冀州青黑色主酒色上亡，兖州青红色主吉昌，青州青色吉，豫州黄色吉。其次常改，青忧，黑横，白凶，赤官事，黄吉，随四季观之。  


 

人体论 　　头龙脑，将军辅相之形。额上有七星之纹理，合乾坤之道。龟鹤体，官职富贵之资；雀豺身，忘家破宅之兆。头尖脑薄，浪走他乡。露齿结喉，失于乡井。女要唇红齿白，举动去就低回。男要耳鼻肥圆，举措祗敬严畏。见男貌似女，女作男形。眼光彩大而雄声，皮肤粗而行步大，女人之穷相也。眉小眼细，面白声雌，接对失详，语话软弱，此男子之穷相也，有威可畏，贵人相也。有形堪敬，福人也。有色可重，媚人也。骨格隆峻，道艺人也。拥肉肥光，徒使人也。面貌，凹凸，庸贱人也。眼多紫色，刚烈人也。眼多赤色，恶性人也。眼多白色，淫邪人也。眼多黄色，疾病人也。眼多青色，真贵人也。眼目低垂，离别人也。眼带雌雄，百般人也。杂论印堂项腰足，印有红字宜官两道纹者，主刑一道印者破印不善有八字者贵润者得助行满无瘢痕痣者贵。项有双条细者，贵；无肉，成败多也。腰欲圆，不欲满，足欲方厚，此贵相也。眉不欲早生毫，年壮不欲早肥，肥不欲气喘，夭相也。印堂阔而不富，何也，多是竣高不平，手平背大根气坚牢。  


 

相脐 　　脐乃一身脉络所聚之地，欲得深大。深大者，乃福寿之人。浅小者，极下愚亦夭。脐深容李，富贵自起，不可太突。无智无慧。脐生毛者，主大贵。生近阴者，主下贱愚僻。脐圆如钱，富贵百年。又云，脐为五脏之总，欲深阔，不欲浅凸。紫黑者，为上。有横纹者，主有寿。神骨马相，神者藏于目。男子有者贵。骨在额，天仓有气色者贵。马在两天仓两颊骨耳边谓之贵。人有四马，乘其四马车，若求进之人。四马不肥尘暗者，终身不贵。纵有成立，亦不多时。马有白色者，主行人半途而回；有红黄色，主吉昌；有青黑色者，主道路死亡之象。 


 

相形体 　　正猴人建节，单猴人万贯，像猴人足富贵自立，耍猴形贫贱。正牛形人二品。熊形人四品，偏熊人万贯，行熊败熊贫贱。正虎形人建节，象虎形人七、八品官，尽虎形人十万贯，权虎形人万贯，卧虎，病无形贫贱心乖。凤形人作宰辅。猴形仓库陷者，身背向前合，齿细青唇高耳不分明，鼻高年寿。低眼上轮覆下，眉如角，天圆而短，颊高耸，肩行掉臂，单猴有克陷像猴。耍猴人笑语无度，行不依径。虎形上尖下阔，头短而圆，项粗，背骨高有肉髻，眼白晴带红，黑暗带黄，鼻山根微低，年寿。润鼻头露窍。口阔红润，耸肩行，颏方，指短脚短，腰背微曲，食如连雷，睡乃哮吼，秉生杀之权，像虎人有克陷者，有一于此，不为像虎人也。尽虎人腰长睁目，手足发有威风中，行爱低头，坐握手，视物不转晴。权虎人减半，饿虎病虎，面肥身瘦，眼无神，容貌不光泽。牛形人面长项秃，宾稀，额有肉角，行步详缓，有心谋，眼有红缕，鼻耸直，颏微尖粗也。正熊人面方头圆，项粗，行不掉手，腰软，身上毛须多，爱拭唇鼻，准圆，颏方，耳耸，上下匀停故也。行熊败熊，气清身瘦，不识网常，少信实也，凤形眉细长发，胡清疏每有凌云这志。鼻冲直，身细长。余外形当细求之，不出乎此类矣。 


 

相声 　　声至喉而沉响者贵。在喉而出响者，须自立，发于中年。先响而后破者，无朋友独强，主先富后贫。先低而后高远者，主不得祖力，中年贵，发于千人之上，善相也。前后匀响者，无破也，主长富贵。妇人有此声者，欲清而轻气，欲调而不急，主荣贵旺夫，自身守郡国夫人。先高后低者，妨前夫，主淫。先低后高，主祖不高，须自立，亦妨前夫。重浊远振者，主富，妨夫多矣。重浊而短者，主身贫贱。若破者，斗乱之人也，主夫不和。若八限中无气，终身贫贱，不令相也。前言千尺之索者行也，穿满者大贵，取尽者为大杀行在眉钟吕二真人为证也。 


 

论神 　　夫形以养血，血以养气，气以养神。故形全则血全，血全则气全，气全则神全也。孟子曰：今夫蹶者趋者是气也，而反动其心是知神能养血与气，神托气而安也。气不和则神暴而不安。能安其神者，其惟君子乎宜细而辨之，乃为善也。寤则神游于眼，寐则神游于心，是其神出于形，为形之表也。亦犹日月灾之光外万物，而其神固在于日月之内也。夫眼明则神表，昏则神浊。清者贵，浊者贱；清者寤多而寐少，浊者寤少而寐多，能观其寤寐，则知人贵贱也。  


 

断及第 　　若面壮上，耳有圆珠，额似熨平，眼中秀有神，初年及第；额要圆，眼要神或有秀，若鼻耸直，中年及第。眼要神秀，鼻要附耳，四海方圆，末年及第。三齐必正，四品官也。四齐人入庙堂，若四齐有一缺，必建节。三齐之下，二齐之上，定难立也。若虎形人必建节，偏虎形人四、五品，权虎人主十万贯。睡如哮吼，食如连雷，尽虎万贯，饿虎贫贱。正熊人七、八品官，偏熊人三万贯。行熊败熊主贫贱。猴人入庙堂，正猴人建节。象猴人足富贵，偏猴人三万贯，单猴人万贯，耍猴人贫贱。依此五行之理，推其富贵贫贱，以类推之，触类而长之，其他一切飞行之状，皆可知也。所以举一隅而不以三隅反。母猪肥人肥在二十年以下，十五以上者，不过三十七八亡也。如食不淋漓者，善终，宗猪肥人肥在二十以上，二十五以下，如不食肉，善终；若食肉者，不过四十五、六亡也。若四十以上肥者，谓之福肥长寿。如妇人骨头尖者，必弃前夫，后宠富夫，此人无德，主残疾夭亡，及绝嗣，积德减半。又注马在左右仓肉高彩红色如小钱大是也。刚骨如指甲，红润在天中是也。又人有五象，南人似北人，贵；北人似南人，贱。南人面如鸡子，北人面如斗底样是也。  


 

断富贵 　　神骨马象者俱全，大富贵。十指如瓶瓦，双背全然厚，足下要平平。若神骨马象俱不全者，亦常人之命民，相云非高命也。夫人有四马，乘其四马车，生在孔雀之窝，初年建节。生在孔雀之门，中年建节。生在仙鹤之家，末年建节。在孔雀之家，马速贵速贱也。富贵要聪明，指甲如瓶瓦，足下更平平，止于富也。 


 

凶暴五章 　　眉尖眼双竖，赤缕贯瞳神。气乱精神急，凶亡不保身。骨节粗无比，言高似虎威。鼻梁垂剑脊，凶暴必身危。羊眼口尖掀，身粗坐更偏。色焦神气露，因此丧天年。宾反若无德，凶亡为气豪。眼斜贤更避。须中小人刀。横肉三拳面，微微贯赤筋，目圆睛白凸，性暴是凶人。  


 

恶死五章 　　刑杀带豪强，知君主恶伤，眼头尖尾大，心暴必强梁，眉乱凶神起，双眸带杀光。额尖通口聚，虎口遇豺狼，两眼倾如剑，双眉起似枪，莫教身带杀，垂泪赴专幢。睡眼开还合，惟妩露白晴。假饶形相善，生不保前程。口阔无收拾，形粗眼带凶。莫教神气暴，贼死向山中。  


 

疾病五章 　　粥衣生两耳，面色带乌尘。既竭天精位，肾也，看看丧汝身。黄点满天仓，乾焦色不扬。也应脾有疾，积久见身亡。面白皮肤薄，胸高气不舒。发焦髭宾赤，肺病定难除。青气浮光见，唇焦眼肉乾。木衰嫌面黑，尤忌鼻头酸。神乱及神凝，心君定可疑，脉红须见血，伤损更无时。 


 

夭折五章 　　缩辱并露齿，神迷色带烟。三长连二短，那得保终年。肉重皮肤急，神强气不舒。结喉并露齿，应死在中途。气短精神慢，眉浓眼色乾。宾焦唇更白，指日伴青蛮。暗黑云烟起，形亏骨不漏眼斜神更乱，四九定归空。口细胸前凸，头低视不昂。肥人如气促，妻子守空房。许负谓七寸之面，不如一寸之心，七寸之面易见，一寸之心难测。积行者难相，损已益人为乐；带杀人难相，害人安已为乐。斯二端故难相也。眉毛早白者不得寿。二十生毫，三十死。三十生毫。四十死。四十已上生毫者。主寿长，有重眉者呼为后印堂心定，四十六七已上发财也。 


 

  
