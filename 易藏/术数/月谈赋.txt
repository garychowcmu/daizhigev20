月谈赋


　　盖夫穷通造化，入圣超凡，命不易设，书当熟记。欲晓生平造化，当知二路推详。气有盈虚进退，格有清浊从违。格有可取不可取，用有当去不当去。财官弱而日主旺，须行财运之乡，方行合道。日主弱而财官旺，又临财官之地，为祸不轻。大抵财与官要旺，煞同伤宜静。重浊炎顽者贱，刑冲克害者孤。驳杂偏枯，先爵禄而后夭贫。中和纯粹，始贫贱而终富贵。
　　
　　
　　
　　命主一世之悲欢，运察流年之否泰。年月见父母之优劣，日时识妻子之贤愚。以财为父，以印为母，财印两全，椿萱并茂。阴阳失位，父母俱亡。财源被劫，父命先亡。印绶被伤，母年早丧。财星得禄，父命长春。比肩扶身，兄弟洒乐。煞官混杂，棠棣飘零。
　　
　　
　　
　　年旺文魁，父子官居台阁日。月生正贵，兄弟位列朝班。四柱逢官，定主田连阡陌。三官见官，须知子贵夫荣。男以旺财为妻，正官为子，财得禄而妻贤，官得禄而子贵，伤枭两备，子懦妻愚，财绝官囚，妻迟子晚，女命食旺官透，子秀夫荣。印旺官轻，坐堂招夫。男逢财多身弱，离祖求婚。偏财若见劫，定损妻和妾。正官若见伤，有子各离乡。官轻入墓内，只好作偏宫。煞旺库中藏，只好作偏房。官弱又值伤，一子终难到老。财轻再逢劫，三妻未许齐眉。财入库而妻离，官入库而子散。满眼儿孙，定是五宫见贵。百年夫妻，皆因七位逢生。财旺生官，夫唱妇随。马凶带禄，贯朽粟陈。正官弱而伤官旺，必主孙承后裔。正财阴而偏财透，终须妾夺妻权。父南子北，身居绝地。兄楚弟秦，命落空亡。官贵埋头，卖男粥女。财星带耗，弃子离妻。财旺生官，夫妇如漆如胶。比多煞备，兄弟如蝎如蛇。官被伤，财被劫，妻离子散。食逢枭，印逢财，家破人亡。日逢劫，时逢伤，妻亡产荡。岁逢煞，月逢伤，兄弟囹圄。财盛劫重，夺兄弟之妻为妾。伤官太旺，抱姊妹之子为儿。四柱逢官，三嫁焉能到老。满盘偏印，半子早年无亏。食神生旺，四五六男可许。官强化印，七八九子堪夸。财官印合，可羡妻妻妾妾。官食得禄，堪夸子子孙孙。妻丑无能，定主财临绝地。子愚不肖，皆因官入囚宫。
　　
　　
　　
　　正财旺，偏财绝，戚氏遭逢吕后。正官弱，偏财旺，太公得遇文王。煞旺身强，始作终身发达。煞轻制重，为人到底遭屯。一宫显露，子论荆西五马。一食清高，子许河东三凤。财轻被劫，庄子鼓盆之歌。官居驾煞，颜路请子之车。七煞挂两头，东野到老无后。四柱见伤官，伯道至死无儿。满盘七煞，羔柴有泣血之忧。四柱伤官，子夏有丧明之痛。郭巨连埋其子，只为时逢七杀。吕公既丧多儿，皆因财命被伤。正官逢一位，荀氏产八龙。伤官立四支，颜路哭悲儿。
　　
　　
　　
　　印旺食清，定论根基深厚。财藏官透，须知家业兴隆。印缓遭伤，祖业终是难守。财轻被劫，家园岂不凋零。年冲月令，破祖离乡之客。财轻劫耗，风流浪荡之人。印缓若逢官，定许入朝班。印绶若逢财，官非日日来。正官逢正印，名利自然顺。正官落囚刑，家业渐消停。一官一重伤，财轻破克退田庄，三官若无印，身柔家业消磨尽。正财若逢印，祖业根基盛。财多逢比劫，官旺人殷富。财轻逢劫比，家资盐落底。财轻若见劫，家务汤泼雪。伤官若逢财，富贵自天来。伤官若逢印，寿数绵绵定。伤官若逢官，灾殃自生端。伤官若值伤，晚景要离乡。食神若逢印，田产年年进。食神若逢枭，家资渐渐消。身旺财官旺，富贵压乡党。身弱财官绝。退散家休歇。五行得均平，富贵享遐龄。三奇格若全，福寿永绵绵。
　　
　　
　　
　　伤入官途，君子休官罢职。财临绝地，庶人家破人亡。独印逢财，定断魂归狱地。一官遭破，当推命入黄泉。七位逢空，周帝有柴之立。五宫克陷，阳彪有舐犊之悲。偏枯多夭折，驳杂主孤贫。富贵不易测，生死安足论。损用者十死八九，冲提者五防三四。财轻逢劫死，刃重见财亡。身旺逢印死，身弱遇财凶。贪财破印天元尽，众劫分财气数终。用食逢枭灾莫测，用财见劫命难医。煞重身轻，杀挂根而寿夭。伤强主弱，伤入幕以身亡。五行格局皆伤，急急寻条归路。四柱财官俱败，忙忙打点前程。一印逢生，四柱有伤何害。满盘死绝，二星有救无忧。财被劫，当推强弱。官入库，须辩阴阳。食神入水，身投波涛，食神逢枭，尸逢道路。杀重劫多，父亡外土，伤枭两备，子丧他邦。比劫重重，马踏摧伤定论。纵横鬼杀，雷打虎伤无疑。财印交逢，身遭波涛而死。伏尸会刃，命随山野而亡。众杀随身，不投河而自刎。群凶入命，非产死以悬梁。七杀会命，徒流笞杖难逃。三刑遇劫，肩枷带锁之忧。水孛逢刑，不缺唇而异齿。火罗带耗，非秃头而面巴。甲乙旺而戊己虚，面皮黄肿。壬癸旺而丙丁弱，眼目朦瞳。金遇火罗，必主病连肺腑。火盛水孛，多因命在膏盲。目暗耳聋，主弱又行杀地，腰驼背曲，身柔更入伤途，刃劫交加，命丧麻痘。阑干血刃，身生疠痢。
　　
　　
　　
　　日日奉迎，盖身财并旺逢二德。年年官论，皆因天狱缠宫。病生于脐，只因金遭火克。杲卿割舌，皆因木被金伤，比干剖心，血蛊临于命度。纪信刚烈，火罗纠于十宫。七杀无制，韩信功劳罔大。食神入水，屈原身死汩罗。禄破马倾，项羽乌江自刎。官囚印绝，虞姬九里身亡。杀重身轻，颜子难逃定数。身轻印重，彭祖困获长年。木向春生，处世安然有寿。水归冬旺，生平乐自无忧。
　　

　　官印逢枭，曾参笃实。财官俱旺，子路刚方。金水辅阳，堪言貌胜潘安。印绶俱停，不减颜回之乐。财官旺相，必作陶朱之富。命坐强宫，定主田连阡陌。身临财地，定主银谷仓厢。禄荣贵显，金马玉堂之士。身囚印绝，贫居陋巷寒儒。勇敌千人，只因九强驾杀。心通万卷，皆因身旺逢官。得佐圣君，贵在冲官逢合。
　　

　　凡人性情善恶，只因格局安排。木主仁，水主智，金主义，火主礼，土主信。木盛者温良恭俭，土薄者妄语虚谈，戊己盛朋友有信，丙丁旺作事无成。水泛木浮，漂荡无依。火烈金熔，淹留有着。金木交战仁义少，水火递互是非多。四柱带合，见人面谈非常。冲破无恒，开口言人不义。合多贵众，和公散事之人。死绝休囚，归魂黑狱之辈。六害虚耗，奴仆来来往往。四柱刑冲，兄弟是是非非。
　　
　　
　　
　　金火炎顽，必是闺门婢女。水土重浊，定为田野农夫。阴绝阳空，堂前使唤。官纯印粹，珍珠帘内夫人。二印持身，三迁教子。一官清贵，四海扬名。男子最宜健旺，女子身用纯和。欲知贤如孟母，天月二德同宫。欲知貌似西施，水孛金星同度。官旺招夫贵显，食消产子英贤。学堂逢驿马，自幼读书明敏。魁罡带七杀，生平性傲刚强。印旺身旺，自幼爱居市井。杀浅财浅，平生喜走衙门。身财俱旺，一生乐守家园。身财俱弱，到底难守祖业。长生坐命，儒风独守清规。贵德临身，德行浑然服众。五行生旺，定为慷慨男儿。四柱休囚，必是衰惫老汉。三奇得遇，名为阵上将军。四柱同生，定主朝中宰相。七杀会同，为卤莽刚强之士。一官骑马，乃聪明巧智之人。印绶多为人俊雅，食神旺处世公平。凶恶机关，比肩重而有伤。中和质朴，正官旺而相生。伤官驾杀必聪明，印绶逢官性慈善。水浊金顽，不识十文百字。火明木秀，能通五典三坟。伤重枭多，是好说是非之辈。杀重不显，乃好为盗贼之徒。财帛逢金，吐凤雕龙之士。金移入火，敲铜打铁之人。七杀会刃，好舞枪把刀剑。伤官逢印，能通书画琴棋。运入枭乡，自被墙垣倒损。身临绝地，须知椅凳尘埃。命重伤官，郑国奔来卫国。命全三合，东家搅到西家。夜夜忧愁，命带三刑六害。朝朝燕饮，格中印绶逢财。杀乱官重，可强可弱，身衰印绝，也奴为仆。财绝用囚，自幼出家礼佛，官衰主旺，少年离祖参禅。杀强无印，欲游泮水不登秋科。身旺无财，纵是出家难脱俗。
　　
　　
　　
　　财绝当为僧道，官囚好作尼姑。日随逢聚，六位定逢恩德。为仆迁移，命宫独守离星。阴阳绝空，蓬垢堂前使唤，五行全备，可羡美貌花容。七杀会刃，卢氏引刀剔目。一官清秀，孟光举案齐眉。官印扶身，倚户倚门求活。水金缠度，逾垣钻穴相窥。丙辛戊癸相交，偷情于月下。甲己丁壬垢合，舞乐以搏钟。官弱财强，先偏而后正。伤官印绶，先妾而后妻。男多女少，皆因阳盛阴衰。男少女多，只为阴神太重。
　　
　　
　　
　　荣华生于中和，夭折秉于偏枯。金水伤官得令，五经魁首文章。比肩成局，当为几度新郎。常伴新郎，一路三刑六害。一举登科，定为三合六事。读书广识，时上逢生。多学少成，日干遇绝。强弱多少，定富贵于天干。刑冲克害，合贵贱于地支。神藏杀没，有福之人。禄空官乏，无用之辈。财地逢生，积粟千仓万库。禄位遇绝，作事七颠八倒。
　　
　　
　　
　　丑戌日时，不生不养。未辰两地，育产难凭。子午日月相冲，当驼当跛。寅申年月相对，非聋非哑。二午两冲，妻必重婚。三庚未己，父生未见。辛日子时，定有三分秀气。甲子日生子时，一生公道。己亥日生丁卯，百奸千狡。丑日丑时，公平长厚。酉月卯日，定是柔奸。子月卯日辰时，长妻心贱。辰月辰时，一子不能送终。辰戌丑未相刑，非聋非哑。子午卯酉冲破，非瘫即跛。乙木阴年，十有九月寡妇。酉年火日，五有三四鳏居。命定四恶，妇人多主孀居。阳刃一度，男人必然无子。两刃逢于年月，必克妻。两刃三刑，日虽强而反恶。三刑三刃，元辰弱受孤寡。甲日辛官，相命荣华之客。巳日申宫，贪合贫贱之徒。强而无印无官，非僧即道。旺而无才无煞，非道即僧。年月冲，时日合，屠沽之辈。年月合，日时冲，贱业之流。
　　
　　
　　
　　乙木杀强，寿元三九必终。两火叠官，卅旬之客。一杀三财双水火，瞽目之人。子午日时双女，为遗腹所生。丑未命宫相对，下地无娘。丁火日月逢戊己，官为寅卯，终为贼。己巳遇甲乙宫子午，而死于地坑。一木独逢卯木时，情同肝肺。壬水年，生寅时，非贫即夭。丙日生，身逢克，寿不长年。四柱官旺，休见官方。三元财劫，难以招财。五位死提纲，富而无子。年月财宫逢马，人称为廊庙之才。时日七杀阳刃，一心要弄刀舞枪。日月逢枭，贫贱之士。四刑四克逢四正，淫而奸险。一合二合而再合，忠厚心良。
