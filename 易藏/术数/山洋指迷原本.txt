《山洋指迷原本》　　（明）周景一 著 
序一

地理指迷原本得行于世，岂偶然哉，如明初周景一先生，为州山吴氏卜葬多奇穴，更贻以指迷书，厥后吴氏人文蔚起成巨族，其书遂见重于人，传抄几遍江浙，第自明迄今，相沿年遂抄录愈繁，舛讹益甚，此原本固不可不刊行也，姑苏俞君归口同邑吴子卿瞻嗜青囊，学见指迷坊刻之讹，即其注释亦未能阐发书意，因取旧藏原本疏注，为枕中秘，惟是俞吴二子向皆作客远方，天南地北，萍合四明，讨论数载，惟成全集而先生传书四百余年，今始得人益，有数存非偶然也，宜为同志者怂恿付梓，公之于世，问序于余。读之明晣畅达与大概流传者，独优所增注解，简明扼要，亦与他本不同，是真得先生之心传者，予曾注星影二卷，发明在天成象，在地成形之义，是编有之以地下山形合上天星象，可谓先得我心，二书兼备，则仰观俯察，于地学益臻微妙，比原本不可不亟为刊行也，予喜其书成而为之序。

序二

    地理由来尚矣，有传人必有传书，顾书不一，如周景一先生指迷者，盖寡先生为明初堪舆大家，孤踪高蹈，不以术鸣先，是于李爻青岩公游于越，得其书不识为谁氏著撰，乡里荐绅家，偶有藏本较之稍异，且多平洋一卷。尝曰：是析理昭畅，甲子峦理诸家学地理者，宜以此为宗，岁甲辰予客涌江，晤山阴吴子卿瞻论堪舆学，述周景一先生巅末事，得闻其所传指迷原本与于旧帙吻合，因以知显晦有时，向读其书，今悉其人，务实学而名必归之也，独惜其书较诸家且确而不盛传于世，盖以其人不求名誉，遇知音而方馨所学，如吴子称述，明永乐时先生与其族祖友善，居停数十年，发祥诸茔，悉由指示，濒行日始以箧书赠，其慎重也若是，此书之所以不甚传而独为吴氏秘。及吴氏簪缨世显，好事者，仅以山法数卷辗转传抄，假名刊布，增损舛讹，岂知先壁固有在一斑，未足以窥全豹，况更有毫厘千里之谬哉，今读全书，原本萃青囊之秘要，阐黄石之微言，细若机丝，朗如金鉴，较传抄诸本，言辞阙失，阅未竟而厌倦者，不啻霄壤，实为开凿混沌，昭晰阴阳秘笈。得其旨者，何于望洋兴叹，迷于所视乎，及与吴子互相讨论，增注成编，质之同志咸以为可天，求名师不得，读名师之书即得也。自应公之宇内使人操宝钥家奉南车，山川不能遁其形，贤达不得专其美，先生之教庶与日月终古矣，因付梓人而述其大略如此。 

序三

周景一先生者，明初台郡人也，善堪舆为予先世窀穸，计贻地理《山洋指迷》书四卷，珍为家藏，递传弗失，予同客四明见目讲师《地理索隐》即指迷也，有山法而无平洋，且删除殆半，无以发明，更有以指迷为宋王伋撰或称元谭仲简书，镂板行世，书同名异，何以证之，尝读族祖环州公序，先生本儒业而性耽山水，得青囊之秘，人以地仙称，前明永乐间游于越，与予三世伯祖裕菴公深契，居停有年，家数善地，悉由指点，蛇山眠犬为最著，正统十四年先生辞归爰以箧书赠，此书之由来也，其后予族丁齿日繁，簪缨继起，以忠孝文行武功著者，代不乏人，四百余年来，子姓箕裘，仰承如昔食先生之德而扬其微者，迄今犹称道，弗衰书之传也，盖确有可证者，第先生潜德高风深自韬晦，不著姓氏，于书传抄者或昧根荄，刊行者，借名炫世，或图简略率意删除亥豖鲁鱼，殊失卢山面目，况少平洋一卷，犹非全壁，其称为目讲玉伋谭仲简者，即非漫无所据，亦可无论已。甲辰春姑苏俞归璞先生共事甬城，见予指迷原本，证其所载，卷帙相同，幸旧录之犹存，较传抄之未备，因思所以寿世而予亦有同心，于是反复参详，逐篇增注，三易其稿，犹虑不能阐其微，同人谬加称许，爰付剞劂，皆所以推广，先生传书垂教之意，俾究心地理者，识山水之性情，辨龙穴之真伪，吉获牛眠，庆延麟趾，作忠作教XX。 

升平知先生加惠于地学无涯，而人子之葬其亲端赖是编传之不朽云。 

凡   例

 一是书山龙耑重开面，平洋耑重束气开口，占地步则山洋均重，书凡四卷，第一卷首论峦头为本，为全编立言，大旨分、敛、仰、覆、向、背、合、割四篇，概论开面纵、横、收、放、偏、全、聚、散四篇，概论地步二卷，分论开面三卷，分论地步后以开面地步包括形势星辰为山法诸篇结束。饶灭挨弃倒仗浅深四篇乃立穴定向之准绳，所以补葬法之未备，四卷耑论平洋水山龙开面说起以山洋异同篇总结全书。

一是书山法诸篇虽经坊刻尚未有未全，而平洋一卷更为世所罕见，标题《山洋指迷》者实与他本不同。 

一是书正文图说悉照原本，不敢增减，惟大概抄本间有诠注，虽不知何人手批，然足以阐发文义者，亦采录附入，此外尚有未甚晓畅处，或引前人成言，或另增注解加圈别之，第四卷本无注释，并经参注，更有笔墨难尽者，推广正文本义附以图说，复将每篇警句密圈分清段落，庶可一目了然。 

    一是书娓娓数篇，言如剥蕉抽茧，层层推勘，丝丝入扣，其妙处全在一正一反，对说如何是真，必言如何是假，丝毫不肯放过，虽字句不无重复处，然缕晰條分各有精义，潜心披阅自可豁然贯通，初学最易入门，高明者亦可扩充眼界，开拓心胸。  

    一是书评论山洋每篇先言龙脉，次及砂水穴情，分别龙穴真伪大小了如指掌，至山龙分敛篇云：“穴后宜分不宜合，穴前宜合不宜分”，平洋龙体穴形篇云：“后以束气为证，前以明堂聚处为凭”，总括山洋龙穴大旨可谓要言不繁。 

    一山龙落脉全在垂头，开面结穴全在毬簷毡，辨脉穴真假已备于首二两卷，若乳突窝钳及平洋龙体穴形诸篇，尤为穴法精粹，是编应推峦理上乘。 

    一山龙为三分三合水，平洋有大分合、小分合、真分合之水，山洋龙法穴法大略相同，太阳太阴少阳少阴四象，虽论平洋形体，亦与山龙彷彿可以参看。 

    一平洋束气开口乘脊脉，看水绕，前人有论及原是书辨明收放开口各有真伪，近山平洋有脊脉者不可无水绕，远山平洋有脊脉，以低田低地为堂界，而无明水者不可无大水会合及出水。X花泊岸浮簲逝水沙洲诸格他书无此发明。 

一点穴自古称难，欲明点穴之法莫过此书，明白畅达亦莫过此书，平洋妙论精微法无不备，且以补山龙穴法之不足，其有裨地理更匪浅鲜。

周景一先生著

严陵张九仪先生增注

山阴吴卿瞻、姚两方校阅

山阴吴太古、姑苏俞法陶同校

卷一

论地理以峦头为本

    峦头不专指星体而言，凡龙穴砂水有形势可见者，皆峦头内事也，《青囊经》曰：“理寓于气，气囿于形”。盖理者阴阳五行之理，气者阴阳五行之气，形则山峙水流之形也，山之所以峙，水之所以流，莫非阴阳五行之气使然，而其中有理存焉，朱子所谓：“气以成形，而理亦赋焉”者也，但气有吉凶，不以理推之，则不可得而知之，故圣贤说卦以明理，用卦以推气，凡先天后天，双山四经，三合玄空，穿山透地，坐度分金，休囚旺相，气运岁时，皆理气内事也。（理气诸说各有所用，恐人无所适从，特举最要数者为后学指南）第峦头理气，二者孰重，曰：峦头真理气自验，峦头假理气难凭。故理气不合，而峦头真者，虽有瑕疵，不因理气不合而不发富贵，理气合而峦头假者，定不因合理气而发福禄，是峦头为理气之本也，明矣，学者必待峦头精熟，地之真假大小，穴之吞吐浮沉，卓然有见于胸，然后讲求理气，以明乘气立向，控制消纳，徵岁运之用亦不可废，如峦头未熟，先学理气，虽贵阴贱阳，来生去墓诸说，确确可据，而吉凶休咎，似与峦头无与，往往求福而致祸者，舍本逐末故也。故曰：占山之法，以势为难，而形次之，方又次之。又曰：有体方言用，耑用则失体，可不知所先务哉。 

开面地步

    地之真假大小，何以辨之，先观开面之有无，便知真假之概，再观开面之多寡大小，及地步之广狭，而地之大小，亦知其概，何谓开面，只以分、敛、仰、覆、向、背、合、割八字察之，分而不敛，仰而不覆，向而不背，合而不割者，为开面，四者之中，有一反是，为不开面，何谓地步，只以纵、横、收、放、偏、全、聚、散八字察之，纵长横广，收小放大，局全而聚大者，地步广，纵虽长，横不广，收虽小，放不大，局偏而聚小者，地步狭。 

分敛

（此篇论来龙降服及穴山、穴面之分敛，总以诸砂证其开面，为山法全编之主脑也） 

何谓分敛，曰：分者，分开八字也，无个字不成龙，无分金不出脉（山龙落脉非个字不行，落脉处要成星体，方有分金之面，有个字则开肩，开肩则有分水，水分则脉清），故凡有顶有泡处，皆不可无分金，以为个字分金之丿丶（分金之丿丶者，分出丿丶成金字之面也），但不可三股显然如鸡爪。必有矬有平，中脉如宽牵线者方是（三股一样高起如鸡爪者为贯顶，两边砂高，中脉微平软泛方是宽牵线），又须大丿丶之内，有小丿丶，显丿丶之内有隐丿丶，故有大分小分，显分隐分之不同，大分者主顶星上分开大八字，谓之明肩，明肩之内，又分半大半小八字，不论条数之多寡，均为护带，护带之内，贴脉分小八字，谓之蝉翼（蝉翼乃出脉处所分之隐砂），显分者，明肩护带也，隐分者，蝉翼也，更有隐者，谓之肌理刷开（是体土有无数细纹分开者，是依稀微茫，须细心体认），其顶下胸腹间所起突泡，或分小八字，或分隐八字，谓之金鱼砂，亦为暗翼（此半山突泡，所分之隐砂，比蝉翼砂略短）。以上乃来龙降脉之分，不论祖山穴山，皆宜如此（行度处微有不同），有临家之际或分蝉翼砂而成乳突穴，或分牛角砂而成窝钳穴，蝉翼牛角砂之内，均有肌理刷开之隐分，方开穴面，亦有乳突无蝉翼可见，只满面肌理刷开，使穴腮圆胖，以成穴面者，此临穴之蝉翼牛角，肌理刷开，总谓之牝牡砂，乃为分尽之分，，亦谓分金之面（穴后宜分，穴前宜合，分至此而尽，故曰：分尽。以上概论祖山穴山临穴分金之面，以下分疏诸砂名义）。 

谓之明肩者，以其如人之两肩，如飞鸟之两翼，又如金字之人字（外背内面弯抱向里者是，如背面直者非），不论大小星辰，俱不可少，在横降处，尤为紧要（横降无肩，落脉必假），假如无大八字，或大八字少一边，或参差不齐，或一边背我，或无菱角背面，或内无隐八字，或大八字之丿丶上，自分个字而成龙，不为我之用神者，不论祖山穴山，俱无真结。若外有至大之八字帐幕迎送缠护者是也（迎送缠护即帐幕所分之技脚），又有开肩之大八字，三台、五脑、七脑、九脑、金水帐者是也。 

谓之护带者，以其形如垂带，作正脉两边之护从也，开脚大星（中分一脉，旁分数条显然可见者，为开脚大星），与横山分落开帐落脉者，俱不可少（星辰广阔，故须护带），此三者若无护带，为出脉无地步，护带不豁开。如八字而反插入者为敛（或直生或背向里者皆是），惟外背内面，先分开面尾插入者不忌，护带无背面为闲砂，一边背我为无情，皆不成地，中小星辰，不拘护带有无（有则更妙），尖圆方之正体星辰，常无护带（正体星辰开隐个字之面必有肌理刷开，故不须护带），护带亦有生于明肩外者（明肩外者有砂包囊重重均为护带），总要外背内方圆方真。 

谓之蝉翼者，以其所分至隐，如蝉翼之轻薄也，蝉之飞住不同，故蝉翼有舒贴二体，舒者上半贴于身，至翼尾则分开两片于旁，三股并然可见，贴者翼尾紧贴身上，两股隐然难明（三股连中间脉路，说两股单指蝉翼言），山顶之蝉翼舒者多而贴身者少，穴旁之蝉翼，舒者少而贴身者多（贴身不显然分开有隐分之势），开脚星辰，顶上化生脑无蝉翼，界水贴脉，透头为贯顶，断不结地，虽有蝉翼面顶上就分三股，如鸡爪者亦为贯顶，中有水痕穿透者，为蝉翼离身，不成地者，十之八九。须看落脉之仰覆，旁砂之向背，以为弃取（得脉如鹅毛之仰，砂如手臂之向者，亦能结地），必上截如覆锅一般，落下段方分两片于旁，始肖蝉身之翼，盖蝉翼非头上所生乃离头一段而生，非顶上就分三股，乃落下一段方成三股，若一边先分，一边后分，为蝉翼参差，一边有蝉翼一边无者，为边有边无，皆不成地。惟一边无蝉翼，而得肌理之分者，亦能成地，但肌理之分甚微，与边无不甚相远，亦须以脉仰覆，砂之向背证之。 

若尖圆方之正体星辰，与突泡毬簷有满面肌理之分者，不拘蝉翼有无，皆可论地（肌理之分亦能分水故可无蝉翼），谓之肌理刷开者，以其所分至隐，如肌肤纹理，又如糊扫在壁上刷作分开之势（有隐然分开之痕影，无显然分开之技条，须细心体认），凡有顶有泡，出脉结穴处，皆不可少，在低小正体星辰，与节泡毬簷之无蝉翼护带者，固全赖此隐然之分，以分开星面穴面，使不饱硬欹破，而面平即高大开脚星辰，与节泡毬箧之有护带蝉翼者，亦莫不藉此隐然之分，以成星面穴面，若未分蝉翼之上无此（此字指隐分言，即肌理刷开也），则囊煞而刚饱，已分蝉翼之内，无此则不矬而硬直，何能使脉路穴情，有分金之平面，而形如鹅毛口（音窍）乎，夫山之贵有分者，以其能荡开粗硬之气于两边，使中间脉路，有脱卸而软泛也，明肩护带蝉翼之分，但能荡开外层至粗之气，欲使中间脉路粗硬之气，脱卸净尽，非肌理肌刷开之分不可，故自分龙以至入穴，无一节一泡之肌理，可以直生敛入（直生则无弯抱之情，敛入则无分开之势），无半突半边之肌理，可以似分而分不净，其星面无矬平而带刚饱者（必无肌理痕峦），即是似分而分不净。 

谓之金鱼砂者，以其如玉带间所佩之金鱼袋，又如鱼身之划翅，特降星辰（即成座耸拨星辰），半山有突泡者，必不可少平冈龙体，不论在穴山，此为第二分，断不可边有边无参差，惟边短边长，股明股暗，无论明肩护带亦然。 

谓之牛角砂者，以其环抱如牛角也，窝钳真假，全在此砂口 菱之有无别之（口 菱者，砂身上隐隐有一线高起弯抱向里也），必须背内面，而背面交界之际，对望之若有菱起者，为有口菱，如无背面，而内外交界处，对望之囫囫囵囵者，为无口菱边窝之格，定是边长边短，股明股暗，若半边全无者，则其无边之界水，必穿肩而入于唇内，故牛角砂亦不可边有边无。 

谓之牝牡砂者，以其珑璁临穴后，隐约蔽穴旁，如牝牡之交孚也（牝牡砂从乳突，阴穴为蝉翼，在窝钳阳穴为牛角，皆所以包囊穴身使界水不割），无牝右必割，无牡左必割，牝牡俱无，不能分开两畔之水，必左右俱割脚（淋头必然割脚，故穴后穴旁无牝牡砂均为割脚），无显然临穴之牝牡犹可，无肌理刷开之牝牡断不成地，盖有无蝉翼牛角，但得肌理刷开之面，而成穴者有之，未有无肌理刷开之面，但得蝉翼牛角而成穴者（蝉翼牛角不可无肌理之分）。 

肌理刷开者，土肉之纹理，如牛肉理之斜生，雨渗入土，从斜理分去，圹中有水而无气，故穴中有水无水，以土理之分开不分开别之，则有气无气，亦以土理之分开不分开验之，盖天下有生气者，人物草木也，人物草木得有生气者，手足眉目羽毛鳞甲，枝叶蒂瓣显然之形体，固无不分，即寸肤寸肉，一叶一瓣，隐然之纹理，亦无不分，若只有显分而无隐分，是犹塑画者，虽具人物之形，全无生气，何能知觉运动乎，星辰虽有明肩护带，而无刷理刷开之分，即为粗蠢饱硬之体，何能有星面穴面之动气乎。故蝉翼牛角肌理刷开之分，更宜亟讲也。然则穴中有石无石，又何以别之，曰：亦在蝉翼牛角肌理刷开之分而已，有此分者，刚硬之煞荡开两边，中间自有矬平，硬中囊软，必然无石，纵有石亦如八字分开，其石必嫩，不谓之煞，石纹分开之中，必有土穴，无此分者，刚硬之石囊于中间，必无矬平而饱硬，即无石而纯土，亦不可插（多有石山土穴葬后祸不旋踵，总由无矬平分合，浑身是煞故也），带石之山，其石一直生下，或从旁插入，阴煞极重，惟石八字分开，而有真矬真平者，穴有浮石亦无碍。 

谓之分尽之分者，以分开金面之下，仍有分水之脊出脉者，未可言分尽也（金面下无矬平而有脊脉犹行而未止），必至毬簷之显分而见蝉翼蝦须，隐分而见肌理刷开（虾须指毬簷，显分自有蝉翼可见，若嫩乳嫩突之隐分，惟有肌理刷开），中间不复有脊脉之起，面前惟见有圆唇之收（穴晕前有微矬之小明堂，方见圆唇两角收上而托），方为分尽，分尽之处，即是结穴之处。(附图1) 

    谓之分金之面者，以穴后毬簷，显者如覆锅，隐者如泥中鳖，穴前对望，俨如金字之面，俗谓之金屋，杨公谓之乘金，其劈中处，是分金之中也（即穴之中心），分金之中，即是点穴之中，未分尽而急插之曰：斗（是纯阴打穴斗煞即伤脉）。已分尽而缓插之曰：脱（是纯阳插穴，脱脉即无气）。不于分金之中，而旁插之曰：偏（偏则失脉）。盖出脉如菜姜之抽于心，结穴如花心之接于蒂。故曰：点穴之诀，在贯乎一脉之来，而处于至中之地，岂非言分尽之处，系分金之中，即是穴之意耶（以上论分，以下论敛）。 

其明肩护带蝉翼牛角肌理，不自内分开，而反自外插入，即不插入，而直生无抱向之情者，均谓之敛（要本身技脚宕开，如人时开作X为佳），或有大八字，而无隐八字，或有隐蝉翼而无明肩，或边有边无，参差不齐者，亦谓之敛。盖当分不分，即是敛也，敛则生气不行，与分相反，分者阳气舒发，生长之象，敛者阴气收藏，肅杀之象，故自穴后毬簷溯至分龙，太祖俱喜分而忌敛，但山之全无分者亦少，似分而非真分者最多，显然分开敛入者易见，隐然分开敛入者难明，或大分小分，似乎俱备，而地反假，或显分隐分，似乎有缺，而穴反真，诸疑般似不决者，惟其脉路穴情，如知鹅毛之亢（音窍），宽牵线之软，两边护砂（左右龙虎贴穴牝牡砂俱是），如侧手臂之向者，必真脉路穴情，如覆鹅毛之饱，或如急牵线之硬，两边护砂，如侧手臂之背，或如手臂之覆，与仰面不向面背者俱假（覆则不分，背面仰而不向，虽仰何益），以此法互证之，而真假疑似，不难尽剖矣。

右图（附图2）第一节护带敛入，先分开而外背内面无妨，三节六节，界水透顶，在蝉翼外无妨，四节左边无运翼，犯边有边无之病，如在穴山多不成地，今在后龙，旁砂，如花瓣相向，脉路如宽牵线前后龙俱开面无妨，五节脉路，阔大似贯顶,但有肌理刷开，逼开界水，不致扣脉，非无分中有分，则必有小矬小平，而不硬直亦无妨，七节左边无蝉翼砂，本是大病，幸非穴山，前后龙俱开好面，本身脉如宽牵线，旁砂外背久面，故无妨，若半山无金鱼砂界水扣肋割脉，得脉如见牵线，左右砂外背内面亦无妨，八节正体星辰似饱，幸而两边菱角伶俐，中有肌理刷开之分，必有小矬小平之势，故虽似饱无妨，若八字囫囵无菱角，中间虽有肌理隐分，而无数次，小矬小平，及无儿囱之微有（音一无来之杀也）者，为分不尽，必无融结，况肌理直生敛入者乎。 

凡分敛之病，共有十。至凶而不能变吉者，有十焉，一曰：无大八字。二曰：大八字参差不齐（一边先分，一边后分）。三曰：大八字少一边。四曰：大八字囫囵无棱角（囫囵即无背面，无背面即无菱角）。五曰：大八字之内既无蝉翼，又无肌理刷开。六曰：界水夹脉透顶（顶前出脉硬覆），七曰：护带外面内背，或无背无面，逢外插入，八曰：蝉翼去差金鱼砂不齐。九曰：到穴无分金之面，或牝牡不全。十曰：肌理直生敛入。 

龙有病能变好面而结小地者三，一曰：大八字一边反背，二曰：大八字自分个字而成龙，三曰：大八字反小而不罩其小八字。此三者得下面博出星饱（穴山成星体，吉形牛山有递脉节泡），有分金之面，脉路仰而不覆，穴隋面而不饱（临穴毬簷与牝牡砂均有隐分之面），左右砂向而不背（指龙虎砂而言），出唇吐气，砂水聚集者，仍有小结，不可以祖山不美而弃之。 

虽有病而不伤大体者五：一曰大八字，一边倒棱。二曰：本山出脉处，被护龙之砂，自外插入。三曰：内层之护带蝉翼当小，外层之护带明肩当大，今相同如棕榈叶。四曰：后龙山顶蝉翼肌理之分，边有边无（一边有则生气从有之一边落下，故无妨），半边界水，夹脉透头。五曰：半山无金鱼砂，或边有边无。此五者得后龙节节开面，脉路段段矬平，旁砂面面相尚，毬簷唇口分明，局势环聚者，虽有一节之疵，不灭真龙之力，又大龙将尽，节节分枝，成地之处，其分龙处之大八字护带一边背我者，不可以起祖发足之山谷论（此分龙是大龙行度处分来与起祖发足有别，盖枝枝成地之处，分大龙一二节，即入穴分龙便作太祖，故亦曰分龙详见于第三卷），因其背我而弃之（脱化多者，砂水小能处处拱顾，果龙真穴的间或有背无妨），只要出脉处（分龙出脉处），有小开面，有矬有平，前途能传出数节开面星辰，本山枝脚不顾人者，亦成中下之地（以上论病龙弃取）。 

或曰：从来只有分合二字，今分字下添入敛字，合字下添入割字，何也？ 

曰：向、背、仰、覆、聚、散六字，一好一歹，俱有相反者为对，独分合二字，俱在好边，求其分相反之字，合字是也，求其与合相反之字，分字是也，然穴后宜分不宜合，穴前宜合不宜分（分则气束，合则气止，山洋龙法穴法二句，包括殆尽，此不但指穴后穴前之干流水痕言），故以敛字易合为分字之反，谓穴后只宜分开，不宜敛入，以割字易分为合字之反，谓穴前只宜合脚，不宜割脚也（合脚者，金鱼水从毬簷从分来合于唇下，又有两砂兜抱其唇也，割脚详下合割篇）。 

或曰：敛字与合字义似相同，而云忌敛者何欤？ 

曰：合字穴前始用之，自穴后毬簷溯至分龙，太祖一见敛入，生气不来，况合者先自内分开外背，内面而环抱其内也，敛者竟自外插入内背，外面或无背无面而插入也，是以有别（上二节概论分敛）。 

或曰：但闻穴有蝉翼，未闻祖山山顶亦有蝉翼。 

曰：重德彰云“出身处有蝉翼护带前去必成大地”，说见《四神秘诀》，出身者，太祖分龙处也，则蝉翼岂止穴旁有哉（此节论出身故上蝉翼）。

或曰：肌理刷开，未尝闻之。

曰：横看壁面直指斜肤，彷彿有无，是为得之，此古人语也，非肌理刷开之谓乎。

或曰：显八字之内，固不可无隐八字，但隐八字如蝉翼者可见，如肌理刷开者，非法眼难明，或草木蓁芜，或种植开损，虽法眼亦难明，且山水之个字三股者居多，岂尽如鸡爪假个字乎？ 

曰：但观山顶上截，有一段平面，无阴脊透顶，有矬有平，落下一段方出脉如宽牵线、仰鹅毛者，定有隐八字，便是正脉，若阴脊透顶，不先作一矬之势，而在出脉如急牵线或覆鹅毛者，定无隐八字，即有亦是砂体，盖真个字必平而无脊，上半截有肌理刷隐分，不遽然分开三股，故有平面（山顶上半截有平假个面方为开面之真），字必浑而有脊，上半截无肌理隐分（浑者刚饱之谓，山顶上半截有脊而刚饱者，即是圆顶出脉），即截然分开三股，故无平面也（此背论个字真伪）。

或曰：同在此山，何谓自外插入，即插入便何妨？ 

曰：如人之眉目，自印堂分开，法令纹从鼻旁分出，为自内分开，方成人相，若眉目自太阳生来，法令纹从两颧生进，为自外插入，便不象人形，又如花果之细枝数片嫩叶，一朵花瓣，从本枝本蒂分出，为自内分开，方成花果，若本枝无叶无瓣，或有而不全，被旁枝之叶瓣挨入本技，为自外插入，便不成花果。故大小八字，要在本目之顶与肩，先作分开之势，然后环向其身者，为自内分开，方能成地，若本身不行作分开之势，被隔股别技之砂从旁插将进，不为自外插入，断不成地，盖自内分开而环向本山者，定是外背，内面自外插入，而唐突本山者，定是内背，外面或无背无面，若本身已有大小八字，自内分开，而隔股之砂，自外插入则不忌，但面来向我者佳（此节论穴山大小八字之外）。 

或曰：龙格中惟梧桐两边均匀，蒹葭杞梓杨柳等枝，非参差不齐，则边有边无，其福力虽不及梧桐枝，未尝为假。今以参差不齐、边有边无为假，得无背先哲之论乎？ 

曰：彼所论者，行度处之枝脚桡棹，予所论者，开面处之大小八字，杨柳蒹葭边无参差而不妨者，以分龙入首，开面成星，自有明肩蝉翼之齐分者在，设此处边无参差，虽梧桐枝亦假，乌能成地（此节论分龙入首须明肩蝉翼）。 

或曰：分敛之法，可辨地之真假，亦可辨地之大小乎？ 

曰：万观其始分再抽之际，大八字大护带多者，前去必成大地，大八字小，护带少者，前去必成小地（此论护带）。 

或曰：十六字中，首列分字字者何欤？ 

曰：分字即开面之开字，未有不分而能开面者也，故分字为首重云。 

或曰：子言无分金不出脉，岂水木火土无脉乎？ 

曰：五星之体不同，而分金之面则一（星体虽不同而落脉必成金面，故曰：分金。盖言分出如金字之形为面也，非谓五行之金），如曲些是水之分金，长些是木之分金，尖些方些是火土之分金，五星皆有分金之面，然后出脉也（此论星面）。 

或曰：子言分金之中，是点穴之中，金星吊角穴闪薄边者，岂亦在分金之中乎？ 

曰：金星吊角者，因当中不出脉，闪归个字之丿丶边出脉，而隐然分金之面在于角上也（金星吊角，大金面之旁另开小金面，点穴小金面之中即是分金之中），穴闪薄边者，因当中厚而死，分金之面，闪归薄边，如人侧面一般，虽非折量之中，未尝不在分金之中，故宜就其金面中立穴也（此节论闪脉）。 

或曰：何谓化生脑？ 

曰：山头如人之顶，化生脑如人之额（山顶前之微突连于山顶者是也），谓之化生者，以山之起顶乃是阴体，欲落脉必先作隐隐分开之势，将硬气荡开两边，则隐分之叉下，必有一呼之微，有如小儿囱门之上截（如儿囱上截者，喻其有之极微），此阴化阳而为阳也，从此化阳之前，生起小脑，是为化生脑，此阳化而为阴也（顶前落脉微有，有前微起，有此阴阳变化脉方不起），阴阳变化，呼吸浮沉之机，已朕兆于此（吸则气升而浮，呼则气降而沉），故其脑上必有分开之金面，分下有一呯之微者，必前有一吸之微起（微起便是小脑），而此下之节泡毬簷，亦莫不从此化阳之前生，故脉动而气生，若不从化阳之前生起，则生机已绝，无阴阳变化，即无呼吸浮沉之动脉，何能有气（有前生突则气生，不从有前生突则气死），故顶前无此脑推出，而穴中直见其顶者，固不成地，即有此脑而不从化阳之前生出，则阴煞未化，亦不成地（有脑而无有即是纯阴，此节论化生脑）。 

或曰：篇中引喻人物草木，于地理何关？ 

曰：以其分合向背之性情，与地理同。地之生气不可XX分合向背推之，地之分合向背，亦如人物草木之分合向背也。然非登览涉历，细心理会，难按而知，今试以人面喻之，百会山顶也；额化生脑也；耳与颧骨，大八字也；眉目小八字也；面上肌、肤细纹，肌理刷开也；法令纹，虾须水也；印堂平，脉不贯顶也；山根软，玄武垂头也；鼻准丰隆，天心壅突也；准头截断，毬前一矬而脉止也；人中葬口也；下颔，圆唇也；法令颊骨之兜收下合也。再以花木喻之放甲，祖山之分也，未抽条，先布叶，如有个字方出脉也；欲作干，先分枝，如有桡棹方成龙也；大叶之内，旋生小叶，如大八字内，有小八字隐八字也；花蒂，到头束气也；花开，开窝结穴也；结果，聚气突穴也；花瓣之放开，上分也；花瓣之抱向，下合也；眉目法令，甲叶蒂瓣，俱自内分开，外背内面，非自外插入，俱双双对分，非如不对节草边无参差，山之明肩蝉翼金鱼砂，俱当似之，反此则假。夫人物草木之无地理，同气而异形，万殊而一致，散之虽分彼此，要之可以相通，故昆虫物类，皆得以取形定穴，亦以形虽变，而分合向背之性情则一也。 

仰覆

（此篇耑论垂头出脉以证开面之有无）

何谓仰覆？曰：如仰鹅毛宽牵线为仰，如覆鹅毛急牵线为覆（仰鹅毛与宽牵线、宽软无异，覆鹅毛是饱肚。急牵线是直硬，二者不同。山仰是开阳献面，阳主生山，覆是纯阳囊煞无生煞也），仰鹅毛（俗称毛口），宽牵线，皆软脉之形也。出脉如之，自然有扑前之势，有顾下之情，即是垂头（自成章云：“垂头开面精神所注，顾左则穴居左，顾右则穴居右，顾中则穴居中”）。急牵线覆鹅毛，皆硬脉之形也，出脉如之，自然有退后之势，无顾下之情，即是不垂头（大抵头俯则腰软，自然面头仰，则胸突意向前奔）。头之垂不垂，在矬平之有无真假，又在分之有无真假定之，真分者，显分成个字之形，荡开外层之硬气，隐分成分金之面，荡开内层之硬气，硬气荡开于两旁，脉必脱卸而软泛，故隐八字之又下小矬一矬，而有数尺之峻，峻前小口一口，而有数尺之平（此论山顶开面出脉），其平尽处近下看之，必是些突泡（此突泡在山顶前即是化生脑），其泡亦必有隐八字之分，有小矬小平，递下凡有微泡（概指递脉突泡而言），皆分隐八字，而隐八字之叉口，必有微有（微泡有有方见八字隐分递脉），如小儿囱门之上截，脉从此微有中递下者，即是脱卸而软，软之甚者，以二三小矬小平，作一大矬大平之势，下面又有总还口之大平（大矬大平之下，又有大平之总还亢，方见脱卸之极软，但下面又复有分，此处尚非穴场），大平尽处，下面望之，必是一大泡，其泡又复有分，有矬有平，递递而下。脱卸不甚软者，止有数次，小矬小平，或间中矬中平，至毬簷下方有总还口之大平（脱卸不甚软，故递脉无还口之大平，直至毬簷下圆唇托起方是总还亢）。 

然山体不一，有三停俱大矬大平，或中矬中平者，有中截只小矬小平，上下截有大矬大平，或中矬中平者，有矬短而平长者，有矬长而平短者，有极矬极平者，有略矬略平者，有矬不止峻，而平极平者，有矬极峻，而平不甚平者，有矬极长而平在依稀之间，远望如宽牵线，有顾下之情者，有矬极短，而平在依稀之间，远望如急牵线，无顾下之情者，有大小疎密长短不等，襟然迭出者，虽如此变化不定，聊取其中四者论之，以概其变曰：大矬大平，小矬小平，极矬极平，略矬略平而已（以上概论垂头出脉，以下逐类分疏）。 

大矬大平者，形如长宽牵线，极矬极平者，形如极宽线，其垂头之情不拘远者近者，横看对看，明眼庸眼，皆可得见，后龙数十节如此者，必是特达之龙，穴山三停如此者，必是显明之穴。然不可多得也，后龙数十节之内有四五节如此者，亦是特达之龙，穴山三停之内，有一二停如此者，亦是显明之穴，略矬平者，形如略宽牵线，其垂头之情近看方见，而远看未必见，横看见，如对看未必见，明眼方见，而庸眼未必见，后龙口三五节于极矬极平之中，亦是特达之龙。若太祖分龙少祖父母山，三停落脉皆如此，龙虽不假，决不发扬，阴势不尊故也（分龙少祖父母山出脉处，俱宜极矬极平或大矬大平，以见峰峦耸拨，降势尊严，龙身长短贵贱亦于此辨，若三者出脉俱略矬略平，即是低小牵连，力量微薄）。穴山三停之内（太祖分龙、少祖、父母山是龙身之三停，顶前化生脑、平山金鱼砂、临穴毬簷是穴山之三停），口一二停于极矬极平之中，亦是显明之穴，若三停落脉，纯然如此，须观顶前之化生脑，半山递脉之突泡，穴后之毬簷，不塌头贯串而下者为真，不裹煞而有金面之开，脉必从隐八字之叉口而出，而隐八字之叉口，个对一个，贯串而下者为真，若塌头而金泡不起，裹煞而金面不开，脉不从隐八字之叉口而出，而隐八字之叉口，个不对个，左右散乱而下者为假（穴山三停落脉若俱无大矬大平，以个字之贯串散乱辨脉路、穴情真假自无遁形），力量只随后龙，不以到穴之略宽牵线限之，小矬小平者，形如短宽线，又如不儿囱门之上截，矬平之势短而隐，远看必不见，两边隐八字不矬，而遮其中心之矬处，横看亦不见，远看不见其小矬小平之势，则必类不矬不平之体，横看不见其囱门之有，则必类急牵线之形，惟口数个大矬大平之长宽牵线，极矬极平之极宽牵线者，即远望线，即口之势可见，若其小矬小平，连有数次，或十余次，而十余丈间，无稍大之矬平者，具垂头之情，必非远观能见也，盖有矬平之宽牵线，与大矬大平之长宽牵线，远观而见者，固是垂头，即小矬小平如短宽牵线，近观得见者，亦是垂头，惟不矬不平，如急牵线者，方是不垂头不出于个字分金之面。虽大矬大平，如长宽牵线，亦是假垂头，出于个字分金之面，虽小矬小平，如短宽牵线，即是真垂头，不可因远观不见，而弃小矬小平之真垂头也（勿因大矬大平之宽牵线，遂忽略不辨真假，故以有无个字分金之面别之）。但小矬小平之类，急牵线与真急牵线，相去不远，不可不辨，如背驼而陡，面宽而平，必金面有拜前之势（拜前即扑前），左右有内顾之情，顶上明肩，中停暗翼，齐齐分开，不边无参差，不自外插入，性情不侧面顾人，界水不透顶扣肋（山顶落脉如鸡爪，水必透顶，半山无金鱼砂，水必扣肋。此论山顶而兼及半山递脉分砂），有菱有角，不破不欹，而端正开面（承上言界水不透顶、扣肋，则山顶与明肩自然不破不欹，而开好面也），自正面观之，顶间有隐隐八字，如糊笔之刷开，隐八字中，又有小矬小平，如小儿囱门之上截，矬平之间，有短宽牵线之势，矬平之尺有微突抬起之形（此言山顶开面出脉，但有小矬小平），而微突又开金面，分隐八字，一矬一平，如儿囱门微有（顶前微突开面方有隐分微有），如短宽线递下凡有微突（落脉小矬小平，故半山递脉只有微突），俱有隐八字之叉口，个顶一个，贯串而下，不左右散乱，脉贯隐八字之叉口，随具微起微矬之势而下，便是生气之动，反此则假。然非明察秋毫，不能辨此，凡出脉处（分龙少祖父母山出脉之处俱是）。辨龙辨砂到穴处（穴山毬后簷俱是），辨生辨死，全在此二三小矬小平别之。 

口数个小矬小平，于大矬大平之内，与上下者，龙力极旺，惟祖宗顶上落脉处，不宜单见小矬小平之多，而远望类急牵线，行度小星，单见无妨。在穴山有上截（指顶前化生脑），单见此而下截（指毬簷），方有显明之矬平者，有中截（指金鱼砂），单见此，而上下截有显明之矬平者，有临穴单见此，而上截有显明之矬平者，有三停均是小矬小平，并无显明之矬平者，俱以上法辨之。 

力量只随后龙，不以此限，盖后龙非大矬大平，龙势不旺，故不喜小矬小平，生气亦动，故不必大矬大平之兼至（穴山有呼吸浮沉之动气，故不必兼有大矬大平者，有小矬小平复有大矬大平者，更徵龙脉之旺）。不然，惟坐体星辰，与宽坦之山（宽坦即卧体星辰），方得兼收。而峻极之山，如尖火壁立、直木插天、突金拱起、飞蛾贴壁、挂钟覆釜等形（此皆立体粗蠢星辰，若开面落脉内有小矬小平，亦能结地），皆在所弃矣（此节论分龙少祖，父母山与穴山毬簷起顶有小矬小平之类急牵线）。 

若无分假分者，或明肩不全（即边凸边凹），或蝉翼有缺，或外砂敛入，或八字背身，硬煞包囊于中间，矬平不见于顶下，或有一矬之峻，而假矬无顾下之情，或有一段之平，而平尽无抬头之突（此论顶前出脉饱硬），或虽有突，而金面不开，或虽有面，而隐八字无有，或虽有，而又不对叉，终无急牵线覆鹅毛（因化生脑无真分之面，故递脉无生动之机），身无拜前之劳（即不顾下），顶有塌后之形（即不抬头），谓之不垂头。在太祖分龙，为根本先凋，前去必不成龙，所去必短而不长。在度星辰，为节龙带煞，后代行至于此，节必有凶败之应（旧有后龙节管一代之说）。得前后龙皆开面，不伤大体，如在少祖父母山，为胎息不成（胎息即子孙，盖自太祖分龙而未行度处，高大星体为远祖远宗，近穴山数节有特起星辰为少祖，穴山玄武，后一节为父母少，则祖父母山皆远祖远宗之子孙也，不成者，无发生之意），在穴山顶上为塌头，在半山为突胸饱肚，在毬簷穴前为塌头削脚（穴后不垂头为塌头，穴前不抬头为削脚），有一犯此，即不成地也（此节论真急牵线）。

或曰：山之不可不垂头，何也？ 

曰：分八字之形，是开阳献面，拖中个之真，是束阴吐脉，隐八字之叉下，一矬而成囱门微有，是阴中化阳气之呼而沉也，有前之脉路一平而起，抬头微突，是阳前变阴气之吸而浮也，此阴阳变化，呼吸沉浮之机，相递而下，在性情论曰：垂头。在动静论曰：动气。卜氏曰：“山本静势求动处”。蔡氏曰：“休言是木是金，动中取穴”。杨公曰：“察其生气动与不动”。动则生，不动则死，气不可不动，故头不可不垂（此节论垂头出脉）。 

或曰：葬经但言玄武垂头，今祖宗父母山，皆欲垂头，无乃过求乎？ 

曰：穴左数重，皆为青龙，穴右数重，皆为白虎。穴后来龙诸山，独不可皆为玄武乎。然则胸腹之突泡，穴后之毬簷不垂头，到头焉有生气（此节论来龙及半山突泡穴后毬簷之垂头）。 

或曰：山忌突胸饱肚，则胸满之间，似不可有突泡，而递脉下来，又不可无突泡，奈何？ 

曰：顶下不矬而起突，突前不矬而落脉，上塌而下削，故为突胸饱肚。若突泡前后，俱有矬有平，突泡愈多，愈有软泛活动之势，何得为突胸饱肚。若突泡前后，俱有矬有平，突泡愈多，愈有软泛活动之势，何得为突胸饱肚（此节论半山突泡）。 

或曰：穴忌削脚，则山成立体，穴下峻者，皆非地欤？ 

曰：所谓垂头者，不必定如仰鹅毛之平口斜戤也，如鹅毛之竖戤亦是，故削脚江削脚，不在山之峻与平，只在形之覆与仰，至峻之下，略还口便是垂头。至平之后，无一矬即为削脚（后无矬则前不还口），故曰：垂头不削脚，削脚不垂头，第所谓还口者，不必定有高起一段，亦不必定如平地，只如仰鹅毛之直戤，比上山壁峻处较平些，而有抬起之势，便是还口（鹅毛直戤上垂下口）。若塌头贯顶，虽下面有平，亦非还口，但真地之圆唇平仰如台盘者，十有七八，半峻半平，如斜戤仰鹅毛者，十之二三，峻仰直戤仰鹅毛者，百中一二，削下而无还口之势者，断然无地（此节论唇）。 

或曰：宽牵线之脉，不出于个字分金之中，已知其为砂体，宜不结地，亦有出于个字分金之中而不结地者，何也？ 

曰：此大龙方行处之枝脚桡棹也，大龙之枝脚必长，若无个字分金之面与宽牵线之势，则不能远行，以作正龙之护，故个字分金之面，宽牵线之势，亦间或有之，不能节节俱有用也，及观其大势，必侧面而顾人（枝叶散乱，操织由人），察其到头，必覆体而不变（不分金面纯阴无阳）。故虽间有个字分金之面，与宽牵线之势，亦不能结地。夫覆体不变易知，侧面顾人难察，欲知其顾人不顾人之性情，须登高远望，四面观之，方可了然于胸（内照经有近视远视前观后观之说，山洋龙穴看法皆当如此），若只在穴场一看，未尝不被其朦胧也（此节论XX技脚）。 

或曰：每见穴山有百十丈，急牵线之脉，而又能结地者，何也？ 

曰：此八般脉中之梗脉也（乳珠气皮节泡梗块为八般穴脉见二卷峦面篇），只忌透顶，如急牵线，故透顶出脉者，为贯顶，不谓之梗。若山顶分开金面，有一矬之峻一口之平，平尽有抬头之突，又分两片蝉翼于旁，直下数丈，远望似梗（如木之梗），故曰：梗脉。然上面须有隐隐八字，隐隐矬平，脉方不死，故不谓之急牵线。第到头还须起微突之毬簷，开分金之面，毬后毬前，俱要有矬平之，不然，则到头无动气，虽不贯顶出脉，亦不成地（梗脉虽能结地仍以到头有动气者方为真结），盖毬后无平，何以见其毬之起，毬前无矬，何以见其簷之滴，簷前无平，何以见其气之吐，毬簷无分金之面，何以见其葬口之门，不但梗脉当如是，凡穴皆当如是也（此节论梗脉结穴）。 

或曰：山高而矬，必有一段之峻，山高而矬长者，其峻长亦长，势必如急牵线，奈何？曰：所谓宽牵线者，合峻下还亢之平观之也，峻下无还亢之平，方为急牵线，有还亢之平，则此长矬之峻，正为还口张本，何得以急牵线目之，然亦要几个隐隐八字，隐隐矬平，在此长矬之内，非真如急牵线者方佳（此节论高山落脉）。 

或曰：平岗龙何以见其垂头（平岗龙平坦而不甚高峻少见起伏）？ 

曰：高山以起伏为势，而佐之以收放曲折，故垂头之处多。平岗以收放曲折为势，而佐之以起伏，故垂头之处少。然不垂头，虽有收放曲折无益。故平岗龙于起顶分个字之处，得一矬之峻，便作垂头之势，如人仰卧而抬头顾胸，方能成龙。不一矬而挺然平去者，必是砂体。但高山是坐体星辰，矬常长而平常短，胸腹显有突泡之递生，故垂头之形，对方面远观即见。平岗是卧体星辰，矬常短而平常长，胸腹微有突泡之递生，故垂头之情，近者方见。至结穴处，其顶上开面垂头之下，亦须再有突泡（此突泡即穴后毬簷），分开金面，方能吐气结穴（此节论平岗龙垂头）。 

或曰：横岗落脉（横龙腰落与大龙行度处开平面落脉者是），与肩臂落脉者（从大八字丿丶边落脉者，与见前卷偏面篇），何以见其垂头？ 

曰：横岗肩臂，虽不起顶，而贴平岗之前，与肩臂上有化生脑，并蝉翼肌理之分，有矬有平，出脉如宽牵线者，便是垂头，不必定须有顶（此节论横龙与大八字丿丶边落脉）。 

或曰：假如一山分作数条，并下俱开而成宽牵线之势，如欲知主从？ 

曰：只观顶下（即山顶前）与毬后之一矬，比他条之矬更甚。矬前之一平，比他条之平更长。矬前有八字水痕，平前有抬头湧突，突前有分金之面，身不顾人，唇圆堂聚者是真穴，两条相等是并结，反此是砂。盖真龙必翔舞自如，旁砂必侧他顾也，夫山之喜其矬者，欲其有垂头之势，为下面还亢之长本也。喜其还亢者，观其抬头之突，为下面垂头之张本也（上亦垂要之势外也，石燕还口垂头，正为还口地步。如山顶垂头出脉生而突泡，临穴毬簷唇毡兜起，皆是下面之还亢，而本于上面之垂头也。还口，即是起突，上面起突下面自见垂头，起突正为垂头。地步，如山前化生脑，突起可见化生脑之垂头，半山节泡突起，可见半山节泡之垂头面是也）。矬前有八字水痕者，乃上下个字相接之处，必有八字摺痕，收束其气，使脉路有收有放，而不直硬其颈也（颈即气脉束细处）。平前有抬头湧突者，因上面有矬有平有分水，下面与在旁观之自成湧突，不必比平处更高一段，方为湧突也。故凡结穴之山（下论穴坦峻二体），坦而不峻者，顶下与毬后，必大矬一矬，大平一平（山势坦而不峻，顶下与毬后故均有大矬大平）。此处虽似可立穴（指顶毬后言），但有微分八字，水痕知其脉尚行而未止（结穴后必有薄口如掌心方佳，若有微分水痕，气脉尚行）。极峻之山，顶下与毬后，亦必大矬一矬，略平一平（大矬者，峻处不可板授，略平者，平处可以眠坐。山峻故顶下毬后矬长而平短），下面方能结穴，故不但穴中穴前要平，穴后亦宜有平（穴中，立穴之处，穴前指唇毡，穴后，毬簷之后也）。顶下之泡，俱宜有小平也（顶下之泡即化生脑，脑后略平方见脑之突起），顶下之泡无平者，所降非真脉，毬簷之后无平者，穴中虽平亦非（山顶前无平即无化生脑，故降脉不真，毬簷后无平穴不起顶，即无金鱼水之分，故下面虽平非穴），但不先矬一矬，虽有平无益（不先矬而平者，即是纯阳），故矬平二字，不可相离（矬为阴而平为阳，阴阳相见方是有生气），更要矬处有扑前之势，平处有还亢之形，上不塌而下不削，在个字分之面中，隐八字之叉下者，方是毬，毬后有平要有（有，有则见其矬），虽短无妨。毬前之平虽长，不矬而铺还假（毬前平处略矬，方见有簷不矬而铺，则无簷而毬假）。误葬毬后之平者，其平长大，祸稍迟，短小者祸至速。破毬者气必散（临穴之毬，真气所聚破则气散），毬前矬处，缷下而未停（脉犹未止），簷前平处，仰承而气聚（簷前平处，即是穴晕，勿误认晕前薄口为平处，盖薄口是小明堂也），凑缷未停处插穴（即是凑簷而打），不但减福，恐伤其龙（伤龙则斗煞），故点穴必在簷前平处（此节分别穴山落脉真伪并论坦峻山脉路穴情）。 

或曰：本山已经垂头，其肩臂直抱可乎？ 

曰：玄武欲其垂头者，取其势之扑来，情之顾下，其两肩两臂，亦须有扑里之势，显出内顾之真情。肩臂之外，均须有驼出之形，显出扑里之真背，则本山之垂头方真。否则虽落脉如宽牵线，亦无益也（此节论穴山肩臂）。 

或曰：每见中脉只有小矬小平，龙虎反大矬大平，岂正穴在龙虎乎？ 

曰：此当观其个字分金出脉，顾人不顾人之性情，如出于个字分金之中直，自主而不顾人，人来朝我者，虽小矬小平，亦是正脉，出于个字分金之丿丶，侧面顾人，人不朝我者，虽大矬大平，亦是旁砂。然则龙虎何须大矬大平乎？曰：杨公云“若是面时宽且平，若是背时多陡岸”。宽者即宽牵线也，平者即有矬有平也，陡岸者，即无矬无平，而如覆鹅毛也，故山面不惟中脉有矬平，即龙虎亦有矬平。而山背则不然，且龙虎之有矬平，正以显穴山宽平之正面耳。但龙虎有个字分金之面，自主而不顾人，仍有矬有平者，亦能结地（此节论龙虎矬平）。 

或曰：仰者为阳，覆者为阴，有阳不可无阴，则有仰不可无覆，今喜仰恶覆，何也？ 

曰：山形俱上小下大，中凸旁低，其体原覆，脉路又覆，则孤阴不生。阴覆之山，得阳仰之脉生气方动，喜仰者正于覆中取仰。忌覆者，不忌山体之覆，忌脉路之覆也（此但指阴覆之山而言，若山体坦平，反宜阴脉，总之阴阳变化方有动气）。然则，古人何不及之？曰：廖公云“饱是浑如箕样，丑恶那堪相”。是喜仰之意在言外，杨公曰“仰掌葬在掌心里”。又云“也曾有穴如侧掌，却与仰掌无二样”。虽不言及覆掌，而忌覆之意在言外。曰：金刚肚、虾蟆背、鸭公头，非忌覆之谓乎？曰：好格面平方合样，高山顶上平如掌，横观落脉宽牵线，非喜仰之谓平。然则形如覆釜，其巅可富谓何。曰：此当与形如覆舟，女病男囚并论，覆釜就星体言，覆舟就气脉言，星体不忌覆，气脉忌覆，故一好一恶如此，然覆釜之山，后无宽牵线之脉，巅无平仰之盤，何能结地。覆舟之山，分开金面有矬有平，出唇吐气，奚至为凶（总是阴宜见阳之意，此节论气脉）。 

或曰：仰覆二字，于地理果何关切？ 

曰：葬覆鹅毛之山，必主败绝，有不败绝者，必别有吉地。然凶祸亦断不免，葬仰鹅毛之山，必主兴旺，间有兴败者，必祖山（分龙而来，远祖远宗及少祖山皆是），偶有一节覆鹅毛，不能节节如仰鹅毛也，若自分龙以至穴山，自山顶（穴山之顶），以至穴唇，无一节一段，不如仰鹅毛，自然发福（此论仰）。 

或曰：前言辨真假，以分、敛、仰、覆、向、背、合、割八字，今止就仰覆二字，断地之真假，则彼六字已不用乎？ 

曰：无矬无平，如急牵线、覆鹅毛者，非无个字，必假个字，非一边反唇，必无背无面，非半山暗翼而割肋，必穴前少圆唇而割脚。若节节段段有矬有平，如仰鹅毛者，必有个字分金之面，外背内面之砂，出唇吐气，合而不割。故因此可参彼六字，非谓可遗彼六字也。

见下图：

    垂头之形正面难尽，故尽其侧面，然诸图亦仅绘其彷彿，在学者潜心理会耳。

向背 

（此篇论护砂之向背以证龙穴真假）

何谓向背？蔡氏曰：“向背者，言乎其性情也”。予谓无向背，则不见性情，无菱角，则不显背面。菱者，分开大八字，有口菱也（大八字之边口有菱微起）；角者，明肩护带之稍如月角也，如于臂鹅毛之侧起外背内面而相向，为有菱角，内背外面而相背，为无菱角，或如手臂鹅毛之覆与仰，而不向不背，亦为无菱角，外背内面而有菱角者，抱来固为向，豁开亦为向，如莲花半开时，固向其心，至谢时而花瓣垂下，亦未尝不向其心。内背外面，与无菱角背面者豁开，固为背，抱来亦为背。如邻菜之叶，与我菜心相远，固是背我，即盖过我菜心之上，亦是背我。蔡氏曰：“观形貌者，得其伪，观性情者得其真”。原其向背之故，只在分之真假辨之，观花瓣菜叶，无一片不向其心，则可通其说矣。花瓣菜叶之必抱向其心者，以其从根蒂分出，自相护卫也，不然，则必有参口之势，分立之形，何能片片外背内面而相向乎。是以知真分者，护卫自已，故向而不背。假分者羽翼他人，故背而不向，或虽不羽翼他人，亦不护自已，而为闲散之砂，故无向无背也。夫花与华之生气不可见，观花瓣菜叶之相向，而知其生气在于心。地之生气不可见，观大小八字之相向，而知其生气在于内。语云：“下砂不转莫寻龙”。其即向字之谓乎。但上砂向易，下砂向难，得下砂向，则上砂不患不向，必有地矣（下砂逆转定有真结，其上砂自然相向，若上砂向而下砂不向者，非真穴也），此一语，岂非寻地捷法乎？今人不识转字，即是向字背来驼我者，误认为转，无背无面而生转抱来者（砂脚向外砂体曲处似向内抱也），亦认为转，观形貌而不察性情，乌能得之（以上论明肩护带兼及上下砂，总以分之真假别其向背）。 

至于六龙方行而未止之处，只一重下砂，真面向里，亦未足恃，杨公所谓“缠龙尚观叠数，一重恐是叶交互，三重五重抱回来，方是真龙腰上做”也（此论龙身行度）。他如朝托侍卫，及水口砂星辰之向背，则与此稍异，亦以分大小八字，腰软而肚不饱，外背内面者为向，无大小八字，肚饱而腰不软，内背外面者为背，即非背来对外驼我，无正面之真情向内者，亦为背。此皆不关地之真假，但减龙之福力（此论护卫开销星辰）。 

若后龙星辰之大小八字不相向，或有一边向人者，为假龙。穴山之大小八字不相向，或有一边向人者，为假穴。后龙之大小八字相向，而两边送从缠护砂，有一边不向者，虽是龙必非正龙。两边之送从缠护皆向，而穴山之大小八字，有一边不向者，虽有穴必在他处。穴山大小八字，两边送从缠护皆向，而朝山不开面相向者，必是枝龙，而非正干。水口山不转面向里者，必是借用而减福力（水口山有不向内者，穴中不见亦可。此论龙穴缠护兼及朝案水口山）。 

祖山分龙，两边岗阜向多者，龙旺横龙降脉，背后孝顺鬼逆抱穴者真（此论分龙处之护砂兼及横龙后鬼），入穴见向，而远观似背者，非龙，远观似向，而入穴见背者，非穴，外不豫背，而内有菱角相向者，可弃，不向左，不向右，而节节鹅毛口，再得左右砂相向，虽旁观亦可取裁。或向左，或向右，而形如侧手臂，右左砂更有一边背我，并本身亦为砂体，本身龙虎向面外层皆向者，地大。外层不向，而本身龙虎向者，地小（此论体认内外远近之向背，分别龙穴之真伪大小）。 

有等龙虎气旺，曜气飞扬，自本身龙虎一向之外，即飞扬而去，得总缠护水口山，面面相向，而抱住其飞扬之砂者，反为大地。此当求之寻常识见之外，然亦当观其祖龙如何，若祖龙行度节节开面，而分龙出帐过峡之处，两边迎送缠护，叠叠相同者方可（此论曜气）。 

又有一等龙身于始分再抽之际，两边护从岗阜，向者甚多，至总穴处，但得水缠，并无护从，只有一股阴砂，仅堪蔽敌穴，亦为大地（有水环绕不嫌护砂微薄），故向背之本，在分龙作祖之处，穿帐过峡之时，而到头之向背，特其标耳（此论结穴护砂单薄，盖指出洋旺龙而言若山谷结地应以到头真向多者为贵）。 

又有一等旺龙，技技结果，节节开花，一局之中结数地，数里之中结数十地，其砂必各自顾穴，何能层层向我而不背（多有成鱼尾砂，作两边之护卫）。只好论其本身之枝叶，不顾人而向自已，有星面穴面，便是美地。其外层皆自去顾穴，何能向我，只要借用得著，凑拍得来，象个局而不斜窜压射便佳。亦仍以真向多者为胜（此论旺龙结穴）。  又有一种怪穴，后龙之开面垂头，临穴之结脐吐气甚真（结脐，详乳突窝钳篇），而龙虎状貌，反背而去（指曜气飞扬）。以常见论之，何能成地，及细察之，其反去之处，有隐隐隐褶纹抱进，或层层石纹裹转者，亦成真穴。如反肘粘高骨、鹭鸾晒翼、雁鹅反翅诸形是也，然非盖堂之证验，垣局之会聚者不可（大地方成，垣局中小地只取唇口砂为证。此论龙虎反背）。坤道珠玑曰：“众山拱向，似乎有地，然要辨其真假”。既曰：“拱向”，复有真假，于何辨之？在乎识背面而已，杨公曰：“若是面时宽且平，若是背时多陡岸”。凡山之拱向者，果皆有宽平之面在前，更有陡峻臃肿之形在后，乃见面向我背在外，是真向也。若反此而状虽向我，其实无面便不为真向。向山主不真，主山便不结地。故看地当内看外看也，内看者，立于作穴之处，看四面之山，及本身左右，皆有情向我否，若众山无情向我，便结穴不真。外看者，四面之山，尽有穴内见其向我，穴外观之，乃反背无情走窜他向，穴中所见向我者，便非真面。向我者，假便非真地，故内看不可不外看也，但形貌背而性情向者，外观虽反背，内观则有情，龙穴砂水，件件真的，又不可执外观之法而概弃之。盖大势反去为形貌背石纹，裹转为性情向。如上所云鹭鸾晒翼等形是也，故石纹之向背，更宜细看（统篇大旨总以识背，而全在察性情为主，真分假分与石纹之向背是性情之显然者，更论及内外看法，龙砂向背自无遁形）。 

合割

（此篇论砂之分合以证水之分合，水之割可见砂之敛脉，穴真假均于此辨之） 

何谓合割？曰：有分必有合，无分而敛者，必割。但割之义有四，如山顶化生脑有蝉翼，或肌理刷开之分，则水痕必在蝉翼肌理之外，分开如八字，为界出脉之水（出脉处有分砂水，必两分水分脉降，故曰：界出脉水），若无此分水，必夹脉而透头，谓之割脉水（顶前无蝉翼肌理水即透头）。半山突泡有金鱼砂之分，则水痕必在金鱼砂之外，分开如八字，为界行脉之水（须前蝉翼肋下之水，在金鱼砂外分开，所以界脉而行，故曰：界行脉水），若无此分水，必夹脉而扣肋，为逐字割肋水。毬簷有蝉翼肌理之分，则必痕必在胖腮外分开，如法令纹之合于颔下（此从金鱼砂肋下分出，绕穴肋旁而合于唇下），为界入脉之水(毬簷有分砂，则穴腮圆胖，水于此分，脉从此入，故曰：界脉水），若无此分，则穴腮必不胖，水必夹脉而斜合于颔下，谓之割脚水（有毬簷而无蝉翼肌理之分，则穴腮不胖，穴后雨水直来斜合唇下，即是割脚。按以上论，分水为主故从山顶说到临穴）。

或穴旁少一边蝉翼（指乳突穴言），而隐隐界水，在唇内斜过（穴旁一边界水向唇上斜流，是割脚而过），或余气不从本身铺出（余气从穴间铺出者真，详三卷裀褥唇毡篇内），或左或右，反高起铺来（此一边界水在穴前斜来），或两边俱高起铺来，而隐隐隐界水，在余气内合（穴前余气不真，两界合于余气之内，为割脚而合）。或窝钳穴一边牛角砂，非本身分出界水，穿膞斜飞流穴之畔，总谓之割脚水（乳突少一边蝉翼砂，界水从穴后斜来，窝钳少一边牛角砂，界水从穴旁斜流，以及余气，不从本身铺出，界水或一边或两边铺来合于余气内者，俱是割脚，故曰：总是割脚水）。 

或大小八字一臂（指穴山言），被旁顶之砂，自外插入，其枝从中必有水痕穿入，谓之割臂水。割脚割臂，不必两边齐犯，即一边犯者，断不成地，其割肋水，间有不忌者，必山顶与穴旁之蝉翼俱全脉路如宽牵线之软（半山割肋，因无金鱼砂，得脉路如宽牵线者，水从矬两边分去，故可不忌），旁砂如花辨之相向，其透顶割脉，水后龙只犯半边，亦间有不忌者，必穴山顶二之大八字，半山之金鱼砂，到头之穴面唇裀俱全，脉路如宽牵线之软，左右砂如花瓣之相向，但割肋不忌者，不拘后龙穴山，数百中尝见一二，若透顶割脉之水，只犯半边不忌者，后龙数百中，亦尝见一二。在穴山前则少见（割肋穴山可犯透顶，割脉穴山不可犯），犯此者，如人少一眉一目，如花少一叶一瓣，必非本体，定有损伤，须仔细详审，不可以为当然而漫取之，割字之义尽矣。 

合者，真地有两水合，假地亦有两水合（上有分而下有合者真，上无分而下有合者假），合固不可无水，亦不可全凭水之合也，只有两砂兜收为合，但真地有两砂兜也，假地亦有两砂兜收（穴后毬簷分明，穴前圆唇托起，两砂兜收唇者为真，否则是假），合固不可无砂，亦不可全凭砂之合也（壁窝亦有两砂兜抱）。惟有圆唇兜收，乃可称为合之真。盖分合乃气之行止，非中圆背上（中圆即穴晕背上者，后有毬簷之分如背之驼出也），两边拖下之分气，胡为而行，非中圆背下（晕前圆唇托起如背之驼出，故曰：背下），两角收上之合气，胡为而止，分如上弦之月魄，合如下弦之月魄，分如鼻旁之法令，合如口下之下颔，分如脐上之胸肋，合如脐下之小腹，而月之心，腹之脐，面之人中，是分合之中，心为生气聚处，故穴旁隐砂，两角拖下而未收上，是气行而未止。两角收上而不拖下，是气止而不行。但圆唇之内，要平如掌心，而可生匝水（圆唇内平如掌心处，即是小明堂，可生匝水者，言晕旁周匝水聚于此也）。圆唇之边，要有弦菱方平有而不削水，设如龟背牛鼻，而水分水削，虽两角收上，亦非真合（如龟背牛鼻，则无如掌心之小明堂，脉何能止）。然有圆唇之合，而兜抱其唇之两砂，又不可少，不然，大界水扣割而来，谓之有唇无襟（无两砂兜抱其唇，则无合襟之水为割襟）。故论合者，当以圆唇之合为主，次及砂之合，水之合可也。但有水三合，一名三叉水（合者相交之义，叉字相交之形，三合，故曰：三叉），毬簷之前，圆晕之旁有隐隐水痕，合于小明堂者，为一合水（即蟹眼水）。半山金鱼砂之肋下分小八字水，绕穴腮旁，而合于唇下，为二合水（即金鱼水又名虾须水，详后卷峦面篇）。山顶前蝉翼肋下，分大八字水绕金鱼砂外，合小八字水绕穴腮外，而共合于内明堂者，为三合水（即虾须水，故此论合水为主，故从毬簷说到山顶，但前言山顶分水全化生脑蝉翼外，此言合水在山顶蝉翼肋下分来，虽立说不同，实则一。从砂背来，一从砂面出至下则合而为一，内外同流只此一重水耳，惟贴太痕影水自成分合，不与虾须二水联属，间附图自明）。三合水，虽无水长流，均有隐隐薄迹，龙虎兜收者，必有交襟之水，其合易见，龙虎绰开与无龙虎者，山麓一片坦平，又无交襟之沟，惟有明堂低处，可意会其合（低则水聚，即是合处）。本合水之起沟处，即是三分水流注之源，故有三分水，必有三合水，不必定明水交处，方为合也。其有明水交者，除本身有龙虎外（龙虎界深，故明有水），惟随龙大界水合于外明堂，然此水横局，合于左右逆局，合于背后顺局，合于穴前本身有余枝数里者，其水合于数里之外，不可以两水大合处，为正龙盖结也。

注：图14、图15第一分，从山顶蝉翼肋下分来，即虾须水。第二分，从半山金鱼砂肋下分，即金鱼水，亦名虾须水。第三分，从毬簷下穴晕两旁分来，即蟹眼水。三分水，合于小明堂为一合水，二分水合于唇下为二合水，一分水合于龙虎内之内明堂，为三合水，随龙大界水，合于龙虎外之外明堂，此指正体开脚星辰穴山高大，地步甚广，脉路牵连长远者而言，若穴山低小，脊脉间断，本身不开口，穴结山顶靥处，与侧钳边钳穴法，惟有贴穴小分合水，然亦有股明股暗之不同，其第一二重分水，在后龙过脉跌断处见之，如开脚星辰龙虎有饶识而穴山地步无多者，虾须金鱼二水，或边分併，唇下亦不能定，有两重会二，盖山体不一，穴法多般，前图惟绘其规模，在智者善于窥测耳。至内外明堂之水，皆会合而流，惟小明堂水，本属微茫，雨过渗入土中，设遇大雨溢出，从唇上直流者，即是破唇。

纵 横

（论开帐过峡，后卷各有耑篇，此下二篇因论占地步而言其大略）

何谓纵横？纵者，龙身委蛇起伏向前奔行也，横者，开屏列帐，两旁分布也，二者均不可少，然占地步偏重于横，盖惟有帐能占地步，有盖帐羽翼者为龙，无则为砂，盖帐大而羽翼多，占地步广者，为干龙。盖帐小而羽翼少，占地步小者，为枝龙。大帐前垂，两角包裹重重小帐于内最大，包裹开面星辰次之。但豁开而不包者，又其次也，一纵一横，为十字帐。借纵为横，为丁字帐，借横为纵为偏出帐。边多边小，为不均帐，其势张扬飞舞者，龙行未止，收敛回头者，龙行欲住，是大小行止，皆辨于横也。但行龙直来，而开横者无几，大都借纵为横，借横为纵者居多，况纵横互借，闪巧转身，层见叠出，地步始广，枝叶方茂，结作多而力量大，若直串而来旁分枝叶，纵横不借者，一龙只结一地（上言直来横开者，即十字穿心帐，惟大龙有之，此言直串而来者乃无帐枝龙）。

收 放

    何谓收放，收者，跌断过峡也。放者，放开枝脚也（大极收小，小极放大，阴阳变化，转换之理）。缠护迎送开帐，皆放中之事垅之鹤膝蜂腰，支龙之银锭束气，皆放、收字之别名。蜂腰旁之蝉翼，银锭旁之阴砂，乃放中之至小者，盖不收则气散而不清健，不放则气孤而不生长，犹火筒与风箱，必小其窍而风力始健。又如草木必放开枝叶，而花果已成。故善观地步者，必于峡中观之。李氏曰：“跌断非峡”，谓以夹两山而无迎送之砂，虽跌断不为峡（行龙跌断多者，前途结作必真，虽跌断而不开面，中间无微高脊脉，此去必无融结，不惟不得为峡也）。谢氏曰：“无关不成峡”。谓峡旁无水口，又无迎送交锁之砂，以关其峡水也。何潜斋曰：“神仙地理无多诀，未用寻龙先看峡，峡中须有明堂，内峡外关堂气结，结得深时垣气真，结得浅时垣气泄”。言峡有迎送关锁砂，而旁自有聚气明堂，方为好峡。结之浅深者，谓迎送关锁砂之多与少，密与疎也，观此则峡中地步可见矣。 

图见下页

偏 全

（此篇论垣局大小，下篇论龙来聚会申明占地步之意）

何谓偏全？两边皆大江大河夹送，而垣局水口，缠护盖托，皆本身自带者为全局，而地步广，一边大水，一边小水夹送，或两边俱小水夹送，而垣局水口，缠护盖托，半借外来凑拍而成者，为偏局，而地步狭，全局偏局之中，又各有大小数等，可推而知，夫缠护盖托，不假外来凑拍者，数百十之中，犹一二垣局水口，欲其不假外来凑拍者，非大干龙不能，故天下全局最少，偏局最多。

聚 散

    何谓聚散？曰：龙身垣局明堂，俱有聚散，不但砂向水绕为聚，砂背水走为散也，龙身之聚散以口论，龙之本也，如层云叠雾，合气连形，远大者千百里，近小者数十里，机亘绵延，或以五星，或以九星聚而不分，谓之聚口（来龙至此旺气一聚，罗列山群峰，故曰：聚口即太祖也）。即聚口复分枝劈脉，干从中出，枝向旁行，过峡穿帐，两边各起峰峦，或天弧天角，或旗鼓仓库，丛聚拱护，谓之行口。来历既远，必有住处，如贵人登堂，僚佐属官，排列拱揖。又如行人抵家，骨肉团聚，谓之坐口，有此三購，其龙乃旺，不然，孤单无从，非散气而何，生購之处，即垣局之所，四面八方之龙，皆于此住，四面八方之水，皆于此会者，为大聚。一二面之龙于此住，一二面之水于此会者，为小聚。千百里之龙于此住，千百里之水于此会者，为大聚，数里数。十里之龙于此住，数里数十里之水于此会者，为小聚。不论大聚小聚，终是大家所共，还须各立门户，自成明堂，以为贴身真聚，方可门户者，龙虎近案，水口下关也，要外背内面，相向有情。明堂者，穴前之小明堂，龙虎内外之内外明堂也（内明堂即中明堂，在龙虎内外明堂即大明堂，在龙虎外）。要不倾不侧，窝于容聚，蔡氏曰：“大势之聚散见乎远，穴中之聚散见乎近”。二者有相须之道焉，故大聚之中，有数十龙并住，小聚之中，有数龙并住，均有门户明堂，亦皆成星开面。或嫡传反隐拙，支庶反魁梧，欲辨其孰轻孰重，须观其始分再抽之处（始分者，分龙出身也，再抽者，分龙之来再起高大星辰也）。护从岗阜向者多，而出于聚口行口之中干者为最贵，不然，虽居大聚之中，只得小聚之力，故善观地者，于始分再抽之处，已知其得水得局之概矣。

卷二

开面异同

或曰：五星九星，千变万化，岂一开面之乎，抑开面亦有不同乎？曰：星辰虽变态多端，而真假只决于开面，如贪巨武辅太阳太阴天财紫炁金水等吉星，不开面则凶，破禄廉文罡燥火孤曜扫荡等凶星，开面则吉，盖吉凶不决于星体，而决于开面，况星辰之变，不可胜穷，惟开面自合穿落传变之吉格，不开面则成粗顽破碎之凶龙，但山之开面，有隐显横偏，闪蛮深浅，大小多寡，特降牵连开肩乳突窝钳之不同耳，此而明之，虽千变万化，无不了然矣。

按：廖公诀云：穴星又有八般病，有病何劳定，斩首折痕项下拖，碎脑石嵯峨，断肩有水穿膊出，剖腹胸长窟。折臂原来左右低，破面泪痕垂陷，足脚头窜入水，吐舌生尖嘴，此是星中大有亏，误用祸相随。穴面又有八般病，有病皆恶症，贯顶脉脑上抽坠，下脉过脚行绷面，脉横数条饱肚，脉飞几样受煞，脉带石来折斩断，脉坐下崩，吐煞脉长，死硬失序，脉不分明，莫言立穴太精详，凶吉此中藏，是皆不可不知者，故附于此。

隐面显面

隐面者，即正体星辰，分隐而脉亦隐，故谓隐面，以其得生体之正形，故曰：正体。如覆釜钟蝢笔笏列屏几之类是也。显面者，即开脚星辰，分显而脉亦显，故谓显面，以其大小八字俘落脉，井然有条，故曰：开脚，如人展臂，如同开翅，如菜叶之护台是也，二者虽隐显不同，顶前俱要有化生脑，节包隐分显分，背后菱角八字不可边有边无，星辰不可边凸边陷，如上卷所论分、敛、仰、覆、向、背、合、割之宜忌则一。但正体星辰，最忌脉脊透顶，为贯顶界水，透面为破面开脚，星辰则有忌有不忌者，若山顶前化生脑，有蝉翼界水在蝉翼外分开，而不扣肋透顶之脉，如宽牵线者不忌，若无蝉翼界水扣肋透顶之脉，如急牵线者，即为贯顶破面，盖显面之脉，要如宽牵线软泛而下，有大矬大平方佳，或有显明突泡起伏者更妙，际面之脉，要如泥中隐鳖，灰中牵线，顶前微矬矬，前微平平，前微凹隐隐跃跃，脉出隐八者之叉口，而隐八字之分心（即脉之中心），个对个而来者方真，若无矬平，而一条直下（承显面之脉言），或模糊饱硬者（承隐面之脉言），俱无融结正体星辰，除大八字显分外，但有肌理隐分，不必护带蝉翼即有亦在依稀之间（正体星辰落脉隐微，故但有肌理隐分），开脚星辰之赖有蝉翼护带，显然可见，即无护带必要蝉翼，此为异耳。

横 面

撞背直来，人所知也，然龙之转身最多，有方直行而脉忽横降者，背方横行而脉忽直降者，总为横面其大八字，即以来去横岗为之，不似撞背直来者，自分大八字，然亦要近身有大八字之梢垂下，对看不知其为横岗，而象大八字方真，起翼颧（大八字两肩如鸟翼分开，肩上突起如颧是也），而垂下长者为有力，大八字之外，又有护带豁开，而相向者为妙，护带多者更佳（大八字外护带，指来龙枝脚，说护带多者，可证龙力之旺），但来水边之护带，不患不相向，而患不豁开，一顺敛者非真（从来水边直生敛天无抱向之情），去水边之护带，不患不豁开，而患不相向，一顺背者即假（向去水边反背而去），蝉翼肌理之分亦然，横降处无大小护带者，乃大龙方行之际，非大聚之处，何能结地，若大龙将尽未尽，枝枝结果之处，虽无大小护带，得贴身有小八字之分，成分金之面，有矬有平而降（大龙方行山体粗老，横降处无大小护带必无真结，若龙身脱化已净，砂水聚会之间，但得小矬小平横降者，气脉已旺，故不必有大小护带），前途博出大八字之星辰者，亦能成地，但力不大（横面亦有隐显二体，当与“隐显面篇”参看。大龙将尽无大小护带横降者，须得后龙有大八字星辰，但系分结，故力不大。以上论降脉，以下论穴法）。凡横龙结穴而有降脉者，不论有顶无顶凹脑均不忌，后宫仰瓦，气钟于前故也（气钟于前有脉降下结穴处，自有化生脑，故上面有无起顶与后宫仰瓦均不可论），惟无降脉，而贴脊横担结穴者，忌顶之无（十顶者为一担，贴脊者，扑于山脊前平处，因无降脉故穴后均宜有顶），其凹脑全无落脉，背后不仰瓦者反假（元真子自天则财两头齐峙护托高穴在担凹取仰瓦者，大全云：横龙天财穴气盛，于前多宫仰瓦取两边生来孝顺鬼也，然须龙虎近案蟹眼唇毡俱全后有鬼乐方真，若但如银锭束腰者是过脉之所何能融结），起顶平顶者（承上横龙无降脉者言平顶者如一字之平），驼背亦可，仰瓦亦可（横龙穴后有顶无论驼背仰瓦均可行葬，须知真龙结穴更不可无所谓穴不起顶非真穴也），得背后有逆转之下砂，外背内面，如孝顺鬼者为一（横担贴脊驼背仰瓦虽可不论但鬼乐必不可少），盖横龙要四伏不牵（前后左右砂俱回头相顾而不他向也），背后之下砂不转，则尾摇而不定（下砂不转龙势尚行，故曰尾摇。撼龙经云：问君何似知我行，尾星摇动不曾停，是也），龙已住者则不拘此。纵龙势尚行，开面真者，亦不拘此，但不如背后砂逆转之力重（横龙穴背后下砂逆转者是正结不转者是？结），其背后之乐托抽出一条，转面向里者，亦作鬼论（穴后另起之山有峰高峙为乐，低平而不抱左右者为抽，若乐抽之山生出一枝环抱之砂一指穴山言，本身亦是砂体也），今人见雪心赋忌后宫仰瓦，每将真地误弃，而后面之桡棹，竟作鬼论，故表出之如横龙有降脉者原不拘后乐有无，惟无降脉而横担作穴者，必须托乐（横担穴近于山脊后，无托乐不免孤寒），有等横龙降脉处，不惟无顶，反生凸潭如小窝近窝之背上，微牵一线之脉，隐隐从凸潭中出，落下一段，方起小突为化生脑，山下对看只见其脑，不见其凸，此化阳之极而生起此脑，下面结作必真，如误插上面窝处，即是伤龙（此论横龙有降脉之？格）蔡氏曰：横担横截，无龙要葬有龙（神宝经曰：贴脊平头脉短，故当插入而龙亦此意也），此为无降脉而贴脊结穴者言，若有数丈降脉，当与直插直奔者，一体裁制，慎勿提高关煞，其横担结穴者，亦要有化生脑（贴脊全无降脉，横担略有矬平，故宜插于化生脑下畦，以脑为毬簷者也），分开金面，有矬平，圆唇托起，不然，虽左右有情无益。

偏 面

对顶中出人之所爱，然龙之偏降最多，有偏至肩臂出脉者，有偏至掌后腕骨出脉者，有横来已起中顶，然后偏过一边肩臂出脉者，有尚未起顶先从肩臂出脉者，皆为偏面，其自中顶偏过左右出脉者，中顶不必分个字下来，即借中顶那边一股，配我这边一股为偏中个字之丿丶，只要贴身有蝉翼，或肌理刷开，分成金面于大八字之丿丶半边，而近中顶边之砂，豁向中顶边去者为真，若敛向出脉边来便假（偏面亦有“隐显”二字样当与“隐显”篇来看其偏出中出之轻重，后有耑篇）。

闪 面

子微言：真龙闪巧转身多，岂惟直串为可据，言龙之闪也。杨公曰：误葬每因求正面，不插浑是叶偏陂，言穴之闪也。盖闪龙如瓜果不结于正籐正干之身，而结于子藤子枝之上，闪穴如瓜果不结于子藤嫩枝之正，而结于子藤嫩枝之旁，故山脊中出，而穴每旁插，山脊横飞，而气每直出，势远奔而腰间潜渡，形顾内而腕外偷踪，有顶而透漏于无顶之处，有脊而潜于无脊之坡，非故闪以示奇，亦势之不得不闪也，盖有脊硬处，不得不借脊为出煞之所，而别闪于软处，对顶处死，不得不以顶为分开之砂，而旁闪于生处，生气喜包藏，而山之尽处抛露，不得不接闪于中腰，生气喜止聚，而山之尽处走泻，不得不抛闪于平地，腕内堂气倾侧，不得不走闪于腕外之聚处，正身不闪开面，不得不偏闪于旁枝之开面处，大抵闪脉之出，无正顶之起，无大八字之分，无脊脉之露，惟有隐隐分金之面，微微矬平，一呼一吸之动气，可细察而得（动气详“乳突窝钳施篇”），然闪龙来处，无开面星辰叠出者不真，闪穴止处，无唇脐堂砂证穴者必伪，以是交相验之，闪穴似不难知，但星辰与唇脐堂砂，无动气不灵，动气二字，虽似难明，试将分敛仰覆（此二篇为认脉穴真伪之要），与葬书乘金相水诸篇（神宝经曰：三合三分见穴上乘金之义，两片两翼察相水印木之情。按乘金者，乘毬簷金面之中也，相水者，相水之分合也，穴土者，穴取坦缓真土也，印水者，不拘何星坐穴左右内肘必长曲直内抱，即贴穴护砂隐显不同，亦必曲直抱穴，曲直者，木也，印者，证也），细细揣摩（闪穴亦怪穴之类，然怪穴总不能逊于分敛仰覆唇脐堂砂之外，故教初学者细揣其认龙点穴之要诀），遍覆名墓以证之，自可豁然贯通，正者如是，闪者亦是矣（此篇宜与偏面参看）。

蛮 面

（此篇论砂水分合处当与首卷“合割篇”参看）

地之真假，只在开面与否，开面者粗蠢亦真，不开面者文秀亦假。其出入秀蠢，在后龙星辰论，不在穴山论也。谢觉斋曰：突金粗蠢号蛮脉，宜认虾须气与殊，但见节包并梗块，时师休要用心图，若是朗梳钳面出，随地脉路取功夫，此是天然真正穴，如能明得即无处。又曰：蛮脉穴法最为难，认取虾须蟹眼安，单股水随缠绕下，三叉五渡要迴环（水要文秀），太粗太蠢皆为假（不开面便粗蠢），股明股暗别一般，左右枕归流水取（界水明边甘穴），斯文留与子孙看。盖虾有六须，四短两长，离水俱竖起，在水则二长须豁转向后如八字，其须尾略转抱身，试放活虾于清水盆中，自见长须抱转，以虾钳为须误也。今以虾须向上比穴山，虾尾垂下比山坡，虾身比穴脉，虾须比山顶，前蝉翼与半山暗翼肋下所分之痕影水，除毬簷之分不论外，上面分一重暗翼，当有一重虾须（穴前有一重分砂，即有一重分水），若连毬簷之分有三分，两入穴者，当有两重虾须水（山顶蝉翼半山金鱼砂临穴毬簷，此砂之三分也，一重水在山顶蝉翼肋下分来，一重水在金鱼砂肋下分来，金鱼水又名虾须水，故曰：两重虾须），但入穴一重为最要（此从金鱼砂肋下分出，即毬簷后之分水，穴之真假全在此，以上论分砂以证分水，以下论分水以证分砂）。盖第一重虾须水，当在山顶化生脑之蝉翼肋下分出（注详首卷合割篇），要半山微突之暗翼逼开，使其如八字样，绕金鱼砂外而下，若顶上无蝉翼，半山无金鱼砂，界水必夹脉透头扣肋，一直而下，何能如虾须之分开，第二重虾须，当在半山暗翼之肋下分出，要毬簷之胖腮逼开，使其八字样绕穴腮旁（穴腮即毬簷之分砂），而合于内明堂，若半山无暗翼毬簷，又无胖腮界水，必扣肋夹脉，割脚而下，又何能如虾须之分开，故虾须之有无，在暗翼穴腮之有无主之，半山暗翼所分之分，又名鱼腮水，盖暗翼之贴脉，如鱼腮之贴身，暗翼肋下之分水，如鱼腮之吐水也，然一矬之下，无还口之平，则水不分，故两旁之暗翼，拉下而低垂，中间之脉路，一平而顿起，肋下方有摺痕，如虾须之分去，若脉路无矬无平，与两旁之暗翼一齐拉下，肋下无有摺痕，界水必四散流去，何能见其痕影之虾须，故虾须之有无，又在矬平之有无主之（以上虽论次后两重虾须，实论山顶与半山之来脉盖脉无分水不清也），其平尽之还口处，在山上步来，未曾另有高起，在下面与两旁看之，必高起一块，总名之曰：突泡，分而言之，微微铺出，如铺裀展褥之形者曰：气；如牛羊乳之垂者曰：乳；小巧圆净，如珠之流利者曰：珠；些些突泡，生于曲动处，如食指根曲转之皮者曰：转皮；横湧粗阔，分节而来者曰：节；如胞如肚者，曰：包；如木之条而长垂者曰：梗。一连数块而间断者，曰：垾。此出脉之八般名字。珠乳气皮，隐微之脉也，节包梗块显露之脉也，非突金粗蠢山，八般皆是好脉，在突金粗蠢山，出珠乳气皮隐微之脉，是粗中细，结必真。出节包梗块显露之脉，是粗中粗。必无融结（龙粗脉粗即是纯阴不化），然果三分三矬三平而来复，有微分微平呼吸浮沉之动气者，虽突金粗蠢之山，出节包梗块之脉何妨（有此阴阳变化不妨脉之粗，以此节论来脉隐显不平），以上八者，在半山递脉，为突泡，在临穴之处，为毬簷，毬簷即蟹眼也，盖蟹眼者，毬簷之别名，欲其圆净如蟹眼，不可破碎欹斜，欲其垂头突如蟹眼，不可塌落不起，欲其柔嫩如蟹眼，不可不粗顽不变，欲其截断如蟹眼，不可阴脊仍吐，要人顾名思义，故以蟹眼名之，杨公曰：中有蟹眼，的不可转。吴犀精曰：落时蜗角转，任处蟹眼垂（蜗角临穴之阴砂，蟹眼垂者，毬簷有垂头之势），皆指毬簷谓也，然不可秃光如蟹眼，须要有分金之面（详“乳突窝钳”篇，此节论毬簷）又谓一滴蟹眼水者（一滴言其流之少也）,以毬前一矬作垂头之势，必有高低之墈，如簷之滴下，即所谓簷也，其分开两角不矬，而中心独矬，则簷下必有隐隐微平，分开痕影，水绕穴晕旁晕前，亦必有隐隐微靥，可坐匝水（坐者聚也，匝者周也，言穴晕旁周匝水毬簷而下两边分垂聚晕前摄靥也），即所谓葬口也（簷下平处为葬口为穴晕，晕前微靥处，为小明堂，是小明堂在葬口内也），因毬簷名蟹眼，故毬簷下匝水，亦名蟹眼水（一说毬簷分金开面，一矬而脱出隐八字之两片，即是蝉翼内隐隐摺痕水抱其蟹眼，故名蟹眼水），今人强为之分，以乳突长而脉狭，两边痕影水长者，为虾须，乳突短而脉润，两边痕影水短者为蟹眼，又以蟹是横行，左行则左眼明，右行则右眼明，水之股明股暗似之，故曰：蟹眼水，然总是痕影水而已，不必多方辨说也（此节论蟹眼水），单股水随缠绕下者（一边股明痕影水界脉纡徐而下），言粗蠢山之痕影水，必股明股暗，故曰：单股三叉五度，要迥环者，言三合水宜屈曲而去，不可合掌直牵，无虾须之分则为太粗太蠢，如有股明股暗之虾须，又不嫌其粗蠢，故曰：别一般点穴，当就界水明边，以生气在于薄处，故曰：左右枕归流水取（界水明边，势自微薄，为蛮面，山生动处水绕即是砂抱枕归流水者，亦傍砂点穴之意），朗梳钳面二句，言粗山不出乳珠气皮之脉，但齐分数股，如梳齿形而成钳穴，梳齿稀朗，似钳之处不少，当认其钳中有阳脉者为真穴，故曰：随他脉路取工夫（钳中阳脉，详乳突窝钳篇。按：谢氏二诗前一首论矬平突泡钳面以龙上分砂证脉。后一首论单股，三又以脉上分水证穴，全篇统解二诗之意，但虾须蟹眼及来脉隐显，凡穴均须类推，不独蛮面也）。 

深面浅面

深面者，脐腹出脉，浅面者，胸喉出脉，出脉低者，星辰庄重，虽孤单高耸，亦不畏风。出脉高者，得本身肩翅重护，方为有势，肩翅单薄力轻，若无蝉翼贴身，脉必贯顶，亦有喉颈之下，虽起小泡，不喜显露，但隐隐而下至脐腹阴囊，方出显然之脉者，又不妨高出，又有喉颈之下，连起突泡，或五六或七八，大小相等，均有分金之面，叠串而下，如串珠龙上天梯等格，两边肩翅齐护者，力最大，又不可以面浅谕之。

大面小面

面之大小，在大八字之大小，护带之有无多寡别之，大八字豁开极远，护带数重，如大菜之多叶，千叶莲之多瓣面面相同。肩翅齐开者，为开极大面，前去必结大地，大八字不甚豁开，仅有一二重护带，如小菜之不能多叶，单瓣花之不能多瓣，但开面端庄而出脉者，前去结中富贵地。大八字短小而不开张，护带全无，一边止有单股蝉翼，一边有肌理刷开之面，而出脉者，前去亦结小康之地，此在分龙起祖处，定其优劣，已经博换之近祖，又当恕论小面者，有行度牵连之小面，有已经脱卸太山，而变小山之小面，行度牵连之小面，不但低小山头有之，高山之上，只微起微伏，不甚顿跌处亦有之，此等星辰，轻重不能自生，惟视其前后间出之大星辰，护带之有无多寡，辨其高下，已经脱卸之小面，当观其后龙合上格到头缠护多者为大地，后龙合下格到头缠护多者为小地，故面之大小，只以祖宗论，到头星辰，俱论开面与否，不拘面之大小，然在山谷分挂之龙，仍以开大面者为胜（分挂之龙，不开大面则气势必弱）。

开面多寡

龙身虽长不开面者多，则力量有限，行至不开面处即止（此因后龙不开面者多，故一行至不开面处，福力递止，若前后龙俱开面，中间偶有一节之疵，龙运至此亦衰，须行至开面处方兴福泽），龙身短，节节开面，发福不小，行至尽处而后已，然其长短只以分龙处为始，有等大龙行处，帐峡已多，脱卸极嫩，忽起高大星辰，雄踞一方，开出大面，分枝数节，使成大地，盖高穴星辰，旺气一聚，干龙虽行，而脉于此分落，共祖同宗，故分龙前去，不必长远，其力自大，又有大龙行度未止，龙身忽嫩，虽不起高大星辰，即借大龙本身之盘旋，枝脚之辐辏，结成垣局大势，团聚于过龙身上，分开横面，挂落一枝，两边重岗叠之，皆外背内面，如千瓣莲之紧抱者，虽数丈之脉，结作未常，又有干龙将结，省郡数皇，分落一枝，虽数节龙身亦成美地，然在垣局中分落为贵（与省郡同垣局也），若在局外分落，必自成垣局方可，不然，虽旁近省郡，力亦轻小，以上三者，不以龙短面少为限。

特降牵连面

特降者，自高山跌落低岭胸腹，甚至跌下平地，阴囊有节泡递生，大起大伏而来，牵连者但小起小伏，顶下不生，递脉节泡，或有节泡微微起伏而不多，或无锯齿笔架排来（笔架形与特降相似），牵连者，原宜开面，离祖之下不开面无妨，特降者，总须开面，行度之处，不开面便假出身处（分龙之处），最忌牵连，必须特降，行度处虽不能纯是特降，亦不可俱是牵连，特降牵连，相间而来，龙势方活，牵连多而特降少者次之，纯是牵连，虽非砂体，亦无力乎，岗龙以收放盘旋为势，不以此论。 

　　　　　　　　　开肩之面 

　　星体有开一二肩，与三四肩者，有边有边无，边多边少者，或成横飞三台席帽笔架，五脑九脑六甲金水之帐，肩愈多愈佳，愈高愈贵，均停为上，不均次之，显明力重，模糊力轻，中顶尖耸者大贵，其肩要自我之大八字一统单开，每肩枝脚面面向我者真，每肩各分八字，枝脚散乱不向我者假，开肩与不开肩，力量稍去甚远，五脑七脑九脑六甲龙楼，其力最大，但撞背而中顶，出脉两边，开肩均停如十字样者最少，偏过左右一二顶开面出脉者居多，只要自内分开，面面相向，不拘直来横来，惟三台格后龙撞背而来，中顶开面出脉者有之，其余罕见。 

　　六甲龙楼六个肩臂也，三层只作一层，星辰如三层楼然，中尖者，为楼中贵人，递下三台五脑九脑，俱自内分开面，面面相向，穴结中腰，极贵之地。自中顶之大八字一统罩开，枝脚面面相向者方真，余枝之假三台，以旁顶各分八字，非中顶之大八字，一统罩开假，五脑势趋左角，故对结小地中出者，无个字，左砂反背假。 

乳突窝钳面

　　长者为乳，圆者为突，出于分隐脉隐之面中，如龟鳖戴泥之状者，名隐乳隐突，出十分显脉显之面中，如垂鼻覆拳之形者，名显乳显突。隐者气嫩，只要在个字分金之面中，有矬平而来虽不再有脱卸，即可以嫩乳突，为入穴之毬簷。显者气老，虽在个字分金之面中有矬平而降，必须再有脱，另起贴身微泡，方可为入穴之毬簷，夫毬簷者，非比来脉上高起一块即谓之毬簷也（以下论毬）。 

以毬后分开之蝉翼无一矬之峻，作伏落之势，便无还口之平，作泛起之形，是以两边拉下而低垂（毬后无矬平便不分蝉翼），惟中行之脉路，有一矬之峻，作伏落之形于平后，故有还口之平，作泛起之形于矬前，是以中心顿起而有突，若无蝉翼低护于毬旁，无矬平于毬后虽有突泡之起，亦非真毬（突泡无蝉翼非毬，有蝉翼方得穴腮圆胖）。盖毬旁有蝉翼之分，毬后有矬平之脉，方有痕影之虾须水，在蝉翼外分出，而合抱其圆唇脉始清，而活气始动而止也（半山有突泡，又有毬旁分出蝉翼之背，逼开痕影，虾须水方见来脉之清，再看其分出之水合抱圆唇背，更见真气之止），一字有一义，两义合一物也，曰：其矬前平尽之处，有突起之顶言之，谓之突，自其顶分开之下，有矬落之墈言之，谓之簷，无毬则生气不聚，无簷则葬口不开，但毬之突起处，脉犹未止也，煞犹未化也，直待前有分开之微口，矬落之峻墈，如帽簷之圆，如屋簷之滴，方脉止而气吐，阴化而为阳，二者有相须之道，故合而称之为毬簷，古人谓无宀（音绵）不成穴，以丶（音主）如毬，一（音觅）如簷，其突起也，如淋开低开之谷堆，其开口也，如咬去一块之馒头，又谓之孩儿头者，以毬不可饱硬，欲其有微分之隐八字，微矬之平，有如孩儿之囱门在顶前，微有处簷之微乎上气，方不死而动（毬有囱门微有方是孩儿）。谭氏曰：毬簷之下，略生窝葬口，原来正是他，此是天然真正穴，就中倒仗岂差讹。又曰：到穴星辰梗块全，毬簷相似穴天然，肥圆开口宜融结，葬口原来在面前，今人误认簷在穴前，好破毬而葬，盖未见此也（以上论乳突，以下论窝钳）。 

若窝钳穴，顶上分开两股雌雄砂（即左右明砂），裹定人中水于当中，俨如界水之槽，无脊脉毬簷可见，无分合界水可凭，与乳突廻别（此指深大窝钳形，俯穴低者言。盖此等形体两边砂高中脉低平，俨如界水而无显然分合，但有微微矬平隐微分下所谓阳疚是也），然则无脉无毬而可穴乎，曰：脉有阴阳不同，阴脉在突上行，如人手臂之脉，阳脉在凹中行，如人手心之脉，虽有有脊无脊之殊，其呼吸浮沉之动气，则一也，乳突无呼吸浮沉之动气，则亦无脉，窝钳有呼吸浮沉之动气，则亦有脉（动气即是隐微之脉，因论窝钳兼言乳突，亦有微矬微平这脉也），盖脉之有无，在动与不动，不在脊之有无也，然则何以见其动乎，曰：亦在微矬微分、微有微平之间见之，微矬微分之下有微微之现，是气之呼而沉，微有微平之分，有微微之起，是气之吸而浮，则微矬微平，微有微起，递递而来者，皆呼吸浮沉之气使然，脉随气行，气到而脉随之矣，但窝钳中之微起，非果有一块高过两边也（中脉微起，脉之两边微低，旁边微高，与中间脉路相等），因两边分去之纹理，俱无矬无平，不见其有，亦不见其起，中间一路，独有隐隐之分心，而矬平俱有，则矬处见其有，平处见其起（后有微矬，前有微半平之尽处，自然是起），但非如乳突之起，有分水之脊也，盖乳突是阳开裹阴，雌雄外结，故界水分开两边，窝钳是阴开裹阳，雌雄内结，故界水不分两边（乳突为阴包砂，为阳，阴内阳外，故曰：阳开裹阴，窝钳为阳包砂，为阴。阴外阳内，故曰：阴开裹阳。外结者，乳突之穴，本身不开口，界水从穴后显然分来，合于唇下，雌雄砂远起也，内结者窝钳之穴，本身开口界水，从穴后恐隐分来团聚口内，雌雄砂近泡也），界水不分，中有水矣奈何，曰：水有阳会阴流之不同，窝钳中肌理分开，舒坦有肉者，水必铺开而无沟，谓之阳会水，若肌理敛入，逼陷无肉者，水必成沟而直下，谓之阴流水。谢觉齐曰：欲识太阳金水穴（太阳穴法详四卷，龙体穴形篇），又无珠乳难分别，水来破面聚人中，水若行时脉不歇，歇时须要到三叉，气止水交方是结，淋头割脚要参详，推枕毬簷寻活脉，是指阳会水言也（太阳开口阔大具金水之体，落脉无珠，乳突泡宛似水痕破面聚人中者，即上文所谓如界水之槽是也，水交则脉行，水合则脉止，三叉者，三个水交合之处，若以此水交合气脉尚行，插葬其间，不免淋头割脚，故点穴必枕毬簷，此申明深大窝钳中有阳脉穴炎脐结而言），杨公曰：钳穴如钗挂壁隈，最妩顶上有水来，钗头不圆多破碎，水倾穴内必生灾。是指阴流水言也（此以浅小窝钳结穴高处者言，钗头是星面顶头破碎水必淋头而下），故窝钳不忌阳会水，只忌阴流水（阳会水有分有脉，阴流水无分无脉），然水虽阳会，终无分水之脊，何能使穴中无水乎，曰：有隐隐之分势，水从隐隐之分势而分去，有隐隐之矬平，水从矬平之两边分开，不从矬平之中间一直流下，故不成沟而名阳会水，雨渗人上，亦随分开之纹理，两边斜斜渗去，故圹中自无水淋，是以窝钳之穴，形俯而穴低者，穴后有数丈高，庸眼视之，似为界水，而实无水淋也，然无垂头之势，唇气之吐，弦菱之伶俐者，中间必无动脉，而有水淋，故此三者，又为看窝钳之先务，有此三者，然后可以能看动脉，然后可以察毬簷，但窝钳之毬簷，不能如乳突之显然突起，只可观其水平脐结处为穴，脐结者，其上必有一矬之墈，如簷之滴，一矬之上，必有一平之尽，如毬之起，则窝钳之毬簷，亦即是动脉之矬平尽处也（有矬平方有毬簷，有毬簷方有真脉），故既曰：无珠乳难分别。又曰：推枕毬簷寻活脉，正欲人于低穴之中，察其呼吸之动气耳，形仰者（浅小窝钳），去顶不远，即有平脐，立穴犹易，形俯者（深大窝钳），去顶数丈，方有平脐，立穴甚难，须遵水若行时脉不歇之语，插于水平脐结之处为宜（脐结者上面微平有隐隐分水，下面水痕交合也，窝钳大小结穴皆然），若阴脉结穴，亦宜合眠干就湿之法（眠干者，上枕毬簷，就湿者，下线合水），如凑急而插（插毬之前后与破毬凑簷俱是），则伤龙斗煞耳（以上概论窝钳阳脉，并言窝钳阴脉，结穴亦宜眠干就湿，总是上有分而下有合之意，以下分论窝钳形体耳）。两掬圆抱如筲箕金盘之形者，曰：窝。两臂直垂如金钗火钳之形者，曰：钳。窝有大小深浅之不同，钳有长短曲直之不一，有撞背而开者，有横过而开者，有勾转而开者（一是直来直结，一横来正结，一是勾转逆结），俱要顶头圆净，有分金之面（顶不圆净，水必破面），内观外观，其微砂显砂俱有外背内面之真情，抱向者方有口菱生气（此承窝钳言），但窝无圆唇不成，钳得乎脐便结（窝圆宽展必须水合唇下，钳直不能宽展，故得平脐一结。上文概论窝钳得平脐结穴，此处分言窝宜圆唇，钳宜平脐者，须知窝有圆唇上面自有毬簷，后水分唇前水合是水平脐结之显然者，钳得乎脐上有分水即毬簷之微分，下有合水即圆唇之隐合圆。窝钳形体互异，故结穴稍有不同，其贴身分合证穴则一也，以下论窝钳所忌异同）。 

界水成沟破顶（破顶则无金之固），窝钳并忌，界水唇下成沟，窝忌而钳不忌（窝体坦圆，虽雄砂短唇下窝平容聚方有会合干流，钳形直垂，雌雄砂长，两砂颂抱转取水脐结处，更得贴身分合，故唇下成沟不忌，以下论穴法）。 

微微窝钳，承胎而葬（小窝钳宜插顶。占人以毬为胎，承胎者，因毬簷不甚显明开口，又小唇气短缩者，于顶前微压处，如合谷穴是也），金盘之窝穴必居中（金盘四面皆口菱，插正中微突处），侧钳挨食指根之转皮（穴飞钳脉），合钳插两钳尽处之胖肉（即玉筋夹钱头之穴法），开钳（即是分钳），看后倚前亲之势（看四面定穴），边钳观股明股暗之情（穴居伏水明边），此皆易晓，惟大窝、深窝、长钳、直钳之形，俯者穴低有中阳脉呼吸浮沉之动气，为最难认也（阳脉甚微，高低之形若有若无，难以体认），故致详论于此（篇中详论窝钳，详言形俯穴宜低，认阳脉穴法，盖言其所至一者，篇终复又指出其叮咛之意深矣，阅之者最宜着眼勿忽）。

阳脉结穴图已见首卷合割篇，后兹复附长钳图，以明水平脐结之穴法

附论：乳突窝钳，虽形体不同，而阴阳变化葬法则一，但乳突无窝钳不真，窝钳无乳突必伪，盖乳突阴也，毬旁蝉翼分明开，抱其穴晕，此即隐隐窝钳，阴化为阳也。窝钳阳也，穴后毬簷突起，证其穴情，此即微微乳尖，阳化而为阴也，所以乳突之显者，不可无隐隐窝钳，窝钳之显者，不可无微微乳突，而微乳嫩突，亦必有隐隐窝靥之穴晕，浅窝短钳，亦必有微微乳突之毡簷，以见阴阳交互，而成太极，内照经所谓：上有天轮影，下有土堦，中成太极晕是也，天轮影者，毬簷肌理分开金面，如天之圆，土堦者，唇毡托起，如地之厚，两旁痕影水分垂太极晕平垣丰隆，含太和之气，包乎其中，如男女媾精，胚胎初结，生生不息，而三才始备，故穴法多端，不外乳突窝钳，而四周结穴，总以毬簷唇毡为证，盖有毬簷，水方能分，有唇毡水方能合，平洋分合篇，所谓真分合者，亦指贴穴分合水言也，若天轮影边高边低，金面不正，似玉堦而边凹边凸，或偏斜倾泻者，即是分不成分，合不成合，其中何能有太极晕，此惟智者明以辨之，更合牵乳插窝，避突就钳，或有窝而葬乳，有钳而葬突，皆为窝钳，无微微乳突，乳突无隐隐窝靥，孤阳不生，前阴不化，毬簷唇毡，不真故耳。

按内照经以毬簷为穴星，必合四个星辰方真，曰：紫微，形如隐眉。曰：太乙，形如鸡距。曰：旺龙，形如覆釜。曰：木星，形如玉尺。有显然或形者，有隐然出面，痕影小水界成形者，以见毬簷形体不一故附录于此。 

石 山

（以下口篇，旧在三卷之末，因其亦论开面列于乳突窝钳之次）

土乃山之的〈肉〉，石乃山之骨，观人骨中有气，则石中有气可知，故气一亦宜开面石八字，层层分开，有矬有平，穴情真的，或石隙土穴，或两旁硬石，中间嫩石可锄（嫩石不但可锄，更须入水即化，无细砂闲襟者，谓之结土结者实也），或面层是石下有嫩土（即天盖穴），或圆唇是石，而不欹斜者，其福力惟视开面之大小多寡，地步之广狭为转移，不因石而有煞，或反得石而清贵，或得石曜而兼兵权者有之，惟穴后无石八字而石纹直生敛入，无矬无平，脉无动气，或饱硬巉岩，不开金面（无分金之面），不但穴中有直生尖射之石为煞，即石中土穴亦有煞，而不可插也。 

　　论一： 

葬书云：地有吉气，土随而起，是验真气于土也。又云：山势原骨，是验真气于石也。盖山体属金，金气旺盛则生石，其因气而行，截气而止，形迹较土更显，力量较土倍重，石之行也，头向前者为奔势，脚向前者为降势，两边丿丶壁立分开，是大分势，微微露起如八字，是小分势，石脉一线委蛇曲折，出于大分小分之中，或大小相间，高低起伏，或如梯级，或如褥裀，或如波浪而来者，皆气之行也，两边平坦，中间微高，如束咽者，是气之入首也，然石势雄急，非顿立开面，势不能止，其止也如壁之立，为正开面，挺立而头俯为垂头开面，有石毬开面，而簷是土者，有土毬突起，而簷是石者，或开面之下，更有石脉铺出，分解开钳，中含真土，或落下不出石脉，有真土隆起，均宜认脉索气而插，切忌开煞，但顿立之面，高者数丈，低者四五尺，两旁之石，亦必开面向我者为真，如开面而破碎欹斜，或一边敛入，或一边向外，或一直生下，无论大小高低皆假，其有两边开面，一面向正龙，一面自去结穴者，总是护砂。又有满山之石，皆向一边开面者，是他山之朝应，有似开面而岩穴空阔者，是缩气之山脚，或以壁立而零星间土，与驼出而肥满者，是山之后背，此皆开面之假也。若老山之石，滑而浑大，嫩山之石，阔而多纹，在山背其纹直，在山肋其纹斜，在山顶其铭锐，在开面其纹横，石钳生于窝钳，石井开生于乳突，选砂形如丿丶，顾穴势必弯环，故捍门、华表、北辰、罗星诸体，半是石山，更有开横于溪河，为铁门金锁，其内定有天地，盖旺气自祖山发足，融结真穴，于大龙将尽未尽之间，气复有余，包罗在外，近则见于下砂，远则见于水石，然石山结穴虽凭石之开面，仍以得土为真，而石纹裹转，与石山内顾，皆不可不察也。

峻 山

峻山有坐、卧、立、三体，星辰不开面，无动气者皆凶。开面而有动气者俱吉。非坦缓便吉，陡峻即凶也。赖太弃挂钟形，凿壁而葬，杨均松挂壁灯贴壁而插，此皆先哲之垂范。今峻山高穴，发福者处处有之，只要星辰开面，大八字有菱角，脉路有隐分之矬平，或数次，或十余次，或略有显分，仍有隐隐矬平在其中者更妙。分处是开阳献面，平处是束阴吐脉，矬下有微微之脉，即是气之呼而沉，平尽有微微之起即是气之吸而浮，有此阴阳变化，呼吸浮沉之动气，任千般怪穴，皆可插葬，况端正开面之峻山乎。但峻山之穴，无微窝则气不蓄，无近楚则气不收，二者均不可少。

独 山

经曰：“气以龙会，而独山不可葬也”。此惟为山谷之单山，独耸圹野间之闲散孤山，不开面而无动气者言之。若真龙行于平地，忽然突起一山，开面而有动气者，即无阴砂缠护必有裙栏兜收（即唇毡兜起）。或以水绕当山缠，或以远山为城郭。不但开脚星辰，有龙虎护卫者可插。即正体星辰，无龙虎护卫，但得毬簷蝉翼，或虬髯砂蔽棺官（虬髯贴穴两边之护砂），亦可埋葬，福力视后龙之轻重，得水之多寡而推，不因山独而减也。

高 山

　　高山穴，如金斗形之梁上穴，插剑形之配上穴，照天腊烛之炎上穴，仙人大座形之囱门膝头穴是也，其龙虎缠护，水口近案，不如低穴之可以外借。俱要本身自具真面向里，下虽高峻到穴，如登平地拜坛，兜衿之外，犹有余地平铺，不待填砌者方可，或无生成之平，或虽有平而龙虎缠护，水曰近案，非本身所生，或虽本生身成，而无真面顾内，或虽真面顾内，而本身不开面，无动气者俱假。 

即地本身有开面动气，而后龙不脱卸无缠护者，僧道之地。虽有脱卸缠护，而无台屏帐峡叠出者，丁财之地。虽有台屏帐峡，而一出龙虎之外，只有本山独高，余山皆低者，仙佛之地。惟台屏帐峡俱备，侍从缠护齐高，方为富贵之地。其力量大小，亦在龙格轻重地步广狭推之。但高穴收山不收水，取天清之气居多，峰峦不秀不成，大抵贵多而富少，名高而望重。 

偶有开面

　　或曰：有一节开面，便可言地乎？曰：必分龙入首入穴，俱开面者方真。若分龙开面，而行度山顶，及入首入穴处，半山与毬簷俱不开面者假。惟到头穴山出脉之化生脑，递脉之突泡，临穴之毬簷，俱开分金之面，有矬平呼吸浮沉之动脉者，必能结地，大小久暂，当看后龙。 

　　　　　　　　　　泛头不开面 

　　或曰：山体开面者，有不开面者，混于中，奈何？曰：不开面为泛顶，惟分龙入首入穴处忌之。见于行度处，当视其多寡，泛顶少而开面多者，定是真龙，泛顶多而开面少者，得分龙入首入穴开面，犹不失为小地。分龙入首入穴，俱不开面，才是砂体。

卷三

太 祖 

    经云：“只要源头来得好，起家须是好公婆”。故论祖宗者，必以出身之太祖始，天干龙，太祖在数千里之远，特起名山跨州连郡，高大插天，万派之山，皆祖于此，所谓权星是也（权星，大抵多是土金之体，盖惟土金方能绵直，若水木火星体，流动卓立，而分形多作近祖）。 

凡一省一郡，各有权星，仙佛王侯卿相之地，必本于此。小干龙太祖在数百里之远，亦必特达高压众山，或成龙楼宝鸾、琼阁诸形。所谓尊星是也。正干正结之地，必本于此。枝龙太祖，即大干龙之分枝，亦有远至数百里数十里者，贵分台屏帐盖。其次大面星辰，再次小面星体。所谓雄星是也。太祖虽远近不同，均须开极大之势。大八字、大护带亦多行度处，辞楼不作降势，或但有牵连之形，两边护从冈阜少者，为旁龙贱格（此在太祖分龙处辨其优劣）。缪仲淳曰：“山分八面，出各有枝，势之所向，其结必多”。又曰：“众皆趋跄，我独张扬”。皆辨贵贱正旁之捷诀。盖出身处关系最紧，前途虽远，莫不预定于斯。管氏曰：“远夺天地踪迹，已形于此”，出脉正指此也（此篇因太祖而兼及分龙）。

分 龙

    分龙即出身处（分龙者，太祖山之出脉，前去龙身自此分出也），杨公谓之源派，定祖宗，穷本源，察长短，辨真假，审力量，莫不于分龙处观之（分龙与分枝不同，分枝者，从大小干分出也）。

    未分龙以前，虽有高峰大岳，乃众山之祖，本山太祖，必以分龙处为是，故以之定祖宗。

    未分龙以前，虽有千溪万壑，乃众水之流，本山水源，必以出身处旁分两水，夹送龙身，渐以成大会于局内，与外明堂者为是，故以之穷水源。

未分龙之前，虽有千里之龙，乃众山所共，无与本山之短长，必以分龙处来历千里，便知有千里之龙，故以之察长短。

    未分龙之前虽有至贵之龙，无关本山之真假，必以分龙处开面出脉者，为真龙。否则是假，故以之辨真假。

    未分龙以前，有至美之龙，如祖父富贵，可以福庇子孙，然必分龙处星辰开面，肖其祖父，方承其荫。若开面不美，祖宗虽美，意必他属，纵有结作，小地而已。

又如未分龙以前，有至粗之龙，如祖宗贫贱，不免贻累后裔。若分龙开面星辰，仍显祖宗之粗蠢者，方可限之。如变粗出嫩，前去定结美地，故以之审力量。

是以分龙处要开好面之大星辰，子微曰：“分龙要起大星辰，其位最尊，不起星辰气不生，要蝉翼护带”。董德彰云：“出身处有蝉翼护带，前去必结大地，要线脉行鹅顶，而不顾人”。蔡氏曰：出身处线脉鹅顶，方见来历之真（线脉者，出脉细软，鹅顶者，山头如鹅顶之突出，线脉于顶下胸腹间也），要翔舞自如。杨氏曰：“真龙屈典不朝人，挺然直出势最尊”，要有屏帐。卜氏曰：“出身处列帐，要蜂峦成座”。子微曰：“龙无星曜低低去，此是贱龙出身处”。要盘旋曲折。又曰：“龙行身直不回翔，此是死龙多不祥”。故龙之贵贱生死，只在分龙出身处定之，出身美而到头不美，必有闪结，到头乃其伪气。出身不美而到头美者，必是小结，不悠久也。

中出偏出

山龙中出偏出，凡开帐落脉高大星辰，皆富并论，惟太祖出身处为最重，此面中出者，前途所出皆中，即行度处，偶有偏闪，其大势自然不离于中，力量自重。此面偏出者，前途所出皆偏，即行度处，间有中出，其大势自然不离于偏，力量亦轻，其所以偏出者，气禀之有厚薄也。禀气厚者，正而不偏，或先正而后偏，其力轻重可知。禀气薄者，偏而不正，即间有正出，或偏重而正轻，或偏真而正伪，其间不可不辨，今人薄偏喜正，大都不顾其伪重轻，曷不以中出偏出之间，视其开面之有无，衡其优劣。

应 星

    应星者，太祖前之再起星辰，以证应其所受之真假贵贱也。盖太祖尚是分派众共之龙，惟应星是穴山独受，无应星，太祖虽美，其注意不在此，有应星不开面亦假，粗而不文秀者，不贵。高大与太祖并峙，尊卑失序，须略小乃颖异。合尖方圆三吉之体，开面端庄，方足证其所受之真贵。杨公曰：“看他辞楼并下殿，出帐耸起成何形，应星生处别生名，此是分枝劈脉证”（楼殿喻太祖山高大，辞楼与玉者，应星也）。吴氏曰：“寻地先须认祖宗，更于离祖察形踪，辞楼下殿峰峦秀，须识前途异气钟”，皆指应星言也（二诗前一首言应星辞楼下殿合尖方圆吉体者，可证龙身之贵，后一首言应星特起特降峰峦秀美者，可证前途结地之大）。

辞楼者，如臣辞君，客辞主。下殿者，自殿顶而下至二簷三簷，直到阶陛也。辞与下者，即特起特降之谓，然必先下而复辞，不特地而降，缓缓牵连而降者，不得谓下殿，必须自山顶下至山麓，方成特降之势，不特地而起，缓缓牵连而起者不得为辞楼，必须离祖数里，顿起大星辰，虽不可与太祖相并，亦须成座尊严，作置地步，堪为次祖，如此龙方有势，前去必成大地，行度之间，亦须特降特起，有一二座峰峦耸拨者，方是贵龙楼殿，惟干龙有之，枝龙即无，然自陟降之势，亦宜如是，若牵连而断不成断，起不成起，起即不起，断不即断，所结必小。

祖宗远近

经云：“祖宗积累有根，其子孙终须与人别”。所谓积累者，非徒一太祖一少祖也，少祖以上，其间低小星辰，可以无论。凡有高大出众星体，不论多寡，均为远祖远宗，以历代积累根基甚厚,故子孙发达亦长。祖宗节数多者，力大而久，节数少者，福微而短。干龙长而祖宗多，枝龙短而祖宗少。分挂枝龙，无特起之少祖，况远宗乎。凡远祖远宗开面地步，与太祖同论，但太祖如开创者，所开最大，开面不美，地步不广，便非贵龙，开面地步俱无，即是砂体，远祖远宗，如守成者，关系少轻，面小星粗，无伤大体，惟近祖近宗，星辰丑恶，开面全无，出脉如急牵线、覆鹅毛者，虽远宗甚美，亦不能裕发，后行至此节，不免灾凶。若闻开面星辰，胜于太祖太宗，行至于此节，必致富贵。故远祖远宗，虽关休咎，而近祖近宗，更系祸福也。

少 祖

将入局数节，特起大星辰为少祖，廖氏谓之主星（高压众山者，堪为方之主），比祖远宗关系犹紧。入式歌云：“若是山家结穴龙，定起主星峰，主星大小合龙格，造化便可测”。言结穴之龙，得特起少祖作主星，合龙格也。上格应大富贵，中格次之，下格又次之，贱格小康，凶格应凶祸。台屏帐盖成座大星，缠护叠叠，上格也。开面尊严，星成大座，缠护不缺，中格也。开面端庄，星成小座，龙不孤单，下格也，牵牵连连，前后相等，无特起特断之星辰，贱格也。虽有特起星辰，粗蠢丑恶，凶格也。星辰高耸而不秀丽，不开好面，亦凶格也。不入格之少祖，可以无论，成格之少祖，在穴后二三节间，其力重大，若离祖太远，则无力，结作寻常，得穴后一二节间，再上起开面好星辰，方能融结大地，入式歌云：“二三节后合星辰，福力实非轻，节数远时福力少，再起主星妙”，语云：“穴坐主星，高尚出贵”，即此意也。

龙 格

（上篇耑论少祖贵贱，此篇统论龙身以定优劣）

今人见元武后一节之顶，以父母名之，二节之顶以少祖名之，后龙许多节数，俱以远祖远宗名之，并不论分龙长短，星辰吉凶，漫谓之祖宗，无怪大小不明，祸福莫辨也，必须察分龙之长短，方可定祖宗之多寡，观星辰之吉凶，乃可推后代之应验。 

如龙身短者，分大龙一二节，即入穴，分龙便作太祖，入首便为元武，而无少祖远宗。盖未分龙之前，虽有许多节数，众龙共之，本山只分其壮气，不得认为已之特起，故曰：“挂祖分受，发福不久”。又如龙身长者，虽有许多节数，若不特起高大星辰，但低小牵连，兄弟相若而来，两边护从少者，不得跨龙长而祖多也，如此者，虽有开面，不过四五等格。又如虽有特起高大星辰，若不跌断成势，对看似成星体，横看牵长一条，亦不得夸祖宗之高大。若此者面必不大，从必不多，亦不出四五等格。又如虽有顿跌星辰，若不能特起特降，开面成座，枝脚横铺广远，但伯仲相若，形如锯齿之齐，枝脚短缩而不扬者，亦不得夸星峰之秀，如此者，虽节节开面，不过三四等格。必有成座特达之星，开大面而出低脉，前后间星，主于其间（雪樵子曰：问星有二：星无变化要间断，有变化要间出，间断者寻常，星辰亦可。间出者，须如鹤立鸡群，一见令人刮目），大小收放，相间而来，送从之山亦起，星峰拥护，方为三等格。中富中贵，翰宛科甲之地。若有开肩展翅，列屏列帐，成座尊严，占地步广阔之大星，主于其间行度处，大者极大，小者极小，收处极收，放处极放，如祖孙父子相间而来，送从之山叠起星峰卫护，有聚口行口坐口之气象者，方为一三等格。凡圣贤仙佛，后妃王侯将相，大富大贵之地规模大抵如是，故辨地之大小，只在星辰极尊不极尊，地步极广不极广，肩臂停匀别之。又有近省城之随龙穴，与出洋之大旺龙，枝枝结果，节节开花，但分得大龙二三节，或只得贴身一挂，护从多而面大者，大富贵。护从少而面小者次之。倘山体小巧细嫩，不能复开大面，而得砂水真向者多，即与大面等。盖后面原是一二等龙身，来自数百十里之远，帐峡多而脱卸净，一节胜彼百节，故龙不必长，一尺胜彼百尺，故面不嫌小。

枝 干

    龙以枝干名者，以木喻也，木自根达于巅曰：干。旁出曰：枝。干复分者为小干，枝复分者为小枝。大枝即枝中干，小枝即枝中枝，故有大干小干，大枝小枝之别。古人定枝干法有四：有以水源长短定者，如大江大河，夹送龙身者为干龙；小溪小涧，夹送者为枝龙，或一边大水，一边匝水，或一边小水，一边大水，夹送者亦为枝龙。有以云雾定者，如高峰大嶂，其巅常有云雾者，为干龙，低小而无云雾者，为枝龙。有以星峰有无定者，如浑厚博大，不起星峰者，为干龙，秀岭顿跌星峰多者为枝龙。有以峡中人迹多少定者，如干龙数千里而来，断处多系省郡通衢，峡中人迹繁多，枝龙数里一断，断处为乡村小径，人迹稀少是也。 

    予定枝干亦有二法：一以峡中所到两边大界水定之，大干龙峡中所到大界水，必数百里而来，小干龙数十里，小枝则里许而已。又以太祖分龙处细审落脉，正干必纵横自如，不顾他人，旁枝必环抱护从，面面相向。枝干之分，二法亦可尽之矣。 

然枝干不可以长短论，有枝长而干反短者，盖干龙每从腰落，而旁龙前奔数十里，以作护卫，若不以地步广狭，开面多寡大小辨之，何以别其重轻，分其主从乎。但干龙结穴，有脱嫩而结，亦有不脱嫩而结，其正副嫡支，又混于众枝之中，似难分别，惟以节节开面，纵横收放自如，护从环向多者，为正干龙，分枝挂枝，亦看大小不同，仍以护从多、地步广者为优。又如分枝正落共一龙身，欲识其轻重，亦以此法定之。

老 嫩

　　龙身老嫩，以木喻最肖，盖高山穷谷之中，万山于此起祖，众水于此发源，龙椽者而不结地，如木之根本处无花无果也，迨其行行渐远，至半洋半谷之间，一边大水尚行，一边小水已合，龙身渐嫩，而地亦渐结，如木之分枝处，渐有花果也，其分枝有老嫩不同，轻重不一，只以开面大小，地步广狭衡之。迨行愈行愈远，至大河大江大湖大海之际，万水于此同归，正龙于此大尽，其将尽未尽之间，乃龙最嫩极旺处，结作多而力量大，如木之正干正枝，花果极盛也。盖老山起祖开面方始，未始脱卸，水初发源，少有会合，即有分出嫩枝，力量微薄，及行至半腰，开面渐多，脱卸渐净，有小水可收，渐能结地。若大龙将尽未尽之间，历数百十之帐峡，经千百十之开面，脱卸极净，诸水皆聚，各开好面结地，所谓枝枝结果，节节开花也。但结地处仍以砂水多者为胜，是以山谷之间，必有数十里来龙数十节开面，台屏帐盖，缠护多而地步广者，方结大地。若大龙将尽未尽之处，只有里许，龙身数节开面，或一二节开面，有一二座台屏盖帐者，亦成大地，是一节胜彼百节，小面胜彼大面，一股缠山，胜彼数重关锁，小山砥柱中流，胜彼数重大山，塞居水口也。 

　　至于枝龙出洋尽处，与干龙结正穴后之余气，虽与山谷间之例有别，若本身不开面出脉，而无穴情者，不可以为脱卸已尽，寸寸是玉而插之。然山谷龙身，节节开面，跌断多者，亦曰：嫩。出洋星体不开面，或偶有开面而无跌断者，亦曰：老（平洋特起高大粗蠢，出开面而无出脉者，系他山用神，如北辰洋门之类是也）。故山谷亦有大贵地，出洋尽多下贱龙也。有等大龙行度，倏变为低小星辰，开面而起伏，而出嫩枝，不数里忽变为高大粗蠢，不开面起伏，而成老山，及至数十里，又变为老嫩，嫩又变为老者，总之，老处分结少，嫩处分结多，老处分结，非数十节不能成地，嫩处分结，数节便成良地。

内 外

　　龙有盘旋之势，即有内外之分，既有内外之分，即有轻重之别（内外者，局内局外也，假如一枝大龙结穴，两边必有帐作包裹，在帐内结者，为局内。在帐外结者，为局外，局内结者力重，局外结者力轻）。 

如大龙左旋，则左为外，而右为内，两边分结地，必左少而右多，左轻而右重，大龙右旋，则右为外，而左为内，两边分结之地，必右少而左多，右轻而左重（此内外就盘旋之势言之，左旋者，以右为内。右旋者以左为内，言其势之所抱向者，为内也）。盖外边如背，逼近大江大河，水浩瀚而风吹散，山亦多祖，内边如面包，含小原小坂，水细小而气聚风藏，山亦多嫩，故内边略挂一枝，胜外边特发数节，外边数十节龙身不及内边数节之力，内边即傍门借户，略有包裹便结，外边非自立门户，数重环抱不可，外边惟恐见大水，只见一线无妨，枝龙不纳干水故也。内边惟恐不见大水，任是洋朝愈妙，自家血脉故也。如杭城之南山右旋者也，江干为外，西湖为内，孤山左旋者也。古荡为外，西湖为内，傍西湖结地者，不止数百处，傍江干古荡结地者，不过几处而已，内边大富贵地，不可枚举，皆是傍借门户，见西湖者，仅多边，惟江丈昭祖地，在眠牛山下者，果为大地，乃自立门户，不见江水，其龙亦自有帐峡特出数节方成。西湖大地，但得一节而结穴者尽多，此内外轻重之徵也。

开 帐

　　廖氏曰：大凡开帐要中出，角落未为吉，左出为轻右更轻，轻重此中分。又曰：十字帐为上，丁字帐为次之。金水帐为上，水星帐次之（十字帐，穿心中出，丁字帐，直来转横，亦中心出脉开肩明显者，为金水，模糊者为水星）。 

　　蔡氏曰：“开帐穿心，如人之有肩，如弓之有F，阔者数十里，或六七里，狭者一二里，或一望之远最大，龙身分布一二百里，凡此方为正穿心（后龙撞背而来，中心出脉，即十字穿心帐）”。三五丈间，不足为正穿心，不过中心正出之龙，三五十丈者，只谓之小穿心，余止蜈蚣节而已，所谓正穿心，不能多见，数十节间，或止见四五节，或一二节者，其余亦须不离中心出脉，传变不口，气脉不散，而正出之间或盘旋飞走，或抛梭袅鞭，或蜂腰马领，或凤舞鸾翔，或蛇曲蝉脱，或登阶降陛，变换不一，只要龙身真正，不必定泥十字穿心，即间有丁字帐，亦为贵格。 

　　有等穿心之格，帐梢又起圆峰，高峻丰厚，自带仓库者，主大富。 

　　又有开帐之前，中间细脉垂下，突起俊秀之峰者，为帐内贵人，主大尊贵。 

　　又有穿心出脉之帐，两肋高起圆峰，不与本身联属，侍立两旁者，为暗库星，主富盛而多姬妾，然小穿心蜈蚣节，已为难遇，况开帐正穿心乎。至于贵人仓库，犹为罕见。 

　　或曰：帐有真假乎？曰：在帐中出脉开面者为真，否则是假，但此就统体而论，如后龙祖宗甚美，前而子孙俱开好面，占地步多者方佳，若祖宗不美，昭（即子孙）受伤，中间虽有一二节穿心帐，亦作假论，如玉尺经所谓尹琼瑶姬祖地是也。若横龙分降，借势为帐者，须前途自开好帐，即借势亦为有力，不然，不足恃也。 

　　或曰：帐字何义？曰：古人以行军帐喻之，谓出了后帐，又开前帐，如行军帐，一定不移也，玉髓经云：帐者障也，谓横开广阔，能障其风，不使吹脉，障住外山外水，不使逼近龙身，即是占地步之广（帐有二义，指间广阔如一字，屏者曰：障，分开大八字而包裹到头背为帐，稍有不同）。 

　　或曰：帐角结地，能灭正龙之力否？曰：开帐面小，护带少者不能脱卸而去，枝叶自疏，帐角何能结地，如穿心帐开面极大，护带亦多，脱卸而去，枝叶自茂，定有融结，若正龙开帐面小，而帐角反开大面，岂惟灭正龙之力，旁者反为主矣。否则帐角分结，犹见正龙力量之旺，帐角又有帐峡犹见地步之广，其轻重亦随正龙，惟富贵终有正旁之别，初落之帐角分结力尚小，中落之帐角分结力渐大，分枝挂结亦然，小龙小帐，不能有此。

　　　　　　　　　　　　　　　　　　　　　　　　　盖护枝叶

　　龙身所分，开帐之外，总名枝叶，分之则有数名，自逐节分出者，为枝脚桡掉，自祖山分出随龙同行，不到穴而先停止者为送。随龙同行，而先到穴前回旋作护者为迎，横障穴后，不抱左右者，为托乐，又为之屏。特起大星辰，分开大面，肩翅长垂，两角盖过数节数十节者为护盖，盖过龙虎为缠护。护龙起秀丽之条，端拱于穴旁左右者，为来辅，端拱于穴前左右者为侍卫，端拱穴后左右者为天乙太乙，端拱峡之左右，一为天弛天角，日月旗鼓，端拱帐下左右者为暗仓暗库，金童玉女。总是龙之本身分出，所以卫龙穴者也，不自本龙分出者非。然本身已成贵体，得他龙真面相向，虽非本身分出，亦可借用，若背来驼我，或无背无面，即本山分出，亦无益也。

　　或曰：护盖枝叶，必宜兼有，或有此而贵彼者，如枝脚短少，无护盖可乎？曰：若逐节枝脚停匀，交互适当而长远者，不必祖山之盖送，如梧桐、芍药、蒹葭之类是也。如自近祖分出两股护砂，能盖过数节者，不必递节，不心长衍，即无枝脚亦贵，如上天梯、串珠龙、芦花鞭金钟、玉斧、卧蚕吐丝、九天飞帛、仙带飘空、金蝉脱壳、玉几上轩之类是也。 

又如近祖一边无盖护，一边生枝脚，一边无枝脚者，则无护盖，一边不可不生枝，一边不须生枝，如杨柳长卷廉殿试之类是也。

　　又如自本身分出，零星墩阜，如飞花片片，寒鸦点点之形，两旁拥护者，不必显有枝条长垂盖护，亦为贵地。如芦花袅换骨龙落地梅花之类是也。若既有近祖之盖护长垂，又有逐节之枝脚繁衍，非都会之大干龙，占千里之地步者，不能有此。若护盖俱无枝脚又少一边者，公分有亏，两边皆然。神庙之地，有等出洋龙在大田大坂，傍大江大河，既无盖护，又少枝脚，或以高田作护卫，或以水绕当山者，而穴山开面，出脉局曲活动，有矬平呼吸浮沉之动气者，便是富贵云地，如平洋单独龙之类是也。然究其远祖，必有屏台帐盖之格，送从缠护之多，来龙长远，脱卸净尽，方能有此，不然，淮杨一路，平坦无山，何以亦有大地，而平洋单独龙，何以备多下贱者，总宜究其来龙贵贱，送从有无，然后定其优劣，缠龙在山谷，愈多愈贵，托山非横山无降脉者，不须来辅，有龙虎不必待卫，天弧天角，非大贵龙不能有之，既成大地，无亦何碍。 

或曰：龙身短长，枝脚不称，可乎？曰：龙长远，枝脚亦宜长远，龙短小，枝脚亦宜短小，龙高大，枝脚亦宜高大，龙长远，而枝脚短小为结龙，龙短小而枝脚长远为到龙，龙高大，而枝脚低缩为独龙，龙枝脚贵停匀，若偏枯为病，则宜顺护，反背为逆，则宜圆净，尖利为煞，则宜秀丽。丑恶为贱，则宜整齐，散乱为荡，则宜合格。贵形吉形，贱恶为凶，故龙之贵贱不同，其美恶亦形于枝脚，观枝脚之美恶龙之贵贱可知矣。

过 峡

　　古人论峡以出脉偏正定吉凶，正者，两边有护送为吉。偏者，一边无护送为凶，于微论峡则以峡山形吉凶，吉形贵形，夹护皆吉，反此者凶，予但以开面出脉为重。凹面者，虽旁出力轻，犹不失为真龙，不开面出脉，虽中出无生如劐，故山外皆内面者，吉形固吉，凶形不过吉中之疵，如皆来能我，或无背无面，凶形固凶吉形何取，有等过峡起脉之山亦死，落脉开好面者，此行龙脱卸，将尽未尽，必有分枝相落之地，前途可觅。

　　阴阳峡者，即雌雄峡也，如匪人雌雄狗二般，一边开窝而落脉者为雌，一边走珠而起脉者为雄（XXXX），或劐落而雄受（雄落者，落脉凸而有脊，雌受者，开窝递脉也），雌边虽有窝穴，葬下未能得福（开高递脉，真气未止故也）。 

　　或曰：高山之上，并无跌断无峡，可知亦结大地者何，曰古有高山峡之名，尽山上梁中另辟世界，则山上自有平地，其起伏跌断处，即谓之峡，但在下面仰视，则不能见其脉，高山之上有平也，理有跌断，若无帐无峡，不另辟世界，何能结地。 

　　崩洪夹贡，穿江过涧之石脉也，石脉从水中过，是山与水为朋，水与山为共，故曰：崩洪。惟平洋江河中有之，盖平洋数千里来龙，至大江大河，势不能住，则渡水而过，其过也，必开帐势，两边枝脚，一齐涌来，如鸟之将飞，必先矬其翅而起，石骨过处，水必两分（龙渡河水必在石分流，方是过河之脉，其力自大，石骨形象不拘）。但水面不能见耳。山谷水跌泻溪涧，两边山脚石骨虽远，而彼岸田水不随龙势前行，反流入过龙河中，即在平洋，只以山脚论，并非过龙，谓之崩洪峡者非（龙既渡河，则龙势前行水自随龙脉前去，若反流入过龙河中，仍是山脚相连，非渡水之龙也），然渡水之龙，亦必开面方有一脉透过，中有龙者，其水两旁分流，或上面之水，向一旁流去，而河中水亦必两分，故云非石骨不渡水，但转到无山处，硬土亦能渡，只要中浅旁深，若不开帐作势，枝脚边有边无，来不海涌，水中虽有石骨，彼岸虽有墩阜，只以星散云断论，至于穿田渡水，则以河滨来去为凭，虽在极平处，仍有枝脚墩阜可证。

　　玉湖峡者，当脉横生池湖，脉在水中过也。 

　　天池峡者，峡旁各生一池，或只一边有池，一边低田低地，脉生中间过也。玉池峡者，当脉中心生也，脉在两边过也，其水是龙气停潴，非因雨水积池湖，是造化生成，非人力穿凿，深大力大，浅小力小，四时不涸，清而不浊者贵，忽然干涸浑浊腥臭衰竭之兆，果是相所之祖，台屏帐盖之龙，节节开面，地步广阔，有此更证其实。中等龙见之亦只寻常，下等龙见之何益，故只观其地步之广狭，开面之多寡，龙格之优劣为主。 

　　古云：峡前峡后好寻龙者，以龙身逶迤，路远将过峡，久勃之势，昂然而起，旺气一聚，过峡后方兴之热，跌然而起，旺气亦一聚，必有旺气透于两边，一开面降脉，即借峡中之迎送为门户，而穴易成，或自立门户更妙，然惟嫩峡有此，老峡则否（节节开面，枝叶旺盛，龙势盘旋，有蜂腰鹤膝者，为嫩峡。牵连小面枝叶稀疏，龙势径直腰硬者为老峡），骑龙穴顺骑固须开正面，穴前周密容聚，俨如前面，不去倒骑，亦须倒开正面，左右砂层层回转，俨如背后生来环抱有情方妙，然峡前峡后，分挂一枝，结地者，十之八九，骑龙结穴者，十之一二。 

　　或曰：今人见山跌断，即以峡名之，并不问迎送有无，无迎送者，亦能结地否，曰：峡间有迎送者，惟大富贵地如是，小龙止有跌断，何能有迎送之砂，但跌断而得开面，出脉前去，亦结小富贵，地不开面，而跌断方在所弃，正小枝龙并跌断亦无，何能有峡，惟视其开面有无多寡而已，有等大龙来处，过峡重重，俱有迎送，至入首数节，只跌断而无迎送，亦成大地，不可以到头，但有跌断无迎送短之。 

　　按：骑龙穴居龙脊，后有两砂送，前有两砂迎，似雌雄峡者真，前两股包后，两股在内则顺骑，后两股包前，两股在内则倒骑，出晕在侧，砂必边高边低，或边顺边坐，高枕顺向低败逆，而横骑倒骑四正无偏，则居中骑之斩关，则无穴晕，正脉前行，借峡中迎送，如岩前栽得法，亦发有余枝，前去数节而后止者，亦名骑龙，若前亦只有一节，便大水会合，则为斩关，主山耸秀，亦能催官。然骑龙斩关，以横骑为上，顺骑须凿池截气，开沟散水，倒骑龙高穴者，砂水自真，若低穴倒不能收水，故曰：雌边未能得福。 

附雄落雌受峡图

入 首

　　入首者，到头数节也，子微论龙格穿落传变与廖公李氏之论龙格，皆以此数节定吉凶贵贱，盖太祖太宗，犹是远龙，惟此处最为切近，若入首不美，祖宗虽美何益（必有他结），入首既美，祖宗必美可知，故寻地捷径，必以入首数节为主，开面者真，不开面者假（寻地有二法，有自祖宗寻起随龙看到结穴处，有自结穴处逆寻到祖山，然结穴既美，后龙必美，故从结穴处逆寻到祖山者为捷径）。台屏帐盖成座，星辰护卫砂水重重真向者，富贵，牵连小面单砂单水，拱高者小康。 

胎息孕育

　　语云：“千里来龙，只看到头一节”，赋云：“入首成胎犹防死绝”。故胎息孕育，止入首更为切要（大成云：主星后一顶为胎，胎下束咽曰：息，主星顶口乃成穴），此处不成，穴必他闪，盖元武后一节为父母（穴山之盖山是也），父母开面出脉为受胎，开面者，阳气发舒之象，出脉者，阴气束聚之形，开面处有垂头，是俯而施之之象，出脉处有还口，是仰而承之之形，阴阳相配，俯仰交孚，则受胎也，胎前跌断细如蜂腰处，谓之息。如母之受胎而养息也（此论父母山阳面出脉），吞武顶前（是穴为顶前），有隐分隐矬之微者，是气之呼而沉，又有前起贴体微泡，为化生脑，是气之吸而浮，化生脑前，亦复有微分微矬之呼而沉，微动微起之吸而沉，谓之孕（此论化生脑，开面出脉孕以化生脑为主，上自穴山顶前下至半山递脉节泡谓之孕也）。如母之怀孕，而孕之呼吸，浮沉，与母息相通也（言孕之前后呼吸浮沉与父终了母山之气脉相联也），孕下起孩儿头（一节临穴之毬簷），开端然之面，又有隐分隐矬，微起之动气，谓之育。如子离母腹，而自其呼吸沉浮之动气，故能育也（此论毬簷开面出脉）。是以胎息孕育，全在开面方成，而生机又在呼吸浮沉之动气也。 

附论：古人论胎息孕育，有始于少祖山，有始于父屏山及有以毬簷为胎，而息与孕育亦异者，何也？盖时物之生，莫不有胎，天地亦一物也，太极未分之时，包天蕴地，浑沌即天地之胎，人之胚胎，亦混沌之象，及乾坤定位，而寒暑递更，男女攸分，而子孙相继，即寓息与孕育之义焉。山川亦以二气成形，得扶与凝静之气，高压天下名山，绵亘东西南北，不知几万里者，昆仑是也，万山之派始于是，万山之胎亦成于是，其分枝臂脉，即是息也，各郡各都，特起名山，孕也，建都建邑之地，育也，以龙身发脉论，当以太祖山为胎，分龙为息，小祖山为孕，穴山为育，以行龙入首数节论，当以少祖山为胎，过脉为息，父母山为孕，穴山为育，先生以父母山为胎，出脉为息，穴山化生脑为孕，孩儿头为育者，以真切近也，然此就大山博换，小山出脉结穴者言之，若仅系穴山三分结穴者，则当以穴山化生脑为胎，垂头出脉为息，半山突泡为孕，毬簷为育矣，其以毬簷为胎者，亦可递推，乳突窝钳篇，所谓承胎而葬，堪舆经所谓点穴须浮息是也，胡古人论虽不同，意各有在，先生因其意而申明之，是以切近最要者言而之。

裀褥唇毡

　　裀褥者，坐下之软肉也，唇毡者，穴前之余气也，有裀褥方有唇毡，则唇毡又为裀褥之余气也，分而名之，穴前平仰圆收者为唇，唇下又铺一层平仰肉者为毡，有唇短而毡长，有唇长而毡短，有唇毡长短相等者，总宜有仰起托起之势，两角收上，中央弹出，四体宽平，不欹不削者为真，开口穴唇吐口外，乳突穴唇吐口内，有口无唇为空穴，有唇无口为死穴，口者唇旁之两边砂兜收也，口开阔大而长者，口内应有小唇，突生脐靥而凹者，唇内宜有小口，临田无近案者，唇毡俱全为妙，在山有近案者，只有唇收便佳，高结之穴圆唇非长大平坦而兜起不可，低结之穴与有近案者，只要有兜起之意，稍峻无妨，其唇短而高起者，毡宜阔大，唇长而平坦者，毡短亦无妨，若似反弓鳖裙者，地必假，盖唇毡是裀褥之余气，铺来无唇毡，则裀褥亦假，故所谓裀褥者，不惟穴旁坐下宜有，穴后穴前亦宜有之，穴旁无裀褥，则无胖腮，穴后坐下无之，则不和软（穴后即毬簷之后），穴前无之，则无唇毡，何以成穴，惟有裀褥，自有唇毡，不致欹斜尖削，而见其余气之旺也，余气旺者，虽小地亦发人丁，左边多者长盛，右边多者幼盛，面前多者，众房同盛。 

　　故曰：每见穴前数尺余气，子孙则多，大片余气，子孙反少，何也？曰：穴前虽有余地，而非本身铺出，或从左或从右铺来，而一边界水，隐隐从穴前割脚过者，或左右俱铺来而两边隐隐界水，从穴前割脚合者，或从本身铺出，而托起平仰之势，如覆鹅毛之削下，龟背之有脊者，或虽托起平仰，而穴后不开面，无矬平者，虽穴前铺出一片余地，皆非余气也。盖气随脉行，脉随气止，气脉凝聚，自然四体融和，精神发越，二边界水割脚而过者，必唇侧而无毡，两边界水割脚而合者，即有口而无唇毡，穴后无气脉也，不能托起平仰者，生气不收也，如覆鹅毛龟背者，阴煞不化也。后无矬平者，即无动脉，脉死气散也，气尚无有，何能有余。真气既无，虽有余气何益。此皆裀褥唇毡不真故也，余气少而下旺者，可不方言而喻矣。 

余 气

（此篇论龙身余气与前篇论穴前之余气有别）

古云：“大地多从腰里落，迥转余枝作城廓”，余枝即正结之余气也，盖龙如瓜藤，瓜之结实，多在藤腰，反将尽未尽之间，近根之处，正藤之杪，即有所结不堪为种。真龙结穴亦然，正穴即结，其余气或从龙虎肘外，或从官鬼前后，及缠护禽曜边曲折而去，或山或地，或作水口，或成阴地，阳基有数里而住，数十里而止者（只要真情拱向），无论远近，去而不结者，力小，去而结地者，力大，故省郡之大干龙将尽处，闪落一枝结穴，而以省郡为用神者，封拜之地。经云：“余气不行数十里，定然不是王侯地”，盖小地以砂为用神，大地以正龙为用神。如韩信将兵，汉高将将也，惟分落之小枝，如结瓜之子藤，但得独立门户，自然风藏气聚，不论前去余气有无，然所谓余气者，内观外观，俱要真面向式而后去，去而复回顾者方真吉（有外背内面之真情拱向为有顾恋之意）。内观似向，外观似背，远砂似向，而近砂反背者，乃鬼山也。撼龙经曰：鬼山亦自有真形，形随三吉辅弼类，九星皆有鬼形样，不类本身不入相。故真龙之鬼自有种类，有此龙必有类型之鬼，而小枝龙则另生头面，不与本山类形，是以余气鬼劫小枝龙之鬼气，三者又各有别。

论地步本于开面

开面地步，虽分两样，然开大面，即是占地步，无地步，即是不开面，何也？大八字一统罩尽护带数重，两边送从缠护，面面相向，非开大面乎，贯顶出脉，护带全无，兄弟山挨近本身者，非无地步与不开面乎。故开大面，地步自广，开小面，地步自狭，不开面，地步自无，盖面之大小，不专指本身言，亦兼羽翼护卫言之也，羽翼护卫多者，地步广，虽本身之面小，亦为开大面，无羽翼护卫者，地步狭，虽本身之面大，亦为开小面。故开面地步，总是一事，但自身之肩臂眉目肌理之分言之，则为开面，自外层之羽翼护卫言之，则为占地步，论其真假，非肩臂眉目肌理之分不可，固一事而两名者也。

论开面地步包括形势星辰

　　秦汉时，论形势。唐宋时，论星辰，今人止知论势，其次论星与形，予独论开面地步者。盖以山川古今不改，吾人所见不同，总皆发明山川之秘，如狐首青鸟，葬经以形势察性情，以性情察生气，撼龙疑龙玉髓经泄天机之类，以地下山形，合上天星象，以人间庶物，状山川变形，逐类推求，随形模仿，皆格物以明理，非初学所能骤。至于开面地步之说参悟万山性情，总归一贯机窍，意浅言详，人所易晓，况形势星辰，亦皆包括，诚以山龙无关开面地步，即不成形势星辰，何也？未有不开面而能成形势者也，未有不开面而能成尊严降势者也，未有不叠叠辗转开面，而能成飞舞踊跃之势也，未有开面之羽翼，不面面相向，而能成团聚回环之势者也，未有不占地步之广，而能有势如重屋茂草乔木，势如降龙水绕云从者也，未有不占地步之极广，而能有势如巨浪重岭叠嶂，势如万马自天而下者也。廖氏曰：胃是脉从顶上柄，星峰不现头，饱是浑如覆箕样，丑恶那堪相。杨公曰：大抵星辰嫌破碎，不抱水身多作落，皆星辰不开面之说也。葬经曰：形如乱衣，妬女淫妻，形如仰刀，凶祸难逃，形如卧剑，诛夷逼僭，形如覆舟，女病男囚。又曰：势如戈矛，兵死刑囚，势如流水，生人皆鬼，势如惊蛇，屈曲欹斜，灭国亡家，此皆不开面不占地步之说也。入式歌云：好格面平方合样，面饱何劳相，不开面者，其面能平而不饱乎。撼龙经曰：作穴分金过如线，曰分金者非即开面之谓乎。又曰：高山顶上平如掌，中分细脉如蛇样，平如掌即开阳献面，如蛇样即束阴吐气，中分即隐显之分，又非开面之谓乎，然则古人之论形势星辰，未尝不寓开面地步之意，但不明明道破，予故发其隐微，不言形势星辰，而详论开面地步也。

饶 灭

　　饶灭者，多者为饶，少者为灭，即挨加法也，盖晕心标准，左右均匀，挨左则左少右多，谓之灭龙饶虎，挨右则右少左多，谓之灭虎饶龙。又如龙先到而在内，虎后到而在外，龙近虎远，作穴挨近龙边，即是灭龙饶虎，虎先到而龙后到，虎近龙远，作穴挨近虎边，即为灭虎饶龙是也，其龙虎不交抱，而龙山低虎山高者，亦宜灭龙饶虎，虎山低而龙山高者，则宜灭虎饶龙，又落脉饶灭之法，如脉从左落，势必趋右，宜右边受穴，左耳乘龙，棺头宜亲右边，棺脚宜近左边，亦曰：灭龙饶虎，右肩落脉，饶灭亦然。大抵落脉左右之饶灭，与龙虎远近之饶灭，常自相符，当饶而不饶灭者，祸在公分，如左砂先到，当挨不挨，长房必败，左水不到穴前故也，右砂先到，当挨不挨，幼房必败，右水不到穴前故也。又如水自左来，左边是下砂，不挨右而挨左，则青龙顺窜，祸及长房。水自右来，左边是下砂，不挨左而挨右，则白虎顺窜，祸及幼房。 

挨 弃

挨弃者，挨生处而弃死处也，如脉从左转右，则左死右生，从右转左，则右死左生，双脉短者为生，齐脉小者为生，贴身砂长者为生，痕影水明者为生，口菱伶俐仰处为生，圆唇薄仰平铺边为生，穴腮圆胖为生，牝牡砂先到为生，龙虎湾环靦觍边为生，气脉阴阳变化呼吸浮沉之动气为生，总之，动处、仰处、圆处、有情处、厚者薄处，均为生也，左生发长，右生发幼。

浅 深

作穴浅深之法，有以两边界水定者，有以穴前小明堂定者，有以一合水定者，窝钳穴无贴身一合水（一合水即蟹眼水，窝钳穴无一合水者，即堪舆经所谓：蟹眼不分插气穴是也，盖深大窝钳穴结低处，平中取突，毬簷无蟹眼水分下即以贴穴分合为蟹眼水，金盆穴法亦然）。以两边二合水定者，从来议论不一，但两旁界水之浅深（即二合水），与一合水之浅深，相去悬殊，一合水之浅深，与小明堂之浅深，相去亦悬殊（一合水从穴晕两旁分下小明堂，即穴前一合水聚处，故二者深浅不同），且穴旁痕影水（即一合水）浅者止一二尺，葬穴不就、应如是之浅，或两旁溪沟成界，深者数丈，葬穴不应如是之深，即二合水合于圆唇之下，形俯者，或有数丈高低，葬穴亦不应如是之深，然则何以定之，惟小明堂之深浅，与穴高低相等，似可以此其定浮沉，然每因之过浅，则有风吹蚁入之患（风吹则气散土影，故出蚁入之），过深则有水湿黑烂之虞（阴来阳受脉缓者，气浮，阳来阴受脉急者，气沉，况气浮宜浅，气沉宜深，浮沉得宜，全在深浅恰中，为则过深过浅，则气不蓄，即为腐骨之藏，古云：穴吉葬凶者，亦兼乘平浮沉深浅而言也）。况小明堂上下任人指点，增卑损益随意可更，其深浅亦无足据，惟金银炉之浅深，与小明堂界水之浅深（此界水指一合水言），常自相符，宜以小明堂界水浅深尺寸为准则，多留真土托棺，不得凿至炉底，每掘出小孔探之，将到炉底而止，真土者坚而不浮，韧而不硬，干而不枯，润而不湿，明彩而不昏暗，即生气土也，炉底土，比真土稍淡，稍昏，稍干，稍湿，稍粗，稍变，不必过硬，方为炉底。有等真土厚者，比小明堂更深数丈，若因土美深掘，过于小明堂，必有水湿之患（掘弃炉底穴深水入），故必须以小明堂为准，多留真土，托棺为是（地学云：穴之浅深，为葬法牧功一大着，如形粗势大皮厚肉肥者，宜深。山小势微皮嫩肉肥者，宜浅。此可预定，若求真土，必凿而后见，不可预定。凡开穴先去浮沙浮石，真土有范围有盖底，或稍粗土为之范围，盖底之中方是精粹之土。太极之晕，有范围狭小不足容棺止堪容棺者，亦天生自然，不容勉强，顺勿打破外晕，晕有晕心多是碗人自土将透底乃见，见此即止，真土皮浅者，打下数尺见土变粗，或土尽见砂，见石急下真土作底三五寸，然后X棺穿可浮土外，取好土和灰坚X，则客水自消，不可掘穿炉底，术家以九星五星量浅深某山间当深几丈，其说若妄，即量界水则浅深亦未必尽符，动手方知也）。

卷四

平洋论

山龙以开面占地步者为胜，平洋亦然，盖平洋开口，即如山龙面，山龙不开面为无气，平洋不开口亦为无气，其理一也（水分气行，水合气止，龙不开面，则水不分，平洋不开口，则水不合，故均为无气）。山龙有星体形势帐峡缠护者，为占地步，平洋亦有星体形势，帐峡缠护，其占地步亦一也，但平洋踪迹，与山龙形体略有异同，今亦以纵横收放，行止分合，向背敛割仰覆，枝干大小分晰，龙体穴形，要之不外乎因水验气，古云：平洋得水为先，诚要语也。

因水验气

气者，水之母也，水者，气之子也，有气斯有水，有水斯有气，气无形而难见，水有迹而可求，水来则气来，水合则气止，水抱则气全，水汇则气蓄，水有聚散，而气聚散因之，水有浅深，而气之厚薄因之，故因水可以验气也，若池湖荡胸无收，则气不能聚，江湖泼面无案，则势不可当（入怀之水太宽为荡胸，必须退后收小或近收贴穴小水，方可取城，入水当面直冲为泼面，宜有近案遮拦，不致直见汪洋为妙，详后枝干篇）。其易盈易涸，急去急来，倏浅倏深，或环或直者，亦有盛衰之应，惟大水之内又有小水，重重包裹，方见气之藏而聚。大界之内，更有微茫，隐隐分合（贴穴痕隐水），方见气之动而止，故眷（去而回顾）、恋（深聚留恋）、回（回环曲折）、环（绕抱有情）、交（两水交会）、锁（关万紧密）、织（之口如织）、结（众水汇潴）皆气之所在也。穿（穿胸破肋）、牵（天心直出，牵动土牛）、射（小水直来，形如箭射）、反（形如反弓），直（来去无情）、冲（大水冲来）皆气之离也。如反者使之环抱，直者使之曲折，散者可以聚之，去者可以蔽之，挽回造化，亦在人功，但本身血脉有情顾后者（贴穴小水环绕也），务宜按亲，干龙大水，无意留恋者，不可扳援，若山谷之平洋，山多水少，虽见大水无害，总要自家界合为先耳（贴穴界合无论山洋，必不可少）。

纵 横

两水夹送龙身直行者为纵，两边枝水插入者为横。大龙奔行数百十里，或数十里，或一二里，两边枝水插入，如八字样者为帐，枝水分流，或数百里，或十余里者为大帐，一二里者为小帐，两边枝水长短不齐，阔狭不一，帐之边多边少，龙之中出偏出，均于此辨之，帐大而多者龙大，帐小而少者龙小，亦有借纵为横，借横为纵者，总以枝叶茂地步广者力大。但平洋纵横，不如山龙易见，枝龙纵横，又不如干龙易见，盖干龙有大江大河为凭，而枝龙惟小河小滨，或低田低地，忽纵忽横，难以体认，非远着足力，细细推求不可，其龙身来去脊脉，只以两边小河小滨插入，或低田低地中，有一段高起处证之。河界田，而田之阔大处是横，滨界田，而田之狭长处是纵，小滨横生处是横，直生处是纵，未分小滨之前是横，已分小滨之后是纵，小河倏而横流，小滨忽而直生，忽而横生，低田低地，亦如是者，都是借纵为横，借横为纵也，总之纵者中尊自主，横者侧体顾人，纵如菜台花心，横如菜叶花瓣，菜叶花瓣，为护其心，枝脚缠护，因卫其主，横者是开为合之机，合者是收成纵之局，故有纵不可无横，有横不可无纵，有纵无横者，即无盖护，有横无纵者，何以成龙，然亦有等龙身，在大江大河之中，或隔十余里，或隔一二里，有圬田浮于水面，如鸥鹭之浴波，或如珪如壁，大小长短相间断续而来，此以小而直长者为纵，大而横阔者为横，察其到头，定有真止，故龙穴皆纵中之事，砂水皆横中之事（龙脉虽多曲折，总居中而贯穴，砂水即有直长，皆在龙穴两旁分肴）。

收 放

收者，束细咽喉也，龙身行度处，以之定峡，到头一节，以之观入首，即所谓束气也。平洋无脊脉可凭，全在收处察其真假，证其来源，放者开枝脚也，帐盖之大小，缠护之短长，均于此定之，大龙有大收大放，盖帐关峡是也，小龙只小收小放，个子蜂腰是也，收放愈多则愈有势，愈大则愈张扬，盖收者如火筒风箱，小其窍而气方健，放者如瓜藤果木，茂其枝而本自大也，然非两边技水插入，不见其收，非两边枝水分开，不见其放（插入言枝水，自干水生入分开言，两水自龙身分开如个字，二者其义一也）。或一边枝水插入，一边无枝水分开，即是边有边无，或一边枝水插入，一边分了数段，方有枝水分开，如不对节之草者，即为参差不齐（此指直龙而言，如横龙旋转者，不以此论），非真收真放也，收放真者，大略与山龙过峡相同，但山龙之起伏高显然可见，平洋之起伏低，殊难识认，总以两边枝水插入为凭，因收处而见其放，放处而见其收也。至龙身行度处，高山以特起为少祖，平洋以特收为少祖，故穴后之收放，比后龙更为紧要，但后龙开帐过峡，有两边枝水插入者，或一边枝水插入，一边但有低田为界者，亦以帐峡论，不过力量稍轻，若在穴后一节，两边枝水插入，固为束气，亦有一边有枝水，一边但有低田低地为界，或两边俱是低田低地，中间高起一段，亦为束气之真（大坂平田两边无枝水插入，又无高低束气之形，宜飞边吊角而插，盖近穴虽无束气，其气必有分水之峡也，然飞边须边上展开堂局，吊角须角上动而有情，即四面有水，甚遥不拘，方圆大坂，中间插进一渎，而弯抱者，亦有结作，若边角俱无，穴情中间又无漕水插入，但得微微起伏有唇口堂砂，殆如隐面山龙，精神藏而不露，不可以无明水而弃之）。其收放之极大者，两边护砂，有金箱玉印，日月旗鼓，琴笔剑笏仓库诸形，或拱龙峡，或护穴场，文具应文，武器应武，堆钱仓库主富，琴鼠凤鹤主仙，形吉者吉，形凶者凶，吉形穴中见之吉，不见犹奇，脊脉之龙，其形多连于本身，或见于低田低地，或见于高田高地，平薄之龙，每于隔河隔滨见之，或见于水面，或见于平田平地，总以向我有情者吉，无情反背者凶。

行 止

平洋少骑龙斩关之穴者何，盖平洋以水行证龙行，以水止证龙止，不若山龙有形局可借者比，故曰：到头水聚方能止，水若无收气远奔，然此亦就大合之内有小合者言；若直临大水交襟之处（此大合水处），形必渐小，缠护必短缩，钳局面必不开，以为尽龙而收之，必致衰败。杨公曰：寻到山穷水尽时，地作茅丛容易弃。故须倒寻转去，看有一股下砂小水缠绕处，只收一边之水，或横开钳局，或倒挂金钩，方是真止，平洋龙之横结多，而直结少者，亦形势使然也，口议曰：二水夹出莫当前，宜向左边或右边，神仙倒仗宜横作，下手虽空也进田。又曰：二水夹出莫当中，中心水去十分凶，翻身作向朝来脉，发福绵绵为坐空（二诗前一首申明上文莫开钳局之义，穴宜横作。后一首申明上文倒挂金钩之意，穴宜逆挂）。故大水未合而小水合，得下关水来缠绕者，定有真止，大水合而内无小水缠绕者，不得为止也。若逆水之龙，其来处原是两水夹送顺行，或而翻身逆朝来水（界龙之水流东，界穴之水亦流东，为顺局，若界龙水流东，而界穴水流西为逆局，如龙身顺行有漕插入为后托与逆结同）。雕逆转处最多，不过数节，而其内边小界水，与逆转之龙势相迎，方有真止（如外边龙势左旋，内边枝缝水右旋，方见内界之合，龙右旋者倒推），如内边小界水，仍随龙顺行，必是砂体。经云：顺水直冲而逆回结穴，方知体段之真，逆水真冲而合襟在后，断是虚花之地，此之谓也（平洋坐空朝满，须得低田低地，为明堂，前有明堂，后有束气自有钳口、下砂以证，内界小水环绕，若合襟穴后内无界穴之水，何以成穴，即如裹头水为凶者，亦因内无小水环绕之故）。小界中者，即枝缝中水，故又名枝缝水。

分 合

　　平洋分合之大小真假，何以证之？曰：不拘江河溪流，与龙之枝脚缠护，俱夹收在内者，是大分合（此分指分龙处，合指大合水处是也），即界龙之水，枝脚缠护之内，或低田低地，或小沟小滨，两边夹来，先分后合，以界脉入穴者是小分合（此分指行龙处，合指缠护外水合处），即界脉之水，入首之处，分开枝水，使咽喉束细，而脉清气健（此穴后分水），到穴之处，逆绕下关，使堂局紧收，而脉止气聚（此穴前水合），是真分合，即成龙成穴之水（有真分合可证龙穴俱真，故曰：成龙成穴之水）。有大分合无小分合，是假龙，有小分合，无真分合，是假穴。故真分合，更不可少（以上言水之分合证龙穴也）。平田旁舒两翼，层层湧来，俱有向前之势者，亦是分，圆唇中间弹出，两角收上，如月魄之倒覆转者，亦是合，使无层层扑来之势，何以见其龙之分而行，若无倒收之圆唇，何以证其气之止而水之合，昔人谓桃花滚滚非真穴，又谓：真气之止，不待临流，而气已先收，皆指此也（以上言砂之分合证龙穴也），盖平田有行龙之象，即有分而无合，圆唇有倒收之形，即有合而气止，况圆唇而为穴之余气，可验生气之有无，有生气吉，则气有余而唇吐，无气则无唇，然有圆唇之合，又不可无本身两砂兜抱其唇，否则内界有合，内堂何能聚，必有大界水扣肋割脚之害，故乘脊者，要钳口兜其唇（有钳口即是两砂兜抱，可证贴穴小水分合），看水绕者，须内界绕其唇（有内界分合，即是微砂环抱），以砂内必有水（承钳口兜其唇言），水外必有砂也（承内界绕其唇言）。故砂水之合，圆唇之合，缺一不可。 

三分三合水

附图

　　上图（三分三合水图）界龙水，两边如八字分开，是第一分，外明堂是第三合，即大分合也，界脉水八字分开，是第二分，中明堂是第二合，即小分合也，贴穴小水，亦如八字，是第三分，内明堂，是第一合，即真分合之水。赖公曰：大地有三分三水，中地二分二合，小地惟贴穴一重分合水而已（指界穴小水言）。 

按：平洋顺龙结，而有脊脉者，官坐高乘气，而插当以前图为式，若顺龙横结逆结，穴后与左右宜低，所以见本身之高且低，则有水以证水，外有砂环抱，其取短漕冲昭者，亦是此意，至穴前虽宜向高，但须明堂低聚，堂外砂高为吉，若前无明堂，不成穴矣。

向 背

脊脉之龙，看砂之向背为主，而水之向背，自在其中，平薄之龙，看水之向背为主，而砂之向背，自在其中，然砂之向背，又在开口之有无真假，见水之向背，又在大水内小水外有无绕抱之砂见之（平洋正宗云：平洋点穴全在配砂，配得砂来便用得水）。盖平洋有以低田低地作堂作界者，堂界之外，必有高起之砂，可辨其向背，如四面之砂，皆外背内面而相向者，是真口而气聚（真口两砂或长短不齐，须下砂长而外背内面抱唇逆上，方得明堂气聚，如下砂逆转作案，上砂只要面来向穴，略短无妨，上砂顺转作案，得下砂逆上拦住，上砂不使顺窜为吉，两砂均匀者穴居干中，边长边短收先到之砂与山龙铙灭挨弃法同，然逆局不以顺砂为嫌，故平洋犹贵认龙，认龙之法，以水作地看，以地作山看，更以大界水定来龙，小界水看入首，故宽眼界，细心理会则顺逆自无遁形。盖水所以界龙脉龙身顺逆，惟水可凭，若便以水为龙，不明认龙之法，毕竟似是而葬，古人以眼倒星辰竖起看者，即此意也），设有一面反背者，是假口而气散（砂背水亦反也），无口则更无砂可辨，其向背而气亦散（此承看砂之向背言），大水内有小水界开，方有小水交合，可辨其水之向背，如下手边之小水，左转来向，上手边之来水，右转来向，是水绕而气聚（水绕即是砂抱），若下手边之小水，当逆向右边者而反顺行（向左而去），上手边之来水，当趋向左边，与下手左转砂水相逆者，而反趋右，是水不向不绕而气散，大水之内，无小水界开而相合，则更无水可别其向背，而气亦散矣（此承看水之向背言），故内无开口之砂小水环绕相向者，此外虽有砂水相向，总无益也（此申明外有大水内无小水环绕之病，盖小水两边环抱方为开口之证，据其一边小水湾环，一边得低田低地为界，亦是开口，若此有一边小水而直硬者，外有砂水相向亦假）。

图说明：

曲缕钩转结构易晓，若顶来气而对圆唇，则水城 头，左右无砂，不成穴矣，此则开斧撞乘，后水湾环，前水曲出，两砂交锁有情吉。

敛 割

或曰：山龙忌敛割，平洋亦忌否？曰：大界水之内，无小水界开，与无钳口之分，即是敛也，到头之处，无砂水真分，圆唇之前，无砂水真合，即是割也，盖无分即敛，敛即必割，敛于入穴之处，水即冲身，敛于两背之间，水即割臂，敛于穴前，水即割脚，故大口之内，有小口分合，大水之内，有小水分合者，方无冲割之患，大水分合，是大口，小水分合，钳局分合，故大水之内，须寻小水，大口之内须寻小口（此数语包括平洋诸书认穴之法）。

仰 覆

或曰：山龙忌覆喜仰，平地亦然否？曰：仰属阳，覆属阴，山龙是阴体，当于覆中取仰，故突出处以平为贵。平洋是阳体宜于仰中取覆，故平中以突为奇，然在阴砂开口之中，隐隐如没牛吹气，盏内浮酥，泥中隐鳖者，方不患覆（即微突顶之意）如突大而显者，必须开微薄之面，吐平仰之唇（自突大插坦之意，此指在阴砂开口之中而言），与山龙喜仰忌覆同，若不在阴砂开口之中，又当自开钳局，出唇吐气方可，水乡之府县基，水涨时衙宇阶陂俱没，而正堂水不没者，则至高之处为正穴，低洼之所，必无气脉，故平洋圆胖肥，仰而高于众处者，为气之所聚，城市村落皆然，此即平中取突也，开口之阳基穴，在掌心低处，两边有高砂作护，此即阴砂开口，取微薄之面，平仰之唇也。

枝干大小

    辨平洋龙枝干，在分水处（此即分龙处而言），与合水之处（此指大合水处而言），两边水源俱长大者是干，短小者是枝，一边长大，一边短小者，亦是枝，水源长大，而大合水在数十里，或十余里者，是干水源短小，而大合水在数里，或一二里者，是枝。欲知水源短长，则以两边大界水广狭定之，广阔者水源长，狭小者水源短，长而不广阔，虽干龙而力薄，短而广阔，虽枝龙而力厚。至小枝龙，或一边溪水，一边田源水夹送，或两边俱是小水夹送，会合穴前左右，此辨枝干法也。大干大枝，穷尽处必不结地，惟脱出至小之枝，每在尽融结（大干龙大枝尽处，即是大合水交襟之所，故不结也，若脱出小枝近双小水，以大干大枝余气作护者，仍有融结），枝龙不纳干水，干龙亦以不见大水为佳也，若干龙至将尽处，枝龙傍大水边在肠内（大水小水缠绕之内），收纳界水，而不见大水者力大，如局面开阔而向大水者，必须小界水（即界脉水），来路远内水（即界穴水），缠绕有情，明堂容聚，余气铺张，前砂拦水，穴间只见一线湾环，或如镜圆静照为妙，如面前直见汪洋，定不成地，故地在腹中者，十有八九，在大水边者，十之一二，在大水边而见大水者，百中一二。惟龙长力大之阳基，局势相当，方可直临大水，盖阳基宜铺尽（即开拓之意），不同阴地宜收聚也，然亦须小界分开（小界分开即是入脉之处），束气明白方真（后有束气，前有真结），有等枝龙之水（来源短水者是），因低洼而聚为湖池，其间亦有取裁，但不可太近，亦不可别无小水缠绕，恐有荡胸泼面割脚空亡之患，设无小界水分开，被大界水贴身为割肋（贴身者大界水贴脉直行，此言穴后无分）。无内明堂聚气，被横水扣唇为割脚（无内明堂，即是无钳口，扣唇者，水贴唇前，此言穴前无合），断不成地，池湖旷荡，无近案拦砂，穴小水大，亦为空亡，若辨平洋之大小，去山未远，有脊脉可寻者，宜溯其来历，亦以两边大界水长短阔狭定之，去山甚远之平洋龙，众水交流，无脊脉可见者，只以交会水多寡大小出口处，关锁疏密定之。总之帐峡缠护多，占地步广者地大，单砂单水，缠护少者地小，至于偏全聚散，山龙平地相同，不必复论。

渡 劫

    或曰：龙有遇水而止，有渡水而过，又有所谓水劫者，何以辨之？曰：龙未到横水（如龙脉自西过东，大河自南流北，故曰：横水），而界水合于田中，即因水合而止，龙已到横水，而横水水底无石骨硬土，彼岸无分水脊脉，则遇横水而止，如龙已到横水边，或将到横水边，而田间两边界水，分落河中，水底有石骨硬土，中浅旁深，彼岸有分水脊脉，则渡横水而过。故曰：龙过千江不过一堂。一堂者，小界水合于田中也，若河中虽有石骨硬土，彼岸虽有分水脊脉，而彼岸田水，不随龙势前行，反倒流入过龙河中，此两岸龙脚相连，非渡水也（如龙脉从西岸穿过横河渡到东岸，东岸田水宜随龙东行若反流入横河，则两岸俱是龙脚，非渡水之龙），但龙只渡横流，不渡直流，如大水自西向东，直流两岸，小水俱自南向北，或俱自北向南者，龙能渡水（大水自西向东，龙脉从南岸渡过北岸者，两岸小水俱宜自南向北，龙脉从北岸渡过南岸者，两岸小水俱宜自北向南，句宜活看）。若两岸小水，亦自西向东，水底即有石骨硬土，亦是两边龙脚，非渡水也，龙能渡大江大河，不能渡山谷之小溪小涧，即溪涧石骨连片，或如一块生成，亦是两边龙脚相连，并非渡水，故云：平洋有两江之脉，山谷无过渡之龙（跌断过脉处，不可例论，此节当与前卷论崩洪峡一节参看）。

或曰：有生成横水，以界龙脉，有开掘河道，以断龙脉，年深日久，何以别之？曰：水倒过一边合流而去者，生成之何也，逆龙之水直流，而横河之流，可左可右者，开成之河也，生成者，能界龙脉，开成者，不能界龙脉也，生成之河，犹能过者，渡水之龙也。开成之河，而龙亦能过者，伤其面而不伤其体也。 

    然则开河断脉，亦有害乎？曰：脉之阔大处无妨，狭小处有害，离穴数里外者害小，在数里内者害大，未插而断害灭，已穴而断害速。所谓水劫者，应有脊脉处（去山未远，平洋跌断过脉处，宜有脊脉），而无脊脉，左水可过右，右水可过左也，江河流通，与开掘河沟而水过者，均不为劫，大水淹没龙脊而流通者，亦不为劫，惟跌断处无微高脊脉，而水可左可右者，方谓之劫。故跌断处微微脊脉，断不可少。平洋亦有玉湖、玉池、天池诸峡（详前卷山龙论峡篇），四时澄清不涸者，前途定有吉穴。 

附说明：

古有迎龙送龙浜之说，大略与山龙过峡迎送砂相同，如龙脉自西岸渡过东岸，西岸两滨水流入横河，东岸两浜，虽亦流入河中，但其内边田水，随龙东去，此系渡水之峡，非龙脚相连。

龙体穴形

    平洋亦有星辰、龙格、体势、穴形，星辰者，平洋之五星九星，所谓波浪水、滚滚浪金、半月金、倒地木、曲尺木、浮脾木、棋盘土、柿蒂土、铺毡土、砖角土、暗火开红、落地金钱是也，龙格者，三台、五脑、九脑、丁字、玉字、玉尺芦鞭、金蛇过水、曲水之玄、单独芍药、蒹葭杨柳等格是也，体势者，龙蛇鱼鳖，晒锦铺茵，或如蛛丝之经行、瓜藤之延续、鸥凫之浮沉、藕丝之牵带、田塍层叠、如波浪之涌来（平洋正宗云：广坂之中四畔水绕，内看田塍动气。有三法：一曰：拱来形如初月，两角向下层叠，横来见直塍之所结穴。二曰：收来亦如初月，两角向上势如叠浪，至方坂动而将静处结穴。三曰：鱼鳞盛如水裂绞状，中有高低至关口处结，或结于方正之所者也）。培缕纷纭（平洋墩阜行龙亦要开肩出面结穴，宜开钳口或旁砂环抱为吉，为用之法坐实向虚与山法同），如风雨之递至，此皆气行地中，故能涌起而成形成势也，其自平洋涌起于低田面之高田高地，必原气脉如江浙水乡之平洋，涌起于水面之上平田地，得尺许高田高地，即气脉也，然气每生在细小处见之，若一片散阔虽有高田高地无益，故入首贵乎束气（此论体势来昧平论入首），入首有高平二体，其与来脉相等者为平，得内界分明，贴身砂头虽不涌起，而本身是高特之阜，亦为真结（此阳来阴受之体，虽贴身无显明之砂，既得内界分明，自有阴砂环抱）。不然，虽有来势而无特起星辰，又无贴身界合，玉尺经云：一片顽皮，将奚取证，入首比来脉处高数尺数寸为高，亦须贴身界合分明，阴砂包裹（此阴来阳受之体，有阴砂环抱方有贴身界合），不然，非他山之用神，即星散之墩阜。雪心赋曰：滚浪桃花，随风柳絮，多是无蒂无根，未必有形有气。此之谓也。盖地形有高有低，砂水有偏胜，脊脉高起之处，砂显而水隐，故论砂之开口，在微茫之界合（承入首比来脉高起一段言），脊脉隐伏之处，水显而砂隐，故水之缠绕于平薄，而开口之形，自在其中（承入首与来脉相等一段言，以下论龙穴形体）。取开口之形者，以砂为主，以水为客，砂胜者开口之形多，如蜈蚣、虾蟹之形，不下数十，水胜者开口之形少，如出水莲花、泊岸浮脾、逆水砂洲，三者可以尽之。然开口之象有四焉，如旁分两股为砂，中含低田低地为堂者，是太阳作蜈蚣虾蟹、金盆钓钩、玉带虹腰、新月合角等形，皆太阳之象也（阴开裹阳为太阳）。旁分两砂，中出一脉，两边界水之外，有钳口者是太阴（中有出脉两边小水界脉而下，钳砂在外界水在内，故曰：界水之外有钳口），作落花浮水，乌鸦伏地，丹凤衔书，黄蛇出洞，仙虾翘首，龟鳖气背，结网蜘蛛，匣中宝剑诸形，皆太阴之象也（而金裹阴为太阴，钳口内龙脉微高而牵连者皆是），太阳开口阔大，起微突于中心者，是少阴，作盏内浮酥，金盆献果，匣内藏桃，釜中煮蛋，龟鳖浮沉，仙虾窥珠等形，皆少阴之象也（太阳开口阔大，中间起突者为少阴，即一块平田较四面微高者亦是），太阴形体丰厚，开微窝于当中者，是少阳，作鸡心口螺靥口仰掌鸡窝，皆少阳之象也（太阴开微窝薄者为少阳，凡突大而显者，开微薄之面吐平仰之辰，俱是），推而广之，出水莲花，泊岸浮脾，是太阴之体，逆水砂洲，是少阴之体，古人论形，因其似穴之口而取之，今人论形，忘其取形之意，则失之远矣（以因开而论唇，因唇口而论堂砂穴形真伪，皆于此辨）。开口者，无形亦真，不开口者，有形亦假，总以砂之钳局，作水之缠绕，以水之缠绕，作砂之钳局（有缠绕之水，即为钳局之砂），均为有口，理归于一也，有口更须论唇，阳口无唇是空口（纯阳散漫），阴口无唇是死面（纯阴裹煞）。有唇还须论砂，无两砂兜抱其唇，则明堂不成，界水不合（无明堂贴穴，穴小水不能会合），有砂然后成堂（两砂环抱之正即是明堂），有堂然后成口，有口不可无唇，故唇口堂砂，不论何形，皆不可少，但直开之口，易晓，横开倒开侧开之口难明，有出脉而随阴口者易晓，无出脉而开阳口者难明，当何以辨之（以下论阳口），脉直来而直结，如蜈蚣盘钳之口者，为直口，脉直来而横结，以来去之身两边相掬为龙虎，如虹腰牛轭之横湾，如玉带瓜藤之颗节者，为横口，脉直来而侧结，亦以来去之身两边相掬为龙虎，如新月稍微窟处，如侧掌之食指节处者，为侧口，脉直来而倒结，以钩转之势为龙虎，如钓钩金钩钩刀之口者，为倒口，山之钩转者，非后有真背不可，平地之勾转者，只要后有微顶，前有薄唇，明堂背后，拖出无妨（山龙横开、倒开、顺开之口，后无鬼乐，必须背辞出，平洋穴后拖出者，亦作鬼论，但面面来转向者佳）。不论何口，只要看其唇之圆处，堂之聚处为主。阳口左旋者，气必略偏右，右旋者，气必略偏左，阴口亦然（此概论阴开裹阳，阳开裹阴之口，以下分论四象葬法）。太阳之口，唇气内含，水胎而葬（胎即毬，注详乳突窝钳篇），少阳之口，唇吐口外，穴在窝下（太阳唇气短缩，故宜承胎，少阳唇气外吐，故宜插窝）。太阴之口，吐气为主，薄处堪亲（厚多取薄），少阴之口，一突为奇，微顶可盖（平中微浮，可作盖穴，若突大宜插顶前微靥处）。若平地之窝，唇吐口外者，不论口之大小，居中气聚（此即少阳之口，宜打窝之中者，以唇吐而脉隐也），金盆无口亦然（此即少阴之体，宜插突之中者，以气聚而脉旺也，紫囊斋云：金盆形在，在有之四围高而水无出处，四时澄清不涸者吉），倘穿凿失踪，不可以四象定者，后以束气为证，前以明堂聚处为凭，而消息之，庶几不差矣。

上图山洋略同，可以参看，盖山龙平地，虽属两途，而阴阳相济，归于一致，如太阳之象，阳之极也。阳多取阴，插顶前微靥处，与山龙横开钳口，无出脉垂下担贴脊而插者相同。太阴之象，阴之极也，阴多取阳，宜亲薄口，与山龙两边龙虎掬抱中垂乳突之形，在簷下平处，插葬者亦相同。太阳变少阴，是阳动而生阴，即山龙无显脉之深，大窝钳宜认阳脉，而插于水平脐结之处。太阴变少阳，乃阴动而生阳，即山龙乳突开口，唇气外铺，宜插窝下之穴法，口有四象，形变多般，一阳三反，总不外乎阳来阴受，阴来阳受，阳多求阴，阴多求阳之理，平洋如此，山龙亦然。

脊脉水绕

平洋方城不同，形体亦异，不先辨明法无所施，今约为二（即乘脊脉者看水绕二法），以概其余。陕、汴、齐、鲁之平洋，得西北地土高厚之气，与各方去山未远之平洋，得山脉未尽变之气，故以低田为坛垛，而龙脉行于其上，如瓜藤蔓延，以高田高地，为龙为砂，低田低地，为堂为界，穴后两边低田低地，如八字头之插入，据为束气，亦有以水浜为内界束气者（近穴界入脉之水，故曰：内界），必有界龙之水在缠护砂水之外（界龙水在界入脉水之后，故在缠护砂水之外），此平洋尚带冈阜之体，廖公所谓：平洋乘脊气是也（此节论去山未远平洋，以脊脉证行龙），江浙水乡平洋，东南地势果薄，去山甚远，冈体甚无者，故以水为坛垛，而龙脉行于其上，如脾浮水面，其平田平地，即为龙为砂，小河小浜，为缠为界穴，穴后两边小浜，如八字头之插入为束气，亦有以低田为内界束气者，界龙之水，在缠护砂水之外，此平洋脊脉，隐伏难寻。杨公所谓平洋有水绕是也（此节论去山已远平洋，以水绕证龙脉），应有脊脉处（此指去山未远，宜乘脊脉而言），而无尺寸之脊脉，必无钳口明堂，虽有砂水，勿为所惑，不能起脊脉处（此指去山已远，水绕平荡而言），而能有已寸之脊脉，即高一寸为山，再得水缠绕更为有据，乘脊气者，非不必以水绕证钳局，而可凭不独水绕，因体以见用也（脊脉为体，水绕为用），水绕者，非不必求脊脉于平薄，而可凭不惟脊脉，因用以推体也（此节论乘脊脉者，以钳局证水绕，脊水绕者，曰：水绕证脊脉。以下二节论穴）。谓之乘者，乘于阴开裹阳，阳开裹阴之口中也，阴开裹阳者，复以脊脉尽处为顶（脊脉尽处，必然微矬，故能见顶），旁分两股为砂，前吐薄口为唇，中含低田低地为堂穴，水不分两边，但团聚于口内为雌雄，内结如蜈蚣之钳，即所谓叉口、禾锹口也，阳开裹阴者，旁分两砂，中出一段，以脊脉微高为顶，以薄唇吐出为面，两旁有微分水痕水外者，微高钳局（界水在内，钳局在外），其水自穴旁分开，而合于唇下，为雌雄外结（雌雄内结外结，注详乳突窝钳篇），如莲花之心，即所谓三叉口合角口也，然亦有太少之象焉（前篇四象兼论龙穴，惟此论穴开口之象），阴开裹阳，是太阳，其开口阔大，中起微突者，是少阴，阳开裹阴，是太阴，其脉体丰厚，中开微窝者，是少阳（详龙体穴形篇），如此穴情，方为的确，明堂方真（有真曰方有明堂）。不然，虽有脊脉何为（此节论乘脊脉者，以钳口形象证穴，若但有脊脉而无钳口亦相真雌），谓之绕者，不禾之内，要小水回环，下砂之外，要活水环绕也，盖大水众所共依，小水穴所独受，小浜界开龙砂之水，活水界真龙脉之水，故大水内有小水缠绕，气水界而穴方真，下砂外有活水阳朝，龙方止而局方紧，然亦有雌雄之辨焉（龙水之合）左旋龙，其性情必趋向右，须右旋水，性情趋向左境者配之，与本身下关砂相逆，共绕下砂外会大合水而去（界龙水），右旋龙，其性情必趋向左，须左旋水，性情趋向右者配之，与本身下关砂水相逆，共绕下砂，外会大合水而去，如是相媾，方谓之绕，不然水倒龙去（如龙右旋，水亦右旋是也），为不媾不绕，虽有水合何为（此节论水绕者，以龙水配合证穴，若山有小水之合而龙水不交者，终假），有等去山未远，河多阔漾，渡水亦多，脊脉在尺寸之间，其内界多是小浜者，得两小浜左右环抱，界成龙虎，浜头插入，据为束气，龙左旋者，自然右浜缠过玄武，龙右旋者，自然左浜缠过玄武，方无流水冲顶之患（此是浜底缠过玄武水会穴前，非水往穴后流去），外面又有活水朝绕，如出水莲花形者，不必本身有开口钳口局，自有真结，然脊脉微高，断不可少（此节论近山平洋，有水绕者不可无脊脉），有等去山甚远，多高田高地，渡水有亦脊脉，可见其内界多是低地低田者，有低田低地，为束气为明堂，高田高地，为拦砂为钳段者，不必本身有明水缠绕，亦成美地（到头一节，以低田低地为束气，即有界入穴之水，宜前有拦砂钳口，可证小水会合，故不必明水缠绕），然大水会合，亦宜不可无（大水指界龙，言丙内无明水，故须大水会合，以证龙，此节宜论山远平洋，虽有脊脉而无明水缠绕者，不可无大水会合）。夫平洋不可不开口，而水乡独不然，藏曰：大界内有小界界开大水内有小水缠绕，则大水之内，有砂可知，其形如出水莲花者，与阳开裹阴之口何异（即太阴之体），然则泊岸浮脾，与逆水沙洲二格，亦有缠绕之口欤？曰：二者皆在四水交会之内（界脉水两边分来界穴水，亦两边分来均至穴前，左右会合，故曰：四水交会），泊岸浮脾，大水绕下砂，龙脉牵连不断，逆水砂洲，大水绕玄武（水绕穴后，仍于穴前会合），龙脉渡水而来，自有缠护，圬田与回转余枝，皆透入水中，而星列于四面界脉之水，必在缠护圬田，与回转余枝之外，界穴之水，必有缠护圬田，与回转余枝之内（外内者，背面之意，言界脉水在缠护砂之背，如界穴水任缠护砂之内面也），其中各自有条，非无分别，只于水涨时，散粗糠于上流，其内分合之形自见（此缘穴形须着足力细细体会），不然，穴星何以见其中尊自主，而四面隔缠圬田如鱼如禽如井田者，又何以见其外背内面相向有情，流水何能不冲其身耶。惟水绕可证其砂，以侧水不冲穴，而见其中尊自主也，于此权之，泊岸浮脾，是太阴之体其隔水缠护圬田，如井田之形者，与中出土脉旁分两砂之钳局何殊，逆水砂洲是少阴之体，其四面缠护圬田，如禽鱼之形者，与太阳开口阔大中起微突之钳局何殊，但太阴少阴之口砂，膀者尽连地面，头露于堂界之内，此二者则在四水交会处，内外看之证其钳局，为少异耳。故曰：平洋不开口，神仙难下手，平地水乡，其理一也（此节论水乡开口，申明水绕，即有钳局之意），乘脊脉者，即枕毬簷之意，亦阳来阴受，阴来阳受之意，得有真口穴情方的，以开口为主脊脉为客也，看水绕者，即先看下臂之意，亦即论龙虎之意，故曰：无龙要水缠，左畔无虎要水绕，右边山之龙虎，乃取开口之形，平洋水绕证钳局，亦取开口之形，以开口为主，水绕为客也，故不论高山平地，总以开口为贵，但其口有高低隐显大小阴阳之不同（此篇大旨乘脊脉，若不可无水绕，看水绕者，不可无脊脉，而乘脊脉不宜孤阴纯阳之独求，看水绕终须大水小水之相接，以见阴阳相济方成配偶，更以局证水绕，水绕证钳局，发明开口之义，殊为的当）。

平洋低田

    或曰：去山已远之平洋，无脊脉之平田，亦可用水绕之法否？曰：江浙水乡，非无脊脉，但地势卑薄，穿渡复多脊脉低伏而不见，故看水绕以证脊脉，所以无论低田水乡，凡大势皆低者，内有微高之处，即为龙脊，只要收放向背分明钳口唇堂可证，不以有水浸没而弃之。杨公曰：水退同乾地力是也。若去山未远之平地平田，原有脊脉可寻，其间若无脊脉必是无龙虚假之地，纵有水绕，误插必败。
 
