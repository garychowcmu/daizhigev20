
　　大六壬指南
　　
　　<明>陈公献程起鸾庄公远
　　目录
　　卷一注释心印赋
　　卷二注释指掌赋
　　卷三六壬会纂占验指南
　　卷四大六壬神煞指南
　　序
　　余初习制举业，先大人谕以八股，投时美技也。然而窥天人奥、存帝王师，非异书不为功。每有奇闻，辄欣赏之。以故阅九流陈言，间废寝食。一日读三式帙，知自九天玄女，为灭蚩尤授之轩辕，内六壬更饶繁剧，非九年面壁，莫竟其源。食精蕴可以养性全身，吐余绪可以料敌知胜，上六千百年问，周有子牙，越有少伯，汉有子房，三国迄今，仅蜀孔明青田而已。岂寻常章句之士，随处不立人哉！崇祯甲申，督师史元辅羽檄徵余，再及而应，置之礼贤前席，题授中州司理，取道淮阴，得逅陈子公献。印证所学，相叹伯乐不常有也。公献以维扬将家子，自祖父及昆季，文苑武虎，著声海内，又生而膂勇，耽习奇技，《太公》、《阴符》诸篇以及黄老之术，了然胸次。向请缨于大司马王霁宇先生，出门上书屯田，见知受任，劳有成效。忽为谗阻，功志未竟，识者惜之。潜究六壬，寒暑不辍，访学燕京，与涂松亭、何半鹤二公齐名。由是冠盖问奇者，日无虚晷，纵口而谈，无不翩翩奇中。好事者为嘉赏，分类纂编，摘计百数有奇，乞以尽事之概。外《心印赋》、《指掌赋》为之注解，更历试诸经，成《会纂》一册，并付剞劂，以广其传，加阅《心镜》、《毕法》、《互变》、《中黄》，约而可徵，管而能远，指南捷径，无踰于此。此盖迷津之筏，夜行之炬也。精而研之，理入牛毛，响应桴鼓。又奚必泛求诸篇。以滋惑也耶？特为首引。
　　今上元仲夏谷旦，南州吾弟周元曙龙隨氏题于邗之甓湖社。
　　
　　世之谈壬式者，靡不自矜神哲，口吐长河，肤征其应验，不能无相左焉！余潜心此术几二十载，恒叹其奥妙难穷。虽占断之后，颇有奇中，每以未获异人指点为歉。凡君子至斯，未尝不造庭相谒，叩其所长。庚寅仲春，因访公献陈君于邗上。公献纵口而谈，悉本于理，及考其事，应如左券。然洵当世之管郭，后起之李袁詹欤！因语之曰：与其藏之匮中，无宁悬之国门乎？公献曰唯唯。爰简占验百余条，与所作之分门会纂，播诸梨枣。其所增注先贤之《心印》、《指掌》二赋，易知简能。及公远庄君所著之《神煞图位》，辟讹定误，皆指南捷径。仍因合并付梓，公诸同好，亦吉凶同患之遗意云尔。噫！斯道久湮，绝学难继，神而明之，存乎其人矣。
　　顺治壬辰阳月，新安程起鸾翔云氏，题于白下之崇德堂。
　　
　　卷一
　　大六壬心印赋
　　六壬如人，先明日辰。
　　○六壬运式先以日辰为根本也。日尊故曰天干，辰卑故曰地支；亥子丑应于北方，寅卯辰应于东方，巳午未应于南方，申酉戌应于西方，即地盘也。天干者甲乙东方木，丙丁南方火，戊己中央土，庚辛西方金，壬癸北方水。入式之法：甲课在寅乙课在辰，丙戊课在巳，丁己课在未，庚课在申，辛课在戌，壬课在亥，癸课在丑。而不居卯午酉子者，以正位不敢当，故阳干居禄神所在，而阴干居禄神前一位也。以月将加占时之上，
　　○月将即日宿太阳也。正月雨水后日躔娵訾之次入亥宫，乃登明将也；二月春分后日躔降娄之次入戌宫，乃河魁将也；三月谷雨后日躔大梁之次入酉宫，乃从魁将也；四月小满后日躔实沈之次入申宫，乃传送将也；五月夏至后日躔鹑首之次入未宫，乃小吉将也；六月大暑后日躔鹑火之次入午宫，乃胜光将也；七月处暑后日躔鹑尾之次入巳宫，乃太乙将也；八月秋分后日躔寿星之次入辰宫，乃天罡将也；九月霜降后日躔大火之次入卯宫，乃太冲将也；十月小雪后日躔析木之次入寅宫，乃功曹将也；十一月冬至后日躔星纪之次入丑宫，乃大吉将也；十二月大寒后日躔玄枵之次入子宫，乃神后将也。每以此值月之将而加来人所占之正时上顺布十二宫辰，即天盘也。假令正月雨水后日躔娵訾乃亥将登明也，如午时则用亥加午，子加未，顺行十二辰是也。视阴阳为四课之分。
　　○天干阳也，干上得者曰日，干上阳神为第一课，乃阳中之阳也；地支阴也，支上得者曰辰，支上阳神为第三课，乃阴中之阳也；干上阴神为第二课，乃阳中之阴也；支上阴神为第四课，乃阴中之阴也。夫月将加时则无极而太极也；加时而有天盘动而生阳，地盘静而生阴，乃太极生两仪也。至于干支分而四课布，非两仪生四象乎！故曰：一阴一阳之谓道，阴阳不测之谓神。贼克为初用之始，相因作中末之身。
　　○四课即布则八卦生矣。四课阴阳既具，须求三传以为发用，则以四课上下审之。若有一下克其上神者，虽有二三之上克下不论矣，名曰重审课；若四课中并无下克，唯一上神克下，取而用之名曰元首课。重审者重复审详也，元首者别无下克而亭亭然有首出庶物之象也。俱以所得发用为初传，以初传地盘上所乘者为中传，以中传地盘上所乘者为末传，故曰相因也。克多比用、涉害。
　　○重审不过一下贼，若四课中有二三四下贼者非审矣；元首不过一上克，若四课中有二三四上克者非首矣。上克下曰克，下克上曰贼。今贼克纷纷，则以甲丙戊庚壬为阳日，而用一子寅辰午申戌之神阳与阳比，虽二三阴勿论也；若乙丁己辛癸为阴日，而用一丑卯巳未酉亥之神阴与阴比，虽二三阳勿论也，故曰比用也。然又曰知一者何也？盖阳知用一阳爻而不知有阴也，阴知用一阴爻而不知有阳也。若夫阴日只知用一阴，今而有二阴三阴四阴（按：实际无三四阴这种情况）矣，阳日只用一阳，今而有二阳三阳四阳矣，则名之曰涉害课，先以寅申巳亥上乘之神为用，则涉之深而建名曰见机，盖有害者不可不见机，明若保身之义也。若孟神上无克贼则以子午卯酉上乘之神为用，此涉之浅而又名曰察微，盖见于明者不可不究其精微，履霜坚冰至之意也。其中末必如贼克之相因。无克是以遥嗔。
　　○若四课上下全不相克贼，则以日干为主而与第二、三、四课上神相对较之。若有一上神克日干者取以为用，名神遥克日，曰蒿矢课，以彼能遥伤于我而似矢也。何以蒿矢名之？盖上下相克，力勇而有贼克之称，斯遥远力绵，虽克而犹蒿而已。若无克日干者，则视日干遥克彼三上神矣。若有一上神被日干克者取以为用，名日遥克神，曰弹射课，以我能遥伤于彼而似射也。何以弹名之？盖亦因其射远力薄，取象于弹丸而已。如有二克或克二者，亦如比用之法。三传相因亦如贼克之法。夫昴星当俯仰于酉上，
　　○若四课既无克而复无遥，则为昴星矣。盖遥克力轻，取象于蒿取象于弹，况无遥克而独天地盘之酉金作用，其力尤轻之至，而应事则未免明之微矣，故以酉中之昴星为名，言其明之微，虽七星相聚，非至明之目不能辨也。阳日则取酉上所得之神为发用，有日将出而鸡鸣仰首之义也；阴日则取酉下所得之神为发用，有日将墓而虎视俯首之意也。阴则日作中传辰作末传，阳则辰作中传日作末传。不唯阴阳迭迁，而终有返本之象也。若别责取干支之合神。
　　○假如四课有首尾相同为三课者，有二三相同而为三课者，名曰不备，言四课不全，不完备也。其不备课中无贼克无遥克，不可以昴星取例。四课昴星，三课别责也。若阳日得之以天干之合位上乘者取为用神。合者，甲己、乙庚、丙辛、丁壬、戊癸相合也。干阳尚有动用之机也。若阴日得之以地支之三合前一位用之，而不用乘神，静之机也。三合前一位者，如巳酉丑、亥卯未，酉日用丑，丑日用巳，未日用亥是也。中末不问阴日阳日，并以干上所乘者为之。伏反以刑、冲为定。
　　○若诸神归于本位，如子加子、午加午之类，乃伏吟之象也。有克者取克，不过癸乙二干而已。无克者阳日自干上发传，阴日自辰上发传，迤逦三刑而为三传也。若初传值自刑则中传阳日用支、阴日用干，仍取刑为末传也。倘逢中传自刑者，末传以冲神为之矣。夫刑有三者：一字刑乃午刑午、辰刑辰、酉刑酉、亥刑亥，自刑也。二字刑乃卯刑子、子刑卯也。三字刑乃丑刑戌、戌刑未、未刑丑也；寅刑巳、巳刑申、申刑寅也。反吟乃子加午、卯加酉，十二神各临冲射之位也。克之少者重审、元首取之，多则知一涉害取之。三传初末相同而冲乎中传。若夫丁未、己未、辛未、丁丑、己丑、辛丑六课无克，乃名无依（无亲、井栏），以支神之井栏冲射上所得之神以为初用，而日支所乘为中传，日干所乘为末传。夫井栏者，丑冲未、巳冲亥也。（日支之马为用）八专以逆顺为真。
　　○若干支同处一位则四课中只得二课矣。有克仍从贼克、比用、涉害三法取用。无克不复取遥矣。盖遥远也，干支同位何远耶？只用八专之法而用之。阳日则顺从干上阳神得三而止；阴日则逆从支上阴神得三而止，是为发用也。中末二传概用干上所乘神为之。天乙居中，后六前五。
　　○天乙乃贵人也，此神居紫微垣之门，住持上帝征伐以行令于人间，应己丑之土，有止戈之武统驭十二神。在天门之前、地户之后则顺行；若居地户之前、天门之后则逆行。其神后有六位，乃天空、白虎、太常、玄武、太阴、天后也；前有五位，乃腾蛇、朱雀、六合、勾陈、青龙也。
　　
　　解纷（子）必嘱事于童仆，
　　升堂（丑）宜投书于公府。
　　凭几（寅）可谒见于家，
　　登车（卯）宜诉词于路。
　　巳午受贡兮君喜臣欢，
　　辰戌怀怒兮下忧上辱。
　　移途（申）则有求干之荣，
　　列席（未）则有酒筵之娱。
　　还绛宫（亥）坦然安居，
　　入私室（酉）不惶宁处。
　　但见腾蛇，惊疑扰乱。（不加戌亥）
　　掩目（亥）则无忧无患，
　　盘龟（丑）则祸消福善。
　　生角（寅）露齿（酉）祸福两途，
　　乘雾（巳）飞空（午）休祥不辩。
　　入林（未）兮锋不可砍，
　　坠水（子）兮从心无患。
　　当门（卯）而悬剑（申）总是成灾，
　　入冢（戌）而象龙（辰）并为释难。
　　朱雀南方文书可防。（不加酉戌亥子）
　　损羽（子）也自伤难逃，
　　掩面（丑）也动静得昌。
　　安巢（寅卯）兮迟滞沉溺，
　　投网（辰戌）兮乖错遗忘。
　　厉嘴（申）衔符（午）怪异经官语讼，
　　临坟（未）入水（亥）悲哀且在鸡窗。
　　官灾起盖因夜噪（酉），
　　音信至都缘昼翔（巳）。
　　粤有六合之神婚姻佳会。(不加申酉戌亥子)
　　待命（亥）和同，不协（巳）惊悸。
　　反目（子）兮无礼之事端，
　　私窜（酉）兮不明之囚地。
　　乘轩（寅）结发（申）从媒妁而成欢，
　　违礼（辰）亡羞（戌）因妄冒而加罪。
　　升堂（午）入室（卯）并为已就之占，
　　纳采（未）妆严（丑）总是欲成之例。
　　或逢勾陈发用必然斗讼争官，
　　更遇受越（丑）投机（子）被辱暗遭毒害。
　　遭囚（寅）兮宜上书，捧印（巳）兮有封拜。
　　临门（卯）兮家不和,披刃（酉）兮身遭责。
　　升堂（辰）有狱吏以勾连，反
　　目（午）因他人而迷厉。
　　入驿（未）下狱（戌）往来词讼稽留，
　　趋户（申）褰裳（亥）反复勾连改革。
　　青龙财喜虽主亨通，
　　在陆（未）盘泥（丑）所谋未遂。
　　登魁（戌）兮小人争财，
　　飞天（辰）兮君子欲动。
　　乘云（寅）驱雷（卯）利以经营，
　　伤鳞（申）摧角（酉）宜乎安静。
　　烧身（巳）掩目（午）因财有不测之忧，
　　入海（子）游江（亥）因动有非常之庆。
　　后有天后之神蔽匿阴私之妇。
　　守闺（子）治事（亥）动止多宜，
　　倚户（酉）临门（卯）好淫未足。
　　褰帷（戌）伏枕（午）非叹息而呻吟，
　　裸体（巳）毁妆（辰）不悲哭而羞辱。
　　优游闲暇盖因理发（寅）修容（申），
　　悚惧惊惶缘为偷窥（丑）沐浴（未）。
　　太阴所为蔽匿，祸福其来不明。
　　垂帘（子）则妾妇相侮，
　　入内（丑）则尊贵相蒙。
　　被察（戌）兮当忧怪异，
　　造庭（辰）兮宜备乖事。
　　跣足（寅）脱巾（午）财物文书暗动，
　　裸形（亥）伏枕（巳）盗窃口舌忧惊。
　　闭户（酉）观书（未）雅称士人之政，
　　微行（卯）执政（申）偏宜君子之贞。
　　玄武遗亡阴贼走失。
　　散发（子）有畏捕之心，
　　升堂（丑）有干求之意。
　　爱寅兮入林难寻，愁辰兮失路自制。
　　窥户（卯）也家有盗贼，
　　反顾（巳）也虚获惊悸。
　　伏藏（亥）必隐于深邃之乡，
　　不成（未）必败于酒食之地。
　　劫路（午）拔剑（酉）贼怀恶攻之而反伤，
　　折足（申）遭囚（戌）贼失势擒之而可获。
　　太常筵会酒食相奉。
　　遭枷（子）必值决罚，侧目（寅）须遭谗佞。
　　遗冠（卯）也财物遭伤，
　　逆命（戌）也尊卑起讼。
　　衔杯（申）受爵（丑）不转职而迁官，
　　铸印（巳）捧觞（未）不征召而喜庆。
　　乘轩（午）有改拜之封，
　　佩印（辰）有迁官之命。
　　亥为征召虽喜而必下憎，
　　酉作券书虽顺而防后竞。
　　白虎道路官灾病丧。
　　溺水（子）音书不至，焚身（午）祸害反昌。
　　临门（卯酉）兮伤折人口，
　　在野（丑未）兮损坏牛羊。
　　登山（寅）掌生杀之权，
　　落井（戌）脱桎梏之殃。
　　衔牒（申）无凶主可持其喜信，
　　啮人（辰）有害终不见乎休祥。
　　天空奏书之神，以天乙尊者无对。
　　○天空，后六戊戌土神也，其神无形无影，由正对天乙至尊即空亡也，由无敢对至尊而虚其位，故曰天空。专主诈伪不实。曰奏书者，言唯执书以奏，则此片时可对至尊也。
　　神虽所主休征，必察卦名之意。
　　元首象天，重审法地。
　　象天者先喜而后忧，法地者先迷而后利。
　　○象天者，上位之动用也；法地者，下位之动用也。以其上克下故先喜后忧；以其下贼上故先迷后利。
　　知一则得一为宜，
　　○比用卦又名知一卦。知一不知其它，唯一得则永得一也。
　　见机则不俟终日。
　　○涉害之深者曰见机。不俟终日，言机贵速时者，难密而易失也。
　　遥克所卜难成，
　　○遥克者，神遥克日曰蒿矢卦；日遥克时曰弹射卦。二者皆力不雄也，故所卜难成，观蒿与弹之意自明。
　　别责所占冈济。
　　○四课不备而无遥曰别责，尤无力之甚也，故凡占冈济，不过利守而已矣。
　　冬蛇掩目，虚惊而终不伤人。
　　○昴星卦有腾蛇发用曰冬蛇掩目卦。既曰掩目之蛇，则人得而害彼，彼不得而害人。不过虚凶不成实害也。
　　虎视转蓬，出外而稽留不起。
　　○昴星卦有白虎发用曰虎视转篷卦。既曰虎视则凶不可当，即犹转篷而避之可也。出外必稽留不回。
　　伏吟任信宜用静，去盗非遥。
　　○伏吟刚日自任卦，柔日自信卦。主静也。逃去之人及盗贼失物俱不远也，贵顺支前一位寻之；贵逆支后一位寻之。
　　反吟无依则复旧，往来不一。
　　○反吟来去不定，故曰无依，无依倚也。凡事不定且主于远。
　　八专之音不宜男子波波；
　　帷簿之名不利妇人嘻嘻。
　　○八专卦干支同位，内有怨女，外有旷夫，故曰帷簿不修之卦，多淫佚之意也。
　　龙首累逢君命，恩赐频加。
　　○太岁、月建、月将、贵人同为发用曰龙首卦。君子则有恩命出自天子，常人利见大人。
　　龙战屡见改革，灾祸不定。
　　○卯酉日辰、行年，发用又值此者名龙战卦，不问君子常人俱主更革，灾祸不一。
　　官爵改拜升迁，
　　○驿马发用曰官爵卦，主改拜升迁。常人得之反摇动不宁。
　　富贵增财吉庆。
　　○贵人发用主增财喜庆，君子常人皆吉。
　　斫轮铸印官职须迁，
　　○卯加申发用曰斫轮卦；戌加巳发用曰铸印卦。有官者必迁，无官者反不能当而有官非口舌。
　　高盖乘轩鼎席必至。
　　○午卯子三传曰高盖乘轩卦，亦同斫轮铸印断。
　　芜淫主琴瑟不调，
　　○夫，干也；妻，支也。上神互克干支名曰芜淫卦，主夫妻异心。
　　淫女必妒乱太甚。
　　○初传天后，末传六合，更传见卯酉曰淫女卦，主淫奔不止。
　　是知三交为三匿，
　　○子午卯酉仲神全见于三传曰三交，主藏匿阴私不明之人。盖此神皆无行之败气，主人昏晦，收留此人异日不利。
　　九丑定灾殃。
　　○乙戊己辛壬日更得四仲相并而又大吉加仲上曰九丑卦，主占者家长有灾。
　　斩关不利安居波波不定。
　　○魁罡加干支，上更得六合、青龙名斩关卦，主不能安居而奔波不定。
　　游子不遑宁处碌碌无常。
　　○辰戌丑未为四季，在三传本静，而丁神天马入之曰游子，主动而碌碌，奔波不免。
　　天狱忧刑罪责。
　　○凡用神囚死更天罡加日本之上曰天狱卦，主官非口舌、刑罚及身。
　　天网囚系伤灾。
　　○凡时与用神并克天干者曰天网卦，词讼遭囚系，常占多主凶病。
　　玄胎主隐匿藏怀为胎孕。
　　○寅申巳亥全在三传曰玄胎卦，主隐匿藏怀或为胎孕。
　　赘婿主伏潜屈辱或相将。
　　○支辰加天干之上被克为用曰赘婿卦，主屈身于人，而支辰必依栖于人而相傍。
　　无禄之名是上骄而下弱，
　　○凡四上克下曰无禄卦。上皆得意故骄，下皆受制故弱，无禄犹无路，最凶之占也。
　　绝嗣之意乃下逆而上伤。
　　○凡四下克上曰绝嗣卦，下皆得志而逾逆，上皆受制而全伤，尤凶之甚也。
　　又为励德以动推为意，
　　○贵人当卯酉之上曰励德卦。贵人不自安而摇动也。
　　乱首以悖逆为心。
　　○日加辰而被克曰乱首卦，悖逆之象也。
　　稼穑定自微而至著，
　　○辰戌丑未全在三传曰稼穑卦。土有生物之功，而日渐增长，故自微而至著。
　　曲直必福善而祸淫。
　　○三传亥卯未曰曲直卦。为福者愈增其福，为祸者愈益其祸，乃木日渐长之象也。
　　巳酉丑俱逢则伤情改革，
　　○三传巳酉丑全者曰从革卦，主革故鼎新之象，且金乃破物之神，主刑伤之凶也。
　　寅午戌全见则意欲成亲。
　　○三传寅午戌全者曰炎上卦。主气焰薰天，上进之象，而急于进用，有相亲傍之义焉。
　　缘夫润下之道，惟宜施惠于人。
　　○三传申子辰全者曰润下卦。主恩泽下流，唯宜施惠于人，不可独利而招忧。
　　凡断吉凶，占从将意。
　　大抵功曹为用，木器文书。
　　○功曹寅也，寅乃木神，功曹乃奏书之神，故主文书。
　　传送加临时行程消息。
　　○传送乃邮马之象，故主信息行程。
　　太冲盗贼及车船，从魁金银与奴婢。
　　辰为斗讼兼主丧亡。
　　○天罡主斗争词讼，亦名天牢，又名天罗，主死亡。
　　戌为欺诈或称印绶。
　　○河魁主欺诈，亦名地狱，又主印绶之神。
　　登明征召，太乙非灾。胜光火怪丝棉，
　　○午主光明怪异，又主丝棉布帛。神后阴私妇女。
　　○子水天后之宫，主阴私不明，事干妇女。未为衣物筵宾，
　　○小吉乃太常之宫也，主衣冠物帛、筵会宾客。正号田宅园囿。
　　○大吉土神，主田宅园囿之事。
　　大吉小吉会勾陈，因田宅而争讼。
　　○丑未主田宅，见勾陈斗讼之神，必因争田宅而起讼。
　　从魁河魁乘六合，为奴仆之逃亡，
　　○酉主婢、戌主奴，六合为私门，乃奴仆逃亡之象。
　　文宜青龙不战，武欲太常无争。
　　○文看青龙为类神，武看太常为类神。旺相相生必吉，上下克战则凶。
　　登科者禄马扶会，
　　○登科者禄神驿马临于干支之上，旺相相生主上吉。马主前程远大，禄乃临官之神。
　　不第者刑害俱并。
　　○三刑六害并临干支之上，刑主有缺，害主阻隔难成。
　　投书宜虎勾无气，
　　○投书献策，见上贵也，若白虎勾陈无气，自然无阻也。
　　捕贼欲玄武相侵。
　　○捕贼以玄武为类神。若玄武临克地，自然得捉也。
　　若候风占雨，须看青龙白虎。
　　○白虎主风，青龙主雨。有气旺相有风有雨，囚死空亡风雨必微。
　　若迁官进职，宜观天吏天城。
　　○寅为天吏，卯（申）为天城。若加年命相生必主变迁。
　　动望行人，视二八卯酉之限。
　　○占东南行人，以酉为中途，子上神为至期；若西北行人，以卯为中途，午上神为至期。
　　迫逃亡盗，捕四六玄武之阴。
　　○占捕盗贼看玄武之阴神上所得何神，便知其在何处，捕之必获。
　　失伴必详胜光而可见，
　　○胜光在日前则向前追必见，在日后则稍等立见矣。
　　亡财则察玄武而可知。
　　○失财物以玄武之阴神上见乃知方所，寻之必获也。
　　此皆略举其纲要，在智者临时而审情。
　　
　　若夫旺气，求就官职；相气，经营利禄；囚气，囚系呻吟；
　　死气，死亡悲哭；休气，病疾淹延。详在囚时日墓。
　　○旺气发用利求官，相气发用利求财，囚气发用讼则囚系、呻吟，死气发用病必死亡哭泣，休气发用疾病淹缠，若日墓同之必凶。
　　相加孟仲，万事新鲜。季上逢之，互为故旧。
　　○孟仲之神发用主新鲜事动，季神发用为旧事矣。
　　欢欣在旺相之中，悲哀在死囚之处。
　　○旺相发用皆主喜，休囚发用皆主忧。
　　凡见火加水上，亡遗口舌非宁。
　　○乃巳午火临亥子水也。火乃朱雀，主口舌；水乃玄武，主亡遗。
　　火入金乡，淫逸奸邪未息。
　　○火则腾蛇朱雀，金乃白虎太阴。淫佚奸邪皆为太阴为火所逼致也。
　　水加土位逢财，若在火宫迁职。
　　○水加土上受土之克则为财；水加火上克水则为官。
　　木逢水则流落它乡。
　　○以木之少而见水之多，有木漂本之象，故曰。
　　水遇土则人财两散。
　　○水加土上，水为财。而主散失者，亦水为玄武之位也。
　　金居火上则疾病死亡。
　　○金加火上，白虎入朱雀腾蛇之位，故主疾病死亡也。
　　土临木地则田宅讼起，
　　○土加木乃勾陈受制之象，故主因田宅而兴词讼。
　　金加火位，中传有水无妨。
　　○若金加火为发用，而中末见水则有救矣。
　　火入水乡，末得镇星复喜。
　　○若火加水上为发用，而中末有土则不凶矣。
　　贵人顺行，凶将少降祸殃。
　　天乙逆行，吉将聊施恩惠。
　　○天乙贵人顺则凡事顺，逆则凡事逆。顺贵虽凶将降涸必轻；逆贵虽吉将赐福不重。
　　连灾遇恼，上下皆凶。招利求祥，始终俱吉。
　　○三传全无吉将吉神者灾恼并见；三传中全吉者主招财利，可求吉祥。
　　凶神刑害，灾害连绵。吉将相生，欢欣不已。
　　○三传中凶将更乘刑害灾涸愈重；三传中吉将更生助者喜庆愈多。
　　凶神合和，逢灾不至深远；
　　吉将逢伤，赐福终非全美。
　　○三传中凶将见生合，虽凶不甚；三传中吉将见伤，虽吉不甚。
　　日辰有彼此之殊，神将有尊卑之异。
　　○日干为己，支辰为他人；贵神在上尊，月将在下卑。
　　辰来克日诸事难成，日来克辰所谋皆遂。
　　○支辰来克日干乃我受人制也；日干去克支辰乃人听命于我也。
　　男逢灾厄须以日上推穷；
　　女遇迍邅但向辰宫寻觅。
　　○日干又曰天干，故看男子之灾祥；支辰又曰地支，故看女子之祸福。
　　先凶后吉终成喜庆之征，
　　始吉终凶终见悲哀之兆。
　　○初传凶末传吉终于吉也；初传吉末传凶终于凶也。
　　初刑末位灾来果必无轻，
　　末克初传有祸须知亦小。
　　先贤以时作先锋，占万事皆可以推。
　　若乃披刑则侵欺诈伪，乘马则摇动迁移。
　　○时作支刑，子刑卯之类；乘马主动摇也。
　　冲支冲干彼己不惶宁处，
　　同辰同日尔子蹇滞迟疑。
　　○时冲干己不宁，时冲支彼不宁；同辰彼蹇，同日我蹇。
　　时日相生迭为恩惠，生克其辰灾祥居第。
　　○时生日下报上，日生时上惠下；时生支宅吉，时克支宅灾。
　　所以遇子遇午若往若来，值卯值酉为门为户。
　　○子午天地之道路也，往来之象。
　　更宜视以用及终传，反可察其生及畏惧。
　　大抵克多事繁，克少则事简。
　　○涉害比用主繁，元首重审事简。克者，动也。
　　鬼临所畏当忧而不忧；财在鬼乡闻喜而不喜。
　　○因财变鬼而祸矣。
　　神将互克占及夫妻；同类来伤事因兄弟。
　　○鬼乃夫也，鬼动事起夫；财乃妻也，财动事起妻；比肩爻动，事起同类朋友也。
　　财遇天空兮产业须伤；鬼临旬尾兮官灾不起。
　　○财爻空，求妻不得也。官爻空，有官非不妨也。
　　吉神临凶卦之中，无咎争之道；
　　恶煞临吉卦之内，无欢欣之理。
　　煞虽恶，生我则其喜终至；
　　将虽良，克我则忧难不已。
　　○如虎勾生我，其力尤雄；龙合克我，其凶亦至。
　　凶神无吉也，合干则讼休；
　　吉神无凶也，克日则祸起。
　　○与日合虽朱雀之口舌亦休。
　　更若识其通变，举一隅而不复三矣！
　　
　　卷二
　　大六壬九天玄女指掌赋
　　六壬通万变之机，大为国而小为家。
　　日辰定动静之位，日为人而辰为事。
　　变即穷变，通久之变机，发动所由也。家国要从地盘分野处看。若单论家宅则惟在支上看可也。
　　月将加时，局图顺节，日二课而辰二课。
　　合成四象，生主和而克发用，义法三才。
　　日上神为太阳，日阴为少阳；辰上神为太阴，辰阴为少阴。
　　阴阳生合、比和处吉凶之端倪不露，惟于相克处一逗杀机而遂尔见形。盖不杀不成其为生，而取克正所以观五行相生之妙也。
　　上克为元首，理顺成而百事咸宜。
　　上天下地，天克地理势皆顺，故百事宜。
　　下贼为重审，人事逆而谋为不利。
　　地克天是下陵乎上，故主逆。
　　二三克贼，知一总名。
　　神将凶而祸不单行，神将吉而福祥双至。
　　如二三克贼，则看克处与本于有益无益而福祸之来可决矣。
　　用孟名曰见机，当因时以致宜；
　　仲季号为察微，事未萌而预计。
　　克贼重重比涉害，用辰主外灾害己，用日主我祸延人。
　　蒿矢神遥克日，二克主两事而合为一事；
　　弹射日遥克神，一克主一端而分作两端。
　　日止一日，克有二，是两事合来作一事。一克互观自见，二课若见金土二煞，为有镞有丸，能伤人也。
　　昴星如虎对立，视俯仰以定远近之忧危。
　　俯视忧近仰忧远。杀气至酉而盛，故将曰太阴，俯仰皆以酉位言，阴阳无克乃从至阴处讨出消息来也。正君子履霜之渐多忧惧之时也。
　　别责如花待时，合日辰以定人事之巧拙。
　　课名不倘，事属有待时象可知矣。玩别责字言尊见端于此，而成就于彼之义也。
　　八专士女怀春，一名不修帏箔。
　　凡阴阳施化以别，而神令干支同位，阴阳不分，主客未辨，故取象若此。
　　丁巳辛同丑未，井栏射主深灾。
　　井栏射亦主前途忧危。
　　伏吟任信用刑而事主反复。
　　谓十二神名居冲位，无可依倚，主反复不宁也。
　　凡上克则事起男子，或属他人；
　　若下贼则吉由女人，或因自己。
　　大凡克处是动机，上克动在客在阳，故为男子为他人，下贼反观可知。
　　将克神为外战，灾自外来。
　　神克将为内战，祸由内起。
　　将谓月将，神即贵神。将克神相战于外，神克将相战在内。灾外来是因彼而有克也。祸内起以其克加于我也。
　　用在日前事情已过，用居日后事起将来。
　　日辰发用应在今时，辰日刑冲事成恍惚。
　　年月吉日发用，事应年月节旬。
　　如甲课在寅则卯为后而丑为前。盖前为已往，后为未来故也。日谓今日辰主于日，言日干发用事应在今时。凡日寄辰，辰仰于日，要合德禄比合相生乃为足贵。刑则人情不美，冲则反复不宁，故多事恍惚也。年主一年，月主一月，节主半月，作气字看。如立春为节，雨水为气，节字论气，无谓月也。
　　
　　此二句论克应之理，最为绝妙。方朔克应歌云：起岁年华问，逢蟾月里寻，占旬旬里应，值日日前辰，气动蟾分体，候来旬折身，诸门从此起，万类若通神。苗公云：七位克应诀，季神总用同，墓中见的实，吉凶取舍冲，阴阳分墓绝，七位应须通。又云：看发用是何季之神，如见寅卯则应在辰月辰日辰时，如见巳午则应在未月未日未时，故言与日同也。
　　
　　吉神旺相事皆吉，凶神旺相事必凶。
　　旺气求官吉，争财相气亲，死言丧祸起，囚动见官刑，休来忧病患，五气仔细寻。此皆以克日论也。吉凶二神，谓三传日干年命兼岁月建正时业方支辰上神，非搜尽此十一处也，须要视何处生我克我，还是生我者多，克我者多。助我生者多或助我克者多，生我者得地，还是克我者得地，宜详察。
　　
　　已上九门定式，次观附卦加临。
　　日临辰而受克为乱首，主行悖逆之道。
　　辰临日而受克为赘婿，不能自立其身。
　　如庚寅日寅加申，是辰临日而日克之。夫日寄于辰，今反克辰，是自家竟无安顿处矣。
　　辰临日而生日名自在，有恢宏之志。
　　辰来生我可云安享。
　　日临辰而受生名俸就，有荣显之机。
　　我就他生一何荣显。
　　日临辰而生辰名历虚，主无稽之笑语。
　　我去生他，他为脱气。
　　辰临日而受生名归宠，主福履之来崇。
　　辰是我所履之境，加我之上而与我合体生辰，岂非福履之崇乎。
　　同类相加培植和合。
　　培植和合，言比肩之妙。
　　日辰交生名为脱骨，主彼我舒情多实；
　　日辰交克号曰无涉，主内外疑忌生猜。
　　交生不认我而认人，故为脱骨，乃相信之诚也，交克反看。
　　课传皆在年月日时名天心，忧不成忧而喜中加喜。
　　三传不离四课名曰回环，吉不全吉而凶不全凶。
　　天地大化不离是在天之心了，名回环，意不宜占讼散事。三传所以变化四课不离殊少变动之意，故吉凶不全。
　　三上克为幼度厄，腐绳维臣室之象；
　　三下克为长度厄，越海无舟楫之形。
　　凡长幼课看发用才官父子何如，是财则伤财，余可例推。又看余一课，或是上克必主上下不安争斗。若生日干则凶可解，上下相生凶亦稍解。
　　四上克为无禄主孤单，得救神亦能免祸。
　　四下贼为绝嗣主贫苦，虽吉将到底成空。
　　救神如三传年命有一处生干即是，若四下贼则是我所遇皆仇敌，吉将其奈我何。
　　日辰见辰戌又发用为斩关，阳逃亡而阴主伏匿。
　　辰戌动神，中传更遇寅字为天梁，主万里飞腾，故阳日为逃亡。阴日为伏匿，总无踪迹可寻也。凡传遇寅卯未午乘贵阴合为天地独通，出行吉。
　　贵人临卯酉分前后为励德，庶人吝而君子亨通。
　　视干支阴神，如立贵人前是小人恃势当强。如阳神立贵人后是君子谦冲当进。此励德之卦。盖日阴辰阴为卑，不合妄居于前。日阳辰阳为尊，不合退居于后也。
　　
　　天乙在卯酉立私门，名微服而名怀异志。
　　天乙来临主八门，日辰阴阳俱后，遇此即是为微服象，惟利阴私。贵后存谓居贵人后，卯酉为日月之门，阴私之象，惟利安居不利有为。
　　夫妇若年神交相克，作芜淫主琴瑟不调。
　　夫妇年若相克，日神更与日辰互克乃乖戾之象。
　　用卯为龙战，用酉为虎斗，主恩改而忧疑不定。
　　凡卯日发用，行年又在卯名龙战卦，虎斗仿此。盖卯日阳气南出，阴气北入；入酉日阳气北入，阴气南出，主刑杀。阳主德生，相战于门，故名。主事疑惑，反覆不定。
　　
　　六合为佚女，天后为狡童，主厌翳而男女有淫。
　　卯为六合私门也，酉为太阴私户也。凡卯酉作传而前天后后见六合为阴往求阳，非佚女而何？前见六合后见天后为阳往求阴，非狡童而何？
　　三传四孟名曰玄胎，非怀孕则有移旧更新之意。
　　四孟五行生地故曰胎；玄，水色黑，言方胎于中，男女未分，不可见也，主事有根蒂，日渐长进之意；如入胎于母腹，铸成五官之象，所以说移旧。
　　三传四仲谓之三交，加日辰则主隐匿罪人之名。
　　凡仲日四仲相加一交，有克发用二交，课传又见阴合丁交卦也。子午卯酉所藏乃乙丁己辛癸五阴干，阴为刑偏阴为阳，故太公立课将五阴干移于四季，正谓此也。盖四仲当阴干之旺，如乙禄到卯，丁巳禄居午，则极气盛矣。而五阳干生于四孟者，以四仲为沐浴败地，是仲位刑旺而德衰也。若课传年命全逢乎此，诸事不吉，故武侯云：德气在内，刑气在外，之此不可出兵。
　　
　　四仲亦名二烦，主杀伤而更遭刑讼。
　　凡太阳加仲，斗系丑未为天烦；太阴加仲，斗系丑未为地烦。是天地大小吉之气俱为天罡所伤，而太阳加仲是德为刑也。月宿加仲刑气大旺，故主杀伤狱讼之象。如斗罡系丑未名杜传，德在内刑在外，凡占利静不利动。
　　
　　四季名为游子，乘天马而将欲远行。
　　四土是游行之地，天马是游行之象，故名。于课不止远行，凡事主游移不定，踪迹无凭。
　　用天马而中卯末子名为高盖，主公卿爵位。
　　正月午为天马，卯天车，子华盖，盖利见大人之象。
　　卯发用而中戌末巳号曰斫轮，为印绶俱全。
　　卯加庚辛木就金雕，中传戌，又是辛之寄宫，末传巳火炼辛金而金又断卯木成器，且戌中辛金得巳火，又为铸印，而戌又为印绶，所以说印绶俱全，爵禄崇高之旬象。
　　
　　若逢真破，得罪于帝王之象；
　　害气交加，远涉有江湖之患。
　　凡刑冲破坏皆谓之破，于仕宦则为得罪，于贾人则为江湖之患，为盘车故也。
　　时逢太岁作贵人兼发用而乘月将，名时泰有赐宝升官之象。
　　日时月建会青龙而用岁气作初传，名富贵主利见大人之征。
　　天乙发用，又日辰月建名青龙，岁支作天乙是为用岁气，言一时而诸吉臻合也。
　　四离前一日为天寇，利居家而不利远行。
　　四绝前一日为天祸，事体绝而又复重兴。
　　分至前一日为四离，已非远行吉象，那堪月宿极阴，玄武阴私重加故主遇盗贼。四立前一日为四绝，乃阴阳交接之日那堪立绝互交，是乘权卸肩而两不得力，所以事休绝而复兴。
　　
　　四时前孤后寡，或遇空苦楚无依，闭口旬尾，如乘玄发用病危不失。
　　如寅卯日当春之时则巳为孤丑为寡，若无别吉象，则为孤寡课。闭口有二格，如玄武加天地盘，六甲合此成两般；病逢闭口则不进饮食，讼逢闭口则枉屈难伸。
　　
　　时克日而用又助之名曰天网，有死丧之危。
　　用死因而斗加日本名曰天狱，主囚系之灾。
　　时用克日为天网，如春占甲干用土金死囚神而有辰复加日本亥，则木之根本受伤，运用不旺，囚系可知。
　　上下旺相为三光，始终迪吉。
　　神将顺布为三阳，作事皆成。
　　用旺相一光，吉神临用二光，日辰旺相当令三光；用旺相一阳，日在天乙前二阳，贵顺布三阳，忌克破刑冲害。
　　传见六仪病将瘥而狱囚出，
　　三奇发用疑惑解而喜气生。
　　旬首发用为六仪，子戌旬奇在丑，申午旬奇在子，辰寅旬中奇在亥，丑为玉堂，鸡鸣于丑而日精备；子为明堂，鹤鸣于子而月精备；亥为绛宫，斗转于亥而星精倘。
　　
　　用起天魁为伏殃有杀伤之厄，传虎死神为魄化有死丧之忧。
　　用乘丧魄健者衰而病者死，传起飞魂家有咎而人有灾。
　　天魁在酉逆，因仲非河魁也。死神正巳顺十二，是虎乘死神加日主死，加辰主丧，有吉可解。丧魄正未逆四季，飞魂正亥逆十二。
　　卦曰始终视神将玩克战以方知，课名新故用刚柔察死生以方见。
　　始终要兼旺相休凶，细细推寻，然亦就三传说，三传原该本事始终，或始克终生，或始生终克，或始生终墓，或始墓终生，皆始终之义。视神将者，神将以生我为吉，不生则虽吉亦减力。凡阳干发用得阴为故，得阳为新；阴干发用得阳为故，得阴为新。阳生主事之方生而艾也，阴主死事之已去而不乘权也。死生即得令不得令义。
　　
　　八迍立见忧危将至，五福必主福禄骈臻。
　　八迍五福不是定然八件五件，八是阴数，一切恶神凶将克贼日兼带刑害者，是阴惨至极，故名。五乃天之中数，极阳明之象，如传逢生旺贵人日德，即有凶亦解救矣。
　　
　　
　　若顺相加之卦传列巳申亥寅，春玄胎者生意已萌于中，夏励阳者机关略见于外，秋占四牡驱驰不息，冬占全福行止亨通。
　　凡三传顺加，以巳上加申起，四孟是五行长生之地，顺加则水木金各就所生，是四生之神复各居长生之位也。如春令寅木乘权，勾萌甲坼，生意正蒙，乃生生之始也，曰胎。四孟至于夏则生气日长日盛，曰励阳者，谓阳气盛中伏衰，君子当勉励勿纵，犹退藏意。秋时生气渐微，杀气渐盛，且言申位何为传送，天地之化至七月是生杀之转关，是送往迎来之会也。盖巳为海角，巳酉丑三合为宽大坤为马，即四牡即传送也。申加巳行宽大之地，正驱驰不息意。至于冬万物归根，四生各归生处，是全福而无害，行止有不亨快乎？
　　
　　四仲相加子午卯酉，春占关隔若羝羊之触藩，夏占观澜似游鱼之吞饵，秋占四季，日逢望弦晦朔名曰三光不仁，冬占匿阳，时遇日月辰戌号为四门俱闭。
　　四仲乃四败之地，以卯加子算，四仲相加在卯为阴不备，以日出于卯离太阴也，在酉为阳不备，以日入于酉离太阳也。在子一阳初复，阳气不壮，在午一阴始生，阴气不壮。玩课体名义，重阴互换知无一吉占矣。春曰触藩言为阴所缚，进退不得自如。观澜意同，盖午生于寅，败于卯，前见辰是水库，乃观澜而不敢进意。弦月渐进，望月已满，晦月既尽，朔月初生，重阴相加，又逢弦望晦朔，更加四仲天官如六合太阴，阴总是阴翳之象，故曰三光不仁。日月卯酉也，四仲相加更卯酉上见辰戌总是阴阳闭寒意。又子乃一阳初生，今加于酉方，向闭塞之路，那见生机，故云匿阳。
　　
　　四季相传丑辰未戌，春稼穑而生长以时，夏游子而漂流不定，秋地角据一隅而忘天下，冬五墓舍朝市而守丘墟。
　　稼穑者，以辰加丑起算为顺，土生万物故在春为稼穑，且辰加于丑，土气乍开，生生之思初动。又土盛于夏，乘巳午之生，有千里之势，故曰游子。至秋则土气渐衰，生物之功灭去矣，曰据一隅而忘天下，便与夏之通达不同，四土皆库独以冬为墓者，休囚故也。
　　
　　若逆相加，势情为悖，三传亥申巳寅，六合一名六害。
　　春亢毓有始动终怠之形，夏洪钧秉中正权衡之象，秋含义而无中生有，冬待庆而暗事将明。
　　逆相加谓以亥上加申起算，六合六害在加处见寅盛于春巳毓矣。又值亥生则毓之太过，故曰亢毓，且亥加于寅为休气用事，故云始勤终怠。寅加于巳，木火通明，是为洪钧，巳加于申，正火旺于夏，亨嘉之会，谓之中正权衡，固宜申金制约为义。巳加申是金生于巳，含章之意，故曰无中生有。申加于亥，天乙生水，得申金之光相涌相生是为将明，从此而春而夏而秋，生长万物之庆皆为有待。
　　
　　四仲逆传子酉午卯，春占井陷如鸟投笼，夏占正烦若牛受刃，秋失友既散离而复合，冬出渐名阴极而阳生。
　　四仲以酉加子起算，则皆相逆，为五行死地，如金库于丑，则酉死于子，余可类推，投笼正表其象。正烦或作二烦以日宿月宿加四仲分曰受刃则生气尽矣，金土杀酉加于子为泄杀气，气既衰故为失友。酉未为离隔之神，加于一阳初生之地，为阴静而阳复，故居离而复合之象。
　　
　　逆传四季丑戌未辰，春占越库，散财不以其道；夏曰转魁，委任不得其人；秋杀墓势将兴而将起，冬伏阴机渐收而渐藏。
　　四季以辰加未起算，春季辰土受未中乙木之克，是发越库财已散矣，曰不以其道者，顺则合，道逆则不以其道也。戌为天魁，中藏辛金，夏季未土木库加戌，而为戌中辛金所克，又戌为火库泄木之气，是木转魁上为委托非人也。戌火库丑金库，火加金则杀金，阴象原伏而不动，遇火炼之交有发越之势。丑金库，辰水库，丑加辰则金水相涵象重阴，又子见母，故曰收藏。
　　
　　若顺相合理势自然，申子辰为润下以和顺为义，寅午戌为炎上以发达为名，亥卯未为曲直当举直错枉，巳酉丑为从革宜革故鼎新，三传稼穑田土稽留。
　　子为水，申为生地，辰水库，自申而子而辰理势自然，有不和顺者乎？甲乙日为生气。炎上顺其次序，自然烈焰弥天，与和顺同解。更得驿马为倚权，利奏对也。凡木之生死曲与直，举直错枉，正去徇向直意。金有革故之义，才言革故自有鼎新之势。凡占得四土，虽当作稼穑，须玩顺逆玩四时，上文备矣。
　　
　　子辰申为出奇自新改过，午戌寅为间魁舍室从庭，卯未亥为合从彼我咎怀其忿，酉丑巳为献刃远近俱被其伤，辰申子为呈斗玩阴阳于天象，戌寅午为顶墓会消息于方与，丑酉巳为藏金因事而韬，未亥卯为从吉待时而动。若逆三合事主乖违，辰子申为特顺贵勿躐等，戌午寅为就燥行合中庸，未卯亥为正阳遵发生之意，丑酉巳为法罡防肃杀之威，四土逆行尚宜守正。
　　水局逆行言勿躐等者，欲其以顺正也。火不顺则燥，故正以中庸。玩遵之一字，言当依本生生之理而无毗乎阳也。罡杀气，金逆而杀气愈盛，故肃杀宜防。土能生金，若逆生恐犹未出于正，故特用戒之。
　　
　　子申辰为仰玄，守凝寒之困；午寅戌为正义，显朱夏之形，卯亥未为先春，未萌先动非时过；酉巳丑为操会，已过受时岂失宜，申辰子为间斗，聚秀气于怀中；寅戌午为华明，彰精光于天表，亥未卯为转轮，因颠蹶而自反，巳丑酉为反射，怀杀伐以酬恩。天罡加四仲为关隔，人事睽迟；登明脱日辰为萃如，事情和美。
　　卯酉日月门也，子午为日月之门，辰戌为网罗之煞，辰加四仲为门被阻隔，人事何由通快？子午为关，卯酉为隔，既为日出而作，日没而息之门户，子午既为阴死阳生阳死阴生之地，则人事一动一静，能离此门户乎？今被网罗煞阻隔，人事岂得亨快？亥为乾位，加日辰是统天之德聚于日辰也，天德昭临人情自然和美矣。
　　
　　
　　用为发端之门，中为移易之府，末为归计之宫。
　　太公立三传极重在发端，归结在末传。
　　孟为神之在室，仲为神之在门，季乃在外之应。
　　孟仲季乃泛论，其理不在传之例。孟为生地，仲为旺地，季为结果之地，此正由微至著，由小而大意。
　　初生中，中生末，名遗失而事久陵夷；
　　末生中，中生用，名荣盛而多人推荐。
　　用克中中克末为迭噬，而受众辈之欺，
　　末克中中克用为僣亡，而致外人之侮。
　　毕法云：三传递生人举荐，重下生上不重上生下，大凡发用之气要无所分折，一心聚于干上方好。若初生中末则益我之气薄矣，所以事久陵夷。惟末生上传，专益于我，故荣盛耳。又上克下为迭噬，下贼上为偕亡，从辈侵欺。
　　
　　三传生日百事宜，日生三传财源耗。
　　日克三传求财可羡，三传克日众鬼难堪。
　　初传克末事成空，末传初传事可成。
　　传见妻财利益多，传见父母饶生意，传见兄弟口舌生，
　　传见子孙福禄满，传见官鬼有两途，病讼畏兮官位显。
　　子传父兮逆且疑，母传子兮顺且便。
　　干支吉三传凶兮谋事不成终不喜，
　　三传吉兮干支凶事吉而成无少惮。
　　支若传干人求我，干若传支我求人。
　　课连茹传逆速而顺则迟，越三间向阳明而向阴暗。
　　故顺三间之课，
　　亥丑卯为溟蒙而事多暗昧，
　　子寅辰向三阳而渐望光明，
　　丑卯巳为出户春雷震蛰，
　　寅辰午出三阳金鲤波中，
　　卯巳未迎阳者鸣高冈之鸾凤，
　　辰午申登三天得云雨之蛟龙，
　　亥未酉变盈者名秋声之稼，
　　午申戌出三天似鸣鹤之在阴，
　　未酉亥为人局主心劳而日拙，
　　申戌子涉三渊当隐于山林，
　　酉亥丑乃凝阴而忧不可解，
　　戌子寅入三渊而枉不能伸。
　　天地之气东南为阳，西北为阴，自寅到酉为日，自酉到丑为夜。凡人日出而作，与阳俱开，故向阳则明。日入而息与阴俱闭，故向阴则暗。凡人逆则归，归则速；顺则游，游则远，自然之理也。若三传俱在夜方，岂不暗昧？寅为三阳而传之前后拱向之岂不光明？卯为门户，出门向阳正如雷之震蛰，阳则下也。寅三阳之地，出乎此一路向东南，辰午之旺气，可知亨快，鱼得水之象。午为阳而卯巳者迎之，正高冈鸣鹤之象，占事宜带就，少迟则无气矣。午申在南先天乾位，固曰天，而辰在东南亦是阳明之位，合之曰三天，登之故有蛟龙云雨之象。只一巳字在午之前，而未酉向西去矣，阳终阴始肃进万宝告成，故曰登三稼。午当阳极而申戌巳流于酉矣，在阴子和言闻其声不见其形也。未酉亥阴气盛矣，凡人心劳不休皆属于阴。书云：为善心安，日休为恶，日劳日拙，善恶之际，阴阳之别也。申子水局有林之象，戌土山象，言人夜方似幽人之守正也。酉亥丑皆在夜位，阴气所凝，休忧如之？戌寅火局，而子水居北乘旺为渊，则火亦化而为矣，故曰入三渊，屈不能伸，无非幽暗之意。
　　
　　至若逆三间之课，
　　亥酉未为时遁无出潜之意。
　　戌申午曰迅戾有追悔之心。
　　酉未巳励明者出入从起所便，
　　申午辰凝阳者动止罔戾于心。
　　未巳卯为回明而利有悠往，
　　午辰寅为顾祖而喜气和平。
　　巳卯丑为转悖当吉凶二者之间，
　　辰寅子为涉疑入祸福双关之道。
　　卯丑亥名断涧主利分明，
　　寅子戌为冥阳善人是宝。
　　丑亥酉为极阴如月隐西山，
　　子戌申名偃蹇似马驰栈道。
　　亥酉未逆传，亥遁于酉，酉遁于未，有退而归隐之意。戌午火局中间一申反成克象，不和同矣，故曰悖戾。酉至未，酉有背暗投明之象，曰励明者，言策励以从明也。申午辰俱东南阳位，故曰凝聚于阳，所以行止如意。午为明，未巳卯回绕而向之，故利有悠往。午火生于寅，三传午辰寅，有顾母之意。和平者，谓得所生而巡也。巳丑酉金局为杀机之悖令，中传不用酉而用卯，是悖之转，转则吉。然犹未离于杀也，亦主凶，故为二者之间。辰子水局，中传见寅，虽涉于凝而不沉于渊，但两局不纯，故曰祸福双关。经曰：断涧如何涉，失前忘后时。君子宜退位，小人须有悲。盖亥为水，丑卯有桥梁意，言难进也。高高下下我利岂不分明？寅戌火局，中传见子，阳入于溟，乃怀宝不出意，丑亥酉皆是夜方，不见光明。子申辰水局，间一成土在中，坎水见险，岂是坦途？
　　
　　若顺连茹亥将顺行，
　　亥子丑为龙潜，阳光在下空怀宝以迷邦；
　　子丑寅为含春，和气积中莫炫玉而求售。
　　丑寅卯为将泰，有声名而未蒙实惠；
　　寅卯辰为正和，展将略而果沐恩光。
　　卯辰巳名离渐，利用宾于王家；
　　辰巳午为升阶，亲观光于上国。
　　巳午未为近阳，名实相须；
　　午未申为丽名，威权独盛。
　　未申酉为回春，若午夜残灯；
　　申酉戌曰流金，似霜桥走马。
　　酉戌亥革故从新，小人进而君子退；
　　戌亥子隐明就暗，私事吉而公事凶。
　　亥子丑俱在夜方，全无阳气，故云，即易乾龙勿用意。子丑寅得阳气而未畅，仍宜韬养勿用。寅为三阳开泰，此时从丑初履之，虽有将兴之誉而功业仍未成就。寅卯辰为日之始，正君子向明求治之会。卯辰己逼近离火，是君子作宾于王朝也。午正阳有泰阶之象，从辰巳升之岂非观光乎？午阳明君位，巳未近之，君臣合德，功成名就之象。午未申是圣主当阳揽权御下之象。未申酉东南之气灭矣，是以比之残灯励之也。申酉戌乃金地肃杀，何险如之？曰霜桥走马危之也。酉戌亥纯是夜方，乃小人道长，君子道消之时。戌亥子以公私分明暗，若占逃亡盗贼，又当用夜方也。
　　
　　若逆连茹亥位逆推，
　　亥戌酉曰回阴心怀暗昧之私，
　　酉戌申为返驾主行肃杀之道。
　　酉申未名出狱，主离丑出群，疏者亲而亲者疏，
　　申未午名陵阴，名行险侥幸，安者危而危者安。
　　未午巳为渐烯，脱凡俗而渐入高明；
　　午巳胡名登庸；舍井蛙而旋登月阙。
　　巳辰卯名正己人物咸亨，
　　辰卯寅为返照行藏攸利。
　　卯寅丑联芳悔吝，须知否极泰来；
　　寅丑子游魂乘凶，坐见事成立败。
　　丑子亥为入墓有收藏之态仕进无心；
　　子亥戌为重阴安嘉遁之形宁甘没齿。
　　自亥回戌，自戌回酉，一团阴气用事，可以卜其心之所藏矣。戌酉申为肃杀之地，昔孙膑占之不满期刖足而返，故名，戌为牢狱之地，酉不向戌而向申是为出狱不与戌之群丑为伍，而往西南是平昔之亲类反疏而疏类反亲矣。壬申为阴而未午凌之，阴阳交接，安危之机也。烯指午未渐而入之是脱凡境入高明意。午巳胡逆转，又未中有井宿，午逆向巳，巳中有蟾，月阙是也，巳宽大有正己之象。从巳至辰卯正己而正物，人物皆归于通达。寅中有生火，辰卯返而从之，是返照也。阳明相比，行藏自利，发泄太过，中藏乌有，反为吝象。今归寅卯于丑，披枝归根，方是泰来之象，寅之阳气正好发舒，反入于丑阴极之位，诸事不利。魂阳魄阴，向晦宴息，百事收藏，占者宁矢志没齿，静俟不敢进也。
　　
　　
　　局有进退之意，气有旺绝之殊，
　　衰墓总同退断，胎生进气无虞。
　　退气则吉事成凶，凶事反吉；
　　进气则安者益安，危者益危。
　　长生之十二位所以象人之始终也，要从胎处说起，盖胎在母腹中，养在始生之时，长生则从始生，渐渐长矣，宜竟接冠带，何为有沐浴？盖五行之气，不郁不舒，不凝聚不发散，正复卦安静以养微阳之意。这一点生意不得沐浴处一番闭藏，如何得冠带而临官而帝旺也？到帝旺处一生事业尽矣，衰病死理势必然。至墓之后胎可言矣，又加一绝，不生不有，十月之纯阴何以得一阳之生，绝正死生互换之交，人鬼转关之路也。课义虽言五行，实字字切着人事，细玩相见进退二字，全在旺相休囚死五字中分别。大抵吉气进则聚，散则吉者不吉矣。气退则散，散则凶者不凶矣。
　　
　　顺连茹空，名曰声传空谷，退吉而进则不宜。
　　逆连茹空，名曰踏脚空亡，时宜进而退不可。
　　三间之课，亦有缘由，课传六阳利于公干，课传六阴利用阴谋。
　　半阴半阳原情审势，阴多阳少以理推求。
　　阳为德而阴为刑，阴从夫而阳自处；
　　癸为阴而丁主动，闭为死而动主生。
　　子午卯酉多是五阴所寄，而曰德从于阳，干在四孟位上，如甲禄在寅，乙禄在卯，甲与己合，而以寅为德禄，乙则合庚而从庚之申以为德。余例同。癸水润下之性于逢旬尾曰闭口者，言水气在上不能开口也。假如人在水中一闭口便不能生矣。丁火之性主阳主动，是生之象，正与癸相反。
　　
　　空亡乃耗散之神，初斩首、中折腰、末刖足。
　　辰戌为网罗之煞，辰覆巢、日毁卵、而用逵。
　　空亡乃天中煞，人只知旬空为十干不到处，不知惟虚能起化，此正天之中也，故曰天中煞。数中凡遇空亡不可使说不好，要细察始见端的。天罡之气鼓万物而出，天魁之气收万物而入，四时网罗之杀，言一网无余也。在日辰上是静位，所以为覆巢为毁卵，在用上是动机所以为置逵，言一往便留碍也。
　　
　　年命若立魁罡动者静而静者动，
　　日辰加临卯酉离者合而合者离。
　　立是年命所乘神，立于地盘辰戌之上非辰戌作年命也。
　　三传纯子孙不求财而财自至，
　　三传纯父母勿忧身而身自安，
　　三传纯妻财而父母克害，
　　三传纯官鬼而兄弟成灾。
　　《毕法》云；六爻现卦防其克即此意也。
　　见克不克从其鬼贼，崖岸迫而勒马收缰；
　　见生不生不若无生，鸟兔尽而藏弓烹犬，
　　见救不救灾须自受，当如燕雀处堂；
　　见盗不盗本根无耗，须识荆棘巢凤。
　　凡见克神要细他立处，若是生地，它自恋生不来克我；若是他之克处，他自受克不能克我矣。下三句俱如此看，如人之临于危崖尚可收缰危而不危也。鸟兔尽言人之施恩于我者，今已尽矣。燕雀处堂而不知危机将至，救神无力也。荆棘解盗字，巢凤则盗而不盗之意。
　　
　　合中带煞蜜里藏砒，
　　煞遇空亡饥食甘李。
　　交车入长生之位，苦尽甘来；
　　交车坐刑害之宫，幸中不幸。
　　吉中凶凶中吉须详之干支门路，止在上下照射处，故曰交车。此处刑冲克害极有关系，盖交车二句似指交车立地盘长生刑害也，玩位字宫字自见，不然与下节重复矣。
　　
　　先生后克乐极生悲，劫煞入辰萧墙祸起。
　　乐极生悲即《毕法》乐里悲意，劫煞如亥卯未在申，其应极速，萧墙应辰之一字。
　　日辰神将交会龙虎聚良明之会，
　　日辰神将交克猿鹤争风月之巢。
　　龙虎是合气的状，猿鹤是不合气的状，交生交克可谓极切。
　　交车入墓喑哑双盲，
　　交车冲刑风瘫痴隔。
　　喑盲俱切墓字，风瘫切刑冲字，可见凡断当各从其类。
　　乙戊己辛壬同四仲名曰九丑，天地归殃；
　　死绝休囚气加日辰号为二难，夫妻反目。
　　凡戊子戊午壬子壬午乙卯乙酉己卯己酉辛卯辛酉日，而大吉又临日辰子午卯酉上者，为真九丑卦也。盖乙是雷电始动之日，震而不安之位；戊己是诸神下位之日，戊己为坤诸神清虚之气合德于乾，转入坤维，曰下位是也。壬是三光不照之位，壬禄在亥，六阴俱足，日月之光至此损照。辛是西方杀物之位，如何又居在四仲极阴位上。大吉是十二宫神之主，为贵人本家，所以为星纪，诸星朝会于斗也，今又临四仲极阴之位，为九丑。九，阳数，丑，言阳之丑也。一给正配夫妻两字。
　　
　　上下六合主客合同，上下刑害冤仇相见。
　　引从日辰名曰用媒，家必兴而人必旺；
　　干首支尾名曰回环，成事吉而散事凶。
　　男年支而女年干合后成婚，
　　辰加罗而日加网巧中反拙。
　　太阳照武宜擒贼盗，月将加辰宅舍光辉。
　　魁度天门行多阻隔，罡填鬼户事任谋为。
　　既定课传，次观神将。
　　贵人为百神之主，得位为福，失位为殃；
　　螣蛇为贱之神，旺相怪异，休囚亦主忧惊。
　　朱雀文书亦主刑戮奸谗口舌，
　　白虎道路又为官灾疾病死亡。
　　勾陈主迟滞勾连之事，囚主讼而旺主生；
　　玄武为盗贼虚耗之神，休失人而旺失物。
　　六合为婚姻合和，妇女得之则为私门；
　　太常主酒食衣裳，武职占之则为擢任。
　　青龙所主财物，文官见之光为恩宠，
　　天后虽为妇人，庶人得之亦主亨佳。
　　天空奴婢妄诞，太阴暗昧不明。
　　太公前只用天将十二，后见丑位为己土之精，北斗之枢，是十二宫之气化拱照之地，因而加一名曰天乙贵人，贵人即丑也。前五位引之，后六位从之，其间分文武贵贱男女，如天后贵人之妻，太阴贵人之妾，空蛇皆贵人奴婢也，龙朱文臣，常勾武将，所不可不知也。蛇属巽，风火摇动不宁，故主惊疑，防火外明内暗，故曰奸谗，火赤色，故主刑戮。牙处坤方，故主道路，又申金杀物，故主官灾病疾。勾陈辰也，万物至此勾萌甲坼未舒，迟滞勾连之象也。玄武为亥水，阴私暗昧故虚耗。六合和合之意，妇人岂宜私和。未味也，言物至此月而始成味也，故曰酒食；衣裳者，谓麻絮丝绵都于是月就绪也；曰武职者，言巳午所生之金得未土而刚锐之气毕聚会，到中位方显出纯金来，可见未中之金自旺，故为武职。寅为三阳开泰，号曰青龙，正应文武之德，世间财物吉凶，嘉宾生死丧祭，贵贱尊卑男女长幼，哪一事少得？所以属青龙，言其变化莫测也。天后有恩泽意，故亦云亨佳。天空诞诈，太阴阴私是也。
　　
　　寅功曹主木器文书，申传送主行程消息，
　　卯太冲主林木舟车，酉从魁主金刃奴婢，
　　天罡为词讼兼主死丧，戌天魁为欺诈或称印绶，
　　巳太乙惊怪癫狂，亥登明阴私哭泣，
　　午胜光官讼连绵，子神后奸淫妇女。
　　丑大吉咒诅冤仇，未小吉酣歌医药。
　　辰乘贵人合禄，乃公门役吏，遇马而为奔走公人；
　　戌逢空禄临孟，为了哨边军，见丁而为逃窜落阵。
　　大吉小吉作勾陈斗争田地，天魁从魁为六合奴婢逃亡。
　　从魁若乘武合妻妾怀娠，传送上会青龙子孙财损。
　　胜光如逢天马必问行人，太乙若逢白虎家多疾病。
　　未逢天后妇人奸淫，丑合贵常欲添财喜。
　　天空临酉走失家奴，常遇登明亲朋酒食。
　　辰戌见空武奴婢逃亡，小吉单逢六合婚姻聘礼。
　　辰上原无贵人，若天乙立地盘辰上则贵而不贵，若合日禄主为公门役吏，但食其公食而已，更带日马则为奔走公人。戌加天空军人之象，临孟而为了哨者，言去路方赊也。丁者壮也，惟壮盛善走，所以落阵中亦能逃出。从魁是妻妾，玄武为胎，合是怀孕，子孙历代相传。传送之意，青龙为财，居申受克，非财损而何？胜光离火为日之精，行游之象也，更乘天马，岂非问行人事？太乙在紫微垣内，家室之象，遇疾病刑煞之神，则抱恙可知。未地始离于阳，渐进于阴，再乘天后，奸淫必矣。丑为贵人本家，太常为财为田，合而得之，则财产之事，添进无疑。天空为奴酉门户也，奴临门户，背主逆行。亥卯未三合故未亥为亲朋也，又未中酒食与亥共之。辰戌动而不静，有奔走之象，空是奴，武是婢，临于辰戌故云。小吉主礼仪酒食又见六合牙媒之神，其为婚聘也可知。
　　
　　辰逢勾虎必问田坟，丑作虎勾墓田破损。
　　太岁龙常来占官职，子乘龙合女受皇恩，寅乘龙合儿孙欢庆。
　　二八如同阴武，私通门户摇动；
　　巳亥若逢阴后，二女奔淫不已。
　　子作六合为荡妇，见亥亦作孩儿；
　　丑遇天空为矮子，会申名为和尚。
　　寅作朱雀，会卯为文章之辈；
　　寅乘玄武，见巳为炼丹道人。
　　卯上乘传送为匠斫，辰上见白虎是屠人。
　　巳入酉宫为犯刑远配，会太阴亦作淫娼；
　　酉加午上为宠婢登堂，会六合必主淫乱。
　　未加酉为继母，申乘合作医人。
　　戌作天空健奴军吏，亥乘玄武乞丐鬼神。
　　天罡主动，勾陈属辰为田坟之象，更见白虎凶丧之神，则动问必在田与坟矣。丑土主静，遇勾虎凶神必主墓田破损事。太常君象，文视青龙武视太常，如者如近太岁岂非问官职乎？子为天后，龙为恩宠，女为龙合，自是膺受皇恩之象。寅卯即青龙喜神，六合为儿孙，所主必喜庆事。二八谓卯酉，如乘太阴玄武蔽匿阴私之神，则门户污淫必矣。巳为双女，巳为双鱼，都为淫乱之象。子为妇女，见阴私六合之神，自然所主淫荡。亥为幼子，乘六合儿孙之神，其为孩儿无疑。天空是戌为足，而加于丑，足为刑不能大长，故为矮子。天空亦作和尚，申解作身，身会空则身入空门矣。寅为书籍文章，卯为土，朱雀文明
　　之象，课象值此，自是文人誉声。寅为道士，玄武不正之神，乃窃取财物者也，巳为鼎灶，相会为一炼丹可知。一说寅属艮，成言乎艮，艮道在是矣。上玄武下巳火，水上火下，正丹经所云取将坎位中心实，点化离中腹里虚也。申者身也，身琢木为匠作，又卯加申琢成器物。罡成虎杀气太旺，故为屠人。酉主杀，是天地之刑官，巳从巽入兑相克，犯刑之义也，又巳加酉为配，所刑必属远配。巳双女见太阴阴私蔽匿之将，所主必淫邪事。午正阳有堂之象，从魁婢也，加午为登堂，若见六合阴私之象，其淫污可知。土生金者也，金旺于酉，土败于酉，以败气生旺金，如子已长成，而母又生之，故为继母。申身也，身入六合药材之中，岂非医药流？戌者戍也，天空戌之本位，故为军奴。玄武脱耗，亥为天门，故云乞丐鬼神。
　　
　　虎踞二八之门，八难兴而三灾发。
　　贵立天门之地，六神藏而四煞没。
　　卯酉为二八门，诸事所必由。今为虎踞，灾难自兴。惟丑贵加亥方说得四煞没六神藏，四煞即辰戌丑未而加四孟，则化凶为吉矣。六神藏者，蛇临子，朱临丑，勾临卯，空临巳，虎临武玄临申是也。
　　
　　太常为破碎为孝服，如天狱腾蛇主灾致讼；
　　天空会勾陈名为斗争，会伏殃化鬼家破人离。
　　天后临卯酉一举成名，月将乘青龙片言入相。
　　勾龙同居旺地，财宝如田；
　　常贵共入官乡，当朝执政。
　　四孟金鸡四仲蛇，四季丑日是红砂，此破碎煞也。太常主衣服而遇破碎，岂非孝服之象乎？天狱即天狱煞也，或值天狱卦亦是常乘此，更会腾蛇惊恐之将，灾讼必矣。天空即为戌，勾陈即为辰，辰相争又魁罡动摇，岂非斗争？伏殃正酉逆四仲，凡四仲为五阴之地，阴盛化鬼家破人离之象也。又天后为恩泽之神，月将近君将之象，文青龙为恩宠，太阴属金乃财帛之神，勾陈积众之神，妙在同居旺地，四字问功名一事大抵要官星得地，若太常天乙入官乡而他处更无克害，便是升官迁职吉象。
　　
　　年临孤寡自甘半世孤灯，
　　日遇空亡多主首阳饿死。
　　太阳加神后之位，有水火之灾；
　　太阴临胜光之宫，主自缢之患。
　　财遇绝宫而上乘旺气，定因白手成家；
　　子作白虎而下见离明，多主螟蛉承嗣。
　　年命加临卯酉，作事朝移暮改；
　　龙合下临丑未，为人佛口蛇心。
　　武会太阴，嘲风弄月；
　　虎同天后，迷花恋酒。
　　财同朱雀，主口舌上生财；
　　武见官鬼，因好伪而成事。
　　财为天后，主宅主妻；
　　财为太阴，为奴为婢。
　　年作卯酉而入空申，随娘再嫁；
　　时逢酉未而乘刃绝，市井呼卢。
　　合武乘旺临酉寅，非雷惊必主沉溺；
　　虎蛇带煞临未巳，非虎咬必主蛇伤。
　　子午卯酉为关格，谋望多主难成；
　　辰戌丑未为墓神，发用多因掩蔽。
　　四时前孤后寡，或值旬空，皆为孤寡。若人年临孤寡地，占婚最忌。日遇空亡，单言日干落空，则主空乏之事。水火相激而成灾，干火克乾金，乾为首，火为心，心自害其首，故有自缢之象。财物遇绝是白手之象，上乘旺气则绝而复兴。虎伤子息无见，幸离火克虎则绝而不绝。卯酉为日月往来之门，故主移动不一。六合青龙乃东方主气，主慈，而临于丑未上，又主克，是口慈而心毒。阴金主阴，水象淫佚，又金水相涵，风月有情。白虎为传送之神，会天后则闺门哪得贞静/大凡事之成否要视官鬼，苗公云不克不成事者此也。申为坤为母，申空而母不安室，人年又加卯酉，必主变动，故云。酉为歌喉，未为酒店，又乘刃绝，故不事正业，但日趋于败耗地也。六合司震，玄武属水，水雷屯正雷雨之动满盈也，故云。又蛇虎凶神，百叶窗煞乘巳未之生，其凶愈甚，故主受伤掩蔽。要论休旺。
　　
　　
　　占天看云龙风虎，察水火升降以辨阴晴。
　　占地看玉藻金英，视神将生克以知吉凶。
　　占宅占人看日辰而次详课义，
　　占狱占病视勾虎而解救同论。
　　捕亡、三奸之下可得，鬼神、类神之位推详。
　　占婚姻视天后妻财与日辰比和。
　　占胎孕看夫妻年上方判阴阳。
　　占谋望要成神合气，占求财要看旺相龙常。
　　占功名先看吉神吉将，占官职当明天吏天城。
　　占地，支之阳神是墓，支之阴神是穴，玉藻金英有之。勾主狱，虎主病，见此宜视救神。凡亥子丑有一位加于地盘仲上，则对冲处便为三奸。对冲视天盘天后，日辰比和俱重。若一处并吉便可言吉，男女自夫妻年上推来主的。成神正巳顺四孟，合气蛤
　　旺相之气，言成神有气不休也。龙常是财神。
　　出行日为陆而辰为水，视神将之生克以辨吉凶。
　　经商辰为主而日为客，视神将之衰旺以定合宜。
　　子孙动而求官不吉，官鬼动则兄弟屯迁，兄弟动则妻财有损，
　　妻财动则父母灾危，父母动则子孙受克，官鬼动亦忧于己身。
　　吉神宜旺宜相，凶煞要墓要空。
　　吉神空吉不中不吉，凶煞空凶内不凶。
　　吉居德禄之宫，出潜离隐而招祥致福；
　　凶居生克之地，恋生解克而无暇害人。
　　贵人顺治凶神少降灾殃，
　　天乙逆行吉将聊施恩泽。
　　盖子至巳为阳，亥至午为阴，乃天地一大开关也。贵人顺治向南诸事吉，逆治向阴位去则诸事主少吉。
　　凶神刑害日辰，连绵灾祸；
　　吉将交加课传，不绝欢忻。
　　凶神和合虽灾而不致深危，
　　吉将刑伤有庆而终难全美。
　　日辰有彼我之分，神将有尊卑之别。
　　克日则灾及自身，刑辰主祸延家宅。
　　男推日而女推辰，于中玄妙；
　　阳课明而阴课暗，此际幽微。
　　孟仲发用事应尊亲，季作初传定应卑幼。
　　用神验人事，比和为亲为近，不比为远为疏；
　　神将断吉凶，旺则日新月盛，衰则渐退旋颓。
　　贵神带印克今日有位有禄，
　　申午相加乘天后为保为媒。
　　虎克日辰，官灾痨病；勾刑卯酉，路死扛尸。
　　白虎会旺相之金而克害年命，难免一刀之厄；
　　勾陈合太岁之神而刑冲日辰，定遭尸解之厄。
　　年逢阴鬼，暗地生灾；
　　日遇阳官，明中致福。
　　大凡合处为来之有路，带印非生我之印也，乃巳加戌为铸印也。戌为印绶，皆所谓带印。经云：带印皆指遁干生贵人说此大有道理。传送象媒保，朱为朱雀，乃口舌上生财是也。又传送于道路而发用在天后日主讼。辰主疾，勾主死尸，卯酉主道路，金旺虎愈旺，其凶愈甚。岁君合勾陈刑冲日辰凶不可解。言勾虎者，以二煞原极刑极阴之气故也。阴鬼是建干遁来之鬼也，阳官则见于上矣。
　　
　　要见分类形状，当视州野区分。
　　子列青州，亦主江湖沟涧。丑为扬地，更为宫殿桥梁。
　　寅主幽燕，亦主栋梁寺观，卯为豫州，更为棺椁门宪。
　　辰为兖州，亦主井泉坟墓，巳定荆州，兼为弓弩帘筐。
　　午主三河，亦主山林书画，未为雍州，亦主酒店茶房。
　　申为晋域，更主神祠鬼屋，酉为冀地，又为库房山冈。
　　戌主徐州，亦主州城牢狱，亥为豳地，更为居榭厩房。
　　此特举其大概，于中仔细推详。
　　子作内房、妇女、鬼神兼泄泻，
　　丑为庭院、秃头、病腹患脾肠。
　　寅主道路，入长生则为道士，主须发而病在疯疥；
　　卯为门户，会玄武而为经济，主手背而病在膏肓。
　　辰为墙垣书簿，主皮毛臃肿之灾；
　　巳为炉灶小口，主咽喉面齿血光。
　　午为堂屋，主心目、吐泻、瘟疫；
　　未为井院，主头胃、膈噎、椎梁。
　　申为驿递，主骸骨、心胸、脉络不利；
　　酉为六户，主口耳、小肠、喘咳难当。
　　戌为墙院、足腿，亦主梦魂颠倒；
　　亥为厕阁、虐痢，定应脾疝膀胱。
　　自兹触类而长，当尊此例推详。
　　天后为妇女，天一生水，鬼神造化之始。丑为星纪，寒土不生毛，故秃头。木主肝，又膏上肓下，肝之表也。巽为风，主入，蛇火未井宿，先天午未属乾，为首。未者味也，故言胃。魂藏辰戌，魄藏丑未，虐痢寒热往来。
　　
　　先贤时察来情，端倪无不应验。
　　时遇空亡必主侵欺诈伪，时乘驿马必主动改迁移。
　　冲日冲辰彼我流离颠沛，同辰同日事情偃蹇迟疑。
　　时日相生迭为恩泽，日时克害亲作仇寇。
　　日克时则为财，时克日则为鬼。
　　遇子遇午时往时来，值卯值酉为门为户。
　　时乘日墓，虽成而终成暗昧；日得夜时，见贵而反作不祥。
　　日逢时破主走失之灾，
　　辰遇时刑应讼狱之祸。
　　时干日干相合外事和同，
　　时支日支相合婚姻和会。
　　日辰俱合明时内外见一团和气，
　　正时冲刑月将顷刻有不测灾来。
　　古人以时为先锋门，故未得课，先视正时与日子禄墓生克何如，又以天上正时所乘神为直事，而事之原委已可知矣。如申日巳时，巳作蛇便知为子孙忧疑事也。
　　
　　大抵四课三传克多则事烦，克少则事一。生多则虚诞，生少则理明。
　　三传内有克杀，子孙即为救神，无克则为脱气；
　　日辰交相入墓，冲神号作天恩，遇墓终成破损。
　　天地务致中和，阴阳不宜偏胜。
　　鬼临畏地，当忧不忧；财入鬼乡，闻喜不喜。
　　神将交克，占及夫妻；同类相伤，事因昆季。
　　财遇天中，产业倾颓；鬼临旬尾，官灾不起，
　　吉凶神其神将，生死辨其安危。
　　条例多而同归一理，举一隅当反三隅矣。
　　天中谓空亡也，旬尾谓闭口也。
　　
　　
　　
　　
