《珞琭子消息赋》　　
　　元一气兮先天，稟清浊兮自然；
　　著三才以为象，播四时以为年。
　　以干为禄，以向背定贫富；
　　以支为命，详顺逆以循环。
　　运行则一辰十载。
　　折除乃三日为年；
　　折除者乃一年二十四气，七十二候。
　　命有节气浅深，用之而为妙。
　　其为气也，將来者进，成功者退；
　　如蛇在灰，如鱔在尘。
　　气者，四时向背之气也；
　　其为有也，是从无而立有；
　　其为无也，天垂象以为文；
　　此五行临於绝地而建贵也。
　　五行绝处有禄马；其为常也，
　　立仁立义；其为事也，
　　或见或闻。崇为实也，奇为贵也，
　　將星扶德，天乙加临，本主休囚，行藏汩没。
　　至若，勾陈得位，不亏小信以成仁；
　　真武当权，是知大才而分瑞。
　　不仁不义，庚辛与甲乙交爭。
　　或是或非，壬癸与丙丁相畏。
　　故，有先贤谦己，处俗求仙；
　　崇释则离宫修定，归道乃水府求玄。
　　见不见之形，无时不有；
　　抽不抽之绪，万古联绵。
　　是以何公惧其七杀；宣父畏以元辰；
　　峨眉阐以三生，无全士庶；
　　鬼谷布其九命，约以星观。
　　今集诸家之要，略其偏见之能，
　　是以未解曲通，玅须神悟。
　　臣出自兰野，幼慕真风；
　　入肆无悬壶之玅，游街无化杖之神；
　　息一气以凝神，消五行而通道。
　　乾坤立其牝牡，金木定其刚柔；
　　昼夜分为君臣，时节分为父子，
　　不可一途而取，不可一理而推。
　　时有冬逢炎热，夏草遭霜；
　　类有阴鼠棲水，神龟宿火；
　　是以阴阳罕测，志物难穷。
　　大抵三冬暑少，九夏阳多，
　　祸福有若禎祥，术士希其八九。
　　或若生居休败，早岁空亡；
　　若遇健旺之乡，连年偃蹇。
　　若乃，初凶后吉，相源浊而流清；
　　始吉终凶，状根甘而裔苦。
　　观乎萌兆，察以其元；
　　根是苗先，实从花后；
　　胎生元命，三兽定其门宗；
　　律吕宫商，五虎论其成败。
　　无合有合，后学难知；得一分三，前贤不载。
　　年虽逢於冠带，尚有余灾。
　　运將至於衰乡，犹披少福。
　　大段，天元羸弱，宫吉不及以为营；
　　日下兴隆，月凶不能成其咎。
　　若遇，尊凶卑吉，救疗无功；
　　尊吉卑凶，逢灾自愈。
　　禄有三会，灾有五期。
　　凶多吉少，类大过之初爻；
　　福浅祸深，喻同人之九五。
　　闻喜不喜，是六甲之盈亏；
　　当忧不忧，赖五行之救助。
　　八孤临於五墓，戌未东行；
　　六虚下於空亡，自乾南首。
　　天元一气，定侯伯之尊荣。
　　支作人元，运商徒而得失。
　　若乃，身旺鬼绝，虽破命而长生；
　　鬼旺身衰，逢建禄而寿夭。
　　背禄逐马，守穷途而悽惶。
　　禄马同乡，不三台而八座。
　　官崇位显，定知夹禄之乡。
　　小盈大亏，恐是劫財之地。
　　生月带禄，入仕居赫奕之尊。
　　重犯奇仪，蕴藉抱出群之器。
　　阴男阳女，时观出入之年；
　　阴女阳男，更看元辰之岁，与地之相逢。
　　宜退身而避位，凶会吉会，
　　返吟伏吟，阴错阳差，天冲地击；
　　或逢四杀五鬼，六害七伤，天罗地网，
　　三元九宫。福臻成庆，祸並危凝；
　　扶兮速速，抑乃迟迟。
　　歷贵地而待时。
　　遇比肩而爭竞。
　　至若人疲马劣，犹托財旺之乡；
　　或乃財旺禄衰，健马何避。
　　掩冲岁临，尚不为灾，年登故宜获福。
　　大吉主逢小吉，及寿长年。
　　天罡运至天魁，继生续寿。
　　从魁抵苍龙之宿，財自天来。
　　天冲临昴胃之乡，人元有害。
　　金禄穷於正首，庚重辛轻。
　　木人困於金乡，寅深卯浅。
　　玅在识其通变，拙说犹神；
　　巫瞽昧於调絃，难希律吕。
　　庚辛临於甲乙，君子可以求官。
　　北人运至南方，贸易获其厚利。
　　开朝懽而旋至，为盛火之炎阳。
　　剋祸福之遥，则多因於水土。
　　金木未能成器，听衰乐以难明；
　　似木盛而花繁，状密云而不雨。
　　乘轩衣冕，金火何多；
　　位穷班卑，阴阳不定。
　　所以，龙吟虎啸，风雨助其休祥；
　　火势將兴，故先烟而后焰。
　　每见凶中有吉，吉乃先凶；吉中有凶，凶为吉兆；
　　祸旬向末，言福可以近推。
　　纔入衰乡，论灾宜其逆课。
　　男迎女送，否泰交居；
　　阴阳二气，逆顺折除。
　　佔其金木之內，显於方所分野；
　　標其南北之间，恐不利於往来。
　　一旬之內，於年中而问月；
　　一岁之中，求月中而问日。
　　向三避五，指方面以穷通；
　　审吉查凶，述岁中之否泰。
　　丙寅丁卯，秋天宜以保持。
　　己巳戊辰，度乾（亥）宫而脱厄。
　　值病忧病，迟生得生；
　　旺相崢嶸，休囚绝灭。
　　论其眷属，忧其死绝，墓在鬼中；
　　危疑者甚，足下临丧，面前可见。
　　凭阴察其阳福，岁君莫犯於孤辰。
　　恃阳鑑以阴灾，天元忌逢於寡宿。
　　先论二气，次课延生；
　　父病推其子禄，妻灾课以夫年。
　　三宫元吉，祸迟可以延推；
　　始末皆凶，灾忽来如迅速。
　　宅墓受杀，落梁尘以呻吟；
　　丧吊临人，变宫商为薤露。
　　干推两重，防灾於元首之间；
　　支折三轻，慎祸於股肱之內。
　　下元一气，同居去住之期；
　　仁而不仁，虑伤伐於戊己。
　　至於寢食侍卫，物有鬼物，人有鬼人；
　　逢之为灾，去之为福。
　　就在裸形夹杀，魄往酆都，所犯有伤，魂归岱岭。
　　或乃行来出入，抵犯凶方，嫁娶修营，路登黄道；
　　灾福在岁年之位內，发觉申日时之击扬。
　　五神相剋，三生定命。
　　每见，贵人食禄，无非禄马之乡；
　　源浊伏吟，惆悵歇宫之地。
　　狂横起於勾绞。
　　祸败发於元亡。
　　宅墓同处，恐少乐而忧多。
　　万里回还，乃是三归之地。
　　四杀之父，多生五鬼之男。
　　六害之徒，命有七伤之事。
　　眷属情同水火，相逢於沐浴之间。
　　骨肉中道分离，孤宿犹嫌於隔角。
　　须要制其神煞，轻重较量；
　　身剋杀而尚轻，杀剋身而尤重。
　　至於循环八卦，因河洛以为文，
　　略之为定一端，究之翻成万绪。
　　若值，扳鞍践禄，逢之则佩印乘轩；
　　马劣財微，遇之则流而不返。
　　善恶相伴，摇动迁移，夹杀持丘，亲姻哭送；
　　兼须察其操执，观其秉持。
　　原薄论其骨状，成器藉於心源。
　　木气盛而仁昌。
　　庚辛亏而义寡。
　　吉曜而有喜，疑其灾器。
　　福星临而祸发，以表凶人。
　　处定求动，剋未进而难迁；
　　居安虑危，可以凶中而卜吉。
　　贵而忘贱，灾自奢生；
　　迷而不返，祸从惑起。
　　殊当易从变处为萌，福善祸淫，吉凶异兆。
　　至於公明、季玉，尚无变识之文；
　　景纯、仲舒，不载比形之妙。
　　详其往圣，盖以前贤；
　　或指事以陈谋，或约文而切理。
　　多或少利，二义难精。
　　今者参详得失，补缀道踪，规为心鉴，
　　永掛清莹，引列终绪，十希得九。 
　　
