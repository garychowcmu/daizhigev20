命理正宗-张神峰
　　
　　人禀天地、命属阴阳、生居覆载之内、尽在五行之中。
　　欲知贵贱、先观月令乃提纲。次断吉凶、专用日干为主本。
　　三元要成格局、四柱喜见财官。用神不可损伤、日主最宜健旺。
　　年伤日干、名为主本不和。岁月时中、大怕官杀混杂。
　　取用凭于生月、当推究于深浅、发觉在于日时、要消息于强弱。
　　官星正气、忌见刑冲。时上偏财、怕逢兄弟。
　　生气印绶、利官运畏见财乡。七杀偏官、喜制伏不宜太过。
　　伤官复行官运.不测灾来，羊刃冲合岁君、勃然祸至。
　　富而且贵、定因财旺生官。非夭即贫、必是身衰遇鬼。
　　六壬生临午位、号曰禄马同乡。癸日坐向已宫、乃是财官双美。
　　财多身弱、正为富屋贫人。以煞化权、定显寒门贵客。
　　登科甲第、官星临无破之宫。纳粟奏名、财库居生旺之地。
　　官星太旺、才临旺处必倾。印绶被伤、倘若荣华不久。
　　有官有印、无破作廊庙之材。无官无印、有格乃朝廷之用。
　　名标金榜、须还身旺逢官。得佐圣君、贵在冲官逢合。
　　非格非局、见之焉得为奇。身弱遇官、得后徒然费力。
　　小人命内、亦有正印官星。君子格中、也犯七煞羊刃。
　　为人好杀、羊刃必犯于偏官。素食慈心、印绶逐逢于天德。
　　生平少病、日主刚强。一世安然、财命有气。
　　官刑不犯、印绶天德同宫。少乐多忧、盖因日主自弱。
　　身强煞浅、假煞为权。杀重身轻、终身有损。
　　衰则变官为鬼，旺则化鬼为官。
　　月生日干、运行不喜财乡。日主无依、却喜运行财地。
　　时归日禄，生平不喜官星。阴若朝阳、切忌丙丁离位。
　　太岁乃众煞之王，入命未必为殃，若遇战斗之乡、必主刑于本命
　　岁伤日干、有祸必轻。日犯岁君、灾殃必重。
　　五行有救、其年反凶为祥。四柱无情、故论名为克岁。
　　庚辛来伤甲乙、丙丁先见无危。丙丁反克庚辛、壬癸遇之不畏。
　　戊己愁逢甲乙、干头须要庚辛。壬癸虑遭戊己、甲乙临之有救。
　　壬来克丙、须要戊字当头。癸去伤丁、却喜己来相助。
　　庚得壬男制丙、可许长年。甲以乙妹妻庚、凶为吉兆。
　　天元虽旺、若无依倚是常人。日主太柔、纵遇财官为寒士。
　　女人无杀、带二德作两国之封。男命身强、遇三奇为一品之贵。
　　甲逢己而生旺、定怀中正之心。丁遇壬而太过、必犯淫讹之乱。
　　丙临申位、逢阳水、难获延年，月逢印缓、则安富尊荣。
　　己人亥宫、见阴木，终为损寿，时遇丙寅、则冠带簪缨。
　　庚值寅而遇丙、主旺无危。乙遇巳而见辛、身衰有祸。
　　乙逢庚旺、常存仁义之心。丙合辛生、镇掌威权之职。
　　一木重逢火位、名为气散之文。独水三犯庚辛、号曰体全之象。
　　水归冬旺、生平乐自无忧。木向春生、处世安然必寿。
　　金弱遇火炎之地、血疾无疑。土虚逢木旺之乡、脾伤定论。
　　筋疼骨痛、盖因木被金伤。眼昏目暗、必是火遭水克。下元冷疾、必是水值火伤。
　　金逢艮而遇土、号曰返魂。水入巽而见金、名曰不绝。
　　土临卯位、未中年便欲灰心。金遇火乡、虽少壮必然挫志。
　　金木交差刑战、仁义俱无。水火递互相伤、是非日有。
　　木从水养、水盛而木则漂流。金赖土生、土厚而金遭埋没。
　　是以五行不可偏枯、务禀中和之气；更能绝虑忘思、鉴命无差误也。
　　
