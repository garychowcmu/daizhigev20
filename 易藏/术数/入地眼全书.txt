 入地眼全书
　　
　　周兆熊序
　　
　　同里茂才万君仁村，好学士也。自失怙后，为买山计，读《礼》之暇，究心地理，本之形势以立其体，参之河洛以妙其用，非寻常言青乌者所能逮。庚辰，余乞假南旋为先大夫卜吉。延至家甫一岁，以丁内艰。服将聧，欲闭户为举子业，遂辞去。余每购得一山一址，犹资商榷焉。兹有辜託长老地理全书之刻，请余言。长老生宋时，扦葬建造，迭著神异，其遗址犹有存者。此编向无刻本，传写数百年，堪舆家秘如珍宝。万君得之，梓以行世，可谓公矣。地理之说，余素未研究，不知是书之善。然每见万君适墓登垄，考验得失无差谬，岂非遵守其说而有明效哉？他日出所学以问世，其树立必有可观。吾以是编之刻，信之矣。时而不灵者，比使仁孝之俦不忍于薄其亲者，相度原野有所依据，而不至于眩惑。其为益也，岂有涯哉？他日树华得志，科名快谈，纂述石渠芸阁之间，必有鸿篇扬声儒雅。而其书之梓，亦足以见其存心矣。建昌周兆熊卧余序。
　　
　　
　　
　　
　　黄中模序
　　
　　地理之说，繁杂不一，今与古殊，甲与乙异。同师之学，或彼此各鸣其长；一人之身，或前后顿易其义。善于立论者，辞达而理未举；妙有心得者，语晦而笔不灵。理气明晰，未必贯穿形势；龙脉审辨，甚且错谬阴阳。擅其长者，了然于心目，灿然于口舌矣。又复吝惜珍秘，移易颠倒，使读者茫然眩惑，失所依据。非有聪明才辨之实，不能分别而抉择之也。 虽然，儒者之言，可以折衷是非。晋之郭景纯、唐之卜则巍、宋之蔡牧堂、明之刘青田皆以儒者而精地理者也。以术士言之，说或囿于俗；以儒者言之，艺可进于道。南昌万子树华识性爽朗，曩从余游，讲业论文之余，旁涉堪舆，便有契悟。箧中藏有宋托长老《入地眼》一书，地无遁形，理有实际，异于世之惝恍支离其说者。所谓释其行而儒其言者，长老有焉。树华不复吝惜珍秘，梓而行世，索序于余。余老困名场，疲事举业，穷愁所寄，浏览葬经，性之所欣，时有创获，欲编辑一书，融会众说，自愧不文而未果。今得托长老所著，诸家之言皆有所折衷，虽其间有未雅驯，而理举辞达非晦。道光辛已秋，法授奉政大夫掌广西道监察御史前翰林院编修加三级范亭黄中模拜撰。
　　
　　
　　
　　
　　万树华跋
　　
　　曩为先君谋窀穸，日随青乌家登山陟岭，足蹇甚。比暮，萃先贤地理书，剪烛读之。更阑烬落，弗辍也。如是者有年。然以所见证所读，率皆牵强附会，远于自然，心窃疑之。东乡徐寿山先生者，积学士也。游痒序有声，家故丰，以葬父故，绝意进取，专攻堪舆艺，然不屑以术鸣。岁丁卯，来会城，余获从游者七年。既为余卜葬先君，而余亦追随杖履，口讲指画，得以闻所未闻。然后知山川河岳自有真性情，剪裁作用自有真识力，牵强附会无当也。 既又得托长老《入地眼全书》凡十卷，书皆写本，秘弗传。伏而诵之，其旨宗《河》、《洛》法，用挨星于理气为神妙，恍然如披云雾睹青天，验之故家巨族阴阳两宅，其盛衰隆替，罔不毕合。向之窃窃然疑者，至是不觉涣然冰释也。 虽然，地理之学微矣。余何人斯，知识浅陋，涯涘未窥，敢窃先贤绪余哉！且思猎取科名，玷墨弗暇，何暇及此？第念附于棺者，必诚必信，人子皆有是责。则余曩所尽心力而为之，谅必有同情者。余既获是编，何忍自秘？爰付剞劂，用公同好，或亦韩子所谓“以之为己顺而祥，以之为人爱而公”者欤？刻既成，述其缘起如此。 道光元年岁次辛巳仲夏月望后五日，南昌万树华仁村氏谨跋于省垣之宗祠。
　　
　　
　　
　　
　　例 言
　　
　　一、是书自宋迄今，巨族大家抄写成帙，秘之已久。或前后失次，或散轶不全，愚不揣固陋，留心汇正，历数寒暑，方成全集。至间有欠雅驯处，字字坦然明白，故不敢妄为删易。
　　
　　二、是书理透法巧，言简意赅。其他书有相为表里者，如赖之催官、陈之拨砂、吴之夹竹梅花、叶之理气三诀、张陈之四弹子是也。但诸家坊刻传书不传诀，或且读其书而不能用其书。兹集条分缕析，妙谛俱现，能使阅者了然，易于学习。
　　
　　三、地理之书，言峦头者或遗理气，言理气者又遗峦头，彼此偏胜，多无应验；至于立向之法，更未有详言及者。是编将龙、穴、砂、水并向五字互相发明，言峦头即兼讲理气，言理气即带讲峦头，体用赅备，洵为全璧。
　　
　　四、是书引用古经，在他书或因奥语难明，致有妄加批注，强为牵合者，兹集证佐详明，见解独出，于古经意义无不透彻。学者切勿以引用处多习见语，视为寻常坊本。愚盖逐字逐句细心体认，每于峦头合理气处，尤多闻所未闻，读此真可力破疑。
　　
　　五、是书已经考验。凡富贵名墓，高山平洋，无不符合。况长老手作甚多，阴阳二宅经彼建造，至今不替。学者试观其峦头作法，再审其理气应用，方知此书神效。
　　
　　六、是书先熟看峦头，然后细玩理气。盖阴阳五行微妙难言，峦头即理气之著也。若舍峦头而重理气，开卷了然，登山茫然，便是屋里先生。惟深知峦头，又能明理气，知所先后，而技乃至于神。
　　
　　 
　　                  入地眼全书天星卷一
　　
　　 
　　
　　天星卦序
　　
　　天尊地卑，乾坤定矣。卑高以陈，贵贱位矣。动静有常，刚柔断矣。方以类聚，物以群分，吉凶生矣。在天成象，在地成形，变化见矣。是故刚柔相摩，八卦相荡，一阴一阳，一上一下，一外一内，或上临下，或下临上，变化而莫测。是以鼓之以雷霆，润之以风雨，一寒一暑，日月光明，运化不已。故乾，健也；坤，顺也；震，动也；巽，入也；坎，险也；离，丽也；艮，止也；兑，说也。是故雷以动之，风以散之，雨以润之，日以暄之，艮以止之，兑以说之，乾以君之，坤以藏之。乾道成男，坤道成女。乾知大始，坤作成物。乾以易知，坤以简能。易则易知，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。易简而天地之理得矣，天地之理得而成位乎其中矣。盖天昼夜旋转而不停，日月五星随之。天帝顺行十二宫，布四时之令；太阳逆行十二宫，宣八节之功。是以八卦阴阳变动，应四时八节交会于天地矣。
　　
　　大寒，天帝在丑，太阳临子，交会于子丑之间，故子与丑合，万物成终成始。《易》曰：“成言乎艮。”雨水，天帝到寅，太阳在亥，寅亥交会，故寅与亥合，丑寅辅艮，东北之卦也。春分，天帝临卯，太阳在戌，故卯与戌合，卯戌交会，甲乙辅震，正春之令也，万物发生。《易》曰：“帝出乎震。”谷雨，天帝在辰，太阳到酉，故辰与酉合，辰酉交会，万物洁齐。《易》曰：“齐乎巽。”小满，天帝到巳，太阳在申，故巳与申合，申巳交会，辰巳辅巽，东南之卦也。夏至，天帝到午，太阳临未，故午与未合，午未交会，丙丁辅离，正夏之令也，万物皆茂。《易》曰：“相见乎离。”大暑，天帝在未，太阳居午，午未交会，万物致养。《易》曰：“致役乎坤。”处暑，天帝到申，太阳到巳，申巳交会，申未辅坤，西南之卦也。秋分，天帝到酉，太阳在辰，酉辰交会，庚辛辅兑，正秋之令，万物悦成。《易》曰：“悦言乎兑。”霜降，天帝到戌，太阳居卯，戌卯交会，阴阳相薄。《易》曰：“战乎乾。”小雪，天帝在亥，太阳在寅，亥寅交会，戌亥辅乾，西北之卦也。冬至，天帝回归北极，入于垣，太阳复命告功，壬癸辅子，正冬之令也，万物归藏。《易》曰：“劳乎坎。”夫由出而齐，而相见，帝之鼓乎出机也。而成由人，以向乎出焉。起震终艮，一岁之终也，而循环之妙在中矣。
　　
　　乾宫天星
　　
　　《易》曰：“乾道行健。元亨，利贞。”其性燥急，阳之亢也。位居西北。乾以君之，六子皆统摄而分职以听，又孰翕受时令于冬，曰：“战乎乾。”阴阳相薄，肃杀相攻，即纯阳克阴也。霜降，天帝到戌，太阳居卯，戌卯交会，阴阳相薄。《易》曰：“战乎乾。”小雪，天帝在亥，太阳到寅，亥寅交会，戌亥辅乾，西北之卦。天星曰阳机，又曰天玑，奎宿十六星赤居其所。今五星聚奎，则天下世盛文明。又曰封豕，主文章之府。又主天子武库，故主兵权，所以禁暴横行。又主沟渎。其星下九尺乃日、月、五星之中道。乾在天皇之左，是以圣人画卦，以乾为八卦之首，为天、为父、为龙、为马，故天地万物亦以乾为首。乾三爻俱阳，万物资始。坤三爻俱阴，万物资生。是以圣人以乾、坤为天地定位，地理家用之为权衡。
　　
　　乾  龙  法
　　
　　    凡乾龙起祖，卓立云霄如龙楼凤阁者，出脉过蛱，起伏盘旋，布气行度，到头结穴，与众不同。其龙不可与亥同行，亥乃龙之曜鬼，先贤所忌，切宜详细。若得单清过脉，地局端正，砂水全备，为龙之上格。若得主星高耸，功垂社稷，泽及生民，恩荣奕世。中格龙结穴者，翰院声价，日近天颜。下格龙结穴者，亦发科甲、巨富、人丁。若得殿上贵人者，聚气火星也。上格龙主出将入相，大有功勋，名闻四海。中格龙结穴者，主尚书、侍从，翰院荣封。下格龙结地者，主科第大富。或火星变土结穴者，产状元、宰辅。或木星结者，出尚书、侍郎。或金星结者，主科甲屏翰。水星结者，定出翰林学士。土星结者，主科贡秀士，百万之庄，富压一郡。总看龙之强弱，穴之有无砂之拱峙，水之澄清，案之朝拱，五种俱备，方为是地；而有缺陷，便是鬼气。庸师到此，欢天喜地，假者好看，真者天秘。明师到此，圆规方矩，自有道理。有德之家遇着此地，无德之家反是掏气。 
　　 
　　
　　亥宫天星
　　
　　    《易》曰：“亥乃属水，西北之隅。”纳卦于震。地支之十有二数，木之长生位。时令于冬，太阳惊蛰到亥，白露到巳向，天帝小雪到亥山。天星曰天皇，壁宿二星，一东一璧，其名东璧。二星赤居其所，下九星尺为天之中道，主文章图书之秘府也。又主土工。明则图书集，道术行，小人退，君子进，天下士子多贤良，世上诗翁赛谪仙。
　　
　　亥 龙 法
　　
　　《易》曰：“亥在天门之左，紫微傍照之所，天极太乙常居也。”木之长生，又得天皇之星下照亥地。若亥龙起祖，单清过脉，为龙之上吉。凡亥龙过峡出脉，到头结穴，束咽处必须要一亥字，到头结穴者为吉。二十四龙惟有五龙难下：一亥龙，左乾右壬；一辛龙，左酉右戌；一午龙，左丙右丁；一巽龙，左辰右巳；一卯龙，左甲右乙。此五龙阴阳驳杂，兼带煞气。若得单清过脉，发福更大、更悠久。不但来龙如此，五向必作正向，方得房分不偏；而若兼左兼右则三房受害，无三则二房受害矣。凡亥龙起祖，由亥旋入艮结穴者，定主科甲及第，富贵显耀。若卯龙起祖，入丙转亥结穴者，主文武双全，宰辅三公。如兑龙起祖转丙入庚者，主巨富，又主翰苑才名。如正亥结穴者，主科甲连绵，官居台阁。
　　
　　壬宫天星
　　
　　    《易》曰：“壬属北方。”阳水纳卦于离，为天干之九数。故《卜易》曰：“离火己卯己酉亲。”己、壬二干隶离。时令仲冬，太阳雨水到壬山，处暑到丙向，天帝大暑到壬山。天星曰阴权，室宿二星赤居其所，为太庙，天子之宫也。又为元宫，一曰清庙，又为军粮之府，又土工事。其下九天为日、月、五星之中道。土一星，为天子宫；下一庙为太庙，故羽林以卫之，将有土工之事。占于营室，其星明正则国昌，文明四海；不明则鬼神不享祭祀，天下多生疾疫。
　　
　　壬 龙 法
　　
　　    紫微帝座，一白星傍照壬地，又得四辅六相左右辅之，为龙之上吉。其龙不可与亥同行，谓之龙身带曜，先贤所忌，切宜详细。若乾龙起祖，由坤入午，正出面结穴者，定主科甲翰苑，官居极品。如坎龙起祖，由甲出乙，转壬结穴者，主富贵双全，科甲联登。若午龙起祖，入坤转乙，向甲结穴者，主巨富，田联阡陌，官居台省。
　　
　　坎宫天星
　　
　　    《易》曰：“坎，陷也。习坎，有孚维心，亨。行有尚。”位居正北，雨以润之而枯槁滋息。时令仲冬。曰：“劳乎坎”，以终岁勤动，慰劳于斯，一阳藏蓄而休息也。冬至，天帝回归北极于子垣，太阳复命告功于丑所，壬癸辅子。坎，冬之令也，万物归藏，帝既慰劳而一元告成。《易》曰：“劳乎坎。”天星曰阳光，虚宿二星赤居其所，冢宰之象，主北方城邑、庙堂祭祀之事。又主风云、死丧、哭泣。下九尺是日、月、五星之中道，其星明大则天下安泰。又危宿三星赤，亦居其所，为天府，一曰天市；又曰架屋，为天子庙堂。下九尺由日、月、五星之中道。主架屋受藏风雨、墓坟祠礼，亦为冢宰之官。主天下五谷丰稔，以象海涵珠滋万物之所。一白正临，九紫对照，八白居左，六白居右，两相辅佐，天帝成始之宫也。
　　
　　坎 龙 法
　　
　　凡坎龙起租，骨脉分明，地局端正，到头结穴者，为龙之上吉。若转坤龙结穴者，定主双生之儿，富贵可许。如旋申起势，转正坎出面结者，亦主科甲富贵。又有翻身逆势，旋申由午结回龙顾租，必得局法端正，砂水秀丽，定主翰苑才名，日近天颜，富而好礼。又主双生之儿，又生六指之人。如壬癸起祖，旋申入辰，转乙出面者，主产武略将帅之职，英俊雄伟之才。若巽山起祖，由坎出面结者，主生双女。兑龙亦同，主家财消散。
　　
　　癸宫天星
　　
　　    《易》曰：“癸属北方之阴水，纳卦于坎，为天干之十数。”故《卜易》曰：“坎水戊寅外戊申。”癸、戊二干隶坎，时令仲冬之末。太阳大寒到山，大暑到向；天帝小寒到山。天星曰阴光，女宿四星赤居其所，为天之少府，掌管书机。又为须女、贱妾之称，妇职之小也。主布帛、裁制、嫁娶。下九尺为日、月、五星之中道。其星明则文士现，五谷丰，女工昌盛，府库充盈。
　　
　　癸 龙 法
　　
　　    凡癸龙起祖，旋申入辰转乙出面结穴者，主生英雄豪杰，才堪将帅。如旋申起势，转正坎出面结者，主科甲富贵。若转坤龙结穴者，富贵双全。如翻身逆势，旋申由午结回龙顾祖，定主科甲翰苑，又主双生之儿、六指之人。与坎宫同推。 
　　 
　　 
　　 
　　丑宫天星
　　
　　    《易》曰：“丑属阳土，东北之界，纳甲于兑，金库于丑。”地支之二数，时令季冬。太阳小寒到丑山，小暑到未向。天帝大寒到丑山。天星曰金牛，又曰斗牛。牛宿六星赤居其所，为天之关梁，主牺牲之事。日、月、五星贯之为中道。上二星，主道路；次一星，主关梁；又次二星，主南夷。其上二星，一曰积路，一曰积火，主道路；中间一火星，主关梁、牛马；次下三星，主南越。星明大则王道，天下安，牛马广；不明，则牛马瘟疫。
　　
　　丑 龙 法
　　
　　    《易》曰：“丑居东北。”以八白同宫，贪狠一星，在紫微之北下照丑地。在天为四金，在时为四季。然天市垣中，天机一星傍照丑地。故丑龙起祖，骨脉分明，为龙之上吉，定产富贵之人。其龙不可与癸同行，切宜详细。如兑龙起祖，入艮由震出面结穴者，主产文武全才之士，威镇边夷。若艮龙起祖，由丙入庚结穴者，主科甲奕世、丁财大旺。若亥龙起祖，入艮转未结穴者，主大富，乃得牛羊发家。
　　
　　艮宫天星
　　
　　《易》曰：“艮，止也。艮其背，不获其身。行其庭，不见其人，无咎。”位居东北，艮以止之，而生意收敛于不过。时令于春，曰：“成言乎艮。”生克嗣续，成终开始，则一阳凝止于外，而为之有待也。此帝之无为而为，不为也。大寒，天帝司丑，太阳临子，交会于子丑之间，万物成终成始。太阳逆行，天帝顺行，故丑寅辅艮。艮得上爻一阳初生，故春之时令得艮之阳爻而发。天星曰阳机，又曰阳枢。斗宿六星赤居其所，为天庙也。五星贯其中，为日、月之正道。五帝坐其宫，天市垣中其星最明赤者主之。天市，全货之府，为丞相、太宰之位，酌量政事之宜，褒进贤良，永受爵禄。南二星魁，天梁也。中央二星，天相也。北二星，天府庭也。亦为受命之期，将有天子之事占于南斗。其魁第一星主吴，第二星主会稽，第三星主丹阳，第四星主豫章，第五星主庐江，第六星主江州。六星欲其均明，则天下安泰，风雨顺时，君民安康，五谷丰熟。
　　
　　艮 龙 法
　　
　　    凡艮龙起祖，卓拔高拱如华盖、如文笔、如玉印、如武金、如贪狼、华盖者，盖下出木星如此，出脉过峡，一起一伏，一湾一曲，起伏盘旋到头结穴者，为龙之吉。其龙不可与寅同行，谓之八煞龙，切宜详细，先贤所忌。若得单清过脉，地局端正，砂水全备，主星拱峙者，为龙之最吉者也。如华盖下出脉，有木星结穴者，主出侍郎、尚书之官；中格龙科甲、翰林；下格龙主科贡秀士。如文星上木下水结穴者，上格龙主文章显达，职兼文武；中格龙主科甲道院，下格龙主科贡人才。如玉印方正之山，小土星出脉结穴者，上格龙主科名高显，爵禄万钟；中格龙主腰金五马；下格龙主富，出重义之人。如武金者，其星雄伟，体势尊严，故谓之武，即献天金。云中金出脉结穴者，上格龙主出大将，征伐边境，名传四海；中格龙主田联阡陌，出台镇阃府；下格龙主巨富，主出蠢俗燥烈之人。如华盖，盖下有木星而出结穴者，上格龙主翰林臬台，中格龙主尚书侍从，下格龙主科甲府道。如金星结者，主科甲屏翰，大发文章。如木星结者，主臬台开府。如水星结者，主出科贡秀士。如火星结者，主生燥烈之人。如土星结者，主巨富。
　　
　　寅宫天星
　　
　　    《易》曰：“寅属东北之阳木。纳卦于离，地支之三数，火土之长生位。”时令于春。太阳大雪到寅，芒种到申向；天帝雨水到寅山。天星曰天培，又曰功曹。箕宿四星赤居其所。箕为天津，又为后宫，后妃之府。上六尺为日、月、五星之中道。若五星临箕、壁、参、轸四官，则风雨骤至；缠度不开，则久雨不晴。又主口舌之神，前二星为舌端，动则大风，不出三日即应。其星明则五谷熟，其星赤则大旱。
　　
　　寅 龙 法
　　
　　    寅乃天培所居之位，又得贪狼天枢一星下照寅地，北斗之天柱八白之傍照，为龙之上吉者也。其龙不可与艮同行，谓之八曜行龙，先贤所忌，切宜详细。若坤、乙二龙起祖，由坎入离结穴者，定产富贵显宦之人。若乾龙起祖，转坎入乙结穴者，主发福贵，出显宦。如离龙起祖，由壬转寅正出结穴者，主离乡发贵。
　　
　　甲宫天星
　　
　　    《易》曰：“甲属东方阳木。纳卦于乾，为天干之首。”故《卜易》曰：“乾金甲子外壬午。“时令仲春。惊蛰节，二月也。天帝司甲，太阳临亥。八月太阳到庚向。天星曰阴玑。尾宿九星赤居其所，后妃之府。北一丈为天之中道。室宿、尾宿二星，是九子星也。其星明大，则主壬、甲二方坟茔多子孙。
　　
　　甲 龙 法
　　
　　《易》曰：“甲阳木。纳卦于乾，天干之阳木。”帝宿初出北斗，若五权星下照其旁，主文章之府、宰相之官。凡甲龙起祖，单清过脉，地局端正，砂水全备，正出面者，为龙之上吉。若乾龙起祖，由坤转乙正甲出面结穴者，定主少年科甲、蜚声魁第。若坤龙起祖，入坎转寅结穴者，主产文武双全之才，科甲才名之贵。若午龙起祖，转乾入坎，由辰出脉结穴者，产状元宰相，出王侯太尉之官。若坎龙起祖，由坤入癸转申结穴者，主大富小贵，人丁不旺。
　　 
　　 
　　震宫天星
　　
　　《易》曰：“震，动也。震，亨。震来虩虩，笑言哑哑。震惊百里，不丧匕鬯。”位居正东，雷以动之，发其生意。《易》曰：“帝出乎震而阳始，而气机于是萌动焉。”时令正春。春分天帝到卯，太阳在戌，卯戌交会，故卯与戌合，甲乙辅震，正春之令也。万物发生，故曰：“帝出乎震。”
　　
　　天星曰阳衡，又曰天冲、天命。氐宿四星赤居其所，是天子休解之宿宫、后妃之府，又为天根。下五尺为日月五星之中道。其星明，君臣百姓共享太平。房宿四星赤居其所，为明堂，天子布政之宫也。又为四辅，又为天驷，又为天马，主车驾，主武，大将军之位，掌管众兵、三军号令。其星明大，则天下太平，人民乐业。乃乾坤之长子，得天地之正气。天地火星主宰辅。帝乃震也，为廉贞，皆从日之方升。帝出，得一阳初升。
　　
　　震 龙 法
　　
　　凡震龙起祖，出脉过峡，地局端正，震龙行度，骨脉分明，火星结穴者，主产文武全才，三公将相之人。若廉贞起祖，震山出面，庚水朝来，定产燥烈之人，必为上将，斩砍自伏，武镇边夺。如艮龙起祖，出面由亥入庚，骨脉分明，地局端正结穴者，主产文武，定出贤士。若亥龙起祖，一峰独出，由丙入艮结出脉穴者，定出科甲翰苑才名之贵。
　　
　　震龙出脉，左不可兼甲，右不可兼乙，甲纳于乾为孤，乙纳于坤为虚。震为坤之八煞，恶人来了，是以甲孤乙虚，带乾坤龟甲之气，必主灭门绝门。古云：“阴阳相乘，祸咎踵门。”言龙不可阴阳双来，故祸咎踵门，切宜慎之。如卯龙不可兼甲乙之类。“阴阳相配，福禄永贞。”言水与向宜阴阳相配。如坤水来，立乾向；乾水来，立坤向。巽水来，立卯向；卯水来，立巽向。午水来，立子向；子水来，立午向。酉水来，立艮向；艮水来，立酉向。此阴阳相配之法。老父配老母，长男配长女，中男配中女，少男配少女，此水配向是八卦夫妇相配法。水是生成，向是人立，是以立向有转移之巧。乾坤，老父母，是八十之数；震巽，长男长女，是六十之数；坎离，中男中女，是四十之数；艮兑，少男少女，是二十之数。数者，寿也。所以云：“艮龙酉水立向丙，少年科甲须文章。”又云：“巽水滔滔走入庚，震龙未向状元生。”故阴阳相配，福禄永贞。“水是天地生成，向是先贤传度。”可知矣。
　　
　　这等看来，双山长生水法全不用了。长生水法，世人未索其解，半假半真。
　　
　　其法谓之左右旋，左水到右为甲、庚、丙、壬四阳局。甲木生在亥，丙火生在寅，庚金生在巳，壬水长生在申。如亥水来，立甲向，未水去为归墓；而不在未上去，则又曰“水出辰巽是衰方”，曰“惟有衰方可去来”，谓之甲木局。若依八卦水法算，犯禄存水上堂。禄存一名孤曜，一名绝体，不吉明矣。又寅甲水来作火局，立丙向，丙火生在寅，水出戌；而不能出戌者，则曰“出未坤是衰方”。依八卦水法，寅是廉贞，甲是破军，必生痨病恶疾，人命、官事、家财不了，官事不休。伪书云：“亥龙丙向夹蛇扦，富贵旺牛田。寅甲水来逐，穿红并著绿。”庸师一见亥龙入首，寅甲水来，就言此四句俗话，殊不知卖尽牛田，恶疾染身，身上红红绿绿，果如穿红著绿的郎君，一世也不脱下，除死方休。又巳水来作庚金局，立庚向。庚金生在巳，水出丑。此局为后天夫妇相配则上吉；而若放戌乾衰方水，则重妻瞽目，不吉矣。又申水来，作壬水局，立壬向，壬水生在申，水出辰，则大富大贵之局。此水不可出衰方，丑艮水一去，则主乞丐、出僧道。
　　
　　又有右水到左为乙、丁、辛、癸四阴局，乙木生在午，丁火生在酉，辛金生在子，癸水生在卯。如午水来，立乙向，为乙木生在午，水出戌；而不能出戌，子水去为病水去，最妙；若出衰方，则不吉矣，谓之吉地葬凶，反生祸矣。酉水来，立丁向，为丁火生在酉；水出丑，上吉；丁纳于兑，为纳甲水，最秀，主少年发达，男清女秀；若放辰水去，则不吉矣，主投河自缢，缺唇露齿。子水来，立辛向，为辛金生在子；水出辰，则不吉；子坎卦，坎为中男，四十岁；辛，巽卦，巽为长女，六十岁；四十岁男子娶六十岁妇人，有生育乎？无生育乎？子水来破了阴局，子为沐浴之水，又为军盗之水，主男为盗、女为娼，说也吓人！若水出未方，则二房有救了。辛，巽卦，巽为风，为长女；未，震卦，震为雷，为长男；得夫妇相配之义，又得雷风相薄之局，则主丁财大旺，富贵绵远。若论归藏一事，全在一局。见阳水来、阳水去，立阳向；阴水来，阴水去，立阴向，则万无一失。虽无龙与穴，却无祸到也，平安。而癸水生在卯者，与此同推。可恨吕才作《铜函经》，用此双山五行，将来日后预习成风，不知要害几多良民，则知其心大不良也。虽奉上谕，欲害蛮夷，古语云：“害人终害己。” “杀人一万，自损三千。”又标出歌句以哄人：“乙丙交而趋戌，辛壬会而聚辰，斗牛纳庚丁之气，金羊收癸甲之灵。”词句虽好，读则甘甘有味。这多书，驼子习地者，无一人不遵其法。贫衲力止不听，苦口逆耳，无奈我和尚学问不佳，眼睛又瞎，文理不通，叫贫衲那里去讲起？是以只得各从天命，事且由他。
　　
　　乙宫天星
　　
　　    《易》曰：“乙属东方之阴木，乙纳于坤，为天干之二数。”故《卜易》曰：“坤土乙未癸丑凭。”乙、癸二干隶坤。时令仲季之间。太阳霜降到乙山，谷雨到辛向；天帝清明到乙山。天星曰天官。氐宿四星赤居其所，为天子休解之宿宫，后妃之府也。前二星大，主后妃；后二星小，主妾媵。又为天根，下二尺五寸为日、月、五星之中道。其星明，则后妃奉君命，天下棉花熟，贮布广贤。
　　
　　乙 龙 法
　　
　　《易》曰：“太乙一星赤在右，阳衡一星赤在左。”二星夹辅，下照乙地，其星在紫微之北，下照先天之坤。凡乙龙起祖，骨脉分明，地局端正，单清过脉，为龙之上吉。其龙入脉必须单乙，切不可相兼，左是卯，右是辰，卯为八煞，辰亦然也。若得坤龙起祖，由坎入离结穴者，定主名利科甲双全。得乾龙起祖，入甲转壬结穴者，主官居极品，又主女贵。若子龙起祖，由午入申结穴者，主丁财大旺，富贵绵远。坤龙入穴，辛山乙向，乙水朝来，催官第一。壬龙入首，乙水坤向，当朝宰相。 
　　
　　 
　　辰宫天星
　　
　　《易》曰：“辰属阳土，居东南之界。纳甲于坎，地支五数，时令季春。”太阳寒露到辰，清明到戌；天帝谷雨到辰山。天星曰天罡，又曰亢金。亢宿四星赤居其所，是日、月之中道，为天府，天子之内朝，总理天下卿大夫之治，犹尚书也。亦为疏庙，又主疾疫。其星明，则卿大夫清正，贤士加爵，士庶乐业，疾病无。
　　
　　辰 龙 法
　　
　　《易》曰：“辰在地支五位之尊，天罡所治之宫，太乙旁照之所，又得亢金一星下照辰地。”辰属龙，亢金亦龙也。故辰龙过峡，必结大地。凡辰龙起祖，必踊跃而来，大开帐幔，起势跌峡，大顿小伏，一行数百里，方结一穴。小则数十里，极小者数里，两旁分枝开桠，不计其数。今以小者言之。辰龙出脉，起伏盘旋，入甲转乾结穴者，为龙之上吉，主产状元，出宰相。如乾龙起祖，由坤入甲结穴者，主科甲翰苑，官居开府。若坤龙起祖，由乾入甲转乙出面结穴者，主大富大贵，人兴位显。凡结大地，必是辰戌丑未四龙，所有辰戌丑未四龙出脉，必是干龙，不信看京都、省郡、州城、府县所结之处，皆是辰戌丑未龙所结，方知辰戌丑未四龙为大龙，不知何人将此为墓龙而轻之？
　　
　　巽宫天星
　　
　　    《易》曰：“巽，入也。小亨，利有攸往，利见大人。”位居东南，风以散之，解其郁结，生万物之功也。时令于夏。曰巽：“齐乎巽。”一阴顺，二阳并行出，整齐而气俱均布。谷雨天帝在辰，太阳到酉，故辰与酉合，辰酉交会，万物洁齐。《易》曰：“齐乎巽。”小满天帝到巳，太阳在申，故巳与申合，申巳交会，辰巳辅巽，东南之卦也。天星曰阳玑，又曰天乙。角宿二星赤居其所，主造化万物，布君威信，为天关，其门为天门。其内又为天庭，故黄道径其中，七曜之所行也。其星明大则贵人出，天下安泰。
　　
　　巽 龙 法
　　
　　凡巽龙起祖，一峰并出或双峰拱峙，卓立云霄如荐者，或帐下贵人，或蛾眉凤辇，如玉圭、镜台一切等龙出脉布气，行度过峡，起伏屈曲，盘旋结穴者，为龙之上吉。其龙不可与辰同行，谓之龙身带煞，先贤所忌，大不祥也。此八煞之外之八煞也。若龙身兼巳亦不可用，皆宜详细。巽龙左是辰，右是巳，巳纳卦之八煞，辰卦外之八煞，故不吉。世人未索其解，故不知之。正五行辰属土，巽属木，木克土为煞。巳纳于兑，兑属鸡，巽忌鸡。凡遇此等双行之龙，纵好美施，不能获福。往古冢间考证，方知道艺未精。有等庸师，不明此理，与人安葬，曰：“好个仓板水在面前。”立乾山巽向兼戌辰，或曰兼亥巳，包管发财。殊不知面前仓板水是两股煞水流来，则三房先害先绝，次绝二房，再次绝长房。若龙真力饱气旺，则二房不绝。虽有子孙，却主贫穷彻骨。岂非巽巳双流水克水，何能一勾救贫哉!又云：“巽向辰水主文曲，游荡无依绝人丁。巽水来为水克向，巽水去为向克水。”又云：“山向克水祸迟缓，水克向重祸速来。”这等看来，龙也绝人，水也绝人，水关祸福更速。
　　
　　若论乾山巽向地，必须作正向。左不可兼辰，右不可兼巳。庸师不知天星理气，原是乱来。庸师不知，就是作书者，能有几人？有等俗师，见有正向者，曰：“落了空，坐了戊己煞，不能管事。”独不知古来明师与人卜一地，独向者广多，房房均匀，家家获福。请往古冢间考证，方进学问。巽为天帝文章之府，居河洛四龙之贵，为龙之上吉。若兑上起祖，由丙入丁，转辛出亥，往巽出面者，骨脉分明，地属端正，上格，主产公卿之职、文秀之士、金玉之贵，又产大富之人。如震山起祖，由庚结穴，如帐下贵人出脉者，入艮由巽，到头八将峙立，四神高耸，朝与巽山齐云，双峰侵汉，龙真局正，定主出将入相。如只一峰独出，亦出状元；小可峰峦，亦出参军、司户、经略之士。一峰秀出一登科，双峰拱峙同科举。低圆方正钱无数，娥眉山现女为妃。六巽中独巽山宜高，不宜低及凹风射穴，又不宜朝流而去，主人亡财散，杀戮之事。虽龙真局正，犯此水者，亦不可用，或转丙向、立别向乃可。在乎活法，否则必败，切宜详细。
　　
　　    “巽山无足不堪行，惟向蛇头斩脚筋。辰龙惟怕兼巽走，巳山不要巽同行。”孙膑家祖莹，巽巳双来龙脉，故刖足。
　　
　　巳宫天星
　　
　　    《易》曰：“巳乃属火，居东南之界，纳卦于兑。”地支之六数，金之长生位。时令于夏。太阳白露到巳，惊蛰到亥向；天帝小满到巳山。天星曰天屏，轸宿四星赤居其所。其四星为天之四辅，又为冢宰，又为辅臣，主察殃害之事。又主车骑、任载、贼盗、征伐、丧事、辌輴。亦主风雨，轸乃水星也。北上五尺为日、月、五星之中道。其星明则天下安康，万民和乐，风调雨顺，贤人叠出。
　　
　　巳 龙 法
　　
　　    《易》曰：“巳得天屏一星，在紫微之东。”虽不合河洛之贵，天常照临，又是金之长生，地中之福德，可谓上吉。其龙行度骨脉分明，地局端正，为龙之上吉。其龙不可与巽同行，谓之曜鬼带煞，先贤所忌，切宜详细。若卯龙起祖，由亥入艮结穴者，主出科甲及第，产巨富之人。如艮龙起祖，入亥转卯结穴者，主出文武全才之士，腰悬金印。如亥龙起祖，由艮转卯结穴者，定主富贵双全，田联阡陌。
　　 
　　 
　　 
　　入地眼全书龙法卷二
　　
　　 
　　
　　龙    说
　　
　　    龙者何，山之脉也。山脉曷以为龙名？取其如龙之神也。龙之神见而在于田，飞而在于天，跃而在于渊，变化莫测，山龙亦取其理也。山龙自峻岭而下，落脉于平岗、平洋，亦似变化以神其灵也。然神龙纯阳无阴，山龙纯阴无阳，平岗则为太阴，平洋又为少阴，曰有间矣。至若土乃龙之肉，石乃龙之骨，草乃龙之毛；穴有五色者，乃龙之心、肝、脾、肺、肾也。四围缠护之砂为龙之云。龙必要得水，龙无水不行，左右随龙之水亦如龙之御天，云行而雨施也。先贤以山取象于此者，夫亦可以得观龙之法矣。  
　　
　　龙    法
　　
　　    寻龙先寻祖与宗，不辨祖宗何足语？大山高耸是真龙，踊跃奔腾谁可比！龙脉自太祖而下有远祖、有太宗、有少宗、少祖，以至父母。去穴近者，关祸福亦近；去穴远者，关祸福亦远。故论祖者以少祖为主。而不必推极其远者。以龙气长则福泽长，龙气短则福泽短。其在高山则看起伏，其在平地则看收敛。若一望平洋，必须有水流不过之处，即是龙脊。平洋龙来亦有起伏，龙过处必微微隆起，是为龙脊。亦必有高平之阜而为祖宗，不拘干流，地面之水，所谓低一寸即为水。湿流两边有明水即为湿流。亦必有上分下合之处，中间即龙。次自父母上寻至少祖者。少祖山乃龙出身处，父母山乃龙入首处。出身处要耸拔，要开帐，要合星休，要中出，要转换，要过峡，要看柱廊，要看缠护，要着迎送，要看生死、强弱、顺逆、进退，要看其有无定穴处。要知父母山一路贯串而来。所谓父母山者，在元武山顶之后，穴中所来之气，正是此山之气。父母山下发脉处为胎，如禀父母之血脉为胎也。其下束气为息，如父母怀胎养息也。再看星面起伏，为元武顶，即化生脑，即太极星，即土缩，是所谓孕也。如孕之成，如人之有头面、手脚、形体也。融结穴处为育，即毬髯之中即罗纹如子之出胎而育也。此乃龙之入首处要看来势，要看束脉，要看有气无气，要看形势，要看结局。寻龙总以少祖为主，少祖之中要明五星，五星之中要识五障，龙身展托处，再两边分明，有山去，为开障。水、火定为元宰，金、土多旺田牛。能清能大，亦主文章高贵。水星多贵，粗浊为轻。不问何星，高而秀者贵，低而浊者福微。一方有一方之祖先，审其祖起于何处，水源发于何处，分枝何处，水从何处来、何处合，砂自何处起、何处交，则知水来处是背，合处是面，砂身向外是背，砂头向内是面。既知面背，再看随龙水趋向何处，护龙砂弯抱何方，则知砂水有情处是龙，无情处非龙矣。又有回顾龙祖结者，以祖山作案，有大回受、小回受，多是尽龙所结者。翻身送势，收本身砂水，其力愈大。静道谆谆指点，无非言山言水，所以认龙一道，此为顶门之针。
　　
　　    托长老曰：地理一道有何难？义取阴阳两字间。全在明师亲指点，打破元机好看山。恋头理气两般先，不明此理最堪怜。待衲独传奇妙诀，无愧人间行地仙。山本属阴水属阳，水动山静两般看。阳为夫兮阴为妇，夫妇恩爱两相当。夫主施兮妇主承，妇不承兮息不成。山无水界气不住，譬如夫妇不交，终无孕、若山无水界，则龙不住。夫妇相交孕始生。山水交时真气聚，一动一静互相根。阴中有阳阳有阴，乾坤配合《易》之门。若是山飞并水走，二气不交地不真。千言万语，总要山动水静，砂交水会，龙真穴确，四山环抱，堂局端正，藏风聚气。有此，不是地也是地。看地至此，方有把柄。若山势顺走，头足向前，曰飞；水城内小外宽，一竟直去曰走。是谓阴阳不交，难以结地。看地至此，要知此处是山水之病，切不可胡说乱扦。阳体高兮阴体平，高山为阳平地阴。乳突阳也。窝钳阴也。同此义，阴阳颠倒此之因。此以形体论龙。阴性翕兮阳舒散，垅龙凝聚枝散漫。此等论用义攸深，窝钳阳也。乳突阴也。同兹判。此以气脉论龙。
　　 
　　 
　　 
　　 
　　入地眼全书砂法卷四
　　
　　 
　　
　　砂    说
　　
　　古人论砂详矣。有以形体而辨吉凶者，如尖圆方正，结成珍贵之物类者为吉，歪斜破碎，生成凶恶之器品者为凶是也。有以方位而定吉凶者，如震庚、巽辛、兑丁、艮丙等方为吉，寅甲、坤申、辰戌、丑未等方为凶是也。有以理气而辨吉凶者，如金、木、水、火、土各星俱喜于生、旺之垣，不喜于克泄之地是也。又有以某龙应配某砂、某砂当配某向，此亦理气之说，如文俊《催官》之书是也。
　　
　　凡论砂，各有师传，坚持一说，应用形骸为是，应用方位是高，应审理气为妙，而砂法遂无不合一之致矣。衲得师传，全在拨砂法内应用。阅古今墓，乃知砂以形体为主，而方位亦未始不重，理气亦未尝不灵，故砂形吉而在于吉方，则应验愈速；若凶砂而居吉位，福未必全。砂形吉生于凶方，则休祥减力。若凶砂而居凶位，祸不旋踵。龙向之喜而吉砂森列，则富贵愈盛。故拨砂之法，全在作者善于体认形体、方位，理气必运用精细，拨吉则吉，拨凶则凶。合观而趋避之，则庶为全美耳。凡二卷。
　　
　　看 砂 法
　　
　　静道和尚曰：凡看砂，先认星体为主。砂分三等看法：富、贵、贱。肥圆正主富，尖丽秀主贵，斜臃肿主贱。又认星体形象所属何星，方知其富贵之大小、寿夭与穷通。总之，在天看缠舍，在地看情势，则吉凶在掌握中矣。缠舍即二十八宿所属。
　　
　　如火星体尖而利，稍示偏欹，其焰欲动，正火体也，一名廉贞，又名燥火。其焰不动，两峰并出者名曰双荐，砂名文笔。此等星体，屹立云霄，居正印，产宰辅三台。
　　
　　如木星体圆而直，身耸而起，正木体也，一名贪狼，又名紫气，砂名贵人。此等星体，冲天入云，定主状元宰辅。
　　
　　如金星体高而圆，金之正体，一名太阳，又名左辅，砂名大武金、献天金、云中金。惟金星最多，各变不同：方而带圆，金变土肩，土之变也，一名右弼，又名太阴，砂名主釜；低而长者名娥眉，曲则带圆，金变水腰，水之变也，一名武曲，又名金水，砂名三台。尖起为华盖，圆起为宝盖，两翅垂下为飞凤，糊而小者为席帽。若高金身圆头亦圆，亦金正体，但比大武金加文秀，砂名覆钟。如此星体，若一二峰起，或远峰列笋居正印，定出翰苑才名、台省官贵。
　　
　　如土星体圆而方，土正体也，一名巨门，一名天财，砂名御屏，低者名御书台。即两肩起角者为展诰，低而长者名玉几。开窝之内有包者为藏金，一头高一头低为天马。若如此星体耸起，高者居正印，主巨富，人丁大旺，小贵驰名。
　　
　　如水星势如生蛇，或如波浪，正水体也，一名清奇，又名掘曲，砂名文曲。如此星体，上高下低，居正印，出人清秀，聪明、富秀而已。若破、禄、文、廉之砂，乃大山中星体，食而看之，名涨天水星。头似廉贞，身似巨门，脚似破军，分股处似禄存。若此等星辰在老山中，为祖宗分支出者，到水口作天雄星，或到坞底作天权星，火之变体。若居正印，产威武燥烈之人，文武兼全之士。
　　
　　五星砂体形象既明，然又要分高、中、低三等看法。若入云霄之砂，高数百丈者，为第一等，最为有力；高数十丈者，为中等之砂，力稍次之，定主科甲富厚；乱峰低小之砂，高数丈者，为下等之砂，其力又次之，定主富秀人丁。此言山龙之结地也。又有平岗龙结地者，其砂高数丈，亦作高山论。
　　
　　又有平洋龙结地者，比高山更秀、最大、最悠久。若得前后左右之砂高数丈，亦作高山论。山龙结地，以高山为主；平岗龙结地，以中砂为主；平洋龙结地，以低砂为主。若以平洋之地得平岗之砂，更加有力；平岗之地得高山之砂，其福加倍。若高山之地得平洋之砂，谓之有若无，乃砂之余气，非砂也。凡龙结地，龙与砂两相配合，砂虽好，还要龙好。龙好砂又好，总喜开面有情，向我势亲，实为我用，全在消纳工夫。若是反背无情，虽有何益哉？以龙辨砂，若结大地，天生地成，亦有自然之理。依砂坐度，依水立向。故古仙师有内外两向者：内向消砂，外向纳水。是以富贵双全，房分均匀，方见仙人手段。
　　 
　　 
　　 
　　 
　　入地眼全书水法卷六
　　
　　 
　　
　　水    说
　　
　　    水从天，其性动，为乾，为阳，祸福之应最速。故古人论葬，龙、水并重。论厝专论水，盖以厝不取地脉而惟取天气，以其易于应验而发财。但天行健，易发易衰，故葬以龙为主，而水亦其要也。水法之书，纷纷不一。衲得白鹤仙师之遗师，全赖邱公之门人青衣子仙师指点，明白授受，则言形象、方位、纳甲、先天后天、净阴净阳、理气吉凶，了然心目。总以形象为第一。如斜飞直冲之水，虽合理气，又在吉方，终不免祸。故知之元屈曲为上格。夫水与砂，不相离者也。水曲则砂抱，水直则砂硬，水斜则砂飞。水冲于穴之前后左右，则灾祸立见矣。业是术者，当先择其形像善者以迎之，形像恶者以避之。更兼加以理气之法、方位之辨，而立向以消纳之，则吉无不利，而祸不侵之矣。凡上下卷。
　　
　　水    法
　　
　　堪舆首重详龙身，“详”字妙。详龙势之强弱、偏正以及荣枯休旺等形。倚斜侧出，不是龙矣。精峻冈峦秀气凝。精峻自然秀，有凝自然发福。亦有平原结穴者，静深蛾眉最亲人。世俗纷纷滋论说，究来祸福总无凭。却不知水秀砂明即是地，谁识得消砂纳水法中寻。水秀者，或凝聚，或弯抱，或层层朝拜，并来大去小，来长去短，止见来不见去，更无驳杂是也。砂明者，峰头开爽，情向亲势，低穴其头俯临，高穴其头仰顾。穴砂差等，如宾主坐谈，语笑殷勤是也。凡砂高穴，不过丈许，离穴不过两寻。八尺曰寻，此言两旁龙、虎是也。如砂脚端正，砂头圆净，砂身润泽，饶有悃悃款款之形，不出半纪而发也。十二年为一纪。“凡砂”句四十二字，字字要诀。总之，人在穴中，砂之头脚俱见者，其力最重。第一逆朝好，速发地多逆水。次之横过水停蓄。横过水停蓄，得砂关即发。人言大地多顺局，初运贫寒怎救人。若得一案，紧紧横开亦好。砂与水分先后，砂迟发，水速行。每见青龙砂甚好，右边恶水长飘零。水先管事矣。朝主两山本无砂妙处，二房似不利矣。二来继大二乃兴。长绝则二承矣。溪涧江湖固是水，田源塘沼亦同情。堂平而低砂即应，稍有曲折水先轮。龙为根本水为用，两者由来无轻重。寻龙立穴水为先，详将要法把君传。
　　
　　人皆以龙、穴、砂、水为地理之用，而四者之中，独以龙为首者，何也？龙为根本。故常观龙。苟有真龙，必有真穴。结穴之处，砂必抱。砂抱之处，水必聚。是龙真穴的而砂水随之矣。看地之要领，此数句已说尽了。地理由来分四用，第一龙为重。吉凶祸福此中生，须要察真情。龙止管得地气或暖或冷，吉凶祸福不能自主，以其静故也。砂水得天之气，人善承之则吉则福，人不能善承之则凶则祸，以其动故也。故《周易》曰：“吉凶侮吝生乎动。”或曰：龙亦恒动，二十四龙，不拘其何龙入首，时而转乾，又忽而转坤，时而入艮，又忽而向巽，讵曰不动？砂叠水亦静，如巽砂侍侧，则终古是巽，不见其为丙，酉水朝来则终古是酉，安见其为辰乎？是砂水亦静。托长老曰：二十四龙，看龙逶迤，至于入首在亥则止于亥，入首在卯则止于止，讵非静乎？若夫砂水，则变动无方。同一卯龙，有砂水见于乾亥者，有砂水见于丙午者。同一丙龙，有砂水聚于丑艮者，岂非动而难拘者乎？惟其动而难拘，则有喜忌分于其间矣。喜者为吉为福，忌者为凶为祸，理固然也。地气动，龙主之；天气动，砂水主之。天施地承，夫倡妇随，不易之理也。此可知四者之中，龙为根本也。然既曰龙为跟本，而独以水话于龙、穴与砂之后者，又何说也？盖以水者，寻龙之要法也。古人云：气为水之母，水为气之子。来水所以导龙行，界水所以止龙住。水源有长短，而龙之远近可卜；水势有大小，而龙之枝干可分。察水势之返弯，而朝与穴之宾主判然于此；观水流之来去，则龙与砂之顺逆辨别于斯。未看山，先看水。真龙落处水聚，真穴结处水缠。若有曲流之水，定有曲转之砂。此可知寻地之法，水为要也。水有形势，其所以看水之法，详见下文。水中亦有峦头，有曲流水定有曲转砂，可见水之行止由于砂也。而“真龙落处水聚，真穴结处水缠”，此二句实得看地之要诀也。
　　
　　辨水须当论分合，有分有合穴无错。合前合后及两旁，气止水交方可作。水之分合有三，其一，自立穴球顶，水从上分而合于穴晕下龙虎内者，此一合也，名曰小分合，地之有无于此定。其二，自主山起顶，水从上分而合于龙虎外案山内者，此二合也，名曰次分合。不可苛求，自然有的。其三，自起祖分枝，水从两边分而合于案山外，合于大水口出者，此大合水也，名曰大分合。此老祖公产业，众家子孙都有分的，不比自己独产。然会水又有前后左右之不同，以下逐层讲进，讲到妙处。顺结者，水合于前；回结者，水合于后；横结者，或合于左右。至于左右旁水胜于前合，然旁合又不如后合。盖前合顺局，水皆前去，不能收住凝蓄。旁合者水横过穴前，未必皆洋洋水口。至于后合，则翻身逆潮，随后之水，无不入口矣。前合水易得，后合水难求，以其得水之蓄也。总之，有分有合，则穴之结作始真；否则，水去而不合，龙去而不住，其穴结而不真。此察水之分合，辨水之第一法耳。又辨水势论结局，逆朝横抱堆金玉。次取合襟及顺流，山高无水共五局。君今认局既分明，大聚小取皆堪录。
　　
　　昔禹王时，天降神龟，负纹而出。王见此纹，方知治水。能知水之性情，故葬厝以水为第一。水性动，阳也，管事速，故言朝贫暮富，取其快也。以向配之，其水来，却在二十四山方位而来。如阳水来立阳向，阴水来立阴向，则吉。若阴水来立阳向，则凶。先圣知水之性情，水无吉凶，方位不同。方位乃天地之使用，水乃天地之血脉。水无吉凶，方位与向皆有吉凶。是以纳吉则吉，纳凶则凶。 
　　 
　　 
　　 
　　入地眼全书向法卷九
　　
　　    
　　
　　阴宅图说
　　
　　阴宅不外《河》、《洛》之理，配合不外八卦之法。龙、穴、砂、水、向，不外五字之真。龙认生死，穴认有无，砂认粗秀，水认曲直，向辨纯疵。此五法亦为紧要。知此五者，改天命，夺神功，有一不测之机。伏羲画先天之卦为《河图》，得乾一、兑二、离三、震四、巽五、坎六、艮七、坤八，识天地之阴阳，知世上之吉凶。禹王画后天之卦，故戴九履一，左三右七，二四为肩，六八为足，以定八方之正、隅，知天地四时八节之气候。文王之卜易用后天之八卦：乾、坎、艮、震、巽、离、坤、兑。二卦合而为一，则知天地之气数，世间之祸福。
　　
　　黄石公作翻卦，乾、离、艮、巽、坎、坤、震、兑，定水之阴阳，知人家之兴废。惟翻卦无一定之规，总以斗柄七星为主。贪、巨、禄、文、廉、武、破，此七星之名。七星之外，又有左辅、右弼二星，加入七星之内，共成九星。卦只八方，星有九星，故辅、弼二星共一卦。其卦乾、离、坎、坤为四阳卦，艮、巽、震、兑为四阴卦。四阴向要四阴水路吉，四阳水路凶；四阳向要四阳水路吉，四阴水路凶。其翻卦从向上起辅，是辅、武、破、廉、贪、巨、禄、文。阴向四吉星在艮、巽、震、兑，四凶星在离、乾、坎、坤。阳向四吉星在乾、离、坎、坤，四凶星在艮、巽、震、兑。其星辅、武、贪、巨四星吉，破、禄、文、廉四星凶。吉星便以吉来断，凶星便以凶来推。翻卦之法，神乎其神，乌有不神验者哉。九星断语列于后。
　　
　　是以圣人知天地阴阳，画卦以示后人。遵其教者，习而明之，无有不验。奈地理一道，百不得一。而用之者不以为德，反以为仇，贬而削之，所云“用卦不用卦，用卦还是错”。殊不知自不明其理，胸无点墨，先圣岂有哄人者哉!今特标明，请列位老师往人祖山考验，看其字向，辨其水路，用翻卦诀知其吉凶，方信用卦之妙，总以净阴净阳为主，故云：红黑一盘详水路，究来不必辨龙神。 
　　 
　　 
　　  
　　入地眼全书阳宅卷十
　　
　　 
　　
　　阳宅门路灶宫星生克方位总论
　　
　　《八宅周书》由来已久，乾、坎、艮、震、巽、离、坤、兑，一卦管三山。凡戌乾亥，皆乾宅也；壬子癸，皆坎宅；丑艮寅，皆艮宅；甲卯乙，皆震宅；辰巽巳皆巽宅；丙午丁，皆离宅；未坤申，皆坤宅；庚酉辛，皆兑宅；名曰连山卦。以阴阳对待之理，运消息盈虚之气。理全则气足，而造化神矣。其卦以乾、坤、兑、艮为西四宅，三吉俱右，此内门、路、灶切勿犯东；坎、离、巽、震为东四宅，三吉俱左，此内门、路、灶切勿犯西。至大门，又必于三吉中择。阴阳配合，而后生息蕃昌。故先天乾坤定位之理，即后天坎离既济之气，此万古不易之《河》、《洛》，昭昭可考矣。其游星以七政而加九曜，贪、巨、禄、文、廉、武、破，此七政之名，又加左辅、右弼，共为九曜，即生、天、延、绝、五、祸、六、伏也。内有竹节贯井、宫星生克方位要诀，详载于后，宅法庶无余蕴乎。
　　
　　游    星
　　
　　乾六天五祸绝延生，坎五天生延绝祸六。
　　
　　艮六绝祸生延天五，震延生祸绝五天六。
　　
　　巽天五六祸生绝延，离六五绝延祸生天。
　　
　　坤天延绝生祸五六，兑生祸延绝六五天。
　　
　　前一字是本宅，名伏位，后七字乃七政也。七政者，以生、天、延为三吉，三吉之方宜开门、放灶、择房、安床，而大门尤重。绝命最凶，五鬼次之，祸与六又次之，谓之四凶。此四凶方再以卦地参之，而轻重始辨。如绝命凶矣，然惟克宅者真凶；若生宅与宅比和及为宅所克者，皆凶不甚恶。  
　　
　　竹节贯井法
　　
　　从大门起游星，数至向上第一栋，逆生而入，以辨某栋为三吉宜高，某栋为四凶宜低也。如正中开大门，则大门即第一前重也。如大门在一边，必要大门数头栋，然后逆生而入。静宅不用竹节贯井之法。惟动宅、变宅、化宅始用之。取金生水、水生木，木生火、火生土、土生金。如此逐栋生入。各举一局为式。三栋至五栋，无墙隔断者为动宅，如坎宅离门，门为延年金星，二栋六水凶，三冻生木吉。或傍角开门，如坎宅巽门，则用巽天五六之法。巽至离向，天医吉星为第一栋土，生第二栋延年金吉，第三栋六煞水凶，此为动宅。
　　
　　五行相生之法，六栋七栋名变宅。谓五行生尽而变也。盖五鬼火生祸害土，不生天医土；天医土生延年金，不生绝命金；祸害土生绝命金，不生延年金。吉生吉，凶生凶，此常理也。惟六煞水单生贪狼木，贪狼木单生五鬼火，亦常理也。变宅前五栋内生，如人常法。至六七栋则五鬼火生天医土，天医土反生绝命金，祸害土反生延年金，故曰变也。如坎宅巽门，用巽天五六之法，向上第一重天医土吉，第二栋延年金吉，第三栋六水凶，第四栋生木大吉，第五栋五鬼火凶，至第六栋天医土吉，是凶火生吉土矣。第七栋绝命金凶，是吉土反生凶金矣。五栋之后，吉变凶，凶变吉，此为变宅相生之法。
　　
　　八栋九栋名化宅，谓最后一栋为辅弼，星随门而化也。法以双木、双金、双土并进，以全贪、巨、禄、文、廉、武、破、辅、弼九星之用。盖静、动、变宅无辅、弼星，止名七政，与化宅异也。如坎宅巽门九栋，亦用巽天五六之法，大门数至向上第一重天土，次吉；二栋祸土，此双土也，凶；三栋绝命凶；四栋延年，此双金也，吉；五栋六水，不吉；六栋生木大吉，七栋左辅木，此双木也，次吉；八栋五火凶；九栋右弼，原巽门生气木，此右弼亦生气木也，大吉。如止八重，即右弼生气木大吉，此为化宅相生之法。 
　　 
　　
