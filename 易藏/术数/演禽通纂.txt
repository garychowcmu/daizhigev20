演禽通纂三校本
　　
　　
　　凡例：
　　1、原书双行夹注，置（）内。
　　2、仅参四库本，校语或直接置【】内，或于【】内简要说明。
　　3、少量案语，亦入【】内。
　　
　　
　　
　　演禽通纂卷上
　　
　　三十六禽歌诀
　　
　　甲子宝瓶丙子鼠，戊子蟠泥蝠同处。庚子剑锋壬子燕，学者潜心从此玩。乙獬草木丁旱田，己丑之泥龟主焉。辛丑石田牛蜈蚣，癸丑黑道江水洪。甲寅花木曰平林，丙寅尾火虎宫亲。戊狸土山庚剑锋，壬寅庙位豹箕行。乙卯茂林丁兔宫，己卯雷门貉与同。辛卯剑锋为弩弓，癸卯狐拟向此中。甲辰蛟兮丙火冈，戊鲸赑屃庚龙翔。壬辰瀑水为月殿，造化细推方可见。乙巳花木蟠蚁衔，丁巳蛇汤巳膳连。辛巳巴蟒又剑锋，癸巳谓之蚯蚓宫。甲午花木与杖竿，丙午天河马共安，戊午獐穴庚双锋，壬午见鹿为本宫。乙未木犴丁明方，己鹰辛未羊雕当，癸未黑道如夜间，术士须当仔细看。甲申弓箭丙猴门，戊申操弓庚刀砧，壬申猿兮遇打猎，走兽逢之凶必得。乙酉凤阁为戈竿，丁酉原是昴鸡关，己酉土胃辛酉砧，癸酉鸟兮本庙门。甲戌奎狼不须辨，丙戌火坡火窖灿，戊戌豺兮娄金狗，壬戌黑犬坡道走。乙亥花木正发生，丁亥猪兮己亥熊，辛亥位上是天庭，癸为大海壁貐宫。
　　【案，此即六十花甲子总取化道提纲。取化道，即象。】
　　
　　三十六禽歌
　　寅山虎狸豹，卯林兔狐貉，辰冈龙蛟鲸，巳汤蛇鳝蚓，午火马鹿獐，未野羊鹰犴，申砧猴猿猱，酉刀鸡乌雉，戌坡豺狼狗，亥江猪貐熊，子湖鼠蝠燕，丑田牛獬龟。
　　
　　天干拟象所取化道
　　甲：山林。乙：穰草、平林。丙：火窑。丁：焚野。戊：山冈、坑陷。己：平坡。庚：刀砧。辛：弩箭。壬：浅水。癸：长江。
　　庚辛乃肃杀之干。
　　
　　地支拟象所取化道
　　子：湖坡
　　丑：田野
　　寅：山林、平林
　　卯：林、浅山
　　辰：山冈
　　巳：汤火
　　午：焚场
　　未：郊园
　　申：刀砧
　　酉：弩箭
　　戌：坑陷
　　亥：长江
　　辰戌丑未，平田牧养畜生之地。
　　
　　六十甲子总取化道
　　甲子：水草、溪水、湖野、鼠穴、丧车
　　甲寅：山林、子林、花木、虎垣
　　甲辰：山林、茂林、龙宫、巽风
　　甲午：山林、山冈、马厩、花楼
　　甲申：山林、弓箭、干戈、猴洞
　　甲戌：山林、天冈、索狼穴、陷井
　　乙卯：雷门、茂草、莽草
　　乙巳：草野、巽风、蛇窝
　　乙未：郊园、花楼、犴穴
　　乙酉：野草、凤阁、蟾宫
　　乙亥：溪水、芝郊、四野
　　乙丑：苗稼、穰草、田野、獬宫
　　丙子：涧水、明堂、鼠穴
　　丙寅：焚山、火窑、虎穴
　　丙辰：火坡、火冈、旱江
　　丙午：天河、马厩、丹墀
　　丙申：烧坡、猴洞、陷阱、火窑
　　丙戌：火坡、坑陷、罗网
　　丁丑：焚田、涧水、雷门
　　丁卯：焚林、霞光、兔穴、龙门
　　丁巳：汤池、蛇穴、朱扉
　　丁未：烧园、焚巢、鹰架
　　丁酉：凤阁、蟾宫、鸡巢
　　丁亥：禹门、猪穴
　　戊子：旱江、芦野、雷庭、蝠穴
　　戊寅：浅山、黄鼠穴、狸穴
　　戊辰：龙门、土坡
　　戊午：云样、土冈、獐穴、道路
　　戊申：土坡、猱穴
　　戊戌：土坡、土坑、豺穴
　　己丑：土田、墓所、田所、龟穴、牛栏
　　己卯：土林、土城、狢穴
　　己已：蝼蚁、鳝穴、大林
　　己未：园林、沙滩、鹰穴
　　己酉：雉巢、土坡、仓廪
　　己亥：凤池、熊穴
　　庚子：萍湖、泉水、殿阁、人迹
　　庚寅：败林、药鎗
　　庚辰：天庭、山冈、龙宫
　　庚午：大道、马厩、药箭、园场
　　庚申：刀砧、厨车
　　庚戌：弩箭、天庭、狗窝、猎人
　　辛丑：牛庙、田禾、蜈蚣、农人、金龟
　　辛卯：弓箭、杖竿
　　辛巳：巴蟒、坑堑、朱柦【－木＋禾】
　　辛未：园林、羊宫、仓雕、园场
　　辛酉：刀砧、雀林、石泉、悬针
　　辛亥：琴堂、天心
　　壬子：江中、蟾宫、燕室
　　壬寅：豹穴、楼林、水滩
　　壬辰：月殿、瀑水、龙宫
　　壬午：鹿穴、霞光、云萍
　　壬申：刀剑、泉水、猿庙
　　壬戌：海滩、盐车
　　癸丑：水田、黑道、桑林、金龟
　　癸卯：狐穴、蟾宫、平林
　　癸巳：蚓处、长江、鳅鳝、泥泞
　　癸未：月窟、枯井、败林
　　癸酉：刀剑、鸦巢、淹目、泉水
　　癸亥：貐庙、大海、海岛、黑道
　　
　　二十八宿名例
　　角木蛟（蛇父雉母，细颈，上白婴，四脚。）亢金龙、氐土狢、房日兔、心月狐、尾火虎（为暗禽）、箕水豹（为暗禽）、斗木獬、牛金牛、女土蝠、虚日鼠、危月燕、室火猪、壁水貐、奎木狼、娄金狗、胃土雉、昴日鸡（为明禽）、毕月乌、嘴火猴、参水猿、井木犴、鬼金羊、柳土獐、星日马、张月鹿、翼火蛇、轸水蚓。
　　
　　吞啖【稻－禾＋口】诀
　　子天鼠胃昴猿凶，丑地金龟蛇蚓【同】，寅位虎箕猪貐难，卯宫狐狢雉难逢，辰冈鲸鱼伤蚓蛇，巳藏鳅鳝猿猴冲，午中狮子惊箕尾，未内房狐氐怕鹰，申中大猱伤火虎，酉间鸦噪尾箕惊，戌上大獒蛟龙怕，亥有熊猪翼轸倾。
　　
　　子天鼠（猿、昴、胃，凶星不忌。）丑金龙（狢蛇、蚓同凶，秋冬不忌。）寅虎箕（猪、羊难也。）卯狐狢（燕、难、雉，凶星不忌。）辰鲸鱼（伤蚓、蛇，旱地无害。）巳鳅鳝（猴、猿凶，秋冬不忌。）午狮子（虎、豹惊怕，春夏减半。）未鹰雕（狐、狢、兔凶，夜生不忌，春夏减半。）申大猱（吞牛伤虎，四孟生减半。）酉鸦鹊（虎、豹惊，夜生不忌。）戌獒犬（角、亢怕，正、九月有灾。）亥熊猪（蛇、蚓凶，冬不忌。）
　　
　　吞啖歌【案，啖，本作（滔－水＋口），即啖之意。为录入方便，皆改为啖字。】
　　鹿狗猪貐柳土獐，狐狢牛马鬼金羊，若逢虎豹奎狮位，进退交加总被伤。
　　女虚逢蛇定犯吞，蛇逢貐犬鹿獐擒，乌鸡土雉危月燕，狐狢雕鹰遇祸深。
　　角亢蛇吞鼠蝠危，狐狢吞雉更兼鸡，犴吞虎豹蛟龙类，轸怕猪貐雉乌欺。
　　虎豹食牛羊，奎狼啖鹿獐，蛇龙吞燕蝠，鼠兔受蛇伤。
　　翼昴能相克，虎豹遇不祥，两虎伤一豹，蛇弱被昴强。
　　牛金牛兮室火猪，禽中惟怕毕乌啼，虽然本庙无伤害，时惹喧啾啄背疽。
　　嘴火猴猿心月狐，斗木獬共氐合虚，若逢娄狗来相遇，管许其人死罹诛。
　　
　　论二十八宿四时生旺歌
　　春 
　　蛟龙蚓雉燕鸡蛇，皆到春来福禄加，若还生时得遇此，自然通泰享荣华。
　　夏
　　兔獐鹿蝠狐狢羊，遇夏生时百事强，或在庙堂多福佑，缙绅家道足荣昌。
　　秋
　　虎犴猿猴马獬貐，秋天福禄自然殊，更临好庙高强位，造化盈谋众不如。
　　冬
　　狼狗乌猪鼠豹牛，若逢冬月更无忧，年月日时居高位，必定身荣位作侯。
　　
　　论十二宫星禽落处吉凶
　　贵劫文伤印权，孤福寿空暗刑。（乃用本年于顺行看身命胎主，四星相遇，贵、文、印、权、福、寿，吉；劫、伤、孤、空、暗、刑，凶。）
　　
　　星禽好乐篇诗
　　祸福贵贱，寿夭穷通，详其造化，细推而言，不可执一而论。须看昼夜，兼明四季，辨飞禽走兽，详落处旱湿，宜与不宜。假令虚日鼠行戌地化飞鼠，秋可，冬不利，春夏吉。牛金牛行卯地化耕牛，春辛苦，秋冬无害。角木蛟行丑地，遐道而不乐。毕月乌行风雪道，秋冬无妨。且如弓箭、猎人，日凶，夜不忌。如刀砧、汤火，或日生，或冬降，无害。更看明禽暗宿，日值夜则凶，夜值日则贱。未及历数，细详而论。
　　诗曰：
　　甲寅乙卯正小林，蛇兔狐狢乌燕荣，戊己空缺庚辛破，猛兽翌蛇必主倾。
　　壬癸洞潭鹿与马，狗猪獐羊春夏宜，丙丁枯焦伶鸡雉，定乘彩凤入丹墀。
　　丙丁汤火巳午宫，蛇马共鸡贵闻伶，癸为海户壬逢破，蛇龙化见起雷风。
　　辛为地网猿猴旺，乙破岩层犴象兴，乙得巽风名得卦，己为岩谷地兽荣。
　　庚申丁酉正刀砧，鼠转精神气转豪，丙丁牛马为贵地，也用玄针挂紫袍。
　　壬子癸丑正江湖，蛟蜃鱼龙得自如，辛破天罗并地网，龙行云雨满皇都。
　　丙子戊巳【案，巳，似当作己。存疑。】皆为破，娄狗胃雉恣迁除，甲氐房氐【案，四字有疑问，无他本可校，存疑。】獐鹿喜，腰金衣紫带金鱼。
　　戊辰山谷正山冈，虎豹豺狼必异常，田坡岩谷狗猪贵，丙破网罗狐兔欢。
　　壬癸蛟龙名海户，庚为地网兽难藏，若不背时得格局，好向天庭作栋梁。
　　戊原土破走兽存，庚方乾道正天门，蛇蚓波中兴巨浪，天庭壬位福弥尊。
　　丙子旱涝云雷少，蛟龙虽啖势形真，甲正天网禽数忌，不过飞鸣出世尘。
　　己未鹰窠马獬伤，横金牛马与猪羊，乙癸破干丁壬道，也须天子手调羹。
　　己丑荒田走兽宫，牛羊鸡雉合惟荣，乙辛癸豹为儒贵，定升宰辅佐朝廷。
　　
　　起旬头例（以甲字为旬也。如本生年无甲字，则以倒十干赶之。）
　　
　　假如辛卯年生人，系是下元甲子旬内，以辛卯上加倒十干，辛庚己戊丁丙乙甲，甲倒数到申，则知下元甲申旬是井，就起井木犴，以甲字为之住。如甲申年生人，系是下元，即以井木犴起，不必倒十干赶。假如中元甲子旬内壬申年生人，加倒十干，壬辛庚己戊丁丙乙甲，甲在子，则知中元甲子该鬼金羊起。假如上元甲子旬内丁卯年生人，依加倒十干，丁丙乙甲，甲数至子，则知上元甲子该箕水豹起。但逢何年，即以倒十干赶至甲字为住，是起首。
　　
　　三元旬头起手例
　　中元甲【子】（鬼）、甲戌（心）、甲申（娄）、甲午（张）、甲辰（斗）、甲寅（毕），下元甲子（角）、甲戌（危）、甲申（井）、甲午（房）、甲辰（奎）、甲寅（星），上元甲子（箕）、甲戌（昴）、甲申（轸）、甲午（虚）、甲辰（参）、甲寅（氐）。
　　
　　作三元旬头起手法
　　
　　使其上元甲子、甲寅，氐土狢止，往前旬头，何以知之？以十一字相交序连坐位数，除去牛金牛，通不用数，前往千千万万旬，白【白，当作自】数得来。假令上元甲寅旬，氐土貉起未来中元，就以氐、房、心、尾、箕、斗、女、虚、危、室、壁，壁宿是未来中元，甲子该壁。以壁再数十一宿，壁、奎、娄、胃、昴、毕、嘴、参、井、鬼、柳，未来中元甲戌旬该柳。再以十一宿从柳字起，柳、星、张、翼、轸、角、亢、氐、房、心、尾，尾是未来中元，甲申旬该尾。依此法仔细看甚明。若要已过旬头，从此法加倒数二十八宿。
　　此义正合孔子曰：“殷因于夏礼，所损益可知也；周因于殷礼，所损益可知也”。
　　
　　起主胎星例（辛卯年有闰月，则不除也。如生人之年无闰月，决该除牛、女。主胎数不到牛、女。命身数到牛、女也，不除也。）
　　
　　假如辛卯年八月初八日子时生人，系是下元甲子，甲申旬该井。以初八日除八数，井、鬼、柳、星、张、翼、轸、角，却寻宫归子，接亢至子氐、丑房、寅心、卯尾、辰箕，到巳为住。以五虎元建丙辛之岁，庚寅起至癸巳宫，主星是箕水豹，胎星就是斗木獬。男除牛金牛不数，女除女土蝠不数。如尽头数到宫是牛、女，男也不除牛，女也不除女。又如生人，其年有闰月，男女皆不除牛、女。所以然者，谓有余而补不足耶。其年无闰月，仍前除之。余皆仿此。（如本生之年无闰，或男数到落宫是牛作主星也，尔【不】除。女亦然。）
　　
　　起主胎宫例
　　
　　假令辛卯年生八月初八日子时，从卯上起正月，至戌上是八月，戌上接数初一，至巳上是初八，巳上又接数子时，以子时洎巳宫为止，以五虎元建丙辛之岁庚寅祀，庚寅、辛卯、壬辰、癸巳宫是也。余皆仿此。
　　
　　起命宫例
　　
　　假令辛卯年八月初八日子时生人，不论年，不论日，用月从子上逆数，子上起正月，亥二月，戌三月，酉四月，申五月，未六月，午七月，巳八月。却顺行用时数，巳上子，午上丑，未上寅，申上卯。以卯字是安命宫，为主在申。仍以五库【案，庫當作虎，形近而誤。下同不校。】元建丙辛之岁，庚寅起数到申，是丙申为命宫也。余皆仿此。
　　
　　起命星例
　　用胎星命宿，从子上顺行至命宫为命星也。假令前辛卯生人，胎星是斗木獬，以合宿歌斗与虚合，从子上顺数，以虚字起，子虚、丑危、寅室、卯壁、辰奎、巳娄、午胃、未昴、申毕为住元，安命在丙申宫，以毕月乌是命星也。馀皆依此。
　　
　　合宿歌
　　角昴亢胃氐合娄，奎房心壁斗虚收，箕危尾室牛兼女，嘴翼参张柳鬼求。毕轸井星为六合，星辰相对是根由。【研究京氏案，是取地支六合为合宿。】
　　
　　起身宫例
　　假令辛卯年八月初八日子时生人，不用年时，只用月日。日，一日只是一数。月，一月虚作二数。如八月，加二八一十六数。初八日，只是八数。月上十六数，连日上八数，共作二十四数。正从子上逆行，遇子、午、卯、酉位数三数，余位数二数，数尽处是身宫。然何子、午、卯、酉数三数，他位上元是三星还三数，余位是二星也，只还他二数，原其所自，谓本身之数名曰宫耶?此二十四数，从子上逆行至卯，又以五库元建寻于丙辛之岁，庚寅起，乃辛卯宫也。
　　
　　起身星例（以命星合宿，从子演至身宫是身星。从子上演要顺行。）
　　
　　假令前辛卯生人，命星毕月乌，以合宿歌，毕合轸，子上轸，丑上角，亢寅，卯上是氐，氐土貉是身星也。
　　
　　起寿宫例
　　假令辛卯年生人系女人，谓之阴女，冲酉，酉前戌是寿宫。若是男谓之阴男，亦冲酉，酉后申是寿宫也。又假令是甲子年生是男，谓之阳男，冲午，午前未是寿宫。是女谓之阳女，亦冲午，午后巳是宫也。宫依五库元建，寻天干。
　　
　　起寿星例
　　
　　用命星从子顺演至寿宫，，为寿星也。假令前辛卯年生人，命星是毕月乌，以毕从子演至申是翼，翼火蛇是寿星也。余仿此。
　　
　　起流星例（以胎星作一岁，往前演。）
　　
　　假令前辛卯年生人，胎是斗木獬，一岁斗，二岁牛，三岁女，四岁虚，五岁危，六岁室，七岁壁，八岁奎，九岁娄，十岁胃，至百岁演去。余仿此。
　　
　　起大运例
　　
　　就在主星落宫数运，非子平次一位，行非子平又运乃禽。运以主星论，如系四水宿，一岁运；四火宿；二岁运；四木宿，三岁运；四金宿，四岁运；四土宿，五岁运；日六岁；月七岁。以主星论之，水一，火二，木三，金四，土五，日六，月七也。假令男子主星落宫天干，是甲丙戊庚壬顺行，乙丁己辛癸逆行。女人主星落宫天干，是乙丁己辛癸顺行，甲丙戊庚壬逆行。
　　
　　起行限例（即小运也。）
　　
　　安命宫次位顺行，起十五、二十五、三十六、五十二、六十一、七十一、八十一限内，要看生旺贵禄、墓库吉凶，看孤虚，木库在未，火库在戌，金库在丑，水、土库在辰。
　　
　　起年星例
　　
　　此法论五行之说。如癸卯年生人壬寅、癸卯属金【研究京氏案，纳音五行】，即起亢金龙为星。如甲辰、乙巳，系夏令，即起翼火蛇为年星，却起尾火为年星，乙巳生人属火【研究京氏案，纳音五行】。甲辰系春令，以本生年位，就是落的宫分。余皆类此。
　　
　　起月星例
　　
　　却以年星得何星，从正月数至本生月是何宿，乃月星也，宫亦在此。
　　
　　月星起管日星诗
　　阳角阴室水牛宫，金心木参火星同，土胃但从丙寅起，宫中顺布定穷通。
　　诗解
　　太阳日属火，故起角木蛟。太阴月属水，故起室火猪。以本生月屈指数到本生日为住是何宿，乃及日星也。宫亦是此。
　　
　　起时星例
　　却以日星得何宿，加上子时位，顺数至本生时是何宿，为时星。如子时生，就住为星。宫亦是此也。
　　
　　论禽三取吉凶
　　凡看禽演，先以干取，次以支求，务要以吞啖、形势、化道三者相须，取其化，要主胎与月日宿合为真化，与年时合为觉化。如流星、太岁有伤主星者，旧疾举发不常。主星、流星、太岁有伤胎星者，疾有因而得。主星、胎星、太岁有伤流星者，头风两股腰疾。凡流星伤主星、胎星，太岁又伤流星、主星、胎星，则主杂病之疾也。
　　
　　真觉化例
　　真化（要主星、胎星每月日宿合又化，谓之真化。）
　　觉化（要主星、胎星每年时宿合又化，谓之觉化。）
　　
　　吉凶生死诀
　　主吞岁运必得才，胎吞岁运福禄来，岁伤流星必主灾，流伤岁君必得财。岁伤主星阳人祸，岁伤胎星阴祸排，主伤流星必得财，流伤主星必有灾。流伤主星妻亲祸，胎伤流星微主财，三星乱伤牢狱祸，更兼不化狱中哀。三星乱伤如有化，定主口舌进门来，太岁若伤胎主流，卧床百日主悲哀。三星不化必定死，寿星有救主狱灾，寿星无救非轻病，必定荒郊用土埋。
　　
　　论子息例
　　论五行相克，如阳禽居在阳宫，则多男；阴禽居在阴宫，则多女也。且如鸡雉生于水乡，子息主空亡。火地亦然。遇金旺则主败，残疾之子也。
　　
　　论财星例
　　如主星有伤胎星者，因旧财而得；胎星有伤太岁，因新财而得；流星、太岁、月令偶然三兽俱伤运，则主横来财物无穷。
　　
　　论看主胎星例
　　凡论主胎星禽演，主星有伤胎星者，富贵不长，妻宫如晓日之露子，若石上秋霜。四柱倘有制伏主星者，妻宫两敌，久后子息寡也。四柱若无制伏主星者，似苦绝嗣。倘逢一运喜合，虽有子息而无排，若不伤妻，定然乏嗣。若胎有伤主星者，荣华不久，妻如鞘里刃剑，子息殴父母。四柱如有制伏胎星者，或扶持主星者，非绝命而不孤也。此禽演之确论也。其中玄妙无穷处，甚勿轻传，致泄天机。
　　
　　论主胎流星例
　　凡看主胎、流星，譬如木焉，主为根，胎为身，流星如枝叶。根主初年，身主中年，枝叶主末年。幼年伤主星，定是夭寿。胎星有中年伤，中年必亡。流星有伤，随时而论，最不可执一，亦不可以形象论命，短长贵贱，亦犹是焉。
　　
　　小儿关（以月看时，此名号金锁关，子卯二将无关）
　　正戌二丑三申宫，四猪五马六鸡同，七龙八未九寅位，十月蛇乡遇煞冲。身命三宫俱占此，小儿忌犯必为凶。
　　
　　论暗禽例
　　凡演禽星暗禽居于上者，但为人退缩，作事成败。犯之主血痔疾，或小肠气。重者头目破相，或面点形丑。若得贵人禄马在上，不妨。
　　气运说
　　大抵十年一运，遇吉则吉，遇凶则凶。所谓吉者，上五年不应，下五年必应。凶者上五年不应，下五年必应。虽以气运言之，而二十八宿各有衰旺，又有昼夜之宜，不可以概论也。如角、亢于秋九月生者，则如蛰不能变化。如危月燕于春分、惊蛰时生，作九月用，昼生词彩，夜生无颊舌。如昴日鸡，夜生不能施为，昼生有用，午与卯时大用。故其奋发之先后，春夏秋冬昼夜，当各随时。以三限论衰旺，断其吉凶，以地时定之，万无一失。若夫息阴身命四星，虽为详尽，要其大指，总不出乎主胎二星。大小运限、流星号三限，于内见之矣。向命君子，其详鉴焉。
　　
　　吉凶杂论三限
　　假如流、主二星都是斗相争雄，主有气块之疾。或是虎太岁也，是虎小限也。是虎乃吞伏相争，亦主气块之疾，有祸不安。两虎必伤一豹，豹胜必伤其虎。两犬伤一狼，两狼伤一犬。皆要详其势力、时节、三限如何。且如角、亢、尾、箕、室、壁、奎、娄、鬼、柳、星、张，如小限行在泥田为之污足，非脚疾病，则主官讼。氐、房、心、尾，又遇卯地，狐兔相聚而成奸盗。流星乌、燕、雉、昴，酉到本宫，必有口舌，争讼是非。猿、猴生于角、亢之宫，在七月且喜有果，夜生天地黑暗，乃碌碌之人，区区之造也。蛟龙乃兴云吐雾之物，去得惊蛰，主退缩，朝三暮四不一，多学少成也。流星女土蝠，三限到酉，鸡乌雉相啄，必有官事缠绕，或是灾晦。到戌，戌乃犬，被狗吞啖。流星牛金牛，遇丙申、丁酉，【乃】崩土陷阱，主官灾是非毒害，不遂意之论耶。
　　
　　取诸煞凶星急要论
　　丁丙寅卯兮烧山，草木尽枯焦，缺食焚巢，禽飞忌忌。走兽忌壬辰（暴水煞），房、心、尾、箕、斗，奎、娄、嘴、鬼、柳，犯之【脱破字】祖业。己巳（蝼蚁煞），丙戌庚申（囚禁煞），戊午（霹雳），乙未（枯涸煞），戊辰戊申（属晶【当作屭赑】煞），丁未（玄针煞），丁巳丁酉（牛宿破栏），甲戌庚午（毒药煞），辛丑（蜈蚣煞），甲寅（棒擦【擦当作杖】煞），丙戌名（破栏圈），庚申辛未庚寅庚午（名头蹄，牛宿忌），丙戌（烧崖、烧野，虎豹忌之【之，四库本作文，案，四库本非】），壬辰癸亥壬子（没溺煞，走兽忌之【之，四库本作文，案，四库本非】），丁未丙午（勾绞煞），庚申庚午庚子（钁锹煞），甲辰乙巳为地网，甲戌乙亥为天罗，庚寅辛卯为犁锄，丙寅为觳觫牛，庚寅为衅钟牛，翼轸亦。又为坏窠，主过房庶出。蛟龙遇蝼蚁煞、囚禁、赑煞，主困苦不伸之辱。戊子为驱龙使者，被人压伏，财物不聚。其余走兽，亦当避之。牛宿见丁巳，为剥皮疮脓灾。庚申为刀砧，甲寅为棒杖，奉公者常受杖责之忧，常人必主寒热脓血晦滞。丙寅癸卯壬辰为刑虎煞，主一生辛苦奔波。丙戌为烧野，壬辰为漂荡，癸亥为没溺，尾箕最忌之。蛇逢丁巳为退皮，丁未为烧野，丁亥为猪啖，如兔鸡雉见，若不缺唇腐齿，则眼中失光，主鼻口见疾，不然则主疮脓之灾。亦要分其昼夜、春冬，可见矣。
　　
　　二十八宿得地歌
　　角在子宫须富贵（壬子），亢龙乾位逞威仪（辛亥癸亥），氐居乾窟金牌位（辛亥癸亥），房心来居癸酉宜。狐在丙寅须假虎，尾箕寅上有光辉，斗居未上升官禄（乙未），牛向秋霄喜庆随。女蝠夜生春夏旺，刀砧虚鼠食无亏，燕逢春社多词语，室到田园公干宜（己丑）。壁蹑云梯为得地（癸亥），奎木巽风施锦帏，大【案，當作犬】逐氐房心势重，雉位明方鸾凤仪（丙午）。鸡鸣五德卯酉贵，毕月乌生夏日奇（丙午庚辰），嘴参卯位升假服，犴入寅宫贵位奇。羊行辰位终须贵（庚辰），柳土林峦宰相姿（乙卯），星马乘龙威势大（庚辰），鹿居辰位拜丹墀（甲辰丙辰）。蛇遇龙窝官职显，蚓潜大海受朝咨（癸亥），其中玄妙无穷理，慎勿轻传漏泄机。
　　
　　古人得时得地消息赋
　　论议吉凶，分命贵贱，二十八宿，三十六禽，禀天地之阴阳，达人事之造化，贵贱贤愚，穷通寿夭。且夫蛟龙归沧海（癸亥），苏秦佩六国印（又云室火猪坐于庚辰）；虎豹啸郊野（辰），石崇封万石君。井木犴行于壬申，太公八十遇文王（又云猪亲夫蝠）；亢金龙坐于丙午，甘罗十二为宰相（又云貐跨金牛）。危月燕飞于龙楼，包龙图为阴阳教化之臣；毕月乌飞于麟阁，史丞相有润泽生民之德。张月鹿含花而守，座翁作二十四考中书（庚午化麒麟）；星日马引驾朝元，王会为三十六年宰辅（庚午）。昴日鸡升在扶桑国（甲寅化凤），韩世忠有勤王之忠；房日兔照于广寒宫（癸未），寇准封莱国公之贵（化黑蟾弄月）。斗木獬坐于辛亥，贾易为枢辅相佐尧天；牛金牛庚辰德秀，作大参弼扶舜日。尾火虎奏于辛卯，陈平封万户之侯；箕水豹演于甲寅，曹操掌三分之国。女土蝠飞于戊子，张良作汉世功臣；虚日鼠走于庚申，谢安晋朝显相。氐土貉行于乙亥，佛印作宋朝诗僧；角木蛟居于庚辰（蛟跃龙门），王勃为大唐文士。亢金龙居于乙巳，杨烣为大中大夫；斗牛朝于乙亥，李旺位文华待制。苍龙行云雨于天河，刘錡两府；宝马带刀剑于蓝田，游有三公。鹿马坐于丙午，刘柄尚书；蛟龙遇于壬癸，崔羽太尉。任翼龙作禹门贵客，皆因蛟跃龙门；萧相国为翰苑真儒，乃为马嘶凤阁。井思同居己未，柳翠为尼大师；柳星共在庚申，江白作南道录。燕飞金阙，刘沛公斩白蛇以兴功；龙跃天池，关将军刺颜良而奏捷。出将入相，赵丞相为蛟跃龙门；先吏后官，汪侍郎乃虎蹲风阁。鹿马宫星大贵，傅状元作内从郎宫；蛟龙贵禄逢官，王都统为内台将帅。刘正字鹿朝帝阙（乙丑），陈丞相马聚天庭（乙卯）。蛇蚓升变雷门（辛卯），周礼为会稽内史；马牛奋扬龙位，李改黄门侍郎。犴至虎垣，张巡乃唐朝忠将；鸡栖凤阁，周勃作汉室功臣。獬去朝天，真卿监察御史；雉鸣帝阙，温公良才史官。鸡唱离明（丙午），玄令腰悬玉带；狢游乾窟（癸亥），窦毅各著金牌。狐借虎威，郑众持节不拜；兔凭犴贵，萧何宣律施权。乌噪龙门，韦肇题名雁塔；猴行雉所，张衡高步蟾宫。蝠舞天庭，王乔为叶令；猿登日殿，曹操作梅仙。鼠人江湖，郭况积金数亿；鹿行潭洞，何曾日食万钱。犬吠午官，管仲相齐富公室；羊行辰位，承福饲马用银槽。蛇喜兖州，刘晏除秘书正字；蚓潜大海，贾谊至大中大夫。狼遇巽风，石崇有万金之富；鹿游仙洞，国忠围玉屏之风。燕语雕梁，潘妃金莲行步【成書于《水滸》《金瓶梅》之后！！】；狐疑巨蟹，苏蕙织锦为诗。猴捧宝瓶，唐封夫人虢国；豹乘狮子，汉赐萧何鄼侯。龙飞虎宫，吕后垂帘听政；蛟吟酉角，太真得宠施权。即此古人推之，则今人之贵可考矣。
　　
　　古人失时失地消息赋
　　蛟龙退谷泥田，沛公为泅水亭长；虎豹遁迹山林，志和作云州钓徒。猪貐会申，韩信受跨下之辱；蛇蚓临酉，杨永无宿暮之储。龙虎与犴同宫，重耳有斩祛之害；犬羊结豹为侣，食其遭窦巳之烹。鼠獬走艮山，夫子绝粮于陈蔡；乌燕飞戌地，贾谊忌鹏于长沙。马跃猿场，东坡有黄州之贬；牛探虎穴，昌黎愁秦岭之行。獬步土坡，石厚杀于外国；犴来子位，荆轲死在他乡。蚯蚓酉上逢乌，屈原自溺；鸡雉未申乘弹，项羽倾伤。鼠见犬以惊惶，原宪室中悬磬；兔逢鹰而兽栗，范丹甑内生尘。狢兔犬吠以虑危，贾臣发负薪之叹；猿猴蛇追而惶惧，陶潜思解绶而归。蝠舞巽风，文君新欢旧弃；燕栖花洞，弱兰暮送朝迎。獬就犴战，贵妃因禄山横死；龙同虎斗，戚妃被吕后刀伤。牛吼豹惊，吴氏名为六虎；星临虎怒，夏姬手杀九人。蝠隐荆州，黥布身遭苑【殂】醢；蚓歌吴分，范增气死痈疽。虎陷泥田，颜回一箪陋巷；龙蟠郊野，杜甫百结鹑衣。鼠畏白羊，盗跖聚穿窬之党；马嘶磨蝎，绿珠作坠楼之人。娄金狗生乎乙未，李广百战无功；轸水蚓遁居甲寅，包人作西湖隐士；毕月乌限于丁丑，林居为三茅仙人。虎豹居于丁巳，伯夷食蕨；鼠蝠在于庚寅，韩寿窍【窃】香。谨按变化之源，深察吉凶之兆，分明鉴断，仔细搜求，则寿夭贤愚、富贵贫贱可见矣。
　　
　　古人得失赋
　　高皇成帝兮，角木蛟西逢壬子；霸王自刎兮，亢金龙东遇戊辰。张良暮道兮，氐土狢运落天庭；范蠡乘舟兮，房日兔时临（壬子壬午丁酉）月殿。狐化妖婿（庚寅）兮，诸葛亮忠心佐主；虎至金宫（庚寅）兮，张益德义释严颜；豹化豹文（壬戌癸亥）兮，关云长水淹七军。獬遇汤池（丁巳）兮，纪信为君遭火死。牛逢乌庙（癸酉）兮，范增失陷背疽亡。蝠临庚子（入庙）兮，苏秦六国为主宰；鼠入天仓（壬子甲午）兮，孙膑诸国作元戎。燕落庚申（折毁）兮，颜子三十夭亡；猪临丙午兮，彭祖寿岁八百余。貐作蛟龙（壬辰壬子）兮，曹操得中原即位；狼化（甲辰辛亥）神狼兮，薛仁贵平定天山。狗化神獒（甲辰）兮，淮阴登坛拜将；雉化（乙卯癸巳）天禽兮，吕后亲权汉室。鸡化金乌（辛卯）兮，武则天自霸唐朝。乌成丹凤兮，潘安有绝国之容；猴化仙猿（丙申乙亥）兮，潘岳怀倾国秀气。猿临辛亥兮，老来吕望掌军戎；犴至庚辰（龙池）兮，甘罗十二为太宰。羊逢辛酉（屠估）兮，汉国分刀诛彭越；獐居甲申（七箭）兮，马陵攒箭射庞涓。马乘龙（壬辰）兮，鸿门樊哙救高祖；獐化狻猊（丙辰）兮，斗宝伍员惊吴帝。蛇化巴蛇兮，朱温弑主在椒兰；蚓化天龙（庚辰）兮，王莽鸩君于天庆。数辈古人，尚有发禄，荣枯迟疾贵贱，岂能逃哉!则后之贤愚进退得失，勿怪其然也。
　　
　　璇玑论
　　混沌既判，阴阳和钧，七政千【千，四库本作幹，當作斡，形近而誤】旋于天地，五行经纬于乾坤。夫三百有六旬，盈亏有度；列二十余八宿，祸福品分。好合吞并，吉凶悔吝，比和兮衣禄丰盈，刑战兮利名不顺。得时应候，田鼠化以为鸳【四庫本作鴑，即鴽】；逢节及时，野雉飞而作蜃。诚以星缠二道，周夫八维。吴郑周宋也，君子及时披豹雾；燕齐晋卫兮，大人得地立龙墀。壁水貐湖野沙汀而得所，娄金狗刀砧江海以为愁。盖兹轸逢鸡，奎狼逐兔，嘴火猴愁张弓矢，毕月乌喜栖古林。金龙曰亢，登九五，獬飞腾玄，【案，此处句读不通，疑有阙文。】燕于二八月春秋来去。角震巽方，号纯离斗，木獬卫吴至禄，金午秦晋交权。夫马能行辰午，皆为豆粟。山獐喜走宋周，晋好峦崖。燕呢喃者，宋分号曰高堂；鸡踊跃者，卫宫名为粪秽。箕豹值犴而吞并，参水猿待食，至乾宫而好果木，女土蝠逢时，遇酉位而为花洞。宜乎雉居蛇穴，蚓入龙宫，狐便申巳，兔乐山林，羊质虎皮，蛟喜风雷。张星寿龄，惧犴狼和虎豹；翼蛇心毒，愁鸠鸟与蜈蚣。室怕寅箕，井擒龙虎。夏至前鹿角解，大寒后鸡乳鸠。观造化之道，如斯向背而已矣。
　　
　　大名论
　　角亢第一
　　侯伯以雷霆鼓舞（乙卯正雷霆，壬子云雨，庚戌、辛卯为公侯也），朝升以风雨来天（壬辰癸巳，风雨是未【未，当作来】，三公之命）。贵格以壬癸来见（壬癸多有天门即贵），贱格以金火相煎。金火水侵兮，轻财技艺（金火见水是也）。水土壬流兮，小巧之功。反覆因水土之停居（水土停于四季，反覆成败不宁），疾病为水金相制（金火多主疾病）。闲逸春生甲乙（春生甲乙，一生安闲。）艰难秋遇庚辛（秋见庚辛，多化金石隐匿）。偏房为日带户门（户门多时而偏妾多，或主庶出），母弱乃年生乙未。丙火冲日兮，男多再娶（日值丙火，男再娶，女克夫），戊己满盘兮，女克三夫（满局皆是土，克夫害子）。炎炎火战兮，悲禽瞽目之灾（丙子见丙寅，甲寅见寅午戌），爽爽庚金兮，愁兽折腰之疾（庚辛见乙未，主腰疾）。健健见天，不分秋水（有乾天门见壬癸水，大贵）。重重坤地，恶见阴泥（未为坤地，若有巳宇所伤，主贫贱）。腾飞海户，不畏刀砧（有壬子癸亥，盖弱不敌强）。喜跃天池，升搏云雨（丁未有壬癸为天池，无壬癸为旱地）。乙卯夏生兮，雷霆隐隐（有天有雷即贵）。壬辰春降兮，风雨萧萧（春夏壬辰，大贵）。丙子火木男眸多疾（丙子木火，多主目疾）。丙庚土水女经不调。愁逢霜雪，畏见刀砧（冬见癸丑为霜雪，庚申辛酉为刀砧）。天水出贤才贵显（壬戌），旱地主从秀难高（壬癸在四野之地）。霹雳亥子逢丁（亥子天门，壬癸丁是也），闪电癸壬生火（壬癸在天，有天火也。）戊申遇亢旱水生（见戊申有火，名亢旱是也）。【“戊申遇亢旱水生（见戊申有火，名亢旱是也）。”原誤入上條註文】巳亥逢枯潭见灾（巳亥为枯滩，有火为枯潭）。
　　
　　
　　氐房心第二
　　狐同兔貉，禾草宜郊（甲乙多富贵，庚子辛丑亦然）。遇虎豹贵作三公（是丙寅壬寅，有甲乙，大贵），居旺地职迁两府（房化玉兔，氐心化道，天必应天）。虑居罡之门（壬子卯有见丙丁，主寿夭），啖在舟之渡（甲子化舟，不能渡）。兔见戊寅语涩，狐逢巳未声焦。黑道少金兮，男生淫盗；明方有禄兮，女自娼娇（丙子多甲乙是）。四野地网兮，受陷乾天（癸亥多为地道）。三星带箭兮，难升亥地逢丁（甲申有箭，丁亥为火）。水盛他乡之本（水名他乡之客）。金多失祖之因（失祖破业）。唇缺亥兮刑见癸（见癸多缺唇）。脚风肢痹克逢之。辛生逢甲乙，岂愁豺鸷（见甲乙旺不畏）。丙庚多会兮，逢于陷地；草茵受克兮，勿往他乡（甲乙见庚辛，他乡不利也）。
　　
　　尾箕奎第三
　　带庚辛有百战之威（庚辛有煞，主权柄也），有甲立独权之地。山林带禄兮，贵出三台（有山林道路，贵出
　　三台）。岩谷逢食兮，职迁八位(戊寅己卯见甲乙)。闲逸兮四野逢食(在四野见猪羊井食，一生闲逸),有损兮门户见空(空门者，丙午丙子丁酉丁卯，损伤凶)。戊己食空兮贫贱（土多）。丙丁物盛兮艰辛（火多）。居不完金伤甲乙（金多克木，一生成败），财物破火散庚辛。戊己旺逢牛自害（土多逢辛酉，返见损伤），甲乙多见马能雄。凋林食掌帅之基（庚寅辛卯名凋林），雪野鹿威权之首（庚辛雪野）。金生利任，肢体难全（丙申乙酉）。木见金头，蓄积不久（甲申）。丙丁遇水，出语难端（火见水也）。庚辛逢丁，好欲饮酒（庚金遇火）。
　　
　　斗井第四
　　富贵以水木重重，贫贱以丙辰累累。斗木正守门庭之地（子午卯酉为门），犴雄当临虎豹之穴（犴在丙寅、
　　壬寅，甲寅、乙卯，大贵）。食壬癸受黄钺之畏（壬癸有甲乙，主黄钺威权），逢庚辛秉白旄之福（有食在天贵）。虎豹显斗宿之权（见丙寅、壬寅，斗宿有威权），蛟龙食星马之禄（甲辰、庚辰，星马犴食喜禄贵）。天庭高獬位三公（癸亥、辛亥，天门大贵），海角旺犴迁两府（壬辰、甲子辰及癸亥贵）。门庭高斗乐西东（斗见丁卯、甲子、甲午，喜乐也）。肃杀旺奸雄南北（壬子、壬午贵）。不成兮犴游檐阁（见庚申、辛酉、丙申、丁酉、丁卯、辛卯也），顺邪兮斗落四野（斗见丙辰、丙戌、辛未、辛丑、戊己、辰戌、丑未乃顺邪也）。寿夭兮金克三公（纯金克煞，主夭），难立兮火炎四柱（多火主得失疾病）。斗化丙权兮目无方毫焉（丙午、丙申、丁酉、巳未是也），犴逢伏金兮肢生辅枝也（犴遇伏金，肢生辅肢）。
　　
　　牛星第五
　　官闲日带门庭（主闲暇），职显草连癸字（甲乙壬癸）。马闲无虎之宫（甲寅、戊寅），牛乐无金之地（见土水妙）。饥绝栏中无草（戊午），富足槽中见木（乙未、乙酉、乙丑）。壬申、壬子，天上英俊之奇（化犀），乙巳、甲辰，见物有栋梁之器（化龙驹）。马主衔铁迁除（乙未、乙酉），牛化麒麟大贵（甲辰、庚辰）。明方怕日，逢黑道遇夜林见虎。马生金甲，白羊有领袖之官（见庚子、庚戌）。牛逢织女，金牛有自然之禄（壬申、壬戌加庚戌、辛未、戊子是也）。肢伤逢火熔（金火多），禄寡遇丙丁。累累甘泉也，乙未见壬流（乙未见壬癸水）。泥水野田逢癸土（癸未、癸丑，番覆之命）。庚午无用之牛，辛酉无力之马。
　　
　　
　　
　　女虚危第六
　　门庭见鼠，仓库迁除（乙酉，己酉，壬子，子午卯酉）。四野逢女，荒林有止（甲乙在四野，大贵）。鹰蛇居四野，不测危灾（见己未丁未，大凶）。猫犬遇门非横重危（见戊寅、庚戌凶）。屋宇逢甲乙生金（甲乙有金，成屋）。黑道得壬癸遇土水（土合成为黑道）。仙鼠逢丁亥天厨，织女以金牛为贵（辛丑）。明方遇木兮男带重风（丙丁多，甲乙少也）。暗土逢壬兮女生宿块（丙戌丁亥有壬癸，下不通，主女人病）。日临门户妨妻（丁酉、丁卯、丙午、丙子克妻，亦凶），时应机关少子（甲申为本牢机关，为灶也）。金多主番覆无居（金多无窠也），水洪漂流在外。丙申明歌曲双栖（丙申明火也），乙卯旺笙歌富贵（乙卯为林，安栖富贵）。先庚后甲身旺遂，肥马轻裘；先甲后庚半岁作，闾门蔽陋。木衰金盛，财散行乡外求之食（木少金多，财如反掌）。木茂金微，身高势旺进禄之原。巢成食旺因土见，壬癸累累；库备仓完乃乙加，田野重重（乙未、乙丑）。蛟龙吞，头目难完（甲辰、庚辰，主头目难完也），台榭旺，功名之显。
　　
　　室鬼第七
　　猪宿火应离宫，羊星卧合乾位。寿长在四野之宫（辰戌丑未甲乙命长），命短居八煞之地（庚申辛酉）。羊虎逢巳亥多丰，（丙寅己【貌似巳】戌寅），猪龙得江湖大贵（癸亥化猪龙）。乙辛刑徒配之人（乙辛坐于二社），丙寅会运戎之吏（丙寅交生，军戎文吏）。天仓旺主望禄之荣（乙酉天仓，富贵之命）。地利全有自成之贵（乙丑、乙未）。破禄者庚申，（金多孤贫），荣财者甲乙（甲乙多秀富贵）。见豺狼逢牛宿除迍（见戊戌、甲戌，有辛丑不畏）。遇虎豹得井星获禄（丙寅、壬寅，见乙未无灾）。金水兮好色无情（金水多主酒色），木金兮贪财不足（金木多贪财不足）。三宫失灾寿夭区区（火多破命），五星金亏横灾碌碌（金旺主横死）。
　　
　　壁貐第八
　　甲乙荣隐之地，庚辛兴遇之乡。遇金疾厄之门（丙申丁酉），多土孤贫之类（丙戌丁未）。假虎有水，为奇化龙，无壬少癸，颠逢轸翼，畏见庚辛。象有三台假势，时逢乙卯（见乙卯气化象，有水贵）。狮登八座在天，日带壬申（化狮子）。戊己旺不足之方，丙丁盛破禄之位。女多辛丑加之，男少丙先临月（丙子多）。
　　
　　娄昴第九
　　娄昴同门，逢牛显禄（辛丑）。甲积兮山林不足，乙秀兮稼穑殷勤（乙亥无辛，大富）。门户旺富盛豪势（乙酉、乙卯、甲子、甲午）。吞啖有伶仃孤苦（丙寅、壬寅、甲戌、戊戌）。壬申、壬子，犬化之因，庚戌、甲寅，鸡食之本。糟糠见衣禄重添（乙未是也），厨舍遇财钱难聚（猪侵食也）。见虎豹迎龙克胜（见虎豹，有庚辰，反胜）。逢豺狼见马多禄（有丙午多丰）。犬游黑道，鸡叫明方（壬子是黑道，丙午是明方）。短矮兮土生逢绝（土在辰宫地方辰）。头偏兮木兮遭伤（甲午乙未）。鸡逢庚辛兮子则败（庚辰辛酉是也）。犬遇戊己男昌，女见人【疑当作之】返仿。甲申为箭，无置弓矢，丁卯为防。火旺兮鸡多瞽目，火焚兮犬有风痫（甲午乙未）。
　　
　　胃毕第十
　　愿逢甲乙兮，有柳花之势；好飞戊己兮，以完乐之功。得丙丁，化金乌之象；逢庚辰，变丹风【凤】之祥。春木茂，慈乌返哺（春夏见木，主孝义），摘花雌雄翱翔（甲辰乙巳，为化贵也）。道路广，外处之财（子午卯酉为道，得外州县）。门户重，他人之祉（门户多主他舍居）。午宫见水兮，甲乙旺，祖业之丰；一主所就兮，门户叠，偏房之子（门户重，偏房之子）。庚辛无破兮，当秋也富积千种【案，种当作钟，形近而误】（戊辰、己巳、己酉，有甲乙无金是也）。丙丁多伤兮，值夏也贫无颗粟（夏生丙丁多贫）。疾病逢月日门中残缺，遇丙丁肢广。化居风舞之翔（甲辰乙巳有食贵）。见化羽施之长（同上，乌乙酉丁丑妨三妻之命）。
　　
　　觜参第十一
　　花多难秀，果盛能食。带花食果庚午盛，腰带金岩谷逢山。庚申旺髯长朱履（戊寅、庚申）。风生急浪好歌（见壬申、甲辰好唱）。花落伏金多唱（丙申、丁酉）。门户重仆下之人，江海旺他乡之旅。丙丁多见果艰辛（有甲乙见丙丁是也）。庚辛重刑财难聚（金多有甲乙也）【“（金多有甲乙也）”，四库本误入正文，今乙正】。耳聋兮水土相刑（水土多是也）。疾病兮丙庚多会（丙庚多主疾病）【“丙庚多主疾病”，四库本误入正文，今乙正】，花衰逢午宫区区（见甲午乙己，一生返覆）。
　　
　　柳张第十二
　　甲乙忌逢箕豹，戊己惧见奎娄。甲辰乙巳悠乐，戊辰己巳优游。离宫坐丙丁兮张号明方，亥位逢壬癸兮鹿遭暗道。天庭獐兮三台地，草地鹿曰一品官。年月旺祖财多丰，日时秀己身得利。癸发兮通四野，戊旺兮游岗坡。苦苦年月旺初年，济济日时隆中岁。
　　
　　翼轸第十三
　　甲乙庇阴多荣，戊己纯全定贵。日临阳水升天（壬子、壬午有乙贵也），时值金刚伏地（庚申辛酉）。愁逢胃昴，畏见猪貐。甲申坐处招贫夭（锹钁之下）。丙寅会少失祖。居庭骤发云雨兮，贵显三公（乙卯见水及庚戌、辛亥），禾稼生成蛟龙兮官迁六部（甲寅、乙卯、庚辰、壬辰、甲辰）。合戊己宫位不久（有戊己，无壬癸，居官不久）。会丙丁僧道离任（有丙丁焚居，僧道不能久任）。
　　
　　福禄上格三十八格
　　蛟龙喜丑（角元春夏生，施云雨，有济润之功，谓之龙用牛耕。）
　　貉登巨浪（氐宿夜生春夏，湖江之内壬辰。）
　　月兔吞霞（房寅得癸酉，天上霞彩。二八月夜生，有用贵命。）
　　狐假虎威（春夏夜生，寅宫是也。）
　　猛虎游林（秋冬夜生兔上，得狐兔食。）
　　虎啸辰位（秋冬夜生，得甲辰乙巳为巽风，庚辰龙吟虎啸。）
　　尾火狮子（秋冬夜生午宫，下食獐鹿。）
　　花兔游林（秋冬夜生坐卯位，下食狐兔。）
　　箕抢白泽（秋冬夜生午宫，下食柳獐，为之化擒白泽。）
　　獬入未宫（为巨蟹宫正庙也。）
　　牛入午宫（夜入宫，与星日马喜合。）
　　牛弄江波（夏生江湖，化犀蛟之贵，壬辰是也。）
　　蝠当盛夏（夏秋夜生午位，飞腾自在。）
　　鼠食牛田（秋冬夜生田野，得牛之失，见乙为禾稼，不贵则富。）
　　鼠入天厨（居申酉，如得庚辛为天厨，须冬生方为贵命。）
　　燕子乘风（得乙巳入此格，丁酉贱命。）
　　室壁蛟蜃（二宿春夏生得江湖，化为蛟蜃。）
　　室耕地户（得丁巳己巳癸巳，有蛇蚓之食。）
　　貐游土田（居丑牛宿交合，主文科高第。）
　　狼恃虎势（秋冬夜生寅宫，夜生，假虎豹之威风。）
　　奎冬居卯（夜生午位，下食柳张。）
　　奎啖离宫（夜居山林得势，下食氐房心。）
　　鹰犬居驰（冬生得己未为鹰。）
　　雉鸣丑位（胃昴二宿春夏生，丑时谓向寅啼也，或演在丑地为禾稼。）
　　鸡叫巽位（辰位化凤，巳位有蚓之食。）
　　乌鹊穿林（春夏生，得乙卯为林。）
　　毕舞天门（得辛亥为天门，化三足神乌，庚戌亦是。）
　　猿猴得气（二宿喜秋生，得乙卯为花果。）
　　井躔人马（得寅位食虎豹。）
　　羊质虎皮（临山，恃虎为威。）
　　骅骝浴海（春夏生江湖，化海马。）
　　骏马逐虎（居山恃虎豹，化骏马。）
　　马行地上（居申位天元，得戊子为坤得气。）
　　白鹿衔花（三月生得乙卯花果，大贵命。）
　　蛇入坎宫（居子地，得丙壬戊字化玄武，大贵命。）
　　翼宿待春（三月于寅上艮山有威。）
　　翼乾随龙（春夏居辰宫，见庚甲字大贵。）
　　
　　贫贱下格二十格
　　蛟人【入】汤中（角亢二宿居巳，退化鱼蚓，无变化。）
　　蛟游刀上（二宿居申酉，畏金刀，遇庚辛二孛【字】夭折。）
　　狐兔丧鹰（秋冬月生己未，凶。）
　　虎战牛窝（春夏日生田中，兴【与】牛战，多不宁。）
　　尾恐井犴（得乙未宫，大凶。）
　　虎居水内（居江湖失地，遇壬癸没溺。）
　　豹居阱中（得宿地，见戊子阱坑，纵威不猛也。）
　　斗吞辰位（春夏日生，畏蛟龙之吞啖。）
　　鼠潜虎穴（日生寅宫，被狐狸吞，戊宇【字】大凶。）
　　鼠怕戌宫（畏犬所伤。）
　　燕落辰宫（春夏居辰，贫困也。）
　　燕飞井上（得己未畏鹰，乙未畏犴。）
　　猪怕刀砧（二月八月居申酉，遇庚辛，大凶。）
　　狗窃虎穴（居寅位，畏虎豹所伤。）
　　猿猴惧木（秋冬日生，遇己未，损己。）
　　井居卯上（畏心月狐，妖媚触体。）
　　鬼临犬分（得戌宫申，庚戌是也。）
　　翼啄井下（未宫有鹰所啄。）
　　蛇陷乾宫（畏猪貐吞。）
　　轸畏酉宫（被鸡雉所食，丁巳字贫夭。）
　　
　　起十二命宫禽
　　假如财帛宫，起手以胎禽克下宿加子宫，演至财帛宫。妻妾宫与奴仆宫皆仿此。迁移、官禄、福德、相貌四
　　宫，以胎禽上宿，生胎宿居逆行演至，各宫皆同。弟兄以下宿同胎宿。比和加子演至兄弟宫，亦逆行，皆
　　仿此。疾厄宫以上禽克胎宿加子演至疾厄宫，皆仿此。俱以胎宿为主。如平日主亦属二十八宿中，惟日月二
　　宿，日从火，月从水，其余各从本属。田宅、男女宫，以胎宿生下宿加子演至，二宫皆仿此，亦逆行。
　　
　　演禽通纂卷上（终）
　　
　　
　　演禽通纂卷下
　　鉴形赋（取如镜见形之义）
　　三才奠位，五行化生。
　　（三才者，天地人也。奠位者，形而上天也，形而下地也，命于中者人也。自未分之先，内含真一之水，水生木，木生火，火生土，土生金，递相化生，往来不息，故万物出焉。）
　　人为品汇之灵命。演星禽之学，造理虽关于天赋，妙蕴莫逃乎数推。
　　（品者，名数也。汇者，物类也。人为万物之至灵者，禀阴阳正气而受命也。即今命演禽之学，不过论命决疑而已。然此命虽关于天赋，亦莫能逃乎术数，而推之以决其休咎云。）
　　是以颜回仁学，早岁夭亡；盗跖凶顽，年高矍铄。
　　（颜回，字子渊，孔门之亚圣也。一箪食，一瓢饮，处之泰然，学几至于圣人之域。仁在三月，不违之时，不幸三十二岁而卒。以颜子之仁学，宜夫享高年而行道，奈何夭折，岂非命之所决也。盗跖，即展雄也，食邑柳下，故曰柳盗跖。春秋战国时纵横十八国，凶暴无敌，年至九十二岁而死。以展雄之凶，宜夫短年促寿，反得白发皤然而死，以此论之，显然命之所肄，复何疑哉。）
　　陆绩六岁作宾客，梁灏八十二登状元。
　　（陆绩，字公纪，吴人。年六岁往九江见袁术，术出橘，绩怀三枚。后辞出，揖，坠地。术曰：“陆郎作宾客，乃怀橘乎?”绩曰：“回家奉母。”术大奇之。梁灏，五代时晋高祖天福三年应举，至宋太宗雍熙二年登榜。）
　　是则穷通有定，寿夭莫移。命则一具而推之，理则合乎三而论也。
　　（穷者如大运、流星、大小运俱不化，或居死绝之地，或逢吞啖、形伤之类是也。）
　　若逢雷伤虎噬，溺水悬尸，酒色烟霞，须识平和安静；风尘花柳，要明旺相休囚。
　　（蛟龙宫洎四野之地，值夏月生，四柱中又无壬癸亥子字助，或运行枯涸，负赑等煞，流年见乙卯庚午，其人必遭雷震死。猪羊犬牛宫洎山林，秋冬夜生，四柱无救，流星小限，再见虎豹，定主凶暴恶死。井木犴宫洎四野之地，大小限是虎豹，春夜生，是谓得食。若生奸心狐，更在乙未宫，或在所洎宫，决主自缢。鬼金羊运限见犬狼所逼，流年或壬子癸亥，定主投河而死。如猿猴狐狢獐鹿燕蝠等禽，洎在花洞柳墙歌台舞榭，更值春夜生者，男子荒淫，女人浊乱。假饶不落风尘队，亦是花前月下期。如猿猴马鹿等禽宫至山林，居于休囚之地，又无食禄，更四柱犯破祖、空亡、罗网、孤寡等煞，主人多亲道术，志慕清虚。凡此数条，最要明究旺相休囚，四时得失，灼然可见祸福矣。）
　　所喜者垣庙高强，所忌者吞啖刑害。迷者千径百蹊，明者一通百达。
　　（垣庙者，化道也。吞啖刑害者，如虎豹食猪羊之类是也。迷者见有二限：寿星、流星，忙然无措。又有一所值之禽为主星，次禽为胎星，又有以子平起例。【以下数句，四库本误入正文，今乙正】数节气三日为限，一岁为运。殊不知此禽演只以主星所属五行成数所至宫为运，似此谬乱，何以验其贵贱祸福矣。）
　　
　　原夫蛟龙跃浪于东南，立功名于万世之上；
　　（东方、南方，甲辰、乙卯也。甲辰，蛟龙之垣庙；乙卯，雷门也。更得三春九夏生，柱中再见壬癸子亥字，是建业垂统之君。不然则诸侯、王公、宰相、勋戚之命也。）
　　虎豹遁迹于西北，致太平于一统之间。
　　（西北，庚戌辛亥也，化天门琴堂。虎豹洎此宫，得秋冬夜生，则为贵显威权之命。）
　　非横刑伤，狐狢岂宜乎子午；
　　（戊子、戊午为陷阱，庚午为圆场。狐狢洎四野之宫，更见秋冬日生，运岁见此等化道，决主非横而死。）
　　惊惶恐怖，蛟龙不利于寅申。
　　（甲寅化木龙，丙寅战虎，戊寅蚯蚓煞，戊申负赑煞，庚申囚禁。此数化道，皆蛟龙绝地，四时皆然，主人偃蹇孤寒。）
　　木衰则枝叶凋零，春夏不宜乎虎豹。
　　（木衰者，如丁卯、辛卯也。虎豹洎此宫，春夏星此时无威，赖林木藏身以安。若值此凋林，则主无依失所也。）
　　剑锋金值刀砧，猪貐牛羊防二八之生。
　　（壬申、癸酉、庚申、辛酉也。二八月，祭祀之时，此四禽至此宫分，更在二八子时生，其人横夭恶死。）
　　山下火遇焚穴，乌雉猿猴忌六七之诞。
　　（丙申丁酉也。又为火光煞。焚穴者，丁丑、丙寅、丁卯、丙辰、丁未也。此四禽若夜生，主流乡井，不守祖基。若流年小限再见此等宫分，则主失流落。）
　　猪带悬针而破相，贫乏难当。
　　（悬针，丁未也。猪羊值此，主破相孤寒。）
　　马遇攀鞍以长生，福权交互。
　　（攀鞍，甲辰也。马洎此宫，化千里马，喜跃乘轩。）
　　羊行旺处，或刃对冲，必主横亡恶死。
　　（旺处，辛未也。庚申辛酉为刃，乙酉为劫杀。如羊行辛未，或小限流星冲起刃煞，主不善终。）
　　獐来黑道，或网交张，例当贼犯牢亡。
　　（黑道，壬癸也。地网，甲辰、乙巳是也。更值秋冬夜生，小限流星值此网索窝弓，其人做贼，必犯死在牢狱之中。）
　　心月狐旺在秋天，萍水他乡之客。
　　（秋天，乙酉癸酉也，化玉兔，宜为商客。）
　　房日兔生于夏月，柳营榆塞之军。
　　（兔在夏月生者，不得其时，更分低微，多是军卒隶役之人。）
　　马贵鹿贵贴身，必作朱衣之客。
　　（马洎乙丑化驺驱虞，丙辰化麒麟。鹿洎甲寅化狮子，甲辰化麒麟。胎命有此两星，必是贵宦，腰金衣紫。）
　　燕空马空在命，定为巫祝之流。
　　（如宫分洎在十干空亡，或破祖空亡，多是师巫庙祝之人。）
　　虎入亥宫暗昧，伤残子息。
　　（丁亥猪穴，癸亥貐庙。猪貐小限、流星值虎豹，定伤小口。）
　　鹿奔虎地惊惶，定克尊亲。
　　（獐鹿小子、流星见丙寅、壬寅之宫或是虎豹之禽，定伤父母。）
　　龙在虎宫，人财失散。
　　（蛟龙运限流星行丙寅，或虎豹，谓之龙虎战斗。春夏生龙胜，然未免扰攘不宁。秋冬生虎胜，轻则伤财，重则伤身。）
　　豹居未位，六畜逃亡。
　　（乙未，犴宫也，虎豹畏之。小限、流星，轻则牲畜死亡，重则非横不测之灾。）
　　燕入朱门，必遇经游之职。
　　（朱门，丁卯、丁酉。燕在春夏生，洎好宫分，运限至此，有职者定有升赏，无禄者财禄丰隆。）
　　乌飞龙背，定获名利之权。
　　（甲辰化大鹏，戊辰化角准，庚辰化金鸾。乌洎此宫，或运限至此，君子进职，平人获财。）
　　马犬相逢太白宫，平生富贵。
　　（太白，己未。如主星星日马身命星或娄金狗共洎此宫，得冬日生。盖己未化角鹰，冬日会猎辅翼成权，富则声名豪迈，贵则威压百僚。）
　　龙虎蛟蛇王母殿，际会风云。
　　（甲午也。龙洎此宫，谓之龙冷月殿。虎洎此宫，化狮子。二星同此，谓之风云际会，贵不可言。）
　　狐疑申所，而有定损当横死。
　　（申，庚申也，化天阵，又化网线。庚戌也，猎犬。更是冬日生，运限流星值此，定主非横刑宪中死。）
　　奎恐寅乡，而遇丙必致贫寒。
　　（寅，虎豹也。丙戌火坑，狼洎此宫，运行此地，其人贫寒彻骨。）
　　涸水蛟龙，遇深渊而喜跃。
　　（丁丑、丙寅、丁巳、丁未、丁酉，皆是旱涸之地。如宫分洎此，皆是不利，平生蹭蹬不已。若运行至壬子、壬辰、癸酉、壬戌、癸亥之地，主见发达。）
　　伤弓乌雉，见曲木以惊飞。
　　（甲申、丙戌为弓箭。乌雉洎此宫，主一生困蹇，惊怖不宁。大运再见甲辰、乙未、甲戌、乙未，谓之曲木，虽得化亦主惊惶。）
　　狐入虎群，身被刑伤，因疑而致。
　　（虎群，丙寅、壬寅也。狐性多疑。秋冬夜生，运至此地，或小限流星见之，必主灾，日生犹可。）
　　兔逢鹰窟，命主自缢，缘狡而然。
　　（兔所畏者鹰犬也。若洎在田野之宫，更是秋日生，运限流星值此，自缢而死。）
　　猿猴身命以同宫，情恋巫山之云雨。
　　（猿猴，耍戏之禽兽。身命得此二星同宫，在黑道花柳之地。其人平生酒色荒淫，犹襄王之恋神女也。女人犯此，即娼妓也。）
　　鸡雉命胎而双合，心函湘浦之风尘。
　　（鸡雉，阳禽也。胎命同宫，若洎在丙寅、癸卯、己未、丙辰、丁酉、之地，则主夫妇分飞，犹尧女之相舜也。）
　　羊有跪乳之恩，须防虎豹。
　　（羊羔跪母而食乳，以其有孝之情。所畏者虎豹也。）
　　犴存怀奸之弊，尤怕貉狐。
　　（犴性多奸而不正，喜与虎豹同行，怒则食之。然尤畏狐狢狸【狸，四库本作（獚－黄＋皇），底本是】。）
　　尾虎怕逢重奸，须防客死于浮萍。
　　（己未，犴宫也。虎怕此宫，若运限流年再见乙未，主客死。何以然？盖未乃四野之地。）
　　毕乌若见双鹰，每见灾伤于脊股。
　　（己未，角鹰也。宫分洎此，岁运再见，则主瘤腿折腰，残疾之人。何以乌见而伤命？以其皆是飞禽，但伤损也。）
　　龙得风云登雨露，为人清正灵椿。
　　（壬辰、癸巳、壬子为云水。甲辰、乙巳为风。龙洎此宫分，更在三春九夏，其人富贵双全，声名显赫，博施济众，仗义疏财。）
　　鼠乘黑道人【入】天仓，有子名传丹桂。
　　（黑道天仓，壬子、癸未、癸酉、壬申也。鼠能聚食，以其有蓄积之谋，故有子孙贵盛。）
　　林深豹隐，木命人喜见冬寒。
　　（乙卯，正林也。冬来豹正有威，乘雾而变虎，木命人最好。）
　　山郁虎飞，土生者利逢秋夜。
　　（甲寅，正山也。郁，茂盛。秋来虎得地。土命人夜生，威权。）
　　蛇化成龙，而逢乙亥风雷，百战之功。
　　（蛇洎壬辰等宫，运癸巳、癸亥，更得春夏生，岁君再见乙卯、癸卯之类，此谓之风雷助力，则主其人功名垂手，名振乾坤，富则钱蓄万缗，堆金积玉。）
　　犴变作鲸，而入寅辰江海，十分之勇。
　　（乙巳化鲸。大运行丙寅、庚寅、甲辰、庚辰、壬辰，岁君再见壬子、壬午、壬戌、癸亥，则主威权显赫，名振华夷。）
　　斗牛朝地阙，夜生则富贵轩昂。
　　（地阙，乙丑也，獬之庙。牛洎此宫化獬豸，此言主命星是也。牛二宿同宫，如秋夜生，则主富而秀气，贵则安荣。）
　　牛女会星桥宵诞，则夫妻荣庆。
　　（星桥，甲子、丙子、戊子、壬戌、辛亥也。牛女同此宫分，要在七月上旬夜生者，主夫荣妻贵。）
　　雷轰宇宙，金龙震跃雷门。
　　（宇宙，辛卯也。龙在春生，运行辛卯，岁君或见乙卯、癸卯之类，其年平步青云，魁名黄甲。）
　　日照乾坤，月乌飞升日殿。
　　（乾坤，丙午也，乃天地之正位。日殿，甲午也。乌洎此宫，化丹凤朝阳。得秋日生者，主人调和鼎鼐，泽及生民。）
　　乌有弹鹰之峻【四库本作险】，雉亦疑乎。
　　（丙申、丙戌、庚午，弓箭。癸卯，暗弹。己未，角鹰。辛未，金雕。乌雉，秋冬日同忌。）
　　獐有犯虎之忧，鹿亦怕也。
　　（乙未，犴也。丙寅，虎也。獐鹿不宜此宫，或流星见之亦可。春日生则不忌。）
　　白虎啸而西风起，早跃高科。
　　（白虎，西方之象。庚申，金之体也。宫得旺地，秋冬夜生，运限流星若值庚申，必定发达非常。）
　　青龙跃而北海倾，少登黄甲。
　　（青龙，东方木象。北海，壬子、癸亥。蛟龙沧海之物，得水飞升，再得风雷助之，何忧发达。）
　　貉兔如逢豹犬，抱膝长吟。
　　（庚寅，豹也。庚戌，犬也。貉兔二星灵性之物，乃是暗禽，宫分若洎豹犬之地，其人孤寒偃蹇，困苦不安。）
　　猪羊若遇刀砧，忍饥待死。
　　（刀砧，庚申、辛酉也。二星所畏者，刀砧也。犹怕天坛。若宫分不得地，运限岁君犯此，轻则不测灾伤，重则法亡恶死。）
　　龙鼠互临于巽地，朝随肥马之尘。
　　（龙洎巳宫退化蛇，鼠化病鼠，况龙亦畏鼠钻鼻，若更失时，定是驴前马后隶卒之人。）
　　牛马交驳于艮宫，暮盖渔翁之网。
　　（牛马洎寅宫，与虎斗战，皆不得地，则主无衣食所。盖网者，言其饥寒切身也。）
　　禽落空亡之地，囊无挑菜之资。
　　（空亡即十干空亡，破祖空亡也。胎禽泊此宫分，其人贫必彻骨，言其卖菜而无资本也。）
　　宿居大耗之乡，瓶乏通觞之粟。
　　（大耗煞，即鼠忌羊头，牛值马不耕之类是也【案，即穿心六害】。主星犯此，亦是伶仃孤苦，欲沽一瓶之酒而无钱也。）
　　鹿逢六害之地，夜住晓行。
　　（六害，丙寅、壬寅也。鹿洎此二宫，秋冬夜生必夭寿，夏春日生则六亲冰炭，子息艰难。夜住晓行，言寻衣禄奔波也。）
　　马入空耗之乡，披蓑待雨。
　　（空即空亡，耗即大耗。马洎此宫分，终身潦倒田园，不见荣华发达也。披蓑待雨，言庄农而已。）
　　獐马聚临于花市，送旧迎新。
　　（花市，乙卯、乙酉也。獐乃无知之物，好邪行。二宿洎宫分同化，更是春夜生，男子迷花恋酒，女人定是娼妓。若不在春夜者，定是师尼婢妾之属。）
　　鹿猿会集于柳墙，偎香倚玉。
　　（同上二星断。）
　　貐临本庙金帐，饮羊羔之贵。
　　（癸亥，貐庙也。输洎此宫，须要夏春生，更看五星不相克战，主人富贵双全，声名显赫。）
　　狼行宝殿玉阶，被袍笏之荣。
　　（宝殿，甲午，狼洎此宫化狮子。要在秋夜生贵。狼性毒更得化道高强，则主武职兵权之任。）
　　马游驿马之乡，破身离祖。
　　（甲寅、戊辰、丁巳也。冬星流年洎此，定主流离远别，不然出尘入空门也。）
　　蚓入双鱼之地，克父伤身。
　　（双鱼，丁亥也。亥乃猪貐之地，蚓洎此宫，若在春夏日生，或运限流星值此，则主克父母，伤妻子，己身难免。）
　　命坐天冲，身居击地，必为夭折之人。
　　（天冲，未；击地，丑。二宫值此，再见化道薄恶，必须夭折。）
　　胎临地网，命坐天罗，凄不得久长之客。
　　（地网、甲辰、乙巳也。天罗，甲戌、乙亥也。二星犯此，不得久长也。）
　　熊居虎穴，为官遭贬削之忧。
　　（猪泊乙亥、辛亥，皆化飞熊，皆为贵命。若运限岁君见丙寅、壬寅之类，决主削官退职。）
　　狐入马庭，作妓有从良之善。
　　（狐入丙午，化宝马备金鞍。所洎宫分低微，运限流星至此，定主从良，脱离风尘。）
　　鼠居蛇穴，定犯悬针。
　　（丁巳化病，又为悬针煞，主破相。）
　　羊入犬群，必遭刑宪。
　　（犬群，庚戌也。若宫洎此，主夭寿别，主宫分得地。但岁运值此，则主灾祸百端，刑宪迭出。）
　　亢龙失时逢霹雳，定主雷伤。
　　（雷伤已见前注。）
　　箕豹离山见狴犴，必遭吞噬。
　　（虎豹所畏者，犴也。若失地，大小限值井犴，或岁运洎乙未，其人决死无救。）
　　燕飞沧海，冬至必带水伤身。
　　（沧海，壬戌、癸亥也。冬月生洎此宫，大不宜也。若非夭折，必主孤寒。）
　　蝠畏杖竿，夏降必遭杖打死。
　　（甲午，正杖竿。蝠在夏生，值寅卯酉戌时，运限流星值此，定遭刑宪而死。）
　　猪入空门逢虎斗，一生牢锁空亡。
　　（空门，辛未也。猪洎此宫分，岁运再见虎豹豺狼之类，则主官讼缠害，牢狱中而死。）
　　羊居破栈值犬伤，半世贫穷损目。
　　（破栈，丙申也。羊洎此宫，运庚戌，大小限流星见犬狼之类，定主暗伤目，贫困失所。）
　　马值兵戈，必作无头之鬼。
　　（兵戈，丙戌、戊戌也。马宫分洎在衰绝之地，更冬日生，岁运值此，再见煞刃相冲，主死在非横中。）
　　獐逢箭矢，定为刺面之人。
　　（箭矢，甲申、丙申。宫洎黑道，更值夜生，定主不良之人。岁运见此，决遭刺面徒役。不然，暗伤而死。）
　　犴遇癸卯兮，自缢悬尸。
　　（篇见前注。）
　　牛见丙寅兮，伤心刎首。
　　（牛泊山林，秋冬夜生，运行丙寅，大小限流星再见虎豹之类，必死在非刑。）
　　兔入围场而逢犬，田横有传舍之忧。
　　（围场，庚午也。庚戌，猎犬也。兔洎四野之宫，逢冬日生，运行庚，流星再见娄狗之类，决死无救。田横主星房日兔，八月内生，洎甲辰宫化狮子。三十二岁行丁未运，化陷井大陷。星日马、流星、娄金狗洎庚午宫，其年遂自杀。）
　　犴遇坑陷而见狐，项羽罹乌江之难。
　　（丙戌火坑，丙辰火枪。犴泊四野之宫，或在山林，运行丙戌，小限流星见狐狢猩猩，岁君见丙申辛酉，死亦宜乎，决难逃也。项羽主星井木犴，泊乙未宫，五月生，三十三岁行戊戌运，化玉坑小限，心月狐洎
　　乙未宫，流星氐土狢至丙申宫，其年遂自刎。）
　　鹿交立而带空，白头寒士。
　　（胎命星或身星皆是鹿，故曰洎于空亡之地，终难发达。）
　　马往来而逢贵，出世高人。
　　（马往来者，即主星是马，或身命星是马，皆在旺宫，大小限又见主，极品之贵。）
　　鹿破马空，为奸贪之吏卒。
　　（胎命身星是鹿马，居于空亡刑冲之地，则鹿之性返见奸贪，大抵不过随化道一主，之吉则吉，凶则凶。）
　　猪栏狗对，作市井之屠流。
　　（胎命身星是猪狗，居于刃煞之地，更秋日生，定是屠估舆贩，悭吝之人。）
　　猛虎与亢金龙交战，虽富定不长年。
　　（主星是虎居旺宫，身命亢龙同宫，谓之相战。岁限再见乙未或井犴，主在称意中死。）
　　疑狐依娄金狗同行，纵贵亦须夭折。
　　（狐性多疑。狐所畏者，狗也。同行者，同宫也。纵在秋夜生，化道高强，未免有伤。如大小限再见流星娄金狗，决死无疑。）
　　虎遇犴而犴遇狐，定遭缧絏。
　　（主星尾火虎，大限井木犴伤虎，小限流星心月狐伤犴，互相制伏，虽致损，但主官灾耗财而已。）
　　蚓逢鸡而鸡逢鹞，决丧泥涂。
　　（主星轸水蚓，大限昴日鸡，流星小限见毕月乌洎未宫，未化鹞，更在秋日生，落在空田，决死谁救。）
　　旌旗马带官符，刑侍之吏。飞廉猪逢六害，远配之人。
　　（此二化道无处考，不可强解。）
　　猪貐降于丙午，夏生火裹亡身。
　　（丙午至旺火也。五月生者，必主火烧之厄。）
　　乌燕飞于丙寅，冬诞灰中丧命。
　　（丙寅焚山也。乌冬夜噪，虎燕冬蛰于山，而遇火焚山，必不能保。）
　　狐中弓箭，疾病暗招。
　　（甲申为弓，辛酉为箭。秋冬日生，主有内损暗伤之疾。）
　　狼着刀枪，奔惊明显。
　　（甲申、庚申为刀箭，丙申、辛酉为枪戈。秋冬日生，轻则灾非缠害，重则命丧官刑。）
　　参心高而净。
　　（猿猴之心贪不舍，然行事洁洒落。）
　　牛性重而温。
　　（金牛之性最持重，而温和有为众之心，返不得众情。）
　　蚓蛇临未，忌鹰啄而伤身。
　　（乙未角鹰也。蚓蛇洎此宫，忌秋日生，绝地无禄。）
　　黑道雄星，必作一生之禄。
　　（黑道，壬癸也。雄星，虎豹狼狗也。虎豹以壬午、癸丑为食，狗狼以壬午、壬申、癸酉为食，俱要夜生旺。）
　　明方暗宿，决无终世之才。
　　（明方，丙午、丁未、丙寅、丁卯也。狐豹兔和狼鼠蝠，不宜此宫，尤忌日生，主人暗昧，作事进退，愚劣无知。）
　　参猿跨鹿得时，秋生则富轩昂。
　　（跨鹿者，或宫洎壬午也，或命身是张月鹿。二禽乃山林同类，若再秋日生，乃是富贵双全之命。）
　　胃雉乘龙入格，夏降则荣华秀实。
　　（乘龙，甲辰、庚辰也。若洎此等宫分，宜夏生旺。）
　　乌啄金牛之背，春日迁荣。
　　（金牛，辛丑也。乌洎此宫，宜春日生旺。）
　　猿随宝马之权，秋生显富。
　　（宝马，丙午也。或宫洎此地，或身命星事星日马之类，得秋日生，五性战斗，则主一生安享富贵。）
　　蛇蚓居辰，得进化蛟龙之喜。
　　（蛇蚓，皆蜿蜒之物。若洎在甲辰、庚辰、壬辰，皆化蛟龙。要在三春生，须得岁运有壬癸亥子字，为风雷助力，许十分发达。）
　　蛟龙人巳，有进化蛇蚓之悲。
　　（丁巳、己巳、癸巳，二星泊此宫，皆退化蛇蚓，主人贫贱。）
　　犴食虎豹蛟龙，切防狐狢。
　　（犴之为兽，其威毒难当，入山擒虎豹，下水啖蛟龙。然所畏者，狐狢也。或如洎宫分高强，运限见此等化道，主人威权赫奕，势压百僚。或流星小限见心月狐之类，则不测灾祸。）
　　狢吞鼠蝠雉鸡，怕逢豺狗。
　　（狐以此四物为食神。若运限见庚戌、戊戌之类，或流星娄金狗，返得实而见灾伤。）
　　牛值丙子，夜畏焚栏之害。
　　（焚栏，丙申、丁丑、丁酉。牛羊冬夜生值此宫，主流移失所，飘荡他乡，不守祖业。）
　　鹿逢寅卯，春有衔花之荣。
　　（甲寅、乙卯为正山林。甲乙，草木之地，走兽之乡。鹿洎此宫化瑞鹿，宜二三月，日生，则主财禄兼全，富贵显旺。）
　　燕入珠门，春生大贵。
　　（朱门，丙子、丙午、丁卯也。辛酉燕洎此宫，宜春日旺。）
　　蝠飞殿阁，夏降多财。
　　（殿阁，庚子、戊午、乙酉也。蝠至此宫，宜夏夜生，贵。）
　　龙居沧海无壬癸，号为枯蹇。
　　（沧海，壬子、壬戌、癸亥也。龙洎此宫，秋冬生者，谓之蛰藏之时，赖水以和之。若四柱中无癸亥子字，运不相扶，则枯涸蹇滞。若流星小限见水以济之，不过一时之幸，岂有久长之福乎。）
　　燕入空门有丙丁，化作笑巢。
　　（空门，戊子、庚午、辛卯、己酉也。燕洎此宫，四柱中丙丁字多，或岁运见丙寅、丁卯、丁未、丙戌，若再失时，主人不得祖业，一似滚浪桃花，本无定性，随风柳絮，岂有恒情，则是朝春暮谢之人。）
　　乌雉见蛇蚓以为才。
　　（丁巳蛇，癸巳蚓，乌雉忌。此宫宜春夏生，谓之食神。或岁运见蛇蚓之类，则主东谋西合，朝作暮成，无不称意。）
　　虎豹遇猪羊而得食。
　　（猪羊，辛未、丁亥也。或戊午、壬午，皆为食神。或大小限流星见猪羊獐鹿，亦是。要在秋冬夜生，方得禄位。）
　　燕入沧海，家无四壁之忧。
　　（沧海，壬戌、癸亥也。燕洎此宫，四时不见好处，主人平生伶仃聪明，贫寒无倚。）
　　兔入山林，职居三品之重。
　　（山林，甲寅、乙卯也。兔洎此二宫，或运限行此地，贵则显赫台司风宪之职，宜春秋夜生，大旺。）
　　龙吟呛海得时，位显三公。
　　（沧海，壬子、癸亥也。龙泊此宫，宜二三月生，要四柱中有壬癸亥卯子字助，运行此等宫分，可许发达，主调鼎鼐，变理阴阳，极品之贵。）
　　虎啸山林，入格侯封万户。
　　（虎洎山林，要在秋冬夜生，五星安静，岁运相生，贵主边阃帅府之职，列土分茅。）
　　蛟吞日月，当为相府之才权。
　　（日月，壬午也，为龙凤分宫。蛟洎此宫，春月生，四柱有助，岁运相生，主有文武拱随，黔黎仰戴之命。）
　　虎啸风云，必显将相之号令。
　　（更有甲辰为贵。若逢乙巳为权，甲辰、乙巳为风，壬癸为云。若秋冬夜生，岁运洎此，主武职有边廷建功升赏之喜。）
　　兔入帝庭，光腾紫阁。
　　（帝庭，壬午、癸未也。兔泊此宫，宜春夜生，要柱中有甲乙辰戌丑未字，运限不尽鹰犬围猎之物，则主早年发越，职升馆阁清要之官，供奉翰林。）
　　狢登天府，名播乾坤。
　　（天府，辛亥也。狢洎此宫，得七八月生，台司别驾之职。）
　　虎口吞露，一世荣华显位。
　　（吞露，丙寅也，又是本庙。虎洎此宫，秋冬夜生，柱中有甲寅乙卯之山林，岁运见壬午、戊午、辛未、辛丑、丁亥之类，则主发达非常。）
　　狐身着锦，平生富贵过人。
　　（着锦，戊辰也。秋夜洎此宫，化神狐着锦衣拜月，乃是富贵两全，发达之造。）
　　占逢戊子庚辰，必食朝廷之禄。
　　（戊子蝠庙，庚辰龙宫。宜秋夜生，岁运见草木之地，四柱中要有甲乙壬癸辰戌丑未字，定是腰金衣紫，
　　黄堂之职。）
　　木獬见庚辰乙丑，当为台阁之官。
　　（庚辰禁苑，乙丑本庙。獬豸，触邪之兽，尧所出。獬洎此宫分，宜秋生，五星中不见鹰犬，运限高强，定主三公六卿之职。）
　　鼠入天仓，封妻荫子。
　　（天仓，壬子、甲午、辛亥也。宜秋冬夜生，岁运不见猫犬，贵为京宦勋戚之臣，夫荣而妻贵。）
　　蝠飞殿阁，振祖光宗。
　　（前已注。）
　　猿游花洞，窃玉偷香。
　　（花洞，乙卯、乙酉。猿洎此宫，在春夜生，柱中再犯桃花煞、暗舍【舍当作合，形近而误】、贵人之类，轻则偷期苟合，重则堕落风尘。）
　　燕语雕梁，悬河劈竹。
　　（雕梁，乙卯也。燕洎此宫，乳更在夏日生，主人善言辞，性飘逸，贵旺则为谏诤黄门之官。）
　　壁水貐进跃天池，孙仲谋掌三分之国。
　　（天池，癸亥也，貐之正庙。岁运要见风云之助，可发达。权主星壁水貐，洎癸亥宫，七月生，五十戊辰运化龙，始登位。）
　　室火猪奋扬龙位，宋太祖登一统之基。
　　（龙位，庚辰也。猪洎此宫化骊龙，宜二月生，柱中有壬癸亥子字，岁运再见，方得发福。宋太祖主星室火猪，洎庚唇宫，二月生，四十二岁癸未运化龙入天河，即位一统。）
　　狼守天门，李密金镛称帝号。
　　（天门，辛亥也。狼洎此宫，宜秋夜生。密主星奎木狼，洎辛亥宫化天龙。二十四岁戊辰运化天狼入厨库，僭号称王。四十四岁化病犬，遂败亡。）
　　狗行厨库，苻坚洛芷占王称。
　　（厨库，戊申也。狗洎此宫，秋夜生旺。坚本星娄金狗，洎戊申宫，八月生，三十四岁辛亥运称王。）
　　鸡叫龙楼，乱世守忠臣之节。
　　（龙楼，甲辰、戊辰也。鸡泊此宫，宜秋丑寅时生。若在午时生，谓之报午鸡，得自奔险难处守节，王陵、张九龄是也。）
　　雉飞凤阁，明时展王佐之才。
　　（凤阁，乙酉也。雉洎此宫，宜春贵。雉乃野禽，飞入风阁，至高至贵之处，不时之罕遇。如伊尹、傅说、太公、董仲舒、诸葛亮是也。）
　　金乌止蛟庙，定标孝义之名。
　　（蛟庙，甲辰也。乌洎此宫，夏化鹦鹉，秋日化大鹏。日生主贵，夜生化返哺乌，定为孝子顺孙。）
　　玉兔入蛇窠，必作渔樵之叟。
　　（蛇窠，丁巳也。兔泊此宫化病猫。如行此等运限或流星，主刑克父母。命得此化道，主人林泉晦迹，如许由、巢父、周党、严光也。）
　　猿捧宝瓶最贵，
　　（宝瓶，戊子、甲子也。秋日生化通天大圣。猿得此化道，大夫之职。）
　　猴行锦野必荣。
　　（锦野，辛未也。猴洎此宫，宜春夏日生，定主富贵之造。）
　　羊逢辛未戊辰，手持三尺法剑。
　　（辛未，羊之本庙，戊辰化瑞鹿。羊洎此宫，宜春夏生，四柱有田有草，方许发达。如大运行此，定迁刑曹律令之职。）
　　犴居乙未乙丑，职总六部之权。
　　（乙未，犴宫也，化驺虞。乙丑，獬宫，化狮子。犴洎此宫，宜秋夜生，柱中宜甲乙寅辰助，主极品之贵。）
　　獐值午辰，定是乌头宰相。
　　（戊午，獐庙也，戊辰化狻猊。獐洎此等宫，宜春夏生，柱中要见寅卯甲乙字，及五星安静，定主早年发达。）
　　马地寅未，当为白首书生。
　　（庚寅化羸马蹶蹄，癸未泥途淹足。马洎此等宫分，在春夏生，柱中再戊己壬癸多，终是辛苦奔波，窗下寒儒。纵遇好运，亦不大发。衰则碌碌庸人，零丁孤苦。）
　　蛇蚓互入龙窝，有文武拱随之喜。
　　（龙窝，庚辰也，甲辰、壬辰近是。如主星翼火蛇，身命轸水蚓俱洎此宫，谓之互入蛇蚓。洎此宫宜春夏生，柱中喜见壬癸卯辰亥子字助，方为贵造。）
　　鹿马双临凤阁，得黔黎钦仰之功。
　　（风阁，乙酉也，又化花街。鹿马同洎此宫，宜春夏日生，或秋日亦可。黔者白首也，黎者黑头也。黔者外夷也，黎者中国人也。）
　　牛鼠同宫，决主畏惊之处。
　　（牛鼠相反之禽，不可同宫。牛畏鼠咬，鼠畏牛蹄蹉踏，互相惊畏。二星若同宫，不论四时，主人一生眉头不展。）
　　燕狐共洎，必须更改以分张。
　　（燕狐非其类也。若同宫，主人多有更变，弟兄分别异处。）
　　翼入猪貐，恐子孙之难保。
　　（丁亥，猪庙也。癸亥，貐庙也。翼轸洎此宫，若在春夏日，或岁运行此二宫，定见小口之灾。）
　　轸临胃昴，虑妻妾之相刑。
　　（丁酉，鸡栖也。乙酉，雉也。轸洎此宫值忧，夜生多刑妻克子。）
　　龙见虎无水而角摧，
　　（蛟龙岁运至丙寅，或大小限见虎豹，秋冬夜生，柱中无壬癸亥子辰戌字助，富则官刑灾害，贵则削贬远方。）
　　龙值鹰昼生而翅折。
　　（己未鹰穴，辛未金雕鸟。秋冬生岁运值此，决主伤损血光，或瘫痪之疾。）
　　燕飞子午，客路飘零。燕入门庭，音书远寄。
　　（戊子沙汀，庚午台榭，丁卯朱门，丁酉烟楼。燕洎此宫分，更在秋冬日生，多是商旅飘流异乡。不然，从军谪戌。）
　　兔乌异类，
　　（兔是山林走跃之物，乌乃飞举之禽，不可同宫。乌得地必将兔伤，终为克战。）
　　獐鹿同心。
　　（二兽乃山林同类之物，若同宫在春夏生，柱中有甲乙寅卯字，主其人“雍容礼乐文章士，潇洒襟怀湖海人”。）
　　兔见犬兮忧愁生，
　　（庚戌，犬宫也。兔禽岁运值此，或大小限流年见娄金狗之类，更在秋冬日生，主不测凶祸。）
　　羊逢虎兮灾祸至。
　　（丙寅，虎穴。鬼羊岁运至此，或大小限见虎豹之类，若秋冬夜生，决死无救。）
　　伤财失物，蛟龙日鼠相逢。
　　（蛟遇鼠失时，恐鼠蛟。主伤财物，惊畏不宁。得时，主得阴人财。）
　　口舌官司，鸡遇月乌同值。
　　（癸酉，乌楼也。鸡洎此宫，或岁运大小限见之，主是非不已。）
　　虎龙交战，鸡雉相争。
　　（虎龙非同类之物，若同宫，必战斗。鸡雉非一气之禽，若同宫必不相和。多见伤财耗物。）
　　猪逢豹死，
　　（壬寅，豹宫也。室猪岁运至此，或大小限见虎豹，更在秋冬夜生，决死无救。）
　　牛见狼惊。
　　（甲戌，狼庙也。牛洎此宫，或岁运至此，或大小限见举狼，主惊恐不宁，财物不聚。）
　　猛虎中枪，定有奔波之难。
　　（丙辰、丙戌，火枪也。虎岁运至此，更在冬日生，纵不伤命，亦主疮毒暗伤，不测之灾。）
　　疑狐至酉，必主奸诈之心。
　　（丁酉鸡栖，己酉雉穴也。狐洎此宫，得夜生，主人一生取不义之财。）
　　六畜逃亡，盖是龙潜未地。
　　（乙未犴宫，丁未火野，己未角鹰，辛未金雕，癸未天罗。蛇龙洎此宫分，若再失时，主人一生困蹇。若岁运至此，主六畜死亡走失，财物耗散，人口不宁。）
　　三灾迭至，皆因燕至辰宫。
　　（父母、己身、妻子灾也。甲辰蛟龙，庚辰龙庭，壬辰蜃楼，二月蛟龙吐气。燕洎此宫，被蛇龙吞之，以致三灾缠害。）
　　鼠燕逢蛇，损子伤妻。
　　（丁巳，蛇穴也。二禽洎此宫，若在春夏夜生，或岁运至此，或大小限见翼蛇，主克妻子。不然，鳏寡孤独之人。）
　　獐羊遇虎，耗财破祖。
　　（丙寅，虎穴也。二禽畏虎。岁运大小限见之，主破耗财物，飘荡祖业。不然僧道之流。）
　　狼行水道，须防没溺之灾。
　　（壬子、壬辰，暴水煞也。狼忌夏生，主飘零不受祖业。岁运至此，主刑，并是灾祸。）
　　鹿走金宫，恐致刀砧之苦。
　　（金宫，庚申、辛酉也。鹿禽夜生，运至此化病鹿锯角，主头面疮毒之疾，不测官司。）
　　蚓入猪口，害子伤孙。
　　（丁亥，猪窝也。蚓忌日生，岁运至此，灾祸百端。冬日生不伤。）
　　蛇入鸡窝，伤妻克母。
　　（鸡窝，丁酉也。蛇洎此宫，春夜生，流星大小限见鸡，主父母、妻子、已身不测之祸。）
　　牛龙喜遇，
　　（牛性特重，龙性尊贵，皆是角力之星，皆不相伤。或主星金牛洎庚辰宫，或限至此，化犀牛玩月，夜生贵。）
　　猿马交欢。
　　（猿乃戏耍之星，性爱骑马。或宫洎丙午，或身命是马，主人一生肥马轻裘行花间，快乐风流之造。）
　　申宫虎豹好迁移，
　　（甲申锁药箭，丙申陷阱，戊申大猱，庚申窝弓，壬申水涧，此三宫乃虎豹。秋生者，不问日夜，皆是绝地。若在春夏生者，主一生作事犹豫，心常忧戚，祖业不守，迁移不一。）
　　午宫蛟龙还发福。
　　（龙乃刚健之物，阳之精也。午乃阳之正位。蛟龙春生，洎甲午、丙午、壬午，寄为福厚，要柱有风云雷雨助之，为福厚之人，乃是凤阁龙楼眉八彩，玉阶金殿目重瞳，九五飞龙之位。）
　　鹰蛇非类，
　　（鹰，己未也。蛇值夏秋日生，洎此四野空田无草木之处，轻则头日伤损，重则夭寿。岁运同断。鹰乃击鸷之禽，蛇乃蜿蜒之物，故宜此宫，亦是绝地。）
　　狐犬非类。
　　（狐所畏者犬也。主星心狐，身命星娄狗，或岁限见此，日生损寿，夜生惊恐不宁。）
　　牛角合宫，宗亲丧魄。
　　（蛟，雌龙也，有角无鳞故畏。若秋冬日，宫泊四野，岁运至此，主克母，伤阴人、小口之祸。）
　　豹猪同位，小口亡魂。
　　（豹猪非同处之物。二星同泊，主一生子息寡少，官司不休。）
　　乌雉喜辰，
　　（甲辰、戊辰、庚辰，龙门之位。乌雉洎此宫，化金銮噪龙门，宜春秋日生贵。）
　　猪羊忌酉。
　　（辛酉刀砧，癸酉天坛，皆猪之绝地。大怕二八月子时生，乃祭祀之时。岁运逢之，决死无救。）
　　狼鼠聚而或奸或盗，
　　（狼性贪暴，鼠性好窍。二性同宫，日生乃是奸贪之辈；夜更宫洎黑道，必是穿窬之流。旺则聚众横行。）
　　鸡兔会而为客为宾。
　　（鸡本家养灵禽，兔乃山野之物，虽不类，然同宫亦无伤害。若洎子午卯酉之宫，偏宜商，艺术荣身。）
　　沧海蛟龙，恒有济人之喜。
　　（沧海，壬子、癸亥也。龙乃阳刚之物，九五之尊，为霖作雨，苏济生民，况落沧海，更在春夏日生，主人宽洪海量，纳谏如流，博施济众，仗义疏财。）
　　山林虎豹，常怀恨物之嗔。
　　（山林，甲寅、乙卯也，虎豹赖此以藏身。秋冬夜虎豹有威，若日生畏猎人，见物而不得食故恨。得此命者，主人一生狠暴不仁，饮食贪婪无厌。）
　　狐伤鸡雉兮定克阴卑，
　　（胎命星是鸡雉，夜生或行癸卯运，或岁限见心狐，主阴人小口有灾，己身暗伤残病。）
　　羊逢虎豹兮多防尊老。
　　（羊洎山林之宫，秋冬生，或行丙寅、壬寅运，流星大小限见虎豹豺狼，日生主刑克父母，夜生己身难免凶祸。）
　　豹躔犴位，须防六畜之灾。
　　（豹洎山林之宫，或行乙未运，或流星大小限见井木犴，主六畜牺牲，瘟疫而死。）
　　犴入龙宫，亦主虚惶之扰。
　　（蛟龙畏者犴也。犴至水道，春夏日生，或行庚辰运，或流星大小限见蛟龙，此时蛟龙得地有威，定有战斗之扰。贵则削职剥宫，富主伤财狱讼。）
　　鼠性虚灵，狼心狡猾。
　　（二星宜黑道，秋冬夜生旺，乃暗禽也。）
　　虎见鼠则恃尊凌卑，
　　（鼠畏者猫也。虎形类猫，故有惊怖拱伏不已者，必受欺凌。虎行旺运，流星小限见鼠，主其年得意伤财，是非扰攘。）
　　犬逢狼则以强伏弱。
　　（犬在冬夜，岁运大小限见奎狼，主是非狱讼，受人制伏，不能遂心。）
　　安静也，蛇蚓攘草。
　　（乙丑、乙未、甲子、甲戌，此四宫乃蛇蚓安身之地，四时皆福厚。）
　　惊惶也，獐鹿刀砧。
　　（甲申、庚申、辛酉，金旺之地，故化药箭刀砧。更在秋日生，定遭伤害。）
　　虎豹潜行跨木，宜游于山谷。
　　（虎豹，暗禽也，性喜见火。宫洎午宫，喜行庚寅，运美。）
　　蛟龙遁迹乘舟，好住于江湖。
　　（遁迹，秋冬生也。甲子为舟。宫洎在此，喜行壬子、壬辰、癸亥运，不贵亦富。）
　　獐鹿同群，聚嘉宾之宴会。
　　（獐鹿乃山林同类之物，假如主星柳土獐宫泊山林之地，流星小限得张月鹿，主有喜庆。）
　　女牛相遇，值婚娅之欢娱。
　　（女即织女星，牛即牵牛星，二星遇七夕之夜会于鹊桥。假如主星女土蝠得七月夜生，流星小限见牛金牛，其年主有婚姻之兆。）
　　蚓司禽于鸡雉，
　　（蚓所畏者鸡雉。忌春夏日生，岁运见之，不测凶灾。）
　　鹿频避乎虎豹。
　　（鹿所怕者虎豹。宫洎山林，秋冬夜生，岁限见此，为祸匪轻。）
　　诚惶诚恐，鼠蝠燕入蛇鳝之窠。
　　（蛇穴丁巳，鳝鱼辛巳，三禽忌。洎此宫嫌春夏生，主一生衣食不给，只要【刑妻】克子。）
　　将殡将亡，与堆坞泊狐狢之地。
　　（己卯狢，癸卯狐穴。三禽泊此宫，日生夜生皆不宜。若岁运大小限见之，主官刑缠害，疾病非常。不然，刑父母、克妻子。）
　　诸星有用，看得时生化之权。
　　（假如蛟龙在二月生，谓之出洞龙，三月生谓之桃花浪暖头峥嵘，四五月谓之行雨龙，博施济众，皆谓有用得时，须要泊在沧海、江湖、潭洞之地。“要断须明四时轻重、昼夜明时，切莫执一而论。”）
　　三限无成，论入格出没之用。
　　（三限者，即大限、小限、流星也。如三星也化道低弱，互相吞伏，克战不宁，却看主星入格不入格，得时不得时。如入格得时，纵有事不为大害。若三星克战不化，主星受制无救，决死无疑。大抵星禽之论，须明得地失地，得时失时，有化无化，有用无用。得者，如蛟旺春夏，喜江海用。寅虎豹旺秋冬，乐山林，用风霞。）
　　明禽嫌暗地，暗宿忌明方。
　　弓箭猎人，走兽宜乎夜诞。
　　（弓箭猎人，走兽所畏。若春夏则无此类。若在秋冬夜生，亦无所伤。）
　　刀砧汤火，飞禽最喜日生。
　　（刀砧汤火，飞禽所畏。日生者飞禽高举，岂能伤哉？有灾必轻。）
　　飞禽忌入天罗，山虞必致。
　　（天罗，甲戌、乙亥也。飞禽命洎四野，秋冬夜生，岁运值此，祸患百端，官刑、狱讼不已。）
　　走兽愁逢地网，灾恶须防。
　　（地网，甲辰、乙巳也。走兽命洎山林四野之地，更冬日生，岁运值此，重则非灾横祸，轻则克子伤妻。）
　　飞禽逢丙丁为游荡，身处八方。
　　（飞禽宫洎山林，冬夜生，见丙丁为火光煞，为游荡星，主人平生不得祖业，泛梗飘篷，朝东暮西而度口。）
　　走兽遇壬癸以飘零，家无四壁。
　　（壬癸，水道也。夏日生为暮水煞，同上断。）
　　小限与身命同冲，丧歌薤露。
　　（相冲者，即六宫煞也。子午、卯酉、丑未、寅申、己亥、辰戌等冲也。如身命宫主是壬子，小限宫主是丙午之类。）
　　太岁逢运限互并，病入膏盲。
　　（太岁，即命主星也。假若主星角木蛟秋冬生，运枯涸之地，大小限见虎豹流星，见井木犴之类是也。）
　　贵贱贤愚，五主之中悉载。
　　（主星入格主则贵，失地不化则贱。化道高强，禽星淳厚则贤。生不遇时，宫不得五星克战则愚。）
　　吉凶祸福，三禽之内消详。
　　（化道高强，得时得地则吉，战克吞伏则凶。三禽即大限、小限、流星也，要安静淳和，不相吞伏【读为服，吞食也】，方见好处。）
　　
　　星禽云奥，卜算精微。学者于斯讲明，如鉴之视形，如容之应响。苟得精明无爽毫发，言虽陋已，理实确哉。总结一篇之大旨，勉之。
　　
　　演禽通纂卷下（终）
　　
　　
　　
