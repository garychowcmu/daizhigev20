宅法举隅 清  锡山  朱耀  旭轮　手辑
　　序
　　地理之学，由来旧矣，诗言公刘迁豳，重之以观其流泉，度其隰原，书言周公营洛，先之以卜涧水东，卜瀍水西，可知三代圣贤建都作邑，皆必辨山川之势，审阴阳之会，求得天地之形气所融结，以为千百年永固之基，秦汉以降，具有专书，若青囊，赤霆诸经，合阴阳二宅并论，自是管郭诸公，均能深通其义，唐末杨公筠松得内府秘籍，尽究其奥，着天玉等经，发明两大清淑之气，因形而蓄形之所在，二气实往来流转于其中，求福者务趋生旺而避衰死，曾氏文辿亲授其传，至宋邵程周朱，莫不知之，积日既久，真传散失，遂各误会妄解，立说不同，非但阴宅山平作法，百无一存，即阳宅方位气运，亦茫然无辨我。
　　朝华亭蒋公平阶得阳曾之真旨，参合邵子元会运世之说，遂以三元九气抉发天玉青囊之奥，辨明元空五行是阴阳大卦之五行，而非如世俗之盲猜瞎度，作地理辨正及天元五歌归厚录等书，诏示后学，用以断验吉凶，应如桴鼓，人人慕而习之，余于从公之暇留意地学，遍访蒋公刊布之书，熟读深思，时有所得，但其书甚精，其旨甚秘，未能一时洞澈，无锡明经朱旭轮先生，少以营先人之兆，延师择地，暇辄翻阅堪舆家言，阴宅之外，并究阳宅，一宗蒋公三元之法，熟玩邵子周易先后天卦图，以窥河洛之蕴，故于形势理气，分而为两，合之则一，晚年携砚所至，相视修作，俱有成验，惜予匏系大梁，闻其名而不获亲其教，今岁夏由楚来汴，因予世交孙菊如得相晤，叙久之往还日密，意合情投，爰将所有蒋法三元说，恳为指示，先生谓此蒋法之大略，而非实用之真诀也，遂具言其精微秘妙用法颠倒，原原本本不漏余义，翌日出宅法举隅两册赠予曰：此数年来手辑定本，精粗毕备，观年运分向作用数条，则蒋公三元之秘尽是矣。授而读之初，犹未窥其妙，寻绎数过时以疑窦，详细问辨，乃觉向之茫然于中者，至此乃了如指掌，遂商付诸剞劂，以公同好，先生始恐泄漏真机，继以觉世济人为念，慨然许诺，夫阴宅为死者所归，阳宅为生者所处，二者相较，似阳宅为犹重，是书简而明，精而当实，相宅之圭臬，而即造福趋避之宗也，用为详述，以志本末云峕。
　　   道光丁酉孟冬绩溪程廷镜蓉屏氏序于大梁之薇垣库署
　　自序
　　相宅之法，日久失真，本末倒施，轻重莫辨，坊刻传布，簧鼓纷如，自误误人，其害不少，予自幼喜读堪舆家书，博览之余，几于汛滥而莫知归束，嘉庆癸亥，得杜杜陵蒋大鸿地理辨正，及天元五歌归厚录，知杨曾以来，真传具在，不过明天地阴阳之理，寓于气呈于形，其间动静往来，吉凶消长，丝毫不爽，故阳宅与阴地并重，而阳基亦如阴基之取龙脉砂水，但比阴基宜局势阔大粗雄，方有结作，其宗要盖有五几，一曰地，二曰门，三曰衢，四曰峤，五曰隅空，凡风气冲气通气，无不详细指陈，而其作用，则以三元九星为主，他如游年卦例诸法，概行辟除私心折服者，惟有历年，后凡设帐所至，遇有亲友营造，辄以蒋子之法默参之，无不验者，因是识益定，而延视者日益众，岁乙酉为道光五年夏入都，时门韩大司寇桂舲先生在宝华峪督理吉地工事，予过其邸寓，周视吉凶，许于秋日应召还都，仍授部职，并获在年内再迁，届八月果得。
　　奉旨回京，入秋部，十二月复升司寇，闻者咸异之，明年值礼部试，在京之得与同考者，邀视寓居，言多验旋，于是夏，同杨司马伯吹回南，韩司寇亦以病足，故请回籍丁亥春，屡致简招予至苏，相造新宅，迄秋工未竣，值王巨川自粤西遗书招之切，遂赴粤，在宣化邑署者，两载有余月，凡文庙，学廨，考棚暨道府，咸有修筑，庚寅秋，偕巨川晋省，适左江道呈绂堂先生调入省垣，握盐道篆，与桂林郡守穆畊珊先生，前后鼓盆，嘱为择吉寄厝，由是当道皆知之，冬十月二十七日，藩署失火，时大梁周稚圭先生为藩司，邀予至，商复旧檐，以岁不利南北，俟腊月择日并工为之，大堂上梁时，正值巡抚苏云畊先生奉调楚南。
　　旨以稚圭先生护理院事，众知所选之必为吉兆也，先是十一月，苏云畊中丞以莅任久不动，邀予相署乃遍视城内外，修改独峰山顶房舍，至是心喜甚，辛卯夏，予欲赋旋，稚圭先生力止之，延入幕，嘱课两孙，暇时散步观前后风水，历任久无升擢，先生言：有吉凶失宜处，可为改易，爰为增加前面照墙，高二尺余，广二丈余，墙内开阔方池一，深尺六寸，衙后周围墙垣，添补方正，加高二尺余，壬辰三月初四日奉。
　　命升江西妄抚，偕至章门，署地前阔后狭，春间甫经前任吴霁峰先生修作，调河督，不便言更改，惟门路旁室，略为辨吉凶，决趋避而已，同署浙东橙庵徐君，知予熟是术，持海宁王荀里新刻室法示予，叙云：删定阳宅集成，去其冗杂，参之他书，法取三元九宫，凡年运干支纳音禽星穿宫，以及山运屋运之分，游年起门卦例贯并翻层等法，概斥为谬勿录，都与鄙见相合，惟以水定局，以局定宅，层间言层数而未及间数，言间星吉凶起于层，而不起于方，至三元九星按山飞布，而不知一卦三山，分阴阳以定山向，与门路收气之法，又各不同，是明阳宅之有体用，而凡蒋子所为，因时以制宜者，犹未尽得其奥妙也，今以三元运五子运论其生旺衰死，道若循环，何以同一坎宅，丙向利而丁向不利，丁向利而丙向又不利，均此一运，均此一卦，而吉凶迥相悬绝，天元歌云：九星八卦贵乘时，上下三元各有宜，又云：四吉四凶分顺逆，父母二卦颠倒轮，即杨筠松天玉经所谓，九星双起雌雄异，元关真妙处是也，九宫飞白，实为阴阳二宅乘时秉令之用，相宅者，既奉为圭臬，又不可不知其因时变化，有一卦两用之妙法，缘取行箧中所携相宅要编，三元奥旨，编汇而录之，以质诸同人，名曰宅法举隅，惟俟善反者之有以得其详也。
　　道光壬辰秋八月既望无锡朱耀旭轮氏识
　　
　　上  册
　　相气
　　阳宅地基，亦如阴宅之必得龙脉砂水界气，但须来势粗雄阔大，到作宅之地，宽平端正，前面有关拦，左右有拥卫，阳气氤氲，团聚在城巿，则邻舍里廛，云连雾列，在乡村，则比户接庐，树木浓茂，在山谷，则山环水抱，收局开阳，皆为吉地，纵局宅之得运失运，前后不同，苟内外六事，有得无失，居之总可平康，丁财常有。
　　
　　相局
　　阳宅凭水立局，水在南为坎局，水在北为离局，水在东为兑局，水在西为震局，水在东南隅为干局，水在西南隅为艮局，水在西北隅为巽局，水在东北隅为坤局，四面有水，远近相等，为中宫局，又有水势旋折，两面皆水，如由东经南，向西转北，则近南而远于西者为坎局，近西而远于南者为震局，在西南隅而南与西之水，相距适均，即为艮局，如雨水相交，以合襟处而论亦然，更或前后相兼，则为兼局，如坎离二方俱有水界是也，立宅或向水背水，左右倚水，总以专用一水，而局真气纯，若在隩隅挂角立宅，止中宫收气不杂，若前进之左，后进之右，收气有变矣，一宅分房，衰旺有别，此皆就得水之地言之也，若山居，则认落脉，陆地，则凭行路，巿中，则察街衢，阳宅得一录云：每逢空缺即为来，一遇遮拦便作止，辨明来止二气，方识嚧吸真机，此局之不可不详审也，局定而宅之吉凶以分，视运之衰旺为兴废，但宅与水路，相去在二十步内，则重局而轻宅，倘在二十步外，则重宅而轻局，又不可以不知。
　　
　　相形
　　宅址，宜取高厚，最忌低湿，周围体势，宜方正圆满，最忌斜缺破碎，稍有不整，宜削去角脚，勿凑作房屋，宅前，宜平坦，无碍，忌蔽逼冲射，宅内，宜前低后高，忌前高后低，又忌前后皆低，中间独高前后皆高，中间独低，左右两旁，宜高低匀称，轻重均平，忌一边高，一边低，亦忌一边有厢房，一边无厢房，宜前后略长，忌横阔如一字，或狭长而太深，宜前后之阔狭相同，忌前阔后狭，如前狭后阔者，则不甚忌，宜中间之阔狭，与前后相同，忌前后皆阔，而中间独狭，如前后皆狭，而中间独阔者，亦在所忌，宜前后一向，忌分金兼左兼右之各殊，宜内外相对，忌梁柱偏左作右之交射，宜零屋之大小长短，位置整齐，忌参差缺陷，尤忌正屋完后，接一长坡在侧，而坡之尽头，搭一小屋，如踢脚式，又正屋数间，檐下半边，另接造坡屋一间，及墙上搭椽，有栋无脊，或宅外屋外，添一小屋过路，孤立伶仃，甚或后无止屋，而背有两旁厢房，名曰推车，前后两旁有厢，均无正屋拦住，名曰扛轿，后路狭尖，旁坡斜侧，名曰火星拖尾，宅内深长，半边直坡，名曰木星垂，厢房在后，高过正堂，名曰金星卷翅，种种凶式，皆所当避，若正屋外，又傍附从屋，亦宜形势团密，高低相称，主辅分明，勿得涣散欺压，除去诸凶，宅皆合吉，如遇局运又得，自见隆隆日起矣。
　　
　　方位
　　二十四山，分隶八卦，每一卦统管三山，壬子癸为坎属水，丑艮寅为艮，属土甲卯乙为震，辰巽巳为巽，均属木，丑艮寅为艮，属土甲卯乙为震，辰巽巳为巽，均属木，丙午丁为离，属火，未坤申为坤，属未，庚酉辛为兑，属金，戌干亥为干，属金，凡立宅用洛书九宫以本山主星入中，轮布八方，辨飞星所到之位，生死比旺克泄，坎一白水，坤二黑土，震三碧木，巽四绿木，中五黄土，干六白金，兑七赤金，艮八白土，离九紫火，此九星五行也，如坎山，则以一白主星，入中顺飞，二黑到干，克山，为煞气方，三碧到兑，四绿到艮，皆受山之生，为泄气方，五黄到离，为关煞方，六白到坐山坎，为生气方，七赤到坤，亦为生气方，八白到震，克山，为煞气方，九紫到巽，受山之克，为死气方，再就飞星所坐宫卦，看其生死比和割泄，有无救化受制，审定吉凶，如坎宅，坤方见七赤，化生，艮方见四绿，制煞，二黑到干，泄煞，减凶，八白到震，煞受克制，减凶，诸如此类，皆宜细究，凡生气黑碧绿赤，皆以吉论，五黄，非他生可比，不论生克，皆凶，紫白遇死气为魁星，退气为善曜，均作财论。
　　
　　层数
　　凡宅应建层数，及各层吉凶，用河图五行与坐山论生旺克泄死，一六水数，二七火数，三八木数，四九金数，五十土数，配合一生一成，此河图先天之数也，一层属水，二层属火，三层属木，四层属金，五层属土，六层至十层，照五层按次而数，再多亦如之，其层之五行，宜与坐山五行，相生比和，不宜克泄衰死，如坎宅宜三层六层，忌五层，离宅，宜五层七层，忌六层，震巽宅，宜三层七层，忌九层五层，干兑宅，宜五层六层，忌三层七层，艮坤宅，宜四层五层，忌三层，又如坎宅，第一层属水，比和吉，第二层属火，受宅之克，大凶，第三层受宅之生，最吉，第四层属金，生宅虽吉泄气，第五层属土，克宅凶，六层以上，悉依此断，各宅可以类推，至各层各有吉间，但就其中，辨而择之，与年运主命相合，亦可节取，不必概弃，其各层吉凶方位，则仍用洛书九宫起宅星入中，轮布八方，推看吉凶，旁屋，则从其位本宫(正屋)，起星飞布，以定吉凶，蒋法止论层数五行，不论层星五行，简捷明当。
　　
　　间数
　　凡间数，宜单不宜双，书云：三间吉，四间凶，五间定有一间空，七间定有两间空，此大略也，其数亦用河图五行与坐山及各层，较量生克，辨其屋数，宜用若干间，又以洛书九宫起间星与本山本层方位，论生克吉凶，其星挨层而起，先辨宅向阴阳，分阳左阴右，数起，从本宅主星起第一间，以次排去。
　　阳宅只成，起间星法，各种不同，几于无可适从，蒋法间星起于方，不再起于层，正屋不拘第几层，皆从坐山之方起，旁屋从坐宫之方起，如坐山干坎艮震为阳，在内朝外，从左边数至右，巽离坤兑为阴，在内朝外，从右边数至左，坎宅一白为主，则朝外左手第一间，数起一白，第二间二黑，离宅九紫为主，则朝外右手第一间，数起九紫，第二间一白，不论何层，均起于宅星，每层另数，不相连接，盖一宅一太极，而一层又有一层之太极，无混乱牵连之理也，至于零屋，看各方位，以宅星为主，辨其入中所飞何星到方，与坐宫论生克衰旺，而其间星数法，只就其方起，坐震，则起三碧，坐兑，则起七赤，从屋不从宅，各不相借如此，则某宅某方之主星有定，而间星之吉凶，亦有准矣，非如阳宅集成，几层相连而数，或按前后各层之分属何星而数，或正屋连及旁屋而数，皆不可从，当以蒋法为主。
　　
　　行运
　　凡运有三，有河图五子运，有洛书三元，大运小运，以河图运论体，以洛书论用，河图数十，一六属水，二七属火，三八属木，四九属金，五十属土，以六十年分，按五子起运，甲子至乙亥，为水运，丙子至丁亥为火运，戊子至己亥为木运，庚子至辛亥为金运，壬子至癸亥为土运，各十二年，依次而行，所谓五子运也，凡论层间何数之得运失运用此法，洛书数九一白属水，二黑属土，三碧属木，四绿属木，五黄属土，六白属金，七属金，八白属土，九紫属火，配列九宫，分按三元起运，每元管六十年，上元六十年，一白统之，为水旺，中元六十年，四绿统之，为木旺，下元六十年，七赤统之，为金旺，所谓三元大运也，各就一元之中分之，则每宫管二十年，上元前二十年，一白司令，中二十年二黑司令，后二十年，三碧司令，中元前二十年，四绿司令，中二十年，五黄司令，后二十年，六白司令，下元前二十年，七赤司令，中二十年，八白司令，后二十年，九紫司令，所谓三元小运也，凡论局宅之得运失运用此法，以局宅受生者为生气，局宅所生者为退气，局宅受克者煞气，局宅所克者为死气，比和者为旺气，按宅分宫，必按元分运，生旺宜兴，运未来而仍替，退煞当废，运方交则尚荣，其吉凶，俱从元运变化，凡看阳宅，先看坐山及外六事之方，行运与否，次论层数间数，与六事之方或行大运或行小运均吉否，则布置六事，各方得宜，而图书二运未交，仅可小康且一卦之先后天运，固可合而论，九宫交运之卦，有于河图之数，同宗作偶者，亦当参看，再兼流年九星生克，分辨吉凶，其休咎得失，判然有定矣。
　　
　　流年
　　(凡宅，气口坐山并重，若论流年，则气口重而坐山轻)
　　邱平甫云：诸家年月多差误，惟有紫白却可凭，值年九星逐宫转，生旺休囚仔细分，又云：八山最怕五黄来，纵有生气绝资财，凶中又遇堆黄到，重重灾祸哭声哀，凡阳宅，欲知何年发福发祸，须查其年何星入中宫，飞布各方，以断吉凶，再查每月入中星，及飞布各方星，以断某月，应验极准，其例，以上元甲子起白，中元甲子起四绿，下元甲子起七赤，按年逆轮入中，顺布各年入中星之原位，及五黄所到之方，极凶，不可侵犯，余就各方各间，与原星，并论其生旺克泄，吉凶不同，或吉凶杂乘，或吉凶加并，有无太岁、戊己、岁破、三煞等临位，审察分辨，并宅运之得失参之，以定祸福，再有月建吉凶星神，祸福加重。
　　(年月神煞，流年以太岁、岁破、三煞、戊己、都天值年九星，大将军、五黄为重，月家，以月建、大月建、月破、月三煞、月五黄、戊己泊宫、太岁泊宫、岁破泊宫、大将军泊宫为重。)
　　
　　分向
　　蒋法分元定运，以一卦统论三山，故言元运者，只概论其卦，以卦起运，分别山方衰旺，岂知一卦三字，阴阳又各有异，干亥壬、艮寅甲、巽巳丙、坤申庚十二字为阳，子癸丑、卯乙辰、午丁未、酉辛戌十二字为阴，凡开山立向，必宜详辨，而阳宅犹重向首之星，务求生旺得令，法用元运飞轮，向首得何星卦，卦明阴阳顺逆，挨布八方，看其何者生旺，何者衰死，所谓生旺衰死，乃因时变迁，运中分得之生旺衰死，非原定方位上之生旺衰死也，向首阴阳既定，一切门路收气，按位分房，安置六事，俱此判剖吉凶，参看年月，一卦之中，各有区别，兴衰互殊，了如指掌，否则向丙向丁与向午，兼左兼右，混然无别，何以同在一卦，荣枯隆替，先后异辙，迥然不同，九宫按元立宅，另有图诀，杨曾以来，传至杜陵，一线薪传，知者甚少，而其法实探河洛之精微秘妙，非得其人，不轻授受，总之八卦九星，静则随方而定，动则依次而行，以山卦入中飞布为体，方固随星而易，以运卦入中飞布为用，星复随运而移，凡各向之分阴分阳，又不得拘各宫板定之阴阳，而昧于天机之妙用也。
　　
　　作用
　　四凶四吉分顺逆父母二卦颠倒轮，向首一星灾福柄，去来二口死生门，此天元歌言挨星之法也，八卦分作大阴阳两卦，四凶卦归一卦，四吉卦归一卦，得运合元为吉，失运失元为凶，颠倒轮之，以取四吉卦之星，而去四凶卦之星，四吉之中，又以天心正卦为真吉，将来之卦为次吉，已过之卦则不用，各局界气，取先后天卦气俱到，诀曰：先天干六是离踪，巽入脉应坤宫，坎水来时朝至兑，坤二坎一脉和通，艮八干金为朋友，七金四木气相从，离九龙来定震位，脉出天三地八功，后天来龙先天向，阳神收定气交融，得水者当知本身送龙水为来水，出口水为去水，取先后天相照清楚，去水要得四吉星，路气同论。
　　(流来为来，流去为去，故干水出口是去，若滨溇不通，支水流出之口，正江湖溪荡流入之口，则以大水流入支为来，而以滨底为止水，详见归厚录来情篇。按运论星，总以得运为生，将来为旺，已过未来为衰死，不专以紫白为吉，碧绿黑赤黄为凶，凡得运与将来者俱吉，失运者凶，惟紫白为善曜，五黄失运极凶，余星失运均不利，以星与星之生克相参，应验极准。)
　　以上十八图，杨筠松松授之曾文辿，以后代有传人至我朝平阶蒋公，得此法于无极子，晚年授会稽姜汝皋诸人，均以口授而无刊本，大江左右，传述差误，闲有得是诀者，又多讲元空而遗实地，不知天依形，地附气，形与气不可偏废，但有体用本末之不同，予讲求蒋法，于天惊诀古镜歌诸书而外，得有此九局十八图，另有天地人三图，及分卦五十四图，庚寅岁，在西粤，晤平乐太守，俞苕琴先生，言及地学，出书数种见示，内有作法真传一帙，与子藏本一字不爽，丁酉秋日，游大梁，晤蓉屏程君，谈论之下，索取真诀，爰出此十八图相赠，附刻宅法举隅之内，以公同好，庶真传，日久不没，并望习是术者，务知先体而后用，忽致忘本而逐末也。
　　旭轮氏识
　　
　　
　　
　　下  册
　　内六事总论
　　凡在宅内之事，如门户、房、床、灶、井等类，总称六事，其实不止于六也，局山层闲，静而属阴，六事动而属阳，阳凶能胜阴吉，静吉难压动凶，故六事之关系甚重，专从宅上，轮布九星，宜在本宅生旺方，忌在关煞死退方，亦宜在本层本闲之吉方，忌在凶恶方，又宜与主命纳音五行相合，及东西四命吉方，并查小运流年，如坎宅，一白入中，二黑到干，黄到离，八白到震，则干离，震本是煞方，一白层闲亦然，若交二黑、五黄、八白运，大凶，或煞方有高压冲射，纵不得运，遇流年之煞星飞加，及戊己、五黄诸凶星迭临，亦应有祸，倘更动作，其凶愈速，至流年月建凶星飞到，即非本宅层间之煞方，亦防发祸，凡吉方之准此断之。
　　
　　门户
　　前曰门，属阳，后曰户，属阴，取天门地户之义，门用偶，户用奇，阴阳交济也，门常开，户常闭，阳辟阴翕也，前后门户宜称，后户不得高于前门，天尊地卑也，宅内，门不宜多，门不宜高过于壁，尤忌杂乱开门，气散不聚，开门对柱，二门夹柱，三门相对，式如品字，两胁开门，栋下开门，屋大门小，屋小门大，并门前有直屋、直路、直水、直堑、直墙、直塘、直岸、树、石、庙、冢，当门冲对，不论宅之前后，皆忌，至开门，宜在吉方，忌在凶方，宜迎生旺而避衰死，而大门何以多在关方，俱未详论，有谓大门在关方，泄出煞气，则吉，其旨已明，惜言之不备，盖大门为宅之气口，如人之有口，以便呼吸吐纳，所取关方开大门者，正用先天阴阳正配之位，彼此交媾，以之出煞，即以之收生，通宅气机流活，全在乎此，他方虽吉，不若此方之卦得正配，气机自然和协，世俗第以关方为五黄为煞方，便执趋吉趋吉避凶之见，半用游年法，旁角开门，不思游年以看方位吉凶，非用以开大门之法，且门开两旁，既恐气不纯正，又恐宅气被门横冲破散，宅上五黄，非比年运五黄，年运之五黄，得于天之动，动者有屋路以招之，其气来而恶，不必专在大门，宅上之五黄，得于地之静，静者有门路以泄之，其气通而和，惟惧起造高屋，故年运五黄方，宜平静而无招动，宅上五黄方，宜流通而无阻塞，所谓关者，正以全宅之左右四隅，各方卦气错杂，环抱于内，屋形大约前低后高，则气必自后趋前，而前面紧紧拦住，即如一关坚守，故名曰关，关，非即煞，有所阻塞而关闭，乃为煞耳，故此处不宜高压冲射，置坑、厕、凶恶等物，惟开大门，以泄出宅内煞气，门一开，则通，则煞不能留聚，而山与向，阴阳之气和，彼此交媾，得以发生，然后再收外来年运吉气，则丁财有不兴旺者乎，设或桥、梁、巷、屋直射斜冲，神庙、牌坊尖高欺压，自当量度左右，权宜趋避，大凡建宅，无论城巿乡村，必取吉地营造，全宅体式，均经一番商酌，故近或数百年，远则及千年，历年既久，元运不一，利于前，不利于后，利于此，不利彼，而静体全吉，虽一时动用失宜，丁财决无大损，待其运通，仍复兴旺，慎勿以大门之位，偶不合运，并无恶形关碍者，轻易改动。
　　再查蒋氏天元歌之四，论阳宅云：宅龙论地水神裁，尤重三门八卦排，只取三元生旺气，引他入室是胞胎，又云：若是吉神兼恶路，酸浆入酪不堪斟，是门气原兼路气，方得归厚录阳基章，止言宅气从门，隐包水路在内，所恃气口为呼吸，归重三元，以定宅之随运兴废，阳宅集成等书，载有改门引旺之说，因时补救，亦同蒋公之意，但不得离体而专言用，悖理妄作，总之，大门未可轻动，所改者，引气之路耳，城巿改门内之路，乡村改门外之路，路气迎生接旺，一进大门，步步从生旺之位，引入内室，重靠内门，辅以便门，随运转移，已无不吉矣，何必将合乎全体之气口，纷纷改易哉。
　　(每见庸人粗知元运，遇大门不得令，辄即改移，因欲避衰就旺，以至门首歪斜，街边门屋，都成尖角斜飞之势，毋论此得彼失，福未至而祸已来，而形状不复端正，譬之人口一歪，成何相貌，岂不可笑可恶，蒋法原重引气，故于先天之地，改一旺门，便能起衰，若其门仍在原位，仅一歪侧，其气果能变易乎，杨曾相传至今，并未有此作法，切宜戒之。)
　　大门为全宅之气口，最要端正，顺理顺势，非特八宅游年，配卦三吉，从旁开门，既，非正法，即按合元运，强为改易，顾此遗彼，亦非真旨，前论已详且备，惟门气以通大道为重，同一前面，大门之旁，每有便门，右右边、旁、横、侧，原所不拘，只要外面街道，气可通于宅内，形势无碍，择其合运之方，改一旺门，常时出入，引动旺气，则于全体无害，又于作用有合，至于宅内，更在吉方开门迎之，步步引动旺气，直入闺闼，再合主命之四吉方，或东西四命，或西四命，大妙，内外门不能尽合，则参以主命之纳音，生旺者取之，受克者避之，大约元运与主命，未必俱合，凡宅长，必兼论内外各门，以东西四命合吉，与纳音五行参看，余人各重卧室私门，与命相配，论方向而不论命者凶，盖宅主统管一家之兴废，余人专管本身之夫妇子女，门远者应迟，门近者应速也，至后户，祗为退灰出粪之路，大忌闭前门，而专从后户出入，尤忌后户两扇，开在正中，以泄宅气，惟或左、或右、偏旁为妙
　　
　　十八个挨星图，是将一至九入中，顺挨一局，逆挨一局，合共十八局．
　　
　　　一局顺　　　　　　　一局逆
　　　　 ┌─┬─┬─┐　　 ┌─┬─┬─┐
　　　　 │九│五│七│　　 │二│六│四│
　　　　 ├─┼─┼─┤　　 ├─┼─┼─┤
　　　　 │八│一│三│　　 │三│一│八│
　　　　 ├─┼─┼─┤　　 ├─┼─┼─┤
　　　　 │四│六│二│　　 │七│五│九│
　　　　 └─┴─┴─┘　　 └─┴─┴─┘
　　
　　　　　　二局顺　　　　　　　二局逆
　　　　 ┌─┬─┬─┐　　 ┌─┬─┬─┐
　　　　 │一│六│八│　　 │三│七│五│
　　　　 ├─┼─┼─┤　　 ├─┼─┼─┤
　　　　 │九│二│四│　　 │四│二│九│
　　　　 ├─┼─┼─┤　　 ├─┼─┼─┤
　　　　 │五│七│三│　　 │八│六│一│
　　　　 └─┴─┴─┘　　 └─┴─┴─┘
　　
　　　　　　三局顺　　　　　　　三局逆
　　　　 ┌─┬─┬─┐　　 ┌─┬─┬─┐
　　　　 │二│七│九│　　 │四│八│六│
　　　　 ├─┼─┼─┤　　 ├─┼─┼─┤
　　　　 │一│三│五│　　 │五│三│一│
　　　　 ├─┼─┼─┤　　 ├─┼─┼─┤
　　　　 │六│八│四│　　 │九│七│二│
　　　　 └─┴─┴─┘　　 └─┴─┴─┘
　　
　　余仿此．．．．．．．．
　　
　　明堂
　　(即天井也，内外相距三丈八尺外者，气不能贯)
　　明堂，所以通气其制，四围高而中平，略深者，属水，中有突而阔者，属金，方正而中无突者，属土，直长与阶下，四面均平者，属木，中有石桥如虎眼者，属火，凡水星、金星、土星为三吉，木星、火星俱忌，不宜太小，太小则逼，不宜太宽，太宽则散，须以屋之六七分为准，又如横一丈，则直五尺，是为折半法，最好不宜太深，太深则财不聚，不宜太长，太长则丁不旺，不宜一字样，若匾而窄，或横或直，如一字样者，丁财两退，又遇楼屋蔽塞天门者，大不利，当以方阔为主，深至五寸者吉(用鲁般尺)，盖明堂以方而浅为佳，其长阔丈尺，量以檐下滴水为界，取数多少，宜宅受生，或为宅所克(生克用河图数)，所谓山克明堂主发财，明堂生山主发丁是也，明堂中，忌石堆假山，忌筑起土堆，忌栽花，忌尖射，忌积水，忌中心造小屋，忌水去对门对柱而出。
　　
　　水沟
　　放水之沟路，深至五寸为率，不必拘定方位，只要自后至前，或一边或两边，环绕曲折，会合出去，玉镜云：阴沟出水要无踪，便出凶方亦不凶，只取湾环并屈曲，总归一路自昌荣，怕犯向上黄泉，山上曜煞，最忌从辰戌丑未四支上开沟，又凡地支上，均不宜出水，尤忌放主命位上，一遇太岁、岁破、三煞等，及主命直冲之年，皆大不利，至斜飞八字流出，或从大门下出，或卧床下暗沟，均忌应避。
　　
　　卧房
　　卧房，宜择本宅生旺方，本层生旺间，并合主命纳音五行，东西四吉，房内，喜明忌暗，窗前，忌对中有直屋檐滴水，名流泪煞，忌披屋低下在前，忌披屋作房，低于正屋，忌上手有屋脊，或高墙牌坊，欺压本身者，皆不生育，忌房前后近灶，见青烟起，忌房后有井，忌房内开天窗，忌房前种芭蕉，忌楼上作房，楼下装仓作灶，忌房在祖祠香火后，香火下，忌门对灶间，门对直柱，有破缸等冲对，忌房内多门窗，忌两边开蝴蝶门，一高一低，若两对者，主双生，忌房内安楼梯，及楼梯当房门，楼梯压床上，楼梯角冲入房。
　　
　　安床
　　(忌宫星所飞之泄气方，必绝嗣，如坎宫之兑艮两方是也)
　　安床，宜择宅之吉方吉间，房门，又宜得间星之生旺，合床之生位，法以床坐方星入中，飞布八方，论八卦阴阳，配合夫妇，开门，相生为吉，相克为凶，大概房门系卧房之最紧要处，故床之坐方，必与此门合着，夫妻生旺，再得间星之生旺，则尽善矣，东西命，房宜东四方，西四命，房宜西四方，方不合，当于房门取之，移床以就吉，一卦分三山，论生克择其与主命合吉，纳音五行相生者用之，床头宜枕生避煞，将罗盘放床沿边居中处，看房门上是何字，用正五行，要与卧枕相生比和，若枕去生门，虽泄气，主得子女，安床，忌在正梁之下，骑梁担梁，屋头尽处，楼头尽处，床后空虚，床后堆谷，床前冲柱，床两头不着壁，床头边开门，外气冲逼，楼梯压床，床下暗沟，床前有灶，床后有井，种种皆当避，凡年白到山，主怀胎，年白到门，主生子，如床位之分金，与男女命，纳音相合，遇流年本生命，生子无疑，九星飞到生命者同。
　　
　　厨灶
　　厨房，宜在宅之生旺方，忌在关煞方，择吉作灶，论宅主之东四命西四命，以定灶之座向，灶座，宜压主命四凶方，灶门，宜向主命四吉方，谓之压煞向生，如乾坤艮兑为西四命，则灶座压坎离震巽四方，灶门向乾坤艮兑四方，坎离震巽为东四命，则灶座压乾坤艮兑四方，灶门向坎离震巽四方，而四吉向中，又须阴阳配合，若向与主命，纯阳纯阴，则未尽吉，至男女两命，一东一西，但以男命为重，向男命之吉方，而避女命之绝命方，即为合局，再参用九宫元运，审其生旺衰死，乃为全美，至一卦三字，宜向天干四维，忌向地支，忌向坐山五行之临官帝旺方，近屋有流水来去，向贵迎来水为吉，如灶向不能与间星及此间之门星论生克，并忘间星之生旺死退，在于何方，则虽合吉向，亦未必验，至年月吉凶神煞，临方到向，又不可不知，凡灶向，忌有门路冲对，作灶，忌在楼上及石板砖上，忌在卧房楼下，忌正梁横压，灶上烟囱，出屋上宜低隐，出在脊柱间者，损宅长，锅宜三口五口，忌两口，在水间者，应主孤，忌锅口对房门，灶管人丁，水缸管财，水缸对中锅，为水火既济，在火门之四生方亦吉，厨溜亦然，皆宜在本间内之吉方，忌四墓方，水缸在窗内，槛外有阴沟在下面，不利女人小口，灶位与床位，忌相反，为冲关，宜相生为吉，忌与井同在一间。
　　
　　书室
　　凡作书室，宜取宅之一白四绿方，一白四绿间，又开一白四绿门路，流年月建，得一白四绿到方到间到门，或四一同宫，或还宫复位，必主名场大利，又屋外一白四绿方，有山水楼台、亭、塔、殿、阁拱照皆吉，宜天井开爽，窗户明亮，忌蔽塞昏暗、近灶、近厕、不宜在四墓坤方，体格取木火及金水，二层、三层为木火通明，最利，若一层，则配金水之局，白虎方高，利学生，青龙方高，利师傅，又宜与居命之纳音相合，应验极灵，考寓同例。
　　(一白，为官星，四绿为文昌，仕路重一白，科名重四绿，二者关会，尤妙)
　　
　　神室
　　神位香火，不可安在关方煞方，及门之左右，主人口不利。
　　
　　井
　　穿井，宜在宅之四隅，取生气旺方，切忌在宅龙来脉上，及宅之前后、左右、腰间、当门之前、厅前堂前、灶后床后，又忌在关方煞方，与四墓方，亦宜在天干位上，勿在地支位上。
　　
　　池
　　宅内，切忌开池，若作别业则可，住居则凶，宅外、门前有池、大忌，双池，尤忌，宅后亦然，在宅旁环而活者，左畔吉，右畔凶，屋边，不可闻流水响声，又池在关煞、黄泉、四墓方均忌。
　　
　　假山
　　厅堂前后，忌堆假山、及石栏、高架、石板、满铺，以至煞气多而生气少，流年凶星飞到不利，卧房天井内，尤忌。
　　
　　仓库碓磨
　　仓库属土，宜在土方，不宜在木方，又忌贴近卧房两旁前后，碓磨属金，宜安金土方，不宜巳午方，又忌关煞方，最利居水口。
　　
　　坑厕
　　作厕，忌在宅基来脉处、及干为天门、巽为文昌、四正为将星、四墓为华盖、与关煞等方，宜隐藏，不宜当门眼见，宜坐山泄气，坐山所克方，不宜坐山相生吉方，宜本命休囚之位，亦宜安在天干，勿犯地支，并避宅上黄泉，勿近灶、近房。
　　
　　六畜栏
　　六畜，忌安置大门左右、及关方，参邵子卦象，牛坤土，忌卯方，马干金，忌午方，驴骡震木，忌申方，鸡巽木，忌酉方，羊兑金，忌巳方，猪坎水，忌辰方，狗艮土，忌寅方，鱼离火，忌亥方，鹅鸭属水，忌辰戌丑未方，猫属木，忌申酉方，各以克制，不可犯。
　　(阳宅集成，载开门、来路、分房、安床、灶、向、神祠、香火、仓库、畜所皆宜在主命四吉方，灶座、烟囟、水缸、穿井、碓磨、坑厕，直在主命四凶方)。
　　
　　外六事总论
　　凡在宅外之事，如桥、梁、殿、塔、亭、台等类，望见照著者皆是，总称六事，其实亦不止于六也，从局上论生旺退煞，亦当在宅上并看，庶无差误，其吉凶祸福，俱以九宫飞布，按元运之得失分辨，再遇流年吉凶神煞加临，应验尤速。
　　按，外六事，各有五行所属，邻屋、庵庙、衙门、棋杆、木桥、竹树俱属木，溪河、池塘属水，殿角、尖塔，牌坊、窑、灶、钟楼、坟堆、油车、银铺、铁店俱属火，街路、墙垣、堤岸俱属土，环桥、碾子、坝堰、墩堆俱属金，又以形论，木长，金圆，土方，火尖，水曲，以色论，木青，水黑，金白，土黄，火赤，参用年运月建，以定吉凶，如年月有五黄，二黑，九紫，迭加山方，钟鼓不绝，立见火灾，火性主动，得一白水星飞照，或有水池在方，化救，以水制火，方能免祸，凡在半里内者必应，远者不应。
　　
　　山峰
　　宅有四山高压，或白虎方高峰昂起，坡头岭脚，在关煞方，及凹风缺远射，不论前后左右皆忌，凡有冲射，勿拘何煞，前主伤夫，后主伤妻，左主损男，右主损女。
　　
　　水道
　　宅外四边，河港直冲、反弓斜飞、八字外向、及前面阔河大荡、白光照曜均不吉。
　　
　　邻屋
　　凡宅之四方，邻屋高昂，及门前直脊，直墙冲对，纵有遮隔，终难免咎，在前者，为压头、搥胸、穿心、攻脚诸煞，在后者，为扑肩、推背、钻臂、牵尾诸煞，左右者，为摸耳、冲腰、紾臂、撞股诸煞，遇五黄、太岁、戊己、流年加临，应凶。
　　
　　桥梁
　　桥梁，为行人往来朝夕常动之所，切忌冲宅冲门，最易发祸，宜在宅之生旺方，不宜在关煞死退方，尤宜参合元运，喜在运内生旺方，忌在运内衰死方。
　　
　　街路
　　门屋之外，最重道路，凡路直朝者，作来气断，以比来龙，横过者，作止气断，以比界水，不可冲破，来宜生旺，去宜衰死，以定门向之趋避，宜湾曲环抱，若直冲、尖射、反弓、八字及人字、叉字、火字、井字、十字、川字等形，向对皆凶。
　　
　　庙宇
　　神庙佛寺，宜远不宜近，忌开门便见，宜在宅之生旺方，不宜在关煞死退方，利居水口，以作拦蔽。
　　
　　牌坊
　　宅前，忌建牌坊，引起凶煞，邻近旧建者，亦宜在宅之生旺方，忌值关煞方，如高逼临压，则不拘何方位，皆凶。
　　
　　尖塔
　　塔为文笔峰，亦为火星，宜在宅之生旺吉方，及一白四绿方，忌在关煞凶方，并正午方，凡在宅前见塔顶当面者，不利，又宅内高楼，开窗见塔顶在前，勿作卧房。
　　
　　树木
　　宅外种树，招聚阳气，故广陌局散，藉此以护生机，溪谷风多，藉此以御寒气，但止宜宅后两旁，栽植环绕，宅前关方，不宜蔽塞，若遇太岁、岁破、五黄、戊己、流年到向，恐有不利。
　　
　　衙署
　　衙署，上手要重，官升得速，若下手重者，不升，法以正堂为主，忌关煞，申辰方冲射，衰死方孤竦，前面最嫌逼窄，怕有穿射，头门宜高，二门勿得高过头门，致佐贰欺压堂官，角门高大不聚财，若太狭小，官不发，在公胥吏，不利，宜门廊地基同高，正堂地基，又比廊地高一二尺，则吉，两廊，须另起造，若连正堂，恐书吏通内舞弊，月台，宜宽正，甬道，宜宽平，长十一步者，迁，十二步者，富，十四步者，升，十五步者，优，十七步者，主封赏，二十步者，高转，如十六步者，官星有阻，十九步者，仕途多厄，更楼，宜在乾坤艮巽方，忌辰戌丑未四墓方，更忌申方，招贼，屏墙，忌太阔远，吏胥揽权，房科，不宜反向，宜平正一齐，主吏胥和睦，东书房，西银库，得位者安，左宾馆，右牢狱，隐藏者吉，库房，宜兑及干艮方，不宜震巽离方，仓廒，喜在不关，不宜酉方，忌当来脉上，与卧房后，衙神、土地，宜居左边，若居右边，官身不安，若反背，吏民悖逆，班房，宜远，忌逼，囹圄，忌向衙厅，马厩，宜干兑坤艮方，忌在离方，马头，忌朝正南午方，门路，亦忌在午，内衙，与住宅同论，以内宅门为咽喉，关系最重，忌门枋朱漆，川堂直长，自外冲内，衙后空虚，暗箭冲背，明堂逼窄，右右凶恶，皆要防避，再参合主命年运，若十道倾欹，四围缺陷，零星破碎，路气穿散，须防岁煞加临，刑冲主命，难免灾祸。
　　
　　学宫
　　郡治学宫，偏宜水扫城脚，辛丁位上，有秀山秀水朝拱，当出元魁鼎甲，上手平和，下手高雄，前面文星矗起，科第不脱，若左高右低者，不利，私衙，与住宅同，上手若高，升官极速，上手若空，官声不美。
　　
　　武衙
　　门前开敝，四围无破，震庚离干方上，拱峙耸起，超升极速。
　　
　　寺观
　　大殿为主，宜高，中后殿稍低，须称，山门及左右殿宇，均以端正平匀为吉，山门切忌开左，头门低塌，则难为主，辰上开门，官非回禄，前后各向，人口不和，门路重开，是非不息，神像太多，僧道消散，喜四山朝拱，水冲脊背，私室六事，亦与主命相参，配合趋避。
　　店铺以门为重，要迎水开门，忌开在煞方，铺柜设坐，俱以迎水为吉，库柜，安于生旺方，或迎水路，坐空朝满者吉，门前忌街路反背，上手偏重，压射不利，白虎高则得利，安货房屋，宜顺水坐虚，前逼后空者，脱手易而利加倍，亦宜与主命参酌配合，并论元运兴废，以知趋避去取。
　　
