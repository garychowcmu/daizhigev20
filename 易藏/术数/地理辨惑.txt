《地理辨惑》（清）马泰清 


序： 
　　堪舆之之术，自古迄今，代出名师，研究推测，既精且详，可谓极矣，而名师间世而出，不得尝遇，即有口传心授，世又不获多闻，其假托名师，妄称秘诀者，遂滋蔓焉。 
　　所以敢为伪术以欺世者，不过以枯骨无言，纳棺入土，即受谢而去，至于祸发之速，近者期年半载，远者十数岁方见，彼则夸其地力，当在三五十以欺罔，举世之孝子慈孙，死丧破败，为害之酷，笔不胜书，间有偶中，则自诩其真知灼见，若可通神，其实确有据者，百无一人。 
　　余弱冠时，尝闻风水家言，又见龙角牛眠之说，心窃慕之，广搜地理各种图册，冥心思索，无间寒暄，凡系声名烜赫者，竭诚就正，其谈形势者，有精有不精，尚属大同小异，至言理气，则五行三合，拨砂辅星，纯是捕风捉影之说，俗所谓铁嘴行是也。 
　　道光丁未孟夏，始遇乐亭振宇李先生于京师，然后知管郭杨曾之技，自有真者在，遂执弟子礼，从游久之，尽得其传，此后踪迹所至，覆验旧茔，虽数百年者，断之无不吻合，亦不敢轻以语人，恐犯造物之忌也。 
　　同治甲子嘉平，老友蓉溪张子，回里葬亲，亦精于形势者也，与余昼则偕游，夜则同榻，闻余所言彰往察来之效，因谓余曰，胡不着之于书，以示后人，余昔与李师约云，誓不滥传，乃得尽聆其秘，今不可以背吾师，又谓曰：姑留真旨，大概令人知所宗可乎，余不能却，遂以平日，与人相问答之言，笔录之，名曰地理辨惑，诀虽不在是，而亦未常不在是，慧心人一见，自知之耳。 
一问：近日地理多门，当以何者为专主？ 
答：看龙之来，必须有起伏摆折，有屏幛，有枝脚，至结穴处，必须有砂环水绕，内有窝钳乳突，此等语，人人能说，及至觅地时，拉山抵水，往往皆错，盖看地之法，先以形势为体，理气为用，形势一错，则体非其体，用非其用，无往而不错矣，以势为专主，深明龙穴砂水之法，则于地理一道，亦思过半矣。 
二问：世之谈形势者，于穴星，每每好言狮、象、虎、凤、猪、犬、龟、鱼、罗汉、将军、美女等类，言岸砂，则有玉屏、牙笏、文笔、三台、贵人、天马、旗鼓等名，是耶？非耶？ 
答：不过遇有龙真穴的之地，形貌略同，名师偶为是说，俗师遂相袭成风，见一地，即造一名，以眩惑世人，不问有龙无龙，有穴无穴，勉强扦葬，世受其愚，殃咎踵至，岂少也哉。 
三问：看地首重形势(即峦头)，而近世俗眼，强不知以为知，究竟如何是眼力？ 
答：业斯术者，类皆无学之徒，游食为生，本无真实传授，凡孝子仁人，或因葬亲，或欲积德，须闭户读书穷理，登山覆验名坟，多事阅历，秋久，自然胸中有些领略，即可知谁为名师，谁为俗士。盖理正而有验者，为名师；理悖而无验者，为俗士，求得名师指示，便是真眼力。 
四问：当看何书为是？ 
答：有形势之书，有理气之书，杨公《撼龙》《疑龙》二经，吴景鸾《望龙经》，廖金精《拨砂经》，沈六圃《地学》，此数书，言形势最为的当。其余各书，但言形势者，尚属可看。至言理气，则悖谬矣。惟《地理辨正》，《天元五歌》，是真理气之书。 
五问：世以龙向水三合为理气，其法何如？ 
答：理气云者，天心之正运，其气循环往来，以三元为始终者也。彼三合，是 一定之死格局，如某龙来，某水去立某向，以乘龙消水，合得生旺墓库，主富主贵。虽前数十百年，遇此等地，也是如此用法，后数十百年，遇此等地，也如是用法，而其间吉凶，大相悬殊，或一样之地，前为人用而发，后为人用而败。或一山之上前为人用而吉，后为人用而凶，如此等类，不胜枚举，吾故谓之死格局，盖另有三元之真理气，操其权耳。 
六问：信如是言，则形势竟无权耶？ 
答：有权，形势所主者，生人之权；理气所主者，兴发之权。如山川平坦者，则出人必温厚和平，得运，则生端庄公正之贵人，失运，则生庸儒卑鄙之贱人。山川粗雄者，则出人必强悍猛烈，得运，则生鲠直果勇之贵人，失运，则生凶险横暴之贱人。地理固是如此，亦宜忝看人之家教俗习何如。 
七问：发富发贵，为贫为贱，或贱而富，或贵而贫，或富贵而夭绝，或贫贱而丁寿，是形势使然？是理气使然？ 
答：形势理气俱有之，山水得运则富贵，山水失运则贫贱，固属无疑，其贱而富者，必远坟非地，新坟得地，故也；其贵而贫者，必山龙得运，向水失运，故也；其富贵而夭绝者，必旺运已尽，煞运管事，故也；其贫贱而丁寿者，必地本非地，而向水得令，有吉无凶，故也。 
八问曰：俗师得一地，必许人以富贵，而实未尝富贵，何耶？ 
答：美地所主者，原有四，人丁、寿考、富与贵也，而人丁为寿考之本，寿考为富贵之本，使无人丁，焉有寿考，无寿考，则富贵将谁属耶，世俗惟知重富贵，故彼即以富贵饵之，其实有人丁寿考，即或及身不富贵，而居仁由义，视贪官污吏之富贵，孰优。 
九问曰：尝见世之富豪，人丁寿考科甲四者，当在何处分别？何以有兼全，有不兼全，有长久，有不长久？ 
答：豪富人丁寿考，只要坐山主星庄重，水法团聚，俱在旺运便是，至于科甲，则全要看乡会试之年，有文昌，魁星会于坐山，或会于水口，或会于文峰，或会于向中三堂之水上，俱主科甲，如龙穴砂水，纵美好到十分，只主豪富人丁寿考，而文昌魁星会不着，科甲终不可得也，所以往往有地非吉穴，而亦出科甲者，必其穴前后左右砂水上，有文昌魁星会故也，但发科用，不得大贵，或旋即殒灭，其久与不久，只看交煞运不交煞运而已。 
十问曰：凡人之祖坟非一代，代非一穴，每见发福者，或谓其远祖得地，或谓其新坟得穴，古今聚讼，将何以决疑？ 
答：远坟所主者，生贵之地，新坟所主者，催贵之地，只看人有品貌非常，学问渊博，而一生不遇，乃远坟有好地，能生此人，而新坟无好地，不能催之也，有骨格丑陋，才识平庸，而遭逢意外，乃远坟无好地，仅能生此人，新坟有好地，极力催之也，倘其人品学相副，遇合又奇，告知其人必有数代好坟，不待登山而后知之也。 
十一问：形势纵明，仍当以理气为主，而三合又非真理气，则何者谓之真理气？ 
答：人生天地间，原与天地为一气，虽死归于土，又何尝不与天地为一气，故葬经云，气乘风散，所散者何，散其天地之气也。界水则止，所止者何，止其天地之气也。而气运之循环往来，又有上中下元以消息之，流行九宫，周布八方，分析二十四山，占六十甲子，躔三百六十度，一元有一元之气运，一运有一运之用法，得其法而用之，斯谓之真理气。 
十二问：真理气，载在何书，可得而闻欤？ 
答：蒋大鸿先生所注《地理辨正》，并所著《天元五歌》，二者足称千古不传之绝学。道光年间，有无锡章仲山，增注《地理辨正直解》，《天元五歌阐义》，尤为明晰。 
十三问：叶九升之《地理大成》，尹一勺之《地理十二种》，何如？ 
答：彼亦曾略闻斯道，奈彼信之不专，胸无主见，杂收伪书，不辨鱼鲁，贻误世人。不但此也，《乾坤法窍》，风水一书，《增注地理辨正疏》，俱是未得真传，私心悬揣，拟造挨星图，去道逾远，从此玄空一门，又添无数邪说，咸丰元年，京师有妄男子，刻造《地理正宗》一卷，穿凿不经，尤堪齿冷，此外伪撰之书尚多，愈出愈奇，辨惑之作，正为此辈也。 
十四问：吾子何以知三元之真，名师之真，得从而学之？ 
答：君但知余今日得知之独真，而不知余前日所遇之多伪。自道光壬辰，游秦之齐，至京师，凡十有六年，其间遇五行三合之师，即求学五行三合之法，遇拨砂辅星之师，即求学拨砂辅星之法，其待师之诚，用功之苦，如《地理原真》，《天机会元》，《金玉铁铅四弹子》，《地理大成》，《地理大全》，《地理纲目》，《人子须知》，《山洋指迷》，《罗经解》，及各种地书，日夜不懈，即至相与登山，但云某地主富贵，某地主败绝，引证各书，非不至详且备。考其人家之事迹，殊大不然，及遇李师也，先闻友人张载勋向余云，子好地理，昨有李姓客同乡姚伯昂总宪处，其人能观坟茔地图，即知某元当发当败，某房发，某房败，所主何事，应在何年。或与人谈其家吉凶成败，即能知其坟当是河山向，是何元运之地？其神若此。余根不立与之一见，而李已归矣。余时应莫北友人之聘，乃谒姚公致渴暴之意，而行至塞外，甫二年，丁未岁，姚来信云，李又至京，余立辞千金之馆，回京往谒，被拒。因求姚公之言为介，凡三四返，始濩允为弟子，从游年余，乃得尽其底蕴，归又覆谂数年，始去疑义，得真诀之难如此。 
十五问:如吾子所云，三元理气，既真且灵，何以世之学者，百无一人，均以三合为圭臬耶？ 
答：三合之书，唐宋元以来，尚无谈考，自有明中叶以后，始盛行于时。相传唐一行和尚之书，又有《海角》、《青鸟》、《铜函》、《玉髓》、《赤霆》、《黑囊》，各种之书，其词无甚奥义，可以朝成诵而夕行道，故人习之。若蒋公之注，引经据典，语奥义深，乃千古之心传，惜《天玉》、《宝照》二经，隐仙机于注内，必遇其人，始授真诀，否则缄口不言。是以世之学者，既难幸传，不惟不学，且群起批谤，盖有由也。 
十六问曰：如李师者，近世有几人？ 
答：余自戊申，前师游广陵，至姑苏北出关，历古代，迄今又十有八年，所遇者，或略知大概，或粗识作用，俱未能造精微，无锡朱旭轮所刻宅法举隅，颇精挨星之法，但所言阳宅，不知其阴地形势何如，此外不闻有知者，或有之，亦难多得也。 
十七问：吾子所言，先形势而后理气，及闻休咎之说，又似重理气而轻形势。 
答：非也，理气从何处看来，凡地形长，就是何龙穴，当收某元之地(地即指山星所挨到之处)。气长，就是指何向水，当收某元之天。气值其元而用之，为旺气；违其元而用之，为死气。(按所谓地长，即山峰较水为佳，所谓气长，即水较山峰为佳。又所谓当收某元之『地』，当收某元之『天』，其中『地』即指山，『天』即指向，亦即是水。) 
十八问：形势虽美，元运不合，将弃之欤？ 
答：然，若勉强用之，其凶立至，今之三合，往往犯之，及至受害，或疑曰，此地甚吉，当是旧地之过。否则曰，此地是先凶后吉，固应如是，抑或诿之命运使然，非地之过也。东牵西扯，都只为识不得理气。 
十九问曰：形势完美者，已不可多觏，而又因不会元运而弃之，举世不乏富贵丁寿之家，其地又不皆完美，则理气将如何安置？ 
答：天地间，无处不有理气，全凭形势以推测之，如君所谓不完美者，即有龙无虎，有虎无龙，或龙虎俱无，或来龙懒散，或穴情模糊，或砂脚飞扬，或水城不顾，俗师以三合五行，正库借库，四十八局加之，不能以拨砂、辅星，净阴净阳加之，又不能技俩既穷，如是乎名之为怪穴，岂知穴形虽怪，而理气固在，合得理气，则形势怪，理气原不怪也，只有不合三合五行而发者，断未有不合元运理气而能或发者。 
二十问:元运理气之应，捷如桴鼓，近世习玄空者甚少，间有习之，用亦不验，是何以故？ 
答：盖有故焉，蒋氏之书，文理深奥，懦者喜读之，亦只视作三合之书，可游览而得也，又不肯屈身从师，自逞聪明，肆行臆解，愈迷愈谬者有之。亦有俗士，慕元空之美名，口称得传，其实一无所得者有之。抑或虚心向学，不辨真伪，所读非书，所师非人，以盲引瞎者有之，故用之多无验，而元空之受谤，实斯人皆之也。 
二十一问：地理家言，无不援引周易，以为原本，细核其实，不过言纳甲与净阴净阳而已，玄空亦本周易否？ 
答：玄空纯是《周易》，其言大体也，以天气交地，以地体承天。其言先天也，干与坤对待，震与巽对待，坎与离对待，艮与兑对待。其言后天也，坎一，坤二，震三，为上元三运，巽四，中五，干六， 为中元三运，兑七，艮八，离九，为下元三运。至其占验所主，一本乎系辞卦象，并无一丝牵强，不似三合以生旺墓库，左旋右转以定局，偏左偏右中针缝针以立向，与周易何涉，有似痴人说梦也。 
二十二问：先天八卦，起于干南，止于坤北，岂仅于对待，别无余蕴乎？ 
答：岂止此也，先天对待卦内，原有后天流行之卦位，并三元次第，皆在其内，一对待乌足以尽其用乎。如先天坤，居后天坎一，先天巽，居后天坤二，先天离，居后天震三，先天兑，居后天巽四。坤三阴爻，在一宫；巽一阴爻在下，居二宫;离一阴爻在中，居三宫；兑一阴爻在上，居四宫，岂非地气自下而。上升乎。先天艮，居然天干六，先天坎，居后天兑七，先天震，居后天艮八，先天干，居后天离九。艮一阳爻在上，居六宫。坎一阳爻在中，居七官，震一阳爻在下，居八宫，干三阳爻，居九宫，岂非六七八九之部位，岂非天气自上而下降乎。一山一水，一阴一阳，一升一降，名曰对待，实具流行。立穴于中五之区，乃天地真交合处，乘得时运，焉有不吉者。(按：所谓立穴于中五之。『区』，的『区』字，即天心正运之所在也，既合天心正运，能收山者发丁，能收水者发财，山水并收者，财了两旺。)彼三合家，徒以支离之辞，攀附周易者，乌足以语此，玄空之学，固非操觚之士所能望也。 
二十三问曰：人咸言三合是看山之法，三元是看水之法？ 
答：非也，人之为是言者，因见蒋公之书，言山之处十之一，言水之处十之九，殊不知山系形势，杨、曾、吴、廖诸公，已言之在前，独于理气，秘而不宣，彼言山者，不更言水，是以蒋公但言水，不复言山，且《天玉》、《宝照经》中，何尝不有山法，杨公作《撼龙》、《疑龙》二经，不言理气者，恐混淆使形势不明也，故作《天玉》、《宝照》二经，不多言形势者，亦恐杂乱，令理气不畅也，蒋公依经文而注之，人遂谓之只知水法，何其谬耶。 
二十四问：习三合者固多，而信三合者尤多；精玄空者甚少，而信玄空者尤少，至于畏之谤之，何故？ 
答：彼三合者家弦户诵，则耳濡目染者久，故信之不疑。即或用之不吉，亦祇怨地之不佳，不知法之不是。学玄空者，既鲜真传，苟或误用，无益而有损，遂群相惊骇，望风而靡，不知用之差错，而谓术之不祥，焉得不毁之谤之。然真诀在是，信与不信，关乎人之福泽，有缘法，有天数焉。不然，管郭杨曾，在当时不闻人人求之：惟身后思慕，而既无及矣。 
二十五问曰：有用奇门葬法者，其术何如？ 
答：元空即是真奇门，龙有龙之三元，水有水之三元，流行九宫，年有年之九宫，月有月之九宫，日时有日时之九宫，龙水之元运得失，俟年月日时之九宫神煞加临，吉凶祸福立应，一丝不爽，俗师只有三奇六仪，飞吊挨加，以之占数修方，选择日时则可，以之葬坟则大谬，此皆舍形势，而空口言神煞之流也。 
二十六问曰：既云形势理气，统归三元运气主持，又何以有年月日时之异？ 
答：形势为体，理气为用，如一白运之地，可管百六十年，二黑运之地，可管百四十年，三碧运之地，可管百二十年，四绿运之地，可管五十年，六白运之地，可管五十年，七赤运之地，与八白九紫运之地，俱各管六十年。至于五黄运中，以前十年属之巽，后十年属之干，俗收二八两宫者，及奇寄宫之说也，此乃得诀后，覆验古坟所得者，与旧说微有不同，其年月日时，又为用中之用，一层一层的用将来，非浅躁者所能窥测。 
二十七问曰：理气既已为用，何以年月日时，又有用中之用？ 
答：当令之运，二十年，一小迁移，六十年，一大更换百八十年，周而复始，而一年又有一年之运，一月又有一月之运，如断坟地，何年出科甲之法，须看二十年大运，与每年每月之运，文昌魁星，能否会山向砂水之上，当在某房发科发甲，生气旺气，能否会山向砂水之上，当主某房添丁益，可预知，亦可预作也。又以年三白，与月三白，所临之方，安床开门，可以催丁，以运之生旺，与年月之生旺，合移居改灶，可以去病招财，均有奇验。 
二十八问曰：理气既有长短，将毋限满即便败绝？ 
答：地有南北之异，其绝与不绝，亦有异，如南省山龙，一山只扦一穴，倘龙水运败，则竟败矣，若另葬一得运之地，则又转败为兴矣，如北省平阳龙，穴情宽大附葬多棺，倘正穴龙水交败运，其附葬于左右者，其穴内所受龙水之气，移步换形，与正穴之龙水，亦有异，其兴其败，当于此中推测，不得拘泥。 
二十九问曰：每见北省富室多悠久，南省人，富不五代，当于何处决其异同？ 
答：是不难，北省地平旷，按昭穆可葬多棺，得一吉地，故数代富贵，或房同时富贵，南省山龙，结穴于窝钳乳突，其小者，仅可容棺，稍偏，必侵界水，势必一代之后，另扦一穴，得地则可，否必败矣，故南不如北，地势使然，理气原无别也。 
三十问曰：昔人有言，葬得吉地之后，所生之人方是贵人，若已生之人，后得地者，与伊无涉，其言是非？ 
答：得吉地，生贵人，其言甚是，若人已生而得地，不能与伊无涉，余前所云：地能催富贵丁寿者，正催已生之人也，岂可云与伊无涉，试看人当正盛之时，必心葬凶地，其人立见败绝，岂非明效耶。 
三十一问曰：吾子之形势，必用理气之对待，然则子龙必用午水，干龙必用巽水矣？ 
答：不能如是拘泥，所谓对待者，用法中秘妙，难以显言，但子山午向，既以子为山，则山必有化生脑，既以午为向，则向必有小明堂，此穴内之对待也。穴后有主山父母山，则穴前有中明堂、外明堂，所以宝照经云：安坟最要看中阳，宽抱明堂水聚囊；出峡结成玄字样，朝来鸶凤舞呈祥；外阳起眼人皆见，乙字湾身玉带长；更有内阳坐穴法，神机出处觅仙方。是言形，兼言气；是言水，兼言山，俗人不知，遂谓元空只是水法。 
三十二问曰：主山端正，龙虎均齐，水出当面，是真对待，倘有龙来作案，虎来作案，水必有到左到右之别，其对待当何如？ 
答：善哉问，任他到左到右，而结穴处，后必有脉有脑，前必有微茫水小明堂，先于此处认定真对待，至于到左到右，乃本宫之内水口，察其理气，合得何元何运，运吉则吉，运凶则凶，在左属长房，在右属小房。 
俗人每谓有龙则长房发，有虎则小房发，殊不知吉水在左，虽无龙而长亦发，吉水在右，虽无虎而小亦兴，凶水亦然，曾见人子须知，书内有一图云，有龙无虎，大江在右，小房大发，渠无以自解，忽悟云，水缠即是山缠，自以为奇，殊不知山阴也，水阳也，以水为山，将阳作阴，呼男代女，岂不令人笑煞。 
三十三问曰：南省山龙，多系龙虎作岸，或近山远山，来作朝岸；北地平阳，四望空廓，有一水横过，略一湾曲，即就湾曲处而立穴者，或一水直流，旁有一水插入，即就其合入处而立穴者。 
或水横过，左有一水插入，右有一插入，中间一块方平如几，即就其中而立穴者，既无化生脑，又无小明堂，到此地位，毫无把握，当如何安置对待理气？ 
答：一水横流，谓之静，略一湾曲，谓之动，水虽直流，谓之静，有水插入，即谓之动，阴静阳动，静则死而无用，动则生而有用，形既动矣，气即随之，察其属何卦，属何元运，乘其生旺而扦之，无不利者，内中自有一个对待，在人见其不似山龙之易寻，只见其依水点穴，故谓蒋公元空，是看平阳水龙之法，殊不知其同一理也，且元空自古有之，非蒋公所创造，乃自蒋公标而出之，世之谤元空者，竞直指蒋公，殊可笑也。 
三十四问：平阳之内外水口，当如何看法？ 
答：于贴身处有三叉交合，即以三叉交合，为内水口，自穴上看其来水初见之处，与去水不见之处，为外水口，《天元五歌》，所谓『去来二口死生门。』是也，至于水从前过，有停蓄，有转折，或岸有崩缺之处，皆谓之动，俱主人之祸福，穴上不见者不论。 
三十五门问曰：水既横过，又有去来二口，焉能尽合元运？ 
答：有尽合者，则房房皆利，其边合边不合者，则房分中有利有不利，然气运有往来，故有彼此互为兴废之不同。 
三十六问曰：房分公位之说，各有不同，张九仪云：孟在左，仲在向，季在右，四在孟仲之间，五在坐山，六在仲季之间，若七子八子，则何处安顿矣。 
透地灵又云：左砂属长，右砂自右肩为二，往下数去，至砂尖为止，不够多少，皆在右砂，三合家以长生为长房，一顺轮排，或以孟左季右之法，诸家之说不一，究应如何为是？ 
答：余初亦用此考验多次，均不合法，惟孟左仲向季右之说尚是，若四子五子与十子者，均无定准，不得已，随地考核，久乃透彻。 
盖从左往右排去，不拘多少房分，各占一位，仅一房者，四面均归之；两房者，一居左，一居右，三房者，则孟左，仲向，季右，如九仪之言；七房者，左为长，往右排为二为三，其第四房，正在向上，复往右排为五为六，其第七房，居右之末，如有九房，则长居首，九居末，其第五房，正在向上，若有十房，则五在向之左，六在向之右，屡试不爽。 
又从覆验中考得者，如其人未葬时，或长房已死，则葬坟之后，次子居长，如长房位上有吉凶，则代长当之，如有多子，已死数人，即以葬坟之日，照现存几子，孰为长，孰为仲季，按公位排算，此皆古书所无者，今特指日，亦当以真气断之，始验，若以三合辅星等法胡猜，仍是百无一验。 
三十七问曰：士大夫家，以读书求名为重，将葬亲大事，付于术士之手，今聆吾子所言，纯以周易为主，然则地理非小数也。 
答：《周易》包罗万象，大者不外乎天地人三才而已，通天文者，可以知四时代谢，水旱灾祥，以养生；明地理者，可以知九运往来，趋吉避凶，以立命，人能为贞吉之君子，勿为悔吝之小人，以与天地参。 
孟子曰：惟送死，可以当大事，谁谓地理为小数耶，彼术士既无真实学问，不能不苟悦取容，望门求售，无怪乎富豪役之如同厮仆，道以人卑，故以末流小数视之。 
三十八问曰：天文地理人事，即此地理以配三才乎？ 
答：何尝不是，大龙大干，到头处，形止气蓄，钟灵毓秀，以诞帝王圣贤，大江大河，回合处，建都设邑，控制八方，以居君国卿相，得其气运，则国泰民安，失其气运，则时衰世乱，人但知万事皆由天定，孰知地理亦有主持乎；迁豳卜洛，晋绛楚郢，国之兴废因之，若山川险阻，战守所凭，土壤瘠肥，农桑所持，乃孟子所谓地利，非地理也。 
三十九问曰：地理所关者祸福，世人遂因求福而后谋地，至有道学先生，力矫其弊，遇地即葬，可以为世法否？ 
答：坟犹树根也，人犹枝叶也，有地脉处，则根肥叶茂，无地脉处，则树瘦枝枯，若以安祖宗之骨为念，则可，若以邀己身之福为心，则不可避风、避水，干暖之地，则可，若故欲矫俗随意，从省埋葬，则不可，如程邵朱蔡，非大贤耶，而于葬事其难其慎，亦不过欲安先人之灵，尽其心焉已尔。 
四十问曰：南方有高山、大垄、平岗，北方有平原、平阳，水乡有平洋，而高山大垄平原，居高临下，则多干流，平冈坦缓，则多水绕，平阳宽，则以沟以路为用，平洋低，则就水立局，其理气异同？ 
答：高山大垄，平冈平原，不过有高峻平坦之异，而开幛过峡，成局结穴，朝案护砂，俱是一样看法，有水无水，是一样用法，俗眼不知，每以穴高水低为嫌者，谬也平洋之地，行龙处，虽不见有龙，而两水相夹，中即是龙结穴处，不见有砂，而水湾即有砂湾，砂遶纔有水遶，所谓两山之间必有水，两水之间必有山，正是谓此。 
若山垄冈原，何用说耶，其平阳以路为用者，路必深至数尺，浅者亦必尺余，依形就气而用之，一样发福，倘深不满尺，即或用之，亦无效验，所以然者，行龙结穴，乃阴气所凝之处，溪涧沟路，乃阳气所行之处，阴逢阳界即止，山环水绕，即是阴阳交媾，天地钟灵毓秀之区，山垄、岗原、平阳、平洋，都无二致，虽举天下之地，不能出此围范。 
四十一问曰：理气纯以九运为主，又以年月日时为用，为克应之期，其八千四维十二支，将无用耶？ 
答：伏羲画卦，只有八卦，其十二支，亦上应天之舍次，古人制造罗经，分析八方，为三八二十四字，子午卯酉所占之位，即坎离震兑之宫，子坎同是水，卯震同是木，酉兑同是金，故用子午卯酉，不必更言坎离震兑也。 
乾坤艮巽，正当十二支之隙，又是本卦正位，不必更假名字，其子午卯酉，左右隙处，以壬癸属水，故附于坎宫；以甲乙属木，故附于震宫；以 
丙丁属火，故附于离宫；以庚辛属金，故附于兑宫，原属一体同气之义，甚属显然。 
然人从而穿凿，甲不为木，而纳于干金，乙不为木，而纳于坤土，如此等类，使五行各失其性，甚至甲或附于寅，而为寅午成局，或附于卯，而为亥卯未局，以至有乙丙交而趋戌，辛壬会而聚辰，土牛纳庚丁之气，金羊收癸甲之灵，生旺墓库，左旋右旋，令学者至死不悟，其实所系者，全在乎元运，与太岁所缠之宫主之。 
如一白坎当令，即地支之子，逢太岁在申子辰午四年应之，子年为填实，午年为冲动，申辰为催合，吉则应吉，凶则应凶，如犯一支，则四年应之；犯二支，八年应之；犯三支，则十二年中，无休歇矣。 
独乾坤艮巽四宫之内，皆得老友两位，冲合填实当有八年，遇吉砂吉水，太岁值年，世人见其发之速而且久，莫知其所以然，遂呼曰：乾坤艮巽号御街，四大尊神在内排，不问气运之得失，故乱用之，一遇凶祸，又呼乾坤艮巽为杀人黄泉矣。 
四十二问曰：大运六十年，小运二十年，何以一白有百六十年，二黑有百四十年，三碧有百二十年之说？ 
答：一白与九紫相对，必九紫当运，则一白之地方败，如上元甲子甲戌二十年，一白正当运，大发，至二黑三碧运内，则一向尚余气，故仍发，至四、五、六、七、八运内，运虽过亦无凶，故云百六十年。 
若甲申甲午二十年，二黑主运固发，在一白运内，同是上元，已可用之，二与八相对交，八白管运即败，故云百四十年；若甲辰甲寅二十年，三碧主运，交一白运，已可用之，至本运大发，三与七相对，交七赤管运，三碧始败，故云百二十年，中下二元之地，皆仿此，总之上元六十年，三运之地，皆可用，必至本运而后发耳，中下两元之地，用法同此。 
四十三问曰：巽干于中元运内，何以各五十年？ 
答：各卦本运只二十年，惟中五运二十年，前甲申十年属之巽，三碧运内，四绿之地已可用，故有五十年，后甲午十年属之干，七赤运内，六白之地，尚有余气，故亦有五十年，然一白九紫两运之内，四绿六白之地，亦各有二十年旺运，用得者大发，用错者大败，此一说，惟李师知之，余考验之，信然。 
四十四问曰：五行一诀非真术，城门一诀最为良，何所指？ 
答：即穴后入首束气之处，与穴前放水出口之处也，乃形势兼理气而言，对待元运，皆任于此，吉凶祸福之柄，亦无不在此。 
四十五问：天机妙诀本不同，八卦只有一卦通，如何谓之一卦通？ 
答：本是说得明明白白，被后人越解越错，竟有说是以此一卦，去通那八卦，以至愈迷愈谬，尽为理气言也，所谓一卦通者，乃是当运之一卦，用之最吉，谓之通。言八卦不能皆通也，即余前篇所云，某卦之当运二十年，是也。 
四十六问：何谓合得天心造化工？ 
答：世人但以点穴处横直度量，十字相交为天心，又以明堂水聚为天心，是形势之天心，非理气之天心也。理气之天心，乃某元某运管事，则某元某运，即是真天心。识得天心，以此察人间祸福，用此趋吉避凶，夺天命，改造化，全系乎此。即以此运入中，按阴阳顺逆飞吊，所谓颠颠倒者，所谓星辰流转要相逢者，又用中之用，不经口授，乌能知之。 
四十七问曰：凡结地之处，或数十里而结一穴，或十数里而结一穴，或三五里而结数穴者，不等，究之遍地皆人，所葬，不尽得穴，小康者有之，自给者有之，亦不皆绝，子孙相继，间有繁衍者，地之力耶？运之力耶？ 
答：其地虽不得穴，亦必地势高燥平稳，无凶砂恶水冲射，即能自给，有得运低小，砂水顾照，即可小康，而子孙繁衍矣，然亦当以人事参之，倘其人庸懦，纵有吉砂旺水荫坟，亦只平平，倘其人勤能，但无凶砂恶水浸坟，亦足自立，此以天时、地理、人事，参合之妙，千百中不爽毫发。 
四十八问曰：继父之坟，能发承祧之子乎？ 
答：何独不然，试观人家不利女丁者，或产难，或淫奔，不特其女应之，即其媳亦应之，虽庵剎、寺院、僧道之坟，尚能荫其招养之徒，岂有继父不能荫承祧之子孙耶，但媳之吉凶，母家与夫家参看，而承祧子之吉凶，亦当本生与过继者同看，俱关系两家故也。 
四十九问曰：今人皆欲谋大地，甚至谋得极不堪之地，转不若不求大地，得一干暖之地，无凶砂恶水冲射，用之好否？ 
答：较之胡求大地而得祸者，亦不失为中策，但贫人得之，仍如是贫，富人得之，仍如是富，地稍有一分好处，则富者必加一分富，贫者必减一分贫，倘地有一分坏处，亦然，勿作妄想，但求安亲，劝得痴人醒，亦是无量功德。 
五十问曰：北省人死，即殡即葬，南省人死，厝棺不葬，甚至停留数代，积累十余棺，以待图谋风水，所厝不吉，遂愈久愈贫，至不能葬，或夭绝无人，固毋论矣，间或有力者，一举而葬数代之坟，其吉凶当如何断？ 
答：只看其现在之人，近身父母之坟，与远祖之坟，同吉，作吉断，同凶，作凶断，若远坟吉近坟凶，仍作凶断，远坟凶，近坟吉，仍作吉断，近者最要故也。 
五十一问曰：越是富贵人，越喜厝棺不葬，彼意谓得力于远坟，姑厝新棺，或在野或在家，何如？ 
答：毋论远近，只看头上一棺，不拘坟厝，最为紧要，如父母在，即看祖父母之停葬处，祖在则看曾祖之停葬处，依运断之，虽停棺在家，亦与坟厝同，察其祸福，如掌上观纹，世人每以近棺未葬，有吉有凶，尽归之远坟，岂不大错。 
五十二问曰：尝见淮水以北，有筑围墙以葬坟者，其法何如？ 
答：余亦曾见之，惜乎彼所用者，俱是三合辅星之法，若依元空理气用之，其力亦不减于真结，此平阳权宜之计，如水乡平洋，亦可用之，盖平阳平洋，无砂绕护，四望无收，择得高燥宽敝之地，立穴于中，去坟四五丈，筑墙齐肩，四面围之，隔却凶砂恶水，令坟上不见，开门于元运当令之方，照水口城门之例，亦能发福不替。 
五十三问曰：坟地既可筑图，则建楼阁屋宇，以当护砂，挖池塘沟渠，以为界水，亦有效耶？ 
答：尝见人家阴阳二宅之傍，别家改造屋宇，穿浚沟渠，而此家败者，忽然而兴，盛者忽然而衰，非职是之故欤，彼既有关乎祸福，则依运而造者，正所夺天命，改造他也。若于四邻之坟宅无碍则可，倘有碍于四邻坟宅，恐伤天理，切不可为， 
五十四问曰：据宅法举隅所云，天心一卦，四十八局，门宅层间，内外六事，条分缕晰，备极详明，吾子尚以仅知阳宅少之，然则阴阳二宅，用法不同？ 
答：阳宅重局不重龙，重门不重山，其起卦挨星之法，最重是向，移门改路，只在土木之工，转换之际，气因门路而入，吉凶随之，若阴宅山法，先在寻龙点穴，然后立向消水，纯是天成，一些差池，断送人全家性命。彼朱旭轮，乃无锡人，与章仲山同里，又先后俱是道光年间人，且是诀非传不会，虽蒋公尚称其师为无极子，彼二人著书，不言其师为谁氏，已属忘本之人。 
广陵人曾向余言章仲山游维扬，巨族争延之，徒手得谢礼万余金，不曾与人葬得好坟，乃熟于理气，而昧于形势者也，是以因章而疑朱，恐其仅知挨星之法，而昧于形势耳。 
五十五问曰：天玉经云『干山干向水流干，干峰出状元，坤山坤向水流坤，富贵永无贫，午山午向午朝堂，大将值边疆，卯山卯向卯源水。』富贵石崇比，诸解不一，虽蒋公亦未切实指明？ 
答：此是说形势，说方位，而暗言理气，秘妙于形势方位中也，至于状元大将，亦不能拘泥，但干为八卦之首，又其方为天门，遇龙穴砂水，极真极美之地，得元运，又有文魁二星会合，自然出状元，倘稍有不的，亦可出科甲，不能抡元也。 
但干山干向水流干，干峰出状元，其干字上，当下一或字，或干山，或干向，或干水，或干峰，必遇文魁二星，会合之年月始然，否则富贵而已，其余七山，皆是如此，不仅干山、午山、卯山、坤山四卦已也，但峰秀水曲者贵，峰肥水大者富，出人物俊秀浑厚，亦在此上分。 
余曾见直隶蔚州，李氏葬地，当出文状元，其家习武，竟中武状元，可见习染使然，地亦无如之何矣。 
曾见人家藏伪造之元空，珍为秘本，其解干山干向水流干，元后天干上来龙，为干山，朝先天干，为干向，身坐后天之坎，以先天坎上之水，为干水，或用飞吊挨排，由坐山挨起，由向上挨起，由来水挨起，由水口挨起，自干所治之方，为干山干向水流干，种种谬语，以乱真传，殊可惜也。 
五十六问曰：南北各省，竟有荒陋州县，从古迄今，不能出一伟人，亦不出一科第，何其凋敝一至于此？ 
答：大凡名都巨邑，所占者，皆风水之区，一要城池得地，二要宫署合宜，三要文庙合武，四要书院培养英才，五要土著人士立志向学，再有醇儒指教，自然人文蔚起矣，不然，既不向学，又无指教，科第功名，焉能从天而降耶，如余所谓龙穴砂水，文魁会合之处，岂百里之邑，竟绝无一有，有是理，有是事乎？ 
如近世河间人，多阉宦，石埭，多衣工，抚州人，多书客，溧水人，多药商，曹州人，多响马，南阳颖州寿春，多掖刀捻匪之类，盖由比屋邻居，见闻如是，所行为竟如是矣，岂有天成山水，专出宦者、衣工、书客、药商、响马、掖刀、捻匪之地者耶、朱博短衣，齐变楚俗，其教化原在人也。 
五十七问曰：世有龙穴砂水，并无暇疵之地，不惟不发，甚至败绝，是何以故？ 
答：此即是不明三元理气，尽据形势之美好，不待合元运之时，而即迁葬，吉气未到，凶煞先来，故败绝相寻，遑云发福。彼世之舍理气而专言形势者，可不惧哉。 
五十八问：坟地以元运判兴废，已凿凿有据，在未葬之时，尚可趋避，设若已葬得运之地，忽交失运时，将举其坟尽迁之耶，何以未见古人有是事者，不特不见有是事，且有自上元发至下元而不败者，是何以故？ 
答：理自在，但人不知耳。如今日我明明指出得运失运之效如足，世固无改迁之理，而彼自得运至失运之时而败，亦不过懵懂受之而已，初未尝幸免也。亦有三元不败者，并非上元一坟能管至下元，盖百余年间，人非一代，必有新坟 ，乃上元有上元之老坟，至中元，又遇中元之吉坟，即至下元，又接葬下元之新坟，所以能如是悠久，此非积善之家，有大福德之人不能。 
五十九问曰：世有古仙师钳记之说，预定大地，将如何发逹，并未言当在何运发？ 
答：钳记之说，间亦有之，彼不运据龙穴砂水之美好而言，固未尝言元运，亦未尝言不须元运，且元运之名，古师隐而不宣，自大鸿氏出，虑伪术之混淆，贻害世人，故将元运特长而出之，原属一片婆心，俗子既不能窥其堂奥，遂以为骇见骇闻。 
又有一种，慕其名，不得其传，自创一解，惑世误人，致令谤元空者纷起，从此元空一道，又复难明真伪，殆天不欲斯人尽闻妙道，而生此种种魔障于世间耶。 
六十问曰：钳记之说，果可信否？ 
答：有可信，有不可信，其可信者，古仙师游踪所致，见有美地，未遇可葬之人，特留钳记，以待将来有德者，其不可信者，乃俗师受贿巿奸，假托钳记，以行诈欺愚，且古师钳记最著者，莫如郭景纯、刘伯温，皆抱负王佐之才，杨筠松、赖布衣，皆高蹈隐逸之士，旁通杂术，偶一为之，非若近世术士，专挟南车，游说富豪之门，惟知哄骗衣食者，捏造钳记，饰绘图形，不如此，惑人不动也，何必钳记。 
六十一问曰：青阳桂丹崖，讳超万者，精三元，昔未第时，居京寓，必改易其门路，后由两榜即用，其居室每月必迁移，竟以观察在闽，秉臬权藩终？ 
答：余初入都，即知其名，惜未见其人，而测其所行所为，必其坟已得地，彼又以挨星法，施之阳宅耳，其改易门路以求中者，即前所云，取文魁二星会合之处也，其每月迁移居室者，是取生旺之气，以趋吉避离也，又闻其建造宗祠之后，侄中武举，子点庶常，殆亦深明明体用作法，方能如是。 
六十二问曰：千里寻龙，到头一穴，而各书或云过峡高，则穴结高处过峡低，则穴结低处，或云岸山高，则穴高，岸山低，则穴低，或云看龙虎二砂，以定穴之上下，或云以卦九星五行，以定金之浅深者，究竟如何点穴法？ 
答：从峡山上定穴者，乃术士恶习，夸张其辞，于步龙时，预决穴之高低，即至到头，勉强牵就，此等之人，余屡见之，以岸山定高低者，恐其高压，故岸高则高点，岸低则低点，若岸山远，虽高何嫌，以龙虎定穴者，倘本身无龙虎，将如之何，至以八卦、九星、五行定穴者，更属迷谬。 
盖地脉生动，比之如龙者，特因其起伏摆折而云，试看来龙祖山粗雄，跌峡一次，则山渐秀嫩，愈跌俞佳，即至结穴，山形土色全异，而灵气聚矣，如无跌断，必左右摆折，遇摆折处，必分枝开帐，以泄憋气，大则为兼葭枝，小则为水木芦鞭之类，即至结穴，砂缠水聚，而生气凝矣，如是乎窝钳乳突之形成，浮沉高低之法定。 
若是小小窝钳乳突，是为少阴少阳，即在其上点穴，本无疑义，倘窝钳宽大，是为老阳，老阳不可用，须于老阳中觅少阴，又当于窝钳中求乳突，即为少阴，倘乳突肥人，是为老阴，老阴不可用，须于老阴中觅少阳，又当于乳突上求窝钳，即为少阳，若大窝钳中无乳突，大乳突上无窝钳，又有求晕之法。 
窝钳之晕，如人心坎中跳起处，略有一点高影，是一阴初动，似有似无，便是穴晕，乳突之晕，如小儿颂门上吸动处，略有一点低靥，是一阳初动，若隐若现，便是穴晕，立穴于此，自然水朝砂应，龙绕虎驯，其巧妙处，暗合天机，俗师动云寻龙点穴，岂易言哉，岂易言哉。 
六十三问曰：山岗寻龙点穴之法，尚可习见习闻，其平阳平洋，寻龙点穴之法，仅见《水龙经》，具其图形，究未显言其所以然点穴理气之法。 
答：大江以北，东至齐，西至秦，北抵幽燕，平阳居十六七，平原居十之二三，高山大陇，仅十之一二，而葬山者，甚属寥寥，不从事于平阳平原之地，然北人俗厚质朴，业青鸟者无几，盖不善作欺人之事，不似南人诬罔诡谲，竞挟南针，自称妙手者之多也，至其寻龙点穴，亦无真知卓见，大约依局定穴者居多，其得穴与不得穴，发与不发，亦在人幸不幸耳。 
余与李师游，其看平阳之法，于绵渺一片之处，细察地气之隐隐隆隆，如人肉上之筋，皮中之脉，若有若无，高一寸为山，低一寸为水也，有帐盖也，有迎送也，有过峡也，有人首至结穴处，或以水，或以路，或以低浅之地，缠绕交护，龙穴砂水，样样俱全，其穴形亦分窝钳乳突，窝大窝小，求突求晕，一与看山法同，总要乘得元运生旺而用之，其发可翘足而待。 
至若平原，在原下望之，如同高山，及在原上，则低平如掌，一望无际，与平阳无二，其结穴处，有在原边者，有在原角者，有在原尽头者，有在原之中者，若在边者，则下临崖岸，彷佛大江大湖之傍，必左右有沟渠插入交汇。 
即在其交汇气聚之处立穴，其在角者，彷佛大小转湾处，形象圆净，理气清纯，即在其圆净清纯处立穴，其在尽头者，则原势渐低，亦有枝脚作龙虎拱卫，与高山大陇，干流结穴相类，其在原之中者，四望不见边岸，有沟渠，则就沟渠，有路水，则就路水，其认脉审穴，仍与平阳同，此皆从来无人细辨者。 
六十四问曰：江浙尽属平洋，六朝以后，代出名流，而看平洋之法，可得闻欤？ 
答：平洋遍地水田，皆人力潴蓄者耳，当其未开田以前，亦与平阳同一类也，今虽已改地为田，其有龙有砂处，田必高，其界水处，田必低，过峡处，田必低窄，开帐处，田必横宽，其结穴处，高田为砂，抱护于外，低田为水环绕于内，结穴之田，高不过砂，低不侵水，相度形势，或深葬，或浅埋，或培土结盘，以迎生旺之气运，作用之妙，存乎其人，亦必积善有德之家，乃肯为之施力耳。 
六十五问：人咸谓玄空之学，只重理气，不重形势，今闻子言。，重形势，莫精于玄空者矣，何以习三合者，诋之不遗余力？ 
答：是有故焉，玄空之学，可以挽回造化，必择人而授，必择人而用，则术者不得其门而入，不得不挟三合以求食，遂以诋毁玄空为能事，俗人无知，助之诽谤，而元空家怀不世之秘诀，方晦迹韬光，以避世俗纠缠，无心与之分辩，亦不屑与之分辩。彼皆自作自受者，盖天也命也。 
六十六问曰：高山大陇，平原平阳，认龙点穴，既如此其重且的，宜乎古今名师扞葬，皆当在大干、大枝，特结之处立穴，乃考之殊不尽然，其旁城借局，牵就用事者甚多。 
答：是亦有说，或正龙正穴，当未可用之时，用之恐致祸，不如就其偏侧可用者，用之以邀福，或其葬家德行浅薄，不欲逆天以行事，姑以其次者应之，盖以年代人事，细询之自见。 
六十七问曰：元空之术，不云可以此行善积德，何以又有不轻为人施用之言，岂不自相矛盾？ 
答：所谓行善积德者，乃遇人家丁稀寿促，宗嗣垂绝者，为之扦一丁寿之地，遇人品学优长，而贫困不售者，为之扞一富贵之地，遇人世代仁厚，又逢大地，理应指示，或其人世无大恶，身遭奇殃为之转移，化否为泰，只要其人敬信，不取谢金，是谓之行善积德，倘其人挟富挟贵，阴隙全无，希望非常福分，以利为饵，远近奔趋，若此等人，决不轻为施用。余亲见李师为一亲王看生茔，微嫌地狭，王问其奴曰：『傍是何人地？』奴曰：『民地也。』王曰：『可将我之界移过去。』李师怒曰：『何不以价买，而夺民之生产乎？』怫然登车而归，王踵至寓谢过，李师却聘不顾，星夜命驾回里，元空门中，专以救人济世为念，视王候与乞丐，均人也，岂在富贵贫贱上分向背耶。 
六十八问曰：旧坟旧宅，改向改门，可以转祸为福否？ 
答：阳宅能，阴地不能，阳宅以门路通阳气出入，故门路在衰败之方不吉，可移就旺运之方，则化凶为吉矣，至若阴地，以水口为门，以元辰水为路者也，若土冢之上，立碑为向，非门非路，可通出入，仅将其碑改立一向，焉能转移祸福，此皆鄙陋俗师，希图谢礼，登人之山，即令其改碑换向，人人之宅，即使之搭灶修方，千人一辙，无不皆然，揆诸其心，原属为己，非为人也，而阴地之可以更改者，惟平阳以路为水，或小小沟渠立局，可以改就旺方，如阳宅之改门改路。 
盖阳宅之门，即水口也，路即水气也，平阳之改水口沟渠，与阳宅同，或四围置墙安门，迎生就旺，亦是此意，若系山垄岗原，砂缠水绕，高低显然，天地生定，无可改移，岂扭转一碑，即能免殃造福耶，喜为是说者，皆三合洪范拨砂辅星之流，以二十四向为主，改一向，则满盘之生旺死绝全变，请以理度之，岂有一片石碑，能使龙穴砂水，天地之气，随之为吉凶乎，不待深究，而可知其罔也。 
六十九问：昨同游三处，坐向砂水皆同，何以一处指其发富绥，而败亦迟。一处指其应富豪，而于孙不孝。一处指其主富贵，而闺门不洁，退而询之，皆然，是从何处分判？ 
答：即从形势理气上分判，其发缓败迟老，来然懒坦，向中又是干流。(按，向首虽合旺水，若不见水光者，不论是干流，或是低空，俱主发缓而财小，同时缓龙缓接，虽合丁星到坐山，而添丁亦迟。)其富豪而不孝者，来然粗雄，向中又见反水(玄空向星挨利向首，不论水之来去皆主发财，大水大发，小水小发，惟水反无情者，主不孝，及寡倩。)其富贵而闺门不洁者，来龙有峡有帐，向水又见之玄，独于然虎之内，皆是冲田，左手辰巽上有水塘一口，右手酉辛上有一水塘一口，乃外局美，而又得运，内水杂，而又失运，以至有此。(按：此三穴必系二黑运所葬之壬山丙向，合七星打劫，向首有水者皆发，惟酉辛方挨得风火家人，纯是阴星，该方有水塘一口，又属失元之水，当主妇女淫乱。)三合家，只知生旺墓库，看水来去，岂知有败运之水在内，为害匪细，倘是合运之水，当作吉断矣，举世懵懵，乌足以语。 
七十问曰：据谈阴地者，则以干旋造化，全在阴地，而不管阳宅，其谈阳宅者，则以挽回天心，全仗阳宅，而不顾阴地，以二者较之，孰为重轻？ 
答：阴宅犹树之土壤也，阳宅，犹树之雨露也，若植根肥壤，纵雨露愆期，莫枝叶暂时憔悴，终久滋荣，乃阴地佳，阳宅否者是也，若植根瘠区，纵雨露调匀，其枝叶暂时繁华，终必枯槁，乃阳宅佳，阴地否者是也，如此譬之，最为至当，细考二者之力，阴地当居十之七八，阳宅当居十之二三而已。 
七十一问曰：阳宅书中有云，人家子孙不旺者，迁其父母之床，其子孙即旺，有验与否？ 
答：所云者，老八宅之法，迁其父母之床，于生气延年，天医之方耳，不能十分效验，余元空术中，亦有是用法，盖床乃生人八尺之穴，二六时中，有六时坐卧其上，死骨之冢，尚可荫其后人，活亲之床，岂不能荫其子息，余曾识为两人催，入泮甚准。 
七十二问曰：挨星之法，既少真传，如是乎，三合家，有三匝贪狼之挨星，有辅星游年翻卦之挨星，元空家，又有各种之挨星，独范宜宾之挨星图，风水一书中遵之，地理录要中收之，地理三字经，极赞之，然则挨星图，近乎真耶？ 
答：是则是，非则非，焉有似是而非，近乎真之理，徒足以乱真耳，其所分者，子什卯酉，乾坤艮巽入天元，寅申巳亥，乙辛丁癸八人元，辰戌丑未，甲庚壬丙入八地元，从山挨一局，从向挨一局，共成四十八局，将贪、巨、绿、文、武、破、辅、弼，挨加天元之八方，地元之八方，人元之八方，以廉贞入中，惟有八星左旋右旋，以贪巨武为三吉，挨加于砂水之上，倘有如是地，即如是挨，此法与生旺墓库，游年翻卦死板格局，有何分别。 
真正挨星诀法，虽钦定协纪辨方中，亦仅存三元九星之文，不得所用诀，附刻存之，以备参考，以国家之旁求博采，亦只与之以文，不语之以诀，足见前贤之秘，一至于此。 
七十三问：蒋公罗盘，四正卦，每卦两阴一阳，四隅卦，两阳一阴，蒋公立法如此，范氏阳顺阴逆，依法挨加，其错在何处？ 
答:蒋公所谓阳顺阴逆者，谓各宫阴阳，当是如此，以此为法，非死定在本位者。如二黑运内，二黑入中，一白在巽，则辰巽已三向，要用一白壬子癸之阴阳，不用辰巽巳之阴阳。三碧在干，则戌干亥三向，要用三碧甲卯乙之阴阳，不用戌干亥之阴阳。八宫九运，皆是如此运用，元妙无穷，兹特举天心正运，下卦起星之大纲，若误信伪术，此处一错，则满盘皆错矣。 
七十四问:罗经有中缝正三针，今蒋法只用正针，其中缝二针，竟无用耶？ 
答：余昔曾学三合，读罗经解，研究三针作用，历试之皆不及三元之验，虽三 合有正针偏东三分之说，而缝针向西，又不在三分之上，西洋士圭测影，亦有 正针偏东之说，其缝针既不合正位，且用之无验。蒋公用正针，试之既灵，一 依正针为是。至于中针，益偏往东，更属不经，毋庸置议，正针之源，始自黄 帝周公，中缝两针，托名杨赖，以之惊愚则可，施之于用，则误人多矣。 
七十五问：赖公二十八宿拨砂法，铅弹子穿透真传，张九仪专成一家之言，极夸其神奇，痛诋玄空为无用，其拨砂法，果有验否？ 
答:余昔亦学之，及乎既明玄空之后，考窍之，终是合得玄空之旺砂则吉，不合者不验。而其中最不经者，莫过于日月之八宿，凡二十八宿，周布于罗盘之四方，每方七宿，以木金土日月火水七政配之。按天文书，日月自有日月之本性，张九仪以房虚昂星四日宿为火，既属牵强，月则与水同类者，心危毕张四月宿，亦指之为火，遂谓火星当有十二宿，用之最利，彼特不自知其谬误，而极诋玄空，多见其不知自量也。 
七十六问：俗称黄泉水法云『八个黄泉能救人，八个黄泉能杀人。』其能救人杀人，莫非即是元空？ 
答：玄空诚能救人杀人，却非是黄泉。其《黄泉歌》云：『庚丁坤位是黄泉，乙丙须防巽水先，甲癸向中忧见艮，辛壬水路怕当干。』不过庚丁向不宜见坤水，乙丙向不宜见巽水，甲癸向不宜见艮水，辛壬向不宜见干水而已。使见之而吉，则呼为救人黄泉，见之而凶则指为杀人黄泉，全属反复无凭之言。又有解作，来水为杀人黄泉，去水为救人黄泉，纯是胡猜乱摸而已。若依玄空，只取天地生就之形势，往来消长之气运，立向消水，不问其为黄泉也。 
七十七问：乾坤艮巽四黄泉，既不足为凭，又有乾坤艮巽四御街，亦不足为据，则元空之可凭可据者，何在？ 
答：即以庚丁坤位是黄泉而论，庚在七宫，可在九宫，坤乃二宫，若作庚向，使向中之水，兼见坤流，是由七兼二也，作丁向，使向中之水，兼见坤流，是以九兼二也，依元空论之，论非一元，谓之驳杂不纯，再交离运焉得不败，焉得不杀人。 
若庚丁向水，专在坤宫，左不兼丁，右不兼庚，清纯不杂，再交吉运，焉得不兴，焉得不救人，若坤向见庚丁水，亦如此，所以谓之御街，乃水法清纯，又乘吉运故也，倘乘离运，一样为祸，其犯驳杂者，乃七九得运，二宫失运之时，即至二宫得运，七九为失运之时，永无全吉之日，彼不知所以然，遂呼为杀人黄泉而已。 
七十八问：古今帝王无数，焉得如许天子地以葬之？ 
答：葬天子者，非天子地也，如世冑创业之家，其起初必是一大富贵之地，可自白衣而致卿相，以后有一平稳之地，即可保其一代富贵，帝王之地亦然，必其头一代帝王之祖若父，葬于正干正穴，真帝王地，生得帝王，开基建国以后，但得龙真穴的之地，含元合运，自然四海升平，万方底定矣。 
古今来，惟中干龙，所出帝王，能混一宇内，中干龙，昔连泰岱，今隔黄河，南干龙，则割据及草窃而已，虽建国亦不能久，史鉴具在，可为证也。 
七十九问：平民地有吉凶，关乎一家，帝王地有吉凶，关乎天下，使处扰乱之时，平民地将无权耶？ 
答：不然，当贼冠纵横之际，其地吉者，虽频遭劫掠，终能获全，其地凶者，虽远避他乡，不遇杀戮，亦入死囚，此亲目所击之事，非徒托空言欺人者，彼言地理者，曾有留心考验，如是者耶。 
八十问：阴阳二家之言，既如是矣，至临事之时，无不慎重选择，谓选择稍差，能使阴阳二宅，转吉成凶，减其福力，其擅选择之长者，夸大其辞，真谓选择之法，只须动土修方，可使凶地凶宅，立致吉祥，倘三家之言并行，将何所适从？ 
答：阳宅之力，不敌阴地之半，于第七十问，已详言之，而选择又其末焉者矣，其大略，避却太岁三煞、岁月时之空破，与化命祭主之刑冲、克害足矣。 
至若七政四余选法，分恩用仇难，以为扶助趋避，杨公《造命歌》，备言其旨，而远省僻县，台历难致，精者其稀，即或用之，转滋詑异，乡曲愚人，咸奉鳌头象吉等书，拘泥各种不经之神煞，虽有钦定协纪辨方，辟其谬妄，而庸俗信之自若。 
余方考新旧名墓，以及村落坟厝，只据形势理气，以决祸福，无不了然，并不问其何月日时，神煞吉凶，可见选择之力，不敌二宅之形势理气，且世家巨族，高碑大冢，其选择非不慎重讲求，何以葬非其地，补救无灵，其惑不待辩而自明矣。 
但见世俗卜葬课单，置形势理气之真吉凶不论，专讲日干之扶山补龙，扶之补之之法，夫坟永远长久之地，惟形势理气是凭，岂一日之干支，即扶补龙山，使之永长不替乎，余每为人扞葬，是吉地则用，是凶地则不用，只依协纪辨方，避却刑冲克害，葬于合运之地，无有不吉，愿天下嗜斯道者，亟宜勤求形势，精习理气，毋使本末倒置而已。 
八十一问：今人看峦头者，指杨公九星，为老九星，不以为重，而专言廖公九星，似胜于杨公九星，而子则专言杨公九星，必有所见而然耶？ 
答：星何常有九，而又何止于九，盖水曲、火尖、木直、金圆、土方，此五星之正形，杨公因其形之难拘于五，故耶北斗七星之名，而益之以弼，以为九，又虑其变化不定，故于撼龙经中，备言兼带之形，自杨公以前，原只五星，无九星也。 
廖公承杨公之后，亦因其变体，而立九星之名，复穷之九九八十一变之穴象，是皆恐后人之拘泥，而为之立说耳，其实总不离五行之正形而已，若景纯葬书，何曾有是说，今人又强为分解，以杨公九星，为看龙之星，廖公九星，为点穴之星。 
然杨公经中不云：『贪狼作穴是乳头，巨门作穴窝中求，武曲作穴钗钳觅，禄廉梳齿犁锄头，文曲穴来坪里作，高处亦是掌心落，辅星作穴挂灯样，纵有圆头亦凹相。』 
此九星在龙身行度多者，即以此定结地穴形，否则，于祖山与父母之山龙身上见，而在立穴处见者，即窝钳中之突，窝钳中之晕是也。 
杨公九星，何尝不可点穴，既主杨，不更言廖，恐立言驳杂，闻者易于混淆耳，是以尝言，凡系峦头之书，不过不同小异，尚属有凭有据之言，尽皆可看，至理气，则东牵西就，左转右旋，使五行失其常，八卦失其序，山水无言，其灾祸萃于人身，而不之觉，余不惮烦，以申述者，无非欲唤醒痴聋。 
八十二问：子言看地，首重形势，既得形势，再进求理气，是理气寓于形势之中，今三合节节步龙，何字落脉，何字过峡，从水口看是何库，与山脉相合，然后立向消水，亦是得形势以求理气，何尝不是气寓于形，子独力辨三合非是，何也？ 
答：看龙之法，原只在龙身，看其是何五行星体，落脉宜柔细生动，不宜粗蠢死硬，过峡宜跌断，不宜刚直，开帐宜前抱，不宜反飞，起星宜端正，不宜倾斜，自祖山步起，节节分枝，孰为干，孰为枝，孰为大干傍干，孰为大枝傍枝。 
大凡祖山必高峻粗雄，开一帐，则山形一变，跌一峡，则土色一变，由高峻而变和平，由粗雄而变清秀，即至成局结穴之时，砂环水聚，穴星呈象，中有似石非石，似土非土，坚细之好土，或五色兼全，或纯是一色，与穴外土色，迥乎不同，或生圆晕如太极之形，杨公《拟龙经》中，俱详言之，何尝拘拘于某字龙，必与某字向水为三合，余遍考之，率皆牵强，无一合者。 
即所谓合者，其立向，或迎生，或迎旺，或朝御街，或朝墓库，或以小龙虎为水库，或以大龙虎为水库，或以大龙虎为水库，或以龙虎外，不见之口为水口，或以罗城总水口为水口，尽是李代桃僵，全无把握，殊不知入山寻水口，乃于山之水口，见其交锁紧密，或两山来立如门，或山脚交牙，不使直泄而去，或狭如石栅，将山内众水束住，一口而出，或口外之山，有日月、狮象、龟蛇，各种之形，镇住水口，便知其内，必结美地，并不问其水向，何方何字出，亦不问其在穴之何方何字出，而指为某库也。 
山之气，阴也，自祖山起伏摆动而下行，水之气，阳也，自总水口盘旋曲折而上行，同会于结穴之区，水之三叉，抱向穴后，山之龙虎，抱向穴前，山水相抱，即是阴阳相见，此谓之交媾有情者是也。 
往前看穴上所见出水之处，一出不再见者，为去逃之方，往后看穴上入首之处，为来脉之方，以元空理气合之，合吉则吉，合凶则凶，吾得诀以来，考之万无一失，使三合各法，果灵验胜于元空？余岂愿弃诸家而专学元空耶，人孰无亲，焉敢以无稽以言误人，而先自误其身者乎。 
八十三问：《青囊》云：『山上龙神不下水，水里龙神不上山』，解者多以此二句，一是看山龙之法，一是看平洋水龙之法，盖山龙多有龙而无水，平洋多有水而无龙，其说是否？ 
答：山龙穴前多干流，干流何尝不是水；平洋穴后多低坦，无星峰，其脉伏行迤逦而来到穴，其来处何尝不是龙。但此二句所言者，山水之理气是也。盖山有山之运，水有水之运。山之运，不可为水之运，故云不下水。水之运，不可为山之运，故云不上山。 
八十四问曰：地理之书，远自海角青鸟，降及唐宋、元明，为书甚多，子独沽沾于景纯、筠松，及大鸿氏之书，毋仍罔欤？ 
答：《海角》《青鸟》二书，托名最古，其书即伪之尤者，不必细论其它，只看其措辞，周秦时之文字，何等古奥，况《海角经》，为黄帝时九天玄女之语，何其酷似唐以后之言耶，《青鸟经》，樗里子所著，其人为秦王之弟，周时之王候，皆人君也，汉以后，则为人臣矣。 
秦以前，从无营葬，欲得地为王候者，宰相于祖龙(秦始皇)时，始为极贵之官，秦以前、宰为宰，相为相，并非大贵之人，沙堤者，乃唐时拜相之礼，周之时，焉得有此乎，岂非皆唐以后人之伪书，天下惟真者不假人之名，假名者，岂有真诀也哉？ 
虽杨公之书，流传日久，亦被三合家涂改，以附会其术，幸蒋公得古本，畅为注明，使天下后世？复观杨公之真传，景纯葬书，所言者，均是形势，三合家，亦无从涂改，尚将形势之生死，注作生旺墓库之生死，此乃固执不通，至死而不悟者也。 
夫看地之法，最难者形势，自祖山出脉，奔腾踊跃，闪跌隐现，横飞逆上，侧落回顾，变换不一，愈奇愈真，穷其足力目力，始有心领神会之时，原非一朝所能得，是以古之葬书，乃三合家，以罗经解为理气真传，奉为至宝，转视形势为末务，每与之登山，未曾立定，先用罗经，以谈三合四库，如是看法，究谁为固执之人耶。 
八十五问：从来地理书中，言峦头形势者有之，言诸家理气者有之，绝无言及三元为理气者，自大鸿氏出，始以三元为理气，世以罕见罕闻，疑信相参，原非得已，子何辟之，罪之之甚耶？且如子言玄空法，至简至易，何以前此未之闻也。 
答：余非罪其它，罪其甘受诸家之愚弄，转为之附会标榜，不知玄空之神奇，竟肆其诋毁阻挠，陷学世之人于水火之中耳。若谓无书，《玉镜经》即是玉函遗意，非其真耶。三元九宫，非其位耶，但未将何者用之于山，何者用之于水，分别指明，世俗既不解用之法，又不解用之效，书虽存，俱遗而勿论。蒋公得秘传，申明其效验，其诀虽易，得之最难，必待其人而得语之，否则，奉之千金弗顾也。于宝惜秘诀之中，亦隐喻人以劝诫之意，使人人以孝悌忠信自勉，则斯诀亦可尽人而语之矣，夫游食者，以此谋生，不得不固执以诋玄空，而无识者，亦喜妄加指摘。余昔初学地学时，看诸家书，则人无言，习玄空，则群起诽笑，余于地理无所不学，经久是玄空极其灵验，其诸家书之所以误人者，皆附会标榜太过之故也。 
八十六问：吾子得诀甚秘，立论甚高，些子玄机，引而不发，虽云辨惑，究未能去人之惑也。后之人读子之书，将毋疑子徒知善辨，实未尝得诀，谁又为子辨？ 
答：余岂故为秘密，乃守蒋公及李师之诚耳。昔亦曾为数人言之，或浅尝而不深信，或得鱼而遂忘筌。余由是三缄其口，必待至诚笃信之君子而语之耳。今试举略二人，一为同乡老友，察其心地朴实，因以元运往来消长，山水对待流行，倾心相告，彼亦不考其灵验与否，去而谓人曰：『岂有秘诀，乃老生常谈耳。』一为姻戚，值成丰癸丑，粤贼陷城，其人约与其共患难，且求真诀。余虑诀之失传，遂告以天心正运，下卦，起星之旨。无何仇家引贼索余甚急，非以贿解不可，余乞援于其人，竟 不之顾。如此等人，不一而足，子谓余守口如瓶，不亦宜乎。亦常悯人之疾厄困穷，为之择地葬亲，乃疾老愈，困者苏，自庆其否运已过，泰运方来，竟 忘其俯首乞怜，于谁也。近代人心不古，居家不讲孝悌，出外不立品节，欲侥幸于阴地，以济其无穷之贫，誓不滥传，悠悠之口，其如余何。 
八十七问曰：近见人延师卜地，每每寻得吉穴，倘另延师至，则又指为非是，再延一师，再延一师，更有一番批驳，虽三合与三合不同，元空与元空有异，岂眼力不同耶，抑用法有异耶？ 
答：形势之美，显而易见，自是千人一律，无可异同，惟作用之法，元空重在乘运乘时，三合不过昧于时运，至于形势则一也． 
近世俗师之批驳，原不在乎形势之优劣，在乎言人眼力之低小，以夸其本领之高大，使主人翁舍此另图，遂得居功索谢，此皆各门户起见，是以三合毁三合者有之，元空毁元空者有之，入主出奴，纷纷聚讼，皆巿侩之心，术士最恶之习，无主见人，未有不受其愚者，要亦其家之阴隙福命所关，冥冥中盖有使之然也． 
八十八问：丛葬之处，坟冢之相连，不过咫尺之间耳，乃诸坟不发，竟有一坟独发者，殆即经云『请看人间旧日坟，十坟埋下九坟贫；惟有一坟能发福，去水来山尽合情。』其合情，当是如何？ 
答：非独山水之形势合情，乃山水合元运之情耳，不然咫尺之间，何分瑕瑜。在山龙穴小，尚有得穴失穴之说，若平阳穴形宽大，一山数穴，焉有区别？其不发者，必非其元运之时所葬；其发者，必正当元运之时所葬。合情者，即合得 天心造化工也。明得天心，则于葬事有何难哉。 
八十九问曰：每与吾子登山覆验旧坟，即知其吉凶，虽年代远近，房分公位，所主何事，有如目击，是用何术，出于何书？ 
答：岂另有术，岂另有书，皆是以元运之得失，如于龙穴坐向，并各方公位砂水以上，即能知其远年近代，在何公位，即属何房，吉则为吉，凶则为凶，至于如何之吉，如何之凶，八卦之中，各有所主，周易系辞，言之最详，俗术洪范三合纳甲翻卦，谓之周易，可丑之极，若元空真无一处可离周易者，若谓之术，轻视元空矣。 
九十问曰：尝见北省地师，至南省看龙点穴，高下失宜，南省地师，至北省看平阳定穴，觉茫然无据，虽素称好手者，至此亦失其所长，其病在何处？ 
答：余前已言，地有六样看法，而理气作用，总是一法也，其分六样者，形势之不同，彼南北地师，果系好手，而犯此病者，乃久阅历之过也，病在不谙风土情形，倘于初至其地之时，先将地气厚薄，土脉浅深，覆验确实，已葬老坟，与理气丝毫不爽，然后为人作用，焉得有错误之理。 
余生于陕，家于皖，游燕代，涉齐豫，继维阳，抵姑苏，幸于六样形势，皆得亲见之，是以谆谆语人，首重形势者，即此六样之形势，次重理气者，六样形势，俱不能离此理气也。 
九十一问曰：凡谈元空者，无不以翻卦为主，今读子之书，从无一字言及翻卦，经不云『翻天倒地对不同，其中秘密在元空』，又云『颠颠倒，二十四山有珠宝，顺逆行，二十四山有火坑』，岂秘诀在是，故秘而不宣耶？ 
答：颠颠倒，顺逆行，有珠宝，有火坑，皆是山水辨理气而言，山有山之运，水有水之运，以二运相较，有似乎颠倒，而实非颠倒也，使山水各得其运，则美有如珠宝矣，盖山之运顺行，水之运逆行，其顺也，自然之顺，其逆也，自然之逆，非是伪造，挨星图之左旋右旋之顺逆，倘不明顺逆，则用之皆为火坑矣。 
水之运，天也，山之运，地也，以二者对之，迥乎不同，故曰翻天倒地对不同，非独一山一水对不同，即此元与彼元对，亦复不同，知得其中秘密，即知理气矣，何用翻卦，世之慕元空者，最喜在挨星翻卦上着想，枉费心机，故盲解日以多也。 
九十二问曰：北方土厚水深，其葬也，不事版筑，不用灰炭，南方地卑水浅，其葬也，坚筑石灰，，以隔水蚁，加以炭末，以隔树根，甚至朱紫阳砌以砖椁，岂不与死欲速朽之言相悖？ 
答：毋使土亲肤，亦圣人之言也，然余在南北，亦尝为人迁移旧墓矣，北方之葬也，以土厚之故，其穴之深，或至丈余，纵浅亦必六七尺，又北地少雨，葬后堆土之时，只用数人践踏，不崇朝而事毕矣，其土有枯燥之土，有潮湿之土，皆是无龙穴之地，至掘起之时，其枯燥土中之棺，虽无水浸，亦干朽如灰，其潮湿土中之棺，必败毁如泥，但无白蚁耳。 
南方之葬也，以土薄之故，其穴之深，仅只五六尺，甚至结盘培土成坟，倘遇风吹水劫之地，其潮湿固不待言，而白蚁先肆咀嚼矣，至于龙真穴的之地，其土如有油润，见风即干，其棺与骨，如初葬之时一样，仍有温暖之气，甚至气出如蒸，对面不相见，南北之美穴，皆是如此，但南方多雨泽雾，有石灰坚筑，免令水气渗入，又南方土松，多树木之根，有炭末隔之，则树根遇之即止，皆目击之事，然富室俱喜蓄树荫坟，惟松柏根伸不远，亦须在二丈以外，防其百余年，根亦伸远也，最不宜者，乌柏夜合，枫与栗等树，其根能串行满山，虽数十丈外，亦不可留也。 
邑之南郭，有古坟数冢，地滨大河，皆二三百年者，平洋葬法也，道光年间，邑大水，河遂啮坟，石灰皆现，好善者敛金徒之，柔凿石灰，其坚如石，棺外并无一些潮气，乃棺底亦用灰坚筑，与上下四旁，连合为一，俨然石椁也，棺仍如新。 
今葬山者，其棺头入土尚深，其棺足入土最浅，虱蚁树根，往往由棺足而进，今之葬者，亦宜于棺底先坚筑石灰一层，然后纳棺于上，与四围及顶，坚筑为一，虱蚁树根，亦无隙可入矣。 
九十三问曰：龙分两片阴阳取，水对三叉细认纵，是如何分取？如何对认？ 
答：两片者，即一阴一阳，雌雄、夫妇宾主之象也，三叉者，即合襟元辰，零正、动静、顺逆之处也，一言山，分山之运，一言水，认水之运，所谓『地画八卦谁能会，山与水相对是也』，青囊序八十余句，绝无一字泛言，总括元空，因形求气，彰往察来之妙，使观人成败吉凶，了如指掌，神而明之，不啻元珠之在握也。 
九十四问曰：北方地平水远，随处皆可葬坟，风俗朴诚，人死即葬，其浮厝者甚少，南方地狭人稠，水陆相半，择地者，不得不求之于山冈，卖者居奇，买者犹豫，术士又从中煽惑之，则笃信者，如先言厝而后言葬，间有厝而吉者，亦有厝而凶者，其厝之吉凶，与坟之吉凶，同乎不同？ 
答：坟之所重者，龙穴砂水，厝之所有重者，局势向水，不必有龙穴也，只须朝向水法合运，俱是一样发迹，但葬则骨安而亲宁，与天地共久，若厝则魂魄未安，兼有水火贼盗之虞，其凶者，固宜速葬，纵吉者，岂可因已之侥幸，忍令亲骨久停，不孝之罪，莫大乎是，编氓无知，固属可笑，乃士大夫蹈其辙者，更甚编氓，岂风水能惑人，人自惑耳。 
九十五问曰：山龙于护砂之上，有空缺处，谓之凹风，平阳后无护托，左右无护砂，四面皆风，乃穴不畏四面之风，独畏一凹之风，却是何理？ 
答：亦尝于起坟时见之矣，凹风在左者，棺中之骨，必吹往右边，凹风在右者，棺中之骨，必吹往左边，在后者，必吹至胸次，或至足下，或将骨吹毁，入手如粉，或骸骨不全，若此者，屡见之，实真有之事也，余揣其理，盖凹风之吹穴，如人之撮口以吹物，其气最专之故也。 
若平阳之风，匝地而来，宽阔一片，不专吹穴，故无所畏忌，亦不主吉凶，倘数十步内外，有村巿家宅庙宇，则其屋左右之风，射穴亦如凹风，主人祸福，平阳无砂无峰，其村巿家宅庙宇，即作星峰论，若在旺运，当高而高之处，主有吉无凶，反是者，有凶无吉，即前所云，阴阳动静之义是也。 
九十六问曰：山垄、冈原、平阳、平洋、六样龙穴，其穴中土色，同乎不同？ 
答：凡山垄平冈，自祖山落脉，或龙身带石，或本山带石，则穴中必有似石非石，似土非土之土，在穴中搓之如粉，见风日，即坚硬如石，极佳者，成太极晕，至于平原平阳，穴中多是淡黄之细土，或红黄青紫各色，极佳者，亦有太极晕。 
若平洋虽在万顷水田之中，池塘水侧，其结穴处，果系龙真穴的，其土色，干而不燥，润而不湿，捻之如面，不夹砂石污泥者，即是好土。 
亦有成太极晕者，倘夹砂石，而又潮湿，乃无气之穴，如局势合宜，向水纯净，只可为厝，不可为坟也，若结盘安棺，培土作坟，名虽为葬，仍与厝等耳。 
九十七问曰：经云：『惟有挨星为最贵，泄漏天机秘』，又『时师不识挨星学，只作天心摸』，何以挨星之重，一至于此？ 
答：读书者，亦不必如是拘泥，此不过读元空挨星之好而已，夫地理总以形势为体，理气为体中之用，挨星乃用中之用，又其次也，其不识挨星学，只作天心摸之云者，言天心自是天心，挨星自是挨星，盖挨星不离天心，而不仅止天心也。 
余前所云文昌魁星会合，能发科甲，亦能择吉修方，催人富贵，必须形势佳，理气合，而加之以挨星，方为全美，若形势理气俱非，纵仗挨星，取效一时，亦难久远，章仲山虽得蒋公之传，好用挨星，正坐此弊。 
九十八问曰：依法而葬，自应富贵，但有大小之分，久暂之别，当如何决之？ 
答：行龙有星降，有帐盖，有护从，有垣局，合得元运而葬之，即主大贵，若行龙单弱，帐盖不全，护从无多，垣局狭小，虽贵不大，其大富之地，或收大江大湖之朝水，不拘水之远近，但有一口吸尽之势，或大河扑面入怀，或大塘汇聚明堂，虽旱不涸者，皆主速发大富。 
若水路细小，或是干流，皆主小富，虽发亦缓，尚看其人之根基才具何如，根基隆厚，才具精明者，地虽小而发亦大，根基卑薄，才具平庸者，地虽大而发亦微，至于入暂，则看元运之兴衰，可以知之，近世地师，为人扦一穴，即许以状元阁老，并不问山水何如者，皆謏墓之辞也。 
九十九问曰：三合黄泉之八煞，不得谓之煞，既获闻命矣，请问元空之煞？ 
答：元空之煞无一定，山得运之处，宜有山，不宜有水，水得运之处，宜有水，不宜有山，不宜有而有之，即是煞矣，再逢太岁冲合到方之年，凶祸立见。 
余有从侄，因兵火将其父用砖椁厝于山中，近十年矣，余曾见之，尚属平稳，后延徐姓地师，云是祖传元空，谓煞气关在椁中，急开椁抬棺出，未百日，男子痘殇，又数月，诞一婴孩，七日而夭，棺在椁十年而无恼，乃出椁不半载而如是，伊谁之过欤。 
夫理气之煞原在山水上见，而形势之煞，如山恶岩凶，沟直水反，亦举眼所能辨，选择日时之神煞，事过旋忘，从未闻关煞于椁中者，有此等人，造作妖言，误人性命，虽逃法网，亦难免真诛也，言祖传者，必其祖实系名师，始可谓有传授，若寻掌江湖游食之儿孙，纵祖传乌足深信，如执村学究之子弟，亦可呼之为世代通儒耶？ 
一百问曰：元空家，动云恐泄天机，干犯造物之忌，究未见干犯者，如何遭谴？ 
答：有之，人自不觉耳，余姑举数人以为证，明末时，余乡有史仲宏先生者，凡鉴之国手也，其传载邑志中，邑之名坟名宅，大半出于渠手，遂自留一穴于宅后之山，植松一株以为记，临终，乃告其子，命葬于松下，既殁，其子升柩之山，则前植之松，已复生松，满山如林，不知穴处，夜示梦于其家云，吾擅为人葬四十余棺，已授冥罚，不可葬此地，乃别葬焉，余曾登其山，穴虽尚存，已被挖树取土，两水冲塌，不堪复用矣。 
又道光初年，余乡有父子弟兄，沿为库吏，素无善行，闻湖北屈姓地师至，备礼迎之，相待极优，屈不知其为人，但感其礼貌之隆，许为觅大地。屈，元空高手也，居数年，果得一地于棕阳，择日营葬，开穴时，土色甚佳，俄而化为一泓清水，屈方食牛脯，闻之大惊，遂得噎病，数月，病益甚，某劝之归，屈感某之情，必报一地，然后归，犹力疾入山，于五岭河得一地，预定当出一榜，某大喜，屈云，聊以塞责，此地不如前地远甚，殆有命焉，不可强也。 
葬坟之日，屈在穴旁大笑，忽呕一血块，破之，即前食牛脯也，病亦寻愈，某之侄竟中北闱乡榜，今败绝，仅存一二丁，流落无家可归，则史屈二师，非遭谴而何，余今于问答之中，互文示意，蒋公心法，隐然宣泄无遗，实为悯孝子慈孙，呼天无告之苦衷，故情不能已，上苍及先师，其或有以鉴诸。 
感： 
以上辨惑百条，钞录既就，不禁莞尔自笑曰：世之造伪术者，惑也，信伪术者，惑也，余复虑人之惑，更为孜孜讲说，而特为之辨惑者，亦惑也。 
古今来，惟忠孝贤良，道德仁义，泽被当时，名垂后世，是人人最急之务，若求地以安亲妥灵，为忠孝、贤良、道德、仁义之助，则可，若以之求富贵利达，趋炎附势，荼毒生灵，则堪舆一道，实为天下之罪人，奉劝士君子，时刻抚摹方寸，令坦白可对天地鬼神，是先于此中求真龙的穴耳，洒洒落落，布衣赘笔。 
〈地理十不葬〉 
元空之术，习至精明，不可轻为人卜葬，盖不当与而与之以地，是发泄天机，转折却己身之福禄，则先师有十不葬之说，不可不知也。 
一） 素不孝弟者不葬 
其人之天良久丧，何不养之于生前，乃慎之于死后，所谓欲得佳城以安亲者，实欲谋吉壤以佑身耳，如此等人，而与之言地理，先已不知不理矣。 
二） 积世怙恶者不葬 
居乡而至积世怙恶，其所损阴隙，不知凡几，其不绝灭者，已属万幸，矧敢逆天而与之以地耶。 
三） 身为不善者不葬 
世如土豪讼棍，肆恶致富，亦思图谋风水，为永远之计，此乃人面兽心之流，倘与之以地，何以彰天讨而为世戒。 
四） 心术不测者不葬 
宦家世族，根基非不深厚，至于存心，或贪黩酗淫，或阴险刻毒，外貌虽善文饰，内实为富不仁，是心地已坏，阴地何可得哉。 
五） 出身下贱者不葬 
或为厮仆，或为隶卒，或为娼优，尝有拥赀居积，重币相邀者，试思其财如何而来，徒污我名，若使得地，则良贱又何分耶。 
六） 古坟旧墓者不葬 
恒有无知之人，觑觎无主古坟，或在人家旧墓之傍，以为尚有余穴，因之破冢毁圹而葬，似此伤天害理之事，决不能为也。 
七） 私用公山者不葬 
人有误信庸师之言，欲于已葬老坟侧近，以私坟加葬，似此不特公共之墓，生下人丁不依，而是惊动地下之人，于心何忍。 
八） 来历不明者下葬 
酷嗜风水之家，遇人不卖之山，多方谋干，串买成交，往往兴讼酿命，似此等事，谢绝不往，并劝令勿为。 
九） 信任不专者不葬 
元空家看地，所弃取，与诸家之用法，迥乎不同，其立向消水，亦大相悬隔，若其人朝信此而暮信彼，必有矛盾，不可往也。 
十） 接待无礼者不葬 
今人送子人入塾就师，尚知具衣冠，备贽敬，足恭尽礼，而犹惴惴焉，谓不如此，恐不尽心教吾子也，独于求师葬亲，或道相邀，或邂逅相约，词组投机，即向求指地，直以巿侩待之，推原其故，皆无业游民，毫无学术，望门求售，相习成风，故富豪家竟忘其教子之与葬亲，孰为轻重，吾道每于德行不足之人，尚不轻施其技，况并礼貌俱无者，纵以干金为饵，亦难往也。 
结语： 
地理之学，尽是人力胜天之事，故巨室豪门，不思积德行仁，而专务寻地，盖十八而九，则青囊万卷，祗为造恶之津梁，幸有古师垂诫，直与神祇赏善罚恶之权，同归一辙，所望预闻斯道者，敬守而慎行之可耳。 
