
奇门遁甲元灵经 海昌 许松如署
序
遁甲之说，论者谓始于黄帝，删于吕望、张良。汉以前往往散见于他书，至于《隋书?;艺文志》始有专书一十三卷，唐益倍之。《后汉?;张衡传》郑元既注九宫之说，而《南齐?;高帝本纪》云：“九宫者，一逢、二内、三冲、四辅、五禽、六心、七柱、八任、九英，皆有太过不及之占。”唐会要元宗三载十月，术士苏嘉庆上言，请于京城，置九宫坛：五数而为中，戴九履一，右七左三，二四为上，六八为下，符于遁甲。武宗会昌二年正月，左仆射王起等奏，按黄帝《九宫经》及萧吉《五行大义》所谓“一宫天蓬卦坎行水方白”者，与今奇门之言星无异。宋仁宗时洗马杨维德篡《奇门符应经》，今亦罕见。明孝成君有《奇门真传》一书，即今所谓《李氏奇门》也。仇鸾门下士有林徵士者，以奇门兵占屡有奇验，锦衣陆炳序其书，谓之林氏奇门。而陶真人《遁甲神书》即以李林二氏之书参以他说而谬紊之者也。近今奇门书所流传者，不下十有余种。而众说纷纭，人树一帜，敝帚千金，无从别白，或诡诞而不正，或荒谬而难凭，或言多隐秘，或法少变通。求其近理而不悖圣贤之论者，鲜矣。是书之刻，言归于正理，取可通其动静、吉凶、生克、制伏，皆足以前民用而辅易道之所未备。而其中一字一义，有两说三说者，均亦存之。至于书符诵咒，似非正道，概从略焉。

光绪九年癸未岁孟冬月 隐溪居士书

奇门遁甲元灵经目录

卷一
奇门起例
阴阳遁
阴阳各局 
三元符头
三奇
六仪
九星
奇仪顺逆
值符
值使
定用神诀
诀曰
伏身诀
先天定六亲诀
演数七要
数主吉凶歌诀
日奇门
八卦源流
奇门节气八卦图

卷二
八门值事
九宫值符、值使
十干吉凶宜忌
九遁吉凶宜忌
天盘加地盘吉凶

卷三
奇门捷径秘诀
九星克应决
中宫值日九星歌诀

卷四
占天时
占晴雨
占晴
占雨
占雪

卷五
占岁时丰歉
占岁内丰歉
占田禾
又法占田禾
占蝗蝻
占蚕利
又法占蚕利

卷六
占地理法
占安葬迁改

卷七
造宅三白占家宅歌
占家宅
占起造
占修宅舍
占迁移
占分居

卷八
占功名
又法占科名
占岁考等第
占科举会试中式
占殿试甲第
占武举
占投武
占纳粟

卷九
占升迁
占上任吉凶
占新任地方如何
占历任归结
占官员有故降伐
占徵召
占应差
占请假
占领文迟速

卷十
占婚姻
又法占婚姻
占招赘

卷十一
占胎孕
占生产

卷十二
占疾病
占患眼疾
占寿数

卷十三
占词讼
占兴讼并呈状
占官事催提缓急
占刑狱重轻
占罪轻重
占罪人开释
占出狱
占官事牵连
占口舌官讼 
占被访吉凶
占和事

卷十四
占出行期
占道途吉凶
占同伴善恶
占店主善恶
占出行
占未出行先定归期
占登舟
占水陆

卷十五
占行人
又法占行人
占远信
在外占家中平安否
占外人安否
占回本乡

卷十六
占求财
占求财谋望
占放债
占索债
占借贷财物
占赊取给否
占嘱托求人
占事成否

卷十七
占贸易
又法占贸易
占合伙
占生意兴隆否
占贸易利息
占赎物产

卷十八
占走失
占失物
又法占失物
占捕亡
占官差拿人获否
占捕捉逃走
占捕盗
占逃难
占逃避
占小贼盗
占人谋害

卷十九
占寻师访友
占访友
占访人
占见贵人
占谒见
占请人远近来否
占远客来意
占约期
占访馆

卷二十
占烧丹成否
占祷祀
占饮食
占牛马羊骡牲畜
占渔猎
又法占渔猎

卷二十一
占鸦鸣
占雀噪
占犬吠釜鸣火笑牝鸡鸣等类
占梦兆
占四体动吉凶

卷二十二
占人物
又法占人物

卷二十三
占来意法
射覆

卷二十四
占贼盗敌兵去来
占贼来否
占贼情虚实
占伏兵有无
占贼临境城可居否
占攻城
占守城
占援兵 
占胜败
占闻报虚实
占来人善恶
占使人探侦
占行间其地
占诈诱彼堕计中否
占出兵领饷
占行兵无水
占行迷路
五符造天关 


奇门节气八卦图

冬至、小寒、大寒――――坎卦 立春、雨水、惊蜇――――艮卦
春分、清明、谷雨――――震卦 立夏、小满、芒种――――巽卦
夏至、小暑、大暑――――离卦 立秋、处暑、白露――――坤卦
秋分、寒露、霜降――――兑卦 立冬、小雪、大雪――――乾卦

甲子旬头起艮，甲戌飞入离宫。
猿猴来入水晶宫，甲午坤中不动。
若见龙兴震地，更见虎啸生风。
九星殿上显能功，太乙临之发用。
太乙求财万事通，摄提门前闹重重。
轩辕出入多惊恐，招摇动处血光红。
天符正宜打猎吉，青龙动处干财丰。
咸池多怕官事起，太阴妇女结婚礼。
天乙门中必遇贵，此法千金莫与穷。

太乙、青龙、太阴、天乙吉，天符、轩辕中平，摄提、招摇、咸池凶。


奇门遁甲元灵经卷一

奇门起例
其法先分阴阳，次详节气，次察符头，乃以阴阳顺逆分布仪奇，而得地盘。然后以符头加用时干上，如前法分布仪奇，察其符头在何宫，即以何星为值符。又从符头宫起数至用时止，即以何门加于此宫为值使，而得天盘。设例如左。
假如芒种后癸亥日丙辰时，芒种在夏至前、冬至后，为阳遁。癸亥系芒种下元，是阳九局，顺布六仪（甲子戊在离，甲戌己在坎，甲申庚在坤，甲午辛在震，甲辰壬在巽，甲寅癸在中宫），逆布三奇（乙奇在艮，丙奇在兑，丁奇在乾），是为地盘。丙辰系甲寅符头，故以中宫之癸加兑宫丙上为值符，依次顺布。又以天禽加兑，顺布心、柱，亦如上法。又自中宫甲寅顺数至丙辰，亦在兑宫，即借坤宫死门加于兑宫，为值使，是为天盘。又如霜降后甲寅日辛未时，为阴遁八局，逆布六仪（戊在艮，己在兑，庚在乾，辛在中，壬在巽，癸在震），顺布三奇（乙在离，丙在坎，丁在坤），为地盘。辛未系甲子符头，故以艮宫戊加中宫辛为值符，依次逆布，又以天任加中，逆布英、蓬。又自艮宫甲子逆数至辛未，在坎，即以艮宫生门加于坎为值使，是为天盘。

阴阳遁
冬至后用阳遁，夏至后用阴遁。
阴阳各局 附一卦管三节
冬至一七四 小寒二八五 大寒三九六 卦属坎
立春八五二 雨水九六三 惊蜇一七四 卦属艮
春分三九六 清明四一七 谷雨五二八 卦属震
立夏四一七 小满五二八 芒种六三九 卦属巽
夏至九三六 小暑八二五 大暑七一四 卦属离
立秋二五八 处暑一四七 白露九三六 卦属坤
秋分七一四 寒露六九三 霜降五八二 卦属兑
立冬六九三 小雪五八二 大雪四七一 卦属乾

三元符头
甲己干加子午卯酉为上元，加寅申巳亥为中元，加辰戌丑未为下元。

三奇
乙为日奇，丙为月奇，丁为星奇。

六仪
甲子戊、甲戌己、甲申庚、甲午辛、甲辰壬、甲寅癸。

九星
一天蓬、二天芮、三天冲、四天辅、五天禽、六天心、七天柱、八天任、九天英。

奇仪顺逆
阳局顺布六仪逆布三奇，阴遁逆布六仪顺布三奇。

值符
察用时系何宫仪所辖，即以何宫之仪及星加时干上，为值符。

值使
察用时系何宫何仪所辖，从何宫数至用时得几宫，即以何宫地盘之门加于几宫，为值使，阳遁顺数，阴遁逆数。

定用神诀
以数少者为先，数多者为后，不必分时先时后。占官以数多者为先，数少者为后。

诀曰
身居之宫发动时，时先时后任君推。
时先过去宜再运，时后将来应有期。
若遇日辰须作主，相逢月建亦同之。
年月日时皆有用，事凭远近定相宜。

伏身诀
己占己事即己身，若问他人便有因。
与我有因即是我，与我无涉即他身。
一白入中身在六，二黑入中身在七。
三碧入中身在八，四绿入中身在九。
五黄入中身在一，依次顺推知其机。
但得飞身颠倒诀，未来过去明如月。
惟有酉居坎不同，一白入中身在五。
戌亥之时机甚微，今将用法传古今。
五为戊己大煞，常人不用。酉亥戌皆系一白入中，身居五。

先天定六亲诀
青龙发动定求财，田宅明堂父母排。
词讼天刑官鬼事，文书朱雀远人回。
天财金匮成交易，天德恩星官禄来。
白虎武名主口舌，功名定是玉堂栽。
天牢奴仆同六畜，玄武阴宫妻妾陪。
司命子孙为福德，勾陈疾病不须猜。

演数七要
一曰数宫，二曰数主，三曰飞星，四曰入门，五曰直日星，六曰日干，七曰时支。
凡看数，遁至本时之星即为数主。看他落在何宫，最为紧要。又看临到本宫之星善恶如何，门宫吉凶如何，其值日星符并日干、时支俱要细推。

数主吉凶歌诀
演数先将数主看，主居生地事无难。
若居难地非容易，得遇和同更喜欢。
假如数在乾宫，黑星为主，遁于离为生，遁于震巽为难，遁于艮坤为和。数宫虽好，数主受难则事难成，若数宫虽凶，数主居于吉地，虽凶无害。

日奇门
甲子乙丑丙寅一宫起休 丁卯戊辰己巳二宫起休 庚午辛未壬申三宫起休 癸酉甲戌乙亥四宫起休
丙子丁丑戊寅六宫起休 己卯庚辰辛巳七宫起休 壬午癸未甲申八宫起休 乙酉丙戌丁亥九宫起休
戊子己丑庚寅又一宫 辛卯壬辰癸巳又二宫 甲午乙未丙申三宫 丁酉戊戌己亥四宫
庚子辛丑壬寅六宫 癸卯甲辰乙巳七宫 丙午丁未戊申八宫 己酉庚戌辛亥九宫
壬子癸丑甲寅还一宫起休乙卯丙辰丁巳还二宫 戊午己未庚申还三宫 辛酉壬戌癸亥仍还四宫
其法亦以本节三元定局作地盘，再以本甲旬头加本日干上论数，视三奇方。本甲旬头即值符也，值符之上星加本日干穿宫数去，阴遁奇直皆逆，星门皆顺。

截路空亡：此时忌出行
甲己申酉空，乙庚午未中。
丙辛辰巳上，丁壬寅卯同。
惟有戊癸日，子丑永无踪。

八卦源流
奇门一宫乃坤，老阴之位。阴气至此而极，阳气至此而生。卦起于子，为阴阳来复之地，天一生水之宫。其卦为坎，其事为陷，占事如在半途。合洛书之一数，故坎一。
二宫乃巽，阴气自下而生，阳极而阴渐长也。卦起于申，为万物致养之时，炎凉相接之位。其象至柔，其卦为坤，占人凡事宜顺。取河图之一数加一倍而补西南，合洛书之二数，故坤二。
三宫乃离，而阳二间一阴，阴阳乃相半也。卦起于卯，为天地鼓动之时，万物发明之会，震雷阴中。其卦为震，占人有谋动之功。天三居东，合洛书之三数，故震三。
四宫乃兑，阳气盛长于内，阴气退消于外。卦起于巳，万物洁齐。已立者生荣，未萌者不长。其象为八，其卦为巽，占事先达后塞。折河图之天七，除四十五而补东南，合洛书之四数，故巽四。
五宫位中，寄生西南，阴寄东北，为阴阳休息之地，天地归宿之方。占事不能伸理，故曰中五。
六宫乃艮，阴气盛长于内，阳气渐退于外，阴多而阳少也。卦起于亥，为天气凛冽之时，万物惕息之会。其象为战，其卦为乾，占人凡事当慎。取河图北方之成数，而补西北，合洛书之六数，故曰乾六。
七宫乃坎，二阴而间一阳，阴阳相半。卦起于酉，为月入之门，万物至此而锐，赏罚至此而断。其象为泽，其卦为兑，占事主口舌、官讼、阴谋外泄。合洛书之七数，故兑七。
八宫乃震，阳气自下生，阴极而阳长。卦起于寅，地气至此而尽，人事至此而兴，为万物成始成终之会。其象为止，其卦为艮，占人进退不离其居。以河图东方之数而补东北，用四倍八，合洛书八数，故艮八。
九宫乃乾，老阳之位，阳气至此而极，阴气至此而生。卦起于午，为地二生火之宫，万物相见之时。其卦为离，其义为丽，占事有不正之义。取天一地二之数，三三而得九，合洛书之九数，故离九。


奇门遁甲元灵经卷二

八门值事
坎为一气始生之地，玄都之宫壬癸旺。水位而成冬，木资之以生，火逢之以灭，土遇之以润，金用之以寒，为正北一白，有休门主之。阳气升布，万物滋生。修造吉，治兵、行军、谋望、远行、谒贵皆为亨道。
阳日出此门得逢阳贵，阴日出此门得逢阴贵，紫碧之衣。旺则见富贵人，休囚则见贫*人，不然或见交争。若到离宫，是上克其下，谓之大凶迫。
坤受六阴之气，配厚载之德。立秋渐凉，万物将殒。金遇之则生，水遇之则澄，木遇之则藏，火遇之无光。地气下降，为西南二黑，有死门主之。
阴气太盛，只宜刑戮葬吊。远行主病，再逢凶星应必遇患人或哭声。行到坎宫，因财争斗，上克下为宫迫，大凶。如闰四月二十九日癸亥日丙辰时，在芒种下元，甲寅为符头，天禽为值符，死门为值使，皆到七宫，正西坤之神。余自城南向西走至半路，果见殡丧，是应候也。凡遭官讼，大忌出此门。
震居兰台之宫，雷霆发泄之处，春和大布，阳气正通，甲乙正位，盛茂森森。金遇之则伤，水遇之则润，火遇之则焚，土遇之则培。为东方三碧，有伤门主之。
宜出师执擒报仇、讨叛、渔猎，出此门见火光或伐木人则凶，逢盗贼。至坤为宫迫，艮亦凶。如崇祯辛巳四月十八日，大寇数万掠莱芜吐子口安营，众乡绅举义兵拒之，未胜。夜使人问我出兵之策。时癸亥日亥时，在立夏下元，阳七局，是甲寅符头，至亥时得冲伤门为星，宜出东方，果如所言，夜大破之，余党悉平。要知九星各有所宜，不拘伏吟。
巽四为薰风，春夏交接之时。六阳数绝，阴气将泄。金遇则伐，水遇则墓，火遇则炎，土遇则库，木遇则林。万物鼓舞，为东南四碧，有杜门主之。
杜者，塞也，不宜行诛戮，逃亡难追，路逢遇凶人。如隐逃匿迹，有神助，出此门定逢男女并道，或患手足人。若至坤艮，百不遂。
中曰黄庭，为戊己之位，五星齐耀，载接八方，承续四季不正之气，亦死门主之。
乾德天象之体，阴气受尽，百灵成就，闭塞之时也。木遇之则浅，水遇之则清，火遇之则塞，金遇之则刚，土遇之则润。为西北六白，有开门主之。
宜远行、征讨、交迎、酒食，出此门路逢茶酒，或见贵人遇。至震巽主口舌。
兑西泽梁，为庚之体。严金一布，万木焦黄。金遇之则光，木遇之则死，水遇之则涸，火遇之则亡，土遇之则培。为正西七赤，有惊门主之。
宜启闭攻敌，彼败我胜。吉事则危，凶事则贞，强行遭擒。出此门逢患脚疾、眇目人，或闻恐怖交争。若到震巽，祸患立至，天行杀气，甚凶。
艮土山，阴阳回运，生成之功，天道大通。金遇之则朗，木遇之则萌，水遇之则正，火遇之则温，土遇之则精。为东北八白，有生门主之。
凡谋得就，谒见贵人得亲。不宜侵伐，主受天刑。此门下取水灌入，树则死而复生。如出此门，得逢巧艺或皂衣、独行车马、紫黄衣人。若至坎为迫害，有文书官刑事。
离据丙火，丙丁之精，纯阴交结，火炎气升。金遇之则熔，木遇之则化，火遇之则兴，土遇之则燥，水遇之则死。为正南九紫，有景门主之。
宜选兵献策、突阵破围，远行主中道夭亡。出此门必逢人赤须鸟噪追呼，或遇酒食。若至乾兑上，主有乖异事。

九宫值符值使
坎宫休门为值使，天蓬为值符，名子禽，主水，主盗贼。占贼当用
利安迁筑城、屯营建寨、安坟立冢，春夏吉，秋冬凶。此日之时必有黑云至军前，以助兵威。赤云主胜，青白黄云俱不胜。得日奇吉，月奇如常，星奇大吉。若起造、移徙、婚姻，伤；若商贾，远方必遇侵害。
坤宫死门为值使，天芮为值符，名子成，主火土。
宜结交受道，行战伐之事。此日时黑云吉，白青云不利，赤云有贼。月奇乘之可脱厄，星奇可解攻锉武。
震宫伤门值使，天冲值符，名子翘又为雷祖。
能出军雪仇，破围攻敌，威镇八方。若嫁娶不吉，主伤财。上官利武职。春秋不吉，修灶不利。此日之时有猛风激雷，兵可取胜。日奇、星奇吉，月奇武事亨通。
巽宫杜门值使，天辅值符，名子卿。
宜守道安身，修礼设教，扬兵兴师，春夏婚姻、移徙吉，秋冬不利。此日之时有青云吉，黑白云不吉，三奇遇之凡谋皆利。
五中宫，阴（阳）遁借死（生）门值使，天任（天芮）为值符，本宫天禽，名子公。
宜书符、作法、祭祀、战征、移徙、商贾、埋葬，文官上任大吉。秋冬吉，春夏凶。晴朗用兵吉。三奇得使，百谋尤吉。
乾宫开门为值使，天心为值符，名子囊。
宜书符、合药，秋冬吉，春夏凶，得奇大吉。
兑宫惊门值使，天柱值符，名子韦。
宜固守，余不利。如有青云出，军自乱；赤云、黑云妨*细；黄云有惊恐。日奇隐匿无迹，星奇、月奇凶。
艮宫生门为值使，天任为值符，名子申。
宜行军、嫁娶、上官、谒贵吉，修筑不利。春夏吉，如有微云，八方皆吉，得奇吉。
离宫景门值使，天英值符，名子威。
宜远行、献书，余不利。此日之时有赤云不用。得日奇，雷声应之；月星二奇不吉。若休囚废没，出门当呼其星神从护吉，如出天蓬即呼子禽也。
若欲远行出门者，皆从吉门向方，呼其星之门，而出行六十步，左回太阴中大吉。

十干吉凶宜忌
甲为青龙，为天福神（王文卿）。阳阴二遁，凡事遇之皆为上吉。补遗
远行、谒见贵人、求官、商贾吉，战利客，不宜嫁娶、移徙。阳星吉，阴星不利。伏吟不忌，闻事不实。
乙日奇，天德神（龙文卿）。
宜移徙、上官、交易，不宜行威。此时闻事不实。
丙月奇，天威神（杜仲卿）。
吉星临之，无库墓、无受制可用。此时闻喜实，闻忧虚。
丁星奇，为玉女（天女神季游卿），三奇中最灵者。
宜入市、逃亡、隐匿，不宜用兵。此时闻忧虚，喜实。
戊为天门，为天武神（司马羊）。
利远行、用兵，不宜上官、商贾。此时闻吉实、凶虚。
己为地户，为明堂神（纪游卿）。
宜上官、迁调，利阴私、密图。此时闻吉虚，凶实。
庚为白虎，为天狱神（郭阳之）。
诸事不宜，兵惟固守。
辛为天庭，又为天庖神（高子强）。
行军主胜，上官先吉后凶，诸事不宜，闻忧喜平平。
壬为天牢神（王禄卿）。
诸事不宜，闻忧喜俱虚。
癸为天藏（爰子强），又为天网。
诸事不宜，只宜隐迹埋名、求仙。丁己癸三干临六合宫，宜逃亡；临太阴宫，宜伏藏；临九地，宜屯守。此乃善用癸者，克天网之咎，此时闻事并虚。

九遁吉凶宜忌
天遁生门丙加丁生门六丁临九地，休门三奇临太阴，亦名天遁。
其方若得日禄，合成贵神、天空、天恩、天赦，百事皆吉。若逢日破，诸事不利。得日鬼，万事纠缠。如得天罡、河魁，忌行船、过水。得此遁可使六丁呼风致雨。
地遁开门乙加己六丁休加九地，三奇开门加太阴亦名地遁。
有朱雀，见文书；月破、登明、神后，出军不利；太乙、胜光，逃亡被获；白虎有疟疾之灾；天后、太阴，出门拾金银财物；日鬼临之，有人来寻；神后、魁罡，女人犯*；青龙、风伯，主有风雨；太常、大吉，主山中出龙；勾陈主兵起。六丁可隐形、修筑，诸事亨通。
人遁太阴合休丁三奇生门加太阴，六乙生门加九地，亦名人遁。
见白虎，过河沉船；勾陈、朱雀，鬼神为祟；大吉、小吉，有风雨；日禄，出门逢贵人；日合，百事吉；风伯、雨师，雷电大作；魁罡同位，灾患有侵。
风遁六丁休加癸在巽乙奇三吉门加辛到巽，辛加三吉门到艮，癸加休到巽。
见朱雀，主讼；天后、六合、功曹，有婚姻之喜；白虎、魁罡，主委靡；天空、登明，凡事中正。得青龙主折伤，腾蛇主沉水，月厌主火灾，天后主妇淫，魁罡加之刑名不利。此遁可以招风助火攻，又云：龙遁亦借丁和景，一跃雷门振羽翰。
乙壬生门同临坎，龙遁之时雨淋漓。生门下临六合，上得天心；乙奇休门加坤方，或开门加九地宫，丁休门加坎方，皆名为龙遁。
有玄武、天后，盗贼*私之事；风伯、雨师，主霪雨；日破，有大水；日鬼，马宅中有鬼作祟；日禄、日合，诸事有成；日刑冲，一无所遂；腾蛇、朱雀、勾陈，凡事虚缠；青龙、神后，水聚江津；登明、河魁，云雨不深；天罡加孟雨淋淋，利水战。
乙生加艮辛虎遁庚门临兑辛，三吉门加九地艮方，皆虎遁。
得青龙，大不利，有凶；河魁、天空，不见见；白虎，有大风；神后、玄武，出兵大吉；见月厌，不可先动；日禄、日马，主得财；贵人、三煞，大战大功。又云：虎狂位遇丁景制，叱咤风生上将坛。
鬼遁开休丁加乙休门六辛得天辅，丁生门加太阴，丁生门加九地到乾，丁休门到艮，皆为鬼遁。
得朱雀、太冲，宜书符压镇；河魁、腾蛇、天罡、从魁、勾陈，主鬼神妖邪为祟；六合主惊恐怪异事；遇日马，宜祈神还愿；日合，作事有成；日破、日盗，失财物；见白虎，主盗贼事；登明，主口角产业争讼；太乙、太阴，宜修整坟茔；日破，凡事不吉；天鬼作虎有瘟疾伤人，宅中有鬼声惊人。
神遁九天丙火生六己开门上合天心，丙奇生门加九天，乙奇开门得天心，皆神遁。
有大吉、小吉，可驱神遣将；白虎、玄武，有大风；日禄在丙，宜禳福；神后、天后、登明，宜祈祷神明；太乙、太冲、太阴，不可礼神，反有凶灾；从魁、河魁、六合、勾陈，可设坛请神，必降临；传送、朱雀，宜祭祀；劫煞、白虎，有雷伤人；天空、太常、太阴、六合、贵人、功曹，可以求贵求名，再有日合事大利。
凡作事，九遁为上吉，诈假为次吉。三诈五假各宜其用，随事而取之吉。
如三奇加九地为重诈利取财，加太阴为直诈宜行功修道，三奇吉门加六合为休诈宜合药，
景门合乙丙三奇加九地（一说九天）为天诈宜进谒干贵，
杜门合丁己癸临九地或太阴、六合为地假利伏藏逃亡，
六壬合惊门临坤或惊门六合下临九天为人假宜掩捕（一说丁己二星合伤门加于六合是名物假），
丁奇太阴合杜门下临六己或乙奇伤门加六合为物假宜阴私谋密事，
死门朱雀六己到艮方或杜门丁己癸加太阴为鬼假宜埋葬（一说己癸二星合死门加于九地名神假），
六庚伤门到巽宫为神假私行利用间谋之事。

天盘加地盘吉凶
天盘甲加地盘甲：虽曰伏吟，然有青龙出土之象，但吉凶不定，惟看门如何。门吉则吉，门凶则凶，大抵不利求财。
甲加地盘乙：即为青龙入云之格，再得三奇、吉门，嫁娶必生贵子，星干不利徒有虚名。
甲加地盘丙：青龙返首格，动作大利，若门仪不合未作合吉。
甲加地盘丁：青龙耀明格，再得吉门，宜谒贵求官，必有荣光之喜，符使若凶必招讼事。
甲加地盘己：青龙合灵格，得星吉有财，吉事必成。星门不合，事多虚耗。
甲加地盘庚：灾祸生于不测，星吉亦宜守待。
甲加地盘辛：青龙失惊格，得门吉、星吉，作事如意；门星凶，主失财。
甲加地盘壬：青龙入网格，阴人得之主有灾，阳人得之主不和。
甲加地盘癸：青龙华盖格，门合星吉则吉，若伤、死门不美。
天盘乙加地盘甲：阴中反阳，得凶星伤人破财，利阴不利阳。
乙加地盘乙：日奇伏刑格，不利求名，门合稍吉，门逆主凶。
乙加地盘丙：奇仪得顺格，逢吉星迁官之兆，夫问妻主离别之忧。
乙加地盘丁：朱雀入江格，受墓主书迟滞，得吉星免灾。
乙加地盘己：日奇入雾，土木相克，求事不吉，门凶尤甚。
乙加地盘庚：日奇受刑，主争财成讼。
乙加地盘辛：青龙逃走格，主财失逃亡，强为凶甚。
乙加地盘壬：万事皆屯，阳人失财，阴人有病。
乙加地盘癸：日入天网，官事破财，万事破伤。
天盘丙加地盘甲：青龙得光，星符相合，喜庆非常；飞鸟跌穴格，百事吉。
丙加地盘乙：为人遁，升官受禄。
丙加地盘丙：奇中有奇，常人有跷蹊之事，贵人招官禄。
丙加地盘丁：奇日太阴，文书遂望，百事如心。
丙加地盘己：火入勾陈，刑名不利。
丙加地盘庚：织女寻牛郎，*私冤讼。
丙加地盘辛：朱雀入狱，官人失位，常人受刑。
丙加地盘壬：丁壬化木，进禄之喜，主事和美。
丙加地盘癸：朱雀沉吟，公私不合，两事有伤。


奇门遁甲元灵经卷三

奇门捷径秘法
门中逢一白，天地人皆吉。求名名自成，问利利须得。
死伤莫出兵，休景横逢食。会日咸池星，必然贪酒食。
门中逢二黑，常见云迷日。人怕有灾危，财忧有得失。
若临劫杀宫，夜夜防盗贼。食禄与禄成，逢人撞酒食。
门中遇三碧，舌口常如蜜。问事总迟疑，行兵看缓急。
相逢月白人，男女休相及。伤惊会见时，梦里有悲泣。
门中逢四绿，家里有人哭。震巽起风生，兑乾应动木。
休生死可行，开景书堪读。若遇死伤门，灾来不可赎。
门中逢五黄，事有喜非常。人禀乾坤气，堂开日月光。
武臣侯伯第，文昌状元郎。纵其死伤地，连绵庆泽长。
门中逢六白，百事堪言吉。不作榜头人，也是皇家客。
出阵自然嬴，门凶亦莫出。相逢衣白人，酒食财相识。
门中逢七赤，火烛疮疽毒。轰轰雷电声，顷刻为红日。
家中司命人，五灵官显赫。跌仆路途中，争官遭杖责。
门中逢八白，出入皆为吉。阴人甚有情，四海多相识。
出阵与行军，死伤门莫出。男白女玄衣，相逢有喜色。
门中逢九紫，家里应添喜。读书人做官，贫儿*防死。
将相正当权，僧道无如比。女必是佳人，男必是才子。

九星克应诀
门中见太乙，星曜号贪狼。赌博钱财盛，婚姻大吉昌。
远行无阻滞，参谒见贾良。出行三五里，著皂辨阴阳。
门中见摄提，百事必迟疑。相生犹自可，相克有灾危。
远行多不利，耕种损牛犁。死门若相遇，老幼哭悲啼。
门中见轩辕，作事必牵连。相生能救助，相克受忧煎。
远行逢阻滞，赌博要输钱。出行三五里，遇见一官员。
招摇杜木星，当门事不成。出门三五里，阴人口舌迎。
怪梦虚惊怕，门鸣屋作声。前行十数里，必见二亲人。
五黄号天符，当门妇女诬。相逢无佳事，行人住道途。
逃亡难觅见，道遇一尼姑。前行七八里，亲故见相呼。
门中见青龙，谋事喜冲冲。投人逢酒食，赌博见兴隆。
更遇相生位，钱财不得空。前行七八里，医士道旁逢。
星曜号咸池，当门并不宜。出行多不利，相克有灾危。
赌博金输尽，求财空手归。纵遇相生位，还防是与非。
门中见太阴，百事喜相寻。财禄求皆盛，知交可是亲。
出门七八里，牵手小子临。佳人若相见，一笑值千金。
门中见天乙，百事喜相生。求财皆顺利，茶酒尽来迎。
出门十数里，相见孝衣人。妇穿红紫服，挈抱小儿行。

中宫值日九星歌诀
一白太乙号贪狼，用事求谋大吉昌。
身命值之各利顺，贪财好色酒杯长。
巨门二黑主多灾，进退无门病可哀。
身命遇之终不利，如从空里梦中来。
禄存三碧主财伤，百事谋为尽渺茫。
身命遇之须有患，明伤暗死切须防。
四绿文曲在中宫，出阵谋为并不通。
勿论王侯并将相，漫劳心力未成功。
五黄廉贞恐有迎，宁静安居莫出行。
妇女小人阴作耗，病宜拜祷谢神明。
六白武曲可求财，出入亨通事事谐。
身命遇之当百顺，灾星退散福星来。
七赤破军行不宜，蛇虎横灾最可危。
身命数凶防火烛，其间用事要乖离。
八白左辅是太阴，直日无忧坦荡行。
身命遇之尤大吉，行兵百事尽亨通。
九紫右弼是贵人，求谋用事自然成。
行兵献策无忧虑，时时功名受大恩。


奇门遁甲元灵经卷四

占天时
天地风雨九遁间，端倪朕兆妙难言。
吉凶悔吝从生克，索隐钩深理自然。
六仪三奇分顺逆，八门九曜递循环。
如能穷此阴阳理，何问天仙与地仙。
二三五八多风雨，四九局中春日阳。
一六七防阴滞气，细推凶吉格中藏。
夏日炎天不若春，三四二七恐多惊。
不测雨声五六九，局中一八日晖生。
秋来坤艮日光移，乾兑巽宫风雨凄。
二三四九弥漫雨，坎若逢之闪电霓。
值符蓬芮不宜冬，霾雾阴云日不红。
五六三内多风雪，四七八局好天宫。
一遁乙丙加休门，天开霞彩悦人心。
秋有微风能透骨，冬来肃煞雨沉沉。
二遁乙丙在开门，春夕秋时多蔽刑。
夏日云霓多霁晴，腾蛇玄武半阴晴。
三遁四遁丙庚休，若逢夏令雨阵行。
逢秋掠地风声振，春日秋冬朗朗晴。
五遁丁癸加休门，春夏飞沙日渐昏。
冬景倏然成雨雪，秋虹电霰后开云。
六遁丙戊加乾宫，夏雨秋风春日红。
再逢惊柱临冬节，狂风飒飒雪飞空。
七遁辛加乙上艮，揭地掀天春夏中。
风雨互加秋令集，冬天开雾暖融融。
八九雪宫互六七，风雨龙虎一般同。
细详微理分凶吉，不遇门符应勿从。
天蓬飞入艮宫来，东北乌云一朵栽。
休使加临天任上，东方黄气满楼台。
生任加临在坎宫，黄云北上起穹窿。
苍云东北真华丽，禽芮加之分任同。
冲伤加艮在巽生，东北乌云带紫黄。
直北云霓皆缥缈，东南西方尽光芒。
艮宫杜辅值符临，烟雾腾腾紫气生。
东北方生云障腻，北方又有一轻清。
英景加临乾位上，西北云霞彩映红。
东白北黄青在此，值符克应量无穷。
芮禽若也到休门，北起红黄东淡云。
坤宫上有青蓝气，西北烟尘紫雾生。
惊柱值符临震地，霓云白上又加青。
夏天四下浮云起，骤雨狂风布阵惊。
心开巽上加值符，四处生云气障魔。
北雾南乌西紫霓，坤艮黄云上不多。
休蓬离上值符迫，黑色迷南气渐回。
西有青云冬淹水，北方红紫共徘徊。
值符震位加惊门，碧绿从西云翳青。
东白向云浑四散，巧应云在北方生。
坤艮宫中遇杜辅，蓝云翠绿四方多。
淡红在兑黄在巽，点点斑斑良不差。
景加英兑起红光，白气淹淹东北方。
巽上浅黄加绿色，如逢生旺月华岗。
芮禽入震在冲伤，东起黄云兼白光。
南岭素缟带红色，西南西方黑苍苍。
惊居天辅素罗云，南有红光白带轻。
乾上青云常聚散，坤方黯淡雾沉沉。
相生相克观明色，旺相休囚辨得真。

占晴雨
此时遇阳门阳星飞临阳宫，又有火土星同宫，必定久晴。如阴星阴门合水金星及壬癸休门飞临阴宫，二局并合相生沐浴者，主大雨如注。若遇景门土宿飞临者，主雨时有时无，或日中下雨。如阴星阳门入于阴宫，或阴星阴门加于阳宫，主半阴半晴。若壬癸及甲子辰日时，天蓬、休门亦主有雨。若遇火土星，不逢水日时并沐浴者，无雨。若遇水星冲合，当有大雨。若论风、雷、雨、雪、闪电、星、月、云雾，详交节日时而可知也，内有口诀。

占晴
占晴以天辅、天英为主，盖天辅为风伯，天英为火神也。云雨以风为散，以火为晴。如天辅、天英乘旺相，落于离九宫，或克日时二干，主晴。如天英乘旺相，落于三四宫，或克日时干者，亦主晴。玄武、白虎主雨风，以顶盘八贵神兼看，无不准验。其日期亦以火神、风伯所落宫分系何干定之。

占雨
占雨以天柱为雨师，天芮为闪电，天辅为风伯，天冲为雷祖，天蓬为水神、为云雾，壬癸二干亦水神也。天蓬游于坎兑震，乘壬癸游于坎兑震，或柱天冲乘壬癸二干游于坎兑震三宫，皆主雨也。又天辅、天英所落天上宫克地下宫，必然雷雨交作。又看天柱等所落宫得何干支，以定其日期。与值符近则雨速，远则雨迟。游于坤二宫主密云不雨，即游坎兑震不乘水神亦无雨也。
如未日子时天冲为值符，甲辰壬在二宫，上乘六壬，下临地盘天冲，亦有壬字，上下皆水木之神，壬子时干天柱七宫为值符主当日雨。
如秋分兑上起甲，次第数到壬，七宫故曰天兑，为兑坤值符相连，故当日雨。

占雪
雪者，凝阴也，水而有寒气，乾兑二宫主之。或天心乘壬癸二干到兑，或柱乘壬癸二干到乾，皆主雪，各以落宫所得之干以定其期。
奇门遁甲元灵经卷五

占岁时丰歉年遁中宫一星
一白居中半多雨雪霜露，五谷丰登，人民无灾，国泰民安。
二黑年交阴雨风烟雾，人口有灾，国家有患物，西南方主荒。
三碧年多风雷，物歉，东南熟，西北荒，民有风寒之灾，多盗贼。
四绿之年有雨水，江南熟，江北荒，人民有小灾。
五黄之年雨阳不时，人多瘟疫，荒熟各地不均。
六白年雨阳时若，国泰民安。
七赤年民遭旱焊，五谷不熟，西方荒，北方安，江南不利。
八白年雨水多，五谷熟，八方宁静，国泰民安。
九紫年风调雨顺，国泰民安，江南小旱。
若三白在巽、离、坤，南方熟；在乾、坎、艮，北方丰；在震、兑、中宫，天下俱美。

占岁内丰歉
立春日某时交春，看九宫以分九州，见九州有何星、奇，即知之。坎一冀州，晋魏分；艮八兖州，韩郑分；震三青州，齐分；巽四徐州，鲁分；离九梁州，吴越分；坤二荆州，楚分；兑七梁益州，卫分；乾六雍州，秦分；中五豫州，宋分。 
天蓬所临之方，主瘟瘴春作，百姓流离；夏水漂没。奇、神救之减半。
天芮所临之方，奇、神加之人不为灾，七分收成。若加凶宿，人瘟物死，五谷不登。
天冲所临之方吉，奇加之五谷半丰，惟宜果实。春夏人物灾伤。
天辅所临之方，在吉处五谷大成，人民安乐。若加凶宿，主大风溢损伤。
天禽所临之方，在吉处者，主五谷大丰，人物蕃盛。若加凶宿，主长吏不宁，贵人移动，夏初瘟灾。
天心所临之方，有吉宿者，主秋禾熟，长吏贵人频受恩喜。凶星加之，春种离多，夏秋水涝。
天柱所临之方，在吉处半熟，人民瘟瘴。加凶宿，有蝗虎流火为灾，秋冬尤甚。若有三奇德有余庆。
天任所临之方，大有吉庆，奇神加之主生芝草祥瑞，及贵人在位。加凶处，五谷半熟，人离灾而无死。
天英所临之方，亦有祥瑞，得生旺地五谷熟，人民安庆。在克处或凶宿加临，主旱涸灾殃，春种夏枯。凡天乙所在之处，其岁事吉。

占田禾
凡占田禾，以休门合于木土之上为吉，更得三奇及干见合则有利。年景丰啬专看天任，如天任落艮震宫主年丰，再得青龙、六合、功曹、太冲，主四民乐业；若天任不落艮震二宫，主歉收，再以贵神月将分旱涝。天任所在有传送、天后主涝。又生门主麦，伤门主谷。看三奇、太常、功曹、贵人在生门宫则收麦，在伤门宫则收谷。占栽植死生，以天冲为花草，天辅为树木，各看所落之宫。旺相主生，休囚主死；生为生，克为死；吉格为生，凶格为死。旺相吉格生，草木茂盛；休囚凶格克，草木焦枯。吉凶相半，先后荣枯。壬癸戊己来生者为活，不生者死，又三为生五为死也。

又法占田禾
此时合生、休二门与乙丙丁，并六仪临长生、旺、禄之乡而合吉格，其年大熟。如合景、英、心、开，加于土木之宫，或门克宫，或上干克下干，必然无收。如木星克宫，多虫并风灾；如火星、金星克宫，多旱灾，或金风所伤；如水星多壬癸，或日时皆水，或阴星、阴门加于阴宫，必多雨水，连绵水灾；如诸星克制或生死二门宫者，其年未熟；如门克宫，或逢庚辛相制，虽收必有贼盗；若合凶格于命宫，如墓绝或朱雀者，因田生非破财官事。

占蝗蝻
死、惊、杜、伤临日干则来，非此则不至。

占蚕利
此时得吉星，干支、门、宫相生，加临金木之宫而合吉格，下不克上者，有十分之利。若遇凶格、门迫加于金木宫，上下相克，是必无利。如合凶格得门生宫，或合吉格得门克宫，只有五分之利。

又法占蚕利
三奇、吉门、吉宿全于金木之宫为吉，须要不克上宫及门为良。若吉门、星、奇皆不至金木宫，更克正宫星与门，收获寡。


奇门遁甲元灵经卷六

占地理法
地理有形皆有法，分门定局预能明。
相生圆活并长厚，相克浅斜尖狭轻。
天蓬方满带奇刑，天任高冈驿路深。
得遇奇门园径在，相逢凶格拟坟墩。
天冲树木多丛杂，天辅三义近阁亭。
天英窑灶兼枯涩，庙宇溪沟在芮禽。
天柱桥梁并曲径，园林寺观合天心。
休门淹水井泉多，道路桥梁生上过。
伤门闹市兼亭院，杜上斜沟曲涧波。
景上绵绣直罕见，四园土阜有山窝。
死门山野兼林木，葬有长堤对酒炉。
惊门灰堑兼污秽，开处通衢入画图。
时池高底多短长，且使符使总端详。
时旺相得加倍算，休囚失令照寻常。
门迫受伤因减半，路逢远近有规方。
辎铢瓦砾穿物色，更把天星合地详。
伤冲大小水兼三，四杜辅中五六纤。
休蓬一六数为先，生任排来七八间。
惟有景英三九数，芮禽死使二三连。
惊柱数中应二七，开心六九勿虚言。
休囚旺相从心豁，虽得千金莫浪传。
符加丙，生穿地，黄玄物色自新鲜。
加休土块深青紫，开若逢之见水津。
加惊壕堑疑坚石，加死多年骸骨深。
加景微尘兼灰土，杜门击瓮饬刑伤。
伤上一宫殊物异，远年朽木地煤坑。
丙加符甲在开门，地色红黄雾气腾。
休门有水多漂白，生上顽砖及古坟。
伤门枯木兼藤蔓，杜上禽毛气赤青。
景门板龟泥枯壑，死门布帛*衣襟。
惊上锁匙尘铁索，傍边兼有石灰瓶。
丙丁如加天任宫，土中沙起色黄红。
冲星若也来相遇，蒲包草席有形踪。
辅星绳索有连钞，英上加之器是钞。
芮禽穿下多文墨，更有车辕与草茸。
天柱临之有贵物，非丝非帛拟钱筒。
天心奇物投嫌墓，堕坏钱财未落空。
天蓬沙石泥无实，如掘渊泉水溢冲。
丙己加生土色黄，如加伤位色如糖。
杜门碧绿还兼紫，景亦斑斑点血苍。
死门乱石兼磁器，土色玄红不是良。
惊门如镜有明亮，轻浮白色时开方。
休门色若污泥黑，再看天星辨隐藏。
丙加庚兮荧入白，八位移来有吉凶。
休门不可利言凶，蓬宫之宫非吉得。
如生怪石势嵯峨，加震穿寻多发积。
杜门铁索与香炉，加尸棺材有污骨。
惊门灰炉飞又沙，玩器巾杯开上集。
庚加丙上白入荧，开门加之不一同。
簪头器皿并钮扣，土色穿来定赤红。
休加土色如牲血，毁筋残杯在艮宫。
伤门狸洞兼蚯蚓，杜上青森亦草虫。
景门干燥如螺蚌，死上丝罗不尚空。
惊门枯井堆砖砾，此格由来多咎凶。
青龙逃走乙加辛，开遇乘龙拟宝珍。
休门吐血藏牲骨，生良黔啄是羽鳞。
伤门遇遁多清洁，果核桃李在杜门。
景上蛤蜊兼骨梗，死门旺相小尸灵。
羊角如难惊上得，更兼蛋壳应如神。
辛加乙上号猖狂，生杜宫中仔细详。
七八局中如合此，回凶转吉不寻常。
辛加伤上土色青，地中蛇穴洞何深。
景门桥木并盔甲，黄土沙泥在死门。
惊门铁瓮多白色，刀柄枪头开位临。
休门驼物兼色骨，生杜门中地可钦。
癸加丁上蛇夭矫，若遇休门气渐消。
开门物贵形如朽，惊上川流水自滔。
死门畜骨兼牛角，景得奇门有滔滔。
杜门乐气兼古鼎，伤门有木鱼不敲。
生上一宫无外物，木梳毁折破磁稍。
朱雀投江丁加癸，如加死上古坟基。
惊和加水无泥溢，开上穿来旧石灰。
休门疑有头枯骨，生遇蓬之死犬猫。
伤门堕板无丁钉，杜有山林古石碑。
景门锦雉直文彩，土色红黄地穴奇。

占安葬迁改补遗
此时日合贵人、禄马，合山头神龙，生旺有气为主。如某龙旺于某季，在春夏秋冬二十四气之内，按阴阳二遁取用日时。合太阳照临向坐，若太阴、太阳映照更美。其乙、丙、丁、六仪不临墓绝之时，合于吉格，与亡命祭主山运分金，补泄得宜，水口相生相合，并门宫有奇，得死、景、生门到坐，余门到向相生，乃万全之吉也。


奇门遁甲元灵经卷七

造宅三白占家宅歌
飞符入于鬼乡，看其休囚之类。
虎入门兮人散，雀带刑兮吏追。
勾刑门兮宅祸，虎害干兮人灾。
腾附蓬星为直战，小口惊忧；
武会任宿而当权，*人邪孽。
六合天柱子女怨尤，太阴景英宠婢窃位。
九地庚辛为伏两，若遇惊伤而带刑害，暗中有损；
九天丙丁为飞牒，若乘甲乙而逢克战，鬼怪须防。
朱雀再附丙丁，喧争聒耳；
玄武更加壬癸，宵小跳梁。
庚辛白虎得地而凶势愈张，
戊己勾陈刑冲而破败立见。
烧身之虎，先凶后吉；
入土之蛇，蛰后须伤。
返首兮画栋雕梁，跌穴兮藏龙聚气。
九遁则知拱获有情，得挟定然堂构森列。
守门在家清吉，游仪出外更良。
乙加辛门廊有损，辛加乙虎首房强。
癸加丁厨厕不利，丁加癸祟魅为殃。
伏干人宅俱不顺，飞干基址招殃。
伏宫人宅皆妨害，飞宫祸起萧墙。
大格小格邻家有冲射，刑格悖格眷属不安康。
白入荧防有怪异，荧入白火烛惊惶。
五不遇兮人有损，网罗布兮事怪张。
六仪击刑凶灾叠见，三奇入墓暗室幽房。
返吟不吉，伏吟不祥。

占家宅
此时遇门生宫，上干生合下支，乙丙丁、六仪临旺禄生宫，主宅舍清宁，人口平安，进益田产。如生门生宫有田产、布帛、五谷进益之利，如开门生宫有金玉、宝珍、财物贵人之益。详入门生克，推之若凶星、门克宫，地盘临衰墓而又受伤者，口舌、灾厄、狱病、小人、忧惊不免。如阳星被伤则阳人灾非，如阴星受克必阴口灾病。如阴阳皆被克则生阴人男子之忧。如乾为父、坤为母、震为长男之例，若其人本命在墓绝之宫，又被冲克，其灾非病命绝，若有比和逢生为难中有救。

占起造
此时门生宫，合吉格，三奇六仪加临禄旺、长生之宫，或日时遇贵人拱照，宅主与坐向相合，或天禽坐镇中宫，或太阳照映坐向，乃为完全吉庆，发禄非常。若有诸家恶星反为我制，则为我之用神，百无忌也。

占修宅舍
凡修宅，以生门为主，必得全吉日辰。地基上有又得生门为上，宜修造。如生门为天禽，此时在中宫，亦吉。若修方生门在其宫，忌宫门犯迫。阴宅同此。

占迁移以九星论之，以九宫分方向定可否
看迁移方上一宫，有三奇、吉门再得天禽星，四季皆吉；天辅星春夏大吉；天心星秋冬大吉；其余星皆不利。各以其来时占之，以定天乙也，即以所占时看何星为天乙定之亦同。

占分居以宫分支干照月定日期
坎离两宫为阴阳分位之始。自十一月至四月为阳，以坎艮震巽为内，离坤兑乾为外；自五月至十一月为阴，以乾兑离坤为内，以坎艮震巽为外。又以年为父母，月兄弟，日为己身，时为子息，按本局中支干推之。欲分兄弟，照日月支干看宫分内外。支干如在内外两处，为分居；一处为不分居。欲分子息，看日时支干可类推也。再以旺相休囚定吉凶。


奇门遁甲元灵经卷八

占功名
若提学来临本府，以官为客，诸生为主；若学道坐于所考地方，以官为主，诸生为客。此时如主克客，是诸生为主则名或无阻；若官为主克客者，求名有阻难成。如主客相生、比合干支同契而合吉格，求名易成，文章合机；若生生官，求名虽成，必先图谋而利。若官克诸生合凶格，在于本命行年宫，或本命坐于死绝之宫，因求名招非灾祸，或因名破财。
又法占科名
三奇、吉门、吉星加于本人年干之上，不可犯奇墓、门克、刑迫可得，反此不得。

占岁考等第
凡占岁考等第高下，以天辅为文宗，日干为士子，六丁为文章。如六丁得旺方，兼天辅宫来生日干，又得三奇及开休生景四吉门，取为一等文章。旺，文宗生日干，不得三奇、吉门者，为二等文章。虽旺，而文宗不生日干，或文宗生日干而文章不旺，仅为三等文章。不旺，而文宗来克，幸有三奇、吉门者，为四等文章。不旺，文宗又来克日干，又在休囚宫，又无三奇、吉门者，定为五等。得死门及诸凶格者，定为六等不吉。
假如大暑中元阴遁一局，戊癸日辛酉时，天辅在二宫，六戊在八宫，星奇为文章在七宫乘旺气又与日干比，定是二等。又如秋分中元阴遁一局，丁亥日乙巳时，天辅六丁俱在八宫，文宗克日干，为三等。
占文宗，按临日斯以天辅为文宗。冬至自坎至巽为内，自离至乾为外；立夏自离至乾为内，自坎至巽为外。冬至后至四月为上半年，夏至后至十月为下半年。文星在内主上半年，在外主下半年。更以落的宫分并分野，以定日期，再详时事，以十二支配八卦法决之。

占科举会试中式值符宫克日干宫坐主不取，小考同看。
凡科举会试占，以日干（宫）为士子真才，值符（宫）为总裁，天乙为房师，六丁为文章。天乙宫克日干宫，房师不荐；六丁宫克日干宫，或日干宫克六丁宫，休囚废没，俱主题目大难，不能得意。如值符、天乙来生日干，六丁又得旺相，必中无疑，缺一不可。凡考童仝。
假如立秋上元阴遁二局，六庚日丙子时，日干在三宫，天蓬值符在四宫，与日干宫相比，六丁临八宫得生气，文章必不得意，座师虽受刑克，必力荐中矣。

占殿试甲第
凡占殿试，以太岁为主。太岁者，天子也。以月建为主考，日干为举子，景门为策论。如景门落在旺相宫，又得三奇并太岁来生日干者，为鼎甲。景门不得三奇，而得太岁、月建来生日干者，为二甲。不生日干，又无三奇者，为三甲。
假如六戊年正月立春日丙辛乙未时，阳遁八局，天芮为值符加七宫，死门为值使加三宫。丙为日干在六宫，戊为太岁在四宫，月建甲戊为主考，但不生日干，在三甲后矣。
又如戊年正月雨水上元阳遁九局六己日丁卯时，景门到三宫为旺方，上得星奇。己日日干在一宫，月建在乙宫生日干，但太岁不来生，仅得二甲。

占武举
甲申庚落宫、甲午辛的宫，或相冲，为箭中的。再看景门，得旺相又与值符相生，中缺一不当。看武艺以值符为主考，时干为举子，甲申庚为箭，甲午辛为的，景门为策论，专以甲可。

占投武
投兵应选以天冲为武士，以值符为帅主。值符宫生天冲宫，天冲宫生值符宫，一见即投合。彼此相克，定不收录。天冲即作值符，一去即得部长，后必大用。遇伏吟空回，返吟反覆不定。

占纳粟
以甲子戊为部司职，六丁为文书，时干为求名之人。必要六丁旺相来生时干，甲子戊生六丁则成而速。如甲子戊克时干宫，部司不准；克六丁宫，文书迟滞；时干克甲子戊，亦不成；克六丁，犯朱雀投江，亦主文书遗失。宫、门、星格吉易成，凶不成。


奇门遁甲元灵经卷九

占升迁
凡占升迁，以开门决之。因开门为官，掌法印也。又看太岁、月建相生，如开门加生旺宫，再有三奇得生合吉门、吉格，必定升转。再遇太岁、月建乘吉神来相生，定然高擢帝庭。或有吉格而无旺相，有旺相而无吉格，或有旺相吉格而太岁、月建不来相生，亦不能升也。选亦同。
假如六己年大寒上元阳遁三局丙申日乙未时，开门在七宫。开门本属金，兑七亦属金，同类助我为相，又上有奇日合之，又六己太岁乘天辅在离九宫来生兑七，主升无疑。又有看太岁落在何（原作卯）干，即以其干为所升之年月也。或以值符落宫占之，不用太岁者亦可。盖铨部升宫为值符之神也。
又如立春中元阳五局乙庚日丁巳时，开门到九宫，火来克之，为囚于鬼也，定升迁，并值符在坤有生金之象，本宫不旺亦无益也。

占上任吉凶
凡占上任后之吉凶，以上任之时所向之方为断。如衙门坐西朝东，即看东方所得之宫神断之；如向西即看西方所得之宫神断之；南北亦然。总看所得向之吉格，得格吉终于升迁；如不成吉格而星旺，主降谪；若休囚及废没者，主罢黜。若有凶格者，主有拿问；如返吟、伏吟、五不遇时及入墓、悖格、飞伏等格，不看方向，而知其不吉也。
假如阳遁一局丁壬日丙午时上任，衙门坐北朝南，此局六癸加地盘九宫杜门，无吉格，主降调。
又如阳遁四局丁壬日癸卯时上任，衙门坐南朝北，天任加地盘丁合休门催官，白虎临向，主升迁。

占新任地方何如
当以天禽落宫为京师，其余为外地，以各宫六仪、三奇为分野。若遇甲戊同宫，阳日用甲，阴日用戊。如天蓬落宫上有开门，主有贼盗；有六庚主兵乱；如主旱涝不犯者，平安。各以本邦分野无任所分野定远近。

占历任归结
以本宫年干地盘为主，看天盘星门得吉格者，荣归；得吉格而别犯刑击飞伏悖格及本干宫有劫煞丧门刑克，主卒于官，不得善终。不成格而得奇星，主荣归；无奇星，主罢黜；有凶格主拿问。

占官员有故降罚
如开到鬼废休囚之方，或带击刑、入墓、迫制，为大不利。逢太岁伤之事于朝廷；月建伤之事起僚属；天乙伤之事谏臣；值使伤之事起御史；值符伤之事起抚镇。遇天网定被锁拿；天盘受下克，地盘受制，前后遇迫，定有按治。如得气，仅罚降；失令恐伤命。

占徵召
凡山林隐逸及废黜已久，欲求徵召者，太岁为皇恩，月建为铨部，日干为自己。要太岁、月建之星同生日干所乘之宫，又要日干所落之宫得好格局，主起官，反此不能。

占应差
进衙门应差，以开门为官长，以值使为己身。如开门宫生值使宫，又得三奇及旺相星，大吉。与长官宫相克，主凶。休囚亦为不吉。

占请假
以值符为尊长，天乙为卑小。值符落宫克天乙宫，天乙宫生值符宫，俱不准。假如值符生天乙宫，天乙克值符宫，定准假。两宫相比不准。

占领文迟速
以六丁与值使宫相生则速，如相克则迟。又看六丁在何宫相生，即以本宫支干定其日期。


奇门遁甲元灵经卷十

占婚姻
凡占婚姻，以乙为女，以庚为夫。如二家落宫相生合，说之则成；相刑克，则不成矣。又以顶盘六合为媒人。六合宫生乙宫，向女家；生庚宫，向男家。庚宫克乙宫，女家畏而不嫁；乙宫克庚宫，男家嫌而不娶；乙宫带击刑，主女性凶恶者；生合，主女性温良。庚宫带凶神，主夫性暴烈；带生合，主夫性温良。

又法占婚姻
如男家问婚姻，此时即以地盘诸星为男家。逢门生宫，或上干生下干合吉格，而干支日时逢生合，其婚必成。若门克宫，或上干克下干，或门迫相冲，必不能成。又如比和相，善言之即成。凡九星、六仪、三奇、八门在旺禄之时，主富贵之家；若衰墓逢生为渐发之家；旺而受克为时退之家。若论女相貌、人品，以八门、九星、地将推之。若逢生主人品清奇；逢克为不正或醮妇残婚之类。若女家问就以女为主，照前法反而推之。

占招赘
看合星，专以乙庚论之。如女求夫，谓之坐山招夫，当用天盘六庚宫来生地盘六乙宫。庚上得吉星，主夫性温良；得凶星主欺骗财物，或心性*险。如男求女，谓之到踏门，宜地盘六乙宫生天盘六庚宫，亦主成。


奇门遁甲元灵经卷十一

占胎孕
以坤宫为孕母，以宫上所得之门为胎，坤宫之天盘为产室。如天盘克门，子不存；坤宫克门，胎不安；门克坤宫，孕母长病；天盘克地盘，孕母不安。门属阳，男胎；属阴女胎。逢伏吟，子恋母腹，胎虽稳而难生。见白虎为血光神，其产应速。如伤杜门到宫，为入墓，必是死胎。或天盘为门宫二者之墓，不吉；为坤宫之墓，不利母；为门之墓，不利子。若有三奇，必得好子。

占生产
此时以宫奇仪为母，以天盘奇仪入门为子。天盘地干支临旺禄之宫，逢生者，子母全安。若上干及门克地盘奇仪，虑其子母有所亏。若地盘奇仪在得令之宫，虽则受克，亦且无害。如母克子，其产容易；子克母，产难。若子母无气而又受伤者，则子母难全。若子母比和，易产平安。若合吉格，产子极贵寿长；合凶格，寿夭难养。要知何日将产，即看相冲生旺日时决之。阳星多产男，阴星众生女；阴阳相并而当双生。天下生人，同此一时，贵*不同，详此时吉格、奇门在方向，宜对吉凶之格，则生此子贵*可知，或再加父年庚多少，共算当生日时，遁演奇门，则知富贵修短矣。


奇门遁甲元灵经卷十二

占疾病
以天芮为病神，以生死二门看。再审病者本命年干落宫，得生门不死，死门难愈。若年干休囚废没，再有凶星、凶格，大凶。即得其余六门，亦主缠绵。再以天芮废没之月为愈。斯如占父母病，或儿女同类病，得本月日干入墓者大凶。又凶星、凶门加病人地盘年庚无救神亦凶。若凶星加奇门，上下二干相救，可死中求活；或三奇、吉门、吉格，更上下二干有合，虽不服药亦可愈。

占患眼疾
以离宫主之，离为目，看九宫得何吉星、吉格，则愈速；而凶则痊迟。若吉凶不分，则缠绵，亦不重。

占寿数
凡占寿数修短，以天冲、死门决之。盖天冲乃三宫之神，为生气也；又五为死气也。又以九十岁为率九宫，每宫十年，看天冲所落之宫远近以定其数。如天冲带旺相，一生无患；若休囚废没，一生常有坎坷。占者自天冲落宫数起，阳遁顺行九宫，阴遁逆行九宫，数至死门落宫止。将自己经过寿数除讫，以所得余岁论断。如年至三旬而得四数，则除三十尚有十年之寿，余仿此。


奇门遁甲元灵经卷十三

占词讼
凡争讼，有心中不平而先告人者，有被人告而求伸理者，须以开门为问官，值符为原告，天乙为被告，惊门为讼神。如开惊二门俱被克，被告败；俱克，原告败；一克原告，一克被告，则两家俱败。总以落宫决之。
又开门生原告，惊门克原告，或开克原告、惊生原告。如被告得生克者，亦然。以值符、天乙之旺相为胜，休囚为败，亦以落宫决之。

占兴讼并呈状
以丁为状，朱雀为讼师，丁为朱雀。如朱雀落阳干之宫，或落宫与天狱庚相冲，又乘景门，其讼必兴。若朱雀落阴干之宫，其讼大起；临囚休废没之宫，讼即结而不兴。呈状以开门为官，景门为文状，开门宫生景门宫为吉，景门宫生开门宫不准，景克开准，克景不准。又景门落旺相宫则准，落休囚废没宫则不准。如旺相而生开门，可准；休囚废没克开门，不准。

占官事催提缓急
值符为官长，六丁为公文，值使为公差。如值符宫克天乙宫，六丁临于内地，其提缓。值符克天乙宫，值使临于内地，其提急。再有击刑则来意恶，有三奇则来意善。若相生则公差与官长见喜，相克则见怒。又看六庚为天狱，落休废易结；落旺相难结。一说六丁临外地缓，值使临外地急。

占刑狱重轻
以本人年命与日干落宫，星旺、门吉有三奇吉格者，官员降调，庚人罪轻。星不旺相、有三奇、吉门者，或三奇吉门得星旺相并吉门、吉格者，俱主罪轻，法及本身。如有三奇吉格、不得吉门与星旺相者，或星旺相而不得吉门、三奇，俱主罪轻。若星不旺相、门不吉、无三奇、格局凶者，主大凶。与日干年命再犯击刑者，有刑罚之苦。

占罪轻重
以开门为问官，以六辛为罪人，以六甲旬中六壬为天牢。如开门宫克地辛宫，辛上又有六壬临之，防有牢狱之灾；二者缺一，无害。再壬为天牢，甲辰旬中壬戌时，戌为天牢；甲子旬中壬申时，即申为天牢。余仿此。若天盘上所克六壬之支，再得开生二门者吉。

占罪人开释
以地盘六辛为罪人，看得星何干，旺不旺。如上乘吉星、吉门、吉格，或克开门落宫，与开门宫相生相合者，其开释必速。不备者，少迟。若开门落宫克地六辛宫，再得休囚者，主牵缠又网低，则不开释；网高则开释。

占出狱
壬为牢狱，看所加地盘之干为罪人。必地盘之干克六壬所得之支，又得休开生三门者，即得出，以受克之支为日期。必得六丁时，或六丁落宫非罪人宫，干支又得三奇者，方出狱。

占官事牵连
以本日日干为有事之人，以庚为天狱，以辛为天庭，以壬为天牢。本人日干以地盘为主，庚辛壬三凶煞以天盘定之。如犯一煞，与地盘日干同宫，定有牵连；再逢刑击，定有刑罚。得天网，有枷锁临身，再有凶格等凶煞，连累甚重。若有三奇、吉门并吉格、吉星者，无碍，虽有牵连，不能成凶。若不犯庚辛壬，定不牵连。

占口舌官讼
此时遇门生宫合吉格，或上干生下干，或干在于得令之宫而克上干，或宫克门，因非讼而得理，有官贵人扶，得财。若地盘奇仪临衰墓宫，逢上干克下干，及门克宫而合凶格，则口非重，至财破忧惊。若逢心开生宫，贵人相扶。若逢英景生宫，有文书之力。若遇生死门生宫，田地房产之益。如前人门生宫，克宫之内推之。若诸星比和，或上生下、下生上，当宜和美。若逢死绝而被冲克，因讼破家陷命。

占被访吉凶
凡官吏、土豪被访，吉凶何如，单看本人年命日干本宫上有何星门临之。如星旺门吉，并有三奇吉格者，官民无恙。如不旺相而有三奇吉门并诸吉格者，或无三奇吉格而得吉门、星旺相者，或无吉门而星旺相临三奇、吉格者，官民俱主赃少罪轻。有三奇而门不吉、星不旺者，星旺而不得吉门、三奇及吉格者，或得三奇吉格而星不旺、门不吉者，罪重赃多，累及妻子。星不相、门不吉、格又凶、又无三奇，俱主伤门。若本命日干再犯击刑，必受刑罚。

占和事
以庚丙为两家相构之人，以甲为主和之人，盖以甲为天福又系十干之首，为两家福星。又必以甲子戊始可算，余甲不用。看甲所落宫，或同生两家，或同克两家，方为处事公平，则和成。若生一宫克一宫，必有偏向，不能和。又当看甲在旺相宫，而庚丙在休囚宫，彼亦不得不和。


奇门遁甲元灵经卷十四

占出行期
占行期，或有牵缠不能摆脱，或有节制不能自由，或本人犹豫不定，以时干为起行之人，日干为牵缠、节制之人，以开门为起行之期。如日干克时干，不能行；时干克日干，即行；日干宫上下皆来克日干，彼自受制无暇制我者，即行。若本人自犹豫不能决者，看时干宫在外为去，在内为不去。俱看开门落宫下得何干，以定其期。

占道途吉凶
以时干所落前一宫看之。如得天蓬为贼盗，乃时干所落宫前一宫，阳顺阴逆。即得天蓬，为贼盗，如无者不遇。再看时干所加本宫，得生旺相并得三奇吉门吉格者不妨。

占同伴善恶
凡途中遇人同伴，占以地盘时干为己身，看何星临之。如得禽心冲辅任为善人，得蓬芮英柱为恶人，再得旺相，而时干又居废没之地，主有侵害。时干旺相，凶星废没，亦不能害。如凶星有害，时干而得生休开及三奇吉门吉格，主被害中有救。若时干旺相而得刑格并一切凶格，虽有侵害亦无妨。

占店主善恶看时干加宫所落之宫得何星宿以定善恶
看时干，若遇蓬芮（二大凶）英柱（二小凶）凶星，俱主恶人；遇辅禽心冲任吉星，俱主善人。如落宫克时干，主有侵害。若时干落宫有三奇、吉门、吉格者，虽有恶亦不敢害。如无吉格，但乘旺相，亦无害。如时干得休废没并凶星格者，当有侵害。

占出行
此时出行，欲得三奇六仪临于旺禄之宫，或行年合吉格而上下相生本日时，官贵禄马俱临，此时而去，逢贵人接引，财帛广进，求名亨达，且为皆顺。如本命行年并此时合凶格，门克宫，必多虚惊。如开门克宫，为贵人见贵之类。如逢凶格相冲相干墓之乡，出则不归。若遇壬癸，恐有水厄之忧。如遇辰戌，虑有牢狱之苦。

占未出先定归期
看天蓬星落宫。如阳局，天蓬在内四宫，上半年回；在外四宫，下半年回。阴局亦然。冬至后自坎至巽为内，自离至乾为外；阴遁夏至后自离至乾为内，自坎至巽为外。又看所落何宫，即以本宫所得十二支位以定其期。

占登舟
以震三宫为船，以天盘所得之星为船户之善恶，得辅禽心三星上吉，任冲二星为中吉，芮英柱蓬为大凶，其船不可登。凡占水，看休门之下，见申酉为江河，见小吉为井，太冲为池塘。

占水陆以值使定之，不取坤宫者，死门也。

以坎为水路，艮为陆路，看值使落宫。如水陆二路有一生则吉，被克则不吉。又看休生二门所落之方，亦可出行。
如惊蜇中元阳七局甲己日丁卯时，惊门值使加坎宫，休门到震，生门到巽，为水木相生。


奇门遁甲元灵经卷十五

占行人
以行人年命，看合当时局中干支为行人，以支宫为宅舍，以左右宫为来之迟速。如占东方之人，得西方即来，得北方不来，得南方在路。其归期以地方远近、旺相决之。如行人是甲子生，往南方，若遇以坎，即归；遇坤、兑、乾三方，将至；遇艮、震、巽三方，又向他方去了。遇克我之卦，必半路有阻，再看吉凶神煞、克我之宫以定安危。余类推。
又天蓬、天芮二星俱主行人，千里外者看天蓬，千里内者看天芮。得蓬芮者为来。又以时干为来期，伏吟不来，返吟为来。三奇合吉门于行人本命年干之上，即到。凶星凶门，其人必有妨碍。又年格年来，月格月来，日格日来，时格时来。一云各以落宫干支定其来期，又格则不来。

又法占行人
此时伏吟，行人身未动；返吟而且来速。若上干克下干，或门生宫克宫或庚加日干，行人即至。若上被克，或宫克门，行人不来。若日干加庚，行人不来。如上干在墓、衰宫，或门宫相克，行人来迟缓。若上干遇壬癸，临旺禄宫，又逢日时相生合吉之格，主有酒席相阻，或隔住无舟，或船水虚惊，或口舌、喜悦相阻。或上干在死绝之宫，或被克制及日时相犯，永为不来。切忌干支相冲在行人之行年干上者，或则死亡，或则囚禁。

占远信
以六丁落宫为信，以时干落宫分内外来信之迟速。临内信速，外迟。六丁受制、休囚，轻则信迟，重则无信。夭矫信速，投江无信。六丁带三奇合得有喜信，带击刑有凶信。庚格无信，投江在内亦无信。又景门临于木人所居之地信来甚速。如人在北方，占南方之信，一宫得景门，信即到。如人在南方，占北方之信，九宫得景门，信即到。余仿此。

在外占家中平安否
以日干为主，日干长生为处家。如甲日干则甲木长生在亥，亥寄于乾，看乾宫地盘中无凶星、凶格，主家中平安；有凶星、凶门、凶格者，主凶。须看克宫是何干，以日干六亲决之。年为父母，月为兄弟，时为妻子，即各以本宫所得论之。

占外人安否
先定方向，看其上下盘。得有三奇、吉门及诸吉格，外人平安。反此不安。

占回本乡
凡人久在他乡，难回故里。占人本以天盘年命落宫，看其在内在外定之。如己在内界，即主回；落在外界，虽回心终得牵缠。如得吉星、吉门，回家平安；得凶星、凶门，回家有事。以地盘年命支干定其日期。


奇门遁甲元灵经卷十六

占求财
凡占求财，其说不一。分体用以生门主之，以生门所落之宫向为体，以生门天盘所乘之星为用。用生体则吉，体生用则不吉。用旺体衰，体难克用，不为大吉。体旺用衰，用难克体，亦无大害。大抵专看生门所落之宫，分再看上下二盘格局吉凶何如，吉格吉星，所求如意，有一不吉，所求仅半。休囚不吉，所求全无。
假如惊蜇中元阳七局丁壬日壬寅时，生门到坤二宫，属土为体；天蓬星亦到坤二，属水为用。体来克用，宜乎得财。但卧在惊蜇，坤二宫为囚，且坤宫中六辛加壬为蛇入刑狱格，安得为吉乎？虽休克所得亦微。得财之说是我所本有之财，或应有之财，但未知何日到手。占法须分内外，以时干在地盘者为主，以甲子戊为财星，盖甲为青龙，青龙为财星焉。时干在内地，甲子戊亦在内地，此为财将到手之期甚速，又以本宫所得何支定其日月之期。若时干、青龙俱在外，半年得。返吟、伏吟主反覆不得。如甲子戊、时干俱合吉门，得财甚速。又如立秋上元阴遁二局甲己日壬申时，时干在地盘七宫，为内。甲子戊青龙、生门亦在七宫，又七宫为兑，干支为酉子月，为八，主八月到手也，甚验甚速。

占求财谋望
此时遇奇仪门生宫合吉格，或干相合、比和者，求谋得意，一切无阻。如门克宫，下克上，合凶格，凡求不遇，或因求谋破财。如主星在衰墓宫，又逢上干克下干，或门克宫，因求谋招非。
又占谋望须看三奇、吉门、吉星加于本人年干之上，不犯奇墓门迫及五不遇，可成。

占放债
以天乙为取财之人，以值符为财主，以生门为财神，各以生克旺相论。如值符宫克天乙宫为吉，天乙宫克值符宫为凶。天乙宫生值符宫为吉，反是为凶。如生门宫与天乙宫同克值符宫，其财尽失；同生值符宫，子母俱全。或生门与天乙有一生一克，本利不全而迟。如天乙、生门得休囚气，虽生值符，终不能全得，且必迟滞。天乙者，乃天盘上一宫。

占索债
以伤门为索债人，如伤门宫克天乙宫，去人必实心去索；天乙宫克伤门宫，彼必争闹不服；伤门与天乙同来生值符宫，子母全获；全克值符宫，不还。伤门、值符宫克天乙，必还；生天乙，克值符，不还。天乙旺相克伤门，虽有钱不还；天乙休囚生伤门，有心无力，不全或迟，终必还。若天乙乘庚辛来克值符，必有经官之事，或值符克天乙乘六丁。或景门加三四宫，亦有经官之事。如甲子戊符会开门加内地时干，其还速至。经官获利与否，乃以伤门、天乙、值符之生克断之。

占借贷财物
以值符为物主，以天乙为往借之人，各以所落宫分生克论之。值符生天乙，天乙克值符，借贷必遂。如值符克天乙，天乙生值符，借贷不遂。

占赊取给否
亦以值符为物主，天乙为取物之人，各看所落之宫。相生则得，相克则不得，相比亦不得。

占嘱托求人
以天乙宫为求托之人，值符为所求之人，值使为受托之人。如值符生值使，其言必信；值符克值使，不信其言。值使克值符，彼必不悦；值符克值使而生天乙，虽践其言，不甚快利；值使生值符而克天乙，彼不肯尽力。必值使、值符俱生天乙，或俱克天乙，所生其事方有济，有一不生亦不济，各以所落宫分定之。

占事成否
凡人来求我，以他为客，我为主；如我去求他，以我为客，他为主。宜主客相生、比和，求而自成；星、仪、门迫，求而难成，费力。若主客相伤，合凶格，因求事而生非，或反耗财物。只宜他生我为顺，易图；我生他为逆，难图。


奇门遁甲元灵经卷十七

占贸易
看生门落宫旺相，再得吉星及三奇、飞鸟跌穴等格，主买卖兴隆；如不全者，平常；若落空休囚，凶星，再有庚加己等凶格，主大不利。凡得天冲，宜于春夏得；天禽，宜于秋冬；余星不利。

又法占贸易
以值符为买物之人，以生门为所卖之物，以生门落宫为物主。如门来生值符，其物得买，有利益；如门与本落宫相生，为物主相恋，其物难买；相克则双方难以成交。如值符得旺相来生生门宫，利卖者；或生门宫来生值符宫，利买者。凡欲买物，看卖主之方得吉格者有利，得凶格者其物不堪。看买主之方，得吉格者相安，得凶格者尚有烦恼。

占合伙
以生门（地盘）为财主，以天乙（天盘生门）落宫为伙计。地盘克天盘，天盘克地盘，及天盘生地盘，俱不利。地盘生天盘方，其益利。此看生门宫天盘、地盘也。一说生门为地盘，天乙为天盘。
一云如地盘合天盘，主合不成；天盘合地盘，彼必陷我财，彼此不善经营，以致消耗；他来生我，彼此大利。

占生意兴隆否
看生门所落宫定之。其宫旺相，再有吉星及三奇、飞鸟跌穴等吉格，主兴隆。

占贸易利息
看生门所临之宫旺相何如。旺则利多，相则利平，休囚则利微。如休囚又有凶格，则折本。若生门居旺相，再看甲子戊上乘何干，以决其利数多少。

占赎物产
以值符、天乙、值使论之。值符主动，天乙主静，值使为中人。如我向人回赎，我为值符，彼为天乙；若人向我回赎，彼为值符，我为天乙，再看生克旺相休囚决之。如值符生天乙及天乙生值符，定准赎回；值符克天乙，虽可赎，其中不美；天乙克值符，不准赎。如值使生两家，得；克两家，不得。若内有朱雀同宫，必有争竞；勾陈同同，定主经官。如人向我赎，我为天乙，彼值符，其生克旺相休囚同前论。如我为物主，望人来回赎，以生我则赎，克我则不赎。若不欲人来赎，克我为来赎，生我为不赎。


奇门遁甲元灵经卷十八

占走失
凡占走失人口奴婢头畜头应向何方，我寻未知得与不得，以时干为失主，六合为走失之物，但以落宫论之。以六合与时干所落之宫，分内外以远近为断。时干、六合俱在内四宫，为易寻；俱在外四宫，为难寻；若时干在外，六合在内，犹可寻。以六合所在之宫为方向，如得旺相之星，又得景死惊伤四门者，可得也。得九地、太阴，有人潜藏；得九天，应远走去；得玄武，被人盗去；得腾蛇，有人盘诘羁麽；得朱雀，即有信；得勾陈，有内人相勾引而去。又看六庚年月日时。
假如大寒中元阳九局乙庚日庚辰时，时干在震三宫，六合在坎一宫，为俱在内，又六合为坎宫，有人潜藏，主不失。

占失物
凡占失物金银财帛等件，以甲子戊为财物。如见玄武，被人盗去；不见玄武，自己遗失。若玄武宫克青龙，青龙宫生玄武宫，定被盗去。又以六丙旬中空亡看之。如甲子戊落宫空亡，或自己遗失，或贼人盗去，俱不可复得。欲问失落何处，以甲子戊落宫方向定之。如在内四宫，为在宅中；在外四宫，主失落甚远。又以落宫卦位方向、体象断之。如艮为山，为少男，为东北；震宫为木，为长男、正东；巽宫为木，为长女，为东南；离宫为文，为中女，为正南；坤为地，为老母，为西南；兑为泽，为少女，为正西；乾为金，为老父，为西北；坎宫为水，为中男，为正北。欲问得期，以宫地盘决之、支干决之。如见玄武有盗者，以玄武落方定贼所在之方。阳星为男，阴星为女。又以玄武所落天盘、地盘支干决贼人衣包。
假如大暑中元阴遁一局戊癸日壬戌时，甲子戊到三宫，不见玄武，还是自己遗失，应东方。又不见空亡，以震卦体象找寻，逢卯日得之。但甲子戊到三宫为击刑，亦伤损也。一云玄武克青龙，及青龙克玄武，主自遗失。

又法占失物
此时天盘奇仪与地盘生合，或门生宫，失则必见，或自遗亡，或被亲友所藏。若门宫相克，上下相冲，物必难寻。如合凶格，或因失物而反招非破财。如门生宫合凶格，客又墓衰宫而相合，乃为自己家人所盗。如宫生门，干支相冲，乃外人所偷。如阳星相犯为男，阴星相犯为女，阴阳相并必男女知情。若阳星临墓宫，为女偷男藏；若阴墓为男偷女藏。逢旺气为少年人，逢衰气为老年人。寅为公门人，卯为犯过人，辰戌为兵卒人或好勇人，巳为手艺人或炉冶人，午为商旅人，申为邻近之人或知己人，未为同类人，酉为虚花人或多嘴人，亥子为江湖人或渔人、插冰人、或漂流人。又于天上干逢生为有根基人，逢克无根人，或上下相合为亲眷人。若逢门克宫或干支逢庚相克，再忌贼来。

占捕亡人口逃走
凡占缉捕，以六合为逃人，以伤门为捕者。如六合宫生伤门宫，自归；克伤门宫，不获。伤门宫克六合宫，易获；生六合宫，不肯实心，必得贿赂；伤门与六合同宫，必有通，同欺蔽之意。又六癸为天网，在一二三四宫可获；五六七八九宫不可获。阴时可获，阳时不可获。又太白入荧同宫必获，又云值年月日时则可获。

占官差拿人获否补遗
以开门为官府，值使为差人，有事之人论年命。值使落宫空亡者，不得；加临本人年命者，其获速；其一内一外者，其获迟；值空亡不获。如甲子旬空戌亥，地盘得甲戌己或六宫也。

占捕捉逃走
此时六癸加于一二三四五宫，急赶必见；如临六七八九宫，或上干克下干，或门克宫，逃则无追。要知逃往何方，须从天上六癸所加之处追赶。如临一宫，往北方一里、十里或百里；二宫往西南方二里、二十里或二百里，余仿此。天上六癸为贼，为逃人，若加于旺方，为里一百；逢衰墓为十里；逢衰墓而受克者，为一里。若逢旺气、逢生，逃必难追。如此时宫地盘克六癸或六癸宫生此时宫，易见；若六癸与时宫比和，必易见；若六癸克时宫，或时宫克六癸宫，亦定难寻。

占捕盗补遗
捕盗有二义：大盗、窃盗。大盗天蓬主之，窃盗玄武主之。以伤门宫为捕人，时干宫为主人。伤门宫克玄武宫，易寻；时干宫克玄武宫，易捕。若伤门宫生玄武宫，不肯实心捕之；玄武来克时干，有伤主人之意；克伤门，有伤捕人之象。若伤门与天蓬同，再有时干克之，捕无不获。又以六庚与玄武同宫为大盗者；伤门与玄武同，虽有时干克之，亦主不获。盖捕者与窃盗均有通同之意。大抵六庚为敌、为盗，玄武为窃盗。如被盗，当以贼大小看天蓬、玄武宫占之。

占逃难
凡有危难，逃避他向，当看杜门、六丁、六己、六癸，或六合、天上天冲及生门所临之方。又生本时时干落方得一件即吉，或遇星吉、三奇大吉，反此不利。凡避兵看六庚，避贼看天蓬，避官讼看六辛，以时干为本身。如庚加时干，不在内地，不必避；在内地，不克时干，不必避；加时干、克时干，又在内地，急宜避也。看天蓬、六辛宫此。

占逃避
凡避兵难者，看六庚；避盗贼者，看天蓬；避官司者，看六辛。时干为自己，必克时干又临内地，及加时干者，则当避。克时干而加时干者，亦不避。凡避仇家，其法则宜看其祸之由。先动者为客、为阳，六丙主之；后动者为主、为阴，六庚主之。如客占应避与否，当以六庚落宫克六丙落宫，又临内地，当避之。若六庚乘于休囚之星而加丙，不必避。乘旺相之宿而加丙，则当避。
凡占逃避，须看六丙亦然，但下临六庚，凡事将退，总不必避矣。

占小贼盗
此时遇下干克上干，宫克门，地盘在生旺宫，纵有小人盗贼，不敢来犯。若上庚干日克时干，门克宫而合凶格，主星临于失令宫，小人盗贼，谨慎或被大害。不宜上下干支比和相生，俱为不吉，宜相冲、我克贼不敢来犯。

占人谋害看庚甲二字，盖奇门尊甲避庚
以庚为仇人，以甲为本身，看落宫为主。庚金落宫克甲宫，有谋害；甲落宫克庚宫，不谋害。甲宫受击刑，有害；若旺相，虽击刑，不为害。庚害，上下二盘之星皆来克庚，及甲申庚作值符，俱不为害，彼自有急，不暇害人也。


奇门遁甲元灵经卷十九

占寻师访友
以天芮为明师，时干为自己。如所往之方上得天芮，可遇明师；来生门干，传道无疑；若来克时干，必不投合。又时干克天芮，亦主无用。必天芮方上有三奇、吉门及诸吉格者，方为明师。否则亦非明师也。

占访友
访友看所访之方，以地盘一宫为主，以天盘为客。要相生合，再得吉门，去必相遇；若相克又无吉门，则不遇。逢庚加年月日时格，亦不遇。

占访人
如所访人在东北，则看八宫。所得地盘原主之星生对冲宫所乘之星，及受对冲宫所乘星之克，皆主相遇。如东北、西南方中一有吉格者，所求皆遂；凶则不遂；格则相拒而不纳；丙则相见而不相得。

占见贵人
以休生为主，与三奇合则吉；与日干相合，则贵人喜悦而有酒食财物；开门亦利于求见。余门不取。
干谒以休门宫为所见之人，时干为所住之人。休门宫生时干宫，而时干再临三奇，必遂意。若三奇相克，不得见，干求亦不如意。又要彼此旺相则吉，一处休囚不吉。

占谒见
此时干支相生，门宫亦然而合吉格在于生气之宫，则见而有益。若求我之人生我者，则称意美满；如我生彼，见则艰难，因求而反退财帛；如逢克我又合凶格者，因求而招非或自取辱。

占请人远近来否
占法当分方向，看本宫地盘得何干，必上克天盘干，又要地盘干转到内界则来。如下不克上，及上克下，地盘仍在本宫，主不来。

占远客来意
以值符为主，以天乙为远客，各看落宫。相生者无关系，克值符者有求，克天乙者求不遂，相比者求可遂及。甲落阳干为求财之事，丁落阳干为嘱托之事，景门落阳干为文书之事。阳甲乙丙丁戊，阴己庚辛壬癸也。

占期约
看系何人，年为尊长，月为同类，时为卑幼，日为自己。在值符前者，先至；在值符后者，后至。所落宫相比生，至；相克者，不至。如值符伏吟，虽有阳星加之，亦主不至。五不遇及悖格，皆同此也。

占访馆
以天辅为己身，值符为馆主，天芮为子弟。若值符生天辅宫，再看三奇、吉门及诸吉格者，成；其余俱不能成，各以落宫论之。又看天芮在旺相之宫，子弟多；在休囚，子弟少。如有所往而谋者，又当以所往之方占之。如得三奇、吉门及诸吉格者，有馆；无吉格、吉门，无馆。


奇门遁甲元灵经卷二十

占烧丹成否
其法以坎水为真铅，休门主之；以震为真汞，伤门主之；离为真砂，景门主之；兑为真金，惊门主之。其余艮土、巽木为杂气。又以将加本时子为真铅，午为真砂，卯为真汞，酉为真金，其寅申巳亥为杂气。贵神以六合为真铅，朱雀为真砂，太阴为真金，玄武为真汞，其余天后、白虎、腾蛇、青龙为杂气。又天蓬为真铅，天冲为真汞，天英为真砂，天柱为真金，其余心任辅英俱为杂气。凡此俱会中五宫，单看地盘，得丙丁二火，天盘得壬癸之水，水火既济，定可成丹。推得真金铅砂汞者，成；内杂气者不成。

占祷祀
当看天禽所得在下，得风、云、龙、鬼、神五遁方得效验。

占饮食
此时天上奇仪门生合地下星，或比和而得旺气，饮食极丰；诸星门若克宫，主饮食不丰；逢衰气主见而不得食；若地盘星仪克天盘，亦无。若水星休门生宫，有饮食酒肴；又如土星生宫，有饭并饼果亦不定；如金门生宫，有饮食重重；如火星生宫，饮食如常。若遇水星生宫，应鱼蟹海味、水中之味、羹汤羹味；如火星生宫，主带壳梗物，苦味或煎炒雉鸡、腌饼、酥馒头、尖物；如木星生宫，有新味、佳味、时果、腥酸美味；如金星生宫，主多骨之味、豕犬鹅鸭鸡鸟肺蹄之物；如土星生宫，有野兽，或虎、山羊、牛肉、山药、土物味甘、肚子；如火土乘旺气，主鹿獐野兽之物。大抵旺气之主饮食多餐，衰而逢克食必艰难。若逢凶格、门迫，因门生非；若主逢旺，口舌自散；若衰墓，遭伤惊非不免。

占牛羊马骡牲畜
以天芮为病神，以艮八宫为牛，丑者牛也；坤二宫为羊，未者羊也；离九宫为马，午者马也，骡驴亦九宫主之。六畜等类，各以其方占之。如牛病看艮八宫，得生门者生，遇死门又凶格及天盘星宿来克者，必死。即得他门，而有凶格被克，亦主缠绵甚重，尚不致死。以天芮休囚之月为愈为期，以内之干为日期而定之。

占渔猎
以伤门主之。甲戌己为犬，甲午辛为鹰，甲寅癸为网。如天盘星克伤门宫，得物；伤门克天盘星，不得物；天盘生伤门宫，得物走脱；伤门宫生天盘星，易得。上盘有甲戌，用犬；见甲午，用鹰；见甲寅，用网。若地盘休囚，天盘生旺，获物必多，反此不获。捕鱼用甲寅癸，落宫克伤门则亦易得。

又法占渔猎
此时遇伤、惊、死门，合乙、丙、丁、六仪加临生旺有气之宫，如地盘逢墓衰宫，或上克下干、门克宫，必获多兽；若天盘诸星或在墓绝，宫克门，兽难见而必不得；若门克宫或宫生门，或干支相合、相比，则无所得。若下干克上干，宫见门星加于死绝之宫，必被兽所伤，切不可出猎。所得之兽被主克者，如所克寅为虎、亥猪、戌犬、丑牛、未羊牛獐鹿、酉鸡之类。


奇门遁甲元灵经卷二十一

占鸦鸣
凡见鸦鸣，急看景门。值符前一急迫来临，前二口舌，前三婚姻或急讲门庭，前四斗殴、财利相争。值符后一事涉女，后二之位期蔽*淫，后三之位亡失衣物。更寻六丙下值何神：河魁在下，细细推寻，贵人有灾，六畜有伤；从魁在下，寡妇藏音，上有吉将，酒食邀迎；传送在下，人来觅物；小吉在下，妇人喜成；胜光在下，征召欢欣；太乙在下，大吏相寻；天罡在下，争斗讼亡；太冲在下，亲戚得遇；神后在下，事主*淫；功曹在下，庆贺维吉；登明在下，索吏公文。听声遏何方隅，吉门在吉，凶门在凶，宜出入远行、宴乐，不宜嫁娶、出兵、移徙、入官、商贾，寻室凶。

占雀噪
看朱雀所临方得何门、奇以决之。得开门又得奇，主亲朋至，或行人远来，或酒食；得休门又得奇，主喜事、喜信及婚姻事；得生门又得奇，主田宅、财物、畜事。不得三奇、吉门，及门迫、奇墓，俱主无所关系。更看景门临宫，有吉格有喜信，凶格凶信。

占犬吠、釜鸣、火笑、牝鸡鸣等类
当以时干所加下得何门星决之。如得三奇、吉星门、吉格者，为平安；如无奇、无门兼星凶、格凶者，主有祸事。若吉处多，凶处少，有祸无妨；若凶多吉少，定多凶险，终亦无碍。在内者为上半年，在外者为后半年，亦以八卦定期。
如阳二局甲己日庚午时，此六庚在四宫，得杜门，有天英凶星，又六庚加丙为太白入荧，主失亡被…。 又星、门俱不吉，主有官事。

占梦兆
以时干为主，看上有何星、门加之。门星俱凶，而得三奇吉格，或无三奇吉格而星门俱吉者，其梦吉凶两无。如得星得门又得三奇吉格者，梦吉即吉，梦凶亦吉。不得星门及三奇吉格者，梦凶应凶，梦吉亦凶。若时是六甲旬中空亡，即属幻影，无所虑。

占四体动吉凶眼跳、耳热、唇蠕、肉跳
眼属肝，为木为震；耳属肾，为水为坎；唇属土，为坤；左臂属巽，右臂属坤，左腿属艮，右腿属乾，左肋属巽，右肋属震，背腹属中。如有跳动，以本方上得何奇、门、星格决之，得奇、门吉，不得奇、门平平，有凶格者不吉。


奇门遁甲元灵经卷二十二

占人物
若占来者是何人，但见值符飞与临。
六仪三奇相互换，何宫何地细穿寻。
甲子值符加艮方，天星六丙下来藏。
吉格之中龙返首，贵格来时着紫裳。
甲丙居同在巽宫，衙门官吏贵人从。
甲丙如居震上长，来者半仙及释翁。
离位景门居甲丙，武官边士论英雄。
坤死如逢甲丙者，带孝儒家与医同。
惊门甲丙来相逢，作乐讴歌侮相公。
开门如遇甲加丙，高贵绯衣命仆童。
青龙返首加休坎，贵人酒醉解何弘。
丙加甲子值符门，贵人骑马见水泮。
飞鸟跌穴居生上，小贵擎拳打老人。
伤门丙甲如逢遇，仆执花笺请贵人。
杜门跌穴居于上，长女穿蓝抬轿行。
景内丙甲无门迫，华丽衣人暗修兵。
丙甲如遇坤死上，老人乘轿会亲情。
惊门丙甲媒人氏，从役相随鼓乐新。
惟有开门加丙甲，马嘶人喊振纷纭。
值符甲戌乙奇临，得使之人有吉星。
如在死门为入墓，带孝阴人手捧人。
乙己惊门尤不可，蒙童幼女日相争。
开门乙己如临位，贵客长须似道真。
乙己休门如遇此，外方来客裹形行。
生门乙己如相遇，未冠童生面带赤。
乙己如逢伤位上，负包衣士答乡民。
杜门乙己逢相克，道姑托钵过门庭。
景上如逢乙与己，手持花罩是庖人。
甲申值符加丙奇，荧入太白不相宜。
休门醉客多狂士，诈侮佯颠近水推。
加艮生门浑不吉，浪子擎拳打小妮。
伤门荧白来逢遇，撒发披头硬汉欺。
丙丁临杜死门迫，方外僧人化绵衣。
景门此格如来到，破眼渔家卖蚌归。
荧入太白逢坤地，抬轿扛盘是脚儿。
兑上相逢庚上丙，卖糖老汉女男咿。
开门荧入来投库，老汉呼童备马骑。
六丙符奇甲申随，庚加丙兮不奇门。
纵遇休生非吉兆，主客相争利静人。
太白入荧在伤门，屈足跛人路上奔。
杜门庚丙来相遇，寡妇稀毛头若僧。
离宫庚丙不宜来，咳嗽心胃不畅怀。
更遇天心玄武集，破衣瞽者莫疑猜。
死门庚丙来居上，大腹无文一老呆。
惊门庚丙装库下，好唱优人腹有才。
太白荧惑逢开地，老者捶胸欺小孩。
坎休宫中加白荧，丰姿俊雅喜形骸。
生门太白入荧惑，裹体村夫东北来。
甲午值符乙奇临，逃走青龙非吉星。
加在休门为云遁，年迈儒家气象凌。
加艮合生为虎遁，九流高士半虚名。
伤门遇此龙逃走，草莽村人顶帽行。
杜门加此为风遁，烧香燃烛一善人。
景门龙走不为吉，放泼牙人及众群。
乙辛加在死门上，扒头老者执油瓶。
惊兑之中龙生甲，讴歌*女最娉婷。
开门甲午如逢乙，宰畜屠人衣润身。
日奇之上六辛符，白虎猖狂凶事多。
离在艮宫成虎遁，如穿人物象风魔。
伤门符到虎猖狂，鼓乐喧喧仔细详。
九天若也相临处，掌里阴阳吉可藏。
白虎猖狂加杜门，负拿包裹女逃生。
景门如逢六辛乙，婢女将来探问亲。
辛乙加于坤死内，牧羊稚子浅前行。
猖狂发纵居惊上，婢遗小女骇门庭。
开门如遇辛加乙，近宫骑马急如星。
坎休白虎猖狂至，将臂猜拳是提人。
六癸加丁蛇夭矫，门符虽好不丰饶。
开门近贵兼奴隶，急急忙忙不惮劳。
休门六癸加丁上，买酒孩童跌在桥。
腾蛇夭矫生艮上，乞儿卖药负皮毛。
伤上癸丁加九地，木土泥水醉酕醄。
六癸加丁杜巽上，弹词女辈甚风骚。
景六癸丁如遇此，红眼佳人笑倩娇。
癸加丁在坤方使，老妇簪冠穿道袍。
六丁加癸甲寅符，朱雀投江气不苏。
不遇昭明多损失，举动难安莫远途。
坎宫丁癸值符休，妇女携儿面带羞。
生门朱雀投江至，外方乞者手牵猴。
伤门丁癸来迥化，作伐浑婆弄舌头。
景门丁癸加符使，虾蟹渔娘连舆勾。
杜门丁癸投江遇，卖绢丝者是女流。
惊门丁癸私窠妇，满面腌臜粉与油。
朱雀投江在开上，换针磨镜两相投。
死门玉女加于癸，污秽肩担过我眸。

又法占人物
大格天庚加地癸，值符须是甲寅中。
如在凶门生艮库，文墨之人礼貌恭。
伤门大格多颠险，投吏公差谁向东。
庚加六癸东南杜，披发儿童貌不庸。
景门如遇庚加癸，眼目昏花得女从。
死门大格来经此，老妇披麻苦与同。
惊门鼓唇摇舌妇，开位长人面带红。
休门庚癸来相遇，乐道仙翁手拍筒。
庚如加在甲辰符，上格为灾事莫图。
如在杜门庚与使，弄蛇花子打头颅。
景门庚壬若加此，不尴不尬一村夫。
坤死如加在上格，补锡钉碗一穷徒。
庚辰如在惊门上，击磬摇铃道者多。
开门上格凶为轻，点翠穿花卖货奴。
休上庚辰遇上格，卖盐好汉协强徒。
生门如得庚辰遇，弄瓦挑砖樵采哥。
上格如逢伤震位，放鹞擎鹰过我途。
乙丙青龙失水蓬，吉不呈祥凶不凶。
如加坤死嫌投库，孝服哀哉是固穷。
惊门乙丙遇腾蛇，能画能诗贵近奢。
开六日奇来入墓，皓首穷儒心自嗟。
乙丙加休得水龙，风流俊雅在其中。
天星如遇符六合，士女歌声美正浓。
乙丙生门亦遇奇，失时君子富流儿。
青龙失水逢伤震，卖卜医家有望儒。
杜门乙丙和无迫，花街女子美人痴。
六丙时加地下丁，无刑无迫正奇门。
加在开门飞贵格，月奇投库有何欣。
游行虽是宦家子，跃马扬鞭拟失惊。
加在休门奇又合，挈盒提拿是贵亲。
生艮门宫遇丙丁，贵家公子谒亲朋。
伤门遇此为奇特，繁杂偏多子弟门。
杜门六丙逢丁伴，女女男男赌骰盆。
景门武士兼文士，旁遇烧香妖道人。
死上丙丁如门迫，乡愚富宦逊繁文。
丙丁惊位如逢著，士女娇姿可悦心。
乙丁丙死奇投墓，丑陋阴人无复新。
惊门六丁加乙上，艳妆小女哭过门。
开上乙丁奇吉门，才子佳人会有情。
休门玉女加六乙，贵客同来探可人。
乙丁加生奇正得，贵公路遇意何深。
伤门六乙加丁上，巧画丹青雕摹生。
杜门如得奇来至，美髯仙家道学精。
庚若飞来遇值符，伏干之格事多辜。
此时利客不利主，细详符使亦无讹。
加在生门奇不现，拟是挑砖断磨哥。
如在伤门庚在克，补毡箍桶两相磨。
杜门遇有庚相犯，钉秤缘绳在路途。
景门庚在非高出，卖纸缝皮打铁夫。
死门伏干加非利，修网缦纱负货奴。
惊门庚伏重金器，打锡铜决不差池。
开门道吉非为吉，篦头按脉自经过。
休门庚伏穿人物，摸蟹淘沙水面波。
天上太白皆若是，伏干飞干差不多。


奇门遁甲元灵经卷二十三

占来意法
玉女守门得使奇，兼之三奇逢六仪。
此利阴私和合事，斯道通明宜秘之。
开休生位六丁来，占者婚姻不许猜。
更得阴私多妙事，不然好女自徘徊。
伤上玉女例言凶，衙役求医往向东。
妻妾必然是患病，更逢女子带*雄。
杜门玉女不寻常，婢妾随逃在路旁。
走进前来问端的，令往南方是那方。
景门玉女事何明，女附男肩会有情。
更兼酒食多欢畅，和合阴私竟有成。
守门玉女在坤方，孀妇攀门望约郎。
占事必应妻妾病，一番愁绪一悲伤。
星奇玉女到惊门，口舌相争口舌深。
虽有阴亲何乐处，必须布置事多逃。
值符反首符开处，所问行人必定来。
惊门知有何音信，逆旅穷途坤死乖。
景上兵戈多斗杀，杜门祈祷福安排。
伤门捕猎应寻物，休与生门事事谐。
飞鸟跌穴利修方，移徙迁居其吉昌。
伤门死门俱不利，休生门位两修良。
丙奇临戊遇生门，天遁月精能蔽形。
国事功名从此数，陆迁天遁任游行。
乙奇临己多开门，地遁日精宜蔽形。
田财交易兼坟墓，家宅移来此位亭。
休门临丁号太阴，是为人遁得星精。
合伙求财无外意，门遁三刑是病人。
神遁生门与丙奇，九天相合始相宜。
消灾保福皆能庇，精炼修丹任所行。
生门九地合丁奇，开门九天乙共之。
丙奇加在艮宫内，鬼遁名之吉可推。
迁官纳婿并六甲，其中从此辨高低。
龙遁休门合乙奇，如临坎位可施为。
造船应寻真的事，试问来人占验无。
虎遁乙奇合庚辛，无凶无吉在休门。
步武投戈应遇验，伤门访察事非轻。
休门开位乙奇辛，震上逢之云遁真。
乍雨乍晴天气改，异途事业得维新。
休生门同日奇来，巽上逢之风遁排。
招安讨检为决胜，捕捉逃亡彼既乖。
三奇会景合九天，天假祥和格自然。
忧处勿忧多喜信，全生避难事无愆。
丁己会合杜门中，更得三星天隐宫。
财货不愁连价卖，乃为地假妙无穷。
每事问来多得意，失物寻人无隐踪。
六个壬符合九天，惊门人假妙难言。
学艺门张皆获吉，如临门迫未为安。
丁己癸合在伤门，九地太阴六合真。
诸格遇之尽有益，如占病患不宜侵。
丁己癸合死门来，三隐宫中事可偕。
占问求财并合伙，以凶变吉必生财。
休开又与三奇得，临著太阴是真诈。
谋望人求获大功，彼此相生主胜吉。
休门开上会三奇，九地临之重诈宜。
参奇谒异能进步，行藏出入总无亏。
乙奇加己与加辛，得使三奇可问程。
若问奴婢应纳宠，不然换一侧房人。
丙奇甲子甲庚申，吏役公差到我门。
继女继男多适意，填室来家喜气盈。
玉女得使骑龙虎，得龙偏房续后人。
天乙生门合九天，三胜三宫奇可言。
出门从此多生发，访友寻人遇路间。
天辅时藏有吉星，官司宜解罪宜深。
甲己日逢乙庚申，丙辛日下午临支。
丁壬从辰戊癸寅，赦有恩泽凶不成。
月将加时取太冲，太冲各处日奇逢。
此是机关天马诀，行人迁职竟成功。
有难急逃往此下，如山剑戟总无凶。
君家如欲行私情，须究天三地四门。
天三月四加时取，从魁小吉太冲临。
地四月建除危定，合此时辰私路亨。
出行并得地私门，并照奇逢百事宁。
借问地私何处起，天乙贵人加贵人。
冬至顺行阳顺数，夏至逆数阴逆行。
六合太常太阴处，此是地私多吉星。
己上吉格时有八，决人来意细潜心。
青龙逃走乙加辛，失脱逃亡问可寻。
白虎猖狂辛加乙，官司户役可藏行。
朱雀投江丁问癸，鸡鸣飞怪抑何深。
腾蛇夭矫癸加丁，不门更移是病人。
丙加庚兮荧入白，交意之中口舌深。
庚丙太白入荧惑，盗贼蜂攒在那村。
庚加日上是伏干，承继招嗣意有成。
庚加天乙为伏宫，更改移居不一同。
再临门迫言身病，白手求财总是空。
飞宫之格符加庚，凶险飞来一布惊。
庚加六癸为大格，远望行人未转程。
庚加六壬为上格，六甲生男乾坤寻。
庚加六己为刑格，加景来人拟吉人。
丙临日干悖格是，新娶妻房是二婚。
庚加太岁为岁格，日月时中总忌庚。
天网四张时上癸，举止行藏必昧心。
此是奇门人髓诀，克己穷功应若神。

射覆
一白：猪肉、酒食、海味、茨蒜、地栗、有蒂核之物，数目一六，皂白者。
二黑：野味、牛肉、肚子、甘物、五谷、山羊、竹笋、花生、布棉之类，数八、十、五之数，黑黄色者。
三碧：竹笋、花木之物，鱼肉、果豆、菜蔬、酸味、茶叶、檀香、笔扇，数目四、八、三之数，色青蓝、月白。
四绿：禽鸟之类，鸡、虫、蔬果、酸味、木花香、绳纤长细之物，数目四、五、八，青蓝色者。
五黄：五谷、野味、牛肉、肚子，甘物，方物，墨布、棉之类，山药、竹笋、芋、花菇、花生，数目五、十、八，色黄黑者。
六白：马肉、圆物、木果、天鹅、虎豹皮、象、珠玉、金银，数目一、六、九，色白。
七赤：羊肉、鱼、蟹、美味、金银铜废器，有口物，数目二、十、九，色白赤。
八白：狗肉、禽、鼠、瓜果、蚬子、甜物，数目五、一、八，色玄黄。
九紫：鸡肉、烧炙、煎炒之物，龟螺、甲胄、书纸，数目二、七、九，苦味，色红紫者。


奇门遁甲元灵经卷二十四

占贼盗敌兵来去
凡占贼盗敌兵来去，先分界限。冬至以后，自坎至巽四宫为内，自离至乾四宫为外；夏至以后，自离至乾四宫为内，自坎至巽四宫为外。以六庚为敌人。敌人未至，六庚临外四宫；敌人已至，六庚临内四宫。如六庚所临之宫克六庚者，主敌人安营不稳，自惊而退；如六庚所落之宫再乘玄武、白虎、天蓬之神，主敌人来必大战；顶盘得九天则大张声势，鸣鼓而至；顶盘得九地则偃旗息鼓而来。如贼已入我境，看何日何时去，六庚在内四宫主不去，在外四宫则去。总以六甲所落之地盘干支看岁月日时，为来去之期。如太白入荧，虽去贼仍来，然在外界亦主不来；若荧入白，虽主贼去，总在内限，亦主不去。

占贼来否
此时天上奇仪星门克宫，贼得猖狂；如地盘坐于旺禄得令之宫，贼虽来而我以计胜。若我居失令，逢其相克，谨防所失；如我克他，贼虽见而无害；若上下诸星比和，干支相生，主不进不退，恐贼暗来，宜埋伏之。
又法以月将加正时，看天罡所在孟仲季，则知其来否。月将即正月雨水后登明亥将之类是也。
临孟 临仲 临季 来不来 不来 半路半来 全来
去不去 尚在 半去 全去 出不去 不出 半出 全出
战不战 来战 已战 欲战 罢不罢 已罢 欲罢 未罢
利不利 主利 两伤 利客 何道近 左道 中道 右道
兵被围 可待 相撞 急去 行不行 未行 欲行 已行

占贼情虚实
凡占两家对敌，当定主客。以值符为主，以六庚为客，以所落之宫生克论虚实。如贼人会战和降等情未知虚实，看主客所落之宫。如庚落宫克值符落宫，则其情虚诈；如相生、相比，定是实情，来意不敢为恶。如伏吟，则以六庚本宫与值符本宫生克看之；如返吟，则来意反覆不定。

占伏兵有无
凡占伏兵，当以干支、值符、值使，用巳申子卯决之。先看值使在何宫分之，又以月将加本时看值使上有子卯巳申，定有伏兵；再看旺相带刑，必有大战。如空亡、休废，虽来不战。如申巳子卯不在值使宫上，必定无伏兵。如值使宫有子卯申巳一字（一云值符，未知孰是，存疑）加在本时之干，贼在前；加在本时之支，贼在后。以月将加本时支干，相覆贼当在路之险处邀战。
假如大暑中元阴一局戊癸日戊午时，天禽为值符，死门为值使，俱加一宫，巳申子卯不在符宫上，定无伏兵。

占贼临境城可居否以干支分主客
以值符加时干为动为客，以值使加时支为静为主。如值符落宫克时支宫，再乘六庚、玄武，此地不可居；或值使落宫下克上，亦主不可居（即被本宫地盘克是也）。或值符宫与值使宫相生比和，可居；或相刑克（值符宫受克），敌来不能取胜，亦可居。或值使宫神相生、比和者，可居；犯门迫者不可居。

占攻城以六庚主之，太白兵象也，主攻者，天禽在中为受攻者
看六庚乘旺相，得开门加中五宫，其城可克；又看地盘天禽所落之宫，得旺相吉门者，其将守可擒得；休囚废没及凶门者，其守必死。

占守城以天禽为守，天蓬乘六庚为攻者
看天禽落宫，得生、休、景三门，得旺相又有六丙，其城可守。如无吉门旺相，并再犯天蓬，六庚加中宫，城不可守。

占援兵以生我克彼论之
凡被攻日久，以六庚开门为敌人，以六丙景门为守者，必天禽、六丙合生门，或在守者左右之宫，必有援兵，近而且速。若离禽宫远则迟。如六丙景门休囚受克制，援兵不至（亦无力援我）。如天蓬乘六庚败气，攻者不克，守者可守（以兵威在天禽故也）。
假如清明上元阳四局乙庚日丙子时，天禽值符加丙在坤，天英作援兵加离生禽，则火生土。六庚在乾六宫，受天英之克，必援兵大张声势，有整兵慎战之意。攻者有缓攻畏敌之意，可守无虞。

占胜败占阵以景惊二门主之，曰景宜破阵，又曰乱之，要法视惊门
以值符落宫为主，以六庚落宫为客。如值符宫克庚宫，主胜；庚克值符宫，客胜。又旺相则胜，休囚则败。如值符宫得景门、惊门或二门与值符宫相生，主胜；庚宫得景惊二门，或二门与庚宫相生，客胜。如值符与主客相生，必来讲和；如值符与庚主客俱乘旺相，景门反相刑克，其势相等，两相恐惧，不战而退。若六庚为值符，即为主客同宫，不分胜败。又日干加庚，主胜；庚加日干，客胜。

占闻报虚实当以时干决其真伪
看甲乙壬癸四时，闻事皆虚，忧喜俱无；逢戊丙二时，闻忧则虚，闻喜则实；逢丁时，则忧无大忧，喜无大喜；逢己庚二时，闻喜则无，闻忧则实；逢六辛时，忧喜平二。
六壬以月将加时，看日辰与上神之生克。如相生为实信，相克主虚信。如朱雀、天空临时临辰尤不可信。

占来人善恶
六壬以月将加时，神后落处断之。寅申巳亥良人，子午卯酉商客，辰戌丑未*恶细作。

占使人探侦
两家对垒，久无动静，使人探其消息，既分主客，又当以值使决之。如值使落宫生主宫，去则得力；克主宫生客宫，去必向彼；若克客宫，必探得的实。主生值符宫，虽泄主气亦吉；客生值使宫，克值使宫，虽泄客气亦主彼吉。值使宫自相克制，必不敢去，或途路有阻，旺则稍可，休囚大凶。

占行间其地
两国兵争，或应间谋行不以法占之，以值使为彼国，丙为自己，庚为所间之人。以月将加本时，看丙与值使所得何支相冲，则动；不冲，则不动。既已冲动，又看庚值使之乘星。庚旺间人无益；庚星克值使之星者，无益；相生者，无益。必值使乘星克庚乘星者，其术得行也。

占诈诱彼堕计中否
敌国相攻，兵不厌诈，以六丙为己，以六庚为敌，朱雀为谣言。必朱雀为落宫旺相为地，又要六丙落宫克六庚，或丙生六庚，其诈得行。如庚虽被丙克在旺相之乡，或生六丙不在休囚废没之地，主半疑半信。丙被庚克，或生六庚而不旺相者，其术能行。
如常人争讼私斗类，亦欲行诈诱之法者，日为自己，年为长辈，月为类，时为晚幼，其占法同。

占出兵领饷
出军讨贼，以天辅为饷司，天冲为将领，青龙为饷神。若天辅落宫克天冲宫，有饷不发；天冲克天辅，亦不吉。必两相生比者，发。又看青龙旺相，比、生天冲者，其饷必多；落休囚废没，其饷不足。

占行兵无水
欲知何处有水，以休门下定之。见申为江河，小吉为井，太冲为池塘（六壬以月将加时）。

占行兵迷路
凡行兵遇深山大林，暮夜迷路，以三定其去向。因三有生然，又为破军、天马之象，故云：之三避五，八方无阻。或以天罡所落处行百步外自遇大路。
天罡加孟在左，加季向右，加仲中行，自得大路。六壬以月将加时。

释之三避五
假令冬至上元阳一局甲己日夜半为甲子时，至平旦为丙寅时，得此三时为生气，和百事，故曰之三；至食时为戊辰时，此五时为害气，故凶宜避。
甲日丙辰时，丙火乃甲子孙，是日生时干，为生气，又合吉格，大利主；至戊辰时，甲木克戊土，而甲木主为戊土为官克于时，为死气，右上干克下干，门克宫，故大利客兵。
五符造天关断鸦鹊鸣方吉凶，看此十二神将所主。

凡出军、行道、住宅闻鸦鸣鹊噪者，看其从何方来，就占其吉凶而趋避之。
遇五符星方噪酉上癸：主人送信，诸事吉又宜驻兵动众、晋谒、求财。
遇天曹星方噪戌上甲：主行征往来出入吉一说外出平平，若战斗主气力弱。
遇地符星方噪亥上甲：主出征有神助，女人报信吉又主惊虚，三军忧失不宜，征战并罡魁煞入吊客。
遇风伯星方噪子上甲：宜出旧，远出、行兵必中虚诈又主出入忧惶，大风虚惊、暗昧、失物。
遇雷公星方噪丑上乙：不宜兴兵远出，必有二人报信又必有风雨、阴私、计谋、怪梦、惊忧。
遇雨师星方噪寅上丙戊：宜守，水战大吉又路逢阴雨或狂风骤雨。
遇风云星方噪卯上丙戊：主有钱财、吉庆，不宜先动兵又宜唤客迎宾，心不定。
遇唐符星方噪辰上丁己：主人送财伏兵大吉。又人马大胜，一可胜十，凡所营求无不吉利。
遇国印星方噪巳上丁己：主文书报信，出兵大胜又主有迁进、改除之事，无不吉。
遇天关星方噪午上丁己：主门战，行兵大凶又路逢阻滞，因讼遗物，门讼征行凶。
遇地轴星方噪未上壬：主阴人恼乱杀之事又主人马不胜，值囚钱谷散失。
遇天贼星方噪申上壬：主口舌争竞，官司告事凶又路逢盗贼，暴风来处是贼方位。
每日定三门，遇五符、唐符、国印三位大吉，或出入等事不避凶杀，但得三位者，无不吉利，于禄上起五符、二天曹、三地符，照上式顺排至天贼止。
如甲禄在寅，乙卯，丙戊巳（一云戊禄辰），丁己午（一云己禄戌），庚禄申，辛酉，壬亥，癸子。天曹、地符宜守，风伯消息凶，雷公大凶，雨师忧贼至，天关宜追捕，天贼必占贼，遇地轴多逃遁，风云宜避。
