慈湖诗传     （宋）杨简
　　
　　
　　
　　慈湖诗传二十卷，宋杨简撰。简有慈湖易传，已着録。是书原本二十卷，焦竑国史经籍志及黄虞稷千顷堂书目尚载其名，而朱彝尊经义考注曰已佚。今海内藏书咸集秘府，而是书之目阙焉，则彝尊所说为可信。葢竑之所録，皆据史志所载，类多虚列；虞稷征刻书目，亦多未见原书，固不足尽据耳。今从永乐大典所载裒辑成编，仍勒为二十卷，又从慈湖遗书内补録自序一篇、总论四条，而以攻媿集所载楼钥与简论诗解书一通附于卷首。其它论辨若干条，各附本解之下，以资考证。至其总论列国雅颂之篇，永乐大典此卷适缺，无从采録。其公刘以下诗十六篇，则永乐大典不载其传，岂亦如吕祖谦之读诗记，独阙公刘以下诸篇，抑在明初即已残缺耶？是书大要本孔子无邪之旨，反复发明，而据后汉书之说，以小序为出自卫宏，不足深信。篇中所论，如谓左传不可据，谓尔雅亦多误，谓陆徳明多好异音，谓郑康成不善属文，甚至自序之中以大学之释淇澳为多牵合，而诋子夏为小人儒。葢简之学出陆九渊，故髙明之过，至于放言自恣，无所畏避。其它笺释文义，如以聊乐我贠之员为姓，以六驳为赤驳之讹，以天子葵之之葵有向日之义，间有附会穿凿。然其于一名一物一字一句，必斟酌去取，旁征逺引，曲畅其说。其考核六书，则自说文尔雅释文以及史传之音注，无不悉搜。其订正训诂，则自齐鲁毛韩以下，以至方言杂说，无不博引，可谓折衷同异，自成一家之言，非其所作易传，以禅诂经者比也。昔呉棫作诗补音十卷，又别为韵补五卷。韵补明人有刻本，其书采摭诗骚以下，及欧阳修苏轼苏辙之作，颇为杂滥。补音久佚，惟此书所引尚存十之六七，然往往以汉魏以下之韵牵合古音，其病与韵补相等。朱子语类谓才老补音亦有推不去者，葢即指此类。顾炎武亦尝作韵补正一书以纠其失。考古音者，固未可全以为准焉。 
　　
　　慈湖诗传自序 
　　
　　孔子曰：小子何莫学夫诗，诗可以兴，可以观，可以羣，可以怨。迩之事父，逺之事君，多识扵鸟兽草木之名。又曰：兴扵诗，立扵礼，成扵乐。又曰：诗三百，一言以蔽之，曰思无邪。又谓伯鱼曰：女为周南召南矣乎，人而不为周南召南，其犹正墙面而立也与。又曰：诵诗三百，授之以政不逹，使扵四方不能专对，虽多亦奚以为。易诗书礼乐春秋，其文则六，其道则一，故曰：吾道一以贯之。又曰：志之所至，诗亦至焉。诗之所至，礼亦至焉。礼之所至，乐亦至焉。乐之所至，乐亦至焉。乐之所至，哀亦至焉。呜呼至哉，至道在心，奚必逺求！人心自善自正自无邪，自广大自神明，自无所不通。孔子曰心之精神是谓圣，孟子曰仁人心也，变化云为，兴观羣怨，孰非是心，孰非是正？人心本正，起而为意而后昬。不起不昬，直而逹之，则关雎求淑女以事君子本心也，鹊巢昬礼天地之大义本心也，柏舟忧郁而不失其本心也，墉柏舟之矢死靡它本心也。由是心而品节焉礼也，其和乐乐也，得失吉凶易也，是非春秋也，逹之扵政事书也。迨夫动乎意而昬，昬而困，困而学，学者取三百篇中之诗而歌之咏之，其本有之善心，亦未始不兴起也。善心虽兴，而不自知不自信者多矣，舍平常而求深逺，舍我所自有而求诸彼。学者苟自信其本有，而学礼焉，则经礼三百、曲礼三千皆我所自有，而不可乱也，是谓立至扵缉熙纯一粹然和乐不勉而中无为而成。虽学有三者之序，而心无三者之异，知吾心所自有之六经，则无所不一，无所不通。有所感兴而曲折万变可也，有所观扵万物不可胜穷之形色可也，相与羣居相亲相爱相临相治可也，为哀为乐为喜为怒为怨可也，迩事父可也，逺事君可也，授之以政可也，使扵四方可也，无所不通无所不一，是谓不面墙；有所不通有所不一，则阻则隔。道无二道，正无二正，独曰周南召南者，自其首篇言之，亦其不杂者。毛公之学自谓本诸子夏，而孔子曰，女为君子儒无为小人儒，盖谓子夏；又曾子数子夏曰：吾与女事夫子于洙泗之间，退而老于西河之上，使西河之人疑女于夫子，尔罪一也；丧尔亲使民未有闻焉，尔罪二也；丧尔子丧尔明，尔罪三也。夫子夏之胸中若是，其学可以弗问而知，而况于子夏初未尝有章句，徒传其说，转而至于毛乎？齐鲁诗今亡，韩有其说，韩与毛亦有善者，今间取焉。 
　　
　　总论 
　　
　　孔子曰诗三百一言以蔽之曰思无邪此无邪之心人皆有之而不自知起不知其所自用不知其所以终不知其所归此思与天地同变化此思与日月同运行故孔子曰夫孝天之经地之义又曰礼本于太一分而为天地转而为阴阳变而为四时列而为鬼神又曰哀乐相生正明目而视之不可得而见也倾耳而听之不可得而闻也一旨也今所谓毛诗序者是奚知此旨求诸诗而无说故委曲迁就意度穿凿殊可叹笑孔子曰关雎乐而不淫哀而不伤此言关雎之音也非言关雎之诗也为序者不得其说而谓关雎乐得淑女以配君子忧在进贤不淫其色哀窈窕思贤才而无伤善之心今取关雎之诗读之殊无哀窈窕无伤善之心之意樛木之逮下意指君子而序言后妃桃夭言昬姻之正序者必推本诸后妃之不妒忌鹊巢之诗初无国君积行累功之意而序言国君积行累功甚者至扵何彼襛矣之诗初无车服不系其夫下王后一等犹执妇道以成肃雝之徳之情而序推而详言之盖为序者不知孔子所删之旨亡矣毛氏之学自言子夏所传而史氏亦言卫宏作序自子夏不得其门而入而况毛苌卫宏之徒欤诗之有序如日月之有云如鉴之有尘学者愈面墙矣观诗者既释训诂即咏歌之自足以兴起良心虽不省其何世何人所作而已剖破正面之墙矣 
　　
　　文王陟降在帝左右只是天人一理上天之载无声无臭仪刑文王天即文王也不识不知顺帝之则文王即天也其进退升降之间一而已矣穆穆文王于缉熙敬止文王不大声以色故曰穆穆缉者缉理扵思为细微之间熙有理顺之义进徳之实非思也非为也惟可以言敬敬非思为也惟可以言止止非思为也寂然不动感而遂通而不属扵思为所谓不识不知者此也安汝止者此也文王之所谓缉熙者缉熙此也惟不动乎意不属乎思为故声音不大形色亦不大而见为穆穆也子曰诗三百一言以蔽之曰思无邪学者往往疑三百篇当有深义圣人所谓无邪者必非常情所谓无邪是不然圣言坦夷无劳穿凿无邪者无邪而已矣正而已矣无越乎常情所云也但未明乎本心者不知此不信此知此信此则易直子谅之心油然而生生则恶可已恶可已则不知手之舞之足之蹈之有正而无邪有善而无恶有诚悫而无诈伪有纯而无杂有一而无二三复周南召南必不面墙以兴以观以羣以怨无非正用不劳勉强不假操持油然自知所至皆妙人知徐行后长之心即尧舜之心则知之矣知乍见孺子将入井皆有怵惕恻隠之心即仁者之心则知之矣此心人所自有故三百篇或出扵贱夫妇人所为圣人取焉取其良心之所发也至扵千百载之下取而诵之犹足以兴起也故曰兴于诗[按序文一萹总论三萹俱从慈湖遗书补録] 
　　
　　附録楼钥荅杨简论诗解书 
　　
　　蒙示教诗解近始读竟荷开发鄙陋至多感叹击服之余恨未得一遂请益扵门下若夫发明无邪之思一贯之旨天人同心大道至平古说难尽信虽载之左传者亦不可据尔雅亦多误大学所引亦有牵合诗序多失经意释文多好异音诗人讽咏或有过扵事实制度名数不尽合扵礼典先王皆在商世难拘以周礼文王以服事殷不应作礼乐如此类未易概举皆前辈之所未发者尢用服膺然惟尊意毎不自以为足而欲人之言某亦不能自己欲効所见试陈其甚明者正欲反复辨论以归至当非恃相与之厚非爱此书之深不及此也[按此书从楼钥攻媿集采録] 
　　
　　
　　
　　慈湖诗传卷一宋杨简撰 
　　
　　周南 
　　
　　关关雎鸠在河之洲窈窕淑女君子好逑参差荇菜左右流之窈窕淑女寤寐求之求之不得寤寐思服悠哉悠哉辗转反侧参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之 
　　
　　是诗后妃思得贞静之淑女以事君子求之之切至于寤寐不忘猗与至哉此诚确无伪之心不忌不妒之心即道心即天地之心鬼神之心百圣之心雎鸠闗闗贞静之音居河洲尤见贞静气象淑女之贞静窈窕似之逑求也窈窕淑令之女君子之所好求好求夫贞静之女非好夫淫丽之色此无邪之心民劳之诗曰惠此中国以为民逑谓副民之所求或曰好仇仇匹也义亦通贞静之女君子之所好尤为贤后妃之所好盖求淑女以事君子后妃之职也故后妃思念淑女之徳如雎鸠之贞静又思亦君子之所好又思采荇供祭之时参差在水淑女相与左右比肩共取于流水之中寤寐思求淑女不可得至于寤寐思服于心悠哉悠哉辗转反侧诚切如是讵有毫发忌妒之意介其间乎思以琴瑟友之又思以钟鼓乐之油然纯诚之心兹非道心欤兹非即天地之心与兹非即天地之变化欤兹岂不知道者所能测识其万分之一为周南召南者必心通乎此而后为不面墙学者面墙比比而是虽明告之不省也故曰百姓日用而不知孔子以思无邪一言蔽三百篇思无邪之言世之所知思无邪之实世所未知如其未知但诵咏二南之诗自然道心兴起不知手之舞之足之蹈之孔疏引金縢云公乃为诗以贻王名之曰鸱鸮遂谓篇名皆作者所自名然诗人或有感动斐然而作忽然而忘他日采诗者取之则其名未必本有他人加之亦未可知也孔子不作诗序旨在于诗无序可也关雎一诗而齐鲁韩毛异义毛以为美齐鲁韩咸以为刺欧阳氏曰关雎齐鲁韩三家皆以为康王政衰之诗前汉杜钦传曰佩玉晏鸣关雎叹之瓒曰此鲁诗也后汉明帝诏曰昔应门失守关雎刺世注薛君韩诗章句曰人君退朝后妃御见有度应门击柝鼓人上堂今内倾于色故咏关雎说淑女以刺时然周公之时康王犹未立毛诗序曰关雎乐得淑女以配君子忧在进贤不淫其色其义是也而又曰哀窈窕无伤善之心则差失诗旨本诗初无此情乃不悟孔子关雎乐而不淫哀而不伤之言乃言其音不言其诗致此差误毛诗传曰寤觉寐寝也乡饮酒礼乡射礼燕礼皆用周南关雎葛覃卷耳召南鹊巢采蘩采苹则关雎非刺诗甚明矧其辞旨情状亦甚着平心静诵久当自明推世考徳则关雎太姒之诗也非太姒作则武王周公述太姒之情状而为之若太姒本无此情武王周公自以意为之则伪辞也何以风动天下而毛诗序不明言太姒何也自邶而下情状不白者犹或强为之辞奚独于二南而不然深念夫二南用于乡乐用于邦国周公必以经意又孔子屡以启伯鱼启门人又屡言关雎门弟子宜有所问而此通言后妃之徳余篇畧同当是孔子之所诲告不欲明言所作之人以支离人心欲后世诵咏三百篇之诗知皆正辞正情足以感发人所自有之正心若于本诗之外赘曰某国某人之所作又序其所以然之故则诵诗者首见其国又见其人又见其故至于本诗将诗人不知所以然油然动于中发诸声音自中自正浑浑融融无所不通之妙如云翳日如尘积鉴矣而况于置诸首而谓之序邪故孔子不作序按少牢馈食礼言某妃则大夫妻亦称妃凡民曰妃耦则士庶之妻通称妃后妃之徳盖天下之通义也故乡乐用之门弟子审知其旨毛公自言其学自子夏今周南多通言后妃召南亦泛言夫人大夫妻罕指其人岂亦果有所自犹有圣人之微意邪若其置诸篇端又名曰序则大乖矣自邶以下多指其人又乖矣至于曲推其意穿凿其说如于关雎言哀窈窕无伤善之心诗中即无此情于殷其靁言劝以义诗中亦无此情于摽有梅言男女得以及时诗中何但无此情正言其不及时此类奚可殚举东汉书谓卫宏作毛诗序夫不闻子夏为书而毛公始有传卫宏又成其义而谓之序盖子夏亲近圣人无敢支离毛公卫宏益差益远使圣人大旨沉没于云气尘埃之中吁其甚矣其有情文疑阻惟可作训诂于后毛诗传曰芼择也其义未安礼云芼羮谓以菜为羮也又云芼之以苹藻谓菜用苹藻也然则芼之为菜也思得淑女左右共助以荇为菜谓熟之和之成为菜也 
　　
　　补音云芼多读如邈未详简观古用韵亦不拘拘反切况芼音之转如邈欤补音云思服蒲北切一作匐又作犕士冠礼三加祝皆服与徳叶秦泰山刻石宾服与修饬叶碣石刻石咸服与灭息叶诗一十有六无用今房六切一读者简窃意方言所至不同匐作蒲北切则可服作蒲北切则未安安知服非扶北切即与今房六切同母今读当亦有所自特微讹尔补音云右采此礼切荀卿赋篇此夫文而不采者与简然易知而致有礼者与杜笃论都赋采与已叶郭璞客傲采与里叶陆云赠顾尚书采与水叶瑟友羽轨切朋也史记龟筴传与之为友叶民众咸喜易林坎之干孝友与兴起叶楚辞九章长友与有理叶汉天马歌友与里叶崔骃逹旨友与已叶按采有此苟切友有云九切宜从两读例而诗用友韵凡十有一无作云九切者今定从一读补音专于叶韵而于芼乐亦莫能通简按诗固不能皆叶然歌诗之时乐之余音亦颇叶芼音若芼乐二音皆舌居中则尤叶 
　　
　　葛之覃兮施于中谷维叶萋萋黄鸟于飞集于灌木其鸣喈喈葛之覃兮施于中谷维叶莫莫是刈是濩为絺为绤服之无斁言告师氏言告言归薄污我私薄澣我衣害澣害否归宁父母 
　　
　　补音于喈喈引尚书大传载乐曰舟张辟雝鸧鸧相从八风回回鳯凰喈喈太元乐首钟鼓喈喈管弦哜哜或承之衰徐干齐都赋喈喈与所竒叶陆云赠郑虔季喈喈与芳池叶说文以皆得声汉蜀人赵宾好小数以为气无箕子箕子者万物方荄兹也颜师古曰荄音皆古荄与箕音同无斁弋灼切枚叔七发无斁与诺叶与石叶石常约切殷臣奇布赋无斁与濯叶礼记作射古射亦弋灼切妇人乐为絺绤尊敬师傅服澣濯念父母猗欤至哉此又道心即天地之心即鬼神之心即百圣之心道不离于日用惟无邪而已矣毛诗传曰覃延也其义未安覃本义深也葛叶大而蔓小故坠焉而深下俗谓坠下曰覃徒绀切而广韵集韵无此音释文徒南切方音不同不可知也而谓延也则未安荡曰覃及鬼方谓深及鬼方深逺义通大田覃耜耜端有宛然中深之状实覃实吁后稷之声深广也故水中深曰潭加水以别其字先儒徒因葛推义释覃曰延然施即延也无乃重复乎尔雅谓覃延也尔雅固多差且如谓诰誓谨也恺悌发也憯曾也振古也此其差之甚者郑康成虽好述古犹不能尽从然则尔雅不可尽信说文曰长味也盖本延义从卤以<日子>卤咸省不思五味何独咸润下作咸海深故咸咸有深下义<日子>即厚字有深厚之义故集韵云楚人名深曰潭[按楼钥云覃尔雅释言流覃也覃延也郭注皆谓蔓延相被及说文长味也以卤以<日子>卤咸省诗曰实覃实吁徒含切又篆文覃者潭说文从水覃声集韵一说楚人名深曰潭潭字在六书中为形声如江河之从水而工与可止取其声而无义潭从水覃亦取其声非有义也潭有深义今之言潭潭是也覃无深义葛之蔓延故施于中谷亦未为重复也覃耜之音剡疑是方言集韵以为利耜此以诗传释文为据如八月剥枣剥音普卜反荆公以为养老者剥枣之皮而进之后行田野见羣儿相呼朴枣方知释文之有自来此二覃字更宜考之又按钥集所载此条宛然中深之状下尚有故曰覃耜毛传殆未亲见耜徒见易有剡木为耜之义故以覃为利后儒求其说而不获又转音为剡又转字为耜今正其字义平声如字八句今本无之当是从楼说删定]按何人斯我心易也韩诗作施于以知施音异其来久矣故释文云以豉反灌木丛木尔雅云木族生为灌莫莫阔大之貌毛传曰中谷谷中也濩煑之也精曰絺粗曰绤斁厌也尔雅释诂云射厌也郭注云诗曰服之无斁疏云斁射音义同毛传曰私燕服也害何也即曷也书曰时日害丧治乱谓之乱治扰谓之扰故治污谓之污疏云郑以衣为公衣澣谓濯之耳言其功浅也以公对私为深浅苏氏曰言辞也春秋传曰言归于好薄犹畧也于师氏之前有肃敬之心欲畧污澣颇有不敢之意故薄也毛诗序曰葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也夫人善心即道心妇人志于女功躬节俭服澣濯念父母而归宁方是心油然而兴互见错出无非神用何本何末而为诗序者判本末而裂之且曰则可以是诗初无是情不省诗情赘立已意使天下后世平夷纯正质直之心凿而穿之支而离之 
　　
　　釆釆卷耳不盈顷筐嗟我懐人寘彼周行陟彼崔嵬我马虺隤我姑酌彼金罍维以不永懐陟彼高冈我马玄黄我姑酌彼兕觥维以不永伤陟彼砠矣我马瘏矣我仆痡矣云何吁矣 
　　
　　行如字京语颇与筐叶觥吉横反补音姑黄切[按原本姑误如]说文觥以黄得声俗从光刘桢鲁都赋觥与觞叶郑氏引诗皆作觵痡音铺补音永懐胡隈切释名懐回也张衡东京赋允懐与来摧叶汉房中歌懐与归叶刘向九叹懐与颓叶左氏传声伯之歌曰懐与瑰归叶扬子云酒箴懐与危叶毛诗传曰卷耳苓耳也顷筐畚属易盈之器也今俗谓顷为空谓覆而空之也故俗谓筐筥之极小者为空盖以器小而难于取倾而出之可也以是得名欤集韵引说文畚□属蒲器也或曰作□音本□音瓶郑笺云器之易盈而不盈者忧思深也广雅云枲耳亦云胡枲江东或呼常枲或曰苓耳形似鼠耳丛生如盘陆玑疏云[按原本脱此四字今补]白华细茎蔓生可煑为茹滑而少味四月中生子如妇人耳珰吕氏曰周行周道也大东诗曰佻佻公子行彼周行行亦道也朱氏曰诗有三周行此及大东皆道路鹿鸣乃道义鹿鸣之诗曰人之好我示我周行示我以周家所行尔七月遵彼微行谓桑下径也小弁行有死人行道路也则周行为周通之路益明然自春秋传襄十五年引此诗曰嗟我懐人寘彼周行能官人也王及公侯伯子男甸采卫大夫各居其列所谓周行也此左氏释诗误尔而毛诗传不详考遂因其误谓周之列位左氏差误亦多周世释诗之误者亦多不可尽信为毛诗序者因是又差其旨而曰又当辅佐君子求贤审官以妇人而干人主之职岂不大乱书曰牝鸡之晨惟家之索卷耳之诗君夫人劳使人之归也殊无辅君子求贤审官之情观是诗宛然有君夫人忧闵贤臣劳役于道路酌金罍以劳其归之情状而诸儒终不敢谓实有其事不敢明言虽郑康成详于考礼亦不敢正言而曲其说盖以聘礼使还无夫人飨按国语鲁公父文伯之母以好礼闻固尝飨其宗老师亥曰男女之飨是当时有男女相享之礼记云大飨废夫人之礼是其未废也本有夫人飨礼方周之初斯礼未废故见诸诗与使臣之还君既飨劳之夫人又赏劳之于是序言使臣之劳役夫人忧闵之情夫人采采卷耳而不盈倾筐以其忧思使臣之贤而今寘诸通道而逺役惟贤故使之惟贤故懐之君臣同体君夫人又同体故古者夫人有是礼亦有是情有情斯有礼礼无伪夫人思使臣升陟崔嵬之髙谓踰山之道也马亦劳苦而虺隤矣言我马者亲之如一家也姑且也我姑酌金罍之酒以劳之喜其既归既见既劳不复永永忧懐矣今俗语有且喜之辞有且办具少饮食以劳享之辞皆喜其逺归之情状毛诗传曰寘置也陟升也人君黄金罍疏云韩诗说天子罍以玉诸侯大夫皆以金士以梓毛诗说金罍酒器也诸臣之所酢人君以黄金饰尊大一石金饰龟目盖刻为云雷之象周礼司尊彝云皆有罍诸臣之所酢尔雅云山脊曰冈毛诗传曰元马病则黄兕觥角爵也尔雅云兕似牛郭注云一角青色韩诗说觥五升毛诗说觥大七升疏云礼器曰宗庙之祭贵者献以爵贱者献以散尊者举觯卑者举角特牲二爵二觚四觯一角一散不言觥之所用礼图云觥大七升以兕角为之地官闾胥掌其比觥挞罚之事春官小胥职亦云觥其不敬者桑扈丝衣皆云兕觥其觩明为罚而不犯然七月卒章跻彼公堂称彼兕觥万寿无疆与此卷耳诗皆无为罚之意得非周公作礼始定礼器以七升之觥为罚爵与抑角爵之异称与尔雅云土戴石为砠郭注云土山上有石者而毛诗传曰石山戴土曰砠差矣毛传曰瘏病也痡亦病也云何者谓说何言则可盖闵之甚也卒于长吁无言以继之猗欤至欤此忧闵其使臣之心非正心与正心非道心与即闗雎葛覃之心葛覃卷耳当亦太姒之诗然观诗者正不必推求其人三百篇中或诵或歌皆足以兴起人之道心此孔子删诗之大旨而人知此信此者亦寡 
　　
　　南有樛木葛藟累之乐只君子福履绥之南有樛木葛藟荒之乐只君子福履将之南有樛木葛藟萦之乐只君子福履成之 
　　
　　毛诗序差误既多既甚理难尽信今观是诗殊无后妃之状惟言君子尔毛诗传亦未尝言后妃亦未尝言不妒忌独为序者始立其说曰后妃不妒忌郑笺又从而和之故诸儒从其后而不可告语矣学者观书奚可雷同不复考察至是益信东汉书谓卫宏作毛诗序果明验矣与毛公传异而又差谬太甚是诗当曰君子逮下也毛传曰木下曲曰樛[按今郑笺本木误作木]绥安也萦旋也尔雅释木云下曲曰枓释者引是诗樛木为证盖枓樛音义同陆玑云藟一名巨苽似燕薁亦延蔓叶似艾白色其子赤亦可食酢而不美作是诗者偶见樛木在其南故取以为喻不必逺言南土也郑笺云木枝以下垂之故故葛也藟也[按原夲脱下故字今校补]得累而蔓之简谓此喻君子礼贤下士故贤士之在下者由是而升大抵自贤满假者多严厉虚懐下士者多乐易诗人于是赞其德曰乐哉君子又祝其福曰愿君子常有福而安荒者蒙之徧也将者与之俱也愿君子行履常与福俱也曰将顺曰将迎皆与之俱也曰将持曰相将即次第皆与之俱也曰将军者将军众而与之俱也能将其军则其体大矣故主大义其转音则子漾反只语音也止只之皆一音而记之者偶不同也只说文曰语已辞也呜呼此逮下之心与夫诗人爱敬其君子赞之祝之之心皆道心而人往往多不信其为道者百姓日用而不知也 
　　
　　螽斯羽诜诜兮宜尔子孙振振兮螽斯羽薨薨兮宜尔子孙绳绳兮螽斯羽揖揖兮宜尔子孙蛰蛰兮 
　　
　　陆玑疏云今人谓蝗子为螽子兖州人谓之螣许慎云蝗螽也蔡邕云螽蝗也毛诗传曰螽斯蚣蝑也疏曰此言螽斯也七月云斯螽文虽颠倒其实一也故释虫云蜤螽蚣蝑舍人曰今所谓舂黍也陆玑疏云幽州人谓之舂箕舂箕即舂黍蝗类也长而青长角长股股鸣者也或谓似蝗而小班黒以两股相切作声闻数十步按尔雅释虫蜤虫蜙蝑释曰周南作螽斯一名蜙<虫从>余同诗疏然长而青长角长股作舂黍之状作声者乃间见不多舂黍殆非此螽斯也若蝗则多矣释虫土螽蠰溪者殆蝗邪蝗生子于土中释曰土虫一名虴蜢今俗曰<虫盍>蜢者即蝗也色或青或毼能跳能飞若旱干蝗作不胜其多害稼甚平时<虫盍>蜢在田间亦多于他虫若稍多亦害稼盖盛而为灾则曰蝗不为灾则曰<虫盍>蜢<虫盍>蜢亦多能飞羽谓羽多然则螽斯谓是尔诜诜言其多薨薨言其盛飞作声揖揖言其羽多相比宻子孙多谓之宜子孙犹宜民宜人宜黍稷宜家振振肃敬振整也子孙多故曰振振音真者乡音轻清与子孙长少次第循序或行或列如绳然蛰蛰盛而有声也是诗以螽斯羽喻子孙众多尔毛传亦未尝言后妃不妒忌惟序乃言不妒忌序所以必推原及于不妒忌者意谓止言子孙众多则义味不深故推及之吁此正学者面墙之见不悟道不离于平常故曰百姓日用而不知孔子以一言蔽诗曰思无邪而已初无髙奇幽深今子孙众多如螽斯羽何邪之有振振绳绳何邪之有既无邪僻非道而何何必外求其义不妒忌虽为善而于螽斯之诗言之则为赘则为不知道于以验卫宏之学又不逮毛公逺甚卫宏作序往往亦本毛义而又多置已意焉故益差 
　　
　　桃之夭夭灼灼其华之子于归宜其室家桃之夭夭有蕡其实之子于归宜其家室桃之夭夭其叶蓁蓁之子于归宜其家人 
　　
　　桃生荣夭好其华灼灼女之颜色似之之子女子也妇人谓嫁曰归其居室家甚宜不必分男有室女有家也蕡者实之貌有子之象也其叶蓁蓁庶事咸宜之象也宜其家人一家之人咸宜之也相安也此夫妇和乐之正情也非邪僻也归妹天地之大义也说以动归妹也妹少女也虽说而非邪正心也道心也为序者不逹是道必于诗外推及后妃所致又及不妒忌不妒忌诚善而于桃夭之诗言之则为赘则为不知道毛传亦未尝言后妃不妒忌所致于以益验序果卫宏所作补音云其华芳无切郭璞云江东谓华为敷陆徳明亦云古读华如敷易曰枯杨生敷老妇得其士夫记曰不当华而华楚大夫屈原九歌瑶华与离居叶汉斋房乐章华与都叶扬子反骚重华与苍梧叶光武曰仕宦当作执金吾娶妻当得阴丽华急就章芫华与藜芦叶易林云桃夭少华季女宜家君子乐湑长利止居家公胡切左氏传伯姬之占曰侄其从姑六年其逋逃归其国而弃其家虞人之箴曰武不可重用不恢于夏家兽臣司原敢告仆夫屈原楚辞厥家与封狐叶战国策歌曰长铗归来乎食无鱼又曰长铗归来乎无以为家扬子云酒箴家与乎协龟策传渔者几何家谁名为豫且或曰家本音姑为阿家家即姑也未详按华有胡瓜切家有居牙切宜从有两读例而诗八用华韵七用家韵无叶此二音者今定从一读且子余切 
　　
　　肃肃兔罝椓之丁丁赳赳武夫公侯干城肃肃兔罝施于中逵赳赳武夫公侯好仇肃肃兔罝施于中林赳赳武夫公侯腹心 
　　
　　毛传曰肃肃敬也兔罝兔罟也丁丁椓杙声也赳赳武貌尔雅云干扞也孙炎云干盾自蔽扞郑笺云干也城也皆以御难也尔雅云兔罟谓之罝李廵曰兔自作径路张罝捕之也尔雅释宫云樴谓之杙郭注云橜也是诗疏云此丁丁连椓之伐木传亦云丁丁伐木声尔雅释宫云九逹谓之逵此逵山林中九逹之径尔仇疑逑字之差关雎云君子好逑此言兔罝者之贤公侯之所好所逑也施谓张施其罟中逵逵中也中林林中也周徳化之盛至于兔罝之武夫赳赳肃肃徳容如此可以为公侯御难卫民如干如城公侯之好逑所信任如腹如心则成人有徳小子有造于是乎验此乃大王王季文王积徳于上大任大姒协徳于中武王十乱辅徳于后所致而序惟言后妃之化则偏矣毛传未尝言后妃之化独序有是说则序为卫宏所作益明简咏诵兔罝之诗不觉起敬起慕庄肃子谅之心油然而生不知所以始亦不知所以终道心融融此人心所同千古所同天地四时之所同鬼神之所同补音云好仇渠之切汉赵王之歌曰为王饿死兮谁者怜之吕氏絶理兮托天报仇史记龟策传囚而辱之王难遣之江河必怒务求报仇 
　　
　　采采芣苢薄言采之采采芣苢薄言有之采采芣苢薄言掇之采采芣苢薄言捋之采采芣苢薄言袺之采采芣苢薄言襭之人感于物而为言为音无非道者惟流而入于邪则昏则迷芣苢无邪之诗也无邪则无往而非道先儒不知道顾于坦夷无说之中外起意说必推及于后妃之和平和平则妇人乐有子虽非邪言实失本旨芣苢虽曰车前所治难产遂谓妇人采之此容或有之又安知芣苢无他治及他用乎殆不可必言妇人也薄犹畧也言语助之辞也薄言有优悠不迫之意掇取之易也易曰患至掇也毛诗传曰拾也即搯也以爪搯取之易也捋则一握所取多也尔雅释器云执袵谓之袺扱袵谓之襭盖扱袵而扱之于带也汾沮洳言采其藚孔疏引陆玑疏云今泽蕮也其叶如车前草大其味亦相似徐州广陵人食之据此则芣苢亦可食矣释草云芣苢马舄马舄车前郭注云今车前草大叶长穗好生道邉江东呼为虾蟆衣陆玑疏云车前一名当道今药中车前子是也幽州人谓之牛舌草可鬻作茹[按原本作误作其]大滑其子治妇人难产王肃引周书王会云芣苢如李出于西戎王基驳云王会所记杂物奇兽皆四夷逺国各赍土地异物以为贡贽非周南妇人所得采然周亦西戎之地二说不同当两存之以俟后人然孔子所取是诗之大旨则不在是孔子所取取其无邪无邪即道道心庸常无可言者正不必于诗外求说且采采芣苢之时何说之可言掇捋袺襭之时何说之可言孔子曰予欲无言正以明道无俟乎言易大传曰百姓日用而不知孔子曰中庸之为徳也其至矣乎民鲜久矣非谓民无此道也民日用此道而自不知故鲜徳其实庸常日用皆道学者迷焉故必求说索意襭或作撷补音有羽轨切说文痏洧鲔皆以有得声史记封禅颂有与祉叶龟筴传有与纪叶司马相如叙传有与始叶班固西都赋有与里叶傅毅洛都赋有与畤叶按采有此苟切有有云九切宜从两读例而诗十用有韵无作云九切者今定从一读 
　　
　　南有乔木不可休息汉有游女不可求思汉之广矣不可泳思江之永矣不可方思翘翘错薪言刈其楚之子于归言秣其马汉之广矣不可泳思江之永矣不可方思翘翘错薪言刈其蒌之子于归言秣其驹汉之广矣不可泳思江之永矣不可方思 
　　
　　此不敢犯礼之心即正心亦道心亦天地鬼神之心彼不知道者必以为粗近之心非精微之心吾则曰此即不勉而中不思而得之心孔子曰下学而上逹知我者其天乎知此者奚止千无一万无一无惑乎为序者不足于此而推于文王也序曰汉广徳广所及也文王之道被于南国美化行乎江汉之域无思犯礼求而不可得也是其为言非不善惟不明乎道不明乎是诗之道心而赘为说焉则亦足以乱人之道心故不可用知夫关雎太姒之诗而不言太姒惟曰后妃之徳则汉广不必推文王矣毛传曰南方之木美乔上竦也思辞也疏云以上竦之故不可就而止息汉上有游女以贞洁之故不可犯礼而求尔雅释水云潜行为泳郭注云水底行也晏子春秋曰潜行逆流百步顺流七里毛传曰永长方泭尔雅释言云舫泭也郭注云水中<椑>筏孙炎云水中为桴筏也方言云泭谓之<椑><椑>谓之筏尔雅释引此汉广不可方思以释舫泭论语云乘桴浮于海注云编竹木大曰筏小曰桴是也舫方泭桴音义同释言又云舫舟也郭注云并两船释水云大夫方舟然则舫方虽通用而有或舟或筏之不同江既湍急深险而又永长不可方筏乔木不可休息江汉不可方泳皆以喻女之贞洁不可遽然不以礼而求刈楚刈蒌以秣马驹是退而以礼求之也游或作游错杂也于杂薪之中而刈其楚楚者毛传曰蒌草中之翘翘然疏引尔雅释草购蔏蒌郭云蔏蒌蒌蒿也[按原夲下蒌字脱]生下田初出可啖江东用羮鱼也陆玑疏云其叶似艾白色长数寸髙丈余好生水邉正月根芽生旁茎正白生食之香而脆美其叶又可蒸为茹毛传曰秣养也六尺以上曰马五尺以上曰驹疏曰庾人云八尺以上为龙七尺以上为騋六尺以上为马以次差之故知五尺以上也秣马及驹将以亲迎欤补音云泳于诳切郭璞江赋紫<艹耎>荧晔以藂被緑苔鬖髿乎硎上帆蒙笼以盖屿萍实出而漂泳正用此读方甫妄切尔雅舫泭也疏云水中为泭筏也汉广不可方思舫方同马满补切秦琅琊刻石泽及牛马索隐音姥汉书仆射莽何罗谋反孟康曰征和三年通合侯马通今言莽明徳皇后恶其先人有反易姓莽颜师古莽莫戸切案必易马为莽者以马与莽皆满补切左氏传辛廖之占曰震为土车从马又童謡曰鸲鹆之羽公在外野往馈之马屈原离骚经登阆风而绁马与哀髙邱之无女叶韵九歌絷四马与击鸣鼓叶韵汉乐章灵之下若风马左苍龙右白虎野上与切其蒌一读力俱切一读力侯切其驹一读居侯切易林蹇之豫曰川深难游水为我忧多虚少实命鹿为驹 
　　
　　遵彼汝坟伐其条枚未见君子惄如调饥遵彼汝坟伐其条肄既见君子不我遐弃鲂鱼赪尾王室如毁虽则如毁父母孔迩 
　　
　　尔雅释水云汉为潜江为沱汝为濆郭注引诗曰遵彼汝濆大水溢出别为小水之名然则毛诗作坟殆字误与尔雅古书春秋元命苞云子夏问夫子作春秋不以初哉首基为始何则尔雅乃孔子以前之书当以尔雅为正尔雅他文虽有可疑而此汝濆辞旨重复明着而毛诗别无明证毛传曰遵循也汝水名也枝曰条干曰枚惄饥意也调朝也肄余也斩而复生曰肄遐逺也赪赤也鱼劳则尾赤毁火也孔甚迩近也扬子方言云悼惄悴慭伤也自关而东汝颍陈楚之间通语也汝谓之惄秦谓之悼云云又云忧也怅也妇人敬其夫曰君子夫逺役未归其妻伐薪于汝濆之侧思念其夫惄焉如朝饥劳心甚则气虚如饥虽食难饱虽暂饱旋饥此劳心甚者之疾状诸儒咸以调为朝盖本朝字一讹而为輖再讹而为调与今当音朝释文音周未安盖因别本作輖輖亦无义不悟其讹也既见君子其夫妇既见则曰不我遐弃叙情相悦之辞也曰今不逺弃我矣君子劳苦颜色瘦病如鱼劳尾赤所以然者纣在上王室如火毁暴乱不得宁也虽则如毁而父母甚近意恐其夫或惮其劳苦或怠或逃惧将得罪累及父母也是诗忧念其君子之心忧累及父母之心勉君子以正之心即道心序曰汝坟道化行也文王之化行乎汝坟之国妇人能闵其君子犹勉之以正也是序虽足以见当时事情而首言道化于以知为序者不知是诗之道而外求 
　　
　　麟之趾振振公子于嗟麟兮麟之定振振公姓于嗟麟兮麟之角振振公族于嗟麟兮 
　　
　　[按此篇永乐大典麟字趾字下皆遗] 
　　
　　
　　
　　慈湖诗传卷二宋杨简撰 
　　
　　召南 
　　
　　维鹊有巢维鸠居之之子于归百两御之维鹊有巢维鸠方之之子于归百两将之维鹊有巢维鸠盈之之子于归百两成之 
　　
　　孔子曰归妹天地之大义也人知夫妇之即天地则一而不二正而不邪化生而无为为序者不明乎道故不足于此诗而于诗外起说曰夫人之徳也德如鸤鸠又及于国君积行累功如此为周南召南而欲不正墙面不可得矣尔雅释鸟云鸤鸠鴶鵴郭云布谷未安音如布榖者不居鹊巢音如鴶鵴者乃居鹊巢是为鸲鹆鲁昭公三十五年鸲鹆来巢而公如干侯终于干侯此亦假他巢之应也故文成之世已有童謡曰鸲鹆跦跦公在干侯矧鸲鹆亦鴶鵴之音凡鸟名多用其音埤苍云鴶鵴方言云戴胜今审究戴胜首有竦毛鸲鹆亦有之而鸲鹆身色黒戴胜身色毼而稍长大岂埤苍考之未审与布榖一名获榖其音浑然鸲鹆其音亟然获榖色毼颈有斑者李氏亦以鸤鸠为鸲鹆[按楼钥云多识鸟兽草木之召玫之当如此详宻鸤鸠之为鸜鹆甚明浙人呼为八哥儿川人呼为阿八所谓音如布榖者乃今班鸠俗谓之步姑其性虽拙粗能为巢戴胜首有竦毛向后鸲鹆竦毛直上又自不同鸤鸠之刺不一正所谓鸲鹆也郭景纯云布榖固已失之欧公言拙鸠亟然不知此乃鸲鹆吕氏具载皆未当也]毛诗传曰百两百乘也诸侯之子嫁于诸侯送御皆百乘疏云书序云武王戎车三百两皆以一乘为一两风俗通以为车有两轮故称两郑笺云御迎也毛传云将送也方有之也盈满也子贡方人谓此方人物也此侄娣相比故云方欤妇人谓嫁曰归成之成其礼欤观是诗惟言婚姻夫妇之礼鸠居鹊巢如妇来居夫室不必推言均一之徳毛传惟言鸤鸠不自为巢居鹊之成巢不言鸤鸠均一之徳独卫宏之序与郑康成之笺言之鸤鸠诚有均一之徳其在此诗则或可畧言不可专言盖此诗于均一之意不甚着而婚姻之礼甚详卫郑不深信婚姻即天地之大义故不足焉而谆谆外求其义此不可不辨所辨非小故盖明三百篇思无邪之大道剖学者正面之墙补音云居姬御切周易屯见而不失其居蒙杂而着韦元成复玷诗昔我之队畏不此居今我度兹戚戚其惧扬子云卫尉箴茫茫上天崇髙其居设置山险昼为防御张衡西京赋外有兰台金马递宿迭居次有天禄石渠校文之处博雅注云凥几声今居乃箕倨字也居虑切故补音用王肃读鱼据切简谓居有姬音者姑慈切今方言有之则去声姑自切矣御即迓之方音聘礼以讶为梧梧御同音特髙下不同耳居姑自切庶于迓音通岂至汉世始转而为鱼据切欤 
　　
　　于以采蘩于沼于沚于以用之公侯之事于以采蘩于涧之中于以用之公侯之宫被之僮僮夙夜在公被之祁祁薄言还归 
　　
　　被皮寄反僮音同祁巨私反此供祭祀之心勤敬之心即道心即圣贤之心即天地鬼神之心毛传蘩皤蒿也于于沼池沚渚也公侯夫人执蘩菜以助祭尔雅释草云蘩皤蒿郭云白蒿也释水云水中可居者曰洲小洲曰渚小渚曰沚诗疏云白蒿非水菜此言沼沚者谓于其旁采之也于涧之中亦谓于曲内非水中也毛传曰宫庙也被首饰也僮僮竦敬也夙早也祁祁舒迟也薄犹畧也言语助之辞也薄言旋归虽可以还归而其肃敬若有不敢之意故曰薄言故被祁祁祁祁之容虽舒迟而非肆也序曰夫人不失职也言非不善而不明夫人之敬心惟曰不失职犹求诸外也 
　　
　　喓喓草虫趯趯阜螽未见君子忧心忡忡亦既见止亦既觏止我心则降陟彼南山言采其蕨未见君子忧心惙惙亦既见止亦既觏止我心则说陟彼南山言采其薇未见君子我心伤悲亦既见止亦既觏止我心则夷 
　　
　　喓于遥反趯托歴反降补音胡攻切孟子曰降水者洪水也楚辞四用降韵徐邈皆胡攻切扬子云河东赋下降与丰隆叶马融笛赋五降与八风叶阮籍寄懐诗降与雄叶韩愈刘统军碑词琳后来降公不有功惙张劣反尔雅释虫云蛗螽蠜草螽负蠜郭注引此诗趯趯蛗螽以释蛗螽蠜喓喓草虫以释草虫负蠜尔雅释草虫一名负蠜一名常羊郭注同陆玑云小大长短如蝗也奇音青色好在茅草中[按原本茅误作毛]李廵曰蝗子也陆玑云今人谓蝗子为螽子兖州人谓之螣许慎云蝗螽蔡邕云螽蝗也蝗即<虫盍>蜢详释见螽斯篇草虫名负蠜则草虫与蠜率相从欤以是为名观是诗首章相从之状则与尔雅负蠜之名符合草虫鸣阜螽跃而从之以喻夫妇之道君子谓夫也夫久于外而未归其妻念之深至于忧心忡忡惙惙至于伤悲及其归而既见既觏我心则降下安止则说乐则夷平觏者觏遇明着夫妇之道而圣人取焉者妇随而不倡乐而不淫正而非邪即鹊巢之道归妹之义天地阴阳之和卫宏不明乎道故于诗外起说曰大夫妻能以礼自防也本诗初无自防之情又何以知其非士妻穿凿害道无乃太甚乎尔雅释草云蕨虌郭云江西谓之虌[按今郑笺夲作鳖]毛诗传曰薇菜也疏引陆玑云山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀而尔雅云薇垂水郭云生于水邉释不引陆玑疏云岂有两种邪岂亦生于山作尔雅释草者不尽知邪于采蕨采薇之时而思其夫故云 
　　
　　于以采苹南涧之濵于以采藻于彼行潦于以盛之维筐及筥于以湘之维锜及釡于以奠之宗室牖下谁其尸之有齐季女 
　　
　　[按此篇永乐大典缺卷] 
　　
　　蔽芾甘棠勿翦勿伐召伯所茇蔽芾甘棠勿翦勿败召伯所憩蔽芾甘棠勿翦勿拜召伯所说 
　　
　　补音伐一读扶废切周官大司马九伐之法考工记以象伐也刘昌宗皆读扶废切栁下妻诔惠曰夫子之不伐兮三黜终不弊兮岂弟君子永能属兮徐干西征赋西伐与旧制叶左思魏都赋伐与制叶一读蒲拨切字本作叐开元五经文字犮音跋大走貌诗勿翦勿伐或作跋茇一读蒲昧切周官中夏敎茇舍郑注云茇读如莱沛之沛败蒲昧切荀卿赋篇功立而身废事成而家败弃其耆老收其后世贾谊鵩赋亦与世叶东方朔七谏灭败与留滞叶汉书叙传败与制叶郄正释讥败与又叶范氏曰蔽芾盛也毛诗传曰甘棠杜也憩息也说舍也郑笺云茇草舍也召伯止舍棠下国人被其徳思其人敬其树尔雅释木云杜甘棠又云杜赤棠白者棠然四明山之东有杜而白地名曰杜则赤棠白棠皆可以言杜而白者非杜之常欤陆玑疏云赤棠与白棠同耳但子有赤白美恶子白色为甘棠少酢滑美赤棠子涩而酢无味俗语云涩如杜是也杕杜传曰杜赤棠是也周礼仲夏教茇舍注曰舍草止也拜伐而倒之如拜也说本或作税此爱敬贤徳之心忠厚之心乃油然发于中曰勿翦勿伐勿败勿拜不勉不强岂非道心为序者未明乎道乃外求其义曰召伯之敎明于南国美召伯也召伯诚可美而是诗念贤感徳不已乃国人之道心不明本诗之道心而徒求外说如此为周南召南岂不面墙 
　　
　　厌浥行露岂不夙夜谓行多露谁谓雀无角何以穿我屋谁谓女无家何以速我狱虽速我狱室家不足谁谓鼠无牙何以穿我墉谁谓女无家何以速我讼虽速我讼亦不女从 
　　
　　夜补音允具切[原本脱此六字]宋玉招魂娱酒不废沉日夜兰膏明灭华灯错陆云岁暮赋夜与暮叶又张二侯颂夜与故叶易林被发长夜与误叶五日六夜与暮叶明月照夜与故叶独宿憎夜与故叶晨夜与露叶讼太元从首从不淑祸不可讼也从徽徽后得功也挚虞愍懐太子文昔之申生含枉莫讼今尔之负抱寃于东潘岳闗中诗讼与空叶易林井之益讼与功叶此贞女不可干犯之正心即道心而序曰召伯听讼也又失之矣召南之境有此贞女尔是讼亦必召伯所听也召伯贤明必不置贞女于狱序又曰衰乱之俗微贞信之敎兴强暴之男不能侵陵贞女也序意惟归于敎终不省是诗明叙贞女终不从于非礼之心是谓正心即圣贤之心可以通天地感鬼神感动万世之心孔子所取者在此为序者面墙无覩有道而莫之见故旁推外索此学者不知道之通患夙早也早行多露夜行亦多露岂不可以夙夜而行谓夫行则多露也故不行露如非礼之污我女速我狱往往或者疑我已从女女已有家也不知我实未尝为女所污也故雀穿我屋疑雀有角不知雀实无角也又喻鼠穿墉疑于有牙而实无牙女虽强污我终不从女也室家不足者终不与女为室家也毛传曰厌浥湿意也尔雅释宫云墙谓之墉 
　　
　　羔羊之皮素丝五紽退食自公委蛇委蛇羔羊之革素丝五緎委蛇委蛇自公退食羔羊之缝素丝五总委蛇委蛇退食自公 
　　
　　补音皮蒲禾切说文波坡颇跛皆以皮得声白襃鲁国记曰陈子游为鲁相蕃子也国人为讳改番曰皮案国人所以讳者以番与蕃字形相类所以改番为皮者以番与皮同蒲禾切左氏华元谓役者曰牛则有皮犀兕尚多弃甲则那役者曰从其有皮丹漆若何紽徒何反羔羊之裘委蛇之容道心和融百圣所同毛传曰小曰羔大曰羊古者素丝以英裘大夫羔裘以居疏用羔羊之皮以为裘缝杀得制素丝为英饰其紽数有五尔雅释训曰緎羔裘之缝也孙炎曰緎之为界域诗疏云五緎既为缝则五紽五总亦为缝也视之见其五故皆云五焉织素丝为组紃以英饰裘之缝中若为线则所以缝裘非饰也故干旄曰素丝组之疏所谓视见其五者谓两袖各二及前襟一缝欤范氏曰退食者退而食于私家也朱氏曰自从也公朝也委蛇者行步委曲如蛇也释文作蛇因韩诗作逶迤遂以毛诗为非而转音之蛇音移盖陆徳明好异之过况蛇与紽协韵若音移则不协委蛇者徐行委曲之状相者有曰鹅行鸭步为贵人相鹅鸭行亦委曲蛇行亦委曲补音蛇唐何切易林长尾蜲蛇画地为河扬子云反离骚委蛇与九歌叶张衡西京赋蛇与娥叶郭璞流沙赞委蛇与余波叶东方朔诗蛇与挼叶毛氏此义与君子偕老委蛇之义同释文又云沈读作委委蛇蛇序曰羔羊鹊巢之功致也召南之国化文王之政在位皆节俭正直徳如羔羊比徳羔羊容或有之而诗旨不甚明着惟见舒迟雍容虽无义之可寻而庸常即道无邪即道故曰中庸又曰王道平平又曰诗三百一言以蔽之曰思无邪学者率舍常而求奇舍近而求逺故日用其道而不自知文王之化鹊巢之功岂曰无之惟不明是诗之道而旁求外取为害道尔毛传亦无序意 
　　
　　殷其靁在南山之阳何斯违斯莫敢或遑振振君子归哉归哉殷其靁在南山之侧何斯违斯莫敢遑息振振君子归哉归哉殷其靁在南山之下何斯违斯莫或遑处振振君子归哉归哉 
　　
　　闵其君子勤劳之心自是正心道心卫宏强起其说曰劝以义诗中无此情也毛公亦未尝有此义雷方动雨将至君子亟行莫敢少止急趋期会异于平时故曰何此言违莫敢或遑也振振叹美其君子爱之故美之归哉归哉临违告以讫事早归此人之常情常言郑康成因序曰劝以义遂曲说求合乎序曰君子为君使功未成归哉归哉劝以为臣之义未得归也诗旨人情断断乎无此盖因夫卫宏不知庸常无邪之即道故穿凿其义郑不知汉史卫宏作序之实以为毛公之前已有序曰至毛公乃分众义各置篇端意谓古作而不敢违故曲就其说亦郑不知道与序同又郑不善于文又好穿凿故也又诸儒多以靁生义亦凿非诗人本情振振肃敬之容螽斯云子孙振振麟之趾云振振公子皆言肃敬乡音之轻清者为真毛传谓振振信厚其义未安山南曰阳殷陆音隐未安隐音之轻清则为殷本诗方音则然何必改读义则隐尔 
　　
　　摽有梅其实七兮求我庶士迨其吉兮摽有梅其实三兮求我庶士迨其今兮摽有梅顷筐塈之求我庶士迨其谓之 
　　
　　[按此篇永乐大典缺卷] 
　　
　　嘒彼小星三五在东肃肃宵征夙夜在公寔命不同嘒彼小星维参与昴肃肃宵征抱衾与裯寔命不犹 
　　
　　补音昴力求反毛郑义皆作留说文以丣得声集韵音留正引此诗汉志二十八舍亦作留言阳气之稽留也星有大小此独言小者妾自比其微也嘒微小貌三五与小星连文谓小星或三或五三非谓心五非谓柳也毛传谓三心五噣四时更见其义未安在东乃宵征时所见小星三五在东因以自况在东亦众妾在旁之象若在南正有夫人之象后章维参与昴文不连则别起意参昴皆有大星亦皆有小星此则明指参昴大小不齐大如夫人小如众妾命寔不同是诗言肃肃宵征则不敢不敬宵征夜行也妾贱往进御于君也夙夜奉公事不敢不勤裯单衣也抱衾与裯以进御故也虽贱虽劳而心安于命知有贵贱而自安于贱者正也夫正一而已矣在妾则贱则劳在夫人则贵则佚一也一者道也惟知是道故贱安于贱而不僭贵不骄于贵而能逮下序曰小星惠及下也夫人无妒忌之行惠及贱妾进御于君知其命有贵贱能尽其心矣然不首明妾安于命之正亦微差矣犹如也不犹者已之命不如夫人之命也寔是也韩诗作实 
　　
　　江有汜之子归不我以不我以其后也悔江有渚之子归不我与不我与其后也处江有沱之子归不我过不我过其啸也歌 
　　
　　汜音祀补音养里切尔雅释水决复入为汜汜已也如出有所为毕已复还而入也楚词天问出自汤谷次于蒙汜自明及晦所行几里[按原本脱楚词以下二十字据韵补补入]说文汜从水已声诗江有汜又曰洍从水<颐-页>声诗江有洍徐锴曰汜洍音义同集韵皆养里切简考祀祥里切其义则已后人欲别其为水故读作祀欤集韵于汜洍又并音祀象齿切亦皆以此诗为证[按此叚音释下应有诗解大典原本恐冇脱简] 
　　
　　野有死麕白茅包之有女懐春吉士诱之林有朴樕野有死鹿白茅纯束有女如玉舒而脱脱兮无感我帨兮无使尨也吠 
　　
　　[按此篇永乐大典缺卷] 
　　
　　何彼襛矣唐棣之华曷不肃雝王姬之车何彼襛矣华如桃李平王之孙齐侯之子其钓维何维丝伊缗齐侯之子平王之孙 
　　
　　襛奴容反棣徒帝反华音敷下同说见桃夭补音车斤于切刘熙释名车古者音居言行所以居人也今曰车式遮切韦昭谓从汉始有居音引易载鬼一车诗王姬之车为证不知华本音敷而车与涂孤叶用尤显然见其为居其论疏矣简谓居有姬音乃姑慈切则车亦有此音今方言有之而士大夫则必斤于切是诗言王姬下嫁亲迎盛礼车从肃雝诗人又知王姬文王之孙迎者齐侯之子有怀徳之心有敬贵之心虽不指言徳行然而无邪也无邪即道即徳卫宏未明乎道意二南之诗必有徳义可言故穿凿曲推肃雝为王姬之徳夫车行和缓已有肃敬之状矧从者咸肃敬乎诗明言王姬之车而序以为王姬执妇道以成肃雝之徳郑笺又释之为往谓王姬往车郑既不逹于文卫郑皆又不知道穿凿可笑如此言诗适以病诗如此为周南召南其亦正墙面而已矣毛传曰襛犹戎戎也唐棣栘武王女文王孙适齐侯之子伊维缗纶也尔雅释木云唐棣栘郭注云似白杨陆玑云薁李也一名雀李亦曰车下李其华或白或赤本作郁李许慎曰白棣也华如李而小如樱桃又有赤棣子如郁李而小何彼襛盛乎其华如唐棣也岂不肃雝乎王姬之车也然则唐棣之华肃雝皆言王姬车从之仪也初章唐棣之华言车从仪物则次章言华如桃李亦谓车从仪物可知矣平王犹言宁王也李氏曰本朝太宗称神宗及神宗称神宗则太宗不复称神宗矣其钓维何必以丝为缗而后可以喻齐侯之子所以获迎王姬者备诸礼节而后可也韩诗襛作茙补音孙须伦切荀卿书注云汉宣帝名询刘向编録故以荀卿为孙卿五子之歌孙与君叶扬子云元后诔孙与新叶马融笛赋孙与声叶崔骃韈铭孙与臻叶汉书叙传孙与濒叶又与信叶师古信合韵音新案荀与孙古既皆音询俱为嫌名刘向独讳荀而不讳孙者汉虽不讳嫌名如以雉为野鸡不讳治国之治然偏傍之同者已或讳之不能尽如三代之时矣 
　　
　　彼茁者葭壹发五豝于嗟乎驺虞彼茁者蓬壹发五豵于嗟乎驺虞 
　　
　　尔雅释草云葭芦郭云苇也毛诗传云茁出也葭芦也蓬草名也豕牝曰豝驺虞义兽白虎黒文不食生物有至信之德则应之陆玑云驺虞白虎黒文尾长于躯不食生物不履生草应信而至者也释兽云豕生三豵二师一特郭云猪生子常多故别其少者之名彼葭蓬始生茁然之时于是春田有五豝聚焉而射者一发之有五豵聚焉而射者一发之是时获驺虞瑞兽焉咸叹讶之故曰于嗟乎驺虞序曰驺虞鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也毛传未尝言如惟曰有至信之德则应之以明获驺虞也首言鹊巢之应也岂毛公本说若是而卫宏继以推广之说而始曰仁如驺虞欤岂文王德化若是其盛而不足以致驺虞乎岂以简策无他证疑而不信欤本诗无如义而宏立说曰如无乃不可乎宏为序差失至多驺虞之差正与麟之趾同 
　　
　　
　　
　　慈湖诗传卷三宋杨简撰 
　　
　　邶 
　　
　　泛彼柏舟亦泛其流耿耿不寐如有隠忧微我无酒以敖以游我心匪鉴不可以茹亦有兄弟不可以据薄言往愬逢彼之怒我心匪石不可转也我心匪席不可卷也威仪棣棣不可选也忧心悄悄愠于羣小觏闵既多受侮不少静言思之寤辟有摽日居月诸胡迭而微心之忧矣如匪澣衣静言思之不能奋飞 
　　
　　柏舟喻君子坚操不肯转而从小人吕氏曰如舟泛泛无所依泊毛传曰非我无酒可以敖逰忘忧也我心匪鉴固不能如鉴之照物豪髪靡遗独不可以如茹之通连通知兄弟之心乎自责已无智不能知人也非无兄弟惟不可信据尔言兄弟之心难知也初信兄弟之言故往有所愬忽逢彼怒方悟为兄弟所误也彼君也兄弟比肩同朝者也下章所谓羣小者是也婚姻亦可以言兄弟朋友亦可以言兄弟邻国亦可以言兄弟凡相亲近皆可以言兄弟易曰拔茅连茹于兄弟取喻为切石虽坚重而犹可转我心断不可转而从邪也匪席之喻申言此意也威仪棣棣日用云为奚可杂义利而行之致可选择也君子义以为质其不可杂如此忧心悄悄见愠于羣小觏遇忧闵既多受侮亦不少辟拊心也摽拊心之声也虽忧苦如此而正心也孔疏曰居诸者语助也檀弓曰何居欧阳氏曰伤卫日徃月来而渐微犹言日脧月削也此心忧郁不可为喻如衣夫不澣积垢之衣静思欲奋飞而不能也毛诗序曰卫顷公之时仁人不遇小人在侧此犹未甚害于道至曰言仁而不遇也意止于不遇而已没诗人之正心正心道心也斯其不可欤详观诗情忧郁不通道心变化天地晦蒙日用不知故圣愚不同 
　　
　　緑兮衣兮緑衣黄里心之忧矣曷维其已緑兮衣兮緑衣黄裳心之忧矣曷维其亡緑兮丝兮女所治兮我思古人俾无訧兮絺兮绤兮凄其以风我思古人实获我心 
　　
　　[按此篇永乐大典缺卷] 
　　
　　燕燕子飞差池其羽之子于归逺送于野瞻望弗及泣涕如雨燕燕子飞颉之颃之之子于归逺于将之瞻望弗及伫立以泣燕燕子飞下上其音之子于归逺送于南瞻望弗及实劳我心仲氏任只其心塞渊终温且惠淑慎其身先君之思以勖寡人 
　　
　　差楚佳切又于宜反补音于野上与切左氏传童謡曰鸲鹆之羽公在外野穆天子传王荅謡曰万民平均吾顾见汝比及三年将复而野司马相如赋漭泱之野与浦叶扬子云太仆箴野与鲁叶曹植闲居赋野与宇叶徐锴亦云埜经典只用野上时掌反补南尼心切白虎通曰南之为言任也任养万物也说文以<丷干>得声<丷干>音荏徐锴系传曰毛诗或用南为荏音陆云喜霁赋南与音叶唐栁宗元贞符南与心叶淮西雅南与音叶裴处士墓铭南与君叶任亦林反补音渊一均切楚辞招魂渊与侁叶急就章更卒归诚自请因司农少府国之渊班固东都赋渊与珎叶又与鳞叶与勤叶又与新叶两与根叶无非萦年切者夷考是诗宛然有荘姜送戴妫之状戴妫陈女陈在卫南故曰逺送于南以关雎之诗而不曰太姒则是诗固不必定指而一篇相送之情哀伤不已之意念仲氏之善塞渊温惠皆正也善也至今读之使人闵伤之心隠然以生而非邪僻也呜呼三百篇一旨也有能逹是则至正至善之心人所自有喜怒哀乐无所不通而非放逸邪僻是谓寂然不动感而遂通天下之故送仲氏之归如燕飞去差池其羽李曰不齐郑笺曰戴妫将归顾视其衣服毛传曰飞而上曰颉飞而下曰颃车上下阪其似欤其将归也出入前却似之与下上其音轮音随车上下欤其话别感激语音大小欤毛传曰仲戴妫字也周礼六行孝友睦婣任恤任者任人之事欤仲氏每任其事亲信之至故首言之塞实无伪渊静不挠温惠终久淑今谨慎以思及先君之故其别也勖勉寡人然则寡人荘姜自谓欤先君荘公欤 
　　
　　日居月诸照临下土乃如之人兮逝不古处胡能有定寜不我顾日居月诸下土是冒乃如之人兮逝不相好胡能有定寜不我报日居月诸出自东方乃如之人兮德音无良胡能有定俾也可忘日居月诸东方自出父兮母兮畜我不卒胡能有定报我不述 
　　
　　日月乃深恶无礼之诗正也故圣人取焉而诸儒谓之人者荘公也毛诗序谓荘姜遭州吁之暴伤已不见荅于先君以至困穷犹未害于义也伤之而已犹之可也而诗曰德音无良逝不古处胡能有定报我不述恶之甚也非所当施于夫也非荘姜所当施于荘公也施于荘公则悖矣施于州吁可也且之人犹不敢明言之诸儒拘于序遂入于不义使歌此诗者以之人为荘公歌之岂不长傲慢不敬之心乎甚不可者观此诗正不必究知之人为何人惟见无礼悖乱之可恶岂不正乎居诸语助释见柏舟人至于穷极则呼天日月照临犹呼天云逝岂誓之讹耶誓不以古人之所处处我今世语曰处置曰处分曰区处曰相处曰处事誓有决意无道之甚国有危亾之势何能有定若能有定寜不我顾不顾我害及一人不定则国亡矣报云者父母养子子当报也胡能有定使我可忘忘者不忧思也定则可忘矣父兮母兮畜我不卒非怨父母也困穷及此今妇人穷极呼号亦间有此言不述不循常礼也 
　　
　　终风且暴顾我则笑谑浪笑敖中心是悼终风且霾惠然肯来莫往莫来悠悠我思终风且曀不日有曀寤言不寐愿言则嚏曀曀其阴虺虺其靁寤言不寐愿言则懐 
　　
　　补音霾陵之切说文以狸得声颜延年荅谢灵运诗霾与睽叶来陵之切释文亦云古音梨春秋公会郑伯于时来杜预曰荥阳东有厘城厘音来汉书刘向传引我厘麰如无说诗匡鼎来匡说诗觧人頥之类今人尚能知之思息慈切兹子之切广韵集韵同终风恶其暴乱无礼之诗正也毛诗序谓卫荘姜遭州吁之暴见侮慢之诗诸儒不悟无邪之为道故曲推其义失之矣终风终日风也霾雨土也曀阴晦也不日不见日光也虺虺其雷暴厉之音也皆喻昏乱暴戾也忽惠然而来而终无礼顾我则笑谑浪笑敖中心惟自伤悼而已若是则不如不来之愈也故曰不如一切莫往莫来悠悠我思忧思也忧思不安之甚至于不寐而寤言语助也俗云人言人嚏今我言汝愿汝则嚏也又曰愿汝怀念我也郑笺云今俗人嚏云人道我 
　　
　　击鼓其镗踊跃用兵土国城漕我独南行从孙子仲平陈与宋不我以归忧心有忡爰居爰处爰丧其马于以求之于林之下死生契阔与子成说执子之手与子偕老于嗟阔兮不我活兮于嗟洵兮不我信兮 
　　
　　镗土当反漕音曹补音兵晡茫反左氏传晋赵鞅之占曰是谓沈阳可以兴兵利以伐姜不利于商荀卿赋篇贰兵与疏堂叶秦东观刻石三句入韵戎兵与六王叶会稽刻石甲兵与自强叶史记龟筴传甲兵与元王叶扬子云并州牧箴兵与荒叶南行户郎切[按韵补尚有左氏传载夏书云有此冀方今失其行乱其纪纲乃灭而亡曹植夏桀赞夏道既衰生此桀王婉娈是嘉政违五行云云]荀卿赋篇礼仪之盛行与详叶楚辞蜷局顾而不行与卿叶歴吉日兮余将行与粮叶命蹇邅而不能与将叶史记龟筴传风将而行与黄叶百姓莫行与详叶荧惑退行与亡叶古行止之行皆户郎切诗二十有五无叶何庚切者忡勅中反补音勅众切潘岳悼亡诗周旋忡惊惕正用此读窃疑方今言心忡之用切心忧惕而动也广韵集韵不见此字殆即忡字补音马满补切说见汉广下后五切说见采苹契驱曵反说爰厥反毛诗序曰击鼓卫州吁用兵暴乱使公孙文仲将而平陈与宋国人怨其勇而无礼也毛传曰漕卫邑郑笺云或役土功于国或修理漕城而我独从军南行伐郑左传云州吁使告于宋曰君若伐郑以除君害君为主敝邑以赋与陈蔡从是平陈与宋也不我以归知其必败忧死亡也士卒将行与其室家诀别云我是行无有归期忧心忡忡焉我之南行不知于何所居耶于何所处耶于何丧马耶马丧则人亦俱丧矣欲求我尸往往在林下诸儒皆曰契阔勤苦也虽孔疏诸儒参定亦无考据然则勤苦之义特意之尔盖谓军伍誓约必推其勤苦之意今谓与室家诀别则契者合也阔者阔逺也婚姻之初亲爱誓者其死其生其合而共处其逺而阔别其相爱相悦之心有成而无亏有一而无二又执子之手而言曰与子偕老矣于嗟今之阔别国乱君必败将不我活矣洵<女+匈/子>之讹也韩诗作夐夐亦<女+匈/子>也闵其妻将<女+匈/子>独将不得信我本初偕老之言信音薪案集韵<女+匈/子>即茕字又集韵洵音荀挥涕也用此音义则不必改字矣补音信斯人切班固幽通赋苟无实其孰信叙传虔其忠信包汉举信欧致越信张衡思元赋启金縢而乃信颜师古皆音新白虎通髙辛者道德大信也 
　　
　　凯风自南吹彼棘心棘心夭夭母氏劬劳凯风自南吹彼棘薪母氏圣善我无令人爰有寒泉在浚之下有子七人母氏劳苦睍睆黄鸟载好其音有子七人莫慰母心 
　　
　　补音南尼心切说见燕燕下后五切说见采苹人畏暑喜风故南风人乐人谓之凯风棘难长养者心坚尤其难者子以自喻以凯风喻母泉在浚下犹为邑人所汲资以生养今七子而不能养母子自责也黄鸟好音犹能悦人今七子而不能悦母而慰安之皆其子自责之辞毛诗序曰卫之淫风流行虽有七子之母犹不能安其室故美七子能尽其孝道以慰其母心而成其志尔此成其志一言大害义大失孔子本旨孔子自取其自责之孝心尔况未必果成其嫁志 
　　
　　雄雉于飞泄泄其羽我之懐矣自诒伊阻雄雉于飞下上其音展矣君子实劳我心瞻彼日月悠悠我思道之云逺曷云能来百尔君子不知德行不忮不求何用不臧 
　　
　　毛诗序曰雄雉刺卫宣公也淫乱不恤国事军旅数起大夫久役男女怨旷国人患之而作是诗君不可以言刺朱氏曰此诗皆女怨之辞毛传曰雄雉见雌雉飞而鼓其翼泄泄然方公为淫乱我已念之于懐矣夫妇相与谋知其必乱宜去之犹豫未决今果罹其患大夫久役夫妇阻隔乃我自诒此阻隔也毛传曰诒遗也郑笺云下上其音宣公小大其声怡悦妇人毛传曰展诚也夫久役妇思之不己又思其平时诚实之德故曰展矣君子实劳我心此言君子诚实亦犹殷其靁妇人称其夫曰振振君子皆称其夫之善也卒章告众君子曰岂不知德行心不忮离不求欲则何用而不臧善其意深讥公心忮多欲故淫乱故好攻战故劳民久役故男女怨旷凡百不善言之不足也毛传曰忮害也取义未安字从心从支夫由本心以往则正而已无意无欲不由本心而支焉则离正而入邪离无意无欲之正而入于淫欲欲则有所求矣此其末流致害虽多而忮之本义支而已矣禹曰安汝止人之本心自静止安止而应虽有视聴言动如四时之错行如日月之代明如水鉴之中万象毕见而非动也 
　　
　　匏有苦叶济有深渉深则厉浅则揭有弥济盈有鷕雉鸣济盈不濡轨雉鸣求其牡雝雝鸣雁旭日始旦士如归妻迨冰未泮招招舟子人渉卬否人渉卬否卬须我友 
　　
　　揭苦例反然协渉韵则宜挈孑二音弥弥尔反鷕以水反补音轨举有切车辙也说文以九得声太元鋭首轨与丑叶装首轨与遒叶永首轨与后叶遒天口切旭许玉反又呼老反补音否补美切秦琅邪议各守封域或朝或否相侵暴乱残伐不止却正释讥闻仲尼之赞商感乡校之益已彼平仲之和羮亦献可而替否张衡西亰赋街谈巷议弹射臧否剖析毫厘擘肌分理[按原本无西亰赋四句今从韵补増入]毛诗序曰卫宣公与夫人并为淫乱国语诸侯伐秦及泾莫济晋叔向见鲁叔孙穆子穆子曰豹之业及匏有苦叶矣叔向曰苦匏不材于人供济而已鲁果以莒人先济此诗言苦匏虽不材刳其中则济可以深渉其次则深亦可以履石而渡浅则可以揭衣而渡皆不至于溺没而公与夫人没溺于淫欲曾不若苦匏与厉者揭者释文厉说文作砅履石渡水力智反又音冽揭褰衣渡水也今所济弥弥其盈雉鷕然其鸣牝牡相求不顾礼义之不可情动意决妄曰济盈不濡轨甘心陷溺昏礼奠生鴈行事必昏昕旭日始旦昕也礼冬合男女故曰迨氷未泮礼有仪有时明君夫人之不然不敢正言以小喻大以士喻君舟子招招人咸趋渉我则不渉卬我也毛传亦云我音之轻清者为卬欤我渉必须友至乃渉此喻非其匹类不可相从必夫妇之正而后可也孔疏云旭者明着之名说文旭读若好字林呼老反补音友羽轨切其说见关雎 
　　
　　习习谷风以阴以雨黾勉同心不宜有怒采葑采菲无以下体德音莫违及尔同死行道迟迟中心有违不逺伊迩薄送我畿谁谓荼苦其甘如荠宴尔新昬如兄如弟泾以渭浊湜湜其沚宴尔新昬不我屑以毋逝我梁毋发我笱我躬不阅遑恤我后就其深矣方之舟之就其浅矣泳之游之何有何亡黾勉求之凡民有丧匍匐救之不我能慉反以我为雠既阻我德贾用不售昔育恐育鞫及尔颠覆既生既育比予于毒我有旨蓄亦以御冬宴尔新昏以我御穷有洸有溃既诒我肄不念昔者伊余来塈 
　　
　　怒补音云汉酷吏传无值宁成之怒元后传曲阳最怒贾彪传伟节最怒皆上声葑浮容反菲妃鬼反死补音想止切救补音云汉谷永传以救为捄集韵捄居尤切售补音时周切乐府陇头水歌将顿楼兰膝[按原本膝误膝今校改]就觧郅支裘勿令如李牧功多信不售韩愈送刘师服诗赍材入市卖贵者恒难售岂不畏憔悴为功忌中休毛诗序曰卫人化其上淫于新昏而弃其旧室尔雅云东风谓之谷风为义未安尔雅差缪多矣据春秋元命包虽知其为孔子以前之书后学妄意推尊以为周公孔子子夏共成之不可信也其书则古矣古人岂一一皆圣人皆无差失耶其是者从之非者勿从可也谓誓诰为谨谓恺悌为发谓譛为曾谓谷风为东风此类不可殚举风之来也逺人惟见其自山谷而至故曰谷风欤不然谷者或榖字之讹如榖雨长养榖苗之风乎习习则和也阴阳和则雨雨则先阴阴雨喻夫妇之和今为夫所怒而出故思昔日之和如习习之风如阴如雨今纵不见说亦宜黾勉同心不宜有怒葑须也芥也菲芴也葍类也尔雅云须葑苁孙炎云须一名葑苁坊记注云葑蔓菁也陈宋之间谓之葑陆玑云葑芜菁幽州或谓之芥方言蘴荛芜菁也陈楚谓之蘴齐鲁谓之荛关西谓之芜菁赵魏谓之大芥尔雅云菲芴也郭璞云土瓜也孙炎曰葍类也尔雅又云菲蒠菜郭璞云菲土生下湿地似芜菁华紫赤色可食陆玑云菲似葍茎麄叶厚而长有毛三月中烝鬻为茹滑美可作羮河内人谓之宿菜毛传曰葑须也菲芴也二菜蔓菁与葍之类也坊记引此诗承仕则不稼田则不渔之下则采葑采菲无并取其下体也下体谓根拔其本根喻已见弃而出也追念夫妇相好之初誓同死生此德音也今莫违昔日之德音而至于此也怨辞也哀辞也见出而归其行迟迟心若有失其恋恋茫茫之状如此畿者故商王之畿其名尚存也去畿伊迩不逺也何不薄送我至于畿乎而截然弃絶不相送也诸儒谓畿为门内者亦无所考据非当时之辞情释草云荼苦菜尔雅多差误未必然古书有荼而无茶后世始有茶字茶虽苦而甘或者谓即茶尔丛低草类谁谓荼苦比我中心之苦则荼犹甘如荠也尔安于新昏如兄如弟我如渭水之清自谓初昏得礼之正新昏如泾水之浊谓失其礼非正也泾渭并流虽为泾浊所侵而渭水常湜湜其沚其清自若也尔虽新昏是宴不肯轻用我以用也屑犹轻也言尔不肯轻易使我与毫未家事其情欲旧妇不安而自去也欧阳氏曰母逝我梁母发我笱言弃妻将去犹顾惜其家之物既而叹曰我身不容安得恤后事乎阅视也我躬尚不见视我去后岂恤我之梁笱乎此贱者鱼梁鱼笱皆其弃妻所为深则方以筏或舟浅则泳之歌咏而渉或如游翫而渉弃妻自言勤苦之切也何有何无谓日用所需之物或有或亡我勉力求之且凡民有丧犹匍匐救之夫妇至亲乃一旦断弃若不相念不能慉养我反以我为雠怨我有德善既阻遏之是特意阻之是以虽强贾卖终于不售昔之育子也惟恐飬育之道穷竭鞫穷也盖为长久计及今尔颠覆淫于新昏则我既生育子姓于尔家既渐长矣乃比予于毒如毒之可畏而弃之旨美也蓄聚也蓄聚美物以御冬月乏无之时今尔宴于新昏但以我御穷苦之时一如旨蓄御冬言初昏时穷则知今财用足不穷矣人情温饱则易生纵肆洸洸其武溃溃其怒肄劳也塈尽也尽遗我以劳苦之事不念昔者予始来之时止息从容情好之美毛传云塈息也汉书沟洫志云泾水一石其泥数斗潘岳西征赋云清渭浊泾郑志云渭在东河泾在西河妇人既絶去至泾而云也笺云絶去所经见小渚曰沚何人斯云胡逝我梁有狐云在彼淇梁候人云维鹈在梁鸳鸯云鸳鸯在梁白华云有鹙在梁王制云獭祭鱼然后虞人入泽梁人掌以时为梁郑司农云梁水堰堰水而为关空以笱承其空是诗刺邪所思无邪 
　　
　　式微式微胡不归微君之故胡为乎中露式微式微胡不归微君之躬胡为乎泥中 
　　
　　此忠爱其君之诗也毛诗序曰黎侯寓于卫其臣劝以归也尔雅曰式微式微者微乎微者也郭璞云言至微也郑笺云式发声郑义亦未安式更也方言有之更微更微意曰直至如此微乎而迭言之式有敬义有法义有更义鹿鸣嘉宾式燕以敖南有嘉鱼嘉宾式燕以乐以衎绥之又思斯干式相好矣节南山式夷式己式月斯生式讹厥心小明式榖以女楚茨式礼莫愆车舝式燕且喜式燕且誉式饮庶几式食庶几式歌且舞角弓式居娄骄皇矣憎其式廓民劳而式弘大荡式号式呼崧髙式遄其行时迈式序在位召诰式勿替有殷歴年君奭我式克至于今日休多方天惟式教我用休毕命式化厥训立政式敬尔由狱兹式有慎皆训更也式者车前第二横木故有更义中露露中也谓尝晓行露沾衣履泥中者雨行或雨霁而行泥泞之中皆言劳苦之状毛传谓中露泥中皆卫邑未安郑笺孔疏亦无所考证王氏亦不以为卫邑但其说亦凿 
　　
　　旄丘之葛兮何诞之节兮叔兮伯兮何多日也何其处也必有与也何其久也必有以也狐裘蒙戎匪车不东叔兮伯兮靡所与同琐兮尾兮流离之子叔兮伯兮褎如充耳 
　　
　　补音节子悉切说文以即得声周易失家节与失叶以中节刚柔节与实叶亦不知节与吉叶太元守此节与一叶守其节与厀叶诎其节与术叶季布叙传节与栗叶郭璞客傲节与迹叶木华海赋节与质叶久举里切秦峄山刻石三句入韵久与起叶宋玉招魂久与里叶史记语曰上下合同可以长久中外若一事无表里易林坎之萃长久与福祉叶子即里反褎由救反毛诗序曰狄人逼逐黎侯黎侯寓于卫卫不能修方伯连率之职黎之臣子以责于卫也尔雅释邱曰前髙旄邱[按字林作堥邱]毛诗传曰前髙后下曰旄邱诞阔也郑笺云叔伯呼卫之诸臣朱氏曰黎之臣子久寓于卫登旄邱之上而见其葛节之疎阔因托以起兴郑曰卫人于君事疏废也处即今俗所谓处置也必有以相与也何其久也久而不闻所以相处相与者是必有所以然之故也怨而不迫也吕氏曰蒙戎狐裘之貎晋士蒍曰狐裘蒙戎黎侯所寓在卫东羁旅之久见卫之大夫过者甚多终莫有动心故叹而言曰非卫大夫之车不来东也特无与我同患难者耳王氏曰琐细也尾末也黎之臣子流离失所故琐尾也褎饰貎充耳盛服用以塞耳吾流离琐尾如此而卫大夫盛服而过如用充耳塞耳而不闻知也至是稍讥切之 
　　
　　简兮简兮方将万舞日之方中在前上处硕人俣俣公庭万舞有力如虎执辔如组左手执钥右手秉翟赫如渥赭公言锡爵山有榛隰有苓云谁之思西方美人彼美人兮西方之人兮 
　　
　　[按此篇永乐大典缺卷据楼钥集载所觧日之方中二句云时祭习舞以日中为期硕人在前列上处方中将中也硕大也大德之人俱具德容也钥论云前辈曾云日之方中则明而易见之时在前上处则近而易察之地君犹不能见况幽逺者乎此意甚切] 
　　
　　毖彼泉水亦流于淇有懐于卫靡日不思娈彼诸姬聊与之谋出宿于泲饮饯于坭女子有行逺父母兄弟问我诸姑遂及伯姊出宿于干饮饯于言载脂载舝还车言迈遄臻于卫不瑕有害我思肥泉兹之永叹思须与漕我心悠悠驾言出游以写我忧[按坭字从韩诗] 
　　
　　思息兹反兹子之反广韵集韵同谋补音谟杯切周官媒氏郑注云媒之言谋也老子其安易持其未兆易谋荀卿成相篇知不用愚者谋前车已覆后未知又曰主好议论必善谋莫不理续主执持屈原天问爰谋与揆之叶哀时命深谋与逮之叶贾谊鵩赋谋与时叶扬子云廷尉箴谋与基叶每见人语音亦有谓媒为眉者则尤叶也氓诗谋与丝叶泲子礼反坭乃礼反毛诗作祢释文云韩诗作坭姊将几反害补音瑕憇切二子乘舟同汉夏侯叙传害与世叶王粲阮籍诔害与滞叶毖者深逺未能遽逹之谓也淇者卫国之水也泉水毖矣亦流于淇我为卫女而不得归卫乎有懐于卫靡日不思故与同嫁诸姬聊谋归卫古者嫁于诸侯非独女有侄娣焉聊之为言非必归之辞也心知其不可姑与之谋恐或有可归之道也娈婉美之貎泲坭干言皆嫁时所经之国地名毛郑亦云卫女思归之切曰安得出宿于泲乎饮饯于坭乎又念女子冇行既逺父母兄弟矣义从夫家矧今父母终惟诸姑及伯姊在虽有兄弟义难归寜惟可致问姑姊人心不忘本嫁女终念其父母家又思安得出宿于干乎饮饯于言乎毛传谓祖而舍軷饮酒于其侧曰饯盖取诸聘礼记出祖释軷祭酒脯乃饮酒于其侧此诗饮酒殆未必然释軷为始行此两章皆先言出宿次言饮饯非事情殆如后世亲属或宗妇饯送之乎诗三百岂一言一事尽从古制惟取其大体所在思无邪尔邶柏舟微我无酒以遨以游异乎酒诰之义矣燕燕仲氏之归夫人逺送于野亦岂沿古常礼尧典畧有宾饯之义礼经未覩妇人之仪毛传意度不合诗情毛传曰脂舝其车孔疏曰脂车设舝释文曰舝车轴头金也车舝云间关车之舝兮毛传曰间关设舝也以脂涂之为滑易也据疏则不止于脂其舝或疑独脂其舝而文曰载脂载舝岂脂其舝乃设其舝欤登车出门而就道必回还而折迈往也言语助也遄速也臻至也郑笺曰瑕有过也吕氏曰不瑕有害谓归卫不为过差有害也此意其或可之辞也而终于不敢往故曰我思肥泉兹之永叹毛传曰所出同所归异为肥泉尔雅释水曰泉归异出同流肥郑笺云兹此也自卫而来所渡水故思此而长叹须与漕自卫而来所经邑故又思之欲乘车出逰以写除我忧毛诗序曰泉水卫女思归也嫁于诸侯父母终思归寜而不得故作是诗以自见也 
　　
　　出自北门忧心殷殷终窭且贫莫知我艰己焉哉天实为之谓之何哉王事适我政事一埤益我我入自外室人交徧谪我已焉哉天实为之谓之何哉王事敦我政事一埤遗我我入自外室人交徧摧我已焉哉天实为之谓之何哉 
　　
　　门补音眉贫切荀卿成相篇门与根叶[按原本根误作恨]赋篇门与神叶[按原木神误作补]楚辞九章门与贫叶司马相如大人赋门与垠叶扬子云河东赋门与频叶张良叙传门与心叶窭其矩反艰补音居银切释名艰槿也[按原夲槿误根]周官以恤民之艰阨郑注云故书艰为槿崔骃大理箴艰与人叶冯衍显志赋艰与弦叶陆机赠弟诗艰与辰叶栁宗元闵生赋艰与陈叶诗则忧苦而一归之天此正心也不思而忽发不勉而自中道也而毛诗序止言其不得志非孔子本旨也殷殷者隠隠也乡音轻清故曰殷殷亦犹殷其靁之殷此北门陆亦音隠然皆如字可也尔雅释言云窭贫也窭盖贫之状也毛传曰适之埤厚也郑笺云国有王命役使之事郑义未尽何必于有命凡事之渉于王朝者皆王事也苏氏曰政事国之政事朱氏曰王事既适我矣政事又一埤益我其劳如此而窭贫之甚室人无以自安而交谪我毛传曰谪责也敦厚也遗加也韩诗说云敦迫也遗与也犹加也授也已焉哉犹俗言休休谓之何哉何言也张氏曰游息偶出北门因有此言毛传谓北门背明向阴凿矣适犹来也王事惟来我所不知彼也郑云言君政偏已兼其苦 
　　
　　北风其凉雨雪其雱惠而好我携手同行其虚其徐既亟只且北风其喈雨雪其霏惠而好我携手同归其虚其徐既亟只且莫赤匪狐莫黒匪乌惠而好我携手同车其虚其徐既亟只且[按徐字从尔雅] 
　　
　　行补音户郎切说见击鼓徐毛诗作邪毛诗笺云邪读如徐尔雅作徐亟纪力反只音纸且子余反北风其喈喈音有箕有荄详见葛覃不敢言威虐而言北风雨雪怨而不露也其惠顺于我而好我者相与携手同行而去之乎其谦虚其舒徐今尽转而为急亟之行矣卫国并为威虐如此岂不可畏恶得而不去三章之终同此一辞者深念夫向之称贤者今尽变矣既尽也其不得已而去者以是之故也又不赤者非狐既为狐矣无不赤者不黒者非乌既为乌矣无不黒者既为卫国之臣矣无不威虐者或同行或同车去者之众也毛诗序曰北风刺虐也卫国并为威虐百姓不亲莫不相携持而去焉刘氏曰喈风声也狐乌隐言意同雨雪怨而不过怨之正也孔子曰诗可以兴可以观可以羣可以怨 
　　
　　静女其姝俟我于城隅爱而不见搔首踟蹰静女其娈贻我彤管彤管有炜说怿女美自牧归荑洵美且异匪女之为美美人之贻 
　　
　　毛传曰静贞静也姝美也吕氏曰城隅者后宫幽间之地处于幽闲而待进御君虽爱之而不得见惟搔首踟蹰而已以非当进御之时不敢輙见也娈婉美也毛传曰古者后夫人必有女史彤管之法史不记过其罪杀之后妃羣妾以礼御于君所女史书其日月授之以环以进退之生子月辰则以金环退之当御者以银环进之着于左手既御着于右手事无大小记以成法炜赤貎郑笺云彤管笔赤管也毛传以城隅彤管为比物取义未安以彤管相贻雅正也静女而有彤管之法度此则为女之美此则为说怿张氏曰牧牧地多草木根芽如甸人供果蓏之属因以赠夫人也归荑以备韲菹供豆实吕氏曰大过枯杨生稊郑康成作荑然则所谓荑者凡草木根芽皆是非独茅也毛传曰牧田官也荑茅之始生也本之于荑取其有始有终毛说凿矣洵信也牧所归荑信芳美且异今以贻静女非悦其美矣以其有美德是为美人而贻之也毛诗序曰静女刺时也卫君无道夫人无德序盖以是诗居北风新台之间故以为刺详观诗辞又非陈古郑笺义思贻我以贤美之妃以易无德之夫人而本诗未章辞情未必其然然则安知是诗非武公文公之诗乎诗不可以世次定郑清人文公之诗而序于昭公之前观此可以通矣矧是序亦未能知卫君之为何君 
　　
　　新台有泚河水弥弥燕婉之求籧篨不鲜新台有洒河水浼浼燕婉之求籧篨不殄鱼网之设鸿则离之燕婉之求得此戚施 
　　
　　毛诗序曰新台刺卫宣公也纳伋之妻作新台于河上而要之国人恶之而作是诗也水清曰泚言新台之洁清如之毛传燕安也婉顺也尔雅释训曰籧篨口柔也戚施面柔也郭注籧篨之疾不能俯口柔之人视人颜色常亦不伏因以为名也戚施之疾不能仰面柔之人常俯似之亦以名云方言云簟之粗者谓之籧篨晋语云籧篨不可使俯戚施不可使仰粗簟难于卷曲故不俯之疾似之欤释诂云鲜善也齐女来嫁于伋为安为顺本求安顺今乃得籧篨不善指宣公也宣公求媚妇人故常仰视其颜色佀之欤恶之故比之籧篨戚施洒即洗字洒扫洁清如洗方言浼音漫洼洿也河水浊故云浼浼欤音漫则与殄叶韵韩诗洒作漼故七罪反而释文改洒为漼音则不可殄絶也苏氏曰犹云病而不死也鱼网之设欲以得鱼而鸿丽之齐女之来本以嫁伋而宣公要之故以为喻离附丽也戚施之喻俯首为恭媚耶心愧而首俯耶是诗深恶淫邪是为思无邪 
　　
　　二子乗舟泛泛其景愿言思子中心养养二子乗舟泛泛其逝愿言思子不瑕有害 
　　
　　景补音举两切夏侯湛抵疑惠景与清响叶陆机赠弟诗絶景与攘攘叶郭璞毕方讃景与炳与上叶炳补两切上是掌切而颜师古纠缪正俗云上有郢音炳与景只如今读未详害补音暇憇切说见泉水是诗忧闵二子而卒章曰二子则无瑕矣而亦有害也则伋寿争先为死之状宛然着见而亦成父之恶为有害也伋亦可去也是诗大正之道也泛泛其景灭没乎水光之中也二子非舟人乘舟必倾覆取以喻之卫宣公为子伋取于齐而美公要之生寿及朔朔与其母愬伋于公公令伋之齐使贼待于隘将杀之寿知之以告伋使去之伋曰君命也不可以逃寿窃其节而先贼杀之伋曰我之求也彼何罪又杀之毛诗序曰二子乗舟思伋寿也言语辞也 
　　
　　
　　
　　慈湖诗传卷四宋杨简撰 
　　
　　墉 
　　
　　泛彼柏舟在彼中河髧彼两髦实维我仪之死矢靡它母也天只不谅人只泛彼柏舟在彼河侧髧彼两髦实维我特之死矢靡慝母也天只不谅人只 
　　
　　髧徒敢反髦音毛仪补音牛何切周官注仪作义二字古皆音俄太元争首阳气汜施不偏不颇物与争讼各遵其仪周易鼎耳革失其义也覆公餗信如何也古文尚书无偏无陂遵王之义陂音坡韩诗仪我也史记檥船待徐广檥音仪一音俄尔雅<厂义>鱼竒切字或作□天鐡因切白虎通论曰天者身也天之为言镇也礼统曰天之为言神也[按原本脱此二字]陈也珍也周易大明终始六位时成时乗六龙以御天又曰时乗六龙以御天也云行雨施天下平也荀子成相篇参天与人人叶赋篇天与形与成叶屈原九歌冲天与愁人叶九章薄天与伪名叶汉乐章飞龙秋游上天髙贤愉乐民人班固西都赋当天与顺人叶诗二十有三无叶他年切者下同只音纸慝他得反柏坚喻坚操不可移改内则子事父母总拂髦[按原夲脱总字]妇事舅姑不言拂髦则知此髧彼两髦谓其夫也吕曰仪以夫为法也郑笺云舟在河中犹妇人之在夫家是其常处贞女不事二夫矢誓也至死誓不他适呼其母曰此天也母不信我乎谅信也不事二夫故谓夫为特易曰妇人贞吉从一而终也慝邪也誓不为邪以再嫁为邪也只语辞也毛诗序曰柏舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之 
　　
　　墙有茨不可埽也中冓之言不可道也所可道也言之丑也墙有茨不可襄也中冓之言不可详也所可详也言之长也墙有茨不可束也中冓之言不可读也所可读也言之辱也 
　　
　　埽补音苏后切道徒厚切史记龟策传道与纣叶边让章华赋要道与素肘叶胡广侍中箴周道与左右叶夏侯湛抵疑奋笔扬文议制论道出草苗起林薮班固幽通赋赖道与灵茂叶颜师古曰茂合韵莫口切周易八太元五皆止用此一读下同冓古候友本又作遘恶乱正也不可道耻也隠也耻正也隠人之恶亦正也墙所以限内外今乃有可恶之蒺藜焉其恶公子顽之乱内外其意着矣尔雅云茨蒺藜恶之欲埽去之而不可得而埽也前汉梁王共传聴中冓之言注应劭曰中冓材冓在堂之中也颜师古曰构谓舍之交积材木也应说近之吕曰中冓盖阃内隠奥之处也中冓之言若曰闺门之言也其所可道者言之犹丑而况其不可道者乎淫行着矣毛传曰襄除也盖本释言然尔雅亦多差按书懐山襄陵赞赞襄哉皆训上诗终日七襄亦训上此次章叶韵惟言有茨束者束而去之也朱曰读诵言也所可详者言之犹长使并言其不可详者则不胜其多矣毛诗序曰墙有茨卫人刺其上也公子顽通乎君母国人疾之而不可道也宣公卒惠公幼其庶兄顽烝于惠公之母生子五人齐子戴公文公宋桓夫人许穆夫人 
　　
　　君子偕老副笄六珈委委佗佗如山如河象服是宜子之不淑云如之何玼兮玼兮其之翟也鬒髪如云不屑髢也玉之瑱也象之揥也扬且之晳也胡然而天也胡然而帝也瑳兮瑳兮其之展也蒙彼绉絺是绁袢也子之清扬扬且之颜也展如之人兮邦之媛也 
　　
　　珈音加佗待何反宜牛何切说文宜古作宐又作<宀多>又作□皆自多而孳易林离之姤曰君臣不和上下失宜宋子笑歌仪礼士冠礼辞曰爰字孔嘉髦士攸宜翟音狄翟音转而下亦与髢叶亦犹关雎芼乐皆音转而下故亦叶也鬒音轸髢音悌瑱吐殿反揥敕帝反瑳音磋展音战绉侧救反袢音绊颜补音鱼坚切说文以彦得声宋玉神女赋颜与言叶司马相如大人赋孱颜与连卷叶陆机叹逝赋颜与然叶郭璞江赋颜与鲢叶陶潜读山海经诗颜与年叶其能与君子偕老者必如下文所言盛服[按原本盛讹鱼]其德足以称之服之为宜则能与君子偕老今子不淑宜其不能与君子偕老云如之何犹俗语云更说甚莫毛传曰副者后夫人之首饰编髪为之笄衡笄也珈笄饰之最盛者郑笺云如今歩摇上饰古制未闻毛传谓委委行委曲佗佗德平易山无不容河无不润穿凿几于可笑郑无笺诸儒亦牵强委委者首饰所加重积欤佗佗积而髙欤其髙如山其状之委曲旋环者如河补音以羔羊诗委委蛇蛇委蛇沈读委委蛇蛇引易林蜲蛇反离骚委蛇皆音佗唐何切君子偕老委佗之义同郑笺云象服谓褕翟阙翟也人君之象服则舜所云予欲观古人之象日月星辰之属侯伯夫人之服自褕翟而下如王后焉毛传既不明言象服之详郑亦不过言褕翟阙翟不释象义意疑若舜所云星辰之属而不敢明言然则服必有所象象以象其德而其详未之闻也孔疏谓以象骨饰服未必然也尔雅释训云委委佗佗美也释义不切玼玉色褕翟阙翟之首饰有玉焉玼兮玼兮其色之美也鬒黒髪也如云言堆起之状甚美而似云也髢髲也自矜其鬒髪之美不轻用髢孟子曰予不屑之教诲屑轻也毛传瑱塞耳揥所以摘髪也孔疏云既夕记云瑱塞耳充耳是也淇澳云充耳琇莹是也以象骨为搔首因以为饰名之曰揥葛屦云佩其象揥是也毛传谓扬眉上广其释未安方言目黸瞳之子曰盱或谓之扬盖以瞳子每每扬动故名欤案诗美目扬兮子之清扬其言目也昭昭盖目之美惟扬动乃着故以扬为目之美此言目之扬欲言其美之状而莫能而遂继曰且其面色之晳白也饰貎极其美极其严盛如天然如帝然以为世间所无如天上人也胡为乎若是盖谓其德有以称此乎否也毛传曰礼有展衣者以丹縠为衣蒙覆也絺之靡者为绉当暑袢延之服也郑笺云后妃六服之次展衣宜白绉絺絺之蹙蹙者展衣字之误礼记作襢衣夏则里衣绉絺孔疏云展覆彼绉絺之上是当暑绁去袢延烝热之服也袢延是热之气也王氏曰暑服则加绁袢焉所以自敛饰也音如绊系之绊说文同瑳者治玉之谓治石谓之磋则治玉亦谓之瑳矣方治而未磨莹故曰绉之状似之诗曰如切如磋如琢如磨毛传谓颜者颜角丰满方言云頟颜也然有女同车云颜如舜华则谓大体颜色不止于頟展诚也媛淑女也卒章总言服貎如此之美则宜为邦之淑女也而子则不淑毛诗序谓君子偕老刺卫夫人淫乱释文瑳七我反非当音磋释文于竹竿巧笑之瑳又七何反即磋音 
　　
　　爰采唐矣沬之乡矣云谁之思美孟姜矣期我乎桑中要我乎上宫送我乎淇之上矣爰采麦矣沬之北矣云谁之思美孟弋矣期我乎桑中要我乎上宫送我乎淇之上矣爰采葑矣沬之东矣云谁之思美孟庸矣期我乎桑中要我乎上宫送我乎淇之上矣 
　　
　　沬音妹中补音诸良切释名兄忪亦曰兄章舅忪亦曰舅章颜师古纠缪正俗既言中有章音汉书背尊章师古注亦云今关中俗呼舅为锺锺者章之转也太元成首次五能处中也次六不以让也班固泗水髙祖碑中与伤叶胡综大牙赋中与常叶要音邀宫补音居王切屈原九歌朱宫与龙堂叶班固泗水张敖铭南宫与无疆叶黄香九宫赋宫与纲叶上补音辰羊切楚辞临渊兮汪洋顾林兮忽荒修余兮袿衣骑霓兮南上下同简谓尚犹上也亦有平声毛诗序曰桑中刺奔也卫之公室淫乱男女相奔至于世族在位相窃妻妾期于幽逺政散民流而不可止毛传曰爰于也唐蒙菜名尔雅释草云唐蒙女萝女萝兎丝毛传曰沬卫邑书曰明大命于沬邦盖纣都朝歌以北是也姜弋庸皆着姓也将为淫奔托名于采唐采麦采葑或曰桑中溱洧几于劝矣何以思无邪曰此非淫者之辞也刺者之辞也淫者畏人之知托以为采期于幽逺讵敢明言姜弋庸乎使果淫者之辞将叙事实以纪其情纵桑中之地阔逺相期之处或同岂一一皆要见于上宫岂一一皆送于淇水之上岂于姜必托以采唐于弋必托以采麦皆人协韵尔以是知皆刺者之辞也总言淫者之情状而非的也故序曰刺奔乐记曰郑卫之音乱世之音也比于慢矣桑间濮上之音亡国之音也其政散其民流诬上行私而不可止也朱曰桑间即此篇郑元注乐记云濮水之上地有桑间者昔殷纣使师延作靡靡之乐已而自沉于濮水后师涓过焉夜闻而写之为晋平公鼓之是之谓也桑间在濮阳而朱遂谓桑间即此篇无乃近似而非乎朱殆谓郑注为非然乐记非圣人全书其曰郑卫比于慢者比同也亦曰孔子曰思无邪郑卫在中不敢全言其邪而止曰比于慢此疑辞盖作乐记者未逹乎作者之旨所以刺乱非为乱也桑中非淫者之辞乃刺者之辞 
　　
　　鹑之奔奔鹊之强强人之无良我以为兄鹊之强强鹑之奔奔人之无良我以为君 
　　
　　补音兄虚王切白虎通兄者况也释名兄荒也故青徐人谓兄为荒汉语虽有亲兄安知其不为狼急就章毕稚季昭小兄栁尧舜乐禹汤晋謡曰后十四年晋亦不昌昌乃在其兄楚辞天问兄与长叶易林以福为兄与光叶喜为吾兄与觞叶驾迎吾兄与黄叶奔奔逋珉切崔骃七依奔与人叶枣据船赋奔与寜叶韩诗传曰奔奔强强乗匹之貎毛诗传曰兄谓君之兄君国小君毛诗序曰鹑之奔奔刺卫宣姜也卫人以为宣姜鹑鹊之不若也郑笺云奔奔强强言其居有常匹飞则相随之貎刺宣姜顽非匹耦观奔奔强强诚有乗匹之状诗辞无不若之意盖言鸟兽之行如鹑鹊然首章言兄则刺公子顽顽为惠公之庶兄也末章言君则刺宣姜为小君毛传与韩传未见其异惟卫宏之序有异耳郑则从卫序今不从 
　　
　　定之方中作于楚宫揆之以日作于楚室树之榛栗椅桐梓漆爰伐琴瑟升彼虚矣以望楚矣望楚与堂景山与京降观于桑卜云其吉终焉允臧灵雨既零命彼倌人星言夙驾说于桑田匪直也人秉心塞渊騋牝三千 
　　
　　京补音居良切扬子云交州牧箴京与荒叶班固东都赋汉京与永昌叶急就章门户井灶庑囷京榱邉薄卢瓦屋梁陈琳武华赋镐京与大荒叶说文麠与<鱼畺>以畺得声皆或从京倌音官田补音地因切颜师古急就章注云古者田陈声相近晋与人之謡曰佞之见佞果丧其田汉童謡邪径贼良田谗口害善人易林噬嗑之未济曰径邪贼田政恶伤民节之井曰宣发龙身为王主田太元失首田与根叶韩愈越裳操田与臣叶张衡南都赋开窦洒流浸彼稻田沟浍脉连堤塍相輑渊一均切说见燕燕诗千补音仓新切楚辞招魂千与人与侁叶班固西都赋千与门叶刘邵赵都赋[原夲赵都二字脱]千与仁叶易林观之比騋牝龙身日驭三千正用此诗一曰龙趾龙身门眉贫切騋音来毛诗序曰定之方中美卫文公也卫为狄所灭东徙渡河野处漕邑齐桓公攘夷狄而封之文公徙居楚邱始建城市而营宫室得其时制百姓悦之国家殷富焉春秋鲁闵公二年十二月狄入卫左传卫懿公及狄人战于荥泽卫师败绩遂灭卫宋桓公逆诸河宵济立戴公以庐于漕许穆夫人赋载驰齐桓公使公子无亏帅车三百乗甲士三千人以戍曹毛诗传曰定营室也楚宫楚邱之宫也郑笺曰定星昬中于是可以营制宫室故谓之营室方将也初也昬中于南方郑笺谓四方凿矣宫言大体室言内室揆度日出入以定东西南北乃作宫室而言揆日于作宫室按之后者作诗协韵故交错为文也尔雅释天云营室谓之定郭璞云定正也作宫室皆以营室中为正郑谓小雪时孔疏云小雪则在周十二月矣春秋正月城楚邱而云得时者左传曰凡土功水昬正而栽日至而毕则冬至以前皆为土功之时以歴校之僖二年闰余十七则闰在正月之后正月之初未冬至故为得时也毛传曰椅梓属陆玑草木疏曰梓实桐皮曰椅爰于也他年于此伐之以为琴瑟余所用不尽记毛传曰虚漕虚也楚邱有堂邑者景山大山京髙邱也孔疏云知虗漕墟者以文公自漕而徙楚邱故知升漕虚盖地有故墟髙可登之以望犹僖二十八年左传称晋侯登有莘之墟也以望楚邱又望其傍堂邑及景山与京邱虚亦不必定言漕虚或登他墟亦可望尔雅释诂云景大也今阴阳家相地亦先登髙逺望见其所善又至其所而审观之亦善则可矣降观于桑者桑正其所也即楚宫之址也然后卜孔疏云终然信善非特当今而已毛传曰零落也倌人主驾者相地定国卜既吉有疎雨焉而遂霁卫人喜焉以此雨为神雨零者踈而不骤雨而即止之义也惟雨止故命倌人见星而夙驾欲厥明早行也既命驾倌人已乃说止于桑田之舍朱云非独此人诚实渊深其所畜之騋牝亦三千矣问国君之富数马以对庾人马七尺曰騋鲁僖公二年齐桓公城楚邱而封卫卫国忘亾文公大布之衣大帛之冠务材训农通商惠工敬教劝学授方任能元年革车三十乗季年乃三百乗[按鲁僖以下大典脱今补入] 
　　
　　蝃蝀在东莫之敢指女子有行逺父母兄弟朝隮于西崇朝其雨女子有行逺兄弟父母乃如之人也懐昏姻也大无信也不知命也 
　　
　　毛诗序曰卫文公能以道化其民淫奔之行[按诗序行作耻]国人不齿也蝃蝀毛传曰虹也夫妇过礼则虹气盛孔疏云日在东则虹见西方日在西则虹见东方无在日傍之时隮亦虹也虹非天地之常气乃阴阳缪感不正之气而阴为主故常逺日其人道淫泆之气感之欤卫人犹莫敢指蝃蝀而况淫奔之行乎隮升也朝有崇义暮有卑下义虹见则雨女子有行逺父母兄弟矣此宜忧戚有所不忍岂可不由父母之命而淫奔乎乃如之人指淫奔之女懐思婚姻故也幼承父母之诲岂曰淫奔必诲之以善也今而奔焉是大无信必欺诈以行之不知婚姻迟速莫非天命也以迟故奔欤 
　　
　　相鼠有皮人而无仪人而无仪不死何为相鼠有齿人而无止人而无止不死何俟相鼠有体人而无礼人而无礼胡不遄死 
　　
　　皮补音一读蒲麋切一读蒲何切仪一读鱼竒切一读牛何切为一读于妫切一读吾禾切或寝或讹民之讹言开元五经文字皆作讹说文以为得声史记引书居南交南为正读为作讹楚辞哀时命[按此严忌作非屈原楚词也]知贪饵之近死兮不如下逰乎清波寜幽隠以逺祸兮孰侵辱之可为子胥死而成义兮屈原沉于汨罗汉书王莽传以劝南伪韦昭五戈切为与伪皆当有讹音毛诗序谓相鼠刺无礼也卫文公能正其羣臣而刺在位承先君之化无礼仪也序固多差缪此序与诗情殊不合是诗所谓无仪无礼岂特无礼仪而已哉曰不死何为曰不死何俟俟待也曰胡不遄死遄速也观此辞情盖深疾淫荡之甚者也不观全章全篇而执一言以为说亦陋甚矣毛传亦同卫文公诚有礼羣臣肃正而承先君之化淫风未殄犹有如此诗所刺者诗人深疾之情状甚着相视鼠犹有皮人而无仪此无仪谓淫泆无耻无所藏袭曾不如鼠之有皮犹包括其体也齿犹有所限止人无止荡然淫肆一无畔岸曾不如鼠之犹有齿卒章体礼则特更韵欲申言深疾淫纵之意故云亦未必果刺在位者 
　　
　　孑孑干旄在浚之郊素丝纰之良马四之彼姝者子何以畀之孑孑干旟在浚之都素丝组之良马五之彼姝者子何以予之孑孑干旌在浚之城素丝祝之良马六之彼姝者子何以告之 
　　
　　朱曰孑孑特出之貎李廵曰旄牛尾注于干首郑笺云周礼孤卿建旃大夫建物首皆注旄焉时有建此旌来至浚之郊毛传曰浚卫邑纰所以织组也王氏曰素丝为组所以带马良马所以好贤也程曰素丝束帛也以束帛乗马行礼于贤者李曰干与竹竿字通用家语曰干旄之忠彼姝者子谓贤者贤者有美德诗人美之故云姝也畀与也谓卿大夫士之致礼于贤者如此不知贤者何以与之何以告之也司常云鸟隼为旟析羽为旌又云州里建旟斿车载旌注谓斿车王之木路而此诗云干旌者以旌旗通称欤尔雅云注旄首曰旌据州里建旟则自州长而下至于宰咸建旟郑笺云祝当作属属着也[按三字原本脱]凡诗字讹者多郑说颇通程曰马四至于五六马之益多见其礼之益加春秋左传楚公子弃疾见郑子皮以马六匹见子产以马四匹家语云緫纰于此成文于彼然则纰之者谓织也程谓素丝所以赠送贤者亦有理但古者币用元纁而此曰素丝岂周衰古制寖废而用素孔子删诗惟取其大体之善不可详责以古制欤次曰组之岂特取其织组成文之谓乎不然则以组束币乎郑谓祝作属素丝之币相属不一欤传笺本于尔雅旌旗练旒九饰以组维以缕然首章惟言纰又继曰良马五之六之为说不通毛传曰下邑曰都毛诗序曰干旄美好善也卫文公臣子多好善贤者乐告以善道也 
　　
　　载驰载驱归唁卫侯驱马悠悠言至于漕大夫跋渉我心则忧既不我嘉不能旋反视尔不臧我思不逺既不我嘉不能旋济视尔不臧我思不閟陟彼阿丘言采其蝱女子善懐亦各有行许人尤之众稺且狂我行其野芃芃其麦控于大邦谁因谁极大夫君子无我有尤百尔所思不如我所之 
　　
　　驱补音祛尤切释文駈音同陆云九愍駈与流叶唁音彦漕音曹补音徂侯切楚词招隠士禽兽骇兮亾其曹王孙兮归来山中兮不可以久留[按原夲脱楚词三句]简谓即今曹音之转不能旋反补音反浮脔切屈原离骚经相道之不察兮延伫乎吾将反回朕车以复路兮及行迷之未逺荀卿赋篇忽乎其极之逺也攭兮其相逐而反也卭卭兮天下之咸蹇也[按原本脱荀卿赋萹三句]潘岳西征赋不反与蓬转叶太元失首反亦与转叶蝱音盲补音谟郎切说文以亡得声行补音户郎切芃音蓬尢思之反载驰诗言归唁卫侯则知卫女后言许人尤之众穉且狂则知卫懿公为狄所灭许穆夫人欲以许救卫而士大夫皆以许国至小而欲救卫如众穉幼力至柔弱不量力而往又如狂尔驰驱至漕非有事实皆所思也念许大夫往卫唁问跋渉我心忧之殆不如已亲往唁也哀闵宗国哀闵兄弟人心之所不能自已者也许大夫既不以我为嘉善我亦不能旋反归唁矣视尔不以我为臧善我所思安得而不逺嘉善也臧亦善也亦心知父母终于礼不可归旋济者自许归卫当有济渡也尔既不以我归唁为臧善我所思安得而不深閟尔雅释邱云偏髙阿邱尔雅为义未尽有卷者阿偏髙而阿曲欤蝱贝母药也治气结实采蝱欲以疗忧鬰之疾我今所懐思亦善非为恶也大抵人各有心心各有所欲行许人尤之谓众穉狂莫肯徃救我思出而行野行芃芃之麦中径往控告大邦谁可因之以济谁可究极救卫之事许大夫君子无尤我尔百致其思不如我径往控告也之往也所思深閟哀切至是非实行野而徃控也毛诗序曰载驰许穆夫人作也闵其宗国颠覆自伤不能救也卫懿公为狄人所灭国人分散露于漕邑许穆夫人闵卫之亡伤许之小力不能救思归唁其兄又义不得故赋是诗也毛传曰载辞也草行曰跋水行曰渉 
　　
　　
　　
　　慈湖诗传卷五宋杨简着 
　　
　　卫 
　　
　　瞻彼淇奥绿竹猗猗有匪君子如切如磋如琢如磨瑟兮僩兮赫兮咺兮有匪君子终不可谖兮瞻彼淇奥绿竹青青有匪君子充耳琇莹会弁如星瑟兮僴兮赫兮咺兮有匪君子终不可谖兮瞻彼淇奥绿竹如箦有匪君子如金如锡如圭如璧寛兮绰兮猗重较兮善戏谑兮不为虐兮 
　　
　　奥于六反又乌报反猗于宜反补音乌何切东方朔七谏搴元芝兮列树芋荷[按原本脱此句]橘柚萎枮兮苦李旖旎徐邈云旖旎诗作猗傩乌可乃可二切简按王叔和脉诀云阿阿缓若春阳桞阿猗一通欤乌可切亦与磋叶僴遐板反尔雅作烜毛诗作咺谖况元反青如字琇音秀莹音荣又音营会如字箦音责猗于绮反重直恭反较古岳反刘曰淇水之旁至今多美竹他竹弗迨也王氏曰考工记曰且其匪色必似鸣匪者文章之谓尔雅曰厓内为隩淇奥緑竹有润泽文章之美君子之徳似之观全篇可见大学曰如切如磋者道学也如琢如磨者自修也瑟兮僴兮者恂栗也赫兮咺兮者威仪也有斐君子终不可谖兮者道盛徳至善民之不能忘也尔雅尽载大学文大学之意谓切磋者师友之力欤至于琢磨则微矣惟自修而已他人不能力为也然其自改过用力亦有如切如磋之意虽师友切磋亦吾心受之非外也而大学太分裂曰此道学也此自修也此恂栗也此威仪也取吾一贯之心而截截然判裂之殊为害道子贡常引此诗如切如磋如琢如磨孔子是之其意盖谓切之又磋之琢之又磨之由粗至精也瑟其文理之宻欤毛传谓僴寛大也赫烜光辉着见于外也谖诈也妄言也君子文徳着见如此终不可得而妄议也毛传释谖曰忘误观大学之文尔况大学尔雅亦未必以谖为忘毛传直言诸侯以石语有未尽琇莹皆从玉虽石杂究亦玉之类琇其色之苍然莹其光之明莹欤郑笺云会谓弁之缝中饰以玉皪皪而处状似星也孔疏云弁师云王之皮弁会五采玉璂诸侯及孤卿大夫各以其等为之冬官考工记玉人之事圭天子用全上公用龙侯用瓉伯用将郑司农云龙当谓尨尨谓杂色郑元谓龙瓉将皆杂名色玉多则重石多则轻如箦排宻也吕和叔云古者车箱长四尺四寸三分前一后二横一木下去车床三尺三寸谓之式又于式上二尺二寸横一木谓之较以便适手慿倚疏不载此说释文云猗依也于绮反善戏谑非大善也爱其人无所不称其善至于此也毛诗序曰淇奥美武公之徳也有文章又能听其规谏以礼自防故能入相于周美而作是诗也史记卫厘侯卒太子共伯余立为君共伯弟和有宠于厘侯多与之赂和以其赂赂士以袭攻共伯于墓上共伯入厘侯羡自杀卫人因葬之厘侯旁谥曰共伯而立和是为武公佐周平戎平王命为公武公在位五十五年卒又楚语左史倚相责申公子亹曰昔卫武公年数九十有五矣犹箴儆于国曰自卿以下至于师长士苟在朝者无谓我老髦而舍我必恭恪于朝朝夕以交戒我闻一二之言必诵志而纳之以训道我夫武公在位五十五年而卒则其即位之时已四十余矣其兄共伯又长于武公而毛诗序曰卫世子共伯早死夫年四五十而死亦不可谓蚤死又共伯之妻守义不嫁作墉柏舟之诗畧无祸难之意则序与史所载皆可疑审如史记所云则武公乃弑君之贼而大学释其诗曰盛徳至善何也 
　　
　　考盘在涧硕人之寛独寐寤言永矢弗谖考盘在阿硕人之薖独寐寤歌永矢弗过考盘在陆硕人之轴独寐寤宿永矢弗告 
　　
　　寛补音区权切韩愈闵已赋平寛与贤叶白居易诗王家庭院寛与天叶简谓寛音轻清宜枯爰切殆今读寛音之转自与言叶亦不必枯爰切也与关雎芼乐叶君子偕老翟髢叶之类同薖苦禾反过音戈告音谷毛传曰考成盘乐也山夹水曰涧曲陵曰阿尔雅曰髙平曰陆山夹水之处迫矣硕人居之自以为寛独寐及寤而言曰永矢弗谖矣諠音喧谖者字讹也諠言也郑笺释谖曰忘盖误从淇奥毛传不知毛传之已误也薖韩诗作<亻过>意者其草径欤硕人常所往来经过欤当与永矢弗过同音凡制字皆有义轴旋转之谓言其歩武回旋其中不复他往宿卧也歌自乐也离此而之彼曰过今世谓相往来曰相过贤者困穷之时有言不信于是退处之义甚明不复疑贰故决其辞矢其誓曰弗谖曰弗告亦弗过彼矣论语夫子矢之曰予所否者天厌之则知矢有誓意毛诗序曰考盘刺庄公也不能继先公之业使贤者退而穷处序每失诗旨于此又见此诗自决于退处岂有刺君之意君虽有过岂可以刺言硕人知时而退正也道也卫宏不知道故其作序率外求其说毛传亦不言刺庄公以是益验卫宏作毛诗序汉史可信宏虽多祖毛说而又以已意成之欤 
　　
　　硕人其颀衣锦褧衣齐侯之子卫侯之妻东宫之妹郉侯之姨谭公维私手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮硕人敖敖说于农郊四牡有骄朱幩镳镳翟茀以朝大夫夙退无使君劳河水洋洋北流活活施罛濊濊鳣鲔发发葭菼揭揭庶姜孽孽庶士有朅 
　　
　　盼补音匹见切按诗与论语作盻毛与释文作盼说文盼从目分孙愐匹苋切又盻恨视也从目兮声孙愐止有胡计切一音毛氏所注许慎所引陆徳明所释皆作盼而不作盻以是知变而为盻者殆未逺也又有从目从丂从目从丏皆眠见切[按盼盻眄韵补皆匹见切]陆机髙祖功臣颂烈烈黥布眈眈其眄名冠强楚锋犹骇电袁宏三国名臣赞顾盻与变叶义皆当作盼而字乃用盻此类所见无虑数十乃无一作盻而其音皆与倩绚相叶盖不用考矣简按说文引美目盼兮匹苋切活如字罛音孤濊呼活反发补末反菼他览反揭居列反毛传曰颀长貌郑笺云褧襌也襌音丹衣锦尚之以襌衣为其文之太着夫人翟衣而嫁今衣锦者在涂之所服也说文曰褧苘也苘枲属中庸曰诗曰衣锦尚絅恶其文之着也春秋左传曰卫庄公娶于齐东宫得臣之妹曰庄姜美而无子卫人所为赋硕人也尔雅释亲曰女子谓姊妹之夫为私荑新生白而柔毛传曰领颈也蝤蛴蝎也尔雅释虫云蟦蛴螬蝤蛴蝎孙炎曰蛴螬谓之蟦蛴关东谓之蝤蛴梁益之间谓之蝎尔雅又曰蝎蛣<虫屈>孙炎曰蝎木虫也尔雅又曰蝎桑蠧孔疏云以在木中白而长故以比颈尔雅邢昺疏云蝎之在粪土中者名蟦蛴又名蛴螬其在木中者谓之蝤蛴谓之蝎尔雅释草云瓠栖瓣郭曰瓠中瓣也诗曰齿如瓠栖毛传曰螓首颡广而方郑笺云螓谓蜻蜻也尔雅释虫云蚻蜻蜻某氏觧此云鸣蚻蚻者也方言云其大者谓之蝒马其小者谓之麦蚻有文者谓之螓尔雅又云蝒马蜩尔雅注疏及方言并不言马蚻如蝉而青或毼夜鸣蚻蚻谓之夜蝉颡广而方所谓蚻蜻蜻蝒马麦蚻者岂异名而或大小耶蚕蛾其眉甚美而着即蚕蛹所变者尔雅云蛾罗论语子夏问曰巧笑倩兮美目盼兮素以为绚兮言其以质素生文不假外物为饰也岂此阙文耶抑他诗偶同耶毛传曰敖敖长貌既已舍于农郊农田之间非城邑于是休舍从容徐歩自适有若游敖之状欤毛传曰幩饰也人君以朱纒镳扇汗且以为饰镳镳盛貎翟翟车也夫人以翟羽饰车茀蔽也释文曰镳衔外铁也一名扇汗又排沬孔疏云妇人乘车不露见车之前后设障以自隠蔽谓之茀因以翟羽为之饰巾车注引此诗翟茀盖厌翟也厌于渉反厌翟次其羽使相迫也朱曰国人乐得以为庄公之配故谓大夫朝于君者宜早退无使君劳于政事而不得与夫人相亲也毛传曰罛鱼罟鳣鲤也鲔鮥也案尔雅释鱼首鲤鳣故毛传因以为一鱼而郭璞注云鲤今赤鲤鳣大鱼似鱏而短鼻口在颔下体有邪行甲无鳞肉黄大者长二三丈今江东呼为黄鱼然则郭璞以为二鱼审订若是陆玑亦云二鱼出江海三月中从河下头来上鳣身形似龙鋭头口在颔下背腹皆有甲纵广四五尺今于盟津东石碛上钓取之大者千余斤鲔形似鳣而青黑大者不过七八尺大者名王鲔小者名鮛鲔发发韩诗作鱍鱍[按孽孽韩诗作<车献>]韩诗传云桀健也伯兮云邦之桀兮则桀亦有俊杰之义毛诗作有朅殆讹也尔雅释草云葭芦菼薍郭注云芦苇也薍似苇而小陆玑云薍或谓之荻郑笺云庶姜谓侄娣送者宜使大夫而此云庶士者庶士从大夫而来言其多者毛传曰揭揭长也孽孽言侄娣之多也毛诗序曰硕人闵庄姜也庄公惑于嬖妾使骄上僭庄姜贤而不答终以无子国人闵而忧之毛诗序固多谬误详观是诗惟见齐姜始归于卫其声焰仪物之盛国人说之故叙咏其事至曰大夫夙退无使君劳则尤其以卫君新有嘉礼欲其与夫人相亲之情殊非其后追书其辞气畧不见其有忧闵之意左氏所言亦因言其无子尔未必谓硕人之诗以闵庄姜无子而作也此亦犹何彼襛矣叙言昏姻仪物之盛平正无他卫宏不逹平正无邪之道其作序率多赘辞曲为之说 
　　
　　氓之蚩蚩抱布贸丝匪来贸丝来即我谋送子渉淇至于顿丘匪我愆期子无良媒将子无怒秋以为期乘彼垝垣以望复关不见复关泣涕涟涟既见复关载笑载言尔卜尔筮体无咎言以尔车来以我贿迁桑之未落其叶沃若于嗟鸠兮无食桑葚于嗟女兮无与士眈士之眈兮犹可说也女之眈兮不可说也桑之落矣其黄而陨自我徂尔三歳食贫淇水汤汤渐车帷裳女也不爽士贰其行士也罔极二三其徳三歳为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣及尔偕老老使我怨淇则有岸隰则有泮总角之宴言笑晏晏信誓旦旦不思其反反是不思亦已焉哉 
　　
　　丝息之反蚩尺之反贸莫豆反谋音眉邱补音祛竒切左氏传史苏之言为雷为火为嬴败姬不利行师败于宗邱齐謡曰大冠若箕修剑拄頥攻狄不能下垒枯邱楚辞九章邱与时叶易林履之遯邱与时叶将七羊反垝俱毁反关补音圭元切横木持门也易林师之兊关与泉叶大过之师关与寃叶刘歆遂初赋乔关与翩翩叶卢湛览古诗关与贤叶郭璞客傲关与弦叶刘禹锡佛衣铭关与迁叶葚音甚耽补音都森反扬子云兖州牧箴牧野之禽岂能复耽张翰杂诗耽与金叶陆云赠郑虔季耽与金叶陨于贫切集韵坠也应玚正情赋陨与鸣叶汤音伤渐子廉反行补音户郎反简谓古初宜一音后世欲别其详故有去声亦可户浪切亦叶咥许意反又尺二反泮音判补音以哉叶思韵毛传曰氓民也蚩蚩者泛然而来左顾右盼将有所择而诱心未有所主之状也时女未见诱情未交亲故谓之民至于已见诱而情亲故称之曰子往往男约女奔后女愧耻而止男复至以为问故女曰匪我愆期子无良媒故我心愧而止庶几子无怒秋以为期又言我登垝垣以望复关复关子所居也垝垣垣之髙危者初望不见泣涕涟涟后见复关载笑载言明已心在于子情深如此尔其卜乎或筮乎若占体无咎则以尔车来以我贿迁我则往矣盖耻于自往欲其以车来迎将几也庶几也既有期约于初矣而此犹以卜筮为言者虑男怒而不肯也况昏礼有卜筮因以为言此似正婚而无媒遽诱而交亲亦滛泆矣沃若喻色盛情盛之时鸠食桑葚过则醉桑落黄陨喻色衰情衰眈乐也说解说也今俗说亦以女淫为大丑[按楼钥云毛传云女与士耽则伤礼义郑笺云士有百行可以功过相补至于妇人无外事维以贞信为节然功过相补则士可耽也每疑其害教近得一说无与士眈已是自悔而反正之言盖其初抱布贸丝来即我谋后又以车来则非女之奔之也其言曰始者以士之眈兮故我今日犹可说也若是女之眈兮则我不可说矣如此则得诗之意不比郑氏之说之害教也]毛传曰帷裳妇人之车也爽差也朱曰淇水渐其车之帷裳言见弃而归也罔极言士放荡无畔岸也贰其行言与其始不同是为二又不止于二而已又至于三焉言其变改之多朱曰靡不也三歳为妇尽心竭力不以室家之劳为劳止曰三歳初为妇之三歳其劳勤如此其后稍舒缓故止言三歳诗曰总角之宴又曰老使我怨则知非三歳而遂弃夙兴者鸡鸣而起夜寐言未至于夜未尝寐以惰者常有昼寝也朝则明矣言鸡鸣夙兴未尝至于明旦而起言语助也既至于今矣乃至于以暴见加矣兄弟特不知尔知则咥其笑矣静而思之惟自伤悼而已已初谓及尔偕老也至老又使我怨泮水土之际也淇则有岸隰则有泮皆有涯际可度士心有他妇不得士心不复可亲茫然莫知所止故前又曰罔极方总角相从宴乐言笑和宴相与誓约不止于一日申誓坚约重复不已不思其反背也不料其至是也此反背诚是未尝思虑及之今亦无如之何矣亦已焉哉已止也今俗语休休之谓也毛诗序曰氓刺时也宣公之时礼义消亡淫风大行男女无别遂相奔诱华落色衰复相背弃或乃困而自悔丧其妃耦故序其事以风焉美反正刺淫泆也陈曰见弃而悔乃人情之常何美之有吕伯恭取陈说而载之记异哉诸儒之为论也序辞差谬多矣独此序庶几焉而陈又从而不可之道之不明也我知之矣皆诸儒之故也春秋虽诛鲁桓之大逆而亦书其告于庙之合于礼易曰其吉则困而反则也正氓诗悔过反正可美之道也圣经明道之书也深知夫人心即道故曰道心意动情迁始失其道一能反正即复道心人虽至于大恶特其昏尔其本心之善未始磨灭诸儒不自信已之心故亦不信人之心有能信此心之即道悟百姓日用之机则三百篇平正无邪之妙昭如日月矣 
　　
　　籊籊竹竿以钓于淇岂不尔思逺莫致之泉源在左淇水在右女子有行逺父母兄弟淇水在右泉源在左巧笑之瑳佩玉之傩淇水滺滺桧楫松舟驾言出游以写我忧 
　　
　　[按此篇永乐大典缺卷] 
　　
　　芄兰之支童子佩觿虽则佩觿能不我知容兮遂兮垂带萃兮芄兰之叶童子佩韘虽则佩韘能不我狎容兮遂兮垂带萃兮[按狎字萃字从韩诗] 
　　
　　韘失叶反甲韩诗作狎毛诗作甲甲补音吉协反[按原本吉误古]楚辞山鬼篇犀甲与接叶扬子云太元赋首甲与裂叶然则狎宜音协尔雅释草云雚芄兰郭云蔓生然则柔弱有童稚之状案内则男女未冠笄者佩容臭惟成人佩觿今童子而佩觿毛传曰觿所以解结成人之佩也人君治成人之事虽童子而佩觿早成其德虽则佩觿能不我知此为戏语以讥也不能知人此反谓能今世戏语以为讥多有此类能不我狎亦同不亲羣臣反谓之能亦戏语以讥也容兮自矜自庄之貌遂兮自用自为之貌此幼君自尊大自用不知人不亲羣臣宛然可见垂带萃兮[按此萃字本韩诗]因言容貌佩服而及此亦言徒有仪服其中无德也带聚而长故曰萃带不一矧有佩焉益可以言萃韘玦也能射则佩韘孔疏云礼及诗言决拾车攻传曰决钩弦也着右手巨指毛诗狎作甲尔雅云甲狎也岂作尔雅此篇者不见狎本耶抑本毛传耶毛诗序曰刺恵公也骄而无礼大夫刺之春秋左传曰初惠公之即位也少尔雅释草曰雚一名芄兰郭璞注云蔓生断之有白汁可啖陆玑云一名萝摩幽州人谓之雀瓢本草又名女青又白环然女青终非白环二物相似 
　　
　　谁谓河广一苇杭之谁谓宋逺跂予望之谁谓河广曽不容刀谁谓宋逺曽不崇朝 
　　
　　毛诗序曰宋襄公母归于卫思而不止故作是诗也诗笺云宋桓公夫人卫文公之妹生襄公而出襄公即位夫人思宋义不可往故作诗然文公之时卫已迁国河南无河可渡此曰河广岂济水东南流而又北入海者亦称河耶史记文公之子成公时晋从南河渡服虔曰南河济南之东南流河也岂春秋时河已东南决耶一苇无杭河之理思往之切甚言其河之非广也曽不容刀之意亦然毛传曰杭渡也郑笺曰予我也谁谓宋逺我跂则可望见者笺云小船曰刀刘熙释名云三百斛曰刀毛传皆以崇为终未安朝者一日之上故朝崇义亦犹是上日谓不待崇朝之久而已可到亦甚言宋非逺也孔疏云所以义不得往者以夫人为先君所出其子承父之重母出与庙絶不可以私反故义不得也吕曰说苑曰宋襄公为太子请于桓公曰请使目夷立公曰何故对曰臣之舅在卫爱臣若终立则不可以往味此诗推其母子之心盖不相逺所载似可信也不曰欲见母而曰欲见舅者恐伤其父之意也杭即古航字亦犹刀后世加舟作舠 
　　
　　伯兮朅兮邦之桀兮伯也执殳为王前驱自伯之东首如飞蓬岂无膏沐谁适为容其雨其雨杲杲出日愿言思伯甘心首疾焉得谖草言树之背愿言思伯使我心痗 
　　
　　[按此篇永乐大典缺卷] 
　　
　　有狐绥绥在彼淇梁心之忧矣之子无裳有狐绥绥在彼淇厉心之忧矣之子无带有狐绥绥在彼淇侧心之忧矣之子无服 
　　
　　带补音丁计切史记平准书根带刘伯庄音叶释名带蔕也着于衣如物之系蔕也楚辞九歌荷衣兮蕙带与逝与际叶汉封爵之誓曰使黄河如带泰山如厉国以永存爰及苗裔易林归妹之讼带与戾叶杜笃论都赋衿带与滞叶陆云赠郑虔季带与乂叶服扶北切是时妇人闵其君子久役贫无以为衣也而诸儒纷纭意度牵合而无据毛传谓绥绥匹行貎之子无室家者宏本毛说而为序曰男女失时丧其妃耦郑同毛说朱又谓绥绥独行求匹之貎凡是皆因夫齐南山之诗曰雄狐绥绥鲁道有荡齐子有归以齐襄与文姜淫故意此诗有狐绥绥亦有为匹之意而不知他无所据周易凡言狐皆取狐疑为义则诗取喻于狐亦狐疑尔齐襄之似雄狐者言雄则知有雌焉言狐则以见心愧于中又欲纵不能止愧赧发于气貎有迟疑绥绥之状此有狐不曰雄则无淫匹之意久劳役所其心思家而不在役故有二心而惰如狐疑不决之状亦有迟疑绥绥之貎且氓之诗其未见诱则曰氓尔及既见诱而情亲始曰子岂有情未亲而遽称子者一人失言后学咸从而不可改毛传至以无裳无服为喻穿凿太甚卫序至于失时丧耦之不可合良可发笑失时非丧耦丧耦非失时矧序传差误备述其前后服役于淇水之上故曰在彼淇梁淇厉淇侧石絶水曰梁说文厉作砅水中有石可履亦危矣故曰厉 
　　
　　投我以木瓜报之以琼琚匪报也永以为好也投我以木桃报之以琼瑶匪报也永以为好也投我以木李报之以琼玖匪报也永以为好也 
　　
　　瓜补音攻乎切说文孤罛呱觚皆以瓜得声左氏传卫侯梦人之噪曰登昆吾之虚绵绵生之瓜余为浑良夫呌天无辜易林渐之辞曰穷老独居莫为种瓜急就章逺志续断参土瓜亭歴桔梗龟骨枯简案豳七月七月食瓜八月断壶玖补音举里切说文玖石之次玉黒色者读若芑详观木瓜之诗所谓木瓜木桃木李与夫琼琚瑶玖皆为喻尔非实有是物也而孔丛子言孔子读诗曰吾于木瓜见苞苴之礼行未必果圣人之言也孔丛子所载亦有乖戾不可信者不止于木瓜也是诗薄来厚往之意至厚也永以为好至忠也无非道者正不必究见何人薄来何人薄往也卫宏作序推考卫国事状他无似此者惟齐桓封卫卫人必厚报之情故谓此卫人欲厚报齐之诗然不思卫人亦何敢为此辞齐施莫大之惠于卫奚可比木瓜木桃木李卫人虽思所以报齐而卫方能国微弱甚矣岂能致厚报过齐桓之所施矧曰匪报也永以为好也乃已报之辞非欲报之辞安知非齐桓使公子无亏戍漕之时或城楚邱遗卫车马器服之时齐人所作之诗卫人得之或卫人歌之故属之卫耶又安知非士大夫报施之诗耶 
　　
　　
　　
　　慈湖诗传卷六宋杨简撰 
　　
　　王 
　　
　　彼黍离离彼稷之苖行迈靡靡中心摇摇知我者谓我心忧不知我者谓我何求悠悠苍天此何人哉彼黍离离彼稷之穂行迈靡靡中心如醉知我者谓我心忧不知我者谓我何求悠悠苍天此何人哉彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉 
　　
　　穂音遂噎说文以壹得声曲礼曰稷曰明粢郭璞云今江东人呼粟为粢逺望茫茫似黍离离又似稷苗穂故曰彼黍离离耶彼稷之苖也行迈见之为之靡靡迟迟中心摇摇忧伤莫能去李曰呼天而愬曰致此者何人哉含蓄其辞不欲指斥其人也毛诗序云黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是也 
　　
　　君子于役不知其期曷至哉鸡栖于埘日之夕矣羊牛下来君子于役如之何勿思君子于役不日不月曷其有佸鸡栖于桀日之夕矣羊牛下括君子于役苟无饥渴 
　　
　　毛传曰凿墙而栖曰埘尔雅释宫云鸡栖于杙为桀凿垣而栖为埘郭云今寒乡穿墙栖鸡皆见诗杙橜也鸡犹归栖羊牛犹下来君子于役而不归佸会也括者羊牛归宿之所必有检括防闲朱曰君子行役之久不可计以日月而又不知其何时可以来会也徒念君子终无归期至是末如之何惟曰君子苟无饥渴亦庶几尔毛诗序曰君子于役刺平王也君子行役无期度大夫思其危难以风焉君不可以言刺而况于王乎是诗妇人思念其君子而已初无刺王之意卫宏不知道不知妇念其君子之心非邪僻之心即道心故外推其说殊为害道又何以知其非妇人作而必曰大夫作耶 
　　
　　君子阳阳左执簧右招我由房其乐只且君子陶陶左执翿右招我由敖其乐只且 
　　
　　是诗君子遭乱相与隐遯仕于伶官苟禄逃责君子之所忧者惧其失道而已今既逃责可以无愧故乐也阳阳陶陶皆乐之貎孔疏云簧者笙管之中金薄鐷也郭璞云大笙十九簧小笙十三簧月令仲夏调竽笙篪簧则簧似别器孔疏谓三器皆有簧非别器也鹿鸣云吹笙鼔簧言吹笙则鼓簧是簧之所用本施于笙笙师掌教龡竽笙埙钥箫篪籧管而不言簧郑司农云竽三十六簧郑志云路寝房中可用男子毛传曰翿纛也翳也郑笺云翳舞者所持谓羽舞也右手招我俱在乐官也招之者岂虑其未知而失期耶抑以其新进故导之耶敖者谓舞位毛诗序曰君子阳阳闵周也君子遭乱相招为禄仕全身逺害而已本诗初无闵周之意乃卫宏自起意说相招为禄仕亦在平时亦非此诗之情章句儒不知道率好穿凿不知日用平常之即道故曲推外说 
　　
　　扬之水不流束薪彼其之子不与我戍申懐哉懐哉曷月予还归哉扬之水不流束楚彼其之子不与我戍甫懐哉懐哉曷月予还归哉扬之水不流束蒲彼其之子不与我戍许懐哉懐哉曷月予还归哉 
　　
　　其如字或作记者方音转讹也激扬其水势力甚弱虽束薪不能流令之不行者似之彼其之子不与戍申彼子乃令之不至不往戍者也今俗亦有此等语与犹为也其令侯国往戍而不从故使畿民而民怨欤抑令更戍者不从也欤久戍者怨欤抑久戍者思归而怨因以讥王政之不均亦有令之不从不与我同戍申甫许欤束薪易于流行而今不能流之则其令非强大者以薪蒲为说懐哉懐哉曷月予还归哉思归心也楚亦薪之异名汉广云翘翘错薪言刈其楚毛传云蒲草也郑笺云蒲蒲柳孔疏云陆玑疏云蒲柳有两种皮正青者曰小杨其一种皮红者曰大杨皆可以为箭干故春秋传曰董泽之蒲可胜既乎今又以为箕罐之杨也尚书有吕刑之篇礼记引之皆作甫刑孔安国云吕侯后为甫侯周语云祚四岳为侯伯赐姓曰姜氏曰有吕又曰申吕虽衰齐许犹在是申与甫许同为姜姓平王母家申国所戍唯应戍申不戍甫许也言甫许者以其同出四岳俱为姜姓既重章以变文因借甫许以言申其实不戍甫许也六国时秦赵皆伯益之后同为嬴姓史记汉书多谓秦为赵亦此类也简思毛诗序曰扬之水刺平王也不抚其民而逺屯戍于母家周人怨思焉言刺非申在今邓州南阳县吕在今蔡州新蔡县许在今颍昌府为许昌郡即唐许州 
　　
　　中谷有蓷暵其干矣有女仳离嘅其叹矣嘅其叹矣遇人之艰难矣中谷有蓷暵其修矣有女仳离条其啸矣条其啸矣遇人之不淑矣中谷有蓷暵其湿矣有女仳离啜其泣矣啜其泣矣何嗟及矣 
　　
　　补音修式竹切释名腊脯又名修缩也庄子翛然而往翛然而来亦式竹切释文一作蓨啸息六切集韵吹气若歌说文啸从口肃声又云籕文啸从欠尔雅释草云萑蓷郭云茺蔚也李曰臭秽草也妻为夫所弃故以臭秽之草自况不见亲于夫也陆玑疏云旧说及魏博士周元明皆云庵闾是也韩诗及三苍说悉云益母本草荒蔚一名益母刘歆曰蓷臭秽即荒蔚也谷中多水蓷生其中宜水之草也今遇旱暵则干矣其修茂者暵燥矣初湿者今暵矣宜水之草今遇暵干其失所之状可覩矣曰遇人之艰难则知饥馑然有贫困不因饥馑者又曰不淑则知士徳之薄岂有君子困穷而弃其妻乎毛诗序曰中谷有蓷闵周也夫妇日以衰薄凶年饥馑室家相弃尔毛传曰仳别也说文云啸吹声也条者其啸音之长而似条欤啜者泪流下入口也诗中初无闵周之情卫宏赘辞也恶不淑正也忧苦非邪也宏不逹无邪平正之道故多赘说 
　　
　　有兔爰爰雉离于罗我生之初尚无为我生之后逢此百罹尚寐无吪有兔爰爰雉离于罦我生之初尚无造我生之后逢此百忧尚寐无觉有兔爰爰雉离于罿我生之初尚无庸我生之后逢此百凶尚寐无聪 
　　
　　毛传曰爰爰缓意鸟网为罗兔有小人之状雉文明比君子[按楼钥云雉非为其文明也罗之设所以取鸟兽兔狡如小人爰爰缓行不至触冒雉性耿介多罹其中世乱罔宻小人多幸免而君子多陷于罪言文明则意差]小人得志而暇逸而君子罹祸患离丽也附丽于罗网其罹祸患似之君子以雉自比我生之初尚无所为言无事及我生之后逢此忧离祸患之多愿寐无吪寐而作讹谬之音则必寤矣欲无吪者欲无寤也寤则又忧苦矣无觉无聪其意同聪闻寐中有所闻则觉矣尔雅释器云繴谓之罿罿罬也罬谓之罦罦覆车也郭注云今之翻车也有两辕中施罥以捕鸟孙炎曰覆车网可以掩兔者也一物五名庸用也犹为也造也是诗忧苦无聊虽有隠怨无敢着明是诗无邪孰非道心毛诗序曰兔爰闵周也桓王失信诸侯背叛败节容有此事序多误亦不可深信然孔子取此诗之道心虽无此序亦可而序文赘反足以乱道心 
　　
　　绵绵葛藟在河之浒终逺兄弟谓他人父谓他人父亦莫我顾绵绵葛藟在河之涘终远兄弟谓他人母谓他人母亦莫我有绵绵葛藟在河之漘终逺兄弟谓他人昆谓他人昆亦莫我闻 
　　
　　葛与藟释见樛木绵绵蔓延不絶也葛与藟在河之浒绵绵不絶今也人而不如之故以况也人谁无过觊其终改今终不改终弃逺其兄弟反谓他人为父而亲之亦莫我顾言其畧不相顾言其甚也尚不相顾何望其相亲毛诗序曰葛藟王族刺平王也周室道衰弃其九族焉释文作刺桓王曰本亦作刺平王案诗谱是平王诗皇甫士安以为桓王之诗崔灵恩集注本亦作桓王桓平不必深辨其讥逺兄弟则明矣讥邪非邪虽怨而正道也观扬之水序言平王不抚其民而逺屯戍于母家与此诗亦相应尔雅释水云浒水厓释邱云涘为厓夷上洒下不漘岸上浒郭璞曰洒深也不发声洒即洗字为水所洗故深欤或泻之音而讹欤俗谓峻下曰泻不殆衍字释亲云晜兄也晜即昆字称他人为母称他人为兄而不亲我何止于不亲我如无我焉故曰亦莫我有不相闻不相报知故曰亦莫我闻凡百尚不相闻而况于厚礼乎 
　　
　　彼采葛兮一日不见如三月兮彼采萧兮一日不见如三秋兮彼采艾兮一日不见如三歳兮 
　　
　　萧补音踈鸠切[按原本此六字脱]楚辞九歌萧与忧叶又九叹萧与愁叶艾补音鱼刈切[按原本此三字脱]说文以乂得声尚书乂用三徳从作乂又时旸若汉书皆作艾无作牛盖切者熟观采葛之诗朋友相好有如此者人情相爱相念之笃诚有此相好相念非邪非僻非道而何毛卫不知平正无邪之即道遂曲推其义以为惧谗既不知何世何人则意之而已意之而曲推穿凿以为惧谗言之入亦可笑矣尔雅释草云萧荻李廵曰荻一名萧陆玑云今人所谓荻蒿者是也或云牛尾蒿似白蒿白叶茎麤科生多者数十茎可作烛有香气故祭祀以脂爇之为香许慎以为艾蒿非也[按释草云以下原本缺今从正义补入] 
　　
　　大车槛槛毳衣如菼岂不尔思畏子不敢大车啍啍毳衣如璊岂不尔思畏子不奔榖则异室死则同穴谓予不信有如皦日 
　　
　　穴补音户橘切说文鴪以穴得声淮南子水居窟穴人民有室[按原本脱此二句]三畧主任旧齿万事乃理主聘若穴士乃得实易林干之咸曰三人求橘反得丹穴需之观曰河水孔穴壊败我室震之蹇曰蚁封户穴天雨将集孔融诗猿穴与不宻叶春官司服子男之服自毳冕而下卿大夫之服自元冕而下大夫出封畿内诸侯则加一等服子男之服或子男入仕王朝毳衣者乘车以岀决男女之讼淫者虽畏而止息而情终不忘他日相遇相语有此诗人述而为之诗所以讥笑也故人传而盛行官得而采之故曰诗无邪言大车槛槛毳衣如菼则当时决讼事状着矣菼芦初生毳服内之青色如之璊玉赤色毳服内之赤色如之毳衣缋裳绣有五色焉子谓毳衣而决讼者榖善也今俗谓无病故曰安善故此诗谓生曰榖他日男女忽遇而陈情曰岂不尔思畏子而不敢诗人敷畅其辞故又曰啍啍又曰如璊又曰不奔陈情之切有曰生则异室不得而合矣死必同穴以葬若谓予言未必信有如皎日所以誓也夫人欲方炽故有此退而休止心自知非何敢形于诗言闻于外故人得而歌之为笑也周衰淫风虽流行而公论终难磨灭以人性善终不磨灭也是诗情状非陈古毛传亦不曰陈古独卫宏序曰陈古刺今大夫不能听男女之讼治古无淫俗安有同穴之誓卫序非毛传曰槛槛车行声也啍啍重迟 
　　
　　丘中有麻彼留子嗟彼留子嗟将其来施施丘中有麦彼留子国彼留子国将其来食丘中有李彼留之子彼留之子贻我佩玖 
　　
　　嗟补音遭哥切[按此三字原本脱]邉让章华赋嗟与波叶阮籍咏懐诗嗟与河叶郭璞江赋嗟与阿叶陆机诗亦然施诗戈切[按此三字原本脱]楚辞天问安施与伊何叶汉髙祖戚夫人歌施与何叶麦音黙国补音越逼切[按此三字原本脱]博古图周南宫鼎光相南国周穆公鼎南国东国皆作或说文或邦也孙愐于逼切徐锴曰俗作古获切玖补音举里切说文正引此诗而读如芑毛传曰留大夫氏子嗟字也子国子嗟父郑笺云子嗟放逐言子国着其世贤施施自适之貌言子嗟将自适于邱园之中矣将来食邱中之麦矣食其李矣初去朝未至邱中故曰将其来诗人留子之亲故故贻我佩玖而别也维亲故熟知留子邱园有麻麦李古人亦有以一字字者如颜渊冉有曰嗟曰国其字欤毛传谓子嗟子国则句不文后世未有以嗟类为字然古者名字子贱子骞仲突仲忽则嗟亦其类尔颜回字渊又字子渊则留子或果字子嗟子国是诗盖惜留子之贤而见退黜念之也卫宏序曰庄王不明贤人放逐 
　　
　　郑 
　　
　　缁衣之宜兮敝予又改为兮适子之馆兮还予授子之粲兮缁衣之好兮敝予又改造兮适子之馆兮还予授子之粲兮缁衣之席兮敝予又改作兮适子之馆兮还予授子之粲兮 
　　
　　[按此篇永乐大典缺卷] 
　　
　　将仲子兮无踰我里无折我树杞岂敢爱之畏我父母仲可懐也父母之言亦可畏也将仲子兮无踰我墙无折我树桑岂敢爱之畏我诸兄仲可懐也诸兄之言亦可畏也将仲子兮无踰我园无折我树檀岂敢爱之畏人之多言仲可懐也人之多言亦可畏也 
　　
　　檀补音徒沿切[按此三字原本脱]易林临之蹇手诎不便不能伐檀便毗连切张衡南都赋楈枒栟榈柍柘檍檀结根耸本垂条婵媛[按南都赋以下原本脱]将请也请音轻清而髙者也故立此字以寄音今方言有之毛诗序曰将仲子刺庄公也弟叔失道而公弗制祭仲谏而公弗听小不忍以致大乱焉而诗无刺意是诗庄公所为也诚有不忍杀其弟之意祭仲谏曰臣请除之故是诗曰无折我树杞无折我树桑无折我树檀我云者亲爱之真情也曰岂敢爱之其情实爱也今人实爱而曰不敢爱者每有是言曰畏父母畏诸兄畏人之多言此畏忌之心非慢易之心也夫不忍杀其弟之心畏忌之心此即道心而序以为刺近世苏氏亦推及他日隠微未着之情与夫其后欲杀其弟之心而尽掩是诗之善不可人心本善本正人心即道故曰道心因物有迁意动而昏始乱始杂然其本心之正亦间见互出于日用云为之间三百篇多此类天下是非二途而已矣是者是道非者非道鲁桓大恶春秋书其至于庙之合礼氓诗悔过孔子取其反正之心圣人无私善无私怒平心是非皆以明道不以是掩非不以非掩是檀木之美而坚者懐思念也祭仲之言诚有利害然有可思念者 
　　
　　叔于田巷无居人岂无居人不如叔也洵美且仁叔于狩巷无饮酒岂无饮酒不如叔也洵美且好叔适野巷无服马岂无服马不如叔也洵美且武 
　　
　　狩补音始九切左氏天王狩于河阳榖梁作守班固荅宾戏孔终篇于西狩颜师古音守道之不明久矣自孔门惟三月不违仁月至日至者知之虽有子路子夏子张子游犹不知之而况于后世乎盖道至易至简至近至平常故曰中庸庸常也人心即道故曰道心人心本体自善自正自无所不通日用无非道者顾人自不省自不信尔故夫日用庸平人皆不知其为道叔于田之诗爱叔美叔人之善心也道心也无邪僻之思也孔子取此取此道心也毛诗序乃皆曰刺庄公大失本旨矣大叔于田诗中曷尝有不义之意惟不知是诗平正无邪之即道心故外求其说以厥后叔段之恶掩前时京人爱叔之善殊为害道岂无居人不如叔美且仁则虽谓之无人可也言其不足道也无饮酒无服马意同郑笺云洵信也疏引释诂询信也为证笺云服马犹乘马也易曰服牛乘马毛诗序曰叔于田刺庄公也叔处于京缮甲治兵以出于田国人说而归之 
　　
　　叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女叔于田乘乘黄两服上襄两骖雁行叔在薮火烈具扬叔善射忌又良御忌抑磬控忌抑纵送忌叔于田乘乘鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌 
　　
　　以有两叔于田故于萹目加大字以别之释文云或作大叔于田者误襢本文作袒忌并如字下同弓补音姑宏切公羊传书黒弓左氏榖梁传皆作黒肱仪礼侯道五十弓弓二寸以为侯中注云今文改弓为肱左氏传引古诗曰翘翘车乘招我以弓岂不欲往畏我友朋楚辞九歌弓与惩叶枚乘七发弓与浔叶乘马四马也两服两骖共为四马乘驾乘马而田狩执持其辔如织组织组者总纰于此成文于彼御者执辔于此而马骋于彼佀之两服马居辕间轭下无舒纵之状惟两骖居辕外有舒纵之状故曰如舞毛传曰烈列具俱也郑笺云列人持火俱举毛传曰襢裼肉袒也暴虎空手以搏之笺云献于公所进之君也京人见叔襢裼暴虎曰请叔无狃狎切戒其恐伤女也爱叔之言也毛传曰乘马四马皆黄骊白杂毛曰鸨尔雅郭注云今之乌騘疏云毛色黒白而复有杂毛相错者名鸨今谓之乌騘两服中央夹辕二马襄亦有上义尧典襄陵言水上邱陵也马以髙者为美以最良马为两服又两首昂举故曰上襄两骖在旁与两服相次序微斜故曰鴈行忌者语助之音以字寄音而释文音记者方音不同尔今惟当随所书而读之叔善射其御又良罄尽也或尽力控止其马或纵马而骋若送去然皆言善御之状两骖在左右如手阜盛也慢迟也罕希也马慢矢发希抑叔释掤以覆矢矣抑叔执鬯以弢弓矣弢吐刀切春秋左传云公徒执氷而踞字与掤异音同氷犊丸盖即箭筒其盖可以取饮鬯弓谓弛弓而纳之鬯中毛诗序曰大叔于田刺庄公也叔多才而好勇不义而得众也此序之非释见前叔于田 
　　
　　清人在彭驷介旁旁二矛重英河上乎翱翔清人在消驷介麃麃二矛重乔河上乎逍遥清人在轴驷介陶陶左旋右抽中军作好 
　　
　　英补音于良切说文以央得声出车诗释文央央本作英英同于良切荀卿赋篇世英与强叶离骚经落英与何伤叶九歌英与央叶冯衍赋英与洋叶张衡赋流英与朝阳叶古英雄之英英华之英皆为此读观是诗虽不知髙克与文公事情之详而其慢易不正可刺可恶足以消人慢易之心起人敬正之心毛传曰清邑也彭卫之河上郑之郊也消与轴皆河上地名也介甲也矛有英饰郑笺云清者髙克所帅众之邑也二矛酋矛夷矛也考工记庐人酋矛常有四尺夷矛三寻郑注云八尺曰寻倍寻曰常此笺必曰异矛者以长短故得言重英欤孔疏谓酋矛有二备折壊则惟可言双英耳不可言重乔髙也车建二矛长短故重累而髙欤笺云左左人谓御者右车右也中军谓将也髙克之为将久不得归使其御者习旋车车右抽刃自居中央为军之容好而已兵车之法将居鼓下故御者在左毛郑皆曰容好则好上声而陆徳明呼报反非陶陶音摇则翶翔逍遥之意而陆徒报反亦未安诗中叶韵亦不若是太拘或平或侧无定毛诗序曰清人刺文公髙克好利而不顾其君文公恶而欲逺之不能使髙克将兵而御狄于境陈其师旅翶翔河上久而不召众散而归髙克奔陈公子素恶髙克进之不以礼文公退之不以道危国亾师之本故作是诗也 
　　
　　羔裘如濡洵直且侯彼其之子舍命不渝羔裘豹饰孔武有力彼其之子邦之司直羔裘晏兮三英粲兮彼其之子邦之彦兮 
　　
　　侯补音洪姑切史记斩卢胡王汉书作侯左氏传童謡曰鸜鹆跦跦公在干侯征褰与襦易林师之井曰苑子妙才戮辱伤肤然后相国封为应侯张衡西京赋侯与拘叶扬雄觧嘲侯与驱叶董仲舒叙传侯与车叶柳宗元吊苌弘辞侯与图叶其如字又音记春秋左氏传曰彼已之子邦之司直是诗乃亲见在位之贤者爱之敬之故颂其善也而毛诗叙曰言古之君子以风其朝焉郑自庄公以来固非有道之朝朝多小人而是诗乃亲见非言古也次篇遵大路言君子去之安如非美此君子之贤也耶大夫羔裘如濡光泽之至也洵信也传曰侯君也韩诗传曰侯美也盖公侯伯子男皆美称侯必有训不可得而知大槩美称也亦犹易直子谅子亦称其善尔舍沈书者反弃舍也见危授命而不变也渝变也毛诗传曰豹饰縁以豹皮也孔甚也言甚武有力出则执干戈而卫社稷也晏和柔也以羔羊之皮为裘以柔为贵古者素丝以英裘此曰三英者所见三缝也皮之大者左右袖一缝而已并中前缝为三缝皮之小者左右袖各二缝并中前缝为五缝故羔羊诗言五紽五緎五总皆谓缝中之英饰也彦士之美称 
　　
　　遵大路兮掺执子之袪兮无我恶兮不寁故也遵大路兮掺执子之手兮无我魗兮不寁好也 
　　
　　遵循也掺揽也祛袖也寁速也魗犹恶也好善也美也遵大路以追留君子揽执其袪无恶我我欲君子迟迟其行不速故也不速则善也爱之而欲其迟留也毛诗序曰庄公失道君子去之国人思望焉何止于思望而已直挽而迟留之也 
　　
　　女曰鸡鸣士曰昧旦子兴视夜明星有烂将翶将翔弋凫与鴈弋言加之与子宜之宜言饮酒与子偕老琴瑟在御莫不静好知子之来之杂佩以赠之知子之顺之杂佩以问之知子之好之杂佩以报之 
　　
　　加补音一读居之切三畧柔有所设刚有所施弱有所用强有所加兼此四者而制其宜楚辞天问加与亏叶扬雄长杨赋加与夷叶一读居何切楚辞九懐加与和叶七谏加与何叶张衡西京赋加与过叶魏明帝桐诗加与柯叶女曰鸡鸣矣士曰昧爽矣女曰子兴视夜如何其及士兴视则明星烂然以有星明故窻牖微明佀昧旦夫妇相警夙兴也士又曰吾将翶焉翔焉弋射凫鴈言语助也加之中也史记曰以弱弓微缴加诸鳬鴈之上宜之为言美而称也夫妇同其乐也宜饮酒以所加凫鴈荐也与子偕老夫妇相好故言及此有琴焉瑟焉惟其所御莫不静好夫妇和乐不淫于色故觉闲静知子之所招来者其以杂佩赠之乎知子之所顺协者其以杂佩问之乎知子之所爱好者其以杂佩报之乎夫妇同心好贤乐善如此毛诗序曰陈古义以刺今不说德而好色也郑自庄公以来固无道郑多淫风故谓此诗陈古然讵可谓举郑国之人皆不说徳而好色诗言翶翔弋凫鴈盖贤者隐处野外之诗也详观诗辞殊非陈古之情毛传曰杂佩者珩璜琚瑀冲牙之类说文云珩佩上玉也璜半璧也琚佩玉名也瑀玖石次玉也玉藻云佩玉有冲牙郑注云居中央以前后触也玉府郑注引诗传曰佩玉上有葱珩下有双璜冲牙蠙蛛以纳其间玉藻云大夫佩水苍玉世子佩瑜玉士佩瓀玫玉 
　　
　　有女同车佩玉琼琚邱中有麻贻我佩玖有女同车颜如舜华将翶将翔佩玉琼琚彼美孟姜洵美且都有女同车颜如舜英将翶将翔佩玉将将彼美孟姜徳音不忘 
　　
　　是诗深言孟姜之善而亦不言同车者之不善婉而彰爱而忠追考时事则太子忽尝有功于齐齐侯请妻之忽曰齐大非吾耦也遂辞之国人惜其失大国之助故作是诗而毛诗序谓国人刺之则过矣又谓见逐而后刺之益非此诗之情熟观此诗则知之又曰忽以国人而名君大逆也又累篇言刺忽呜呼痛哉惟孔子作春秋奉天道而笔削且孔子非郑臣故可书郑忽今此序曰郑人刺忽则悖乱天常不可以训毛传曰亲迎同车也舜木槿也子忽辞齐而他娶虽美然彼孟姜尤美且有贤徳之音惜其失大国之助隐然在中都犹好也见书禹谟皋陶谟 
　　
　　山有扶苏隰有荷华不见子都乃见狂且山有桥松隰有游龙不见子充乃见狡童 
　　
　　山宜有扶苏隰宜有荷华国宜有贤俊今不见贤俊乃见不肖子都喻贤俊狂且喻不肖毛诗序曰刺忽也所美非美然诗人方含隐不敢指切其君而序曰刺忽大悖也毛传曰扶苏扶胥小木也尔雅释草云荷芙蕖红茏古其大者蘬郭注云俗呼红草为茏鼓语转耳陆玑云一名马蓼叶大而赤白色生水泽中髙丈余尔雅疏引此诗游龙为证张横渠曰游龙荭草也其枝樛曲着土处生根如龙也释文云桥本亦作乔董云子都世之美好者也子充不见于书疑亦以美着也毛传谓狡童昭公也断断乎无此义狡童犹狂且狂狡谓在朝之小人若以喻君则悖逆甚矣 
　　
　　萚兮萚兮风其吹女叔兮伯兮倡予和女萚兮萚兮风其漂女叔兮伯兮倡予要女 
　　
　　[按此篇永乐大典缺卷楼钥集载其觧云此诗凡言女皆指君也女者爱之之辞钥论云民劳王欲玉女是用大谏此意尤明又卷阿俾尔弥尔性之类不惟是爱君如古称我为朕未至如秦以来分别之严也] 
　　
　　彼狡童兮不与我言兮维子之故使我不能餐兮彼狡童兮不与我食兮维子之故使我不能息兮 
　　
　　餐补音逡縁切[按原本以上三字脱今补]古诗周公下白屋吐哺不及餐一沐三握发后世称圣贤挚虞思游赋餐与干叶韩愈秋懐诗餐与前叶诸儒咸谓狡童指昭公无乃大不道乎詈其君矣虽河南程氏犹同之盖根本于毛传与序之失遂不复思而从其悖也此狡童谓狂臣擅命之小人也故不亲君子不与君子言不与君子食谓疏逺之不与廪禄也子谓郑君也君子不忘君忧其祸即至故不能餐不能安息也毛诗序曰刺忽也不能与贤人图事权臣擅命也然则强臣擅权则不与贤者禄食者权臣非昭公也没君子爱君之善诬君子以詈君之大罪奚可奚可公子翚谓隐公曰百姓安子诸侯说子山有枢子之衣裳宛邱子之汤兮子皆指君 
　　
　　子惠思我褰裳渉溱子不我思岂无他人狂童之狂也且子惠思我褰裳渉洧子不我思岂无他士狂童之狂也且 
　　
　　子谓郑君也郑君逺贤而近小人贤者退处而心不忘君故作褰裳之诗曰子惠思我我则褰裳渉溱而来子不我思岂无他人言君固自有他人为之任用此语深讥焉而婉者也卒直言曰狂童之狂也且疾所任用乃狂妄小人尔诸儒未观诗而先观毛诗序与传反以序传病诗曲推强释良可笑不思序传之缪误甚着甚多是序曰褰裳思见正也狂童恣行国人思大国正已也诗中安有此情腐儒苦思或至迂僻亦犹左氏曰豫凶事欤 
　　
　　子之丰兮俟我乎巷兮悔予不送兮子之昌兮俟我乎堂兮悔予不将兮衣锦褧衣裳锦褧裳叔兮伯兮驾予与行裳锦褧裳衣锦褧衣叔兮伯兮驾予与归 
　　
　　巷补音胡贡切离骚经启九辨与九歌兮夏康虞以自纵不顾难以图后兮五子用失乎家巷毛诗序曰昏姻之道缺阳倡而阴不和男行而女不随观诗意诚有之然今悔矣悔过之心圣人取焉而序总曰刺乱也则差矣此悔而作诗求复谐者也丰丰满也巷门外也男亲迎而女不从男不得已而退犹俟于门外也犹觊女之或从也今女悔纵未从而姑送之犹未至于深絶也昌盛也将犹送也先言巷后言堂更韵也郑笺云褧禅盖以襌縠为之中衣裳用锦而上加襌縠焉中庸曰衣锦尚褧恶其文之着也古者衣裳中锦外絅风俗率如此故虽衰世犹未变絅褧音义同女悔而告长上叔伯曰今车驾而迎予则与之行矣衣裳锦褧言衣裳已具饬今车驾而迎予则与之归矣妇人谓嫁曰归 
　　
　　东门之墠茹藘在阪其室则迩其人甚逺东门之栗有践家室岂不尔思子不我即 
　　
　　东门之平墠又有茹藘之草在其阪阪又有栗木焉践行也行道之旁有家室焉其家室中之人女之所慕者而其不我即故有甚逺之叹是诗女则淫矣而士则正毛诗序槩曰刺乱其半差矣毛传曰东门城东门也墠除地町町者茹藘茅搜也尔雅释草云茹藘茅搜郭注云今之蒨也可以染绛坂大坡不平 
　　
　　风雨凄凄鸡鸣喈喈既见君子云胡不夷风雨萧肃鸡鸣胶胶既见君子云胡不瘳风雨如晦鸡鸣不已既见君子云胡不喜 
　　
　　是诗美君子不改其度也郑有君子虽居乱世不从世俗所移国人喜之也而毛诗序曰思君子也诗曰既见非思胡何也夷平也乱世贤者多忧既见君子喜而失其忧故夷平也 
　　
　　青青子衿悠悠我心纵我不往子宁不嗣音青青子佩悠悠我思纵我不往子宁不来挑兮逹兮在城阙兮一日不见如三月兮 
　　
　　因久不见之学子乃挑逹于城阙之间于是追恨曰我一日不见如三月之久思如此之切而彼乃若是耶毛诗序曰刺学校废也乱世则学校不修焉毛传青衿青领也学子之所服郑笺云学子而俱在学校之中已留彼去故随而思之尔礼父母在衣纯以青嗣续也女曽不传声问我责其忘已尔雅释器云衣皆谓之襟郭注云交领方言云衿谓之交释器又云衿谓之袸郭注云衣小带疏引士昏礼施衿结帨为证此衿非襟毛传谓领者取方言之交取尔雅之襟然襟非领乃袂也古谓之袵亦谓之襟衣所以交于前者以有袵也衣身前不交续以左右二袵而后交方言襟谓之交谓此也领亦因是而交而襟非领毛传郭注皆误衿有二义一曰襟一曰带然襟狭佀带故因名欤毛传曰佩佩玉也士瓀珉而青组绶程曰挑轻跃逹放恣郑笺云废学业但好登髙见于城阙阙者谓于城之阙处置门其两旁城土髙而稍阔可以登而望逺 
　　
　　扬之水不流东楚终鲜兄弟维予与女无信人之言人实迋女扬之水不流束薪终鲜兄弟维予二人无信人之言人实不信 
　　
　　激扬之水不能流一束之楚微弱令不行也虽有兄弟心则相残亦可言鲜兄弟争国羣臣公族咸有二心维予与女二人而已无信人之言人实诳女迋诳也纳忠至矣此忠爱其君之诗也毛诗序谓忽已死亡而作是诗诗辞非死亡后之辞也 
　　
　　出其东门有女如云虽则如云匪我思存缟衣綦巾聊乐我员出其闉阇有女如荼虽则如荼匪我思且缟衣茹藘聊可与娱 
　　
　　出其东门有女如云之盛虽则如云之盛而我心不在焉我自有员姓者吾妻也春秋有郧国亦作<云卩>汉中有郧阙[按楼钥云此说未然毛郑不觧贠字疏言乐我之心耳云员古今字助句辞也唐贠半千齐州人其先本彭城刘氏十世祖凝之事宋为起部郎及齐受禅奔元魏以忠烈自比伍员因改姓员古无此姓也况此诗觧内云陆徳明以尔雅云徂徃也牵合上章思存改且作徂甚无谓也且语助也于义自通何必牵强又改字以此知贠亦语助耳]缟衣綦巾我自乐之如荼亦言其盛多吾妻缟衣茹芦为饰虽芳丽不如东门之女而亦聊可与娱郑多淫新弃旧有夫妇相与不替不以外色动心圣人之所取也而毛诗序曰闵乱也公子五争兵革不息男女相弃民人思保其室家焉诗中殊无此情顾命綦弁郑云綦赤黒色是诗毛传曰綦苍艾色闉曲城也阇城台尔雅释宫云阇谓之台茹藘蒨草染色为饰郑笺云阇读当如彼都人士之都陆徳明以尔雅云徂存也牵合上章思存故改且作徂甚无谓也陆好异多有此病且语助也于义自通何必牵强又改字况旧音子徐反今从旧音 
　　
　　野有蔓草零露漙兮有美一人清扬婉兮邂逅相遇适我愿兮野有蔓草零露瀼瀼有美一人婉如清扬邂逅相遇与子偕臧 
　　
　　漙本亦作团颜师古纠缪正俗云郑诗零露□兮古本有水傍作专亦有单字者后人輙为团字吕氏字林雨下作专训云露貎音上兖切孔子遭程子于涂倾盖而语终日甚相亲顾谓子路取束帛以赠先生子路违命有间顾谓子路子路如初孔子曰诗不云乎有美一人清扬婉兮邂逅相遇适我愿兮今程子天下贤士也于斯不赠则终身不能见也小子行之毛诗序乃曰男女思不期而会审如序言则孔子岂敢以谓程子断断乎无是理蔓生之草露零其上零落也溥者露貎盖当时所见相遇之乐视景物皆乐故即所见以发诗咏之端凡诗言美人皆称其贤方言云目黸瞳之子曰盱或谓之扬其以瞳子多扬动故名欤心相契合也郑虽乱先王之泽犹未泯在野岂无贤者 
　　
　　溱与洧方涣涣兮士与女方秉蕑兮女曰观乎士曰既且且往观乎洧之外洵吁且乐维士与女伊其相谑赠之以勺药溱与洧浏其清矣士与女殷其盈矣女曰观乎士曰既且且往观乎洧之外洵吁且乐维士与女伊其将谑赠之以勺药 
　　
　　毛诗序曰溱洧刺乱也毛传云溱洧两水名蕑兰也吁大也众殷也郑笺云既已也洵信也将大也易曰风行水上涣水则涣散女曰往观乎士曰既观矣且语助语之止辞女又曰如此则往观乎洧之外往观不载女曰者意明省文也谓洧外信甚寛大甚可乐也士与女于是乎相谑其终赠之以勺药伊犹彼也相谑毛无传郑笺谓行夫妇之事殆未必然然士与女相戏谑如此已大乱矣故诗人刺之毛传谓勺药香草陆玑云今药草勺药无香气毛传亦多误岂未见勺药而意之耶今药草勺药其华甚美殆即此尔而无香气将谑谓戏谑之甚也语滛秽也或疑是诗不正遂曲为之说不思士曰女曰诗人之辞也叙其事所以着其恶也刺之也非士女相谑者自作是诗也 
　　
　　
　　
　　慈湖诗传卷七宋杨简撰 
　　
　　齐 
　　
　　鸡既鸣矣朝既盈矣匪鸡则鸣苍蝇之声东方明矣朝既昌矣匪东方则明月出之光虫飞薨薨甘与子同梦会且归矣无庶予子憎 
　　
　　补音明谟郎切荀卿书昭昭乎其智之明与详叶为天下明与忘叶契元王生昭明与商叶又引古诗如雪霜之将将日月之光明楚辞夜皎兮既明与桑叶步列星而极明与方叶秦东观刻石原道至明与阳叶会稽刻石追首高明与庄叶汉房中歌承帝之明与强叶唐虞之元首明哉与股肱良哉庶事康哉为韵周易其辨明也与长叶不足与有明也与刚叶徐邈楚辞释音明音亡白虎通清明风者清芒也正月诗视天梦梦沉重读扬雄甘泉赋梦与绳叶太元遇首幽遇神及师梦鸡既鸣矣朝既盈矣乃曰匪鸡则鸣乃苍蝇之声尔妄言以却鸡鸣之告苍蝇有声则晏有甚于鸡鸣时矣荒淫妄言以却告者东方明矣士大夫之诣朝者已昌盛矣乃曰匪东方明乃月出之光尔荒淫之状益着虫飞薨薨日出矣犹曰甘与子同梦是诗两言子皆谓妇人君子偕老子之不淑子之清扬皆谓夫人也又曰彼来朝之士大夫行且归矣会者相将之意归则无久伺之劳庶不憎恶予与子也前言朝既盈朝既昌则士大夫来朝既久其意已明故此言会且归者其指来朝之士大夫明矣荒淫至于此极毛诗序归之哀公容或有之但曰思贤妃也故陈贤妃贞女夙夜警戒相成之道则差矣诸儒不知序之不足尽信率以序解诗其有阻碍必至于委曲穿凿牵合 
　　
　　子之还兮遭我乎峱之闲兮并驱从两肩兮揖我谓我儇兮子之茂兮遭我乎峱之道兮并驱从两牡兮揖我谓我好兮子之昌兮遭我乎峱之阳兮并驱从两狼兮揖我谓我臧兮 
　　
　　还音旋闲补音居贤切汉书李广传自以大黄射其裨将服虔曰黄有弩也晋灼曰黄肩即黄间也司马相如上林赋赤瑕驳荦杂臿其间鼌采琬琰和氏出焉班固西都赋裛以藻绣络以纶连随侯明月错落其间张冲南都赋间与颠叶曹植瑟瑟歌间与阡叶韩愈孟东野失子诗间与贤叶简观今京语间之余音亦有肩音儇许全反毛诗传谓还便捷之貌未安还回旋也忽遭我于峱山之间于是子与我并驱从逐两肩其初相遭未揖及并驱从肩乃揖我谓我儇兮儇骏捷之称也茂昌皆谓盛也言气貌之盛美之之辞也好美也臧善也犹好也毛传曰兽三岁曰肩尔雅释兽云狼牡貛牝狼舎人曰狼牡名貛牝名狼毛诗序曰还刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉汉地理志引此齐诗曰子之营兮遭我虖嶩之间兮颜师古注云齐国风营诗之辞也毛诗作还韩诗作营之徃也嶩山名也字或作峱亦作□音皆乃髙反言往适营邱而相逢于嶩山也董氏曰考于地记嶩峱□皆山名在齐之郊故诸书或异崔灵恩集注还茂昌三者皆地名也然平观文势则毛诗谓还茂昌为貌是也孔疏曰士大夫聚说田事以为戏乐而荒废政事故刺之 
　　
　　俟我于着乎而充耳以素乎而尚之以琼华乎而俟我于庭乎而充耳以青乎而尚之以琼莹乎而俟我于堂乎而充耳以黄乎而尚之以琼英乎而 
　　
　　汉地理志言齐地风俗引齐诗曰俟我于着乎而此亦舒缓之体也艺文志谓齐诗咸非其本义鲁最为近之然则班固谓为舒缓之体者鲁诗之说也去二家而取鲁其考之亦详矣今毛诗止一家之说况多谬误奚可尽从又况毛传犹未明言刺不亲迎至卫宏作毛诗序始明言刺时不亲迎亦不言何世则臆说也考本诗三章三言俟我殊非陈古之情卫宏盖意鸡鸣还东方之日皆荒淫之诗而是诗次于其间当亦非美故曲推其说夫诗之不可以次言也明矣清人郑文公之诗而次昭公之诗之上况齐俗近于鲁孔子曰齐一变至于鲁则齐之礼仪亦美矣虽当衰乱风俗岂尽变而为恶无一事一为之善乎况是诗亦特美其礼仪而已三百篇盖多平正无他虽无深旨而圣人取焉正以庸常平夷之即道也诸儒不知道故穿凿而无说其害道甚矣俟待也尔雅释宫云门屏之间谓之宁而毛传曰门屏之间曰着孔疏谓着与宁音义同郑康成谓以素充耳所以悬瑱者或名为紞亦有理但谓人君五色臣三色织之未必然初无典据惟以此诗曲推其说且以素为先见凿甚矣士冠礼元端元裳黄裳杂裳可也而康成妄析其义曰上士元裳中士黄裳下士杂裳于以验康成不善属文不达文理是诗充耳以素以青以黄安知非元裳黄裳杂裳之谓乎皆可也康成云琼华者谓悬紞之末所谓瑱也考工记玉人云天子用金则公侯以下皆玉石杂说文曰琼赤玉也玉石之杂而赤者尔琼华其色之盛者欤琼莹其色之莹者欤琼英其精英欤尚者着之于紞端欤是诗礼仪其亲迎欤郑风言俟我乎堂亦谓亲迎也 
　　
　　东方之日兮彼姝者子在我室兮在我室兮履我即兮东方之月兮彼姝者子在我闼兮在我闼兮履我发兮 
　　
　　东方之日兮日始出之时也彼姝美之女子忽在我之室兮再言在我室兮者骇之而情深也履者以足蹑我犹陈平蹑汉王其意即通无俟乎言也履我使即之为淫也即就也此肆焉无所忌者也东方之月兮月始出之时也彼姝者子忽在我之闼兮闼门也履我使发足而与之俱往也既入夜又不入我室此则或有所忌者此与桑中溱洧同作诗以刺淫奔也或在朝或在夜或在室或在闼刺彼故其事不一也然履我即兮未必果即之也履我发兮未必果发也毛诗序曰东方之日刺衰也君臣失道男女淫奔不能以礼化也夫不刺淫奔而刺国之衰是长淫奔者之恶也本诗惟刺淫奔而序旁推其说卫宏不知道其作序率类此 
　　
　　东方未明顚倒衣裳顚之倒之自公召之东方未晞顚倒裳衣倒之顚之自公令之折柳樊圃狂夫瞿瞿不能辰夜不夙则莫 
　　
　　顚补音典因切司马相如上林赋长啸哀鸣翩翻互经天矫枝格偃蹇杪顚汉童謡黄雀巢其顚与人叶易林贲之丰曰采薪得麟大命陨顚噬嗑之未济顚与民叶扬雄元后诔顚与盈叶倒都老反观是诗知公未明而召羣臣臣急趋之故顚倒衣裳日未出而东方先明晞者又其微明未晞则益早矣公如此勤于政者然失时失节乃轻躁狂妄如折栁樊圃焉栁质柔细而以为圃之藩篱何益于事无足为禁也又如狂夫瞿瞿然瞿瞿惊视之状狂者惊视急于为又何益于事哉晨夜谓早夜也不能晨夜言全不识早夜若非太早而夙则太迟而莫矣大抵狂躁轻妄之人忽急忽缓忽早忽夜皆不可测毛诗序曰东方未明刺无节也朝廷兴居无节号令不时挈壶氏不能掌其职焉公号令失时则夜未终必令报夜终遂使挈壶氏失职刻漏错乱 
　　
　　南山崔崔雄狐绥绥鲁道有荡齐子由归既曰归止曷又懐止葛屦五两冠緌双止鲁道有荡齐子庸止既曰庸止曷又从止蓺麻如之何衡从其亩取妻如之何必告父母既曰告止曷又鞠止析薪如之何匪斧不克取妻如之何匪媒不得既曰得止曷又极止 
　　
　　补音双疎工切[按原本三字脱]孔臧格虎赋耳目丧精值网而冲局然自縳或只或双史记龟筴传祸与福因刑与徳双扬雄河东赋双与东叶后汉语殿中无双丁孝公五经无双许叔重天下无双江夏黄童荀氏八龙慈明无双任文公智无双緌如谁反从音纵亩一读满罪切古作畮说文以每得声宋玉高唐赋亩与止叶楚辞亩与芷叶张衡东京赋亩与已叶一读满补切易林归妹之坤亩与暑叶班固西都赋亩与矩叶韩愈元和圣徳诗亩与祖叶栁宗元招海贾文亩与覩舞叶详观南山之诗其刺襄公鸟兽之行亦着矣南山崔崔有人君尊严之象言雄知其对雌狐之为兽多疑周易凡言狐皆取疑象襄公为鸟兽行与文姜淫欲已纵而不能止心愧沮而若疑又齐襄虽由鲁道而归身则在涂心则在鲁愧欲杂错发诸精神见诸步武有迟疑绥缓之状故曰绥绥卫风有狐亦有疑贰之意有荡者因道路平荡以寓讥鲁荡然无制之意首章不言齐襄往而唯言襄公归者明初往襄公之恶未成未明及归则成矣明矣故止言其归诗人于是致其讥曰既曰归齐矣曷又怀之也谓其又怀文姜也葛屦至贱之物也五两当是文姜与其侄娣或从者共五人也冠緌居首之物所尊所贵者也今也与葛屦双止非类而并处以尊而混卑则鸟兽之行又着矣据此则所乱又不止于文姜矣庸常也齐侯既常在鲁道路之中为淫矣曷又极其纵放也从即纵字纵放之状不可得而知据此可以想而知矣非谓常在鲁道为可也言其纵之甚也首章曷又怀止其意同蓺种也蓺麻如之何衡从其亩以喻取妻如之何必告父母衡横纵直无别义既曰告止谓文姜初嫁既告于庙矣曷又鞠止穷之不已也鞠之为言言鸟兽行而微其辞者也匪媒不得亦兼明淫乱之匪媒既曰得止曷又极止言鲁桓既得文姜矣齐侯曷又极之不已也极犹鞠也毛传谓齐子谓文姜既于是诗文旨难通而载驱齐子发夕齐子岂弟尤难通齐人之诗言齐子发夕谓襄公则明苟谓文姜则文姜自鲁发夕齐人何由知之谓男子岂弟则宜谓妇人则难至于敝笱所言齐子则谓鲁桓不能制文姜齐侯来淫而归惟言归者亦结证其恶齐人不敢预料其君于恶也诗称君曰子固多齐君至是其体益轻故曰子亦为之隐也毛诗序曰南山刺襄公也鸟兽之行淫乎其妹大夫遇是恶作诗而去之 
　　
　　无田甫田维莠骄骄无思逺人劳心忉忉无田甫田维莠桀桀无思逺人劳心怛怛婉兮娈兮总角丱兮未几见兮突而弁兮 
　　
　　尔雅释诂云甫大也孔疏曰人治田无得田此大田若大田过度力不充给田必芜秽维有莠草骄骄然无思逺人徒劳心忉忉尔逺人诸侯也远人不难致此有徳则彼至矣曰无思逺人则其君之无徳徒劳可见矣如田大田徒劳无获骄纵也桀桀出也维莠骄纵桀出则良苗不兴不实矣婉娈言少年貌美毛传谓总角聚两髦也孔疏谓两角丱然未及几次见之而突然已冠弁矣此末章虽平言无讥而其含护不敢言而卒已之意可见毛诗序曰甫田大夫刺襄公也无礼义而求大功不修徳而求诸侯志大心劳所以求者非其道也 
　　
　　卢令令其人美且仁卢重环其人美且鬈卢重镅其人美且偲环 
　　
　　补音胡涓切[按原本五字脱]马融广成颂环与园叶曹植美女篇环与翩翩叶何晏景福殿赋环与源叶颜延年北湖应诏诗环与天叶鬈音权董曰韩诗作卢泠泠说文引诗作獜毛诗序曰卢令刺荒也襄公好田猎毕弋而不修民事百姓苦之故陈古以风焉毛传曰卢田犬令令缨环声言人君能有美徳尽其仁爱百姓欣而奉之爱而乐之顺时游田与百姓共其乐同其获故百姓闻而说之其声令令然考序及传皆谓陈古而本诗辞情不然曰其人其辞指今非陈古也苟陈古则宜每章称仁称徳而次章曰鬈末章曰偲又三章皆曰美殊非陈古之意盖序传以襄公之诗不应有美故曲推其说以为陈古以风不知诗不可以次序观不可以执一观以郑叔段之恶而两叔于田之诗京人未尝不说之以郑清人文公之诗而次于庄公诗中卢令未必果襄公之诗果襄公之诗则叔于田之类也襄公虽无道而不闻其暴民故田而民悦之欤民悦其君正也道也不然则齐有士大夫之贤者民悦其田也亦正也道也百姓日用此道而不知故不明已之道心又不知人之道心而况于六经之大旨乎毛传曰重环子母环也镅一环贯二也鬈好貌偲才也释鬈曰好未安鬈其须之卷曲欤 
　　
　　敝笱在梁其鱼鲂鳏齐子归止其从如云敝笱在梁其鱼鲂鱮齐子归止其从如雨敝笱在梁其鱼唯唯齐子归止其从如水 
　　
　　鳏补音姑伦切楚辞天问舜闵在家[按原夲脱舜闵二字]又何以鳏尧不姚告二女何亲毛诗序曰敝笱刺文姜也齐人恶鲁桓公微弱不能防闲文姜使致淫乱为二国患焉此非鲁桓时诗也何以明之鲁桓公娶齐僖公之女文姜鲁桓十四年齐僖卒十五年鲁桓虽尝与齐襄会盟而文姜不行至十八年鲁桓始与文姜如齐申繻谏焉齐襄于是通文姜鲁桓谪文姜姜以告夏四月齐人杀鲁桓夫齐人未杀鲁桓之前齐襄与文姜为淫之迹未至于若是诗所述肆行而无忌也是诗其鲁庄二年姜氏会齐襄于禚四年姜氏享齐襄于祝邱已后之诗欤是诗齐人讥襄公并讥鲁庄微弱及文姜也笱者捕鱼之器敝败之笱在于鱼梁鳏大鱼鲂亦中鱼喻鲁庄微弱不能以礼防闲其母止齐襄之来致齐襄疾驱于通道大都与文姜淫不已也惟言齐襄之归不言齐襄之往者齐人不敢预臆其君于恶及成恶而归始形于言其意与南山同亦含隐矣鲂虽非甚大之鱼因鳏连文意在鳏也鳏鱼之大见孔丛子卫人得鳏鱼其大盈车鱮亦非甚小之鱼欲易韵又鱮至不美之鱼语曰网鱼得鱮不如啖茹亦喻齐襄与文姜之恶也其从者如云言其盛如雨言其多如水言其疾驱也既见鲁之无制又见齐襄之肆恶无忌也释鱼云鲂魾郭璞云江东呼鲂鱼为鳊一名魾邢疏云陆玑云鲂今伊洛济颍鲂鱼也广而薄肥恬而少力细鳞辽东梁水鲂特肥而厚尤姜于中国鲂其乡语曰居就粮梁水鲂 
　　
　　载驱薄薄簟茀朱鞹鲁道有荡齐子发夕四骊济济垂辔沵沵鲁道有荡齐子岂弟汶水汤汤行人彭彭鲁道有荡齐子翱翔汶水滔滔行人儦儦鲁道有荡齐子游敖 
　　
　　夕补音祥龠切淮南子施之无穷而无所朝夕舒之弥于六合卷之不盈一握李兴诸葛亮表闾之文仁智所处能无规廓日居月诸时陨其夕郭璞江赋域之以盘岩豁之以洞壑疏之以沱汜鼓之以朝夕陶潜自祭文故人凄其相悲同祖行于今夕羞以嘉蔬荐以清酌陆云夏府君诔瞻彼日月岁聿云夕寒暑穷化四辰交错薄薄车行之声也尔雅释器云舆革前谓之鞎后谓之茀竹前谓之御后谓之蔽郭注云茀以韦靶后户御以簟衣轼蔽以簟衣后户毛传曰簟方文席也车之蔽曰茀诸侯之路车有朱革之质而羽饰鲁道平荡亦寓荡然无制之讥齐君夕而发车趋鲁道焉夕而发者亦有愧于中不敢朝发与孙炎曰骊黒也尔雅释畜云騋牝骊牡是诗孔疏云驷马皆铁骊之色垂辔徐行之状也岂弟乐易从容之貌虽刺讥其辞婉矣其辞虽婉其讥实深彭彭盛貌儦儦众貌翱翔游遨垂辔皆从容候待文姜及濡留不肯旋反之状毛诗序曰载驱齐人刺襄公也疾驱于通道大都与文姜淫播其恶于万民焉 
　　
　　猗嗟昌兮颀而长兮抑若扬兮美目扬兮巧趋跄兮射则臧兮猗嗟名兮美目清兮仪既成兮终日射侯不出正兮展我甥兮猗嗟娈兮清扬婉兮舞则选兮射则贯兮四矢反兮以御乱兮 
　　
　　毛诗序曰猗嗟刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉猗嗟叹辞此叹辞有美有伤昌容色之盛也孔子言文王之状颀然而长抑继辞也上言昌言长此又言扬故曰抑诗人言貌多言扬曰子之清扬曰清扬婉兮方言云目黸瞳之子盱或谓之扬盖目之精神全在黸瞳言人之美多在精神故多言扬此言若何之扬兮眞美目之扬也趋跄之巧趋步之有仪也礼曰士跄跄射则甚善也臧善也朱曰名犹称也言其威仪枝艺之可名也朱意谓人称誉其威仪技艺之美有名誉也美目清明也仪既成兮言威仪习熟成就也侯即今之垜正即帖即鹄梓人为侯广与崇方参分其广而鹄居一焉射人之职王五正诸侯三正孤卿大夫二正士亦二正毛诗传曰二尺曰正外孙曰甥郑笺云姊妹之子曰甥盖据尔雅释亲而云鲁庄公乃齐襄公时当曰姊妹之子尔雅曰展诚也娈好貌言目之美也非劲者也选者郑谓于伦等最上也贯者矢正中鹄贯而穿之也四矢乘矢也射礼必乘矢者郑笺云象其能御四方之乱反者射终而反其矢也射所以御乱今鲁庄射不出正而不能御闺门之乱讥而婉其辞也毛诗序谓人以为齐侯之子焉赘矣失孔子之旨 
　　
　　魏 
　　
　　纠纠葛屦可以履霜掺掺女手可以缝裳要之襋之好人服之好人提提宛然左辟佩其象揥维是褊心是以为刺 
　　
　　补音服鼻墨切[按原本三字脱]易林困之中孚曰丝纻布帛人所衣服掺掺女手纺绩缮织士冠礼云令月吉日始加元服弃尔幼志顺尔成徳秦泰山刻石皇帝临位作制明法臣下修饰廿有六年初并天下罔不宾服三句一韵[按士冠礼以下从韵补补入]毛传曰夏葛屦冬皮屦葛屦非所以履霜郑笺云葛屦贱皮屦贵魏俗至冬犹谓葛屦可以履霜利其贱也毛传曰掺掺犹纎纎也妇人三月庙见然后执妇功按士昬礼舅姑殁乃有庙见之礼舅姑存则妇人三月然后祭行谓助祭也郑笺云言女手者未三月未成为妇裳男子之下服贱又未可使缝魏俗使未三月妇缝裳者利其事也毛传曰要<衤要>也襋领也好人即掺掺女手之人美好也要之缝<衤要>也襋之缝领也使好人服其劳尔雅云提提安也凡辟当左左为卑右为尊宛婉娩柔顺之容也以象骨搔首名曰揥毛诗序曰葛屦刺褊也魏地陿隘其民机巧趋利其君俭啬褊急而无徳以将之夫本诗刺魏俗也刺魏俗之褊心也而序必推及其君以园有桃观之其君诚褊啬陋甚而葛屦之诗辞情不及其君卫宏不知道率为赘辞徒惑后学 
　　
　　彼汾沮洳言采其莫彼其之子美无度美无度殊异乎公路彼汾一方言采其桑彼其之子美如英美如英殊异乎公行彼汾一曲言采其藚彼其之子美如玉美如玉殊异乎公族 
　　
　　王肃孙毓皆以为大夫采菜郑康成亦如之笺云其采莫之事则非公路之礼也毛传曰路车也公行从公之行也公族公属不释殊异之义以其言大夫文义甚明无俟于释乎集注序曰其君子俭以能勤释文亦以此本为正惟他本毛诗序则曰其君俭以能勤苟以为君采则何为不以他官为比而独以公路公行公族为比乎毛传曰汾水也沮洳其渐洳者莫菜也藚水蕮孔疏云沮洳润湿之处陆玑疏云莫茎大如箸赤节节一叶似栁叶厚而长有毛刺今人缫以取茧绪其味酢而滑始生可以为羮又可以生食五方通谓之酸迷冀州人谓之干绛河汾之间谓之莫言语助也郑谓无度不可尺寸言美之至也美则无度矣但殊异乎公路凡为公路者不如是也岂有掌路车之官而采莫菜于汾水之沮洳乎是诗惟讥公路公行公族而不及他官者大抵上无礼教则公族多不学文近君习君之俭陋寖至于采茹采桑不知其不可也英如舜英之英美如华也孔疏谓公路与下公行一也引春秋左传宣二年晋事为证亦不甚明以后晋证古魏岂能尽同况毛传三释甚明郑笺谓公路主君之軞车庶子为之晋赵盾为軞车之族是也其笺未必当服虔云軞车戎车之倅是诗公路正掌公之路车非掌从公之行也尔雅藚牛唇郭注引诗传曰水蕮也如续断寸寸有节陆玑以为今泽蕮郭氏所不取郑笺云公族主君同姓毛诗序曰汾沮洳刺俭也其君俭以能勤刺不得礼也韩诗三章皆作彼已之子其已音近韩毛记音不同已音近释见崧髙 
　　
　　园有桃其实之殽心之忧矣我歌且谣不知我者谓我士也骄彼人是哉子曰何其心之忧矣其谁知之其谁知之盖亦勿思园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思 
　　
　　殽者肉之有骨者也今俭而以桃实为殽过于俭矣俭美徳也而过焉至于此甚知不得其道也知失其条理而至是也得其条理者虽不过俭而财用自丰失其条理者虽殽桃食棘而财用益匮孟子曰无政事则财用不足故殽桃食棘国人以为善而智者以为忧忧其无政事而末流至于危乱也忧郁而发于歌谣歌音长谣音短不知我者谓我士君子也而骄谓我不乐君之至俭为骄也彼人是哉谓君所为是也子姑言之其说为何也其音如字其义自通他书作何居者亦当音如字其义亦通其与居盖记音不同陆徳明音基未安诗人于是曰我心忧矣其谁知之重言知之者诚寡也女盖亦不思尔知此理者自古以来罕其人也汾沮洳之是非人犹易知园有桃之是非虽本自昭然而士大夫之有知者寡矣行于国中亦以舒忧罔极谓责人无已也谓论治无有穷已无有畔岸也彼无智者观智者率如是毛传曰棘枣也广韵曰小枣今所在有之小而圆毛诗序曰园有桃刺时也大夫忧其君国小而迫而俭以啬不能用其民而无徳教日以侵削故作是诗也卫宏此序奚足以知此诗使宏居魏朝亦安能有所为哉亦拱手以受侵削而已矣其言妄缪惟可发笑魏君俭陋若是奚止不能用其民而已哉凡政事皆失矣忽云徳教瞢不知类此序既不足以发明诗情徒为谬赘而诸儒率宗之何也 
　　
　　陟彼岵兮瞻望父兮父曰嗟予子行役夙夜无已上愼旃哉犹来无止陟彼屺兮瞻望母兮母曰嗟予季行役夙夜无寐上愼旃哉犹来无弃陟彼冈兮瞻望兄兮兄曰嗟予弟行役夙夜必偕上愼旃哉犹来无死 
　　
　　母补音满罪切易林泰之否曰陟屺望母役事未已淮南子以天为父以地为母阴阳为经四时为纪蔡邕崔夫人诔昔在敬姜陪臣之母劳谦纺绩仲尼是纪偕苟起切[按淮南子以下原本脱去四十四字]楚辞九辩四时递来而卒岁兮阴阳不可与俪偕[按原本俪误作俨]白日晼晚其将入兮明月销铄而减毁太元亲首次三失其体也次四宾主偕也余见丰年诗尔雅释山云多草木岵无草木屺而是诗毛传曰无草木岵有草木屺孔疏云当是传冩误也毛传曰旃之也季少子也行役者登岵山望父之在所思父临行谓已曰嗟予子行役早夜无有已时闵之也又戒已曰上愼之哉今俗亦曰上役上畨上阵卒曰独当来归不至永止于彼而不反也无止即无死之微辞也无寐闵其不得寐也无弃我亦祝其无死之微辞也必偕戒之必与众偕虑其以后期获罪也无死谓其毋过于勇而必死也毛诗序曰陟岵孝子行役思念父母也国迫而数侵削役乎大国皆诗外之赘辞也不知父母兄弟之至情乃天下之大道故为是赘也 
　　
　　十亩之间兮桑者闲闲兮行与子还兮十亩之外兮桑者泄泄兮行与子逝兮 
　　
　　闲补音何甄切[按原本三字脱]扬雄太仆箴闲与愆叶曹植瑟瑟歌闲与然叶简观今京语率如此盖今京语之余音如轩而补音遂何甄则又过之矣还本亦作旋李翱答进士王载言书作旋释文间间亦作闲字本亦作闲闲暇也惟有闲故寛暇后世以中间之间与闲暇之闲浑殽故假借防闲之闲以寄其音实非古字采桑者虽闲暇然采者多故曰闲闲只十亩之间桑者之多若是故道途中谋居相宅者相谓曰行与子逥还兮泄泄犹沓沓也亦多也行与子逝往兮言此处迫隘不可谋居而他往毛诗序曰十亩之间刺时也言其国削小民无所居焉若曰国以无道致侵削则可刺惟曰国削小民无所居则不可刺矣况诗中本无刺国之意卫宏不知道是诗无他亦无邪咏而歌之必不感人邪僻之情莫非道者宏不逹是故外推赘说 
　　
　　坎坎伐檀兮寘之河之干兮河水清且涟猗不稼不穑胡取禾三百廛兮不狩不猎胡瞻尔庭有县貆兮彼君子兮不素餐兮坎坎伐辐兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮坎坎伐轮兮寘之河之漘兮河水清且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飧兮 
　　
　　餐补音郄正释讥时献一策偶进一言释彼官责慰此素餐辐说文以畐得声许慎凡辐皆读如偪荀子引逸诗涓涓流水不壅不塞毂既破碎乃大其辐事已败矣乃重太息易林蹇之中孚曰登山伐辐虎在我侧简案广韵畐芒迪反简疑辐芳逼切尔庶与今读不异母檀木材之坚美者君子之美材似之有美如此而寘之河干是不用之也毛传曰坎坎伐檀声寘置也干厓也风行水成文曰涟伐檀以俟世用若俟河水清涟孔疏云河水性浊清则难待襄公八年左传云俟河之清人寿几何易纬云王者太平嘉瑞之将出则河水先清毛传曰种之曰稼敛之曰穑貆兽名尔雅释兽云貈子貆字林云貈似狐善睡其子名貆郭云其雌者名<豸歰>今江东呼貉为<豸央><豸央>字林云<豸央>狸类□谓之<豸吏>广雅云<豸吏>貁也然则皆貈之通名而其间微有不同欤遂人云夫一廛田百亩孟子曰下士与庶人在官者同禄禄足以代耕也中士倍下士上士倍中士大夫倍上士小国之卿二大夫禄其税十一则十夫之税始当一夫之获下士禄一夫中士禄二夫上士禄四夫大夫禄八夫魏小国卿禄十六夫止当得百六十廛之禾税今取三百廛为三百夫其贪冒之状着矣毛诗序曰伐檀刺贪也在位贪鄙无功而受禄君子不得仕进尔孔疏云曽孙之稼非唯种之也汤誓云舍我穑事非唯敛之也以稼穑相对皆先稼而后穑故知种之曰稼敛之曰穑若散则相通释文云冬猎为狩又云火田为狩郑笺云宵田曰猎释文云宵田为獠郭注云管子曰獠猎毕弋今江东亦呼猎为獠或曰即今夜猎载炉照也孔疏云经云不狩不猎则狩与猎别故以猎为宵田此对文耳散则猎通于昼夜狩兼于四时若周礼大田猎王制云佐车止则百姓田猎不必皆宵田也素即今俚语所谓白即毛传所谓空之义也毛传曰辐檀辐也直直波也万万曰亿兽三岁曰特郑笺云十万曰亿三百亿禾秉之数孔疏云万万曰亿今数然也传以时事言之故今九章算术皆以万万为亿笺以诗书古人之言故以古数言之知古亿十万者以田方百里于数为九百万亩而王制云方百里为田九十亿亩是亿为十万也楚语云百姓千品万官亿丑皆以数相十是亿十万也秉把也聘礼注云秉谓刈禾盈把是也毛传曰檀可以为轮漘厓也小风水文转如轮所以释沦也毛传曰圆者为囷匠人注云囷圆仓尔雅释鸟云鹩鹑其雄鹊牝库郭云鹑<酓鸟>属今曰<酓鸟>鹑尔雅疏云<酓鸟>即上云驾鴾母田鼠所化者鹑旧说云虾蟇所化者也毛传曰熟食曰飧秋官掌客云公飧五牢侯伯飧四牢子男飧三牢卿飧二牢大夫飧一牢士飧少牢说文云飧水浇饭也宣六年公羊传曰晋灵公使勇士将杀赵盾入其门则无人焉上其堂则无人焉俯而窥之方食鱼飧孔疏云从夕食言人旦则食饭夕则食飧郑笺云飧读如鱼飧之飧郑志答张逸云礼飧饔大多非可素不得与不素飧相配故易之也毛传熟食即鱼飧郑徒为异郑亦有误不止于是毛传即非言飧盛礼飧牵乃生牢毛曰熟食正得夕食本义所谓飧盛礼亦以充夕食尔飧饔鱼飧初无二义 
　　
　　硕鼠硕鼠无食我黍三岁贯女莫我肯顾逝将去女适彼乐土乐土乐土爰得我所硕鼠硕鼠无食我麦三岁贯女莫我肯德逝将去女适彼乐国乐国乐国爰得我直硕鼠硕鼠无食我苖三岁贯女莫我肯劳逝将去女适彼乐郊乐郊乐郊谁之永号 
　　
　　是诗言去之而适乐土则怨君可知也言硕鼠无食我黍则君贪而重敛之状可覩也硕大也大鼠谓君也贯惯也重敛盖三岁矣民积怨曰三岁重敛而民輙从之致其习惯而不已又莫肯顾念我于是断弃曰誓将去女适彼乐土逝誓字之讹欤适乐土则得所矣德者施德于我也莫肯施德于我也适乐国而得其直则居是国为不得其直矣益以明重敛之非理劳者闵其劳而劳之又莫肯劳我也誓将去女而适乐郊谁复永号于女之土乎永长也不胜其苦而长号也毛诗序曰硕鼠刺重敛也国人刺其君重敛蚕食于民不修其政贪而若大鼠也据此末章则劳当如字有音去声者乃后世欲别其义故特转为去声其实古不转音一字自有二义文势自明 
　　
　　
　　
　　慈湖诗传卷八宋杨简撰 
　　
　　唐 
　　
　　蟋蟀在堂岁聿其莫今我不乐日月其除无已大康职思其居好乐无荒良士瞿瞿蟋蟀在堂岁聿其逝今我不乐日月其迈无已大康职思其外好乐无荒良士蹶蹶蟋蟀在堂役车其休今我不乐日月其慆无已大康职思其忧好乐无荒良士休休 
　　
　　迈力制切[按原本三字脱]说文以趸得声许慎读趸如厉孔臧格虎赋都邑百姓莫不于迈陈列路隅咸称万岁魏文帝述征赋迈与歳叶程晓赠傅休奕诗三光飞景玉衡代迈龙集甲子四时成岁皇甫谧释劝迈与际与会叶蹶居卫反释虫云蟋蟀蛬[按原本三字脱]郭云今趋织也一名蜻<列虫>楚人谓之王孙毛传曰聿遂除去也陆德明以除居为去声殆不必也凡诗叶韵不必平侧同蟋蟀在堂矣岁其暮矣役车亦休矣今我乃惨惨不乐日月除去岁事更新愈无休暇之时何为乎不从容自乐又告之曰但无已太康乐足矣谓无过于乐足矣又思其本职之所居者足矣好乐惟不可荒岂有良士而瞿瞿然忧惧终岁乎瞿瞿惊视之状尔雅谓瞿瞿休休俭也尔雅徒因诗说言俭不详观熟思其情旨遽谓之俭殊不可者尔雅踈谬多矣此释不可用书曰其心休休焉其如有容焉亦谓之俭乎东方未明狂夫瞿瞿亦谓之俭乎蟋蟀乃晋国之士相警切之诗而序谓之刺晋僖公误矣平观本诗情状昭然先儒倡说既误后儒因之为序千载之下牢不可拔呜呼孟子于武成犹不尽信而后世惟卫宏之序是从亦异乎孟子矣遂至于反以序病诗三章三言良士若讽晋君何得每以良士为辞拟人必于其伦人情之常也迈往也既思其居又思其外周思内外足矣好乐惟不可荒岂有良士而蹶蹶然急不少舒徐乎慆过也滔滔而过也思其所可忧足矣何为乎终岁不乐好乐惟无荒足矣良士休休其心常乐无忧无惧休休正言瞿瞿蹶蹶反言作诗协韵初无定式意所欲言则言其浅陋之士始拘孔丛子载孔子曰吾于蟋蟀见唐尧俭德之大矣故诗序曰刺晋也而谓之唐本其风俗忧深思远俭而用礼乃有尧之遗风焉唐叔虞初封曰侯故曰唐而先儒以后称晋故疑而为说因附会孔子之言 
　　
　　山有枢隰有榆子有衣裳弗曳弗娄子有车马弗驰弗驱宛其死矣他人是愉山有栲隰有杻子有廷内弗洒弗埽子有钟鼓弗鼓弗考宛其死矣他人是保山有漆隰有栗子有酒食何不日鼓瑟且以喜乐且以永日宛其死矣他人入室 
　　
　　陆玑草木疏云许慎读栲为糗今人言考失其声也尔雅栲山樗疏亦云许慎读栲曰糗杻女九反洒所懈反考补音考去九切[按原本四字脱]说文以丂得声又曰丂音糗范蠡曰上帝不考时变是守易林困之巽皇考与饮酒叶萃之井考与臼叶邉让章华赋考与肘叶保补音补苟切汉房中歌加被宠咸相保德施大世曼寿韩愈路常侍墓铭保与咎叶甚矣夫率然舆论之暗合乎道也夫他人有入室之状为国者宜忧宜惧而是诗乃使之曳其衣裳驰其车马考其钟鼓日鼓瑟者何也尧舜曰钦哉禹曰克艰皋陶曰兢兢然而尧舜垂衣而治帝庸作歌则尧舜禹之忧非忧悴无聊之忧也今晋君直忧悴无聊尔岂能治国家故有宛其死矣之渐有他人入室之证永日犹终日也且得永长一日之乐也孔疏曰永日人而无事则长日难度若饮食作乐则可以永日是说谬甚学者惜寸阴学者百年如一日千古如一日奚永日之难度学不为已溺心文字故其陋至是毛诗序曰山有枢刺晋昭公也不能修道以正其国有财不能用有钟鼓不能以自乐有朝廷不能洒埽政荒民散将以危亡四邻谋取其国家而不知国人作诗以刺之也于君言刺大悖余得之观是诗当得其意非谓果使晋君终日喜乐不忧思也国危如此奚可一日忘其忧但不可忧悴无聊尔如以辞而已矣岂不误人国乎孟子曰说诗不以辞害志尔雅释木云蓲荎郭云今之刺榆疏引是诗为证榆之类有十种叶皆相似皮及木理异耳释木云栲山樗郭云栲似樗色小白亦类漆树疏引陆玑疏云山樗与下田樗略无异叶似差狭耳此为栲者似误也栲叶如栎木皮厚数寸可为车辐或谓栲栎许慎正以栲读为糗今人言栲失其声耳释木云杻檍郭云似棣细叶叶新生可饲牛材中车辋关西呼杻子一名土檀陆玑疏云叶似杏而尖白色皮正赤为木多曲少直枝叶茂好二月中叶疏华如栋而细或谓之牛筋或谓之檍材可为弓弩干也毛传娄亦曳也愉乐也郑笺云保居也毛传洒洒也考击也孔疏云走马谓之驰策马谓之驱 
　　
　　扬之水白石凿凿素衣朱襮从子于沃既见君子云何不乐扬之水白石皓皓素衣朱绣从子于鹄既见君子云何其忧扬之水白石粼粼我闻有命不敢以告人 
　　
　　凿子落反襮字林方沃反沃补音郁缚切其叶沃若徐邈读六辔沃若沉重读郭璞沃民讃爰有大野厥号曰沃鳯卵是吞灵膏是酌刘向新序夏民之歌沃与乐字蹻字叶易林震之屯曰扬水潜凿使石洁白衣素表朱游戱皋沃得君所愿心志娱乐正用此诗白仆各切鹄补音居号切[按原本此三字脱]汉地理志鹄泽孟康音告吕氏春秋鹄乎其羞用志虑也高诱音浩欧阳氏曰扬之水其力弱不能流移白石昭公微弱不能制曲沃而桓叔之强于晋国如白石见于水中其民从而乐之则诗文自见尔雅释器云黼领谓之襮郊特牲云绣黼丹朱中衣大夫之僣礼也大夫服之为僣知诸侯当服之也郑笺云丹朱为纯也国人欲进此服去从桓叔君子谓桓叔毛传曰鹄曲沃邑也说文曰水生厓石间曰粼粼考工记曰五色备谓之绣白与黒谓之黼故郑笺云绣当为绡毛传曰襮领也诸侯绣黼丹朱中衣沃曲沃也孔疏云绣是刺之故绣为刺名绣刺以为黼孙炎注尔雅云绣刺黼文以褗领是取毛绣黼为义曲沃欲并晋已有命令施行闻而不敢告人惧祸及已也毛诗序曰扬之水刺晋昭公也昭公分国以封沃沃盛强昭公微弱国人将叛而归沃焉君言刺大悖也分国封沃非礼也国人将叛昭公无德政也沃谋并晋大悖也是诗悼晋之昏恶沃之悖明民心之无常有国者不可以不慎也扬之水说见王郑二扬之水 
　　
　　椒聊之实蕃衍盈升彼其之子硕大无朋椒聊且远条且椒聊之实蕃衍盈匊彼其之子硕大且笃椒聊且远条且 
　　
　　是诗忧昭公也知彼沃之盛强昭公将为所并忧而作是诗也曰彼其之子彼曲沃也其情主晋也远条且之余有不言之忧而毛诗序曰刺晋昭公也失本情矣大悖也序又曰君子见沃之盛强能修其政知其蕃衍盛大子孙将有晋国焉政者正也沃悖矣何政之有毛传曰椒聊椒也孔疏引陆玑疏曰聊语助也崔灵恩集注谓古者为升上径一寸下径六分其深八分本草同吕曰古量二升曰匊匊大于升樐氏为量鬴耳三寸其实一升夫其外三寸其中小矣毛传曰两手曰匊郑氏笺云椒性芬香而少实今一捄之实蕃衍盈升郑意谓一团云尔一团如捄捄者卷曲若圆之势椒聚生成捄诗云有捄棘匕盖势微卷椒实成聚有捄状古升至小去匊太远殆周衰古量寖隳而寖大欤无朋匹言曲沃事势硕大无与为并也常情言多过实率类此远条言虽远条亦蕃盛也凡枝条之远者多不蕃盛此言远条亦盛喻沃之盛大若是也笃厚也言桓叔施德笃厚也而诸儒独谓喻沃子孙之盛不尽本诗之情椒聊喻沃势盛大凡百尽举之矣非止喻子孙曰硕大曰笃义不止于子孙之蕃矣且语助也 
　　
　　绸缪束薪三星在天今夕何夕见此良人子兮子兮如此良人何绸缪束刍三星在隅今夕何夕见此邂逅子兮子兮如此邂逅何绸缪束楚三星在户今夕何夕见此粲者子兮子兮如此粲者何 
　　
　　刍补音侧九反转为平声则侧鸠切韩愈驽骥诗力小苦易制价微力易酬渴饮一斗水饥食一束刍补音侧九切无据当从平声[按吴棫韵补引韩愈此诗作初尤切亦从平声读]隅补音语口切转为平声则鱼侯切易林候伺山隅与忧叶家在海隅与流叶扬雄反离骚或鼻祖于汾隅与侯叶补音语口切无据当从平声[按吴棫韵补隅作鱼侯切引梁鸿诗隅与休叶亦从平声读者据此则补音与韵补亦微有异同抑必欲以刍隅协逅字耶]者补音掌与切史记秦琅邪刻石无不臣者索隐音渚楚辞九歌搴芳洲兮杜若将以遗乎远者时不可兮骤得聊逍遥兮容与王褎九怀天门兮地户孰由乎贤者无正道兮溷侧怀德兮何覩司马相如赋鼓严簿纵獠者江河为阹泰山为橹易林离之剥曰从乔彭祖西过王母道里夷易无敢难者韩愈元和圣德诗并包畜养无异细巨亿载万年敢有违者柳宗元牛赋或穿缄縢或实豆爼由是观之物无踰者薪楚畧同汉广云翘翘错薪言刈其楚楚薪之整整者说文谓刈草为刍绸缪纒束薪刍于野莫夜而归见三星在天焉言其着明者不必指心指参也在隅谓在天之旁角在戸谓人在室中见三星当户今夕何夕见此良人此男奔女见此粲者此女奔男见此邂逅乃适相邂逅而苟合者非初有定意也妻谓夫为良人粲者美女之称不必三女而后为粲今夕何夕惊喜之辞也子兮子兮如此良人何以无素具无以延之而以告人也乱世淫奔以为常故明以告人三章指事不同知非淫者所自作诗人叙其恶而刺之如桑中溱洧也而毛诗序言绸缪刺晋乱也国乱而昬姻不得其时焉盖毛传谓三星为参三星在天可以嫁娶郑笺又谓心星毛公亦多差误穿凿不可尽信广汉张氏亦曰若谓婚姻则不得称邂逅 
　　
　　有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉有杕之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉 
　　
　　睘音琼本作茕又作焭姓补音桑经切[按原本三字脱]说文以生得声左氏传公孙生亦作姓古钟鼎姓作生汉童謡游平卖印自有平不避髙贤及大姓[按原夲印讹作卬避讹作璧]释木云杜甘棠又云杜赤棠然今四明山之东凹地名曰杜其地杜花白以是得名然则曰杜曰棠通称欤尔雅亦多差悞杕盛也其叶湑湑菁菁独行于道者踽踽睘睘[按原本二字脱]无依无亲不如杜枝叶相比之盛岂无他人不如同父之兄弟相亲相比之为美也嗟行道之人胡不比焉意谓非亲故不相比也人无兄弟胡不相佽助意谓非兄弟故不相佽助明惟亲属乃相亲相助毛诗序曰杕杜刺时也君不能亲其宗族骨肉离散独居而无兄弟将为沃所并尔 
　　
　　羔裘豹袪自我人居居岂无他人维子之故羔裘豹褎自我人究究岂无人维子之好 
　　
　　郑笺云羔裘豹袪在位卿大夫之服袖口曰袪郑风羔裘豹饰又云邦之司直则知羔裘豹饰其袖卿大夫之服也自以我为我人为人居居然无相亲爱之意居居有倨之意居止也居居盖严冷不相亲之状岂无他人可事维子之故故旧也其自乃祖乃父以来相依承之久而不忍轻去之欤究极也究究言其人我截然之极也言严冷无以复加也好旧好也是诗其家臣所作欤毛诗序谓晋人刺其在位不恤其民本诗辞情不然 
　　
　　肃肃鸨羽集于苞栩王事靡盬不能蓺稷黍父母何怙悠悠苍天曷其有所肃肃鸨翼集于苞棘王事靡盬不能蓺黍稷父母何食悠悠苍天曷其有极肃肃鸨行集于苞桑王事靡盬不能蓺稻粱父母何尝悠悠苍天曷其有常 
　　
　　毛诗序曰鸨羽刺时也昭公之后大乱五世君子下从征役不得养其父母而作此诗也是诗惟忧念父母尔初无刺时之情毛传曰肃肃鸨羽声也集止苞稹栩杼鸨性不树止尔雅释言云苞稹郭云今人呼物丛致者为稹[按原本致字脱今补]孙炎曰物丛生曰苞齐人名曰稹释木云栩杼郭云柞树也陆玑疏云今柞栎也其子为皁或言皁斗其殻为汁可以染皁孔疏云鸨鸟连蹄性不树止树止则为苦毛传曰盬不攻致也怙恃也郑笺云蓺树也孔疏云盬与蛊字异义同毛传曰行翮也疏云以鸟翮之毛有行列也曲礼曰稷曰明粢郭璞云今江东人呼粟为粢释草云虋赤苖苞白苖郭璞注云赤苖今之赤粢粟白苗今之白粢粟皆好榖靡盬者不蛊坏王事不蛊坏以勤劳故也故世以靡盬为勤劳无暇之称惟勤劳无暇故不及种蓺黍稷稻粱今俗语云不能得蓺稷黍既不及蓺黍稷则父母何所恃以为食尝犹食也笺云曷何也何时我得其所哉至于极则止矣曷其有极言无极则劳役无已常平常也易时复常也周平王常使虢公将兵伐曲沃庄伯桓王又使虢仲伐曲沃其以晋迫于王畿故王命行焉而有王事 
　　
　　岂曰无衣七兮不如子之衣安且吉兮岂曰无衣六兮不如子之衣安且燠兮 
　　
　　[按此篇永乐大典缺卷] 
　　
　　有杕之杜生于道左彼君子兮噬肯适我中心好之曷饮食之有杕之杜生于道周彼君子兮噬肯来游中心好之曷饮食之 
　　
　　杕杜有华焉况生道左人所逰观喻晋居五逹之地武公始并晋国礼士方急故四方士君子悦之噬肯适我噬决然之意噬物必决之故曰噬欤决然欲来仕于晋国武公中心好之曰何以饮食之曷何也好士之情如此故诗人美之述之而毛诗序曰刺晋武公也武公寡特兼其宗族而不求贤以自辅焉者盖以生于道左疑其特生孤立之状故起斯义而二章辞情大体不然殊觉有美之之意毛传亦初无寡特之意亦有美意惟卫宏妄起序说盖宏不思华生道左人必逰观之情武公灭晋则罪矣而得士心此以臣美君正也武公并晋二年而卒其勤劳礼士之心宜朱遽衰序差缪若此类多矣不可尽信道周周绕回曲处也又周行亦道路之别名 
　　
　　葛生蒙楚蔹蔓于野予美亡此谁与独处葛生蒙棘蔹蔓于域予美亡此谁与独息角枕粲兮锦衾烂兮予美亡此谁与独旦夏之日冬之夜百岁之后归于其居冬之夜夏之日百岁之后归于其室 
　　
　　妇人嫁而从夫所托者夫而已如葛生蒙楚必托楚而生如蔹蔓于野必托野而生无楚葛何依无野蔓何托楚薪也陆玑疏曰蔹似栝楼叶盛而细其子正黒如燕薁不可食也幽州人谓之乌服今四明亦有之谓之老乌服藤有二种有其子白者郑笺谓所美谓君子也予之美者今亡此矣言其夫亡也亡其所依托故以葛蔹为喻亡夫则独处矣谁与处乎言无人以伴其幽独也息休息也夫亡则独息尔谁与伴休息乎夫亡则独寝以逹旦矣谁与伴寂冷乎谁与独息谁与独旦皆忧思其夫之情也必曰独者寡妇义当守独故毎以独为言夏之日冬之夜毛传曰长也郑笺云思者于昼夜之长时尤甚居坟墓也又云室犹塜圹言此者妇人专一义之至情之尽谓终当同穴祔葬也陈风防有鹊巢云谁侜予美此予美指其君也盖谓予所美爱者吾君也谁为谗言以侜诳吾君聊以彼通此则此予美谓夫也诗序曰葛生刺晋献公也好攻战则国人多丧矣夫本诗妇思其夫也卫宏不知夫妇之道正大故外推其说以及于君焉既失诗人之情又失先圣之旨 
　　
　　采苓采苓首阳之巅人之为言苟亦无信舍旃舍旃苟亦无然人之为言胡得焉采苦采苦首阳之下人之为言苟亦无与舍旃舍旃苟亦无然人之为言胡得焉采葑采葑首阳之东人之为言苟亦无从舍旃舍旃苟亦无然人之为言胡得焉 
　　
　　巅补音典因切说文以顚得声集韵颠典音切王襃洞箫赋巓与根叶易林比之解曰耕石山巓费种家贫随之明夷曰日在阜巅乡昧为昏小人成羣信补音斯人切为如字下同葑音封毛传曰苓大苦也释文曰即甘草叶似地黄首阳山名也释草云蘦大苦郭璞注云今甘草也据毛传则苓字讹欤凡诗音存字讹者多毛诗序言献公好听谗言夫谗言必为可采之状无可采之状则何以动其君谗言不一以利欲诱其君则似蘦之甘以祸患惧其君则似苦既以甘诱之又以苦恐之则君无不从其终将痛攻善良其厉虐似葑之辛葑芥也其生于山者尤辛辣今俚语言人之严厉曰辣首阳山在河东之蒲坂县南诗人即所见以入咏山有人君尊高之象曰巓曰下曰东亦兼寓意乎谗言不离君之前后左右必随依君意而入之欤诗人忠告曰谗言诚有甘苦可采之状苟亦无据信舍之舍之旃之也然是也苟不以为是而舍之则人之为谗言者亦何所得焉无所得则止矣茯苓虽生山中而深必掘地深入乃可取此言采则非也况苦与葑皆菜则苓者蘦亦菜也故从毛传 
　　
　　
　　
　　慈湖诗传卷九宋杨简撰 
　　
　　秦 
　　
　　有车邻邻有马白颠未见君子寺人之令阪有漆隰有栗既见君子并坐鼓瑟今者不乐逝者其耋阪有桑隰有杨既见君子并坐鼓簧今者不乐逝者其亡 
　　
　　是诗士乐秦国之盛说秦君之优礼愿仕其国而不去之也而毛诗序曰车邻美秦仲也秦仲始大有车马礼乐侍御之好焉失诗人之情矣邻邻言车之多若居室之比邻白颠毛传曰的颡也寺人内小臣也君子谓秦君也士自他国而至秦未见秦君则有寺人司传报之事使寺人传告焉令使也尔雅释地云下湿曰隰又云陂者曰阪郭璞云陂陀不平陂即坡字小雅正月云瞻彼阪田坡上有漆木隰中有栗木漆可以为器用栗可以充笾实桑可以蚕杨可以矢释木云杨蒲栁郭云可以为箭左传所谓董泽之蒲车如此盛马如此美漆栗桑杨咸可食用乐秦之盛姑举其大既见秦君燕礼相好并坐鼓瑟情亲礼优若朋友然故士乐为之臣曰今者不扵此乐焉止焉苟逝往他国必其耋老而已矣不复有过扵秦者矣不复得志老且死亡矣释乐云大瑟谓之洒郭云长八尺二寸广一尺八寸二十七弦世本曰庖牺作五十弦黄帝素女鼓瑟哀不自胜乃破为二十五弦礼旧图云雅瑟长八尺一寸广一尺八寸二十三弦其常用者十九弦其余四弦谓之畨畨嬴也颂瑟长七尺二寸广一尺八寸二十五弦尽用之乐记云清庙之瑟朱弦而疏越越瑟底孔也簧释见王风君子阳阳周易离卦云大耋之嗟 
　　
　　驷铁孔阜六辔在手公之媚子从公于狩奉时辰牡辰牡孔硕公曰左之舍拔则获游于北园四马既闲輶车鸾镳载猃歇獢 
　　
　　硕补音常约切大也礼记谚有之曰人莫知其子之恶莫知其苗之硕太元断首我心孔硕乃后有铄说文以石得声汉石显传民歌曰牢耶石耶五鹿客耶印何累累绶若若耶拔蒲末反輶由九反又音由毛诗序曰驷铁美襄公也始命有田狩之事园囿之乐公得士民之欢心而后有是诗也而序不及之毛传曰铁骊阜大也孔甚也阜壮盛也孔疏云檀弓云夏后氏尚黒色铁者言其色黒如铁每马有二辔四马当八辔矣诸文皆言六辔者以骖内辔纳之于觼故在手者惟六辔尔公之媚子当是公之子媚者美称也毛传曰时是辰时也冬献狼夏献麋春秋献鹿豕羣兽郑笺云奉时辰牡者谓虞人也孔疏云虞人奉是时节之牡兽谓驱以待公射之公戒御者曰从左而逐之公乃亲自射之舍放矢括则获其兽冬献狼以下皆天官兽人文郑笺云拔括也毛传曰闲习也輶轻也猃歇獢田犬也长喙曰猃短喙曰歇獢今从释文作歇獢尔雅狗属长喙猃短喙猲獢郑笺云置鸾扵镳异于乗车也孔疏云鸾和所在经无正文经解注引韩诗内传曰鸾在衡和在轼又大戴礼保传篇文与韩诗说同故郑依用之蓼萧传曰在轼曰和在镳曰鸾笺不易之异义戴礼载毛氏二说谨按六经无眀文且殷周或异故郑亦不驳商颂烈祖笺云鸾在镳以无眀文且殷周或异故郑为两解朱曰田事已毕故游于北园以车载犬盖以休其足力也韩愈画记有骑拥田犬者亦此类广韵云镳马衔 
　　
　　小戎俴収五楘梁辀游环胁驱阴靷鋈续文茵畅毂驾我骐馵言念君子温其如玉在其板屋乱我心曲四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何为期胡然我念之俴驷孔羣厹矛鋈錞蒙伐有苑虎韔镂膺交韔二弓竹闭绲縢言念君子载寝载兴厌厌良人秩秩徳音 
　　
　　驱补音周官驱逆之车萧该汉书音义驱駈皆居惧切班固东都赋举烽伐鼓申令三驱轻车霆激骁骑电骛蔡邕释诲驱与数与路叶嵇康赋驱与赴叶黄香九官赋驱与御叶简谓轻惧切靷音尹鋈音沃馵之树反是诗妇人闵其君子之从戎闵而思之因叙车马之详不以败闻故其辞平卫宏不熟观本诗情旨旁求外说赘矣曰小戎美襄公也备其兵甲以讨西戎西戎方强而征伐不休国人则矜其车甲妇人能闵其君子焉惟此闵其君子为得其情夫妇至情奚劳勉强而宏曰能亦非也夫妇正情天地大义人皆有是正情而自不知其与天地为一此固非宏之所知也故杂推外说滋惑人心毛传曰小戎兵车也俴浅収轸也五五束也楘歴録也梁辀辀上句衡也一辀五束束有歴録郑笺云此羣臣之兵车故曰小戎孔疏云俴浅释言文収轸者相传为然轸者车之前后两端之横木也盖以轸所以収敛所载故名収焉辀者辕也五楘梁辀以皮革五处束之因以为文章歴録然辕从轸以前稍曲而上至衡之上而向下句之如屋梁之隆起辕即辀故曰梁辀而孔疏谓衡则横居辀下如屋之梁非也今屋有衡平横其前惟梁隆起此曰梁辀不曰梁衡孔疏之差扵是益眀五束施扵如屋梁隆起曲处防木理之断折也故曰五楘梁辀毛传曰游环靷环也游在背上所以御出也胁驱慎驾具所以止入也阴掩轨也靷所以引也鋈白金也续续靷也文茵虎皮也畅毂长毂也骐骐文也左足白曰馵孔疏云兵车言浅轸长毂者对大车平地载任之车为浅为长也考工记云舆人为车轮崇车广衡长参如一参分车广去一以为隧注云兵车之隧四尺四寸郑司农云隧谓车舆深也则兵车当舆之内从前轸至后轸惟深四尺四寸也车人云大车牝服[按原本牝误作牡]二柯有参分柯之二则大车从前轸至后轸其深八尺兵车之轮崇六尺有六寸椁其漆内而中诎之以为之毂长注云六尺六寸之轮漆内六尺四寸是为毂长三尺二寸考工记又说车人为车柯长三尺毂长半柯是大车之毂长尺半也兵车之毂比之为长郑司农云斧柯因以为度郑笺云游环在背上无常处贯骖之外辔以禁其出胁驱者着服马之外胁以止骖之入揜轨在轼前垂辀上鋈续白金饰续靷之环孔疏云游环者以环贯靷游在背上故谓之靷环也贯两骖马之外辔引辔为环所束骖马欲出此环牵之故所以御出也定本作靷环胁驱者以一条皮上系于衡下系于轸当服马之胁爱慎乗驾之具骖马欲入则此皮约之所以止入也阴揜轨者谓舆下三面材以板木横侧车前所以阴映此轨故云揜轨也靷者以皮为之繋扵阴板之上令骖马引之何则此车衡之长惟六尺六寸止容二服而已骖马颈不当衡别为二靷以引车故云[按原夲故云二字脱]哀二年左传称邮无恤说已之御云两靷将絶吾能止之是横轨之前别有骖马二靷也释器云白金谓之银鋈非白金之名谓销此白金以沃灌靷环今俗以锡鋈铁为饰锡亦白亦金类未必皆银也刘熙释名云鋈沃也续续靷端也文茵虎豹皮之属马之杂色有文者名骐详释见曹风鸤鸠易震为馵足释畜云马后右足白骧左足白馵释畜又云膝上皆白惟馵郭璞曰马膝上皆白惟馵后左脚白者直名馵地理志云天水陇西山多林木民以板为屋秦戎之郊多板屋欤念君子从戎今在板屋思君子温和如玉而今逺役乱我心曲心之深曲处也六辔释见驷铁毛传曰黄马黒喙曰騧笺云赤身黒鬛曰駵中中服骖两騑也孔疏云若身鬛俱赤则为骍马车驾四马在内两马谓之服在外两马谓之騑尔雅云白马黒喙曰騧郭璞曰今之浅黄色者为騧马说文云黄马黒喙曰騧骊铁也色黒如铁驷铁毛传曰铁骊毛传曰龙盾画龙其盾也合合而载之孔疏云盾以木为之軜骖内辔也笺云軜之觼以白金为饰也軜系于轼前孔疏云骖马内辔之末鋈金以为觼軜之于轼前四马八辔而经传皆言六辔眀有是辔当繋之骖马内辔不须牵挽故知纳骖内辔系扵轼前毛传谓在敌邑未必然邑者君子所居之邑也妇人虽因君子逺役而思其未从戎而在邑之时温温然和也思念之及此方今以何为期言何日可归也胡然者言胡为若是也言何故而兴戎也我念之焉念其君子也毛传曰俴驷四介马也孔甚也厹三隅矛也錞鐏也蒙讨羽也伐中干也苑文貌笺云俴浅也谓以薄金为介之札介甲也甚羣者言和调蒙厖也讨杂也画杂羽之文于伐故曰蒙伐方言云盾闗东或谓之□毛传曰虎虎皮也韔弓室也膺马带也交韔交二弓扵韔中也闭绁绲绳縢约笺云镂膺有刻金饰也孔疏云以竹为闭置于弓隈然后以绳约之俴驷是用浅薄之金以为四马之甲成二年左传说齐侯与晋战云不介马而驰之是战马皆被甲也厹矛三隅矛刃有三角曲礼曰进戈者前其鐏后其刃进矛戟者前其錞是矛之下端当有錞也彼注云鋭底曰鐏平底曰錞夏官司兵掌五盾各辨其等以待军事注云五盾干橹之属其名未尽闻也言辨其等则盾有大小襄十年左传说狄虒弥建大车之轮而蒙之以甲以为橹橹是大盾故以伐为中干干伐皆盾之别名也膺胷也镂膺是马带若今之镂胷春官巾车说五路之饰皆有樊缨注谓今马大带也彼谓在腹之带与膺异也然膺亦近腹矣既夕记说眀器之弓云有<韦必>注云<韦必>弓檠也弛则缚之扵弓里备损伤也以竹为之引诗云竹闭绲縢然则一名<韦必>也考工记弓人注云绁弓<韦必>也诗言金路皆云钩膺妇人思念其夫逺行或寝或兴劳勤道途又思其徳性厌厌静善其徳音又秩秩皆善秩秩犹毎每不一也爱而念之故思及此毛传曰厌厌安静也 
　　
　　蒹葭苍苍白露为霜所谓伊人在水一方遡洄从之道阻且长遡游从之宛在水中央蒹葭凄凄白露未晞所谓伊人在水之湄遡洄从之道阻且跻遡游从之宛在水中坻蒹葭采采白露未已所谓伊人在水之涘遡洄从之道阻且右遡游从之宛在水中沚 
　　
　　尔雅释草云蒹薕葭芦郭云蒹似萑而细髙数尺陆玑云蒹水草也可食牛葭可以为薪为薄夫蒹葭易生之草弥望无际苍苍其盛及白露凝焉而为霜则所谓苍苍者黄而衰矣喻秦国虽盛有以害其盛矣所谓伊人以道徳自重不肯自至秦不得斯人而用之实为疵其所以不能致伊人者有小人在侧欤徳礼之未至欤虽盛而衰必有以害之欤毛传卫序虽穿凿无取然咸以礼为言序刺襄公未能用周礼得非古说讥秦不能以礼致贤欤古说乆而浸失故毛传穿凿欤然考本诗白露为霜未晞未已之意殆有失徳小人在侧故贤者不肯至欤逆流而上曰遡沿流洄曲行陆以从之而道阻且长游者游扵水中而从之而伊人在水中央凡是皆形容伊人不肯自至之意跻升也升则劳而难右亦言回曲之意湄者水涯微曲如眉欤涘者水之涯涘方舟以济之地欤坻小渚沚亦同亦犹中央凄凄者衰之初采采者人采取之多又白露未已霜露摧之其衰甚矣 
　　
　　终南何有有条有梅君子至止锦衣狐裘颜如渥丹其君也哉终南何有有屺有堂君子至止黻衣绣裳佩玉将将寿考不忘 
　　
　　裘补音渠之切易林剥之巽曰蔡侯两裘乆苦流离大过之困曰送我貂裘与福载来来陵之切说文以求得声曺大家东征赋贵贱贫富不可求兮正身履道以俟时兮古求亦渠之切屺音起或作纪秦君至周之终南终南之人感秦君之徳爱而说之作是诗也周人作之秦人歌之得是诗扵秦欤考之史则周平王避犬戎之难东迁洛邑秦襄公以兵送至洛平王封襄公为诸侯赐之岐以西之地曰戎无道侵夺我岐之地秦能攻逐戎即有其地终南之人感襄公既力战以救周又以兵送护平王东迁念无以报之曰终南何有不过有条尔有梅尔言无以报之无以赠之也君子谓秦君也秦君锦衣狐裘颜如渥丹叹曰其君也哉美其仪容之盛真国君也古已字□屺者殆山之双巄似□欤[按屺字从崔灵恩集注]尔雅云毕堂墙李廵曰厓似堂墙曰毕终南何有有屺尔有堂尔尤言其无所有无以赠秦君也寿考祝秦君之寿也不忘不忘秦君之徳也毛传曰终南周之名山中南也地理志称扶风武功县东有大山古文以为终南昭四年左传曰荆山中南九州岛之险是一名中南也毛传曰条槄梅柟也释木云槄山榎郭璞云今山楸也陆玑疏云槄今山椒也亦如下田楸尔皮叶白色亦白材理好能湿可为棺木玉藻曰君衣狐白裘锦衣以裼之注云君衣狐白毛之裘则以素锦为衣覆之使可裼也袒而有衣曰裼郑笺云渥丹赤而泽也今俗曰红润考工记缋人黒与青谓之黻五色备谓之绣黻衣衣裳之总称书言十二章黻居其末举黻则余包之矣故孔子曰禹致美乎黻冕亦以黻为衣裳之总称天子与诸侯服章虽不同而皆有黻此又曰绣裳者欲眀备五色之美毛诗序曰终南戒襄公也能取周地始为诸侯受显服大夫美之故作是诗以戒劝之本诗无戒劝之意毛卫穿凿襄公虽受逐戎有地之誓十二年伐戎至岐而卒至子文公始能取其地而卫序曰能取周地非也 
　　
　　交交黄鸟止于棘谁从穆公子车奄息维此奄息百夫之特临其穴惴惴其栗彼苍者天歼我良人如可赎兮人百其身交交黄鸟止于桑谁从穆公子车仲行维此仲行百夫之防临其穴惴惴其栗彼苍者天歼我良人如可赎兮人百其身交交黄鸟止于楚谁从穆公子车针虎维此针虎百夫之御临其穴惴惴其栗彼苍者天歼我良人如可赎兮人百其身 
　　
　　毛诗序曰黄鸟哀三良也国人刺穆公以人从死而作是诗也本诗初无刺穆公之意按史记殉者百七十人未必皆穆公命之使殉已也殆穆公惠爱入人之深西戎之俗以从死为常耳是诗哀三良而已矣哀三良正心也道心也故孔子取焉若是诗以殉塟为善孔子将删去之交交其飞相交也交交桑扈亦然孔疏曰止于棘得其所今良臣从死是不得其所朱曰以所见起兴也尽杀曰歼言杀良人之多也百夫之防言其智勇足以护防百夫百夫之御言其忠勇足以当百人之敌可御百夫也 
　　
　　鴥彼晨风郁彼北林未见君子忧心钦钦如何如何忘我实多山有苞栎隰有六驳未见君子忧心靡乐如何如何忘我实多山有苞棣隰有树檖未见君子忧心如醉如何如何忘我实多 
　　
　　栎卢狄反补音歴各切说文以乐得声左氏传在栎释文书灼切辅栎力各切汉书都栎阳苏林音药简观风与林棣与檖不叶此则亦不必叶毛诗序曰晨风刺康公也忘穆公之业始弃其贤臣焉毛传曰鴥疾飞貌晨风鹯也释鸟云晨风鹯毛传曰先君招贤贤人从之鴥疾如晨风之飞入北林程曰林木茂盛则飞鸟所集朝廷有道则贤者所就未见君子思见君子以未得为忧忧思之中有敬心焉不敢忽易也故曰钦钦如何如何而今乃不然矣今忘我实多异乎昔者虽不敢眀指而隠然念其先君之意可见矣忧心钦钦已上皆指先君也丛生曰苞秦人谓柞栎为栎孙炎曰栎实橡也今俗曰橡斗子味如栗毛传谓驳如马倨牙食虎豹诸儒说皆不安下章云山有苞棣隰有树檖皆山隰之木相配不宜云兽尔雅释木云驳赤李子赤安知此六驳非赤驳之讹乎诗中字讹者亦多释木云常棣子如樱桃可食檖一名罗郭云今杨檖也实似梨而小酢可食陆玑云一名赤罗一名山梨一名鹿梨一名鼠梨夫栎驳棣檖皆果实可食喻秦国人材皆可用昔先君未见君子忧心靡乐如醉思见贤者其切如此如何如何而今不然也忘我旧臣盖亦甚矣故曰忘我实多是诗与权舆相类 
　　
　　岂曰无衣与子同袍王于兴师修我戈矛与子同仇岂曰无衣与子同泽王于兴师修我矛戟与子偕作岂曰无衣与子同裳王于兴师修我甲兵与子偕行 
　　
　　[按此篇永乐大典缺卷] 
　　
　　我送舅氏曰至渭阳何以赠之路车乗黄我送舅氏悠悠我思何以赠之琼瑰玉佩 
　　
　　毛诗序曰渭阳康公念母也康公之母晋献公之女文公遭骊姬之难未反而秦姬卒穆公纳文公康公时为太子赠送文公扵渭之阳念母之不见也我见舅氏如母存焉及其即位思而作是诗也熟详诗辞殆非追思而作者毛传曰母之昆弟曰舅尔雅释亲云母之昆弟为舅郑笺云渭水名也秦是时都雍至渭阳者盖东行送舅氏于咸阳之地孔疏云雍在渭南水北曰阳晋在秦东行必渡渭毛传曰赠送也乘黄四马也琼瑰石而次玉董曰巾车金路以封同姓象路以封外姓革路以封四卫木路以封蕃国皆诸侯也故人君之车曰路车朱曰乘黄四马皆黄也孔疏云佩玉唯天子用纯诸侯则玉石杂故知琼瑰是美石次玉太子奉公命而送舅所赠公赠之也 
　　
　　于我乎夏屋渠渠今也每食无余于嗟乎不承权舆于我乎毎食四簋今也每食不饱于嗟乎不承权舆 
　　
　　[按此篇永乐大典缺巻] 
　　
　　陈 
　　
　　子之汤兮宛丘之上兮洵有情兮而无望兮坎其击鼓宛丘之下无冬无夏值其鹭羽坎其击缶宛丘之道无冬无夏值其鹭翿 
　　
　　子者陈君也狡童维子之故褰裳子惠思我山有枢子有衣裳皆指君也毛传曰汤荡也四方髙中央下曰宛洵信也尔雅释邱云宛中宛邱陈君虽游荡而慈惠扵人有情今俗语亦有此此曰信于人有情但无望尔望谓誉望谓不为人所观仰坎击之声也羽翿一也舞者所持以翳身亦以指麾无冬无夏值遇其舞也缶瓦器击之为乐今亦有之毛诗序曰宛邱刺幽公也淫荒昏乱游荡无度焉史记无所考郑笺亦云子者幽公也毛传曰子大夫也于此益验卫宏作序与毛异义 
　　
　　东门之枌宛丘之栩子仲之子婆娑其下榖旦于差南方之原不绩其麻市也婆娑榖旦于逝越以鬷迈视尔如荍贻我握椒 
　　
　　尔雅释木云榆白枌邢疏云榆之皮色白者名枌郭璞云枌榆先生叶却着荚皮色白然皮白亦有无荚者榆有十种叶皆相似惟皮色白者名枌释木云栩杼郭云柞树邢疏云栩一名杼诗唐风云集于苞栩陆玑疏云今柞栎也其子为皁或言皁斗其殻为汁可以染皁或言杼斗释训云婆娑舞也盖舞之容也释诂云榖善也差择也榖旦犹俗云好天气晴和之旦也男子出而择女南方原氏之女不绩其麻而舞于市春秋庄二十七年季友如陈葬原仲则陈有原氏子仲皆其著者逝往也越于也迈行也郑笺云鬷总也欲男女合行扵其所期会之处乎毛传曰荍芘芣也释草云荍蚍衃郭璞云今荆葵也似葵紫色谢氏云小草多华少叶又翘起陆玑云芘芣一名荆葵似芜菁紫緑色可食微苦郑笺云男女交会而相悦曰我视女之颜色美如芘芣之华女遗我一握之椒交情好也椒芬香之物商颂称鬷假无言鬷亦总也毛诗序曰东门之枌疾乱也幽公淫荒风化之所行男女弃其旧业亟会扵道路歌舞于市井尔 
　　
　　衡门之下可以栖迟泌之洋洋可以乐饥岂其食鱼必河之鲂岂其取妻必齐之姜岂其食鱼必河之鲤岂其取妻必宋之子 
　　
　　毛诗序曰衡门诱僖公也愿而无立志故作是诗以诱掖其君也毛传曰衡门横木为门言浅陋也栖迟从容盘桓也言虽至贫陋之所亦可从容自乐也泌之水洋洋自乐虽饥不足食亦有可乐者焉齐姜姓宋子姓当是陈尝请昏于二国二国不从陈君质弱凡百不振重以请昏齐宋不获益沮丧无聊故诗人诱掖之欤诗意言陈国虽小亦足自立自乐奚必娶扵齐宋而后能立能国郑笺乃以食鱼娶妻皆以为喻喻君任臣何必圣人亦取其忠孝而已笺说非陈君惟其懦而无志故作诗以启之若君有必求圣臣之志则亦禹汤文武之君也岂得谓之无立志耶史记僖公无所书 
　　
　　东门之池可以沤麻彼美淑姬可与晤歌东门之池可以沤纻彼美淑姬可与晤语东门之池可以沤菅彼美淑姬可与晤言 
　　
　　毛诗序曰东门之池刺时也疾其君之淫昏而思贤女以配君子也疾之为言甚矣犯矣非诗人之情也是诗含隠不露讵敢曰疾之耶毛传曰池城池也郑笺云淑姬贤女也孔疏云姬姜妇人之美称闺门之内歌笑晤言固足以深入人心思得贤女以配君子笑歌晤言有以浸润渐渍成人君之正徳故以沤麻沤纻沤菅为喻晤者相语相晓谕之谓释草云白华野菅陆玑疏云菅似茅而滑泽根下五寸有白粉者柔韧宜为索沤尤善纻字本作苎后世绩苎如丝之细故作纻纻字非古也 
　　
　　东门之杨其叶牂牂昬以为期眀星煌煌东门之杨其叶肺肺昬以为期眀星晳晳 
　　
　　毛诗序曰东门之杨刺时也昏姻失时男女多违亲迎女犹有不至者也毛传曰牂牂盛貌言男女失时不逮秋冬礼曰冬合男女毛传言秋何也郑笺云亲迎之礼以昬时女留他色不肯时行乃至大星煌煌然昬礼行事必用昬昕昬昕阴阳之交男女之义也圣王制礼寓义使人知男女之事即天地之大义易曰归妹天地之大义也 
　　
　　墓门有棘斧以斯之夫也不良国人知之知而不已谁昔然矣墓门有梅有鸮萃止夫也不良歌以讯之讯予不顾颠倒思予 
　　
　　鸮尸骄反讯补音息悴切[按原本三字脱]释文又作谇开元五经文字谇音祟注云诗歌以谇之龙龛手鉴虽醉切亦引此诗而以讯为谇以之为止墓死所荆棘恶木斧以斯析之梅味酸人哀则鼻酸鸮恶鸟详味辞旨则毛诗序言刺佗情状着矣序又曰陈佗无良师傅以至扵不义恶加扵万民焉盖罪师傅诗辞有欲杀所任邪恶之人之意斧以斯之直欲杀之欲杀所任之人则佗之罪状亦着矣夫也不良指所任也序谓之师傅国人皆知其不良君岂不知之知之而不已乃任用之谁昔然矣言昔始用之者谁也此亦黙讥先君不能去小人使傅佗致此祸也作此歌诗以告之讯告之也予我也予告之而不顾终用不良之夫则祸败之至也必矣颠倒祸败之谓也颠倒时则思予之言矣后佗益长恶数往蔡淫果为三弟及蔡人所共杀补音思予演女切颜师古纠缪正俗曰予当读如与不当读如余诗或敢侮予将伯助予女转弃予楚辞目眇眇以愁予何寿天兮在予皆无余音郑康成曲礼注云余予古今字非也未详 
　　
　　防有鹊巢卭有旨苕谁侜予美心焉忉忉中唐有甓卭有旨鹝谁侜予美心焉惕惕 
　　
　　毛诗序曰忧谗贼也宣公多信谗君子忧惧焉毛传曰防邑也卭邱也苕草也侜张诳也郑笺云旨美也尔雅释宫云瓴甋谓之甓郭璞曰<鹿瓦>砖也释宫云庙中路谓之唐孙炎引诗中唐有甓释草云鹝绶郭璞云小草有杂色似绶欧阳曰谗言惑人非一言一日之致必由积累而成如鹊巢渐积构成之尔苕草多矣其华一色谗夫之多通为一党似之庙中之唐以甓甃砌今俗以巧言设诈次第而至者谓之排砌此唐甓之喻也鹝草杂色成文谗言排砌甚美足以动人心似之义同贝锦诗人之所美者吾君也故曰谁为谗言以侜诳吾君乎予心忉忉其忧也惕惕其惧也谗言行则小人进君子退国乱且败矣两言旨者谗言固令人美听也唐风葛生亦曰予美则妇以夫为美此则臣以君为美宣公有嬖姬生子款欲立之终扵杀太子必有谗者 
　　
　　月出皎兮佼人僚兮舒窈纠兮劳心悄兮月出皓兮佼人懰兮舒懮受兮劳心慅兮月出照兮佼人燎兮舒夭绍兮劳心惨兮 
　　
　　毛诗序曰月出刺好色也皎者光之白欤皓者月愈上而光愈盛欤佼姣同美也僚白欤懰清欤燎洁欤当月出之时见佼人之僚白人之肌体之白得月而尤白好色者悦之故其窈纠之情舒焉而不可遽得故劳心悄然窈者思之深逺也纠愁结也懮忧也入心之深也王氏曰慅言不安而骚动朱曰天绍纠紧之意补音云古书静躁或作<足参>史记掺板棰索隠音操吴谷朗碑词名喿豹产勲齐往踪又以参为喿二字古盖通用说文懆愁不安也惨毒也唐韵懆采老切惨七感切此诗音义皆当作懆变而为惨者传冩之讹或二字互用故以惨为懆开元五经文字书惨为懆又云忧而不乐也吕曰此诗用字聱牙意者其方言欤佼人之称虽言美好而非善之也乃诗人之鄙辞序曰刺好色是也 
　　
　　胡为乎株林从夏南匪适株林从夏南驾我乗马说于株野乗我乗驹朝食于株 
　　
　　毛诗序曰株林刺灵公也淫乎夏姬驱驰而往朝夕不休息焉毛传曰株林夏氏邑楚杀征舒左传谓之戮夏南灵公实从南之母淫而曰从夏南者托辞扵夏南隠恶也说舍也征舒字子南车已驾则有司请所之公曰适株林诗人曰匪适株林从夏南尔岂但诗人国人皆云乗驹易韵尔毛传言大夫未安虽有其事诗辞未必及此 
　　
　　彼泽之陂有蒲与荷有美一人伤如之何寤寐无为涕泗滂沱彼泽之陂有蒲与蕑有美一人硕大且卷寤寐无为中心悁悁彼泽之陂有蒲菡萏有美一人硕大且俨寤寐无为辗转伏枕 
　　
　　菡户感切萏大感反枕补音知辇切释名枕检也所以检顷也周易险以枕入于坎窞亦以枕韵窞补音此切未安诗固自有微叶而不切者纵此切叶则宜占敛切乃今音之微转若知辇切则差甚矣是诗念正人至洁至美知其大患且及忧之痛之至扵涕泗滂沱也考之扵史则泄冶谏灵公君臣淫乱公告孔宁仪行父二子请杀之公弗禁之时也而毛传序曰刺时也言灵公淫扵其国男女相说忧思感伤焉诸儒遂谓此有美一人为妇人误矣考他诗简兮西方美人彼美人兮谓美徳之人也静女美人之贻亦谓美徳不谓其色野有蔓草有美一人亦谓美徳之士孔子尝咏以称程子汾沮洳美无度美如英美如玉亦谓大夫况此诗所谓硕大且卷硕大且俨岂女子之容耶汉史谓卫宏作毛诗序屡考卫序差谬不一蒲与荷生于水中至洁矣君臣俱淫余皆从靡独泄冶直谏此固国人之所美所爱也故曰有美一人盖比徳扵蒲荷诗人曰美则美矣伤如之何往往或闻灵公与孔宁仪行父怒将杀之不正言而惟曰伤不敢必也亦爱贤者不忍言杀也然审之其情状将至扵杀故哀痛日夜一无所为百为俱废至于涕泗滂沱毛传曰自目曰涕自鼻曰泗诸儒不易其说而今俗亦曰鼻涕毛传谓蕑兰而兰未尝生扵泽陂故郑改为莲然改字未安岂荷叶亦名为蕑欤荷叶与华率相间岂以是得名欤荷者芙蕖之总名释草云荷芙蕖其叶蕸其华菡萏其实莲蕑其蕸之异名欤卷者其背丰隆外形卷弯欤硕大巻俨皆言徳容欤辗转亦见关雎 
　　
　　桧 
　　
　　羔裘逍遥狐裘以朝岂不尔思劳心忉忉羔裘翶翔狐裘在堂岂不尔思我心忧伤羔裘如膏日出有曜岂不尔思中心是悼 
　　
　　毛诗序曰羔裘大夫以道去其君也国小而迫君不用道好洁其衣服逍遥游晏而不能自强于政治故作是诗也郑笺云诸侯之朝服缁衣羔裘大蜡而息民则有黄衣狐裘今以朝服燕祭服朝言如膏有曜则好洁其衣服益着矣言岂不尔思则去国之情见矣 
　　
　　庶见素冠兮棘人栾栾兮劳心慱慱兮庶见素衣兮我心伤悲兮聊与子同归兮庶见素韠兮我心藴结兮聊与子如一兮 
　　
　　毛诗序曰素冠刺不能三年也庶见二字宛然有刺其不能三年之意礼既祥而缟冠素纰伤时服未终而遽释曰庶见其素冠犹之可也毛传曰棘急也栾栾瘠貌哀者急蹙异乎常人之舒徐也庶见棘人之栾栾而不可得也故劳心慱慱而伤悼之伤风俗之薄而乱亡之将至也诗人与同志者偕行见不能三年者相与伤悲曰且与子同归乎素韠本常服非丧服伤彼色服故曰得见其素韠犹之可也彼色服者盖韎韐爵韠矣如一司志也叹彼俗之不可革曰聊与子如一而已矣聊犹且也礼皮弁服素韠太古未有衣裳惟以皮蔽膝后圣虽制衣裳而不忘本始名蔽膝曰韠爵弁服韎韐韎韐蒨色元端爵韠如爵头色补音结激质切[按原本三字脱]说文以吉得声荀子成相篇治复一修之吉君子执之心如结苏秦语言语相结天下为一[按原本八字脱]扬雄解嘲周罔解结羣鹿争逸离为十二合为六七皇甫谧释劝春华发萼夏繁其实秋风逐暑冬氷乃结古诗青青陵中草倾华晞朝日阳春被惠泽枝叶可揽结陆机陆抗诔经纶至道终始自结徳与行满英与言溢 
　　
　　隰有苌楚猗傩其枝夭之沃沃乐子之无知隰有苌楚猗傩其华夭之沃沃乐子之无家隰有苌楚猗傩其实夭之沃沃乐子之无室 
　　
　　是诗大夫不乐夫君之淫恣而思其未有情欲之时也而毛诗序曰国人疾其君之淫恣而思其无情欲者也则微差释草云苌楚铫弋名羊桃郭云今羊桃也或曰鬼桃叶似桃叶白子似桃陆玑云今羊桃是也华紫赤色其枝茎弱过一丈引蔓于草上苌楚未长则蔓不延蔓延有纵欲之象如君长则情欲蔓延不已首章曰乐子之无知二章曰乐子之无家三章曰乐子之无室室家夫妇之道乐子未有知时未有室家时未有情欲之时则知今淫恣诗人之所不乐也夭好也沃沃盛也人心自善人心自神人心即道故曰道心虽长而知男女之道生扵正情不动私意则归妹天地之大义也自无淫欲如天地絪缊如水鉴中之影象 
　　
　　匪风发兮匪车揭兮顾瞻周道中心怛兮匪风飘兮匪车嘌兮顾瞻周道中心吊兮谁能亨鱼溉之釜鬵谁将西归怀之好音 
　　
　　飘补音匹妙切曹植感节赋逺飘与笑字照字叶嘌匹遥反亨普庚反鬵音寻揭毛诗作偈前汉王吉引诗作揭匪风非平常之风也匪车非平常之车也疾风发发车疾如揭桧国之政急疾如此故诗人之心怛而惊而思周道之和平也东周无足云矣所思者西周文武之道故顾瞻西周之道途而益感伤焉嘌疾车之音也吊哀伤也毛诗序曰匪风思周道也溉涤也鬵甑也鱼亦可甑蒸朱曰谁能亨鱼我则愿为之溉其釜鬵谁将西归我则愿慰之以好音以见思之之甚言有能兴周道者则已将归之也程曰乱极思治人情所然风者天之动以兴上政车者人所为以兴民俗天气顺则风时上徳修则政举法制备则车成政教衰则民僻故以兴上下焉[按朱曰以下原本缺今补入] 
　　
　　
　　
　　慈湖诗传卷十宋杨简撰 
　　
　　曹 
　　
　　蜉蝣之羽衣裳楚楚心之忧矣于我归处蜉蝣之翼采采衣服心之忧矣于我归息蜉蝣掘阅麻衣如雪心之忧矣于我归说 
　　
　　尔雅释虫云蜉蝣渠畧郭云身狭而长有角黄黒色丛生粪土中朝生暮死毛诗序曰昭公好奢而任小人夫国之存亡治乱由所任之贤否今曹君任羣小小人以类而进如蜉蝣之多又君臣昏愚无所用其心惟奢洁其衣服浮游度日不知乱亡之将至如蜉蝣朝生暮死其卑污不足比数亦如蜉蝣微虫生于粪土而衣裳侈洁亦如蜉蝣之有羽盖曰羣小之衣服特如蜉蝣羽耳楚楚犹济济也采采采色之备也掘阅者蜉蝣掘粪土而出覩阳明阅有观覩之义喻羣小识见卑污之甚也羣小方蜉蝣自喜而事君者心忧焉忧国之乱亡也于我归处者亦犹素冠之诗言我心伤悲兮聊与子同归兮盖诗人与同志者偕行途中遇衣裳楚楚者因动心忧惧辍行而归曰归于我室而处息乎归于我室而说此话乎惟同志故相亲也而毛诗序总曰刺奢也不尽事情又曰国小而迫无法以自守皆赘说岂以国小而迫如蜉蝣之穴乎汤以七十里朝诸侯有天下何患乎小 
　　
　　彼候人兮何戈与祋彼其之子三百赤芾维鹈在梁不濡其翼彼其之子不称其服维鹈在梁不濡其咮彼其之子不遂其媾荟兮蔚兮南山朝隮婉兮变兮季女斯饥 
　　
　　是诗伤贤者失所羣小得志至于淫纵而弃薄其正室也夏官序云候人上士六人下士十有二人史六人徒百有二十人其职云各掌其方之道治与其禁令以设候人及归送之于境诸侯之礼降无上士小国殆下士为长所谓荷戈与祋之候人其徒耳考工记庐人云戈秘长六尺有六寸祋长寻有四尺说文云祋殳也玉藻云一命缊芾黝珩再命赤芾葱珩芾韠也大夫以上赤芾乘轩彼候人兮意指贤者而荷戈与祋迎送宾客于道路彼其之子意指小人乃服赤芾者三百人虽大国无是也其宠用小人荡然无度一至于此鹈鹕喙长尺余颔下胡大如数升囊羣飞入水食鱼今也在梁不濡其翼咮长如此而亦不濡是当食鱼而不得食鱼喻贤者冝得禄而不得禄[按楼钥云欧阳氏曰此鹈当居泥水中以自求鱼而食今乃邈然高处鱼梁之上窃人之鱼以食而得不濡其翼咮如彼小人窃禄于高位而不称其服也鹈不当以喻贤者不若欧阳氏之说为长]彼小人乃不称其服小人不冝赤芾而赤芾贤者贫无以为食彼小人乃冨贵纵肆好色淫恣而弃其妇媾婚媾也[按钥又曰毛氏曰媾孕也张氏曰不遂其媾不称其宠待也今人谓遂意亦曰称意]世俗常情穷饥则无暇于色厌饫则放逸而好色董曰荟集注作嬒蔚文也南山朝隮蝃蝀也人莫敢指者乃阴阳交感不正之气南山喻在高位朝隮喻淫纵淫纵者[按原本脱下淫纵二字今校补]惟其意之所溺固有其妻虽婉娈而自不说者如卫庄姜虽美而不见荅盖不乐静正而放于情欲季女者年少之妻以其未尝相亲如不为妇也故曰季女不悦之则失所至于斯饥矣[按钥又曰张氏诗曰林木南山荟蔚时工斤樵斧竞朝隮举知趋利青冥上不念幽居季女饥陈氏曰壮者趋利于山则弱者馁穷于室小人肆志于上则君子困穷于下张陈二说虽未必尽得诗人之意然其说犹雅驯今为一媾字一嬒字又婉娈季女遂生此说然朝隮实非蝃蝀也彼蝃蝀之诗首章曰蝃蝀在东莫之敢指故次章曰朝隮于西崇朝其雨至今朝日在东则虹见于西夕日在西则虹出于东鲜有见于南者且此诗初不言虹而径以朝隮为蝃蝀则不可既曰季女如有齐季女而曰如不为妇亦觉费辞若以南山喻高位朝隮喻滛纵亦不成诗语宜有以更之]毛诗序曰候人刺近小人也共公逺君子而好近小人焉不尽诗情 
　　
　　鸤鸠在桑其子七兮淑人君子其仪一兮其仪一兮心如结兮鸤鸠在桑其子在梅淑人君子其带伊丝其带伊丝其弁伊骐鸤鸠在桑其子在棘淑人君子其仪不忒其仪不忒正是四国鸤鸠在桑其子在榛淑人君子正是国人正是国人胡不万年 
　　
　　鸤鸠释见鹊巢毛传曰鸤鸠之养其子朝从上下暮从下上平均如一董曰崔灵恩集注作其义一兮一而不变如结之不解毛传曰飞在梅也孔疏曰养之长大而飞鸤鸠常言在桑其子每章异木言母常不移也郑笺云其带伊丝谓大带也言此带弁者刺不称其服毛传曰骐骐文也弁皮弁也孔疏云皮弁常服也马之青黒者谓之骐此谓弁色如骐如骐马之文也顾命云四人綦弁郑元云青黒曰綦王肃云赤黒孔安国云鹿子皮顾命马本作骐弁云青黒色郑师马融故祖其说尔雅释畜云马属独不言骐其杂色之马总谓之骐故无定名欤其间駵白驳黄白騜骊白鸨苍白骓丹白騢之类则又其专名欤其总称杂色则曰骐欤毛传曰骐骐文也杂则成文欤孔安国曰骐文鹿子皮盖本于先儒谓皮弁用白鹿皮又因毛传有骐文之义世俗鹿子皮必有文故合而为是说然古者不用难得之物安知不用白羊之皮乎况先王不杀胎则用鹿子皮非先王之心马郑青黒之说盖以爵弁色如雀头赤色则异色而相类者其有青黒欤故王肃又意之为赤黒亦礼饰元纁之类欤皆无经据今姑从毛传骐之文义又合尔雅骐无定名之义尚书四人綦弁皆士其以士贱故所服皮弁不得用纯白惟可用杂色之皮欤綦骐通用欤士冠礼元裳黄裳杂裳可也则士用杂色皮弁于义亦通先王制礼大抵上质而下文胡不万年者诗人思古之淑人君子胡不万年寿考至今伤今小人用事不一不正而思古使古之淑人君子至于今尚存则小人不得而进矣毛诗序曰鸤鸠刺不一也在位无君子用心之不一也补音万年祢因切太元务首次五无益人也次六利当年也楚辞哀时命生天地之若过兮忽烂熳而无成愿一见阳春之白日兮恐不终乎永年汉书序传封禅郊祀登秩百神协律改正飨兹永年[按原本四句脱]又西都赋年与麟叶又灵台诗年与神叶春秋公子年夫老氏榖梁皆作佞佞平声夏侯湛抵疑佞与倾为韵 
　　
　　冽彼下泉浸彼苞稂忾我寤叹念彼周京冽彼下泉浸彼苞萧忾我寤叹念彼京周冽彼下泉浸彼苞蓍忾我寤叹念彼京师芃芃黍苗阴雨膏之四国有王郇伯劳之 
　　
　　释草云稂童粱陆玑云禾黍为穗而不成崱嶷然谓之童粱鲁语曰马饩不过稂莠童幼丛生曰苞童粱不实有下民饥虐之象苞稂寒泉浸之尤见无阳和之气冽彼下泉虐政似之今田家谓田冷者不善以阴气太盛故也故我忾然寤叹思念周道萧香草贤者似之亦失所蓍可以筮通神明知吉凶知者似之亦失所士民皆失其所故忧而思明王贤伯雨者和顺所成黍苗得阴雨则如膏毛传曰郇伯郇侯也郑笺云郇侯文王之子为州伯有治诸侯之功言上有明王又有郇伯以劳来之则士民如蒙膏雨之降异乎下泉之冽矣泉出地下曰下泉毛诗序曰下泉思治也曹人病共公侵刻下民不得其所忧而思明王贤伯也 
　　
　　豳 
　　
　　七月流火九月授衣一之日觱发二之日栗烈无衣无褐何以卒歳三之日于耜四之日举趾同我妇子馌彼南亩田畯至喜七月流火九月授衣春日载阳有呜仓庚女执懿筐遵彼微行爰求柔桑春日迟迟采蘩祁祁女心伤悲殆及公子同归七月流火八月萑苇蚕月条桑取彼斧斨以伐逺扬猗彼女桑七月鸣鵙八月载绩载玄载黄我朱孔阳为公子裳四月秀葽五月鸣蜩八月其获十月陨萚一之日于貉取彼狐狸为公子裘二之日其同载缵武功言私其豵献豜于公五月斯螽动股六月莎鸡振羽七月在野八月在宇九月在戸十月蟋蟀入我床下穹窒熏鼠塞向墐戸嗟我妇子曰为改歳入此室处六月食郁及薁七月亨葵及菽八月剥枣十月获稻为此春酒以介眉寿七月食瓜八月断壶九月叔苴采荼薪樗食我农夫九月筑场圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乘屋其始播百榖二之日凿冰冲冲三之日纳于凌阴四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥万寿无疆 
　　
　　火虎隗反觱音必发补音方吠切说文废以发得声壹发五豝献尔发功徐邈皆读如废刘伯庄史记音孔子世家发中权发音废平原君传而未发亦云十九人轻笑之未能即废太元应首次七恶败类也次八应其发也张衡东京赋奉车既引先辂乃发鸾旗皮轩通帛蒨旆桓麟七说[按原本桓误柏今改]骑不失踪满不虚发弹轻翼于高冥[按原本讹作真]穷疾足于方外栗烈力制切古厉山氏亦作烈扬雄校猎赋元冬季月天地隆烈万物权舆于内徂落于外张衡西京赋雨雪飘飘冰雪惨烈百卉具零刚虫搏鸷馌炎辙反畯音俊火补音虎隗切说文火毁也物入则皆毁壊也方言<火果>火也呼块切郭璞曰楚转语也犹齐言<火尾>火也汝坟王室如毁孙炎曰方言有轻重故以火为毁也按易林同人之渐曰魁行揺尾逐云吹火泰之旅曰从风吹火牵骐骥尾需之大有曰乘舟渡济载氷逢火剥之坤曰从风放火荻芝俱死未济之渐曰穿匏挹水篝铁然火雈戸官反斨也羊反猗于冝反鵙圭觅反莎素何反子补音读与戸叶易林师之泰随之睽皆子与女叶夬之萃子与主叶同人之家人子与与叶同人之恒子与所叶太元去首子与主叶韩非曰慈母有败子严家无格虏墐音觐寿补音殖酉切颜师古纠缪正俗或曰年寿之字北人读为受音南人读授音何者为是荅曰两音皆通南山有台遐不眉寿此则言受嵇康诗颐神养寿散髪岩岫此则音授也按张衡东京赋三寿与国叟叶荀卿蚕赋身女好而头马首者与屡化而不寿者与有父母而无牝牡者与王俭释奠诗咨此含生跻彼仁寿淳移雅缺歴兹长乆梁元帝元览赋惟天纵于副后踰启诵而为首既论儒而肃成复断狱于长寿瓜[按原本脱此字]简按卫风木瓜补音攻乎切引证甚多飨补音虚良切汉房中歌嘉荐芳矣告灵飨矣告灵既飨徳音孔臧郊祀歌辟流离抑不祥宾百僚山河飨颜师古皆读如乡是诗大旨已见豳释谓邠之始国当是时所纪时用夏正七月流火建申之月也火心星也尧典曰日永星火或曰星火大火之次也心星正居大火之次故心星亦名火毛传曰流下也九月霜始降妇功成可以授衣矣尧典火星昏中于南方以正仲夏则至六月而火星渐流至七月则西流之状昭昭矣自尧至后稷之曽孙公刘居邠歴年未为甚乆天运未大变二千年而至秦之月令则季夏昏火星中则知日岁行周天之度不尽积二千年而后一月矣流者星随天轮转而下也日益东行星益西流心经星实不动随天西转故曰西流夫既叙邠事用夏正矣而又曰一之日二之日三之日四之日用周正何也以今验昔则事状可考也然亦不明言正月二月三月四月以明其实叙豳事也觱发者寒风劲发万籁尽鸣如吹觱篥也野俗有语篱端吹觱篥谓烈风吹篱端之虚管作声也觱篥羌人所吹角邠亦西羌之地栗烈者丑月寒气益烈人股战栗也[按搂钥曰毛氏曰觱发风寒也栗烈气寒也王氏曰风而寒尚非其至也无风而寒于是为至只如此说足矣觱栗一名悲栗一名笳管龟兹之乐也其声悲栗羌人吹之以惊中国之马后世之乐始有谱其音以为众籁之首周时安得有此俗语尤不足取股战而栗汉人始有此语]毛传谓栗烈气寒也其以是欤郑笺云褐毛布也夏小正曰正月农纬厥耒纬束也束其耒云尔者用是见君子之亦有耒也耒与耜而为一将以用之也毛传曰邠地晚寒于耜始修耒耜也月令季冬命农修耒耜孟春天子躬耕帝藉毛传曰四之日民无不举足而耕矣夏小正于正月已初服于公田则四之日即夏之二月咸举趾而服其私田矣我妇我子同来致饷于南畆畆独曰南者姑举一而言也尔雅释言曰畯农夫也孙炎曰农夫田官也毛传曰田大夫也小雅甫田云田畯至喜郑笺云田畯司啬今之啬夫也农者多以天星为候故三言七月流火况七月正是西成之时农事于此至重两言九月授衣衣食最其急者郑笺云载则也阳温也毛传曰仓庚离黄也懿筐深筐也微行墙下径也五畆之宅树之以桑懿筐者筐之美者懿美也谓竹工之精细者蚕始生桑亦始生而柔孔疏云仓庚一名离黄即葛覃黄鸟是也毛传蘩白蒿也所以生蚕祁祁众多也山阴陆氏曰今洗蚕种尚用蒿释草云蘩皤蒿郭云白蒿也妇人女子易于感伤而况于春时其羣行采蘩时见其有相语伤悲之态君犹躬耕公子冝亲农事公子之归时差早女子之归次之故曰殆及公子同归众农则终日矣其政事有节叙不乱如此毛传曰薍为雈葭为苇豫储雈苇可以为曲也月令季春具曲植筥筐注云曲薄也养蚕器也陆玑云薍或谓之荻至秋坚成则谓之雈郭云芦苇也郑笺云条桑枝落之采其叶也毛传曰斨方銎也破斧传云隋銎曰斧方銎曰斨逺条扬起手所不及者则伐之乃采其叶猗语辞也书云断断猗大学作断断兮伐檀河水清且涟漪亦语辞也猗彼女桑柔穉之桑也先取其大次取其小事情之常也毛传曰鶪伯劳也载绩丝事毕而麻事起矣元黒而有赤也朱深纁也阳明也祭服元衣纁裳郑笺云伯劳鸣将寒之候五月则鸣邠地晚寒鸟物之候从其气焉不曰为君裳而曰为公子裳者按国语王后亲织元紞公侯之夫人加之以纮綖卿之内子为大带命妇成祭服此鲁公父文伯之母所言周礼则然七月之诗乃序邠事邠用夏礼又邠在戎狄之间为礼益简朴则君夫人亲织其君之服故邠人之所供则为公子服欤毛传曰葽草也不荣而实曰秀尔雅释草云不荣而实者谓之秀而论语曰秀而不实者有矣夫郑笺云夏小正四月王萯秀葽其是乎本草云萯生田中叶青刺人有实七月采释虫云蜩蜋蜩螗蜩方言云楚谓之蜩宋卫之间谓之螗蜩陈郑谓之蜋蜩秦晋谓之蝉孔疏曰释虫又云蜺寒蜩郭云小而青赤与此鸣蜩不同夏小正云五月螗蜩鸣七月寒蝉鸣是其异也获获禾也萚槁也陨坠也亦见郑风萚兮郑笺云于貉往搏貉以自为裘也狐狸以共尊者其同者君臣及民同习兵因出田也毛传曰纉继也豕一岁曰豵三岁曰豜大兽公之小兽私之释虫云斯螽蚣蝑苏曰即螽斯也释虫云螒天鸡郭云小虫黒身赤头一名莎鸡又曰樗鸡李廵曰一名酸鸡陆玑曰莎鸡如蝗而斑色毛翅数重其翅正赤尔雅疏云斯螽一名蜙蝑一名舂黍蝗类也长而青长角长股股鸣者也五月中以两股相切作声闻数十步者是也释文曰屋四垂为宇郑笺云自七月在野至十月入我床下皆谓蟋蟀也不首言蟋蟀者人纵言有如此者意自相应人亦自晓毛传曰穹穷窒塞也向北出牖也墐涂也庶人筚戸孔疏云筚戸以荆竹织门通风故泥之也穹窒其室之孔穴熏鼠令出其窟士虞礼云祝启牖向牖一名也朱曰塞向以当北风嗟叹也其长老叹而语其妇子曰我妇我子今岁将穷而改矣入此室而处乎此家人常谈诗陈叙及此以见亲爱至情乆劳将休之状本草云郁一名雀李一名车下李毛传曰薁蘡薁也剥击也眉寿毫寿也孔疏云晋宫阁铭云华林园中有车下李三百一十四株薁李一株车下李即郁[按原本五字脱]薁李即薁二者相类李曰葵可茹公仪为鲁相所拔者是也朱曰菽豆也十月获稻晚稻也十月为春酒三月而酒始成也汉之中山酒冬酿接夏而成则十月为春酒犹未为乆也今俗为酒及月而已盖古者未知以缯囊压酒至唐犹然故必待乆而后清郑笺云介助也眉生毫毛为寿考之相毛传曰壶瓠也叔拾也苴麻子也樗恶木也瓠至八月坚成则断截之可以为壶壶圎器也壶瓠音义同说文亦曰叔拾也郑笺云干荼之菜苴荼之蓄供以常食食我农夫者犹曰给我家人也今农夫犹自称曰农家场圃同地毛传曰春夏为圃秋冬为场后熟曰重先熟曰穋笺云纳内也治于场而内之囤仓也稷粟也天官内宰诏王后帅六宫之人而生穜稑之种而献之于王郑司农云先种后熟谓之穜后种先熟谓之稑释文云重作种说文云禾边作重是重穋之字禾边作童是穜艺之字今人乱之已乆汜胜之种植书于黍稷稻粱之外有禾云即是粟此说盖起于董仲舒云禾是粟苗夫禾者谷粟之总称穜稑亦总言诸禾先熟后熟下文总言诸禾及胡麻蕡麻及豆麦何必于稻粱之外定指粟为禾此既言黍稷则所谓禾者谓稻秔秫诸禾欤董仲舒所谓粟苗为禾者以粟又为黍稷稻粱之通称故云农民固以粟为禾然亦以稻为禾稻种甚多陶隠居从汜说以禾为榖之数亦陋矣或以稷为穄穄粟同类农人相谓曰我稼既皆内子囷仓则可以上入都邑执公宫之事矣同皆也范氏亦曰宫功公室之役也笺云尔女也毛传曰宵夜也绹绞也笺云女当昼取茅归夜作绞索以待时用亟急也急乗屋者覆盖之也所乗者在下故曰乗龙乗舟乗车今升屋而治之则屋在下矣故曰乗所以乗屋不敢缓者以播榖之事又将始矣民事之勤劳罕暇如此凿氷之时择冲和之日虑寒气之伤人也[按钥又曰毛氏曰冲冲凿氷之意孔氏曰冲冲非貌非声故云凿氷之意左传曰深山穷谷涸阴冱寒于是取之豳尤寒盛冬安得有冲和之日不如只从毛说]豳公爱民如此毛传曰凌阴氷室也孔疏云豳地晚寒故可夏正月藏氷案天官凌人正岁十有二月令斩氷三其凌程曰其蚤用之于献羔祭韭时夏颁氷是其后用时也月令仲夏天子乃献羔开氷先荐寝庙祭韭者以韭新出故荐之毛传曰涤埽也两樽曰朋豳在戎狄之间君民之分不严故可以朋酒羔羊跻公堂称兕觥而为豳公之寿 
　　
　　鸱鸮鸱鸮既取我子无毁我室恩斯勤斯鬻子之闵斯迨天之未阴雨彻彼桑土绸缪牖戸今女下民或敢侮予予手拮据予所捋荼予所蓄租予口卒瘏曰予未有室家予羽谯谯予尾翛翛予室翘翘风雨所漂摇予维音哓哓 
　　
　　诗旨已见邠释尔雅释鸟云鸱鸮鸋鴂郭曰鸱类尔雅继云狂茅鸱怪鸱枭鸱释曰此别鸱类也大雅瞻卬云为枭为鸱陆玑云鸮大如斑鸠緑色恶声之鸟也入人家凶贾谊所赋鵩鸟是也陈风墓门云有鸮萃止此诗喻鸟之爱其子与巢者呼鸱鸮而告之郑笺云室犹巢也朱曰鬻此子诚可悯怜今既取之其为毒甚矣况又毁我室耶程曰鸱鸮喻为恶者子喻管蔡室喻王室毛传曰迨及也方言云东齐谓根曰杜董曰石经作桑杜朱曰牖者巢之通气处戸其出入处也毛传曰拮据撠挶也[按挶原本误作拘下同今改正]孔疏曰说文云橶持也橶挶谓以手爪挶持也毛传曰荼雈苕也孔疏曰薍为雈雈苕谓薍之秀穗也朱曰捋取也荼苕华可藉巢者程曰蓄积租取也王曰与租赋之租同毛传曰瘏病也手病口病故能免乎大鸟之难[按大典脱此八字今校补]笺云我作之至苦如是者曰我未有室家之故毛传曰谯谯杀也翛翛敝也翘翘危也谯谯惟悴也翛翛劳敝而毛不宻比风吹之翛翛也大乱如风雨漂揺予室予维末如之何音哓哓而已矣夫周公欲成王于乱未作如何其绸缪牖尸也岂惟欲其勤于政事而已耶政事虽勤君心易惑流言终不已乱终作也周公欲成王勤于学学而徳性明贤否判流言何自而作乱何自起乎故孔子曰为此诗者其知道乎 
　　
　　我徂东山慆慆不归我来自东零雨其蒙我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下我徂东山慆慆不归我来自东零雨其蒙果臝之实亦施于宇伊威在室蟏蛸在戸町畽鹿场熠耀宵行不可畏也伊可懐也我徂东山慆慆不归我来自东零雨其蒙鹳鸣于垤妇叹于室洒埽穹窒我征聿至有敦瓜苦烝在栗薪自我不见于今三年我徂东山慆慆不归我来自东零雨其蒙仓庚于飞熠耀其羽之子于归皇驳其马亲结其缡九十其仪其新孔嘉其旧如之何 
　　
　　栗韩诗作□力菊反长茂也或曰众也毛诗作栗毛诗序曰周公东征三年而归劳归士此语得之而继曰大夫美之故作是诗也详考诗情不合又曰一章言其完也二章言其思也三章言其室家之望女也四章乐男女之得及时也君子之于人序其情而闵其劳所以说也说以使民民忘其死其唯东山乎详观四章序情闵劳足尽不畧而每章别而言之则有所不尽首章虽见其不死于征役完而归而非専言其完也四章皆言其思奚独二章为然民忘其死乃诗外之义是诗其歌以劳归士乎序情闵劳周公之至情岂章别解释之所能尽卫宏作序讵能知圣人之心圣人之心即人之心也人心即道故曰道心人惟不自知其心故不知圣人之心离心生意始失其道此诸儒所以纷纷杂杂而正墙面孰知夫作歌劳归士序情闵劳如此曲折乃道心之变化如四时之错行也苟微害夫人之道心周公必不可用也程氏曰东山所在之地也毛传曰慆慆言久也蒙雨貌士事也尚书康诰云见士于周注亦以士为事周颂敬之陟降厥士桓保有厥士皆谓事古士事通用其以音同欤大司马大阅衔枚而进王朝作是诗以序归士之情凡言我谓归士之已也以周公大圣将众士以东征民忘其劳矣未必有慆慆不归之念也而王朝作诗以序其情自为是辞也此其所以尽人之情也及自东来归又道涂遇蒙然之零雨零落也其劳苦诚可念其归士必不作劳苦之念而上之人序其情闵其劳故言及此也每章首必及此其闵劳不已之情可见我东曰归又再起意我自东而初闻曰归也我心感动念家之情而西悲此人之至情非有所怨苦于上也自悲耳寄音于室家曰若制彼衣裳今归矣勿事行枚言勿为衔枚之具来也言今无用也行而进战乃衔枚故曰行枚大司马注云枚如箸衔之有繣结于项中毛传曰蠋桑虫也烝有升义有众义井中虫曰蜎则此蜎蜎谓蠋之状光洁如蜎也野有桑林有蠋烝焉归涂所覩感时物而兴懐也归士宿车下军政士不可离伍也曰独宿者闵其未有室家之乐故云也敦敦然宿卧之状毛传曰果臝栝楼也伊威委黍也蟏蛸长踦也町畽鹿迹也熠耀磷也磷萤火也施于宇蔓延于屋上也淮南子云乆血为磷许慎云谓兵死之血为鬼火孔疏引此云磷者鬼火之名非萤火也下文曰不可畏也则谓熠耀为鬼火之称陈思王萤火论谓熠耀宵行为萤火非鬼火亦未安田野多磷不足多怪郭璞注释虫云伊威鼠妇之别名本草云鼠妇一名负蟠一名蛜蝛一名蜲<虫黍>一名鼠负言鼠背多负此虫今作妇字似乖理一名鼠姑尔雅蟠鼠负是也多在瓮器底及土坎中常着鼠背故名之也如葈耳名羊负菜也尔雅释虫前云蟠鼠负后别行蛜蝛委黍似二虫然尔雅差误不一此其误耳长踦小蜘蛛长脚者俗呼为蟢子壮夫不在家其家荒芜形容其状如前末言熠耀磷鬼火故曰不可畏也乃可懐思也思复见夜行之磷火与夫果臝施宇伊威蟏蛸町畽鹿迹而未得也毛传曰垤蚁冢也将阴则穴处先知之鹳好水长鸣而喜也孔疏曰将雨则蚁避湿而上冢[按以上二十字原木脱今校补]鹳鸣于垤诗意与零雨其蒙同妇叹于室闻其夫将归感伤而叹也乡人楼尚书云山东蚁冢有极高大如冢墓然行人以雨为苦妇叹念其劳也[按楼钥云毛公齐人自知之解不甚详孔疏亦未明皆不见于垤之义惟胡徳辉苍梧杂志言之最明云新绎经传鹳鸣于垤谓垤为邱垤非蚁冢盖荆公未尝到山东蚁冢有极高大者如冢墓然毎天将雨则鹳集蚁垤而鸣蚁知雨鹳喜雨以其类也方说得于垤字分晓正以雨将作故妇叹于室如殷其雷之意正念其劳也若我征聿至自在下句妇叹于室意总于上孟子所谓邱垤以是知邱是自然高处垤乃蚁冢上土共盘马于蚁封亦谓此也按此则蚁冢之说乃楼引胡氏语非楼氏说也]洒洒埽拚也穹穷窒塞其鼠穴所以然者谓我征役今归且至矣我者归士自谓也叹妇之夫也瓜之苦者可以为器其状敦然其圆烝延□薪之上蓼萧蓼莪皆言其盛蓼□同士归而顾其家苦瓜延于薪曰自我不见此瓜三年矣推尽归士情状至于此可谓闵劳之至有蠋在桑有苦瓜在薪时未寒肃晴暄之日仓庚犹飞其羽熠耀光明女之嫁曰归易曰归妹尔雅之释马属駵白驳黄白騜孙炎曰駵赤色也毛传曰缡妇人之袆也母戒女施衿结帨九十其仪言多仪也释器云妇人之袆谓之缡缡緌也孙炎曰袆帨巾也郭璞云即今之香缨也袆邪交落带系于体因名为袆緌系也孔甚也其新昏者甚嘉矣其旧昏如之何序情闵劳喜其归而遂室家之好其新其旧皆恱也呜呼孰知夫夫妇正情天地大义哀乐相生孔子以为明目视之不见倾耳聴之不闻也是诗当次鸱鸮之前 
　　
　　既破我斧又缺我斨周公东征四国是皇哀我人斯亦孔之将既破我斧又缺我锜周公东征四国是吪哀我人斯亦孔之嘉既破我斧又缺我銶周公东征四国是遒哀我人斯亦孔之休 
　　
　　毛诗序曰周大夫以恶四国焉失诗旨矣孔将孔嘉孔休是诗之旨也四国可哀不可恶作是诗者知道矣知周公之心矣毛传曰隋銎曰斧说文曰隋孔形狭而长也斨方銎斧也既破我斧又缺我斨喻三监淮夷破折我之多也毛以斧斨为喻礼义固穿凿郑指喻毁周公伤成王二者亦不尽事情叛乱之祸民人罹毒致管蔡诛伐其毁破岂小小哉总言破折之多可也毛传曰四国管蔡商奄也书序曰武王崩三监及淮夷叛孔安国亦以管蔡商为三监案周礼太宰建其牧立其监设其参傅其伍陈其殷置其辅注云监谓公侯伯子男各监一国书王启监厥乱为民书序曰成王东征淮夷遂践奄成王归自奄然则所谓淮夷者奄也齐诗作四国是匡贾公彦引以为据然毛诗作四国是皇义亦嘉皇者尊大之称周公东征而四国咸尊大周公惟周公之心无私焉不得已而征之其恻怛爱敬之心四国之民之所共知也惟其君昏顽耳孔甚将大也作诗者其知道乎人知周公东征定乱而已安知其为大也知其为甚大者知其为道也周公行之其道益明东征之士与夫四国之人皆可哀也而周公之征为甚大也毛传曰凿属曰锜木属曰銶孔疏云皆不审其状吪吟也四国之民歌周公之徳也遒敛也四国之叛者敛肃也东征之士与四国之民诚可哀而周公之征为甚嘉甚休也哀我人斯深得周公之心周公之心无私喜无私怒岂惟与东征之士同心与四国之民同心与天下之民同心与天地同心故曰孔将也孔嘉也孔休也道也韩诗云锜木属銶凿属也解云今之独头斧 
　　
　　伐柯如何匪斧不克取妻如何匪媒不得伐柯伐柯其则不逺我觏之子笾豆有践 
　　
　　毛诗序曰伐柯周大夫刺朝廷之不知也言刺大悖是诗周人欲成王尽诚于周公则公可安矣金縢之书谓成王执书以泣曰今天动威以彰周公之徳惟朕小子其新逆则成王于周公无问矣而周人犹有伐柯九罭狼跋之诗何也成王虽深感周公之徳其疑释然及公归燕飨之礼虽设献酬交错笾豆之荐行践以致礼而其中心犹有毫髪未尽之疑终以前者流言之故今虽尊礼而政柄不归故九罭云公归无所又云公归不复言不复其故所也周公归不授以政犹伐柯而不以斧取妻而不以媒何以伐柯何以得妻何以得周公之心诗人于是再发其义曰执斧柯以伐木为柯二柯相去甚不逺成王执书以泣之心与周公之心相去本无间以其后隠然之疑复有以间之故未合觏见也我惟见周公笾豆有践而已意谓成王不委之以政也诗人致意含隠不露如此而序曰刺焉可谓诬屈可谓悖厉笾豆有践亦见小雅伐木 
　　
　　九罭之鱼鳟鲂我觏之子衮衣绣裳鸿飞遵渚公归无所于女信处鸿飞遵陆公归不复于女信宿是以有衮衣兮无以我公归兮无使我心悲兮 
　　
　　是诗大旨已见伐柯毛传曰九罭緵罟小鱼之网也鳟鲂大鱼也周之礼公服自衮冕而下释器云緵罟谓之九罭孙炎曰九罭谓鱼之所入有九囊也释鱼云鮅鳟鲂魾郭璞云鳟似鯶子赤眼者江东人呼鲂鱼为鳊陆玑疏云鳟似鯶而鳞细于鯶赤眼然则鳟鲂非大鱼孔疏亦云则毛传谓大鱼非也此诗谓九罭之网惟可以得鳟鲂尔不可以得大鱼喻成王徳量之不大惟可以用中材不可以得周公之大圣之子谓周公也觏见也我惟见周公衮衣绣裳而已而王不委之以政鸿飞冝登天今也遵渚而已遵陆而已公归冝复冡宰之位今也不复无其所以居之诗人于是托辞曰于女信处信宿乎言朝廷无位居公也再宿为信夫是以惟有衮衣而已诗人不胜其悲曰公归而无位以处之不如无以公归之愈也公归而不复故位徒使我心悲耳 
　　
　　狼跋其胡载疐其尾公孙硕肤赤舄几几狼疐其尾载跋其胡公孙硕肤徳音不瑕 
　　
　　是诗本情已见伐柯毛传曰跋躐疐跲也老狼有胡进则躐其胡退则跲其尾郑笺云公周公也孙当读如公孙于齐之孙周公欲进则成王未授公以政如狼跋其胡欲退则又深念民人社稷之重非召公毕公诸贤所能了是欲退不可如狼疐其尾[按楼钥云周公虽进退不可亦何至如狼之跋疐故程氏有云狼兽之贪者猛于求欲故陷于机穽罗系前跋后疐进退困险诗人取之以言狼之所以致祸难危困如是者以其有贪欲故也若周公者虽在危疑之地安步舒泰赤舄凡几然也又云先儒以狼跋疐不失其猛兴周公不失其圣猛奚若虎豹胡独取狼也诗人比兴以类是以香草譬君子恶鸟譬小人岂有以豺狼兴圣人乎程氏之说美矣然诗中无机穽之意犹未为尽也尝得其说于蜀人杨少卿氏望云狼之遇人先旋绕于人之四旁甚疾人为之战惧自失然后食之诗人盖以狼之跋疐比四国而周公处其中不惧也此说最为得之]孙巽顺也硕大也肤敏也赤舄几几爱敬之辞也其盛徳之音终于无瑕也使虽巽顺虽硕大而无肤敏之才则临机应变不无差失功业终不盛大乆矣政卒归于周公公何心哉公之心天之心也广大容覆而又应变徐施如四时之运行如日月之代明时措咸宜保民人社稷数百年之安呜呼岂涓洁小节之士所能测识哉孔疏老狼有胡谓颔下垂胡说文云胡牛颔垂也毛诗序曰狼跋美周公也周公摄政逺则四国流言近则王不知周大夫美其不失其圣也流言在鸱鸮之前是诗在公归之后序差补音不瑕洪孤切史记龟策传日辰不全故有孤虚黄金有疵白玉有瑕事有所疾亦有所徐太元众首军或累车文人摧孥内蹈之瑕礼记引诗瑕不谓矣郑云瑕之为言胡也秦晋以前凡从叚者在平则读如胡魏晋之间读如何齐梁之后读为胡加切楚辞逺逰潄正阳而含朝霞精神入而粗气除司马相如大人赋回车朅来兮会食幽都呼吸沆瀣兮餐朝霞曹植洛神赋升朝霞与出渌波叶左思蜀都赋霞与峩峩叶此以霞为何也又魏都赋遐与罗叶陆机应嘉赋遐与波叶此以遐为何也韩愈元和圣徳诗瑕与拊叶又以遐为古白居易效陶诗暇与坐叶
　　
　　慈湖诗传卷十一宋杨简撰 
　　
　　小雅一 
　　
　　呦呦鹿鸣食野之苹我有嘉宾鼓瑟吹笙吹笙鼓簧承筐是将人之好我示我周行呦呦鹿鸣食野之蒿我有嘉宾德音孔昭视民不恌君子是则是效我有旨酒嘉宾式燕以敖呦呦鹿鸣食野之芩我有嘉宾鼓瑟鼓琴鼔瑟鼓琴和乐且湛我有旨酒以燕乐嘉宾之心 
　　
　　尔雅释草云苹藾萧郭云藾蒿也释草云蒿菣郭云今人呼为青蒿香中炙啖者陆玑云芩茎如钗股叶如竹蔓生泽中下地咸处毛传曰呦呦然鸣而相呼筐篚属所以行币帛也鹿有文而美相呼而食故以喻燕宾簧者笙中发声之物吹笙以鼔其簧郑笺云承犹奉也嘉宾燕乐其间有相好者示我以周家所行之道夫太王王季文王武王周公所行乃天下大公至正之道故后世君臣咸讲学此道毛传曰行道也恌愉也湛乐之久德音者中心之德发诸声音甚昭明孔甚也顾视其民不恌薄岂非有德之言乎于燕乐从容之次而相告语也其言善故君子心服之法则之效学之毛传以视为示非式更也敖从容游行也更燕以敖致其重复殷懃也毛诗序曰鹿鸣燕群臣嘉宾也今仪礼所存乡饮酒礼诸侯燕礼大射礼皆歌鹿鸣案周礼以宾礼亲邦国以宾射之礼亲故旧朋友又诸侯之使臣卿大夫称客诸侯称宾天子仪同 
　　
　　四牡騑騑周道倭迟岂不怀归王事靡盬我心伤悲四牡騑騑啴啴骆马岂不怀归王事靡盬不遑启处翩翩者鵻载飞载下集于苞栩王事靡盬不遑将父翩翩者鵻载飞载止集于苞杞王事靡盬不遑将母驾彼四骆载骤骎骎岂不怀归是用作歌将母来谂 
　　
　　毛诗序曰四牡劳使臣之来也毛传曰盬不坚固也说文曰盬河东盐池盐遇水则释遇火则释遇风亦释毛传取此义乎朱曰以王事不可以不坚固不敢徇私而废公说文曰騑騑旁马也然则四牡騑騑者横齐之状乎周道者周通之道也委曲迟回我心伤悲念其父母也是诗劳使之来故闵其劳序其情也毛传以周道为岐周之道者岂本于文王以天保以上治内采薇以下治外之旧说乎此语虽见于鱼丽之序序本于古义然古义非孔子之为卫宏作毛诗序盖本于毛公毛公本于古毛自谓其学自子夏孔子尝戒子夏无为小人儒则子夏设有义亦难尽信况以义理言则内外之治一道也以歌诗言则岂有殷天子在上而文王敢擅治礼乐乎毛传虽谓周公作乐以歌文王之道然考本诗初无此情毛义穿凿凡周诗歌之于乐皆武王有天下以来所制毛传云啴啴喘息之貌马劳则喘息白马黑鬛曰骆遑暇启跪处居也行者跪则少安毛传鵻夫不也尔雅释鸟云鵻其鳺鴀郭云今鹁鸠李廵曰今楚鸠也某氏引春秋云祝鸠氏司徒祝鸠即鵻其夫不者邢疏云一宿之鸟陆玑云今小鸠也幽州人谓之瞗<皇鸟>一宿之鸟使者似之栩今皂斗木也详释见唐风鸨羽丛生曰苞释木云杞枸檵郭云今枸杞也邢疏引四牡集于苞杞为证一名地骨春生作羮茹微苦子秋熟正赤作歌以燕劳使臣之来曰今可以将母矣将母已来告我乎谂告也慰劳亲爱之辞也将母则将父可知矣 
　　
　　皇皇者华于彼原隰駪駪征夫毎怀靡及我马维驹六辔如濡载驰载驱周爰咨诹我马维骐六辔如丝载驰载驱周爰咨谋我马维骆六辔沃若载驰载驱周爰咨度我马维骃六辔既均载驰载驱周爰咨询 
　　
　　[按此篇永乐大典缺卷] 
　　
　　常棣之华鄂不韡韡凡今之人莫如兄弟死丧之威兄弟孔怀原隰裒矣兄弟求矣脊令在原兄弟急难毎有良朋况也永叹兄弟阋于墙外御其务毎有良朋烝也无戎丧乱既平既安且寜虽有兄弟不如友生傧尔笾豆饮酒之饫兄弟既具和乐且孺妻子好合如鼓瑟琴兄弟既翕和乐且湛宜尔室家乐尔妻帑是究是图亶其然乎 
　　
　　[按此篇永乐大典缺卷据楼钥集载其解兄弟既具和乐且孺云孺有柔义既具犹曰皆在于是和乐且柔孺言辞气柔巽也其妻其子情好合同言夫妇父子和顺孝慈如琴瑟之和毛传曰翕合也帑子也湛和乐之至钥论曰此解亦平然说诗意境未深此诗极言兄弟之间如伐木极言朋友之间前章引陈曰兄弟之急难相救助如此及其既安寜乃谓兄弟不如友生乎此正诗之本意也此二章言凡人以傧尔笾豆饮酒之饫为乐者兄弟既具如谓兄弟无故其乐又何止笾豆饮酒而已其和乐又且如孺子之真情如孺慕之孺有不可解于心者凡人妻子止以好合尚能如鼔瑟琴之和若兄弟翕合而无间其和乐不足以尽之又且湛矣如湛酒湛色然如此方见诗意] 
　　
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之听之终和且平伐木许许酾酒有藇既有肥羜以速诸父寜适不来微我弗顾于粲洒埽陈馈八簋既有肥牡以速诸舅寜适不来微我有咎伐木于阪酾酒有衍笾豆有践兄弟无逺民之失徳干糇以愆有酒湑我无酒酤我坎坎鼓我蹲蹲舞我迨我暇矣饮此湑矣 
　　
　　是诗燕群臣之乐歌也而毛诗序曰燕朋友故旧盖失其情矣夫君以臣为友乃其常言书曰臣邻曰友邦诗曰恵于朋友视尔友君子是诗所谓友者同姓诸父异姓诸父异姓诸舅皆群臣也率土之濵莫非王臣岂群臣之外复有所谓朋友故旧哉伐木丁丁非一人之声友侣多故也鸟鸣嘤嘤非一鸟之声呼其友侣也出自幽谷迁于乔木能求友者可以自幽而明自卑而升因鸟取喻也相犹观也君能求贤以为友必虚中谦和此虚中谦和神必听之终致和平之福非自外至夫通天地神人一而已矣是一者在人为心心无所不通为孝为顺为谦和为众善是心神人之所同其机一动其应如响故圣贤和于朝民人和于野诸侯和于外四夷和于逺及是心因物有迁意动情流为傲慢为悖厉为危乱矣大抵丁丁乃其木柔势顺刃利则许许然许许亦非一人之声也毛传曰以筐曰酾以薮曰湑孔疏云筐竹器也薮草也漉酒者或用筐或用草于今犹然用草者用茅也僖四年左传曰尔贡包茅不入王祭不供无以缩酒是也毛传谓藇美貌未安酾酒以草酒由草而出如与人然故曰藇藇者酒从草注出之状也酾酒不必一于筐以草酾之可也用筐而加之以草亦可也此人情事理之常毛传执一不可羜未成羊也速召也微无也郑笺云寜召之适自不来无使言我不顾念也毛传曰粲鲜明貌圆曰簋天子八簋咎过也按公食大夫礼上大夫六豆六簋又案周礼无上大夫然则公食上大夫八豆八簋其周衰诸侯僭礼欤孔疏云聘礼注云飨谓享大牢以饮宾也今此唯有肥羜而已是非享礼诗非仪礼不可备文承文协韵势难拘必安知肥羜之非大牢耶郑笺陈馈八簋食礼盖以诸侯燕礼无黍稷公食大夫礼有黍稷也然公食大夫礼惟一宾伐木之诗则诸父诸舅礼文不同自秦焚书礼文益不可考而诸儒好为必然之说则难矣宣十六年左传曰王飨有体荐燕有折爼公当享卿当燕衍者酒寛盛也笾豆必荐必践行兄弟即左右臣邻同姓诸父异姓之舅尊之曰父曰舅亲之曰友曰兄弟友有切磋匡正之义故首章言之无逺言其咸在燕所甚近也民之失德以干糇之有愆愆谓不分或分之不平皆谓愆违也糇粮之干者至微末也其有愆违遂为失德然则饮食臣友奚可不尽心毛传曰湑莤之也酤一宿酒也商颂烈祖曰既载清酤毛传谓酤一宿酒未安岂一宿以上皆谓之酤欤商近古又祭礼尚古故用酟之清者与周时燕群臣之湑酒大异矣此卒章叙诸父诸舅亲族之尊者燕乐欢洽索酒之辞曰有已成之酒则莤之以清湑之酒饮我无已成之酒则虽一宿以上之酤亦可以饮我坎坎击鼔以乐我蹲蹲而舞以乐我迨我他日闲暇俟王酒之成却复来饮王之湑酒矣今姑饮酤亦可也是章盖周初君臣和洽尝有是言故播之声诗欤呜呼君臣之间至于是可谓和矣 
　　
　　天保定尔亦孔之固俾尔单厚何福不除俾尔多益以莫不庶天保定尔俾尔戬谷罄无不宜受天百禄降尔遐福维日不足天保定尔以莫不兴如山如阜如冈如陵如川之方至以莫不增吉蠲为饎是用孝享禴祠烝尝于公先王君曰卜尔万寿无疆神之吊矣诒尔多福民之质矣日用饮食羣黎百姓徧为尔徳如月之恒如日之升如南山之寿不骞不崩如松柏之茂无不尔或承 
　　
　　享补音虚良切汉郊祀歌嘉笾列陈庶几宴享灭除凶灾烈腾八荒又曰声气逺条凤凰来翔神夕奄虞盖来孔享颜师古皆音香福补音笔力切[按原本三字脱]从示畐声汉贾谊传疏者或制大权以福天子颜师古曰福古逼字周易乃徐有说以中直也利用祭祀受福也又曰井渫不食行恻也求王明受福也秦琅琊刻石皇帝之徳存定四极诛乱除害兴利致福汉房中歌福与徳叶班固明堂诗福与职叶简疑孚力切恐古逼字亦有此切毛诗序曰天保下报上也君能下下以成其政臣能归美以报其上焉笺云下下谓鹿鸣至伐木皆君所以下臣也臣亦归美于王以崇君之尊而福禄之以答其歌夫上之礼其下与下之敬其上爱敬之情发于中心播于歌诗而序谓之能盖求诸心外殊为害道序大率若是天保安尔亦甚固孔甚也尔谓王也单尽也天俾尔所受之福尽厚程朱皆曰除旧生新天使尔获益之多莫无也庶犹多也言之重复爱之至也朱曰戬尽谷善也尽善云者犹云单厚多益也诗云实始戬商尔雅谓戬福也尔雅义释多差罄无不宜罄尽也遐逺也天降尔遐逺之福无有满足之日故曰维日不足言福无穷也兴者衰之反无不兴隆如山如阜如冈如陵皆喻福之隆髙也阜小山冈山脊尔雅释地云大陆曰阜大阜曰陵如川水之方至继继增益且莫知其穷也是诗祝颂之辞重复不已既曰单厚又曰何福不除又曰多益又曰莫不庶又曰戬谷又曰罄无不宜又曰百禄又曰遐福莫不兴如山如阜如冈如陵如川可谓重复又重复下之爱其上祝之颂之不能自已之情形见于此吉卜日之吉也蠲洁也饎黍稷也祭礼有饎爨炊黍稷也而毛传于是本尔雅谓饎酒食殊未安尔雅多差缪难以尽信诗难殚纪姑言所本之黍稷周礼春曰祠夏曰禴秋曰尝冬曰烝孔疏云诗以便文不依先后毛传曰君先君也尸所以象神郑笺云君曰卜尔尸嘏主人传神辞也卜知也今人常言亦曰卜知不曰王而曰君先公尊先公嘏辞也毛传曰吊至也诒遗也言神之感格而遗王以福也神自言则曰卜诗人称神则曰诒民之质矣言民化上之徳也民不浮伪复其本有之性质言百姓则羣臣亦在其中矣日用饮食皆为王之徳王之德善臣民之徳亦无不善徳非外为即日用饮食而无放逸焉则人本有之德性自不失矣民心无常惟上之从民心善则王之福本立矣縆弦月上弦则就盈福如月弦就盈如日方升有进而无退又如南山之久寿不骞不崩骞拔也不可拔也山亦有崩坏者如松柏之茂叶叶密比喻天下之人心无不承比于王者 
　　
　　采薇采薇薇亦作止曰归曰归岁亦莫止靡室靡家玁狁之故不遑启居玁狁之故采薇采薇薇亦柔止曰归曰归心亦忧止忧心烈烈载饥载渴我戍未定靡使归聘采薇采薇薇亦刚止曰归曰归岁亦阳止王事靡盬不遑启处忧心孔疚我行不来彼尔维何维常之华彼路斯何君子之车戎车既驾四牡业业岂敢定居一月三捷驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘昔我往矣杨柳依依今我来思雨雪霏霏行道迟迟载渴载饥我心伤悲莫知我哀 
　　
　　[按此篇永乐大典缺巻] 
　　
　　我出我车于彼牧矣自天子所谓我来矣召彼仆夫谓之载矣王事多难维其棘矣我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁王命南仲往城于方出车彭彭旗旐央央天子命我城彼朔方赫赫南仲玁狁于襄昔我往矣黍稷方华今我来思雨雪载涂王事多难不遑启居岂不怀归畏此简书喓喓草虫趯趯阜螽未见君子忧心忡忡既见君子我心则降赫赫南仲薄伐西戎春日迟迟卉木萋萋仓庚喈喈采蘩祁祁执讯获丑薄言还归赫赫南仲玁狁于夷 
　　
　　牧补音莫笔切[按原本三字脱]扬雄青州牧箴牧与极叶与石叶阮籍大人先生传牧与则叶与国叶载补音节力切易林蹇之既济曰车不利载请求不得郑氏于诗载驰载驱春日载阳在宗载考载起载行皆曰载之言则也难乃旦反是诗皆劳归之诗也详考出车之诗至畏此简书而止自喓喓而下疑为异篇喓喓之诗言南仲伐西戎春日迟迟薄言还归与雨雪载涂异矣诸儒不以为疑者以惟序之从故也不思序初不可尽信也尔雅曰野外曰牧程曰谓我命我也诸儒谓天子为殷王者盖不考序之为差谬也天子周王也郑笺云载装载也棘急也周礼司常鸟隼为旟龟蛇为旐孔疏曰设此旐而属之于旄之干矣彼旟旐斯何有不斾斾者乎司常交龙为旗毛传曰方朔方书襄陵又曰赞赞襄哉皆谓上也北方地势渐髙则北征宜言襄刘曰王命载之于竹简喓喓草虫趯趯阜螽释见召南草虫此喻南仲之未归我未见也则忡忡念之及南仲既归我既见则喜悦而从之如阜螽之于草虫也末章美南仲不独伐西戎有功而玁狁之难亦已夷矣并言其功也自喓喓草虫二章而止以西戎之患小故略也诸儒言薄伐西戎春日迟迟言正岁夏之春也人习于夏正此叙人情故云凌人正岁十有二月令斩氷亦言世俗所习之夏正尔雅释草云卉草而小雅四月曰山有嘉卉侯栗侯梅则以木为卉也卉其木之异欤其草木之通称欤程曰讯问也其魁首当讯问者丑类也其徒众也仓庚采蘩祁祁释见豳七月毛诗序曰出车劳还率也 
　　
　　有杕之杜有睆其实王事靡盬继嗣我日日月阳止女心伤止征夫遑止有杕之杜其叶萋萋王事靡盬我心伤悲卉木萋止女心悲止征夫归止陟彼北山言采其杞王事靡盬忧我父母檀车幝幝四牡痯痯征夫不逺匪载匪来忧心孔疚期逝不至而多为恤卜筮偕止会言近止征夫迩止 
　　
　　诗序曰杕杜劳还役也吕氏曰杜之有实秋冬之交也枤杜释见唐风靡盬释见小雅四牡尔雅云十月为阳李曰继嗣我日言其行役以日继日无有休息之期也郑笺云遑暇也妇人思望其君子忧伤征夫如今已间暇且归也而尚不得归邱曰萋萋新叶卉释见前篇我心伤悲者征人伤悲女心悲止谓征夫其当归止皆序其情感时触物而生悲也止者语助也杞尔雅邢疏云春生作羮茹微苦笺云杞非常菜也吕氏曰杞之可食春莫矣李崇孝曰杞虽可食而苦孔疏云伐檀云伐轮伐辐是檀可以为车之轮辐大明云檀车煌煌毛传曰幝幝敝貌痯痯罢貌前二章皆前四句序征夫后三句序女心之思望至此章前六句序征夫之劳未一句方序女心谓征夫将归其不逺矣笺云载装载也疚病也妇人思念其君子曰今非正装载乎非已启行而来乎我忧心甚病也孔甚刘曰期逝者谓所期之日已逝而犹未至故多为忧恤忧也王曰会合卜筮之言皆言近矣谓时日近尔谓征夫所在甚迩卜筮合言如此四章序情闵劳一如东山皆劳归士盖王亲征故不及将率欤不然则劳将与士异礼欤 
　　
　　南陔 
　　
　　白华 
　　
　　华黍 
　　
　　鱼丽于罶鲿鲨君子有酒旨且多鱼丽于罶鲂鳢君子有酒多且旨鱼丽于罶鰋鲤君子有酒旨且有物其多矣维其嘉矣物其旨矣维其偕矣物其有矣维其时矣 
　　
　　毛诗序曰鱼丽美万物盛多能备礼也斯言已赘矣而又继曰文武以天保以上治内采薇以下治外始于忧勤终于逸乐故美万物盛多可以告于神明则于诗外作说为赘滋甚徒乱大旨况差谬不一且以为道耶则内外一致以为歌诗耶则常棣既以闵管蔡之失道而作则武王已崩矣何得言文武告于神明则何得自称君子乡饮酒燕礼歌此诗序非圣人作况复乖谬义当废黜是诗自和平自雅正无非道者不假外释惟不知道者乃为赘说易曰离丽也释文不音何于此力驰反今周易如字丽附也毛传曰鲿扬也鲨鮀也尔雅释训云凡曲者为罶邢疏曰曲薄也释器云嫠妇之笱谓之罶毛诗传曰罶曲梁也寡妇之笱也郭璞云凡以薄为鱼笱者名为罶罶者鱼所留也陆玑疏云鲿一名黄扬今黄颊鱼是也似燕头鱼身形厚而长大颊骨正黄鱼大而有力解飞者徐州人谓之扬黄颊通语尔雅释鱼云鲨鮀郭云今吹沙小鱼体圎而有点文非正圎圎而长也毛传曰鳢鲖也释鱼云鲤鳣鰋鲇鳢鲩据此文则三鱼也而郭璞注云鲤今赤鲤鱼鳣大鱼似鱏而短鼻口在颔下体有邪行甲无鳞大者长二三丈今江东呼为黄鱼鰋今鰋额白鱼鲇别名鳀江东呼鲇为鮧鳢鲖也鲩今<鱼重>鱼似鳟而大据郭今注则不止于三鱼乃六鱼今鲇鱼身虽圎长而首鰋匾尔雅曰鰋鲇是一鱼孙炎亦从之旨美也有者多之别名今俗语亦云偕者言皆有谓备也时正得其时也礼文废缺其乡饮酒公燕礼之外用此亦多补音维其时矣上纸切播时百榖王肃作是敛时五福马融作是是亦上纸切易林兊之蹇曰心愿所喜乃今逢时史记龟筴传富有天下贵为天子然而大傲欲无厌时王粲七释不以志易道不以身后时进徳修业与世同理李尤阳徳赋协三灵之纯壹兮正阶衡以统理参日月以并昭兮合厚徳于四时 
　　
　　由庚 
　　
　　南有嘉鱼烝然罩罩君子有酒嘉宾式燕以乐南有嘉鱼烝然汕汕君子有酒嘉宾式燕以衎南有樛木甘瓠累之君子有酒嘉宾式燕绥之翩翩者鵻烝然来思君子有酒嘉宾式燕又思 
　　
　　乡饮酒燕礼间歌此诗余礼用之当亦多嘉鱼以喻嘉宾烝众也罩捕鱼器喻以礼致嘉宾也式更也不独众宾会聚而已又有燕礼以乐之也汕汕喻嘉宾之和乐衎和也木樛曲逮下故甘瓠得以累之使君子不谦恭则嘉宾不可得而致瓠以喻嘉宾故曰甘嘉宾似鵻之来集思皆语助也又燕亲之至也鵻释见四牡毛诗序曰南有嘉鱼乐与贤也 
　　
　　崇丘 
　　
　　南山有台北山有莱乐只君子邦家之基乐只君子万寿无期南山有桑北山有杨乐只君子邦家之光乐只君子万寿无疆南山有杞北山有李乐只君子民之父母乐只君子徳音不已南山有栲北山有杻乐只君子遐不眉寿乐只君子徳音是茂南山有枸北山有楰乐只君子遐不黄耇乐只君子保艾尔后 
　　
　　补音台田饴切释名台持也筑土坚髙能自胜持也汉柏梁台七言卫尉曰周御交戟禁不时光禄勲曰总领从官柏梁台廷尉曰平理情谳决嫌疑易林损之恒曰良夫孔姬挟悝登台汉乐章天马徕龙之媒游阊阖观玉台扬雄作大匠箴春秋刺讥书彼泉台两观雉门而鲁以不恢桓君山仙赋台与芝叶陆机挽歌台与骐叶徕陵之切有莱陵之切陆玑草木疏莱藜也徐锴说文系传曰此言莱蔓华尔雅作厘与莱同娄才切锴知同为娄才切不知同为陵之切也郭璞逰仙诗京华游侠窟山林隐遁栖朱门何足荣未若托蓬莱临源挹清波陵阿掇丹荑枸俱羽反楰音庾耉补音崔骃慰志赋耉与举叶陆机愍怀太子文耉与宇叶韩愈元和圣徳诗耉与午古叶又下与厚皆后五切亦叶然则耉宜果户切而补音果羽切失母后下五切汉沟洫志白渠之歌郑国在前白渠起后举臿为云决渠为雨韦孟讽谏诗乡国渐世垂烈于后乃及夷王克承厥绪严忌哀时命使枭扬先道兮白虎为之前后浮云雾而入冥兮骑白鹿而容与东方朔客难后与鼠叶扬雄河东赋后与叙叶又赵充国赞后与武叶乡饮酒燕礼间歌此诗详释见鱼丽毛诗序曰南山有台乐得贤也毛传曰台夫须也莱草也孔疏云台夫须释草文又陆玑云旧说夫须莎草也可为蓑笠都人士云台笠缁撮十月之交曰田卒污莱周礼云莱五十亩莱为草之总名台莱皆草众多喻贤人之众多次章桑杨杞李栲杻枸楰乃更韵亦明其材实皆美杞释见四牡栲杻释见唐风山有枢毛传曰枸枳枸楰鼠梓疏曰枸释木无文宋玉赋曰枳枸来巢则枸木多枝而曲所以来巢也陆玑疏云枸树髙大似白杨有子着枝端大如枝长数寸噉之甘美如饴谓之木蜜释木云楰鼠梓郭云楸属也今江东有虎梓山楸之异者人谓之苦楸武王周公之时所任皆贤所宾礼皆贤故燕乐之饮食之敬之爱之赞美之以为邦家之基本祝祈之愿其万寿而无有期限又美之足为邦家之光辉为斯民之父母民赖之以生养也又美其徳音不已言人称颂之不已又美其徳音之盛茂又祝其万寿无有疆限又祝曰眉寿不遐逺乎黄髪耉老不遐逺乎眉生毫毛为寿考之相又不特祝颂其身而已又祝其保养尔后人毛传曰艾养也然古书蓍艾老寿也又祝其保寿尔后也 
　　
　　由仪 
　　
　　蓼彼萧斯零露湑兮既见君子我心写兮燕笑语兮是以有誉处兮蓼彼萧斯零露瀼瀼既见君子为龙为光其徳不爽寿考不忘蓼彼萧斯零露泥泥既见君子孔燕岂弟宜兄宜弟令徳寿岂蓼彼萧斯零露浓浓既见君子鞗革冲冲和鸾雝雝万福攸同 
　　
　　写补音赏羽切谚云书三写鱼成鲁帝成虎韩愈元和徳诗末乃取辟骇汗如写挥刀纷纭争切脍脯然则宜思羽切而补音赏羽切何也是诗天子燕诸侯之乐歌也而毛诗序曰泽及四海为义不明诸儒为说杂错不成文萧香草而又盛茂蓼茂也或曰众也蓼莪及东山蓼薪音义同夫香草蓼然其茂又露零其上湑然其清岂不可爱也哉王者之亲爱诸侯其情如之见诸侯如见湑露之蓼萧喜乐之如是君子谓诸侯也既见君子我心倾写一无藏袭与之燕且笑且语又称誉其善其有功徳之大者有锡命焉次者亦有赐焉是谓处今谓之处分公之服自衮冕而下侯氏载龙旗以朝则有龙矣车服华盛岂不烨然有光大抵喜乐之辞无所不致其美其徳不差爽是亦誉之也寿考不忘祝颂其寿考不忘徳也泥泥沾濡也孔甚也燕安也岂和乐也弟悌顺也甚安岂弟誉其徳也王于诸侯同姓谓之伯父叔父异姓谓之伯舅叔舅其亲之则曰臣邻曰友邦曰兄弟伐木曰兄弟无逺是诗曰宜兄宜弟皆谓诸侯也曰宜者善之之辞也既美其徳之令又愿其寿考又安乐也侯氏车止则驰御辔首之鞗革冲冲柔白者见焉和鸾之音当亦未泯雝雝其和万福攸同攸所也同者诸侯不一人也亦君臣上下之所同也亦祝之也自士礼尸嘏其主人犹曰万年而况王于诸侯乎南山有台施于乡宾施于羣臣犹曰万寿而况于诸侯乎则祝其万福也宜矣孝经曰昔者明王之以孝治天下也不敢遗小国之臣而况于公侯伯子男乎和鸾详释见驷驖 
　　
　　湛湛露斯匪阳不晞厌厌夜饮不醉无归湛湛露斯在彼丰草厌厌夜饮在宗载考湛湛露斯在彼杞棘显允君子莫不令徳其桐其椅其实离离岂弟君子莫不令仪 
　　
　　毛诗序曰湛露天子燕诸侯也毛传曰阳日也晞干也欧阳曰露以夜降者也因其夜饮近取以为比云湛湛之露非至曙则不干厌厌之饮非至醉则不归燕私殷懃之意毛传曰丰茂也郑笺云载则也考成也夜饮之礼在宗室同姓诸侯则成之于异姓其让之则止昔者陈敬仲饮桓公酒而乐桓公命以火继之敬仲曰臣卜其昼未卜其夜于是乃止此之谓不成也丰草杞棘更辞协韵欧阳谓露被草木如王恩被诸侯尔无他义也棘枣木也非荆棘之棘君子谓诸侯称其令德明着人所允信有实徳也桐椅之实离离可观喻诸侯多仪之可观毛诗序之大患患在毎诗輙异其义夫周之燕飨诸侯岂一礼一诗而止哉蓼萧亦燕诸侯之诗又异其义曰泽及四海鹿鸣伐木南陔白华华黍鱼丽由庚南有嘉鱼崇丘南山有台由仪皆燕诸侯之诗虽其间亦有通用不専于燕诸侯而为序者之好异亦昭昭矣 
　　
　　彤弓弨兮受言藏之我有嘉宾中心贶之钟鼓既设一朝飨之彤弓弨兮受言载之我有嘉宾中心喜之钟鼓既设一朝右之彤弓弨兮受言櫜之我有嘉宾中心好之钟鼓既设一朝酬之 
　　
　　弨尺昭反补音贶虚王切左氏传伯姬之占曰士刲羊亦无<亡皿>也女承筐亦无贶也楚辞九章荼荠不同亩兮兰茝幽而自芳惟佳人之永都兮更统世以自贶[按原本四句脱]徐邈读<亡皿>呼光切补音载子例切秦琅琊石刻载与意叶[按原夲意讹作旨]屈原九章载与置叶崔骃太尉箴载与尉叶晋祠庙歌载与备叶櫜古刀反酬市由反毛诗序曰彤弓天子锡有功诸侯也毛传曰彤弓朱弓也以讲徳习射弨弛貌平王锡晋文侯秬鬯圭瓒彤弓一彤矢百卢弓一卢矢百马四匹襄王赐晋文公大辂之服戎辂之服彤弓一彤矢百玈弓矢千秬鬯一卣虎贲三百人策命为侯伯孔疏云唐大者其体强弱之名彤玈者弓色之异称为弓者皆漆之以御霜露漆之为色赤黒而已彤既为赤则知玈者为黒也言语助也王曰受而藏之者工成而献王王受而藏之以待有功也宾诸侯也嘉者善之也我有者亲之之辞也以彤弓贶之非特以礼文加之而已其王之中心实贶之礼所以行中心之诚故礼防乎伪又曰去伪孔疏云周礼无彤弓之名言讲德习射则周礼当唐弓大弓也夏官司弓矢有六弓王弧夹庾唐大唐弓大弓以授学射者使者劳者载承也出诸府库受而载之将以贶宾也中心喜之故贶之右之所以宾之也毛传曰櫜韬也酬报也 
　　
　　菁菁者莪在彼中阿既见君子乐且有仪菁菁者莪在彼中沚既见君子我心则喜菁菁者莪在彼中陵既见君子锡我百朋泛泛杨舟载沉载浮既见君子我心则休 
　　
　　是诗善君子养育人材也毛诗序曰乐育材也君子能长育人材则天下喜乐之矣考本诗则序文微差尔雅释草云莪萝蒿也陆玑云茎可生食又可蒸香美味颇似蒌蒿毛传曰菁菁盛貌中阿阿中也大陵曰阿君子能长育人材如阿之长莪菁菁然观诗辞君子于人材可以言养育不可言长君子见善类而乐又相敬而有礼仪又锡之以百朋之禄虽人材众多大小如杨舟无所不包载而养育之我心则喜所谓人材者其心喜也我心则休所谓人材者得所依归而其心安也诗云有卷者阿则陵之有阿曲者名阿水中小渚曰沚汉食货志有大贝牡贝幺贝小贝皆二枚为一朋其直有差其不盈寸二分漏度不得为朋枚直钱三是为货贝五品郑笺云赐我百朋得禄多莪香美故以比人材欤杨木之舟轻而善载载沉载浮之载语助也其舟或沉或浮则所载多矣喻人材大小无不包载而养育之详玩终篇其养育人材之意见矣乡饮酒礼至于无筭乐或歌是诗欤 
　　
　　六月栖栖戎车既饬四牡骙骙载是常服玁狁孔炽我是用急王于出征以匡王国比物四骊闲之维则维此六月既成我服我服既成于三十里王于出征以佐天子四牡修广其大有颙薄伐玁狁以奏肤公有严有翼共武之服共武之服以定王国玁狁匪茹整居焦获侵镐及方至于泾阳织文鸟章白斾央央元戎十乘以先启行戎车既安如轾如轩四牡既佶既佶且闲薄伐玁狁至于大原文武吉甫万邦为宪吉甫燕喜既多受祉来归自镐我行永久饮御诸友炰鳖脍鲤侯谁在矣张仲孝友 
　　
　　闲补音应玚驰射赋闲与仙叶今京语闲音之余有虚焉切之音宪补音虚言切礼记武坐致右宪左郑氏宪读如轩声之误也版诗天之方难无然宪宪毛云宪宪犹欣欣也亦如轩友补音羽轨切易林屯之小过曰初忧后喜与福为市八佾列陈饮御嘉友需之损仲友与鲤叶或用此诗玁狁孔炽宣王命尹吉甫帅师伐之归而燕之作是诗而歌之也所谓王于出征奉王命而出征也故曰王于出征以佐天子是诗孔子取焉取其无邪也而毛诗序反焉歴序诸雅尽废则四夷交侵中国微矣是不取之也序之所论似是而非其间固多谬妄之义无益之文而大意谓失道而致四夷之交侵则亦有之而不可以是乱孔子所取之大旨呜呼孔子没诸儒杂说榛芜大道惟其似是而非故学者不得而知夫玁狁侵镐及方至于泾阳然后伐之而又不过逐出之而已不嗜杀也致礼以劳吉甫之归爱敬之道也不嗜杀正也爱敬正也无非道者道心人所自有放逸则昏苟非昏放人心即道诸儒不自知不自信故亦不知人不信人舎近而求逺弃平常而求异故旁推外索杂说纷纷而道始不明矣是诗朝廷所作故用周正六月建巳之月也栖凄也凄凄有冷意时有麦秋之寒也[按楼钥集有此七字又按钥论云毛氏栖栖简阅也苏黄门曰栖栖不安也李氏曰如论语栖栖同注栖栖犹依依言其不安也虽未为定论然以为栖栖有冷意麦秋之寒则不可俗谚云江南两浙春寒秋热若中原北方则立春便温和入夏便热入秋便凉冬则极寒宣王在西周四月岂复有令也]豳风七月所序寒暑与江南同今江南四月亦间有寒今四月周六月镐京去豳亦近不然则军行栖宿于军中东山言宿在车下栖栖多欤孔疏曰饬齐正也车中载是常所服用之物释文曰比齐同也毛传曰物毛物也孔疏云四骊驷马皆鐡骊之色我服谓凡师行服用之具皆成也汉文帝诏曰吉行五十里师行三十里谓一日所行也四牡修长又广大其大又有颙然昂起之状薄之为言轻略也薄伐明征伐非王者之本心不得已而伐之姑平难而已肤敏捷也毛传曰公功也奏奏闻战功于上今俗谓之奏捷毛传曰严威严也翼敬也苏曰有严有翼言将帅之徳也朱曰共与供同师之胜败惟在整与不整而已两阵之交阵动者败此断断不易之论是故贵乎有严敬之徳其善无穷敬则有徳六师之所心服亦敌人之所服敬则静静则明静则不乱敬则不忽敬则有备敬则能谋敬则始终如一虽胜而不骄虽或败而不慑不乱谓之善败故贵乎有翼翼翼小心敬也则足以供武之事以定王国茹入也玁狁不自退而入其国乃益出而侵入周地之焦获整居者安然无所忌毛传曰焦获周地接于玁狁者释地云周有焦获郭璞曰今扶风池阳县瓠中是也毛传曰镐也方也皆北方地名孔疏云王肃以为镐京故王基驳曰据下章云来归自镐我行永久言吉甫自镐来归犹春秋公至自晋公至自楚故知同千里之镐长安洛阳代为帝都而济阴有长安乡汉有洛阳县此皆与京师同名者也侵至泾水之北水北曰阳毛传曰鸟章错革鸟为章也白斾继旐者也尔雅释天云错革鸟曰旟自禹贡已有熊罴狐狸织皮谓四者之织毛及四者之皮则此织文鸟章谓织而为革鸟之文章也鸟羽有异色错杂而织之革急也郑谓画急疾之鸟隼言画未必然也释天云继旐曰斾司常云鸟隼为旟司马法兵车一乘甲士三人歩卒七十二人元戎犹先锋也毛传曰轾挚佶正也郑笺云戎车之安从后视之如挚从前视之如轩然后适调也佶壮健之貌闲习也毛传曰薄伐玁狁至于大原言逐出之而已吉甫尹吉甫也有文有武宪法也武能却敌文不穷追万邦之所宪法吉甫振旅而归王设燕礼于是君臣上下咸喜矣多受赏赉之祉来归自镐我行永久序情闵劳也郑笺云御侍也今饮之酒又使诸友恩旧者同侍又加其炰鳖脍鲤珍美之馔毛传曰侯维也使文武之臣征伐与孝友之臣处内笺云张仲吉甫之友其性孝友意张仲诸友皆吉甫同行之官属而张仲尤其友善其副欤尔雅维侯也郭注引此侯谁在矣 
　　
　　薄言采芑于彼新田于此菑亩方叔莅止其车三千师干之试方叔率止乘其四骐四骐翼翼路车有奭簟笰鱼服钩膺鞗革薄言采芑于彼新田于此中乡方叔莅止其车三千旗旐央央方叔率止约軧错衡八鸾玱玱服其命服朱芾斯皇有玱葱珩鴥彼飞隼其飞戾天亦集爰止方叔莅止其车三千师干之试方叔率止钲人伐鼓陈师鞠旅显允方叔伐鼓渊渊振旅阗阗蠢尔蛮荆大邦为雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威 
　　
　　补音衡戸郎切横也楚辞九歌衡与芳叶又惜担衡与藏叶易林泰之晋衡与强叶大壮之谦衡与乡叶急就章衡与裳叶玱七羊反本亦作鎗芾音弗珩音衡补音部郎切张衡思玄赋袭温恭之黻衣兮被礼义之绣裳办贞亮以为鞶兮杂伎艺以为珩渊补音于巾切开元五经文字鼘音因诗伐皷鼘鼘有閟诗皷咽咽集韵鼘与咽于巾切又同一均切今存一均切简谓渊字宜从一均切咽亦如字蛮荆为乱宣王命方叔帅师伐之归而作是诗以燕之毛诗序曰宣王南征也毛传曰芑菜也田一岁曰菑二岁曰新三岁曰畬莅临程曰薄言发语辞陆玑草木疏曰芑菜苦菜也茎青白色摘其叶白汁出脆可生食亦可蒸为茹朱曰此即今苦荬菜宜马食军行采之人马皆可食也司马法兵车一乘甲士三人歩卒七十二人程曰师干犹云兵甲也干盾也干以扞御师于古语明先王不得已而用师特以御难而已不务于杀试肄习也骐马之杂色者详释见曹风鸤鸠一车四马其马皆骐左右齐驰如翼而飞毛传曰奭赤貌钩膺樊缨也孔疏云瞻彼洛矣云韎韐有奭彼茅搜染为奭故知赤貌也言钩膺樊缨者以此言钩是金辂故引金辂之事以说之在膺之饰唯有樊缨故云钩膺樊缨也巾车注云钩娄颔之钩也钩用金在颔之饰也尔雅舆革后谓之茀郭云以韦□后户竹后谓之蔽郭云以簟衣后户齐风云簟茀朱鞹孔疏云有鱼皮为矢服其马洛颔有钩在膺有樊缨之饰又以鞗皮为辔首之革而垂之士丧礼下篇荐马缨三就中车金辂钩樊缨者绦缨文交织如樊篱也读樊如鞶则改字未安郑谓缨以五采中乡乡中也郑笺云交龙为旗龟蛇为旐毛传曰軧长毂之軧也朱而约之错衡文衡也玱玱声也朱芾黄朱芾也皇犹煌煌也玱珩声也葱苍也三命葱珩其鸾在镳镳马衔也驷铁輶车鸾镳孔疏云所佩葱玉之珩玉藻云再命赤韨黝珩三命赤韨葱珩周易困卦朱芾君象赤芾臣象与玉藻合故毛传曰黄朱朱之近黄者为赤朱赤色相似故通称欤司常云鸟隼为旟释鸟云鹰隼丑其飞也翚盖急疾之鸟也军旅有鸟隼之旟象用师击搏凶徒所尚急疾而师律贵乎严整不整虽徒勇必败此因隼旟就列行阵严整而起论曰鴥彼飞隼其飞戾天亦集而止不妄动明军律严整士卒不敢妄动进退左右跬歩唯命毛传曰伐击钲以静之皷以动之郑笺谓钲也皷也各有人焉孔疏亦不能援古以证其非盖郑以来古军政渐坏钲皷各有人梏于所见故反曲说以笺此诗谓言钲人伐皷互见尔今诸军皆有金队皷队诚如郑云而是诗言钲人伐皷明一人而掌二事鸣金则不鸣皷鸣皷则不鸣金地官皷人兼掌金皷孔疏云周礼有錞镯铙铎无钲也说文云钲铙也似铃柄中上下通皷人云以金铙止皷大司马云鸣铙且却说文又曰镯钲也铙也则镯铙相类皷人注云镯如小钟然则钲正铙也镯特相类尔皷人云以金錞和皷以金镯节皷以金铎通皷惟金铙止皷然则所谓钲者惟铙耳诸儒徒以相类致乱惑皷动钲静之义不可军政进止全在皷钲陈师则先皷鞠有制定之意定则止而极故鞠亦有穷义鞠定严整军政所贵方叔文誉甚显著其材实亦人咸信之允信也大司马云中军以鼙令皷渊渊鼙音也鼙皷之小者书曰班师振旅春秋传曰入曰振旅方叔将征蛮荆试肄其师干习其进退皷以进之振旅以习退渊渊阗阗皆有整整不乱之意毛传曰元大也五官之长出于诸侯曰天子之老犹道也尚书作猷一也犹之为兽犹豫迟缓大凡人心得其道者舒徐优游失其道者急疾躁动故自古承袭以犹为道犭犬一也犭谓之反犬后人欲别其义故易置其犬欤夫通三才贯万事无非道者故古圣贤无不遵道而行毎言曰道古语流传见诸诗书自武事言之故曰克壮其犹执其渠魁而当讯问者又获其丑类朱曰方叔盖尝与于北伐之功者是以蛮荆闻其名而皆来畏服也其车三千二十二万五千人岂承乱之后特置其盛欤 
　　
　　我车既攻我马既同四牡庞庞驾言徂东田车既好四牡孔阜东有甫草驾言行狩之子于苖选徒嚣嚣建旐设旄搏兽于敖驾彼四牡四牡奕奕赤芾金舄会同有绎决拾既佽弓矢既调射夫既同助我举柴四黄既驾两骖不猗不失其驰舎矢如破萧萧马鸣悠悠斾旌徒御不惊大庖不盈之子于征有闻无声允矣君子展也大成 
　　
　　补音奕奕一读夷益切一读弋灼切班固奕旨北方之人谓棋为奕宏嗣说之举其大略陆机七征敷延袤之广庑矫陵霄之髙阁秀清辉兮云表腾藻荫之奕奕陆云喜霁赋奕奕亦与阁叶又祖徳颂奕奕与廓叶陆冲风赋奕与薄叶金舄一读思积切一读七雀切说文或从隹或从昔知岁所在与鹊同太元逃首足金舄不忘沟壑陆云逸民赋舄与漠叶有绎一读夷益切一读弋灼切宋玉九辨绎与廓叶扬雄甘泉赋绎与错叶毛诗序曰车攻宣王复古也宣王能内修政事外攘夷狄复文武之竟土修车马备器械复会诸侯于东都因田猎而选车徒焉是诗有以见宣王任贤使能诸侯心服以礼而田军政整暇诗人美之曰大成谓徳政之兼隆也而序不及之黄曰考工记五工皆言攻则攻者治也按字书训释说文并以庞为髙屋盖马之髙大也马闲习之齐同军事尚整也毛传曰东洛邑也甫大也田者大芟草以为防或舎其中褐纒旃以为门裘纒质以为槸间容握驱而入轚则不得入左者之左右者之右然后焚而射焉天子发然后诸侯发诸侯发[按原本三字脱]然后大夫士发天子发抗大绥诸侯发抗小绥献禽于其下故战不出顷田不出防不逐奔走古之道也毛传谓芟草以为防则所谓甫草谓薪楚之类欤薪从艹则薪亦可言草尔雅卉草而四月之诗谓梅栗为嘉卉则卉草盖兼木焉甫大之草禽兽所依故驾车东行而田狩言语助也孔疏云以织毛褐布纒通帛旃之竿以为门之两傍又以裘纒椹质以为门中之闑毛传曰之子有司也夏猎曰苗嚣嚣声也维数车徒者为有声也春秋传曰春搜夏苗秋狝冬狩诗惟言选徒选择其卒徒也不曰车者以车素所攻治不于此时选也毛传及序俱未安孔疏云建立旐于车而设旄牛尾于旐之首郑笺云敖郑地今近荥阳吕曰敖山名晋师救郑在敖鄗之间士季七覆于敖前则敖山之下平旷可以屯兵翳荟可以设伏所云东有甫草即此地之子于苗选徒搏兽于敖先使有司阅习也毛传曰诸侯赤芾金舄舄逹屦也时见曰会殷见曰同周礼大宗伯云春见曰朝夏见曰宗秋见曰觐冬见曰遇时见曰会殷见曰同考此则会者非朝觐宗遇之常礼而有时乎来见者之名也同者王不廵狩而诸侯咸朝焉之名也今宣王之东都而诸侯咸朝来者不絶于道绎者不絶也是谓会同有绎毛传曰决钩弦也拾遂也大射仪司射弦决遂郑注云决以象骨为之着右巨指所以钩弦而闿之遂射鞴也以朱韦为之着左臂所以遂弦也决者所以决而发之拾者所以收拾左袂使不阻矢也诸儒言佽俱未安天子诸侯卿大夫士皆决拾以次而射故曰佽佽者人叙次也谓天子发而后诸侯发诸侯发而后大夫士发之次也郑笺云调谓弓矢强弱与矢轻重相得笺义亦未尽凡弓矢之非良者其患害曲折不胜其多调和则曲尽其道不止于弓矢相称而已夫者男子之通称同者言其皆能中获柴者<此手>也积也谓积禽也射夫既皆中获又助王举积禽于以明诸侯心服礼顺故助我举<此手>也王曰猗不正也两骖不在衡轭之下故多偏倚唯善御者两骖不猗虽驰而一无所失[按楼钥云此一叚不尽其义苏黄门曰四黄既驾两骖不猗御者之善也不失其驰舎矢如破射者之善也盖不善射者必待御者为之诡遇则获故王良为之范则嬖奚不能获一惟御者不失其驰而舎矢如破方见射者之善不惟此诗意明孟子一叚亦皆焕然]笺云矢发则中如槌破物也王良曰吾为范我驰驱引诗曰不失其驰则不失者不失法度也范法度也周礼凡王提马而走诸侯晋大夫驰而此萧萧马鸣悠悠斾旌者田毕也尔雅释天文继旐曰斾郭注云帛续旐未为燕尾者司常云析羽为旌释文注旄首曰旌孔疏谓大庖君之庖也礼一曰干豆二曰宾客三曰充君之庖此大庖不盈明不多杀也以礼而田不以纵欲而田徒御不惊见其不暴不骇文武成康之道于是乎复兴故诗人美之笺云晋人伐郑陈成子救之舎于栁舒之上去谷七里谷人不知可谓有闻无声之子谓王朝主军政之人也率众从王而东田其政令严整寂无諠哗之声人虽闻其东田而无声也善其整也唯前选徒嚣嚣余无声也凡事唯言其大体有闻无声于以益明宣王之任贤使能展诚也大成大全也允信也有政者或亏于徳有徳者或失于政是诗言宣王徳政之兼隆故信宣王之大成序言攘夷狄复竟土盖言诸侯所以复会之情欤尔雅释训云徒御不惊辇者也地官乡师大军旅会同正治其徒役与其輂辇注云輂驾马辇人挽行所以载任器也止以为蕃营司马法曰夏后氏谓辇曰余车殷曰胡奴车周曰辎辇辇一斧一斤一凿一梩一鉏周辇加二板二筑又曰夏后氏二十人而辇殷十八人而辇周十五人而辇故书辇作连夫司马法兵车一乘甲士三人歩卒七十二人所谓歩卒者徒行者也何止于辇人之数而尔雅特云辇者也岂凡徒皆称辇者欤孔疏亦疑诸徒皆谓徒行此独以为辇岂尔雅多差欤毛传曰自左膘而射之逹于右腢为上杀射右耳本次之射左髀逹于右□为下杀面伤不献践毛不献不成禽不献禽虽多择取三十焉其余以与大夫士以习射于泽宫田虽得禽射不中不得取禽田虽不得禽射中则得取禽古者以辞让取不以勇力取郑笺云每禽三十 
　　
　　吉日维戊既伯既祷田车既好四牡孔阜升彼大阜从其羣丑吉日庚午既差我马兽之所同麀鹿麌麌漆沮之从天子之所瞻彼中原其祁孔有儦儦俟俟或羣或友悉率左右以燕天子既张我弓既挟我矢发彼小豝殪此大兕以御宾客且以酌醴 
　　
　　补音祷当口切易林兊之咸离之讼小畜之坎祷皆与酒叶俟于纪切开元五经文字亦云矣毛诗序曰吉日美宣王田也毛传曰维戊顺类乘牡也伯马祖也重物慎微将用马力必先为之祷其祖祷祷获也祷未必为获也先王于禽兽岂亦忍于多杀哉祷者祷其无伤人也弓矢驰驱之间或偶伤人故祷欤[按楼钥云毛以祷为祷获固已赘矣此谓祷其无伤人亦未为的当狩田而用马故祷于马祖不必専为获亦不必専为求无伤人与厩焚不问马之意不侔]郑笺云戊刚日也乘牡顺类也刘曰田之前二日也朱曰其戊辰欤尔雅释文云既伯既祷马祭也孔疏云伯长也夏官校人云春祭马祖注云马祖天驷释文云天驷房也郭注云龙为天马故房四星谓之天驷笺云丑众也田而升大阜从禽兽之羣众也毛传外事以刚日差择也鹿牝曰麀麌麌众多也韩奕麀麀麌麌说文噳羣口相聚本亦作麌禹贡雍州漆沮既从从者从入渭水然则天子之所其在渭漆沮之会欤[按楼钥云漆沮既从禹贡自说治水此诗自说从漆沮驱禽而至天子之所似不必泥此从字]楼尚书云驱禽兽至天子之所中原平原之中也祁盛也诗云被之祁祁又云祁祁如云皆言盛也孔甚也瞻彼中原其盛甚有谓兽也或儦而行或不行而止止则若有所待然故曰俟俟或聚而羣或两而友悉率左右二列各供其事天子燕安焉天子首发诸侯大夫士次发有司悉率左右士伍毕发天子至是燕安无事矣豕牝曰豝殪死也释兽云兕似牛一角青色重千斤初为小豝而发矢忽大兕当之而殪喜其获大故形于诗朱曰御进也李曰既逐兽矣于是张弓挟矢而射之孔疏云左传天子飨诸侯毎云飨礼命之宥天子之所宾客者惟诸侯耳故周礼六服之内其君为大宾其臣为大客宾客相通称笺云宾客谓诸侯也酌醴而饮羣臣以为爼实也毛传曰飨礼天子之饮酒也孔疏云且酌醴与羣臣案毛传谓重物慎微者将用马先祷马祖则慎微施诸马耳而卫宏作序连言接下乃谓施诸人序差谬益可覩矣又率如此于诗外生说 
　　
　　鸿雁于飞肃肃其羽之子于征劬劳于野爰及矜人哀此鳏寡鸿雁于飞集于中泽之子于垣百堵皆作虽则劬劳其究安宅鸿雁于飞哀鸣嗷嗷维此哲人谓我劬劳维彼愚人谓我宣骄 
　　
　　补音寡果五切三畧军谶曰吏多民寡尊卑相苦吴子曰薪蒭既寡天多阴雨易林大过之泰曰当年少寡独与孤处东方朔七谏寡与辅叶史记叙传天下已平亲属既寡悼恵先壮实镇东土班固幽通赋寡与御叶汉书陈汤传斩宛王母鼓之首颜师古曰西域传作母寡而此作母鼓寡鼓声相近盖未知此韩诗外传三升曰觚觚寡也补音宅逹各切说文托也汉书注臣瓒曰古文宅度同扬雄解嘲爰清爰静游神之廷惟寂惟寞守德之宅廷音定兖州牧箴成汤五徙卒都于亳盘庚北渡牧野是宅马融笛赋王孙保其位隐处安林薄官夫乐其业士子世其宅班固泗上樊哙赞命恵瞻仰安全正朔国师是封先荣是宅李兴诸葛亮碑辞昔尔之隐卜唯此宅仁智所处能无规廓张协七命金华启逢大人有作继明代照配天光宅周官缝人注度音宅正谓此音而陆徳明云古文宅与度字相近因此而误藉使改宅为度不知谓度音度者果何义也礼记引诗宅是镐京周官注引书宅西曰昧谷史记引书五流有宅五宅三居三危既宅皆正书宅为度汉去古未逺故所读尚如此是诗美周大夫长虑兴谋筑垣以安民而愚者不知也厉王之乱国人奔散如鸿鴈之飞肃肃羽飞之音也之子周大夫也乱定之子出而招来安集之使反其国都故之子劬劳于野之子于是矜闵民人之失所尤哀鳏寡孤独之罹祸民去而复反其所如鸿鴈之飞而集于中泽为得所安止大夫又为长久之虑覩垣圯坏他日何以御冦故建议筑垣兴役百堵皆作虽上下一时劬劳然其究终则可以永安其居矣宅居也卒章复追念万民溃散如鸿鴈之飞其哀鸣嗷嗷可哀可闵维此明哲之人谓招集与夫兴筑为劬劳也彼愚者所知不及逺所为苟且乃谓我宣骄好作为耳作是诗者知之子者之徒也谓我皆谓之子也而诗曰我者诗人视之子如已也故其辞云而毛诗序曰鸿鴈美宣王也万民离散不安其居而能劳来还定安集之至于鳏寡无不得其所焉考本诗近之矣其差者多 
　　
　　夜如何其夜未央庭燎之光君子至止鸾声将将夜如何其夜未艾庭燎晰晰君子至止鸾声哕哕夜如何其夜乡晨庭燎有辉君子至止言观其旗 
　　
　　补音辉许云切史记断戚夫人手足去眼辉之又熏粥熏作辉张衡西京赋金戺玉阶彤庭辉辉珊瑚琳碧瓀珉璘彬[按原本璘误作璞字]向晨之时东方之明升矣庭燎之光渐微而见熏辉烟光相杂旗补音渠斤切孔武仲云旗从斤以诗与左传验之合音芹字芹畿声相似故后人相承误矣左氏传晋下阳之謡曰丙之晨龙尾伏辰袀服振振取虢之旗武仲所引即此也礼记旄期称道注云旄期或为旄勤此一音多类此毛诗序曰庭燎美宣王也因以箴之其者语助也当如字不必作基音夜如何其诗人自起问端也夜犹未中也说文云央中央也广雅云央极中也秦风云宛在水中央胡云二章云未艾三章云乡晨是从未央而至未尽从未尽而至乡明也毛传曰庭燎大烛也将将鸾镳声也秋官司烜氏凡邦之大事共坟烛庭燎故书坟为蕡郑司农云蕡烛麻烛也[按楼钥集此下有然则与庭燎有异焉今俗曰□盆者庭燎欤□麻烛也音说毛传以为大烛未安楼钥论云今说亦未安□乃麻饼也谓大烛司农谓麻烛皆是也古者如男子夜行必以烛童子隅坐而执烛又如颜叔之秉烛非如今之蜡烛也凡点火而明者如麻骨桦皮松明之类可以照者皆谓之烛今祭祀所用庭燎以麻骨一大束立于地而然其上照耀一庭故毛谓之大烛司农谓之麻烛却非□盆也今本无□盆之说当是从楼说删定]楼尚书云凡点火而明者如麻骨桦皮松明之类皆谓之烛麻烛束麻骨郊特牲曰庭燎之百由齐桓公始也然则天子之庭燎百欤君子来朝者毛传止谓诸侯则卿大夫不得谓之君子乎不得与于朝乎凡乘车诣朝者皆有鸾声至于旗则独诸侯载旗以朝此诸侯在其中也李曰左传秦后子曰一世无道国未艾也注曰尽也则艾为尽意毛传曰晣晣明也哕哕徐行有节也有辉庭燎向晨而见熏也天寖明故得观其旗郑笺云朝礼别色始入夫为国以礼礼者天下之中制也不及焉固不可过焉亦不可不由乎中而能治天下者未之有也故箴之一车四马八鸾鸾在马镳镳衔也一马二鸾 
　　
　　沔彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母沔彼流水其流汤汤鴥彼飞隼载飞载扬念彼不迹载起载行心之忧矣不可弭忘鴥彼飞隼率彼中陵民之讹言寜莫之惩我友敬矣谗言其兴 
　　
　　[按此篇永乐大典无解恐是遗脱] 
　　
　　鹤鸣于九皋声闻于野鱼潜在渊或在于渚乐彼之园爰有树檀其下维萚他山之石可以为错鹤鸣于九皋声闻于天鱼在于渚或潜在渊乐彼之园爰有树檀其下维谷他山之石可以攻玉 
　　
　　毛诗序曰鹤鸣诲宣王也宣王亦贤矣岂昏然殊不辨贤否者哉不能无蔽尔亦曰规可也曰风可也知人难哉虽尧舜不以为易大贤徳誉着闻如鹤鸣声闻其贤易知其有徳誉未着如鱼潜在渊在渚实有可取而宣王未知檀木至坚而美忠实力谏之臣似之诗人曰予乐彼园唯乐其树檀尔其下皆萚也轻薄鄙贱随风东西一无所守小人似之而能随主意上下宣王惑之他山之石质虽未精粹而可以为错以攻玉玉比宣王石比直言率直之臣大抵逆耳之言自古难受况贤人吉士忠信质直不善委曲又世衰道微士失教养多率直不粹美以宣王聪明有所不足之君而听不能无过不粹美逆耳之言是以难也毛传曰谷恶木也说文云楮也从木者声非从禾也楮不材之木也亦似小人郑笺云皋泽中水溢出所为坎自外数至九鹤在中鸣而野闻其鸣声 
　　
　　
　　
　　慈湖诗传巻十二宋杨简撰 
　　
　　小雅二 
　　
　　祈父予王之爪牙胡转予于恤靡所止居祈父予王之爪士胡转予于恤靡所底止祈父亶不聪胡转予于恤有母之尸饔 
　　
　　补音牙讹胡切易林讼之鼎曰虎聚磨牙以待豘猪太元夷首夷其牙或饫之徒毅首豨毅其牙发以张狐急就章欵冬贝毋姜狼牙亭歴桔梗龟骨枯韩愈毛颖传中山之占不角不牙衣褐之徒扬雄豫州牧箴陪臣执命不虑不图王室陵迟丧其爪牙汉地理志允吾应劭音铅牙扬雄长杨赋雅与祜叶班固东都赋雅与武叶此皆当读如五牙本如吾雅亦本如伍也周易大畜豮豕之牙郑氏读牙如互汉书宗族盘互颜师古曰盘结而交互也字或作牙若犬牙相入之意自吾为互声之转尔师古或未知此是诗刺祈父也而毛诗序曰刺宣王也是固宣王之不知人也言刺王则大悖毛传曰祈父司马也郑笺云书曰若畴圻父谓司马恤忧也司马掌兵甲以守封圻故曰圻父欤笺云此勇力之士责司马之辞也我乃王之爪牙之士当为王闲守之卫女何转移我于忧使我无所止居乎吕伯恭读是诗见宣王变古制者二焉前两章既刺其以宿卫之士从征役矣未章复曰祈父亶不聪胡转予于恤有母之尸饔有亲老而无他兄弟其当免役征古必有成法故责其不聪其意谓此法人皆闻之彼司马独不闻乎乃驱吾从戎使吾亲不免薪水之劳也责司马者不敢斥宣王也[按原本前两章既刺以下脱今据读诗记补入]毛传曰底至也亶诚也熟食曰饔刘曰尸主也周语云宣王三十九年战于千亩王师败绩于姜氏之戎 
　　
　　皎皎白驹食我场苗絷之维之以永今朝所谓伊人于焉逍遥皎皎白驹食我场藿絷之维之以永今夕所谓伊人于焉嘉客皎皎白驹贲然来思尔公尔侯逸豫无期慎尔优游勉尔遁思皎皎白驹在彼空谷生刍一束其人如玉母金玉尔音而有遐心 
　　
　　补音客克各切楚辞九章九辨客皆与薄叶汉石显传牢耶石耶五鹿客耶印何累累绶若若耶易林未济之丰曰崔嵬北岳天神贵客师之頥曰重门击柝备不速客太元童首大开帷幕以引方客古诗人生天地间忽如逺行客驱车策驽马游戱宛与洛左氏传以陈备三愙徐锴曰今俗作恪案古客皆读如恪毛诗传曰宣王之末不能用贤贤者有乘白驹而去者絷绊维系也郑笺云永久也愿此去者乘其白驹而来使食我场中之苗我则绊之系之以久今朝爱之欲留之吕曰逍遥者徘徊少留吕伯恭曰所谓伊人盖廊庙之人也于焉逍遥于焉嘉客既幸其来以为荣复深叹其所处非其地也其言舍蓄未发其辞气则惨然不乐至三章明言之矣贤者去朝适野时事可知尔公侯尚逸豫而不惧乎仰而慨然责公卿俯而眷然别贤者其情意可识也四章疑其遂忘世也故以毋有遐心勉之[按原本脱吕伯恭曰一叚今据读诗记补入]遁云者善其冝遁而亦有诀别之意也二思皆语助也程曰未章言其逺遁而思之之意贤者逺遯空谷处困穷而享淡薄虽所享生刍一束而已然其人之美如玉也贤者既逺遯矣国之好贤者犹望其相闻而不见絶也[按原本程曰以下脱今据经说补入]孔疏曰母得自爱音声贵如金玉不以遗问我朱曰叹其乘白驹入空谷生刍以秣之而其人之徳美如玉盖邈乎其不可亲矣然犹觊其相闻而无絶也吕曰言尔公尔侯不敢斥君也笺云优游使待时也毛诗序曰白驹大夫刺宣王也言刺大悖是诗虽中有讽朝廷之意而不明指王此诗大旨惜贤者之去而已 
　　
　　黄鸟黄鸟无集于谷无啄我粟此邦之人不我肯谷言旋言归复我邦族黄鸟黄鸟无集于桑无啄我梁此邦之人不可与明言旋言归复我诸兄黄鸟黄鸟无集于栩无啄我黍此邦之人不可与处言旋言归复我诸父 
　　
　　毛传曰宣王之末民人室家离散妃匹相去有不以礼者复我诸兄复我诸父妇人有归宗之义谷善也熟观诗辞未必妃匹每曰此邦之人殆非谓其夫夫死而夫家之人不居养之又其邦族之薄大畧相似故曰此邦之人不我肯谷不肯以善道相处也又曰此邦之人不可与辩明是非妇人无再适之义夫死无子则小宗抚之不然则近属居养之此义之不可易者如黄鸟必集于木必啄粟今夫家乃弃絶之曰无居吾家无食吾粟如禁黄鸟无集木无啄粟岂理也哉故妇人不得已而曰言旋言归吾将以告我邦之亲族此复如有复于王者之复是有归宗之意矣言语助也旋还也此妇他邦之女也不曰父母而曰诸父盖既寡又无父也是诗初无怨王之意而毛诗序曰刺宣王也言刺大悖若于诗外立论则宣王固其根本而释诗者不当若是 
　　
　　我行其野蔽芾其樗昏姻之故言就尔居尔不我畜复我邦家我行其野言采其蓫昏姻之故言就尔宿尔不我畜言归斯复我行其野言采其葍不思旧姻求尔新特成不以富亦秖以异 
　　
　　饥馑之岁逺依妇家而见弃焉作是以絶之而毛诗序曰刺宣王岂以此细故不足为言故必推至于王乎风俗至是诚宣王失道以致之而诗人无刺王之情序言刺王又大悖事无小大是者道非者非道是是非非孰非道者饥岁逺依妇家妇家居野所居有樗焉蔽芾释见甘棠我以与尔婚姻之故就尔居处相依尔不畜养我我则复归本邦之家矣郑笺云蓫牛蘈孔疏云释草无文陆玑疏云今人谓羊蹄初欲依妇家而居及其见弃则次章曰言就尔宿而已一宿不敢久处也复反其故居也陆玑疏云葍一名<艹富>幽州人谓之燕<艹富>其根正白可着热灰中温噉之饥荒之岁可蒸以御饥特夫也柏舟实维我特妇人不事二夫故夫有特名是时知妇家将改嫁其妇故曰尔不思旧姻而求新特尔弃礼犯义如此诚不足以为富亦适以为异尔异者异乎常也怨辞之婉者也祇只职音一而记者异欤冨者人之所同欲故以为言以明其无益于事而徒为不义也尔雅云妇之父母壻之父母相谓为婚姻 
　　
　　秩秩斯于幽幽南山如竹苞矣如松茂矣兄及弟矣式相好矣无相犹矣似续妣祖筑室百堵西南其户爰居爰处爰笑爰语约之阁阁椓之橐槖风雨攸除鸟鼠攸去君子攸芋如跂斯翼如矢斯棘如鸟斯革如翚斯飞君子攸跻殖殖其庭有觉其楹哙哙其正哕哕其寘君子攸寜下莞上簟乃安斯寝乃寝乃兴乃占我梦吉梦维何维熊维罴维虺维蛇大人占之维熊维罴男子之祥维虺维蛇女子之祥乃生男子载寝之床载衣之裳载弄之璋其泣喤喤朱芾斯皇室家君王乃生女子载寝之地载衣之裼载弄之瓦无非无仪唯酒食是议无父母贻罹 
　　
　　[按此篇永乐大典缺卷据楼钥集载所解如跂斯翼云如鸟之跂立而张两翼鸟首如栋亮两翼如二溜钥论曰如跂如人跂足直立若如今说下三句已言如矢如鸟斯翼矣不应又以跂为鸟之跂不若只用旧说如人之跂立翼言其翼然不必谓鸟之翼也] 
　　
　　谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿或降于阿或饮于池或寝或讹尔牧来思何蓑何笠或负其糇三十维物尔牲则具尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱 
　　
　　补音于池唐何切停水曰池前汉书引周官川曰呼池呕夷后汉书无为山林陂池皆徒何切集韵通作沱说文从水它声徐铉曰沱沼之沱通用此字今别作池非是铉盖以沱为池不知池本为沱也说文引诗滮池北流正作沱汉乐章泊如四海之池徧观是耶谓何扬雄羽猎赋相与集于靖冥之馆以临珍池灌以岐梁益以江河东方朔七谏鸾皇孔鳯日以逺兮畜鳬驾鹅鸡鹜满堂坛兮鼃黾游乎华池刘邵赵都赋北连昭余南属呼池西盼大陵东结潦河索靖草书状骐骥暴露偪其辔海水窊隆扬其波元熊对踞乎山岳飞燕相追而差池雄补音于陵切左氏正义云兆如山陵有夫出征而丧其雄皆是繇辞繇辞法皆类韵又云古人读雄与陵为韵诗正月无羊皆以雄韵陵韵蒸是其事也又云张叔皮论曰宾爵下华田鼠上腾牛哀虎变鲧化为雄久血为磷积灰生蝇或疑张叔皮读熊为能著作郎王邵云古人读熊与雄者皆于陵切张叔皮用旧韵孔颖逹曰案诗中无羊与正月及襄公十年卫卜御寇之繇皆以雄韵陵邵言是也楚辞九歌终刚强兮不可凌身既死兮神以灵魂魄毅兮为鬼雄汉沙麓之占阴为阳雄水火相乘易林谦之需曰翱翔桂林为众鸟雄蛊之无妄曰麋鹿悲鸣思其大雄兊之节曰妻子啼瘖早失其雄尔雅释畜云黒唇犉毛诗传曰黄牛黒唇曰犉戢聚也诗曰载戢干戈以不用故戢聚而束藏之此谓其羊之多故其角戢聚言其盛牛耳常濡湿牛羊之寝或作讹魇之音尝以问诸野人其言则然篇内言思皆语助也刘曰牧之者日持雨具赍糇粮从牛羊之所宜适以顺其性而蕃其息孔疏云毛色别异者各三十也故郑笺云女之祭祀索则有之麄曰薪细曰蒸所以击牛羊之杖牧牛以薪牧羊以蒸欤以雌以雄谓雌雄皆驱以来牛羊雌雄日间杂羣无害惟牛夜则隔处羊矜矜兢兢以畏牧者之击故有此矜兢之状羊羣行于途不以杖防击则骞而他之或崩坠岸下牧者虽不以薪蒸或麾之以肱羊亦从而毕升升登棚也笺云牧人乃梦见人众相与捕鱼又梦见旐与旟欧阳曰众维鱼矣言鱼之多也毛传曰旐旟所以聚众也笺云溱溱子孙众多也周礼占梦献吉梦于王此牧人之梦而大人占之者所献吉梦也笺谓人众相与捕鱼者谓岁熟相供养之祥也惟粒食有余故又取鱼以为咏苟非丰年则尚惧其不饱奚暇及于渔哉毛诗序曰无羊宣王考牧也 
　　
　　节彼南山维石岩岩赫赫师尹民具尔瞻忧心如惔不敢戏谈国既卒斩何用不监节彼南山有实其猗赫赫师尹不平谓何天方荐瘥丧乱弘多民言无嘉憯莫惩嗟尹氏大师维周之氐秉国之均四方是维天子是毗俾民不迷不吊昊天不宜空我师弗躬弗亲庶民弗信弗问弗仕勿罔君子式夷式已无小人殆琐琐姻亚则无膴仕昊天不佣降此鞠讻昊天不恵降此大戾君子如届俾民心阕君子如夷恶怒是违不吊昊天乱靡有定式月斯生俾民不寜忧心如酲谁秉国成不自为政卒劳百姓驾彼四牡四牡项领我瞻四方蹙蹙靡所骋方茂尔恶相尔矛矣既夷既怿如相酬矣昊天不平我王不寜不惩其心覆怨其正家父作诵以究王讻式讹尔心以畜万邦 
　　
　　殆补音楚辞天问殆与止叶又九章殆与恃叶史记龟筴传殆与起叶易林睽之益殆与祉叶小畜之大有殆与齿叶然则宜地里切补音养里切失母矣膴音武届音戒补音居气切古作暨何晏景福殿赋鸟企山峙若翔若滞峨峨嶫嶫罔识所届[按原本识讹作试]木华海赋鹬如惊鳬之失侣倐如六龙之所掣一越三千不终朝而济所届刘邵赵都赋声曜纷纭泽浸宇内元正三朝莫不来届王粲浮海赋吐星出日天与水际其深不测其广无臬章亥所不及卢敖所不届阕苦穴反说文以癸得声补音眭桂切止也补音诵疾容切宋玉九辩然中路而迷惑兮自压按而学诵性愚陋以褊浅兮信未逹乎从容徐邈读畜许六反补音万邦卜工切说文以丰得声释名邦丰也封有功于是也韦孟诗至于有周歴世会同王赧聴譛[按原本赧误郝]实絶在邦刘向九叹声哀哀而怀髙邱兮思愁愁而思旧邦愿承间而自恃兮径滛曀而道□曹植责躬诗武则肃烈文则时雍受禅炎汉君临万邦晋石举歌既宴既喜翕是万邦礼仪卒度物有其容又大预舞歌羣生属命奄有庶邦慎徽五典元教遐通孔子曰无体之礼上下和同无服之丧以畜万邦魏觊西岳碑词赫赫在上以畜万邦维岳降神实生羣公毛诗序曰节南山家父刺幽王也言刺大悖释文节在切反知其本截字也今京语谓截为节此云节者记其音失其本字欤石削直如斩截师尹居髙位民所具瞻似之孝经尝引此毛传曰赫赫盛貌师大师周之三公也尹尹氏为大师具俱瞻视惔燔也据此则异乎洪范之师尹惟日矣然观孝经之意则殆非谓尹氏其师表尹正之通称欤既曰不敢戏谈冝未敢遽指尹氏后虽言尹氏又隐其恶赫赫师尹民具尔瞻今乃民忧心如炎燔畏尔威虐不敢戏谈民心忧苦恐畏至于此极则国之形虽未灭而实已絶灭斩絶也卒尽也国以民为固民心离则国从之亡矣故曰国既卒斩矣师尹何为而不监察之乎用犹为也苏曰山之实草木是也山之生物其气均平如一无不猗猗其长也毛传曰实满猗长也郑笺云责三公不如山之为也毛传曰荐重瘥病宏大也笺云天今又重以疫病孔疏曰荐与荐文异义同非文异义同也今京语荐音荐音是字非亦犹截音节也呼尹氏大师而责之曰尔不均平曽不如山谓何也谓谈也有何说也又天灾荐臻连年瘥病人死丧国扰乱大多民忧苦怨讟无一言之善而师尹方憯虐略不惩创嗟乎奈何尔雅虽曰憯曽也而尔雅差谬良多不可尽信尹氏为大师是周根本之地氐本也职当秉国之均平纲维四方毗辅天子使民不迷今乃不然诗人于是不复云云唯呼天曰昊天不吊愍我如此然亦不宜尽空我民人之众谓民死于饥馑瘥病忧苦余不死者又其心咸离则虽谓之尽空其师众可也乃叙尹氏之罪曰弗躬弗亲一切荒怠自古圣贤咸询众庶尹又不信庶民之言其贤其能上之人当求而用之不当待其求也今弗问弗察则弗获仕进败丧亷耻往往有君子尝谕以某贤某能奚不任用而尹氏曰彼未尝致问于我故不及用之耳此衰世秉政者之常谈而诗人谓之欺罔君子尹氏欺罔文过饰非者多矣诗人终不弃絶戒而诲之曰勿罔君子当更平夷其心已前日之所为已止也式更也小人用心虽不平而自谓已平故诗人更使之平夷小人自谓止不为不善故今更劝之止又曰无为小人至于危殆不惟危其国亦危其身琐小姻亚则无与厚仕释亲云妇之父母婿之父母相谓为婚姻两婿相谓为亚相亚次也释训云琐琐小也毛传曰膴厚也以正而论用人必以贤能不问亲踈苟非贤能虽亲戚不用此诗人知尹氏必不能尽遵正道姑寛为之说曰姻娅之小小者无与膴仕则仕任之不膴厚者亦或可也其非琐琐者亦姑勿问是寛为之说也释言虽曰佣均也讻讼也而不可以释昊天不佣降此鞠讻尔雅非周公孔子之书先儒不审考竟相推崇据子夏初哉首基之问则知其为古书然古书岂一一皆圣人作谓恺悌发也憯曽也基经也设也振古也务侮也峨峨祭也每有虽也差谬若此奚可殚数释文鞠作鞫然皆有穷义革虽柔而固足以止物匊亦所以止物物至于止则穷矣故世言以鞠为穷庸常也昊天不循平常而忽降此穷极之凶讻凶也前汉刘向引诗曰日月鞠凶天不恵顺降此大灾戾大抵人穷则呼天若归怨而实非怨天也届至也阕息也祸乱皆小人致之君子如至则民心息矣安矣或未能専用君子如平夷用之不偏用小人则民之恶怒亦逺矣违逺也郑笺谓式月斯生言日月益甚也毛传曰病酒曰酲诗人曰谁秉国之成乎成犹政也岂不知秉成之人言虽不指怨则深归王不自为政使尹为政卒劳百姓国事如此贤者宜去我驾四牡欲有所之服马颈项正当衡下衡有两轭正义两服之颈两骖鴈行咸骧首见项领焉于是思所之之国而四方政丑徳齐莫能相尚犹幽王尹氏也故曰我瞻四方蹙蹙靡所骋言无所可往也方尔盛其恶则视相尔矛欲相杀伤矣及既夷平悦怿则欢然如宾主相酬酢矣喜怒不常如此故贤者思遯下文曰以究王讻则此章谓王欤昊天不平常而乃降乱国危有状故我王亦不安寜然不自惩创其心反怨正人盖小人于是归罪于正人而王信之故王亦怨正人覆反也言不怨小人而反怨正人孔疏曰家父尽忠竭诚不惮诛罚故自载字焉寺人孟子亦此类也究言王之凶徳式敬也敬化尔心以畜养万邦讹者化而改也本心善则可以讹矣今王有凶徳故欲讹其心使化其旧也孔疏云桓十五年天王使家父来求车上距幽王之卒七十五岁若幽王之初则八十五年矣但古人以父为字或累世同之宋大夫有孔父者其父正考父其子木金父此家氏或父子同字未必是一人也云汉序云仍叔笺引桓五年仍叔之子来聘春秋时赵氏世称孟智氏世称伯仍氏或亦世字叔也自桓五年上距宣王之卒七十六岁若当初年则百二十年矣引之以证仍叔是周大夫耳未必是一人也 
　　
　　正月繁霜我心忧伤民之讹言亦孔之将念我独兮忧心京京哀我小心癙忧以痒父母生我胡俾我愈不自我先不自我后好言自口莠言自口忧心愈愈是以有侮忧心惸惸念我无禄民之无辜幷其臣仆哀我人斯于何从禄瞻乌爰止于谁之屋瞻彼中林侯薪侯蒸民今方殆视天梦梦既克有定靡人弗胜有皇上帝伊谁云憎谓山盖卑为冈为陵民之讹言寜莫之惩召彼故老讯之占梦具曰予圣谁知乌之雌雄谓天盖髙不敢不局谓地盖厚不敢不蹐维号斯言有伦有脊哀今之人胡为虺蜴瞻彼阪田有菀其特天之扤我如不我克彼求我则如不我得执我仇仇亦不我力心之忧矣如或结之今兹之正胡然厉矣燎之方扬寜或灭之赫赫宗周褒姒烕之终其永怀又窘阴雨其车既载乃弃尔辅载输尔载将伯助予无弃尔辅员于尔辐屡顾尔仆不输尔载终踰絶险曾是不意鱼在于沼亦匪克乐潜虽伏矣亦孔之照忧心惨惨念国之为虐彼有旨酒又有嘉殽洽比其邻昏姻孔云念我独兮忧心殷殷佌佌彼有屋蔌蔌方有谷民今之无禄天夭是椓哿矣富人哀此惸独 
　　
　　补音局讫力切曲也集韵局讫力切字或作□说文挶戟持也从手局声鸱鸮诗以挶为拮毛氏训拮为撠开元五经文字挶亦作撠局皆当音戟厉补音力蘖切礼记男鞶革注云鞶革即鞶裂诗云垂带如厉释文音列礼记祭法厉山氏左氏传作烈山刘邵赵都赋漂厉与洎越叶左思蜀都赋大火流凉风厉白露凝微霜结又厉与节叶颜延年马赋厉与悦叶意乙力切秦之罘刻石经纬天下永为法式宇县之中承顺帝意周易南狩之志乃大得也入于左腹获心意也楚辞天问厥萌在初何所意焉璜台十成谁所极焉刘向九叹意与侧叶贾谊鵩赋意与息叶颜师古读照中庸作昭毛诗作照陆德明音灼椓陟角反补音都木切集韵椓都木切字从手此诗当从手哿哥我反毛诗序曰正月大夫刺幽王也言刺大悖正月正阳之月鲁昭公十七年夏六月朔日有食之大史谓此正月周之六月乃夏之四月纯阳用事毛传亦曰此夏四月而有繁霜阴阳乖乱为灾异也民之讹言如曰时日害丧曰天曷不降威之类非平常之言乃差讹之言孔甚将大也独我忧心凡民嗤嗤固不能深忧危国之君臣尤不知所忧忧则不危矣故惟我独忧京京如京之大且根固不移欤抑兢兢之讹欤我忧如鼠病伏穴中人所不知痒病也痒虽在外而使人不寜殊为扰害此忧祸非贤者所致乃彼昏君小人自致之故比于痒在外毛传曰愈病也王曰莠恶也盖谷谓之善则莠恶可知也疾痛呼父母而伤已适丁是时也郑笺云此何不出我之前居我之后父母生我岂欲使我忧病俾使也乱世君子退伏小人肆行好言自口莠言自口皆出自小人之口唯其意所欲言则言我忧心愈愈日以益甚小人不知君子之心反见笑侮以为腐儒癙忧良可发笑笑则玩侮从之矣朱曰并俱也古者以罪人为臣仆亡国所虏亦以为臣仆故箕子曰商其沦丧我罔为臣仆言不幸遭国之将亡与此无辜之民将随以沦陷而并为臣仆未知将复从何人而受禄如乌飞不知将止于谁之屋也王曰乌之为物唯能食已则止其屋中林林中也尔雅云维侯也苏曰中林之木莫不摧毁而维薪蒸在焉其残之也甚矣民力在危殆之中视天梦梦若无能为者不知此天理之未定故也方其未定何所不至及其既定人未有不为天所胜者申包胥曰人众能胜天天定亦能胜人有皇上帝憎谁耶憎善人耶憎恶人也则恶人终于祸败矣谓山卑耶而其为冈为陵则亦不可言卑矣民虽卑贱若不足道而其讹言或曰时日曷丧或曰天曷不降威举国之人皆有是言则亦不可得而尽杀民亦将叛亦不可得而杀至是民亦不可谓之卑贱矣亦可畏矣寜能莫之惩耶召彼故老稍知惧矣而讯之占梦而不及政事也朝廷之间具曰予圣谁知乌之雌雄君臣皆自谓圣唯至愚者则然既昏愚如此安能知孰贤孰否孰是孰非毛传曰局曲孔疏曰曲者曲身也毛传曰蹐累足也脊理也蜴螈释鱼云蝾螈蜥蜴蝘蜓守宫也遭乱祸谓天虽髙不敢不曲局地虽厚不敢不重足家语曰孔子读诗至正月六章惕焉如惧曰彼不逹之君子岂不殆哉从上依世则道废违上离俗则身危时不兴善已独由之则曰非妖则妄也故贤者既不遇恐不终其命焉桀杀龙逢纣杀比干皆是类谓天盖髙不敢不局谓地盖厚不敢不蹐言上下畏罪无所自容也王氏曰人号呼而出此局蹐之言者非诞也乃有伦序有脊理朱曰哀今之人胡为肆毒以害人而使之至此乎俗言蝘蜓伤人药所不治大坡不平曰阪阪田即今之山田夫田在隰则平矣今乃在坡陂与众禾齐等则安矣今也有菀其特独其无朋风雨之所揺扤如不我克必摧必死特如独立无朋之君子其揺扤危殆似之及乎国势危亡之状既着昏君乱臣不无微恐既召故老谋之势急不得已而求贤既求我则如恐不得我不容避逃执我如仇敌然亦无礼矣虽急求如此而亦不我力终于缓弛者小人终虑君子之至非其同类惧非已利也毛传曰厉恶也宣王之时庶乎正矣今则厉矣如火燎方扬炽寜或有灭之者乎幽王惑褒女以为后自此大乱诗人知其必灭周也周为天下之所宗故曰宗周释文曰烕齐人语也犹灭之也如前章所序可谓长虑永怀矣然犹有未终之意今终其永怀又有窘焉如又窘于阴雨其车既载乃弃尔辅雨中行车已有陷泞之忧况又弃辅其隳坏尔载也必矣及隳尔载乃求诸伯长老成以助予乎无及矣辅喩贤者伯者老成长伯之贤称王室虽乱羣小得志而其间犹有贤辅亦或赖扶持之力今又弃之矣故此章云孔疏曰今人缚杖于辐防辅车也鲁隐公六年郑人来输平公羊传曰输平犹隳成昭四年左传曰寡君将隳币焉服虔曰隳输也是训输为隳隳坏之义笺曰输堕也疏云子路将堕三都是也毛传曰员益也疏曰益之于尔之轮辐笺曰仆将车者也屡顾尔仆者又以喩知人之难虽已智贤亦未可悉以听其所为又当屡察之察其备察其所安屡察不止于一察察其果贤果胜任则不隳厥载矣终踰絶险喻终济大难矣今乃曾不以是为意乎君子潜隐退遯如鱼在池沼亦非乐于穷隐也世乱不得不潜伏也然贤徳外着自不能掩其昭亦甚焉孔甚也此非诗人自谓谓他人之贤者也此贤者忧心惨惨忧念国之为虐祸将至也笺云彼尹氏大师也彼小人也彼有旨酒嘉殽唯与其邻友亲洽燕乐其昏姻则尤甚也云语助也念我独忧心殷殷尔毛传曰佌佌小也蔌蔌陋也哿可也佌者此人之谓欤此人有屋谓小人之徒欤言其徒兴第建宅者不一也蔌者如蔬蔌之多欤其下焉咸有谷之可食矣言饱食者则不胜其多矣皆谓羣小徒属也至民今则无禄食言禄则食在其中矣诗人失禄故曰无禄而亦并言凡民不止于言已众民如草木方长夭夭而有以椓害之小人所施皆暴虐剥割富人罹此犹之可也其惸独之人何以堪之故哀之上夭字似天故毛诗作天字微讹尔今读如桃之夭夭 
　　
　　十月之交朔日辛卯日有食之亦孔之丑彼月而微此日而微今此下民亦孔之哀日月告凶不用其行四国无政不用其良彼月而食则维其常此日而食于何不臧烨烨震电不寜不令百川沸腾山冡崒崩髙岸为谷深谷为陵哀今之人胡憯莫惩皇父卿士番维司徒家伯维宰仲允膳夫棸子内史蹶维趣马楀维师氏艳妻煽方处抑此皇父岂曰不时胡为我作不即我谋彻我墙屋田卒污莱曰予不戕礼则然矣皇父孔圣作都于向择三有事亶侯多藏不慭遗一老俾守我王择有车马以居徂向黾勉从事不敢告劳无罪无辜谗口嚣嚣下民之孽匪降自天噂沓背憎职竞由人悠悠我里亦孔之痗四方有羡我独居忧民莫不逸我独不敢休天命不彻我不敢效我友自逸 
　　
　　是诗盖深怨皇父之迁邑伤王室无政羣小用事因日食川沸山崩之变而作也而毛诗序曰十月之交大夫刺幽王言刺悖又失诗人本情孔疏云日月之食本无常时日月交会之术大率以百七十三日有竒为限而日月行天各自有道虽至朔相逢而道有表里若月先在里依限而食者多若月先在表虽依限而食者少鲁昭公十七年夏六月甲戌朔日有食之祝史请所用币季平子曰止也唯正月朔慝未作日有食之于是有伐鼓用币其余则否太史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书辰不集于房瞽奏鼓凡是平子太史之说皆非也孔子曰圣人有国日月不食则凡食皆灾也彼平子太史之说皆起于歴家之好谀其君者随事旋为之说以释君忧一行至精于歴亦谓阙于君徳有算所不及孔甚也丑恶也日月食则光微月臣道日君道日有食之则君道大失天地人同此一气气感灾见日月不行其所常行而有异又曰月食则维其常者较之日食灾甚则以月食犹为常而非甚丑也日食君失其道则国失其政民失其所故云亦孔之哀唯不用贤良而用小人故四国无政四国犹言四方王者统四方小人在上政不行于四国故四国皆无政臧善也何若是之不臧也毛传曰震雷也山顶曰冡朱曰令善也崒者崩陷之甚也郑笺谓崒崔嵬未安文势不然康成不善属文故云今之人谓今用事之人哀以告曰胡为深憯而不少惩也尔雅释憯曰曾盖尔雅之失毛传曰艳妻褒姒美色曰艳郑笺云皇父家伯仲允皆字畨棸蹶楀皆氏王氏曰变异所生以用七子故七子所以见宠用事则以艳妻煽方处故曰煽言势盛若火之煽然方处言方处未变徙也家伯虽为冡宰而次司徒之下者权居其次也乱世私意盛肆不由官常此章惟以权宠次第为序孔疏谓有不次者便文取韵也其说未为深允皇父权宠最盛番次之家伯次之仲允棸子蹶楀又次之师氏其职尊矣而居趣马之次则以权宠叙可覩矣膳夫趣马亲近内史职掌尤要切古者天子以内史为左右手朱曰卿士六卿之外更为都官以总六官之事朱说容或有之然权初不在职抑犹又也皇父岂曰我所为不是乎时是也胡为作我以迁于向以有车马之故或作我以役于向不先就我谋遂彻我墙屋以迁或辟民居以广宫室致我不获治田下者卒污髙者卒莱乃曰予不戕败女王建都邑有所迁役有所治辟礼则然矣王氏曰诗人因其自圣而讥之曰孔圣也孔疏曰左传桓王与郑十二邑向在其中杜预曰河内轵县西有地名向上则向在东都之畿内也皇父封于畿内当二卿今立有三事是增一卿以比列国也毛传曰亶信也侯维也皇父择其国之三卿信维贪淫多藏之人慭与也今乡俗亦云不慭我留一家俾守卫我王宛然乡谈无毫髪差春秋传曰昊天不慭亦谓与也传又曰两军之士皆未慭或曰伤也方言云慭伤也楚颍之间曰慭其乡音同而意异欤说文曰慭问也谨敬也一曰说也一曰甘也广韵云慭且也盖老者族盛多藏富厚故取以为三事无留者又择有车马者徙居于向以富其邑皇父势力足以徙之不恤人心之不乐也苏曰无罪犹且见谗敢告劳乎此下民之灾孽匪降自天皆人所为也民不敢面憎而背憎噂噂沓沓憎恶重复深切也职犹俗语之只也只由小人竞致此灾孽尔羣小非一人故有竞致之状凡经典语助之职同毛传曰痗病也羡余也王氏曰彻通也幽王之时天下病矣而我所居里则又甚病矣四方犹有寛余我独居忧民虽病而愚者踈者不以为意不怀深忧故亦可以言逸我独不敢休暇今天命既闭塞不通彻我终不敢效我友不忧国而自逸毛传曰亲属之臣不能自已陈氏曰不然则不应不去也前汉谷永云昔褒姒用国宗周以丧阎妻骄扇日以不臧注云鲁诗小雅十月之交篇曰此日而食于何不臧又曰阎妻扇方处言厉王无道内宠炽盛政化失理故致灾异然周语言幽王二年西周三川皆震史记亦云与此诗百川沸腾符合周语又云幽王时岐山崩又与此诗合史记言幽王嬖褒姒毛传亦曰幽王惑褒姒而以为后卫宏作序亦云独郑笺依鲁诗殊为好异今不从鲁诗之所以终于不行亦以有此类欤 
　　
　　浩浩昊天不骏其徳降丧饥馑斩伐四国旻天疾威弗虑弗图舎彼有罪既伏其辜若此无罪沦胥以痡周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕庶曰式臧覆出为恶如何昊天辟言不信如彼行迈则靡所臻凡百君子各敬尔身胡不相畏不畏于天戎成不退饥成不遂曾我暬御憯憯日瘁凡百君子莫肯用讯听言则答谮言则退哀哉不能言匪舌是出维躬是瘁哿矣能言巧言如流俾躬处休维曰于仕孔棘且殆云不可使得罪于天子亦云可使怨及朋友谓尔迁于王都曰予未有室家鼠思泣血无言不疾昔尔出居谁从作尔室 
　　
　　痡音铺韩诗作痡毛诗作铺补音出尺遂切徐锴说文系传云出又音吹去声故诗曰匪舌是出维躬是瘁歴考诸本斯本为善而韩毛之序咸谓幽王诗未安盖拘于刺也是诗曰周宗既灭又曰谓尔迁于王都则平王时事也先儒作序不可尽信序意异同或得或失关雎或以为刺十月之交或以为厉王奚可遽信厥后小弁巧言巷伯四月等篇宛然幽王之诗先儒拘于刺故不敢言平王郑风清人不可以其次岂诸儒未之知盖雷同不察忽焉昏忘乃人之常情以序病诗以末病本不可毛序又曰雨自上下者也众多如雨而非所以为政也考本诗何尝有此意困首章脱简妄凿斯说殊为不可衰乱之世阴阳乖戾雨则淫雨晴则久旱浩浩广大无际也昊天其以浩浩为音欤昊字日在天上光明皓白明白而皓皓欤天有日有星辰云汉之文故曰昊天欤苍天言其色上天言其髙而尔雅曰春为苍天夏为昊天秋为旻天冬为上天为义未安尔雅多差谬不可尽信骏善也谓天不善其徳既降丧乱之祸又降饥馑之祸以斩伐四国困穷怨天人之常言而心实不敢怨故曰不畏于天则不怨天之实着矣又更其辞呼旻天而怨之曰急疾其威弗思虑弗图谋既弃彼有罪舎弃也殆谓杀幽王骊山下虏褒姒往往羣小并罹其祸是谓既伏其辜辜罪也若此无罪无辜之人乃又俱沦胥以痡胥相也痡病也沦沉没也怨天降饥馑及无辜周宗既灭荡然无所止戾戾至也正大夫上大夫也即卿也君死国乱荡析羣臣离居所居逺于朝故莫知我勚劳诗人忠勤之臣也平王新立大臣苟且怠惰莫肯夙夜孜孜三事宅乃事宅乃牧宅乃凖之三事此言三事大夫则兼言中下大夫矣王辱臣死今幽王死而三事大夫如故则知其不能死节宜其莫肯夙夜勤劳邦君诸侯当王国之大难宜即朝觐有朝朝夕朝之礼今乃莫肯朝夕不匡辅王室幽王既殂祸变既极庶曰今式臧矣臧善也意谓今将善矣乃反出为恶覆反也往往诸侯反乘乱侵周如郑取温麦取成周未之类如何昊天不伸正法伸信也辟法也言助也法辟不伸言乱者肆横天不降祸以法治之如彼行迈靡所至止臻至也言荡然无所止极诗人于是勉凡百君子各敬尔身胡为不相畏如此不畏于天乎不畏天之福善祸淫乎不肯夙夜不肯朝夕覆出为恶皆不相畏也不畏王朝也所谓凡百君子非君子也姑曰君子也果君子也胡敢不相畏胡敢不畏天莫肯夙夜是不畏新立之王也莫肯朝夕是不畏新立之王也至于反出为恶尤其无所忌畏兵戎成而不退其谓申侯西夷犬戎势益张平王度不可支故谋东迁欤饥成不遂者降丧饥馑无食以遂人之欲也暬亲狎也说文云狎习也亲狎侍卫之人犹惨惨日饥瘁而况于他乎丧乱饥馑如此凡百君子又莫肯讯问询谋听人之言则当有以答之无拒絶其有谮言则当退之无答奈何凡百君子不肯若是也哀哉我本不能言者不欲言也今兹有言非但事口舌而已维我躬忧悴故不得已有言于是又曰能言则可矣哿可也至于小人之巧言如水流弥弥无穷惟欲俾躬自取于休美而已不复更恤他人维曰仕宦而国事甚急且危殆孔甚也棘急也然则岂可任非其人是时任使多非其人若有曰斯人不可使则得罪于天子朝多小人天子听其言而使斯人若顺旨而从之亦云可使则朋友将怨我罪我之违道世久衰乱无人材可使谓稍稍可共辅王室者曰尔迁王都乎乃曰予未有室家如洛邑新邑百官居室未备思虑如鼠恋穴泣血甚小甚陋势不可已故忧泣无有一言而不疾痛者诗人于是折之曰昔尔去朝出居于外又谁从作尔室耶亦尔自为之也诗人盖辅平王东迁者也平王东迁虽未能复兴王道而是诗大体则无邪也故孔子取焉 
　　
　　
　　
　　慈湖诗传卷十三宋杨简撰 
　　
　　小雅三 
　　
　　旻天疾威敷于下土谋犹回遹何日斯沮谋臧不从不臧覆用我视谋犹亦孔之卭潝潝訿訿亦孔之哀谋之其臧则具是违谋之不臧则具是依我视谋犹伊于胡底我龟既厌不我告犹谋夫孔多是用不集发言盈庭谁敢执其咎如匪行迈谋是用不得于道哀哉为犹匪先民是程匪大犹是经维迩言是听维迩言是争如彼筑室于道谋是用不溃于成国虽靡止或圣或否民虽靡膴或哲或谋或肃或艾如彼泉流无沦胥以败不敢暴虎不敢冯河人知其一莫知其它战战兢兢如临深渊如履薄冰 
　　
　　[按此篇永乐大典缺巻据楼钥集载所解云此固肤近柔懦之士所执常渝然而人知其一莫知其它不知圣智所及当大有为亦无所慑但圣智虽不慑亦无慢易忽略而亦战战兢兢钥论曰范氏曰人皆知虎不可暴河不可冯而不知小人之不可不畏临深履薄惧之甚也此说似胜不必委曲] 
　　
　　宛彼鸣鸠翰飞戾天我心忧伤念昔先人明发不寐有懐二人人之齐圣饮酒温克彼昏不知壹醉日富各敬尔仪天命不又中原有菽庶民采之螟蛉有子蜾蠃负之敎诲尔子式榖似之题彼脊令载飞载鸣我日斯迈而月斯征夙兴夜寐无忝尔所生交交桑扈率场啄粟哀我填寡宜犴宜狱握粟出卜自何能榖温温恭人如集于木惴惴小心如临于谷战战兢兢如履薄冰 
　　
　　富补音所引唯易林坤之萃福优重职乐且日富而遂音偪下文又夷益切唯曰叶韵别无证未安富或有二音或易林字讹不可知也负补音礼记天子负斧依注负之言倍也史记正义负命毁俗庶士负禄皆读如倍填毛诗作填韩诗作疹音轸犴韩诗作犴毛诗作岸毛传曰宛小貌陆氏草木疏曰鸣鸠斑鸠也毛传曰鸣鸠鹘鵰戾至也苏曰翰羽也尔雅释鸟云鶌鸠鹘鸼疏曰春秋左传杜注云鹘鸠鹘鸼也舍人曰鶌鸠一名鹘鸼今之斑鸠孙炎曰鹘鸠一名鸣鸠月令云鸣鸠拂其羽郭云似山鹊而小短尾青黒色多声按旧说及广雅皆云斑鸠殆非也斑鸠稍大声鶌鸠鹘鸼者俗谓之婆饼焦形小如雀青黒色多声若鹊巢之鸠亦名鸲鹆其声鴶鸼斑鸠之音如布榖音浑浊斑鸠有二种一种惟颈项斑一种并羽皆斑二种皆止而后鸣鹘鸼亦止而鸣惟鸲鹆多飞而鸣又身小应宛彼及翰飞之义则此诗鸣鸠谓鸲鹆也余释见鹊巢夫以宛然之鸣鸠其翰飞尚能戾天岂王者而反不如之诗人之心忧伤伤时王之怠荒故念昔先人谓先王即下文有懐二人其文王武王欤忧伤懐念不寐至于明发将旦而天发明也毛传曰齐正克胜也齐圣饮酒温和不肆纵能胜酒不为酒所困彼昏昏不知壹醉则日益甚而不止故诗人戒之曰各敬尔仪以君臣俱荒醉故言各天命一去将不复至故曰不又欲其知惧也毛传曰中原原中也菽藿螟蛉桑虫也蜾蠃蒲卢也负持也尔雅释虫与毛传同郭璞云蒲卢即细腰蠭俗呼蠮螉也俗谓螟蛉为桑蟃亦曰娀女邢昺释曰说文云细腰土蠭也天地之性细腰纯雄无子陆玑云螟蛉者桑上小青虫也似步屈其色青而细小或在草莱上蜾蠃土虫也似蠭而小腰取桑虫负之于木空中七日而化为其子扬子法言云螟蛉之子殪而逢蜾蠃祝之曰类我类我久则肖之孔疏曰菽大豆故礼记称啜菽饮水叶谓之藿公食礼云铏羮牛用藿此经传笺明采取其叶故言藿也盖以菽实有主庶民不得而采惟其叶则非所爱故庶民皆得采之此喻天命无常有德者皆可得之王作民父母故民有子喻王肃亦云螟蛉有子蜾蠃得以负而去郑笺云式用榖善也今有敎诲女之万民用善道者亦似蒲卢言将得而子也天命之去就率因民心之去就故又取螟蛉蜾蠃之喻明我虽有民若不能自抚则彼有德能抚之者民心从彼戴彼矣书曰元后作民父母故古语多以民为子题本□字讹而为题□视也故毛传郑笺云题视也脊令既飞且鸣勤动不止我当日迈月征早兴迟寐勤劳政治无忝辱所生盖以时王昏醉而主讽谏也桑扈名窃脂食肉之鸟也郭璞云俗呼青雀觜曲喜盗脂膏食之因以名淮南子曰马不食脂桑扈不食粟苏黄门古史序云圣人之不为不善如驺虞之不杀窃脂之不榖交交谓交错而飞行欤率循也楼尚书云此章言遭诬陷而无告者桑扈食肉而谓其率场啄粟可谓是非颠倒矣惟其塡寡宜乎陷于犴狱也释文云乡亭之系曰犴朝廷曰狱说文作宜犴宜狱此事甚易见试握粟以卜之谓握粟以试桑扈彼何尝能食榖乎[按楼钥集引此解云鸟今不得食而率场啄粟喻食肉富贵者今犹失所用乏而观于疹病孤寡贫弱之徒宜其尤甚于入犴狱也又云民劳苦握粟出卜问何自而能榖善耶钥论云此章言贵贱皆同前辈大率如此说意既不属亦觉其言泮涣桑扈窃脂尔雅释鸟自有两义非名窃脂也其曰夏鳸窃元秋鳸窃蓝冬鳸窃黄桑鳸窃脂棘鳸窃丹者窃皆训浅注窃脂青色然其云窃脂谓其色浅白也其前又别有两句云桑扈窃脂□鹩剖苇注云食肉好盗脂膏苏黄门古史序有云圣人之不为不善如驺虞之不杀窃脂之不榖小宛正谓此窃盗脂膏之义此章盖言遭诬陷而无告者桑扈食肉而谓其率场啄粟可谓是非颠倒矣惟其填寡宜乎陷于岸狱也此事甚易见试握粟以卜之谓握粟以试桑扈彼何尝能食谷乎言是非在目前分明如此而上不能察若以为卜筮之卜则益差矣今本与所引小异当是从楼说删定]简谓塡长也正直之士多孤立寡特思古温温恭人如集于木不敢放肆惟恐坠失惴惴小心如临于谷谷深者也战战兢兢如履薄冰恐惧谨戒如此则必不荒饮乱政矣毛诗序谓是诗刺幽王也郑云刺厉王 
　　
　　弁彼鸒斯归飞提提民莫不榖我独于罹何辜于天我罪伊何心之忧矣云如之何踧踧周道鞠为茂草我心忧伤惄焉如捣假寐永叹维忧用老心之忧矣疢如疾首维桑与梓必恭敬止靡瞻匪父靡依匪母不属于毛不离于里天之生我我辰安在菀彼柳斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐鹿斯之奔维足伎伎雉之朝雊尚求其雌譬彼壊木疾用无枝心之忧矣宁莫之知相彼投兔尚或先之行有死人尚或墐之君子秉心维其忍之心之忧矣涕既陨之君子信谗如或酬之君子不惠不舒究之伐木掎矣析薪杝矣舍彼有罪予之佗矣莫高匪山莫浚匪泉君子无易由言耳属于垣无逝我梁无发我笱我躬不阅遑恤我后 
　　
　　踧徒歴反者非当子六反惄乃歴反捣补音当口切今言倾倒之倒犹谓之斗古之遗音也梓补音引张衡南都赋梓与里叶潘尼赠陆机诗梓与纪叶然则宜浆理切而补音浆礼切未安补音母满罪切荀卿赋篇簪以为父管以为母既以缝表又以缝里辞或拟此属音烛在补音易林坤之讼在与起叶鼎之暌在与礼叶大过之颐在与喜叶晋之蹇在与纪叶楚辞离骚在与理叶天问在与子叶又在与趾死止叶然则音荠而补音此礼切未安失母矣先苏荐反补音思晋切先后也楚辞九歌镞蔽日兮敌若云矢交坠兮士争先招魂郑卫妖玩来杂陈激楚之结独秀先韩愈祭兄文奈何于今又弃而先生不偕居疾药不亲古先平则斯人切去则思晋切墐音觐予音与佗音他毛传曰弁乐也鸒卑居卑居雅乌也提提羣貌孔疏云此鸟名鸒而云斯者语辞犹蓼彼萧斯菀彼柳斯然尔雅释鸟云鸒斯鹎鶋扬子云刘孝标皆曰鸒斯郭璞云雅乌也小而多羣腹下白江东呼为鹎乌音匹小尔雅云小而腹下白不反哺者谓之雅乌说文字林皆云楚乌毛传曰幽王取申女生太子宜咎又说褒姒生子伯服立以为后而放宜咎将杀之简博询野人云乌颈腹白者亦反哺暮而羣归不胜其多羡鸒得所伤已见放逐而不得归又不获侍养不得如鸒之反哺欤榖善也今俗语云平善安乐于语助罹罹忧祸也呼天曰我何辜乎我罪为何而遭放逐也心之忧矣云如之何云言也不敢言父母之过今俗云说甚莫得甚莫即如何孟子曰小弁之怨亲亲也小弁亲之过大者也亲之过大而不怨是愈疏也而毛诗序曰太子之傅作焉审如序云则傅述太子之情也踧踧周道鞠为茂草盖太子放逐所由之道见荒芜而益感伤也接武谓之踧足相次也亦犹叔次伯之义也周之盛时德政所及诸侯朝觐者多商旅出于其途者多人物蕃庶道途往来稠宻如接武而行踧踧然故道途荡荡草不植焉今上无德政诸侯不朝民罹忧苦往来稀寡故鞠为茂草鞠养也讹而为鞫欤惄者忧郁不伸之意方言甚详惄有不伸之义忧之甚有如捣衣之状假寐者闭目休视聊以宁神实非真寐假寐之中忽焉长叹王氏曰忧之之深未老而老也刘曰因忧骤老疢者病时作热忧甚者心火失所故复作浮热心火上炎攻头故首亦不宁如有疾也朱曰桑梓以遗子孙给蚕食具器用者也毛传曰父母之所树已尚不敢不恭敬况父母之身乎无瞻而不在父也无依而不在母也父尊言瞻母亲言依离丽也譬之外不属于毛内不属于里无所容身言放逐情苦毛传曰辰时也郑笺谓六物之吉凶孔疏曰昭七年左传晋侯谓伯瑕曰何谓六物对曰岁时日月星辰是谓也服虔以为岁歳星之神也左行于地十二岁而一周时四时也日十日也月十二月也星二十八宿也辰十二辰也是为六物然今俗以人生之岁月日辰推吉凶有所谓五星及余星亦多验又不止于二十八宿曰我辰安在而罹凶至是乎毛传曰蜩蝉也漼深貌淠淠众也笺云柳木茂盛则多蝉渊深而旁生萑苇言大者之旁无所不容届至也言今太子不为王所容而见放逐状如舟之流行无制之者不知终所至也孔疏曰斯辞也笺云雊雉鸣也释木云瘣木苻娄某氏曰诗云譬如瘣木疾用无枝苻娄尫伛内疾瘣磊故疾用无枝鹿之奔犹或伎立少休而我放逐在途不得少休也雉之朝雊尚求其雌而我独不得有室家之乐也壊木内疾外枝枯落伤已放逐单独如彼无枝之壊木我心忧如此宁无知之幽王当亦知之知之则何不见念耶诗情在此也王氏曰兔见迫逐而投人人宜利而取之也乃或先之使得逃避刘曰人哀其穷及驱者未至而先存之毛传曰墐路冢也笺云行道也道中有死人尚有覆掩之成其墐者君子谓幽王也王之执心乃忍之乎彼本情不亲者尚不忍之我父子至亲而王忍之陨队也笺云酬旅酬也如酬之者谓受而行之惠爱也孔疏云言幽王信褒姒之谗曾不思审得即用之如人以酒相酬得即饮之幽王不惠爱太子闻谗言不复舒徐究穷即信之掎牵一脚也说文偏引也今伐木或大则先去偏枝如将废申后先放太子不必如毛传改从倚义毛传曰析薪者必随其理亦非广韵曰杝离也释文敕氏反离析母子如薪杝而析之矣孔疏曰佗谓他人也言舍有罪以上皆怨王之辞也既有怨言又惧转而上闻于王将重获罪故卒章有恐惧之意曰莫髙者非山乎人得而登之莫深者非泉乎人亦得而入之今此怨辞外人虽不得而知惧其终知也亦犹山虽髙人终得而登之泉虽深人终得而入之君子无敢易出其言他人之耳属于垣今人谓之墙壁有耳即是意也非谓实有耳属垣也谓室中之言他日人无不知之故取此喻也王氏曰无逝我梁无发我笱者太子放逐而其忧终不忘国我躬不阅遑恤我后者无如之何自决之辞 
　　
　　悠悠昊天曰父母且无罪无辜乱如此怃昊天已威予慎无罪昊天泰怃予慎无辜乱之初生僭始既涵乱之又生君子信谗君子如怒乱庶遄沮君子如祉乱庶遄已君子屡盟乱是用长君子信盗乱是用暴盗言孔甘乱是用餤匪其止共维王之卭奕奕寝庙君子作之秩秩大猷圣人莫之他人有心予忖度之跃跃毚兔遇犬获之荏染柔木君子树之往来行言心焉数之蛇蛇硕言出自口矣巧言如簧颜之厚矣彼何人斯居河之麋无拳无勇职为乱阶既微且尰尔勇伊何为犹将多尔居徒几何 
　　
　　补音威畏同天威棐忱今作畏礼记引书徳威惟畏今尚书作畏泰本作大长直张反补音盟谟郎切史记叙传杀鲜放度周公为盟大任十子周以宗强又曰不背何盟桓公以昌易林解之益黄池要盟越国以昌恒之蛊盟与梁叶观之泰盟与强叶餤音谈盖焱字之讹阶补音班固幽通赋懿前哲之纯淑兮穷与逹其必济哀孤蒙之眇眇兮将圯絶而罔阶颜师古曰济合韵子齐切扬雄冀州牧箴六国奋矫乃絶其维牧臣司冀敢告在阶班固西都赋阶与迷叶曹植应诏诗阶与隈叶皇甫谧释劝阶与颓叶潘尼乘舆赋箴阶与恢叶阶居奚切简疑音荄且语助毛传曰怃大也欧阳曰慎谨慎也呼天而诉曰悠悠昊天为我父母我无罪辜而使我遭此大乱也泰怃者太大也承上降乱降威之意也今人言语亦有如此者僭差也乱之初生其始差失之意既浑涵于其中犹向背未明喜怒未着及乱之又生则君子确信其谗矣此君子谓王凡君子如怒怒则足以止乱如喜喜亦足以止乱此泛言君子君子怒当其罪故沮乱喜则施福祉必当其功贤能进而小人退故亦已乱遄速也君子一怒一喜庶乎速止乱今也虽有所怒以怒不当罪而反怒其贤故乱不沮虽有所祉祉不当功而反及小人故乱不已诗情在是也怨而不露故云政乱言语不足以取信于人故屡盟屡盟适足以长乱谗人即盗贼之行也故径言君子信盗是以乱益暴盗言甚甘深入王心乱是以益焱炽餤者焱之讹欤小人为乱如此靖共之徳则无而徒为王穷极之祸耳卭者穷之音而字讹欤奕奕寝庙君子作之言此者有惧其将为墟之意秩秩大猷圣人莫之莫广大也言此者明今无之也他人有心予忖度之者王之心谗人之心万民之心四方之心予皆知之知民心必离四方必叛彼谗者如狡兔亦将遇犬而获之祸且至矣毛传曰毚兔狡兔也荏染柔意也贤者居衰乱之朝为羣小所陵压贤者谨畏不敢与抗如柔木荏染王宜爱护使得树立谗者之谗谮贤者必于往来行言微致其巧使人主不觉其谮故诗人言其情状觊王心勿听曰焉足数之也彼谗者蛇蛇舒徐必为大言硕大也大言无实也其巧如簧能使听者喜小人虽口为谗而其中心之愧亦形见于颜色之厚矣诗人又启王以察奸之状笺云何人者斥谗人也贱而恶之故曰何人释水云[按原本三字脱]水草交为湄苏曰时有是人也拳者有威力人所畏服之谓即后世所谓揽权之意俗曰权柄曰权势盖古者以拳字寓此意后世转用权字此章又数谗者无一可取之状曰既无拳又无勇职足以为乱阶而已职犹只也尔雅释训云既微且尰骭疡为微肿足为尰郭璞曰骭脚胫也疡疮也曰微曰尰又指其可憎可笑之病此疾贱者多有之士大夫罕有戱侮之曰既微且尰矣纵尔有勇亦何足道尔之所谓谋犹又将多耶尔所居徒众几何言无几寡弱歴数无一可取可笑可侮之状盖无非言其不足道独王信之耳毛诗序曰巧言刺幽王也大夫伤于谗故作是诗大夫于王何得言刺 
　　
　　彼何人斯其心孔艰胡逝我梁不入我门伊谁云从维暴之云二人从行谁为此祸胡逝我梁不入唁我始者不如今云不我可彼何人斯胡逝我陈我闻其声不见其身不愧于人不畏于天彼何人斯其为飘风胡不自北胡不自南胡逝我梁祗搅我心尔之安行亦不遑舍尔之亟行遑脂尔车壹者之来云何其盱尔还而入我心易也还而不入否难知也壹者之来俾我祇也伯氏吹埙仲氏吹篪及尔如贯谅不我知出此三物以诅尔斯为鬼为蜮则不可得有腼面目视人罔极作此好歌以极反侧 
　　
　　舍补音商居切息也说文□从邑舍声又曰余语之舒也舍省声公羊传书君舍左氏榖梁传皆作荼音舒自舒而孳又有伤遇切一音史记舍者日月所舍舍者舒气也屈原离骚经余固知謇謇之为患兮忍而不能舍也指九天以为正兮夫惟灵修之故也东方朔七谏哀形骸之离解兮神罔两而无舍惟椒兰之不反兮魂迷惑而不知路司马相如上林赋若此辈者数千百处嬉游往来宫宿馆舍扬之水诗序毛氏作屯戍韩氏作屯舍朱曰彼何人斯不欲斥其人而言也郑笺云孔甚逝之也梁鱼梁也孔疏曰其心孔艰甚难知也朱曰逝我梁则必过我门然而不入者其心有故矣既而诘其所从则暴公也夫以从暴公而不入我门则云云以构我祸也明矣毛诗序曰苏公刺暴公也暴公为卿士而谮苏公焉故苏公作是诗而絶之详观是诗非刺暴公也刺其从暴公者也[按楼钥云此诗之序必有所传诗不言苏而序言之一诗中只有维暴之云一句不知果暴公否郑氏以苏暴皆畿内国名孔疏云苏国在河内温县是东都之畿内也春秋为公者多是畿内诸侯徧检书传未闻畿外有暴公今暴公为卿士明畿内此说亦不定郑渔仲曾辨此云周之畿内无所谓暴者更当考]诗人于暴情疏非所怨也恐斯人与已情本甚亲今乃与暴相从而谮已是深可憾者累章情状甚着毛传亦未尝有一语言苏公刺暴公及序始云云汉史谓卫宏作毛诗序益验甚矣学者观书卤莽千载通患前屡指宏非此诗既非刺暴公则作者亦未必果苏公二人相从而行其一暴也其一则所谓彼何人斯者也王所听信惟此二人二人之中必有一人先发谮我二人和同必相唱和此曰谁为我此祸盖言其先发者也时已遭谴责故曰祸胡逝我鱼梁而不入慰唁我乎殆斯人之为我此祸也斯人于我始者不如今始于我甚厚今则顿薄闻今谓我不可可犹是也云我非是也云我不合道理也大抵小人中心为奸利而其言未尝不依傍正理即此云不我可之谓也释宫云堂途谓之陈郭璞云堂下至门径也彼何人斯胡为近逝我陈我既闻其音声乃不见其身不见其身者不来见我故我不见其身也岂有近至于陈闻其声而不入见我者乎其特示相疏外特致其侮也明矣夫其至相亲爱者今乃至是纵尔不愧于人不畏于天乎其为飘风喻其过门之疾也胡不自我所居之北胡不自我所居之南乃必过我门之我鱼梁而不入我门以见我祇搅我心盖以平时过门必入见今则累累不入见况谮于王而加谴于我凡行有二平则安行有故则亟行谓尔安行耶亦不遑舍止而径过我门而不入谓尔亟行耶而又遑脂尔车遑暇也于以验斯人实谮我其心中有物故发见于外者情状若此屡过我门不入见我中间尝一来云何其目视之盱动不定也方言黸瞳之子曰盱或谓之扬盖黸瞳之子每扬动故名然则盱者目睛多动也其心中不安故目睛亦不安而多动其愧心形见于盱倘尔还而入见我则我心渐释而平易还而不入则否矣否者不然之辞不顺之辞其心难知矣言其奸深昨者壹来徒使我极其敬而已矣不敢通情也祇者敬之极毛传曰土曰埙竹曰篪孔疏曰埙周礼小师职作埙古今字异尔注云埙六孔烧土为之郭璞曰大如鹅子锐上平底小者如鸡子六孔篪以竹为之长一尺四寸围三寸一孔上出横吹之小者尺二寸广雅云八孔我与尔如伯氏吹埙仲氏吹篪音声相应和贯串如索之贯情如兄弟伯仲尔岂诚不知我耶今乃相谮如不知我心者孔疏曰若实不谮则当出豕犬鸡之三物以诅盟尔之此事毛传曰君以豕臣以犬民以鸡蜮短狐也反侧不正直也孔疏云洪范五行传云蜮如鳖三足生于南越南越妇人多淫故地多蜮淫女惑乱之气所生也陆玑疏曰一名射影江淮水皆有之人在岸上影见水中投人影则杀之或曰含沙射人皮肌其疮如疥为鬼为蜮其体隠藏则不可得见今汝则腼然于面目之间情状甚着视人罔极谓目视情深无底也作此好歌以究极斯人反复倾侧之状 
　　
　　萋兮斐兮成是贝锦彼谮人者亦已大甚哆兮侈兮成是南箕彼谮人者谁适与谋缉缉翩翩谋欲谮人慎尔言也谓尔不信捷捷幡幡谋欲谮言岂不尔受既其女迁骄人好好劳人草草苍天苍天视彼骄人矜此劳人彼谮人者谁适与谋取彼谮人投畀豺虎豺虎不食投畀有北有北不受投畀有昊杨园之道猗于亩丘寺人孟子作为此诗凡百君子敬而听之 
　　
　　补音翩翩纰苓切汉书叙传魏其翩翩好节慕声晋载记京师歌凉州鸱苕寇贼消鸱苕翩翩愁杀人陆机大暮赋庭树兮华落墓草兮根陈松柏兮郁郁飞鸟兮翩翩[按原本四句脱]幡补音芬邅切犹翩翩也孙绰天台山赋泯色空以合迹忽即有而得元释二名之同出消一无于三幡[按原本一无误作无一]恣语乐以终日等寂黙于不言说文作蟠蟠叶韵亦当作此读案字以番得声者古皆与先为韵翻芬邅切张衡西京赋建戏车树修旃侲僮逞材上下翩翻魏文寡妇赋水凝兮成冰雪落兮翻翻伤薄命兮寡独内惆怅兮自怜蕃分愆切张衡南都赋固灵根于夏叶终三代而始蕃非纯徳之宏图孰能揆而处旃傅元诗颙颙兆民蠢蠢戎膻率土充庭万国奉蕃藩分愆切扬雄甘泉赋雷郁律于岩窔兮电倐忽于墙藩鬼魅不能自逮兮半长涂而下颠晋阳后文济济南阳为屏为藩本枝庵蔼四海荫焉以至潘尼赠陆机诗今子徂东何以赠旃寸晷为寳岂无玙璠读璠芬邅反左思魏都赋琴髙沉水而不濡时乘赤鲤而周旋师门使火以验术故将去而林燔读燔汾干切曹植名都篇归来燕平乐美酒斗十千脍鲤臇鰕鱼炮鳖炙熊蹯读蹯汾干切陆云寒蝉赋望北林以鸾飞集樛木而龙蟠彰信义于严时禀清诚乎自然读蟠频眠切此音今皆不复见矣毛传曰萋斐文章相错也贝锦锦文也陆玑云贝水介虫其文彩之异甚众郑笺云喻谗人集作已过以成于罪犹女工之集采色以成锦文苏曰哆侈皆张也陈曰南箕本非箕张大其口以成其名尔贝锦南箕皆曰成是者言我本无是实因萋斐张大以成之尔谁适与谋者非谓果有人与之谋人之常言讶人之巧计则曰谁与之谋而至此也缉缉者谗人细宻缕绩使人不觉其谮翩翩者或往或来词组翩然而过旁映谮惑使人不觉其谗皆谋欲谮人也虽然亦有患焉王氏曰不慎尔言则听者有时而悟谓尔不信矣捷捷者谗言敏捷也幡幡者随风翻覆巧谮顺适人意反复不定之状如此[按楼钥云幡幡诚有反复之意然谓之随风翻覆则是今释道所立之幡也恐古无此秦已有幡信之书未知幡信起于何时当考]王岂不受然天下之理出乎尔者反乎尔尔谮言既行之后他人亦将谮汝将迁移其祸于女骄人谗人得志故好好劳人被谗者惟任劳苦之事草草乱扰之状呼天曰愿天视骄人之所为意欲天祸之矜此劳人觊蒙天之佑也彼谮人者谁适与谋此再言谮辞之巧也畀与也说文豺狼属狗声或作犲投抛掷而弃之也豺虎不食者甚言谗人之可恶虽豺虎食人犹恶之不食也毛传曰北方寒凉而不毛昊昊天也既有北不受而无所归则曰投畀于昊天乎恶之极无可柰何天下人情人事之极未尝不归之天毛传曰杨园园名亩邱邱名释邱云如亩亩邱其低平长狭如亩欤猗者倚字之讹欤抑依之音而字非欤杨园之道猗于亩邱寺人孟子之所居也寺人孟子所以敢公然自出其名者寺人亲近于王虽被谗其祸未至于不可言欤周礼天官之属寺人王之正内五人本诗无巷伯之字而名篇曰巷伯者释宫云宫中巷谓之壸王肃曰今后宫称永巷是宫内道名也伯长也主宫内道官之长主宫内者皆奄人巷伯是内小臣者以周礼无巷伯之官奄虽小臣为长主巷之伯唯内小臣耳盖其官名内小臣时人以其职号之称为巷伯也注疏皆云谗人谮寺人寺人又伤其将及巷伯故以名篇是说太迂曲陈氏曰巷伯寺人之长巷伯即寺人先儒所以不敢以寺人为巷伯者以周礼天官之属奄官小臣为长寺人内竖皆其次者故不敢以为伯自古拘儒率有此蔽内小臣固奄官之长就寺人之中又自有寺人之长长者亦可称伯又况伯者特长者之常称亦不必拘其职之果长非长也寺人掌王正内而称巷伯者何也得非寺人所常居者在巷闻召呼则入而听命行事欤毛诗序曰巷伯刺幽王也寺人伤于谗故作是诗也孟子诗情惟恶谗者初无怨王之意而卫宏作序诬之曰刺幽王也小戴记孔子曰好贤如缁衣恶恶如巷伯则爵不渎而民作愿刑不试而民咸服 
　　
　　习习谷风维风及雨将恐将惧维予与女将安将乐女转弃予习习谷风维风及颓将恐将惧寘予于懐将安将乐弃予如遗习习谷风维山崔嵬无草不死无木不萎忘我大德思我小怨 
　　
　　补音予演女切纠缪正俗读如与谷风释已见邶之谷风风与雨俱又习习而和人之相与和洽者似之是诗之情谓忧患将至将恐将惧则维予与女其和洽如此至于将安将乐则汝心转改而弃予释天云焚轮谓之颓诸儒谓暴风从上降下曰颓颓下也然俚俗以颓曰无头风言其不知所自来多见野外忽然而兴衮衮如轮衮尘上奋亦如焚此厉气所发野人遇此或骂之非上而下也字从秃亦无头之谓欤大抵诗本旨率于初章见之后章更韵或别起义是章言颓谓其见弃之时暴烈遽如此将恐将惧如寘予于懐中所谓进人若将加诸膝退人若将坠诸渊弃予如人遗忘物不复加诸意矣维山崔嵬有岩险可畏之状至于寒风暴烈无草不死无木不萎其中见弃加以暴烈之状如之忘我大德思我小怨故至于此是诗正而无邪圣人取焉卫宏不明斯道必旁推其说曰刺幽王本诗初无刺王之意宏又曰天下俗薄朋友道絶焉此两语虽与诗情不乖背然亦赘矣推言风俗亦本诗所无大抵不悟正心之即道故必至于旁推外取先儒多同此蔽 
　　
　　蓼蓼者莪匪莪伊蒿哀哀父母生我劬劳蓼蓼者莪匪莪伊蔚哀哀父母生我劳瘁缾之罄矣维罍之耻鲜民之生不如死之久矣无父何怙无母何恃出则衔恤入则靡至父兮生我母兮鞠我拊我畜我长我育我顾我复我出入腹我欲报之德昊天罔极南山烈烈飘风发发民莫不榖我独何害南山律律飘风弗弗民莫不榖我独不卒 
　　
　　毛传曰蓼蓼长大貌韩诗东山烝在□薪□亦音六义亦同莪释见菁菁者莪蒿释见鹿鸣释草蒿菣蔚牡菣菣去刃反陆玑云蔚牡蒿也郭璞曰无子者然则莪蒿蔚皆蒿而种不同覩莪之蓼蓼其茂匪莪则蒿以其相类见莪蒿生育长茂因感念父母之生育我也亦劬劳矣此父母已终追感以劳役不得终养故哀哀不已罄尽也王氏曰缾譬则民也罍譬则君也缾之罄则罍之耻民之穷则君之羞鲜寡也孤独之谓也父母亡唯已独存谓之鲜民人子哀痛有生不如死之心此自古孝子之同心故曰久矣无父何怙无母何恃怙犹恃也怙义尤大出则衔无穷之忧恤入则靡所反面而告至毛传曰鞠养也郑氏笺云生者本其气也顾旋视也复反复也腹懐抱也孔疏曰母懐妊以养我又拊循我尔雅云鞠生也抱之急亦有拘鞠义拊者爱之至以手轻击拍之也畜者乳食之也淮南子曰玄田为畜今农人谓黑沙土田生禾特盛异于他田殆黑坟之义然则畜之所以得养义者此欤生养之至于长大父母长之也育亦养义而有积寖黙养不觉之意爱我故顾视我复有又义谓每每顾我复亦有反复义匍匐能行稍逺则使之复出则嘱之早复日夕则使归复父母懐抱我以出懐抱我以入曰鞠曰畜曰育义畧同析而释之则如右子哀念父母言之不足而屡言之重复言之欲报父母之德如昊天广大无极不可得而报也而况于不得终养而今亡矣乎南山烈烈而鸣飘风发发而至北风吹南山寒气多暴烈或曰虐政如之然而末章律律弗弗则风少杀非烈风矣非喻虐政缾罄罍耻已微寓其怨此孝子哀痛触目感伤无非哀痛之辞南山烈烈飘风发发南山律律飘风弗弗皆哀痛之心声也虽叙所闻覩而哀痛之情自形见于辞气之间榖善也民之穷苦者多矣而犹曰莫不榖者彼父母存则犹为善也今俗以无祸患曰平善害曷也孟子引汤誓曰时日曷丧而尚书曰害丧则知害通为曷曷何也今俗云曷者甚也此言何我独罹祸之甚也则知民皆罹困苦矣我独不得卒养父母此所以为害也毛诗序曰蓼莪刺幽王也民人劳苦孝子不得终养尔本诗怨辞甚微而序曰刺王诬矣悖矣 
　　
　　有饛簋飧有捄棘七周道如砥其直如矢君子所履小人所视睠言顾之潸焉出涕小东大东杼柚其空纠纠葛屦可以履霜佻佻公子行彼周行既往既来使我心疚有冽氿泉无浸获薪契契寤叹哀我惮人薪是获薪尚可载也哀我惮人亦可息也东人之子职劳不来西人之子粲粲衣服舟人之子熊罴是裘私人之子百僚是试或以其酒不以其浆鞙鞙佩璲不以其长维天有汉监亦有光跂彼织女终日七襄虽则七襄不成报章睆彼牵牛不以服箱东有启明西有长庚有捄天毕载施之行维南有箕不可以簸扬维北有斗不可以挹酒浆维南有箕载翕其舌维北有斗西柄之揭 
　　
　　熟观是诗讥王政隳废贵贱无章而不礼于诸侯之使使者之属作是诗也而卫宏作毛诗序曰东国困于役而伤于财谭大夫作是诗盖宏考诗之未精也宏序盖次章之意非其初意也飧者使者始至之礼有鼎饪焉以盖蒙食曰饛簋有盖黍稷之器捄曲貌七所以载鼎实棘赤心也砥砺石也周道如砥之平如矢之直君子行飧饪之礼小人唯瞻视而已是谓贵贱有章乃天下平直之道今也不然诸侯之使者至王朝之礼缺焉故诗有东人之子职劳不来之讥职犹只也使者唯只劳役于往来而王朝劳来之礼缺也而又曰舟人之子熊罴是裘是小人反侈富僭礼君子反穷困不蒙见礼是不得其平也不得其直也是诗以使者不见礼而作因以讥王赋之重而曰大东小东杼柚其空周居西诸侯皆居东说文曰杼盛纬器也柚所以卷织者贡赋竭盛故曰共空侯国贫困至于以葛屦而履霜纠结为屦葛屦施于暑而可以履霜乎怨辞也其所深痛者则以使而不见礼故反顾周道为之潸然出涕毛传曰睠反顾也言语助公子使者也佻佻行貌周行周道也释见卷耳公子往来于道路劳苦使我心疚病是使者之属悯公子也此以见使者之属作是诗也释水氿泉穴出穴出仄出也郭注云从旁出也毛传同负薪其行劳矣泉又浸之则薪益重负行益劳故人惮之契契者忧思着心今俗语云心放不下契契如提持不下也不寐而寤叹哀我使人畏惮道途故曰惮人获刈也薪是所获之薪谓束而薪欤薪重尚可以车而载哀我惮人亦可息也怨不得而息也东诸侯之子则只劳役而不蒙劳来之礼西周之人则粲粲衣服侈富而雍容是不得其平直也舟人贱者而衣熊罴之裘私家之臣百僚备试言周之家臣试用宠爱异常而诸侯之使者独不礼焉是不得其平直也私家而备百僚亦讥过礼而于使者之礼则不及是不得其平直也西人或当用浆而以酒不以浆其侈如此璲玉也鞙鞙然佩璲曾不以为长而结之有所事则结佩言其常优游暇佚而东人则常劳役困穷又使至则礼物大缺黍稷稻粱之不充也维天有汉我监视之亦颇有光意谓周王之昏闇又不如汉也织女经星本不动因天运而有襄义襄上也书曰懐山襄陵谓洪水上及陵也又书曰思日赞赞襄哉思赞赞而上去也今俗机织上前谓织而上也日可十余上今夙兴跂望织女星至终日则天运歴七辰故诗人取喻七襄虽则终日七上而不成报赠文章之币笺亦云自旦至暮歴七辰因谓七襄使者之还当有报币毛传曰睆明星貌何鼓谓之牵牛服牝服也箱大车之箱也考工记车人大车牝服二柯有三分柯之二孔疏云甫田乃求万斯箱书传曰长几充箱是谓车内容物之处为箱释天云何鼓谓之牵牛郭璞云今荆楚人呼牵牛星为担鼓担者荷也今毛传作何鼓其以三星中大旁小居天河之中故曰何鼓欤星类鼗鼓担持摇击之二义俱通李廵曰何鼓牵牛皆二十八宿名也孙炎曰何鼓之旗十二星在牵牛北也如李廵孙炎之意则以牵牛何鼓为二星与尔雅异今天文家于何鼓之下别指牵牛与李孙同亦与尔雅异若据毛传以睆为明星貌则何鼓明大所别指牵牛不甚明大易曰服牛乘马服者有所事也载任之车牛挽之牵牛之星不以服箱讥饔饩车载之礼物缺也使者当有饔饩之礼甚盛今缺故也使者夙兴唯覩东方启明之星夕息唯覩西方长庚之星此外则缺然也释天云明星谓之启明启通作启毛传曰日旦出谓明星为启明日既入谓明星为长庚庚续也日入明星长在庚方在西之南毛传曰毕所以掩兔也天上毕星捄然而曲徒施之于星次行列之间而已无能掩禽为归禽羞献之礼于使者也星取毕弋之毕毕状如义网施其上箕东方之宿也而曰南有箕者暑月箕星在南夜凉人所熟覩但见其在南故曰箕星以似箕得名不可以簸扬讥所致米莒于使者之礼缺也毛传曰挹<奭斗>也<奭斗>音拘箕不簸扬而出顾若翕其舌而反之讥王朝惟赋敛诸侯而已欧阳曰斗西其柄反若有所挹取于东也讥意同上 
　　
　　四月维夏六月徂暑先祖匪人胡宁忍予秋日凄凄百卉具腓乱离瘼矣爰其适归冬日烈烈飘风发发民莫不榖我独何害山有嘉卉侯栗侯梅废为残贼莫知其尤相彼泉水载清载浊我日构祸曷云能榖滔滔江汉南国之纪尽瘁以仕宁莫我有匪鹑匪鸢翰飞戾天匪鳣匪鲔潜逃于渊山有蕨薇隰有杞桋君子作歌维以告哀 
　　
　　补音予演汝切曹植文帝诔如何奄忽摧身后土俾我茕茕靡瞻靡顾嗟嗟皇穹胡宁忍予浊补音厨玉切孺子之歌浊与足叶民歌灌夫曰颍水浊灌氏族刘向九叹浊与俗叶郦炎诗浊与禄叶成公绥啸赋浊与木叶天补音铁因切鳣张连反鲔于轨反渊补音一均切旱麓诗鸢飞戾天鱼跃于渊恺悌君子遐不作人易林益之小畜曰鸿飞戾天避害于渊虽有锋门不能危身班固东都赋耻纎靡而不服贱奇丽而不珍捐金于山沈珠于渊豳七月纪月用夏正者叙豳公时事当夏世也此四月六月秋凄凄冬烈烈亦言夏正者作歌之君子劳苦困极直发其情用人情言习用夏正者着之诗也大抵诗多出于常情之所习用故亦多言夏正周礼所谓正岁者亦夏正以人情习用之安有不可易者此诗谓自四月而夏至六月之终而暑往徂往也始终劳苦于炎暑之中先祖非人乎胡宁忍予而不之佑也至于秋之月凄凄然草木俱痱病而渐黄落愁忧者覩景触目无非愁忧尔雅释草云卉草差误矣尔雅差误亦多此言百卉俱痱岂独草病而木不病乎又曰山有嘉卉侯栗侯梅此谓栗与梅为嘉卉也卉者草木之总称腓者痱之讹欤离离散也时人多离散瘼者疾病之广莫也乱离疾苦如此于何适归耶烈烈飘风之声也亦犹蓼莪南山烈烈飘风发发亦谓烈烈为风声榖善也民莫不平善我独罹忧祸何其甚也害甚也详释见蓼莪尔雅云维侯也栗梅嘉卉也废之如残贼明惟残贼之人乃当废今我非残贼而见废言栗梅以自况不敢明言自伐托物以喻意惟废弃故不在朝而逺役是谓不已于行虽得罪而莫知其过尤之为何明无罪而得罪也浊如构祸清如榖善安平相彼泉水犹清与浊杂我则日日构祸构结也纯如忧祸曷云能榖更无榖善相间杂也滔滔江汉为南国之经纪意喻已逺役经纪南国之事滔滔有逺行勤劳不已之状竭尽其力至于瘁病如此仕宦宁莫有我身鹑鵰也鸢鸷鸟也匪鹑匪鸢使我得为鹑鸢则将翰飞而往戾天矣我匪鳣匪鲔使我得为鳣鲔则将潜逃于渊矣其畏祸无所逃遁之情如此山有蕨薇隰有杞桋皆得安其所言我失所反不如之也作者自称君子非君子不能作是诗也李曰鵰似鹰而大其飞上薄云汉尔雅曰鸢乌丑其飞也翔释曰鸢鸱郭曰布翅翱翔鳣鲔释见硕人杞释见四牡毛传曰桋赤梀也释木云桋赤梀白者梀郭璞注云赤梀树叶细而歧鋭皮理错戾好丛生山中中为车辋白梀叶员而歧为大木也卫宏作毛诗序以为大夫刺幽王也在位贪残下国构祸怨乱并兴焉宏此序杂然非情徒见言南国故曰下国构祸见言残贼故曰贪残其实辞旨不然 
　　
　　
　　
　　慈湖诗传卷十四宋杨简撰 
　　
　　小雅四 
　　
　　陟彼北山言采其杞偕偕士子朝夕从事王事靡盬忧我父母溥天之下莫非王土率王之濵莫非王臣大夫不均我从事独贤四牡彭彭王事傍傍嘉我未老鲜我方将旅力方刚经营四方或燕燕居息或尽瘁事国或息偃在床或不已于行或不知叫号或惨惨劬劳或栖迟偃仰或王事鞅掌或湛乐饮酒或惨惨畏咎或出入风议或靡事不为 
　　
　　补音贤下珍切刘向校列子録云字多错误以贤为形荀卿成相篇曷为贤明君臣上能尊主爱下民又曰尧让贤以为民汜爱兼德施均赋篇或厚或薄帝不齐均桀纣以乱汤武以贤三略军谶羣吏朋党各进所亲招举奸枉抑挫仁贤史记叙传庄王之贤乃复国陈又曰子产之仁绍世称贤汉书公孙叙传既登爵位禄赐颐贤布衾蔬食用俭饰身何王叙传哀平之恤丁傅莽贤武嘉戚之乃丧厥身议鱼羁切论也纠缪正俗或问曰今人读议为宜得以通否答曰诗云或出入风议或靡事不为故知议有宜音东方朔七谏髙阳无故而委尘兮唐虞点灼而毁议谁使正其真是兮虽有八师而不可为崔骃逹旨行有枉径而我弗随臧否在予唯世所议今释氏亦有宜音李曰杞枸杞也左传昭十三年我有囿生之杞杜预注云世所谓枸杞者行役于外采杞而食偕偕士子则与士子偕行者不一也次章怨大夫之不均以大夫秉政役使士子不均也周官所谓卿者正大夫也然则作诗者士欤而卫宏作毛诗序曰大夫刺幽王宏考诗卤莽率类此靡盬解见四牡不获侍养故忧父母孟子荀子左氏皆作普天之下吕曰古无濵字说文作濒徐铉谓俗作濵非也王氏曰取数多谓之贤礼记曰某贤于某若干与此同义孔丛子曰我从事独贤劳事独多也出小尔雅广训篇彭彭盛貌傍傍多貌言不独一事又旁出故曰傍傍鲜善也将壮大也嘉我未老善我方壮大旅力方刚可以经营四方诗人之意谓虽嘉我使我而不均也怨其心不爱我也故具言不均之状于下朱曰旅与膂同毛传曰叫呼号召也吕曰深居安逸虽外之叫呼亦不知也栖谓安止迟谓迟久言其安止无为者久也偃卧则仰矣与息偃同重言者协韵故也左传僖二十八年晋车七百乘韅靷鞅靽杜注云在背曰韅在胷曰靷在腹曰鞅在后曰靽此诗士子其职卑矣其鞅在掌方驾车马故任此劳故世以烦劳为鞅掌[按楼钥曰毛氏曰鞅掌失容也孔氏曰鞅掌烦劳之状只须用孔说今说颇迂韅靷鞅靽皆在马之身维辔则在御者之手鞅既在马腹如今之肚兠不应在人之手掌也]议则有所辩难风者讥风也有所讥而不切之谓风亦从容和缓之状 
　　
　　无将大车祗自尘兮无思百忧祗自疷兮无将大车维尘冥冥无思百忧不出于颎无将大车维尘雝兮无思百忧祇自重兮 
　　
　　疷音祈补音眉贫切刘氏七经小传云博士读疧为邸非也疷当为□□病也字误尔桑柔诗<疒昬>武巾切一音昏集韵□与珉同亦训病字书民与氏多互用如缗与缗皆音民恐此诗本作<疒昬>读如珉或疧亦自有珉音补音冥莫迥切集韵正引此诗晋乐志地郊飨神歌冥冥与景叶至傅咸赋毛诗云无将大车维尘冥冥济济多士文王以宁又读为平声颎古迥反是诗讥不明而近小人虽忧无益也而卫宏作毛诗序曰大夫悔将小人非也使其果悔则明矣不止于颎则忧思为有益矣何以曰祇自尘自疷自重郑氏笺云大车载任之车孔疏云其车驾牛酒诰曰肇牵车牛逺服贾是诗言无近小人近小人适以累已大车载任小人之事故以比小人车大则尘多祇只也祇只职一音而记者不同其义同自尘尘污已也智之不明者虽深思百其忧适足自病其不明如故疷病也小人之不可近明者无疑焉不明者惑于小人之小善寸能惑而任之及其败事误已虽忧思至于百不出于颎之小明所见终不逺所行所任无以异于初谓之冥冥可也雝拥也塞也当作<彭示>音雝岂古借音耶今京语谓拥为雝声音轻清故也笺云重犹累也 
　　
　　明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不懐归畏此罪罟昔我往矣日月方除曷云其还岁聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒昔我往矣日月方奥曷云其还政事愈蹙岁聿去莫采萧获菽心之忧矣自诒伊戚念彼共人兴言出宿岂不懐归畏此反复嗟尔君子无恒安处靖共尔位正直是与神之听之式谷以女嗟尔君子无恒安息靖共尔位好是正直神之听之介尔景福 
　　
　　除音余莫音暮补音暇胡故切贾谊鵩赋闲暇与故叶张衡东京赋府库与未暇叶七辩闲暇与束素叶奥子六反补音戚子六反左氏传作蹙释名戚蹙也说文蹙以戚得声集韵戚蹙皆子六反太元亲首孚于肉其志资戚明明上天照临下土穷困者呼天谓天必照知我之忧劳苏曰艽地名也毛传曰艽野逺荒之地初吉朔日也郑笺云征行徂往也郑谓以二朔始行非也至于艽野之日适当二月初吉也此二月周二月建丑之月也大寒之月寒苦之极故首章言之其始行乃日月方奥之时非二月初吉自初往方暑至是大寒故曰载离寒暑离罹也先寒而后暑者便文也忧劳至甚故谓之毒且曰大苦共人谓周盛时在位恭敬之人我念之涕零如雨意谓使共人今在位为政则必相好必不使我至于此极今岂不念归畏此罪罟罟网也言其网宻无所逃罪昔我往矣日月方余除者字之讹欤尔雅曰四月为余郑笺此诗云四月为除除字义不可施于建已之月除其余乎万物繁盛曰余昔往之时岂谓岁暮方还乎周礼兼用正岁正岁夏正也岁暮丑月之终乎以二月初吉至艽野二月丑月也则还之时云岁莫者丑月之终乎于正岁为岁莫矣此诗士大夫所作故言二月用周正至言岁莫则人言习熟故云欤念我一身独兮而我所任之事则甚庶而众心之忧矣惮而畏焉诚无小暇此心睠睠反顾昔之共人岂不懐归皆追言在道未还之时奥暖也建巳之月时也昔往之时政事虽已蹙急犹未至于甚岂谓其还而政事愈蹙急乎况岁莫又有采萧获菽之劳心之忧矣念自诒伊戚也诒遗也盖悔其仕于乱国而不能去乃自取此忧戚也念彼共人必不肯仕于乱国故兴言出宿兴起也言语助也于是勇作于中而决其去而出宿焉岂不懐归旧庐畏成反复既已去国而复焉反复可笑可鄙亦且获罪大抵优柔寡勇之人自有进退之念而亦能知其不可而终于决去于是嗟叹而告未能去之君子曰无如他恒安处而已勉之使去君子虽靖共尔位又必惟正直是与乃可今乱国非正直也尔勿谓我靖共于位亦足免咎咎未必免苟去乱国而亲正直则神听之更善于女式更也谷善也谓有善祥以贻女也末章申言之尔雅介景皆大也然介亦有助义景亦有明义毛诗序曰小明大夫悔仕于乱世也诗言采萧获菽殆士也曰出宿则去之矣不止于悔而已也 
　　
　　鼓钟将将淮水汤汤忧心且伤淑人君子懐允不忘鼓钟喈喈淮水湝湝忧心且悲淑人君子其德不回鼓钟伐鼛淮有三洲忧心且妯淑人君子其德不犹鼓钟钦钦鼓瑟鼓琴笙磬同音以雅以南以钥不僭 
　　
　　补音喈喈居奚切徐干齐都赋磬管锵锵钟鼓喈喈制度之曲非众所奇湝湝戸皆反补音弦鸡切后汉谣谐不谐在赤眉周泽传时人语曰生世不谐作太常妻僭子心反声轻清故有此平音孔疏曰鼓击也王氏曰幽王鼓钟于淮水之上为流连之乐久而忘反故人忧伤李曰言今我思古之善人君子念而信之未尝忘也允信也毛传曰回邪也鼛大鼓也吕曰淮有三洲作诗者赋其当时所见也周礼鼓人以鼛鼓鼓役事注云鼛鼓长丈二尺韗人云皋鼓长寻有四尺孔疏云鼛即皋也苏曰水落而洲见也妯者其抽之音而字讹欤忧之切者如抽焉不犹不若是也苏曰雅二雅南二南也乐先金奏次歌管象而夏钥序兴然则钥居后欤不僭差不相夺伦也钥释见简兮尔雅释乐大瑟谓之洒邢疏云郭云二十七弦未见所出礼图旧云雅瑟长八尺一寸广一尺八寸二十三弦其常用者十九弦其余四弦谓之番番赢也颂瑟长七尺二寸广一尺八寸二十五弦尽用之熊氏云瑟两头有孔其在底下者名越乐记云清庙之瑟朱弦而疏越释乐云大琴谓之离郭注云或曰琴大者二十七弦未详长短广雅曰琴长三尺六寸六分五弦尔雅邢疏云文王武王加二弦为少宫少商释乐云大磬谓之毊郭注云毊形似犂錧以玉石为之礼记云女娲之笙簧释乐云大笙谓之巢小者谓之和郭注云列管匏中施簧管端大者十九簧小者十三簧乡射记曰三笙一和而成声毛诗序曰鼓钟刺幽王也 
　　
　　楚楚者茨言抽其棘自昔何为我蓺黍稷我黍与与我稷翼翼我仓既盈我庾维亿以为酒食以享以祀以妥以侑以介景福济济跄跄絜尔牛羊以往烝尝或剥或亨或肆或将祝祭于祊祀事孔明先祖是皇神保是飨孝孙有庆报以介福万寿无疆执爨踖踖为俎孔硕或燔或炙君妇莫莫为豆孔庶为宾为客献酬交错礼仪卒度笑语卒获神保是格报以介福万寿攸酢我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既敕永锡尔极时万时亿礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私乐具入奏以绥后禄尔殽既将莫怨具庆既醉既饱小大稽首神嗜饮食使君寿考孔惠孔时维其尽之子子孙孙勿替引之 
　　
　　祀补音周官以血祭社稷五祀又保郊祀于社郑氏皆云故书祀作禩字书凡有异音者多以异得声易林巽之蹇曰磝硗白石[按原本讹作磝磝]不生黍稷无以供祭灵祗乏祀祊补彭反补音蒲光切旁也说文<彭示>从示彭声门内祭诗祝祭于<彭示>又曰<彭示>或从方彭与旁同庆补音萧该汉书音义庆音羌又曰今汉书亦有作羌者班固幽通赋庆未得其云已汉书作庆文选作羌周易乃终有庆与疆叶必有余庆与殃叶中正有庆与光叶中有庆与刚叶大有庆与当叶亦与光叶往有庆与光叶亦与亡叶太元廷人不庆与裳叶于谦有庆与疆叶得不庆与明叶体不庆与疆叶韩愈刘统军铭提将之符尸我一方配古公侯维德不爽我铭不忘后人之庆明谟郎切爽师庄切硕补音常约切太元断首我心孔硕乃后有铄炙补音陟畧切枚叔七发脍炙与错字帛字席字叶帛仆各切席祥龠切格补音说文格从木各声考古图钟鼎篆王格大庙字皆作各史记沮诽注格废格明诏废格沮事刘伯庄皆音各汉书太后议格颜师古音各善格五孟康音各凡格少用今各頟切一音者愆补音起巾切韩愈祭兄文愆与亲坟恩原文叶原鱼伦切柳宗元闵生赋愆与闻叶补音位力入切左思魏都赋量寸旬涓吉日陟中坛即帝位江文通诗英俊着世功多士济所位眷顾成绸缪乃与时髦匹曹植禹赞舜将崩殂告天禅位虞氏既没三年礼毕[按原本四句脱]王融太子文辩域展图扬龟献吉文物充阶具僚在位周官建国之神位故书位作立郑司农立读为位古者立位同字古文春秋公即位为公即立郑笺云茨蒺藜也盖用尔雅释草文郭璞注云布地蔓生细叶子有三角刺人朱曰抽谓其条抽发王氏曰今棘茨所生乃自昔我蓺黍稷之地毛传曰露积曰庾甫田云曾孙之庾如坻如京周语云野有余积其俗所谓囤欤四旁及上维结以藁而覆之惟不屋尔笺云十万曰亿毛传曰妥安坐也侑劝也笺云介助也孔疏云迎尸使处神坐而食于是拜以安之是妥也为其嫌不饱祝以主人之辞劝之是侑也笺云冬祭曰烝秋祭曰尝祭祀之礼各有其事有解剥其皮者有煮熟之者有肆其骨体于爼者有奉持而进之者释宫云閍谓之门郭注引诗曰祝祭于祊礼器曰设祭于堂为祊乎外祭统曰诏祝于室而出于祊郊特牲曰直祭祝于主索祭祝于祊祭于祊尚曰求诸逺者与家语髙子皋曰周礼绎祭于祊祊在庙门之西而毛传曰祊门内也不知何所据而郑笺同之毛传曰保安也皇者尊大之也孝孙尊大先祖之诚于是乎着神安是飨报以大福使孝孙万寿无疆是为有庆此先祖嘏其孝孙之辞介有大义者以古者字画大字与介字相似故通用欤刘曰孝孙谓天子也毛传曰爨饔爨廪爨也燔取膟膋炙炙肉也笺云燔燔肉也炙肝炙也皆从献之爼也君妇谓后也祭祀之礼后夫人主共笾豆孔疏云祭祀之礼饔爨以煮肉廪爨以煮米执爨灶之人踖踖敬慎邱曰为爼孔硕谓载牲体于爼甚大也孔疏云燔者火烧之名炙者逺火之称毛传曰莫莫清静敬至也孔疏云九嫔赞后荐彻豆笾是后主供笾豆此言为豆孔庶不言笾者尔雅云竹豆谓之笾亦豆也孔甚也庶众也笺云始主人酌宾为献宾既酌主人主人又自饮酌宾曰酬至旅而交错以徧卒尽也古者于旅也语毛传曰格来酢报也东西为交邪行为错度法度也先祖嘏孝孙以万寿所以报酢孝孙也说文曰熯干貌苏曰行礼既久筋力竭矣陈曰劳而干竭苏曰式礼莫愆敬之至也莫无也简谓式更也虽熯干劳竭更能于礼无愆毛传曰善于其事曰工赉予也工祝致先祖所告之辞徃赉孝孙曰尔致孝于祀其物苾芬馨香神嗜尔之饮食已卜知尔百福如先祖所期如孝子孝孙所当得之式几期也毛郑皆曰期齐者五齐之齐稷者黍稷之稷言稷则黍举矣稻粱亦从之矣协韵故止云稷既有齐既有黍稷又匡整又敕而敬正此即天下极至之道此心不改则极亦无失永锡尔极非以极与之也人心自善自中自正自顺自清明自神自广大即此孝祀之心是已即此匡整敬正之心是已不必求诸幽逺髙深而此已臻其极人能自信此心之即极勿动而改则何失之有何不永之有永锡之为言犹曰使之永保之云尔获极则获福是万是亿无不富矣祝传致嘏辞当在旅酬交错之先而至是乃言者前已言介福万寿此又申言其详笺云钟鼓既戒戒诸在庙中者以祭礼毕孝孙往位堂下西面也毛传曰致告告利成利成谓利养之礼已成也此工祝自致告于尸也而笺谓致孝孙之意告尸以利成则悖矣非孝孙所当言也具皆也于是尸皆醉矣于是载起笺云载则也神安然而归保安也郑谓归于天非也郑不知神所归也然则神何归也曰无往而非归也知心则知神矣此心无体孔子犹曰莫知其乡而康成曰归天陋甚矣孔子曰孝弟之至通于神明光于四海无所不通又曰哀乐相生是故正明目而视之不可得而见也倾耳而听之不可得而闻也又曰风雨霜露无非敎也庶物露生无非敎也学者悟何思何虑之心则不疾而速不行而至人皆具此神无死生之异无往来之殊矣笺云废去也尸出而可彻诸宰彻去诸馔君妇笾豆而已不迟迟则慢矣笺谓以疾为敬则太甚特不可稽迟非谓欲疾也毛传曰燕而尽其私恩笺云祭祀毕归宾客之爼同姓则留与之燕所以尊宾客亲骨肉也无有怨者而皆庆君是其欢也后禄者祭之后凡百不失其道则不失福笺云同姓之臣燕已醉饱皆再拜稽首曰神歆嗜君之饮食使君寿考此其庆辞惠顺也又称赞其君曰甚惠惠有慈义孔甚也孔时祭不失时也君则皆尽之愿子子孙孙勿替废而引长之引长不断絶之谓毛诗序曰楚茨刺幽王也政烦赋重田莱多荒饥馑降丧民卒流亡祭祀不飨故君子思古焉然是诗辞气颇不迫切疑非幽王时人心或平王时诗欤有黍离之意焉然关雎不言太姒此不必深辩 
　　
　　信彼南山维禹甸之畇畇原隰曾孙田之我疆我理南东其亩上天同云雨雪雰雰益之以霡霂既优既渥既沾既足生我百谷疆埸翼翼黍稷彧彧曾孙之穑以为酒食畀我尸宾寿考万年中田有庐疆埸有瓜是剥是菹献之皇祖曾孙寿考受天之祜祭以清酒从以骍牡享于祖考执其鸾刀以启其毛取其血膋是烝是享苾苾芬芬祀事孔明先祖是皇报以介福万寿无疆甸补音地邻切邱甸也周官掌令邱乘田之政令[按原本脱田字]注云四邱为甸读与维禹敶之之敶同古陈作敶刘劭瑞龙赋[按原夲劭误作昭]有蜿之龙来游郊甸应节合义象德效仁补音既渥乌谷切说文从水屋声陆机汉祖功臣颂彤云昼聚素灵夜哭金精仍颓朱光以渥左思呉都赋伊兹都之函宏倾神州而韫椟仰南斗以斟酌兼二仪之优渥嵇康琴赋优渥与属叶易林临之明夷优渥与斛叶彧音郁补音于逼切盛貌说文作□水流也从川或声孙愐于逼切玉篇作彧隶变□作彧别音于六切毛诗序谓君子思古之诗是也而谓刺幽王则未可知也亦安知非他王诗董曰南山终南山也郑笺云信乎彼南山之野禹治而邱甸之六十四井为甸甸方八里居一成之中成方十里出兵车一乘论语曰禹尽力乎沟洫垦辟而匀之使平曰畇畇曲礼曰曾孙某侯某诸侯五庙而曰曾孙者虽元孙来孙以至于无穷皆称曾孙曾重也武成曰惟有道曾孙周王发而毛传谓曽孙为武王则似不可必矣王氏曰疆者为大界理者衡从其沟涂古者一亩三甽甽长终亩随地势之所宜而或南之或东之云色同则下雪雨下也雪为丰年之兆毛传曰小雨曰霡霂益之以霡霂俗以雨继雪为善以日继雪为未善诗意亦或以是欤而郑笺谓春而益之以小雨润泽则饶洽毛传曰埸畔也两畔有疆埸如羽翼然毛传谓让畔其说凿矣彧彧茂盛貌种曰稼敛曰穑畀与也谓荐之尸与宾致孝有礼故尸嘏曾孙曰寿考万年受天之祜笺云中田田中也农人作庐焉以便其田事于畔上种瓜毛传曰剥瓜为菹也笺谓清为元酒未安此清酒固非三酒之清酒三酒最卑诸臣之所酢也此所谓清酒者虽五齐亦就中取其清者荐之商颂亦曰清酤必非三酒中之清酒毛传曰用骍牡周尚赤也而周礼地官牧人云凡阳祀用骍牲阴祀用黝牲望祀各以其方之色也牲祭生必用牡故诗又曰广牡犉牡白牡书曰元牡孔疏云鸾即铃也谓刀环有铃郑笺云膋脂膏也郊特牲曰取膟膋燔燎冬祭曰烝烝盛也此以其盛者言也余释见楚茨 
　　
　　倬彼甫田岁取十千我取其陈食我农人自古有年今适南亩或耘或耔黍稷薿薿攸介攸止烝我髦士以我齐明与我牺羊以社以方我田既臧农夫之庆琴瑟击鼓以御田祖以祈甘雨以介我稷黍以谷我士女曾孙来止以其妇子馌彼南亩田畯至喜攘其左右尝其旨否禾易长亩终善且有曽孙不怒农夫克敏曾孙之稼如茨如梁曾孙之庾如坻如京乃求千斯仓乃求万斯箱黍稷稻粱农夫之庆报以介福万寿无疆 
　　
　　有补音羽轨切敏补音母鄙切说文从文每声汉书叙传宣之四子淮阳聪敏舅氏籧篨几陷大理[按原本理字脱]嵇康琴赋器冷弦调心闲手敏触<扌篦-竹>如志惟意所拟何晏景福殿赋其佑伊何宜尔孙子克明克哲克聪克敏子奬里切倬髙也言禾之茂而长也齐甫田毛传曰甫大也古者六尺为步步百为亩以今二百四十步一亩推之则古百步之亩岁得禾百秉秉把也十亩千秉百亩十千秉一夫之田欤岁丰有余积故犹得取其陈以食农人农人壮者则取新以养老欤不独今有年自古有年诸儒咸以今适南亩为成王之时殊未安毛传初不以为成王亦无思古之说自卫宏作序曰甫田刺幽王也君子伤今而思古焉康成惑于序说故以今为成王孔疏同之其实牵合文理不然殆平王之时欤平王末年春秋始作东迁之初祸难之余宜恐尚遵周礼当有此诗宏序差谬多矣康成不知序乃宏作谓序作于毛公之先故尊信之又康成不善属文故于此牵合今适南亩平王之时欤毛传曰耘除草也耔雝本也介其届字之讹欤诗若是之类多届至也烝众也周官自鄙师酇长里宰皆士也邻长亦不命之士欤鄙师各掌其鄙之政令祭祀其祭也宜众士在焉髦俊也众髦士皆至而止也朱曰齐与粢同曲礼曰稷曰明粢此言齐明便文以协韵尔祭法曰共工氏之霸九州岛也其子曰后土[按原本脱九州岛也其四字今校补]能平九州岛故祀以为社昭公二十九年传曰共工氏有子曰句龙为后土后土为社郊特牲曰八蜡以祀四方四方年不顺成八蜡不通以谨民则也顺成之方其蜡乃通所谓方者蜡祭欤毛传曰田祖先啬也郑笺云御迎介助也设乐以迎祭先啬周礼钥章凡国祈年于田祖龡豳雅击土鼓以乐田畯尔雅释言云畯农夫也孙炎曰农夫田官也谷者粒食之称曾孙释见信南山曾孙来止王视农事也王肃曰农夫务事使其妇子并馌馈也田畯于是至而喜攘郄其左右而尝其所馌之旨否毛传曰易治也长亩竟亩也朱曰有犹多也终善且有又言其后秀实而所获多也诗之所叙不止于一时并叙其终也孟子曰春省耕秋省敛曾孙省敛以其善有而不怒曾孙不怒由农夫克敏于事其有无水旱之灾以荒惰而所获无几者则王将怒之矣今不怒知农勤有年笺稼禾也有槀者茨屋盖也毛传曰梁车梁也京髙邱也孟子曰十二月舆梁成水上之横桥也稼之髙茂如梁庾释见楚茨庾殆即今之囤不屋其髙如京稍低者坻郑笺云坻水中之髙地本秦风蒹葭释邱云絶髙谓之京笺云求千仓以处之万车以载之箱者车中容物之处其言曾孙之稼盖以王者兼统凡万民之稼皆曾孙之稼也故末章曰黍稷稻粱农夫之庆言万民也农以有年为庆此箱言万仓言千者公赋也仓穟古道也穟能养粟其逺者则为粟益逺者则为米地官仓人惟言粟入殆举其中而通上下欤黍稷稻粱备叙四者报以介福万寿无疆者以社以方之嘏辞欤介大也孔疏云报我农夫以大大之福使之得万年之寿无有疆境按少牢馈食礼嘏辞亦曰万年今则万年唯可施于天子自宰相以下不得称矣古今异礼 
　　
　　大田多稼既种既戒既备乃事以我覃耜俶载南亩播厥百榖既庭且硕曾孙是若既方既皁既坚既好不稂不莠去其螟螣及其蟊贼无害我田稺田祖有神秉畀炎火有弇凄凄兴雨祈祈雨我公田遂及我私彼有不获稺此有不敛穧彼有遗秉此有滞穗伊寡妇之利曾孙来止以其妇子馌彼南亩田畯至喜来方禋祀以其骍黑与其黍稷以享以祀以介景福 
　　
　　覃音潭弇音奄毛诗作有渰萋萋吕氏春秋引诗曰有晻萋萋兴雨祈祈雨我公田遂及我私注曰晻阴云也熟观此诗非刺诗而卫宏作毛诗序以为刺幽王非也宏谬误良多奚止此是诗殆平王时诗欤类甫田次瞻彼洛矣宛然平王之诗也宏盖拘于孟子诗亡然后春秋作欤春秋作于平王之末年余释见甫田大田者弥望平逺阔大大田多稼者言丰年大槩既种既戒以下乃从初次第叙之种者藏其种也戒者父老戒其子弟相与告戒农事也甚多曲折万状所戒亦不一其事无所不备覃者深也耜宛然有微深之状故曰覃耜葛之覃兮叶大而蔓坠有深意实覃实吁后稷呱音深广也覃及鬼方因深生广义今俗谓坠下曰覃又谓善没者深入曰覃水之深曰潭加水以别其字簟文如水一方如潭故加竹去水而异其音欤毛传殆未亲见耜徒见易有剡木为耜之义故以覃为利后儒求其说而不获靡然从之又转音为剡又转字<耒炎>字义如此类因古传注而浸讹者甚多今不得已正是字义平声如字王曰俶始载事也堂下门内之地曰庭禾穟白实宻比平偃视之若平地而白庭似之故曰庭以田畴广大成实故曰硕欤王心顺焉故曰曾孙是若曾孙释见信南山谷之状似楞楞亦可以言方亦有楞方不着而浑然如皁实者皁实外皮无楞释草云稂童粱郭璞曰似莠殆非也莠与良苗异类凡草之莠于田间者皆莠也其童苗非其所种弱不能实徒取地力当耘除者稂也谓其实良禾而童稺无所成也毛传曰食根曰蟊食节曰贼释虫云食心螟食叶蟘食节贼食根蟊郭璞直以虫食所在为名陆玑疏云螟似子方而头不赤螣蝗也贼似桃李中蠧虫赤头身长而细耳或说云蟊蝼蛄也犍为文学曰此四种皆蝗也实不同今或者又以所亲见而言曰食苗心者白而稍长如蠧书食叶者其虫以所出之粪包身为衣时露首食苗其食苗节之虫似食心之虫不白而微长殆一虫也食根者蝼蛄又禾将实初花时有虫食焉似萤而微大人名之曰天□所谓贼者岂是欤或多见食苗叶者<虫盍>蜢蝗类也大抵未至于坚实则亦可以言稺虫多投火而死农人谓田祖有神如神秉执害稼之虫而畀付于炎火之中焚之也飞虫赴炎<虫盍>蜢为多彼无翼者固不能飞秉畀炎火谓<虫盍>蜢蝗类尔韩诗作有弇凄凄吕氏春秋作有晻萋萋释文云汉书作黤祈祈云兴貌世以云兴曰雨至则曰兴雨亦可孟子曰诗云雨我公田遂及我私惟助为有公田由此观之虽周亦助也孟子亦意之尔非确然之辞也孟子尚误以禹排淮泗而注之江此云虽周亦助亦误尔公田者间田叙次役民耕而艺之者民爱公上故有先公后私之语私私田也民所受之田也平王初年避难东迁恐惧勤政民心本善宜有此辞蝗畏雨此继秉畀炎火之后其谓是欤蝗即<虫盍>蜢盛而害稼甚则曰蝗蝗于稼将熟则为害又稼将实尚需一雨者不必谓洗蝗而云也稺禾不坚好故不获而他日稍有实则寡妇取焉孔疏云彼处有不获之稺禾此处有不收敛之穧束又彼处有遗余之秉把此处有滞漏之禾穗此皆主不暇取维是寡妇之所利曾孙来止王省民之敛也农人务事使其妇子并馌归南亩田官于是至而喜喜其多稼庭硕也来方禋祀者以社以方之方也谓顺成之方其蜡乃通也牧人之职阳祀用骍牲阴祀用黝牲国语内史过曰精意以享禋也骍黑异祀祀不止于一也丰年烝畀祖妣以洽百礼享人鬼祭天神地祇四望以享以祀通言祭祀也以大景明之福神之所嘏也降福明着之谓景 
　　
　　瞻彼洛矣维水泱泱君子至止福禄如茨韎韐有奭以作六师瞻彼洛矣维水泱泱君子至止鞞琫有珌君子万年保其家室瞻彼洛矣维水泱泱君子至止福禄既同君子万年保其家邦 
　　
　　王氏曰洛水东都所在也毛传以为洛宗周溉浸水者盖以夏官职方氏河西曰雍州其浸谓洛故以为宗周镐京之溉浸水孔安国云漆沮一名洛水然君子至止有平王迁洛之义以作六师有平王避难迁洛作六师修御备之意君子万年保其家邦以新迁诗人祈祝之辞也是诗言大体溉浸小水不足以入咏卫宏因毛传遂以为刺幽王殊未安也以关雎不言太姒则余诗固不必辩其为何人何世之诗因毛卫差误不得不辩福禄如茨草之繁盛既同谓朝野安平皆受福禄也王氏曰周官凡有兵事韦弁服先儒以为左传所谓韎韦之跗注是也吕曰此诗所谓洛指东都也齐人名蒨为韎韐郑笺云茅搜韎韐声也孔疏云奭然而赤毛传曰鞞容刀鞞也琫上饰珌下饰也天子玉琫而珧珌诸侯璗琫而璆珌大夫镣琫而镠珌士珕琫而珕珌 
　　
　　裳裳者华其叶湑兮我觏之子我心写兮我心写兮是以有誉处兮裳裳者华芸其黄矣我觏之子维其有章矣维其有章矣是以有庆矣裳裳者华或黄或白我觏之子乘其四骆乘其四骆六辔沃若左之左之君子宜之右之右之君子有之维其有之是以似之 
　　
　　[按此篇永乐大典缺卷] 
　　
　　
　　
　　慈湖诗传卷十五宋杨简撰 
　　
　　小雅五 
　　
　　交交桑扈有莺其羽君子乐胥受天之祜交交桑扈有莺其领君子乐胥万邦之屏之屏之翰百辟为宪不戢不难受福不那兕觥其觩旨酒思柔彼交匪敖万福来求 
　　
　　毛诗序谓是诗刺幽王也亦未必然或规风平王欤诗辞无痛切之意不则幽王初年欤桑扈窃脂也详释见小宛交飞之多故曰交交毛传曰莺然有文章胥相也君子之相交虽尽其欢乐而礼文无缺如桑扈之有文故受天之祜毛传曰领颈也更韵故更辞尔君子相交相乐而不失其礼故足以为万邦之屏卫大抵得乎礼者其致利不一而足礼生于心心正则国正天下正不特万邦赖之为屏而已又如翰然兴起人心兴起治道百辟咸取法焉宪法也然其本原生于王心之不放逸戢敛不放逸也难却不祥也凶恶之事将累已却之不受犹傩也难傩字同惟戢惟难故动静云为无非道无非礼其受福多那多也不戢不难则受福不多此有所风也言受福不那其风平王情状则着郑笺云兕觥罚爵也古王者与羣臣燕饮上下无失礼其罚爵徒觩然陈设而已其饮旨酒思和柔不为傲也罚爵之设所以致其戒也彼君子相交相乐不以傲慢故万福随之我不求福而福自来求我矣是章规风之意明矣当时燕饮有傲者欤 
　　
　　鸳鸯于飞毕之罗之君子万年福禄宜之鸳鸯在梁戢其左翼君子万年宜其遐福乘马在廏摧之秣之君子万年福禄艾之乘马在廏秣之摧之君子万年福禄绥之 
　　
　　鸳鸯甚美而得贤材似之毕之罗之得贤也得贤则无所不利寿考福禄咸随之矣在梁者不飞而止戢其左翼优游安止之态亦喻得贤也马亦喻贤材在廏亦喻得贤摧之秣之喻养贤也艾耆老也绥安也得贤为辅德修政行民安气和无所不宜诗人爱敬称颂无所不极其至以鲁僖公而颂之备极其美平王初迁恐惧亦有贤辅宜有此诗此诗辞气无伤今思古之意而毛诗序以为思古之诗且云刺幽王殊未安 
　　
　　有頍者弁实维伊何尔酒既旨尔殽既嘉岂伊异人兄弟匪他茑与女萝施于松柏未见君子忧心奕奕旣见君子庶几说怿有頍者弁实维何期尔酒旣旨尔殽旣时岂伊异人兄弟具来茑与女萝施于松上未见君子忧心怲怲旣见君子庶几有臧有頍者弁实维在首尔酒旣旨尔殽旣阜岂伊异人兄弟甥舅如彼雨雪先集维霰死丧无日无几相见乐酒今夕君子维宴 
　　
　　补音柏逋莫切楚辞九歌柏与若叶并作字叶易林鼎之泰柏与落字乐字叶蹇之讼柏与薄字乐字叶何劭游仙诗柏字与落字叶奕弋灼反说怿弋灼切孙莫荣启期赞荣心温雅旣夷[按原本误作怡]旣怿浊以徐清寂然淡泊陆云喜霁赋怿与作叶毛传云頍弁貎弁皮弁也说文云頍举头也玉藻云天子皮弁以日视朝诸侯燕羣臣之礼诸侯朝服用之今毛传谓王皮弁者谓王亦以朝服燕也孔疏云弁者冠之大名称弁者多矣爵弁则士之祭服韦弁则服以即戎冠弁则服以从禽非常服也惟皮弁上下通服之周礼有韦弁无爵弁书与冠礼有爵弁无韦弁则知爵弁即韦弁欤毛传曰茑寄生也女萝莵丝松萝也释草无茑惟曰唐蒙女萝女萝莵丝郭注云别四名诗云爰采唐矣释文云在草曰莵丝在木曰松萝陆玑疏云茑一名寄生叶似当卢子如覆盆子赤黑甜美莵丝蔓连草上生黄赤如金今合药莵丝子是也非松萝松萝自蔓松上生枝正青与莵丝异頍然之弁服之在首者伊何而服之也所以燕兄弟甥舅也尔酒旣旨尔殽旣嘉其微情谓所少者惟爱敬尔今俚语曰非别人盖亲之之辞也此言非他人兄弟也谓同姓异姓之亲也茑与女萝施于松柏喻同姓异姓之亲皆依托于王王宜善抚之爱敬之彼其未见王也忧心奕奕怲炳忧王忧国今旣见君子庶几悦怿庶几有臧善也乃不臧善君子王也不悦不善谓傲慢无礼也何期何时也燕礼之时兄弟俱至岂宜有不悦不臧也如彼天将降雪则小霰先集国将丧亡其兆往往先着是时申侯已怒戎计已合王国破亡则兄弟甥舅亦从之亡矣故曰死丧无日相见亦无几矣且乐酒今夕王维姑备宴仪而已安有亲亲之诚意哉无日犹云不乆也无多日也人忧虑无如之何则曰姑舎且饮酒其情与此同毛诗序谓是诗诸公刺幽王也暴戾无亲不能宴乐同姓亲睦九族孤危将亡故作是诗也是诗情状非不宴乐而无礼诗言甥舅则不止于同姓而已康成注冠礼谓頍围髪际结项中且引诗有頍者弁为证及笺毛诗则无是说岂悔礼注之未安欤康成自言先注礼后始见毛传礼注有差谬而已行于世不可追改案礼皮弁有笄无缺项缁布冠有缺项无笄康成读缺为頍然始见毛传谓弁皮弁也故知无缺项礼注误 
　　
　　闲关车之舝兮思娈季女逝兮匪饥匪渴德音来括虽无好友式燕且喜依彼平林有集维鷮辰彼硕女令德来敎式燕且誉好尔无射虽无旨酒式饮庶几虽无嘉殽式食庶几虽无德与女式歌且舞陟彼高冈析其柞薪析其柞薪其叶湑兮鲜我觏尔我心写兮高山仰止景行行止四牡騑騑六辔如琴觏尔新昏以慰我心 
　　
　　仰补音五刚切说文作卬毛传曰闲关设舝也娈美貎娈者德容之美毛诗序曰车舝刺幽王也襃姒嫉妒无道并进谗巧败国德泽不加于民周人思得贤女以配君子故作是诗郑笺云疾襃姒之恶思娈女有德者徃迎之以配幽王代襃姒也逝徃也季少也朱曰匪饥也匪渴也望其德音来会而心如饥渴耳毛传曰括会也德音来会者娈女来配则正而不淫德音闻着思得贤女如饥如渴苟娈女来配虽无相好之友我更燕安且喜乐也式更也今方言多云更安乐言甚于常时人之常情于相好之友最乐今喜乐之至虽无好友亦燕且喜毛传曰依茂木貎平林林之在平地者也鷮雉也释鸟雉之属不一鹞雉鷮雉鳪雉鷩雉不可胜数郭璞注鷮雉即鷮鸡也长尾走且鸣陆玑疏云鷮尾长肉甚美语曰四足之美有麃两足之美有鷮麃似鹿而小鷮亦文采而肉最美有硕德之象硕大也大德之女也邱氏曰茂盛之林集者维鷮喻王宫之贵宜有硕女居之辰择吉也思择吉辰迎彼硕德之女或曰辰晨也谓昕时昏礼用昏昕取其阴阳之交天地之大义也今以昕辰徃迎硕女以令德而来敎告于王我则更燕安且将誉王好王无厌射也以女敎王虽非礼之常而幽王无道之甚诗人故思硕女以令德来敎也虽无旨酒式更饮焉以乐故再饮也虽非旨亦庶几也虽无嘉殽以喜乐故更食焉虽非嘉亦庶几也盖其喜甚也常情当乐其人则施德惠以与之我虽无德以施于王而喜王不胜更歌且舞盖其思得贤女来配以代襃姒如饥如渴之情深思切念若王纳贤女去襃姒诚不胜其喜重言复辞至于是也女谓王也德如以德报之德高冈有王之象也幽王昏迷闭固不可告语诗人直欲如析薪析而启之也大雅旱麓云瑟彼柞棫民所燎矣又曰瑟彼玉瓒则知瑟者坚腻之貎柞薪坚实之薪王闭固似之其叶湑兮湑者扶踈之状以草酾酒谓之湑伐木云有酒湑我说文云湑莤酒也莤草也酾酒于草中散落则疎矣蓼萧云零露湑兮露亦疎矣幽王闭塞如顽铁坚石如柞薪坚固不可启告今若如析柞薪析启也其叶散离而疎不并蔽矣但我鲜见王尔觏见也使我多得见王我心将尽写以告王今人患苦人之蔽塞曰安得彼心中玲珑也玲珑亦疎朗之意高山犹言高冈也亦喻王也王者天下所仰景明之行当行之襃姒当去硕女当纳此事理甚着明也安得四牡騑騑六辔如琴迎硕女觏见尔之新昏以慰我心耶止犹之也音相近故记者不同意亦微异当从之 
　　
　　营营靑蝇止于樊岂弟君子无信谗言营营靑蝇止于棘谗人罔极交乱四国营营靑蝇止于榛谗人罔极构我二人 
　　
　　樊补音汾干切左思赠妹诗樊与篇叶汉书昌邑王戾太子传皆作藩古藩亦汾干切崔骃司徒箴藩与愆叶晋阳后文藩与贤叶张华诗樊与篇叶[按原本七字脱]欧阳曰营营然徃来之飞声毛传曰樊藩也郑笺云蝇之为虫污白使黒污黒使白[按原本四字脱]喻佞人变乱善恶也言止于藩欲外之令逺物也岂乐也弟顺也岂弟和顺君子常称棘榛更韵尔董氏曰营营说文作謍謍小声也笺云极犹已也孔疏云君子谓今王毛诗序曰靑蝇大夫刺幽王也孔疏曰二人谓人君与见谗之人也构之不已至交乱四国先言四国明其罪之大也二人或谓皆见谗者构结也合也谗言不一其事亦不一聚合以成其罪 
　　
　　宾之初筵左右秩秩笾豆有楚殽核维旅酒旣和旨饮酒孔偕钟鼓旣设举酬逸逸大侯旣抗弓矢斯张射夫旣同献尔发功发彼有的以祈尔爵钥舞笙鼓乐旣和奏烝衎烈祖以洽百礼百礼旣至有壬有林锡尔纯嘏子孙其湛其湛曰乐各奏尔能宾载手仇室人入又酌彼康爵以奏尔时宾之初筵温温其恭其未醉止威仪反反曰旣醉止威仪幡幡舎其坐迁屡舞僊僊其未醉止威仪抑抑曰旣醉止威仪怭怭是曰旣醉不知其秩宾旣醉止载号载呶乱我笾豆屡舞僛僛是曰旣醉不知其邮侧弁之俄屡舞傞傞旣醉而出并受其福醉而不出是谓伐德饮酒孔嘉维其令仪凡此饮酒或醉或否旣立之监或佐之史彼醉不臧不醉反耻式勿从谓无俾大怠匪言勿言匪由勿语由醉之言俾出童羖三爵不识矧敢多又 
　　
　　设补音书实切闵鸿羽扇赋暑气云销献酬乃设停神静思且以永日妍羽详回清风盈室[按原本六句脱]酬即酬字抗补音居郎切举也旣夕礼抗席抗衾一音刚张衡思元赋冀一年之三秀兮遒白露之为霜时亹亹而代谢兮畴可与乎比抗[按四句从韵补补入]的补音或与爵为韵古亦读子药切潘岳芙蓉赋丹辉拂红飞须垂的斐披赩赫散涣熠爚邮补音云集韵一音垂卫地古字多假借或以邮为谁若曰不知其谁笺义假借为尤汉书凡尤皆作邮然韵不叶傞仓何反毛诗序曰宾之初筵卫武公刺时也幽王荒废媟近小人饮酒无度天下化之君臣上下沈湎淫液武公既入而作是诗也左右秩秩意谓下文笾豆整楚殽核众旅也谓有秩叙不乱也尔雅训秩秩为智非殽杂也核谓桃梅有核之属也余杂物葅醢之属甚多然魏风曰园有桃其实之殽则核亦可以言殽笺云和旨调美也孔甚也众宾之饮酒威仪齐一笺云钟鼓于是言既设者将射改县也郑以天子宫县四面皆县将避射当改县然礼无正文可考惟乡射礼未旅将射乐正命弟子赞工迁乐于下疏云琴瑟犹迁之明钟鼓之县改之矣然大射诸侯之礼不言改县何以知天子之礼必改县郑为意说孔因之况大射礼亦不迁瑟天下事理不可固执况他无改县正文郑礼学虽详亦间有差误改县之说未可信也又况作诗异乎序礼钟鼓当先设而于饮酒孔偕之次始言钟鼓旣设者以此诗本意言饮酒故先言饮酒况言旣亦非始设举酬徃来和乐逸逸在礼始酌之曰献再酌之曰酬酬即酬也复其献曰酢毛传曰大侯君侯也抗举也有燕射之礼笺云将祭而射谓之大射下章言烝衎烈祖其非祭欤郑更毛传燕射之说改为大射非也康成不善属文屡屡而见是诗言因烝衎烈祖以洽百礼百礼旣至于是乎燕射诗言醉舞其为燕射甚明岂有将祭择士大射而有舞僛僛傞傞者乎张侯乆矣其始不系左下纲至将射乃系左下纲梓人云张兽侯则王以息燕乡射记云天子熊侯白质诸侯麋侯赤质大夫布侯画以虎豹士布侯画以鹿豕注云此所谓兽侯也燕射则张之案大射礼张三侯夏官射人云若王大射则以狸步张三侯是诗惟言大侯益以验其言燕射孔疏云燕射之礼自天子至士皆一侯上下共射之笺云射夫众射者也献犹奏也旣比众耦乃射各奏其发矢中的之功毛传曰的质也孔疏云周礼郑众马融注皆云十尺曰侯四尺曰鹄二尺曰正四寸曰质王肃亦云二尺曰正四寸曰质又引尔雅云射张皮谓之侯侯中谓之鹄鹄中谓之正正方二尺也正中谓之槷方六寸也槷则质也旧云方四寸今云方六寸尔雅说之明宜从之此肃意贾逵周礼注云四尺曰正正五重鹄居其内而方二尺射义引此诗云祈求也求中以辞爵也酒者所以养老所以养病求中以辞养也毛传曰秉钥而舞与笙鼓相应烝盛也亦冬祭名衎乐也洽溥也犹备也因祭行礼品节又为详矣有酢有嘏有交献有旅酬有馂有歌有舞有八音有爵赏之施士礼有祀爨而况于天子之礼乎礼文废灭不可备知总言百礼百礼旣至犹尽也而有任事之大夫士又有不任事之众诸侯意谓祭讫不可不燕诸侯卿大夫士也故郑谓壬为卿大夫尔雅谓林侯君也毛传亦云林君也又云壬大也虽本尔雅然尔雅多差失未可尽信锡尔纯嘏子孙其湛其湛曰乐者此言祭时先祖旣锡赉我以纯一不杂之嘏使子孙皆湛乐所谓湛者即乐之谓也是殆天子祭礼中之嘏辞有子孙其湛之辞有此释文也凡与祭执事之大夫士及余不执事之众诸侯多是吾先祖之子孙及异姓之亲子孙先祖之锡嘏固欲徧及其子孙也固欲咸燕乐之也则祭罢岂容无燕因燕而射故各奏尔能载则也仇匹敌也王氏曰室人主党也宾党入射则手敌主党入射则又手敌康安也酒可以赡养衰病故饮不中之爵曰康爵苏曰以奏尔时荐之以时物也反反者毎毎反顾其身也谨于礼幡幡扬动不谨重也舎其坐而迁屡舞僊僊飘轻之状也抑抑卑恭也怭怭者抑抑之反也其心怭怭者容不和顺不知其秩叙醉甚昏甚也毛传号呼讙呶也僛僛舞不能自正也邮谁也不知其谁醉不知人也笺云侧倾也俄者俄然而侧也俄然忽然也傞傞则不止于僛斜而已几于倾倒失足之状也既醉而出则合乎礼合乎礼则宾主并受其福醉而不出则失礼是自伐其德也饮酒甚嘉维不失令仪则可不然则不可也董曰立之监以监之佐之史以书之古之慎礼如此监者司正之谓乎笺云彼醉则已不善复取未醉者耻之言此者疾之也式敬也此戒其勿从反耻之谓谓言也耻之必有其言也戒勿从其言无使至于大怠也非其所当言则勿言非礼事由乎已则勿语其有由醉之言妄乱之言则罚之俾出童羖羊必有角无童者笺云俾出无角之羖羊胁以无然之物使深戒也朱氏曰女饮至三爵已昏然无所识矣况敢又多饮乎丁宁以戒之也 
　　
　　鱼在在藻有颁其首王在在镐岂乐饮酒鱼在在藻有莘其尾王在在镐饮酒乐岂鱼在在藻依于其蒲王在在镐有那其居 
　　
　　鱼何在在藻也藻水草也在藻得其所也韩诗云颁众也诗意谓其首颁然不乱王与羣臣燕乐有礼不乱如之王何在在镐京武王之所居也今王居焉得其所矣当岂乐饮酒岂乐和乐也非荒淫无度之乐也当如鱼之和乐不乱如武王之岂乐也而今不然矣僛僛傞傞侧弁之俄其乱甚矣有莘其尾鱼尾如莘也细莘音辛一名细莘药草也一根一叶相连此亦众而不乱之物故以喻之蒲亦水草鱼亦在藻又依蒲甚言其得所也王居武王之所居那有其居若此者乎甚言镐京之美也其意忧王将失其所居矣其亡将不敢明言毛诗序云刺幽王也君子思古之武王焉言刺非诗人之本情又大悖 
　　
　　采菽采菽筐之筥之君子来朝何锡予之虽无予之路车乘马又何予之玄衮及黼觱沸槛泉言采其芹君子来朝言观其旗其旗淠淠鸾声嘒嘒载骖载驷君子所届赤芾在股邪幅在下彼交匪纾天子所予乐只君子天子命之乐只君子福禄申之维柞之枝其叶蓬蓬乐只君子殿天子之邦乐只君子万福攸同平平左右亦是率从泛泛杨舟绋纚维之乐只君子天子葵之乐只君子福禄膍之优哉游哉亦是戾矣 
　　
　　缡音离尔雅释水作缡毛诗作纚毛传曰菽所以芼大牢而待君子也羊则苦豕则薇笺云菽大豆也采其叶以为藿三牲牛羊豕芼以藿王飨宾客有牛俎乃用铏羮故使采之孔疏云以鼎煑牛取其骨体置之于俎其汁则芼之以藿调以咸酸乃盛之于铏即公食记铏芼是也以草菜地之毛故谓之芼地官牛人云凡宾客之事共其牢礼积膳之牛又云飨食宾射[按原本二字脱]共其膳羞之牛食亦有牛举飨则食可知矣方曰筐圆曰筥毛传曰君子谓诸侯也笺云赐诸侯以车马言虽无予之尚以为薄毛传曰元衮卷龙也白与黒谓之黼笺云元衮元衣而画以卷龙也黼黼黻谓絺衣也周礼司服诸公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服觐礼天子赐诸侯氏以车服郑注云赐同姓以金路异姓以象路毛传曰觱沸泉出貎释水云滥泉正出正出涌出也李注水泉从下上出曰涌释曰滥槛音义同毛传曰槛泉正出言语助也笺云芹菜也可以为菹亦所用待君子也周礼芹菹孔疏云车马鸾铃之声嘒嘒然释文觱沸音必弗今俗语沸如字于槛泉之水中采其芹朱曰诸侯来朝则观其旗闻其鸾声又见其马君子之至则有如上之仪物届至也笺云芾大古蔽膝之象也冕服谓之芾其它服谓之韠以韦为之其制上广一尺下广二尺其颈五寸肩革带博二寸胫本曰股邪幅如今行縢也偪束其胫自足至膝故曰在下孔疏云易干凿度注云古者田鱼而食因衣其皮先知蔽前后知蔽后后王易之以布帛而犹存蔽前者重古道不忘本是亦说芾之元由也毛传曰诸侯赤芾纾缓也孔疏云桓二年左传曰带裳幅舄内则亦单云偪则此服名偪而已杜郑皆云今之行縢然则邪纒于足谓之邪幅说文曰縢缄也名行縢者言行而缄束之彼诸侯之交于天子者非纾缓而怠也故为天子心之所予乐只言君之和乐也天子于是命之不止于命之又有福禄以申锡之以山川土田车服器物之类也毛传曰蓬蓬盛貎殿镇也孔疏曰军行在后曰殿又镇重之义枝叶足以芘根干根干如天子枝叶如诸侯为藩辅故天子之邦得以安镇无虞万福攸同者凡从君来朝者同被其福禄也不特其大臣虽其平平左右羣臣亦率从被其福言并蒙赉赐也尔雅释水曰泛泛杨舟绋缡维之绋繂也缡緌也杨木之舟轻浮泛泛得大绋小缡以维之而后安定天子如杨舟诸侯如绋缡王畿赖侯国藩维而后安定葵心向日如天子心向诸侯先王亲爱诸侯其心似之膍牛百叶也天子以福禄重重锡赉诸侯申之膍之谓锡赉重复也今王优哉游哉缓慢不复绍其礼亦违戾于先王矣其辞甚婉其忧甚深毛诗序曰刺幽王也侮慢诸侯诸侯来朝不能锡命以礼数征会之而无信义君子见微而思古焉其祸着以微云 
　　
　　骍骍角弓翩其反矣兄弟昏姻无胥远矣尔之远矣民胥然矣尔之敎矣民胥效矣此令兄弟绰绰有裕不令兄弟交相为愈民之无良相怨一方受爵不让至于已斯亡老马反为驹不顾其后如食宜饇如酌孔取毋敎猱升木如涂涂附君子有徽猷小人与属雨雪瀌瀌见晛曰消莫肯下遗式居娄骄雨雪浮浮见晛曰流如蛮如髦我是用忧 
　　
　　补音远于圆切易林明夷之渐曰转行轨轨行近不远旦夕入门与君笑言韩愈闵已赋远字与贤字年字难字言字叶然则逺字宜音园而补音于圆切失母矣[按韩愈闵已赋已远与漫漫叶漫补音音绵则远字音渊故于元切也]补音让如阳切礼记左右攘辟注云攘古让字古文尚书作攘六韬与阳光叶楚辞大招让与张叶与王叶荀子成相篇让与王叶急就章让与庄叶此诗或用韵宜从此读猱乃刀反属音蜀读者音近树见晛聿消聿韩诗作聿毛诗作曰董吕皆同觪许慎作弲言用角低卬便也许义未尽其如牛羊角觩然欤弛弓则忽反矣两弰双反如羽疾飞故曰翩王之背弃亲族如之胥相也兄弟婚姻民相效皆然矣胥亦皆意盖王敎之也王虽未尝敎诏之而身行之民效之谓王敎之可也令善也令兄弟即今俗云好兄弟裕寛也和乐从容之意其不令者则交相病愈病也相诟訾相伤害此泛言也虽泛言而意则讥王周偏处西北一方王者统临天下而曰一方者王失德天下不归心故诗人小之止言一方言周之民无良相怨相恶皆王所化也诗人灼见本末源流之所致其端甚微其流祸甚大姑举受爵不让一端言之受献爵殊无逊让之容此不敬之心其过似微而其末流致亡乃已当时盖有其事亦假以明王之将亡也作诗者其父兄尊老者乎以老马自况反为驹言其时反以幼穉相待不加礼敬以少陵长以卑陵尊吕曰彼慢老者独能长少而不老乎所谓不顾其后也如若也食则甚宜者心好之而务饇饱酌则甚取而务多孔甚也且言后生轻侮贪饕之状古又以如为而屡见大戴礼猱猴属自能升木轻薄小人自好陵犯长上而王又敎以助戱侮其长老如泥涂又加其涂以附益之诗人于是思君子有徽猷徽猷善道也上有善道则小人咸服属而自化不至如今俗习恶毛传曰晛日气也小人道长小人阴类如雨雪瀌瀌得阳和之气即消化矣是时心莫肯为善弃其下之亲族矧更居愚骄乎式更也详释见式微娄愚也惟愚故骄圣贤未尝骄恶骄者故加愚字毛传曰蛮南蛮也髦夷髦也孔疏云髦四夷之别名今上下胥然于亲族无礼义仁恩如蛮夷矣我用是忧忧其无道必致祸乱也毛诗序曰角弓刺幽王也不亲九族而好谗佞骨肉相怨而作是诗也 
　　
　　有菀者柳不尚息焉上帝甚蹈无自昵焉俾予靖之后予极焉有菀者柳不尚愒焉上帝甚蹈无自瘵焉俾予靖之后予迈焉有鸟高飞亦傅于天彼人之心于何其臻曷予靖之居以凶矜 
　　
　　[按此篇永乐大典缺卷] 
　　
　　彼都人士狐裘黄黄其容不改出言有章行归于周万民所望彼都人士台笠缁撮彼君子女绸直如发我不见兮我心不说彼都人士充耳琇实彼君子女谓之尹吉我不见兮我心苑结彼都人士垂带而厉彼君子女卷髪如虿我不见兮言从之迈匪伊垂之带则有余匪伊卷之髪则有旟我不见兮云何盱矣 
　　
　　郑笺云城郭之域曰都吕曰都人士者即丧服传所谓都邑之士所以别野人也陈曰周镐京也毛传谓周忠信也此虽本之春秋国语然非圣之言穿凿曲取迂儒常态穆叔曰忠信为周左氏知其未安已削之矣楚子囊卒君子谓子囊忠忠民之望也诗曰行归于周万民所望忠也此义亦未白学者习说不可尽信皇皇者华之周周徧也此都人士之周西周也都士之行归于周家所行之道谓合乎文武所行之道万民之所仰望也笺云台夫须也以台皮为笠陆玑疏云旧说夫须莎草也可以为蓑笠毛传曰缁撮缁布冠也孔疏曰撮言小撮持其髻而已吕曰君子女者贵人之女绸者以丝周之其卷髪之纚欤如而也屡见大戴礼以而为如古语也以音相近故记者或作如或作而也绸其髪而直也绸直而髪而犹其也亦古语也书害于而家凶于而国我今不见斯服矣伤礼服之亡习俗趋于薄故我心不说毛传曰琇美石也王肃云以美石为瑱塞实其耳朱曰尹吉未详笺云吉读为姞尹氏姞氏周室婚姻之旧姓也言有礼法苑中草木繁积故言积曰苑积结不散忧之深也毛传曰厉带之垂者笺云而亦如也而厉如鞶厉也鞶必垂厉以为饰厉字当作裂虿螫虫也尾末揵然似妇人髪末曲卷然左传桓二年鞶厉游缨昭其数也杜注云鞶绅带也一名大带厉大带之垂者春秋纪裂繻或作履緰郑或以厉履裂声相近取裂之义欤郑必以而为如殆不必也郑不善属文不解垂厉之文耳当从毛传说文长尾为虿卷髪如虿以纚卷髪也我不见兮见则从之往矣迈往也言我心敬之归之匪伊特垂之带则有余带当有余有余则有垂者今不见垂带是其时特不垂其带俗尚新竒也昔君子女匪特卷之以髪有旟扬者故以纚卷之也毛传曰旟扬也盱吁之音而字讹欤卷耳曰云何吁矣毛诗序曰都人士周人刺衣服无常也古者长民衣服不贰从容有常以齐其民则民德归壹伤今不复见古人也 
　　
　　终朝采绿不盈一匊予髪曲局薄言归沐终朝采蓝不盈一襜五日为期六日不詹之子于狩言韔其弓之子于钓言纶之绳其钓维何维鲂及鱮维鲂及鱮薄言观者 
　　
　　郑笺云緑王刍也尔雅释草云菉王刍郭注云菉蓐今呼鸱脚莎楚辞曰薋菉葹以盈室王逸云终朝采绿笺云绿易得之菜终朝采之而不盈手忧思不专于事毛传曰局卷也妇人夫不在则不容饰沐非为容饰也乆不沐栉太甚故薄沐也出而采绿曰予髪曲局矣归而薄沐乎笺谓君子将归故我沐康成不善属文故曲推而文不然毛传曰衣蔽前谓之襜笺云蓝染草也朱曰五日去时之期也六日不詹过期而不见也詹与瞻同笺谓五日为五月之日六日为六月之日郑意以六日不归何遽忧思之甚故云云亦犹豳风曰一之日二之日谓十二月十二月然六日不詹非谓六日即忧思深也自六日不瞻以来至于今积思而忧深也后汉刘瑜上疏曰天地之性阴阳正纪隔絶其道则水旱为并诗云五日为期六日不詹怨旷作歌仲尼所録笺云之子谓君子也邱氏曰是子徃猎我则为之纳弓于韔中徃钓我则为之缗绳于竿今远行役役乆而不归思其如此而不可得也孔疏谓言纶之绳与之作绳也得鱼之盛颇有观者故曰薄言观者俗本观作睹定本集注并作观毛诗序曰幽王之时多怨旷者也 
　　
　　芃芃黍苗阴雨膏之悠悠南行召伯劳之我任我辇我车我牛我行旣集盖云归哉我徒我御我师我旅我行旣集盖云归处肃肃谢功召伯营之烈烈征师召伯成之原隰旣平泉流旣清召伯有成王心则宁 
　　
　　牛补音鱼其切楚辞天问恒秉季德焉得夫朴牛何徃营班禄不但还来九章吕望屠于朝歌兮寗戚歌而饭牛不逢汤武与桓缪兮世孰云而知之招魂敦脄血拇逐人駓駓参目虎首其身若牛易林履之蛊曰齐景惑疑为孺子牛蛊之同人曰伯氏杀牛行悖天时咸之小畜曰许人买牛三夫争之頥之遯曰豮豕童牛害伤不来来陵之切崧高之诗言宣王邑申伯于谢命召伯定申伯之宅登是南邦彻申伯土田有俶其城寝庙既成此诗言肃肃谢功召伯营之工役旣大故用师旅原隰旣平泉流旣清盖用彻法治其土田而为之沟洫也芃芃黍苗阴雨膏之盖南行之役徒所见因感召伯见劳之恩故即所见黍苗蒙阴雨之所膏润以喻之郑笺以任为负任未安远行不可负任负任而远行则太劳任者任之以事任辇以辇所当载任车以车所当载任牛以牛所当挽下文徒御师旅四类此辇车牛三物不必与下文齐同郑岂拘于同下文耶我行旣集盖云归哉是诗盖讫役将归时所作欤徒行者御车者夏官司马二千五百人为师五百人为旅成之者成其邑谢之功宣王欲邑申伯以报其功邑成则王心宁矣毛传初未尝言刺幽王而卫宏作序则曰刺幽王也不能膏润天下卿士不能行召伯之职焉宏盖拘于世次故强归之幽王且淸人郑文公时诗而置于庄公昭公诗之前诗经秦火口诵所传难执世次况宏序谬误良多不可尽信孔子所取大旨固不在其人与世而宏谬太甚不得不辩乡师治其辇注云辇人挽行载任器也司马法曰夏后氏谓辇曰余车殷曰胡奴车周曰辎辇 
　　
　　隰桑有阿其叶有难旣见君子其乐如何隰桑有阿其叶有沃旣见君子云何不乐隰桑有阿其叶有幽旣见君子德音孔胶心乎爱矣遐不谓矣中心藏之何日忘之 
　　
　　爱补音许既切说文从心旡声徐锴系传曰<旡心>者惠也古文尚书<旡心>古爱字集韵<旡心>许既切周易富家大吉顺在位也王假有家交相爱也楚辞九章世溷浊莫吾知人心不可谓兮知死不可让愿勿爱兮明以告君子吾将以为类兮傅干皇后箴巨猾是缘窃弄神器故祸不出所憎常出所爱袁宏三国名臣赞沧海横流玉石同碎达人兼善废已存爱杨戱赞吴子远车骑高劲惟其泛爱以弱制强不陷危坠皇甫谧释劝若实可谓习外观之晖未覩幽人髣髴也髴方末反见俗人之不容未喻圣王之兼爱也若字形则当如方言所载扬雄答刘歆书与说文古篆从<旡心>从夂其义与音昭然可见郭璞方言注用此字自是之后不复见矣隰桑之盛如此足以济利生人以其可蚕也故人心喜见之故取以喻其喜见君子之心当是乆乱忽见君子故其乐甚也君子之徳音甚胶固不断絶也吾心爱君子不谓相去遐远而惮于徃见也大抵善类之爱其善类中心懐之常不忘也是诗殆以有君子在位远方之士慕德而徃见之喜而作也而卫宏作序又谓刺幽王谓思见君子熟观本诗曰旣见君子非思也此又宏拘于世次之故也是诗之作或宣王之初欤毛传亦无刺意亦无思见意孔疏曰夏书传曰下湿曰隰桑非能水之木而言其美者以桑宜在隰润之所隰近畔无水宜桑毛传曰沃柔也幽黒色也[按孔疏曰以下原本缺今补入] 
　　
　　白华菅兮白茅束兮之子之远俾我独兮英英白云露彼菅茅天步艰难之子不犹滮池北流浸彼稻田啸歌伤懐念彼硕人樵彼桑薪卬烘于煁维彼硕人实劳我心鼓钟于宫声闻于外念子懆懆视我迈迈有鹙在梁有鹤在林维彼硕人实劳我心鸳鸯在梁戢其左翼之子无良二三其德有扁斯石履之卑兮之子之逺俾我疷兮 
　　
　　[按此篇永乐大典缺卷] 
　　
　　绵蛮黄鸟止于丘阿道之云远我劳如何饮之食之敎之诲之命彼后车谓之载之绵蛮黄鸟止于丘隅岂敢惮行畏不能趋饮之食之敎之诲之命彼后车谓之载之绵蛮黄鸟止于丘侧岂敢惮行畏不能极饮之食之敎之诲之命彼后车谓之载之 
　　
　　是诗微臣感其所蒙饮食教载之大臣而作也而卫宏作毛诗序乃反之曰刺者盖意周衰乱世必无若此仁惠之大臣故反之以为思古之诗而本诗情状非思古也观诗固不可执其世其间大臣岂无一人能悯徒行小臣之忠劳也此事虽甚微然道无大小其恤下之心感惠之心皆善心正心即道心也圣人取焉大学篇引绵蛮黄鸟止于邱隅子曰于止知其所止可以人而不如鸟乎继引诗曰穆穆文王于缉熙敬止为人君止于仁为人臣止于敬为人子止于孝为人父止于慈大学一篇非圣人作道一而已此心常觉常明曰仁其散见于诸善不一其此心之见于恭曰敬见于事亲曰孝见于惠下曰慈而大学裂而分之殊为害道毛传又祖其说以释是诗曰鸟止于阿人止于仁枝蔓转涉失本诗之情远矣行劳甚于是休止有如何之叹焉止邱阿即所见以喻已之休止而已非有深义孔子举此诗以明别意观诗者不可执以释诗而况可又祖大学之言乎有大臣者悯其劳饮之食之从容之次又敎之诲之又命后车语令载之邱隅邱侧特更韵尔岂敢惮于徒行恐不能疾行以趋以从大臣之车也畏恐也趋行疾也尔雅云极至也恐不能至今劳惫于道途者亦有此言 
　　
　　幡幡瓠叶采之亨之君子有酒酌言甞之有兔斯首炮之燔之君子有酒酌言献之有兔斯首燔之炙之君子有酒酌言酢之有兔斯首燔之炮之君子有酒酌言酬之 
　　
　　燔音烦补音汾干切曹大家蝉赋有翩翩之狡童运微黏而纷纒委厥体于膳夫归炎炭而就燔左思魏都赋琴高沉水而不濡时乗赤鲤以周旋师门使火以验术故将去而林燔曹植瑟瑟歌愿为中林草秋随野火燔灰灭岂不痛顾与枝叶连陶潜遇火诗正夏风长急林室顿烧燔一宅无遗宇舫舟荫门前毛诗序言不以微薄废礼是也而曰大夫刺幽王上弃礼而不能行虽有牲牢<雝食>饩不肯用故思古焉则不可必也虽至乱之世岂无一人一事之善而必曰古之人是絶灭人之道心大不可也毛传曰瓠叶庻人之菜也郑笺云亨熟也熟瓠叶者以为饮酒之葅也王肃孙毓云唯一兔头尔诸儒必曲取以为一兔非也三章者皆言兔首不及其余瓠叶兔首虽至微薄而采之亨之炮之燔之炙之诚意所将甞酒而献之酢之酬之诚敬弥着是谓道心人皆有是心而自不知其为道也故易曰百姓日用而不知考之仪礼初献次酬次酢酢者报所献也献至于再则谓之酬酬即酬字毛传曰炮加火曰燔炕火曰炙此君子穷而在下者欤 
　　
　　渐渐之石维其高矣山川悠远维其劳矣武人东征不皇朝矣渐渐之石维其卒矣山川悠远曷其没矣武人东征不皇出矣有豕白蹢烝渉波矣月离于毕俾滂沱矣武人东征不皇他矣 
　　
　　渐渐之石维其高矣东征之士所见或以为喻非继曰山川悠远维其劳矣其情状承接上文别无义喻曰不皇朝矣不忘君之情也没尽也山川悠远何得至于尽而止也此中途之情不皇出者不暇有他适也出适也豕涉波月离毕皆霖雨之先兆途行畏雨情见于此也是诗正矣无邪思也无邪道也孔子取焉而毛诗序曰下国刺幽王也戎狄叛之荆舒不至乃命将率东征役乆病于外是诗本无刺王之情而序诬之不明本诗之正情不明正情之即道故支离旁说徒乱后学况序文多意度妄谬不可尽信易曰离丽犹附也月离毕星则雨毛传曰毕浊也郑笺曰豕性能水[按毛传以下原夲脱今莭补] 
　　
　　苕之华芸其黄矣心之忧矣维其伤矣苕之华其叶青青知我如此不如无生牂羊坟首三星在羀人可以食鲜可以饱 
　　
　　何草不黄何日不行何人不将经营四方何草不玄何人不矜哀我征夫独为匪民匪兕匪虎率彼旷野哀我征夫朝夕不暇有芃者狐率彼幽草有栈之车行彼周道 
　　
　　[按二篇永乐大典缺卷] 
　　
　　
　　
　　慈湖诗传卷十六宋杨简撰 
　　
　　大雅一 
　　
　　文王在上于昭于天周虽旧邦其命维新有周不显帝命不时文王陟降在帝左右亹亹文王令闻不已陈锡哉周侯文王孙子文王孙子本支百世凡周之士不显亦世世之不显厥犹翼翼思皇多士生此王国王国克生维周之桢济济多士文王以宁穆穆文王于缉熙敬止假哉天命有商孙子商之孙子其丽不亿上帝既命侯于周服侯服于周天命靡常殷士肤敏祼将于京厥作祼将常服黼冔王之荩臣无念尔祖无念尔祖聿修厥徳永言配命自求多福殷之未丧师克配上帝宜鉴于殷骏命不易命之不易无遏尔躬宣昭义问有虞殷自天上天之载无声无臭仪刑文王万邦作孚 
　　
　　躬补音姑宏切说文躬从吕或从弓弓声本如肱周易震不于其躬于其邻又曰艮其限危熏心也艮其身止诸躬也[按原本四句脱]班固东都赋登灵台考休征俯仰乎乾坤参象乎圣躬又与棱字叶崔瑗祭和帝文元景寝曜云物见征冯相致妖遂当帝躬韩愈祭嫂文苟容躁进不顾其躬禄仕而还以为家荣天补音鐡因切文王与天一也于者叹美之辞昭者光明不蔽之谓周虽旧邦其命维新者文王有天道纣失天道天人一也人心去纣故天命亦去纣而在文王矣有周不亦显乎帝命不亦时乎适当其时也纣大恶文王盛徳时适相值故帝命去纣而在文王不显不时朱谓古语声急而然诗人见文王之心即天之心文王之所为即上帝之所为如升陟于天在帝左右亲承帝命降而行之于天下也亹亹不息也惟不动乎意故能不息也动乎意则有作必有息不动乎意故能无作亦无息舜之惟精惟一此也禹之安女止此也文王之不识不知此也文王之徳不息故令闻不已尔雅云哉始也天于是始陈示锡命于周天不言不为人心归周即天命在周也人心所以归周者甚着则天之所以锡周者岂不亦着尔雅云侯维也侯文王孙子谓文王有圣子贤孙又足以继承文王也谓文王又有子有孙也文王之孙子其本适为王其支庶为诸侯世世有徳继继承承可以百世也不惟文王之孙子光显凡周之士亦世世光显以文王道之所成又择其尤贤者而任之也诗人之辞始也以不亦显为不显其后流传习熟则即以不显为显不复问上下文势不显亦世此之谓也世世之所以显者以其犹之小心翼翼也犹猷也道也翼翼而敬无放逸故无所失道道即文王之道也其道大故曰皇皇大也思语助辞也他国贤士甚寡惟周贤士甚多如特生于国也说文桢刚木也上郡有桢林县一曰筑墙具题曰桢旁曰干广韵云女桢冬不凋木也楼尚书云女贞即今之冬青惟木之刚者可为桢干多士为周之桢干文王以生多士而宁文王不大声以色故曰穆穆缉者缉理于思为细微之间熈有理顺之义缉熈者进徳精微之谓进徳之实非思也非为也惟可以言敬敬非思为也惟可以言止止非思为也寂然不动感而遂通而不属于为所谓不识不知者此也惟精惟一者此也安女止者此也文王之所缉熈者此也惟不动乎意不属乎思为故熈顺融释如点雪之融于水微云之散于太虚其缉熈于思为微细之间融释于无思无为之妙如此岂不甚羙而可叹服哉故曰于惟其道心不识不知故声音不大形色亦不大而见为穆穆假大也假哉叹天命之大哉为絶句天命连下文是诗颇有参差不齐之语不可拘执天命有商之孙子其丽数不止于亿尽命作诸侯于周六服之中既尽也服之为言服从也服事也毛传谓丽数也曰亿者每国之公族子孙甚众也商之诸侯而今服于周见天命之无常武王择殷士之可用者亦用之故肤敏之士助祼将于京师祼者祼鬰鬯所以将诚通之于神故曰祼将天官小宰凡祭祀赞祼将之事冔殷冠既归周执礼而犹殷冠者当是武王初有天下制作未定故殷士尚得服殷之黼裳冔冠诗人见殷士黼冔祼将于京而伤之故以为言因以戒成王曰王之忠荩之臣得无念尔祖文王之徳乎不敢指成王而曰荩臣实戒成王也念尔祖文王之徳则无敢放逸则天命可以永保周士未遽至于祼将继周者之京也无放逸则徳修矣徳修则天命在我矣可以永永配天之命多福非自外至自求之而已矣自求之者无他也无放逸也无动乎意也安女止也是数语者一也师众也失众心则人去之天亦去之方殷之未丧失众心则与人同心与天同心是谓配天宜鉴于殷今殷失众心而人去之天命去之于以知天之峻命不可容易再言命之不易者致意之深戒成王之切遏抑也毋遏抑尔躬至于卑下也放逸则卑下矣当昭徳义之令问此非外饰而撰作之也问望由徳义而宣昭无义问者中心之无义也动乎意而放逸则为无义矣有又也又当忧虞恐又如殷之降丧自天也欲知天心乎而人常患上天之载无声无臭不可测度于是教之曰但法则文王则万邦自孚信我之徳矣载承载也上天之所承载者何所有也上帝虽有名而不可见无声无臭而不可闻作是诗者灼知文王之即天故确然曰仪刑文王则得天道矣万邦之心不计术而取也吾心不动乎意则无逸无逸则无私无私则与人心同矣与天道亦同矣天人形若有异道无异人心即道故曰道心不动乎意常虚常明何思何虑安女止是谓精一是谓帝则是则无声无臭者此惟自省自则者知焉作是诗者其周公乎圣人之言也毛诗序惟曰受命作周也是何足以明是诗之大旨 
　　
　　明明在下赫赫在上天难忱斯不易维王天位殷适使不挟四方挚仲氏任自彼殷商来嫁于周曰嫔于京乃及王季维徳之行大任有身生此文王维此文王小心翼翼昭事上帝聿懐多福厥徳不回以受方国天监在下有命既集文王初载天作之合在洽之阳在渭之涘文王嘉止大邦有子大邦有子俔天之妹文定厥祥亲迎于渭造舟为梁不显其光有命自天命此文王于周于京缵女维莘长子维行笃生武王保右命尔燮伐大商殷商之旅其会如林矢于牧野维予侯兴上帝临女无贰尔心牧野洋洋檀车煌煌驷騵彭彭维师尚父时维鹰扬亮彼武王肆伐大商会朝清明[按亮字杨氏从韩诗] 
　　
　　身补音尸羊切荀卿成相篇天乙汤论举当身让卞随举牟光道古贤圣基必张易林蒙之垢曰足动目瞤喜未加身举家蒙欢吉利无殃涣之兑曰昭公失常季氏悖狂逊齐处野丧其龎身蹇之兊曰机饵设张司暴子良范叔不廉凶害及身俔牵遍反俔韩诗作磬[按原本四字脱]亮韩诗作亮毛诗作谅或作凉明明在下天明照在下者之善恶也赫赫在上天明威之可畏也天难忱信为王者不易难也天既以纣为殷适嗣而位天位矣乃又使不得挟四方而有之然则天果难忱难恃也毛传曰挚国任姓仲仲女也自彼殷商之国中来嫁于周朱曰自周而言则诸侯皆殷商也京周京也曰嫔于京其国史所书之辞乎是谓大任大任及王季皆维徳之行事上帝之道不在乎他在乎善而已矣人性本善意动而迁斯丧厥善小心翼翼不动不迁是谓善事上帝怀藏也多福乃怀藏于文王小心之中不在求之于外也亦文王篇自求多福之意也进徳亹亹不复回转故四方师之文王遂受四方之归也天监在下纣恶既盈维周世世修徳至文王之徳益盛则天命自然集于周载年也文王初生大姒作文王之配合在洽水阳毛传曰洽水谷梁传曰水北曰阳涘厓也朱曰嘉昏礼也前汉地理志冯翊有合阳县[按原本三字脱]洽水之阳渭水之涘莘国所在是为大邦子为大姒大姒盛徳配天天使配文王文王为天子则王后非天妹乎俔者灼见也灼见大姒之为天妹也说文谓俔譬喻许慎不明天人之一致也何以喻为心疑而强为之说也字作人见曷为譬喻人心无私之心也大姒寤寐思求淑女以配君子此天地无私之心也无私即道心后学不知道不悟中庸之心即天道故自昏自蔽自弃而又疑大姒非天之妹文王行嘉礼于大姒止语助也纳采问名纳吉纳征请期皆嘉礼之吉事有祥者吉之初兆也天生大姒作文王配初祥既兆至于文王亲迎于渭则其祥于是定矣造舟为梁孙炎云比舟为梁也杜预云河桥之谓也孔疏云继大任之女事天命文王于周京纉继女事维莘国尔实维长女行犹嫁也诗云女子有行笃实也实生武王保右武王命武王燮伐大商燮和也圣王之征伐岂得已哉奉天命平大乱诛君吊民归马放牛是谓燮和之伐非暴怒之伐旅众也矢陈兴起也孔疏云牧野纣南郊笺谓诸侯予我也予虽诸侯而兴起自上帝观武王则曰女帝临护之又命之曰无贰尔心恐其以纣众如林之盛而疑惧也所谓天命帝命天帝不言即人之所言人心恐武王之疑贰故谓上帝亦恐武王之疑贰凡人事之所成即天命之所成车宜檀木毛传曰煌煌明也駵马白腹曰騵本尔雅释畜文郭注云駵赤色黑鬛肆犹遂也有无所畏忌之意尔雅释诂云亮介也左右亮也韩诗传云相也毛传曰佐也大公望为大师号曰尚父孙子兵法曰周之兴也吕牙在殷齐世家曰吕尚国语王以二月癸亥夜陈未毕而雨以夷则之上宫毕之则雨止矣诗人喜其会战之朝清明也故云毛诗传曰大明文王有明徳故天复命武王也此序既失诗旨又不足以明文王武王之徳徒为芜赘 
　　
　　绵绵瓜瓞民之初生自土沮漆古公亶父陶复陶穴未有家室古公亶父来朝走马率西水浒至于岐下爰及姜女聿来胥宇周原膴膴堇荼如饴爰始爰谋爰契我龟曰止曰时筑室于兹乃慰乃止乃左乃右乃疆乃理乃宣乃亩自西徂东周爰执事乃召司空乃召司徒俾立室家其绳则直缩版以载作庙翼翼捄之陾陾度之薨薨筑之登登削屡冯冯百堵皆兴鼛鼓弗胜乃立皋门皋门有伉乃立应门应门将将乃立冡土戎丑攸行肆不殄厥愠亦不陨厥问柞棫拔矣行道兑矣混夷駾矣维其喙矣虞芮质厥成文王蹶厥生予曰有疏附予曰有先后予曰有奔奏予曰有御侮 
　　
　　尔雅释草云瓞瓝其绍瓞舍人曰瓞名瓝[按原本误作瓞]小瓜也邢疏云绍先岁之瓜瓜蔓近本之瓜必小于先岁之大瓜以其小如瓝故谓之瓞周推本始继继承承如瓜蔓生绵延不絶初瓞虽小而后滋大生民篇以后稷为民详观是诗通上下皆曰民谓周之子孙与凡周之民欤孟子庄子吕氏春秋皆言太王亶父居豳狄人攻之事之以皮币以犬马以珠玉俱不得免乃属其耆老而告之曰狄人之所欲者吾土地也吾闻君子不以其所以养人者害人遂去豳邑于岐山之下孟子作邠邠人曰仁人也不可失也从之者如归市毛传亦引此扵是陶复陶穴未有家室又曰周京漆沮之间也按杜水出杜阳山东南流左会漆水径岐山西为岐水而屈径周城南歴周原下徐广曰漆水出杜阳西岐山许慎亦曰漆水出岐山杜阳县有漆溪谓之漆渠又西沮水出北地郡直路县燋石山东南流屈而夹山西流又西南径宜君川又得黄嵚水口乃东南径祋祤县夫宜君之南与今邠州接境邠即豳今邠州有古豳亭有枸邑城古鹑觚县汉地理志右扶风郡有枸邑邑有豳乡诗豳国公刘所都而鹑觚乃在北地郡则知扶风郡与北地郡接境今邠州西南接鳯翔府扶风郡界不过六十里本府之岐山又本府之东四十里则岐山与邠州益近岐山去沮水亦不逺则岐周之地有杜水沮水漆水明矣而郑笺輙异毛传而谓公刘迁豳居沮漆之地又谓陶复陶穴本其在豳时也笺义殊未安岂有自公刘居豳以来至于后古公亶父皆穴居而未有家室乎此断断乎无是理康成不善属文每毎见其笺注文理不顺于是益验然地理志扶风杜阳注二诗自杜沮漆齐诗作自杜言公刘避狄而来居杜与漆沮之地古书多差况非圣说此奚足信以本诗本文熟读之文理甚明非言豳地言古公亶父初迁岐周之事也康成谓豳在岐山西北四百里亦然今考地理岐山邠南下甚逺孔疏谓禹贡之漆沮与诗之自土沮漆别又谓诗之沮水则未闻何地曰未闻者考之未详欤谓禹贡之漆水异乎诗之漆水则诚有故也岐山所出之漆水在漆县西唯与杜水合南至美阳县而南流于渭初未尝与沮水合也故孔疏云异禹贡导渭会于沣又东会于泾又东过漆沮入河者以沮水一名漆沮沮水入洛洛水入渭然则此二沮漆水俗谓之漆水又谓之沮水是水之入渭然则二漆沮水与前所言漆水出岐山与杜水合而入渭者又异矣大抵渭水之北泾水之东水名漆沮者三矣禹贡曰又东过漆沮不曰会而曰过者楼尚书云两川相似而合曰会大川所过而小川随之曰过小水入大水曰入漆沮小于渭古公之将迁岐必先相其地始至岐山陶土为穴而居未有家室来朝谓后朝之日仪礼所谓来辰者自明日以后凡后来之日皆谓之来也古公既相地至来朝遂与其妃姜女来胥相其所居宇居也孔疏云古公犹云先王先公也大王追号鲁颂閟宫云寔维大王居岐之阳寔始翦商盖以去豳居岐豳人从之如归市四方悦其爱民而去国王业由此而始故诗序曰绵文王之兴本由大王也孔疏引说文云陶瓦噐灶也[按原本有误今改正]盖灶以陶去其土而为之故谓之陶说文云穴土屋也复地室也许氏淮南子注云复重窟也上古穴居野处古公时殷世古质雍州地髙尤宜穴居岐周西夷之地逺俗益近古故以穴居为常今俗犹谓取土而出之曰陶所谓陶复陶穴者陶之复陶之谓穴以居乎自尔雅训释犹多谬误前儒训释亦难信释水云浒水厓率循也胥相也今俗犹以观视为相相字平声得非字义本因相与观视曰相而胥相同义乎笺云膴膴肥美释文曰堇音谨广雅云堇藋也今三辅之言犹然藋徒吊反说文云藋堇艹也内则曰堇荁粉榆释草云芨堇草郭注云即乌头也音靳本草谓煎之则杀人然则生食之亦可乎荼释见卫谷风堇荼甘如饴以地之肥美也莆田郑氏曰饴饧也周礼春官菙氏掌共燋契以待卜事注契龟之凿也笺云时是也卜从则曰可止居于是可作室家于此也宣开也今俗谓初作田曰开荒自豳迁岐必率循西之浒而至岐阳大王居岐之阳凡豳人自西而徂东从大王而迁岐阳者皆执事効劳周遍也皆也笺云绳者营其广轮方制之正也既正则以索缩其筑板上下相承而起司空掌营国邑司徒掌徒役之事翼翼者庙檐如羽翼也说文曰捄盛土于器也毛传曰捄虆也刘熈云虆盛土笼也王氏曰度传土也蘓氏曰削屡重复削治也陾陾取土于虆众多之状也薨薨传土者众多之声也登登筑土寖髙之谓也冯冯张氏曰削土声笺云五版为堵李氏曰公羊传五版为堵五堵为雉何休以为堵四十尺许慎五经异义戴礼及韩诗说八尺为版五版为堵版广二尺积髙五版为一丈考工记匠人注云雉长三丈髙一丈左传隠元年杜注云方丈曰堵三堵曰雉一雉之墙长三丈髙一丈毛传曰鼛大鼓也长一丈二尺周礼曰以鼛鼓役事人声之盛鼛鼓弗能胜也朱氏曰书天子有应门春秋鲁有雉门礼记鲁有库门家语卫有库门皆无云诸侯有皋应者则皋应为天子之门明矣意者大王之时未有制度作二门其名如此及周有天下遂尊以为天子之门而诸侯不得立也笺云诸侯之宫外门曰皋门朝门曰应门内有路门天子之宫加以库雉笺义殊未安孔疏云襄十七年传宋人称皋门之晳遂谓诸侯有皋门而左传乃曰泽门之晳非皋门杜注亦曰泽门非讹误也然则疏谓皋门之晳者其心记之讹欤又案定二年雉门及两观灾子家子谓两观为僣以观者台土之加髙者也于以知雉门非僣而康成谓天子加以库雉何也康成殆以鲁得用王礼故鲁有雉库以未见家语故不知卫有库门明堂位曰库门天子皋门雉门天子应门是鲁无皋应特其制似之尔闶大也将将人出入之多也冢土社也礼国主社主也尊之曰冡土毛传曰起大事动大众[按原本四字脱]必先有事乎社戎大也丑众也戎亦有兵义肆犹纵也纵其愠怒我者不殄絶谓昆夷数侵侮而亦不足以陨坠我之令问孟子荅貉稽引此诗谓文王也观此诗盖序大王以来至于文王之事亦不止言文王楼尚书谓孟子断章取义但取此诗以言文王又云忧心悄悄愠于羣小孔子也邶柏舟之诗孔子本无与及其乆也我之植木拔拔其盛行道之人兑然而四国之人咸归之国势盛强昆夷畏其盛服其徳故疾趋而来服维其喙者言其敬畏而形容之也谓疾趋维喙息而已不敢有他也孟子曰文王之事昆夷以大事小笺云柞栎也棫白桵也陆玑疏云周秦人谓柞为栎释木云棫白桵注云桵小木丛生有刺实如耳珰紫赤可啖陆玑疏云三苍说棫即柞也其材理全白无赤心者为白桵今人谓之白梂二说不同未知孰是易曰兑说也邱氏曰混夷当为昆字之误也毛传曰駾突也说文曰駾马疾行貎吕曰喙张喙而息也蘓曰虞在陕之平陆芮在同之冯翊平陆有闲原焉则虞芮之所让也毛传曰虞芮之君相与争田乆而不平乃相谓曰西伯仁人也盍往质焉乃相与朝周入其境则耕者让畔行者让路入其邑男女异路班白不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争田为闲田而退天下闻之而归者四十余国蹶者动之疾也生者虞芮之善心由中以生也孟子曰乐则生矣生则乌可已也虞芮之争心忽变而为让心何其疾也此实文王之徳有以感发之故曰文王蹶厥生谓文王发动其善心也而文王退然而不敢当曰予有疏附之臣尔予有先后之臣尔予有奔奏之臣尔予有御侮之臣尔谓皆羣臣之力尔此盖当时有称赞文王之徳者故文有此让辞欤疏者逺臣也附者近臣也行则在我之先者在我之后者皆辅佐我以正者虽奔奏小臣亦吉人善士御侮虽无所先不得已而命将率以御之其将率皆行文王之徳意无暴无怒观执讯连连攸馘安安之状则文王御侮之臣亦辅文王之徳文王之臣无非圣贤文王此言亦非徒谦而空言也文王之谦让若是益以见文王之盛徳故诗着之 
　　
　　芃芃棫朴薪之槱之济济辟王左右趣之济济辟王左右奉璋奉璋峩峩髦士攸宜淠彼泾舟烝徒楫之周王于迈六师及之倬彼云汉为章于天周王寿考遐不作人追琢其章金玉其相勉勉我王纲纪四方 
　　
　　易剡木为楫汉书亡维楫有风波舟楫之危或言能度水不用舟楫皆此读自文王大明绵而下皆成王时所作之诗故曰文王曰武王至于棫朴其武王时周人赞勉武王之诗欤毛诗序惟言文王能官人而不及武王殊未安文王能使成人有徳小子有造何止于能官人而已其言辟王或通言文武至于周王于迈六师及之则惟言武王尔文王不可以言六师人材之盛如棫朴之薪左右皆髦俊之士槱积也聚积人材固由选择而人才之盛亦道化作成之功至于武王往伐或廵守六师及之皆有徳有造之人也盛矣哉观文王伐崇攸馘安安有徳之容则知文武之时作成人材之盛有至于此其曰趣之曰及之曰峩峩皆髦士攸宜之意状有不可形容之妙如彼云汉为章于天其变化之所及者广矣今周王方寿考未艾岂不能作人于遐逺乎以纣积恶化亦广故今有望于武王尽作成遐逺之人也武王圣学如追琢之章其性如金玉之质王其勉勉无怠纲者道徳之本纪者礼乐刑政之详本末具偹徳之流行速于置邮而传命无不有徳有造矣毛传曰追雕也相质也棫白桵也朴枹木也释木云朴枹者郭注云朴属丛生者为枹考工记云凡察车之道欲其朴属而微至注云朴属犹附着坚固貎也此言棫木朴附丛宻芃芃然盛也趣趍辟君也淠舟行貌楫棹也烝众也迈徃也倬髙也半圭曰璋笺云璋璋瓉也祭祀之礼王祼以圭瓉诸臣助之亚祼以璋瓉郊特牲云灌以圭璋祭统云君执珪璋祼尸大宗伯执璋瓉亚祼王肃云羣臣行礼之所奉顾命曰大保秉璋以酢王肃说为安尔雅云峩峩祭也尔雅义多差谬奉璋可以言助祭峩峩者璋之状其髙峻巍峩非祭也又考工记玉人云大璋中璋九寸边璋七寸[按原本四字脱]射四寸厚寸黄金勺有缫天子以廵守宗祝以前马其宗人与祝奉此三璋于天子车马之前欤又云琢圭璋八寸以俯聘牙璋中璋七寸射二寸厚寸以起军旅以治兵守又云璋邸射索功以祀山川以致稍饩然则王左右奉璋亦不特于祭见之静观是诗所谓于迈六师及之其追记武王伐纣之事欤抑记武王廵守薄震之师欤辞气舒徐和缓殆言廵守时迈之事尔抑总言之欤 
　　
　　瞻彼旱麓榛楛济济岂弟君子干禄岂弟瑟彼玉瓒黄流在中岂弟君子福禄攸降鸢飞戾天鱼跃于渊岂弟君子遐不作人清酒既载骍牡既备以享以祀以介景福瑟彼柞棫民所燎矣岂弟君子神所劳矣莫莫葛藟施于条枚岂弟君子求福不回 
　　
　　毛传曰旱山名也麓山足也干求也玉瓉圭瓉也黄金所以饰流鬯也笺云黄流秬鬯也榛栗属简兮山有榛陆玑云楛其形似荆而赤茎似蓍上党人织以为斗筥箱器又屈以为钗榛楛济济福禄之盛似之于是称赞君子所以求福禄者以岂弟而已岂弟之道何道也岂和乐也弟孙顺也君子之和乐孙顺初无意说也融融怡怡是谓道心舜所谓精一执中者此也禹所谓安女止者此也孔子所谓孝弟之至通于神明光于四海无所不通者此也诗云自求多福此之谓也君子之求之也其诸异乎人之求之欤瑟坚腻貎考工记玉人之事祼圭尺有二寸[按原本脱尺字]有瓉以祀宗庙[按原本脱宗字]此诗笺云圭瓉之状以圭为柄黄金为勺青金为外朱中央矣殷王帝乙之时王季为西伯以功徳受此赐毛传言金饰郑言其详盖据玉人大璋中璋边璋之制云黄金勺青金外朱中鼻寸衡[按原本衡讹作卫]四寸有缫故意圭瓉之制亦同详观玉人本文祼圭瓉与三璋黄金勺之文隔絶甚多文理未见其同毛郑说俱未安孔疏谓秬黒黍一秠二米酿为酒以鬰金之草和之使之芬香郁金色黄如金酒在器流动故谓之黄流以璋制考之则祼圭之瓉如勺欤其勺用瓉玉故圭勺名瓉欤孔丛子子思曰吾闻之子夏曰殷王帝乙之时王季以九命作伯于西受圭瓉秬鬯之赐孔疏谓郑不见孔丛之书其言帝乙之时或当别有所据是章言受圭瓉秬鬯之赐为福禄唯君子岂弟福禄所以降也攸所也谓福禄因岂弟而降也说文云鸢鸷鸟鸢飞戾天鱼跃于渊喻岂弟之徳所以感动人心而兴起之也孟子曰圣人先得我心之所同然尔孔子所以能绥之斯来动之斯和者所同者自然相感应也文王之所以蹶动虞芮之君善心由中以生者其机同也其机无他其道无出岂弟而已是心甚神是心甚平无所不通无所不感岂弟君子不能作人于遐逺乎言无所不作成也成人有徳小子有造不独文王有之自太王王季同此心也同此岂弟也故亦同此化成也清酒非止谓三酒自五齐皆酒也虽齐亦就中取其清者用之至于三酒则卑矣商颂烈祖亦曰既载清酤非谓在下之登酒也笺云载在樽中也骍牡赤色之牡是章言祭而获福介大也景明也其福明着而大也无徳者虽祭不获福此介景福由岂弟以致之也瑟柞棫坚腻甚美民取为薪以燎有济乎民矣君子有济世之功似之君子岂弟济世神所劳矣故降福禄如榛楛葛藟施于条枚有福禄滋蔓之象岂弟之君子求福有进而无退回者旋转也退之谓也是求不以思虑是进不以思为岂弟不已即求福不回之谓也非果有心于求之也干禄求福诗人歌咏之辞也孟子曰说诗者不以辞害志以意逆志是为得之毛诗序曰旱麓受祖也失本诗大旨矣本诗专发明岂弟道化之妙而序惟言受祖不知道也岂弟君子太王王季文王武王之所同也 
　　
　　思齐大任文王之母思媚周姜京室之妇大姒嗣徽音则百斯男恵于宗公神罔时怨神罔时恫刑于寡妻至于兄弟以御于家邦雝雝在宫肃肃在庙不显亦临无射亦保肆戎疾不殄烈假不瑕不闻亦式不谏亦入肆成人有徳小子有造古之人无斁誉髦斯士 
　　
　　男补音尼心切释名男任也典任事也白虎通男者任也任功业也易林屯之离曰阴化为女阳化为男治道得通君臣相承曹植宜男花颂草号宜男旣晔且贞朱曰思语辞也至哉太任之思齐乎大任之神气定静如齐非太任坚持强取此定静也人心本定本静动于意则失之太任不动乎意故常静也爱媚其姑周姜能顺事也后武王有天下周地为京师故诗人尊称太任为京室之妇文王之妃太姒又继嗣太任徽美之徳音徽音犹令闻也名闻不虚得由实徳而生故不妒忌叙进众妾致生男之多诗人美其不妒忌之志极其美而言之谓亦可以致百男也观关雎寤寐求淑女以配君子至于寤寐思服悠哉悠哉辗转反侧太姒盛徳至是不妒忌不足以言之故诗人称之曰则百斯男孔疏引定四年左传曰武王之母弟八人是通武王与伯邑考为十子也史记管蔡世家云武王同母兄弟十人母曰太姒文王之正妃也其长子曰伯邑考次曰武王次曰管叔鲜次曰周公旦次曰蔡叔度次曰曹叔振铎次曰郕叔武次曰霍叔处次曰康叔封次曰聃叔季载皇甫谧云文王取太姒生伯邑考武王发次管叔鲜次蔡叔度次郕叔武次霍叔处次周公旦次曹叔振铎次康叔封次聃叔季载杜预不言曹叔振铎而有毛叔聃渊明言曹叔而注云有毛叔圉其名与史记皆同其次则异毋则百斯男诗人意欲言其众妾生男之多也恵顺也孔疏云宗公是宗庙先公毛传曰恫痛也时是也追王止于太王自公叔祖类而上曰先公盛称妇徳故及于承祭祀顺恵宗庙神无怨恫晋语胥臣虽谓文王询于八虞咨于二虢度于闳夭谋于南宫诹于蔡原访于辛尹重之以周召毕荣为恵宗公然先儒释诗未必皆得且叔孙豹误释皇皇者华以忠信为周又以怀和为周又以怀和为每怀左氏以为未安而削之然则虽古书亦难尽信夷考思齐之诗上下文理谓太姒恵顺宗庙先公毛传亦曰宗神国君自称曰寡人则称其妻宜曰寡妻盖王侯自称孤寡不榖谦辞也刑法也此曰寡妻殆文王尝自称寡妻法度仪刑之善故载之诗欤宫中之事唯文王知之详欤是诗推本文王上有圣母下有圣妃虽大姒自有盛徳亦文王盛徳感应至于兄弟以御子家邦道化由中而逹于外诗人于是备赞文王盛徳谓在宫则雝雝在庙则肃肃虽居不显之地亦若有临之者虽人心悦我无厌射亦兢兢保守无怠吕曰戎疾大患难也羑里之囚是也昆夷玁狁之难则其余也殄絶也无也纵大患难不无而文王之功烈光大而无瑕玷假大也心无所动自敬自善故虽室中屋漏人所不闻知之地亦敬如式在车致敬则式他人谏而后入于善文王虽不因规谏亦入于善肆有甚盛广肆之意又言文王道化广大成人则有徳小子则有造造者造之既兴起其善心又左右之辅翼之使之入于善是谓造亦谓之作人古之人犹曰昔之人无逸曰昔之人谓老成人成徳已乆惟亹亹无厌斁斯士者总言成人小子及古老之人皆文王作成使之有誉为髦俊也毛诗序曰思齐文王所以圣也盖文王之所以圣由上有太任之母下有太姒之妃故也卫宏不知道故有斯言人心本善善非自外至书曰惟民生厚因物有迁人心即道故曰道心动乎意始失之所谓作人亦作其所固有尔非能强其所无也学者知道不信已心之即道故谓文王之圣亦由外助纵有佐助亦不过助文王本心之善而辅成治化尔卫序之言殊为害道使文王如舜不幸其母嚚岂失其圣乎 
　　
　　皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅作之屏之其菑其翳修之平之其灌其栵启之辟之其柽其椐攘之剔之其檿其柘帝迁明徳串夷载路天立厥配受命既固帝省其山柞棫斯拔松栢斯兑帝作邦作对自大伯王季维此王季因心则友则友其兄则笃其庆载锡之光受禄无丧奄有四方维此王季帝度其心貊其徳音其徳克明克明克类克长克君王此大邦克顺克比比于文王其徳靡悔既受帝祉施于孙子帝谓文王无然畔援无然歆羡诞先登于岸密人不恭敢距大邦侵阮徂共王赫斯怒爰整其旅以按徂旅以笃周祜以对于天下依其在京侵自阮疆陟我髙冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王帝谓文王予怀明徳不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉临冲闲闲崇墉言言执讯连连攸馘安安是类是禡是致是附四方以无侮临冲茀茀崇墉仡仡是伐是肆是絶是忽四方以无拂 
　　
　　补音赫黒各切淮南子污壑穽陷之中髙诱注云壑读如赫赫明明之赫荀勖大会行礼歌明明天子临下有赫四表宅心恵浃蛮貊柔逺能迩孔淑不逆来格祈祈邦家是若禡补音满补切野祭也说文以马得声马本音姥晋鼓吹曲师执提工执鼓坐作从节有序盛矣允文允武搜田表禡赫者明威之谓莫者其莫之音而字讹欤瘼病也不然则民心之所不可者欤莫不可也二国其谓宻与崇欤是诗惟言按宻伐崇获得也得其政不得谓失道也二国不道上帝于是究度四方诸国可以使征伐之者然上帝不遽伐之又乆待之尚觊其或改也耆老也犹乆也及其乆也二国之恶终不悛反更张廓不少衰止式更也上帝憎恶之乃眷顾西国西周也上帝无常心以百姓之心为心民恶之则帝恶之民归之则帝归之文王未遽伐二国乆待之即上帝之耆之此指西周也维与西周安宅焉于是作治西周之宅而又屏障之作者作治其田尔雅释地云田一岁曰菑释木云立死椔毙者翳郭注引诗其椔其翳周礼夏官掌固司险五涂径畛涂道路之上树之林以为阻固林木宻比蔽翳修理之平正之人为之所作即丄帝之所作也毛传曰木立死曰菑自毙为翳岂尔雅有别本欤抑传者意之欤国家作治庶务不必专言治其木况尔雅亦多差误今诗本文曰菑当从释地田一岁曰菑立国治田盖其先务林木之盛有灌木之从生焉有栵木之比列焉释木曰灌木丛木又曰栵栭郭注云栭树似槲樕而庳小子如细栗可食江东呼为栭栗内则云芝栭<艹陵>椇程曰行生曰栵启之辟之谓芟除释木云柽河柳郭注云今河旁赤茎小杨释木云椐樻郭注云肿节可以为杖释木曰檿山桑桑柘惟可攘剔不可除伐矣以其可以蚕也凡此土田道涂林木屏翳修治就叙则西周之居宅安矣周世世有徳其徳昭明人心归往至于所患之昆夷亦畏力怀徳恭顺归往往来载路迁往也串夷往服即上帝之所以向往也人心之往即帝命之往天立厥配大王得大姜王季得大任文王得大姒益助周徳周受天命于是益固郑笺云串夷即昆夷西戎国名尔雅释诂云妃媲也某氏曰诗云天立厥配帝省西周之山柞棫拔然而长松柏兊然而悦陶渊明曰木欣欣以向荣易曰兊说也林木之盛其国富饶斧斤有时其国有政其邦固矣人道之所至即天命之所作有王季又有大伯为对大伯能让故王季得传文王既有王季又有文王为对既有文王又有武王周公自之为言后有继矣因心则友者友爱其本心之所固有非自外而至非勉强而为后稷公刘大王天命渐归周矣至王季复有徳心犮其兄则天命之祥庆于是益笃厚矣天命之庆非无故而自笃也王季之徳心有以笃之也帝于是锡之以光辉周家之徳益着令闻益广国势益强有光辉焉周家之所有即天之所锡受禄者享国也世袭不絶是谓无丧遂至于奄有四方备言庆祥之笃厚左传昭二十八年晋成鱄曰诗曰唯此文王帝度其心莫其徳音其徳克明克明克类克长克君王此大国克顺克比比于文王其徳靡悔既受帝祉施于孙子心能制义曰度徳正应和曰莫照临四方曰明勤施无私曰类敎诲不倦曰长赏庆刑威曰君慈和徧服曰顺择善而从之曰比经纬天地曰文九徳不愆作事无悔故袭天禄子孙頼之先儒以已意解释古训岂能一一皆中后世以左传古书也一切信之不敢有改而本诗帝度其心岂成鱄之谓哉帝揆度王季之度尔而成鱄又误言文王岂所传之误也耶[按王肃注及韩诗亦皆作文王]审观本诗上下文势当从此本维王季帝度其心成鱄言维此文王非莫者广莫溥大之谓明者无蔽类者伦类不乱咸有其理惟克明故克类长犹君也析而言之则于亲族言长于臣民言君克尽其道则能君矣克能也王季而言王此大邦者追王之后作此诗故云也顺者顺事殷王顺事长老敬顺臣民有顺无悖比者亲比邻国臣民亲比宗族王季之徳众善咸备比于文王亦并比无异于王季无有愆失无可悔之事是谓靡悔成鱄所释未尽其义乐记作克顺克俾传之差也比当毘至反而陆徳明必里反者陆从乐记陆多好异失理既受帝之福祉又延及于孙子文王小心卑恭当纣大难见囚羑里惟有觊援于他人之心如溺者求援于畔维慕古圣羡治世初不敢有自为之心然是也帝谓文王无是畔援歆羡诞先登于岸劝文王自奋自济无小心卑恭太过也文王即古圣大抵圣人不自以为圣上帝岂实有言谕文王哉太公之所启告武王周公之所赞助闳夭太颠诸臣之所辅弼勉文王自奋自济济海内涂炭之苦无卑恭小心而已人事即天道人言即天言宻人不恭敢拒违我周大邦之命既侵阮又徂徃共国将侵之文王为西伯宻拒命侵小文王于是从众圣羣贤之请一怒而安民众圣贤之言即上帝之言文王赫怒即上帝之怒爰整师旅以按止徂共之旅孟子引此诗作遏莒二者必有一误若孟子徂莒为是则上亦当言侵阮徂莒共莒二字近似故讹救卫小国足厚周福笃厚也祜福也足以荅天下望救于周之心矣对荅也宻人初依近周京先侵阮疆升陟我髙冈无矢射我陵此我之陵也此我之阿也无饮我泉此我之泉我之池也此皆止遏之辞文王未欲遽诛伐之姑止遏之故三军之士从文王之旨亦姑止遏之文王之怒非私怒非生于忿之怒乃迫于义不得已之怒宻之事情可以以师临之谕之而止文王无过怒也宻服则止释山云小山别大山曰鲜郭注云不相连释地云广平曰原文王于遏宻之后度其鲜原亦居岐山之阳在渭水相将稍近之地而迁邑焉孔氏疏云周书称文王在程作程寐程典[按原本三字脱]皇甫谧云文王徙宅于程盖谓此也笺嫌此即是丰故云后竟徙都于丰知此非丰者以此居岐山之阳丰在岐之东南三百里耳万邦之方者虽居一方而万邦之所归也下民之王也帝谓文王予怀尔之明徳尔卑恭小心声音颜色殊不大肆不以国势滋长夏大而变革其心如无所知如无所识常静常敬常止常一是谓顺帝之则三才无二道道在人心人心即道故曰道心是心无形是心无我虚明无际天地无间惟动乎意流乎邪故失之故与天地睽隔不动乎意则融融浑浑即帝则也如水鉴未尝有知识也而自能鉴物如日月未尝有知识也而自能照物文王之赫怒即是心也文王之遏宻伐崇即是心也即舜之精一也即禹之安女止也帝谓文王询问尔之仇方询其事状情理若不可不伐则同尔兄弟之国以尔钩引攻城之具与夫临车冲车以伐崇国之城崇侯虎导纣为恶虐囚文王于羑里文王非伐已仇乃伐天下之所仇非告语之所及故伐之凡可以在上临下之具皆临也凡可以从旁冲击之具皆冲也闲闲闲暇不急遽之状文王不得已而攻崇城犹或觊崇侯之忽悔而改也人性本善因物有迁其本善终不磨灭圣人心量如天地故三军之士行文王之徳意其状闲闲毛传谓言言髙大也安知非墉之崇人有顺迎王师之言不一乎毛传亦多差谓此闲闲为动摇亦非笺谓言言将壊貎讯言也执所生得者而言问之连连而至不絶也此顺徳者故不杀而执至也如崇侯恶党凶徒则杀而馘之释诂曰馘获也不服者杀而献其左耳曰馘于内曰类于野曰禡其未致者犹招致之使附不忍骤伐寛徐如此而四方无敢侮周者王氏曰仡仡壮也说文引诗崇墉仡仡髙貎周书曰仡仡勇夫笺云伐谓击刺之肆犯突也毛传曰忽灭也朱曰拂戾也春秋传曰文王伐崇三旬不降退修教而复伐之因垒而降夫始攻之缓战之徐非力不足也非示之弱也将以致附而全之也及其终不下而肆之则天诛不可以留而罪人不可以不得故也此所以为文王之师也茀茀者临冲宻比如草之郁茀也毛诗序曰皇矣美周也天监代殷莫若周世周世修徳莫若文王此序未为全非大扺赘语无所发明是诗言天人无二不识不知闲闲安安非圣人岂能作为序者固不识也又本诗惟言遏宻伐崇而伐殷之意尚隠 
　　
　　经始灵台经之营之庶民攻之不日成之经始勿亟庶民子来王在灵囿麀鹿攸伏麀鹿濯濯白鸟翯翯王在灵沼于牣鱼跃虡业维枞贲鼓维镛于论鼓钟于乐辟廱于论鼓钟于乐辟廱鼍鼓逢逢蒙瞍奏公 
　　
　　囿音又麀音幽补音伏周官考工记不伏其辕必缢其牛注云故书伏作偪杜子春云偪当为伏音同而字异也贾谊鵩赋伏与域叶东方朔七谏伏与息叶扬雄长杨赋伏与息叶班固幽通赋伏与逼叶扬雄上林苑令箴伏与硕叶补音伏笔力切未安集韵鼻墨切偪笔力切又伯偪反同音有偪而唐韵堛茫逼切简谓伏宜茫逼切既与逼同韵又与诸赋箴韵叶又与今音同毋特声微转尔服卜菔若笔力切则异毋翯音鹤孟子鹤鹤牣音刃文王为台方经画而营之而庶民咸来共攻治之不尽一日而已成之故当时有言曰有司经始勿庸急庶民如子而来矣文王为台非如后世侈故不日而可成然民来如子成之速人异之于是谓其台曰灵台谓其沼曰灵沼谓其囿曰灵囿谓其速若神灵然孟子所谓民欢乐之谓台沼曰灵麀鹿牝者独言麀盖所亲见见所伏于囿中见其光泽如洗濯然故曰濯濯刘曰鹿易惊易逸王在灵囿徒御非少不惊不逸而攸伏者无害兽之心鹿则信之而弗疑也然则首言麀伏亦以人异故欤白鸟翯翯然张羽而髙满沼鱼多而跃此不为异而诗人言之者民欢乐所覩皆乐故云也毛传曰牣满也植者曰虡横者曰栒业大板也枞崇牙也贲大鼓也镛大钟也孙炎曰虡栒之植所以悬钟磬也释器云大板谓之业孙炎曰业所以饰栒刻板捷业如锯齿也孔疏云其悬钟磬之处又以采色为大牙其状隆然谓之崇牙崇牙之状枞枞然有瞽曰设业设虡崇牙树羽此枞亦文承虡业之下故知枞即崇牙之貎考工记韗人鼓长八尺鼓四尺中围加三之一谓之鼖鼓释乐云大鼓谓之鼖大钟谓之镛吕曰于叹美辞也乐记曰论伦无患乐之情也郑笺云论之言伦也得其伦理乎毛传曰水旋邱如璧曰辟廱以节约观者鼍鱼属有眸子无见曰蒙无眸子曰瞍孔疏曰月令季夏命渔师伐蛟取鼍书传云鼍如蜥蜴长六尺陆玑疏云鼍形似水蜥蜴四足长丈余生卵大如鹅卵其皮坚厚可冒鼓毛传曰公事也尔雅释诂云公事然尔雅及毛传亦多差误按燕礼乐正告歌备于公公者诸侯之通称文王时殷世尚质故蒙瞍告歌备于公而不以乐正欤所谓蒙者蒙蒙略见故可奏公特目视不明之老称欤视不明者听必精故乐工用蒙瞍鼓钟于乐音最着故言乐之伦理必曰鼓钟春秋传曰公既视朔遂登观台以望而书云物楚椒举曰先王之为台不过望氛祥孟子曰民之欢乐之乐其有麋鹿鱼鳖毛诗序曰灵台民始附也文王受命而民乐其有灵徳以及鸟兽昆虫焉夫民心亲附文王也乆矣奚始于此余赘辞尔雅释宫云四方而髙曰台含神雾曰作邑于丰起灵台左氏说灵台在太庙之中壅之灵沼谓之辟雍王制云太学在郊天子曰辟雍诸侯曰頖宫康成谓辟雍及三灵同处在郊矣为囿为沼可知在郊大戴礼盛徳篇云明堂者九室室有四户以茅盖屋上圆下方外水曰辟雍夫文王追王诗作于后固可称王至于辟雍乃事实文王岂有僣天子制耶殆文王创之后周有天下始定为天子制欤亦犹大王立皋门应门后定为制欤 
　　
　　下武维周世有哲王三后在天王配于京王配于京世徳作求永言配命成王之孚成王之孚下土之式永言孝思孝思维则媚兹一人应侯顺徳永言孝思昭哉嗣服昭兹来许绳其祖武于万斯年受天之祜受天之祜四方来贺于万斯年不遐有佐 
　　
　　今俗语下来谓后来也武歩武也有前歩而无后歩者不继也维周有后歩夏有禹有启而无继商有汤而无继周有大王又有王季又有文王有武王如前歩有后歩相继不絶故以下武为喻而曰下武维周谓有后歩者维周尔周世有哲王大王王季文王三后虽已在天在天谓已殁也而武王配于周京配合也其道与三后无异也周家世世以徳为务作求即为务之谓也维世世求徳故永永配天命四海之内皆愿望周有天下皆信周之必王孚信也周成王业天下咸信其必成三后之心与武王之心一也一者徳也四后之心与上帝之心亦一也与四海之心亦一也是一徳之中无利心也无富天下之心也无动心也禹曰安女止是心也舜曰精一执中是心也汤与伊尹咸有一徳是心也是固海内之所共服其言其行固海内所法式是心寂然不动如太虚感而遂通如四海微动乎意则愆则尤何式之有汤表正万邦武王作式惟圣人王天下故天下咸师仰之世世继徳是永永能孝曰思者助辞欤其曰孝思则所思者徳心欤所思安止欤精一欤维是维则易曰乃见天则诗曰顺帝之则又曰有物有则则者大公至正中庸不可变改之则也三才之所同也故天下同心归之媚武王虽诸侯而有天下咸媚之者应侯之顺徳不知者以武王伐纣为非顺也知者以武王为顺徳也使武王有毫厘不顺之心则何以为武王何以配天命何以配三后之徳服事也大王王季文王顺事殷商武王乃伐商其事不同也而曰嗣继其服事昭明者其徳同也其无利心无富天下之心同也寂然不动同也故特曰昭哉嗣服真继志述事也昏者以迹为事明者以徳为事又曰昭兹来许许所也昭其先祖之所自来者徳也安止者也精一者也不动者也是谓来许是谓祖武是则三后之歩武也是则武王之所绳也绳循也循绳而徃也诗人谓武王受天之祜于万年者知周世徳深入乎人心深入乎人心则深得乎天心故云也今武王有天下四方来贺是受天之祜也诗人谓岂特于今遐逺之方咸来佐助于后万年亦无有遐逺而不来佐助乎毛诗序曰下武继文也武王有圣徳复受天命能昭先人之功焉不以武为歩武而曰武王则何以曰维周也不曰昭其徳而曰昭其功不明四后之心甚矣卫宏之害诗也如此 
　　
　　文王有声遹骏有声遹求厥宁遹观厥成文王烝哉文王受命有此武功既伐于崇作邑于丰文王烝哉筑城伊淢作丰伊匹匪棘其欲遹追来孝王后烝哉王公伊濯维丰之垣四方攸同王后维翰王后烝哉丰水东注维禹之绩四方攸同皇王维辟皇王烝哉镐京辟廱自西自东自南自北无思不服皇王烝哉考卜维王宅是镐京维龟正之武王成之武王烝哉丰水有芑武王岂不仕诒厥孙谋以燕翼子武王烝哉 
　　
　　亟或作棘毛诗此篇聿并作遹礼器作聿声闻誉也文王有声其声甚骏美聿发语助也文王之所以有声维求安宁而已求安民而已初无图王之志其后虽不得已而有伐纣之事实无利心无私心一于求宁而已而卒观厥成诗人赞之曰烝哉烝盛也尔雅释诂虽以烝为君然尔雅多差误不可尽信烝众也故因有盛义盛有大义圣人无心于成功业惟有志于安天下此文王之所以大也受命之义备见皇矣无然畔援之章所谓天命即大义之必不可得而已者是或因众圣之启告或因内志之聪明欲已而义不得已于是王赫斯怒爰整其旅以遏宻人徂侵之师以伐崇墉此即受天命而行之有此武功也既伐于崇作邑于丰天命也作丰邑当时人情事理必利害曲折文王因其义之所当为而为之皆天也使文王微置私意于其间不由乎天则必不合乎人何以为文王何以有成再赞曰文王烝哉所以大其功也亦以大其道也淢沟也有城必有淢取土为城因以为沟为险匹两也昔者作程今又作丰是为两非急有所欲为也乃追奉其所自来之孝道也周世世有道由道而行今更作丰亦由道而行虽欲以就王业亦以顺民之所欲顺天之所欲顺义理之所当而作之也文王之心常安常止若亟其欲是人欲非天道也周世世不失此道谓之孝文王亦追此道而已王后亦谓文王也濯光洁也亦犹新台之有泚有洒光洁如洗涤也文王既追王其大臣后亦为公侯文王与其臣洁濯丰邑之垣盖凡百君臣同谋协议故诗人言王公也四方咸归故曰攸同也丰邑渐临中国四方又咸归丰邑城域又崇壮险固国势益强文王至是如揷羽翰而飞不可得而摧遏矣此在奸雄以私意行之谓之术在文王由义理行之谓之天命使有毫许私意则得罪于天矣丰水东注于渭禹导治之功也因丰水思禹绩曰王曰后曰皇曰辟皆大君之通称尊而大之屡更其辞爱敬文王之至也郑笺谓镐京在丰水之东遂谓此章言武王未安观文理犹谓文王也自镐京辟廱以下则言武王矣康成不善属文故有此曲说岂平分此诗四章武王故断之欤然古诗与后之诗不同辞以逹意意止则止意未止则未止奚拘整整为儿童态哉镐京外水如璧壅之故曰辟廱不必专言学后汉郡国志言镐在上林苑中注云长安西南有镐池丰镐相去二十五里文王之时三分天下有其二余一犹未尽服也至于武王则四方无思不服故武王有天下考成也卜宅镐京成谋本于文王卜而得吉是龟正之文王已得吉武王成之而迁焉古者城邑宫室之制不侈费又庶民子来共攻故易于迁得非四方会同日盛于昔故丰邑又不足以容人又人情事理利于迁镐为多故不得已而迁欤毛传曰芑草也仕事也人士之仕皆从其事故仕事通称欤古士事通称诗陟降厥士保有厥士康诰百工播民和见于周皆以士为事丰水犹生芑武王岂得不有所事事犹生也言有滋生于昔以国势益大而迁镐犹滋生也祖父有成谋诒于孙成王以燕安羽翼之迁镐谋于文王成于武王本于文王故以成王为孙又以武王言之故又曰子子亦谓成王也是诗言文王武王同心于安宁天下作丰作镐皆所以奉天命慰人心也而卫宏作毛诗序曰继伐也武王能广文王之声卒其伐功也宏不明文王本志于永宁奉天命武王同道而以继伐为大旨失二圣之本心矣广声卒伐藻辞赘语殊为害道 
　　
　　
　　
　　慈湖诗传卷十七宋杨简撰 
　　
　　大雅二 
　　
　　厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷诞弥厥月先生如达不坼不副无菑无害以赫厥灵上帝不宁不康禋祀居然生子诞寘之隘巷牛羊腓字之诞寘之平林会伐平林诞寘之寒冰鸟覆翼之鸟乃去矣后稷呱矣实覃实吁厥声载路诞实匍匐克岐克嶷以就口食蓺之荏菽荏菽斾斾禾役穟穟麻麦幪幪瓜瓞唪唪诞后稷之穑有相之道茀厥丰草种之黄茂实方实苞实种实褎实发实秀实坚实好实颖实栗即有邰家室诞降嘉种维秬维秠维穈维芑恒之秬秠是获是亩恒之穈芑是任是负以归肇祀诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣岁卬盛于豆于豆于登其香始升上帝居歆胡臭亶时后稷肇祀庶无罪悔以迄于今 
　　
　　[按此篇永乐大典缺卷] 
　　
　　敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几肆筵设席授几有缉御或献或酢洗爵奠斚醓醢以荐或燔或炙嘉殽脾臄或歌或咢敦亐既坚四鍭既钧舍矢既均序宾以贤敦亐既句既挟四鍭四鍭如树序宾以不侮曾孙维主酒醴维醹酌以大斗以祈黄耉黄耉台背以引以翼寿考维祺以介景福 
　　
　　毛传曰敦聚貎行道也郑笺云苞茂也体成形也丛生曰苞泥泥有柔意欤芦苇丛聚如兄弟会聚牛羊勿践履爱之之辞泥泥和柔喻其亲爱兄弟之情似之戚戚者亲爱切至之心其间兄弟之逺者往往以疏属谦辞故曰莫以为逺俱兄弟尔具俱也陈肆筵席老者则授之几毛传曰设席重席也春官司几筵筵在下席在上郑笺云御侍也谓敦史笺谓缉为犹续未安缉有比宻之意老者之旁有侍御者比宻焉毛传曰斚爵也夏曰醆殷曰斚周曰爵笺曰进酒于客曰献客荅之曰酢主人又洗爵酬客客受而奠之不举也考之仪礼如笺所云洗爵奠斚错举互见毛传曰以肉曰醓醢臄函也歌者比于琴瑟也徒击鼓曰咢笺云荐之礼韭菹则醓醢也燔用肉炙用肝以脾函为加释器云肉谓之醢李廵曰以肉作酱曰醢周礼天官醢人注云醢肉汁也孔疏云用肉为醢特多汁故以醓醢为名其无汁者自以所用之肉鱼鴈之属为之名也服虔通俗文云口上曰臄口下曰函说文函舌也按燕礼虽诸侯之礼其与王礼宜多相似歌必以琴瑟故此毛传云歌者比于琴瑟今弹琴多近咢则声髙此谓或咢疑指琴瑟也而释乐云徒击鼓谓之咢郭璞注引此诗云或咢然尔雅亦多差谬亦难尽信当两存之以待来者董曰旧书作加殽定本作嘉唐改从定本孔疏云正馔以外所加嘉殽则脾之与臄毛传曰敦亐画亐也天子敦亐鍭矢参亭已均中蓺郑笺云舍之言释也孔疏曰敦与雕古今之异集韵雕音有作弴者冬官亐人为亐唯言用漆不言雕画盖周公削之欲从质也周官之书周人不能尽行自洛都封建大事犹莫之行而况他乎敦亐未必果音雕苟子曰天子雕亐诸侯彤亐大夫黒亐定四年公羊传何休注云天子雕弓诸侯彤亐大夫婴亐士卢亐孔疏以为事不经见未必然也况徐氏敦都雷反不音雕先儒好异改字强音者亦多今阙疑以待来哲释器云金镞翦羽谓之鍭方言云箭自关而东谓之矢江淮之间谓之镞关西曰箭考工记矢人为矢鍭矢三分茀矢三分一在前二在后注云参订之而平者前有铁重也孔疏云轻重钧亭四矢皆然故言四鍭既钧周礼司亐矢杀矢鍭矢用诸近射田猎恒矢痹矢用诸散射注谓散射礼射也此诗礼射而曰鍭者诗言大略鍭矢通称周礼八矢名物详辨不必牵合也郑笺谓将养老先射择士王肃以为燕射吕曰以诗之所叙考之仪礼王肃之说是也孔疏唯王肃燕射之说谓燕射于旅酬之后乃为之不当设文于曽孙维主之上岂先为燕射而后酌酒哉从郑氏以为大射不知此篇乃成周燕宗族兄弟之诗非大射择士时也按仪礼燕礼如乡射之礼虽毕而饮未终举觯无筭爵献酌尚多言酌大斗祈黄耉于既射之后亦岂不可乎朱曰既燕而射以为乐也连中者发矢必均齐有毫髪之差必不中矣安能四鍭皆中如树射礼释获者取贤获执以告若右胜则曰右贤于左若左胜则曰左贤于右孔疏曰既句是引满时也笺云射礼搢三挟一个言已挟四鍭则已徧释之朱曰不侮不以中病不中者也毛传曰曾孙成王也醹厚也大斗长三尺孔疏云大斗长三尺谓其柄也先祈祀于黄耉尊幼之序也释诂云鲐背耉老寿也舍人曰老人气衰皮肤消瘦背若鲐鱼郭云背皮如鲐鱼刘熈释名云九十曰鲐背背有鲐文毛传鲐背大老也笺云背有鲐文诸儒所言皆莫知鲐鱼之状毛传疑焉惟曰大老虽释诂亦莫释其详背有疾文隠藏不见亦非美谈观诗文未必谓背文老者髪黄则可见也岂以老寿者背多隆起若台耶尔雅作鲐则或以鲐鱼之状如老者之背耶台背其老寿者体状可见于外者欤黄耉将受爵之时侍御者或引之于前或翼之于左右爱敬之至也祺犹祜欤介大也景明着也寿考维祺以介景福皆所祝黄耉之辞欤毛诗序曰行苇忠厚也周家忠厚仁及草木故能内睦九族外尊事黄耉养老乞言以成其福禄焉此序亦差黄耉言宗族兄弟之老者非外也祺福乃祈祝黄耉之辞岂成王自为也亲亲而仁民仁民而爱物岂由爱物故能睦族耶序差谬多矣言辞似典雅而实不可考因郑康成不知其为卫宏作谓序在毛公之前遂尊信之致悞后学 
　　
　　既醉以酒既饱以徳君子万年介尔景福既醉以酒尔殽既将君子万年介尔昭明昭明有融高朗令终令终有俶公尸嘉告其告维何笾豆静嘉朋友攸摄摄以威仪威仪孔时君子有孝子孝子不匮永锡尔类其类维何室家之壸君子万年永锡祚胤其胤维何天被尔禄君子万年景命有仆其仆维何厘尔女士厘尔女士从以孙子 
　　
　　至矣既醉之诗非圣人不能作诸儒不知道阻滞不通大失厥旨是诗言公尸嘉告又言孝子执竞祀武王之诗亦曰既醉既饱然则祭祀欤或曰既祭而燕也祭与燕不必深辩而其大旨则同以放逸不知道者之心醉之饱之则酒也食也以不放逸道心醉之饱之则皆徳也皆昭明融一之妙也是谓静嘉是谓三才共贯百圣共由之道是谓福禄之本人情多因醉饱放逸故是诗首言醉饱以明徳性君子万年介尔景福君子谓王也尔亦谓王也万年盖嘏辞以士大夫祭礼嘏辞推之宜有之此则因嘏辞而祝颂之赞咏之介大也景明着也尔雅虽以景为大尔雅固多差误殽者殽杂之荐折爼之类羣臣之所共飨将持也言尔我以别羣臣欤万年所谓祝其寿考也此君子万年推福于与祭诸臣欤人心无体自广大自昭明自融一意动而迁始昏始杂始卑陋故此以为髙因言髙朗孔子曰心之精神是谓圣易曰君子以自昭明徳此心之神未始不一动乎意始失其一故有始无终故此言令终俶始也其终如始也复吾心之本一也发明徳性于是为详周祀先王先公言公尸尊祖也嘉告嘏王也其告维何当是受福于天眉寿万年之类而此惟曰笾豆静嘉何也至矣大矣惟知道知之笾豆有列静乎嘉哉此嘏辞之所有圣人取其要语以明道也此可以黙会而不可以言宣可以畧言而不可以详说盖有意则可以详说无意则不可详说孔子曰陈其荐爼序其礼乐而君子知仁焉者静嘉之旨宾入大门而奏肆夏卒爵而乐阕孔子屡叹之者静嘉之旨也孔子曰吾无行而不与二三子而二三子犹以为隠者静嘉之旨可以略言而不可以详说也非秘而不可详说也无可说者不可得而详也朋友诸臣也书曰臣哉邻哉与祭诸臣威仪肃雝彼此感摄齐明融合威仪无失随时而中孔甚也至也随时中节之至也朋友之所摄者静嘉融明之心也威仪之所时者静嘉融明之变化也君子有孝子此君子谓前王也此孝子谓今王也融明静嘉之谓孝孔子曰夫孝天之经地之义民之行通于神明光于四海无所不通然则此孝岂有匮竭耶宜其锡被尔类永永无穷尔雅云宫中衖谓之壸郭注云巷合间道盖东宫西宫南宫北宫有巷道也室家之壸言子姓异宫允嗣也福祚及其嗣有永也盖由乎道者何所不利何所不通也仆附也其景命之集不特于其躬又于其子孙故谓之仆及已为正及子孙为附厘正也女与士皆子妵也王能厘正其女士即景命之延及于女士也又从而厘尔孙子即景命之延及于孙子也于以明其道不絶则福禄亦不絶其道絶则福禄亦絶禹启之后太康遂失邦者道絶也大王王季文王武王成王康王不絶者以道不絶也毛诗序曰旣醉太平也醉酒饱徳人有士君子之行焉此序辞似雅正实失诗旨徒为榛芜以蔽大道 
　　
　　凫鹥在泾公尸来燕来宁尔酒旣清尔殽旣馨公尸燕饮福禄来成凫鹥在沙公尸来燕来宜尔酒旣多尔殽旣嘉公尸燕饮福禄来为凫鹥在渚公尸来燕来处尔酒旣湑尔殽伊脯公尸燕饮福禄来下凫鹥在潨公尸来燕来宗旣燕于宗福禄攸降公尸燕饮福禄来崇凫鹥在亹公尸来止熏熏旨酒欣欣燔炙芬芬公尸燕饮无有后艰 
　　
　　[按此篇永乐大典缺卷] 
　　
　　假乐君子显显令徳宜民宜人受禄于天保右命之自天申之干禄百福子孙千亿穆穆皇皇宜君宜王不愆不忘率由旧章威仪抑抑徳音秩秩无怨无恶率由羣匹受福无疆四方之纲之纲之纪燕及朋友百辟卿士媚于天子不解于位民之攸暨 
　　
　　假乐中庸左传皆作嘉乐毛诗假乐者嘉音之讹也嘉善和乐盖君子之形容徳性之光辉徒乐而非善固非徳性之乐徒善而非乐亦非徳性之善既嘉善而又和乐徳性之光自然而然初非有意于为善又为乐也徳性之光辉合嘉乐二言庶乎形容之也此惟有徳者自知惟有徳者知之非章句儒所能识也君子谓王也徳性人所同有惟不昏蔽是为君子即嘉乐之容光其令徳已显著其言行政令令徳益显人犹民也人又足以包诸侯诸臣由此徳此性而发无所不宜无所不通人心在是天心亦在是故受禄故天保右之命之申而延之虽曰是天实自君子之徳性干禄非干求也千字似干传之微讹也阙疑则可笺谓干求则大不可十百为千千禄百福言其多愿王子孙蕃衍至于千亿穆穆静黙之容皇皇聪明尊大之容此亦言君子之形容徳性之光辉也非有心于为静黙为精明尊大也徳性无思而其容光自然有若是穆穆皇皇之象也君王通称宜者善之之辞也不愆差不昏忘率由先王旧章由徳性而发自不愆不昏自率由旧章盖自与古先圣王所施所行合也威仪抑抑谦抑之容令徳之音秩秩不已人颂其善不一而足无怨之者无恶之者莆田郑曰匹类也率由羣类众欲而行无已私也凡是皆徳性所发自若是也是固可以受福无疆而为四方之纲不特为四方之大纲而已又为四方之纪纪者每事咸宜虽小事无一失也如万纪之毕张也笺云燕者燕饮毛传曰朋友者羣臣也泰誓曰友邦冡君酒诰曰太史友内史友吕曰朋友者合百辟卿士言之也君燕其臣臣媚其君此上下交而为泰之时所忧者怠荒而已此诗所以终于不解于位民之攸塈也方嘉之又规之者盖皋陶赓歌之意也民之劳逸在下而枢机在上上逸则下劳矣上劳则下逸矣不解于位乃民之所由休息也毛传塈息也孔疏引释诂呬息也某氏曰诗云民之攸塈而尔雅疏无某氏曰何耶按呬许四反然则塈者呬之音而字讹欤诗此类多 
　　
　　笃公刘匪居匪康乃埸乃疆乃积乃仓乃裹糇粮于橐于囊思辑用光亐矢斯张干戈戚扬爰方启行笃公刘于胥斯原既庶既繁既顺乃宣而无永叹陟则在巘复降在原何以舟之维玉及瑶鞞琫容刀笃公刘逝彼百泉聸彼溥原乃陟南冈乃觏于京京师之野于时处处于时庐旅于时言言于时语语笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之笃公刘既溥既长既景乃冈相其阴阳观其流泉其军三单度其隰原彻田为粮度其夕阳豳居允荒笃公刘于豳斯馆渉渭为乱取厉取锻止基乃理爰众爰有夹其皇涧遡其过涧止旅乃密芮鞫之即 
　　
　　[按此篇永乐大典缺卷] 
　　
　　泂酌彼行潦挹彼注兹可以餴饎岂弟君子民之父母泂酌彼行潦挹彼注兹可以濯罍岂弟君子民之攸归泂酌彼行潦挹彼注兹可以濯溉岂弟君子民之攸塈 
　　
　　有卷者阿飘风自南岂弟君子来游来歌以矢其音伴奂尔游矣优游尔休矣岂弟君子俾尔弥尔性似先公酋矣尔土宇昄章亦孔之厚矣岂弟君子俾尔弥尔性百神尔主矣尔受命长矣茀禄尔康矣岂弟君子俾尔弥尔性纯嘏尔常矣有冯有翼有孝有徳以引以翼岂弟君子四方为则颙颙卬卬如圭如璋令闻令望岂弟君子四方为纲鳯凰于飞翙翙其羽亦集爰止蔼蔼王多吉士维君子使媚于天子鳯凰于飞翙翙其羽亦傅于天蔼蔼王多吉人维君子命媚于庶人鳯凰鸣矣于彼高冈梧桐生矣于彼朝阳菶菶萋萋雝雝喈喈君子之车既庶且多君子之马既闲且驰矢诗不多维以遂歌 
　　
　　民亦劳止汔可小康恵此中国以绥四方无纵诡随以谨无良式遏寇虐憯不畏明柔逺能迩以定我王民亦劳止汔可小休恵此中国以为民逑无纵诡随以谨惽怓式遏宼虐无俾民忧无弃尔劳以为王休民亦劳止汔可小息恵此京师以绥四国无纵诡随以谨罔极式遏寇虐无俾作慝敬慎威仪以近有徳民亦劳止汔可小愒恵此中国俾民忧泄无纵诡随以谨丑厉式遏寇虐无俾正败戎虽小子而式弘大民亦劳止汔可小安恵此中国国无有残无纵诡随以谨缱绻式遏寇虐无俾正反王欲玉女是用大谏 
　　
　　上帝板板下民卒瘅出话不然为犹不逺靡圣管管不实于亶犹之未逺是用大谏天之方难无然宪宪天之方蹶无然泄泄辞之辑矣民之洽矣辞之怿矣民之莫矣我虽异事及尔同僚我即尔谋听我嚣嚣我言维服勿以为笑先民有言询于刍荛天之方虐无然谑谑老夫灌灌小子蹻蹻匪我言耄尔用忧谑多将熇熇不可救药天之方懠无为夸毗威仪卒迷善人载尸民之方殿屎则莫我敢葵丧乱蔑资曾莫恵我师天之牖民如埙如篪如璋如圭如取如携携无曰益牖民孔易民之多辟无自立辟价人维藩大师维垣大邦维屏大宗维翰懐德维宁宗子维城无俾城坏无独斯畏敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍 
　　
　　荡荡上帝下民之辟疾威上帝其命多辟天生烝民其命匪谌靡不有初鲜克有终文王曰咨咨女殷商曾是强御曾是掊克曾是在位曾是在服天降慆德女兴是力文王曰咨咨女殷商而秉义类强御多怼流言以对寇攘式内侯作侯祝靡届靡究文王曰咨咨女殷商女炰烋于中国敛怨以为徳不明尔徳时无背无侧尔徳不明以无陪无卿文王曰咨咨女殷商天不湎尔以酒不义从式既愆尔止靡明靡晦式号式呼俾昼作夜文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方文王曰咨咨女殷商匪上帝不时殷不用旧虽无老成人尚有典刑曾是莫听大命以倾文王曰咨咨女殷商人亦有言颠沛之揭枝叶未有害本实先拨殷鉴不逺在夏后之世 
　　
　　抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾无竞维人四方其训之有觉德行四国顺之吁谟定命逺犹辰告敬愼威仪维民之则其在于今兴迷乱于政颠覆厥徳荒湛于酒女虽湛乐从弗念厥绍罔敷求先王克共明刑肆皇天弗尚如彼泉流无沦胥以亡夙兴夜寐洒埽庭内维民之章修尔车马弓矢戎兵用戒戎作用逷蛮方质尔人民谨尔侯度用戒不虞慎尔出话敬尔威仪无不柔嘉白圭之玷尚可磨也斯言之玷不可为也无易由言无曰苟矣莫扪朕舌言不可逝矣无言不雠无徳不报恵于朋友庶民小子子孙绳绳万民靡不承视尔友君子辑柔尔颜不遐有愆相在尔室尚不愧于屋漏无曰不显莫予云觏神之格思不可度思矧可射思辟尔为徳俾臧俾嘉淑慎尔止不愆于仪不僭不贼鲜不为则投我以桃报之以李彼童而角实虹小子荏染柔木言缗之丝温温恭人维徳之基其维哲人告之话言顺徳之行其维愚人覆谓我僭民各有心于乎小子未知臧否匪手携之言示之事匪面命之言提其耳借曰未知亦既抱子民之靡盈谁夙知而莫成昊天孔昭我生靡乐视尔梦梦我心惨惨诲尔谆谆听我藐藐匪用为教覆用为虐借曰未知亦聿既耄于乎小子告尔旧止听用我谋庶无大悔天方艰难曰丧厥国取譬不逺昊天不忒回遹其徳俾民大棘 
　　
　　菀彼桑柔其下侯旬捋采其刘瘼此下民不殄心忧仓兄填兮倬彼昊天宁不我矜四牡骙骙旟旐有翩乱生不夷靡国不泯民靡有黎具祸以烬于乎有哀国歩斯频国歩蔑资天不我将靡所止疑云徂何往君子实维秉心无竞谁生厉阶至今为梗忧心殷殷念我土宇我生不辰逢天僤怒自西徂东靡所定处多我觏痻孔棘我圉为谋为毖乱况斯削告尔忧恤诲尔序爵谁能执热逝不以濯其何能淑载胥及溺如彼遡风亦孔之僾民有肃心荓云不逮好是稼穑力民代食稼穑维寳代食维好天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍维此恵君民人所瞻秉心宣犹考慎其相维彼不顺自独俾臧自有肺肠俾民卒狂瞻彼中林甡甡其鹿朋友以谮不胥以谷人亦有言进退维谷维此圣人瞻言百里维彼愚人覆狂以喜匪言不能胡斯畏忌维此良人弗求弗迪维彼忍心是顾是复民之贪乱宁为荼毒大风有隧有空大谷维此良人作为式谷维彼不顺征以中垢大风有隧贪人败类听言则对诵言如醉匪用其良覆俾我悖嗟尔朋友予岂不知而作如彼飞虫时亦弋获既之阴女反予来赫民之罔极职凉善背为民不利如云不克民之回遹职竞用力民之未戾职盗为宼凉曰不可覆背善詈虽曰匪予既作尔歌 
　　
　　倬彼云汉昭回于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听旱既大甚藴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝宁俾我遯旱既大甚黾勉畏去胡宁瘨我以旱憯不知其故祈年孔夙方社不莫昊天上帝则不我虞敬恭明神宜无悔怒旱既大甚散无友纪鞫哉庶正疚哉冡宰趣马师氏膳夫左右靡人不周无不能止瞻卬昊天云如何里瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷恵其宁 
　　
　　崧髙维岳骏极于天维岳降神生甫及申维申及甫维周之翰四国于蕃四方于宣亹亹申伯王缵之事于邑于谢南国是式王命召伯定申伯之宅登是南邦世执其功王命申伯式是南邦因是谢人以作尔庸王命召伯彻申伯土田王命傅御迁其私人申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯王遣申伯路车乘马我图尔居莫如南土锡尔介圭以作尔宝往近王舅南土是保申伯信迈王饯于郿申伯还南谢于诚归王命召伯彻申伯土疆以峙其粻式遄其行申伯番番既入于谢徒御啴啴周邦咸喜戎有良翰不显申伯王之元舅文武是宪申伯之徳柔恵且直揉此万邦闻于四国吉甫作诵其诗孔硕其风肆好以赠申伯 
　　
　　天生烝民有物有则民之秉彝好是懿徳天监有周昭假于下保兹天子生仲山甫仲山甫之徳柔嘉维则令仪令色小心翼翼古训是式威仪是力天子是若明命使赋王命仲山甫式是百辟缵戎祖考王躬是保出纳王命王之喉舌赋政于外四方爰发肃肃王命仲山甫将之邦国若否仲山甫明之既明且哲以保其身夙夜匪解以事一人人亦有言柔则茹之刚则吐之维仲山甫柔亦不茹刚亦不吐不侮矜寡不畏强御人亦有言徳輶如毛民鲜克举之我仪图之维仲山甫举之爱莫助之衮职有阙维仲山甫补之仲山甫出祖四牡业业征夫捷捷每怀靡及四牡彭彭八鸾锵锵王命仲山甫城彼东方四牡骙骙八鸾喈喈仲山甫徂齐式遄其归吉甫作诵穆如清风仲山甫永怀以慰其心 
　　
　　[按此篇永乐大典缺卷] 
　　
　　奕奕梁山维禹甸之有倬其道韩侯受命王亲命之缵戎祖考无废朕命夙夜匪解虔共尔位朕命不易干不庭方以佐戎辟四牡奕奕孔修且张韩侯入觐以其介圭入觐于王王锡韩侯淑旗绥章簟茀错衡玄衮赤舄钩膺镂锡鞹鞃浅幭鞗革金厄韩侯出祖出宿于屠显父饯之清酒百壶其殽维何炰鳖鲜鱼其蓛维何维笋及蒲其赠维何乘马路车笾豆有且侯氏燕胥韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门蹶父孔武靡国不到为韩姞相攸莫如韩乐孔乐韩土川泽吁吁鲂鱮甫甫麀鹿噳噳有熊有罴有猫有虎庆既令居韩姞燕誉溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴 
　　
　　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺江汉汤汤武夫洸洸经营四方告成于王四方既平王国庶定时靡有争王心载宁江汉之浒王命召虎式辟四方彻我疆土匪疚匪棘王国来极于疆于理至于南海王命召虎来旬来宣文武受命召公维翰无曰予小子召公是似肇敏戎公用锡尔祉厘尔圭瓒秬鬯一卣告于文人锡山土田于周受命自召祖命虎拜稽首天子万年虎拜稽首对扬王休作召公考天子万寿明明天子令闻不已矢其文徳洽此四国 
　　
　　赫赫明明王命卿士南仲大祖大师皇父整我六师以修我戎既敬既戒恵此南国王谓尹氏命程伯休父左右陈行戒我师旅率彼淮浦省此徐土不留不处三事就绪赫赫业业有严天子王舒保作匪绍匪游徐方绎骚震惊徐方如雷如霆徐方震惊王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所王旅啴啴如飞如翰如江如汉如山之苞如川之流绵绵翼翼不测不克濯征徐国王犹允塞徐方既来徐方既同天子之功四方既平徐方来庭徐方不回王曰还归 
　　
　　瞻卬昊天则不我恵孔填不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳人有土田女反有之人有民人女覆夺之此宜无罪女反收之彼宜有罪女覆说之哲夫成城哲妇倾城懿厥哲妇为枭为鸱妇有长舌维厉之阶乱匪降自天生自妇人匪教匪诲时维妇寺鞫人忮忒谮始竟背岂曰不极伊胡为慝如贾三倍君子是识妇无公事休其蚕织天何以刺何神不富舍尔介狄维予胥忌不吊不祥威仪不类人之云亡邦国殄瘁天之降罔维其优矣人之云亡心之忧矣天之降罔维其几矣人之云亡心之悲矣觱沸槛泉维其深矣心之忧矣宁自今矣不自我先不自我后藐藐昊天无不克巩无忝皇祖式救尔后 
　　
　　旻天疾威天笃降丧瘨我饥馑民卒流亡我居圉卒荒天降罪罟蟊贼内讧昬椓靡共溃溃回遹实靖夷我邦皋皋訿訿曾不知其玷兢兢业业孔填不宁我位孔贬如彼岁旱草不溃茂如彼栖苴我相此邦无不溃止维昔之富不如时维今之疚不如兹彼疏斯粺胡不自替职兄斯引池之竭矣不云自频泉之竭矣不云自中溥斯害矣职兄斯弘不烖我躬昔先王受命有如召公日辟国百里今也日蹙国百里于乎哀哉维今之人不尚有旧 
　　
　　[按此篇永乐大典缺卷又按自泂酌至召旻凡十五萹大典缺卷惟烝民召旻二萹余萹俱存无杨氏解或是大典编纂脱误不应连萹遗漏恐是杨氏原夲有缺卷也] 
　　
　　
　　
　　慈湖诗传卷十八宋杨简撰 
　　
　　周颂 
　　
　　于穆清庙肃雝显相济济多士秉文之德对越在天骏奔走在庙不显不承无射于人斯 
　　
　　于者叹美之辞穆者深逺之貌清者洁清也大扺皆赞美之辞相助祭者显者仪物显著肃敬雝和毛诗序曰清庙祀文王也周公既成洛邑朝诸侯率以祀文王焉郑康成不知卫宏作序意毛公之前已有序悉尊信之故笺谓显相为诸侯案士虞礼祝辞哀子显相则凡助祭之人皆可以言显相不止于诸侯也言多士秉文之德不及诸侯者诸侯被文王之化浅也成人有德小子有造非文王能强人以其所无也人皆有德性文王有以感发之秉犹秉彝之秉非强力外取言不失尔对犹配合也夫文王大圣而多士即能秉其德配合在天之灵者孟子曰圣人先得我心之所同然尔易曰百姓日用而不知感而化之非由外铄骏敏也美也奔走在庙执事也肃雝济济骏敏不亦显乎不亦顺承乎承文王之德也射厌也文王之道士民之所共由中正平常本所固有何厌射之有 
　　
　　维天之命于穆不已于乎不显文王之德之纯假以溢我我其收之骏惠我文王曾孙笃之 
　　
　　天之命天之道也不知道者谓命自命道自道周公作是颂知天命之不已不已不息也穆者言其深逺不可测于者叹美辞天道变化至如今不已也天虽无声无臭不可测知而文王之德即天德也故中庸引此诗曰纯亦不已文王之德文王之心也孔子曰心之精神是谓圣心无形体清明无际纯一无二天人道殊其迹则一惟纯故不已中庸曰圣人之道发育万物惟天人一故能发育孔子曰夫孝天之经地之义明三才一致也是故天命之不已即文王之不已文王之德不亦显乎文王之显著即天命之幽穆文王之心即众人之心即千万世之心孟子曰尧舜与人同耳此曰我其收之曽孙笃之者以其一故也我者周公自谓也文德假大盈溢以及我我收受之曰溢曰收当黙通其意无执其辞孟子详言说诗者不以辞害志此之谓也曰溢曰收不可以二言不可以思为言惟心通内明者自知自信骏俊也惠顺也曰骏曰惠曰显曰纯曰穆皆所以赞说斯道而非五也如玉曰白曰莹曰润而无二玉也如金曰黄曰刚曰利而无二金也曽孙谓成王也成王未能收也笃之斯收之矣笃即收即纯知笃与收与纯之一者可以观此颂矣何则道无二道也百姓日用者无二也卫宏作序曰维天之命太平告文王也失周公之旨 
　　
　　维清缉熈文王之典肇禋迄用有成维周之祯 
　　
　　文王之典则即文王之道后王之道其维清乎清者不动乎意者也禹曰安汝止之谓也舜曰惟精惟一之谓也诗曰不识不知之谓也易曰无思无为之谓也孔子母意之谓也不动乎意非木石然也中正平常正直之心非意也书曰夙夜惟寅直哉惟清此之谓也扵平常正直之心而起乎意焉不正不直焉则浑浊矣非清也人性本清明起乎意始昏不起乎意则未始不清明清明无体无我如水如鉴文王由是清明而发诸云为是谓典则武王由是清明而缉熈之念虑云为无一之堕乎意无一之不清其缉理宻矣虚明和融是谓熈矣如水鉴照物不动乎意自无一之不理矣自无一之不合乎文王矣周礼以禋祀祀昊天上帝肇始也始禋祀昊天上帝而文王配焉迄至也亦有终义武王至是功成皆缉熈文王之典所成也是为周之祯祥周之祯祥在此缉熈之中不在乎牺牲币玉之间牺牲币玉所以致其礼行其诚而其所以致夫祯祥者在道而不在物也 
　　
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维德百辟其刑之于乎前王不忘 
　　
　　毛传曰烈光也文文德也辟君也辟公诸侯也烈文赞美之辞诸侯助祭先王降福于王有嘏辞焉王不专有其福祭讫而燕诸侯所以均其祉福于诸侯也曰锡云者先王锡之也载见之诗曰烈文辟公绥以多福亦犹是也毛诗序曰烈文成王即政诸侯助祭也惠有顺义又有爱利之义辟公获兹祉福其惠我于无疆乎无疆犹无穷也诸侯能修德任贤如后所云则自然顺事无违忠爱于王王室受其惠又愿其子孙永保祉福其有不顺不德则祸亦随之是谓不克保其福祉毛传曰封大也戎大也无封大侈靡于尔邦尔不封靡则王其崇之矣崇谓庆赏之左传封豕长蛇封豕大豕也念尔祖考有大功故有国继其序者当益有以大之皇大也尔欲竞强乎莫竞于用人所用得其人则四方皆听尔之教令是谓训之自方伯而下凡有属国皆当奉王命以教训属国尔欲显著乎莫显于修德尔有德则百辟咸仪之矣于是叹美之曰于乎尔若是则先王将不忘女益锡女以祉福矣祸福无不自己求之者先王之所以锡之祉福以尔已德之足以致之也然则烈文之诗诸侯助祭祭讫王燕诸侯之乐歌乎 
　　
　　天作高山大王荒之彼作矣文王康之彼徂矣岐有夷之行子孙保之 
　　
　　天作祀先王也而卫宏作毛诗序并言祀先公不可信也先公尊太王卑今也于先公之前专颂太王而下之美岂理也哉宏序差谬不可尽信何止此宏岂拘于七世之庙祀必公叔祖类以上故云乎然天下事自古及今断不可以执一论观此颂则特祀于太王庙之乐歌与祀有特有祫祫则羣庙之主合祀于太庙毛传曰作生也笺云髙山谓岐山也太王去豳迁岐初治此山治荒曰荒亦犹治乱曰乱治扰曰扰与彼作矣彼谓太王初作治此山建置社稷宫室庶司至文王益广其治康之功彼徂矣谓太王亡矣徂逝也岐山有夷平之行言岐所以言太王也夫道平夷而已矣动乎意则失之故孔子之母意禹之安汝止人心即道故书曰道心记曰中庸洪范曰王道平平王道正直易曰易简而天下之理得矣斯道甚平夷甚易简而自古学士大夫多求诸意舍其本性之善而外求其故外起其意故自有而自不知自不信故孟子谓之自弃而谆谆言必称尧舜孟子深信其平夷故也予孙言王季文王而下也子孙保而守之无敢逸也动乎意则放逸放逸则失之矣夫道一而已矣夫道心而已矣孟子曰圣人先得我心之所同然尔 
　　
　　昊天有成命二后受之成王不敢康夙夜基命宥密于缉熈单厥心肆其靖之 
　　
　　纣大恶人心怨苦之文王武王有盛德人心归之则天命固在二后矣文王本无伐商之志往往以众圣赞辅纣恶滋炽悯斯民涂炭义不得而已是天命在周文王武王不得而违始有安天下之志是谓受故遏宻人伐崇侯度鲜原作丰邑成就王业不敢康宁命不本于彼苍乃基本于二后之心凡二后之心夙夜念虑云为动静无非所以成天命也是基命之心寛宥精宻其寛宥广大而无外其精宻无思而无为盖人心即道故曰道心此心无体而神用无穷有体则有限量故曰寛宥有体则可知无体则不可知故曰精宻人皆有此心动乎意则昬昬则蔽蔽则立我立私不宥不宻二后不动乎意即禹之安汝止动静云为如天地之变化日月之照临无所不思而非动乎意也无所不为而非动乎意也曰宥曰宻所以发明乎是也孔子尝引以明无声之乐使二后之成王业一动乎意则私矣蔽矣天命将去之何以基命于是叹美之曰于是其念虑云为无一之或动乎意无一之或失其道缉理无差熈和顺治意消而道心自明心明而时措自宜舜命禹曰道心惟微惟精惟一允执厥中惟精一则中矣此圣人缉熈之功也单尽也有一念虑动乎意则犹未单厥心也有一云为未中乎节则犹未单厥心也人心本广大清明无所不照微有所蔽则亦微有所不尽苟有所不尽则于靖安天下之功亦有所不尽二后单厥心故其靖安之功霈然有余裕矣肆者霈然有余之意毛诗序曰昊天有成命郊祀天地也按孝经孔子曰郊祀后稷以配天宗祀文王于明堂以配上帝而二诗惟言二后何耶卫宏作序固多差误未必果郊祀之诗也 
　　
　　我将我享维羊维牛维天其右之仪式刑文王之典日靖四方伊嘏文王既右飨之我其夙夜畏天之威于时保之 
　　
　　[按此篇永乐大典缺卷] 
　　
　　时迈其邦昊天其子之实右序有周薄言震之莫不震迭怀柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之 
　　
　　迈往也时迈其邦巡守诸侯也王者天之子得乎天道而后可以居天位是故王者无私惟天道而行之故天右序有周右助也序者王宅中诸侯环屏皆序顺也虽人道之序顺实天道之序顺也道无二也二则违矣安能王薄畧也言语助也震威之也立政曰诘尔戎兵以陟禹之迹方行天下至于海表知巡守以师行也震迭举而莫敢妄动故震迭文武不可偏废诸侯不能皆贤其有乱德不可告教则诛君吊民义之不可已者也懐柔百神致礼于百神也毛诗序曰时迈巡守告祭柴望也谓燔柴告天以巡守而至又望秩山川也盖继虞书之言此言百神又不止于山川矣首言昊天则柴可知矣不继言百神河岳而言右序震迭者欲急明巡守以师非私也奉天道而行也自西周东行巡守必经大河乔岳也毛传谓岳岱宗周礼五岳毛传何止于岱也允信也后犹王也武王初有天下初巡守逺方诸侯于是咸信武王之王天下矣昭明有周明今王为周矣式更也义见式微不特明昭今王为周又昭明次序在位诸贤谓从行公卿欲四方知大臣名德诸侯咸顺无所诛伐则干戈无用而戢敛之矣弓矢无用而櫜蔵之矣武王本心之所求者懿德而已干戈非所尚也时是也肆陈懿德于是夏歌之中夏歌有九歌何以名夏夏大也由道而行是谓大也允信王心之保守斯道而无失也周礼锺师郑注云吕叔玉肆夏时迈也 
　　
　　执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦将将降福穰穰降福简简威仪反反既醉既饱福禄来反 
　　
　　人皆争竞求已之强而得其所竞者千无一万无一至于武王则得其所竞矣故曰执竞盖惟无竞者能竞而竞者不能竞故古志曰柔胜刚弱胜强天下莫柔弱于水而攻坚强者莫之能先武王中虚无我岂以伐纣为已利哉天下万世皆信武王之心无一毫为私也武王之心信于天下故武王之功烈天下无能与竞武王不为私惟成康济斯民之功其心甚显明人皆信之不亦显乎其为民不为已之心甚明也故上帝大之皇大也大武王之心也彼谓武王也奄有犹曰尽有之也四夷诸侯咸服之也中虚无我故清明无所不照钟鼓磬筦祀武王以乐也喤喤之声洪将将之声清降福嘏主祭也穰穰如禾藁之多也简简如竹简之多也尔雅曰简大也未必然也尔雅多差误威仪反反每每反顾至谨也有献有酢有酬故醉饱福禄来反者明福禄由已德所致非自神也出乎尔反乎尔毛诗序曰执竞祀武王孔疏云祀武王之乐歌也鲁语叔孙穆子聘于晋曰夫乐先金奏肆夏繁遏渠天子所以飨元后也韦注曰肆夏一名樊韶夏一名遏纳夏一名渠此三夏曲也周礼钟师郑注吕叔玉云肆夏时迈也繁遏执竞也渠思文也 
　　
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏 
　　
　　文者事业之可观也即尧文思之文也即文王之文也道不可见惟发诸事业乃见之思语助也后稷德配天故周郊后稷以配天天人本一人心动而昬始异是故克配为贵克配非有他也不失其本心而已矣教民稼穑民得以立莫非后稷之道也极至也道之异名书曰皇极周礼曰设官分职以为民极道不可以复加也故极圣人知众人必以后稷稼穑之事为浅者不知其为道故大为之言曰极此颂武王或周公所作也非圣人不能为是言道无精粗一贯无二天人本一事理无殊是道大同人自异意不起乎意本同本一孟子曰麰麦赵岐注云麰麦大麦也说文云麰周受来牟也一麦二夆象其芒刺之形广雅云来小麦也牟大麦也说文齐谓麦曰麰郑笺乃引伪泰誓火流为乌五至以谷俱来谓此来牟郑未知此伪泰誓乃张霸所为故信之来牟亦见臣工篇曰于皇来牟将受厥明明昭上帝草木之变昔所无而今忽有世虽有之而此来牟忽生足以济民此天也事物之变无非天者而况于忽生济饥之来牟乎后稷始获此来牟遂以贻种蓺遂广布其种不问中国四夷率徧也是上帝命后稷徧养其民无此疆尔界之间而后稷与天合也既言配天又言极又言无此疆尔界之广大而卒曰陈此常道于是夏歌之中者何也夫道一而已矣平常而已矣圣人虑天下后世求诸髙逺而反失之故又曰常箕子曰王道平平孔子曰中庸皆言道不离乎日用庸常也平直而非逺也圣人虑人以为浅故大之又虑人以为髙故曰常皆所以启人心之蔽而明道也夏歌有九夏大也亦见时迈毛诗序曰思文后稷配天也 
　　
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱鏄奄观铚艾 
　　
　　毛诗序曰臣工诸侯助祭遣于庙也孔疏云将遣诸侯不直戒其身戒其卿大夫以警切之毛传曰嗟嗟敕之也工官也嗟嗟叹息之辞重农事忧切也公公家也敬尔在公之事苍颉篇厘赐也王赐尔成法有道焉其有未明则来咨询深入其中得其法意而行之而后可大扺法简而意深长不可尽述故须咨询茹入不可草草诗云柔亦不茹茹入也舜饭糗茹草谓食而入也菜茹柔而易入故茹有入义郑笺云保介车右也月令孟春天子亲载耒耜措之于参保介之御间莫晚也周之季春于夏为孟春诸侯朝周之春故晚春遣之敕其车右以时事急教农也介甲也车右勇力之士被甲执兵也孔疏曰月令说天子亲载耒耜措置之于参乘之人保介之与御者二人间君之车上止有御者与车右二人而已今言保介与御明保介即车右也不敕御人偏敕车右者以御人本主于御车不主辅君故専敕车右言保介之御间者以人君左载御在中央明其逺君措之故系于车右月令季冬命民修耒耜具田器农书称孟春耕者急发毛传田二岁曰新三岁曰畬盖本尔雅释地田一岁曰菑二岁曰新三歳曰畬郭注云今江东呼初耕地反草为菑易曰不菑畬诗曰于彼新田此臣工诗谓诸侯反国时维莫春亦何所务求犹务也新田当如何畬田当如何于叹美也皇尊大之也叹美尊敬今兹来牟之麦乃本于后稷之时上帝神化之所生至于今种蓺滋盛然实受天之明命今当耰而粪之将受上帝粒食之赐必明昭其本于上帝之命故迄用康年迄终也康乐也民足于粒食而乐亦曰乐歳即康年也意谓康年乃本于上帝使民敬天亦导民之良心也毛传曰庤具钱铫鏄鎒铚获也孔疏云庤具释诂文说文钱铫古田器世本云垂作铫宋仲子注云铫刈也然则铫刈物之器也说文云镈田器也释名云镈锄类也镈迫地去草也世本云埀作耨释器云斪斸属谓之定李巡曰锄也郭璞曰锄属广雅曰定谓之耨吕氏春秋耨柄尺其耨六寸所以间稼也髙诱注云耨芸苗也六寸所以入苗间此云镈鎒当是一器释名云铚获禾铁也说文云铚获禾短鎌也管子云一农之事必有一铚一鎒一铫夫铚既为获刈之器则铫不得为刈宋仲子注未必然而孔疏遽信之何也意钱者耜端之金与后世钱货其体圆取此为名与王氏曰戒使众人各庤乃钱镈以治田奄忽之间巳观铚艾矣其谓农事不可缓之意与是颂专于务农者孟子谓仰事俯育之足然后可以驱而之善救死不赡则奚暇治礼义哉宣王不藉千亩虢文公谏曰民之大事在农是故稷为大官其言藉礼甚详 
　　
　　噫嘻成王既昭假尔率时农夫播厥百谷骏发尔私终三十里亦服尔耕十千维耦 
　　
　　[按此篇永乐大典缺卷] 
　　
　　振鹭于飞于彼西雝我客戾止亦有斯容在彼无恶在此无斁庶几夙夜以永终誉 
　　
　　毛传曰雝泽也客二王之后故卫宏作序曰二王之后来助祭也按周礼小行人凡四方之使者大客则摈小客则受其币而听其辞又掌客之职凡诸侯之卿大夫士为国客盖周礼以诸侯为宾其使者为客况颂言诸侯必曰辟公凡辟公之诗其辞隆重有客之诗其辞畧于以验礼文之有间毛传亦有差误不可尽信大行人凡诸侯之卿其礼各下其君二等以下及其大夫士皆如之则国客亦有飨食之礼此其乐歌与王氏曰西雝盖辟雝也辟雝有水鹭所集也朱曰先儒多谓辟雝在西郊故曰西雝鹭振羽飞集洁雅可爱此爱敬国客故以振比客容既爱敬之又从而勉之曰在彼居国无恶之者来此王朝又无厌斁之者人无不爱敬庶几夙夜进徳无怠不特始有誉而终亦誉又愿其终誉永久不已戾止也止语助 
　　
　　丰年多黍多稌亦有髙廪万亿及秭为酒为醴烝畀祖妣以洽百礼降福孔皆 
　　
　　毛传曰稌稻也廪所以蔵齍盛之穂也数万至万曰亿数亿至亿曰秭孔疏器实曰齍在器曰盛禹贡百里赋约总即禾稼也二百里赋纳铚即穗也而地官廪人职掌万民之食三釜四釜皆米事明堂位云米廪有虞氏之庠则亦藏米可知王氏曰利髙燥而寒者黍利下湿而暑者稌多黍多稌无所不利也此酒非三酒澄酒在下者五齐亦通称酒醴齐浊礼之所尚故以祀祖妣凡言祖则妣从可知此必言妣者以周特祀姜嫄大司乐特享先妣生民閟宫言姜嫄特异言百礼则不止于祀祖妣笺云烝进畀予也祭而神降之福孔皆皆降福也是颂丰年报祭之乐歌也毛诗序曰秋冬报也言秋未安以时考之周建子今之八月为周孟冬丰年之报势在冬矣诸儒考春秋不详者多谓周用夏时非也周虽不废夏时而朝廷大礼则用周正补音孔皆举里切荀勖东西厢宾之初筵蔼蔼济济既朝乃宴以洽百礼颁以位叙或廷或陛登傧召叟亦有兄弟胥于陪寮宪兹度楷观颐养正降福孔偕楷古读如杞后汉李膺传时为语曰天下模楷李元礼 
　　
　　有瞽有瞽在周之庭设业设虡崇牙树羽应田县鼓鼗磬柷圉既备乃奏箫管备举喤喤厥声肃雝和鸣先祖是听我客戾止永观厥成 
　　
　　曰有瞽有瞽言瞽之多也案合止柷敔出益稷孔误作皋陶谟尔雅邢疏本郑注及此诗孔疏皆谓敔所以止乐今太常寺乐合以柷止以柷于声音序次为宜况益稷篇合止柷敔文理亦合尔雅多差误籈从竹是古用竹为之所谓木长尺者谓鉏铻之木尔孔氏云栒簨圉敔古今字耳释乐云大磬谓之毊郭云毊形似犂錧以玉石为之释乐云大箫谓之言小者谓之筊大管为毊其中谓之篞小者谓之篎郭云言编二十三管长尺四寸筊十六管长尺二寸簥管长尺围寸并漆之有底贾氏以为篪六孔邢疏云风俗通云舜作箫其形参差以象鳯翼十管长二尺博雅曰箫大者二十三管无底小者十六管有底李巡曰大箫声大者言言也小者筊筊小也箫一名籁小师注管如笛形小并两管吹之声音生于人心乐官之心肃敬则音亦肃敬心雝和则音亦雝和其心之不肃不和者其音亦不肃不和毛诗序曰有瞽始作乐而合乎祖也谓合诸乐而奏之故曰先祖是听是时适有四方之使者至观此大乐之成故曰我客戾止永观厥成曰永者言继此永用此乐亦善颂美辞也客义见振鹭 
　　
　　猗与漆沮潜有多鱼有鳣有鲔鲦鲿鰋鲤以享以祀以介景福 
　　
　　释鱼云鲤鳣鰋鲇郭璞注云鲤今赤鲤鱼鳣大鱼似鱏而短鼻口在颔下体有邪行甲无鳞肉黄大者长二三丈今江东呼为黄鱼鰋今鰋额白鱼鲇别名鳀江东呼为鲇夷邢疏曰舍人曰鲤一名鰋孙炎曰鰋一名鲇则是舍人以鲤鰋为一鱼孙炎以鰋鲇为一鱼郭氏以为四鱼者如陆玑之言又以今语验之则鲤鳣鰋鲇皆异鱼也故郭氏云先儒及毛诗训传皆谓此鱼有两名今此鱼种类形状有殊无缘强合之为一物是郭氏所以异也尔雅固多差难尽信然鲇鱼身圆长而首鰋匾故亦名鰋与郑笺亦云鰋鲇鲦白鲦也释鱼云<鱼因>鲤鰦郭云即白鲦江东呼为<鱼因>邢疏云诗颂曰鲦鲿鰋鲤是盖鲦鯈音义同鲿扬也释见小雅鱼丽介大也景明着也笺云介助也毛诗序曰潜季冬荐鱼春献鲔也孔疏云潜诗者季冬荐鱼春献鲔之乐歌也月令季春荐鲔于寝庙天官渔人春献王鲔 
　　
　　有来雝雝至止肃肃相维辟公天子穆穆于荐广牡相予肆祀假哉皇考绥予孝予宣哲维人文武维后燕及皇天克昌厥后绥我眉寿介以繁祉既右烈考亦右文母 
　　
　　诸儒纷纷异同谓烈考武王者以武王宜称烈又洛诰曰烈考武王故也然此文连文母则烈考为称文王文王之功业亦光烈矣若谓武王则文理殊不安烈考皇考皆文王也特更辞尔毛诗序曰禘太祖也祭法周人祖文王而宗武王也郑笺亦因之谓皇考文王然武王之时王季太王公叔祖类亚圉髙圉之庙犹在则文王未为太祖此颂惟可言武王祀文王尔未可言太祖孔疏谓于礼当讳而经曰克昌厥后乃四海歌颂之声非庙中之事及采得之后即为经典诗书不讳故无嫌尔烝民云四方爰发亦此类然孔何以知诗文于庙中则讳乎礼曰诗书不讳临文不讳此诗也文也礼不讳不可以后世多讳之俗意古者之亦然雝和缓也肃肃敬也相助也助祭也辟公诸侯也穆穆不言也于叹美也广大也牡明非牝也故又曰骍牡曰元牡曰白牡曰犉牡肆盛也假大也绥安也燕亦安也文王知人所用皆宣力明哲之人后嗣赖以为辅又文王之为后有文德足以深入人之心又有武功足以服人之心道兼文武故后王依赖以安文王安民民安则皇天亦燕安天心不可见以人心见之人心即天心于是知燕及皇天文王所遗有宣哲之人又有文徳武功之遗业其道燕及皇天故能昌其后祭有嘏辞绥我眉寿介助我以繁多之福祉皆嘏辞之所有也王礼嘏辞虽无见考而少牢馈食礼嘏辞有眉寿受禄之辞此诗其武王受嘏之乐歌与右助也不特蒙右于烈考亦蒙右于文母文母太姒也此句法与我将伊嘏文王同谓蒙嘏于文王也 
　　
　　载见辟王曰求厥章龙旗阳阳和铃央央鞗革有鸧休有烈光率见昭考以孝以享以介眉寿永言保之思皇多祜烈文辟公绥以多福俾缉熈于纯嘏 
　　
　　嘏公土切韩愈元和圣徳诗饮沃膻芗产祥降嘏鳯凰应奏舒翼自舞字以古得声毛传载始也尔雅释诂哉始也载哉义同阳阳言有文章和在轼前铃在旗上鞗革有鸧言有法度王曰诸侯来见则曰求法度文章以归治其国家也郑笺鸧金饰貌释器云辔首谓之革李曰思皇与思皇多士同是天子之享其福也又言光大文章之诸侯绥以多福君臣皆受其福也[按以上原本脱今补]眉寿多祜知先王嘏今王之辞有是也皇大也祜福也昭考既嘏于嗣王复以遍及于诸侯谓献酬及燕与故光烈文徳之辟公均绥以多福虽然福非自外至当自求多福俾缉熈使自求也使缉治也缉则微细无失矣今蒙福嘏未保其后不杂以福故使自此缉熈无失则福嘏纯一不杂矣序曰诸侯始见乎武王庙也 
　　
　　有客有客亦白其马有萋有且敦琢其旅有客宿宿有客信信言授之絷以絷其马薄言追之左右绥之既有淫威降福孔夷 
　　
　　毛诗序曰微子来见祖庙也殊未安夫始见则于庙矣诗言宿宿信信是四宿也薄言追之是追止留燕非庙中之辞也又淫威非所宜言于微子之前是颂殆燕饯武庚之使者乐歌也卫宏作序差误之迹良多不可尽信殷尚白马知其殷后周礼四方之使者曰客诸侯曰宾详释见振鹭周不废殷祀使得用殷礼故白马曰亦者不特其君白马其臣亦白马毛传曰萋且敬慎貌孔疏谓敦雕古今字旅众也使者之属众也雕琢仪物文辞之美也尔雅释训曰有客宿宿言再宿也有客信信言四宿也笺曰絷绊也毛传谓欲绊其马而留之礼备客归追而留之又问其左右而绥安之恐其有不安便故不肯留也礼所以着诚也此颂所以道王爱敬客不已笃厚之诚心也故礼有追饯非虚文也此追饯国客之乐歌也夷平也孔甚也夫既有淫威今则降福甚平言无彼此轻重之间所以慰安武庚之使者也淫威谓伐纣也掌客上公三飨三食三燕侯伯三飨再食再燕子男一飨一食一燕大行人凡诸侯之卿其礼各下其君二等殷后爵上公故其臣下二等于四宿而归与 
　　
　　于皇武王无竞维烈允文文王克开厥后嗣武受之胜殷遏刘耆定尔功 
　　
　　楚子曰武王作武其卒章曰耆定尔功其三曰敷时绎思我徂惟求定其六日绥万邦屡丰年今武颂无此二章后乃析而为赉为桓殆秦火之后毛诗错置之而杜预谓盖楚歌之次第亦曲矣于者叹美之辞皇尊大之称烈者功业之光显武王之烈人无得而竞也天下莫与之争矣允也文王之文徳天下信之文王初无取天下之心帝谓文王无然畔援诞先登于岸盖众圣赞启文王始赫斯怒遏徂旅而犹事殷然其计安天下则文王已开之矣嗣子武王受之既胜殷则遏止刘杀归马放牛示天下弗服定者安定之云尔楚子引此诗耆定尔功亦言其不尚威武之意文王武王无二心也无二道也其心皆在于安定天下之民非私于已也非私其怒也耆老也有终极之义谓终定尔功其功乃安定之功文王开于始武王成于终故曰耆若夫后世动于已私过于刘杀何功之有毛诗序曰武奏大武也然则武王作此乐至成王时周公作此颂而乐歌始备与 
　　
　　闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘 
　　
　　毛诗序曰闵予小子嗣王朝于庙也笺云闵悼伤之言也造犹成也嬛嬛然孤特在忧病之中武王即王位未久而崩是家业不造成于乎叹辞皇考武王也武上寿寿永世克尽孝道谓能继志述事光有天下皇祖文王也文王诗曰文王陟降在帝左右此言陟降帝庭言文王动合天道如陟帝庭奉帝命降而行之天下当时人称美文王斯言盛行故多见于诗访落又曰绍庭上下陟降厥家此颂乃嗣王免丧见于武王庙故首言皇考因上及皇祖文王以文武二后道同功并世接亲近也皇王兼称文武也今予小子继序不忘文武之道思语辞也 
　　
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身 
　　
　　毛传曰访谋落始时是率循犹道判分涣散也释诂云艾厯也郭璞云长者多更厯予谋其始率循昭考武王之道叹曰悠哉悠悠未济之意朕未耆艾未有所经歴予将有所就而继有三军淮夷之判周道分散亲族离涣予小子未堪家多难所愿武王绍继文王上下帝庭之道陟降我家以保右我大雅云文王陟降在帝左右颂云念兹皇祖陟降庭止此上下犹陟降也谓陟于帝庭奉帝命降而行之天下此则愿武王绍继其道降于我家休矣者愿佑我以休祥保我身使安明我心使不昏明之为言亦欲启成王之心释其疑也是颂成王祀武王有所祈也而毛诗序曰嗣王谋于庙不曰祀何也卫宏作序多卤莽访云者谓成王始访问询谋不谓今也尔雅多差艾未必果训厯谓朕未耆艾谓幼冲与 
　　
　　敬之敬之天维显思命不易哉无曰高高在上陟降厥士日监在兹维予小子不聪敬止日就月将学有缉熈于光明佛时仔肩示我显德行 
　　
　　朱氏思语辞也李曰郑氏以为变易之易不如杜元凯以为难易之易左传引命不易哉元凯注奉承其命甚难毛传曰士事也桓颂康诰亦以士为事天昭显可覩而命不易保无曰高高在上未必监察于下也天神降监人事复陟而升日日监察于此自敬之至是一节所以致戒于王也于是又言王致答谦辞曰维予小子不聪明惟敬而已目日进而就之至于月而寖熟将持渐固谓稍能持执不失也缉而治之渐有光明尔其弼我仔肩之任示我显徳行予将学焉敬言进德之大要缉言细宻学患疏畧行必本于徳不可务外而不由中空言无所据必明示以显徳行当时大臣必有进戒之言如右王亦必有致答谦辞自序及求辅之意畧如右作为乐歌以燕羣臣与其言敬若缉熈言示徳行其教者致教之辞与抑王亲圣贤之教自能为此辞与夫燕而闻是歌自然感发其君臣之徳意潜释非心毛诗序惟曰羣臣进戒嗣王犹未尽其旨也笺云佛辅也时是也仔肩任也孟子拂士亦辅弼也拂佛通谏则拂逆之矣说文仔克也所以荷任者肩也时犹我也示其拂我之违使我克胜其肩任社稷民人之任重也 
　　
　　予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼 
　　
　　此成王悔过之诗也毛诗序曰嗣王求助未得其情草之相比曰荓竹之相比曰笄今俚语相并比曰连荓曰成荓当日成王惑于管蔡之流言而疑周公后天大雷电以风大木斯拔邦人大恐王启金縢之书将卜而得周公代武王之说王始感悟始不疑周公始悔昔者信管蔡之非蜂喻管蔡王与管蔡连比是荓蜂也王惑于管蔡故管蔡依王以作乱几危社稷是王自取辛螫也蜂螫毒人罹之痛如辛故曰辛螫王曰予其惩创前事而毖慎后患惧后有若管蔡之类为患故加慎也莫如予之荓蜂自求辛螫肇始也始信彼桃虫虽至微后乃拚飞维鸟武王崩予幼冲未堪家多难而又集于蓼蓼味辛亦犹蜂螫之辛更辞叶韵故又曰蓼其意则同郑笺云鹪之所为鸟题肩或曰鸮皆恶声之鸟孔疏曰定本集注皆云或曰鸱皆恶鸟也月令季冬征鸟厉注云征鸟题肩齐人谓之击征或曰鹰然则题肩是鹰之别名与鸮不类诸儒又以鹪为巧妇与题肩又不类笺以三者为一其义未详[按原本郑笺以下阙今补入]郭璞注云桑飞即鹪鹩也又名鹪<眇鸟>亦名巧妇江东呼布母按尔雅云鸋鴂鸱鸮属非此小雀明矣说文云鹪鹩桃虫也毛传谓荓蜂緳曵也盖本于释训甹夆掣曵也毛义未安成王悔过如此明白明以告人自怨自艾此其所以为贤王也 
　　
　　载芟载柞其耕泽泽千耦其耘徂隰徂畛侯主侯伯侯亚侯旅侯强侯以有嗿其馌思媚其妇有依其士有略其耜俶载南亩播厥百谷实函斯活驿驿其达有厌其杰厌厌其苗绵绵其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹 
　　
　　芟所衔反泽补音一读直格切一读徒各切畛之忍反补音之人切张衡东京赋殿未出乎城阙斾已反乎郊畛盛夏后之致美爰恭敬于神明毛传曰除草曰芟除木曰柞畛场也主家长也伯长子也亚仲叔也旅子弟也强强力也郑笺云载始也隰谓新发田也畛谓旧田有径路者强有余力者周礼曰以强予任民以谓闲民今时佣赁也春秋之义能东西之曰以尔雅侯维义同语助也下湿曰隰不必留水故无畛徂往也泽泽耕田有水也李曰嗿者众人饮食之声也毛传曰士子弟也笺云馌馈饟也依之言爱也思语助也士夫也曰媚曰依言夫妇亲爱也毛传曰略利也问之田家曰耕罢略去耜端之积土尔非略而利之孔疏曰王肃以俶为始载为事笺云实种子也函含也活生也谷种浸而芽蘖乃播布之释训曰绎绎生也邢疏云舍人云谷皆生之貌载芟云驿驿其逹笺云逹出地也毛传曰杰苗厌然特美也麃耘也笺云杰先长者厌厌其苗众齐等也简谓厌者饱饫充盛之貌与孙炎曰绵绵言详宻也郭璞曰芸不息也王氏云芸者其众绵绵然不絶也济济者刈获齐整不乱有序也其积厚而其实多万亿及秭宜其积实也所积少则虚矣万亿及秭为酒为醴烝畀祖妣以洽百礼释见丰年毛传曰飶芬香也椒犹飶也胡寿也考成也孔疏引左传僖二十二年虽及胡耉谥法保民耆艾曰胡胡为寿也释诂云考成也荡曰虽无老成人今为酒有用椒者夫年丰为酒醴烝畀祖妣以洽百礼又酒飶然其香岂不甚美岂不为邦家之光胡考之宁者神降福嘏也毛诗序曰载芟春藉田而祈社稷也差误良多是颂首章似藉田其后非矣亦非祈社稷情状周礼右社稷左宗庙今首言烝畀祖妣则知非祀社稷也社稷尊于宗庙此乃百礼之一尔熟玩始末其蜡祭之乐歌与蜡亦农事之祭也序陈农事之劳勤又言嗿馌媚妇依士亦近于戱乐且者苟且也蜡所以戱乐疑苟且徇俗故曰苟且先圣王虽本因俗然既制而为礼后王尊行不废非苟且也匪今始有今礼乃振古如兹尔雅释言云振古也振其填之讹与填长久之义也详释见大雅桑柔此曰久古如兹尔熟玩辞情依然蜡祭之乐歌也孔子曰张而不弛文武弗能也此蜡之道也 
　　
　　畟畟良耜俶载南亩播厥百谷实函斯活或来瞻女载筐及筥其饟伊黍其笠伊纠其镈斯赵以薅荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子宁止杀时犉牡有捄其角以似以续续古之人 
　　
　　郭曰畟畟言严利也笺云良善也筐筥所以盛黍也毛传曰笠所以御暑雨也赵利也笺云有来视汝谓妇子来馌者也其笠纠结而成者镈锄类释见臣工说文云薅拔田草也毛传曰蓼水草也释草云蒤委叶郭璞云诗云以茠蒤蓼朱曰今人取以药溪取鱼故又曰荼毒毛传曰挃挃获声也墉城也栗栗实也其积厚实也载芟云有实其积释兽牛属黒唇犉毛传曰黄牛黒唇曰犉社稷之牛角尺角稍长故有捄然之势古之人谓祖考以上也皆重农事皆报社稷今似续古人遵行其礼亦犹载芟云匪今斯今振古如兹大扺圣贤好古遵古故必及此毛诗序曰良耜秋报社稷也言秋未安秋方刈报在冬耳今八月乃周之孟冬 
　　
　　丝衣其紑载弁俅俅自堂徂基自羊徂牛鼐鼎及鼒兕觥其觩旨酒思柔不吴不敖胡考之休 
　　
　　[按此篇永乐大典缺卷] 
　　
　　于铄王师遵养时晦时纯熈矣是用大介我龙受之蹻蹻王之造载用有嗣实维尔公允师 
　　
　　于者叹美之辞王师周王之师王谓文王武王也师众也自文王时三分天下有其二犹服事殷武王即位犹须暇之犹觊纣恶之或悛也是谓遵养时晦铄言有光也人心归周王师义勇岂不有光至于纣恶滋炽人心滋愤天下咸愿武王必伐熈和也人心归周咸和而纯一故天下大介助武王不止于三分有其二而已人心之大助即天命之大助武王于是不得不顺受其大介曰龙者如龙之奋飞变化也下文蹻蹻亦有龙之象奋武也于是大有所造为而往伐或曰龙宠也承天宠而受之长发亦云荷天之龙郑笺云载则也允信也载犹则尔大扺语助也惟王有造故今成王得为之嗣故曰有嗣实惟文王武王大公足以信于师众咸信文武志不私于已亦犹汤四海皆曰非富天下也为匹夫匹妇复雠也毛诗序曰酌告成大武也朱曰内则十三舞勺即此诗也学业其谨诸始哉诸儒自不究诗序之是非一从其说厥后卒至牵强穿凿而不可解酌之序曰言能酌先祖之道以养天下诗中无此意桓之序曰讲武类禡也诗中无讲武之意又曰桓武志也益乖矣武王之公允信于师众徂往伐纣维求安定斯民尔用武非武王之本志也赉序曰大封于庙也诗亦无此意求赉意不得不得不为曲说尔般序曰巡狩而祀四岳河海诗近似矣而实非何谓翕河何以言允犹下文全不类巡狩诗序自关雎以来其差谬累累是四篇者其大武乐章之异名乎酌者酌时而行也时晦时纯熈静动随时酌而行之也桓则取诸桓桓赉者以敷遍当时之人皆绎思周徳思愿武王之伐纣出民于水火之中武王往伐维求安定斯民是大赉于四海也般者武王率师而东陟其髙山及堕山又及乔岳渡孟津故诗人即河取喻天下咸知文武大公而非私犹道也允信之道也如彼翕受河流人心笃信毕趍敷天之下裒众其时之对向周王而不违去者不期而会伐若是其众也是时人心乐武王之必伐乐水火之今出其乐可胜既耶故曰般般乐也左传宣十二年楚子曰武王作武其卒章曰耆定尔功其三曰敷时绎思我徂维求定其六曰绥万邦屡丰年然则前之武与此酌桓赉般皆武乐异章之名而毛氏错置之 
　　
　　绥万邦屡丰年天命匪解桓桓武王保有厥士于以四方克定厥家于昭于天皇以闲之 
　　
　　武王伐纣万邦咸绥安屡年丰登其以人和故天地之气亦和与天既命武王伐殷又锡之以屡丰年故诗人谓之天命匪解谓天命洊锡勤勤而不懈也桓桓者武徳有所植立也武王能保有其事四方征伐灭国五十克定厥家功成业定是谓植立是诗序武王伐纣已后之事诗人叹美武王之徳盖与天通其桓桓征伐无非天道皇大也大矣哉天以武王伐殷也间代也敬之亦以士为事亦见康诰余释见酌 
　　
　　文王既勤止我应受之敷时绎思我徂维求定时周之命于绎思 
　　
　　止语助也文王本无伐纣之心后以纣恶滋炽民久苦其毒羣圣贤赞文王之安三分天下其时归文王宻人无道助纣为虐文王曰天命也始修王业既勤劳矣大勲未集武王应受此志而继行之敷遍一时之人皆绎思周德思愿周之伐纣思之不已曰绎武王不得已而往伐徂徃也维求安定斯民尔非私于已也时是也是周之天命也天命周往伐也夫周之所以致天下之绎思不已者何也是道甚美也大公无私天之道也使文王武王有一点动乎私之意则安能致天下之绎思于叹美之辞也余释见酌言时是多通用盖记音异尔 
　　
　　于皇时周陟其高山嶞山乔岳允犹翕河敷天之下裒时之对时周之命 
　　
　　于叹美也皇大也叹美尊大周王伐纣其时东伐升陟高山嶞山乔岳渡河而伐纣其致天下允信之道如翕河流毕赴会伐敷天之下裒聚其时之对向于周者毕会是周之天命也时是也必曰命者时非武王之私心皆天道天命也尔雅释山云峦山嶞郭璞曰山形长狭者荆州谓之峦诗曰嶞山乔岳余释见酌 
　　
　　
　　
　　慈湖诗传卷十九宋杨简撰 
　　
　　鲁颂 
　　
　　駉駉牡马在垧之野薄言駉者有驈有皇有骊有黄以车彭彭思无疆思马斯臧駉駉牡马在垧之野薄言駉者有骓有駓有骍有骐以车伾伾思无期思马斯才駉駉牡马在垧之野薄言駉者有驒有骆有駵有雒以车绎绎思无斁思马斯作駉駉牡马在垧之野薄言駉者有骃有騢有驔有鱼以车祛祛思无邪思马斯徂 
　　
　　才柏梁台七言才与时叶易林履之巽曰蹇驴不才骏骥失时明夷之观曰德积逢时宜其美才舜南风之歌曰南风之时兮可以阜吾民之财兮史记龟筴传天地合气以生百材阴阳有分不离四时[按韵补有陆云诗咨予顽蒙蕞尔弱才沈矅元渚挹庇云淇四语]补音才前西切简疑前移切邪补音祥余切不正也太元法首邪与辜叶羡首邪与夫叶班彪北征赋邪与图叶班固王汲赞邪与徒叶急就章邪与胡叶毛传不言僖公而卫宏作序曰駉颂僖公也僖公能遵伯禽之法俭以足用寛以爱民务农重榖牧于垧野鲁人尊之于是乎季孙行父请命于周而史克作是颂卫宏固多妄而此序若有所据者郑云史克鲁史也孔疏云僖公既薨之后鲁请为作颂既为天子所许而史官名克者作以左传文十八年季文子使太史克对故知史克鲁史然熟观是颂殊无追颂情状余颂亦然安知非僖公末年公两朝于王所后王使宰周公来聘时邪安知非作颂以陈公之美而请锡命邪晋大夫为武公请命于天子之使而作无衣亦此类尔以春秋观鲁君其失道不一以诗观鲁君其得乎道亦不一明道不在逺人心即道顺则正不则邪毛传曰駉駉良马腹干肥张也垧逺野也邑外曰郊郊外曰野野外曰林林外曰垧郑笺云必牧于垧野者辟民居与良田也周礼曰以官田牛田赏田牧田任逺郊之地释畜云骊马白跨驈孙炎曰骊黒色也白跨股脚色也郭璞曰跨髀间也释畜又云黄白皇孔疏云其骊与黄尔雅无文月令孟冬云驾铁骊檀弓曰夏后氏尚黒戎事乗骊毛传曰黄骍曰黄王氏曰彭彭张也车虽彭彭张大马能以之以者负之而行也鲁君思虑政事无有疆限言勤思广博以至于思牧马有驈皇骊黄之臧善斯此也释畜云苍白杂毛骓黄白杂毛駓毛传曰赤黄曰骍苍骐曰骐伾伾有力也孔疏云骍骐尔雅无文周人尚赤而牲用骍犅礼称阳祀用骍牲是骍为纯赤色言赤黄者谓赤而微黄其色鲜明者也上云黄骍曰黄谓黄而微赤此云赤黄曰骍谓赤而微黄此其所以异也苍骐曰骐谓青而微黒今之騘马也顾命曰四人骐弁注云青黒曰骐思无期限常常动思也才者驽之反才犹良也释畜云青骊驎驒白马黒鬛骆孙炎云驒色有浅深似鱼鳞也郭璞云浅深斑驳隠甐今之连钱騘礼记曰夏后氏骆马黒鬛毛传曰赤身黒鬛曰駵黒身白鬛曰雒孔疏云駵雒尔雅无文释畜云駵马白腹騵駵白驳郭璞云駵赤身黒鬛绎绎行不息也鲁君思政理无厌斁作动作也言其善行也释畜云阴白杂毛骃舍人曰今之泥騘也樊光曰骃者目下白也孙炎曰阴浅黒也今严婺人皆以阴为因亦犹咽咽即渊渊释畜云彤白杂毛騢郭璞云即今之赭白马也释畜云二目白鱼郭云似鱼目也毛传曰豪骭曰驔骭户宴反孔疏云驔尔雅无文说文云骭骹也郭璞云骭脚胫然则骭者膝下之名释畜云四驳皆白驓无毫骭白之名传言毫骭白曰驔者盖谓毫毛在骭而白长名为驔也驓则四驳杂白而毛短故与驔异也孔疏此说少思尔何其曲也毛传止曰毫骭白不曰皆白自与驓不同何必曲觧祛祛犹去去也鲁君所思无邪僻思马能如此徂往也诸儒因孔子蔽三百篇以思无邪之一言而疑思无邪之髙逺甚矣道之不明也自诸儒不省中庸不出日用庸常而道始不明矣洪范曰王道平平易曰百姓日用而不知书曰彝曰常而诸儒自不悟矣 
　　
　　有駜有駜駜彼乗黄夙夜在公在公明明振振鹭鹭于下鼓咽咽醉言舞于胥乐兮有駜有駜駜彼乗牡夙夜在公在公饮酒振振鹭鹭于飞鼓咽咽醉言归于胥乐兮有駜有駜駜彼乘駽夙夜在公在公载燕自今以始歳其有君子有谷诒孙子于胥乐兮 
　　
　　毛传曰駜马肥强貎孔疏云四马曰乗鲁君燕羣臣以车来此言于乗之马悦其臣故亦悦其马而见诸诗称臣夙夜在公之勤又称其在公明哲无所不明故曰明明鹭洁白羣飞可爱故以比羣臣来燕威仪济济爱其臣故取可爱之物喻之燕羣臣有乐故鼓咽咽鼓音也本渊渊方音讹而为咽随方音皆可醉而起舞者礼乐之事士大夫所习学燕而醉亦舞舞与鼓节相应故连言之鼓而舞所以相乐也胥相也皆也黄释见駉释畜云青骊駽郭璞云今之铁騘自今以始岁其有君子有谷诒孙子相与祈祝之辞也有年丰年也诒遗也毛诗序曰有駜颂僖公也君臣之有道也此序固无害于道然举天下古今之人皆可以言有道易曰百姓日用而不知僖公君臣亦有时乎无道见诸春秋若此颂所言无失道者亦可以言有道但恐卫宏本心未必明此以他序知之 
　　
　　思乐泮水薄采其芹鲁侯戾止言观其旗其旗茷茷鸾声哕哕无小无大从公于迈思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊教思乐泮水薄采其茆鲁侯戾止在泮饮酒既饮旨酒永锡难老顺彼长道屈此羣丑穆穆鲁侯敬明其德敬慎威仪维民之则允文允武昭假烈祖靡有不孝自求伊祜明明鲁侯克明其德既作泮宫淮夷攸服矫矫虎臣在泮献馘淑问如皋陶在泮献囚济济多士克广德心桓桓于征狄彼东南烝烝皇皇不呉不扬不告于讻在泮献功角弓其觩束矢其搜戎车孔博徒御无斁既克淮夷孔淑不逆式固尔犹淮夷卒获翩彼飞鸮集于泮林食我桑黮懐我好音憬彼淮夷来献其琛元龟象齿大赂南金 
　　
　　陶补音夷周反易林遁之既济曰镃基逢时稷契皋陶贞良得愿微子觧囚颜师古汉书注凡繇皆读为由独于皋繇作士正五刑乃云繇弋昭反盖未尽也先儒谓秦人犹摇声相近云犹即摇也古今字尔呉如字又音话讻音凶逆补音宜脚反荀朂正旦大会歌明明天子临下有赫四表宅心惠浃蛮貊柔逺能迩孔淑不逆来格祁祁邦家是若王氏曰思发语辞也郑笺云辟雝水外圆如璧泮半水王制天子辟雍诸侯泮宫芹水菜也方言云戾至也止其语助欤言亦语助鲁人乐泮宫而从容焉薄采其芹而鲁君至矣观其旗茷茷然车马之鸾声哕哕然鲁人无小大皆从公而往泮宫迈往也藻释见采苹蹻蹻马足髙也马髙者为美鲁君语音清明故曰昭昭鲁人爱其君故云释文之绕反非盖拘于协韵如字亦协色者颜色和美也和颜笑语无所有怒维教之毛传曰茆凫葵也郑小同云江东名之莼菜生陂泽中草木疏同或名水葵孔疏释文同曰莼菜永锡难老者献酢祈祝寿考也亦犹祭礼嘏辞眉寿万年也后世亦有以酒为寿人言道理有长有短俗曰从长鲁侯从羣臣所谋之理长者顺之用以屈此羣丑羣丑谓淮夷叛乱之众也丑类也穆穆渊黙也考之春秋鲁君毎毎失道而此曰敬明其德者亦非诬也人性自善其德自明自敬维动乎意始昏始失如云翳太虚及云敛则太虚清明如故矣是故人心善恶是非杂错是颂亦称其善者是者尔是则是道非则非道其敬明其慎仪诚可以为民则诚有文诚有武允信也诚也假者格音之微转也即格也至也烈祖周公鲁公欤鲁君之德昭格之非徒祭而蒙嘏辞乃自求多福祜福也言鲁君修已故致祜也既作泮宫未几而淮夷服上言明德谓有德故能服之郑笺云馘所格者之左耳淑善也囚所虏获者聴狱之寛平者即皋陶之心也故言问誉淑善如皋陶古者士君子皆从军旅故克广鲁君之德心亦承上献囚寛平之意不呉哗不肆扬此文武周公之德化亦鲁人德性之所自有也不呉亦见丝衣桓桓武德之貎狄者夷狄之通称淮夷在鲁之东南释诂云烝进也烝烝进进也皇大也军旅盛大也不告于讻不以凶败闻也献功以有功闻也觩者角弓弛而觩曲也搜索其矢而束之淮夷服我戢兵也戎车孔博以人不在车而寛博也孔甚也无斁不厌倦也谨终如始用师之道也骄惰者败虽克淮夷甚淑善而不暴逆苟克胜而不淑善或暴逆不顺乎道则道虽始善而终败矣今孔淑不逆则其道益固不隳败也故淮夷卒于得其心故以鸮食我桑黮懐我好音为喻黮桑实也鸮虽恶鸟甘我桑黮而食之喻心服我以好音语寛谕之而彼心懐服也说文云憬觉悟也毛传曰琛寳也元尺二寸赂遗也南荆扬也禹贡荆扬贡金三品琛或作賝笺云大犹广也广赂者赂君及卿大夫也毛诗序曰泮水颂僖公能修泮宫也未尽诗旨 
　　
　　閟宫有侐实实枚枚赫赫姜嫄其德不回上帝是依无灾无害弥月不迟是生后稷降之百福黍稷重穋稙稺菽麦奄有下国俾民稼穑有稷有黍有稻有秬奄有下土缵禹之绪后稷之孙实维大王居岐之阳实始翦商至于文武缵大王之绪致天之届于牧之野无贰无虞上帝临女敦商之旅克咸厥功王曰叔父建尔元子俾侯于鲁大启尔宇为周室辅乃命鲁公俾侯于东锡之山川土田附庸周公之孙荘公之子龙旗承祀六辔耳耳春秋匪解享祀不忒皇皇后帝皇祖后稷享以骍犠是飨是宜降福既多周公皇祖亦其福女秋而载尝夏而楅衡白牡骍刚牺尊将将毛炰胾羮笾豆大房万舞洋洋孝孙有庆俾尔炽而昌俾尔寿而臧保彼东方鲁邦是常不亏不崩不震不腾三寿作朋如冈如陵公交车千乗朱英緑縢二矛重弓公徒三万贝胄朱綅烝徒增增戎狄是膺荆舒是惩则莫我敢承俾尔昌而炽俾尔寿而富黄髪台背寿胥与试俾尔昌而大俾尔耆而艾万有千歳眉寿无有害泰山岩岩鲁邦所詹奄有龟蒙遂荒大东至于海邦淮夷来同莫不率从鲁侯之功保有凫绎遂荒徐宅至于海邦淮夷蛮貊及彼南夷莫不率从莫敢不诺鲁侯是若天锡公纯嘏眉寿保鲁居常与许复周公之宇鲁侯燕喜令妻寿母宜大夫庶士邦国是有既多受祉黄髪儿齿徂来之松新甫之柏是断是度是寻是尺松桷有舄路寝孔硕新庙奕奕奚斯所作孔曼且硕万民是若 
　　
　　多补音一读章移切广雅祗也[按原本祗误多]周公无祗悔九家本作多论语多见其不知量本亦作祗扬雄冀州牧箴仰观前世厥用孔多初安如山后倾如崖故治不忘乱安不忘危何晏景福殿赋赩如蜿虹赫如奔螭南距荥阳北极幽厓任重道逺厥用孔多一读当何切集韵亦有章移切岩补音鱼杴切邦补音卜功切绎补音弋灼切宅补音逹各切嘏补音果五切母补音满罪切有补音羽轨切断音短度待洛反尺补音勅畧切十寸也后汉长安语曰城中好髙髻四方髙一尺城中好广眉四方且半额城中好大袖四方全疋帛额逆各切帛扑各切王襃僮约读劵文讫穷咋索仡仡叩头两手自抟目泪下落鼻涕长一尺审如王大夫言不如早归黄土陌蚯蚓穿额早知当是为王大夫沽酒真不敢作恶抟通莫切陌莫各切<名页>逆各切舄补音七约切硕补音常约切下同奕补音弋灼切扬雄太常箴翼翼太常是为常伯穆穆灵祗寝庙奕奕陆机七征敷延袤之广庑矫凌霄之髙阁秀清辉于云表腾藻荫之奕奕[按韵补有此四句今补入]陆云祖考颂逺除寻轨崇基式廓昭明有家祖庙奕奕伯逋莫切且硕补音同上孔硕读毛传曰孟仲子曰閟宫禖宫也侐清净也枚枚砻宻也毛传先谓閟闭也先妣姜嫄之庙在周常闭而无事是以大司乐飨先妣故曰先妣而曰常闭而无事何也孔疏谓大司乐云舞以大濩以飨先妣则先妣之庙有祭事矣且立庙所以祭神而云闭而无事者案祭法王立七庙五庙皆月祭之二祧飨尝乃止彼文据周为说其言不及先妣先妣立庙非常而祭之又疏月朔四时祭所不及比于七庙是閟而无事也荘三十二年左传称公见孟任从之閟谓闭户拒公故閟为闭也毛传孔疏甚当时情但閟宫之名盖世所称非本立是名诸儒谓鲁有姜嫄庙盖考是颂之不审是颂惟言僖公之美推其本始故及姜嫄因称其庙曰閟宫实实枚枚申言其美使是颂专言姜嫄庙新庙奕奕谓姜嫄庙则所谓路寝孔硕者何耶下言松柏断度寻尺盖修治路寝并修羣庙奕奕明焕亦以为僖公之美故言之以修治非大功故言于卒章毛传以新庙为闵公庙则未安夫闵公之庙已新作于僖公之初年常事亦不足称颂况文承路寝之事情非闵庙盖路寝孔硕兴役特盛故首言至于庙则畧修饰而新之故言公子奚斯董其役至文公十三年大室屋壊以此畧饰而不大治故壊欤郑笺谓上新姜嫄之庙非也郑不善属文于此益验况是颂全篇盖美僖公辞情甚明非专颂姜嫄也此尤见康成之不善属文不省文意不相接应毛传谓常闭而无事盖言其大常非絶无祭事也实实壮实也不回者言正直而行不回邪也上帝是依履帝武敏歆也弥满也满十月即生不迟内宰郑司农注云先种后熟谓之穜后种先熟谓之稑毛传曰先种曰稙后种曰穉释草云秬黒黍李曰菽大豆后稷幼而好种蓺种蓺輙丰茂颖栗此降福之始后为后稷之官教民稼穑百谷丰熟奄有下国则天降福多矣奄尽也下土犹下国言尽下土皆有黍稷重穋稙穉菽麦稻秬也禹治水后稷纉继其绪而稼穑焉大王避狄而居岐阳邠人从之如归市以大王不以其所养人者害人而去之之一言也王业自此始故此曰实始翦商届至也武王至于牧野即天致牧野此明武王之心一无已私皆天道也无疑贰无虞度而惧上帝临护女敦厚也旅众也武王遏刘止杀厚恤商之旅有道如此万姓悦服故所至皆克济厥功咸皆也毛传曰王成王也元首宇居也郑笺云叔父周公也成王告周公欲封伯禽鲁公乃策命伯禽加赐之以山川土田及附庸王制名山大泽不以封诸侯附庸则不得专臣也法不得有故谓之赐降福既多云者[按原本王制以下缺今补入]亦犹少牢馈食礼之嘏于主人曰使女受禄于天宜稼于田眉寿万年勿替引之也鲁国于东使求保东方常常不絶诗人因是广其祝颂祈愿之辞不小亏不大崩不震动不腾踰此又言保其德也笺云三寿三卿也王氏曰寿考之三卿为公朋也朱曰三寿未详或曰愿公寿与冈陵等为三也公交车千乘者按司马法成方十里出革车一乗甲士三人歩卒七十二人明堂位谓鲁方七百里此张大之辞非事实明堂位之诬误多矣此不可信孟子谓周公之封于鲁方百里子产亦曰诸侯一同三子所见乃事实周礼谓诸侯封疆方四百里者盖周公惩三监淮夷之乱新封诸侯势惧于不敌故増武成三等之制着之周礼盖武王始则因古制不变然自唐虞万国歴夏商及周强凌弱大并小何止于百里矣殷止三千诸侯至孟津者八百国耳余虽有未至大概又少于殷可见大益并小新封百里之国七十里五十里之国力将不敌周公知其不可不变故增其制盖欲益周公之所封以藩屏周室所增多者殆亦附庸并计焉是颂虽曰赐之附庸亦不及四方百里之地矣至战国之时孟子唯曰今鲁方百里者五尔侵并至是尚无方七百里而况于始封之时乎成王不能行周公之制大司徒地中建王国是即洛邑成王终不能迁而安于西都则周礼一书之不尽行者有矣今以成方十里出革车一乗计之则方百里之国唯有百乗而此曰有车千乗者以此颂不用司马法出军之制而言鲁地实有之数古者出军非竭作而出之凡起徒役毋过家一人而司马法成方十里出车一乗则又寛优国方百里方里而井井九夫方里百则为方一里者万为九万夫大约三分去一以为山林川泽城郭宫室途巷余六万夫又以不易一易再易之地通之则六万夫之地实三万夫正应夫三为一屋之义凡三夫之地实一家也则方百里实有三万家以家一人计之则三万故曰公徒三万以大司马全赋之制计之上地可用者家三人中地家二人下地家一人今通以中地计之则三万家为七万五千人正应千乗每乗甲士三人歩卒七十二人共七十五人之数诗人所言亦不过制矣毛传曰朱英矛饰也縢绳也重弓重于鬯中也[按原本中误作弓]笺云备折壊也兵车之法左人持弓右人持矛中人御小戎云竹闭绲縢又云交韔二弓孔疏云二矛共束以緑绳宣十二年楚许伯御乐伯摄叔为右以致晋师乐伯曰吾闻致师者左射以菆乐伯在左而云左射是左人持弓也成十六年晋栾针为右[按原本误作左]曰持矛哀二年卫太子为右曰备持矛焉毛传曰贝胄贝饰也朱綅以朱綅缀之增增众也笺云僖公与齐桓举义兵北当戎与狄南艾荆及羣舒无敢当之诗人既铺张公之功又致其祈愿申言俾尔昌炽寿富髪将白则黄台背释见大雅行苇老寿之状也胥相也相与试验气力神色以知寿考诗人又重复申言所愿昌大耆艾万有千岁眉寿无有所害万有千者万而又千也有又同朱曰詹与瞻同毛传曰龟山蒙山奄尽也龟蒙二山则尽有之余东境甚广大鲁虽不尽有而大畧无不顺而相违者荒畧也至于海邦及淮夷来同无有不率从者此鲁侯之功也毛传曰鳬山绎山禹贡徐州之地鲁之所宅虽不尽有大畧包荒之矣毛传曰南夷荆楚也[按原本楚讹夷]蛮貊盖戎夷之通称此谓淮夷之外又有余蛮貊故云若顺也言之顺应曰诺大畧无相违异者鲁侯是若谓莫不惟鲁侯是若谓顺鲁侯也虽有福嘏而杂之以祸灾非纯嘏也僖公在位久故是颂多言寿毛传曰常许鲁南鄙西鄙笺云许田鲁朝宿之邑常或作尝在薛之旁鲁荘公三十一年筑台于薛六国时齐有孟尝君食邑于薛曰复周公之土是尝失之矣往者郑以璧假许田至是复耶居云者欲其永止之意耶燕安也令善也其妻令善其母寿考其大夫士宜咸是有谓保有之释文曰儿齿落更生细者也毛传曰徂来山新甫山也八尺曰寻桷榱也孔疏曰桷与榱是椽之别名奚斯公子鱼也有舄者圆而无琢痕如舄也毛传曰曼长也硕大也万民是若民咸顺之无忤也公之正寝曰路寝路者无所不通如路也路寝通接外事君虽居宫中贵乎通逹而无壅蔽也卫宏作序曰閟宫颂僖公能复周之宇也不尽诗旨 
　　
　　
　　
　　慈湖诗传卷二十宋杨简撰 
　　
　　商颂 
　　
　　猗与那与置我鼗鼓奏鼓简简衎我烈祖汤孙奏假绥我思成鼗鼓渊渊嘒嘒管声既和且平依我磬声于赫汤孙穆穆厥声庸鼓有斁万舞有奕我有嘉客亦不夷怿自古在昔先民有作温恭朝夕执事有恪顾予烝尝汤孙之将那卫宏作毛诗序曰那祀成汤也自微子至于戴公其间礼乐废壊有正考甫者得商颂十二篇于周之大师以那为首今所存五篇而卫宏惟言十二篇何也斁补音弋灼切奕泽并同上切昔补音息约切古也昔有三音一如交错之错类篇仓各切注引周官老牛之角沴而昔一如鸟鹊之鹊说文鹊舄昔三字同音一如侵削旁纽削转为昔故昔削互用楚辞大招昔与作泽客叶左思魏都赋昔与魄叶又咏史诗昔与壑叶左贵嫔杨后文昔与阁叶泽徒各切客克各切魄白各切用韵皆与诗同特不知于前三音之中当为何读诗韵多得之旁纽今定读如削夕补音祥龠切左贵嫔杨后文思媚黄姑虔恭朝夕允厘中馈执事有恪毛传曰猗叹辞那多也鼗鼓乐之所成也夏后氏足鼓殷人置鼓周人县鼓明堂位曰夏后氏之足鼓殷楹鼓周县鼓毛诗郑笺云置读曰植金縢曰植璧夫璧不可植也唯可置之而已故徐音置然则植置通用欤故郑读此置曰植楹谓之柱贯中而树之也鼗则楹鼓之小者加两耳揺之耳还自击故曰置立然则音义置植皆通欤或欲作乐先设置欤尔雅释诂云那多也此那与专指鼗鼓非谓大鼓也而笺谓鼗与鼓为二未安下文奏鼓简简则大鼓矣康成不善属文而好拘故分鼗鼓为二简简声辨而不杂如简也衎乐和也笺云烈祖汤也汤孙太甲也是颂始作则太甲时也后世亦可用之亦可称汤孙假格也假格音相近记者不同也格至也来也汤孙奏乐以来其神欤绥安也神其安我所思而成之欤汤孙思得烈祖之神至而享之也渊渊鼗鼓之音小嘒嘒亦小貎风云嘒彼小星比管声小矣平者不焦急[按原本误作意]又不缓浊也和则众音谐协舒畅中平也鼓管皆依磬声于叹辞赫盛也于是告汤孙曰此乐盛矣穆穆者和静微逺之音毛传曰大钟曰庸钟鼓余音未巳而又续是谓绎如也斁绎也奕盛也舞者多而盛也周礼谓四方之使者曰国客此虽殷礼或当同欤不然则殷不异宾客此谓诸侯欤然殷颂言诸侯曰龙旗十乗曰多辟其辞则重矣夷平也怿悦也和平而乐也笺云亦不夷怿乎言夷怿也自古在昔之先民有所作为温恭朝夕执事有恪言今与祭之人亦然诗人于是又曰顾我今烝尝之祭仍汤孙之所将奉也将奉出于诚敬夫温恭也恪也将也皆此心也此心道心也祖考之所以来格者此也既和且平者此心所以自古先民之道皆此也所谓一言以蔽之曰思无邪者此也一也 
　　
　　嗟嗟烈祖有秩斯祜申锡无疆及尔斯所既载清酤赉我思成亦有和羮既戒既平鬷假无言时靡有争绥我眉寿黄耉无疆约軧错衡八鸾鸧鸧以假以享我受命溥将自天降康丰年穰穰来假来飨降福无疆顾予烝尝汤孙之将 
　　
　　[按此篇永乐大典缺卷] 
　　
　　天命玄鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旗十乗大糦是承邦畿千里维民所止肇域彼四海四海来假来假祁祁景员维河殷受命咸宜百禄是何 
　　
　　肇音兆史记殷契母曰简狄有娀氏之女为帝喾次妃三人行浴见元鸟堕卵简狄取吞之因孕生契帝舜命契为司徒封于商毛传曰元鸟鳦也诸儒习于孔子不语怪神而不肯信姜嫄履帝武敏歆简狄吞元鸟之卵而生商之事夫天地间怪神之事何所不有简册所载耳目所及若是者多矣子不语怪神乃门弟子所记孔子亦未尝断然曰天下无怪神之事生民元鸟之诗孔子取焉诸儒则穿凿为说强使之无孔子未必如此诸儒为说终不若诗文之明白坦夷道无所不通故变化无所不有惟知道者信之特难于言以天下执已见执迹不化者多虽告之多疑故孔子不言尔自简狄至汤歴年久矣故谓命元鸟降生商之上帝曰古帝是时古帝已命武汤域有四方矣汤者契后世之孙生契所以生汤也域谓包有之也四方咸命汤后奄有九有盖汤得四方之心故四方咸戴之欲以为王九有九州岛也奄尽也犹言域四方也特更其辞尔人心所归即上帝之所命民为贵君为轻故此谓方命厥后商之先后所以受天命继继承承不危殆者以有武丁孙子继其后也武丁为先后之孙子两言武丁孙子赞美不已也武丁髙宗有武功故曰武王靡不胜易曰髙宗伐鬼方说命曰惟甲胄起戎惟干戈省厥躬知髙宗有武功伐而克之曰胜建龙旗者十乗谓诸侯来助祭也大糦是承祭以黍稷为重也郑笺谓诸侯奉承而进之未安奉黍稷主妇之职考特牲[按原本作时牡误]少牢礼则然天子祭礼不存今独以此文承龙旗十乗而遂以为诸侯则难诗文固多承连而意别者诸侯助祭为宾于奉糦非其类韩诗云大祭也邦畿千里维民所止者髙宗能安民民安其居故云也肇始也帝小辛帝小乙之时殷道衰虽不至危殆而四海之心不悦服诸侯来朝贡者鲜矣至髙宗始能得四海欢心始能统域四海四海诸侯来假假格也格音之讹也至也谓朝贡也祁祁盛貎笺云员古文作云何或作河字讹也笺云所云维何乎言殷王受命皆宜百禄是何谓担负天之多福笺意谓来假者所云也称颂归美之辞也景明也明言也云言也后篇何天之休何天之龙皆担何之义也卫宏作毛诗序曰元鸟祀髙宗也 
　　
　　浚哲维商长发其祥洪水芒芒禹敷下土方外大国是疆幅<巾员>既长有娀方将帝立子生商玄王桓拨受小国是逹受大国是逹率履不越遂视既发相土烈烈海外有截帝命不违至于汤齐汤降不迟圣敬日跻昭假迟迟上帝是祗帝命式于九围受小球大球为下国缀旒何天之休不竞不絿不刚不柔敷政优优百禄是遒受小共大共为下国骏厖何天之龙敷奏其勇不震不动不戁不竦百禄是总武王载斾有虔秉钺如火烈烈则莫我敢曷苞有三蘖莫遂莫逹九有有截韦顾既伐昆吾夏桀昔在中叶有震且业允也天子降于卿士实维阿衡实左右商王 
　　
　　方补音方字絶句陨音员娀音嵩拨韩诗作发相急亮反球音求何上声下同絿音求遒在囚反共音恭厖莫邦反戁奴版反蘖五葛反阿衡补音户郎切史记商纪叙传维契作商爰及成汤太甲居桐德盛阿衡荀卿赋篇以能合从又善连衡下覆百姓上饬帝王晋乐章陟帝位继天正玉衡化行象神明至哉道隆虞唐[按原本无荀卿赋篇晋乐章二叚今从韵补增入]汉书霍光叙传遭家不造立帝发王权定社稷中配阿衡左右并去声浚深哲明商先王有是德性人所同有物有迁则昏昧浅近故谓圣贤浚哲商不失浚哲之德故其发祥也长诗人推本洪水芒芒禹敷治下土尽力沟洫故地形方正不特畿内而已畿外之国皆修理其疆畔不云小国独言大国者有娀大国也将大也有娀之女简狄契母也毛传曰幅广也郑笺曰<巾员>当作圆圆谓周也笺意谓内广而长其间有娀之国方盛大其女生契尧封之于商天也故曰帝立其子而生商毛传曰元王契也桓大拨治也简狄取元鸟卵吞之而生契故曰元王桓者有才力之谓拨者分拨也契治五典五典分拨不乱又畿内外之地不胜其多契一一辨治故曰桓拨畿外侯国皆当施教而逹之诸国皆听命于契契受小国之请则以是道逹之自是内外率循是教而履行之不踰越所教于是遂往审视之则既皆兴发而率履焉其躬视与使其属视则不可必也文王蹶厥生生即兴发也谓善心兴起也孟子曰待文王而后兴其义同周官大司徒布教于邦国都鄙使各以教其所治民相土继其职业虽海外之邦亦截截整整不越教典自契以来继世皆不违道故天命亦不违商至于汤齐同尊汤而神之如自天降适当兴王之时不迟也汤之德性则圣矣孔子曰心之精神是谓圣而因物有迁者不胜其多矣多不足以言之其不迁者则不失其本性之圣是谓圣人而庸人皆不得言圣矣圣生敬敬者不慢易不放逸之名意动即谓之放逸不动乎意则不迁不放逸是谓敬禹曰安汝止敬也舜曰惟精惟一敬也伊尹曰钦厥止敬也止者不动乎意也如此则进德无疆矣故曰日跻跻升也进也德性清明本不可以升降进退言之以众人迁于物动乎意滞陷而不能进乎善故以不滞陷而通逹无阻者谓之跻升舜言惟精惟一以其进德亦有未精一者故也不精则杂不一则有间间则杂杂则间间杂则迁即动意也然则圣人之进德也至矣非思虑之可言非云为之可执诗曰日跻易曰进德皆因人之常言而言不可执跻进为有意也孟子曰说诗者不以文害辞不以辞害志汤进德如此固自知可以昭格于天而汤心迟迟不动乎意惟祗敬上帝而已祗敬上帝之心正心也虽祗敬而不动乎意若夫急于昭假急于事功是动乎意而迁也何以为圣敬何以能昭假至矣哉迟迟两言足以形容圣敬日跻融融怡怡不迁不动之道心矣维其若是故帝命汤作式于九围九围九州岛也亦曰九有小球大球小国大国朝聘之玉也旒者冕之旒以丝缀之旒在目前目所正视为下国所瞻覩尊敬也小国大国如此尊敬是天之休命至也故曰荷天之休谓诸侯归汤犹未伐桀之时也不竞心无所竞也不絿心无所求也无所竞无所求不动乎意而迁也不动乎意故不偏于刚不偏于柔敷政优优寛裕从容不迫急也汤之心虽迟迟优优而百禄之来则遒急也王氏曰小共大共小国大国所共之贡也夫汤未伐桀未正天子之位而诸侯已如此共贡故殷为下国之骏厖骏俊也厖厚也诸侯归仰则汤为俊咸共贡焉则殷国为厚矣下国毕共是天之宠我也大戴礼卫将军文子篇云诗受小共大共为下国恂蒙何天之宠傅奏其勇毛诗作何天之龙笺云龙当作宠敷徧也诸侯之来致其朝贡者与凡臣民咸进伐桀之谋是谓敷奏进也众进勇说而汤不为震动亦不以为难而有戁心亦不惧而竦呜呼汤之道心安止不动虽若此大事亦不微动此其所以为圣也百禄自緫集于汤及其终也汤知下民之罹毒也深使伊尹五就桀以辅之终不可变又诸侯之咸归天命之既至不得而已乃奋其武德车载其斾秉钺有虔虔敬也虽武而非肆也如火烈烈莫有敢曷者汤至是行其义亦非动乎意也如四时错行如日月代明也此惟得道者自知自信而未得乎道者终疑也毛传曰苞本也朱曰蘖旁生萌蘖也言一本生三蘖也本则夏桀蘖则韦也顾也昆吾也皆桀之党也汤既征不义桀与三蘖皆不得遂其恶九有皆截截无为乱败道害民者惟苞有三蘖当除去故既伐韦顾遂伐昆吾夏桀笺云韦豕韦彭姓也顾昆吾皆已姓也释文云汉书古今人表作韦鼓毛传曰叶世也为义未明人自少至老歴年之多如业昔汤之中年始震动业业于平乱安民信乎为天所子天又降生卿士曰阿衡伊尹也阿安也衡平也伐桀之谋本于伊尹相汤伐桀伊尹有安平天下之功故号阿衡曰卷阿曰阿邱曰阿旁皆人之所安也卫宏作毛诗序曰长发大禘也刘曰功臣与祭故言伊尹 
　　
　　挞彼殷武奋伐荆楚罙入其阻哀荆之旅有截其所汤孙之绪维女荆楚居国南乡昔有成汤自彼氐羌莫敢不来享莫敢不来王曰商是常天命多辟设都于禹之绩歳事来辟勿予祸适稼穑匪解天命降监下民有严不僭不滥不敢怠遑命于下国封建厥福商邑翼翼四方之极赫赫厥声濯濯厥灵寿考且寜以保我后生陟彼景山松柏丸丸是断是迁方斲是虔松桷有梴旅楹有闲寝成孔安 
　　
　　挞击也殷之武威挞击以伐荆楚深入险阻荆之旅众恐惧保聚也截然不敢微动此汤孙之功绪也卫宏序曰殷武祀髙宗也毛无传然则孙不知何王郑笺云氐羌在西方飨献也周语曰夫先王之制邦内甸服邦外侯服侯卫宾服蛮夷要服戎翟荒服甸服者祭侯服者祀宾服者飨要服者贡荒服者王日祭月祀时飨岁贡终王终谓世终也笺云世见曰王昔成汤之时自彼逺夷氐羌犹莫敢不来飨莫敢不来王者曰飨于商王王者曰来朝于商王毎毎曰商是其常也女荆楚居国南乡不为甚逺而不飨不王也明其有罪而伐天命众多之辟建设国都于禹绩之中辟君也谓诸国之君也来辟犹曰来王也岁时来朝觐勿使予适于祸也若不来飨不来王则王朝不得已而征伐是使予适于祸也适往也往入于祸患之中也惟当务农劝率稼穑不解周公作无逸首言知稼穑酒诰曰惟土物爱厥心臧盖稼穑之心正心也非放逸之心也古圣贤深知治乱之机在此故云夫天命降而监察下民甚严言有罪则有灾其有不僭越不淫滥不敢怠荒则天命下国大建厥福毛传曰封大也孔疏引定四年左传封豕长蛇为证商邑翼翼言宫室之盛如鸟羽然四方之所仰是为极如屋极然其所以致四方之归仰者以有道德之声灵感服之也赫赫厥声濯濯厥灵盖以言夫不可形容之状甚矣道德之神且灵也夫道德正而已矣而天下同心之所服焉商之贤王飨国久长见诸无逸故曰寿考且寜惟其寿考故德业益固以保安我子孙升彼景着之大山抡材焉松柏丸丸然圆而直乃断而迁之方正而斵之虔敬不敢慢易以松为椽桷而长旅众也楹柱之众其间空立者有闲之意庙有寝朱曰此盖庙始祔而祭之诗也安所以安其神自封建厥福已上其所庙之王在昔训辞之所有乎髙宗多征伐卫序曰祀髙宗或然 
　　
　　
　　
　　
　　
