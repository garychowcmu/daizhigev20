诗经集传（南宋 朱熹）

诗经集传序

　　或有问于予曰：诗何为而作也。予应之曰：人生而静，天之性也。感于物而动，性之欲也。夫旣有欲矣，则不能无思。旣有思矣，则不能无言。旣有言矣，则言之所不能尽，而发于咨磋咏叹之余者，必有自然之音响节族<音奏>而不能已焉。此诗之所以作也。曰：然则其所以教者何也。
　　曰：诗者人心之感物，而形于言之余也。心之所感有邪正。故言之所形有是非。惟圣人在上，则其所感者无不正，而其言皆足以为教。其或感之之杂，而所发不能无可择者，则上之人，必思所以自反，而因有以劝惩之。是亦所以为教也。昔周盛时，上自郊庙朝廷，而下达于郷党闾巷，其言粹然无不出于正者。圣人固已协之声律，而用之郷人，用之邦国，以化天下。至于列国之诗，则天子巡守，亦必陈而观之，以行黜陟之典。降自昭穆而后，寖以陵夷。至于东迁，而遂废不讲矣。孔子生于其时，旣不得位，无以行劝惩黜陟之政。于是特举其籍，而讨论之，去其重复，正其纷乱。而其善之不足以为法，恶之不足以为戒者，则亦刋而去之，以从简约，示久远，使夫学者，卽是而有以考其得失，善者师之，恶者改焉。是以其政虽不足以行于一时，而其教实被于万世。是则诗之所以为教者然也。曰：然则国风雅颂之体，其不同若是何也。
　　曰：吾闻之。凡诗之所谓风者，多出于里巷歌謡之作，所谓男女相与咏歌，各言其情者也。惟周南召南，亲被文王之化以成德，而人皆有以得其性情之正。故其发于言者，乐而不过于淫，哀而不及于伤。是以二篇独为风诗之正经。自邶而下，则其国之治乱不同，人之贤否亦异，其所感而发者，有邪正是非之不齐。而所谓先王之风者，于此焉变矣。若夫雅颂之篇，则皆成周之世，朝廷郊庙乐歌之词，其语和而庄，其义宽而密。其作者，往往圣人之徒。固所以为万世法程，而不可易者也。至于雅之变者，亦皆一时贤人君子，闵时病俗之所为，而圣人取之。其忠厚恻怛之心，陈善闭邪之意，尤非后世能言之士，所能及之。此诗之为经，所以人事浃于下，天道备于上，而无一理之不具也。
　　曰：然则其学之也，当奈何。
　　曰：本之二南，以求其端，参之列国，以尽其变，正之于雅，以大其规，和之于颂，以要其止。此学诗之大旨也。于是乎，章句以纲之，训诂以纪之，讽咏以昌之，涵濡以体之，察之情性隐微之间，审之言行枢机之始，则修身及家，平均天下之道，其亦不待他求，而得之于此矣。问者唯唯而退。余时方辑诗传。因悉次是语，以冠其篇云。
淳熈四年丁酉冬十月戊子新安朱熹书

诗经卷之一朱熹集传

国风一。（国者，诸侯所封之域。而风者，民族歌謡之诗也。谓之风者，以其被上之化，以有言而其言又足以感人，如物因风之动，以有声而其声又足以动物也。是以诸侯采之，以贡于天子，天子受之，而列于乐官。于以考其俗尚之美恶，而知其政治之得失焉。旧说二南为正风。所以用之闺门郷党邦国，而化天下也。十三国为变风。则亦领在乐官。以时存肄，僃观省而垂监戒耳。合之凡十五国云。）周南一之一。（周，国名。南，南方诸侯之国也。周国，本在禹贡雍州境内，岐山之阳。后稷十三世孙，古公亶父，始居其地，传子王季历，至孙文王昌，辟国寖广。于是徙都于丰，而分岐周故地，以为周公旦召公奭之采邑。且使周公为政于国中，而召公宣布于诸侯，于是德化大成于内。而南方诸侯之国，江沱汝汉之闲，莫不从化。盖三分天下，而有其二焉。至子武王发，又迁于镐。遂克商而有天下。武王崩，子成王诵立。周公相之，制作礼乐，乃采文王之世风化所及民族之诗，被之筦弦，以为房中之乐，而又推之以及于郷党邦国。所以着明先王风俗之盛，而使天下后世之修身齐家治国平天下者，皆得以取法焉。盖其得之国中者，杂以南国之诗，而谓之周南。言自天子之国，而被于诸侯，不但国中而已也。其得之南国者，则直谓之召南。言自方伯之国，被于南方，而不敢以系于天子也。岐周，在今凤翔府岐山县。丰，在今京兆府鄠县终南山北。南方之国，卽今兴元府京西湖北等路诸州。镐，在丰东二十五里。小序曰：关雎麟趾之化，王者之风。故系之周公。南言，化自北而南也。鹊巢驺虞之德，诸侯之风也。先王之所以敎。故系之召公。斯言得之矣。）
○关关雎【音疽】鸠，在河之洲。窈【音杳】窕【徒了反】淑女，君子好逑【音求】。（○兴也。关关，雌雄相应之和声也。雎鸠，水鸟，一名王雎。状类凫鹥。今江淮闲有之。生有定偶，而不相乱，偶常并游，而不相狎。故毛传以为，挚而有别。列女传以为，人未尝见其乘居而匹处者。盖其性然也。河，北方流水之通名。洲，水中可居之地也。窈窕，幽闲之意。淑，善也。女者，未嫁之称。盖指文王之妃大姒为处子时而言也。君子，则指文王也。好，亦善也。逑，匹也。毛传之挚字与至通。言其情意深至也。○兴者，先言他物，以引起所咏之词也。周之文王生有圣德，又得圣女姒氏，以为之配。宫中之人，于其始至，见其有幽闲贞静之德。故作是诗。言彼关关然之雎鸠，则相与和鸣于河洲之上矣。此窈窕之淑女，则岂非君子之善匹乎。言其相与和乐而恭敬，亦若雎鸠之情挚而有别也。后凡言兴者，其文意皆放此云。汉匡衡曰：窈窕淑女，君子好逑，言能致其贞淑，不贰其操。情欲之感，无介乎容仪。宴私之意，不形乎动静。夫然后可以配至尊，而为宗庙主。此纲纪之首，王化之端也。可谓善说诗矣。）
　　○参【初金反】差【初宜反】荇【音杏】菜，左右流之。窈窕淑女，寤寐求之。求之不得，寤寐思服【叶蒲比反】。悠哉悠哉，辗【音展】转反侧。（兴也。参差，长短不齐之貌。荇，接余也。根生水底，茎如钗股。上青下白。叶紫赤，圆茎寸余，浮在水面。或左或右，言无方也。流，顺水之流而取之也。或寤或寐，言无时也。服，犹怀也。悠，长也。辗者，转之半。转者，辗之周。反者，辗之过。侧者，转之留。皆卧不安席之意。○此章本其未得而言。彼参差之荇菜，则当左右无方以流之矣。此窈窕之淑女，则当寤寐不忘以求之矣。盖此人此德，世不常有。求之不得，则无以配君子，而成其内治之美。故其忧患之深，不能自已至于如此也。）
　　○参差荇菜，左右采【叶此礼反】之。窈窕淑女，琴瑟友【叶羽已反】之。参差荇菜，左右芼【音帽。叶音邈】之。窈窕淑女，锺鼓乐【音洛】之。（兴也。采，取而择之也。芼，熟而荐之也。琴，五弦或七弦。瑟，二十五弦。皆丝属。乐之小者也。友者，亲爱之意也。钟，金属。鼓，革属。乐之大者也。乐，则和平之极也。○此章据今始得而言。彼参差之荇菜旣得之，则当采择而烹芼之矣。此窈窕之淑女，旣得之，则当亲爱而娯乐之矣。盖此人此德，世不常有。幸而得之，则有以配君子而成内治。故其喜乐尊奉之意，不能自已，又如此云。）
关雎三章。一章四句。二章章八句。（孔子曰：关雎乐而不淫，哀而不伤。愚谓，此言为此诗者，得其性情之正，声气之和也。盖德如雎鸠挚而有别，则后妃性情之正，固可以见其一端矣。至于寤寐反侧琴瑟钟鼓极其哀乐，而皆不过其则焉，则诗人性情之正，又可以见其全体也。独其声气之和，有不可得而闻者。虽若可恨，然学者姑卽其词，而玩其理以养心焉，则亦可以得学诗之本矣。○匡衡曰：妃匹之际，生民之始，万福之原。婚姻之礼正，然后品物遂而天命全。孔子论诗以关雎为始。言大上者，民之父母。后夫人之行，不侔乎天地，则无以奉神灵之统而理万物之宜。自上世以来，三代兴废，未有不由此者也。）
○葛之覃兮，施【音异】于中谷。维叶萋萋。黄鸟于飞，集于灌木。其鸣喈喈【叶居奚反】。（○赋也。葛，草名。蔓生可为絺绤者。覃，延。施，移也。中谷，谷中也。萋萋，盛貌。黄鸟，鹂也。灌木，丛木也。喈喈，和声之远闻也。○赋者，敷陈其事，而直言之者也。盖后妃旣成絺绤而赋其事，追叙初夏之时，葛叶方盛，而有黄鸟鸣于其上也。后凡言赋者，放此。）
　　○葛之覃兮，施于中谷。维叶莫莫。是刈【音又】是濩【音镬】，为絺【音痴】为绤【音隙。叶去略反】，服之无斁【音亦。叶弋灼反】。（○赋也。莫莫，茂密貌。刈，斩。濩，煮也。精曰絺，麤曰绤。斁，厌也。○此言盛夏之时，葛旣成矣。于是治以为布，而服之无厌。盖亲执其劳，而知其成之不易。所以心诚爱之，虽极垢弊，而不忍厌弃也。）
　　○言告师氏，言告言归。薄污我私，薄澣【音缓】我衣。害【音曷】澣害否【如字】。归宁父母。（赋也。言，辞也。师，女师也。薄，犹少也。污，烦撋之，以去其污。犹治乱而曰乱也。澣，则濯之而已。私，燕服也。衣，礼服也。害，何也。宁，安也。谓问安也。○上章旣成絺绤之服矣。此章遂告其师氏，使告于君子，以将归宁之意。且曰：盍治其私服之污，而澣其礼服之衣乎。何者当澣，而何者可以未澣乎。我将服之以归宁于父母矣。）
葛覃三章章六句。（此诗后妃所自作。故无赞美之词。然于此可以见其已贵而能勤，已富而能俭，已长而敬，不弛于师傅，已嫁而孝不衰于父母。是皆德之厚，而人所难也。小序以为，后妃之本。庶几近之。）
○采采卷【上声】耳。不盈顷【音倾】筐。嗟我怀人，寘彼周行【叶戸郎反】。（○赋也。采采，非二采也。卷耳，枲耳。叶如鼠耳。丛生如盘。顷，欹也。筐，竹器。怀，思也。人，盖谓文王也。寘，舍也。周行，大道也。○后妃以君子不在，而思念之。故赋此诗托言。方采卷耳。未满顷筐，而心适念其君子。故不能复采，而寘之大道之旁也。）
　　○陟彼崔【音摧】嵬【音巍】。我马虺【音灰】隤【音颓】。我姑酌彼金罍，维以不永怀【叶胡隈反】。（○赋也。陟，升也。崔嵬，土山之戴石者。虺隤，马罢不能升高之病。姑，且也。罍，酒器。刻为云雷之象。以黄金饰之。永，长也。○此又托言。欲登此崔嵬之山，以望所怀之人，而往从之，则马罢病而不能进。于是且酌金罍之酒，而欲其不至于长以为念也。）
　　○陟彼高冈。我马玄黄。我姑酌彼兕【音似】觥【音肱。叶古黄反】，维以不永伤。（赋也。山脊曰冈。玄黄，玄马，而黄。病极而变色也。兕，野牛。一角青色。重千斤。觥，爵也。以兕角为爵也。）
　　○陟彼砠【音疽】矣。我马瘏【音涂】矣，我仆痡【音敷】矣。云何吁矣。（赋也。石山戴土曰砠。瘏，马病不能进也。痡，人病不能行也。吁，忧叹也。尔雅注，引此作盱。张目远望也。详见何人斯篇。）
卷耳四章章四句。（此亦后妃所自作。可以见其贞静专一之至矣。岂当文王朝会之时，羑里拘幽之日而作欤。然不可考矣。）
○南有樛【音鸠】木，葛藟【音垒】累【音雷】之。乐【音洛】只【音纸】君子，福履绥之。（兴也。南，南山也。木下曲曰樛。藟，葛类。累，犹系也。只，助语辞。君子，自众妾而指后妃。犹言小君内子也。履，禄。绥，安也。○后妃能逮下，而无嫉妬之心。故众妾乐其德，而称愿之曰：南有樛木，则葛藟累之也，乐只君子，则福履绥之矣。）
　　○南有樛木，葛藟荒之。乐只君子，福履将之。（兴也。荒，奄也。将，犹扶助也。）
　　○南有樛木，葛藟萦【乌营反】之。乐只君子，福履成之。（兴也。萦，旋。成，就也。）
樛木三章章四句
○螽【音终】斯羽，诜诜【音莘】兮。宜尔子孙，振振【音眞】兮。（比也。螽斯，蝗属。长而青，长角长股，能以股，相切作声。一生九十九子。诜诜，和集貌。尔，指螽斯也。振振，盛貌。○比者，以彼者比此物也。后妃不妬忌，而子孙众多。故众妾以螽斯之羣处和集，而子孙众多，比之。言其有是德，而宜有是福也。后凡言比者放此。）
　　○螽斯羽，薨薨兮。宜尔子孙，绳绳兮。（比也。薨薨，羣飞声。绳绳，不絶貌。）
　　○螽斯羽，揖揖【音缉】兮。宜尔子孙，蛰蛰兮。（比也。揖揖，会聚也。蛰蛰，亦多意。）
　　螽斯三章章四句○桃之夭夭【音腰】，灼灼其华【音花】。之子于归。宜其室家。（兴也。桃，木名。华红实可食。夭夭，少好之貌。灼灼，华之盛也。木少则华盛。之子，是子也。此指嫁者而言也。妇人谓嫁曰归。周礼仲春令会男女。然则桃之有华，正婚姻之时也。宜者，和顺之意。室，谓夫妇所居。家，谓一门之内。○文王之化，自家而国，男女以正，婚姻以时。故诗人因所见，以起兴而叹其女子之贤。知其必有以宜其室家也。）
　　○桃之夭夭，有蕡【音文】其实。之子于归。宜其家室。（兴也。蕡，实之盛也。家室，犹室家也。）
　　○桃之夭夭，其叶蓁蓁【音臻】。之子于归。宜其家人。（兴也。蓁蓁，叶之盛也。家人，一家之人也。）
　　桃夭三章章四句○肃肃兎罝【音嗟。又子余反与夫叶】，椓之丁丁【音争】。赳赳武夫，公侯干城。（兴也。肃肃，整饬貌。罝，罟也。丁丁，椓杙声也。赳赳，武貌。干，盾也。干城，皆所以扞外而卫内者。○化行俗美贤才众多。虽罝兎之野人，而其才之可用犹如此。故诗人因其所事，以起兴而美之。而文王德化之盛，因可见矣。）
　　○肃肃兎罝，施于中逵。赳赳武夫，公侯好仇【叶渠之反】。（○兴也。逵，九达之道。仇，与逑同。匡衡引关雎，亦作仇字。公侯善匹，犹曰圣人之耦。则非特干城而已，叹美之无已矣。下章放此。）
　　○肃肃兎罝，施于中林。赳赳武夫，公侯腹心。（兴也。中林，林中。腹心，同心同德之谓。则非特好仇而已也。）
　　兎罝三章章四句○采采芣【音浮】苢【音以】。薄言采【叶此礼反】之。采采芣苢。薄言有【叶羽已反】之。（赋也。芣苢，车前也。大叶长穗，好生道旁。采，始求之也。有，旣得之也。○化行俗美，家室和平，妇人无事，相与采此芣苢，而赋其事以相乐也。采之未详何用。或曰：其子治产难。）
　　○采采芣苢。薄言掇【者夺反】之。采采芣苢。薄言捋【力活反】之。（赋也。掇，拾也。捋，取其子也。）
　　○采采芣苢。薄言袺【音结】之。采采芣苢。薄言襭【音絜】之。（赋也。袺，以衣贮之，而执其衽也。襭，以衣贮之，而扱其衽于带闲也。）
芣苢三章章四句。
○南有乔木，不可休息。汉有游女，不可求思。汉之广【叶古矌反】矣，不可泳【叶于诳反】思。江之永【叶弋亮反】矣，不可方【叶甫妄反】思。（兴而比也。上竦无枝曰乔。思，语辞也。篇内同。汉水出兴元府嶓家山，至汉阳军大别山入江。江汉之俗，其女好游。汉魏以后犹然。如大堤之曲可见也。泳，潜行也。江水出永康军岷山，东流与汉水合。东北入海。永，长也。方，桴也。○文王之化，自近而远。先及于江汉之闲，而有以变其淫乱之俗。故其出游之女，人望见之而知其端庄静一。非复前日之可求矣。因以乔木起兴，江汉为比，而反复咏叹之也。）
　　○翘翘【音乔】错薪，言刈其楚。之子于归，言秣其马【叶满补反】。汉之广矣，不可泳思。江之永矣，不可方思。（兴而比也。翘翘，秀起之貌。错，杂也。楚，木名。荆属。之子，指游女也。秣，饲也。○以错薪起兴，而欲秣其马，则悦之至。以江汉为比，而叹其终不可求，则敬之深。）
　　○翘翘错薪，言刈其蒌【音闾】。之子于归，言秣其驹。汉之广矣，不可泳思。江之永矣，不可方思。（兴而比也。蒌，蒌蒿也。叶似艾，青白色。长数寸，生水泽中。驹，马之小者。）
　　汉广三章章八句遵彼汝坟，伐其条枚【音梅】。未见君子，惄【音溺】如调【音周】饥。（赋也。遵，循也。汝水，出州天息山，径蔡颖州入淮。坟，大防也。枝曰条，干曰枚。惄，饥意也。调，一作輖。重也。○汝旁之国，亦先被文王之化者。故妇人喜其君子行役而归。因记其未归之时，思望之情如此，而追赋之也。）
　　○遵彼汝坟，伐其条肄【音异】。旣见君子，不我遐弃。（赋也。斩而复生曰肄。遐，远也。○伐其枚，而又伐其肄，则踰年矣。至是乃见其君子之归，而喜其不远弃我也。）
　　○鲂【音房】鱼赪【音圣】尾，王室如毁【音毁。下同】。虽则如毁，父母孔迩。（比也。鲂，鱼名。身广而薄。少力细鳞。赪，赤也。鱼劳则尾赤。鲂尾本白而今赤，则劳甚矣。王室，指纣所都也。毁，焚也。父母，指文王也。孔，甚。迩，近也。○是时文王三分天下有其二，而率商之叛国以事纣。故汝坟之人，犹以文王之命，供纣之役。其家人见其勤苦，而劳之曰：汝之劳旣如此，而王室之政，方酷烈而未已。虽其酷烈而未已，然文王之德如父母。然望之甚近。亦可以忘其劳矣。此序所谓，妇人能闵其君子，犹勉之以正者。盖曰：虽其别离之久，思念之深，而其所以相告语者，犹有尊君亲上之意，而无情爱狎昵之私，则其德泽之深，风化之美，皆可见矣。一说，父母甚近，不可以懈于王事，而贻其忧。亦通。）
　　汝坟三章章四句麟之趾。振振【音眞】公子【叶奖里反】。于【音圣】嗟麟兮。（兴也。麟，麕身牛尾马蹄，毛虫之长也。趾，足也。麟之足不践生草，不履生虫。振振，仁厚貌。于磋，叹辞。○文王后妃，德修于身，而子孙宗族，皆化于善。故诗人以麟之趾，兴公之子言。麟性仁厚。故其趾亦仁厚。文王后妃仁厚。故其子亦仁厚。然言之不足。故又磋叹之。言是乃麟也。何必麕身牛尾而马蹄，然后为王者之瑞哉。）
　　○麟之定【音订】。振振公姓。于嗟麟兮。（兴也。定，额也。麟之额未闻。或曰：有额而不以抵也。公姓，公孙也。姓之为言，生也。）
　　○麟之角【叶卢谷反】。振振公族。于嗟麟兮。（兴也。麟，一角。角端有肉。公族，公同高祖。祖庙未毁。有服之亲。）
　　麟之趾三章章三句。（序以为，关雎应，得之。）
　　周南之国十一篇三十四章。百五十九句。（按此篇首五诗，皆言后妃之德。关雎举其全体而言也。葛覃卷耳，言其志行之在己。樛木螽斯，美其德惠之及人。皆指其一事而言也。其词虽主于后妃，然其实则皆所以着明文王身修家齐之效也。至于桃夭兎罝芣苢，则家齐而国治之效。汉广汝坟，则以南国之诗附焉。而见天下已有可平之渐也。若麟之趾，则又王者之瑞，有非人力所致而自至者。故复以是终焉。而序者以为，关雎之应也。夫其所以至此。后妃之德，固不为无所助矣。然妻道无成，则亦岂得而专之哉。今言诗者，或乃专美后妃，而不本于文王。其亦误矣。）
　　召南一之二。（召，地名。召公奭之采邑也。旧说扶风雍县南有召亭，卽其地。今雍县析为岐山天兴二县。未知召亭的在何县。余已见周南篇。）维鹊有巢，维鸠居【叶姬御反】之。之子于归。百两【如字。又音亮】御【音迓鱼据反】之。（兴也。鹊鸠，皆鸟名。鹊，善为巢。巢最为完固。鸠，性拙不能为巢，或有居鹊之成巢者。之子，指夫人也。两，一车也。一车两轮。故谓之两。御，迎也。诸侯之子，嫁于诸侯，送御皆百两也。○南国诸侯，被文王之化，能正心修身以齐其家。其女子亦被后妃之化，而有专静纯一之德。故嫁于诸侯，而其家人美之曰：维鹊有巢，则鸠来居之。是以之子于归，而百两迎之也。此诗之意，犹周南之有关雎也。）
　　○维鹊有巢，维鸠方之。之子于归。百两将之。（兴也。方，有之也。将，送也。）
　　○维鹊有巢，维鸠盈之。之子于归。百两成之。（兴也。盈，满也。谓众媵侄娣之多。成，成其礼也。）
　　鹊巢三章章四句于以采蘩，于沼于沚。于以用之，公侯之事【叶上止反】。（○赋也。于，于也。蘩，白蒿也。沼，池也。沚，渚也。事，祭事也。○南国被文王之化，诸侯夫人，能尽诚敬，以奉祭祀。而其家人叙其事，以美之也。或曰：蘩所以生蚕。盖古者后夫人，有亲蚕之礼。此诗亦犹周南之有葛覃也。）
　　○于以采蘩，于涧之中。于以用之，公侯之宫。（赋也。山夹水曰涧。宫，庙也。或曰：卽记所谓，公桑蚕室也。）
　　○被【音备】之僮僮【音同】，夙夜在公。被之祁祁，薄言还【音旋】归。（赋也。被，首饰也。编发为之。僮僮，竦敬也。夙，早也。公，公所也。祁祁，舒迟貌。夫事有仪也。祭义曰：及祭之后，陶陶遂遂，如将复入然。不欲遽去。爱敬之无已也。或曰：公，卽所谓公桑也。）
　　采蘩三章章四句
　　喓喓【音腰】草虫，趯趯阜螽。未见君子。忧心忡忡【音充】。亦旣见止，亦旣觏止，我心则降【音杭。叶乎攻反】。（○赋也。喓喓，声也。草虫，蝗属。奇音青色。趯趯，跃貌。阜螽，蠜也。忡忡，犹冲冲也。止，语辞。觏，遇。降，下也。○南国被文王之化，诸侯大夫，行役在外。其妻独居，感时物之变，而思其君子如此。亦若周南之卷耳也。）
　　○陟彼南山，言采其蕨。未见君子。忧心惙惙【音拙】。亦旣见止，亦旣觏止，我心则说【音悦】。（○赋也。登山，盖托以望君子。蕨，鳖也。初生无叶时可食。亦感时物之变也。惙，忧貌。）
　　○陟彼南山，言采其薇。未见君子。我心伤悲。亦旣见止，亦旣觏止，我心则夷。（赋也。薇，似蕨而差大。有芒而味苦。山闲人食之。谓之迷蕨。胡氏曰：疑卽庄子所谓，迷阳者。夷，平也。）
　　草虫三章章七句
　　于以采苹，南涧之滨。于以采藻，于彼行潦【音老】。（○赋也。苹，水上浮萍也。江东人谓之）■(艹瓢)（。滨，厓也。藻，聚藻也。生水底。茎如钗股，叶如蓬蒿。行潦，流潦也。○南国被文王之化，大夫妻能奉祭祀。而其家人叙其事，以美之也。）
　　○于以盛【音成】之，维筐及筥【音举】。于以湘之，维锜【音蚁】及釜【音父】。（○赋也。方曰筐，圆曰筥。湘，烹也。盖粗熟而淹以为葅也。锜，釜属。有足曰锜，无足曰釜。○此足以见其循序有常，严敬谨饬之意。）
　　○于以奠之，宗室牖下【叶后五反】。谁其尸之。有齐【音斋】季女。（赋也。奠，置也。宗室，大宗之庙也。大夫士祭于宗室。牖下，室西南隅。所谓奥也。尸，主也。齐，敬貌。季，少也。祭祀之礼，主妇主荐豆，实以葅醢。少而能敬。尤见其质之美而化之所从来者远矣。）
　　采苹三章章四句蔽芾【音废】甘棠，勿翦勿伐。召伯所茇【音钹】。（○赋也。蔽芾，盛貌。甘棠，杜棃也。白者为棠，赤者为杜。翦，翦其枝叶也。伐，伐其条干也。伯，方伯也。茇，草舍也。○召伯循行南国，以布文王之政。或舍甘棠之下。其后人思其德。故爱其树，而不忍伤也。）
　　○蔽芾甘棠，勿翦勿败【叶蒲寐反】。召伯所憩【音器】。（○赋也。败，折。憩，息也。勿败，则非特勿伐而已。爱之愈久，而愈深也。下章放此。）
　　○蔽芾甘棠，勿翦勿拜【叶变制反】。召伯所说【音税】。（○赋也。拜，屈。说，舍也。勿拜，则非特勿败而已。）
　　甘棠三章章三句
　　厌【入声】浥【音邑】行露，岂不夙夜【叶羊茹反】。谓行多露。（赋也。厌浥，湿意。行，道。夙，早也。○南国之人遵召伯之敎，服文王之化，有以革其前日淫乱之俗。故女子有能以礼自守，而不为强暴所污者，自述己志，作此诗以絶其人。言道闲之露方湿。我岂不欲早夜而行乎。畏多露之沾濡，而不敢尔。盖以女子早夜独行，或有强暴侵陵之患。故托以行多露而畏其沾濡也。）
　　○谁谓雀无角【叶卢谷反】，何以穿我屋。谁谓女【音汝】无家【叶音谷】，何以速我狱。虽速我狱，室家不足。（兴也。家，谓以媒聘求为室家之礼也。速，召致也。○贞女之自守如此。然犹或见讼，而召致于狱。因自诉而言，人皆谓，雀有角，故能穿我屋。以兴。人皆谓，汝于我，尝有求为室家之礼。故能致我于狱。然不知。汝虽能致我于狱，而求为室家之礼，初未尝备，如雀虽能穿屋，而实未尝有角也。）
　　○谁谓鼠无牙【叶五红反】，何以穿我墉。谁谓女无家【叶各空反】，何以速我讼【叶祥容反】。虽速我讼，亦不女从。（兴也。牙，牡齿也。墉，墙也。○言汝虽能致我于讼，然其求为室家之礼，有所不足，则我亦终不汝从矣。）
　　行露三章一章三句二章章六句
　　羔羊之皮【叶蒲何反】，素丝五紽【音驼】。退食自公。委【音威】蛇【音移。叶唐何反】委蛇。（赋也。小曰羔，大曰羊。皮，所以为裘，大夫燕居之服。素，白也。紽，未详。盖以丝饰裘之名也。退食，退朝而食于家也。自公，从公门而出也。委蛇，自得之貌。○南国化文王之政，在位皆节俭正直。故诗人美其衣服有常，而从容自得如此也。）
　　○羔羊之革【叶讫力反】，素丝五緎【音域】。委蛇委蛇。自公退食。（赋也。革，犹皮也。緎，裘之缝界也。）
　　○羔羊之缝【音逢】，素丝五緫【音宗】。委蛇委蛇。退食自公。（赋也。缝，缝皮合之，以为裘也。緫，亦未详。）
　　羔羊三章章四句
　　殷【音隐】其靁，在南山之阳。何斯违斯，莫敢或遑。振振【音眞】君子，归哉归哉。（兴也。殷，靁声也。山南曰阳。何斯斯，此人也。违斯斯，此所也。遑，暇也。振振，信厚也。○南国被文王之化，妇人以其君子从役在外，而思念之。故作此诗。言殷殷然靁声，则在南山之阳矣。何此君子独去此，而不敢少暇乎。于是又美其德。且冀其早毕事而还归也。）
　　○殷其靁，在南山之侧【叶刀庄反】。何斯违斯，莫敢遑息。振振君子，归哉归哉。（兴也。息，止也。）
　　○殷其靁，在南山之下【叶后五反】。何斯违斯，莫或遑处【上声】。振振君子，归哉归哉。（兴也。）
　　殷其靁三章章六句
　　摽【音殍】有梅，其实七兮。求我庶士，迨其吉兮。（赋也。摽，落也。梅，木名。华白，实似杏而酢。庶，众。迨，及也。吉，吉日也。○南国被文王之化，女子知以贞信自守，惧其嫁不及时，而有强暴之辱也。故言，梅落而在树者少。以见时过而太晩矣。求我之众士，其必有及此吉日而来者乎。）
　　○摽有梅，其实三【叶疏簪反】兮。求我庶士，迨其今兮。（赋也。梅在树者三，则落者又多矣。今，今日也。盖不待吉矣。）
　　○摽有梅，顷【音倾】筐塈【许器反】之。求我庶士，迨其谓之。（赋也。塈，取也。顷筐取之，则落之尽矣。谓之，则但相告语而约可定矣。）
　　摽有梅三章章四句
　　嘒【音哕】彼小星，三五在东，肃肃宵征，夙夜在公。寔命不同。（兴也。嘒，微貌。三五，言其稀。盖初昏或将旦时也。肃肃，齐遨貌。宵，夜。征，行也。寔，与实同。命，谓天所赋之分也。○南国夫人，承后妃之化，能不妬忌，以惠其下。故其众妾美之如此。盖众妾进御于君，不敢当夕，见星而往，见星而还。故因所见，以起兴。其于义无所取。特取在东在公两字之相应耳。逐言，其所以如此者，由其所赋之分，不同于贵者。是以深以得御于君为夫人之惠，而不敢致怨于往来之勤也。）
　　○嘒彼小星，维参【所森反】与昴【叶力求反】，肃肃宵征，抱衾与裯【音俦】。寔命不犹。（兴也。参昴，西方二宿之名。衾，被也。裯，禅被也。兴亦取与昴与裯二字相应。犹，亦同也。）
　　小星二章章五句。（吕氏曰：夫人无妬忌之行，而贱妾安于其命。所谓上好仁，而下必好义者也。）
　　江有汜【音祀。叶羊里反】，之子归，不我以。不我以，其后也悔【叶虎洧反】。（○兴也。水决复入为汜。今江陵汉阳安复之闲，盖多有之。之子，媵妾指嫡妻而言也。妇人谓嫁曰归。我，媵自我也。能左右之，曰以。谓挟己而偕行也。○是时汜水之旁，媵有待年于国，而嫡不与之偕行者。其后嫡被后妃夫人之化，乃能自悔而迎之。故媵见江水之有汜，而因以起兴。言江犹有汜。而之子之归，乃不我以。虽不我以，然其后也亦悔矣。）
　　○江有渚，之子归，不我与。不我与，其后也处。（兴也。渚，小洲也。水岐成渚。与，犹以也。处，安也。得其所安也。）
　　○江有沱【音跎】，之子归，不我过【音戈】。不我过，其啸也歌。（兴也。沱，江之别者。过，谓过我而与倶也。啸，蹙口出声，以舒愤懑之气。言其悔时也。歌，则得其所处而乐也。）
　　江有汜三章章五句。（陈氏曰：小星之夫人，惠及媵妾尽其心。江沱之嫡，惠不及媵妾，而媵妾不怨。盖父虽不慈，子不可以不孝。各尽其道而已矣。）
　　野有死麕【倶伦反。与春叶】，白茅包【叶补苟反】之。有女怀春。吉士诱之。（兴也。麕，獐也。鹿属。无角。怀春，当春而有怀也。吉士，犹美士也。○南国被文王之化，女子有贞洁自守，不为强暴所污者。故诗人因所见，以兴其事而美之。或曰：赋也。言美士以白茅包其死麕，而诱怀春之女也。）
　　○林有朴【蒲木反】樕【音速】，野有死鹿，白茅纯【音豚】束。有女如玉。（兴也。朴樕，小木也。鹿，兽名。有角。纯束，犹包之也。如玉者，美其色也。上三句，兴下一句也。或曰：赋也。言以朴樕藉死鹿，束以白茅，而诱此如玉之女也。）
　　○舒而脱脱【音兑】兮。无感我帨【音税】兮。无使尨【美邦反】也吠【符废反】。（○赋也。舒，迟缓也。脱脱，舒缓貌。感，动。帨，巾。尨，犬也。○此章乃述女子拒之之辞。姑徐徐而来，毋动我之帨，毋惊我之犬，以甚言其不能相及也。其凛然不可犯之意，盖可见矣。）
　　野有死麕三章。二章四句一章三句
　　何彼秾【音浓。与雝叶】矣，唐棣【音第】之华。曷不肃雝，王姬之车。（兴也。秾，盛也。犹曰戎戎也。唐棣，栘也。似白杨。肃，敬。雝，和也。周王之女，姬姓。故曰王姬。○王姬下嫁于诸侯，车服之盛如此。而不敢挟贵以骄其夫家。故见其车者，知其能敬且和，以执妇道。于是作诗，以美之曰：何彼戎戎而盛乎。乃唐棣之华也。此何不肃肃而敬，雝雝而和乎。乃王姬之车也。此乃武王以后之诗。不可的知其何王之世。然文王太姒之敎，久而不衰，亦可见矣。）
　　○何彼秾矣，华如桃李。平王之孙，齐侯之子【叶奖里反】。（○兴也。李，木名。华白，实可食。旧说，平，正也。武王女，文王孙，适齐侯之子。或曰：平王，卽平王宜臼，齐侯，卽襄公诸儿。事见春秋。未知孰是。以桃李二物，兴男女二人也。）
　　○其钓维何，维丝伊缗。齐侯之子，平王之孙【叶须伦反】。（○兴也。伊，亦维也。缗，纶也。丝之合而为纶。犹男女之合而为昬也。）
　　何彼襛矣三章章四句
　　彼茁【音拙】者葭【音加】。壹发五豝【音巴】。于【音吁】嗟乎驺虞【叶音牙】。（○赋也。茁，生出壮盛之貌。葭，芦也。亦名苇。发，发矢。豝，牡豕也。一发五豝，犹言中必迭双也。驺虞，兽名。白虎黑文，不食生物者也。○南国诸侯，承文王之化，修身齐家，以治其国。而其仁民之余恩，又有以及于庶类。故其春田之际，草木之茂，禽兽之多，至于如此。而诗人述其事以美之，且叹之曰：此其仁心自然，不由勉强。是卽眞所谓驺虞矣。）
　　○彼茁者蓬。壹发五豵【音宗】。于嗟乎驺虞【叶五红反】。（○赋也。蓬，草名。一歳曰豵。亦小豕也。）
　　驺虞二章章三句。（文王之化，始于关雎，而至于麟趾，则其化之入人者深矣。形于鹊巢，而及于驺虞，则其泽之及物者广矣。盖意诚心正之功不息而久，则其薫蒸透彻融液周徧，自有不能已者。非智力之私所能及也。故序以驺虞，为鹊巢之应，而见王道之成。其必有所传矣。）召南之国十四篇。四十章。百七十七句。（愚按，鹊巢至于采苹，言夫人大夫妻，以见当时国君大夫被文王之化，而能修身以正其家也。甘棠以下，又见由方伯能布文王之化，而国君能修之家以及其国也。其词虽无及于文王者，然文王明德新民之功至是，而其所施者溥矣。抑所谓其民皥皥而不知为之者与。唯何彼秾矣之诗为不可晓。当阙所疑耳。○周南召南二国，凡二十五篇，先儒以为，正风。今姑从之。○孔子谓伯鱼曰：女为周南召南矣乎。人而不为周南召南，其犹正墙面而立也与。○仪礼郷飮酒郷射燕礼，皆合乐周南关雎葛覃卷耳，召南鹊巢采蘩采苹。燕礼，又有房中之乐。郑氏注曰：弦歌周南召南之诗，而不用钟磬。云房中者，后夫人之所讽诵以事其君子。○程子曰：天下之治，正家为先。天下之家正，则天下治矣。二南，正家之道也。陈后妃夫人大夫妻之德，推之士庶人之家，一也。故使邦国至于郷党，皆用之，自朝廷至于委巷，莫不讴吟讽诵。所以风化天下。）
　　诗经卷之二朱熹集传
　　邶一之三。（邶墉卫，三国名。在禹贡冀州，西阻太行，北逾衡漳，东南跨河，以及兖州桑土之野。及商之季，而纣都焉。武王克商，分自纣城朝歌而北，谓之邶，南谓之墉，东谓之卫，以封诸侯。邶墉不详其始封。卫则武王弟康叔之国也。卫本都河北朝歌之东，淇水之北，百泉之南。其后不知何时幷得邶墉之地。至懿公为狄所灭，戴公东徙渡河，野处漕邑。文王又徙居于楚丘。朝歌故城，在今卫州卫县西二十二里，所谓殷墟。卫故都，卽今卫县。漕楚丘，皆在滑州。大抵今怀卫澶相滑濮等州，开封大名府界，皆卫境也。但邶墉地旣入卫。其诗皆为卫事，而犹系其故国之名，则不可晓。而旧说，以此下十三国皆为变风焉。）
　　泛【芳梵反】彼栢舟，亦泛其流。耿耿【古幸反】不寐，如有隐忧。微我无酒，以敖【音翱】以游。（比也。泛，流貌。栢，木名。耿耿，小明忧之貌也。隐，痛也。微，犹非也。○妇人不得于其夫。故以栢舟自比。言以栢为舟。坚致牢实，而不以乘载。无所依薄，但泛然于水中而已。故其隐忧之深如此。非为无酒可以敖游而解之也。列女传以此为妇人之诗。今考其辞气卑顺柔弱，且居变风之首，而与下篇相类。岂亦庄姜之诗也欤。）
　　○我心匪鉴，不可以茹【音孺】。亦有兄弟，不可以据。薄言往愬，逢彼之怒。（赋也。鉴，镜。茹，度。据，依。愬，告也。○言我心旣匪鉴，而不能度物。虽有兄弟，而又不可依以为重。故往告之，而反遭其怒也。）
　　○我心匪石，不可转也。我心匪席，不可卷【音卷】也。威仪棣棣，不可选也。（赋也。棣棣，富而闲习之貌。选，简择也。○言石可转，而我心不可转。席可卷而我心不可卷。威仪无一不善。又不可得而简择取舎。皆自反而无阙之意。）
　　○忧心悄悄【七小反】，愠于羣小。觏<音垢>闵旣多，受侮不少。静言思之，寤辟【音辟】有摽【音殍】。○赋也。悄悄，忧貌。愠，怒意。羣小，众妾也。言见怒于众妾也。觏，见。闵，病也。辟，拊心也。摽，拊心貌。
　　○日居月诸，胡迭【音垤】而微。心之忧矣，如匪澣【音缓】衣。静言思之，不能奋飞。（比也。居诸，语辞。迭，更。微，亏也。匪澣衣，谓垢汗不濯之衣。奋飞，如鸟奋翼而飞去也。○言日当常明，月则有时而亏。犹正嫡当尊众妾当卑。今众妾反胜正嫡。是日月更迭而亏。是以忧之，至于烦寃愦眊。如衣不澣之衣。恨不能奋起而飞去也。）
　　栢舟五章章六句
　　绿兮衣兮，绿衣黄里。心之忧矣，曷维其已。（比也。绿，苍胜黄之闲色。黄，中央土之正色。闲色贱而以为衣。正色贵而以为里。言皆失其所也。已，止也。○庄公惑于嬖妾。夫人庄姜贤而失位。故作此诗。言绿衣黄里，以比贱妾尊显，而正嫡幽微。使我忧之，不能自已也。）
　　○绿兮衣兮，绿衣黄裳。心之忧矣，曷维其亡。（比也。上曰衣，下曰裳。记曰：衣，正色，裳，闲色。今以绿为衣，而黄者自里，转而为裳。其失所益甚矣。亡之为言，忘也。）
　　○绿兮丝兮，女【音汝】所治【平声】兮。我思古人，俾无訧【音尤。叶于其反】兮。（比也。女，指其君子而言也。治，谓理而织之也。俾，使。訧，过也。○言绿方为丝，而女又治之。以比妾方少艾，而女又嬖之也。然则我将如之何哉。亦思古人有尝遭此而善处之者，以自励焉。使不至于有过而已。）
　　○絺兮绤兮，凄【音妻】其以风【叶为愔反】。我思古人，实获我心。（比也。凄，寒风也。○絺绤而遇寒风。犹己之过时而见弃也。故思古人之善处此者，眞能先得我心之所求也。）
　　绿衣四章章四句。（庄姜事，见春秋传。此诗无所考。姑从序说，下三篇同。）
　　燕燕于飞，差【初宜反】池其羽。之子于归。远送于野。瞻望弗及，泣涕如雨。（兴也。燕，鳦也。谓之燕燕者，重言之也。差池，不齐之貌。之子，指戴妫也。归，大归也。○庄姜无子。以陈女戴妫之子完，为己子。庄公卒，完卽位。嬖人之子州吁弑之。故戴妫大归于陈，而庄姜送之，作此诗也。）
　　○燕燕于飞，颉【与絜同】之颃【与杭同】之。之子于归。远于将之。瞻望弗及，伫立以泣。（兴也。飞而上，曰颉。飞而下，曰颃。将，送也。伫立，久立也。）
　　○燕燕于飞，下上【上声】其音。之子于归。远送于南。瞻望弗及，实劳我心。（兴也。鸣而上，曰上音。鸣而下，曰下音。送于南者，陈在卫南。）
　　○仲氏任【平声】只【音纸】，其心塞渊【叶一均反】。终温且惠。淑愼其身。先君之思，以勖寡人。（赋也。仲氏，戴妫字也。以恩相信，曰任。只，语辞。塞，实。渊，深。终，竟。温，和。惠，顺。淑，善也。先君，谓庄公也。勖，勉也。寡人，寡德之人。庄姜自称也。○言戴妫之贤如此。又以先君之思勉我，使我常念之而不失其守也。杨氏曰：州吁之暴，桓公之死，戴妫之去，皆夫人失位，不见答于先君所致也。而戴妫，犹以先君之思勉其夫人。眞可谓温且惠矣。）
　　燕燕四章章六句
　　日居月诸，照临下土。乃如之人兮，逝不古处。胡能有定。宁不我顾【叶果五反】。（○赋也。日居月诸，呼而诉之也。之人，指庄公也。逝，发语辞。古处，未详。或云，以古道相处也。胡宁，皆何也。○庄姜不见答于庄公。故呼日月而诉之。言日月之照临下土久矣。今乃有如是之人，而不以古道相处。是其心志回惑。亦何能有定哉。而何为其独不我顾也。见弃如此，而犹有望之之意焉。此诗之所以为厚也。）
　　○日居月诸，下土是冒。乃如之人兮，逝不相好【呼报反】。胡能有定。宁不我报。（赋也。冒，覆也。报，答也。）
　　○日居月诸，出自东方。乃如之人兮，德音无良。胡能有定。俾也可忘。（赋也。日，旦必出东方。月，望亦出东方。德音，美其辞。无良，丑其实也。俾也可忘，言何独使我为可忘者耶。）
　　○日居月诸，东方自出。父兮母兮，畜我不卒。胡能有定。报我不述。（赋也。畜，养。卒，终也。不得其夫，而叹父母养我之不终。盖忧患疾痛之极，必呼父母，人之至情也。述，循也。言不循义理也。）
　　日月四章章六句。（此诗，当在燕燕之前。下篇放此。）
　　终风且暴，顾我则笑【叶音燥】。谑【许约反】浪笑敖【音傲】。中心是悼。（比也。终风，终日风也。暴，疾也。谑，戏言也。浪，放荡也。悼，伤也。○庄公之为人，狂荡暴疾。庄姜盖不忍斥言之。故但以终风且暴为比。言虽其狂暴如此，然亦有顾我则笑之时。但皆出于戏慢之意，而无爱敬之诚，则又使我不敢言，而心独伤之耳。盖庄公暴慢无常，而庄姜正静自守。所以忤其意而不见答也。）
　　○终风且霾【与理同】，惠然肯来。莫往莫来，悠悠我思。（比也。霾，雨土蒙雾也。惠，顺也。悠悠，思之长也。○终风且霾，以比庄公之狂惑也。虽云狂惑，然亦或惠然而肯来。但又有莫往莫来之时，则使我悠悠而思之。望其君子之深，厚之至也。）
　　○终风且曀<与缢同>，不日有曀。寤言不寐，愿言则嚏【音帝同】。（○比也。阴而风，曰曀。有，又也。不日有曀，言旣曀矣，不旋日而又曀也。亦比人之狂惑暂开而复蔽也。愿，思也。嚏，鼽嚏也。人气感伤闭郁，又为风雾所袭，则有是疾也。）
　　○曀曀其阴，虺虺其靁。寤言不寐，愿言则怀。（比也。曀曀，阴貌。虺虺，靁将发而未震之声。以比人之狂惑愈深而未已也。怀，思也。）
　　终风四章章四句。（说，见上。）
　　击鼓其镗【与汤同】，踊跃用兵。土国城漕。我独南行。（赋也。镗，击鼓声也。踊跃，坐作击刺之状也。兵，谓戈戟之属。土，土功也。国，国中也。漕，卫邑名。○卫人从军者，自言其所为。因言，卫国之民，或役土功于国，或筑城于漕。而我独南行，有锋镝死亡之忧。危苦尤甚也。）
　　○从孙子仲，平陈与宋。不我以归。忧心有忡【与充同】。（○赋也。孙，氏。子仲，字。时军师也。平，和也。合二国之好也。旧说，以此为春秋隐公四年，州吁自立之时，宋卫陈蔡伐郑之事。恐或然也。以，犹与也。言不与我而归也。）
　　○爰居爰处，爰丧【息浪反】其马，于以求之，于林之下。（○赋也。爰，于也。于是居，于是处，于是丧其马，而求之于林下。见其失伍离次无斗志也。）
　　○死生契【与挈同】阔，与子成说。执子之手，与子偕老。（赋也。契阔，隔远之意。成说，谓成其约誓之言。○从役者，念其室家。因言，始为室家之时，期以死生契阔不相忘弃。又相与执手，而期以偕老也。）
　　○于【音吁。下同】嗟阔兮，不我活兮。于嗟洵【音荀】兮，不我信【师人反】兮。（赋也。于嗟，叹辞也。阔，契阔也。活，生。洵，信也。信，与申同。○言昔者契阔之约如此，而今不得活。偕老之信如此，而今不得伸。意必死亡。不复得与其室家遂前约之信也。）
　　击鼓五章章四句
　　凯风自南，吹彼棘心。棘心夭夭【与腰同】，母氏劬劳【叶音僚】。（○比也。南风，谓之凯风。长养万物者也。棘，小木。丛生多刺，难长，而心又其稚弱，而未成者也。夭夭，少好貌。劬劳，病苦也。○卫之淫风流行，虽有七子之母，犹不能安其室。故其子作此诗，以凯风比母，棘心，比子之幼时。盖曰：母生众子，幼而育之。其劬劳甚矣。本其始而言，以起自责之端也。）
　　○凯风自南，吹彼棘薪。母氏圣善，我无令人。（○兴也。圣，叡。令，善也。棘可以为薪，则成矣。然非美材。故以兴子之壮大而无善也。复以圣善称其母，而自谓无令人。其自责也深矣。）
　　○爰有寒泉，在浚之下【叶后五反】。有子七人，母氏劳苦。（兴也。浚，卫邑。○诸子自责言，寒泉在浚之下，犹能有所滋益于浚，而有子七人，反不能事母，而使母至于劳苦乎。于是乃若微指其事，而痛自刻责，以感动其母心也。母以淫风流行，不能自守，而诸子自责。但以不能事母，使母劳苦为词。婉词几谏，不显其亲之恶。可谓孝矣。下章放此。）
　　○睍【与演同】睆【与莞同】黄鸟，载好其音。有子七人，莫慰母心。（兴也。睍睆，淸和圆转之意。○言黄鸟犹能好其音以悦人。而我七子独不能慰悦母心哉。）
　　凯风四章章四句
　　雄雉于飞。泄泄【与异同】其羽。我之怀矣，自诒伊阻。（兴也。雉，野鸡。雄者有冠长尾，身有文采，善斗。泄泄，飞之缓也。怀，思。诒，遗。阻，隔也。○妇人以其君子从役于外，故言，雄雉之飞，舒缓自得如此，而我之所思者，乃从役于外，而自遗阻隔也。）
　　○雄雉于飞。下上【时掌反】其音。展矣君子，实劳我心。（兴也。下上其音，言其飞鸣自得也。展，诚也。言诚，又言实，所以甚言此君子之劳我心也。）
　　○瞻彼日月，悠悠我思【叶新赍反】。道之云远，曷云能来【叶陵之反】。（○赋也。悠悠，思之长也。见日月之往来，而思其君子从役之久也。）
　　○百尔君子，不知德行【下孟反。叶戸郎反】。不忮【与至同】不求，何用不臧。（○赋也。百，犹凡也。忮，害。求，贪。臧，善也。○言凡尔君子，岂不知德行乎。若能不忮害，又不贪求，则何所为而不善哉。忧其远行之犯患，冀其善处而得全也。）
　　雄雉四章章四句
　　匏有苦叶，济有深涉。深则厉，浅则揭【与器同】。（○比也。匏，瓠也。匏之苦者，不可食。特可佩以渡水而已。然今尚有叶，则亦未可用之时也。济，渡处也。行渡水曰涉。以衣而涉，曰厉。褰衣而涉，曰揭。○此刺淫乱之诗。言匏未可用。而渡处方深。行者当量其浅深，而后可渡。以比男女之际，亦当量度礼义而行也。）
　　○有弥【与米同】济盈，有鷕【以小反】雉鸣。济盈不濡轨【与晷同。叶居有反】，雉鸣求其牡。（比也。弥，水满貌。鷕，雌雉声。轨，车辙也。飞，曰雌雄。走，曰牝牡。○夫济盈必濡其辙。雉鸣当求其雄。此常理也。今济盈，而曰不濡轨，雉鸣而反求其牡。以比淫乱之人不度礼义，非其配耦，而犯礼以相求也。）
　　○雝雝鸣鴈【叶鱼旴反】，旭【许玉反】日始旦。士如归妻，迨冰未泮。（赋也。雝雝，声之和也。鴈，鸟名。似鹅畏寒。秋南，春北。旭，日初出貌。昏礼，纳采用鴈。亲迎以昏，而纳采请期以旦。归妻以冰泮，而纳采请期，迨冰未泮之时。○言古人之于婚姻，其求之不暴而节之以礼如此。以深刺淫乱之人也。）
　　○招招【音韶】舟子【叶奖里反】，人涉卬【与昴同】否【叶蒲美反】。人涉卬否，卬须我友【叶羽轨反】。（○比也。招招，号召之貌。舟子，舟人主济渡者。卬，我也。○舟人招人以渡。人皆从之。而我独否者，待我友之招，而后从之也。以比男女必待其配耦，而相从，而刺此人之不然也。）
　　匏有苦叶四章章四句
　　习习谷风，以阴以雨。黾勉同心，不宜有怒【叶暖五反】。采葑【与封同】采菲【与匪同】，无以下体。德音莫违，及尔同死【叶想止反】。（○比也。习习，和舒也。东风，谓之谷风。葑，蔓菁也。菲，似葍，茎麤叶厚而长。有毛。下体，根也。葑菲，根茎皆可食，而其根则有时而美恶。德音，美誉也。○妇人为夫所弃。故作此诗，以叙其悲怨之情。言阴阳和，而后雨泽降。如夫妇和，而后家道成。故为夫妇者当黾勉以同心而不宜至于有怒。又言，采葑菲者，不可以其根之恶，而弃其茎之美，如为夫妇者，不可以其颜色之衰，而弃其德音之善。但德音之不违，则可以与尔同死矣。）
　　○行道迟迟，中心有违。不远伊迩，薄送我畿【音祈】。谁谓荼【音徒】苦，其甘如荠【音泚】。宴尔新昏，如兄如弟【待礼反】。（○赋而比也。迟迟，舒行貌。违，相背也。畿，门内也。茶，苦菜。蓼属也。详见良耜。荠，甘菜。宴，乐也。新昏，夫所更娶之妻也。○言我之被弃，行于道路，迟迟不进。盖其足欲前，而心有所不忍。如相背然。而故夫之送我，乃不远而甚迩。亦至其门内而止耳。又言，茶虽甚苦，反甘如荠。以比己之见弃其苦有甚于茶，而其夫方且宴乐其新昏，如兄如弟而不见恤。盖妇人从一而终。今虽见弃，犹有望夫之情，厚之至也。）
　　○泾以渭浊，湜湜【音殖】其沚【音止】。宴尔新昏，不我屑以。毋逝我梁，毋发我笱【与苟同】。我躬不阅，遑恤我后【胡口反】。（○比也。泾渭，二水名。泾水，出今原州百泉县筓头山，东南至永兴军高陵入渭。渭水，出渭州渭源县鸟鼠山，至同州凭翊县入河。湜湜，淸貌。沚，水渚也。屑，洁。以，与。逝，之也。梁，堰石障水而空其中，以通鱼之往来者也。笱，以竹为器，而承梁之空，以取鱼者也。阅，容也。○泾浊，渭淸。然泾未属渭之时，虽浊，而未甚见。由二水旣合，而淸浊益分。然其别出之者，流或稍缓，则犹有淸处。妇人以自比，其容貌之衰久矣。又以新昏形，之益见憔悴。然其心则固犹有可取者。但以故夫之安于新昏，故不以我为洁而与之耳。又言，毋逝我之梁，毋发我之笱。以比欲戒新昏。毋居我之处，毋行我之事。而又自思，我身且不见容，何暇恤我已去之后哉。知不能禁，而絶意之辞也。）
　　○就其深矣，方之舟之。就其浅矣，泳之游之。何有何亡，黾勉求之。凡民有丧，匍【音蒲】匐【幅卜反】救【叶居尤反】之。（兴也。方，桴。舟，船也。潜行曰泳，浮水曰游。匍匐，手足并行。急遽之甚也。○妇人自陈其治家勤劳之事。言我随事，尽其心力，而为之。深则方舟，浅则泳游。不计其有与亡，而勉强以求之。又周睦其邻里郷党，莫不尽其道也。）
　　○不我能慉【与畜同】，反以我为雠。旣阻我德，贾【音古】用不售【与寿同。叶市周反】。昔育恐育鞠【与菊同】，及尔顚覆【与福同】。旣生旣育，比予于毒。（赋也。慉，养。阻，却。鞠，穷也。○承上章言。我于女家勤劳如此，而女旣不我养，而反以我为仇雠。惟其心旣拒却我之善。故虽勤劳如此，而不见取。如贾之不见售也。因念其昔时，相与为生，惟恐其生理穷尽，而及尔皆至于顚覆。今旣遂其生矣。乃反比我于毒而弃之乎。张子曰：育恐，谓生于恐惧之中。育鞠，谓生于困穷之际。亦通。）
　　○我有旨蓄【勅六反】，亦以御【音语】冬。宴尔新昏，以我御穷。有洸【音光】有溃【音绘】，旣诒我肄【音异】。不念昔者，伊余来塈。（兴也。旨，美。蓄，聚。御，当也。洸，武貌。溃，怒色也。肄，劳。塈，息也。○又言，我之所以蓄聚美菜者，盖欲以御冬月乏无之时。至于春夏，则不食之矣。今君子安于新昏，而厌弃我。是但使我御其穷苦之时，至于安乐，则弃之也。又言，于我极其武怒，而尽遗我以勤劳之事。曾不念昔者我之来息时也。追言其始见君子之时，接礼之厚。怨之深也。）
　　谷风六章章八句
　　式微式微。胡不归。微君之故，胡为乎中露。（赋也。式，发语辞。微，犹衰也。再言之者，言衰之甚也。微，犹非也。中露，露中也。言有沾濡之辱，而无所芘覆也。○旧说，以为，黎侯失国，而寓于卫。其臣劝之曰：衰微甚矣。何不归哉。我若非以君之故，则亦胡为而辱于此哉。）
　　○式微式微。胡不归。微君之躬，胡为乎泥中。（赋也。泥中，言有陷溺之难，而不见拯救也。）
　　式微二章章四句。（此无所考。姑从序说。）
　　旄丘之葛【叶居谒反】兮，何诞【音惮】之节兮。叔兮伯【叶音逼】兮，何多日也。（兴也。前高后下，曰旄丘。诞，阔也。叔伯，卫之诸臣也。○旧说，黎之臣子自言，久寓于卫，时物变矣。故登旄丘之上，见其葛长大，而节疎阔，因托以起兴曰：旄丘之葛，何其节之阔也。卫之诸臣，何其多日而不见救也。此诗本责卫君，而但斥其臣。可见其优柔而不迫也。）
　　○何其处也，必有与也。何其久【叶举里反】也，必有以也。（赋也。处，安处也。与，与国也。以，他故也。○因上章何多日也，而言，何其安处而不来。意必有与国相俟而倶来耳。又言，何其久而不来。意其或有他故，而不得来耳。诗之曲尽人情如此。）
　　○狐裘蒙戎，匪车不东。叔兮伯兮，靡所与同。（赋也。大夫，狐苍裘。蒙戎，乱貌。言弊也。○又自言，客久而裘弊矣。岂我之车不东告于女乎。但叔兮伯兮，不与我同心。虽往告之，而不肯来耳。至是始微讽切之。或曰：狐裘蒙戎，指卫大夫，而讥其愦乱之意。匪车不东，言非其车不肯东来救我也。但其人不肯与倶来耳。今按，黎国在卫西。前说近是。）
　　○琐【音锁】兮尾兮，流离之子【叶奖里反】。叔兮伯兮，褎【音又】如充耳。（赋也。琐，细。尾，末也。流离，漂散也。褎，多笑貌。充耳，塞耳也。耳聋之人，恒多笑。○言黎之君臣，流离琐尾若此。其可怜也。而卫之诸臣褎然，如塞耳而无闻何哉。至是然后尽其辞焉。流离患难之余，而其言之有序，而不迫如此。其人亦可知矣。）
　　旄丘四章章四句。（说同上篇。）
　　简兮简兮，方将万舞。日之方中，在前上处【上声】。（○赋也。简，简易不恭之意。万者，舞之总名。武用干戚，文用羽钥也。日之方中，在前上处，言当明显之处。○贤者不得志，而仕于伶官。有轻世肆志之心焉。故其言如此。若自誉，而自嘲也。）
　　○硕人俣俣【音语】，公庭万舞。有力如虎，执辔如组【音祖】。（○赋也。硕，大也。俣俣，大貌。辔，今之缰也。组，织丝为之。言其柔也。御能使马，则辔柔如组矣。○又自誉其才之无所不备。亦上章之意也。）
　　○左手执钥【音药】，右手秉翟【音笛。叶直角反】。赫如渥【音握】赭【音者。叶陟畧反】，公言锡爵。（赋也。执钥秉翟者，文舞也。钥如笛而六孔。或曰：三孔。翟，雉羽也。赫，赤貌。渥，厚渍也。赭，赤色也。言其颜色之充盛也。公言锡爵，卽仪礼燕飮而献工之礼也。以硕人而得此，则亦辱矣。乃反以其赉予之亲洽为荣，而夸美之。亦玩世不恭之意也。）
　　○山有榛【音臻】，隰有苓【音零】。云谁之思，西方美人。彼美人兮，西方之人兮。（兴也。榛，似栗而小。下湿曰隰。苓，一名大苦，叶似地黄。卽今甘草也。西方美人，托言以指西周之盛王。如离騒亦以美人目其君也。又曰西方之人者，叹其远而不得见之辞也。○贤者不得志于衰世之下国，而思盛际之显王。故其言如此，而意远矣。）
　　简兮四章三章章四句。一章六句。（旧三章章六句。今改定。○张子曰：为禄仕而抱关击柝，则犹恭其职也。为伶官，则杂于侏儒俳优之闲，不恭甚矣。其得谓之贤者，虽其迹如此，而其中固有以过人。又能卷而怀之。是亦可以为贤矣。东方朔似之。）
　　毖【音秘】彼泉水，亦流于淇。有怀于卫，靡日不思【叶新斋反】。娈【音脔】彼诸姬，聊与之谋【叶谟悲反】。（○兴也。毖，泉始出之貌。泉水，卽今卫州共城之百泉也。淇水，出相州林虑县东流。泉水，自西北而东南来注之。娈，好貌。诸姬，谓侄娣也。○卫女嫁于诸侯，父母终，思归宁而不得。故作此诗。言毖然之泉水，亦流于淇矣。我之有怀于卫，则亦无日而不思矣。是以卽诸姬，而与之谋，为归卫之计，如下两章之云也。）
　　○出宿于泲【音济】，飮饯【音践】于祢【音你】。女子有行，远【去声】父母兄弟。问我诸姑，遂及伯姊【叶奖里反】。（○赋也。泲，地名。飮饯者，古之行者，必有祖道之祭。祭毕，处者送之。飮于其侧，而后行也。祢，亦地名。皆自卫来时，所经之处也。诸姑伯姊，卽所谓诸姬也。○言始嫁来时，则固已远其父母兄弟矣。况今父母旣终，而复可归哉。是以问于诸姑伯姊，而谋其可否云耳。郑氏曰：国君夫人，父母在则归宁。没则使大夫宁于兄弟。）
　　○出宿于干【叶居焉反】，飮饯于言。载脂载舝【音辖。叶下介反】，还【音旋】车言迈，遄【市专反】臻于卫。不瑕有害。（赋也。干言，地名。适卫所经之地也。脂，以脂膏涂其舝，使滑泽也。舝，车轴也。不驾则脱之，设之而后行也。还，回旋也。旋其嫁来之车也。遄，疾。臻，至也。瑕，何古音相近。通用。○言如是则其至卫疾矣。然岂不害于义理乎。疑之而不敢遂之辞也。）
　　○我思肥泉，兹之永叹【叶它涓反】。思须与漕【叶徂侯反】，我心悠悠。驾言出游，以写我忧。（赋也。肥泉，水名。须漕，卫邑也。悠悠，思之长也。写，除也。○旣不敢归。然其思卫地，不能忘也。安得出游于彼，而写其忧哉。）
　　泉水四章章六句。（杨氏曰：卫女思归，发乎情也。其卒也不归，止乎礼义也。圣人着之于经，以示后世。使知适异国者，父母终，无归宁之义，则能自克者，知所处矣。）
　　出自北门【叶眉贫反】，忧心殷殷。终窭【音巨】且贫，莫知我艰【叶居银反】。已焉哉【叶将其反。下同】，天实为之。谓之何哉。（比也。北门，背阳向阴。殷殷，忧也。窭者，贫而无以为礼也。○卫之贤者，处乱世，事暗君，不得其志。故因出北门，而赋以自比。又叹其贫窭人莫知之，而归之于天也。）
　　○王事适我，政事一埤【音琵】益我。我入自外，室人交徧谪【音责。叶竹棘反】我。已焉哉，天实为之。谓之何哉。（赋也。王事，王命使为之事也。适，之也。政事，其国之政事也。一，犹皆也。埤，厚。室，家。谪，责也。○王事旣适我矣。政事又一切以埤益我。其劳如此，而窭贫又甚。室人至无以自安，而交徧谪我，则其困于内外极矣。）
　　○王事敦【叶都回反】我，政事一埤遗【去声。叶夷回反】我。我入自外，室人交徧摧【徂回反】我。已焉哉，天实为之。谓之何哉。（赋也。敦，犹投掷也。遗加摧，沮也。）
　　北门三章章七句。（杨氏曰：忠信重禄所以劝士也。卫之忠臣，至于窭贫，而莫知其艰，则无劝士之道矣。仕之所以不得志也。先王视臣如手足。岂有以事投遗之，而不知其艰哉。然不择事而安之，无怼憾之辞。知其无可奈何，而归之于天。所以为忠臣也。）
　　北风其凉，雨【去声】雪其雱【音滂】。惠而好【去声】我，携手同行【叶戸郎反】。其虚其邪【音徐。下同】，旣亟只【音纸】且【音疽。下同】。（○比也。北风，寒凉之风也。凉，寒气也。雱，雪盛貌。惠，爱。行，去也。虚，宽貌。邪，一作徐。缓也。亟，急也。只且，语助辞。○言北风雨雪，以比国家危乱将至，而气象愁惨也。故欲与其相好之人，去而避之。且曰：是尚可以宽徐乎。彼其祸乱之迫已甚，而去不可不速矣。）
　　○北风其喈【音皆。叶居奚反】，雨雪其霏【音非】。惠而好我，携手同归。其虚其邪，旣亟只且。（比也。喈，疾声也。霏，雨雪分散之状。归者，去而不反之辞也。）
　　○莫赤匪狐，莫黑匪乌。惠而好我，携手同车。其虚其邪，旣亟只且。（比也。狐，兽名。似犬。黄赤色。乌，鸦。黑色。皆不祥之物。人所恶见者也。所见无非此物，则国将危乱可知。同行同归，犹贱者也。同车，则贵者亦去矣。）
　　北风三章。章六句
　　静女其姝【音枢】，俟我于城隅。爱而不见，搔【音騒】首踟【音也】蹰【音厨】。（○赋也。静者，闲雅之意。姝，美色也。城隅，幽僻之处。不见者，期而不至也。踟蹰，犹踯躅也。此淫奔期会之诗也。）
　　○静女其娈，贻我彤【音同】管【叶古兖反】。彤管有炜【音伟】，说【音悦】怿【音亦】女美。（赋也。娈，好貌。于是则见之矣。彤管，未详何物。盖相赠，以结殷勤之意耳。炜，赤貌。言旣得此物，而又悦怿此女之美也。）
　　○自牧归荑，洵美且异。匪女【音汝】之为美，美人之贻【与异同】。（○赋也。牧，外野也。归，亦贻也。荑，芽之始生者。洵，信也。女，指荑而言也。○言静女又赠我以荑，而其荑亦美且异。然非此荑之为美。特以美人之所赠，故其物亦美耳。）
　　静女三章章四句
　　新台有泚【音此】，河水弥弥【音米】。燕婉之求，蘧【音蕖】篨【音除】不鲜【斯浅反。叶想止反】。（○赋也。泚，鲜明也。弥弥，盛也。燕，安。婉，顺也。蘧篨，不能俯，疾之丑者也。盖蘧篨本竹席之名。人或编以为囷。其状如人之拥肿而不能俯者。故又因以名此疾也。鲜，少也。○旧说以为，卫宣公为其子伋娶于齐。而闻其美，欲自娶之。乃作新台于河上，而要之。国人恶之，而作此诗以刺之。言齐女，本求与伋为燕婉之好，而反得宣公丑恶之人也。）
　　○新台有洒【音璀。叶先典反】，河水浼浼【音每。叶美辨反】。燕婉之求，蘧篨不殄。（赋也。洒，高峻也。浼浼，平也。殄，絶也。言其病不已也。）
　　○鱼网之设，鸿则离之。燕婉之求，得此戚施。（兴也。鸿，鴈之大者。离，丽也。戚施，不能仰。亦丑疾也。○言设鱼网而反得鸿。以兴求燕婉，而反得丑疾之人，所得非所求也。）
　　新台三章章四句。（凡宣姜事，首尾见春秋传。然于诗，则皆未有考也。诸篇放此。）
　　二子乘舟，泛泛【芳剑反】其景【叶举两反】。愿言思子，中心养养。（赋也。二子，谓伋寿也。乘舟，渡河如齐也。景，古影字。养养，犹漾漾。忧不知所定之貌。○旧说以为，宣公纳伋之妻，是为宣姜。生寿及朔。朔与宣姜愬伋于公。公令伋之齐，使贼先待于隘，而杀之。寿知之，以告伋。伋曰：君命也。不可以逃。寿窃其节而先往。贼杀之。伋至曰：君命杀我。寿有何罪。贼又杀之。国人伤之，而作是诗也。）
　　○二子乘舟，泛泛其逝。愿言思子，不瑕有害。（赋也。逝，往也。不瑕，疑辞。义见泉水。此则见其不归，而疑之也。）
　　二子乘舟二章。章四句。（太史公曰：余读世家言，至于宣公之子以妇见诛，弟寿争死以相让。此与晋太子申生不敢明骊姬之过同，倶恶伤父之志。然卒死亡。何其悲也。或父子相杀，兄弟相戮，亦独何哉。）
　　邶十九篇七十二章。三百六十三句墉一之四。（说见上篇。）
　　泛彼柏舟，在彼中河。髧【音萏】彼两髦，实维我仪【叶牛何反】。之死矢靡他【音拖】。母也天【叶铁因反】只【音纸。下同】，不谅人只。（兴也。中河，中于河也。髧，发垂貌。两髦者，翦发夹囟。子事父母之饰。亲死然后去之。此盖指共伯也。我，共姜自我也。仪，匹。之，至。矢，誓。靡，无也。只，语助辞。谅，信也。○旧说以为，卫世子共伯蚤死。其妻共姜守义。父母欲夺而嫁之。故共姜作此以自誓。言柏舟则在彼中河，两髦则实我之匹。虽至于死，誓无他心。母之于我，覆育之恩如天罔极，而何其不谅我之心乎。不及父者，疑时独母在。或非父意耳。）
　　○泛彼柏舟，在彼河侧。髧彼两髦，实维我特。之死矢靡慝【音忒】。母也天只，不谅人只。（兴也。特，亦匹也。慝，邪也。以是为慝，则其絶之甚矣。）
　　柏舟二章章七句
　　墙有茨，不可埽【叶苏后反】也。中冓【音姤】之言，不可道【叶徒厚反】也。所可道也，言之丑也。（兴也。茨，蒺藜也。蔓生，细叶。子有三角，刺人。中冓，谓舍之交积材木也。道，言。丑，恶也。○旧说以为，宣公卒。惠公幼。其庶兄顽，烝于宣姜。故诗人作此诗，以刺之。言其闺中之事，皆丑恶而不可言。理或然也。）
　　墙有茨，不可襄也。中冓之言，不可详也。所可详也，言之长也。（兴也。襄，除也。详，详言之也。言之长者，不欲言。而托以语长难竟也。）
　　墙有茨，不可束也。中冓之言，不可读也。所可读也，言之辱也。（兴也。束，束而去之也。读，诵言也。辱，犹丑也。）
　　墙有茨三章。章六句。（杨氏曰：公子顽通乎君母。闺中之言，至不可读。其污甚矣。圣人何取焉，而着之于经也。盖自古淫乱之君，自以为，密于闺门之中，世无得而知者。故自肆而不反。圣人所以着之于经，使后世为恶者，知虽闺中之言，亦无隐而不彰也。其为训戒深矣。）
　　君子偕老，副筓六珈【音加。叶居河反】。委委【音威】佗佗【音驼】，如山如河，象服是宜【叶牛何反】。子之不淑，云如之何。（赋也。君子，夫也。偕老，言偕生而偕死也。女子之生，以身事人，则当与之同生，与之同死。故夫死，称未亡人。言亦待死而已。不当复有他适之志也。副，祭服之首饰。编发为之。筓，衡筓也。垂于副之两旁当耳，其下以紞悬瑱。珈之言，加也。以玉加于筓而为饰也。委委佗佗，雍容自得之貌。如山，安重也。如河，弘广也。象服，法度之服也。淑，善也。○言夫人当与君子偕老。故其服饰之盛如此，而雍容自得，安重宽广，又有以宜其象服。今宣姜之不善，乃如此。虽有是服，亦将如之何哉。言不称也。）
　　○玼【音此】兮玼兮，其之翟【叶去声】也。鬒【音轸】发如云，不屑髢【音第】也。玉之瑱【叶殿反】也，象之揥【敕帝反】也，扬且【音疽】之皙【音锡。叶征例反】也。胡然而天也，胡然而帝也。（赋也。玼，鲜盛貌。翟，衣。祭服。刻缯为翟雉之形，而彩画之以为饰也。鬒，黑也。如云，言多而美也。屑，洁也。髢，髲髢也。人少发则以髢益之。发自美，则不洁于髢而用之也。瑱，塞耳也。象，象骨也。揥，所以摘发也。扬，眉上广也。且，助语辞。皙，白也。胡然而天，胡然而帝，言其服饰容貌之美，见者惊犹鬼神也。）
　　○瑳【上声】兮瑳兮，其之展【音战。叶诸延反】也。蒙彼绉【音皱】絺，是绁【音屑】袢【音半。叶汾干反】也。子之淸扬，扬且之颜【叶鱼坚反】也。展如之人兮，邦之媛【音院。叶亍权反】也。（赋也。瑳，亦鲜盛貌。展，衣也。以礼见于君，及见宾客之服也。蒙，覆也。绉絺，絺之蹙蹙者。当暑之服也。绁袢，束缚意。以展衣蒙絺绤，而为之绁袢。所以自）敛（饬也。或曰：蒙，谓加絺绤于亵衣之上。所谓表而出之也。淸，视淸明也。扬，眉上广也。颜，额角丰满也。展，诚也。美女曰媛。见其徒有美色，而无人君之德也。）
　　君子偕老三章一章七句一章九句一章八句。（东莱吕氏曰：首章之末云，子之不淑，云如之何，责之也。二章之末云，胡然而天也，胡然而帝也，问之也。三章之末云，展如之人兮，邦之媛也，惜之也。辞益婉而意益深矣。）
　　爰采唐矣，沬【音妹】之郷矣。云谁之思，美孟姜矣。期我乎桑中【叶诸良反】，要【音腰】我乎上宫【叶居王反】，送我乎淇之上【叶辰羊反】矣。（赋也。唐，蒙菜也。一名兎丝。沬，卫邑也。书所谓妹邦者也。孟，长也。姜，齐女。言贵族也。桑中上宫淇上，又沬郷之中，小地名也。要，犹迎也。○卫俗淫乱，世族在位，相窃妻妾。故此人自言，将采唐于沬，而与其所思之人，相期会迎送如此也。）
　　○爰采麦【叶讫力反】矣，沬之北矣。云谁之思，美孟弋矣。期我乎桑中，要我乎上宫，送我乎淇之上矣。（赋也。麦，谷名。秋种夏熟者。弋，春秋或作姒。盖杞女，夏后氏之后。亦贵族也。）
　　○爰采葑矣，沬之东矣。云谁之思，美孟庸矣。期我乎桑中，要我乎上宫，送我乎淇之上矣。（赋也。葑，蔓菁也。庸，未闻。疑亦贵族也。）
　　桑中三章。章七句。（乐记曰：郑卫之音，乱世之音也。比于慢也。桑闲濮上之音，亡国之音也。其政散其民流，诬上行私，而不可止也。按桑闲，卽此篇。故小序亦用乐记之语。）
　　鹑【音纯】之奔奔，鹊之强强【音姜】。人之无良，我以为兄【叶虚王反】。（○兴也。鹑，）■(酓鸟)（属。奔奔强强，居有常匹，飞则相随之貌。人，谓公子顽。良，善也。○卫人刺宣姜与顽，非匹耦而相从也。故为惠公之言，以刺之曰：人之无良，鹑鹊之不若，而我反以为兄何哉。）
　　○鹊之强强，鹑之奔奔【叶逋珉反】。人之无良，我以为君。（兴也。人，谓宣姜。君，小君也。）
　　鹑之奔奔二章。章四句。（范氏曰：宣姜之恶，不可胜道也。国人疾而刺之。或远言焉，或切言焉。远言之者，君子偕老是也。切言之者，鹑之奔奔是也。卫诗至此，而人道尽，大理灭矣。中国无以异于夷狄，人类无以异于禽兽，而国随以亡矣。胡氏曰：杨时有言。诗载此篇，以见卫为狄所灭之因也。故在定之方中之前。因以是说考于历代，凡淫乱者，未有不至于杀身败国而亡其家者。然后知古诗垂戒之大。而近世有献议乞于经筵，不以国风进讲者。殊失圣经之旨矣。）
　　定【音订】之方中，作于楚宫。揆之以日，作于楚室。树之榛栗，椅【音医】桐梓漆。爰伐琴瑟。（赋也。定，北方之宿。营室星也。此星昏而正中。夏正十月也。于是时，可以营制宫室。故谓之营室。楚宫，楚丘之宫也。揆，度也。树八尺之臬，而度其日之出入之景，以定东西。又叅日中之景，以正南北也。楚室，犹楚宫。互文以协韵耳。榛栗，二木。其实榛小栗大，皆可供笾实。椅，梓实桐皮。桐，梧桐也。梓，楸之疎理。白色而生子者。漆，木有液黏，黑可饰器物。四木皆琴瑟之材也。爰，于也。○卫为狄所灭。文公徙居楚丘。营立宫室。国人悦之，而作是诗，以美之。苏氏曰：种木者求用于十年之后，其不求近功，凡此类也。）
　　○升彼虚【音岖。叶起吕反】矣，以望楚矣。望楚与堂，景山与京【叶居良反】。降观于桑。卜云其吉。终焉允臧。（赋也。虚，故城也。楚，楚丘也。堂，楚丘之旁邑也。景，测景以正方面也。与旣景乃冈之景同。或曰：景，山名。见商颂。京，高丘也。桑，木名。叶可饲蚕者。观之以察其土宜也。允，信。臧，善也。○此章本其始之望景观卜而言，以至于终，而果获其善也。）
　　○灵雨旣零，命彼倌【音官】人。星言夙驾，说【音税】于桑田【叶徒因反】。匪直也人，秉心塞渊【叶一均反】。騋【音来】牝三千【叶仓新反】。（○赋也。灵，善。零，落也。倌人，主驾者也。星，见星也。说，舍止也。秉，操。塞，实。渊，深也。马七尺以上为騋。○言方春时雨旣降而农桑之务作。文公于是命主驾者晨起驾车，亟往而劳劝之。然非独此人所以操其心者，诚实而渊深也。盖其所畜之马，七尺而牝者，亦已至于三千之众矣。盖人操心，诚实而渊深，则无所为而不成。其致此富盛宜矣。记曰：问国君之富，数马以对。今言騋牝之众。如此，则生息之蕃可见，而卫国之富亦可知矣。此章又要其终而言也。）
　　定之方中三章章七句。（按春秋传，卫懿公九年冬，狄入卫。懿公及狄人战于荧泽，而败死焉。宋桓公迎卫之遗民，渡河而南，立宣姜子申，以庐于漕。是为戴公。是年卒。立其弟毁，是为文公。于是齐桓公合诸侯，以城楚丘而迁卫焉。文公大布之衣，大帛之冠，务材训农，通商惠工，敬敎劝学，授方任能。元年革车三十乘，季年乃三百乘。）
　　蝃【音帝】蝀【音冻】在东，莫之敢指。女子有行，远【去声】父母兄弟。（比也。蝃蝀，虹也。日与雨交，倐然成质。似有血气之类。乃阴阳之气，不当交而交者。盖天地之淫气也。在东者，莫虹也。虹随日所映。故朝西而莫东也。○此刺淫奔之诗。言蝃蝀在东，而人不敢指，以比淫奔之恶。人不可道。况女子有行，当远其父母兄弟。岂可不顾此而冒行乎。）
　　○朝隮【音賷】于西，崇朝其雨。女子有行，远兄弟父母【叶满补反】。（○比也。隮，升也。周礼十恽，九曰隮。注以为虹。盖忽然而见，如自下而升也。崇，终也。从旦至食时为终朝。言方雨而虹见，则其雨终朝而止矣。盖淫慝之气，有害于阴阳之和也。今俗谓虹能蔵雨。信然。）
　　○乃如之人也，怀昬姻也，大无信【叶斯人反】也。不知命【叶弥幷反】也。（赋也。乃如之人，指淫奔者而言。婚姻，谓男女之欲。程子曰：女子以不自失为信。命，正理也。○言此淫奔之人，但知思念男女之欲。是不能自守其贞信之节，而不知天理之正也。程子曰：人虽不能无欲，然当有以制之。无以制之，而惟欲之从，则人道废而入于禽兽矣。以道制欲，则能顺命。）
　　蝃蝀三章章四句
　　相【去声】鼠有皮【叶蒲何反】。人而无仪【叶牛何反】。人而无仪，不死何为【叶我何反】。（○兴也。相，视也。鼠，虫之可贱恶者。○言视彼鼠，而犹必有皮。可以人而无仪乎。人而无仪，则其不死亦何为哉。）
　　○相鼠有齿。人而无止。人而无止，不死何俟【叶羽已反。又音始】。（○兴也。止，容止也。俟，待也。）
　　○相鼠有体。人而无礼。人而无礼，胡不遄死【叶想止反】。（○兴也。体，支体也。遄，速也。）
　　相鼠三章。章四句
　　孑孑【音结】干旄，在浚【音峻】之郊【叶音高】。素丝纰【音避】之。良马四之。彼姝【音枢】者子，何以畀【音庇】之。（赋也。孑孑，特出之貌。干旄，以旄牛尾，注于旗干之首，而建之车后也。浚，卫邑名。邑外谓之郊。纰，织组也。盖以素丝织组而维之也。四之，两服两骖，凡四马以载之也。姝，美也。子，指所见之人也。畀，与也。○言卫大夫乘此车马，建此旌旄，以见贤者。彼其所见之贤者，将何以畀之，而答其礼意之勤乎。）
　　○孑孑干旟，在浚之都。素丝组【音祖】之。良马五之。彼姝者子，何以予【音与】之。（赋也。旟，州里所建鸟隼之旗也。上设旌旄，其下系斿。斿，下属縿。皆画鸟隼也。下邑曰都。五之，五马。言其盛也。）
　　○孑孑干旌，在浚之城。素丝祝之。良马六之。彼姝者子，何以告【音谷】之。（赋也。析羽为旌。干旌，盖析翟羽，设于旗干之首也。城，都城也。祝，属也。六之，六马。极其盛而言也。）
　　干旄三章。章六句。（此上三诗，小序皆以为，文公时诗。盖见其列于定中载驰之闲故尔。他无所考也。然卫本以淫乱无礼不乐善道，而亡其国。今破灭之余，人心危惧，正其有以惩创往事，而兴起善端之时也。故其为诗如此。盖所谓生于忧患，死于安乐者。小序之言，疑亦有所本云。）
　　载驰载驱【叶袪尤反】，归唁卫侯。驱马悠悠，言至于漕【叶徂侯反】。大夫跋涉。我心则忧。（赋也。载，则也。吊失国曰唁。悠悠，远而未至之貌。草行曰跋，水行曰涉。○宣姜之女为许穆公夫人。闵卫之亡，驰驱而归，将以唁卫公于漕邑。未至，而许之大夫有奔走跋涉而来者。夫人知其必将以不可归之义来告。故心以为忧也。旣而终不果归。乃作此诗，以自言其意尔。）
　　○旣不我嘉，不能旋反。视尔不臧，我思不远。旣不我嘉，不能旋济。视尔不臧，我思不閟。（赋也。嘉臧，皆善也。远，犹忘也。济，渡也。自许归卫，必有所渡之水也。閟，闭也，止也。言思之不止也。○言大夫旣至，而果不以我归为善，则我亦不能旋反，而济以至于卫矣。虽视尔不以我为善，然我之所思，终不能自已也。）
　　○陟彼阿丘，言采其蝱【音盲。叶谟郎反】。女子善怀，亦各有行【叶戸郎反】。许人尤之，众穉【音彘】且狂。（赋也。偏高曰：阿丘。蝱，贝母也。主疗郁结之疾。善怀，多忧思也。犹汉书云岸善崩也。行，道。尤，过也。○又言，以其旣不适卫，而思终不止也。故其在涂，或升高，以舒忧想之情，或采蝱，以疗郁结之疾。盖女子所以善怀者，亦各有道，而许国之众人以为过。则亦少不更事，而狂妄之人尔。许人守礼。非穉且狂也。但以其不知己情之切至，而言若是尔。然而卒不敢违焉，则亦岂眞以为穉且狂哉。）
　　○我行其野，芃芃【音蓬】其麦【叶讫力反】。控于大邦，谁因谁极。大夫君子，无我有尤【叶于其反】。百尔所思【叶新赍反】，不如我所之。（赋也。芃芃，麦盛长貌。控，持而告之也。因，如因魏庄子之因。极，至也。大夫，卽跋涉之大夫。君子，谓许国之众人也。○又言归途在野，而涉芃芃之麦。又自伤许国之小，而力不能救。故思欲为之控告于大邦。而又未知其将何所因，而何所至乎。大夫君子，无以我为有过。虽尔所以处此百方，然不如使我得自尽其心之为愈也。）
　　载驰四章二章章六句。二章章八句。（事见春秋传。旧说，此诗五章，一章六句，二章三章四句，四章六句，五章八句。苏氏合二章三章以为一章。按春秋传，叔孙豹赋载驰之四章，而取其控于大邦，谁因谁极之意。与苏说合。今从之。范氏曰：先王制礼，父母没则不得归宁者，义也。虽国灭君死，不得往赴焉，义重于亡故也。）墉国十篇二十九章百七十六句卫一之五瞻彼淇奥【音与郁同】，绿竹猗猗【音医。叶于何反】。有匪君子，如切如磋【平声】，如琢如磨。瑟兮僩【音限】兮，赫兮咺【况晩反】兮。有匪君子，终不可谖【音喧。叶况远反】兮。（兴也。淇，水名。奥，隈也。绿，色也。淇上多竹。汉世犹然。所谓淇园之竹是也。猗猗，始生柔弱而美盛也。匪，斐通。文章着见之貌也。君子，指武公也。治骨角者，旣切以刀斧，而复磋以鑢锡。治玉石者，旣琢以槌凿，而复磨以沙石。言其德之修饬，有进而无已也。瑟，矜庄貌。僩，威严貌。咺，宣着貌。谖，忘也。○卫人美武公之德，而以绿竹始生之美盛，兴其学问自修之进益也。大学传曰：如切如磋者，道学也。如琢如磨者，自修也。瑟兮僩兮者，恂栗也。赫兮咺兮者，威仪也。有斐君子，终不可谖兮者，道盛德至善，民之不能忘也。）
　　○瞻彼淇奥，绿竹靑靑【音精】。有匪君子，充耳琇莹【音莒】，会【音怪】弁如星。瑟兮僩兮，赫兮咺兮。有匪君子，终不可谖兮。（兴也。靑靑，坚刚茂盛之貌。充耳，瑱也。琇莹，美石也。天子玉瑱，诸侯以石。会，缝也。弁，皮弁也。以玉饰皮弁之缝中。如星之明也。○以竹之坚刚茂盛，兴其服饰之尊严，而见其德之称也。）
　　○瞻彼淇奥，绿竹如箦【音责。叶侧历反】。有匪君子，如金如锡，如圭如璧。宽兮绰兮，猗【音倚】重【平声】较【音角】兮，善戏谑兮，不为虐兮。（兴也。箦，栈也。竹之密比。似之则盛之至也。金锡，言其鍜錬之精纯。圭璧，言其生质之温润。宽，宏裕也。绰，开大也。猗，叹辞也。重较，卿士之车也。较，两輢上出轼者。谓车两傍也。善戏谑兮，不为虐者，言其乐易而有节也。○以竹之至盛，兴其德之成就，而又言其宽广而自如，和易而中节也。盖宽绰，无）敛（束之意。戏谑，非庄厉之时。皆常情所忽，而易致过差之地也。然犹可观而必有节焉，则其动容周旋之闲，无适而非礼亦可见矣。礼曰：张而不弛，文武不能也。弛而不张，文武不为也。一张一弛，文武之道也，此之谓也。）
　　淇奥三章章九句。（按国语武公年九十有五，犹箴儆于国曰：自卿以下，至于师长士，苟在朝者，无谓我老耄而舍我。必恪恭于朝，以戒我。遂作懿戒之诗，以自警。而宾之初筵，亦武公悔过之作，则其有文章而能听规谏，以礼自防也，可知矣。卫之他君，盖无足以及此者。故序以此诗为美武公。而今从之也。）
　　考盘在涧【叶居贤反】。硕人之宽【叶区权反】，独寐寤言，永矢弗谖【音喧】。（○赋也。考，成也。盘，盘桓之意。言成其隐处之室也。陈氏曰：考，扣也。盘，器名。盖扣之以节歌。如鼓盆拊缶之为乐也。二说未知孰是。山夹水曰涧。硕，大。宽，广。永，长。矢，誓。谖，忘也。○诗人美贤者隐处涧谷之闲，而硕大宽广无戚戚之意。虽独寐而寤言，犹自誓其不忘此乐也。）
　　○考盘在阿。硕人之薖【音科】，独寐寤歌，永矢弗过【音戈】。（○赋也。曲陵曰阿。薖，义未详。或云，亦宽大之意也。永矢弗过，自誓所愿不踰于此。若将终身之意也。）
　　○考盘在陆。硕人之轴，独寐寤宿，永矢弗告【音谷】。（○赋也。高平曰陆。轴，盘桓不行之意。寤宿，已觉而犹卧也。弗告者，不以此乐告人也。）
　　考盘三章章四句
　　硕人其颀【音祈】，衣【去声】锦褧【音颎】衣。齐侯之子，卫侯之妻，东宫之妹，邢侯之姨，谭公维私。（赋也。硕人，指庄姜也。颀，长貌。锦，文衣也。褧，禅也。锦衣而加褧焉，为其文之太着也。东宫，太子所居之宫。齐太子得臣也。系太子言之者，明与同母，言所生之贵也。女子后生曰妹。妻之姊妹曰姨。姊妹之夫曰私。邢侯谭公，皆庄姜姊妹之夫。互言之也。诸侯之女嫁于诸侯，则尊同。故历言之。○庄姜事见邶风绿衣等篇。春秋传曰：庄姜美而无子。卫人为之赋硕人。卽谓此诗。而其首章，极称其族类之贵，以见其为正嫡小君。所宜亲厚，而重叹庄公之昏惑也。）
　　○手如柔荑【音啼】，肤如凝脂，领如蝤【音囚】蛴【音齐】，齿如瓠【音互】犀。螓【音秦】首蛾眉，巧笑倩兮，美目盻【叶匹见反】兮。（赋也。芽之始生曰荑。言柔而白也。凝脂，脂寒而凝者。亦言白也。领，颈也。蝤蛴，木虫之白而长者。瓠犀，瓠中之子。方正洁白，而比次整齐也。螓，如蝉而小，其额广而方正。蛾，蚕蛾也。其眉细而长曲。倩，口辅之美也。盻，黑白分明也。○此章言其容貌之美。犹前章之意也。）
　　○硕人敖敖【音翱】，说【音税】于农郊【叶音高】。四牡有骄【音晓。叶音高】，朱幩镳镳【音标】，翟茀【音弗】以朝【音潮。叶直豪反】。大夫夙退，无使君劳。（赋也。敖敖，长貌。说，舍也。农郊，近郊也。四牡，车之四马。骄，壮貌。幩，镳饰也。镳者，马衘外铁。人君以朱缠之也。镳镳，盛也。翟，翟车也。夫人以翟羽饰车。茀，蔽也。妇人之车，前后设蔽。夙，早也。玉藻曰：君日出而视朝。退适路寝听政。使人视大夫，大夫退然后适小寝释服。○此言庄姜自齐来嫁，舍止近郊。乘是车马之盛，以入君之朝。国人乐得以为庄公之配。故谓，诸大夫朝于君者，冝早退。无使君劳于政事，不得与夫人相亲。而叹今之不然也。）
　　○河水洋洋，北流活活【音括。叶戸劣反】。施罛【音孤】濊濊【呼活反。叶许月反】，鳣【音邅】鲔【音洧】发发【音拨。叶方月反】，葭【音加】菼【他览反】揭揭【音孑】。庶姜孼孼，庶士有朅【音挈】。（○赋也。河，在齐西卫东，北流入海。洋洋，盛大貌。活活，流貌。施，设也。罛，鱼。罟也。濊濊，罟入水声也。鳣，鱼似龙，黄色锐头，口在颔下，背上腹下皆有甲。大者千余斤。鲔，似鳣而小。色青黑。发发，盛貌。菼，薍也。亦谓之荻。揭揭，长也。庶姜，谓侄娣。孼孼，盛饰也。庶士，谓媵臣。朅，武貌。○言齐地广饶，而夫人之来，士女佼好，礼仪盛备如此。亦首章之意也。）
　　硕人四章章七句氓之蚩蚩【音痴】，抱布贸【音茂】丝【叶新齐反】。匪来贸丝，来卽我谋【叶谟悲反】。送子涉淇，至于顿丘【叶袪奇反】。匪我愆期，子无良媒【叶谟悲反】。将【音枪】子无怒，秋以为期。（赋也。氓，民也。盖男子而不知其谁何之称也。蚩蚩，无知之貌。盖怨而鄙之也。布，币。贸，买也。贸丝，盖初夏之时也。顿丘，地名。愆，过也。将，愿也，请也。○此淫妇为人所弃，而自叙其事，以道其悔恨之意也。夫旣与之谋而遂往，又责所无以难其事，再为之约，以坚其志。此其计亦狡矣，以御蚩蚩之氓。宜其有余而不免于见弃。盖一失其身人所贱恶，始虽以欲而迷，后必以时而悟。是以无往而不困耳。士君子立身，一败而万事瓦裂者，何以异此。可不戒哉。）
　　○乘彼垝【音鬼】垣【音袁】，以望复关【叶圭员反】。不见复关，泣涕涟涟【音连】。旣见复关，载笑载言。尔卜尔筮，体无咎言。以尔车来，以我贿【呼罪反】迁。（赋也。垝，毁。垣，墙也。复关，男子之所居也。不敢显言其人。故托言之耳。龟曰卜，蓍曰筮。体，兆卦之体也。贿，财。迁，徙也。○与之期矣。故及期而乘垝垣以临之。旣见之矣。于是问其卜筮所得卦兆之体，若无凶咎之言，则以尔之车来迎。当以我之贿往迁也。）
　　○桑之未落，其叶沃若。于【音吁。下同】嗟鸠兮，无食桑葚【音甚。叶知林反】。于嗟女兮，无与士耽【叶持林反】。士之耽兮，犹可说也。女之耽兮，不可说也。（比而兴也。沃若，润泽貌。鸠，鹘鸠也。似山雀而小。短尾青黑色。多声。葚，桑实也。鸠食葚多，则致醉。耽相乐也。说，解也。○言桑之润泽以比己之容色光丽。然又念其不可恃此而从欲忘反。故遂戒鸠无食桑葚，以兴下句戒女无与士耽也。士犹可说，而女不可说者，妇人被弃之后，深自愧悔之辞。主言，妇人无外事，唯以眞信为节。一失其正，则余无足观尔。不可便谓士之耽惑实无所妨也。）
　　○桑之落矣，其黄而陨【叶于贫反】。自我徂尔，三岁食贫。淇水汤汤【音伤】，渐【音火】车帷裳。女也不爽【叶师庄反】，士贰其行【去声。叶戸郎反】。士也罔极，二三其德。（比也。陨，落。徂，往也。汤汤，水盛貌。渐，渍也。帷裳，车饰。亦名童容。妇人之车则有之。爽，差。极，至也。○言桑之黄落，以比已之容色凋谢。遂言，自我往之尔家，而値尔之贫。于是见弃复，乘车而渡水以归，复自言其过不在此，而在彼也。）
　　○三岁为妇，靡室劳矣。夙兴夜寐，靡有朝【叶直豪反】矣。言旣遂矣，至于暴矣。兄弟不知，咥【音戏】其笑【叶音燥】矣。静言思之，躬自悼矣。（赋也。靡，不。夙，早。兴，起也。咥，笑貌。○言我三岁为妇，尽心，竭力，不以室家之务为劳。早起夜卧，无有朝旦之暇。与尔始相谋约之言旣遂，而尔遽以暴戾加我。兄弟见我之归，不知其然。但咥然其笑而已。盖淫奔从人，不为兄弟所齿。故其见弃而归，亦不为兄弟所恤，理固有必然者，亦何所归咎哉。但自痛悼而已。）
　　○及尔偕老，老使我怨。淇则有岸【叶鱼战反】，隰则有泮【音畔。叶匹见反】。总角之宴，言笑晏晏【叶伊佃反】。信誓旦旦【叶得绢反】，不思其反【叶孚絇反】。反是不思【叶新赍反】，亦已焉哉【叶将黎反】。（○赋而兴也。及，与也。泮，涯也。高下之判也。总角，女子未许嫁，则未筓，但结发为饰也。晏晏，和柔也。旦旦，明也。○言我与汝本期偕老。不知，老而见弃如此。徒使我怨也。淇则有岸矣，隰则有泮矣，而我总角之时，与尔宴乐言笑，成此信誓。曾不思，其反复以至于此也。此则兴也。旣不思其反复而至此矣，则亦如之何哉。亦已而已矣。传曰：思其终也，思其复也，思其反之谓也。）
　　氓六章章十句籊籊【音笛】竹竿，以钓于淇。岂不尔思，远莫致之。（赋也。籊籊，长而杀也。竹，卫物。淇，卫地也。○卫女嫁于诸侯，思归宁而不可得。故作此诗。言思以竹竿钓于淇水。而远不可至也。）
　　○泉源在左，淇水在右【叶羽轨反】。女子有行，远【去声】兄弟父母【叶满彼反】。（○赋也。泉源，卽百泉也。在卫之西北，而东南流入淇。故曰：在左。淇，在卫之西南，而东流与泉源合。故曰：在右。○思二水之在卫，而自叹其不如也。）
　　○淇水在右，泉源在左。巧笑之瑳【上声】，佩玉之傩【乃可反】。（○赋也。瑳，鲜白色。笑而见齿，其色瑳然。犹所谓粲然皆笑也。傩，行有度也。○承上章言。二水在卫，而自恨其不得。笑语游戏于其闲也。）
　　○淇水滺滺【音由】，桧楫松舟。驾言出游，以写我忧。（○赋也。滺滺，流貌。桧，木名。似柏。楫，所以行舟也。○与泉水之卒章同意。）
　　竹竿四章章四句芄【音丸】兰之支，童子佩觿【音畦】。虽则佩觿，能不我知。容兮遂兮，垂带悸【其季反】兮。（兴也。芄兰，草。一名萝摩。蔓生。断之有白汁。可啖。支，枝同。觿，锥也。以象骨为之。所以解结。成人之佩。非童子之饰也。知犹智也。言其才能不足以知于我也。容遂，舒缓放肆之貌。悸，带下垂之貌。）
　　○芄兰之叶，童子佩韘。虽则佩韘，能不我甲。容兮遂兮，垂带悸兮。（兴也。韘，决也。以象骨为之。着右手大指，所以钩弦闿体。郑氏曰：沓也。卽大射所谓朱极三是也。以朱韦为之。用以彄沓右手食指将指无名指也。甲，长也。言其才能不足以长于我也。）
　　芄兰二章章六句。（此诗不知所谓。不敢强解。）
　　谁谓河广。一苇【音伟】杭之。谁谓宋远。跂【音企】予望【叶武方反】之。（赋也。苇，蒹葭之属。杭，度也。卫在河北，宋在河南。○宣姜之女，为宋桓公夫人，生襄公而出归于卫。襄公卽位，夫人思之，而义不可往。盖嗣君承父之重，与祖为体。母出与庙絶。不可以私反。故作此诗。言谁谓河广。但以一苇加之，则可以渡矣。谁谓宋国远乎。但一跂足而望，则可以见矣。明非宋远而不可至也。乃义不可而不得往耳。）
　　○谁谓河广。曾不容刀。谁谓宋远。曾不崇朝。（赋也。小船曰刀。不容刀，言小也。崇，终也。行不终朝而至，言近也。）
　　河广二章章四句。（范氏曰：夫人之不往，义也。天下岂有无母之人欤。有千乘之国，而不得养其母，则人之不幸也。为襄公者，将若之何。生则致其孝，没则尽其礼而已。卫有妇人之诗，自共姜至于襄公之母六人焉，皆止于礼义，而不敢过也。夫以卫之政敎淫僻，风俗伤败。然而女子乃有知礼而畏义如此者，则以先王之化犹有存焉故也。）伯兮朅【音挈】兮，邦之桀兮。伯也执殳【音殊】，为【去声】王前驱。（赋也。伯，妇人目其夫之字也。朅，武貌。桀，才过人也。殳，长丈二而无刃。○妇人以夫久从征役，而作是诗。言其君子之才之美如是。今方执殳，而为王前驱也。）
　　○自伯之东，首如飞蓬。岂无膏沐，谁适【音的】为容。（赋也。蓬，草名。其华如柳絮。聚而飞如乱发也。膏，所以泽发者。沐，涤首去垢也。适，主也。○言我发乱如此。非无膏沐可以为容。所以不为者，君子行役，无所主而为之故也。传曰：女为说己容。）
　　○其雨其雨，杲杲【古老反】出日。愿言思伯，甘心首疾。（比也。其者，冀其将然之词。○冀其将雨，而杲然日出。以比望其君子之归而不归也。是以不堪忧思之苦，而宁甘心于首疾也。）
　　○焉【音烟】得谖【音萱】草，言树之背【音佩】。愿言思伯，使我心痗【音妹】。（○赋也。谖，忘也。谖草，合欢。食之令人忘忧者。背，北堂也。痗，病也。○言焉得忘忧之草，树之北堂，以忘吾忧乎。然终不忍忘也。是以宁不求此草，而但愿言思伯。虽至于心痗，而不辞尔。心痗则其病益深。非特首疾而已也。）
　　伯兮四章章四句。（范氏曰：居而相离则思。期而不至则忧。此人之情也。文王之遣戍役，周公之劳归士，皆叙其室家之情，男女之思，以闵之。故其民悦而忘死。圣人能通天下之志。是以能成天下之务。兵者，毒民于死者也。孤人之子，寡人之妻。伤天地之和，召水旱之灾。故圣王重之。如不得已而行，则告以归期。念其勤劳，哀伤惨怛。不啻在己。是以治世之诗，则言其君上闵恤之情，乱世之诗，则录其室家怨思之苦。以为人情不出乎此也。）有狐绥绥，在彼淇梁。心之忧矣，之子无裳。（比也。狐者，妖媚之兽。绥绥，独行求匹之貌。石絶水曰梁。在梁，则可以裳矣。○国乱民散，丧其妃耦。有寡妇，见鳏夫，而欲嫁之。故托言，有狐独行。而忧其无裳也。）
　　○有狐绥绥，在彼淇厉。心之忧矣，之子无带【叶丁计反】。（○比也。厉，深水，可涉处也。带，所以申束衣也。在厉，则可以带矣。）
　　○有狐绥绥，在彼淇侧。心之忧矣，之子无服【叶蒲北反】。（○比也。济乎水，则可以服矣。）
　　有狐三章章四句投我以木瓜【叶攻乎反】，报之以琼琚【音居】。匪报也，永以为好【去声】也。（比也。木瓜，楙木也。实如小瓜。酢可食。琼，玉之美者。琚，佩玉名。○言人有赠我以微物，我当报之以重宝。而犹未足以为报也。但欲其长以为好而不忘耳。疑亦男女相赠答之辞，如静女之类。）
　　○投我以木桃，报之以琼瑶。匪报也，永以为好也。（比也。瑶，美玉也。）
　　○投我以木李，报之以琼玖【音久。叶举里反】。匪报也，永以为好也。（比也。玖，亦玉名也。）
　　木瓜三章章四句卫国十篇三十四章二百三句。（张子曰：卫国地滨大河。其地土薄。故其人气轻浮。其地平下。故其人质柔弱。其地肥饶，不费耕耨。故其人心怠惰。其人情性如此，则其声音亦淫靡。故闻其乐，使人懈慢，而有邪僻之心也。郑诗放此。）王一之六。（王，谓周东都，洛邑王城，畿内方六百里之地。在禹贡豫州大华外方之闲。北得河阳，渐冀州之南也。周室之初，文王居丰，武王居镐。至成王，周公始营洛邑，为时会诸侯之所。以其土中四方来者，道里均故也。自是谓丰镐为西都，而洛邑为东都。至幽王嬖褒姒生伯服，废申后及太子宜臼。宜臼奔申。申侯怒，与犬戎攻宗周，弑幽王于戏。晋文侯郑武侯，迎宜臼于申而立之。是为乎王。徙居东都王城。于是王室遂卑，与诸侯无异。故其诗不为雅而为风。然其王号未替也。故不曰周而曰王。其地，则今河南府及怀孟等州是也。）彼黍离离，彼稷之苗。行迈靡靡，中心摇摇。知我者，谓我心忧。不知我者，谓我何求。悠悠苍天【叶鐡因反】，此何人哉。（赋而兴也。黍，谷名。苗，似芦高丈余。穗，黑色。实，圆重。离离，垂貌。稷，亦谷也。一名穄。似黍而小。或曰：粟也。迈，行也。靡靡，犹迟迟也。摇摇，无所定也。悠悠，远貌。苍天者，据远而视之，苍苍然也。○周旣东迁，大夫行役，至于宗周，过故宗庙宫室，尽为禾黍。闵周室之顚覆，彷徨不忍去。故赋其所见黍之离离，与稷之苗，以兴行之靡靡心之摇摇。旣叹时人莫识己意，又伤所以致此者，果何人哉。追怨之深也。）
　　○彼黍离离，彼稷之穗【音遂】。行迈靡靡，中心如醉。知我者，谓我心忧。不知我者，谓我何求。悠悠苍天，此何人哉。（赋而兴也。穗，秀也。稷穗下垂，如心之醉。故以起兴。）
　　○彼黍离离，彼稷之实。行迈靡靡，中心如噎【音咽。叶于悉反】。知我者，谓我心忧。不知我者，谓我何求。悠悠苍天，此何人哉。（赋而兴也。噎，忧深不能喘息。如噎之然。稷之实，如心之噎。故以起兴。）
　　黍离三章章十句。（元城刘氏曰：常人之情，于忧乐之事，初遇之则其心变焉。次遇之则其变少衰。三遇之则其心如常矣。至于君子忠厚之情，则不然。其行役往来，固非一见也。初见稷之苗矣，又见稷之穗矣，又见稷之实矣。而所感之心，终始如一。不少变而愈深。此则诗人之意也。）君子于役，不知其期，曷至哉【叶将黎反】。鸡栖【音西】于埘【音时】，日之夕矣，羊牛下来【叶陵之反】。君子于役，如之何勿思【叶新赍反】。（○赋也。君子，妇人目其夫之辞。凿墙而栖曰埘。日夕则羊先归，而牛次之。○大夫久役于外。其室家思而赋之曰：君子行役。不知其反还之期。且今亦何所至哉。鸡则栖于埘矣。日则夕矣，牛羊则下来矣。是则畜产出入，尚有旦暮之节。而行役之君子，乃无休息之时。使我如何而不思也哉。）
　　○君子于役，不日不月，曷其有佸【音括。叶戸劣反】。鸡栖于桀，日之夕矣，羊牛下括【音聒。叶古劣反】。君子于役，苟无饥渴【叶巨列反】。（○赋也。佸，会。桀，杙。括，至。苟，且也。○君子行役之久，不可计以日月。而又不知其何时可以来会也。又庶几其免于饥渴而已矣。此忧之深，而思之切也。）
　　君子于役二章。章八句君子阳阳，左执簧【音黄】，右招我由房。其乐【音洛】只【音止】且【音疽】。（○赋也。阳阳，得志之貌。簧，笙竿管中金叶也。盖笙竿皆以竹管植于匏中，而窍其管底之侧，以薄金叶障之。吹则鼓之而出声。所谓簧也。故笙竿皆谓之簧。笙，十三簧，或十九簧。竿，十六簧也。由，从也。房，东房也。只且，语助辞。○此诗疑亦前篇妇人所作。盖其夫旣归，不以行役为劳，而安于贫贱以自乐。其家人又识其意，而深叹美之。皆可谓，贤矣。岂非先王之泽哉。或曰：序说亦通。宜更详之。）
　　○君子陶陶，左执翿【音桃】，右招我由敖【音翱】。其乐只且。（赋也。陶陶，和乐之貌。翿，舞者所持羽旄之属。敖，舞位也。）
　　君子阳阳二章章四句扬之水，不流束薪。彼其【音记】之子，不与我戍申。怀【叶胡威反】哉怀哉，曷月予还【音旋】归哉。（兴也。扬，悠扬也。水缓流之貌。彼其之子，戍人指其室家而言也。戍，屯兵以守也。申，姜姓之国。平王之母家也。在今邓州信阳军之境。怀，思。曷，何也。○平王以申国近楚，数被侵伐，故遣畿内之民戍之。而戍者怨思作此诗也。兴取之不二字。如小星之例。）
　　○扬之水，不流束楚。彼其之子，不与我戍甫。怀哉怀哉，曷月予还归哉。（兴也。楚，木也。甫，卽吕也。亦姜姓。书吕刑，礼记作甫刑。而孔氏以为吕侯后为甫侯，是也。当时盖以申故而幷戍之。今未知其国之所在。计亦不远于申许也。）
　　○扬之水，不流束蒲【叶滂古反】。彼其之子，不与我戍许。怀哉怀哉，曷月予还归哉。（兴也。蒲，蒲柳。春秋传云，董泽之蒲。杜氏云，蒲，杨柳。可以为箭者，是也。许，国名。亦姜姓。今颍昌府许昌县是也。）
　　扬之水三章章六句。（申侯与犬戎攻宗周，而弑幽王。则申侯者，王法必诛不赦之贼，而平王与其臣庶，不共戴天之雠也。今平王知有母，而不知有父，知其立己为有德，而不知其弑父为可怨。至使复雠讨贼之师，反为报施酬恩之举，则其忘亲逆理，而得罪于天已甚矣。又况先王之制，诸侯有故，则方伯连帅，以诸侯之师讨之。王室有故，则方伯连帅，以诸侯之师救之。天子郷遂之民，供贡赋卫王室而已。今平王不能行其威令于天下，无以保其母家。乃劳天下之民，远为诸侯戍守。故周人之戍申者，又以非其职而怨思焉，则其衰懦微弱，而得罪于民，又可见矣。呜呼诗亡而后春秋作。其不以此也哉。）中谷有蓷【吐雷反】，暵【音罕】其干矣。有女仳【音痞】离，嘅其叹【音滩】矣。嘅其叹矣，遇人之艰难矣。（兴也。蓷，鵻也。叶似萑，方茎白华。华生节闲。卽今益母草也。暵，燥。仳，别也。嘅，叹声。艰难，穷厄也。○凶年饥馑，室家相弃，妇人览物起兴，而自述其悲叹之词也。）
　　○中谷有蓷，暵其修【叶式竹反】矣。有女仳离，条其啸【叶息六反】矣。条其啸矣，遇人之不淑矣。（兴也。修，长也。或曰：干也。如脯之谓修也。条，条然啸貌。啸，蹙口出声也。悲恨之深，不止于叹矣。淑，善也。古者谓死丧饥馑，皆曰不淑。盖以吉庆为善事，凶祸为不善事，虽今人语犹然也。○曾氏曰：凶年而遽相弃背。盖衰薄之甚者，而诗人乃曰：遇斯人之艰难，遇斯人之不淑。而无怨怼过甚之词焉。厚之至也。）
　　○中谷有蓷，暵其湿矣。有女仳离，啜【张劣反】其泣矣。啜其泣矣，何嗟及矣。（兴也。暵湿者，旱甚，则草之生于湿者，亦不免也。啜，泣貌。何嗟及矣，言事已至此。末如之何。穷之甚也。）
　　中谷有蓷三章。章六句。（范氏曰：世治，则室家相保者，上之所养也。世乱，则室家相弃者，上之所残也。其使之也，勤，其取之也厚，则夫妇日以衰薄，而凶年不免于离散矣。伊尹曰：匹夫匹妇，不获自尽，民主罔与成厥功。故读诗者，于一物失所，而知王政之恶。一女见弃，而知人民之困。周之政荒民散，而将无以为国，于此亦可见矣。）有兎爰爰，雉离于罗。我生之初，尚无为【叶吾禾反】。我生之后，逢此百罹【叶良何反】。尚寐无吪。（比也。兎，性阴狡。爰爰，缓意。雉，性耿介。离，丽。罗，网。尚，犹。罹，忧也。尚，庶几也。吪，动也。○周室衰微，诸侯背叛。君子不乐其生，而作此诗。言张罗，本以取兎。今兎狡得脱，而雉以耿介，反离于罗。以比小人致乱，而以巧计幸免，君子无辜，而以忠直受祸也。为此诗者，盖犹及见西周之盛。故曰：方我生之初，天下尚无事。及我生之后，而逢时之多难如此。然旣无如之何，则但庶几寐而不动以死耳。或曰：兴也。以兎爰兴无为，以雉离兴百罹也。下章放此。）
　　○有兎爰爰，雉离于罦【音孚。叶歩庙反】。我生之初，尚无造。我生之后，逢此百忧【叶一笑反】。尚寐无觉【音敎。叶居笑反】。（○比也。罦，覆车也。可以掩兎。造，亦为也。觉，寤也。）
　　○有兎爰爰，雉离于罿【音冲】。我生之初，尚无庸。我生之后，逢此百凶。尚寐无聦。（比也。罿，罬也。卽罦也。或曰：施罗于车上也。庸，用。聦，闻也。无所闻则亦死耳。）
　　兎爰三章。章七句绵绵葛藟【音垒】，在河之浒【音虎】。终远【去声】兄弟，谓他人父。谓他人父，亦莫我顾【叶果五反】。（○兴也。绵绵，长而不絶之貌。岸上曰浒。○世衰民散，有去其郷里家族，而流离失所者，作此诗以自叹。言绵绵葛藟，则在河之浒矣。今乃终远兄弟，而谓他人为己父。己虽谓彼为父，而彼亦不我顾，则其穷也甚矣。）
　　○绵绵葛藟，在河之涘【音俟。叶矣始二音】。终远兄弟，谓他人母【叶满彼反】。谓他人母，亦莫我有【叶羽已反】。（○兴也。水涯曰涘。谓他人父者，其妻则母也。有，识有也。春秋传曰：不有寡君。）
　　○绵绵葛藟，在河之漘【音唇】。终远兄弟，谓他人昆【叶古匀反】。谓他人昆，亦莫我闻【叶微匀反】。（○兴也。夷上洒下曰漘。漘为言，唇也。昆，兄也。闻，相闻也。）
　　葛藟三章。章六句彼采葛【叶居谒反】兮。一日不见，如三月兮。（赋也。采葛，所以为絺绤。盖淫奔者托以行也。故因以指其人，而言思念之深。未久而似久也。）
　　○彼采萧【叶疎鸠反】兮。一日不见，如三秋兮。（赋也。萧，荻也。白叶茎麤，科生有香气。祭则焫以报气。故采之。曰三秋，则不止三月矣。）
　　○彼采艾兮。一日不见，如三岁【本与艾叶】兮。（赋也。艾，蒿属。干之可灸。故采之。曰三岁，则不止三秋矣。）
　　采葛三章章三句大车槛槛，毳【尺锐反】衣如菼【吐敢反】。岂不尔思，畏子不敢。（赋也。大车，大夫车。槛槛，车行声也。毳衣，天子大夫之服。菼，芦之始生也。毳衣之属，衣绘而裳绣。五色皆备。其青者如菼。尔，淫奔者相命之词也。子，大夫也。不敢，不敢奔也。○周衰大夫犹有能以刑政治其私邑者。故淫奔者畏而歌之如此。然其去二南之化则远矣。此可以观世变也。）
　　○大车啍啍【音呑】，毳衣如璊【音门】。岂不尔思，畏子不奔。（赋也。啍啍，重迟之貌。璊，玉赤色。五色备则有赤。）
　　○谷则异室，死则同穴【叶戸橘反】。谓予不信，有如皦【音皎】日。（赋也。谷，生。穴，圹。皦，白也。○民之欲相奔者，畏其大夫，自以终身不得如其志也。故曰：生不得相奔以同室，庶几死得合葬以同穴而已。谓予不信，有如皦日。约誓之辞也。）
　　大车三章章四句丘中有麻，彼留子嗟。彼留子嗟，将【音仓】其来施施【叶蛇】。（○赋也。麻，谷名。子可食。皮可绩为布者。子磋，男子之字也。将，愿也。施施，喜悦之意。○妇人望其所与私者而不来。故疑丘中有麻之处，复有与之私而留之者。今安得其施施然而来乎。）
　　○丘中有麦，彼留子国。彼留子国，将其来食。（赋也。子国，亦男子字也。来食，就我而食也。）
　　○丘中有李，彼留之子【叶奖里反】。彼留之子，贻我佩玖【叶举里反】。（○赋也。之子，幷指前二人也。贻我佩玖，冀其有以赠己也。）
　　丘中有麻三章章四句王国十篇二十八章百六十二句
　　诗经卷之三朱熹集传
　　郑一之七。（郑，邑名。本在西都畿内咸林之地。宣王以封其弟友为采地。后为幽王司徒，而死犬戎之难。是为桓公。其子武公掘突，定平王于东都。亦为司徒，又得虢桧之地。乃徙其封，而施旧号于新邑，是为新郑。咸林，在今华州郑县，新郑，卽今之郑州是也。其封域山川，详见桧风。）缁衣之宜兮，敝予又改为兮。适子之馆【叶古玩反】兮，还予授子之粲兮。（赋也。缁，黑色。缁衣，卿大夫居私朝之服也。宜，称。改，更。适，之。馆，舍。粲，餐。或曰：粲，粟之精凿者。○旧说郑桓公武公相继为周司徒，善于其职。周人爱之。故作是诗。言子之服缁衣也，甚宜。敝则我将为子更为之。且将适子之馆，旣还而又授子以粲。言好之无已也。）
　　○缁衣之好兮，敝予又改造【叶在早反】兮。适子之馆兮，还予授子之粲兮。（赋也。好，犹宜也。）
　　○缁衣之席【叶祥钥反】兮，敝予又改作兮。适子之馆兮，还予授子之粲兮。（赋也。席，大也。程子曰：席，有安舒之义。服称其德，则安舒也。）
　　缁衣三章章四句。（记曰：好贤如缁衣。又曰：于缁衣，见好贤之至。）将【音枪】仲子兮，无踰我里，无折【音哲】我树杞。岂敢爱之。畏我父母【叶满彼反】。仲可怀【叶胡威反】也。父母之言，亦可畏【叶于非反】也。（赋也。将，请也。仲子，男子之字也。我，女子自我也。里，二十五家所居也。杞，柳属也。生水傍，树如柳，叶麄而白，色理微赤。盖里之地域沟树也。○莆田郑氏曰：此淫奔者之辞。）
　　○将仲子兮，无踰我墙，无折我树桑。岂敢爱之。畏我诸兄【叶虚阳反】。仲可怀也。诸兄之言，亦可畏也。（赋也。墙，垣也。古者树墙下以桑。）
　　○将仲子兮，无踰我园，无折我树檀【叶徒沿反】。岂敢爱之。畏人之多言。仲可怀也。人之多言，亦可畏也。（赋也。园者，圃之藩，其内可种木也。檀，皮青滑泽，材强韧可为车。）
　　将仲子三章章八句叔于田【叶地因反】。巷无居人。岂无居人。不如叔也，洵美且仁。（赋也。叔，庄公弟共叔段也。事见春秋。田，取禽也。巷，里涂也。洵，信。美，好也。仁，爱人也。○段不义而得众。国人爱之。故作此诗。言叔出而田，则所居之巷，若无居人矣。非实无居人也。虽有而不如叔之美且仁。是以若无人耳。或疑，此亦民闲男女相悦之词也。）
　　○叔于狩【叶始）九（反】。巷无飮酒。岂无飮酒。不如叔也，洵美且好【叶许厚反】。（○赋也。冬猎曰狩。）
　　○叔适野【叶上与反】。巷无服马【叶满补反】。岂无服马。不如叔也，洵美且武。（赋也。适，之也。郊外曰野。服，乘也。）
　　叔于田三章章五句叔于田。乘乘【下去声】马【叶满补反】。执辔如组【音纽】，两骖如舞。叔在薮【音叟。叶素苦反】，火烈具举。襢【音但】裼【音锡】暴虎，献于公所。将【音枪】叔无狃【音纽。叶女古反】，戒其伤女【音汝】。（○赋也。叔，亦段也。车衡外两马曰骖。如舞，谓谐和中节。皆言御之善也。薮，泽也。火，焚而射也。烈，炽盛貌。具，倶也。襢裼，肉袒也。暴，空手搏兽也。公，庄公也。狃，习也。国人戒之曰：请叔无习此事。恐其或伤汝也。盖叔多材好勇，而郑人爱之如此。）
　　○叔于田。乘乘黄。两服上襄，两骖鴈行【音杭】。叔在薮，火烈具扬。叔善射忌【音记】，又良御【叶鱼驾反】忌。抑磬【音庆】控【口贡反】忌，抑纵送忌。（赋也。乘黄，四马皆黄也。衡下夹辕。两马，曰服。襄，驾也。马之上者，为上驾。犹言上驷也。鴈行者，骖少次服后。如鴈行也。扬，起也。忌抑，皆语助辞。骋马曰磬，止马曰控。舍拔曰纵，覆彇曰送。）
　　○叔于田。乘乘鸨【音保。叶补苟反】。两服齐首，两骖如手。叔在薮，火烈具阜。叔马慢【叶黄半反】忌，叔发罕【叶虚旴反】忌。抑释掤【音水】忌，抑鬯【音畅】弓【叶姑弘反】忌。（赋也。骊白杂毛，曰鸨。今所谓乌骢。齐首，如手，两服并首在前，而两骖在旁，稍次其后。如人之两手也。阜，盛。慢，迟也。发，发矢也。罕，希。释，解也。掤，矢筩盖。春秋传作氷。鬯，弓嚢也。与韔同。言其田事将毕，而从容整暇如此。亦喜其无伤之词也。）
　　大叔于田三章章十句。（陆氏曰：首章作大叔于田者误。苏氏曰：二诗皆曰叔于田。故加大以别之。不知者乃以段有大叔之号，而读曰泰，又加大于首章。失之矣。）淸人在彭【叶普郎反】，驷介旁旁【音崩。叶补冈反】。二矛重【平声】英【叶于良反】，河上乎翱翔。（赋也。淸，邑名。淸人，淸邑之人也。彭，河上地名。驷介，四马而被甲也。旁旁，驰驱不息之貌。二矛，酋矛夷矛也。英，以朱羽为矛饰也。酋矛，长二丈，夷矛，长二丈四尺。并建于车上，则其英重迭而见。翱翔，游戏之貌。○郑文公恶高克，使将淸邑之兵，御狄于河上。久而不召，师散而归。郑人为之赋此诗。言其师出之久，无事而不得归。但相与游戏如此。其势必至于溃散而后已尔。）
　　○淸人在消，驷介麃麃【音标】。二矛重乔，河上乎逍遥。（赋也。消，亦河上地名。麃麃，武貌。矛之上句曰乔。所以悬英也。英弊而尽。所存者乔而已。）
　　○淸人在轴【叶音冑】，驷介陶陶【叶徒候反】。左旋右抽【叶敕救反】，中军作好【叶许候反】。（○赋也。轴，亦河上地名。陶陶，乐而自适之貌。左，谓御在将军之左。执辔而御马者也。旋，还车也。右，谓勇力之士在将车之右。执兵以击刺者也。抽，拔刃也。中军，谓将在鼓下居车之中。卽高克也。好，谓容好也。○东莱吕氏曰：言师久而不归，无所聊赖，姑游戏以自乐。必溃之势也。不言已溃而言将溃，其词深，其情危矣。）
　　淸人三章章四句。（事见春秋。○胡氏曰：人君擅一国名宠，生杀予夺，惟我所制耳。使高克不臣之罪已着，按而诛之可也。情状未明，黜而退之可也。爱惜其才，以礼驭之，亦可也。乌可假以兵权，委诸竟上，坐视其离散，而莫之恤乎。春秋书曰：郑弃其师。其责之深矣。）羔裘如濡【叶而朱而由二反】，洵直且侯【叶洪姑洪钩二反】。彼其【音记】之子，舍【音赦】命不渝【叶容朱容周二反】。（○赋也。羔裘，大夫服也。如濡，润泽也。洵，信。直，顺，侯，美也。其，语助辞。舍，处。渝，变也。○言此羔裘润泽，毛顺而美。彼服此者，当生死之际，又能以身居其所受之理，而不可夺。盖美其大夫之词。然不知其所指矣。）
　　○羔裘豹饰，孔武有力。彼其之子，邦之司直。（赋也。饰，缘袖也。礼，君用纯物。臣下之故，羔裘而以豹皮为饰也。孔，甚也。豹，甚武而有力。故服其所饰之裘者如之。司，主也。）
　　○羔裘晏兮，三英粲兮。彼其之子，邦之彦【叶鱼旴反】兮。（赋也。晏，鲜盛也。三英，裘饰也。未详其制。粲，光明也。彦，士之美称。）
　　羔裘三章章四句遵大路兮，掺【所览反】执子之袪【叶起据反】兮。无我恶【去声】兮，不寁【音昝】故也。（赋也。遵，循。掺，擥。袪，袂。寁，速。故，旧也。○淫妇为人所弃。故于其去也，擥其袪而留之曰：子无恶我而不留。故旧不可以遽絶也。宋玉赋，有遵大路兮，揽子袪之句，亦男女相说之词也。）
　　○遵大路兮，掺执子之手兮。无我魗【音雠。叶齿九反】兮，不寁好【叶许口反】也。（赋也。魗，与丑同。欲其不以己为丑而弃之也。好，情好也。）
　　遵大路二章章四句女曰鸡鸣，士曰昧旦。子兴视夜，明星有烂。将翱将翔，弋凫【音符】与鴈。（赋也。昧，晦。旦，明也。昧旦，天欲旦，昧晦未辨之际也。明星，启明之星。先日而出者也。弋，缴射。谓以生丝系矢而射也。凫，水鸟。如鸭，青色，背上有文。○此诗人述贤夫妇相警戒之词。言女曰鸡鸣以警其夫。而士曰昧旦，则不止于鸡鸣矣。妇人又语其夫曰：若是，则子可以起而视夜之如何。意者明星已出而烂然，则当翱翔而往，弋取凫鴈而归矣。其相与警戒之言如此，则不留于宴昵之私，可知矣。）
　　○弋言加【叶居之居何二反】之，与子宜【叶鱼奇鱼何二反】之。宜言飮酒，与子偕老【叶吕吼反】。琴瑟在御，莫不静好【叶许厚反】。（○赋也。加，中也。史记所谓，以弱弓微缴，加诸凫鴈之上，是也。宜，和其所宜也。内则所谓，鴈宜麦之属，是也。○射者，男子之事，而中馈，妇人之职。故妇谓其夫，旣得凫鴈以归，则我当为子和其滋味之所宜，以之飮酒相乐期于偕老，而琴瑟之在御者，亦莫不安静而和好。其和乐而不淫，可见矣。）
　　○知子之来【叶六直反】之，杂佩以赠【叶音则】之。知子之顺之，杂佩以问之。知子之好【去声】之，杂佩以报之。（赋也。来之，致其来者，如所谓修文德以来之。杂佩者，左右佩玉也。上横曰珩。下系三组，贯以蠙珠。中组之半，贯一大珠，曰瑀。末悬一玉，两端皆锐，曰冲牙。两旁组半，各悬一玉，长博而方，曰琚。其末各悬一玉，如半壁而内向，曰璜。又以两组贯珠，上系珩，两端下交贯于瑀，而下系于两璜。行则冲牙触璜，而有声也。吕氏曰：非独玉也。觽燧箴管，凡可佩者皆是也。赠，送。顺，爱。问，遗也。○妇又语其夫曰：我苟知子之所致而来及所亲爱者，则当解此杂佩，以送遗报答之。盖不惟治其门内之职，又欲其君子亲贤友善结其驩心，而无所爱于服饰之玩也。）
　　女曰鸡鸣三章章六句有女同车，颜如舜华【叶芳无反】。将翱将翔，佩玉琼琚。彼美孟姜，洵美且都。（赋也。舜，木槿也。树如李，其华朝生暮落。孟，字。姜，姓。洵，信。都，闲雅也。○此疑亦淫奔之诗。言所与同车之女，其美如此，而又叹之曰：彼美色之孟姜，信美矣，而又都也。）
　　○有女同行【叶戸郎反】，颜如舜英【叶于良反】。将翱将翔，佩玉将将【音锵】。彼美孟姜，德音不忘。（赋也。英，犹华也。将将，声也。德音不忘，言其贤也。）
　　有女同车二章章六句山有扶苏，隰有荷华【叶芳无反】。不见子都，乃见狂且【音疽】。（○兴也。扶苏，扶胥。小木也。荷华，芙蕖也。子都，男子之美者也。狂，狂人也。且，语辞也。○淫女戏其所私者曰：山则有扶苏矣，隰则有荷华矣。今乃不见子都，而见此狂人何哉。）
　　○山有桥松，隰有游龙。不见子充，乃见狡童。（兴也。上竦无枝，曰桥。亦作乔。游，枝叶放纵也。龙，红草也。一名马蓼。叶大而色白，生水泽中。高丈余。子充，犹子都也。狡童，狡狯之小儿也。）
　　山有扶苏二章章四句萚【音托】兮萚兮，风其吹女【音汝】。叔兮伯兮，倡【去声】予和【去声。叶戸圭反】女。（兴也。萚，木槁而将落者也。女，指萚而言也。叔伯，男子之字也。予，女子自予也。女，叔伯也。○此淫女之词。言萚兮萚兮，则风将吹女。叔兮伯兮，则盍倡予，而予将和女矣。）
　　○萚兮萚兮，风其漂女。叔兮伯兮，倡予要【音腰】女。（兴也。漂，飘同。要，成也。）
　　萚兮二章章四句彼狡童兮，不与我言兮。维子之故，使我不能餐【七丹反。叶七宣反】兮。（赋也。此亦淫女见絶，而戏其人之词。言悦己者众。子虽见絶，未至于使我不能餐也。）
　　○彼狡童兮，不与我食兮。维子之故，使我不能息兮。（赋也。息，安也。）
　　狡童二章章四句子惠思我，褰裳涉溱【音臻】。子不我思，岂无他人。狂童之狂也且【音疽】。（○赋也。惠，爱也。溱，郑水名。狂童，犹狂且狡童也。且，语辞也。○淫女语其所私者曰：子惠然而思我，则将褰裳而涉溱以从子。子不我思，则岂无他人之可从，而必于子哉。狂童之狂也且，亦谑之之辞。）
　　○子惠思我，褰裳涉洧【叶于己反】。子不我思，岂无他士。狂童之狂也且。（赋也。洧，亦郑水名。士，未娶者之称。）
　　褰裳二章章五句子之丰【音风。叶芳用反】兮，俟我乎巷【叶胡贡反】兮。悔予不送兮。（赋也。丰，丰满也。巷，门外也。○妇人所期之男子，已俟乎巷，而妇人以有异志不从，旣则悔之，而作是诗也。）
　　○子之昌兮，俟我乎堂兮。悔予不将兮。（赋也。昌，盛壮貌。将，亦送也。）
　　○衣【去声】锦褧【絅同】衣，裳锦褧裳。叔兮伯兮，驾予与行【叶戸郎反】。（○赋也。褧，禅也。叔伯，或人之字也。○妇人旣悔其始之不送，而失此人也则曰：我之服饰旣盛备矣。岂无驾车以迎我，而偕行者乎。）
　　○裳锦褧裳，衣锦褧衣。叔兮伯兮，驾予与归。（赋也。妇人谓嫁，曰归。）
　　丰四章二章章三句二章章四句东门之墠【音善。叶上演反】，茹【音如】藘【音闾】在阪【音反。叶孚脔反】。其室则迩，其人甚远。（赋也。东门，城东门也。墠，除地町町者。茹藘，茅搜也。一名茜。可以染绛。陂者，曰阪。门之旁有墠，墠外有阪。阪之上有草。识其所与淫者之居也。室迩人远者，思之而未得见之词也。）
　　○东门之栗，有践家室。岂不尔思，子不我卽。（赋也。践，行列貌。门之旁有栗，栗之下有成行列之家室。亦识其处也。卽，就也。）
　　东门之墠二章章四句风雨凄凄【音妻】，鸡鸣喈喈【音皆。叶居奚反】。旣见君子，云胡不夷。（赋也。凄凄，寒凉之气。喈喈，鸡鸣之声。风甫晦冥，盖淫奔之时。君子，指所期之男子也。夷，平也。○淫奔之女言当此之时，见其所期之人而心悦也。）
　　○风雨潇潇，鸡鸣胶胶【叶音骄】。旣见君子，云胡不瘳【叶怜萧反】。（○赋也。潇潇，风雨之声。胶胶，犹喈喈也。瘳，病愈也。言积思之病，至此而愈也。）
　　○风雨如晦【叶呼洧反】，鸡鸣不已。旣见君子，云胡不喜。（赋也。晦，昬。已，止也。）
　　风雨三章章四句青青子衿【音金】，悠悠我心。纵我不往，子宁不嗣音。（赋也。青青，纯缘之色。具父母衣纯以青。子，男子也。衿，领也。悠悠，思之长也。我，女子自我也。嗣音，继续其声问也。此亦淫奔之诗。）
　　○青青子佩【叶蒲眉反】，悠悠我思【叶新赍反】。纵我不往，子宁不来【叶陵之反】。（○赋也。青青，组绶之色。佩，佩玉也。）
　　○挑兮达【音獭。叶他悦反】兮，在城阙兮。一日不见，如三月兮。（赋也。挑，轻儇跳）跃（之貌。达，放恣也。）
　　子衿三章章四句扬之水，不流束楚。终鲜【上声】兄弟，维予与女【女汝同】。无信人之言，人实迋【音）诳（】女。（兴也。兄弟婚姻之称，礼所谓，不得嗣为兄弟是也。予女，男女自相谓也。人，他人也。迋，与诳同。○淫者相谓，言扬之水，则不流束楚矣。终鲜兄弟，则维予与女矣。岂可以他人离闲之言而疑之哉。彼人之言，特诳女耳。）
　　○扬之水，不流束薪。终鲜兄弟，维予二人。无信人之言，人实不信【叶斯人反】。（○兴也。）
　　扬之水二章章六句出其东门，有女如云。虽则如云，匪我思存。缟【音杲】衣綦【音其】巾，聊乐【音洛】我员【音云】。（○赋也。如云，美且众也。缟，白色。綦，苍艾色。缟衣綦巾，女服之贫陋者。此人自目其室家也。员，与云同。语辞也。○人见淫奔之女，而作此诗以为，此女虽美且众，而非我思之所存。不如己之室家，虽贫且陋，而聊可以自乐也。是时淫风大行，而其闲乃有如此之人。亦可谓能自好，而不为习俗所移矣。羞恶之心，人皆有之，岂不信哉。）
　　○出其闉【音因】阇【音都】，有女如荼【音徒】。虽则如荼，匪我思且【音疽】。缟衣茹藘，聊可与娱。（赋也。闉，曲城也。阇，城台也。荼，茅华。轻白可爱者也。且，语助辞。茹藘，可以染绛。故以名衣服之色。娱，乐也。）
　　出其东门二章章六句野有蔓草，零露漙【音团。叶上兖反】兮。有美一人，淸扬婉兮。邂逅相遇，适我愿【叶五远反】兮。（赋而兴也。蔓，延也。漙，露多貌。淸扬，眉目之闲，婉然美也。邂逅，不期而会也。○男女相遇于野田草露之闲。故赋其所在，以起兴。言野有蔓草，则零露漙矣。有美一人，则淸扬婉矣。邂逅相遇，则得以适我愿矣。）
　　○野有蔓草，零露瀼瀼。有美一人，婉如淸扬。邂逅相遇，与子偕臧。（赋而兴也。瀼瀼，亦露多貌。臧，美也。与子偕臧，言各得其所欲也。）
　　野有蔓草二章章六句溱与洧，方涣涣【叶于元反】兮。士与女，方秉蕑【音闲。叶古贤反】兮。女曰观乎。士曰旣且【音疽】。且往观乎，洧之外，洵吁【音吁】且乐【音洛】。维士与女，伊其相谑，赠之以勺药。（赋而兴也。涣涣，春水盛貌。盖氷解而水散之时也。蕑，兰也。其茎叶似泽兰广而长节，节中赤。高四五尺。且，语辞。洵，信。吁，大也。勺药，亦香草也。三月开花。芳色可爱。○郑国之俗，三月上巳之辰，采兰水上，以祓除不祥。故其女问于士曰：盍往观乎。士曰：吾旣往矣。女复要之曰：且往观乎。盖洧水之外，其地信宽大，而可乐也。于是士女相与戏谑，且以勺薬为赠，而结恩情之厚也。此诗，淫奔者，自叙之词。）
　　○溱与洧，浏【音留】其淸矣。士与女，殷其盈矣。女曰观乎。士曰旣且。且往观乎，洧之外，洵吁且乐。维士与女，伊其将谑，赠之以勺药。（赋而兴也。浏，深貌。殷，众也。将，当作相。声之误也。）
　　溱洧二章章十二句郑国二十一篇五十三章二百八十三句。（郑卫之乐，皆为淫声。然以诗考之，卫诗三十有九，而淫奔之诗，才四之一。郑诗二十有一，而淫奔之诗，已不翅七之五。卫犹为男悦女之词，而郑皆为女惑男之语，卫人犹多刺讥惩创之意，而郑人几于荡然，无复羞愧悔悟之萌。是则郑声之淫，有甚于卫矣。故夫子论为邦，独以郑声为戒，而不及卫，盖举重而言。固自有次第也。诗可以观，岂不信哉。）齐一之八。（齐，国名。本少昊时，爽鸠氏所居之地。在禹贡为青州之域，周武王以封太公望。东至于海，西至于河，南至于穆陵，北至于无棣。太公，姜姓。本四岳之后，旣封于齐。通工商之业，便鱼盐之利。民多归之。故为大国。今青齐淄潍德棣等州，是其地也。）鸡旣鸣矣，朝【音朝】旣盈矣。匪鸡则鸣，苍蝇之声。（赋也。言古之贤妃御于君所，至于将旦之时必告君曰：鸡旣鸣矣，会朝之臣，旣已盈矣。欲令君早起而视朝也。然其实非鸡之鸣也。乃苍蝇之声也。盖贤妃当夙兴之时，心常恐晩。故闻其似者，而以为眞。非其心存警畏，而不留于逸欲，何以能此。故诗人叙其事，而美之也。）
　　○东方明【叶谟郎反】矣，朝旣昌矣。匪东方则明，月出之光。（赋也。东方明，则日将出矣。昌，盛也。此再告也。）
　　○虫飞薨薨，甘与子同梦【叶谟縢反】。会且归矣，无庶予子憎。（赋也。虫飞，夜将旦而百虫作也。甘，乐。会，朝也。○此三告也。言当此时，我岂不乐与子同寝而梦哉。然羣臣之会于朝者，俟君不出，将散而归矣。无乃以我之故，而幷以子为憎乎。）
　　鸡鸣三章章四句子之还【音旋】兮，遭我乎峱【音铙】之闲【叶居贤反】兮。并驱从两肩兮。揖我谓我儇【许全反】兮。（赋也。还，便捷之貌。峱，山名也。从，逐也。兽三岁曰肩。儇，利也。猎者交错于道路，且以便捷轻利，相称誉如此。而不自知其非也，则其俗之不美可见，而其来亦必有所自矣。）
　　○子之茂【叶莫口反】兮，遭我乎峱之道【叶徒厚反】兮。并驱从两牡兮。揖我谓我好【叶许厚反】兮。（赋也。茂，美也。）
　　○子之昌兮，遭我乎峱之阳兮。并驱从两狼兮。揖我谓我臧兮。（赋也。昌，盛也。山南曰阳。狼似犬锐头白頬，高前广后。臧，善也。）
　　还三章章四句俟我于着【音宁。叶直居反】乎而。充耳以素【叶孙租反】乎而，尚之以琼华【叶芳无反】乎而。（赋也。俟，待也。我，嫁者自谓也。着，门屛之闲也。充耳，以矿悬瑱。所谓紞也。尚，加也。琼华，美石似玉者。卽所以为瑱也。○东莱吕氏曰：昏礼，壻往妇家亲迎，旣奠鴈，御轮而先归，俟于门外。妇至则揖以入。时齐俗不亲迎。故女至壻门，始见其俟己也。）
　　○俟我于庭乎而。充耳以青乎而，尚之以琼莹【音荣】乎而。（赋也。庭，在大门之内，寝门之外。琼莹，亦美石似玉者。○吕氏曰：此昏礼所谓，壻道妇及寝门揖入之时也。）
　　○俟我于堂乎而。充耳以黄乎而，尚之以琼英【叶于良反】乎而。（赋也。琼英，亦美石似玉者。○吕氏曰：升阶而后至堂。此昏礼所谓升自西阶之时也。）
　　着三章章三句东方之日兮，彼姝【音枢】者子，在我室兮。在我室兮，履我卽兮。（兴也。履，蹑。卽，就也。言此女蹑我之迹，而相就也。）
　　○东方之月兮，彼姝者子，在我闼【叶宅悦反】兮。在我闼兮，履我发【叶方月反】兮。（兴也。闼，门内也。发，行去也。言蹑我而行去也。）
　　东方之日二章章五句东方未明【叶谟郎反】，顚倒【上声】衣裳。顚之倒【叶都妙反】之，自公召之。（赋也。自，从也。羣臣之朝，别色始入。○此诗人刺其君兴居无节，号令不时。言东方未明，而顚倒其衣裳则旣早矣。而又已有从君所而来召之者焉。盖犹以为晩也。或曰：所以然者，以有自公所而召之者故也。）
　　○东方未晞，顚倒裳衣。倒之顚【叶典因反】之，自公令【去声。叶力呈反】之。（赋也。晞，明之始升也。令，号令也。）
　　○折【音哲】柳樊圃【叶博故反】，狂夫瞿瞿【音句】。不能晨夜【叶羊茹反】，不夙则莫【音谟】。（○比也。柳，杨之下垂者。柔脆之木也。樊，藩也，圃，菜园也。瞿瞿，惊顾之貌。夙，早也。○折柳樊圃，虽不足恃，然狂夫见之，犹惊顾而不敢越。以比晨夜之限甚明，人所易知。今乃不能知，而不失之早，则失之莫也。）
　　东方未明三章章四句南山崔崔【音摧】，雄狐绥绥。鲁道有荡，齐子由归。旣曰归止，曷又怀【叶胡威反】止。（比也。南山，齐南山也。崔崔，高大貌。狐，邪媚之兽。绥绥，求匹之貌。鲁道，适鲁之道也。荡，平易也。齐子，襄公之妹，鲁桓公夫人文姜。襄公通焉者也。由，从也。妇人谓嫁曰归。怀，思也。止，语辞。○言南山有狐。以比襄公居高位而行邪行。且文姜旣从此道归于鲁矣。襄公何为而复思之乎。）
　　○葛屦五两【如字。又音亮】，冠緌【音甤】双【叶所终反】止。鲁道有荡，齐子庸止。旣曰庸止，曷又从止。（比也。两，二屦也。緌，冠上饰也。屦必两，緌必双，物各有耦，不可乱也。庸，用也。用此道，以嫁于鲁也。从，相从也。）
　　○艺麻如之何，衡【音横】从【音宗】其亩。取【去声】妻如之何，必告【音谷】父母。旣曰告止，曷又鞠【音菊】止。（兴也。艺，树。鞠，穷也。○欲树麻者，必先纵横耕治其田亩。欲娶妻者，必先告其父母。今鲁桓公旣告父母而娶矣。又曷为使之得穷其欲而至此哉。）
　　○析薪如之何，匪斧不克。取妻如之何，匪媒不得。旣曰得止，曷又极止。（兴也。克，能也。极，亦穷也。）
　　南山四章章六句。（春秋桓公十八年，公与夫人姜氏如齐。公薨于齐。传曰：公将有行，遂与姜氏如齐。申繻曰：女有家，男有室，无相渎也。谓之有礼。易此必败。公会齐侯于泺。遂及文姜如齐。齐侯通焉。公谪之。以告。夏四月享公。使公子彭生乘公，公薨于车。此诗前二章刺齐襄，后二章刺鲁桓也。）无田【音佃】甫田，维莠【音酉】骄骄【叶音高】。无思远人，劳心忉忉【音刀】。（○比也。田，谓耕治之也。甫，大也。莠，害苗之草也。骄骄，张王之意。忉忉，忧劳也。○言无田甫田也，田甫田而力不给，则草盛矣。无思远人也，思远人而人不至，则心劳矣。以戒时人厌小而务大，忽近而图远，将徒劳而无功也。）
　　○无田甫田，维莠桀桀。无思远人，劳心怛怛【叶旦悦反】。（○比也。桀桀，犹骄骄也。怛怛，犹忉忉也）。
　　○婉兮娈【叶）熊（眷反】兮，总角丱【音惯。叶古县反】兮。未几【上声】见兮，突而弁兮。（比也。婉娈，少好貌。丱，两角貌。未几，未多时也。突，忽然高出之貌。弁，冠名。○言总角之童，见之未久，而忽然戴弁以出者，非其躐等而强求之也。盖循其序而势有必至耳。此又以明小之可大，迩之可远，能循其序而修之，则可以忽然而至其极。若躐等而欲速，则反有所不达矣。）
　　甫田三章章四句卢令令【音零】，其人美且仁。（赋也。卢，田犬也。令令，犬颔下环声。○此诗，大意与还畧同。）
　　○卢重【平声】环，其人美且鬈【音权】。（○赋也。重环，子母环也。鬈，须鬓好貌。）
　　○卢重镅【音梅】，其人美且偲【音鳃】。（○赋也。镅，一环贯二也。偲，多须之貌。春秋传所谓，于思，卽此字。古通用耳。）
　　卢令三章章二句敝笱在梁，其鱼鲂鳏【音关。叶古伦反】。齐子归止，其从【去声】如云。（比也。敝，坏。笱，罟也。鲂鳏，大鱼也。归，归齐也。如云，言众也。○齐人以敝笱不能制大鱼，比鲁庄公不能防闲文姜。故归齐而从之者众也。）
　　○敝笱在梁，其鱼鲂鱮【音序】。齐子归止，其从如雨。（比也。鱮，似鲂厚而头大。或谓之鲢。如雨，亦多也。）
　　○敝笱在梁，其鱼唯唯【上声】。齐子归止，其从如水。（比也。唯唯，行出入之貌。如水，亦多也。）
　　敝笱三章章四句。（按春秋，鲁庄公二年夫人姜氏会齐侯于禚。四年夫人姜氏享齐侯于祝丘。五年夫人姜氏如齐师。七年夫人姜氏会齐侯于防。又会齐侯于谷。）载驱薄薄【音粕】，簟茀朱鞹【音扩】。鲁道有荡，齐子发夕【叶祥龠反】。（○赋也。薄薄，疾驱声。簟，方丈席也。茀，车后戸也。朱，朱漆也。鞹，兽皮之去毛者。盖车革质而朱漆也。夕，犹宿也。发夕，谓离于所宿之舍。○齐人刺文姜乘此车，而来会襄公也。）
　　○四骊【音离】济济【上声】，垂辔弥弥【音你】。鲁道有荡，齐子岂【音恺】弟【叶待礼反】。（○赋也。骊，马。黑色也。济济，美貌。弥弥，柔貌。岂弟，乐易也。言无忌惮羞耻之意也。）
　　○汶【音问】水汤汤【音伤】，行人彭彭【音邦】。鲁道有荡，齐子翱翔。（赋也。汶，水名。在齐南鲁北二国之境。汤汤，水盛貌。彭彭，多貌。言行人之多，亦以见其无耻也。）
　　○汶水滔滔【音叨】，行人儦儦【音标。叶音褒】。鲁道有荡，齐子游敖。（赋也。滔滔，流貌。儦儦，众貌。游敖，犹翱翔也。）
　　载驱四章章四句猗嗟昌兮，颀【音祈】而长兮，抑若扬兮。美目扬兮，巧趋跄兮。射则臧兮。（赋也。猗嗟，叹词。昌，盛也。颀，长貌。抑而若扬，美之盛也。扬，目之动也。跄，趋翼如也。臧，善也。○齐人极道鲁庄公威仪技艺之美如此。所以刺其不能以礼防闲其母。若曰惜乎其独少此耳。）
　　○猗嗟名兮，美目淸兮，仪旣成兮。终日射【音石】侯，不出正【音征】兮。展我甥【叶桑经反】兮。（赋也。名，犹称也。言其威仪技艺之可名也。淸，目淸明也。仪旣成，言其终事而礼无违也。侯，张布而射之者也。正，设的于侯中，而射之者也。大射，则张皮侯而设鹄。宾射，则张布侯而设正。展，诚也。姊妹之子曰甥。言称其为齐之甥，而又以明非齐侯之子。此诗人之微词也。按春秋，桓公三年夫人姜氏至自齐。六年九月子同生。卽庄公也。十八年桓公乃与夫人如齐。则庄公诚非齐侯之子矣。）
　　○猗嗟娈【叶龙眷反】兮，淸扬婉【叶许愿反】兮，舞则选【去声】兮。射则贯【叶扃县反】兮，四矢反【叶孚绚反】兮。以御乱【叶灵眷反】兮。（赋也。娈，好貌。淸，目之美也。扬，眉之美也。婉，亦好貌。选，异于众也。或曰：齐于乐节也。贯，中而贯革也。四矢，礼射每发四矢。反，复也。中皆得其故处也。言庄公射艺之精，可以御乱。如以金仆姑射南宫长万，可见矣。）
　　猗嗟三章章六句。（或曰：子可以制母乎。赵氏曰：夫死从子，通乎其下。况国君乎。君者，人神之主，风敎之本也。不能正家，如正国何。若庄公者，哀痛以思父，诚敬以事母，威刑以驭下，车马仆从莫不俟命。夫人徒往乎。夫人之往也，则公哀敬之不至，威命之不行耳。东莱吕氏曰：此诗三章，讥刺之意皆在言外。嗟叹再三，则庄公所大阙者，不言可见矣。）齐国十一篇三十四章。二百四十三句魏一之九。（魏国名。本舜禹故都。在禹贡冀州雷首之北，析城之西，南枕河曲，北涉汾水。其地陿隘，而民贫俗俭。盖有圣贤之遗风焉。周初以封同姓。后为晋献公所灭，而取其地。今河中府解州卽其地也。苏氏曰：魏地入晋久矣。其诗疑皆为晋而作。故列于唐风之前。犹邶墉之于卫也。今按，篇中公行公路公族，皆晋官。疑实晋诗。又恐魏亦尝有此官。盖不可考矣。）纠纠【音赳】葛屦，可以履霜。掺掺【音纎】女手，可以缝裳。要【音腰】之襋【音棘】之，好人服【叶蒲北反】之。（兴也。纠纠，缭戾寒凉之意。夏葛屦，冬皮屦。掺掺，犹纎纎也。女，妇未庙见之称也。娶妇三月庙见。然后执妇功。要，裳要。襋，衣领。好人，犹大人也。○魏地陿隘，其俗俭啬而褊急。故以葛屦履霜起兴，而刺其使女缝裳，又使治其要襋，而遂服之也。此诗疑卽缝裳之女所作。）
　　○好人提提。宛然左辟【音避】，佩其象揥。维是褊心，是以为刺【叶音砌】。（○赋也。提提，安舒之意。宛然，让之貌也。让而辟者必左。揥，所以摘发。用象为之。贵者之饰也。其人如此。若无有可刺矣。所以刺之者，以其褊迫急促。如前章之云耳。）
　　葛屦二章一章六句一章五句。（广汉张氏曰：夫子谓，与其奢也，宁俭。则俭虽失中，本非恶德。然而俭之过，则至于吝啬迫隘，计较分毫之闲，而谋利之心始急矣。葛屦汾沮洳园有桃三诗，皆言急迫琐碎之意。）彼汾【音焚】沮【去声】洳【音孺】，言采其莫【音慕】。彼其【音记】之子，美无度。美无度，殊异乎公路。（兴也。汾，水名。出大原晋阳山西南入河。沮洳，水浸处，下湿之地。莫，菜也。似柳叶厚而长。有毛刺可为羹。无度，言不可以尺寸量也。公路者，掌公之路车。晋以卿大夫之庶子为之。○此亦刺俭不中礼之诗。言若此人者，美则美矣。然其俭啬褊急之态，殊不似贵人也。）
　　○彼汾一方，言采其桑。彼其之子，美如英【叶于良反】。美如英，殊异乎公行【音杭】。（○兴也。一方，彼一方也。史记扁鹊视见垣一方人。英，华也。公行，卽公路也。以其主兵车之行列，故谓之公行也。）
　　○彼汾一曲，言采其藚【音续】。彼其之子，美如玉。美如玉，殊异乎公族。（兴也。一曲，谓水曲流处。藚，水舃也。叶如车前草。公族掌公之宗族。晋以卿大夫之适子为之。）
　　汾沮洳三章章六句园有桃，其实之殽。心之忧矣，我歌且谣【音遥】。不知我者，谓我士也骄。彼人是哉【叶将黎反】，子曰何其【音基】。心之忧矣，其谁知之，其谁知之。盖亦勿思【叶新赍反】。（○兴也。殽，食也。合曲曰歌。徒歌曰謡。其，语辞。○诗人忧其国小而无政。故作是诗。言园有桃，则其实之殽矣。心有忧，则我歌且謡矣。然不知我之心者，见其歌謡，而反以为骄，且曰：彼之所为已是矣。而子之言独何为哉。盖举国之人，莫觉其非，而反以忧之者为骄也。于是忧者重嗟叹之，以为此之可忧，初不难知。彼之非我，特未之思耳。诚思之，则将不暇非我而自忧矣。）
　　○园有棘，其实之食。心之忧矣，聊以行国【叶于逼反】。不知我者，谓我士也罔极。彼人是哉，子曰何其。心之忧矣，其谁知之，其谁知之。盖亦勿思。（兴也。棘，枣之短者。聊，且略之辞。歌謡之不足，则出游于国中，而冩忧也。极，至也。罔极，言其心纵恣，无所至极。）
　　园有桃二章章十二句陟彼岵【音戸】兮，瞻望父兮。父曰嗟予子行役。夙夜无已。上愼旃哉，犹来无止。（赋也。山无草木曰岵。上，犹尚也。○孝子行役，不忘其亲。故登山，以望其父之所在。因想象其父念己之言曰：嗟呼我之子行役。夙夜勤劳，不得止息。又祝之曰：庶几愼之哉。犹可以来归，无止于彼而不来也。盖生则必归，死则止而不来矣。或曰：止，获也。言无为人所获也。）
　　○陟彼屺【音起】兮，瞻望母【叶满彼反】兮。母曰嗟予季行役。夙夜无寐。上愼旃哉，犹来无弃。（赋也。山有草木曰屺。季，少子也。尤怜爱少子者，妇人之情也。无寐，亦言其劳之甚也。弃，谓死而弃其尸也。）
　　○陟彼冈兮，瞻望兄【叶虚王反】兮。兄曰嗟予弟行役。夙夜必偕【叶举里反】。上愼旃哉，犹来无死【叶想止反】。（○赋也。山脊曰冈。必偕，言与其侪同作同止。不得自如也。）
　　陟岵三章章六句十亩之闲【叶居贤反】兮，桑者闲闲【叶胡田反】兮。行与子还【叶音旋】兮。（赋也。十亩之闲，郊外所受场圃之地也。闲闲，往来者自得之貌。行，犹将也。还，犹归也。○政乱国危，贤者不乐仕于其朝，而思与其友归于农圃。故其词如此。）
　　○十亩之外【叶五坠反】兮，桑者泄泄【音异】兮。行与子逝兮。（赋也。十亩之外，邻圃也。泄泄，犹闲闲也。逝，往也。）
　　十亩之闲二章章三句坎坎伐檀【叶徒沿反】兮。寘之河之干【叶居焉反】兮。河水淸且涟【音连】猗【音医】。不稼不穑，胡取禾三百廛【直连反】兮。不狩不猎，胡瞻尔庭有县【音玄】貆【音暄】兮。彼君子兮，不素餐【叶七宣反】兮。（赋也。坎坎，用力之声。檀，木可为车者。寘，与置同。干，厓也。涟，风行水成文也。猗，与兮同。语辞也。书断断猗，大学作兮。庄子亦云，而我犹为人猗是也。种之曰稼。）敛（之曰穑。胡，何也。一夫所居曰廛。狩，亦猎也。貆，貉类。素，空。餐，食也。○诗人言有人于此，用力伐檀，将以为车而行陆也。今乃寘之河干，则河水淸涟，而无所用。虽欲自食其力，而不可得矣。然其志，则自以为不耕，则不可以得禾，不猎，则不可以得兽。是以甘心穷饿，而不悔也。诗人述其事而叹之，以为是眞能不空食者。后世若徐穉之流，非其力不食，其厉志盖如此。）
　　○坎坎伐辐【音福。叶笔力反】兮。寘之河之侧【叶庄力反】兮。河水淸且直猗。不稼不穑，胡取禾三百亿兮。不狩不猎，胡瞻尔庭有县特兮。彼君子兮，不素食兮。（赋也。辐，车也。伐木以为辐也。直，波文之直也。十万曰亿。盖言禾秉之数也。兽三岁曰特。）
　　○坎坎伐轮兮。寘之河之漘【音唇】兮。河水淸且沦猗。不稼不穑，胡取禾三百囷【丘伦反】兮。不狩不猎，胡瞻尔庭有县鹑【音纯】兮。彼君子兮，不素飧【音孙。叶素伦反】兮。（赋也。轮，车轮也。伐木以为轮也。沦，小风水成文，转如轮也。囷，圆仓也。鹑，）■(酓鸟)（属。熟食曰飧。）
　　伐檀三章章九句硕鼠硕鼠，无食我黍。三岁贯【音惯】女【音汝】。莫我肯顾【叶果五反】，逝将去女，适彼乐【音洛。下同】土。乐土乐土，爰得我所。比也。（硕，大也。三岁，言其久也。贯，习。顾，念。逝，往也。乐土，有道之国也。爰，于也。○民困于贪残之政。故托言，大鼠害己。而去之也。）
　　○硕鼠硕鼠，无食我麦【叶讫力反】。三岁贯女，莫我肯德。逝将去女，适彼乐国【叶于逼反】。乐国乐国，爰得我直。（比也。德，归恩也。直，犹宜也。）
　　○硕鼠硕鼠，无食我苗【叶音毛】。三岁贯女，莫我肯劳。逝将去女，适彼乐郊【叶音高】。乐郊乐郊，谁之永号【音毫】。（○比也。劳，勤苦也。谓不以我为勤劳也。永号，长呼也。言旣往乐郊，则无复有害己者。当复为谁而永号乎。）
　　硕鼠三章章八句魏国七篇十八章一百二十八句唐一之十。（唐，国名。本帝尧旧都。在禹贡冀州之域，大行恒山之西，大原大岳之野，周成王以封弟叔虞为唐侯。南有晋水，至子爕乃改国号曰晋。后徙曲沃。又徙居绛。其地土瘠民贫，勤俭质朴，忧深思远。有尧之遗风焉。其诗不谓之晋而谓之唐，盖仍其始封之旧号耳。唐叔所都，在今大原府，曲沃及绛，皆在今绛州。）蟋蟀在堂，岁聿其莫【音慕】。今我不乐【音乐。下同】，日月其除【去声】。无已大【音泰】康。职思其居【叶音据】，好【去声】乐无荒。良士瞿瞿【音句】。（○赋也。蟋蟀，虫名。似蝗而小，正黑，有光泽如漆，有角翅。或谓之促织，九月在堂。聿，遂。莫，晩。除，去也。大康，过于乐也。职，主也。瞿瞿，却顾之貌。○唐俗勤俭。故其民闲，终岁劳苦，不敢少休。及其岁晩务闲之时，乃敢相与燕飮为乐而言，今蟋蟀在堂，而岁忽已晩矣。当此之时，而不为乐，则日月将舍我而去矣。然其忧深而思远也。故方燕乐，而又遽相戒曰：今虽不可以不为乐，然不已过于乐乎。盍亦顾念其职之所居者，使其虽好乐而无荒。若彼良士之长虑而却顾焉，则可以不至于危亡也。盖其民俗之厚，而前圣遗风之远如此。）
　　○蟋蟀在堂，岁聿其逝。今我不乐，日月其迈【叶力制反】。无已大康。职思其外【叶五坠反】，好乐无荒。良士蹶蹶。（赋也。逝迈，皆去也。外，余也。其所治之事，固当思之。而所治之余，亦不敢忽。盖其事变，或出于平常思虑之所不及。故当过而备之也。蹶蹶，动而敏于事也。）
　　○蟋蟀在堂，役车其休。今我不乐，日月其慆【音叨。叶侘侯反】。无已大康。职思其忧，好乐无荒。良士休休。（赋也。庶人乘役车。岁晩则百工皆休矣。慆，过也。休休，安闲之貌。乐而有节，不至于淫，所以安也。）
　　蟋蟀三章章八句山有枢，隰有榆。子有衣裳，弗曳弗娄。子有车马，弗驰弗驱。宛其死矣，他人是愉。（兴也。枢，荎也。今刺榆也。榆，白枌也。娄，亦曳也。驰，走。驱，策也。宛，坐见貌。愉，乐也。○此诗盖亦答前篇之意，而解其忧。故言，山则有枢矣，隰则有榆矣。子有衣裳车马，而不服不乘，则一旦宛然以死，而他人取之以为己乐矣。盖言，不可不及时为乐。然其忧愈深，而意愈蹙矣。）
　　○山有栲【音考。叶去九反】，隰有杻【音纽】。子有廷内，弗洒弗埽【叶苏后反】。子有钟鼓，弗鼓弗考【叶去九反】。宛其死矣，他人是保【叶补苟反】。（○兴也。栲，山樗也。似樗，色小白，叶差狭。杻，檍也。叶似杏而尖，白色，皮正赤。其理多曲少直。材可为弓弩干者也。考，击也。保，居有也。）
　　○山有漆【音七】，隰有栗。子有酒食，何不日鼓瑟，且以喜乐【音洛】，且以永日。宛其死矣，他人入室。（兴也。君子无故，琴瑟不离于侧。永，长也。人多忧，则觉日短。飮食作乐，可以永长此日也。）
　　山有枢三章章八句扬之水，白石凿凿【音作】。素衣朱襮【音博】，从子于沃【叶郁鏄反】。旣见君子，云何不乐【音洛】。（○比也。凿凿，巉岩貌。襮，领也。诸侯之服绣黼领而丹朱纯也。子，指桓叔也。沃，曲沃也。○晋昭侯封其叔父成师于曲沃。是为桓叔。其后沃盛强，而晋微弱，国人将叛而归之。故作此诗。言水缓弱而石巉岩，以比晋衰而沃盛。故欲以诸侯之服，从桓叔于曲沃，且自喜其见君子，而无不乐也。）
　　○扬之水，白石皓皓【叶胡暴反】。素衣朱绣【叶先妙反】，从子于鹄【叶居号反】。旣见君子，云何其忧【叶一笑反】。（○比也。朱绣，卽朱襮也。鹄，曲沃邑也。）
　　○扬之水，白石粼粼。我闻有命【叶弥幷反】。不敢以告人。（比也。粼粼，水淸石见之貌。闻其命，而不敢以告人者，为之隐也。桓叔将以倾晋，而民为之隐。盖欲其成矣。○李氏曰：古者不轨之臣，欲行其志，必先施小惠，以收众情。然后民翕然从之。田氏之于齐，亦犹是也。故其召公子阳生于鲁，国人皆知其已至，而不言。所谓我闻有命，不敢以告人也。）
　　扬之水三章二章章六句一章四句椒聊之实，蕃衍盈升。彼其【音记】之子，硕大无朋。椒聊且【音疽】，远条且。（兴而比也。椒，树。似茱莄，有针刺。其实味辛，而香烈。聊，语助也。朋，比也。且，叹词。远条，长枝也。○椒之蕃盛，则采之盈升矣。彼其之子，则硕大而无朋矣。椒聊且远条且，叹其枝远而实益蕃也。此不知其所指。序亦以为沃也。）
　　○椒聊之实，蕃衍盈匊【音菊】。彼其之子，硕大且笃。椒聊且，远条且。（兴而比也。两手曰匊。笃，厚也。）
　　椒聊二章章六句绸【音俦】缪【平声】束薪，三星在天【叶铁因反】。今夕何夕，见此良人。子兮子兮，如此良人何。（兴也。绸缪，犹缠绵也。三星，心也。在天，昬始见于东方，建辰之月也。良人，夫称也。○国乱民贫，男女有失其时，而后得遂其婚姻之礼者。诗人叙其妇语夫之词曰：方绸缪以束薪也，而仰见三星之在天。今夕不知其何夕也。而忽见良人之在此。旣又自谓曰：子兮子兮，其将奈此良人何哉。喜之甚而自庆之词也。）
　　○绸缪束刍【叶侧九反】，三星在隅【叶语口反】。今夕何夕，见此邂【音械】逅【音候。叶狼口反】。子兮子兮，如此邂逅何。（兴也。隅，东南隅也。昏见之星。至此则夜久也。邂逅，相遇之意。此为夫妇相语之词也。）
　　○绸缪束楚，三星在戸。今夕何夕，见此粲者【叶章与反】。子兮子兮，如此粲者何。（兴也。戸，室戸也。戸，必南出。昬见之星至此，则夜分矣。粲，美也。此为夫语妇之词也。或曰：女三为粲。一妻二妾也。）
　　绸缪三章章六句有杕【音第】之杜，其叶湑湑【上声】，独行踽踽【音矩】。岂无他人，不如我同父。嗟行之人，胡不比【音鼻】焉。人无兄弟，胡不佽【音次】焉。（兴也。杕，特也。杜，赤棠也。湑湑，盛貌。踽踽，无所亲之貌。同父，兄弟也。比，辅。佽，助也。○此无兄弟者，自伤其孤特，而求助于人之词。言杕然之杜，其叶犹湑湑然。人无兄弟，则独行踽踽。曾杜之不如矣。然岂无他人之可与同行也哉。特以其不如我兄弟，是以不免于踽踽耳。于是嗟叹。行路之人，何不闵我之独行而见亲，怜我之无兄弟而见助乎。）
　　○有杕之杜，其叶菁菁【音精】，独行睘睘【音琼】。岂无他人，不如我同姓【叶桑经反】。嗟行之人，胡不比焉。人无兄弟，胡不佽焉。（兴也。菁菁，亦盛貌。睘睘，无所依貌。）
　　杕杜二章章九句羔裘豹袪【音岖】，自我人居居。岂无他人，维子之故。（赋也。羔裘，君纯羔，大夫以豹饰。袪，袂也。居居，未详。）
　　○羔裘豹褎【音袖】，自我人究究。岂无他人，维子之好【去声。叶呼候反】。（赋也。褎，犹袪也。究究，亦未详。）
　　羔裘二章章四句。（此诗不知所谓。不敢强解。）
　　肃肃鸨羽，集于苞栩【音许】。王事靡盬【音古】。不能蓺稷黍，父母何怙【音戸】。悠悠苍天，曷其有所。（比也。肃肃，羽声。鸨，鸟名。似鴈而大。无后趾。集，止也。苞，丛生也。栩，柞栎也。其子为皁斗。殻可以染皁者是也。盬，不攻致也。蓺，树。怙，恃也。○民从征役，而不得养其父母。故作此诗。言鸨之性，不树止，而今乃飞集于苞栩之上。如民之性，本不便于劳苦，今乃久从征役，而不得耕田以供子职也。悠悠苍天，何时使我得其所乎。）
　　○肃肃鸨翼，集于苞棘。王事靡盬。不能蓺黍稷，父母何食。悠悠苍天，曷其有极。（比也。极，已也。）
　　○肃肃鸨行【音杭】，集于苞桑。王事靡盬。不能蓺稻粱，父母何尝。悠悠苍天，曷其有常。（比也。行，列也。稻，卽今南方所食稻米。水生而色白者也。粱，粟类也。有数色。尝，食也。常，复其常也。）
　　鸨羽三章章七句岂曰无衣七兮，不如子之衣，安且吉兮。（赋也。侯伯七命。其车旗衣服，皆以七为节。子，天子也。○史记曲沃桓叔之孙武公伐晋灭之。尽以其宝器，赂周厘王。王以武公为晋君，列于诸侯。此诗盖述其请命之意。言我非无是七章之衣也。而必请命者，盖以不如天子之命服之为安且吉也。盖当是时周室虽衰，曲刑犹在。武公旣负弑君簒国之罪，则人得讨之，而无以自立于天地之闲。故赂王请命，而为说如此。然其倨慢无礼，亦已甚矣。厘王贪其宝玩，而不思天理民彝之不可废。是以诛讨不加，而爵命行焉，则王纲于是乎不振，而人纪或几乎絶矣。呜呼痛哉。）
　　○岂曰无衣六兮，不如子之衣，安且燠【音郁】兮。（赋也。天子之卿六命。变七言六者，谦也。不敢以当侯伯之命，得受六命之服。比于天子之卿，亦幸矣。燠，暖也。言其可以久也。）
　　无衣二章章三句有杕之杜，生于道左。彼君子兮，噬【音逝】肯适我。中心好【去声】之。曷飮食【音嗣】之。（比也。左，东也。噬，发语词。曷，何也。○此人好贤，而恐不足以致之。故言，此杕然之杜，生于道左，其荫不足以休息。如己之寡弱，不足恃頼，则彼君子者，亦安肯顾而适我哉。然其中心好之，则不已也。但无自而得飮食之耳。夫以好贤之心如此，则贤者安有不至。而何寡弱之足患哉。）
　　○有杕之杜，生于道周。彼君子兮，噬肯来游。中心好之。曷飮食之。（比也。周，曲也。）
　　有杕之杜二章章六句葛生蒙楚，蔹【音廉】蔓于野【叶上与反】。予美亡此。谁与独处。（兴也。蔹，草名。似栝楼。叶盛而细。蔓，延也。予美，妇人指其夫也。○妇人以其夫久从征役而不归，故言葛生而蒙于楚，蔹生而蔓于野，各有所依托。而予之所美者，独不在是。则谁与，而独处于此乎。）
　　○葛生蒙棘，蔹蔓于域。予美亡此。谁与独息。（兴也。域，茔域也。息，止也。）
　　○角枕粲兮，锦衾烂兮。予美亡此。谁与独旦。（赋也。粲烂，华美鲜明之貌。独旦，独处至旦也。）
　　○夏之日，冬之夜【叶羊茹反】，百岁之后，归于其居【叶姬御反】。（○赋也。夏日永，冬夜永。居，坟墓也。○夏日冬夜，独居忧思，于是为切。然君子之归无期。不可得而见矣。要死而相从耳。郑氏曰：言此者，妇人专一，义之至，情之尽。苏氏曰：思之深，而无异心，此唐风之厚也。）
　　○冬之夜【同上】，夏之日，百岁之后【叶音戸】，归于其室。（赋也。室，圹也。）
　　葛生五章章四句采苓采苓，首阳之巓【叶典因反】。人之为言，苟亦无信【叶斯人反】。舍【音舍】旃舍旃，苟亦无然。人之为言，胡得焉。（比也。首阳，首山之南也。巓，山顶也。旃，之也。○此刺听谗之诗。言子欲采苓于首阳之巓乎。然人之为是言以告子者，未可遽以为信也。姑舍置之，而无遽以为然。徐察而审听之，则造言者无所得，而谗止矣。或曰：兴也。下章放此。）
　　○采苦采苦，首阳之下【叶后五反】。人之为言，苟亦无与。舍旃舍旃，苟亦无然。人之为言，胡得焉。（比也。苦，苦菜也。生山田及泽中，得霜甜脆而美。与，许也。）
　　○采葑采葑，首阳之东。人之为言，苟亦无从。舍旃舍旃，苟亦无然。人之为言，胡得焉。（比也。从，听也。）
　　采苓三章章八句唐国十二篇三十三章二百三句秦一之十一。（秦，国名。其地在禹贡雍州之域，近鸟鼠山。初伯益佐禹，治水有功。赐姓嬴氏。其后中潏居西戎，以保西垂。六世孙大骆生成及非子。非子事周孝王，养马于汧渭之闲，马大繁息。孝王封为附庸，而邑之秦。至宣王时，犬戎灭成之族。宣王遂命非子曽孙秦仲，为大夫诛西戎不克，见杀。及幽王为西戎犬戎所杀，平王东迁。秦仲孙襄公以兵送之。王封襄公为诸侯，曰：能逐犬戎。卽有岐丰之地。襄公遂有周西都畿内八百里之地。至玄孙德公，又徙于雍。秦，卽今之秦州，雍，今京兆府兴平县是也。）有车邻邻，有马白顚【叶典因反】。未见君子，寺人之令【平声】。（○赋也。邻邻，众车行声。白顚，额有白毛，今谓之的颡。君子，指秦君。寺人，内小臣也。令，使也。○是时秦君始有车马及此寺人之官，将见者，必先使寺人通之。国人创见而夸美之也。）
　　○阪【音反】有漆，隰有栗。旣见君子，并坐鼓瑟。今者不乐【音洛】，逝者其耋【音垤。叶地一反】。（○兴也。八十曰耋。○阪则有漆矣。隰则有栗矣。旣见君子，则并坐鼓瑟矣。失今不乐，则逝者其耋矣。）
　　○阪有桑，隰有杨。旣见君子，并坐鼓簧。今者不乐，逝者其亡。（兴也。簧，笙中金叶。吹笙，则鼓动之以出声者也。）
　　车邻三章一章四句二章章六句驷驖【音铁】孔阜，六辔在手。公之媚子，从公于狩【叶始九反】。（○赋也。驷驖，四马，皆黑色如铁也。孔，甚也。阜，肥大也。六辔者，两服两骖，各两辔，而骖马两辔，纳之于觼。故惟六辔在手也。媚子，所亲爱之人也。此亦前篇之意也。）
　　○奉时辰牡，辰牡孔硕【叶常灼反】。公曰左之，舍【音舍】拔【音钹】则获【叶黄郭反】。（○赋也。时，是。辰，时也。牡，兽之）牡（者也。辰牡者，冬献狼，夏献麋，春秋献鹿豕之类。奉之者，虞人翼以待射也。硕，肥大也。公曰左之者，命御者，使左其车以射兽之左也。盖射必中其左，乃为中杀。五御，所谓逐禽左者，为是故也。拔，矢括也。曰左之而舍拔，无不获者，言兽之多，而射御之善也。）
　　○游于北园，四马旣闲【叶胡田反】。輶【音田】车鸾镳【音标】，载猃【音殓】歇骄【音嚣】。（○赋也。田事已毕。故游于北园。闲，调习也。輶，轻也。鸾，铃也。效鸾鸟之声。镳，马衘也。驱逆之车，置鸾于马衘之两旁。乘车，则鸾在衡，和在轼也。猃歇骄，皆田犬名。长喙曰猃，短喙曰歇骄。以车载犬。盖以休其足力也。韩愈画记有骑拥田犬者，亦此类。）
　　驷驖三章章四句小戎俴【音践】收，五楘【音木】梁辀【音舟】。游环胁驱【叶倶惧反。又居录反】，阴靷【音胤】鋈【音沃】续【叶辞屡反。又如字】。文茵【音因】畅毂【叶。又去声】，驾我骐【音其】馵【音注。又之录反】。言念君子，温其如玉。在其板屋，乱我心曲。（赋也。小戎，兵车也。俴，浅也。收，轸也。谓车前后两端横木。所以收）敛（所载者也。凡车之制，广皆六尺六寸，其平地任载者为大车，则轸深八尺，兵车则轸深四尺四寸。故曰小戎俴收也。五，五束也。楘，历录然文章之貌也。梁辀，从前轸以前，稍曲而上至衡，则向下钩之横衡于辀下。而辀形穹隆，上曲如屋之梁。又以皮革五处束之。其文章历录然也。游环，靷环也。以皮为环。当两服马之背上。游移前却无定处。引两骖马之外辔，贯其中而执之。所以制骖马，使不得外出。左传曰：如骖之有靷，是也。胁驱，亦以皮为之。前系于衡之两端，后系于轸之两端。当服马胁之外。所以驱骖马使不得内入也。阴，揜軓也。軓在轼前，而以板横侧揜之。以其阴映此軓，故谓之阴也。靷，以皮二条前系骖马之颈，后系阴版之上也。鋈续，阴版之上，有续靷之处，消白金沃灌其环，以为饰也。盖车衡之长，六尺六寸，止容二服，骖马之颈，不当于衡。故别为二靷以引车。亦谓之靳。左传曰：两靷将絶，是也。文茵，车中所坐，虎皮褥也。畅，长也。毂者，车轮之中，外持辐内受轴者也。大车之毂，一尺有半，兵车之毂，长三尺二寸。故兵车曰畅毂。骐，骐文也。马左足白曰馵。君子，妇人目其夫也。温其如玉，美之之词也。板屋者，西戎之俗。以版为屋。心曲，心中委曲之处也。○西戎者，秦之臣子所与不共戴天之雠也。襄公上承天子之命，率其国人，往而征之。故其从役者之家人，先夸车甲之盛如此，而后及其私情。盖以义兴师，则虽妇人，亦知勇于赴敌，而无所怨矣。）
　　○四牡孔阜【扶有反】，六辔在手。骐駵【音留】是中【叶诸仍反】，騧骊是骖。龙盾【顺允反】之合，鋈以觼軜【音纳】。言念君子，温其在邑。方何为期，胡然我念之。（赋也。赤马黒鬣曰駵。中，两服马也。黄马黒喙曰騧。骊，黒色也。盾，干也。画龙于盾，合而载之，以为车上之卫。必载二者，备破毁也。觼，环之有舌也。軜，骖内辔也。置觼于轼前，以系軜。故谓之觼軜。亦消沃白金，以为饰也。邑，西鄙之邑也。方，将也。将以何时为归期乎。何为使我思念之极也。）
　　○俴驷孔群，厹矛鋈錞。蒙伐有苑【叶音氲】，虎韔【敕亮反】镂膺。交韔二弓，竹闭绲【古本反】縢【直登反】。言念君子，载寝载兴。厌厌良人，秩秩德音。（赋也。俴驷，四马皆以浅薄之金为甲。欲其轻而易于马之旋习也。孔，甚。群，和也。厹矛，三隅矛也。鋈錞，以白金沃矛之下端平底者也。蒙，杂也。伐，中干也。盾之别名。苑，文貌。画杂羽之文于盾上也。虎韔，以虎皮为弓室也。镂膺，镂金以饰马当胸带也。交韔，交二弓于韔中。谓顚倒安置之。必二弓，以备坏也。闭，弓檠也。仪礼作）■(韦必)（。绲，縄。縢，约也。以竹为闭，而以縄约之于弛弓之里。檠弓体使正也。载寝载兴，言思之深，而起居不宁也。厌厌，安也。秩秩，有序也。）
　　小戎三章章十句蒹【古括反】葭【音加】苍苍，白露为霜。所谓伊人，在水一方。溯洄【音回】从之，道阻且长。溯游从之，宛在水中央。（赋也。蒹，似萑而细，高数尺。又谓之藨。葭，芦也。蒹葭未败，而露始为霜。秋水时至，百川灌河之时也。伊人，犹言彼人也。一方，彼一方也。遡洄，逆流而上也。溯游，顺流而下也。宛然，坐见貌。在水之中央，言近而不可至也。○言秋水方盛之时，所谓彼人者，乃在水之一方，）上下（求之而皆不可得。然不知其何所指也。）
　　○蒹葭凄凄，白露未晞。所谓伊人，在水之湄。溯洄从之，道阻且跻。溯游从之，宛在水中坻【音迟】。（○赋也。凄凄，犹苍苍也。晞，干也。湄，水草之交也。跻，升也。言难至也。小渚曰坻。）
　　○蒹葭采采【叶此礼反】，白露未已。所谓伊人，在水之涘【叶以始二音】。溯洄从之，道阻且右【叶羽轨反】。溯游从之，宛在水中沚。（赋也。采采，言其盛而可采也。已，止也。右，不相直而出其右也。小渚曰沚。）
　　蒹葭三章章八句终南何有，有条有梅【叶莫悲反】。君子至止，锦衣狐裘【叶渠之反】。颜如渥【音握】丹，其君也哉<叶将黎反>。（○兴也。终南，山名。在今京兆府南。条，山楸也。皮叶白，色亦白，材理好。宜为车版。君子，指其君也。至止，至终南之下也。锦衣狐裘，诸侯之服也。玉藻曰：君衣狐白裘，锦衣以裼之。渥，渍也。其君也哉，言容貌衣服称其为君也。此秦人美其君之词。亦车邻驷驖之意也。）
　　○终南何有，有纪有堂。君子至止，黻【音弗】衣绣裳。佩玉将将【音鎗】，寿考不忘。（兴也。纪，山之廉角也。堂，山之宽平处也。黻之状，亚两己相戾也。绣，刺绣也。将将，佩玉声也。寿考不忘者，欲其居此位服此服，长久而安宁也。）
　　终南二章章六句交交黄鸟，止于棘。谁从穆公，子车奄息。维此奄息，百夫之特。临其穴【叶戸橘反】，惴惴其栗。彼苍者天【叶铁因反】，歼【音尖】我良人。如可赎兮，人百其身。（兴也。交交，飞而往来之貌。从穆公，从死也。子车，氏。奄息，名。特，杰出之称，穴，圹也。惴惴，惧貌。栗，惧。歼，尽。良，善。赎，贸也。○秦穆公卒。以子车氏之三子为殉。皆秦之良也。国人哀之，为之赋黄鸟。事见春秋传。卽此诗也。言交交黄鸟，则止于棘矣。谁从穆公。则子车奄息也。盖以所见起兴也。临穴而惴惴，盖生纳之圹中也。三子皆国之良，而一旦杀之。若可贸以他人，则人皆愿百其身以易之矣。）
　　○交交黄鸟，止于桑。谁从穆公，子车仲行【音杭】。维此仲行，百夫之防。临其穴，惴惴其栗。彼苍者天，歼我良人。如可赎兮，人百其身。（兴也。防，当也。言一人可以当百夫也。）
　　○交交黄鸟，止于楚。谁从穆公，子车针【音柑】虎。维此针虎，百夫之御。临其穴，惴惴其栗。彼苍者天，歼我良人。如可赎兮，人百其身。（兴也。御，犹当也。）
　　黄鸟三章章十二句。（春秋传曰：君子曰：秦穆公之不为盟主也，宜哉。死而弃民。先王违世，犹贻之法。而况夺之善人乎。今纵无法以遗后嗣，而又收其良以死。难以在上矣。君子，是以知秦之不复东征也。愚按穆公于此其罪不可逃矣。但或以为，穆公遗命如此，而三子自杀以从，则三子亦不得为无罪。今观临穴惴栗之言，则是康公从父之乱命迫，而纳之于圹。其罪有所归矣。又按史记，秦武公卒。初以人从死。死者六十六人。至穆公遂用百七十七人，而三良与焉。盖其初特出于戎狄之俗，而无明王贤伯以讨其罪。于是习以为常，则虽以穆公之贤，而不免。论其事者，亦徒闵三良之不幸，而叹秦之衰。至于王政不纲，诸侯擅命，杀人不忌，至于如此，则莫知其为非也。呜呼俗之弊也久矣。其后始皇之葬，后宫皆令从死，工匠生闭墓中。尚何恠哉。）鴥【音聿】彼晨风【叶孚愔反】，郁彼北林。未见君子，忧心钦钦。如何如何，忘我实多。（兴也。鴥，疾飞貌。晨风，鹯也。郁，茂盛貌。君子，指其夫也。钦钦，忧而不忘之貌。○妇人以夫不在而言。鴥彼晨风，则归于郁然之北林矣。故我未见君子，而忧心钦钦也。彼君子者如之何而忘我之多乎。此与扊扅之歌同意。盖秦俗也。）
　　○山有苞栎【音历。叶历各反】，隰有六驳【音剥】。未见君子，忧心靡乐【音洛】。如何如何，忘我实多。（兴也。驳，梓榆也。其皮青白如驳。○山则有苞栎矣，隰则有六驳矣。未见君子，则忧心靡乐矣。靡乐则忧之甚也。）
　　○山有苞棣，隰有树檖。未见君子，忧心如醉。如何如何，忘我实多。（兴也。棣，唐棣也。檖，赤罗也。实似梨而小，酢可食。如醉，则忧又甚矣。）
　　晨风三章章六句岂曰无衣，与子同袍【叶歩谋反】。王于兴师，修我戈矛，与子同仇。（赋也。袍，襺也。戈，长六尺六寸。矛，长二丈。王于兴师，以天子之命，而兴师也。○秦俗强悍，乐于战斗。故其人平居而相谓曰：岂以子之无衣，而与子同袍乎。盖以王于兴师，则将修我戈矛，而与子同仇也。其欢爱之心足以相死如此。苏氏曰：秦本周地。故其民犹思周之盛时，而称先王焉。或曰：兴也。取与子同三字为义。后章放此。）
　　○岂曰无衣，与子同泽【叶徒洛反】。王于兴师，修我矛戟【叶讫约反】，与子偕作。（赋也。泽，里衣也。以其亲肤近于垢泽，故谓之泽。戟，车戟也。长丈六尺。）
　　○岂曰无衣，与子同裳。王于兴师，修我甲兵【叶晡茫反】，与子偕行【叶戸郎反】。（○赋也。行，往也。）
　　无衣三章章五句。（秦人之俗，大抵尚气槩，先勇力，忘生轻死。故其见于诗如此。然本其初而论之，岐丰之地，文王用之，以兴二南之化。如彼其忠且厚也。秦人用之。未几而一变其俗，至于如此。则已悍然有招八州而朝同列之气矣。何哉。雍州土厚水深。其民厚重质直，无郑卫骄惰浮靡之习。以善导之，则易兴起，而笃于仁义。以猛驱之，则其强毅果敢之资，亦足以强兵力农，而成富强之业。非山东诸国所及也。呜呼后世欲为定都立国之计者，诚不可不监乎此，而凡为国者，其于导民之路，尤不可不审其所之也。）我送舅氏，曰至渭阳。何以赠之，路车乘【去声】黄。（赋也。舅氏，秦康公之舅，晋公子重耳也。出亡在外，穆公召而纳之。时康公为太子。送之渭阳，而作此诗。渭，水名。秦时都雍。至渭阳者盖东行。送之于咸阳之地也。路车，诸侯之车也。乘黄，四马皆黄也。）
　　○我送舅氏，悠悠我思【叶新赍反】。何以赠之，琼瑰【音妫】玉佩【叶蒲眉反】。（○赋也。悠悠，长也。序以为时康公之母穆姬已卒。故康公送其舅，而念母之不见也。或曰：穆姬之卒，不可考。此但别其舅而怀思耳。琼瑰，石而次玉。）
　　渭阳二章章四句。（按春秋传，晋献公烝于齐姜。生秦穆夫人太子申生。娶犬戎胡姬生重耳。小戎子生夷吾。骊姬生奚齐。其娣生卓子。骊姬谮申生，申生自杀。又谮二公子。二公子皆出奔。献公卒。奚齐卓子继立。皆为大夫里克所弑。秦穆公纳夷吾。是为惠公。卒。子圉立。是为怀公。立之明年，秦穆公又召重耳而纳之。是为文公。王氏曰：至渭阳者，送之远也。悠悠我思者，思之长也。路车乘黄，琼瑰玉佩者，赠之厚也。广汉张氏曰：康公为太子，送舅氏而念母之不见。是固良心也。而卒不能自克于令孤之役。怨欲害乎良心也。使康公知循是心养其端而充之，则怨欲可消矣。）于我乎，夏屋渠渠，今也每食无余。于【音吁】嗟乎，不承权舆。（赋也。夏，大也。渠渠，深广貌。承，继也。权舆，始也。○此言其君始有渠渠之夏屋，以待贤者，而其后礼意寖衰，供意寖薄。至于贤者每食而无余。于是叹之。言不能继其始也。）
　　○于我乎，每食四簋【叶已有反】，今也每食不饱【叶捕苟反】。于嗟乎，不承权舆。（赋也。簋，瓦器。容斗二升。方曰簠，圆曰簋。簠盛稻梁，簋盛黍稷。四簋，礼食之盛也。）
　　权舆二章章五句。（汉楚元王，敬礼申公白公穆生。穆生不嗜酒。元王每置酒，尝为穆生设醴。及王戊卽位，常设。后忘设焉。穆生退曰：可以逝矣。醴酒不设。王之意怠。不去楚人将钳我于市。遂称疾。申公白公强起之曰：独不念先王之德欤。今王一旦失小礼，何足至此。穆生曰：先王之所以礼吾三人者，为道之存故也。今而忽之。是忘道也。忘道之人，胡可与久处。岂为区区之礼哉。遂谢病去。亦此诗之意也。）秦国十篇二十七章一百八十一句陈一之十二。（陈，国名。大皥伏羲氏之墟。在禹贡豫州之东，其地广平，无名山大川。西望外方，东不及孟诸。周武王时，帝舜之冑，有虞阏父为周陶正。武王赖其利器用，与其神明之后，以元女大姬妻其子满，而封之于陈。都于宛丘之侧。与黄帝帝尧之后，共为三恪，是为胡公。大姬妇人尊贵，好乐巫觋歌舞之事。其民化之。今之陈州卽其地也。）子之汤【音荡】兮，宛丘之上兮。洵【音荀】有情兮，而无望兮。（赋也。子，指游荡之人也。汤，荡也。四方高中央下曰宛丘。洵，信也。望，人所瞻望也。○国人见此人常游荡于宛丘之上，故叙其事以刺之。言虽信有情思而可乐矣，然无威仪可瞻望也。）
　　○坎其击鼓，宛丘之下【叶后五反】。无冬无夏【叶与。下同】，值【音治】其鹭羽。（赋也。坎，击鼓声。值，植也。鹭，春鉏。今鹭鸶。好而洁白，头上有长毛十数枚。羽，以其羽为翳，舞者持以指麾也。言无时不出游，而鼓舞于是也。）
　　○坎其击缶【音否】，宛丘之道【叶徒厚反】。无冬无夏，值其鹭翿【音导。叶殖有反】。（○赋也。缶，瓦器。可以节乐。翿，翳也。）
　　宛丘三章章四句东门之枌【音文】，宛丘之栩【音许】。子仲之子，婆娑【音梭】其下【叶后五反】。（○赋也。枌，白榆也。先生叶却着荚。皮色白。子仲之子，子仲之女也。婆娑，舞貌。○此男女聚会歌舞，而赋其事以相乐也。）
　　○谷旦于差【音钗。叶七何反】，南方之原。不绩其麻【叶谟婆反】，市也婆娑。（赋也。谷，善。差，择也。○旣差择善旦，以会于南方之原。于是弃其业以舞于市而往会也。）
　　○谷旦于逝，越以鬷【音宗】迈【叶力制反】。视尔如荍【音翘】，贻我握椒。（赋也。逝，往。越，于。鬷，众也。迈，行也。荍，芘芣也。又名荆葵。紫色。椒，芬芳之物也。○言又以善旦而往。于是以其众行，而男女相与道，其慕悦之诗曰：我视尔颜色之美，如芘芣之华。于是遗我以一握之椒。而交情好也。）
　　东门之枌三章章四句衡门之下，可以栖【音西】迟。泌【音秘】之洋洋，可以乐【音洛】饥。（赋也。衡门，横木为门也。门之深者，有阿塾堂宇。此惟横木为之。栖迟，游息也。泌，泉水也。洋洋，水流貌。○此隐居自乐，而无求者之词。言衡门虽浅陋，然亦可以游息。泌水虽不可饱，然亦可以玩乐而忘饥也。）
　　○岂其食鱼，必河之鲂【音房】。岂其取【音娶】妻，必齐之姜。（赋也。姜，齐姓。）
　　○岂其食鱼，必河之鲤。岂其取妻，必宋之子【叶奖里反】。（○赋也。子，宋姓。）
　　衡门三章章四句东门之池，可以沤【乌豆反】麻【叶谟婆反】。彼美淑姬，可与晤【音悞】歌。（兴也。池，城池也。沤，渍也。治麻者，必先以水渍之。晤，犹解也。○此亦男女会遇之词。盖因其会遇之地所见之物，以起兴也。）
　　○东门之池，可以沤纻【音苎】。彼美淑姬，可与晤语。（兴也。纻，麻属。）
　　○东门之池，可以沤菅【音闲，叶居贤反】。彼美淑姬，可与晤言。（兴也。菅，叶似茅而滑泽。茎有白粉，柔韧。宜为索也。）
　　东门之池三章章四句东门之杨，其叶牂牂【音臧】。昏以为期，明星煌煌。（兴也。东门，相期之地也。杨，柳之扬起者也。牂牂，盛貌。明星，启明也。煌煌，大明貌。○此亦男女期会，而有负约不至者。故因其所见，以起兴也。）
　　○东门之杨，其叶肺肺【音霈】。昏以为期，明星晢晢【音制】。（○兴也。肺肺，犹牂牂也。晢晢，犹煌煌也。）
　　东门之杨二章章四句墓门有棘，斧以斯之。夫也不良，国人知之。知而不已，谁昔然矣。（兴也。墓门，凶僻之地。多生荆棘。斯，析也。夫，指所刺之人也。谁昔，昔也。犹言畴昔也。○言墓门有棘，则斧以斯之矣。此人不良，则国人知之矣。国人知之，犹不自改，则自畴昔而已然。非一日之积矣。所谓不良之人，亦不知其何所指也。）
　　○墓门有梅，有鸮萃止。夫也不良，歌以讯【叶息悴反】之。讯予不顾【叶果五反】，颠倒思予【叶演女反】。（○兴也。鸱鸮，恶声之鸟也。萃，集。讯，告也。颠倒，狼狈之状。○墓门有梅，则有鸮萃之矣。夫也不良，则有歌其恶以讯之者矣。讯之而不予顾，至于颠倒然后思予，则岂有所及哉。或曰：讯予之予，疑当依前章作而字。）
　　墓门二章章六句防有鹊巢，卭<（音穷】有旨苕【音条。叶徒刀反】。谁侜【音周】予美，心焉忉忉【音刀】。（○兴也。防，人所筑以捍水者。卭，丘。旨，美也。苕，苕饶也。茎如劳豆而细，叶似蒺蔾而青。其茎叶绿色。可生食。如小豆藿也。侜，侜张也。犹郑风之所谓迋也。予美，指所与私者也。忉忉，忧貌。○此男女之有私，而忧或闲之之词。故曰：防，则有鹊巢矣。卭，则有旨苕矣。今此何人，而侜张予之所美，使我忧之而至于忉忉乎。）
　　○中唐有甓【音辟】，卭有旨鹝【音逆】。谁侜予美，心焉惕惕【音剔】。（○兴也。庙中路，谓之唐。甓，瓴甋也。鹝，小草。杂色。如绶。惕惕，犹忉忉也。）
　　防有鹊巢二章章四句月出皎兮，佼【音绞】人僚【音了】兮。舒窈【音杳】纠【音矫】兮，劳心悄兮。（兴也。皎，月光也。佼人，美人也。僚，好貌。窈，幽远也。纠，愁结也。悄，忧也。○此亦男女相悦而相念之词。言月出则皎然矣。佼人则僚然矣。安得见之，舒窈纠之情乎。是以为之劳心而悄然也。）
　　○月出皓【音昊】兮，佼人懰【音柳。叶朗老反】兮。舒懮【音黝】受【叶时倒反】兮，劳心慅【音草】兮。（兴也。懰，好貌。懮受，忧思也。慅，犹悄也。）
　　○月出照兮，佼人燎【音料】兮。舒夭【上声】绍【音邵】兮，劳心惨【当作懆。七吊反】兮。（兴也。燎，明也。夭绍，纠紧之意。惨，忧也。）
　　月出三章章四句胡为乎株林。从夏【上声】南【叶尼心反。下同】。匪适株林，从夏南。（赋也。株林，夏氏邑也。夏南，征舒字也。○灵公淫于夏征之母，朝夕而往夏氏之邑。故其民相与语曰：君胡为乎株林乎。曰：从夏南耳。然则非适株林也。特以从夏南故耳。盖淫乎夏姬不可言也。故以从其子言之。诗人之忠厚如此。）
　　○驾我乘【去声】马【叶满补反】，说【音税】于株野【叶上与反】。乘【平声】我乘驹，朝食于株。（赋也。说，舍也。马六尺以下曰驹。）
　　株林二章章四句。（春秋传，夏姬，郑穆公之女也。嫁于陈大夫夏御叔。灵公与其大夫孔宁仪行父通焉。泄冶谏不听，而杀之。后卒为其子征舒所弑，而征舒复为楚庄王所诛。）彼泽之陂，有蒲与荷【音何】。有美一人，伤如之何。寤寐无为，涕泗【音四】滂沱。（兴也。陂，泽障也。蒲，水草可为席者。荷，芙蕖也。自目曰涕，自鼻曰泗。○此诗之旨，与月出相类。言彼泽之陂，则有蒲与荷矣。有美一人，而不可见，则虽忧伤，而如之何哉。寤寐无为。涕泗滂沱而已矣。）
　　○彼泽之陂，有蒲与蕑【音闲。叶居贤反】。有美一人，硕大且卷【音权】。寤寐无为，中心悁悁【音娟】。（○兴也。蕑，兰也。卷，鬓发之美也。悁悁，犹悒悒也。）
　　○彼泽之陂，有蒲菡萏【叶待检反】。有美一人，硕大且俨。寤寐无为，辗转伏枕【叶知险反】。（○兴也。菡萏，荷华也。俨，矜庄貌。辗转伏枕，卧而不寐，思之深且久也。）
　　泽陂三章章六句陈国十篇二十六章一百二十四句。（东莱吕氏曰：变风终于陈灵。其闲男女夫妇诗，一何多邪。曰：有天地然后有万物。有万物然后有男女。有男女然后有夫妇。有夫妇然后有父子。有父子然后有君臣。有君臣然后有上下。有上下然后礼义有所错。男女者，三纲之本，万事之先也。正风之所以为正者，举其正者以劝之也。变风之所以为变者，举其不正者以戒之也。道之升降，时之治乱，俗之污隆，民之死生，于是乎在。录之烦悉，篇之重复，亦何疑哉。）桧一之十三。（桧，国名。高辛氏火正祝融之墟。在禹贡豫州外方之北，荥波之南，居溱洧之闲。其君妘姓。祝融之后，周衰为郑桓公所灭，而迁国焉。今之郑州卽其地也。苏氏以为桧诗，皆为郑作。如邶墉之于卫也。未知是否。）羔裘逍遥，狐裘以朝【音潮。叶直劳反】。岂不尔思，劳心忉忉【音刀】。（○赋也。缁衣羔裘，诸侯之朝服。锦衣狐裘，其朝天子之服也。旧说，桧君好洁其衣服，逍遥游宴，而不能自强于政治。故诗人忧之。）
　　○羔裘翱翔，狐裘在堂。岂不尔思，我心忧伤。（赋也。翱翔，犹逍遥也。堂，公堂也。）
　　○羔裘如膏【去声】，日出有曜【叶羊号反】。岂不尔思，中心是悼。（赋也。膏，脂所渍也。日出有曜，日照之则有光也。）
　　羔裘三章章四句庶见素冠兮。棘人栾栾【音鸾】兮。劳心慱慱【音团】兮。（赋也。庶，幸也。缟冠素纰，旣祥之冠也。黑经白纬曰缟。缘边曰纰。棘，急也。丧事欲其总总尔。哀遽之状也。栾栾，瘠貌。慱慱，忧劳之貌。○祥冠，祥则冠之。禫则除之。今人皆不能行三年之丧矣。安得见此服乎。当时贤者庶几见之，至于忧劳也。）
　　○庶见素衣兮。我心伤悲兮。聊与子同归兮。（赋也。素冠，则素衣矣。与子同归，爱慕之词也。）
　　○庶见素韠【音毕】兮。我心蕴【上声】结【叶讫力反】兮。聊与子如一兮。（赋也。韠，蔽膝也。以韦为之。冕服谓之韨。其余曰韠。韠从裳色。素衣素裳，则素韠矣。蕴结，思之不解也。与子如一，甚于同归矣。）
　　素冠三章章三句。（按丧礼为父为君，斩衰三年。昔宰予欲短丧。夫子曰：子生三年，然后免于父母之怀。夫三年之丧，天下之通丧也。予也有三年之爱于其父母乎。传曰：子夏三年之丧毕，见于夫子。援琴而弦。衎衎而乐。作而曰：先王制礼，不敢不及。夫子曰：君子也。闵子骞三年之丧毕，见于夫子。援琴而弦。切切而哀。作而曰：先王制礼，不敢过也。夫子曰：君子也。子路曰：敢问何谓也。夫子曰：子夏哀已尽，能引而致之于礼。故曰：君子也。闵子骞哀未尽，能自割以礼。故曰：子也。夫三年之丧，贤者之所轻，不肖者之所勉。）隰有苌【音长】楚，猗【音娿】傩【音）■（女耶）（】其枝。夭【平声】之沃沃，乐【音乐】子之无知。（赋也。苌楚，铫弋。今羊桃也。子如小麦，亦似桃。猗傩，柔顺也。夭，少好貌。沃沃，光泽貌。子，指苌楚也。○政烦赋重，人不堪其苦，叹其不如草木之无知而无忧也。）
　　○隰有苌楚，猗傩其华。夭之沃沃，乐子之无家。（赋也。无家，言无累也。）
　　○隰有苌楚，猗傩其实。夭之沃沃，乐子之无室。（赋也。无室，犹无家也。）
　　隰有苌楚三章章四句匪风发【叶方月反】兮，匪车偈【音挈】兮。顾瞻周道，中心怛【叶）旦（悦反】兮。（赋也。发，飘扬貌。偈，疾驱貌。周道，适周之路也。怛，伤也。○周室衰微，贤人忧叹，而作此诗。言常时风发，而车偈，而中心怛然。今非风发也。非车偈也。特顾瞻周道，而思王室之陵迟。故中心为之怛然耳。）
　　○匪风飘【叶匹妙反】兮，匪车嘌【音漂。叶匹妙反】兮。顾瞻周道，中心吊兮。（赋也。回风谓之飘。嘌，漂揺不安之貌。吊，亦伤也。）
　　○谁能亨鱼，溉【音盖】之釜鬵【音寻】。谁将西归，怀之好音。（兴也。溉，涤也。鬵，釜属。西归，归于周也。○谁能亨鱼乎。有则我愿为之溉其釜鬵。谁将西归乎。有则我愿慰之以好音。以见思之之甚。但有西归之人，卽思有以厚之也。）
　　匪风三章章四句桧国四篇十二章四十五句曹一之十四。（曹，国名。其地在禹贡兖州陶丘之地，雷夏荷泽之野。周武王以封其弟振铎。今之曹州卽其地也。）蜉蝣之羽，衣裳楚楚【叶创举反】。心之忧矣，于我归处。（比也。蜉蝣，渠略也。似蛣蜣，身狭而长角。黄黑色。朝生暮死。楚楚，鲜明貌。○此诗盖以时人有玩细娯而忘远虑者，故以蜉蝣为比而刺之。言蜉蝣之羽翼，犹衣裳之楚楚可爱也。然其朝生暮死，不能久存。故我心忧之，而欲其于我归处耳。序以为刺其君。或然。而未有考也。）
　　○蜉蝣之翼，采采衣服【叶蒲北反】。心之忧矣，于我归息。（比也。采采，华饰也。息，止也。）
　　○蜉蝣掘【求勿反】阅，麻衣如雪。心之忧矣，于我归说【音税。叶输爇反】。（○比也。掘阅，未详。说，舍息也。）
　　蜉蝣三章章四句彼候人兮，何【上声】戈与祋【都律都外二反】。彼其【音记】之子，三百赤芾【音弗】。（○兴也。候人，道路迎送宾客之官。何，掲。祋，殳也。之子，指小人。芾，冕服之韠也。一命缊芾黝珩，再命赤芾黝珩，三命赤芾葱珩。大夫以上赤芾乘轩。○此刺其君远君子，而近小人之词。言彼候人而何戈与祋者宜也。彼其之子，而三百赤芾何哉。晋文公入曹数其不用禧负覊，而乘轩者三百人。其谓是欤。）
　　○维鹈【音啼】在梁，不濡其翼。彼其之子，不称【上声】其服【叶蒲北反】。（○兴也。鹈，洿泽水鸟也。俗所谓淘河也。）
　　○维鹈在梁，不濡其咮【音昼】。彼其之子，不遂其媾【音垢】。（○兴也。咮，喙。遂，称。媾，宠也。遂之曰称。犹今人谓遂意曰称意。）
　　○荟【音秽】兮蔚【音畏】兮，南山朝隮【音賷】。婉兮娈兮，季女斯饥。（比也。荟蔚，草木盛多之貌。朝隮，云气升腾也。婉，少貌。娈，好貌。○荟蔚朝隮，言小人众多，而气焰盛也。季女，婉娈自保，不妄从人，而反饥困。言贤者守道，而反贫贱也。）
　　候人四章章四句鸤鸠在桑，其子七兮。淑人君子，其仪一兮。其仪一兮，心如结【叶讫力反】兮。（兴也。鸤鸠，秸鞠也。亦名戴胜。今之布谷也。饲子朝从上下，暮从下上。平均如一也。如结，如物之固结而不散也。○诗人美君子之用心均平专一。故言，鸤鸠在桑，则其子七矣。淑人君子，则其仪一矣。其仪一，则心如结矣。然不知其何所指也。陈氏曰：君子动容貌，斯远暴慢。正颜色，斯近信。出辞气，斯远鄙倍。其见于威仪动作之闲者，有常度矣。岂固为是拘拘者哉。盖和顺积中，而英华发外。是以由其威仪一于外，而心如结于内者，从可知也。）
　　○鸤鸠在桑，其子在梅【叶莫悲反】。淑人君子，其带伊丝【叶新赍反】。其带伊丝，其弁伊骐【音其】。（○兴也。鸤鸠常言在桑。其子每章异木。子自飞去，母常不移也。带，大带也。大带用素丝，有杂色饰焉。弁，皮弁也。骐，马之青黑色者。弁之色亦如此也。书云，四人骐弁。今作綦。○言鸤鸠在桑，则其子在梅矣。淑人君子，则其带伊丝矣。其带伊丝，则其弁伊骐矣。言有常度，不差忒也。）
　　○鸤鸠在桑，其子在棘。淑人君子，其仪不忒。其仪不忒，正是四国【叶于逼反】。（○兴也。有常度，而其心一。故仪不忒。仪不忒，则足以正四国矣。大学传曰：其为父子兄弟足法，而后民法之也。）
　　○鸤鸠在桑，其子在榛。淑人君子，正是国人。正是国人，胡不万年【叶尼因反】。（○兴也。仪不忒。故能正国人。胡不万年，愿其寿考之词也。）
　　鸤鸠四章章六句洌【音列】彼下泉，浸彼苞稂【音郎】。忾【苦爱反】我寤叹，念彼周京【叶居良反】。（○比而兴也。洌，寒也。下泉，泉下流者也。苞，草丛生也。稂，童粱。莠属也。忾，叹息之声也。周京，天子所居也。○王室陵夷，而小国困弊。故以寒泉下流，而苞稂见伤为比，遂兴其忾然以念周京也。）
　　○洌彼下泉，浸彼苞萧【叶疎鸠反】。忾我寤叹，念彼京周。（比而兴也。萧，蒿也。京周，犹周京也。）
　　○洌彼下泉，浸彼苞蓍【音尸】。忾我寤叹，念彼京师【叶霜夷反】。（○比而兴也。蓍。筮草也。京师，犹京周也。详见大雅公刘篇。）
　　○芃芃【音蓬】黍苗，阴雨膏【去声】之。四国有王，郇【音荀】伯劳【去声】之。（比而兴也。芃芃，美貌。郇伯，郇侯。文王之后，尝为州伯。治诸侯有功。言黍苗旣芃芃然矣，又有阴雨以膏之。四国旣有王矣。而又有郇伯以劳之。伤今之不然也。）
　　下泉四章章四句。（程子曰：易剥之为卦也，诸阳消剥已尽，独有上九一爻尚存，如硕大之果不见食。将有复生之理。上九亦变则纯阴矣。然阳无可尽之理。变于上，则生于下，无闲可容息也。阴道极盛之时，其乱可知。乱极则自当思治。故众心愿戴于君子。君子得舆也，诗匪风下泉所以居变风之终也。○陈氏曰：乱极而不治，变极而不正，则天理灭矣，人道絶矣。圣人于变风之极，则系之以思治之诗。以示循环之理，以言乱之可治，变之可正也。）曹国四篇十五章六十八句豳一之十五。（豳，国名。在禹贡雍州岐山之北，原隰之野。虞夏之际，弃为后稷，而封于邰。及夏之衰，弃稷不务。弃子不窋失其官守，而自窜于戎狄之闲。不窋生鞠陶。鞠陶生公刘。能复修后稷之业，民以富实。乃相土地之宜，而立国于豳之谷焉。十世而大王徙居岐山之阳。十二世而文王始受天命。十三世而武王遂为天子。武王崩，成王立。年幼不能莅阼。周公旦以冢宰摄政。乃述后稷公刘之化，作诗一篇，以戒成王。谓之豳风。而后人又取周公所作，及凡为周公而作之诗，以附焉。豳，在今邠州三水县，邰，在今京兆府武功县。）七月流火【叶虎委反】。九月授衣【叶上声】。一之日觱【音必】发【叶方吠反】。二之日栗烈【叶力制反】。无衣无褐【音曷。叶许例反】，何以卒岁。三之日于耜【叶羊里反】。四之日举趾。同我妇子【叶奖里反】，馌【音晔】彼南亩【叶满彼反】。田畯【音俊】至喜。（赋也。七月，斗建申之月，夏之七月也。后凡言月者放此。流，下也。火，大火，心星也。以六月之昏，加于地之南方。至七月之昬，则下而西流矣。九月霜降始寒，而蚕绩之功亦成。故授人以衣，使御寒也。一之日，谓斗建子，一阳之月。二之日，谓斗建丑，二阳之月也。变月言日，言是月之日也。后凡言日者放此。盖周之先公，已用此以纪候。故周有天下遂以为一代之正朔也。觱发，风寒也。栗烈，气寒也。褐，毛布也。岁，夏正之岁也。于，往也。耜，田器也。于耜，言往修田器也。举趾，举足而耕也。我，家长自我也。馌，饷田也。田畯，田大夫，劝农之官也。○周公以成王未知稼穑之艰难，故陈后稷公刘风化之所由，使瞽蒙朝夕讽诵以敎之。此章首言，七月暑退将寒。故九月而授衣以御之。盖十一月以后，风气日寒。不如是，则无以卒岁也。正月则往修田器，二月则举趾而耕。少者旣皆出而在田。故老者率妇子而饷之。治田早而用力齐。是以田畯至而喜之也。此章前段言衣之始，后段言食之始。二章至五章，终前段之意。六章至八章，终后段之意。）
　　○七月流火。九月授衣。春日载阳。有鸣仓庚【叶古郎反】。女执懿筐，遵彼微行【叶戸郎反】，爰求柔桑。春日迟迟，采蘩祁祁。女心伤悲。殆及公子同归。（赋也。载，始也。阳，温和也。仓庚，黄鹂也。懿，深美也。遵，循也。微行，小径也。柔桑，穉桑也。迟迟，日长而暄也。蘩，白蒿也。所以生蚕，今人犹用之。盖蚕生未齐，未可食桑。故以此啖之也。祁祁，众多也。或曰：徐也。公子，豳公之子也。○再言流火授衣者，将言女功之始。故又本于此。遂言，春日始和，有鸣仓庚之时，而蚕始生，则执深筐以求穉桑。然又有生而未齐者，则采蘩者众，而此治蚕之女，感时而伤悲。盖是时公子犹娶于国中，而贵家大族，连姻公室者，亦无不力于蚕桑之务。故其许嫁之女，预以将及公子同归，而远其父母为悲也。其风俗之厚，而上下之情，交相忠爱如此。后章凡言公子者，放此。）
　　○七月流火。八月萑【音完】苇【音伟】。蚕月条【音挑】桑。取彼斧斨【音枪】，以伐远扬。猗【音伊】彼女桑。七月鸣鵙【音决】，八月载绩。载玄载黄，我朱孔阳。为公子裳。（赋也。萑苇，卽蒹葭也。蚕月，治蚕之月。条桑，枝落之采其叶也。斧，隋銎。斨，方銎。远扬，远枝扬起者也。取叶存条曰猗。女桑，小桑也。小桑，不可条取。故取其叶而存其条，猗猗然耳。鵙，伯劳也。绩，缉也。玄，黑而有赤之色。朱，赤色。阳，明也。○言七月暑退将寒。而是岁御冬之备，亦庶几其成矣。又当预拟来岁治蚕之用。故于八月萑苇旣成之际，而收蓄之，将以为曲）薄（。至来岁治蚕之月，则采桑以供蚕食，而大小毕取。见蚕盛而人力至也。蚕事旣备。又于鸣鵙之后，麻熟而可绩之时，则绩其麻以为布。而凡此蚕绩之所成者，皆染之。或玄或黄，而其朱者尤为鲜明。皆以供上，而为公子之裳。言劳于其事，而不自爱，以奉其上。盖至诚惨怛之意，上以是施之，下以是报之也。以上二章，专言蚕绩之事，以终首章前段无衣之意。）
　　○四月秀葽【音腰】。五月鸣蜩【音条】。八月其获【音镬】。十月陨萚【音托】。一之日于貉【音鹤】，取彼狐狸，为公子裘【叶渠之反】。二之日其同，载缵武功。言私其豵【音宗】，献豜【音坚】于公。（赋也。不荣而实曰秀。葽，草名。蜩，蝉也。获，禾之早者可获也。陨，坠。萚，落也。谓草木陨落也。貉，狐狸也。于貉，犹言于耜。谓往取狐狸也。同，竭作以狩也。缵，习而继之也。豵，一岁豕。豜，三岁豕。○言自四月纯阳，而历一阴，四阴以至纯阴之月，则大寒之候将至。虽蚕桑之功无所不备，犹恐其不足以御寒。故于貉，而取狐狸之皮，以为公子之裘也。兽之小者，私之以为己有，而大者则献之于上。亦爱其上之无已也。此章专言狩猎，以终首章前段无褐之意。）
　　○五月斯螽【音终】动股。六月莎【音蓑】鸡振羽。七月在野【叶上与反】，八月在宇，九月在戸。十月蟋蟀，入我床下【叶后五反】。穹【起弓反】窒【珍悉反】熏【许云反】鼠，塞【入声】向墐【音觐】戸。嗟我妇子【叶兹五反】，曰为改岁，入此室处。（赋也。斯螽莎鸡蟋蟀，一物。随时变化，异其名。动股始跃，而以股鸣也。振羽能飞，而以翅鸣也。宇，檐下也。暑则在野，寒则依人。穹，空隙也。窒，塞也。向，北出牖也。墐，涂也。庶人荜戸。冬则涂之。东莱吕氏曰：十月而曰改岁。三正之通于民俗尚矣。周特举而迭用之耳。○言覩蟋蟀之依人，则知寒之将至矣。于是室中空隙者塞之，熏鼠使不得穴于其中。塞向以当北风，墐戸以御寒气。而语其妇子曰：岁将改矣。天旣寒而事亦已。可以入此室处矣。此见老者之爱也。此章亦以终首章前段御寒之意。）
　　○六月食郁及薁【音郁】。七月亨【音烹】葵及菽【音叔】。八月剥枣【音走】。十月获稻【叶徒苟反】。为此春酒，以介眉寿【叶殖酉反】。七月食瓜【叶音孤】。八月断壶。九月叔苴【音疽】。采荼【音徒】薪樗【敕书反】，食【音嗣】我农夫。（赋也。郁，棣之属。薁，蘡薁也。葵，菜名。菽，豆也。剥，击也。获稻以酿酒也。介，助也。介眉寿者，颂祷之词也。壷，瓠也。食瓜断壷，亦去圃为场之渐也。叔，拾也。苴，麻子也。荼，苦菜也。樗，恶木也。○自此至卒章，皆言农圃飮食祭祀燕乐，以终首章后段之意。而此章果酒嘉蔬，以供老疾奉宾祭，瓜瓠苴荼，以为常食。少长之义，丰俭之节然也。）
　　○九月筑场圃【音布】。十月纳禾稼【叶古护反】。黍稷重【平声】穋【音六。叶六直反】，禾麻菽麦【叶讫力反】。嗟我农夫，我稼旣同。上入执宫功。昼尔于茅，宵尔索绹【音陶】。亟【音棘】其乘屋。其始播百谷。（赋也。场圃，同地。物生之时，则耕治以为圃，而种菜茹。物成之际，则筑坚之以为场，而纳禾稼。盖自田而纳之于场也。禾者，谷连）藁（秸之总名。禾之秀实而在野曰稼。先种后熟曰重。后种先熟曰穋。再言禾者，稻秫苽梁之属，皆禾也。同，聚也。宫，邑居之宅也。古者民受五亩之宅，三亩半为卢在田，春夏居之。二亩半为宅在邑，秋冬居之。功，葺治之事也。或曰：公室官府之役也。古者用民之力，岁不过三日，是也。索，绞也。绹，索也。乘，升也。○言纳于场者，无所不备，则我稼同矣。可以上入都邑，而执治宫室之事矣。故昼往取茅，夜而绞索。亟升其屋而治之。盖以来岁将复始播百谷，而不暇于此故也。不待督责，而自相警戒，不敢休息如此。吕氏曰：此章终始农事，以极忧勤艰难之意。）
　　○二之日凿冰冲冲。三之日纳于凌【音）另（】阴【叶于容反】。四之日其蚤【音早】，献羔祭韭【音九。叶亡小反】。九月肃霜。十月涤【音笛】场，朋酒斯飨【叶虚良反】。曰杀羔羊，跻<音賷>彼公堂，称彼兕觥【音肱。叶古黄反】，万寿无疆。（赋也。凿氷，谓取氷于山也。冲冲，凿氷之意。周礼正岁十二月，令斩氷是也。纳，藏也。藏氷，所以备暑也。凌阴，氷室也。豳土寒多。正月风未解冻。故氷犹可藏也。蚤，蚤朝也。韭，菜名。献羔祭韭，而后启之。月令仲春献羔开氷，先荐寝庙，是也。苏氏曰：古者藏氷发氷，以节阳气之盛。夫阳气之在天地，譬如火之着于物也。故当有以）解（之。十二月阳气蕴伏，锢而未发，其盛在下，则纳氷于地中。至于二月，四阳作，蛰虫起。阳始用事，则亦始启氷而庙荐之。至于四月，阳气毕达，阴气将絶，则氷于是大发。食肉之禄，老病丧浴，氷无不及，是以冬无愆阳，夏无伏阴。春无凄风，秋无苦雨。雷出不震，无灾霜雹。疠疾不降，民不夭札也。胡氏曰：藏氷开氷，亦圣人辅相爕调之一事耳。不专恃此以为治也。肃霜，气肃而霜降也。涤场者，农事毕而扫场地也。两尊曰朋。郷飮酒之礼，两尊壷于房戸闲，是也。跻，升也。公堂，君之堂也。称，举也。强，竟也。○张子曰：此章见民忠爱其君之甚。旣劝趋其藏氷之役，又相戒速毕场功，杀羊以献于公，举酒而祝其寿也。）
　　七月八章章十一句。（周礼钥章，中春昼击土鼓，龡豳诗以迎暑。中秋夜迎寒亦如之。卽谓此诗也。王氏曰：仰观星日霜露之变，俯察昆虫草木之化，以知天时，以授民事。女服事乎内，男服事乎外。上以诚爱下，下以忠利上。父父子子。夫夫妇妇。养老而慈幼，食力而助弱。其祭祀也以时，其燕飨也以节。此七月之义也。）鸱鸮鸱鸮，旣取我子【又叶。入声】，无毁我室【又叶。上声】。恩斯勤斯，鬻【音育】子之闵【叶眉贫反】斯。（比也。为鸟言，以自比也。鸱鸮，鸺鹠，恶鸟。攫鸟子，而食者也。室，鸟自名其巢也。恩，情爱也。勤，笃厚也。鬻，养。闵，忧也。○武王克商，使弟管叔鲜蔡叔度，监于纣子武庚之国。武王崩成王立，周公相之。而）二（叔以武庚叛。且流言于国曰：周公将不利于孺子。故周公东征二年，乃得管叔武庚而诛之。而成王犹未知周公之意也。公乃作此诗，以贻王。托为鸟之爱巢者，呼鸱鸮而谓之曰：鸱鸮鸱鸮，尔旣取我之子矣。无更毁我之室也。以我情爱之心，笃厚之意，鬻养此子，诚可怜悯。今旣）取（之，其毒甚矣。况又毁我室乎。以比武庚旣败管蔡，不可更毁我王室也。）
　　○迨天之未阴雨，彻彼桑土【音杜】，绸【音俦】缪【平声】牖戸。今女【音汝】下民，或敢侮予【叶演女反】。（○比也。迨，及。彻，取也。桑土，桑根也。绸缪，缠绵也。牖，巢之通气处。戸，其出入处也。○亦为鸟言。我及天未阴雨之时，而往取桑根，以缠绵巢之隙穴，使之坚固，以备阴雨之患，则此下土之民，谁敢有侮予者。亦以比己深爱王室，而预防其患难之意。故孔子赞之曰：为此诗者，其知道乎。能治其国家，谁敢侮之。）
　　○予手拮【音吉】据【音居】。予将捋【力活反】荼，予所蓄租【子胡反】。予口卒瘏【音徒】。曰予未有室家【叶古胡反】。（○比也。拮据，手口共作之貌。捋，取也。荼，萑苕。可藉巢者也。蓄，积。租，聚。卒，尽。瘏，病也。室家，巢也。○亦为鸟言。作巢之始，所以拮据以捋荼蓄租，劳苦而至于尽病者，以巢之未成也。以比，己之前日所以勤劳如此者，以王室之新造，而未集故也。）
　　○予羽谯谯【音樵】，予尾翛翛【音消】，予室翘翘。风雨所漂摇，予维音哓哓【音嚣】。（○比也。谯谯，杀也。翛翛，敝也。翘翘，危也。哓哓，急也。○亦为鸟言。羽杀尾敝，以成其室，而未定也。风雨又从而漂摇之。则我之哀鸣，安得而不急哉。以比，己旣劳悴，王室又未安，而多难乘之。则其作诗以喩王，亦不得而不汲汲也。）
　　鸱鸮四章章五句。（事见书金縢篇。）
　　我徂东山，慆慆【音滔】不归。我来自东，零雨其蒙。我东曰归，我心西悲。制彼裳衣，勿士行【音杭】枚【叶谟悲反】。蜎蜎【音娟】者蠋【音蜀】，烝在桑野【叶上与反】。敦【音堆】彼独宿，亦在车下【叶后五反】。（○赋也。东山，所征之地也。慆慆，言久也。零，落也。蒙，雨貌。裳衣，平居之服也。勿士行枚，未详其义。郑氏曰：士，事也。行，阵也。枚，如箸衘之。有繣结项中以止语也。蜎蜎，动貌。蠋，桑虫，如蚕者也。烝，发语辞。敦，独处不移之貌。此则兴也。○成王旣得鸱鸮之诗，又感风雷之变，始悟而迎周公。于是周公东征已三年矣。旣归因作此诗，以劳归士。盖为之述其意而言曰：我之东征旣久，而归途又有遇雨之劳。因追言，其在东而言归之时，心已西向而悲。于是制其平居之服，而以为自今可以勿为行陈衘枚之事矣。及其在涂，则又覩物起兴，而自叹曰：彼蜎蜎者蠋，则在彼桑野矣。此敦然而独宿者，则亦在此车下矣。）
　　○我徂东山，慆慆不归。我来自东，零雨其蒙。果臝【力果反】之实，亦施【音异】于宇。伊威在室，蟏【音萧】蛸【音筲】在戸。町【音挺】畽【他短反】鹿场，熠【音翊】耀【以照反】宵行【叶戸郎反】。不可畏【叶于非反】也，伊可怀【叶胡威反】也。（赋也。果臝，栝楼也。施，延也。蔓生延施于宇下也。伊威，鼠妇也。室不扫则有之。蟏蛸，小蜘蛛也。戸无人出入，则结网当之。町畽，舍傍隙地也。无人焉。故鹿以为场也。熠耀，明不定貌。宵行，虫名。如蚕夜行。喉下有光如萤。○章首四句，言其往来之劳，在外之久。故每章重言，见其感念之深，遂言，己东征，而室庐荒废，至于如此，亦可畏。然岂可畏而不归哉。亦可怀思而已。此则述其归未至而思家之情也。）
　　○我徂东山，慆慆不归。我来自东，零雨其蒙。鹳鸣于垤【叶地一反】，妇叹于室。洒埽穹窒，我征聿至【叶入声】。有敦【音堆】瓜苦，烝在栗薪。自我不见，于今三年【叶尼因反】。（○赋也。鹳，水鸟。似鹤者也。垤，蚁冢也。穹窒，见七月。○将阴雨，则穴处者先知。故蚁出垤而鹳就食之。遂鸣于其上也。行者之妻，亦思其夫之劳苦，而叹息于家。于是洒扫穹窒，以待其归。而其夫之行忽已至矣。因见苦瓜系于栗薪之上而曰：自我之不见，此亦已三年矣。栗，周上所宜木，与苦瓜皆微物也。见之而喜，则其行久，而感深可知矣。）
　　○我徂东山，慆慆不归。我来自东，零雨其蒙。仓庚于飞，熠耀其羽。之子于归，皇驳【音剥】其马【叶满补反】。亲结其缡【叶离罗二音】，九十其仪【叶宜俄二音】。其新孔嘉【叶居宜居何二反】，其旧如之何【叶奚何二音】。（○赋而兴也。仓庚飞，昏姻时也。熠耀，鲜明也。黄白曰皇，駵白曰驳。缡，妇人之袆也。母戒女而为之施衿结帨也。九其仪，十其仪，言其仪之多也。○赋时物以起兴而言，东征之归士未有室家者，及时而昏姻，旣甚美矣。其旧有室家者，相见而喜，当如何耶。）
　　东山四章章十二句。（序曰：一章言其完也。二章言其思也。三章言其室家之望归也。四章乐男女之得及时也。君子之于人，序其情而闵其劳，所以说也。说以使民，民忘其死。其惟东山乎。愚谓，完，谓全师而归，无死伤之苦。思，谓未至而思。有怆恨之怀。至于室家望归，男女及时，亦皆其心之所愿，而不敢言者，上之人乃先其未发，而歌咏以劳苦之，则其欢欣感激之情，为如何哉。盖古之劳诗皆如此。其上下之际，情志交孚。虽家人父子之相语，无以过之。此其所以维持巩固，数十百年，而无一旦土崩之患也。）旣破我斧，又缺我斨【音抢】。周公东征，四国是皇。哀我人斯，亦孔之将。（赋也。隋銎曰斧，方銎曰斨。征伐之用也。四国，四方之国也。皇，匡也。将，大也。○从军之士，以前篇周公劳己之勤，故言此以答其意。曰：东征之役，旣破我斧而缺我斨。其劳甚矣。然周公之为此举，盖将使四方莫敢不一于正，而后已。其哀我人也，岂不大哉。然则虽有破斧缺斨之劳，而义有所不得辞矣。夫管蔡流言，以谤周公。而公以六军之众，往而征之。使其心一有出于自私，而不在于天下，则抚之虽勤，劳之虽至，而从役之士，岂能不怨也哉。今观此诗，固足以见周公之心，大公至正，天下信其无有一毫自爱之私。抑又以见当是之时，虽被坚执锐之人，亦皆能以周公之心为心，而不自为一身一家之计。盖亦莫非圣人之徒也。学者于此熟玩而有得焉，则其心正大，而天地之情眞可见矣。）
　　○旣破我斧，又缺我锜【音奇。叶巨何反】。周公东征，四国是吪【音哦】。哀我人斯，亦孔之嘉【叶居何反】。（○赋也。锜，凿属。吪，化。嘉，善也。）
　　○旣破我斧，又缺我銶【音求】。周公东征，四国是遒【音囚】。哀我人斯，亦孔之休。（赋也。銶，木属。遒，）敛（而固之也。休，美也。）
　　破斧三章章六句。（范氏曰：象日以杀舜为事。舜为天子也，则封之。管蔡启商以叛。周公之为相也，则诛之。迹虽不同，其道则一也。盖象之祸，及于舜而已。故舜封之。管蔡流言，将危周公以闲王室，得罪于天下。故周公诛之。非周公诛之，天下之所当诛也。周公岂得而私之哉。）伐柯如何，匪斧不克。取【去声】妻如何，匪媒不得。（比也。柯，斧柄也。克，能也。媒，通二姓之言者也。○周公居东之时，东人言此，以比平日欲见周公之难。）
　　○伐柯伐柯，其则不远。我遘【音姤】之子，笾豆有践【上声】。（○比也。则，法也。我，东人自我也。之子，指其妻而言也。笾，竹豆也。豆，木豆也。践，行列之貌。○言伐柯而有斧，则不过卽此旧斧之柯，而得其新柯之法。娶妻而有媒，则亦不过卽此见之，而成其同牢之礼矣。东人言此，以比今日得见周公之易。深喜之之词也。）
　　伐柯二章章四句九罭【音域】之鱼，鳟【音樽】鲂。我遘之子，衮衣绣裳。（兴也。九罭，九囊之网也。鳟，似鳝而鳞细眼赤。鲂，已见上。皆鱼之美者也。我，东人自我也。之子，指周公也。衮衣裳九章。一曰龙。二曰山。三曰华虫。雉也。四曰火。五曰宗彛。虎蜼也。皆缋于衣。六曰藻。七曰粉米。八曰黼。九曰黻。皆绣于裳。天子之龙，一升一降。上公但有降龙。以龙首卷然，故谓之衮也。○此亦周公居东之时，东人喜得见之而言，九罭之网，则有鳟鲂之鱼矣。我遘之子，则见其衮衣绣裳之服矣。）
　　○鸿飞遵渚。公归无所。于女【音汝】信处。（兴也。遵，循也。渚，小洲也。女，东人自相女也。再宿曰信。○东人闻成王将迎周公，又自相谓而言，鸿飞则遵渚矣。公归岂无所乎。今特于女信处而已。）
　　○鸿飞遵陆。公归不复。于女信宿。（兴也。高平曰陆。不复，言将留相王室，而不复来东也。）
　　○是以有衮衣兮。无以我公归兮。无使我心悲兮。（赋也。承上二章言，周公信处信宿于此。是以东方有此服衮衣之人。又愿其且留于此，无遽迎公以归。归则将不复来，而使我心悲也。）
　　九罭四章一章四句三章章三句狼跋其胡，载疐【音致】其尾。公孙【音逊】硕肤，赤舄【音昔】几几。（兴也。跋，躐也。胡，颔下悬肉也。载，则。疐，跲也。老狼有胡，进而躐其胡，则退而跲其尾。公，周公也。孙，让。硕，大。肤，美也。赤舄，冕服之舄也。几几，安重貌。○周公虽遭疑谤，然所以处之，不失其常。故诗人美之。言狼跋其胡，则疐其尾矣。公遭流言之变，而其安肆自得乃如此。盖其道隆德盛，而安土乐天，有不足言者。所以遭大变而不失其常也。夫公之被毁，以管蔡之流言也。而诗人以为此非四国之所为。乃公自让其大美，而不居耳。盖不使谗邪之口，得以加乎公之忠圣。此可见其爱公之深，敬公之至。而其立言亦有法矣。）
　　○狼疐其尾，载跋其胡。公孙硕肤，德音不瑕【叶洪孤反】。（○兴也。德音，犹令闻也。瑕，疵病也。○程子曰：周公之处己也，夔夔然存恭畏之心。其存诚也，荡荡然无顾虑之意。所以不失其圣，而德音不瑕也。）
　　狼跋二章章四句。（范氏曰：神龙或潜或飞，能大能小，其变化不测。然得而畜之，若犬羊然，有欲故也。唯其可以畜之。是以亦得醢而食之。凡有欲之类，莫不可制焉。唯圣人无欲。故天地万物不能易也。富贵贫贱死生，如寒暑昼夜相代乎前。吾岂有二其心乎哉。亦顺受之而已。舜受尧之天下，不以为泰。孔子阨于陈蔡，而不以为戚。周公远则四国流言，近则王不知，而赤舄几几，德音不瑕。其致一也。）豳国七篇。二十七章。章二百三句。（程元问于文中子曰：敢问，豳风何风也。曰：变风也。元曰：周公之际，亦有变风乎。曰：君臣相诮，其能正乎。成王终疑周公，则风遂变矣。非周公至诚，其孰卒能正之哉。元曰：居变风之末，何也。曰：夷王以下，变风不复正矣。夫子盖伤之也。故终之以豳风，言变之可正也。惟周公能之。故系之以正。变而克正，危而克扶，始终不失其本，其惟周公乎。系之豳，远矣哉。○钥章龡豳诗，以逆暑迎寒，已见于七月之篇矣。又曰：祈年于田祖，则龡豳雅，以乐田畯。祭蜡，则龡豳颂，以息老物。则考之于诗，未见其篇章之所在。故郑氏三分七月之诗，以当之。其道情思者为风，正礼节者为雅，乐成功者为颂。然一篇之诗，首尾相应。乃剟取其一节，而偏用之，恐无此理。故王氏不取，而但谓，本有是诗而亡之。其说近是。或者又疑，但以七月全篇，随事而变其音节。或以为风，或以为雅，或以为颂，则于理为通。而事亦可行。如又不然，则雅颂之中，凡为农事而作者，皆可冠以豳号。其说具于大田良耜诸篇。读者择焉可也。）诗经卷之四朱熹集传
　　小雅二。（雅者，正也。正乐之歌也。其篇本有大小之殊，而先儒说，又各有正变之别。以今考之，正小雅，燕飨之乐也。正大雅，会朝之乐，受厘陈戒之辞也。故或欢欣和说，以尽群下之情，或恭敬齐庄，以发先王之德。词气不同，音节亦异，多周公制作时所定也。及其变也，则事未必同，而各以其声附之。其次序时世，则有不可考者矣。）鹿鸣之什二之一。（雅颂无诸国别。故以十篇为一卷，而谓之什。犹军法以十人为什也。）呦呦【音幽】鹿鸣【叶音芒】，食野之苹【叶音旁】。我有嘉宾，鼓瑟吹笙【叶师庄反】。吹笙鼓簧【音黄】，承筐是将。人之好【去声】我，示我周行【叶音杭】。（○兴也。呦呦，声之和也。苹，藾萧也。青色，白茎如筋。我主人也。宾所燕之客，或本国之臣，或诸侯之使也。瑟笙，燕礼所用之乐也。簧，笙中之簧也。承，奉也。筐，所以盛币帛者也。将，行也。奉筐而行币帛。飮则以酬宾送酒。食则以侑宾劝饱也。周行，大道也。古者于旅也语。故欲于此闻其言也。○此燕飨宾客之诗也。盖君臣之分，以严为主，朝廷之礼，以敬为主。然一于严敬，则情或不通，而无以尽其忠告之益。故先王因其飮食聚会，而制为燕飨之礼，以通上下之情，而其乐歌又以鹿鸣起兴，而言其礼意之厚如此。庶乎人之好我，而示我以大道也。记曰：私惠不归德，君子不自留焉。盖其所望于羣臣嘉宾者，唯在于示我以大道，则必不以私惠为德而自留矣。呜呼此其所以和乐而不淫也与。）
　　○呦呦鹿鸣，食野之蒿。我有嘉宾，德音孔昭【叶侧豪反】。视民不恌【他雕反。叶音佻】，君子是则是效【叶胡高反】。我有旨酒，嘉宾式燕以敖【音翱】。（○兴也。蒿，菣也。卽青蒿也。孔，甚。昭，明也。视，与示同。恌，偷薄也。敖，游也。○言嘉宾之德音甚明，足以示民使不偷薄。而君子所当则效，则亦不待言语之闲，而其所以示我者深矣。）○呦呦鹿鸣，食野之芩【音琴】。我有嘉宾，鼓瑟鼓琴。鼓瑟鼓琴，和乐【音洛】且湛【音耽。叶持林反】。我有旨酒，以燕乐嘉宾之心。（兴也。芩，草名。茎如钗股，叶如竹蔓生。湛，乐之久也。燕，安也。○言安乐其心，则非止养其体娯其外而已。盖所以致其殷勤之厚，而欲其敎示之无已也。）
　　【読み】○呦呦として鹿鸣く，野の芩［きん］鹿鸣三章章八句。（按序以此为燕羣臣嘉宾之诗。而燕礼亦云，工歌鹿鸣四牡皇皇者华。卽谓此也。郷飮酒用乐亦然。而学记言，大学始敎宵雅肄三。亦谓此三诗。然则又为上下通用之乐矣。岂本为燕羣臣嘉宾而作，其后乃推而用之郷人也与。然于朝曰君臣焉，于燕曰宾主焉，先王以礼使臣之厚，于此见矣。○范氏曰：食之以礼，乐之以乐，将之以实，求之以诚。此所以得其心也。贤者岂以飮食币帛为悦哉。夫婚姻不备，则贞女不行也。礼乐不备，则贤者不处也。贤者不处，则岂得乐而尽其心乎。）四牡騑騑【音非】，周道倭【音威】迟，岂不怀归。王事靡盬【音古】，我心伤悲。（赋也。騑騑，行不止之貌。周道，大路也。倭迟，回远之貌。盬，不坚固也。○此劳使臣之诗也。夫君之使臣，臣之事君，礼也。故为臣者，奔走于王事，特以尽其职分之所当为而已。何敢自以为劳哉。然君之心，则不敢以是而自安也。故燕飨之际，叙其情而闵其劳。言驾此四牡，而出使于外，其道路之回远如此。当是时岂不思归乎。特以王事不可以不坚固，不敢狥私以废公。是以内顾而伤悲也。臣劳于事而不自言。君探其情而代之言。上下之闲，可谓，各尽其道矣。传曰：思归者，私恩也。靡盬者，公义也。伤悲者，情思也。无私恩，非孝子也。无公义，非忠臣也。君子不以私害公，不以家事辞王事。范氏曰：臣之事上也，必先公而后私。君之劳臣也，必先恩而后义。）
　　○四牡騑騑，啴啴【音滩】骆【音洛】马【叶满补反】，岂不怀归。王事靡盬，不遑启处。（赋也。啴啴，众盛之貌。白马黑鬣曰骆。遑，暇。启，跪。处，居也。）
　　○翩翩【音篇】者鵻【音隹】，载飞载下【叶后五反】，集于苞栩【音许】。王事靡盬，不遑将父。（兴也。翩翩，飞貌。鵻，夫不也。今鹁鸠也。凡鸟之短尾者，皆鵻属。将，养也。○翩翩者鵻，犹或飞或下，而集于所安之处。今使人乃劳苦于外，而不遑养其父。此君人者，所以不能自安，而深以为忧也。范氏曰：忠臣孝子之行役，未尝不念其亲。君之使臣，岂待其劳苦而自伤哉。亦忧其忧如己而已矣。此圣人所以感人心也。）
　　○翩翩者鵻，载飞载止，集于苞杞【音起】。王事靡盬，不遑将母【叶满彼反】。（○兴也。杞，枸檵也。）
　　○驾彼四骆，载骤骎骎【音侵】，岂不怀归。是用作歌，将母来谂【音审。叶深】。（○赋也。骎骎，骤貌。谂，告也。以其不获养父母之情，而来告于君也。非使人作是歌也。设言其情以劳之耳。独言将母者，因上章之文也。）
　　四牡五章章五句。（按序言，此诗所以劳使臣之来。甚协诗意。故春秋传亦云，而外传以为章使臣之勤。所谓使臣，虽叔孙之自称，亦正合其本事也。但仪礼亦以为上下通用之乐。疑亦本为劳使臣而作，其后乃移以他用耳。）皇皇者华【叶芳无反】，于彼原隰。駪駪【音莘】征夫，每怀靡及。（兴也。皇皇，犹煌煌也。华，草木之华也。高平曰原，下湿曰隰。駪駪，众多疾行之貌。征夫，使臣与其属也。怀，思也。○此遣使臣之诗也。君之使臣，固欲其宣上德而达下情。而臣之受命，亦惟恐其无以副君之意也。故先王之遣使臣也，美其行道之勤，而述其心之所怀曰：彼煌煌之华，则于彼原隰矣。此駪駪然之征夫，则其所怀思，常若有所不及矣。盖亦因以为戒。然其辞之婉而不迫如此。诗之忠厚亦可见矣。）
　　○我马维驹，六辔如濡。载驰载驱，周爰咨诹。（赋也。如濡，鲜泽也。周，徧。爰，于也。咨诹，访问也。○使臣自以每怀靡及，故广询博访，以补其不及，而尽其职也。程子曰：咨诹，使臣之大务。）
　　○我马维骐【音其】，六辔如丝【叶新赍反】。载驰载驱，周爰咨谋【叶莫悲反】。（○赋也。如丝，调忍也。谋，犹诹也。变文以协韵耳。下章放此。）
　　○我马维骆，六辔沃【鸟毒反】若。载驰载驱，周爰咨度【入声】。（○赋也。沃若，犹如濡也。度，犹谋也。）
　　○我马维骃【音因】，六辔旣均。载驰载驱，周爰咨询。（赋也。阴白杂毛曰骃。均，调也。询，犹度也。）
　　皇皇者华五章章四句。（按序，以此诗为君遣使臣。春秋内外传皆云，君敎使臣。其说已见前篇。仪礼亦见鹿鸣。疑亦本为遣使臣而作，其后乃移以他用也。然叔孙穆子所谓，君敎使臣曰：每怀靡及，诹谋度询，必咨于周。敢不拜敎。可谓得诗之意矣。范氏曰：王者遣使于四方。敎之以咨诹善道，将以广聪明也。夫臣欲助其君之德，必求贤以自助。故臣能从善，则可以善君矣。臣能听谏，则可以谏君矣。未有不自治，而能正君者也。）常棣之华，鄂【五各反】不韡韡【音伟】。凡今之人，莫如兄弟【待礼反】。（○兴也。常棣，棣也。子如樱桃可食。鄂，鄂然外见之貌。不，犹岂不也。韡韡，光明貌。○此燕兄弟之乐歌。故言常棣之华，则其鄂然，而外见者，岂不韡韡乎。凡今之人，则岂有如兄弟者乎。）
　　○死丧之威，兄弟孔怀【叶胡威反】。原隰裒矣【薄侯反】，兄弟求矣。（赋也。威，畏。怀，思。裒，聚也。○言死丧之祸，他人所畏恶。惟兄弟为相恤耳。至于积尸裒聚于原野之闲，亦惟兄弟为相求也。此诗盖周公旣诛管蔡而作。故此章以下，专以死丧急难斗阋之事为言。其志切其情哀。乃处兄弟之变，如孟子所谓其兄关弓而射之，则己埀涕泣而道之者。序以为，闵管蔡之失道者，得之。而又以为文武之诗，则误矣。大抵旧说诗之时世，皆不足信。举此自相矛盾者，以见其一端，后不能悉辨也。）
　　○脊【音积】令【音零】在原，兄弟急难【叶泥浴反】。每有良朋，况也永叹【音滩。叶他涓反】。（○兴也。脊令，雝渠。水鸟也。况，发语词。或曰：当作怳。○脊令飞则鸣，行则揺。有急难之意。故以起兴而言。当此之时，虽有良朋，不过为之长叹息而已。力或不能相及也。东莱吕氏曰：疎其所亲，而亲其所疎，此失其本心者也。故此诗反复言朋友之不如兄弟。盖示之以亲疎之分，使之反循其本也。本心旣得，则由亲及疎，秩然有序，兄弟之亲旣笃，朋友之义亦敦矣。初非薄于朋友也。苟杂施而不孙，虽曰厚于朋友，如无源之水。朝满夕除。胡可保哉。或曰：人之在难，朋友亦可以坐视与。曰：每有良朋，况也永叹，则非不忧悯。但视兄弟急难，为有差等耳。诗人之词，容有抑扬。然常棣，周公作也。圣人之言，小大高下皆宜，而前后左右不相悖。）
　　○兄弟阋【许历反】于墙，外御其务【音侮】。每有良朋，烝【之承反】也无戎【叶而王反】。（○赋也。阋，斗狠也。御，禁也。烝，发语声。戎，助也。○言兄弟设有不幸斗狠于内，然有外侮，则同心御之矣。虽有良朋，岂能有所助乎。富辰曰：兄弟虽有小忿不废懿亲。）
　　○丧乱旣平，旣安且宁。虽有兄弟，不如友生【叶桑经反】。（○赋也。上章，言患难之时，兄弟相救，非朋友可比。此章遂言安宁之后，乃有视兄弟不如友生者。悖理之甚也。）
　　○傧【宾胤反】尔笾豆，飮酒之饫【于虑反】，兄弟旣具，和乐【音洛】且孺。（赋也。傧，陈。饫，餍。具，倶也。孺，小儿之慕父母也。○言陈笾豆以醉饱，而兄弟有不具焉，则无与共享其乐矣。）
　　○妻子好【去声】合，如鼓瑟琴。兄弟旣翕【音吸】，和乐且湛【音耽。叶持林反】。（○赋也。翕，合也。○言妻子好合，如琴瑟之和，而兄弟有不合焉，则无以久其乐矣。）
　　○宜尔室家【叶古胡反】，乐尔妻帑【音奴】。是究是图，亶其然乎。（赋也。帑，子。究，穷。图，谋。亶，信也。○宜尔室家者，兄弟具而后乐且孺也。乐尔妻帑者，兄弟翕而后乐且湛也。兄弟于人，其重如此。试以是究而图之，岂不信其然乎。东莱吕氏曰：告人以兄弟之当亲，未有不以为然者也。苟非是究是图，实从事于此，则亦未有诚知其然者也。不诚知其然，则所知者特其名而已矣。凡学盖莫不然。）
　　常棣八章章四句。（此诗首章，略言至亲莫如兄弟之意。次章乃以意外不测之事言之，以明兄弟之情。其切如此。三章但言急难，则浅于死丧矣。至于四章，则又以其情义之甚薄，而犹有所不能已者言之。其序若曰。不待死丧，然后相救。但有急难，便当相助。言又不幸，而至于或有小忿，犹必共御外侮。其所以言之者，虽若益轻以约，而所以着夫兄弟之义者，益深且切矣。至于五章，遂言安宁之后，乃谓兄弟不如友生，则是至亲反为路人，而人道或几乎息矣。故下两章，乃复极言兄弟之恩，异形同气。死生苦乐，无适而不相须之意。卒章又申告之，使反复穷极而验其信然。可谓，委曲渐次说尽人情矣。读者宜深味之。）伐木丁丁【音争】，鸟鸣嘤嘤【音莺】。出自幽谷，迁于乔木。嘤其鸣矣，求其友声。相【去声】彼鸟矣，犹求友声。矧伊人矣，不求友生【叶桑经反】。神之听之，终和且平。（兴也。丁丁，伐木声。嘤嘤，鸟声之和也。幽，深。迁，升。乔，高。相，视。矧，况也。○此燕朋友故旧之乐歌。故以伐木之丁丁，兴鸟鸣之嘤嘤，而言鸟之求友，遂以鸟之求友，喩人之不可无友也。人能笃朋友之好，则神之听之，终和且平矣。）
　　○伐木许许【音虎】，酾【音师】酒有藇【音序】。旣有肥羜【音苎】，以速诸父。宁适不来，微我弗顾【叶居五反】。于【音乌】粲洒【去声】埽【去声。叶苏吼反】，陈馈八簋【叶已有反】。旣有肥牡，以速诸舅。宁适不来，微我有咎。（兴也。许许，众人共力之声。淮南子曰：举大木者呼邪许。盖举重劝力之歌也。酾酒者，或以筐或以草，泲之而去其糟也。礼所谓，缩酌用茅是也。藇，美貌。羜，未成羊也。速，召也。诸父，朋友之同姓而尊者也。微，无。顾，念也。于，叹辞。粲，鲜明貌。八簋，器之盛也。诸舅，朋友之异姓而尊者也。先诸父而后诸舅者，亲疎之杀也。咎，过也。○言具酒食，以乐朋友如此。宁使彼适有故而不来，而无使我恩意之不至也。孔子曰：所求乎朋友，先施之未能也。此可谓能先施矣。）
　　○伐木于阪【叶孚脔反】，酾酒有衍，笾豆有践【上声】，兄弟无远。民之失德，干糇【音侯】以愆【叶起浅反】。有酒湑【上声】我，无酒酤【音古】我。坎坎鼓我，蹲蹲【音存】舞我。迨【音待】我暇【叶后五反】矣，飮此湑矣。（兴也。）愆（，多也。践，陈列貌。兄弟，朋友之同侪者。无远，皆在也。先诸舅而后兄弟者，尊卑之等也。干糇，食之薄者也。愆，过也。湑，亦酾也。酤，买也。坎坎，击鼓声。蹲蹲，舞貌。迨，及也。○言人之所以至于失朋友之义者，非必有大故。或但以干糇之薄，不以分人，而至于有愆耳。故我于朋友，不计有无。但及闲暇，则飮酒以相乐也。）
　　伐木三章章十二句。（刘氏曰：此诗每章首，辄云伐木。凡三云伐木，故知当为三章。旧作六章误矣。今从其说正之。）天保定尔，亦孔之固。俾尔单【音丹】厚，何福不除【去声】。俾尔多益，以莫不庶。（赋也。保，安也。尔，指君也。固，坚。单，尽也。除，除旧而生新也。庶，众也。○人君以鹿鸣以下五诗燕其臣。臣受赐者，歌此诗以答其君。言天之安定我君，使之获福如此也。）
　　○天保定尔，俾尔戬【音剪】谷，罄无不宜，受天百禄。降尔遐福，维日不足。（赋也。闻人氏曰：戬，与剪同。尽也。谷，善也。尽善云者，犹其曰单厚多益也。罄，尽。遐，远也。尔有以受天之禄矣，而又降尔以福。言天人之际，交相与也。书所谓，昭受上帝。天其申命用休。语意正如此。）
　　○天保定尔，以莫不兴。如山如阜，如冈如陵，如川之方至，以莫不增。（赋也。兴，盛也。高平曰陆，大陆曰阜，大阜曰陵。皆高大之意。川之方至，言其盛长之未可量也。）
　　○吉蠲【音娟】为饎【音帜】，是用孝享【叶虚良反】。禴【音药】祠烝尝，于公先王。君曰卜尔，万寿无疆。（赋也。吉，言诹日择士之善。蠲，言齐戒涤濯之洁。饎，酒食也。享，献也。宗庙之祭，春曰祠，夏曰禴，秋曰尝，冬曰烝。公，先公也。谓后稷以下至公叔祖类也。先王，大王以下也。君，通谓先公先王也。卜，犹期也。此尸传神意，以嘏主人之词。文王时，周未有曰先王者。此必武王以后所作也。）
　　○神之吊【音的】矣，诒【音怡】尔多福【叶笔力反】。民之质矣，日用飮食，羣黎百姓，徧为尔德。（赋也。吊，至也。神之至矣，犹言祖考来格也。诒，遗。质，实也。言其质实无伪，日用飮食而已。羣，众也。黎，黑也。犹秦言黔首也。百姓，庶民也。为尔德者，言则而象之。犹助尔而为德也。）
　　○如月之恒，如日之升，如南山之寿，不骞【音牵】不崩，如松柏之茂，无不尔或承。（赋也。恒，弦。升，出也。月上弦而就盈。日始出而就明。骞，亏也。承，继也。言旧叶将落，而新叶已生，相继而长茂也。）
　　天保六章章六句采薇采薇，薇亦作【叶则故反】止。曰归曰归，岁亦莫【音暮】止。靡室靡家【叶古乎反】，玁【音险】狁【音允】之故。不遑启居，玁狁之故。（兴也。薇，菜名。作，生出地也。莫，晩。靡，无也。玁狁，北狄也。遑，暇。启，跪也。○此遣戍役之诗。以其出戍之时，采薇以食，而念归期之远也。故为其自言，而以采薇起兴曰：采薇采薇，则薇亦作止矣。曰归曰归，则岁亦莫止矣。然凡此所以使我舍其室家，而不暇启居者，非上之人故为是以苦我也。直以玁狁侵凌之故，有所不得已而然耳。盖叙其勤苦悲伤之情，而又风以义也。程子曰：毒民不由其上，则人怀敌忾之心矣。又曰：古者戍役，两朞而还。今年春莫行，明年夏代者至。复留备秋至。过十一月而归。又明年中春至。春莫遣次戍者。每秋与冬初，两番戍者皆在疆圉。如今之防秋也。）
　　○采薇采薇，薇亦柔止。曰归曰归，心亦忧止。忧心烈烈，载饥载渴【叶臣烈反】。我戍未定，靡使归聘。（兴也。柔，始生而弱也。烈烈，忧貌。载，则也。定，止。聘，问也。○言戍人念归期之远，而忧劳之甚。然戍事未已，则无人可使归而问其室家之安否也。）
　　○采薇采薇，薇亦刚止。曰归曰归，岁亦阳止。王事靡盬，不遑启处。忧心孔疚【叶讫力反】，我行不来【叶六直反】。（○兴也。刚，旣成而刚也。阳，十月也。时纯阴，用事嫌于无阳。故名之曰阳月也。孔，甚。疚，病也。来，归也。此见士之竭力致死，无还心也。）
　　○彼尔维何，维常之华【叶芳无反】。彼路斯何，君子之车【叶尺奢反】。戎车旣驾，四牡业业。岂敢定居，一月三捷。（兴也。尔，华盛貌。常，常棣也。路，戎车也。君子，谓将帅也。业业，壮也。捷，胜也。○彼尔然而盛者，常棣之华也。彼路车者，君子之车也。戎车旣驾，而四牡盛矣，则何敢以定居乎。庶乎一月之闲，三战而三捷尔。）
　　○驾彼四牡，四牡骙骙【求龟反】。君子所依，小人所腓【音肥】。四牡翼翼，象弭【音米】鱼服【叶蒲北反】。岂不日戒【叶讫力反】，玁狁孔棘。（赋也。骙骙，强也。依，犹乘也。腓，犹芘也。程子曰：腓，随动也。如足之腓，足动则随而动也。翼翼，行列整治之状。象弭，以象骨饰弓弰也。鱼，兽名。似猪。东海有之。其皮背上斑文，腹下纯青，可为弓鞬矢服也。戒，警。棘，急也。○言戎车者，将帅之所依乘，戍役之所芘倚。且其行列整治，而器械精好如此。岂不日相警戒乎。玁狁之难甚急。诚不可以忘备也。）
　　○昔我往矣，杨柳依依。今我来思，雨【去声】雪霏霏【芳菲反】。行道迟迟，载渴载饥。我心伤悲，莫知我哀【叶于希反】。（○赋也。杨柳，蒲柳也。霏霏，雪甚貌。迟迟，长远也。○此章又设为役人，预自道其归时之事，以见其勤劳之甚也。程子曰：此皆极道其劳苦忧伤之情也。上能察其情，则虽劳而不怨，虽忧而能励矣。范氏曰：予于采薇，见先王以人道使人。后世则牛羊而已矣。）
　　采薇六章章八句我出我车，于彼牧【叶莫狄反】矣。自天子所，谓我来【叶六直反】矣。召彼仆夫，谓之载【叶节力反】矣。王事多难【去声】，维其棘矣。（赋也。牧，郊外也。自，从也。天子，周王也。仆夫，御夫也。○此劳还率之诗。追言其始受命出征之时。出车于郊外，而语其人曰：我受命于天子之所而来。于是乎召仆夫，使之载其车以行，而戒之曰：王事多难，是行也不可以缓矣。）
　　○我出我车，于彼郊【音高】矣。设此旐【音兆】矣，建彼旄【音毛】矣。彼旟【音余】旐斯，胡不旆旆【叶蒲寐反】。忧心悄悄，仆夫况瘁【音悴】。（○赋也。郊在牧内。盖前军已至牧，而后军犹在郊也。设，陈也。龟蛇曰旐。建，立也。旄，注旄于旗干之首也。鸟隼曰旟。鸟隼龟蛇，曲礼所谓，前朱雀而后玄武也。杨氏曰：师行之法，四方之星，各随其方，以为左右前后。进退有度，各司其局，则士无失伍离次矣。旆旆，飞扬之貌。悄悄，忧貌。况，兹也。或云，当作怳。○言出车在郊，建设旗帜。彼旗帜者，岂不旆旆而飞扬乎。但将帅方以任大责重为忧。而仆夫亦为之恐惧，而憔悴耳。东莱吕氏曰：古者出师，以丧礼处之。命下之日，士皆泣涕。夫子之言行三军，亦曰临事而惧。皆此意也。）
　　○王命南仲，往城于方。出车彭彭【叶铺郎反】，旗旐央央。天子命我，城彼朔方。赫赫南仲，玁狁于襄。（赋也。王，周王也。南仲，此时大将也。方，朔方，今灵夏等州之地。彭彭，众盛貌。交龙为旗。此所谓左青龙也。央央，鲜明也。赫赫，威名光显也。襄，除也。或曰：上也。与怀山襄陵之襄同。言胜之也。○东莱吕氏曰：大将传天子之命，以令军众。于是车马众盛，旗旐鲜明，威灵气焰，赫然动人矣。兵事以哀敬为本，而所尚则威。二章之戒惧，三章之奋扬，并行而不相悖也。程子曰：城朔方，而玁狁之难除，御戎狄之道。守备为本，不以攻战为先也。）
　　○昔我往矣，黍稷方华【叶芳无反】。今我来思，雨雪载涂。王事多难，不遑启居。岂不怀归，畏此简书。（赋也。华，盛也。涂，冻释而泥涂也。简书，戒命也。邻国有急，则以简书相戒命也。或曰：简书，策命临遣之词也。○此言其旣归在涂，而本其往时所见，与今还时所遭，以见其出之久也。东莱吕氏曰：采薇之所谓往，遣戍时也。此诗之所谓往，在道时也。采薇之所谓来，戍毕时也。此诗之所谓来，归而在道时也。）
　　○喓喓【音腰】草虫，趯趯【音剔】阜螽。未见君子，忧心忡忡【音充】。旣见君子，我心则降【音杭。叶胡攻反】。赫赫南仲，薄伐西戎。（赋也。此言将帅之出征也。其室家感时物之变而念之。以为未见而忧之如此。必旣见然后心可降耳。然此南仲今何在乎。方往伐西戎而未归也。岂旣却玁狁，而还师以伐昆夷也与。薄之为言，聊也。盖不劳余力矣。）
　　○春日迟迟，卉【音讳】木萋萋【音妻】。仓庚喈喈【音皆。叶居奚反】，采蘩祁祁。执讯【音信】获丑，薄言还【音旋】归。赫赫南仲，玁狁于夷。（赋也。卉，草也。萋萋，盛貌。仓庚，黄鹂也。喈喈，声之和也。讯，其魁，首当讯问者也。丑，徒众也。夷，平也。○欧阳氏曰：述其归时。春日暄妍，草木荣茂，而禽鸟和鸣。于此之时，执讯获丑而归。岂不乐哉。郑氏曰：此诗亦伐西戎。独言平玁狁者，玁狁大。故以为始以为终。）
　　出车六章章八句有杕【音第】之杜，有睆【音莞】其实。王事靡盬，继嗣我日。日月阳止，女心伤止。征夫遑止。（赋也。睆，实貌。嗣，续也。阳，十月也。遑，暇也。○此劳还役之诗。故追述其未还之时。室家感于时物之变，而思之曰：特生之杜，有睆其实，则秋冬之交矣。而征夫以王事出，乃以日继日，而无休息之期。至于十月，可以归，而犹不至。故女心悲伤而曰：征夫亦可以暇矣。曷为而不归哉。或曰：兴也。下章仿此。）
　　○有杕之杜，其叶萋萋。王事靡盬，我心伤悲。卉木萋止，女心悲止。征夫归止。（赋也。萋萋，盛貌。春将暮之时也。归止，可以归也。）
　　○陟彼北山，言采其杞。王事靡盬，忧我父母【叶满有反】。檀车幝幝【音阐】，四牡痯痯【音管。叶古转反】。征夫不远。（赋也。檀，木坚。宜为车。幝幝，敝貌。痯痯，罢貌。○登山采杞，则春已暮，而杞可食矣。盖托以望其君子。而念其以王事诒父母之忧也。然檀车之坚而敝矣，四牡之壮而罢矣，则征夫之归，亦不远矣。）
　　○匪载匪来【叶六直反】，忧心孔疚【叶讫力反】。期逝不至【叶朱力反】，而多为恤。卜筮偕【叶举里反】止，会言近【叶渠纪反】止。征夫迩止。（赋也。载，装。疚，病。逝，往。恤，忧。偕，倶。会，合也。○言征夫不装载而来归。固已使我念之而甚病矣。况归期已过，而犹不至，则使我多为忧恤。宜如何哉。故且卜且筮。相袭倶作，合言于繇，而皆曰近矣，则征夫其亦迩而将至矣。范氏曰：以卜筮终之。言思之切，而无所不为也。）
　　杕杜四章章七句。（郑氏曰：遣将帅及戍役，同歌同时。欲其同心也。反而劳之，异歌异日。殊尊卑也。记曰：赐君子小人不同日。此其义也。王氏曰：出而用兵，则均服同食。一众心也。入而振旅，则殊尊卑，辨贵贱。定众志也。范氏曰：出车劳率。故美其功。杕杜劳众。故极其情。先王以己之心为人之心。故能曲尽其情，使民忘其死，以忠于上也。）南陔。（此笙之诗也。有声无词。旧在鱼丽之后。以仪礼考之，其篇次当在此。今正之。说见华黍。）鹿鸣之什十篇。一篇无辞。凡四十六章。二百九十七句
　　白华之什二之二。（毛公以南陔以下三篇无辞，故升鱼丽以足鹿鸣什数，而附笙诗三篇于其后。因以南有嘉鱼，为次什之首。今悉依仪礼正之。）
　　白华。（笙诗也。说见上下篇。）
　　华黍。（亦笙诗也。郷飮酒礼鼓瑟而歌鹿鸣四牡皇皇者华。然后笙入堂下，磬南北面立，乐南陔白华华黍。燕礼亦鼓瑟而歌鹿鸣四牡皇华。然后笙入立于县中。奏南陔白华华黍。南陔以下，今无以考其名篇之义。然曰笙，曰乐，曰奏，而不言歌，则有声而无词明矣。所以知其篇第在此者，意古经篇题之下，必有谱焉。如投壶鲁鼓，薛鼓之节而亡之耳。）
　　鱼丽【音离】于罶【音柳。与酒叶】，鲿【音常】鲨【音沙。叶苏何反】。君子有酒，旨且多。（兴也。丽，歴也。罶，以曲薄为笱，而承梁之空者也。鲿，扬也。今黄頬鱼是也。似燕头，鱼身形厚而长大，頬骨正黄，鱼之大而有力解飞者。鲨，鮀也。鱼狭而小。常张口吹沙。故又名吹沙。君子，指主人。旨且多，旨而又多也。○此燕飨通用之乐歌。卽燕飨所荐之羞，而极道其美且多。见主人礼意之勤，以优宾也。或曰：赋也。下二章放此。）
　　○鱼丽于罶，鲂鳢【音礼】。君子有酒，多且旨。（兴也。鳢，鲖也。又曰：鲩也。）
　　○鱼丽于罶，鰋【音偃】鲤。君子有酒，旨且有【叶羽已范】。（○兴也。鰋，鲇也。有，犹多也。）
　　○物其多矣，维其嘉【叶居何反】矣。（赋也。）
　　○物其旨矣，维其偕【叶举里反】矣。（赋也。）
　　○物其有【叶羽已反】矣，维其时【叶上纸反】矣。（赋也。苏氏曰：多则患其不嘉。旨则患其不齐。有则患其不时。今多而能嘉。旨而能齐。有而能时。言曲全也。）
　　鱼丽六章三章章四句三章章二句。（按仪礼郷飮酒及燕礼，前乐旣毕，皆闲歌鱼丽，笙由庚，歌南有嘉鱼，笙崇丘，歌南山有台，笙由仪。闲，代也。言一歌一吹也。然则此六者，盖一时之诗，而皆为燕飨宾客上下通用之乐。毛公分鱼丽以足前什。而说者不察，遂分鱼丽以上，为文武诗，嘉鱼以下为成王诗。其失甚矣。）由庚。（此亦笙诗。说见鱼丽。）
　　南有嘉鱼，烝然罩罩【音笊】。君子有酒，嘉宾式燕以乐【音洛。叶五敎反】。（○兴也。南，谓江汉之闲。嘉鱼，鲤质鳟鲫肌，出沔南之丙穴。烝然，发语声也。罩，篧也。编细竹以罩鱼者也。重言罩罩，非一之词也。○此又燕飨通用之乐。故其辞曰：南有嘉鱼，则必烝然而罩罩之矣。君子有酒，则必与嘉宾共之，而式燕以乐矣。此亦因所荐之物，而道达主人乐宾之意也。）
　　○南有嘉鱼，烝然汕汕【音讪】。君子有酒，嘉宾式燕以衎【音看】。（○兴也。汕，樔也。以薄汕鱼也。衎，乐也。）
　　○南有樛【音鸠】木，甘瓠【音护】累【音雷】之。君子有酒，嘉宾式燕绥之。（兴也。○东莱吕氏曰：瓠有甘有苦。甘瓠则可食者也。樛木下埀而美实累之。固结而不可解也。愚谓，此兴之取义者。似比而实兴也。）
　　○翩翩者鵻【之谁反】，烝然来【叶六直反】思。君子有酒，嘉宾式燕又【叶夷昔反】思。（兴也。此兴之全不取义者也。思，语辞也。又旣燕而又燕，以见其至诚有加而无已也。或曰：又思，言其又思念而不忘也。）
　　南有嘉鱼四章章四句。（说见鱼丽。）
　　崇丘。（说见鱼丽。）
　　南山有台【叶田饴反】，北山有莱【叶陵之反】。乐【音洛】只【音纸】君子，邦家之基。乐只君子，万寿无期。（兴也。台，夫须。卽莎草也。莱，草名。叶香可食者也。君子指宾客也。○此亦燕飨通用之乐。故其辞曰：南山则有台矣，北山则有莱矣。乐只君子，则邦家之基矣。乐只君子，则万寿无期矣。所以道达主人尊宾之意，美其德而祝其寿也。）
　　○南山有桑，北山有杨。乐只君子，邦家之光。乐只君子，万寿无疆。（兴也。）
　　○南山有杞，北山有李。乐只君子，民之父母【叶满彼反】。乐只君子，德音不已。（兴也。杞，树，如樗。一名狗骨。）
　　○南山有栲【音考。叶音口】，北山有杻【音纽】。乐只君子，遐不眉寿【叶直酉反】。乐只君子，德音是茂【叶莫口反】。（○兴也。栲，山樗。杻，檍也。遐，何通。眉寿，秀眉也。）
　　○南山有枸【音矩】，北山有楰【音庾】。乐只君子，遐不黄耇【音苟。叶果五反】。乐只君子，保艾【五盖反】尔后【叶下五反】。（○兴也。枸，枳枸。树高大，似白杨有子，着枝端。大如指。长数寸，噉之甘美如饴。八月熟。亦名木蜜。楰，鼠梓。树叶木理如楸。亦名苦楸。黄，老人髪复黄也。耇，老人面冻梨色，如浮垢也。保，安。艾，养也。）
　　南山有台五章章六句。（说见鱼丽。）
　　由仪。（说见鱼丽。）
　　蓼【音六】彼萧斯，零露湑【上声】兮。旣见君子，我心写【叶想羽反】兮。燕笑语兮，是以有誉处兮。（兴也。蓼，长大貌。萧，蒿也。湑，湑然，萧上露貌。君子，指诸侯也。写，输写也。燕，谓燕飮。誉，善声也。处，安乐也。苏氏曰：誉，豫通。凡诗之誉，皆言乐也。亦通。○诸侯朝于天子，天子与之燕，以示慈惠。故歌此诗。言蓼彼萧斯，则零露湑然矣。旣见君子，则我心输写，而无留恨矣。是以燕笑语而有誉处也。其曰旣见，盖于其初燕而歌之也。）
　　○蓼彼萧斯，零露瀼瀼【音攘】。旣见君子，为龙为光。其德不爽【叶师庄反】，寿考不忘。（兴也。瀼瀼，露蕃貌。龙，宠也。为龙为光，喜其德之词也。爽，差也。其德不爽，则寿考不忘矣。褒美而祝颂之，又因以劝戒之也。）
　　○蓼彼萧斯，零露泥泥【音你】。旣见君子，孔燕岂弟。宜兄宜弟，令德寿岂【音恺。叶去礼反】。（○兴也。泥泥，露濡貌。孔，甚。岂，乐。弟，易也。宜兄宜弟，犹曰宜其家人。盖诸侯继世而立。多疑忌其兄弟。如晋诅无畜羣公子，秦针惧选之类。故以宜兄宜弟美之。亦所以警戒之也。寿岂，寿而且乐也。）
　　○蓼彼萧斯，零露浓浓【音农】。旣见君子，鞗【音条】革冲冲【音虫】。和鸾雝雝，万福攸同。（兴也。浓浓，厚貌。鞗，辔也。革，辔首也。马辔所把之外，有余而埀者也。冲冲，埀貌。和鸾，皆铃也。在轼曰和，在镳曰鸾。皆诸侯车马之饰也。庭燎，亦以君子目诸侯，而称其鸾旗之美，正此类也。攸，所。同，聚也。）
　　蓼萧四章章六句湛湛【上声】露斯，匪阳不晞【音希】。厌厌【平声】夜飮，不醉无归。（兴也。湛湛，露盛貌。阳，日。晞，干也。厌厌，安也，亦久也，足也。夜飮，私燕也。燕礼，宵则两阶及庭门，皆设大烛焉。○此亦天子燕诸侯之诗。言湛湛露斯，非日则不晞。以兴厌厌夜飮。不醉则不归。盖于其夜飮之终，而歌之也。）
　　○湛湛露斯，在彼丰草。厌厌夜飮，在宗载考。（兴也。丰，茂也。夜飮必于宗室。盖路寝之属也。考，成也。）
　　○湛湛露斯，在彼杞棘。显允君子，莫不令德。（兴也。显，明。允，信也。君子，指诸侯为宾者也。令，善也。令德，谓其飮多而不乱，德足以将之也。）
　　○其桐其椅【音医】，其实离离。岂弟君子，莫不令仪。（兴也。离离，埀也。令仪，言醉而不丧其威仪也。）
　　湛露四章章四句。（春秋传寗武子曰：诸侯朝正于王，王宴乐之。于是赋湛露。曾氏曰：前两章言厌厌夜飮，后）两章（言令德令仪。虽过三爵，亦可谓不）继（以淫矣。）白华之什十篇五篇无辞。凡二十三章一百四句。
　　诗经卷之五朱熹集传
　　彤弓之什二之三
　　彤弓弨【音超】兮，受言藏之。我有嘉宾，中心贶【叶虚王反】之。钟鼓旣设，一朝飨【叶虚良反】之。（赋也。彤弓，朱弓也。弨，弛貌。贶，与也。大飮宾曰飨。○此天子燕有功诸侯而锡以弓矢之乐歌也。东莱吕氏曰：受言藏之，言其重也。弓人所献，藏之王府，以待有功。不敢轻与人也。中心贶之，言其诚也。中心实欲贶之。非由外也。一朝飨之，言其速也。以王府宝藏之弓，一朝举以畀人。未尝有迟留顾惜之意也。后世视府藏为己私分，至有以武库兵赐弄臣者，则与受言藏之者异矣。赏赐非出于利诱，则迫于事势。至有朝赐铁券，而暮屠戮者，则与中心贶之者异矣。屯膏吝赏功臣解体。至有印刓而不忍予者，则与一朝飨之者异矣。）
　　○彤弓弨兮，受言载【叶子利反】之。我有嘉宾，中心喜【叶去声】之。钟鼓旣设，一朝右【音又。叶于记反】之。（赋也。载，抗之也。喜，乐也。右，劝也，尊也。）
　　○彤弓弨兮，受言櫜【音高。叶古号反】之。我有嘉宾，中心好【去声】之。钟鼓旣设，一朝酬【音酬。叶大到反】之。（赋也。櫜，韬。好，说。酬，报也。飮酒之礼，主人献宾，宾酢主人。主人又酌自飮，而遂酌以飮宾。谓之酬。酬犹厚也。劝也。）
　　彤弓三章章六句。（春秋传寗武子曰：诸侯敌于所忾，而献其功。于是乎赐之彤弓一，彤矢百，玈弓矢千，以觉报宴。注曰：忾，恨怒也。觉，明也。谓诸侯有四夷之功，王赐之弓矢。又为歌彤弓，以明报功宴乐。郑氏曰：凡诸侯赐弓矢，然后专征伐。东莱吕氏曰：所谓专征者，如四夷入邉，臣子簒弑，不容待报者，其它则九伐之法，乃大司马所职，非诸侯所专也。与后世强臣，拜表辄行者异矣。）菁菁【音精】者莪，在彼中阿。旣见君子，乐【音洛】且有仪【叶五何反】。（○兴也。菁菁，盛貌。莪，萝蒿也。中阿，阿中也。大陵曰阿。君子，指宾客也。○此亦燕飮宾客之诗。言菁菁者莪，则在彼中阿矣。旣见君子，则我心喜乐，而有礼仪矣。或曰：以菁菁者莪，比君子容貌威仪之盛也。下章放此。）
　　○菁菁者莪，在彼中沚【音止】。旣见君子，我心则喜。（兴也。中沚，沚中也。喜，乐也。）
　　○菁菁者莪，在彼中陵。旣见君子，锡我百朋。（兴也。中陵，陵中也。古者货贝，五贝为朋。锡我百朋者，见之而喜，如得重货之多也。）
　　○泛泛【芳剑反】杨舟，载沈载浮。旣见君子，我心则休。（比也。杨舟，杨木为舟也。载，则也。载沈载浮，犹言载淸载浊，载驰载驱之类。以比未见君子而心不定也。休者，休休然。言安定也。）
　　菁菁者莪四章章四句
　　六月栖栖【音西】，戎车旣饬【音敕】。四牡骙骙【音逵】，载是常服【叶蒲北反】。玁狁孔炽，我是用急【叶音棘】。王于出征，以匡王国【叶于逼反】。（○赋也。六月，建未之月也。栖栖，犹皇皇。不安之貌。戎车，兵车也。饬，整也。骙骙，强貌。常服，戍事之常服。以韎韦为弁，又以为衣，而素裳白舃也。玁狁，卽猃狁，北狄也。孔，甚。炽，盛。匡，正也。○成康旣没，周室寖衰。八世而厉王胡暴虐。周人逐之，出居于彘。玁狁内侵，逼近京邑。王崩子宣王靖卽位。命尹吉甫帅师伐之。有功而归。诗人作歌，以叙其事如此。司马法，冬夏不兴师。今乃六月而出师者，以玁狁甚炽，其事危急，故不得已，而王命于是出征，以正王国也。）
　　○比【去声】物四骊，闲之维则。维此六月，旣成我服【叶蒲北反】。我服旣成，于三十里。王于出征，以佐天子【叶奬里反】。（○赋也。比物，齐其力也。凡大事，祭祀朝觐会同也。毛马而颁之。凡军事，物马而颁之。毛马齐其色，物马齐其力。吉事尚文，武事尚强也。则，法也。服，戎服也。三十里，一舍也。古者吉行日五十里，师行日三十里。○旣比其物而曰四骊，则其色又齐。可以见马之有余矣。闲，习之而皆中法则。又可以见敎之有素矣。于是此月之中，卽成我服。旣成我服，卽日）引（道不徐不疾。尽舍而止。又见其应变之速，从事之敏，而不失其常度也。王命于此，而出征。欲其有以敌王所忾而佐天子耳。）
　　○四牡修广，其大有颙【玉容反】。薄伐玁狁，以奏肤公。有严有翼，共【音恭】武之服【叶蒲北反】。共武之服，以定王国【叶于逼反】。（○赋也。修，长。广，大也。颙，大貌。奏，荐。肤，大。公，功。严，威。翼，敬也。共，与供同。服，事也。言将帅皆严敬，以共武事也。）
　　○玁狁匪茹【音孺】，整居焦获【音护】。侵镐【音浩】及方，至于泾阳。织【音志】文鸟章，白旆央央【于良反】。元戎十乘【去声】，以先启行【叶戸郎反】。（○赋也。茹，度。整，齐也。焦获镐方，皆地名。焦，未详所在。获，郭璞以为瓠中。则今在耀州三原县也。镐，刘向以为千里之镐。则非镐京之镐矣。亦未详其所在也。方，疑卽朔方也。泾阳，泾水之北，在丰镐之西北。言其深入为宼也。织，帜字同。鸟章，鸟隼之章也。白旆，继旐者也。央央，鲜明貌。元，大也。戎，戎车也。军之前锋也。启，开。行，道也。犹言发程也。○言玁狁不自度量，深入为宼如此。是以建此旌旗，选锋锐进，声其罪而致讨焉。直而壮，律而臧，有所不战，战必胜矣。）
　　○戎车旣安【叶于连反】，如轾【音致】如轩。四牡旣佶【音吉】，旣佶且闲【叶胡田反】。薄伐玁狁，至于大【音泰】原。文武吉甫，万邦为宪【叶许言反】。（○赋也。轾，车之覆而前也。轩，车之却而后也。凡车从后视之如轾。从前视之如轩。然后适调也。佶，壮健貌。大原，地名。亦曰大卤。今在大原府阳曲县。至于大原，言逐出之而已。不穷追也。先王治戎狄之法如此。吉甫，尹吉甫。此时大将也。宪，法也。非文无以附众。非武无以威敌。能文能武，则万邦以之为法矣。）
　　○吉甫燕喜，旣多受祉。来归自镐，我行永久【叶举里反】。飮【去声】御诸友，炰【音庖】鳖脍鲤。侯谁在矣，张仲孝友【叶同上】。（○赋也。祉，福。御，进。侯，维也。张仲，吉甫之友也。善父母曰孝，善兄弟曰友。○此言吉甫燕飮喜乐，多受福祉。盖以其归自镐而行永久也。是以飮酒进馔于朋友。而孝友之张仲在焉。言其所与宴者之贤，所以贤吉甫而善是燕也。）
　　六月六章章八句
　　薄言采芑【音起】，于彼新田，于此菑【音缁】畞【叶每彼反】。方叔莅【音利】止。其车三千，师干之试【叶诗止反】。方叔率止，乘其四骐。四骐翼翼。路车有奭【音肸】，簟茀【音弗】鱼服【叶蒲北反】，钩膺鞗【音条】革【叶讫力反】。（○兴也。芑，苦菜也。青白色。摘其叶有白汁出。肥可生食。亦可蒸为茹。卽今苦藚菜。宜马食军行。采之，人马皆可食也。田一岁曰菑，二岁曰新田，三岁曰畬。方叔，宣王卿士。受命为将者也。莅，临也。其车三千，法当用三十万众。盖兵车一乘，甲士三人，歩卒七十二人，又二十五人，将重车在后，凡百人也。然此亦极其盛而言。未必实有此数也。师，众。干，扞也。试，肄习也。言众且练也。率，总率之也。翼翼，顺序貌。路车，戎路也。奭，赤貌。簟茀，以方丈竹簟为车蔽也。钩膺，马洛颔有钩，而在膺有樊有缨也。樊，马大带。缨，鞅也。鞗革，见蓼萧篇。○宣王之时，蛮荆背叛。王命方叔南征。军行采芑而食。故赋其事以起兴。曰：薄言采芑，则于彼新田，于此菑畞矣。方叔莅止，则其车三千，师干之试矣。又遂言其车马之美，以见军容之盛也。）
　　○薄言采芑，于彼新田，于此中郷。方叔莅止。其车三千，旗旐央央。方叔率止，约軧【音祗】错衡【叶戸郎反】，八鸾玱玱【音仓】。服其命服，朱芾【音弗】斯皇，有玱葱珩【音衡。叶戸郎反】。（○兴也。中郷，民居。其田尤治。约，束。軧，毂也。以皮缠束兵车之毂，而朱之也。错，文也。铃在镳，曰銮，马口两旁各一，四马故八也。玱玱，声也。命服，天子所命之服也。朱芾，黄朱之芾也。皇，犹煌煌也。玱，玉声。葱，苍色也。如葱者也。珩，佩首横玉也。礼，三命赤芾葱珩。）
　　○鴥【音聿】彼飞隼【息允反】，其飞戾天，亦集爰止。方叔莅止。其车三千，师干之试。方叔率止，钲【音征】人伐鼓，陈师鞠【音菊】旅。显允方叔，伐鼓渊渊【叶于巾反】，振旅阗阗【音田。叶徒邻反】。（○兴也。隼，鹞属。急疾之鸟也。戾，至。爰，于也。钲，铙也，镯也。伐，击也。钲以静之，鼓以动之。钲鼓各有人。而言钲人伐鼓，互文也。鞠，告也。二千五百人为师，五百人为旅。此言将战陈其师旅，而誓告之也。陈师鞠旅，亦互文耳。渊渊，鼓声平和不暴怒也。谓战时进士众也。振，止。旅，众也。言战罢而止其众以入也。春秋传曰：出曰治兵，入曰振旅，是也。阗阗，亦鼓声也。或曰：盛貌。程子曰：振旅，亦以鼓行，金止。○言隼飞戾天，而亦集于所止。以兴师众之盛，而进退有节，如下文所云也。）
　　○蠢尔蛮荆，大邦为雠。方叔元老，克壮其犹。方叔率止，执讯【音信】获丑【叶尺由反】。戎车啴啴【音滩】，啴啴焞焞【音推】，如霆如雷。显允方叔，征伐玁狁，蛮荆来威【叶音隈】。（○赋也。蠢者，动而无知之貌。蛮荆，荆州之蛮也。大邦，犹言中国也。元，大。犹，谋也。言方叔虽老，而谋则壮也。啴啴，众也。焞焞，盛也。霆，疾雷也。方叔盖尝与于北伐之功者。是以蛮荆闻其名，而皆来畏服也。）
　　采芑四章章十二句
　　我车旣攻，我马旣同。四牡庞庞【音笼】，驾言徂东。（赋也。攻，坚。同，齐也。传曰：宗庙齐豪。尚纯也。戎事齐力。尚强也。田猎齐足。尚疾也。庞庞，充实也。东，东都，洛邑也。○周公相成王营洛邑为东都，以朝诸侯。周室旣衰，久废其礼。至于宣王，内修政事，外攘夷狄复文武之境土，修车马，备器械，复会诸侯于东都。因田猎而选车徒焉。故诗人作此以美之。首章泛言将往东都也。）
　　○田车旣好【叶许厚反】，四牡孔阜。东有甫草【叶此苟反】，驾言行狩【叶始苟反】。（○赋也。田车，田猎之车。好，善也。阜，盛大也。甫草，甫田也。后为郑地。今开封府中牟县西圃田泽是也。宣王之时，未有郑国圃田，属东都畿内。故往田也。○此章指言将往狩于圃田也。）
　　○之子于苗【叶音毛】，选徒嚣嚣【音翱】。建旐设旄，搏【音博】兽于敖。（赋也。之子，有司也。苗，狩猎之通名也。选，数也。嚣嚣，声众盛也。数车徒者，其声嚣嚣，则车徒之众可知。且车徒不哗而惟数者有声，又见其静治也。敖，近荥阳。地名也。○此章言至东都，而选徒以猎也。）
　　○驾彼四牡，四牡奕奕。赤芾金舄，会同有绎。（赋也。奕奕，连络布散之貌。赤芾，诸侯之服。金舄，赤舄而加金饰。亦诸侯之服也。时见曰会，殷见曰同。绎，陈列聮属之貌也。○此章言诸侯来会朝于东都也。）
　　○决拾旣佽【音次。与柴叶】，弓矢旣调【读如同。与同叶】。射夫旣同，助我举柴【音恣】。（○赋也。决，以象骨为之。着于右手大指，所以钩弦开体。拾，以皮为之。着于左臂，以遂弦。故亦名遂。佽，比也。调，谓弓强弱与矢轻重相得也。射夫，盖诸侯来会者。同，协也。柴，说文作）■（上此，下手）（。谓积禽也。使诸侯之人，助而举之。言获多也。○此章言旣会同而田猎也。）
　　○四黄旣驾，两骖不猗【音意。叶于个反】。不失其驰【叶徒卧反】，舍【音舍】矢如破【叶普过反】。（○赋也。猗，偏倚不正也。驰，驰驱之法也。舍矢如破，巧而力也。苏氏曰：不善射御者，诡遇则获。不然不能也。今御者不失其驰驱之法，而射者舍矢如破，则可谓善射御矣。○此章言田猎而见其射御之善也。）
　　○萧萧马鸣，悠悠旆旌。徒御不惊，大庖不盈。（赋也。萧萧悠悠，皆闲暇之貌。徒，歩卒也。御，车御也。惊，如汉书夜军中惊之惊。不惊，言比卒事，不喧哗也。大庖，君庖也。不盈，言取之有度，不极欲也。盖古者田猎获禽，面伤不献，践毛不献，不成禽不献。择取三等，自左膘而射之，达于右腢为上杀。以为干豆奉宗庙。达右耳本者次之。以为宾客。射左髀达于右）■（骨+上口下月）（为下杀。以充君庖，每禽取三十焉。每等得十，其余以与士大夫，习射于泽宫中者取之。是以获虽多，而君庖不盈也。张子曰：馔虽多，而无余者，均及于众而有法耳。凡事有法，则何患乎不均也。旧说，不惊，惊也。不盈，盈也。亦通。○此章言其终事严而颁禽均也。）
　　○之子于征，有闻【音问】无声。允矣君子，展也大成。（赋也。允，信。展，诚也。闻师之行，而不闻其声，言至肃也。信矣其君子也，诚哉其大成也。○此章总叙其事之始终，而深美之也。）
　　车攻八章章四句。（以五章以下考之，恐当作四章章八句。）
　　吉日维戊【叶莫吼反】，旣伯旣祷【叶丁口反】。田车旣好【叶许口反】，四牡孔阜。升彼大阜，从其羣丑。（赋也。戊，刚日也。伯，马祖也。谓天驷房星之神也。丑，众也。谓禽兽之羣众也。此亦宣王之诗。言田猎将用马力。故以吉日祭马祖而祷之。旣祭而车牢马健。于是可以历险而从禽也。以下章推之，是日也，其戊辰欤。）
　　○吉日庚午，旣差我马【叶满浦反】。兽之所同，麀【音忧】鹿麌麌【音语】。漆沮【平声】之从，天子之所。（赋也。庚午，亦刚日也。差，择。齐其足也。同，聚也。鹿牝曰麀。麌麌，众名也。漆沮，水名。在西都畿内泾渭之北，所谓洛水，今自延韦流入鄜坊，至同州入河也。○戊辰之日旣祷矣。越三日庚午，遂择其马而乘之。视兽之所聚，麀鹿最多之处，而从之。惟漆沮之旁为盛。宜为天子田猎之所也。）
　　○瞻彼中原，其祁孔有【叶羽已反】。儦儦【音标】俟俟【叶于纪反】，或羣或友【叶羽已反】。悉率左右【叶羽已反】，以燕天子【叶奬里反】。（○赋也。中原，原中也。祁，大也。趣则儦儦。行则俟俟。兽三曰羣，二曰友。燕，乐也。○言从王者视彼禽兽之多。于是率其同事之人，各共其事，以乐天子也。）
　　○旣张我弓，旣挟我矢，发彼小豝【音巴】，殪【音意】此大兕，以御宾客，且以酌醴。（赋也。发，发矢也。豕牝曰豝。一矢而死曰殪。兕，野牛也。言能中微而制大也。御，进也。醴，酒名。周官五齐，二曰醴齐。注曰：醴成而汁滓相将。如今甜酒也。○言射而获禽以为俎实，进于宾客而酌醴也。）
　　吉日四章章六句。（东莱吕氏曰：车攻吉日，所以为复古者何也。盖搜狩之礼，可以见王赋之复焉。可以见军实之盛焉。可以见师律之严焉。可以见上下之情焉。可以见综理之周焉。欲明文武之功业者，此亦足以观矣。）鸿鴈于飞，肃肃其羽。之子于征，劬劳于野【叶上与反】。爰及矜人，哀此鳏寡【叶果五反】。（○兴也。大曰鸿，小曰鴈。肃肃，羽声也。之子，流民自相谓也。征，行也。劬劳，病苦也。矜，怜也。老而无妻曰鳏，老而无夫曰寡。○旧说，周室中衰万民离散。而宣王能劳来还定安集之。故流民喜之而作此诗。追叙其始而言曰：鸿鴈于飞，则肃肃其羽矣。之子于征，则劬劳于野矣。且其劬劳者，皆鳏寡，可哀怜之人也。然今亦未有以见其为宣王之诗。后三篇放此。）
　　○鸿鴈于飞，集于中泽【叶徒洛反】。之子于垣【音袁】，百堵皆作。虽则劬劳，其究安宅【叶达各反】。（○兴也。中泽，泽中也。一丈为板。五板为堵。究，终也。○流民自言，鸿鴈集于中泽。以兴己之得其所止，而筑室以居。今虽劳苦，而终获安定也。）
　　○鸿鴈于飞，哀鸣嗷嗷【音翱】。维此哲人，谓我劬劳。维彼愚人，谓我宣骄【叶音高】。（○比也。流民，以鸿鴈哀鸣自比，而作此歌也。哲，知。宣，示也。知者闻我歌，知其出于劬劳。不知者谓我闲暇而宣骄也。韩诗云，劳者歌其事。魏风亦云，我歌且谣。不知我者谓我士也骄。大抵歌多出于劳苦。而不知者常以为骄也。）
　　鸿鴈三章章六句
　　夜如何其【音基】。夜未央，庭燎之光。君子至止，鸾声将将【音抢】。（○赋也。其，语辞。央，中也。庭燎，大烛也。诸侯将朝，则司烜以物百枚，幷而束之，设于门内也。君子，诸侯也。将将，鸾镳声。○王将起视朝。不安于寝，而问夜之早晩曰：夜如何哉。夜虽未央，而庭燎光。朝者至，而闻其鸾声。）
　　○夜如何其。夜未艾【叶音又】，庭燎晰晰【音制。与艾叶】。君子至止，鸾声哕哕【音讳】。（○赋也。艾，尽也。晰晰，小明也。哕哕，近而闻其徐行声有节也。）
　　○夜如何其。夜郷【音向】晨，庭燎有辉【音熏】。君子至止，言观其旗【叶渠斤反】。（○赋也。郷晨，近晓也。辉，火气也。天欲明，而见其烟光相杂也。旣至而观其旗，则辨色矣。）
　　庭燎三章章五句
　　沔【音免】彼流水，朝【音潮】宗于海【叶虎洧反】。鴥【惟必反】彼飞隼，载飞载止。嗟我兄弟，邦人诸友【叶羽轨反】。莫肯念乱，谁无父母【叶满洧反】。（○兴也。沔，水流满也。诸侯春见天子曰朝，夏见曰宗。○此忧乱之诗。言流水犹朝宗于海。飞隼犹或有所止，而我之兄弟诸友，乃无肯念乱者。谁独无父母乎。乱则忧或及之。是岂可以不念哉。）
　　○沔彼流水，其流汤汤【音伤】。鴥彼飞隼，载飞载扬。念彼不迹【音迹】，载起载行【叶戸郎反】。心之忧矣，不可弭忘。（兴也。汤汤，波流盛貌。不迹，不循道也。载起载行，言忧念之深，不遑宁处也。弭，止也。水盛隼扬，以兴忧乱之不能忘也。）
　　○鴥彼飞隼，率彼中陵。民之讹言，宁莫之惩。我友敬矣，谗言其兴。（兴也。率，循。讹，伪。惩，止也。○隼之高飞，犹循彼中陵。而民之讹言乃无惩止之者。然我之友，诚能敬以自持矣，则谗言何自而兴乎。始忧于人，而卒反诸己也。）
　　沔水三章二章章八句一章章六句。（疑当作三章章八句。卒章脱前两句耳。）鹤鸣于九皐，声闻【音问】于野【叶上与反】。鱼潜在渊，或在于渚。乐【音洛】彼之园。爰有树檀【叶徒沿反】，其下维萚【音托】。他山之石，可以为错【入声】。（○比也。鹤，鸟名。长颈竦身。高脚顶赤。身白颈尾黑。其鸣高亮，闻八九里。皐，泽中水溢出所为坎。从外数至九。喩深远也。萚，落也。错，砺石也。○此诗之作，不可知其所由。然必陈善纳诲之辞也。盖鹤鸣于九皐，而声闻于野，言诚之不可揜也。鱼潜在渊，而或在于渚，言理之无定在也。园有树檀，而其下维萚，言爱当知其恶也。他山之石，而可以为错，言憎当知其善也。由是四者引而伸之，触类而长之。天下之理，其庶几乎。）
　　○鹤鸣于九皐，声闻于天【叶铁因反】。鱼在于渚，或潜在渊【叶一均反】。乐彼之园，爰有树檀，其下维谷。他山之石，可以攻玉。（比也。谷，一名楮。恶木也。攻，错也。○程子曰：玉之温润，天下之至美也。石之麄厉，天下之至恶也。然两玉相磨不可以成器。以石磨之，然后玉之为器，得以成焉。犹君子之与小人处也。横逆侵加然后修省畏避，动心忍性，增益预防，而义理生焉。道德成焉。吾闻诸邵子云。）
　　鹤鸣二章章九句
　　彤弓之什十篇四十章二百五十九句。（疑脱两句。当为二百六十一句。）祈父之什二之四
　　祈父【音甫】，予王之爪牙【叶五胡反】，胡转予于恤，靡所止居。（赋也。祈父，司马也。职掌封圻之兵甲。故以为号。酒诰曰：圻父薄违是也。予，六军之士也。或曰：司右虎贲之属也。爪牙，鸟兽所用以为威者也。恤，忧也。○军士怨于久役。故呼祈父而告之曰：予乃王之爪牙，汝何转我于忧恤之地，使我无所止居乎。）
　　○祈父，予王之爪士，胡转予于恤，靡所底【音抵】止。（赋也。爪士，爪牙之士也。底，至也。）
　　○祈父，亶不聪，胡转予于恤，有母之尸饔。（赋也。亶，诚。尸，主也。饔，熟食也。言不得奉养，而使母反主劳苦之事也。○东莱吕氏曰：越勾践伐呉，有父母耆老而无昆弟者，皆遣归。魏公子无忌救赵，亦令独子无兄弟者归养。则古者有亲老而无兄弟，其当免征役必有成法。故责司马之不聪。其意谓，此法人皆闻之。汝独不闻乎。乃驱吾从戎，使吾亲不免薪水之劳也。责司马者，不敢斥王也。）
　　祈父三章章四句。（序以为，刺宣王之诗。说者又以为，宣王三十九年，战于千畞。王师败绩于姜氏之戎。故军士怨而作此诗。东莱吕氏曰：太子晋谏灵王之词曰：自我先王厉宣幽平，而贪天祸，至于今未弭。宣王中兴之主也。至与幽厉并数之，其词虽过，观是诗所刺，则子晋之言，岂无所自欤。但今考之诗文，未有以见其必为宣王耳。下篇仿此。）皎皎白驹，食我场苗。絷【音执】之维之，以永今朝。所谓伊人，于焉逍遥。（赋也。皎皎，洁白也。驹，马之未壮者。谓贤者所乘也。场，圃也。絷，绊其足。维，系其靷。永，久也。伊人，指贤者也。逍遥，游息也。○为此诗者，以贤者之去而不可留也，故托以其所乘之驹，食我场苗，而絷维之，庶几以永今朝，使其人得以于此逍遥而不去。若后人留客，而投其辖于井中也。）
　　○皎皎白驹，食我场藿【音霍】。絷之维之，以永今夕【叶祥龠反】。所谓伊人，于焉嘉客【叶克各反】。（○赋也。藿，犹苗也。夕，犹朝也。嘉客，犹逍遥也。）
　　○皎皎白驹，贲【音閟。音奔】然来【叶云倶反】思，尔公尔侯【叶洪孤反】，逸豫无期。愼尔优游【叶汪胡反】，勉尔遁思【叶新赍反】。（○赋也。贲然，光采之貌也。或以为，来之疾也。思，语词也。尔，指乘驹之贤人也。愼，勿过也。勉，毋决也。遁思，犹言去意也。○言此乘白驹者，若其肯来，则以尔为公，以尔为侯，而逸乐无期矣。犹言横来大者王，小者侯也。岂可以过于优游，决于遁思，而终不我顾哉。盖爱之切，而不知好爵之不足縻，留之苦，而不恤其志之不得遂也。）
　　○皎皎白驹，在彼空谷。生刍【楚倶反】一束，其人如玉。毋金玉尔音，而有遐心。（赋也。贤者必去而不可留矣。于是叹其乘白驹入空谷，束生刍以秣之，而其人之德美如玉也。盖已邈乎其不可亲矣。然犹冀其相闻而无绝也。故语之曰：毋贵重尔之音声，而有远我之心也。）
　　白驹四章章六句
　　黄鸟黄鸟，无集于谷，无啄【音卓】我粟。此邦之人，不我肯谷。言旋言归，复我邦族。（比也。谷，木名。谷，善。旋，回。复，反也。○民适异国，不得其所。故作此诗。托为呼其黄鸟而告之曰：尔无集于谷，而啄我之粟。苟此邦之人，不以善道相与，则我亦不久于此，而将归矣。）
　　○黄鸟黄鸟，无集于桑，无啄我粱。此邦之人，不可与明【叶谟郎反】。言旋言归，复我诸兄【叶虚王反】。（○比也。）
　　○黄鸟黄鸟，无集于栩【音许】，无啄我黍。此邦之人，不可与处。言旋言归，复我诸父。（比也。）
　　黄鸟三章章七句。（东莱吕氏曰：宣王之末，民有失所者。意他国之可居也。及其至彼，则又不若故郷焉。故思而欲归。使民如此，亦异于还定安集之时矣。今按诗文，未见其为宣王之世。下篇亦然。）我行其野，蔽芾【音沸】其樗【音枢】。昏姻之故，言就尔居。尔不我畜，复我邦家【叶古胡反】。（○赋也。樗，恶木也。壻之父，妇之父，相谓曰婚姻。畜，养也。○民适异国，依其婚姻，而不见收恤。故作此诗。言我行于野中，依恶木以自蔽。于是思婚姻之故，而就尔居。而尔不我畜也，则将复我之邦家矣。）
　　○我行其野，言采其蓫【音逐】。昏姻之故，言就尔宿。尔不我畜，言归思复。（赋也。蓫，牛蘈，恶菜也。今人谓之羊蹄菜。）
　　○我行其野，言采其葍【音福。叶笔力反】。不思旧姻，求我新特。成不以富，亦秖【音支】以异【叶逸织反】。（○赋也。葍，）■（艹富）（，恶菜也。特，匹也。○言尔之不思旧姻，而求新匹也，虽实不以彼之富，而厌我之贫，亦秖以其新而异于故耳。此诗人责人忠厚之意。）
　　我行其野三章章六句。（王氏曰：先王躬行仁义，以道民厚矣。犹以为未也。又建官置师，以孝友睦姻任恤六行敎民。为其有父母也，故敎以孝。为其有兄弟也，故敎以友。为其有同姓也，故敎以睦。为其有异姓也，故敎以姻。为邻里郷党相保相爱也，故敎以任。相赒相救也，故敎以恤。以为，徒敎之或不率也。故使官师以时书其德行而劝之。以为，徒劝之或不率也。于是乎有不孝不睦不婣不弟不任不恤之刑焉。方是时也，安有如此诗所刺之民乎。）秩秩斯干【叶居焉反】，幽幽南山【叶所旃反】。如竹苞【叶补苟反】矣，如松茂【叶莫口反】矣。兄及弟矣，式相好【去声。叶许厚反】矣，无相犹【叶余久反】矣。（赋也。秩秩，有序也。斯，此也。干，水涯也。南山，终南之山也。苞，丛生而固也。犹，谋也。○此筑室旣成，而燕飮以落之，因歌其事言，此室临水而面山。其下之固，如竹之苞，其上之密，如松之茂。又言居是室者，兄弟相好，而无相谋。则颂祷之辞。犹所谓聚国族于斯者也。张子曰：犹，似也。人情大抵，施之不报则辍。故恩不能终。兄弟之闲，各尽己之所宜施者，无学其不相报而废恩也。君臣父子朋友之闲，亦莫不用此道。尽己而已。愚按此于文义，或未必然。然意则善矣。或曰：犹当作尤。）
　　○似续妣【音比】祖，筑室百堵。西南其戸。爰居爰处，爰笑爰语。（赋也。似，嗣也。妣先于祖者，协下韵尔。或曰：谓姜嫄后稷也。西南其戸，天子之宫，其室非一，在东者西其戸，在北者南其戸。犹言南东其畞也。爰，于也。）
　　○约之阁阁，椓【音卓】之橐橐【音托】。风雨攸除【去声】，鸟鼠攸去，君子攸芋【音吁。叶王遇反】。（○赋也。约，束板也。阁阁，上下相乘也。椓，筑也。橐橐，杵声也。除，亦去也。无风雨鸟鼠之害。言其上下四旁，皆牢密也。芋，尊大也。君子之所居，以为尊且大也。）
　　○如跂【音企】斯翼，如矢斯棘，如鸟斯革【叶讫力反】，如翚【音辉】斯飞。君子攸跻【音賷】。（○赋也。跂，竦立也。翼，敬也。棘，急也。矢行缓则枉，急则直也。革，变。翚，雉。跻，升也。○言其大势严正，如人之竦立而其恭翼翼也。其廉隅整饬，如矢之急而直也。其栋宇峻起，如鸟之）警（而革也。其檐阿华采而轩翔，如翚之飞而矫其翼也。盖其堂之美如此，而君子之所升以听事也。）
　　○殖殖【音湜】其庭，有觉其楹。哙哙【音快】其正【叶音征】，哕哕【音嚖】其冥，君子攸宁。（赋也。殖殖，平正也。庭，宫寝之前庭也。觉，高大而直也。楹，柱也。哙哙，犹快快也。正，向明之处也。哕哕，深广之貌。冥，奥窔之闲也。言其室之美如此，而君子之所休息以安身也。）
　　○下莞【音官】上簟【叶徒检徒锦二反）一（】，乃安斯寝【叶于检于锦二反】，乃寝乃兴，乃占我梦【叶弥登反】。吉梦维何，维熊维罴【音碑。叶彼何反】，维虺【音毁】维蛇【叶于其土何二反】。（○赋也。莞，蒲席也。竹苇曰簟。罴，似熊而长头高脚，猛憨多力，能拔树。虺，蛇属。细颈大头，色如文绶。大者长七八尺。○祝其君安其室居，梦兆而有祥。亦颂祷之词也。下章放此。）
　　○大【音泰】人占之，维熊维罴，男子之祥。维虺维蛇，女子之祥。（赋也。大人，大卜之属。占梦之官也。熊罴，阳物。在山，强力壮毅，男子之祥也。虺蛇，阴物。穴处。柔弱隐伏，女子之祥也。○或曰：梦之有占，何也。曰：人之精神，与天地阴阳流通。故昼之所为，夜之所梦，其善恶吉凶，各以类至。是以先王建官设属，使之观天地之会，辨阴阳之气，以日月星辰，占六梦之吉凶，献吉梦赠恶梦。其于天人相与之际，察之详而敬之至矣。故曰：王前巫而后史。宗祝瞽侑，皆在左右，王中心无为也，以守至正。）
　　○乃生男子，载寝之床，载衣之【去声】裳，载弄之璋。其泣喤喤【音横。叶胡光反】。朱芾【音弗】斯皇。室家君王。（赋也。半圭曰璋。喤，大声也。芾，天子纯朱，诸侯黄朱。皇，犹煌煌也。君，诸侯也。○寝之于床，尊之也。衣之以裳，服之盛也。弄之以璋，尚其德也。言男子之生于是室者，皆将服朱芾煌煌然，有室有家，为君为王矣。）
　　○乃生女子，载寝之地，载衣之裼【音替】，载弄之瓦【叶鱼位反】。无非无仪【叶音义】，唯酒食是议，无父母诒【音遗】罹【叶音丽】。（○赋也。裼，褓也。瓦，纺砖也。仪，善。罹，忧也。○寝之于地，卑之也。衣之以褓，卽其用而无加也。弄之以瓦，习其所有事也。有非，非妇人也。有善，非妇人也。盖女子以顺为正。无非，足矣。有善，则亦非其吉祥可愿之事也。唯酒食是议，而无遗父母之忧，则可矣。易曰：无攸遂。在中馈。贞吉。而孟子之母亦曰：妇人之礼，精五饭，幂酒浆，养舅姑，缝衣裳而已矣。故有闺门之修，而无境外之志，此之谓也。）
　　斯干九章。四章章七句。五章章五句。（旧说，厉王旣流于彘，宫室圮坏。故宣王卽位，更作宫室，旣成而落之。今亦未有以见其必为是时之诗也。或曰：仪礼下管新宫。春秋传宋元公赋新宫。恐卽此诗。然亦未有明证。）谁谓尔无羊，三百维羣。谁谓尔无牛，九十其犉【音淳】。尔羊来思，其角濈濈【音戢】。尔牛来思，其耳湿湿。（赋也。黄牛黑唇曰犉。羊以三百为羣。其羣不可数也。牛之犉者九十，非犉者尚多也。聚其角，而息濈濈然。呞而动其耳湿湿然。王氏曰：濈濈，和也。羊以善触为患。故言其和。谓聚而不相触也。湿湿，润泽也。牛病则耳燥。安则润泽也。○此诗言，牧事有成而牛羊众多也。）
　　○或降于阿，或飮于池【叶唐何反】，或寝或讹。尔牧来思，何【上声】蓑【音梭】何笠【音立】，或负其糇【音侯】。三十维物【叶微律反】，尔牲则具【叶居律反】。（○赋也。讹，动。何。掲也。蓑笠，所以备雨。三十维物，齐其色而别之。凡为色三十也。○言牛羊无惊畏，而牧人持雨具，赍飮食，从其所适，以顺其性。是以生养蕃息，至于其色无所不备，而于用无所不有也。）
　　○尔牧来思，以薪以蒸，以雌以雄【叶于陵反】。尔羊来思，矜矜兢兢，不骞不崩。麾之以肱，毕来旣升。（赋也。麤曰薪，细曰蒸。雌雄，禽兽也。矜矜兢兢，坚强也。骞，亏也。崩，羣疾也。肱，臂也。旣，尽也。升，入牢也。○言牧人有余力，则出取薪蒸搏禽兽。其羊亦驯扰从人，不假棰楚。但以手麾之，使来则毕来。使升则旣升也。）
　　○牧人乃梦，众维鱼矣，旐【音兆】维旟【音余】矣。大人占之，众维鱼矣，实维丰年【叶尼因反】。旐维旟矣，室家溱溱。（赋也。占梦之说，未详。溱溱，众也。或曰：众谓人也。旐，郊野所建。统人少。旟，州里所建。统人多。盖人不如鱼之多。旐所统不如旟所统之众。故梦人乃是鱼，则为丰年。旐乃是旟，则为人众。）
　　无羊四章章八句
　　节【音截】彼南山，维石岩岩。赫赫师尹，民具尔瞻【叶侧衘反】。忧心如惔【音谈】，不敢戏谈。国旣卒【子律反】斩【何侧御反】，何用不监【平声】。（○兴也。节，高峻貌。岩岩，积石貌。赫赫，显盛貌。师伊，大师尹氏也。大师，三公。尹氏，盖吉甫之后。春秋书尹氏卒。公羊子以为讥世卿者，卽此也。具，倶。瞻，视。惔，燔。卒，终。斩，绝。监，视也。○此诗家父所作。刺王用尹氏以致乱。言节彼南山，则维石岩岩矣。赫赫师尹，则民具尔瞻矣。而其所为不善，使人忧心如火燔灼。又畏其威而不敢言也。然则国旣终斩绝矣。汝何用而不察哉。）
　　○节彼南山，有实其猗【音医。叶于何反】。赫赫师尹，不平谓何。天方荐【音荐】瘥【音嵳】，丧【去声】乱弘多。民言无嘉【叶居何反】，憯【音惨】莫惩嗟【叶遭哥反】。（○兴也。有实其猗，未详其义。传曰：实，满。猗，长也。笺云，猗，倚也。言草木满其旁倚之畎谷也。或以为，草木之实猗猗然。皆不甚通。荐，荐。通，重也。瘥，病。弘，大。憯，曾。惩，创也。○节彼南山，则有实其猗矣。赫赫师尹，而不平其心，则谓之何哉。苏氏曰：为政者不平其心，则下之荣瘁劳佚，有大相绝者矣。是以神怒而重之以丧乱。人怨而谤讟其上。然尹氏曾不惩创咨磋，求所以自改也。）
　　○尹氏大【音泰】师，维周之氐【音底。叶都黎反】。秉国之均，四方是维。天子是毗【音琵】，俾民不迷。不吊昊天，不宜空我师【叶霜夷反】。（○赋也。氐，本。均，平。维，持。毗，辅。吊，愍。空，穷。师，众也。○言尹氏大师，维周之氐，而秉国之均，则是宜有以维持四方，毗辅天子，而使民不迷。乃其职也，今乃不平其心，而旣不见愍吊于昊天矣，则不宜久在其位。使天降祸乱，而我众幷及空穷也。）
　　○弗躬弗亲，庶民弗信【叶斯人反】。弗问弗仕，勿罔君子【叶奬里反】。式夷式已，无小人殆【叶养里反】。琐琐姻亚，则无膴【音武】仕。（赋也。仕，事。罔，欺也。君子，指王也。夷，平。已，止。殆，危也。琐琐，小貌。壻之父曰姻，两壻相谓曰亚。膴，厚也。○言王委政于尹氏。尹氏又委政于姻娅之小人，而以其未尝问，未尝事者，欺其君也。故戒之曰：汝之弗躬弗亲，庶民已不信矣。其所弗问弗事，则岂可以罔君子哉。当平其心视所任之人，有不当者，则已之。无以小人之故，而至于危殆其国也。琐琐姻娅，而必皆膴仕，则小人进矣。）
　　○昊天不佣【敕龙反】，降此鞠【音菊】讻【音凶】。昊天不惠，降此大戾。君子如届【音戒。叶居例反】，俾民心阕【音缺。叶苦桂反】。君子如夷，恶【去声】怒是违。（赋也。佣，均。鞠，穷。讻，乱。戾，乖。届，至。阕，息。违，远也。○言昊天不均，而降此穷极之乱。昊天不顺，而降此乖戾之变。然所以靖之者，亦在夫人而已。君子无所苟，而用其至，则必躬必亲，而民之乱心息矣。君子无所偏而平其心，则式夷式已，而民之恶怒远矣。伤王与尹氏之不能也。夫为政不平，以召祸乱者，人也。而诗人以为，天实为之者，盖无所归咎，而归之天也。抑有以见君臣隐讳之义焉，有以见天人合一之理焉。后皆放此。）
　　○不吊昊天【叶铁因反】，乱靡有定【叶唐丁反】。式月斯生【叶桑经反】，俾民不宁。忧心如酲【音呈】，谁秉国成，自为政<叶诸盈反>，卒劳百姓<叶桑经反>。（○赋也。酒病曰酲。成，平。卒，终也。○苏氏曰：天不之恤。故乱未有所止，而祸患与岁月增长。君子忧之曰：谁秉国成者，乃不自为政，而以付之姻娅之小人，其卒使民为之，受其劳弊以至此也。）
　　○驾彼四牡，四牡项领。我瞻四方，蹙蹙【音蹴】靡所骋【音逞】。（○赋也。项，大也。蹙蹙，缩小之貌。○言驾四牡，而四牡项领，可以骋矣。而视四方，则皆昏乱蹙蹙然，无可往之所。亦将何所骋哉。东莱吕氏曰：本根病，则枝叶皆瘁。是以无可往之地也。）
　　○方茂尔恶，相【去声】尔矛矣。旣夷旣怿，如相酬【音酬】矣。（赋也。茂，盛。相，视。怿，悦也。○言方盛其恶以相加，则视其矛戟，如欲战斗。及旣夷平悦怿，则相与欢然，如宾主而相酬酢，不以为怪也。盖小人之性无常，而习于斗乱。其喜怒之不可期如此。是以君子无所适而可也。）
　　○昊天不平，我王不宁。不惩其心，覆【音福】怨其正【叶诸盈反】。（○赋也。尹氏之不平，若天使之。故曰：昊天不平。若是则我王亦不得宁矣。然尹氏犹不自惩创其心，乃反怨人之正己者，则其为恶何时而已哉。）
　　○家父【音甫】作诵【叶疾容反】，以究王讻。式讹尔心，以畜万邦<叶上工反>。（○赋也。家，氏。父，字。周大夫也。究，穷。讹，化。畜，养也。○家父自言作为此诵，以穷究王政昏乱之所由。冀其改心易虑，以畜养万邦也。陈氏曰：尹氏厉威，使人不得戏谈。而家父作诗，乃复自表其出于己，以身当尹氏之怒而不乱者，盖家父周之世臣，义与国倶存亡故也。东莱吕氏曰：篇终矣，故穷其乱本，而归之王心焉。致乱者虽尹氏，而用尹氏者，则王心之蔽也。李氏曰：孟子曰：人不足与适也，政不足与闲也，惟大人为能格君心之非。盖用人之失，政事之过，虽皆君之非，然不必先论也。惟格君心之非，则政事无不善矣，用人皆得其当矣。）
　　节南山十章六章章八句四章章四句。（序以此为幽王之诗。而春秋桓十五年，有家父来求车。于周为桓王之世，上距幽王之终，已七十五年，不知其人之同异。大抵序之时世，皆不足信。今姑阙焉可也。）正【音政】月繁霜，我心忧伤。民之讹言，亦孔之将。念我独兮，忧心京京【叶居良反】。哀我小心，癙【音鼠】忧以痒【音羊】。（○赋也。正月，夏之四月。谓之正月者，以纯阳用事，为正阳之月也。繁，多。讹，伪。将，大也。京京，亦大也。癙忧，幽忧也。痒，病也。○此诗亦大夫所作。言霜降失节，不以其时，旣使我心忧伤矣。而造为奸伪之言，以惑羣听者又方甚大。然众人莫以为忧。故我独忧之，以至于病也。）
　　○父母生我，胡俾我愈【音庾】。不自我先，不自我后【叶下五反】。好言自口【叶孔五反】，莠【音酉】言自口。忧心愈愈，是以有侮。（赋也。愈，病。自，从。莠，丑也。愈愈，益甚之意。○疾痛故呼父母，而伤己适下是时也。讹言之人，虚伪反复，言之好丑，皆不出于心，而但出于口。是以我之忧心益甚，而反见侵侮也。）
　　○忧心惸惸【音茕】，念我无禄。民之无辜，幷【去声】其臣仆。哀我人斯，于何从禄。瞻乌爰止，于谁之屋。（赋也。惸惸，忧意也。无禄犹言不幸尔。辜，罪。幷，倶也。古者以罪人为臣仆。亡国所虏亦以为臣仆。箕子所谓商其沦丧，我罔为臣仆，是也。○言不幸而遭国之将亡，与此无罪之民，将倶被囚虏，而同为臣仆。未知将复从何人而受禄。如视乌之飞，不知其将止于谁之屋也。）
　　○瞻彼中林，侯薪侯蒸。民今方殆，视天梦梦【音蒙。叶莫登反】。旣克有定，靡人弗胜【音升】。有皇上帝，伊谁云憎。（兴也。中林，林中也。侯，维。殆，危也。梦梦，不明也。皇，大也。上帝，天之神也。程子曰：以其形体谓之天，以其主宰谓之帝。○言瞻彼中林，则维薪维蒸，分明可见也。民今方危殆疾痛号诉于天，而视天反梦梦然，若无意于分别善恶者。然此特値其未定之时尔。及其旣定，则未有不为天所胜者也。夫天岂有所憎而祸之乎。福善祸淫亦自然之理而已。申包胥曰：人众则胜天。天定亦能胜人。疑出于此。）
　　○谓山盖卑，为冈为陵。民之讹言，宁莫之惩。召彼故老，讯【音信】之占梦【叶莫登反】。具曰予圣。谁知乌之雌雄【叶胡陵反】。（○赋也。山脊曰冈。广平曰陵。惩，止也。故老，旧臣也。讯，问也。占梦，官名。掌占梦者也。具，倶也。乌之雌雄相似而难辨者也。○谓山盖卑。而其实则冈陵之崇也。今民之讹言如此矣，而王犹安然莫之止也。及其询之故老，讯之占梦，则又皆自以为圣人。亦谁能别其言之是非乎。子思言于卫侯曰：君之国事将日非矣。公曰：何故。对曰：有由然焉。君出言自以为是，而卿大夫莫敢矫其非。卿大夫出言亦自以为是，而士庶人莫敢矫其非。君臣旣自贤矣，而羣下同声贤之。贤之则顺而有福。矫之则逆而有祸。如此则善安从生。诗曰：具曰予圣，谁知乌之雌雄。抑亦似君之君臣乎。）
　　○谓天盖高，不敢不局【叶居亦反】。谓地盖厚，不敢不蹐【音）■（米责）（】。维号【音豪】斯言，有伦有脊。哀今之人，胡为虺【音毁】蜴【音易】。（○赋也。局，曲也。蹐，累足也。号，长言之也。脊，理。蜴，螈也。虺蜴，皆毒螫之虫也。○言遭世之乱，天虽高而不敢不局，地虽厚而不敢不蹐。其所号呼而为此言者，又皆有伦理而可考也。哀今之人，胡为肆毒以害人，而使之至此乎。）
　　○瞻彼阪【音反】田，有菀【音郁】其特。天之扤【音兀】我，如不我克。彼求我则，如不我得，执我仇仇，亦不我力。（兴也。阪田，﨑岖硗埆之处。菀，茂盛之貌。特，特生之苗也。扤，动也。力，谓用力。○瞻彼阪田，犹有菀然之特，而天之扤我，如恐其不我克何哉。亦无所归咎之词也。夫始而求之以为法，则惟恐不我得也。及其得之，则又执我坚固如仇雠然。然终亦莫能用也。求之甚艰，而弃之甚易。其无常如此。）
　　○心之忧矣，如或结之。今兹之正，胡然厉【叶力桀反】矣。燎之方扬，宁或灭之。赫赫宗周，褒姒【音似】烕【呼悦反】之。（赋也。正，政也。厉，暴恶也。火田为燎。扬，盛也。宗周，镐京也。褒姒，幽王之嬖妾。褒国女，姒姓也。烕，亦灭也。○言我心之忧如结者，为国政之暴恶故也。燎之方盛之时，则宁有能扑而灭之者乎。然赫然之宗周，而一褒姒足以灭之。盖伤之也。时宗周未灭，以褒姒淫妬谗谄，而王惑之。知其必灭周也。或曰：此东迁后诗也，时宗周已灭矣。其言褒姒烕之，有监戒之意，而无忧惧之情。似亦道已然之事，而非虑其将然之词。今亦未能必其然否也。）
　　○终其永怀，又窘阴雨。其车旣载【音在】，乃弃尔辅【叶扶雨反】。载【如字】输尔载【音在】，将【音抢】伯助予【叶演汝反】。（○比也。阴雨则泥泞而车易以陷也。载，车所载也。辅，如今人缚杖于辐，以防辅车也。输，堕也。将，请也。伯，或者之字也。○苏氏曰：王为淫虐，譬如行险而不知止。君子永思其终，知其必有大难。故曰：终其永怀，又窘阴雨。王又不虞难之将至，而弃贤臣焉。故曰：乃弃尔辅。君子求助于未危。故难不至。苟其载之旣堕，而后号伯以助予，则无及矣。）
　　○无弃尔辅，员【音云】于尔辐【叶笔力反】，屡顾尔仆，不输尔载【叶节力反】，终踰绝险，曾是不意【叶乙力反】。（○比也。员，益也。辅，所以益辐也。屡，数。顾，视也。仆，将车者也。○此承上章言。若能无弃尔辅，以益其辐，而又数数顾视其仆，则不堕尔所载，而踰绝险。若初不以为意者。盖能谨其初，则厥终无难也。一说，王曾不以是为意乎。）
　　○鱼在于沼【叶音灼】，亦匪克乐【音洛】。潜虽伏矣，亦孔之照【音灼】。忧心惨惨，念国之为虐。（比也。沼，池也。照，明易见也。○鱼在于沼，其为生已蹙矣。其潜虽深，然亦照然而易见。言祸乱之及，无所逃也。）
　　○彼有旨酒，又有嘉殽【音爻】。洽比【音鼻】其邻，昏姻孔云。念我独兮，忧心殷殷。（赋也。洽比，皆合也。云，旋也。殷殷，疾痛也。○言小人得志，有旨酒嘉殽，以合比其邻里，怡怿其昏姻，而我独忧心，至于疾痛也。昔人有言，燕雀处堂，母子相安，自以为乐也。突决栋焚，而怡然不知祸之将及，其此之谓乎。）
　　○佌佌【音此】彼有屋，蔌蔌【音速】方有谷。民今之无禄，天夭【音腰】是椓【音卓。叶都木反】。哿【音可】矣富人，哀此惸独。（赋也。佌佌，小貌。蔌蔌，窭陋貌。指王所用之小人也。谷，禄。夭，祸。椓，害。哿，可。独，单也。○佌佌然之小人，旣已有屋矣。蔌蔌窭陋者，又将有谷矣。而民今独无禄者，是天祸椓丧之耳。亦无所归咎之词也。乱至于此，富人犹或可胜。惸独，甚矣。此孟子所以言文王发政施仁必先鳏寡孤独也。）
　　正月十三章。八章章八句。五章章六句
　　十月之交，朔月辛卯【叶莫后反】，日有食之，亦孔之丑。彼月而微，此日而微。今此下民，亦孔之哀【叶于希反】。（○赋也。十月，以夏正言之，建亥之月也。交，日月交会，谓晦朔之闲也。暦法，周天三百六十五度四分度之一，左旋于地，一昼一夜，则其行一周而又过一度。日月皆右行于天，一昼一夜，则日行一度，月行十三度十九分度之七。故日一岁而一周天，月二十九日有奇而一周天，又逐及于日而与之会。一岁凡十二会，方会则月光都尽而为晦。已会则月光复苏而为朔。朔后晦前各十五日，日月相对，则月光正满而为望。晦朔而日月之合，东西同度，南北同道，则月揜日而日为之食。望而日月之对，同度同道，则月亢日而月为之食。是皆有常度矣。然王者修德行政，用贤去奸，能使阳盛足以胜阴，阴衰不能侵阳，则日月之行，虽或当食，而月常避日。故其迟速高下，必有参差，而不正相合，不正相对者，所以当食而不食也。若国无政不用善，使臣子背君父，妾妇乘其夫，小人陵君子，夷狄侵中国，则阴盛阳微，当食必食。虽曰行有常度，而实为非常之变矣。苏氏曰：日食，天变之大者也。然正阳之月，古以忌之。夏之四月为纯阳。故谓之正月。十月纯阴，疑其无阳。故谓之阳月。纯阳而食，阳弱之甚也。纯阴而食，阴壮之甚也。微，亏也。彼月则宜有时而亏矣。此日不宜亏而今亦亏。是乱亡之兆也。）
　　○日月告凶，不用其行【叶戸郎反】，四国无政，不用其良。彼月而食，则维其常。此日而食，于何不臧。（赋也。行，道也。○凡日月之食，皆有常度矣。而以为不用其行者，月不避日，失其道也。然其所以然者，则以四国无政，不用善人故也。如此则日月之食皆非常矣。而以月食为其常，日食为不臧者，阴亢阳而不胜，犹可言也。阴胜阳而揜之，不可言也。故春秋，日食必书，而月食则无纪焉。亦以此尔。）
　　○烨烨【音晔】震电，不宁不令【叶卢经反】。百川沸腾，山冢崒崩，高岸为谷，深谷为陵。哀今之人，胡憯【音惨】莫惩。（赋也。烨烨，电光貌。震，雷也。宁，安徐也。令，善。沸，出。腾，乘也。山顶曰冢。崒，崔嵬也。高岸崩陷。故为谷。深谷塡塞。故为陵。憯，曾也。○言非但日食而已。十月而雷电，山崩水溢。亦灾异之甚者。是宜恐惧修省，改纪其政。而幽王曾莫之惩也。董氏曰：国家将有失道之败，而天乃先出灾异，以谴告之。不知自省。又出怪异，以警惧之。尚不知变，而伤败乃至。此见天心仁爱人君，而欲止其乱也。）
　　○皇父【音甫】卿士，番维司徒，家伯冢宰，仲允膳夫，棸【音邹】子内史，蹶【音愧】维趣【七走反】马【叶满补反】，楀【音矩】维师氏。艳【音艶】妻煽【音扇】方处。（赋也。皇父家伯仲允，皆字也。番棸蹶楀，皆氏也。卿士，六卿之外。更为都官，以总大官之事也。或曰：卿士，盖卿之士。周礼太宰之属，有上中下士。公羊所谓宰士。左氏所谓周公以蔡仲为己卿士。是也。盖以宰属，而兼总六官。位卑而权重也。司徒掌邦敎，冢宰掌邦治。皆卿也。膳夫，上士。掌王之飮食膳羞者也。内史，中大夫。掌爵禄废置杀生予夺之法者也。趣马，中士。掌王马之政者也。师氏，亦中大夫。掌司朝得失之事者也。美色曰艳。艳妻，卽褒姒也。煽，炽也。方处，方居其所，未变徙也。○言所以致变异者，由小人用事于外，而嬖妾蛊惑王心于内，以为之主故也。）
　　○抑此皇父，岂曰不时。胡为我作，不卽我谋【叶谟悲反】。彻我墙屋，田卒污【音乌】莱【叶陵之反】。曰予不戕【音墙】，礼则然矣【叶于姫反】。（○赋也。抑，发语辞。时，农隙之时也。作，动。卽，就。卒，尽也。污，停水也。莱，草秽也。戕，害也。○言皇父不自以为不时，欲动我以徙，而与我谋。乃遽彻我墙屋，使我田不获治，卑者污而高者莱。又曰：非我戕汝，乃下供上役之常礼耳。）
　　○皇父【音甫】孔圣，作都于向【去声】。择三有事，亶侯多藏【去声】。不慭【鱼觐反】遗一老，俾守我王。择有车马，以居徂向。（赋也。孔，甚也。圣，通明也。都，大邑也。周礼，畿内大都方百里，小都方五十里，皆天子公卿所封也。向，地名。在东都畿内，今孟州河阳县是也。三有事，三卿也。亶，信。侯，维。藏，蓄也。慭者，心不欲而自强之词。有车马者，亦富民也。徂，往也。○言皇父自以为圣，而作都则不求贤，而但取富人以为卿。又自强留一人以卫天子，但有车马者，则悉与倶往，不忠于上，而但知贪利以自私也。）
　　○黾【音敏】勉从事，不敢告劳。无罪无辜，谗口嚣嚣【音翱】。下民之孼【音蘖】，匪降自天【叶铁因反】。噂【音樽】沓【音沓】背【音佩】憎，职竞由人。（赋也。嚣，众多貌。孼，灾害也。噂，聚也。沓，重复也。职，主。竞，力也。○言黾勉从皇父之役，未尝敢告劳也。尚且无罪而遭谗。然下民之孼，非天之所为也。噂噂沓沓，多言以相说，而背则相憎，专力为此者，皆由谗口之人耳。）
　　○悠悠我里，亦孔之痗【音妹。叶呼洧反】。四方有羡【徐面反】，我独居忧。民莫不逸，我独不敢休。天命不彻【叶直质反】，我不敢效我友自逸。（赋也。悠悠，忧也。里，居。痗，病。羡，余。逸，乐。彻，均也。○当是之时，天下病矣。而独忧我里之甚病。且以为四方皆有余，而我独忧。众人皆得逸豫，而我独劳者，以皇父病之，而被祸尤甚故也。然此乃天命之不均。吾岂敢不安于所遇，而必效我友之自逸哉。）
　　十月之交八章章八句
　　浩浩昊天，不骏其德。降丧【去声】饥馑【音觐】，斩伐四国【叶于逼反】。旻天疾威，弗虑弗图。舍【音赦】彼有罪，旣伏其辜。若此无罪，沦胥以铺【平声】。（○赋也。浩浩，广大貌。昊亦广大之意。骏，大。德，惠也。谷不熟曰饿，蔬不熟曰馑。疾威，犹暴虐也。虑图，皆谋也。舍，置。沦，陷。胥，相。铺，徧也。○此时饥馑之后，羣臣离散。其不去者作诗，以责去者。故推本而言，昊天不大其惠，降此饥馑，而杀伐四国之人。如何旻天，曾不思虑图谋而遽为此乎。彼有罪而饥死，则是旣伏其辜矣。舍之可也。此无罪者亦相与陷于死亡，则如之何哉。）
　　○周宗旣灭，靡所止戾。正大夫离居，莫知我勚【音异】。三事大夫，莫肯夙夜【叶戈灼反】。邦君诸侯，莫肯朝夕【叶祥龠反】。庶曰式臧，覆【音福】出为恶。（赋也。宗，族姓也。戾，定也。正，长也。周官八职，一曰正。谓六官之长，皆上大夫也。离居，盖以饥馑散去，而因以避谗谮之祸也。我，不去者自我也。勚，劳也。三事，三公也。大夫，六卿及中下大夫也。臧，善。覆，反也。○言将有易姓之祸，其兆已见，而天变人离又如此。庶几曰王改而为善，乃覆出为恶而不悛也。或曰：疑此亦东迁后诗也。）
　　○如何昊天【叶铁因反】，辟言不信【叶斯人反】。如彼行迈，则靡所臻。凡百君子，各敬尔身。胡不相畏，不畏于天。（赋也。如何昊天，呼天而诉之也。辟，法。臻，至也。凡百君子，指羣臣也。○言如何乎昊天也，法度之言，而不听信，则如彼行往而无所底至也。然凡百君子，岂可以王之为恶而不敬其身哉。不敬尔身，不相畏也。不相畏，不畏天也。）
　　○戎成不退【叶吐类反】，饥成不遂。曾【音层】我暬【音薛】御，憯憯【音惨】日瘁【音悴】。凡百君子，莫肯用讯【叶息悴反】。听言则答，谮言则退。（赋也。戎，兵。遂，进也。易曰：不能退，不能遂，是也。暬御，近侍也。国语曰：居寝有暬御之箴。盖如汉侍中之官也。憯憯，忧貌。瘁，病。讯，告也。○言兵宼已成，而王之为恶不退，饥馑已成，而王之迁善不遂，使我暬御之臣，忧之而惨惨日瘁也。凡百君子，莫肯以是告王者。虽王有问而欲听其言，则亦答之而已。不敢尽言也。一有谮言及己，则皆退而离居，莫肯夙夜朝夕于王矣。其意若曰：王虽不善，而君臣之义，岂可以若是恝乎。）
　　○哀哉不能言，匪舌是出【音脆】，维躬是瘁。哿【音可】矣能言，巧言如流，俾躬处休。（赋也。出，出之也。瘁，病。哿，可也。○言之忠者，当世之所谓不能言者也。故非但出诸口，而适以瘁其躬。佞人之言，当世所谓能言者也。故巧好其言，如水之流无所凝滞，而使其身处于安乐之地。盖乱世昏主，恶忠直而好谀佞，类如此。诗人所以深叹之也。）
　　○维曰于仕，孔棘且殆【叶养里反】。云不可使，得罪于天子【叶奬里反】。亦云可使，怨及朋友【叶羽已反】。（○赋也。于，往。棘，急。殆，危也。○苏氏曰：人皆曰往仕耳。曾不知仕之急且危也。当是之时，直道者，王之所谓不可使，而枉道者，王之所谓可使也。直道者，得罪于君，而枉道者，见怨于友。此仕之所以难也。）
　　○谓尔迁于王都，曰予未有室家【叶古胡反】。鼠思【去声】泣血【叶虚屈反】，无言不疾。昔尔出居，谁从作尔室。（赋也。尔，谓离居者。鼠思，犹言癙忧也。○当是时，言之难能，而仕之多患如此。故羣臣有去者，有居者。居者不忍王之无臣，己之无徒，则告去者，使复还于王都。去者不听，而扽于无家以拒之。至于忧思泣血，有无言而不痛疾者。盖其惧祸之深，至于如此。然所谓无家者，则非其情也。故诘之曰：昔尔之去也，谁为尔作室者。而今以是辞我哉。）
　　雨无正七章。二章章十句。二章章八句。三章章六句。（欧阳公曰：古之人于诗，多不命题，而篇名往往无义例。其或有命名者，则必述诗之意，如巷伯常武之类，是也。今雨无正之名，据序所言，与诗绝异。当阙其所疑。元城刘氏曰：尝读韩诗，有雨无极篇。序云，雨无极正大夫刺幽王也。至其诗之文，则比毛诗篇首，多雨无其极，伤我稼穑八字。愚按，刘说似有理。然第一二章，本皆十句，今遽增之，则长短不齐，非诗之例。又此诗，实正大夫离居之后，暬御之臣所作。其曰正大夫刺幽王者，亦非是。且其为幽王诗，亦未有所考也。）祈父之什。十篇。六十四章。四百二十六句。
　　小旻之什二之五
　　旻天疾威，敷于下土。谋犹回遹【音聿】，何日斯沮【上声】。谋臧不从，不臧覆用【叶于封反】。我视谋犹，亦孔之卭【音节】。（○赋也。旻，幽远之意。敷，布。犹，谋。回，邪。遹，辟。沮，止。臧，善。覆，反。卭，病也。○大夫以王惑于邪谋，不能断以从善，而作此诗。言旻天之疾威，布于下土，使王之谋犹邪辟，无日而止。谋之善者则不从，而其不善者，反用之。故我视其谋犹，亦甚病也。）
　　○潝潝【音吸】訿訿【音紫】，亦孔之哀【叶于希反】。谋之其臧，则具是违，谋之不臧，则具是依。我视谋犹，伊于胡底【音抵。叶都黎反】。（○赋也。潝潝，相和也。訿訿，相诋也。具，倶。底，至也。○言小人同而不和。其虑深矣。然于谋之善者则违之。其不善者则从之。亦何能有所定乎。）
　　○我龟旣厌，不我告犹【叶于救反】。谋夫孔多，是用不集【叶疾救反】。发言盈庭，谁敢执其咎【叶巨又反】。如匪行迈谋，是用不得于道【叶徒候反】。（○赋也。集，成也。○卜筮数则渎而龟厌之。故不复告其所图之吉凶。谋夫众则是非相夺，而莫适所从。故所谋终亦不成。盖发言盈庭。各是其是，无肯任其责而决之者。犹不行不迈，而坐谋所适。谋之虽审，而亦何得于道路哉。）
　　○哀哉为犹。匪先民是程，匪大犹是经。维迩言是听【叶平声】，维迩言是争【叶侧陉反】。如彼筑室于道谋。是用不溃于成。（赋也。先民，古之圣贤也。程，法。犹，道。经，常。溃，遂也。○言哀哉今之为谋，不以先民为法，不以大道为常，其所听而争者，皆浅末之言。以是相持，如将筑室，而与行道之人谋之。人人得为异论，其能有成也哉。古语曰：作舍道边，三年不成。盖出于此。）
　　○国虽靡止，或圣或否【叶补美反】。民虽靡膴【音呼】，或哲或谋【叶莫徒反】，或肃或艾【音乂】。如彼泉流，无沦胥以败【叶蒲寐反】。（○赋也。止，定也。圣，通明也。膴，大也，多也。艾，与乂同。治也。沦，陷。胥，相也。○言国论虽不定，然有圣者焉，有否者焉。民虽不多，然有哲者焉，有谋者焉，有肃者焉，有艾者焉。但王不用善，则虽有善者，不能自存，将如泉流之不反，而沦胥以至于败矣。圣哲谋肃艾，卽洪范王事之德。岂作此诗者，亦传箕子之学也与。）
　　○不敢暴虎，不敢冯【叶皮氷反】河。人知其一，莫知其它【音拖】。战战兢兢，如临深渊【叶一均反】，如履薄氷。（赋也。徒搏曰暴，徒涉曰冯。如冯几然也。战战，恐也。兢兢，戒也。如临深渊，恐坠也。如履薄氷，恐陷也。○众人之虑，不能及远，暴虎冯河之患，近而易见，则知避之。丧国亡家之祸，隐于无形，则不知以为忧也。故曰：战战兢兢，如临深渊，如履薄氷。惧及其祸之词也。）
　　小旻六章三章章八句。三章章七句。（苏氏曰：小旻小宛小弁小明四诗，皆以小名篇。所以别其为小雅也。其在小雅者，谓之小。故其在大雅者，谓之召旻大明，独宛弁阙焉。意者孔子删之矣。虽去其大，而其小者，犹谓之小，盖卽用其旧也。）宛【音苑】彼鸣鸠，翰飞戾天【叶铁因反】。我心忧伤，念昔先人。明发不寐，有怀二人。（兴也。宛，小貌。鸣鸠，斑鸠也。翰，羽。戾，至也。明发，谓将旦而光明开发也。二人，父母也。○此大夫遭时之乱，而兄弟相戒以免祸之诗。故言，彼宛然之小鸟，亦翰飞而至于天矣。则我心之忧伤，岂能不念昔之先人哉。是以明发不寐，而有怀乎父母也。言此以为相戒之端。）
　　○人之齐圣，飮酒温克。彼昏不知，壹醉日富。各敬尔仪，天命不又【叶夷益反】。（○赋也。齐，肃也。圣，通明也。克，胜也。富，犹甚也。又，复也。○言齐圣之人，虽醉犹温恭，自持以胜。所谓不为酒困也。彼昏然而不知者，则一于醉而日甚矣。于是言，各敬谨尔之威仪。天命已去将不复来。不可以不恐惧也。时王以酒败德。臣下化之。故此兄弟相戒，首以为说。）
　　○中原有菽【音叔】，庶民采【叶此礼反】之。螟【音苑】蛉【音零】有子，蜾【音果】蠃【音裸】负【叶蒲美反】之。敎诲尔子，式谷似【叶养里反】之。（兴也。中原，原中也。菽，大豆也。螟蛉，桑上小青虫也。似歩屈。蜾蠃，土蜂也。似蜂而小腰。取桑虫负之，于木空中七日，而化为其子。式，用。谷，善也。○中原有菽，则庶民采之矣。以兴善道人皆可行也。螟蛉有子，则蜾蠃负之。以兴不似者可敎而似也。敎诲尔子，则用善而似之可也。善也，似也，终上文两句所兴而言也。戒之以不惟独善其身，又当敎其子使为善也。）
　　○题【音弟】彼脊令【音零】，载飞载鸣。我日斯迈，而月斯征。夙兴夜寐，毋忝尔所生【叶桑经反】。（○兴也。题，视也。脊令飞则鸣，行则摇。载，则。而，汝。忝，辱也。○视彼脊令，则且飞而且鸣矣。我旣日斯迈，则汝亦月斯征矣。言当各务努力。不可暇逸取祸。恐不及相救恤也。夙兴夜寐，各求无辱于父母而已。）
　　○交交桑扈【音戸】，率场啄粟。哀我塡【音顚】寡，宜岸宜狱。握粟出卜，自何能谷。（兴也。交交，往来之貌。桑扈，窃脂也。俗呼青觜。肉食不食粟。塡，与瘨同。病也。岸，亦狱也。韩诗作犴。郷亭之系曰犴，朝廷曰狱。○扈不食粟，今则率场啄粟也。病寡不宜岸狱，今则宜岸宜狱矣。言王不恤鳏寡，喜陷之于刑辟也。然不可不求所以自善之道。故握持其粟，出而卜之曰：何自而能善乎。言握粟，以见其贫窭之甚。）
　　○温温恭人，如集于木。惴惴【音赘】小心，如临于谷。战战兢兢，如履薄氷。（赋也。温温，和柔貌。如集于木，恐队也。如临于谷，恐陨也。）
　　小宛六章章六句。（此诗之词，最为明白。而意极恳至。说者必欲为刺王之言。故其说穿凿破碎，无理尤甚。今悉改定。读者详之。）弁【音盘】彼鸒【音豫】斯【叶先赍反】，归飞提提【音匙】。民莫不谷，我独于罹。何辜于天，我罪伊何。心之忧矣，云如之何。（兴也。弁，飞拊翼貌。鸒，雅乌也。小而多羣。腹下白。江东呼为鸭乌。斯，语词也。提提，羣飞安闲之貌。谷，善。罹，忧也。○旧说，幽王太子宜臼被废而作此诗。言弁彼鸒斯，则归飞提提矣。民莫不善，而我独于忧，则鸒斯之不如也。何辜于天，我罪伊何者，怨而慕也。舜号泣于旻天曰：父母之不我爱，于我何哉。盖如此矣。心之忧矣，云如之何，则知其无可奈何，而安之之词也。）
　　○踧踧【音笛】周道【叶徒苟反】，鞠【音菊】为茂草【叶北苟反】。我心忧伤，惄【音溺】焉如捣【音捣。叶丁口反】。假寐永叹，维忧用老【叶鲁口反】。心之忧矣，疢【音趂】如疾首。（兴也。踧踧，平易也。周道，大道也。鞠，穷。惄，思。捣，舂也。不脱衣冠而寐，曰假寐。疢，犹疾也。○踧踧周道，则将鞠为茂草矣。我心忧伤，则惄焉如捣矣。精神愦眊，至于假寐之中，而不忘永叹。忧之之深。是以未老而老也。疢如疾首，则又忧之甚矣。）
　　○维桑与梓【叶奬里反】，必恭敬止。靡瞻匪父，靡依匪母【叶满彼反】。不属【音烛】于毛，不离于里。天之生我，我辰安在【叶此里反】。（○兴也。桑梓，二木。古者五畞之宅，树之墙下，以遗子孙，给蚕食，具器用者也。瞻者，尊而仰之。依者，亲而倚之。属，连也。毛，肤体之余气末属也。离，丽也。里，心腹也。辰，犹时也。○言桑梓父母所植，尚且必加恭敬。况父母至尊致亲，宜莫不瞻依也。然父母之不我爱，岂我不属于父母之毛乎。岂我不离于父母之里乎。无所归咎，则推之于天曰：岂我生时不善哉。何不祥至是也。）
　　○菀【音郁】彼柳斯，鸣蜩【音条】嘒嘒。有漼【千罪反】者渊，萑【音丸】苇淠淠【音譬】。譬彼舟流，不知所届【音戒】。心之忧矣，不遑假寐。（兴也。菀，茂盛貌。蜩，蝉也。嘒嘒，声也。漼，深貌。淠淠，众也。届，至。遑，暇也。○菀彼杨斯，则鸣蜩嘒嘒矣。有漼者渊，萑苇淠淠矣。今我独见弃逐，如舟之流于水中，不知其何所至乎。是以忧之之深，昔犹假寐而今不暇也。）
　　○鹿斯之奔，维足伎伎【音祁】。雉之朝雊【音姤】，尚求其雌【叶千西反】。譬彼坏【音瘣】木，疾用无枝。心之忧矣，宁莫之知。（兴也。伎伎，舒貌。宜疾而舒，留其羣也。雊，雉鸣也。坏，伤病也。宁，犹何也。○鹿斯之奔，则足伎伎然。雉之朝雊，亦知求其妃匹。今我独见弃逐，如伤病之木，憔悴而无枝。是以忧之，而人莫之知也。）
　　○相【去声】彼投兎，尚或先【去声。叶苏晋反】之。行有死人，尚或墐【音觐】之。君子秉心，维其忍之。心之忧矣，涕旣陨【音蕴】之。（兴也。相，视。投，奔。行，道。墐，埋。秉，执。陨，坠也。○相彼被逐而投人之兎，尚或有哀其穷，而先脱之者。道有死人，尚或有哀其暴露，而埋藏之者。盖皆有不忍之心焉。今王信谗弃逐其子。曾视投兎死人之不如，则其秉心亦忍矣。是以心忧而涕陨也。）
　　○君子信谗，如或酬【叶市救反】之。君子不惠，不舒究之。伐木掎【音己。叶居何反】矣，析薪扦【音侈。叶汤何反】矣。舍【音舍】彼有罪，予之佗【音唾。叶汤何反】矣。（赋而兴也。酬，报。惠，爱。舒，缓。究，察也。掎，倚也。以物倚其巓也。扦，随其理也。侘，加也。○言王惟谗是听，如受酬爵得卽飮之。曾不加惠爱舒缓，而究察之。夫苟舒缓而究察之，则谗者之情得矣。伐木者尚倚其巓，析薪者尚随其理，皆不妄挫折之。今乃舍彼有罪之谮人，而加我以非其罪，曾伐木析薪之不若也。此则兴也。）
　　○莫高匪山【叶所旃反】，莫浚【音浚】匪泉。君子无易【去声】由言，耳属【音烛】于垣。无逝我梁，无发我笱。我躬不阅，遑恤我后。（赋而比也。山极高矣。而或陟其巓。泉极深矣。而或入其底。故君子不可易于其言。恐耳属于垣者，有所观望左右，而生谗谮也。王于是卒以褒姒为后，伯服为太子。故告之曰：毋逝我梁，毋发我笱，我躬不阅，遑恤我后。盖比词也。东莱吕氏曰：唐德宗将废太子而立舒王。李泌谏之，且曰：愿陛下还宫。勿露此意。左右闻之，将树功于舒王，太子危矣。此正君子无易由言，耳属于垣之谓也。小弁之作，太子旣废矣，而犹云尔者，盖推本乱之所由生，言语以为阶也。）
　　小弁八章章八句。（幽王娶于申，生太子宜臼。后得褒姒而惑之。生子伯服，信其谗，黜申后逐宜臼。而宜臼作此以自怨也。序以为，太子之傅，述太子之情，以为是诗。不知其何所据也。传曰：高子曰：小弁小人之诗也。孟子曰：何以言之。曰怨。曰固哉，高叟之为诗也。有人于此。越人关弓而射之，则己谈笑而道之。无他，疎之也。其兄关弓而射之，则己埀涕泣而道之。无他，戚之也。小弁之怨，亲亲也。亲亲，仁也。固矣夫，高叟之为诗也。曰：凯风何以不怨。曰：凯风，亲之过小者也。小弁，亲之过大者也。亲之过大而不怨，是愈疎也。亲之过小而怨，是不可矶也。愈疎，不孝也。不可矶，亦不孝也。孔子曰：舜其至孝矣。五十而慕。）悠悠昊天，曰父母且【音疽】。无罪无辜，乱如此幠【音呼】。昊天已威【叶纡胃反】，予愼无罪【叶音悴】。昊天泰幠，予愼无辜。（赋也。悠悠，远大之貌。且，语词。幠，大也。已泰，皆甚也。愼，审也。○大夫伤于谗无所控告，而诉之于天曰：悠悠昊天，为人之父母。胡为使无罪之人，遭乱如此其大也。昊天之威已甚矣。我审无罪也。昊天之威甚大矣。我审无辜也。此自诉而求免之词也。）
　　○乱之初生，僭【音谮】始旣涵【音含】。乱之又生，君子信谗。君子如怒【叶奴五反】，乱庶遄【音椽】沮【上声】。君子如祉【音耻】，乱庶遄已。（赋也。僭始，不信之端也。涵，容受也。君子指王也。遄，疾。沮，止也。祉，犹喜也。○言乱之所以生者，由谗人以不信之言始入，而王涵容不察其眞伪也。乱之又生者，则旣信其谗言而用之矣。君子见谗人之言，若怒而责之，则乱庶几遄沮矣。见贤者之言，若喜而纳之，则乱庶几遄已矣。今涵容不断，谗信不分。是以谗者益胜，而君子益病也。苏氏曰：小人为谗于其君，必以渐入之。其始也进而尝之。君容之而不拒，知言之无忌。于是复进。旣而君信之。然后乱成。）
　　○君子屡盟【叶谟郎反】，乱是用长【上声。叶直良反】。君子信盗，乱是用暴。盗言孔甘，乱是用餤【音谈】。匪其止共【音恭】，维王之卭【音筇】。（○赋也。屡，数也。盟，邦国有疑，则杀牲歃血，告神以相要束也。盗，指谗人也。餤，进。卭，病也。○言君子不能已乱，而屡盟以相要，则乱是用长矣。君子不能堲谗，而信盗以为虐，则乱是用暴矣。谗言之美，如食之甘。使人嗜之而不厌，则乱是用进矣。然此谗人不能供其职事，徒以为王之病而已。夫良药苦口，而利于病。忠言逆耳，而利于行。维其言之甘而悦焉，则其国岂不殆哉。）
　　○奕奕寝庙，君子作之。秩秩大猷，圣人莫之。他人有心，予忖度之。跃跃【音笛】毚【音残】兎，遇犬获【叶黄郭反】之。（兴而比也。奕奕，大也。秩秩，序也。猷，道。莫，定也。跃跃，跳疾貌。毚，狡也。○奕奕寝庙，则君子作之。秩秩大猷，则圣人莫之。以兴他人有心，则予得而忖度之。而又以跃跃毚兎，遇犬获之比焉。反复兴比，以见谗人之心，我皆得之，不能隐其情也。）
　　○荏【音）忍（】染柔木，君子树【叶上主反】之。往来行言，心焉数之。蛇蛇【音移】硕言，出自口【叶孔五反】矣。巧言如簧，颜之厚【叶胡五反】矣。（兴也。荏染，柔貌。柔木，桐梓之属，可用者也。行言，行道之言也。数，辨也。蛇蛇，安舒貌。硕，大也。谓善言也。颜厚者，顽不知耻也。○荏染柔木，则君子树之矣。往来行言，则心能辨之矣。若善言出于口者宜也。巧言如簧，则岂可出于口哉。言之徒可羞愧，而彼颜之厚，不知以为耻也。孟子曰：为机变之巧者，无所用耻焉。其斯人之谓与。）
　　○彼何人斯，居河之麋【音眉】。无拳【音权】无勇，职为乱阶【叶居奚反】。旣微且尰【市勇反】，尔勇伊何。为犹将多，尔居徒几【音纪】何。（赋也。何人，斥谗人也。此必有所指矣。贱而恶之。故为不知其姓名，而曰何人也。斯，语辞也。水草交，谓之麋。拳，力。阶，梯也。骭疡为微。肿足为尰。犹，谋。将，大也。○言此谗人居下湿之地。虽无拳勇可以为乱，而谗口交斗，专为乱之阶梯。又有微尰之疾，亦何能勇哉。而为谗谋则大且多如此。是必有助之者矣。然其所与居之徒众几何人哉。言亦不能甚多也。）
　　巧言六章章八句。（以五章巧言二字名篇。）
　　彼何人斯，其心孔艰【叶居银反】。胡逝我梁，不入我门【叶眉贫反】。伊谁云从，维暴之云。（赋也。何人，亦若不知其姓名也。孔，甚。艰，险也。我，旧说以为，苏公也。暴，暴公也。皆畿内诸侯也。○旧说暴公为卿士，而谮苏公。故苏公作诗以绝之。然不欲直斥暴公。故但指其从行者而言。彼何人者，其心甚险。胡为往我之梁，而不入我之门乎。旣而问其所从则暴公也。夫以从暴公而不入我门，则暴公谮己也明矣。但旧说于诗无明文可考。未敢信其必然耳。）
　　○二人从行，谁为此祸。胡逝我梁，不入唁我。始者不如，今云不我可。（赋也。二人，暴公与其徒也。唁，吊失位也。○言二人相从而行。不知谁谮己而祸之乎。旣使我得罪矣。而其逝我梁也，不入而唁我。汝始者与我亲厚之时，岂尝如今不以我为可乎。）
　　○彼何人斯，胡逝我陈。我闻其声，不见其身。不愧于人，不畏于天【叶铁因反】。（○赋也。陈，堂涂也。堂下至门之径也。○在我之陈，则又近矣。闻其声而不见其身，言其踪迹之诡秘也。不愧于人，则以人为可欺也。天不可欺。女独不畏于天乎。奈何其谮我也。）
　　○彼何人斯，其为飘风【叶孚愔反】。胡不自北，胡不自南【叶尼心反】。胡逝我梁，祇【音支】搅【音绞】我心。（赋也。飘风，暴风也。搅，扰乱也。○言其往来之疾，若飘风然。自北自南，则与我不相値也。今则逝我之梁，则适所以搅乱我心而已。）
　　○尔之安行，亦不遑舍【叶商居反】。尔之亟【音棘】行，遑脂尔车。壹者之来，云何其盱【音吁】。（○赋也。安，徐。遑，暇。舍，息。亟，疾。盱，望也。字林云，盱，张目也。易曰：盱豫悔。三都赋云，盱衡而诰。是也。○言尔平时徐行犹不暇息。而况亟行，则何暇脂其车哉。今脂其车，则非亟也。乃托以亟行，而不入见我，则非其情矣。何不一来见我，如何使我望汝之切乎。）
　　○尔还而入，我心易【去声。叶以支反】也。还而不入，否难知也。壹者之来，俾我祇也。（赋也。还，反。易，说。祇，安也。○言尔之往也，旣不入我门矣。傥还而入，则我心犹庶乎其说也。还而不入，则尔之心，我不可得而知矣。何不一来见我，而使我心安乎。董氏曰：是诗至此，其词益缓。若不知其为谮矣。）
　　○伯氏吹埙【音埙】，仲氏吹篪【音池】。及尔如贯。谅不我知。出此三物，以诅【侧助反】尔斯【叶先赍反】。（○赋也。伯仲，兄弟也。倶为王臣，则有兄弟之义矣。乐器，土曰埙。大如鹅子。锐上平底。似称锤。六孔。竹曰篪。长尺四寸，围三寸，七孔。一孔上出。径三分，凡八孔。横吹之。如贯，如绳之贯物也。言相连属也。谅，诚也。三物，犬豕鸡也。刺其血以诅盟也。○伯氏吹埙，而仲氏吹篪。言其心相亲爱，而声相应和也，与汝如物之在贯。岂诚不我知而谮我哉。苟曰诚不我知，则出此三物以诅之可也。）
　　○为鬼为蜮【音域】，则不可得。有腼【音腆】面目，视人罔极。作此好歌，以极反侧。（赋也。蜮，短狐也。江淮水皆有之。能含沙以射水中人影。其人辄病。而不见其形也。腼，面见人之貌也。好，善也。反侧，反复不正直也。○言汝为鬼为蜮，则不可得而见矣。女乃人也。腼然有面目与人相视，无穷极之时。岂其情终不可测哉。是以作此好歌，以究极尔反侧之心也。）
　　何人斯八章章六句。（此诗，与上篇文意相似。疑出一手。但上篇先刺听者。此篇专责谗人耳。王氏曰：暴公不忠于君，不义于友，所谓大故也。故苏公绝之。然其绝之也，不斥暴公，言其从行而已。不着其谮也，示以所疑而已。旣绝之矣。而犹告以壹者之来，俾我祇也。盖君子之处己也忠，其遇人也恕，使其由此悔悟更以善意从我，固所愿也。虽其不能如此，我固不为已甚。岂若小大夫然哉。一与人绝，则丑诋固拒，唯恐其复合也。）萋【音妻】兮斐兮，成是贝锦。彼谮人者，亦已大【音泰】甚。（比也。萋斐，小文之貌。贝，水中介虫也。有文彩似锦。○时有遭谗而被宫刑，为巷伯者作此诗。言因萋斐之形而文，致之以成贝锦。以比谗人者因人之小过，而饰成大罪也。彼为是者亦已大甚矣。）
　　○哆【昌者反】兮侈兮，成是南箕。彼谮人者，谁适【音的】与谋【叶谟悲反】。（○比也。哆侈，微张之貌。南箕，四星。二为踵，二为舌。其踵狭而舌广，则大张矣。适，主也。谁适与谋，言其谋之閟也。）
　　○缉缉翩翩【音篇。叶批宾反】，谋欲谮人。愼尔言也，谓尔不信【叶斯人反】。（○赋也。缉缉，口舌声。或曰：缉缉，人之罪也。或曰：有条理貌。皆通。翩翩，往来貌。谮人者，自以为，得意矣。然不愼尔言，听者有时而悟。且将以尔为不信矣。）
　　○捷捷幡幡【音翻。叶芬邅反】，谋欲谮言。岂不尔受，旣其女【音汝】迁。（赋也。捷捷，儇利貌。幡幡，反复貌。王氏曰：上好谮，则固将受女。然好谮不已，则遇谮之祸，亦旣迁而及女矣。曾氏曰：上章及此，皆忠告之词。）
　　○骄人好好，劳人草草。苍天苍天【叶铁因反】，视彼骄人，矜此劳人。（赋也。好好，乐也。草草，忧也。骄人，谮行而得意。劳人，遇谮而失度。其状如此。）
　　○彼谮人者【叶掌与反】，谁适与谋【叶满补反】。取彼谮人，投畀豺虎。豺虎不食，投畀有北。有北不受【叶承呪反】，投畀有昊【叶许候反】。（○赋也。再言彼谮人者，谁适与谋者，甚嫉之，故重言之也。或曰：衍文也。投，弃也。北，北方，寒凉不毛之地也。不食不受，言谗谮之人，物所共恶也。昊，昊天也。投畀昊天，使制其罪。○此皆设言，以见欲其死亡之甚也。故曰：好贤如缁衣，恶恶如巷伯。）
　　○杨园之道，猗【音倚】于畞丘【叶法奇反】。寺人孟子，作为此诗。凡百君子，敬而听之。（兴也。杨园，下地也。猗，加也。畞丘，高地也。寺人，内小臣。盖以谗被宫，而为此官也。孟子，其字也。○杨园之道，而猗于畞丘。以兴贱者之言，或有补于君子也。盖谮始于微者，而其渐将及于大臣。故作诗使听而谨之也。刘氏曰：其后王后太子及大夫，果多以谗废者。）
　　巷伯七章。四章章四句。一章五句。一章八句。一章六句。（巷，是宫内道名。秦汉所谓永巷，是也。伯，长也。主宫内道官之长，卽寺人也。故以名篇。班固司马迁赞云，迹其所以自伤悼，小雅巷伯之伦。其意亦谓，巷伯本以被谮而遭刑也。而杨氏曰：寺人，内侍之微者出入于王之左右，亲近于王而日见之。宜无闲之可伺矣。今也亦伤于谗，则疎远者可知。故其诗曰：凡百君子，敬而听之。使在位知戒也。其说不同。然亦有理。姑存于此云。）习习谷风，维风及雨。将恐将惧，维予与女【音汝】。将安将乐【音洛】，女转弃予【叶演女反】。（○兴也。习习，和调貌。谷风，东风也。将，且也。恐惧，谓危难忧患之时也。○此朋友相怨之诗。故言，习习谷风，则维风及雨矣。将恐将惧之时，则维予与女矣。奈何将安将乐，而转弃予哉。）
　　○习习谷风，维风及颓。将恐将惧，寘予于怀【叶胡隈反】。将安将乐，弃予如遗【叶夷回反】。（○赋也。颓，风之焚输者也。寘，与置同。置于怀亲之也。如遗，忘去而不复存省也。）
　　○习习谷风，维山崔嵬。无草不死，无木不萎【叶于回反】。忘我大德，思我小怨。（比也。崔嵬，山巓也。○习习谷风，维山崔嵬，则风之所被者广矣。然犹无不死之草，无不萎之木。况于朋友，岂可以忘大德，而思小怨乎。或曰：兴也。）
　　谷风三章章六句
　　蓼蓼【音六】者莪，匪莪伊蒿。哀哀父母，生我劬劳。（比也。蓼蓼，长大貌。莪，美菜也。蒿，贱草也。○人民劳苦，孝子不得终养，而作此诗。言昔谓之莪，而今非莪也，特蒿而已。以比父母生我以为美材，可赖以终其身。而今乃不得其养以死。于是乃言父母生我之劬劳，而重自哀伤也。）
　　○蓼蓼者莪，匪莪伊蔚【音尉】。哀哀父母，生我劳瘁。（比也。蔚，牡菣也。三月始生，七月始华。如胡麻华而紫赤。八月为角，似小豆。角锐而长。瘁，病也。）
　　○缾之罄矣，维罍之耻。鲜【上声】民之生，不如死之久【叶举里反】矣。无父何怙，无母何恃。出则衔恤，入则靡至。（比也。缾，小。罍，大。皆酒器也。罄，尽。鲜，寡。恤，忧。靡，无也。○言缾资于罍，而罍资缾。犹父母与子相依为命也。故缾罄矣，乃罍之耻。犹父母不得其所，乃子之责。所以穷独之民，生不如死也。盖无父则无所怙，无母则无所恃。是以出则中心衔恤，入则如无所归也。）
　　○父兮生我，母兮鞠我。拊【音抚】我畜【音旭】我，长【上声】我育我，顾我复我，出入腹我。欲报之德，昊天罔极。（赋也。生者本其气也。鞠畜，皆养也。拊，拊循也。育，覆育也。顾，旋视也。复，反复也。腹，怀抱也。罔，无。极，穷也。○言父母之恩如此。欲报之以德，而其恩之大，如天无穷。不知所以为报也。）
　　○南山烈烈，飘风发发。民莫不谷，我独何害【叶音曷】。（○兴也。烈烈，高大貌。发发，疾貌。谷，善也。○南山烈烈，则飘风发发矣。民莫不善，而我独何为遭此害哉。）
　　○南山律律，飘风弗弗【叶分聿反】。民莫不谷，我独不卒。（兴也。律律，犹烈烈也。弗弗，犹发发也。卒，终也。言终养也。）
　　蓼莪六章。四章章四句。二章章八句。（晋王裒，以父死非罪每读诗，至哀哀父母，生我劬劳，未尝不三复流涕。受业者，为废此篇。诗之感人如此。）有饛【音蒙】簋【音轨】飧【音孙】，有捄【音求】棘匕【音比】。周道如砥【音纸】，其直如矢。君子所履，小人所视【叶善止反】。睠【音眷】言顾之，潸【音山】焉出涕【音体】。（○兴也。饛，满簋貌。飧，熟食也。捄，曲貌。棘匕，以棘为匕。所以载鼎肉而升之于俎也。砥，砺石。言平也。矢，言直也。君子，在位。履，行。小人，下民也。睠，反顾也。潸，涕下貌。○序以为，东国困于役，而伤于财。谭大夫作此以告病。言有饛簋飧，则有捄棘匕。周道如砥，则其直如矢。是以君子履之，而小人视焉。今乃顾之而出涕者，则以东方之赋役，莫不由是而西输于周也。）
　　○小东大东【叶都郎反】，杼【音伫】柚【音逐】其空【叶枯郎反】。纠纠葛屦，可以履霜。佻佻【音挑】公子，行彼周行【叶戸郎反】。旣往旣来【叶六直反】，使我心疚【叶讫力反】。（○赋也。小东大东，东方小大之国也。自周视之，则诸侯之国皆在东方。杼，持纬者也。柚，受经者也。空，尽也。佻，轻薄不奈劳苦之貌。公子，诸侯之贵臣也。周行，大路也。疚，病也。○言东方小大之国，杼柚皆已空矣。至于以葛屦履霜，而其贵戚之臣，奔走往来，不胜其劳，使我心忧而病也。）
　　○有洌【音列】氿【音轨】泉【叶才匀反】，无浸获薪。契契【音器】寤叹，哀我惮【丁佐反】人。薪是获薪，尚可载【叶节力反】也。哀我惮人，亦可息也。（兴也。洌，寒意也。侧出曰氿泉。获，艾也。契契，忧苦也。惮，劳也。尚，庶几也。载，载以归也。○苏氏曰：薪已获矣。而复渍之则腐。民已劳矣。而复事之则病。故已艾，则庶其载而畜之。已劳，则庶其息而安之。）
　　○东人之子，职劳不来【音赉。叶六直反】。西人之子，粲粲衣服【叶蒲北反】。舟人之子，熊罴是裘【叶渠之反】。私人之子，百僚是试【叶申之反】。（○赋也。东人，诸侯之人也。职，专主也。来，慰抚也。西人，京师人也。粲粲，鲜盛貌。舟人，舟楫之人也。熊罴是裘，言富也。私人，私家皁隶之属也。僚，官。试，用也。舟人私人，皆西人也。○此言赋役不均，羣小得志也。）
　　○或以其酒，不以其浆。鞙鞙【音琄】佩璲【音遂】，不以其长。维天有汉，监【音鉴】亦有光。跂彼织女，终日七襄。（赋也。鞙鞙，长貌。璲，瑞也。汉，天河也。跂，隅貌。织女，星名。在汉旁。三星跂然如隅也。七襄，未详。传曰：反也。笺云，驾也。驾，谓更其肆也。盖天有十二次。日月所止舍。所谓肆也。经星一昼一夜，左旋一周而有余，则终日之闲，自卯至酉，当更七次也。○言东人或馈之以酒，而西人曾不以为浆。东人或与之以鞙然之佩，而西人曾不以为长。维天之有汉，则庶乎其有以监我，而织女之七襄，则庶乎其能成文章以报我矣。无所赴愬而言，维天庶乎其恤我耳。）
　　○虽则七襄，不成报章。睆【音莞】彼牵牛，不以服箱。东有启明【叶谟郎反】，西有长庚【叶古郎反】。有捄天毕，载施之行【音杭】。（○赋也。睆，明星貌。牵牛，星名。服，驾也。箱，车箱也。启明长庚，皆金星也。以其先日而出，故谓之启明。以其后日而入，故谓之长庚。盖金水二星，常附日行。而或先或后。但金大水小。故独以金星为言也。天毕，毕星也。状如掩兎之毕。行，行列也。○言彼织女，不能成报我之章，牵牛，不可以服我之箱，而启明长庚天毕者，亦无实用，但施之行列而已。至是则知，天亦无若私何矣。）
　　○维南有箕，不可以簸【波我反】扬。维北有斗，不可以挹【音揖】酒浆。维南有箕，载翕【音吸】其舌。维北有斗，西柄之揭【音讦】。（○赋也。箕斗，二星。以夏秋之闲，见于南方。云北斗者，以其在箕之北也。或曰：北斗常见不隐者也。翕，引也。舌，下二星也。南斗柄固指西。若北斗而西柄，则亦秋时也。○言南箕旣不可以簸扬糠粃。北斗旣不可以挹酌酒浆。而箕引其舌，反若有所呑噬。斗西揭其柄，反若有所挹取于东。是天非徒无若我何，乃亦若助西人而见困。甚怨之词也。）
　　大东七章章八句
　　四月维夏【叶后五反】，六月徂暑。先祖匪人，胡宁忍予【叶演女反】。（○兴也。徂，往也。四月六月，亦以夏正数之，建巳建未之月也。○此亦遭乱，自伤之诗。言四月维夏，则六月徂暑矣。我先祖岂非人乎。何忍使我遭此祸也。无所归咎之词也。）
　　○秋日凄凄，百卉具腓。乱离瘼【音莫】矣，奚其适归。（兴也。凄凄，凉风也。卉，草。腓，病。离，忧。瘼，病。奚，何。适，之也。○秋日凄凄，则百卉倶腓矣。乱离瘼矣，则我将何所适归乎哉。）
　　○冬日烈烈，飘风发发。民莫不谷，我独何害【音曷】。（○兴也。烈烈，犹栗烈也。发发，疾貌。谷，善也。○夏则暑，秋则病，冬则烈。言祸乱日进，无时而息也。）
　　○山有嘉卉，侯栗侯梅【叶莫悲反】。废为残贼，莫知其尤【叶于其反】。（○兴也。嘉，善。侯，维。废，变。尤，过也。○山有嘉卉，则维栗与梅矣。任位者变为残贼，则谁之过哉。）
　　○相【去声】彼泉水，载淸载浊【叶殊玉反】。我日构祸，曷云能谷。（兴也。相，视。载，则。构，合也。○相彼泉水，犹有时而淸，有时而浊。而我乃日日遭害，则曷云能善乎。）
　　○滔滔江汉，南国之纪。尽瘁以仕，宁莫我有【叶羽已反】。（○兴也。滔滔，大水貌。江汉，二水名。纪，纲纪也。谓经带包络之也。瘁，病也。有，识有也。○滔滔江汉，犹为南国之纪。今也尽瘁以仕。而王何其不我有哉。）
　　○匪鹑【音团】匪鸢【音沿。叶以旬反】，翰飞戾天【叶铁因反】。匪鳣【音毡】匪鲔，潜逃于渊【叶一均反】。（○赋也。鹑，鵰也。鸢，亦鸷鸟也。其飞上薄云汉。鳣鲔，大鱼也。○鹑鸢则能翰飞戾天。鳣鲔则能潜逃于渊。我非是四者，则亦无所逃矣。）
　　○山有蕨薇，隰有杞桋【音夷】。君子作歌，维以告哀【叶于希反】。（○兴也。杞，枸檵也。桋，赤楝也。树叶细而岐锐，皮理错戾，好丛生山中。中为车辋。○山则有蕨薇，隰则有杞桋。君子作歌，则维以告哀而已。）
　　四月八章章四句
　　小旻之什十篇六十五章。四百十四句北山之什二之六
　　陟彼北山，言采其杞。偕偕士子【叶奬里反】，朝夕从事【叶上止反】。王事靡盬，忧我父母【叶满彼反】。（○赋也。偕偕，强壮貌。士子，诗人自谓也。○大夫行役而作此诗自言，陟彼北山而采杞以食者，皆强壮之人，而朝夕从事者也。盖以王事不可以不勤，是以贻我父母之忧耳。）
　　○溥【音普】天之下【叶后五反】，莫非王土。率土之滨，莫非王臣。大夫不均，我从事独贤【叶下珍反】。（○赋也。溥，大。率，循。滨，涯也。○言土之广，臣之众，而王不均平。使我从事独劳也。不斥王而曰大夫。不言独劳，而曰独贤。诗人之忠厚如此。）
　　○四牡彭彭【叶铺郎反】，王事傍傍【音崩。叶布光反】。嘉我未老，鲜我方将，旅力方刚，经营四方。（赋也。彭彭，然不得息也。傍傍，然不得已也。嘉，善。鲜，少也。以为少而难得也。将，壮也。旅，与膂同。○言王之所以使我者，善我之未老而方壮，旅力可以经营四方耳。犹上章之言独贤也。）
　　○或燕燕居息，或尽瘁事国【叶越逼反】。或息偃在床，或不已于行【叶戸郎反】。（○赋也。燕燕，安息貌。瘁，病。已，止也。○言役使之不均也。下章放此。）
　　○或不知叫号【音毫】，或惨惨劬劳。或栖【音西】迟偃仰，或王事鞅【音快】掌。（赋也。不知叫号，深居安逸，不闻人声也。鞅掌，失容也。言事烦劳，不暇为仪容也。）
　　○或湛【音躭】乐飮酒，或惨惨畏咎。或出入风【音讽】议【叶鱼覊反】，或靡事不为。（赋也。咎，犹罪过也。出入风议，言亲信而从容也。）
　　北山六章三章章六句三章章四句
　　无将大车，祗【音支】自尘兮。无思百忧，祗自疧兮。（兴也。将，扶进也。大车，平地任载之车，驾牛者也。祗，适。疧，病也。○此亦行役劳苦，而忧思者之作。言将大车，则尘污之。思百忧则病及之也。）
　　○无将大车，维尘冥冥【叶莫迥反】。无思百忧，不出于颎【音耿】。（○兴也。冥冥，昏晦也。颎，与耿同。小明也。在忧中耿耿然，不能出也。）
　　○无将大车，维尘雝【上平二声】兮。无思百忧，祗自重【上平二声】兮。（兴也。雝，犹蔽也。重犹累也。）
　　无将大车三章章四句
　　明明上天，照临下土。我征徂西，至于艽【音求】野【叶上与反】。二月初吉，载离寒暑。心之忧矣，其毒大【音泰】苦。念彼共【音恭】人，涕零如雨。岂不怀归，畏此罪罟【音古】。（○赋也。征，行。徂，往也。艽野，地名。盖远荒之地也。二月，亦以夏正数之，建卯月也。初吉，朔日也。毒，言心中如有药毒也。共人，僚友之处者也。怀，思。罟，网也。○大夫以二月西征。至于岁暮而未得归。故呼天而诉之。复念其僚友之处者，且自言其畏罪而不敢归也。）
　　○昔我往矣，日月方除【去声】。曷云其还，岁聿云莫。念我独兮，我事孔庶。心之忧矣，惮【丁佐反】我不暇【叶胡故反】。念彼共人，睠睠【音眷】怀顾。岂不怀归，畏此谴怒。（赋也。除，除旧生新也。谓二月初吉也。庶，众。惮，劳也。睠睠，勤厚之意。谴怒，罪责也。○言昔以是时往。今未知何时可还，而岁已莫矣。盖身独而事众。是以勤劳而不暇也。）
　　○昔我往矣，日月方奥【音郁】。曷云其还，政事愈蹙【音蹴】。岁聿云莫，采萧获菽。心之忧矣，自诒伊戚【叶子六反】。念彼共人，兴言出宿。岂不怀归，畏此反复【音福】。（○赋也。奥，暖。蹙，急。诒，遗。戚，忧。兴，起也。反复，倾侧无常之意也。○言以政事愈急，是以至此岁莫，而犹不得归。又自咎其不能见几远去，而自遗此忧，至于不能安寝，而出宿于外也。）
　　○嗟尔君子，无恒安处。靖共尔位，正直是与。神之听之，式谷以女【音汝】。（○赋也。君子，亦指其僚友也。恒，常也。靖，与静同。与，犹助也。谷，禄也。以，犹与也。○上章旣自伤悼。此章又戒其僚友曰：嗟尔君子，无以安处为常。言当有劳时，勿怀安也。当靖共尔位。惟正直之人是助，则神之听之，而以谷禄与女矣。）
　　○嗟尔君子，无恒安息。靖共尔位，好【去声】是正直。神之听之，介尔景福【叶笔力反】。（○赋也。息，犹处也。好是正直，爱此正直之人也。介景，皆大也。）
　　小明五章三章章十二句二章章六句
　　鼓锺将将【音枪】，淮水汤汤，忧心且伤。淑人君子，怀允不忘。（赋也。将将，声也。淮水，出信阳军桐栢山，至楚州涟水军入海。汤汤，沸腾之貌。淑，善。怀，思。允，信也。○此诗之义，未详。王氏曰：幽王鼓钟淮水之上，为流连之乐，久而忘反。闻者忧伤，而思古之君子，不能忘也。）
　　○鼓锺喈喈【音皆。叶居奚反】，淮水湝湝【音谐。叶贤鸡反】，忧心且悲。淑人君子，其德不回【叶乎为反】。（○赋也。喈喈，犹将将。湝湝，犹汤汤。悲，犹伤也。回，邪也。）
　　○鼓锺伐鼛【音高。叶居尤反】，淮有三洲，忧心且妯【音抽】。淑人君子，其德不犹。（赋也。鼛，大鼓也。周礼作皐云。皐鼓，寻有四尺。三洲，淮上地。苏氏曰：始言汤汤，水盛也。中言湝湝，水流也。终言三洲，水落而洲见也。言幽王之久于淮上也。妯，动。犹，若也。言不若今王之荒乱也。）
　　○鼓锺钦钦，鼓瑟鼓琴，笙磬同音。以雅以南【叶尼心反】，以钥【音药】不僭【叶上心反】。（○赋也。钦钦，亦声也。磬，乐器。以石为之。琴瑟在堂，笙磬在下。同音，言其和也。雅，二雅也。南，二南也。钥，钥舞也。僭，乱也。言三者皆不僭也。○苏氏曰：言幽王之不德，岂其乐非古欤。乐则是，而人则非也。）
　　鼓锺四章章五句。（此诗之义，有不可知者。今姑释其训诂名物，而略以王氏苏氏之说解之。未敢信其必然也。）楚楚者茨，言抽其棘。自昔何为，我蓺【音艺】黍稷。我黍与与【音余】，我稷翼翼。我仓旣盈，我庾维亿。以为酒食，以飨以祀【叶逸织反】，以妥以侑【音又。叶夷益反】，以介景福【叶音璧】。（赋也。楚楚，盛密貌。茨，蒺藜也。抽，除也。我，为有田禄而奉祭祀者之自称也。与与翼翼，皆蕃盛貌。露积曰庾。十万曰亿。飨，献也。妥，安坐也。礼曰：诏妥尸。盖祭祀，筮族人之子为尸。旣奠迎之使处神坐，而拜以安之也。侑，劝也。恐尸或未饱，祝侑之曰：皇尸未实也。介，大也。景，亦大也。○此诗，述公卿有田禄者，力于农事，以奉其宗庙之祭。故言，蒺藜之地，有抽除其棘者。古人何乃为此事乎。盖将使我于此蓺黍稷也。故我之黍稷旣盛，仓庾旣实，则为酒食以飨祀妥侑，而介大福也。）
　　○济济【上声】跄跄【音枪】，絜尔牛羊，以往烝尝。或剥或亨【音烹。叶铺郎反】，或肆或将，祝祭于祊【音崩。叶补光反】，祀事孔明【叶谟郎反】。先祖是皇，神保是飨【叶虚郎反】。孝孙有庆【叶祛羊反】，报以介福，万寿无疆。（赋也。济济跄跄，言有容也。冬祭曰烝，秋祭曰尝。剥，解剥其皮也。亨，煮熟之也。肆，陈之也。将，奉持而进之也。祊，庙门内也。孝子不知神之所在。故使祝博求之于门内待宾客之处也。孔，甚也。明，犹备也，着也。皇，大也，君也。保，安也。神保，盖尸之嘉号。楚词所谓灵保。亦以巫降神之称也。孝孙，主祭之人也。庆，犹福也。）
　　○执爨【音窜】踖踖【音积。叶七略反】，为俎孔硕【叶常约反】。或燔【音烦】或炙【音只。叶陟略反】。君妇莫莫【音麦。叶木各反】，为豆孔庶【叶陟略反】。为宾为客【叶克各反】。献酬交错，礼仪卒度【叶徒洛反】，笑语卒获【叶黄郭反】。神保是格【叶刚鹤反】，报以介福，万寿攸酢。（赋也。爨，竃也。踖踖，敬也。俎，所以载牲体也。硕，大也。燔，烧肉也。炙，炙肝也。皆所以从献也。特牲，主人献尸，宾长以肝从。主妇献尸，兄弟以燔从。是也。君妇，主妇也，莫莫，淸静而敬至也。豆，所以盛肉羞庶羞，主妇荐之也。庶，多也。宾客筮而戒之，使助祭者。旣献尸，而遂与之相献酬也。主人酌宾曰献，宾飮主人曰酢。主人又自飮，而复飮宾曰酬。宾受之奠于席前而不举，至旅而后少长相劝，而交错以徧也。卒，尽也。度，法度也。获，得其宜也。格，来。酢，报也。）
　　○我孔熯【音善】矣，式礼莫愆【叶起巾反】。工祝致告，徂赉孝孙【叶须伦反】。苾【音邲】芬孝祀【叶逸织反】，神嗜飮食。卜尔百福【叶笔力反】，如几【音机】如式。旣齐旣稷，旣匡旣敕。永锡尔极，时万时亿。（赋也。熯，竭也。善其事曰工。苾芬，香也。卜，予也。几，期也。春秋传曰：易几而哭。是也。式，法。齐，整。稷，疾。匡，正。敕，戒。极，至也。○礼行旣久，筋力竭矣。而式礼莫愆，敬之至也。于是祝致神意，以嘏主人曰：尔飮食芳）洁（，故报尔以福禄，使其来如几，其多如法。尔礼容庄敬，故报尔以众善之极，使尔无一事而不得乎此。各随其事，而报之以其类也。少牢嘏词曰：皇尸命工祝，承致多福无疆，于女孝孙，来女孝孙。使女受禄于天，宜稼于田，眉寿万年，勿替引之。此大夫之礼也。）
　　○礼仪旣备【叶蒲北反】，锺鼓旣戒【叶讫力反】。孝孙徂位【叶力入反】，工祝致告【叶古得反】。神具醉止，皇尸载起，鼓锺送尸，神保聿归。诸宰君妇，废彻不迟。诸父兄弟，备言燕私【叶息夷反】。（○赋也。戒，告也。徂位，祭事旣毕，主人往阼阶下，西面之位也。致告，祝传尸意告利成于主人。言孝子之利养成毕也。于是神醉而尸起。送尸而神归矣。曰皇尸者，尊称之也。鼓钟者，尸出入奏肆夏也。鬼神无形。言其醉而归者，诚敬之至，如见之也。诸宰，家宰。非一人之称也。废，去也。不迟，以疾为敬。亦不留神惠之意也。祭毕旣归宾客之俎。同姓则留与之燕，以尽私恩。所以尊宾客亲骨肉也。）
　　○乐具入奏【音族】，以绥后禄。尔殽旣将，莫怨具庆【叶祛羊反>。）旣醉旣饱【叶补苟反】，小大稽首。神嗜飮食，使君寿考【叶去九反】。孔惠孔时，维其尽【叶子忍反】之，子子孙孙，勿替引之。（赋也。凡庙之制，前庙以奉神，后寝以藏衣冠。祭于庙，而燕于寝。故于此将燕，而祭时之乐，皆入奏于寝也。且于祭旣受禄矣。故以燕为将受后禄而绥之也。尔殽旣进，与燕之人，无有怨者。而皆欢庆醉饱，稽首而言曰：向者之祭神旣嗜君之飮食矣。是以使君寿考也。又言，君之祭祀，甚顺甚时，无所不尽。子子孙孙，当不废而引长之也。）
　　楚茨六章章十二句。（吕氏曰：楚茨极言祭祀所以事神受福之节，致详致备。所以推明先王致力于民者尽，则致力于神者详。观其威仪之盛，物品之丰，所以交神明逮羣下，至于受福无疆者。非德盛政修，何以致之。）信彼南山，维禹甸【音殿。叶徒邻反】之。畇畇【音匀】原隰，曾孙田【叶地因反】之。我疆我理，南东其畞【叶满彼反】。（○赋也。南山，终南山也。甸，治也。畇畇，垦辟貌。曾孙，主祭者之称。曾，重也。自曾祖以至无穷，皆得称之也。疆者，为之大界也。理者定其沟涂也。畞垄也。长乐刘氏曰：其遂东入于沟，则其畞南矣。其遂南入于沟，则其畞东矣。○此诗大指与楚茨略同。此卽其篇首四句之意也。言信乎此南山者，本禹之所治。故其原隰垦辟而我得田之。于是为之疆理，而顺其地势水势之所宜。或南其畞，或东其畞也。）
　　○上天同云，雨【去声】雪雰雰。益之以霢【音麦】霂【音木】。旣优旣渥【叶乌谷反】，旣沾旣足，生我百谷。（赋也。同云，云一色也。将雪之候如此。雰雰，雪貌。霢霂，小雨貌。优，渥。沾，足。皆饶洽之意也。冬有积雪，春而益之，以小雨润泽，则饶洽矣。）
　　○疆场【音亦】翼翼，黍稷彧彧【音郁。叶于逼反】。曾孙之穑。以为酒食，畀【音秘】我尸宾，寿考万年【叶泥因反】。（○赋也。场，畔也。翼翼，整饬貌。彧彧，茂盛貌。畀，与也。○言其田整饬，而谷茂盛者，皆曾孙之穑也。于是以为酒食，而献之于尸及宾客也。阴阳和，万物遂，而人心欢悦。以奉宗庙，则神降之福。故寿考万年也。）
　　○中田有庐，疆埸【音亦】有瓜【叶攻乎反】。是剥是菹【侧居反】，献之皇祖，曾孙寿考【叶孔五反】，受天之祜【音戸】。（○赋也。中田，田中也。菹，酢菜也。祜，福也。○一井之田，其中百畞为公田，内以二十畞，分八家为庐舍，以便田事。于畔上种瓜，以尽地利瓜成，剥削淹渍以为菹，而献皇祖。贵四时之异物，顺孝子之心也。）
　　○祭以淸酒，从以骍【音觪】牡，享于祖考【叶去久反】。执其鸾刀，以启其毛，取其血膋【音聊。叶音劳】。（○赋也。淸酒，淸洁之酒，郁鬯之属也。骍，赤色。周所尚也。祭礼，先以郁鬯灌地，求神于阴。然后迎牲。执者，主人亲执也。鸾刀，刀有铃也。膋，脂膏也。启其毛以告纯也。取其血以告杀也。取其膋以升臭也。合之黍稷，实之于萧而燔之，以求神于阳也。记曰：周人尚臭。灌用鬯臭郁合鬯，臭阴达于渊泉。灌以圭璋，用玉气也。旣灌然后迎牲，致阴气也。萧合黍稷，臭阳达于墙屋。故旣奠，然后焫萧合膻芗。凡祭愼诸此。魂气归于天，形魄归于地。故祭求诸阴阳之义也。）
　　○是烝是享【叶虚良反】，苾苾芬芬，祀事孔明【叶谟郎反】。先祖是皇，报以介福，万寿无疆。（赋也。蒸，进也。或曰：冬祭名。）
　　信南山六章章六句
　　倬【音卓】彼甫田【叶地因反】，岁取十千【叶仓新反】。我取其陈，食【音嗣】我农人。自古有年【叶泥因反】，今适南畞【叶满彼反】，或耘或耔【音子。叶奖里反】，黍稷薿薿【音蚁】。攸介攸止，烝我髦【音毛】士。（赋也。倬，明貌。甫，大也。十千，谓一成之田。地方十里，为田九万畞，而以其万畞为公田。盖九一之法也。我，食禄主祭之人也。陈，旧粟也。农人，私百畞而养公田者也。有年，丰年也。适，往也。耘，除草也。耔，雝本也。盖后稷为田，一畞三畎，广尺深尺，而播种于其中。苗叶以上，稍耨垄草。因壝其土，以附苗根。垄尽畎平，则根深而能风与旱也。薿，茂盛貌。介，大。烝，进。髦，俊也。俊士，秀民也。古者士出于农，而工商不与焉。管仲曰：农之子恒为农，野处而不昵。其秀民之能为士者，必足赖也，卽谓此也。○此诗述公卿有田禄者，力于农事，以奉方社田祖之祭。故言于此大田，岁取万畞之入，以为禄食。及其积之久而有余，则又存其新而散其旧，以食农人，补不足助不给也。盖以自古有年。是以陈陈相因，所积如此。然其用之之节，又合宜而有序如此。所以粟虽甚多，而无红腐不可食之患也。又言自古旣有年矣。今适南畞，农人方且或耘或耔，而其黍稷又已茂盛，则是又将复有年矣。故于其所美大止息之处，进我髦士，而劳之也。）
　　○以我齐【音咨】明【叶谟郎反】，与我牺羊，以社以方。我田旣臧，农夫之庆【叶祛羊反】。琴瑟击鼓，以御【牙嫁反】田祖，以祈甘雨，以介我稷黍，以谷我士女。（赋也。齐与粢同。曲礼曰：稷曰明粢。此言齐明，便文以协韵耳。牺羊，纯色之羊也。社，后土也。以句龙氏配。方，秋祭四方报成万物。周礼所谓罗弊献禽，以祀祊，是也。臧，善。庆，福。御，迎也。田祖，先啬也。谓始耕田者，卽神农也。周礼钥章，凡国祈年于田祖，则吹豳雅，击土鼓，以乐田畯，是也。谷，养也。又曰：善也。言仓廪实，而知礼节也。○言奉其齐盛犠牲，以祭方社而曰：我田之所以善者，非我之所能致也。乃赖农夫之福而致之耳。又作乐以祭田祖而祈雨，庶有以大其稷黍，而养其民人也。）
　　○曾孙来止，以其妇子【叶奬里反】，馌【音晔】彼南畞【叶满彼反】。田畯【音俊】至喜。攘【音穰】其左右【叶羽已反】，尝其旨否【叶补美反】。禾易长畞，终善且有【叶羽已反】。曾孙不怒，农夫克敏【叶母鄙反】。（○赋也。曾孙，主祭者之称。非独宗庙为然。曲礼，外事曰曾孙某侯某。武王祷名山大川。曰：有道曾孙周王发，是也。馌，饷。攘，取。旨，美。易，治。长，竟。有，多。敏，疾也。○曾孙之来，适见农夫之妇子来馌耘者。于是与之偕至其所，而田畯亦至而喜之。乃取其左右之馈，而尝其旨否。言其上下相亲之甚也。旣又见其禾之易治，竟畞如一，而知其终当善而且多。是以曾孙不怒，而其农夫益以敏于其事也。）
　　○曾孙之稼，如茨如梁。曾孙之庾，如坻【音池】如京【叶居良反】。乃求千斯仓，乃求万斯箱。黍稷稻粱，农夫之庆【叶祛羊反】，报以介福，万寿无疆。（赋也。茨，屋盖。言其密比也。梁，车梁。言其穹隆也。坻，水中之高地也。京，高丘也。箱，车箱也。○此言收成之后，禾稼旣多，则求仓以处之，求车以载之。而言，凡此黍稷稻粱，皆赖农夫之庆而得之。是宜报以大福，使之万寿无疆也。其归美于下，而欲厚报之如此。）
　　甫田四章章十句
　　大田多稼【去声】，旣种旣戒。旣备乃事【叶上止反】，以我覃【音剡】耜【叶养里反】，俶载南畞【叶满彼反】。播厥百谷【叶工洛反】，旣庭且硕【叶常约反】。曾孙是若。（赋也。种，择其种也。戒，饬其具也。覃，利。俶，始。载，事。庭，直。硕，大。若，顺也。○苏氏曰：田大而种多。故于今岁之冬，具来岁之种，戒来岁之事。凡旣备矣，然后事之。取其利耜，而始事于南畞，旣耕而播之。其耕之也勤，而种之也时。故其生者皆直而大，以顺曾孙之所欲。此诗为农夫之词，以颂美其上。若以答前篇之意也。）
　　○旣方旣皁【叶子苟反】，旣坚旣好【叶常约反】，不稂【音郎】不莠【音酉>。）去【上声】其螟【音冥】螣【音特】，及其蟊贼，无害我田穉【音稚】。田祖有神，秉畀炎火【叶虎委反】。（○赋也。方，房也。谓孚甲始生，而未合时也。实未坚者曰皁。稂，童梁。莠，似苗。皆害苗之草也。食心曰螟，食叶曰螣，食根曰蟊，食节曰贼。皆害苗之虫也。穉，幼禾也。○言其苗旣盛矣，又必去此四虫，然后可以无害田中之禾。然非人力所及也。故愿田祖之神，为我持此四虫，而付之炎火之中也。姚崇遣使捕蝗。引此为证。夜中设火，火边掘坑，且焚且瘗。盖古之遗法如此。）
　　○有渰【音掩】萋萋【音妻】，兴雨祁祁。雨我公田，遂及我私【叶息夷反】。彼有不获穉，此有不敛穧【音哜】，彼有遗秉，此有滞穗，伊寡妇之利。（赋也。渰，云兴貌。萋萋，盛貌。祁祁，徐也。云欲盛。盛则多雨。雨欲徐。徐则入土。公田者，方里而井。井，九百畞。其中为公田。八家皆私百畞，而同养公田也。穧，束。秉，把也。滞，亦遗弃之意也。言农夫之心，先公后私。故望此云雨而曰：天其雨我公田，而遂及我之私田乎。冀怙君德，而蒙其余惠。使收成之际，彼有不及获之穉禾，此有不及）敛（之穧束，彼有遗弃之禾把，此有滞漏之禾穗。而寡妇尚得取之以为利也。此见其丰成有余而不尽取，又与鳏寡共之。旣足以为不费之惠，而亦不弃于地也。不然，则粒米狼戾，不殆于轻视天物而慢弃之乎。）
　　○曾孙来止，以其妇子，馌彼南畞。田畯至喜。来方禋【音因】祀【叶逸织反】。以其骍黑，与其黍稷，以享以祀【同上】，以介景福【叶笔力反】。（○赋也。精意以享，谓之禋。○农夫相告曰：曾孙来矣。于是与其妇子，馌彼南畞之获者。而田畯亦至而喜之也。曾孙之来，又禋祀四方之神而赛祷焉。四方各用其方色之牲。此言骍黑，举南北以见其余也。以介景福，农夫欲曾孙之受福也。）
　　大田四章。二章章八句。二章章九句。（前篇有击鼓以御田祖之文。故或疑此楚茨信南山甫田大田四篇，卽为豳雅。其详见于豳风之末。亦未知其是否也。然前篇上之人，以我田旣臧，为农夫之庆，而欲报之以介福，此篇农夫以雨我公田，遂及我私，而欲其享祀以介景福，上下之情，所以相赖而相报者如此。非盛德，其孰能之。）瞻彼洛矣，维水泱泱【音秧】。君子至止，福禄如茨。韎【音昧】韐【音合】有奭【音赩】，以作六师。（赋也。洛，水名，在东都。会诸侯之处也。泱泱，深广也。君子，指天子也。茨，积也。韎，茅搜所染色也。韐，韠也。合韦为之。周官所谓韦弁，兵事之服也。奭，赤貌。作，犹起也。六师，六军也。天子六军。○此天子会诸侯于东都，以讲武事，而诸侯美天子之诗。言天子至此洛水之上，御戎服而起六师也。）
　　○瞻彼洛矣，维水泱泱。君子至止，鞞【补顶反】琫【音菶】有珌【音必】。君子万年，保其家室。（赋也。鞞，容刀之鞞。今刀鞘也。琫，上饰。珌，下饰。亦戎服也。）
　　○瞻彼洛矣，维水泱泱。君子至止，福禄旣同。君子万年，保其家邦【叶上工反】。（○赋也。同，犹聚也。）
　　瞻彼洛矣三章章六句
　　裳裳者华，其叶湑【上声】兮。我觏之子，我心写【叶想与反】兮。我心写兮，是以有誉处兮。（兴也。裳裳，犹堂堂。董氏云，古本作常。常棣也。湑，盛貌。觏，见。处，安也。○此天子美诸侯之词。盖以答瞻彼洛矣也。言堂裳者华，则其叶湑然而美盛矣。我觏之子，则其心倾写而悦乐之矣。夫能使见者悦乐之如此，则其有誉处宜矣。此章与蓼萧首章文势全相似。）
　　○裳裳者华，芸其黄矣。我觏之子，维其有章矣。维其有章矣，是以有庆【叶虚羊反】矣。（兴也。芸，黄盛也。章，文章也。有文章，斯有福庆矣。）
　　○裳裳者华，或黄或白【叶仆各反】。我觏之子，乘其四骆。乘其四骆，六辔沃若。（兴也。言其车马威仪之盛。）
　　○左【叶祖戈反】之左【同上】之，君子宜【叶牛何反】之。右【叶羽已反】之右【同上】之，君子有【叶羽已反】之。维其有【同上】之，是以似【叶养里反】之。赋也。言其才全德备。以左之，则无所不宜，以右之，则无所不有。维其有之于内，是以形之于外者，无不似其所有也。
　　裳裳者华四章。章六句
　　北山之什十篇。四十六章。三百三十四句桑扈之什二之七
　　交交桑扈【音戸】，有莺其羽。君子乐【音洛】胥【叶思吕反】，受天之祜【音戸】。（○兴也。交交，飞往来之貌。桑扈，窃脂也。莺然，有文章也。君子，指诸侯。胥，语词。祜，福也。○此亦天子燕诸侯之诗。言交交桑扈，则有莺其羽矣。君子乐胥，则受天之祜矣。颂祷之词也。）
　　○交交桑扈，有莺其领。君子乐胥，万邦之屛【音丙】。（○兴也。领，颈。屛，蔽也。言其能为小国之藩卫。盖任方伯连帅之职者也。）
　　○之屛之翰【叶胡见反】，百辟【音璧】为宪。不戢【音缉】不难【叶乃多反】，受福不那。（赋也。翰，干也。所以当墙两边障土者也。辟，君。宪，法也。言其所统之诸侯，皆以之为法也。戢，）敛（。难，愼。那，多也。不戢，戢也。不难，难也。不那，那也。盖曰：岂不）敛（乎。岂不愼乎。其受福岂不多乎。古语声急而然也。后放此。）
　　○兕觥其觩【音求】，旨酒思柔。彼交匪敖【去声】，万福来求。（赋也。兕觥，爵也。觩，角上曲貌。旨，美也。思，语词也。敖，傲通。交际之闲，无所傲慢，则我无事于求福，而福反来求我矣。）
　　桑扈四章章四句
　　鸳鸯于飞，毕之罗之。君子万年，福禄宜【叶牛何反】之。（兴也。鸳鸯，匹鸟也。毕，小罔长柄者也。罗，罔也。君子，指天子也。○此诸侯所以答桑扈也。鸳鸯于飞，则毕之罗之矣。君子万年，则福禄宜之矣。亦颂祷之词也。）
　　○鸳鸯在梁，戢其左翼。君子万年，宜其遐福【叶笔力反】。（○兴也。石绝水为梁。戢，敛也。张子曰：禽鸟并栖，一正一倒。戢其左翼，以相依于内，舒其右翼，以防患于外。盖左不用而右便故也。遐，远也，久也。）
　　○乘【去声】马在廐【音救】，摧【音剉】之秣【音末。叶莫佩反】之。君子万年，福禄艾【叶鱼肺反】之。（兴也。摧，莝。秣，粟。艾，养也。苏氏曰：艾，老也。言以福禄终其身也。亦通。○乘马在廐，则摧之秣之矣。君子万年，则福禄艾之矣。）
　　○乘马在廐，秣之摧【叶如字。又音剉】之。君子万年，福禄绥【叶如字。又士果反】之。（兴矣。绥，安也。）
　　鸳鸯四章章四句
　　有頍【音跬】者弁，实维伊何。尔酒旣旨，尔殽旣嘉<（叶居何反】。岂伊异人，兄弟匪他<（音拖】。茑【音鸟】与女萝【音罗】，施【音异】于松栢【叶逋莫反】。未见君子，忧心弈弈【叶弋灼反】。旣见君子，庶几说【音悦】怿【叶弋灼反】。（○赋而兴，又比也。頍，弁貌。或曰：举首貌。弁，皮弁。嘉旨，皆美也。匪他，非他人也。茑，寄生也。叶似当卢，子如覆盆子，赤黑甜美。女萝，兎丝也。蔓连草上，黄赤如金。此则比也。君子，兄弟为宾者也。弈弈，忧心无所薄也。○此亦燕兄弟亲戚之诗。故言，有頍者弁，实维伊何乎。尔酒旣旨，尔殽旣嘉，则岂伊异人乎。乃兄弟而匪他也。又言，茑萝施于木上。以比兄弟亲戚缠绵依附之意。是以未见而忧，旣见而喜也。）
　　○有頍者弁，实维何期。尔酒旣旨，尔殽旣时。岂伊异人，兄弟具来【叶陵之反】。茑与女萝，施于松上【叶时亮反】。未见君子，忧心怲怲【音柄。叶兵旺反】。旣见君子，庶几有臧【叶才浪反】。（○赋而兴，又比也。何期，犹伊何也。时，善。具，倶也。怲怲，忧盛满也。臧，善也。）
　　○有頍者弁，实维在首。尔酒旣旨，尔殽旣阜。岂伊异人，兄弟甥舅。如彼雨【去声】雪，先集维霰【音线】。死丧【去声】无日，无几【音己】相见。乐酒今夕，君子维宴。（赋而兴，又比也。阜，犹多也。甥舅，谓母姑姊妹妻族也。霰，雪之始凝者也。将大雨雪，必先微温雪自上下，遇温气抟。而谓之霰。久而寒胜，则大雪矣。言霰集则将雪之候。以比老至则将死之征也。故卒言，死丧无日，不能久相见矣。但当乐飮以尽今夕之欢。笃亲亲之意也。）
　　頍弁三章章十二句
　　闲关车之舝兮，思娈【音脔】季女逝兮。匪饥匪渴，德音来括，虽无好友【叶羽已反】，式燕且喜。（赋也。闲关，设舝声也。舝，车轴头铁也。无事则脱，行则设之。昬礼，亲迎者乘车。娈，美貌。逝，往。括，会也。○此燕乐其新昬之诗。故言，闲关然设此车舝者，盖思娈然季女，故乘此车往而迎之也。匪饥匪渴也。望其德音来括，而心如饥渴耳。虽无他人，亦当燕飮以相喜乐也。）
　　○依彼平林，有集维鷮【音骄】。辰彼硕女，令德来敎【叶居爻反】。式燕且誉，好【去声】尔无射【音亦。叶都故反】。（○兴也。依，茂木貌。鷮，雉也。微小于翟走而且鸣。其尾长肉甚美。辰，时。硕，大也。尔，卽季女也。射，厌也。○依彼平林，则有集维鷮。辰彼硕女，则以令德来配己而敎诲之。是以式燕且誉，而悦慕之无厌也。）
　　○虽无旨酒，式飮庶几。虽无嘉殽，式食庶几。虽无德与女【音汝】，式歌且舞。（赋也。旨嘉，皆美也。女，亦指季女也。○言我虽无旨酒嘉殽美德以与女，女亦当飮食歌舞以相乐也。）
　　○陟彼高冈，析【音锡】其柞【音昨】薪【叶音襄】。析其柞薪，其叶湑【上声】兮。鲜我觏尔，我心写【叶想羽反】兮。（兴也。陟，登。柞，栎。湑，盛。鲜，少。觏，见也。○陟冈而析薪，则其叶湑兮矣。我得见尔，则我心写兮矣。）
　　○高山仰【叶五刚反】止，景行行【叶戸郎反】止。四牡騑騑【音霏】，六辔如琴。觏尔新昏，以慰我心。（兴也。仰，瞻望也。景行，大道也。如琴，谓六辔调和如琴瑟也。慰，安也。○高山则可仰。景行则可行。马服御良，则可以迎季女而慰我心也。此又举其始终而言也。表记曰：小雅曰：高山仰止，景行行止。子曰：诗之好仁如此。郷道而行，中道而废，忘身之老也。不知年数之不足也。俛焉日有孳孳毙而后已。）
　　车舝五章章六句
　　营营青蝇，止于樊【音烦。叶汾干反】。岂弟君子，无信谗言。（比也。营营，往来飞声。乱人听也。青蝇，污秽能变白黑。樊，藩也。君子，谓王也。○诗人以王好听谗言，故以青蝇飞声比之，而戒王以勿听也。）
　　○营营青蝇，止于棘。谗人罔极，交乱四国【叶越逼反】。（○兴也。棘，所以为藩也。极，犹已也。）
　　○营营青蝇，止于榛。谗人罔极，构【音姤】我二人。（兴也。构，合也。犹交乱也。己与听者为二人。）
　　青蝇三章章四句
　　宾之初筵，左右秩秩。笾豆有楚，殽核维旅。酒旣和旨，飮酒孔偕【音皆。叶举里反】。锺鼓旣设【叶书质反】，举酬逸逸。大侯旣抗【叶居郎反】，弓矢斯张，射夫旣同，献尔发功，发彼有的【叶丁药反】，以祈尔爵。（赋也。初筵，初卽席也。左右，筵之左右也。秩秩，有序也。楚，列貌。殽，豆实也。核，笾实也。旅，陈也。和旨，调美也。孔，甚也。偕，齐一也。设，宿设而又迁于下也。大射乐人宿县，厥明将射乃迁乐于下。以避射位，是也。举酬，举所奠之酬爵也。逸逸，往来有序也。大侯，君侯也。天子，熊侯，白质。诸侯，麋侯，赤质。大夫，布侯，画以虎豹。士，布侯，画以鹿豕。天子侯，身一丈，其中三分，居一白质画熊。其外则丹地，画以云气。抗，张也。凡射张侯而不系左下纲，中掩束之。至将射，司马命张侯。弟子脱束，遂系下纲也。大侯张而弓矢亦张，节也。射夫旣同，比其耦也。射礼，选羣臣为三耦。三耦之外，其余各自取匹，谓之众耦。献，犹奏也。发，发矢也。的，质也。祈，求也。爵，射不中者，飮丰上之觯也。○卫武公飮酒悔过，而作此诗。此章言因射而飮者，初筵礼仪之盛，酒旣调美而飮者齐一。至于设锺鼓举酬爵，抗大侯，张弓矢，而众耦拾发。各心竞云，我以此求爵汝也。）
　　○钥舞笙鼓，乐旣和奏【叶宗五反】。烝衎【音看】烈祖，以洽百礼。百礼旣至，有壬有林。锡尔纯嘏，子孙其湛【音耽。叶持林反】。其湛曰乐【音洛】，各奏尔能【叶奴金反】。宾载手仇【音拘。叶音求其】，室人入又【叶音由怡】。酌彼康爵，以奏尔时【叶音酬】。（○赋也。钥舞，文舞也。烝，进。衎，乐。烈，业。洽，合也。百礼，言其备也。壬，大。林，盛也。言礼之盛大也。锡，神锡之也。尔，主祭者也。嘏，福。湛，乐也。各奏尔能，谓子孙各酌献尸，尸酢而卒爵也。仇，读曰）■（奭斗）（。室人，有室中之事者，谓佐食也。又，复也。宾手挹酒，室人复酌为加爵也。康，安也。酒，所以安体也。或曰：康，读曰抗。记曰：崇坫康圭。此亦谓坫上之爵也。时，时祭也。苏氏曰：时物也。○此言因祭而飮者，始时礼乐之盛如此也。）
　　○宾之初筵，温温其恭。其未醉止，威仪反反【叶分邅反】。曰旣醉止，威仪幡幡【叶分邅反】。舍【音舍】其坐迁，屡舞僊僊。其未醉止，威仪抑抑。曰旣醉止，威仪怭怭【音弼】。是曰旣醉，不知其秩。（赋也。反反，顾礼也。幡幡，轻数也。迁，徙。屡，数也。僊僊，轩举之状。抑抑，愼密也。怭怭，媟嫚也。秩，常也。○此言凡飮酒者，常始乎治，而卒乎乱也。）
　　○宾旣醉止，载号【音毫】载呶【音铙】。乱我笾豆，屡舞僛僛【音欺】。是曰旣醉，不知其邮【叶于其反】。侧弁之俄，屡舞傞傞【音娑】。旣醉而出，并受其福【叶笔力反】。醉而不出，是谓伐德。飮酒孔嘉【叶居何反】，维其令仪【叶牛何反】。（○赋也。号，呼。呶，讙也。僛僛，倾侧之状。邮，与尤同。过也。侧，倾也。俄，倾貌。傞傞，不止也。出，去。伐，害。孔，甚。令，善也。○此章极言醉者之状。因言，宾醉而出，则与主人倶有美誉。醉至若此，是害其德也。飮酒之所以甚美者，以其有令仪尔。今若此，则无复有仪矣。）
　　○凡此飮酒，或醉或否【叶补美反】。旣立之监，或佐之史。彼醉不臧，不醉反耻。式勿从谓，无俾大【音泰】怠【叶养里反】。匪言勿言，匪由勿语。由醉之言，俾出童羖【音古】。三爵不识【叶音失志】，矧敢多又【叶夷益夷豉二反】。（○赋也。监史，司正之属。燕礼郷射，恐有解倦失礼者，立司正以监之，察仪法也。谓，告。由，从也。童羖，无角之羖羊，必无之物也。识，记也。○言飮酒者，或醉或不醉。故旣立监而佐之以史，则彼醉者所为不善，而不自知，使不醉者反为之羞愧也。安得从而告之，使勿至于大怠乎。告之若曰：所不当言者勿言。所不当从者勿语。醉而妄言，则将罚汝，使出童羖矣。设言必无之物，以恐之也。女飮至三爵，已昏然无所记矣。况敢又多飮乎。又丁宁以戒之也。）
　　宾之初筵五章。章十四句。（毛氏序曰：卫武公刺幽王也。韩氏序曰：卫武公飮酒悔过也。今按此诗，意与大雅抑戒相类。必武公自悔之作。当从韩义。）鱼在在藻，有颁【音焚】其首。王在在镐，岂【音恺】乐【音洛】飮酒。（兴也。藻，水草也。颁，大首貌。岂亦乐也。○此天子燕诸侯，而诸侯美天子之诗也。言鱼何在乎。在乎藻也，则有颁其首矣。王何在乎。在乎镐京也，则岂乐飮酒矣。）
　　○鱼在在藻，有莘其尾。王在在镐，飮酒乐岂【叶去几反】。（○兴也。莘，长也。）
　　○鱼在在藻，依于其蒲。王在在镐，有那其居。（兴也。那，安。居，处也。）
　　鱼藻三章章四句
　　采菽采菽，筐【音匡】之筥【音举】之。君子来朝【音潮】，何锡予【音与】之。虽无予之，路车乘【去声】马【叶满补反】，又何予之，玄衮及黼【音甫】。（○兴也。菽，大豆也。君子，诸侯也。路车，金路以赐同姓，象路以赐异姓也。玄衮，玄衣而画以卷龙也。黼，如斧形。刺之于裳也。周制，诸公衮冕九章，已见九罭篇。侯伯鷩冕七章，则自华虫以下。子男毳冕五章，衣自宗彝以下，而裳黼黻。孤卿絺冕三章，则衣粉米，而裳黼黻。大夫玄冕，则玄衣黻裳而已。○此天子所以答鱼藻也。采菽采菽，则必以筺筥盛之。君子来朝，则必有以锡予之。又言，今虽无以予之，然已有路车乘马玄衮及黼之赐矣。其言如此者，好之无已。意犹以为薄也。）
　　○觱【音必】沸【音弗】槛【胡览反】泉【叶才匀反】，言采其芹【音勤】。君子来朝，言观其旗【音祈。叶巨斤反】。其旗淠淠【音譬】，鸾声嘒嘒。载骖载驷，君子所届【叶居气反】。（○兴也。觱沸，泉出貌。槛泉，正出也。芹，水草，可食。淠淠，动貌。嘒嘒，声也。届，至也。○觱沸槛泉，则言采其芹。诸侯来朝，则言观其旗。见其旗，闻其鸾声。又见其马，则知君子之至于是也。）
　　○赤芾【音弗】在股，邪幅在下【叶后五反】。彼交匪纾【音舒。叶上与反】，天子所予【音与】。乐【音洛】只【音止】君子，天子命【叶弥幷反】之。乐只君子，福禄申之。（赋也。胫本曰股。邪幅，偪也。邪缠于足。如今行縢。所以束胫在股下也。交，交际也。纾，缓也。○言诸侯服此芾偪，见于天子，恭敬齐遬，不敢纾缓，则为天子所与，而申之以福禄也。）
　　○维柞之枝，其叶蓬蓬。乐只君子，殿【多见反】天子之邦【叶十工反】。乐只君子，万福攸同。平平【音楩】左右，亦是率从。（兴也。柞，见车舝篇。蓬蓬，盛貌。殿，鎭也。平平，辩治也。左右，诸侯之臣也。率，循也。○维柞之枝，则其叶蓬蓬然。乐只君子，则宜殿天子之邦，而为万福之所聚。又言，其左右之臣，亦从之而至此也。）
　　○泛泛【芳劔反】杨舟，绋【音弗】纚【音黎】维之。乐只君子，天子葵之。乐只君子，福禄膍【音琵】之。优哉游哉，亦是戾【叶郎之反】矣。（兴也。绋，繂也。纚维，皆系也。言以大索纚其舟而系之也。葵，揆也。揆，犹度也。膍，厚。戾，至也。○泛泛杨舟，则必以绋纚维之。乐只君子，则天子必葵之，福禄必膍之。于是又叹其优游而至于此也。）
　　采菽五章章八句
　　骍骍【音觪】角弓，翩【音篇】其反【叶分邅反】矣。兄弟昏姻，无胥远【叶于圆反】矣。（兴也。骍骍，弓调和貌。角弓，以角饰弓也。翩，反貌。弓之为物，张之则内向而来。弛之则外反而去。有似兄弟昏姻亲疎远近之意。胥，相也。○此刺王不亲九族，而好谗佞，使宗族相怨之诗。言骍骍角弓，旣翩然而反矣。兄弟昏姻，则岂可以相远哉。）
　　○尔之远【同前】矣，民胥然矣。尔之敎矣，民胥效矣。（赋也。尔，王也。上之所为，下必有甚者。）
　　○此令兄弟，绰绰有裕【预与二音】。不令兄弟，交相为愈【同上】。（○赋也。令，善。绰，宽。裕，饶。愈，病也。言虽王化之不善，然此善兄弟，则绰绰有裕而不变。彼不善之兄弟，则由此而交相病矣。盖指谗己之人而言也。）
　　○民之无良，相怨一方。受爵不让【叶如羊反】，至于己斯亡。（赋也。一方，彼一方也。○相怨者，各据其一方耳。若以责人之心责己，爱己之心爱人，使彼己之闲，交见而无蔽，则岂有相怨者哉。况兄弟相怨相谗，以取爵位，而不知逊让，终亦必亡而已矣。）
　　○老马反为驹【叶去声】，不顾其后【叶下故反】。如食【音嗣】宜饇【音饫】，如酌孔取【叶音娶】。（○比也。饇，饱。孔，甚也。○言其但知谗害人以取爵位，而不知其不胜任。如老马惫矣，而反自以为驹。不顾其后，将有不胜任之患也。又如食之已多而宜饱矣。酌之所取亦已甚矣。）
　　○毋敎猱升木，如涂涂附。君子有徽猷，小人与属【音蜀。叶殊遇反】。（○比也。猱，猕猴也。性善升木。不待敎而能也。涂，泥。附，着。徽，美。猷，道。属，附也。○言小人骨肉之恩本薄。王又好谗佞以来之。是犹敎猱升木，又如于泥涂之上，加以泥涂附之也。苟王有美道，则小人将反为善以附之，不至于如此矣。）
　　○雨【去声】雪瀌瀌【音标】，见晛【音现】曰消。莫肯下【去声】遗，式居娄【音虑】骄。（比也。瀌瀌，盛貌。晛，日气也。张子曰：谗言遇明者当自止。而王甘信之，不肯贬下而遗弃之，更益以长慢也。）
　　○雨雪浮浮，见晛曰流。如蛮如髦【叶莫侯反】，我是用忧。（比也。浮浮，犹瀌瀌也。流，流而去也。蛮，南蛮也。髦，夷髦也。书作髳。言其无礼义，而相残贼也。）
　　角弓八章。章四句
　　有菀【音郁】者柳，不尚息焉。上帝甚蹈，无自昵焉。俾予靖之，后予极焉。（比也。柳，茂木也。尚，庶几也。上帝，指王也。蹈，当作神。言威灵可畏也。昵，近。靖，定也。极，求之尽也。○王者暴虐诸侯不朝，而作此诗。言彼有菀然茂盛之柳，行路之人，岂不庶几欲就止息乎。以比，人谁不欲朝事王者。而王甚威神，使人畏之而不敢近耳。使我朝而事之，以靖王室，后必将极其所欲，以求于我。盖诸侯皆不朝，而己独至，则王必责之无已。如齐威王朝周，而后反为所辱也。或曰：兴也。下章放此。）
　　○有菀者柳，不尚愒【音器】焉。上帝甚蹈，无自瘵【音债。叶子例反】焉。俾予靖之，后予迈【叶力制反】焉。（比也。愒，息。瘵，病也。迈，过也。求之过其分也。）
　　○有鸟高飞，亦傅【音附】于天【叶铁因反】。彼人之心，于何其臻。曷予靖之，居以凶矜。（兴也。傅臻，皆至也。彼人，斥王也。居，犹徒然也。凶矜，遭凶祸而可怜也。○鸟之高飞，极至于天耳。彼王之心，于何所极乎。言其贪纵无极，求责无已。人不知其所至也。如此则岂予能靖之乎。乃徒然自取凶矜耳。）
　　菀柳三章。章六句
　　桑扈之什十篇。四十三章。二百八十二句。
　　都人士之什二之八
　　彼都人士，狐裘黄黄。其容不改，出言有章。行归于周，万民所望【叶音亡】。（○赋也。都，王都也。黄黄，狐裘色也。不改，有常也。章，文章也。周，镐京也。○乱离之后，人不复见昔日都邑之盛，人物仪容之美，而作此诗，以叹惜之也。）
　　○彼都人士，台笠缁撮【叶租悦反】。彼君子女，绸直如发【叶方月反】。我不见兮，我心不说【音悦】。（○赋也。台，夫须也。缁撮，缁布冠也。其制小，仅可撮其髻也。君子女，都人贵家之女也。绸直如发，未详其义。然以四章五章推之，亦言其发之美耳。）
　　○彼都人士，充耳琇【音秀】实。彼君子女，谓之尹吉。我不见兮，我心苑【音韫】结【叶缴质反】。（○赋也。琇，美石也。以美石为瑱。尹吉，未详。郑氏曰：吉读为姞。尹氏姞氏，周之昏姻旧姓也。人见都人之女，咸谓尹氏姞氏之女，言其有礼法也。李氏曰：所谓尹吉，犹晋言王谢，唐言崔卢也。苑，犹屈也，积也。）
　　○彼都人士，埀带而厉【叶落盖反】。彼君子女，卷【音权】发如虿【音瘥】。我不见兮，言从之迈。（赋也。厉，埀带之貌。卷发，鬓傍短发，不可）敛（者，曲上卷然以为饰也。虿，螫虫也。尾末揵然，似发之曲上者。迈，行也。盖曰：是不可得见也。得见，则我从之迈矣。思之甚也。）
　　○匪伊埀之，带则有余。匪伊卷之，发则有旟。我不见兮，云何盱【音吁】矣。（赋也。旟，扬也。盱，望也。说见何人斯篇。○此言士之带，非故埀之也。带自有余耳。女之髪，非故卷之也。髪自有旟耳。言其自然闲美，不假修饰也。然不可得而见矣。则如何而不望之乎。）
　　都人士五章章六句
　　终朝采绿，不盈一匊【音菊】。予发曲局，薄言归沐。（赋也。自旦及食时为终朝。绿，王刍也。两手曰匊。局，卷也。犹言首如飞蓬也。○妇人思其君子，而言终朝采绿，而不盈一匊者，思念之深，不专于事也。又念其髪之曲局，于是舍之，而归沐以待其君子之还也。）
　　○终朝采蓝，不盈一襜【尺占反。叶都甘反】。五日为期，六日不詹【音占。叶多其反】。（○赋也。蓝，染草也。衣蔽前谓之襜。卽蔽膝也。詹，与瞻同。五日为期，去时之约也。六日不詹，过期而不见也。）
　　○之子于狩【音兽】，言韔【音畅】其弓【叶姑弘反】。之子于钓，言纶之绳。（赋也。之子，谓其君子也。理丝曰纶。○言君子若归而欲往狩耶，我则为之韔其弓。欲往钓耶，我则为之纶其绳。望之切，思之深，欲无往而不与之倶也。）
　　○其钓维何，维鲂【音房】及鱮【音叙。叶音湑】。维鲂及鱮，薄言观者【叶掌与反】。（○赋也。于其钓而有获也。又将从而观之。亦上章之意也。）
　　采绿四章章四句
　　芃芃【音蓬】黍苗，阴雨膏【去声】之。悠悠南行，召伯劳【去声】之。（兴也。芃芃，长大貌。悠悠，远行之意。○宣王封申伯于谢。命召穆公往营城邑。故将徒役南行。而行者作此言。芃芃黍苗，则唯阴雨能膏之。悠悠南行，则唯召伯能劳之也。）
　　○我任【音王】我辇，我车我牛【叶鱼其反】。我行旣集，盖云归哉【叶将黎反】。（○赋也。任，负任者也。辇，人挽车也。牛，所以驾大车也。集，成也。营谢之役。旣成而归也。）
　　○我徒我御，我师我旅。我行旣集，盖云归处。（赋也。徒，歩行者。御，乘车者。五百人为旅，五旅为师。春秋传曰：君行师从，卿行旅从。）
　　○肃肃谢功，召伯营之。烈烈征师，召伯成之。（赋也。肃肃，严正之貌。谢，邑名。申伯所封国也。今在邓州信阳军。功，工役之事也。营，治也。烈烈，威武貌。征，行也。）
　　○原隰旣平，泉流旣淸。召伯有成，王心则宁。（赋也。土治曰平，水治曰淸。○言召伯营谢邑，相其原隰之宜，通其水泉之利。此功旣成，宣王之心则安也。）
　　黍苗五章章四句。（此宣王时诗。与大雅崧高相表里。）
　　隰桑有阿，其叶有难【音那】。旣见君子，其乐【音洛】如何。（兴也。隰，下湿之处。宜桑者也。阿，美貌。难，盛貌。皆言枝叶条埀之状。○此喜见君子之诗。言隰桑有阿，则其叶有难矣。旣见君子，则其乐如何哉。词意大槩与菁莪相类。然所谓君子，则不知其何所指矣。或曰：比也。下章放此。）
　　○隰桑有阿，其叶有沃【叶郁缚反】。旣见君子，云何不乐。（兴也。沃，光泽貌。）
　　○隰桑有阿，其叶有幽【叶于交反】。旣见君子，德音孔胶【音交】。（○兴也。幽，黒色也。胶，固也。）
　　○心乎爱【叶许旣反】矣，遐不谓矣。中心藏之，何日忘之。（赋也。遐，与何同。表记作瑕。郑氏注曰：瑕之言胡也。谓犹告也。○言我中心诚爱君子。而旣见之，则何不遂以告之。而但中心藏之。将使何日而忘之耶。楚辞所谓思公子兮未敢言。意盖如此。爱之之根于中者深。故发之迟而存之久也。）
　　隰桑四章章四句
　　白华【音花】菅【音奸】兮，白茅束兮。之子之远，俾我独兮。（比也。白华，野菅也。已沤为菅。之子，斥幽王也。俾，使也。我，申后自我也。○幽王娶申女以为后。又得褒姒而黜申后。故申后作此诗。言白华为菅，则白茅为束。二物至微，犹必相须为用。何之子之远，而俾我独耶。）
　　○英英白云，露彼菅茅【叶莫侯反】。天步艰难，之子不犹。（比也。英英，轻明之貌。白云，水土轻淸之气。当夜而上腾者也。露，卽其散而下降者也。步，行也。天步，犹言时运也。犹，图也。或曰：犹，如也。○言云之泽物，无微不被。今时运艰难，而之子不图。不如白云之露菅茅也。）
　　○滮【符彪反】池北流，浸彼稻田【叶知因反】。啸歌伤怀，念彼硕人。（比也。滮，流貌。北流，丰镐之闲，水多北流。硕人，尊大之称。亦谓幽王也。○言小水微流，尚能浸灌。王之尊大，而反不能通其宠泽，所以使我啸歌伤怀而念之也。）
　　○樵彼桑薪，卬【音昴】烘于煁【音忱】。维彼硕人，实劳我心。（比也。樵，采也。桑薪，薪之善者也。卬，我。煁，燎也。煁，无釜之灶。可燎而不可烹饪者也。桑薪宜以烹饪，而但为燎烛。以比嫡后之尊，而反见卑贱也。）
　　○鼓锺于宫，声闻【音问】于外。念子懆懆【音慥】，视我迈迈。（比也。懆懆，忧貌。迈迈，不顾也。○鼓钟于宫，则声闻于外矣。念子懆懆，而反视我迈迈，何哉。）
　　○有鹙【音问】于在梁，有鹤在林。维彼硕人，实劳我心。（比也。鹙，秃鹙也。梁，鱼梁也。○苏氏曰：鹙鹤，皆以鱼为食。然鹤之于鹙，淸浊则有闲矣。今鹙在梁，而鹤在林，鹙则饱，而鹤则饥矣。幽王进褒姒而黜申后。譬之养鹙而弃鹤也。）
　　○鸳鸯在梁，戢其左翼。之子无良，二三其德。（比也。戢其左翼，言不失其常也。良，善也。二三其德，则鸳鸯之不如也。）
　　○有扁【音辩】斯石，履之卑兮。之子之远，俾我疷【音抵。叶乔移反】兮。（比也。扁，卑貌。俾，使。疷，病也。○有扁然而卑之石，则履之者亦卑矣。如妾之贱，则宠之者亦贱矣。是以之子之远，而俾我疷。）
　　白华八章章四句
　　绵蛮黄鸟，止于丘阿。道之云远，我劳如何。飮【去声】之食【音嗣】之，敎之诲之，命彼后车，谓之载之。（比也。绵蛮，鸟声。阿，曲阿也。后车，副车也。○此微贱劳苦，而思有所托者，为鸟言以自比也。盖曰：绵蛮之黄鸟自言，止于丘阿，而不能前。盖道远而劳甚矣。当是时也，有能飮之食之敎之诲之，又命后车以载之者乎。）
　　○绵蛮黄鸟，止于丘隅。岂敢惮行，畏不能趋。飮之食之，敎之诲之，命彼后车，谓之载之。（比也。隅，角。惮，畏也。趋，疾行也。）
　　○绵蛮黄鸟，止于丘侧。岂敢惮行，畏不能极。飮之食之，敎之诲之，命彼后车，谓之载之。（比也。侧，傍。极，至也。国语云，齐朝驾则夕极鲁国。）
　　绵蛮三章章八句
　　幡幡【音翻】瓠叶，采之亨【叶铺郎反】之。君子有酒，酌言尝之。（赋也。幡幡，瓠叶貌。○此亦燕飮之诗。言幡幡瓠叶，采之亨之，至薄也。然君子有酒，则亦以是酌而尝之。盖述主人之谦词。言物虽薄，而必与宾客共之也。）
　　○有兎斯首，炮【音庖】之燔【音烦。叶汾干反】之。君子有酒，酌言献【叶虚言反】之。（赋也。有兎斯首，一兎也。犹数鱼以尾也。毛曰炮，加火曰燔。亦薄物也。献，献之于宾也。）
　　○有兎斯首，燔之炙【音只。叶陟略反】之。君子有酒，酌言酢之。（赋也。炕火曰炙。谓以物贯之，而举于火上，以炙之。酢，报也。宾旣卒爵，而酌主人也。）
　　○有兎斯首，燔之炮【叶蒲侯反】之。君子有酒，酌言酬【音酬】之。（赋也。酬，导飮也。）
　　瓠叶四章章四句
　　渐渐【音巉】之石，维其高矣。山川悠远，维其劳矣。武人东征，不遑朝【叶直高反】矣。（赋也。渐渐，高峻之貌。武人，将帅也。遑，暇也。言无朝旦之暇也。○将帅出征，经历险远，不堪劳苦，而作此诗也。）
　　○渐渐之石，维其卒【音崒】矣。山川悠远，曷其没【叶莫笔反】矣。武人东征，不遑出矣。（赋也。卒，崔嵬也。谓山巓之末也。曷，何。没，尽也。言所登历，何时而可尽也。不遑出，谓但知深入，不暇谋出也。）
　　○有豕白蹢【音的】，烝涉波矣。月离于毕，俾滂沱矣。武人东征，不遑他【音拖】矣。（赋也。蹢，蹄。烝，众也。离，月所宿也。毕，星名。豕涉波，月离于毕。将雨之验也。○张子曰：豕之负涂曳泥，其常性也。今其足皆白，众与涉波而去，水患之多可知矣。此言久役，又逢大雨。甚劳苦而不暇及他事也。）
　　渐渐之石三章章六句
　　苕【音条】之华【音花】，芸【音云】其黄矣。心之忧矣，维其伤矣。（比也。苕，陵苕也。本草云，卽今之紫葳。蔓生附于乔木之上。其华黄赤色。亦名凌霄。○诗人自以身逢周室之衰，如苕附物而生。虽荣不久。故以为比，而自言其心之忧伤也。）
　　○苕之华，其叶青青【音精】。知我如此，不如无生【叶桑经反】。（○比也。青青，盛貌。然亦何能久哉。）
　　○牂【音臧】羊坟【音焚】首，三星在罶【音柳】。人可以食，鲜【上声】可以饱【叶补苟反】。（○赋也。牂羊，牝羊也。坟，大也。羊瘠则首大也。罶，笱也。罶中无鱼而水静，但见三星之光而已。○言饿馑之余，百物雕耗如此。苟且得食足矣。岂可望其饱哉。）
　　苕之华三章章四句。（陈氏曰：此诗其词简，其情哀。周室将亡，不可救矣。诗人伤之而已。）何草不黄，何日不行【叶戸郎反】。何人不将，经营四方。（兴也。草衰则黄。将，亦行也。○周室将亡，征役不息，行者苦之。故作此诗。言何草而不黄。何日而不行。何人而不将，以经营于四方也哉。）
　　○何草不玄【叶胡匀反】，何人不矜【音鳏】。哀我征夫，独为匪民。（兴也。玄，赤黑色也。旣黄而玄也。无妻曰矜。言从役过时，而不得归，失其室家之乐也。哀我征夫，岂独为非民哉。）
　　○匪兕匪虎，率彼旷野【叶上与反】。哀我征夫，朝夕不暇【叶五反】。（○赋也。率，循也。旷，空也。○言征夫匪兕匪虎，何为使之循旷野，而朝夕不得闲暇也。）
　　○有芃【音蓬】者狐【兴车叶】，率彼幽草。有栈【士板反】之车，行彼周道。（兴也。芃，尾长貌。栈车，役车也。周道，大道也。言不得休息也。）
　　何草不黄四章章四句
　　都人士之什十篇四十三章二百句
　　诗经卷之六朱熹集传
　　大雅三。（说见小雅。）
　　文王之什三之一
　　文王在上，于【音乌。下同】昭于天【叶铁因反】。周虽旧邦，其命维新。有周不显，帝命不时【叶上纸反】。文王陟降，在帝左右【叶羽已反】。（○赋也。于，叹辞。昭，明也。命，天命也。不显，犹言岂不显也。帝，上帝也。不时，犹言岂不时也。左右，旁侧也。○周公追述文王之德，明周家所以受命而代商者，皆由于此，以戒成王。此章言文王旣没，而其神在上，昭明于天。是以周邦虽自后稷始封千有余年，而其受天命，则自今始也。夫文王在上，而昭于天，则其德显矣。周虽旧邦，而命则新，则其命时矣。故又曰：有周岂不显乎，帝命岂不时乎。盖以文王之神在天，一升一降，无时不在上帝之左右。是以子孙蒙其福泽，而君有天下也。春秋传，天王追命诸侯之词曰：叔父陟恪在我先王之左右，以佐事上帝。语意与此正相似。或疑恪亦降字之误。理或然也。）
　　○亹亹【音尾】文王，令闻【音问】不已。陈锡哉周，侯文王孙子【叶奬里反】。文王孙子，本支百世。凡周之士，不显亦世。（赋也。亹亹，强勉之貌。令闻，善誉也。陈，犹敷也。哉，语辞。侯，维也。本，宗子也。支，庶子也。○文王非有所勉也。纯亦不已，而人见其若有所勉耳。其德不已。故今旣没而其令闻犹不已也。令闻不已。是以上帝敷锡于周。维文王孙子，则使之本宗百世为天子，支庶百世为诸侯，而又及其臣子，使凡周之士，亦世世修德与周匹休焉。）
　　○世之不显，厥犹翼翼。思皇多士，生此王国【叶于逼反】。王国克生，维周之桢【音贞】。济济【上声】多士，文王以宁。（赋也。犹，谋。翼翼，勉敬也。思，语辞。皇，美。桢，干也。济济，多貌。○此承上章而言。其传世岂不显乎。而其谋猷，皆能勉敬如此也。美哉此众多之贤士，而生于此文王之国也。文王之国，能生此众多之士，则足以为国之干，而文王亦赖以为安矣。盖言文王得人之盛，而宣其传世之显也。）
　　○穆穆文王，于缉熈敬止。假【上声】哉天命，有商孙子。商之孙子，其丽不亿。上帝旣命，侯于周服【叶蒲北反】。（○赋也。穆穆，深远之意。缉，续。熈，明。亦不已之意。止，语辞。假，大。丽，数也。不亿，不止于亿也。侯，维也。○言穆穆然文王之德，不已其敬如此。是以大命集焉。以有商孙子观之，则可见矣。盖商之孙子其数不止于亿。然以上帝之命集于文王，而今皆维服于周矣。）
　　○侯服于周，天命靡常。殷士肤敏，祼【音灌】将于京【叶居良反】。厥作祼将，常服黼【音浦】冔【音许】。王之荩【音尽】臣，无念尔祖。（赋也。诸侯之大夫，入天子之国曰某士，则殷士者商孙子之臣属也。肤，美。敏，疾也。祼，灌鬯也。将，行也。酌而送之也。京，周之京师也。黼，黼裳也。冔，殷冠也。盖先代之后，统承先王修其礼物，作宾于王家。时王不敢变焉。而亦所以为戒也。王，指成王也。荩，进也。言其忠爱之笃，进进无已也。无念，犹言岂得无念也。尔祖，文王也。○言商之孙子，而侯服于周。以天命之不可常也，故殷之士，助祭于周京，而服商之服也。于是呼王之荩臣，而告之曰：得无念尔祖文王之德乎。盖以戒王，而不敢斥言，犹所谓敢告仆夫云尔。刘向曰：孔子论诗，至于殷士肤敏，祼将于京，喟然叹曰：大哉天命，善不可不传于后嗣。是以富贵无常。盖伤微子之事周，而痛殷之亡也。）
　　○无念尔祖，聿修厥德。永言配命，自求多福【叶笔力反】。殷之未丧【去声】师，克配上帝。宜鉴于殷，骏【音峻】命不易【去声】。（○赋也。聿，发语辞。永，长。配，合也。命，天理也。师，众也。上帝，天之主宰也。骏，大也。不易，言其难也。○言欲念尔祖，在于自修其德。而又常自省察，使其所行无不合于天理，则盛大之福，自我致之，有不外求而得矣。又言殷未失天下之时，其德足以配乎上帝矣。今其子孙乃如此。宜以为鉴而自省焉，则知天命之难保矣。大学传曰：得众则得国。失众则失国。此之谓也。）
　　○命之不易，无遏尔躬【叶姑弘反】，宣昭义问，有虞殷自天【叶铁因反】。上天之载，无声无臭【叶初尤反】，仪刑文王，万邦作孚【叶房尤反】。（○赋也。遏，绝。宣，布。昭，明。义，善也。问，闻通。有，又通。虞，度。载，事。仪，象。刑，法。孚，信也。○言天命之不易保，故告之使无若纣之自绝于天。而布明其善誉于天下，又度殷之所以废兴者，而折之于天。然上天之事，无声无臭，不可得而度也。惟取法于文王，则万邦作而信之矣。子思子曰：维天之命，于穆不已，盖曰天之所以为天也。于乎不显文王之纯，盖曰文王之所以为文也。纯亦不已。夫知天之所以为天，又知文王之所以为文，则夫与天同德者，可得而言矣。是诗首言，文王在上，于昭于天。文王陟降，在帝左右。而终之以此。其旨深矣。）
　　文王七章章八句。（东莱吕氏曰：吕氏春秋引此诗，以为周公所作。味其词意，信非周公不能作也。○今按，此诗一章言文王有显德，而上帝有成命也。二章言，天命集于文王，则不唯尊荣其身，又使其子孙，百世为天子诸侯也。三章言，命周之福，不唯及其子孙，而又及其羣臣之后嗣也。四章言，天命旣绝于商，则不唯诛罚其身，又使其子孙，亦来臣服于周也。五章言，绝商之祸，不唯及其子孙，而又及其羣臣之后嗣也。六章言，周之子孙臣庶，当以文王为法，而以商为监也。七章又言，当以商为监，而以文王为法也。其于天人之际，兴亡之理，丁宁反复至深切矣。故立之乐官，而因以为天子诸侯朝会之乐。盖将以戒乎后世之君臣，而又以昭先王之德于天下也。国语以为，两君相见之乐，特举其一端而言耳。然此诗之首章，言文王之昭于天，而不言其所以昭。次章言其令闻不已，而不言其所以闻。至于四章，然后所以昭明而不已者，乃可得而见焉。然亦多咏叹之言，而语其所以为德之实，则不越乎敬之一字而已。然则后章所谓修厥德而仪刑之者，岂可以他求哉。亦勉于此而已矣。）明明在下，赫赫在上【叶辰羊反】。天难忱【音谌】斯，不易【去声】维王。天位殷适【音的】，使不挟【子爕反】四方。（赋也。明明，德之明也。赫赫，命之显也。忱，信也。不易，难也。天位，天子之位也。殷适，殷之适嗣也。挟，有也。○此亦周公戒成王之诗。将陈文武受命。故先言，在下者有明明之德，则在上者有赫赫之命。达于上下去就无常。此天之所以难忱，而为君之所以不易也。纣居天位为殷嗣。乃使之不得挟四方而有之，盖以此尔。）
　　○挚【音至】仲氏任【音壬】，自彼殷商，来嫁于周，曰嫔【音贫】于京【叶居良反】。乃及王季，维德之行【叶戸郎反】。大【音泰】任有身【叶戸羊反】，生此文王。（赋也。挚，国名。仲，中女也。任，挚国姓也。殷商，商之诸侯也。嫔，妇也。京，周京也。曰嫔于京，迭言以释上句之意。犹曰厘降二女于妫汭，嫔于虞也。王季，文王父也。身，怀孕也。○将言文王之圣，而追本其所从来者如此。盖曰：自其父母而已然矣。）
　　○维此文王，小心翼翼。昭事上帝，聿怀多福【叶笔力反】。厥德不回，以受方国【叶越逼反】。（○赋也。小心翼翼，恭愼之貌。卽前编之所谓敬也。文王之德，于此为盛。昭，明。怀，来。回，邪也。方国，四方来附之国也。）
　　○天监在下，有命旣集【叶昨合反】。文王初载，天作之合。在洽之阳，在渭之涘【音士。叶羽已反】。文王嘉止，大邦有子【叶奬礼反】。（○赋也。监，视。集，就。载，年。合，配也。洽，水名。本在今同州合阳夏阳县，今流已绝。故去水而加邑。渭水，亦径此入河也。嘉，婚礼也。大邦，莘国也。子，大姒也。○将言武王伐商之事。故此又推其本而言。天之监照实在于下，其命旣集于周矣。故于文王之初年，而默定其配。所以洽阳渭涘，当文王将婚之期，而大邦有子也。盖曰：非人之所能为矣。）
　　○大邦有子，俔【牵遍反】天之妹。文定厥祥，亲迎【去声】于渭。造舟为梁，不显其光。（赋也。俔，磬也。韩诗作磬。说文云，俔，譬也。孔氏曰：如今俗语譬喩物，曰磬作然也。文，礼。祥，吉也。言卜得吉，而以纳币之礼，定其祥也。造，作。梁，桥也。作船于水，比之而加版于其上，以通行者。卽今之浮桥也。传曰：天子造舟，诸侯维舟，大夫方舟，士特舟。张子曰：造舟为梁，文王所制，而周世遂以为天子之礼也。）
　　○有命自天，命此文王，于周于京【叶居良反】。缵女维莘，长【上声】子维行【叶戸郎反】。笃生武王，保右【音佑】命尔，爕伐大商（。赋也。缵，继也。莘，国名。长子，长女，大姒也。行，嫁。笃，厚也。言旣生文王而又生武王也。右，助。爕，和也。○言天旣命文王于周之京矣，而克缵大任之女事者，维此莘国以其长女，来嫁于我也。天又笃厚之，使生武王，保之助之命之，而使之顺天命以伐商也。）
　　○殷商之旅，其会如林。矢于牧野，维予侯兴【叶音歆】。上帝临女【音汝】，无贰尔心。（赋也。如林，言众也。书曰：受率其旅若林。矢，陈也。牧野，在朝歌南七十里。侯，维。贰，疑也。尔，武王也。○此章言武王伐纣之时，纣众会集如林，以拒武王，而皆陈于牧野，则维我之师，为有兴起之势耳。然众心犹恐，武王以众寡之不敌，而有所疑也。故勉之曰：上帝临女，毋贰尔心。盖知天命之必然，而赞其决也。然武王非必有所疑也。设言以见众心之同。非武王之得已耳。）
　　○牧野洋洋，檀车煌煌，驷騵【音元】彭彭【叶铺郎反】。维师尚父，时维鹰扬，凉【音亮】彼武王，肆伐大商，会朝淸明【叶谟郎反】。（○赋也。洋洋，广大之貌。檀，坚木。宜为车者也。煌煌，鲜明貌。駵马白腹曰騵。彭彭，强盛貌。师尚父，太公望。为大师，而号尚父也。鹰扬，如鹰之飞扬而将击。言其猛也。凉，汉书作亮。佐助也。肆，纵兵也。会朝，会战之旦也。○此章言武王师众之盛，将师之贤，伐商以除秽浊，不崇朝，而天下淸明。所以终首章之意也。）
　　大明八章四章章六句。四章章八句。（名义见小旻篇。一章言天命无常，惟德是与。二章言王季大任之德，以及文王。三章言文王之德。四章五章六章言文王大姒之德，以及武王。七章言武王伐纣。八章言武王克商，以终首章之意。其章以六句八句相闲。又国语以此及下篇，皆为两君相见之乐。说见上篇。）绵绵瓜瓞【音垤】，民之初生，自土沮【音疽】漆【音七】。古公亶父【音甫】，陶【音桃】复【音福】陶穴【叶戸橘反】，未有家室。（比也。绵绵，不绝貌。大曰瓜，小曰瓞。瓜之近本初生者，常小。其蔓不绝，至末而后大也。民，周人也。自，从。土，地也。沮漆，二水名，在豳地。古公，号也。亶父，名也。或曰：字也。后乃追称太王焉。陶，窑竃也。复，重窑也。穴，土室也。家，门内之通名也。豳地近西戎而苦寒。故其俗如此。○此亦周公戒成王之诗。追述大王始迁岐周，以开王业，而文王因之以受天命也。此其首章言瓜之先小后大，以比周人始生于漆沮之上，而古公之时，居于窑竃土室之中，其国甚小，至文王而后大也。）
　　○古公亶父，来朝走马【叶满补反】，率西水浒【音虎】，至于岐下【叶后五反】，爰及姜女，聿来胥宇。（赋也。朝，早也。走马，避狄难也。浒，水涯也。漆沮之侧也。岐下，岐山之下也。姜女，大王妃也。胥，相。宇，宅也。孟子曰：大王居邠，狄人侵之。事之以皮币珠玉犬马，而不得免。乃属其耆老而告之曰：狄人之所欲者，吾土地也。吾闻之也。君子不以其所以养人者害人。二三子何患乎无君。我将去之。去邠踰梁山，邑于岐山之下居焉。邠人曰：仁人也。不可失也。从之者如归市。）
　　○周原膴膴【音武】，堇【音谨】荼如饴【音移】。爰始爰谋【叶谋悲反】，爰契【音器】我龟。曰止曰时，筑室于兹【叶津之反】。（○赋也。周，地名。在岐山之南。广平曰原。膴膴，肥美貌。堇，乌头也。荼，苦菜。蓼属也。饴，饧也。契，所以然火而灼龟者也。仪礼所谓楚焞是也。或曰：以刀刻龟甲，欲钻之处也。○言周原土地之美，虽物之苦者亦甘。于是大王始与豳人之从己者谋居之，又契龟而卜之。旣得吉兆乃告其民曰：可以止于是而筑室矣。或曰：时，谓土功之时也。）
　　○乃慰乃止，乃左乃右【叶羽已反】，乃疆乃理，乃宣乃亩【叶满彼反】。自西徂东，周爰执事【叶上止反】。（○赋也。慰，安。止，居也。左右，东西列之也。疆，谓画其大界。理，谓别其条理也。宣，布散而居也。或曰：导其沟洫也。亩，治其田畴也。自西徂东，自西水浒而徂东也。周，徧也。言靡事不为也。）
　　○乃召司空，乃召司徒，俾立室家【叶古胡反】。其绳则直，缩【音蹜】版以载【叶节力反】，作庙翼翼。（赋也。司空掌营国邑。司徒，掌徒役之事。绳，所以为直。凡营度位处，皆先以绳正之。旣正则束版而筑也。缩，束也。载，上下相承也。言以索束版，投土筑讫，则升下而上，以相承载也。君子将营宫室，宗庙为先，廐库为次，居室为后。翼翼，严正也。）
　　○捄【音倶】之陾陾【音仍】，度【入声】之薨薨，筑之登登，削屡冯冯【音凭】。百堵皆兴，鼛【音皐】鼓弗胜。（赋也。捄，盛土于器也。陾陾，众也。度，投土于版也。薨薨，众声也。登登，相应声。削屡，墙成而削治重复也。冯冯，墙坚声。五版为堵。兴，起也。此言治宫室也。鼛鼓，长一丈二尺。以鼓役事弗胜者，言其乐事劝功，鼓不能止也。）
　　○乃立皐门，皐门有伉【音抗。叶苦郎反】。乃立应门，应门将将【音抢】。乃立冢土，戎丑攸行【叶戸郎反】。（○赋也。传曰：王之郭门曰皐门。伉，高貌。王之正门曰应门。将将，严正也。大王之时，未有制度，特作二门，其名如此。及周有天下，遂尊以为天子之门，而诸侯不得立焉。冢土，大社也。亦大王所立，而后因以为天子之制也。戎丑，大众也。起大事动大众，必有事乎社而后出。谓之宜。）
　　○肆不殄【音佃】厥愠，亦不陨【音尹】厥问。柞【音昨】棫【音域】拔【音佩】矣，行道兑【叶外反】矣。混【音昆】夷駾【音队】矣，维其喙【音讳】矣。（赋也。肆，故今也。犹言遂也。承上起下之辞。殄，绝。愠，怒。陨，坠也。问，闻通。谓声誉也。柞，栎也。枝长叶盛，丛生有刺。棫，白桵也。小木亦丛生有刺。拔，挺拔而上，不拳曲蒙密也。兑，通也。始通道于柞棫之闲也。駾，突。喙，息也。○言大王虽不能殄绝混夷之愠怒，亦不陨坠己之声闻。盖虽圣贤不能必人之不怒己，但不废其自修之实耳。然大王始至此岐下之时，林木深阻，人物鲜少，至于其后生齿渐繁，归附日众，则木拔道通。混夷畏之，而奔突窜伏，维其喙息而已。言德盛而混夷自服也。盖已为文王之时矣。）
　　○虞芮质厥成，文王蹶【音媿】厥生【叶桑经反】。予曰有疏附【叶上声】，予曰有先【上声】后【上声。叶下五反】，予曰有奔奏【音走。叶宗五反】，予曰有御侮。（赋也。虞芮，二国名。质，正。成，平也。传曰：虞芮之君，相与争田。久而不平。乃相与朝周入其境，则耕者让畔，行者让路。入其邑，男女异路，斑白者不提挈。入其朝，士让为大夫，大夫让为卿。二国之君感而相谓曰：我等小人，不可以履君子之境。乃相让以其所争田，为闲田而退。天下闻之，而归者四十余国。苏氏曰：虞，在陕之平陆，芮，在同之冯翊，平陆有闲原焉，则虞芮之所让也。蹶生，未详其义。或曰：蹶，动而疾也。生，犹起也。予，诗人自予也。率下亲上曰疏附。相道前后曰先后。喩德宣誉曰奔奏。武臣折冲曰御侮。○言混夷旣服，而虞芮来质其讼之成。于是诸侯归周者众，而文王由此动其兴起之势。是虽其德之盛，然亦由有此四臣之助而然。故各以予曰起之。其辞繁而不杀者，所以深叹其得人之盛也。）
　　绵九章章六句。（一章言在豳。二章言至岐。三章言定宅。四章言授田居民。五章言作宗庙。六章言治宫室。七章言作门社。八章言至文王而服混夷。九章遂言文王受命之事。余说见上篇。）芃芃【音蓬】棫【音域】朴【音卜】，薪之槱【音酉】之。济济【上声】辟【音璧】王，左右趣【叶此苟反】之。（兴也。芃芃，木盛貌。朴，丛生也。言根枝迫迮相附着也。槱，积也。济济，容貌之美也。辟，君也。君王谓文王也。○此亦以咏歌文王之德。言芃芃棫朴，则薪之槱之矣。济济辟王，则左右趣之矣。盖德盛而人心归附趋向之也。）
　　○济济辟王，左右奉璋。奉璋峩峩，髦士攸宜【叶牛何反】。（○赋也。半圭曰璋。祭祀之礼，王祼以圭瓒。诸臣助之。亚祼以璋瓒。左右奉之。其判在内，亦有趣向之意。峩峩，盛壮也。髦，俊也。）
　　○淠【音譬】彼泾【音经】舟，烝徒楫【音接。叶籍入反】之。周王于迈，六师及之。（兴也。淠，舟行貌。泾，水名。烝，众。楫，棹。于，往。迈，行也。六师，六军也。○言淠彼泾舟，则舟中之人，无不楫之。周王于迈，则六师之众，追而及之。盖众归其德，不令而从也。）
　　○倬【音卓】彼云汉，为章于天【叶铁因反】。周王寿考，遐不作人。（兴也。倬，大也。云汉，天河也。在箕斗二星之闲，其长竟天。章，文章也。文王九十七乃终。故言寿考。遐，与何同。作人，谓变化鼓舞之也。）
　　○追【音堆】琢【音卓】其章，金玉其相。勉勉我王，纲纪四方。（兴也。追，雕也。金曰雕，玉曰琢。相，质也。勉勉，犹言不已也。凡网罟，张之为网，理之为纪。○追之琢之，则所以美其文者至矣。金之玉之，则所以美其质者至矣。勉勉我王，则所以纲纪乎四方者至矣。）
　　棫朴五章章四句。（此诗前三章，言文王之德，为人所归。后二章，言文王之德，有以振作纲纪天下之人而人归之。自此以下至假乐，不知何人所作。疑多出于周公也。）瞻彼旱麓【音鹿】，榛楛【音戸】济济【上声】。岂弟君子，干禄岂弟。（兴也。旱，山名。麓，山足也。榛，似栗而小。楛，似荆而赤。济济，众多也。岂弟，乐易也。君子指文王也。○此亦以咏歌文王之德。言旱山之麓，则榛楛济济然矣。岂弟君子，则其干禄也岂弟矣。于禄岂弟，言其于禄之有道。犹曰其争也君子云尔。）
　　○瑟彼玉瓒【才旱反】，黄流在中。岂弟君子，福禄攸降【叶呼攻反】。（○兴也。瑟，缜密貌。玉瓒，圭瓒也。以圭为柄，黄金为勺，靑金为外，而朱其中也。黄流，郁鬯也。酿秬黍为酒。筑郁金煮而和之，使芬芳条鬯，以瓒酌而祼之也。攸，所。降，下也。○言瑟然之玉瓒，则必有黄流在其中。岂弟之君子，则必有福禄下其躬。明宝器不荐于亵味，而黄流不注于瓦缶，则知盛德必享于禄寿，而福泽不降于淫人矣。）
　　○鸢【音沿】飞戾天【叶铁因反】，鱼跃于渊【叶一均反】。岂弟君子，遐不作人。（兴也。鸢，鸱类。戾，至也。李氏曰：抱朴子曰：鸢之在下无力。及至乎上，耸身直翅而已。盖鸢之飞，全不用力，亦如鱼跃怡然自得，而不知其所以然也。遐，何也。○言鸢之飞，则戾于天矣。鱼之跃，则出于渊矣。岂弟君子，而何不作人乎。言其必作人也。）
　　○淸酒旣载【叶节力反】，骍【音觪】牡旣备【叶蒲北反】，以享以祀【叶逸织反】，以介景福【叶笔力反】。（○赋也。载，在尊也。备，全具也。承上章言。有岂弟之德，则祭必受福也。）
　　○瑟彼柞棫，民所燎矣。岂弟君子，神所劳【去声】矣。（兴也。瑟，茂密貌。燎，爨也。或曰：熂燎除其旁草，使木茂也。劳，慰抚也。）
　　○莫莫葛藟【音垒】，施【音异】于条枚【音梅】。岂弟君子，求福不回。（兴也。莫莫，盛貌。回，邪也。）
　　旱麓六章章四句
　　思齐【音斋】大任，文王之母，思媚周姜，京室之妇【音阜】。大姒嗣徽音，则百斯男【叶尼心反】。（○赋也。思，语辞。齐，庄。媚，爱也。周姜，大王之妃，大姜也。京，周也。大姒，文王之妃也。徽，美也。百男，举成数而言其多也。○此诗亦歌文王之德，而推本言之曰：此庄敬之大任，乃文王之母，实能媚于周姜。而称其为周室之妇。至于大姒，又能继其美德之音，而子孙众多。上有圣母，所以成之者远，内有贤妃所以助之者深也。）
　　○惠于宗公，神罔时怨，神罔时恫【音通】。刑于寡妻，至于兄弟，以御【音迓】于家邦【叶下工反】。（○赋也。惠，顺也。宗公，宗庙先公也。恫，痛也。刑，仪法也。寡妻，犹言寡小君也。御，迎也。○言文王顺于先公，而鬼神歆之无怨恫者，其仪法，内施于闺门，而至于兄弟，以御于家邦也。孔子曰：家齐而后国治。孟子曰：言举斯心加诸彼而已。张子曰：言接神人，各得其道也。）
　　○雝雝【音雍】在宫，肃肃在庙【叶音貌】。不显亦临，无射【音亦】亦保【叶音鲍】。（○赋也。雝雝，和之至也。肃肃，敬之至也。不显，幽隐之处也。射，与斁同。厌也。保，犹守也。○言文王在闺门之内，则极其和，在宗庙之中，则极其敬。虽居幽隐，亦常若有临之者。无厌射，亦常有所守焉。其纯亦不已盖如是。）
　　○肆戎疾不殄，烈假【上声】不瑕。不闻亦式，不谏亦入。（赋也。肆，故今也。戎，大也。疾，犹难也。大难，如羑里之囚，及昆夷猃狁之属也。殄，绝。烈，光。假，大。瑕，过也。此两句，与不殄厥愠，不陨厥问，相表里。闻，前闻也。式，法也。○承上章言，文王之德如此。故其大难虽不殄绝，而光大亦无玷鈌。虽事之无所前闻者，而亦无不合于法度。虽无谏诤之者，而亦未尝不入于善。传所谓性与天合是也。）
　　○肆成人有德，小子有造。古之人无斁【音亦】，誉髦斯士。（赋也。冠以上为成人。小子，童子也。造，为也。古之人，指文王也。誉，名。髦，俊也。○承上章言。文王之德见于事者如此。故一时人材，皆得其所成就。盖由其德纯而不已。故令此士皆有誉于天下，而成其俊乂之美也。）
　　思齐五章二章章六句三章章四句
　　皇矣上帝，临下有赫【叶黑各反】，监观四方，求民之莫。维此二国，其政不获【叶胡郭反】，维彼四国，爰究爰度【入声】。上帝耆之，憎其式廓，乃眷西顾，此维与宅【叶达各反】。（○赋也。皇，大。临，视也。赫，威明也。监，亦视也。莫，定也。二国，夏商也。不获，谓失其道也。四国，四方之国也。究，寻。度，谋也。耆憎式廓，未详其义。或曰：耆，致也。憎，当作增。式廓，犹言规模也。此，谓岐周之地也。○此诗叙大王大伯王季之德，以及文王伐密伐崇之事也。此其首章先言，天之临下甚明。但求民之安定而已。彼夏商之政旣不得矣。故求于四方之国。苟上帝之所欲致者，则增大其疆境之规模，于是乃眷然顾视西土，以此岐周之地，与大王为居宅也。）
　　○作之屛【音丙】之，其菑【音缁】其翳【音意】。修之平之，其灌其栵【音例】。启之辟【音辟】之，其柽其椐【音居。叶纪庶反】。攘之剔之，其檿【音厌】其柘【叶都故反】。帝迁明德，串【音贯】夷载路。天立厥配，受命旣固。（赋也。作，拔起也。屛，去之也。菑，木立死者也。翳，自毙者也。或曰：小木蒙密蔽翳者也。修平，皆治之使疏密正直得宜也。灌，丛生者也。栵，行生者也。启辟，芟除也。柽，河柳也。似杨赤色。生河邉。椐，）樻（也。肿节似扶老。可为杖者也。攘剔，谓穿剔。去其繁冗，使成长也。檿，山桑矣。与柘皆美材，可为弓干。又可蚕也。明德，谓明德之君。卽太王也。串夷载路，未详。或曰：串夷，卽混夷。载路，谓满路而去。所谓混夷駾矣者也。配，贤妃也。谓太姜。○此章言大王迁于岐周之事。盖岐周之地，本皆山林险阴，无人之境，而近于昆夷。太王居之，人物渐盛，然后渐次开辟如此。乃上帝迁此明德之君，使居其地，而昆夷远遁。天又为之立贤妃以助之。是以受命坚固，而卒成王业也。）
　　○帝省其山，柞棫斯拔【音佩】，松柏斯兑【徒外反】。帝作邦作对，自大【音泰】伯王季。维此王季，因心则友【叶羽已反】。则友其兄【叶虚王反】，则笃其庆【叶袪羊反】，载锡之光。受禄无丧【去声。叶平声】，奄有四方。（赋也。拔兑，见绵篇。此亦言其山林之闲，道路通也。对，犹当也。作对，言择其可当此国者，以君之也。太伯，太王之长子。王季，太王之少子也。因心，非勉强也。善兄弟曰友。兄，谓大伯也。笃，厚。载，则也。奄字之义，在忽遂之闲。○言帝省其山，而见其木拔道通，则知民之归之者益众矣。于是旣作之邦，又与之贤君，以嗣其业。盖自其初生大伯王季之时而已定矣。于是大伯见王季生文王，又知天命之有在。故适呉不反。大王没，而国传于王季。及文王，而周道大兴也。然以太伯而避王季，则王季疑于不友，故又特言王季所以友其兄者。乃因其心之自然，而无待于勉强。旣受大伯之让，则益修其德，以厚周家之庆，而与其兄以让德之光。犹曰彰其知人之明，不为徒让耳。其德如是。故能受天禄而不失，至于文王，而奄有四方也。）
　　○维此王季，帝度【入声】其心，貊【音麦】其德音，其德克明。克明克类，克长克君。王【如字。去声】此大邦，克顺克比【音匕】。比【去声】于文王，其德靡悔【叶虎洧反】。旣受帝祉，施【音异】于孙子【叶奖里反】。（○赋也。度，能度物制义也。貊，春秋传乐记皆作莫。谓其莫然淸静也。克明，能察是非也。克类，能分善恶也。克长，敎诲不倦也。克君，赏庆刑威也。言其赏不僭。故人以为庆。刑不滥。故人以为威也。顺，慈和徧服也。比，上下相亲也。比于，至于也。悔，遗恨也。○言上帝制王季之心，使有尺寸能度义。又淸静其德音，使无非闲之言。是以王季之德能此六者。至于文王，而其德尤无遗恨。是以旣受上帝之福，而延及于子孙也。）
　　○帝谓文王，无然畔援，无然歆羡。诞先登于岸【叶鱼战反】。密人不恭，敢距大邦【叶卜攻反】，侵阮徂共【音恭】。王赫斯怒【叶暖五反】，爰整其旅，以按【音遏】徂旅，以笃于周祜【候五反】，以对于天下【叶后五反】。（○赋也。帝谓文王，设为天命文王之词。如下所言也。无然，犹言不可如此也。畔，离畔也。援，攀援也。言舍此而取彼也。歆，欲之动也。羡，爱慕也。言肆情以狥物也。岸，道之极至处也。密，密须氏也。姞姓之国，在今宁州。阮，国名。在今泾州。徂，往也。共，阮国之地名。今泾州之共池是也。其旅，周师也。按，遏也。徂旅，密师之往共者也。祜，福。对，答也。○人心有所畔援，有所歆羡，则溺于人欲之流，而不能以自济。文王无是二者。故独能先知先觉，以造道之极至。盖天实命之，而非人力之所及也。是以密人不恭，敢违其命，而擅兴师旅以侵阮，而往至于共，则赫怒整兵，而往遏其众，以厚周家之福，而答天下之心。盖亦因其可怒而怒之，初未尝有所畔援歆羡也。此文王征伐之始也。）
　　○依其在京【叶居良反】，侵自阮疆。陟我高冈，无矢我陵，我陵我阿。无飮我泉，我泉我池【叶徒何反】。度其鲜【息浅反】原，居岐之阳，在渭之将。万邦之方，下民之王。（赋也。依，安貌。京，周京也。矢，陈。鲜，喜。将，侧。方，郷也。○言文王安然在周之京，而所整之兵，旣遏密人。遂从阮疆，而出以侵密。所陟之冈，卽为我冈，而人无敢陈兵于陵，飮水于泉，以拒我也。于是相其高原，而徙都焉。所谓程邑也。其地于汉为扶风安陵。今在京兆府咸阳县。）
　　○帝谓文王，予怀明德，不大声以色，不长夏以革。不识不知，顺帝之则。帝谓文王，询尔仇方，同尔兄弟，以尔钩援【音爰】，与尔临冲，以伐崇墉。（赋也。予，设为上帝之自称也。怀，眷念也。明德，文王之明德也。以，犹与也。夏革，未详。则，法也。仇方，雠国也。兄弟，与国也。钩援，钩梯也。所以钩引上城，所谓云梯者也。临，临车也。在上临下者也。冲，冲车也。从旁冲突者也。皆攻城之具也。崇，国名。在今京兆府鄠县。墉，城也。史记崇侯虎谮西伯于纣。纣囚西伯于羑里。西伯之臣，闳夭之徒，求美女奇物善马以献纣。纣乃赦西伯，赐之弓矢鈇钺，得专征伐曰：谮西伯者崇侯虎也。西伯归三年，伐崇侯虎，而作丰邑。○言上帝眷念文王，而言其德之深微，不暴着其形迹。又能不作聦明，以循天理。故又命之以伐崇也。吕氏曰：此言文王德不形而功无迹。与天同体而已。虽兴兵以伐崇，莫非顺帝之则，而非我也。）
　　○临冲闲闲【叶胡员反】，崇墉言言，执讯【音信】连连，攸馘【音）虢（】安安【叶于肩反】。是类是禡【音骂】，是致是附【叶上声】。四方以无侮。临冲茀茀【音弗。叶文聿反】，崇墉仡仡【音屹】。是伐是肆，是绝是忽【叶虚屈反】。四方以无拂【叶分聿反】。（○赋也。闲闲，徐缓也。言言，高大也。连连，属续状。馘，割耳也。军法，获者不服，则杀而献其左耳。安安，不轻暴也。类，将出师祭上帝也。禡，至所征之地，而祭始造军法者。谓黄帝及蚩尤也。致，致其至也。附，使之来附也。茀茀，强盛貌。仡仡，坚壮貌。肆，纵兵也。忽，灭。拂，戾也。春秋传曰：文王伐崇，三旬不降。退修敎而复伐之。因垒而降。○言文王伐崇之初，缓攻徐战，告祀群神，以致附来者，而四方无不畏服。及终不服，则纵兵以灭之，而四方无不顺从也。夫始攻之缓，战之徐也，非力不足也，非示之弱也。将以致附而全之也。及其终不下，而肆之也，则天诛不可以留，而罪人不可以不得故也。此所谓文王之师也。）
　　皇矣八章章十二句。（一章二章言天命大王，三章四章言天命王季，五章六章言天命文王伐密，七章八章言天命文王伐崇。）经始灵台【叶田饴反】，经之营之。庶民攻之，不日成之。经始勿亟【音棘】，庶民子来【叶六直反】。（○赋也。经，度也。灵台，文王所作。谓之灵者，言其倐然而成，如神灵之所为也。营，表。攻，作也。不日，不终日也。亟，急也。○国之有台，所以望氛祲，察灾祥，时观游，节劳佚也。文王之台，方其经度营表之际，而庶民已来作之。所以不终日而成也。虽文王心恐烦民，戒令勿亟，而民心乐之，如子趣父事，不召自来也。孟子曰：文王以民力为台为沼。而民欢乐之。谓其台曰灵台，谓其沼曰灵沼。此之谓也。）
　　○王在灵囿【叶音郁】，麀【音忧】鹿攸伏。麀鹿濯濯，白鸟翯翯【音鹤】。王在灵沼【叶音灼】，于牣鱼跃。（赋也。灵囿，台之下有囿。所以域养禽兽也。麀，牝鹿也。伏，言安其所处，不惊扰也。濯濯，肥泽貌。翯翯，洁白貌。灵沼，囿之中有沼也。牣，满也。鱼满而跃，言多而得其所也。）
　　○虡【音巨】业维枞【音匆】，贲【音焚】鼓维镛【音庸】。于论【平声】鼓锺，于乐【音洛】辟【音璧】廱。（赋也。虡，植木以悬钟磬。其横者曰栒。业，栒上大版。刻之捷业，如锯齿者也。枞，业上悬钟磬处，以绿色为崇牙。其状枞枞然者也。贲，大鼓也。长八尺鼓四尺，中围加三之一。镛，大钟也。论，伦也。言得其伦理也。辟，璧通。廱，泽也。辟廱，天子之学。大射行礼之处也。水旋丘如璧。以节观者。故曰辟雍。）
　　○于论鼓锺，于乐辟廱。鼍【音驮】鼓逢逢【音蓬】，蒙【音蒙】瞍【音叟】奏公。（赋也。鼍，似蜥蜴长丈余，皮可冒鼓。逢逢，和也。有眸子而无见曰蒙，无眸子曰瞍。古者乐师皆以瞽者为之。以其善听而审于音也。公，事也。闻鼍鼓之声，而知蒙瞍方奏其事也。）
　　灵台四章二章章六句二章章四句。（东莱吕氏曰：前二章乐文王有台池鸟兽之乐也。后二章乐文王有钟鼓之乐也。皆述民乐之词也。）下武维周，世有哲王。三后在天，王配于京【叶居良畔>。○赋也。下义未详。或曰：字当作文。言文王武王实造周也。哲王，通言大王王季也。三后，大王王季文王也。在天，旣没而其精神上与天合也。王，武王也。配，对也。谓继其位以对三后也。京，镐京也。○此章美武王能缵大王王季文王之绪，而有天下也。）
　　○王配于京，世德作求。永言配命，成王之孚【叶孚尤反】。（○赋也。言武王能继先王之德，而长言合于天理。故能成王者之信于天下也。若暂合而遽离，暂得而遽失，则不足以成其信矣。）
　　○成王之孚，下土之式。永言孝思，孝思维则。（赋也。式则，皆法也。○言武王所以能成王者之信，而为四方之法者，以其长言孝思而不忘，是以其孝可为法耳。若有时而忘之，则其孝者伪耳。何足法哉。）
　　○媚兹一人，应侯顺德。永言孝思，昭哉嗣服【叶蒲北反】。（○赋也。媚，爱也。一人，谓武王。应，如丕应徯志之应。侯，维。服，事也。○言天下之人，皆爱戴武王，以为天子。而所以应之，维以顺德。是武王能长言孝思，而明哉其嗣先王之事也。）
　　○昭兹来许，绳其祖武，于万斯年，受天之祜【音戸】。（○赋也。昭兹，承上句而言。兹哉，声相近。古盖通用也。来，后世也。许，犹所也。绳，继。武，迹也。○言武王之道昭明如此。来世能继其迹，则久荷天禄，而不替矣。）
　　○受天之祜，四方来贺。于万斯年，不遐有佐。（赋也。贺，朝贺也。周末秦强。天子致胙，诸侯皆贺。遐，何通。佐，助也。盖曰：岂不有助乎云尔。）
　　下武六章章四句。（或疑，此诗有成王字，当为康王以后之诗。然考寻文意，恐当只如旧说。且其文体亦与上下篇，血脉通贯。非有误也。）文王有声，遹【音聿】骏【音峻】有声。遹求厥宁，遹观厥成。文王烝哉。（赋也。遹义未详。疑与聿同。发语词。骏，大也。烝，君也。○此诗言文王迁丰，武王迁镐之事，而首章推本之曰：文王之有声也。甚大乎其有声也。盖以求天下之安宁，而观其成功耳。文王之德如是。信乎其克君也哉。）
　　○文王受命，有此武功。旣伐于崇，作邑于丰。文王烝哉。（赋也。伐崇事，见皇矣篇。作邑，徙都也。丰，卽崇国之地。在今鄠县杜陵西南。）
　　○筑城伊淢【音洫】，作丰伊匹。匪棘其欲，遹追来孝【叶许六反。或呼侯反】。王后烝哉。（赋也。淢，城沟也。方十里为城。城闲有沟，深广各八尺。匹，称。棘，急也。王后，亦指文王也。○言文王营丰邑之城。因旧沟为限而筑之。其作邑居，亦称其城而不侈大。皆非急成己之所欲也。特追先人之志，而来致其孝耳。）
　　○王公伊濯，维丰之垣【音袁】。四方攸同，王后维翰【叶胡田反】。王后烝哉。（赋也。公，功也。濯，着明也。○王之功所以着明者，以其能筑此丰之垣故尔。四方于是来归，而以文王为桢干也。）
　　○丰水东注，维禹之绩。四方攸同，皇王维辟。皇王烝哉。（赋也。丰水东北流，径丰邑之东，入渭而注于河。绩，功也。皇王，有天下之号。指武王也。辟，君也。○言丰水东注，由禹之功。故四方得以来同于此，而以武王为君。此武王未作镐京时也。）
　　○镐京辟廱，自西自东，自南自北，无思不服【叶蒲北反】。皇王烝哉。（赋也。镐京，武王所营也。在丰水东，去丰邑二十五里。张子曰：周家自后稷居邰，公刘居豳，大王邑岐，而文王则迁于丰，至武王又居于镐。当是时，民之归者日众。其地有不能容，不得不迁也。辟廱，说见前篇。张子曰：灵台辟廱，文王之学也。镐京辟廱，武王之学也。至此始为天子之学矣。无思不服，心服也。孟子曰：天下不心服而王者，未之有也。○此言武王徙居镐京，讲学行礼，而天下自服也。）
　　○考卜维王，宅是镐京【叶居良反】。维龟正【叶诸盈反】之，武王成之。武王烝哉。（赋也。考，稽。宅，居。正，决也。成之，作邑居也。张子曰：此举谥者，追述其事之言也。）
　　○丰水有芑，武王岂不仕。诒厥孙谋，以燕翼子【叶奬里反】。武王烝哉。（兴也。芑，草名。仕，事。诒，遗。燕，安。翼，敬也。子，成王也。○镐京犹在丰水下流。故取以起兴。言丰水犹有芑，武王岂无所事乎。诒厥孙谋，以燕翼子，则武王之事也。谋及厥孙，则子可以无事矣。或曰：赋也。言丰水之傍，生物繁茂。武王岂不欲有事于此哉。但以欲遗孙谋，以安翼子。故不得而不迁耳。）
　　文王有声八章章五句。（此诗以武功称文王。至于武王，则言皇王维辟，无思不服而已。盖文王旣造厥始，则武王续而终之无难也。又以见文王之文，非不足于武。而武王之有天下，非以力取之也。）文王之什十篇六十六章四百一十四句。（郑谱，此以上为文武时诗，以下为成王周公时诗。今按文王首句，卽云文王在上，卽非文王之诗矣。又曰：无念尔祖，则非武王之诗矣。大明有声幷言文武者非一。安得为文武之时所作乎。盖正雅皆成王周公以后之诗。但此什皆为追述文武之德。故谱因此而误耳。）生民之什三之二
　　厥初生民，时维姜嫄【音原。叶鱼伦反】。生民如何，克禋【音因】克祀【叶养里反】，以弗无子【叶奬里反】。履帝武敏【叶母鄙反】歆，攸介攸止，载震载夙【叶相卽反】，载生载育【叶曰逼反】。时维后稷。（赋也。民，人也。谓周人也。时，是也。姜嫄，炎帝后。姜姓有邰氏女。名嫄。为高辛之世妃。精意以享，谓之禋祀。郊禖矣。弗之言，祓也。祓无子，求有子也。古者立郊禖。盖祭天于郊，而以先媒配也。变媒言禖者，神之也。其礼以玄鸟至之日，用大牢祀之。天子亲往，后率九嫔御。乃礼天子所御，带以弓韣，授以弓矢，于郊禖之前也。履，践也。帝，上帝也。武，迹。敏，拇。歆，动也。犹惊异也。介，大也。震，娠也。夙，肃也。生子者，及月辰居侧室也。育，养也。○姜嫄出祀郊禖见大人迹，而履其拇。遂歆歆然如有人道之感。于是卽其所大所止之处，而震动有娠。乃周人所由以生之始也。周公制礼，尊后稷以配天。故作此诗，以推本其始生之祥，明其受命于天，固有以异于常人也。然巨迹之说，先儒或颇疑之。而张子曰：天地之始，固未尝先有人也，则人固有化而生者矣。盖天地之气生之也。苏氏亦曰：凡物之异于常物者，其取天地之气常多。故其生也或异。麒麟之生，异于犬羊，蛟龙之生，异于鱼鳖。物固有然者矣。神人之生，而有以异于人。何足怪哉。斯言得之矣。）
　　○诞弥厥月，先生如达【音门】。不坼【音拆】不副【音劈。叶孚迫反】，无菑【音灾】无害【叶音曷】，以赫厥灵。上帝不宁，不康禋祀【叶养里反】，居然生子【叶奬里反】。（○赋也。诞，发语辞。弥，终也。终十月之期也。先生，首生也。达，小羊也。羊子，易生无留难也。坼副，皆裂也。赫，显也。不宁，宁也。不康，康也。居然，犹徒然也。○凡人之生，必坼副灾害其母，而首生之子尤难。今姜嫄首生后稷，如羊子之易。无坼副灾害之苦。是显其灵异也。上帝岂不宁乎，岂不康我之禋祀乎。而使我无人道，而徒然生是子也。）
　　○诞寘之隘巷，牛羊腓【音肥】字之。诞寘之平林，会伐平林。诞寘之寒氷，鸟覆【去声】翼【音异】之。鸟乃去矣，后稷呱【叶去声】矣。实覃实吁【叶去声】，厥声载路。（赋也。隘，狭。腓，芘。字，爱。会，値也。値人伐木而收之。覆，盖。翼，藉也。以一翼覆之，以一翼藉之也。呱，啼声也。覃，长。吁，大。载，满也。满路，言其声之大也。○无人道而生子。或者以为不祥。故弃之而有此异也。于是始收而养之。）
　　○诞实匍【音蒲】匐，克岐克嶷。以就口食，蓺之荏【音餁】菽。荏菽旆旆，禾役穟穟【音遂】，麻麦幪幪【莫孔反】，瓜瓞唪唪【音蚌】。（○赋也。匍匐，手足并行也。岐嶷，峻茂之状。就，向也。口食，自能食也。盖六七岁时也。蓺，树也。荏菽，大豆也。旆旆，枝旟扬起也。役，列也。穟穟，苗美好之貌也。幪幪然，茂密也。唪唪然，多实也。○言后稷能食时，已有种殖之志。盖其天性然也。史记曰：弃为儿时，其游戏好种殖麻麦，麻麦美。及为成人，遂好耕农。尧举以为农师。）
　　○诞后稷之穑，有相【去声】之道【叶徒口反】。茀【音弗】厥丰草【音苟】，种【去声】之黄茂【叶莫口反】。实方实苞【叶补苟反】，实种【上声】实褎【叶徐久反】，实发实秀【叶忽久反】，实坚实好【叶许口反】，实颕实栗，卽有邰【音台】家室。（赋也。相，助也。言尽人力之助也。茀，治也。种，布之也。黄茂，嘉谷也。方，房也。苞，甲而未拆也。此渍其种也。种，甲拆而可为种也。褎，渐长也。发，尽发也。秀，始穟也。坚，其实坚也。好，形味好也。颕，实繁硕而埀末也。栗，不秕也。旣收成，见其实皆栗栗然不秕也。邰，后稷之母家也。岂其或灭或迁，而遂以其地封后稷欤。○言后稷之穑如此。故尧以其有功于民，封于邰。使卽其母家而居之，以主姜嫄之祀。故周人亦世祀姜嫄焉。）
　　○诞降嘉种，维秬【音巨】维秠【音痞】，维穈【音门】维芑【音起】。恒【音亘】之秬秠，是获是亩【叶蒲洧反】，恒之穈芑，是任【音壬】是负【叶扶委反】，以归肇祀【叶养里反】。（○赋也。降，降是种于民也。书曰：稷降播种，是也。秬，黑黍也。秠，黑黍，一稃二米者也。穈，赤梁粟也。芑，白梁粟也。恒，徧也。谓徧种之也。任，肩任也。负，背负也。旣成则获而栖之于亩，任负而归，以供祭祀也。秬秠言获亩，穈芑言任负，互文耳。肇，始也。稷始受国为祭主。故曰肇祀。）
　　○诞我祀如何，或舂或揄【音由】，或簸【波我反】或蹂【音柔】，释之叟叟【音捜】，烝之浮浮。载谋载惟，取萧祭脂，取羝【音底】以軷【音钹。叶蒲昧反】，载燔载烈【如字。叶力制反】，以兴嗣岁【叶音雪。又如字】。（○赋也。我祀，承上章而言。后稷之祀也。揄，抒臼也。簸，扬去糠也。蹂，蹂禾取谷以继之也。释，淅米也。叟叟，声也。浮浮，气也。谋，卜日择土也。惟，齐戒具修也。萧，蒿也。宗庙之祭，取萧合膟膋爇之，使臭达墙屋也。羝，牡羊也。軷，祭行道之神也。燔，传诸火也。烈，贯之而加于火也。四者皆祭祀之事。所以兴来岁而继往岁也。）
　　○卬【音昴】盛【音成】于豆，于豆于登。其香始升，上帝居歆。胡臭亶时【叶上止反】。后稷肇祀【叶养里反】，庶无罪悔【叶呼委反】，以迄【音肸】于今。（赋也。卬，我也。木曰豆。以荐菹醢也。瓦曰登。以荐大羹也。居，安也。鬼神食气曰歆。胡，何。臭，香。亶，诚也。时，言得其时也。庶，近。迄，至也。○此章言其尊祖配天之祭。其香始升，而上帝已安而享之，言应之疾也。此何但芳臭之荐，信得其时哉。盖自后稷之肇祀，则庶无罪悔，而至于今矣。曾氏曰：自后稷肇祀以来前后相承，兢兢业业，惟恐一有罪悔，获戾于天。阅数百年，而此心不易。或曰：庶无罪悔，以迄于今，言周人世世用心如此也。）
　　生民八章四章章十句四章章八句。（此诗未详所用。岂郊祀之后，亦有受厘颁胙之礼也欤。旧说第三章八句，第四章十句。今按第三章当为十句，第四章当为八句，则去呱吁路，音韵谐协，呱声载路，文势通贯。而此诗八章，皆以十句八句相闲为次。又二章以后七章以前，每章章之首，皆有诞字。）敦【音团】彼行苇，牛羊勿践履。方苞方体，维叶泥泥【音祢】。戚戚兄弟，莫远具尔。或肆之筵，或授之几。（兴也。敦，聚貌。勾萌之时也。行，道也。勿，戒止之词也。苞，甲而未拆也。体，成形也。泥泥，柔泽貌。戚戚，亲也。莫，犹勿也。具，倶也。尔，与迩同。肆，陈也。○疑此祭毕，而燕父兄耆老之诗。故言敦彼行苇，而牛羊勿践履，则方苞方体，而叶泥泥矣。戚戚兄弟，而莫远具尔，则或肆之筵，而或授之几矣。此方言其开燕设席之初，而殷懃笃厚之意，蔼然已见于言语之外矣。读者详之。）
　　○肆筵设席【叶祥勺反】，授几有缉御【叶鱼驾反】。或献或酢，洗爵奠斝【音假。叶居讶反】。醓【音嗿】醢以荐【叶卽畧反】，或燔或炙【叶陟畧反】。嘉殽脾【音琵】臄【音剧】，或歌或咢【音岳】。（○赋也。设席，重席也。缉，续。御，侍也。有相续代而侍者。言不乏使也。进酒于客曰献，客答之曰酢。主人又洗爵酬客，客受而奠之不举也。斝，爵也。夏曰醆，殷曰斝，周曰爵。醓，醢之多汁者也。燔用肉，炙用肝。臄，口上肉也。歌者，比于琴瑟也。徒击鼓曰咢。○言侍御献酬，飮食歌乐之盛也。）
　　○敦【音雕】弓旣坚【叶古因反】，四鍭【音侯】旣钧。舍矢旣均，序宾以贤【叶下珍反】。敦弓旣句【音姤】，旣挟【）予（协反】四鍭。四鍭如树【叶上主反】，序宾以不侮。（赋也。敦，雕通。画也。天子雕弓。坚，犹劲也。鍭，翦羽也。钧，参亭也。谓三分之一在前，二在后，三订之而平者。前有铁重也。舍，释也。谓发矢也。均，皆中也。贤，射多中也。投壶曰：某贤于某若于纯。奇则曰奇，均则曰左右均，是也。句，彀通。谓引满也。射礼，搢三挟一，旣挟四鍭，则徧释矣。如树，如手就树之。言贯革而坚正也。不侮，敬也。令弟子辞。所谓无怃，无敖，无偕立，无踰言者也。或曰：不以中病不中者也。射以中多为隽。不侮为德。○言旣燕而射以为乐也。）
　　○曾孙维主【叶当口反】，酒醴维醹【音乳。叶奴口反】。酌以大斗【叶肿瘐反】，以祈黄耇【叶果五反】。黄耇台背【叶必墨反】，以引以翼。寿考维祺【音其】，以介景福【叶笔力反】。（○赋也。曾孙，主祭者之称。今祭毕而燕。故因而称之也。醹，厚也。大斗，柄长三尺。祈，求也。黄耇，老人之称。以祈黄耇，犹曰以介眉寿云耳。古器物欵识云，用蕲万寿，用蕲眉寿，永命多福。用蕲眉寿，万年无疆。皆此类也。台，鲐也。大老则背有鲐文。引，导。翼，辅。祺，吉也。○此颂祷之词。欲其飮此酒而得老寿，又相引导辅翼，以享寿祺介景福也。）
　　行苇四章章八句。（毛，七章二章章六句五章章四句。郑，八章章四句。毛首章以四句兴二句。不成文理。二章又不协韵。郑首章有起兴，而无所兴。皆误。今正之如此。）旣醉以酒，旣饱以德。君子万年，介尔景福【叶笔力反】。（○赋也。德，恩惠也。君子，谓王也。尔，亦指王也。○此父兄所以答行苇之诗。言享其飮食恩惠之厚，而愿其受福如此也。）
　　○旣醉以酒，尔殽旣将。君子万年，介尔昭明【叶谟郎反】。（○赋也。殽，俎实也。将，行也。亦奉持而进之意。昭明，犹光大也。）
　　○昭明有融，高朗令终。令终有俶【尺六反】，公尸嘉告【叶姑沃反】。（○赋也。融，明之盛也。春秋传曰：明而未融。朗，虚明也。令终，善终也。洪范所谓考终命。古器物铭，所谓令终令命，是也。俶，始也。公戸，君尸也。周称王，而尸但曰公尸。盖因其旧。如秦已称皇帝。而其男女犹称公子公主也。嘉告，以善言告之。谓嘏辞也。盖欲善其终者，必善其始。今固未终也。而旣有其始矣。于是公尸以此告之。）
　　○其告维何，笾豆静嘉【叶居何反】。朋友攸摄，摄以威仪【叶牛何反】。（○赋也。静嘉，淸洁而美也。朋友，指宾客助祭者。说见楚茨篇。摄，捡也。○公尸告以汝之祭祀，笾豆之荐，旣静嘉矣。而朋友相摄佐者，又皆有威仪当神意也。自此至终篇，皆述尸告之辞。）
　　○威仪孔时【叶上止反】，君子有孝子【叶奬里反】。孝子不匮，永锡尔类。（赋也。孝子，主人之嗣子也。仪礼，祭祀之终，有嗣举奠。匮，竭。类，善也。○言汝之威仪，旣得其宜，又有孝子以举奠。孝子之孝，诚而不竭，则宜永锡尔以善矣。东莱吕氏曰：君子旣孝，而嗣子又孝。其孝可谓源源不竭矣。）
　　○其类维何，室家之壸【音悃。叶苦俊反】。君子万年，永锡祚胤【音孕】。（○赋也。壶，宫中之巷也。言深远而严肃也。祚，福禄也。胤，子孙也。锡之以善。莫大于此。）
　　○其胤维何，天被【音备】尔禄，君子万年，景命有仆。（赋也。仆，附也。○言将使尔有子孙者，先当使尔被天禄，而为天命之所附属。下章乃言子孙之事。）
　　○其仆维何，厘【音离】尔女士。厘尔女士，从以孙子【叶奬里反】。（○赋也。厘，予也。女士，女之有士行者。谓生淑媛使为之妃也。从，随也。谓又生贤子孙也。）
　　旣醉八章章四句
　　凫【音扶】鹥【音医】在泾，公尸来燕来宁。尔酒旣淸，尔殽旣馨。公尸燕飮，福禄来成。（兴也。凫，水鸟。如鸭者。鹥，鸥也。泾，水名。尔，自歌工而指主人也。馨，香之远闻也。○此祭之明日，绎而宾尸之乐。故言凫鹥则在泾矣。公戸则来燕来宁矣。酒淸殽馨，则公尸燕飮，而福禄来成矣。）
　　○凫鹥在沙【叶桑何反】，公尸来燕来宜【叶牛何反】。尔酒旣多，尔殽旣嘉【叶居何反】。公尸燕飮，福禄来为【叶吾禾反】。（○兴也。为，犹助也。）
　　○凫鹥在渚，公尸来燕来处。尔酒旣湑【上声】，尔殽伊脯。公尸燕飮，福禄来下【叶后五反】。（○兴也。渚，水中高地也。湑，酒之泲者也。）
　　○凫鹥在潨【音丛】，公尸来燕来宗。旣燕于宗，福禄攸降【叶乎攻反】。公尸燕飮，福禄来崇。（兴也。潨，水会也。来宗之宗，尊也。于宗之宗，庙也。崇，积而高大也。）
　　○凫鹥在亹【音门】，公尸来止熏熏【叶眉贫反】。旨酒欣欣，燔炙芬芬【叶丰匀反】。公尸燕飮，无有后艰【叶居银反】。（○兴也。亹，水流峡中，两岸如门也。熏熏，和说也。欣欣，乐也。芬芬，香也。）
　　凫鹥五章章六句
　　假【音嘉】乐【音洛】君子【叶音则】，显显令德。宜民宜人，受禄于天【叶铁飮反】。保右【音又】命【叶弥幷反】之，自天申之。（赋也。嘉，美也。君子，指王也。民，庶民也。人，在位者也。申，重也。○言王之德旣宜民人，而受天禄矣。而天之于王，犹反复眷顾之而不厌，旣保之右之，命之而又申重之也。疑此卽公尸之所以答凫鹥者也。）
　　○干禄百福【叶笔力反】，子孙千亿。穆穆皇皇，宜君宜王，不愆不忘，率由旧章。（赋也。穆穆，敬也。皇皇，美也。君，诸侯也。王，天子也。愆，过。率，循也。旧章，先王之礼乐政刑也。○言王者干禄而得百福。故其子孙之蕃，至于千亿。适为天子，庶为诸侯，无不穆穆皇皇，以遵先王之法者。）
　　○威仪抑抑，德音秩秩。无怨无恶【去声】，率由群匹。受福无疆，四方之纲。（赋也。抑抑，密也。秩秩，有常也。匹，类也。○言有威仪声誉之美，又能无私怨恶，以任众贤。是以能受无疆之福，为四方之纲。此与下章，皆称愿其子孙之辞也。或曰：无怨无恶，不为人所怨恶也。）
　　○之纲之纪，燕及朋友【叶羽已反】，百辟卿士，媚于天子【叶奬里反】。不解【音懈】于位，民之攸墍【音戏】。（○赋也。燕，安也。朋友，亦谓诸臣也。解，惰。墍，息也。○言人君能纲纪四方，而臣下赖之以安，则百辟卿士，媚而爱之。维欲其不解于位，而为民所安息也。东莱吕氏曰：君燕其臣，臣媚其君。此上下交而为泰之时也。泰之时，所忧者怠荒而已。此诗所以终于不解于位，民之攸墍也。方嘉之，又规之者，盖皐陶赓歌之意也。民之劳逸在下，而枢机在上。上逸则下劳矣。上劳则下逸矣。不解于位，乃民之所由休息也。）
　　假乐四章章六句
　　笃公刘，匪居匪康，乃场【音易】乃疆，乃积乃仓，乃裹【音果】糇【音侯】粮【音良】，于橐【音记】于囊。思辑【音集】用光。弓矢斯张，干戈戚扬，爰方启行【叶戸郎反】。（○赋也。笃，厚也。公刘，后稷之曾孙也。事见豳风。居，安。康，宁也。场疆，田畔也。积，露积也。糇，食。粮，糗也。无底曰橐，有底曰囊。辑，和。戚，斧。扬，钺。方，始也。○旧说，召康公以成王将莅政，当戒以民事。故咏公刘之事，以告之曰：厚哉公刘之于民也，其在西戎不敢宁居，治其田畴，实其仓廪，旣富且强。于是裹其糇粮，思以辑和其民人，而光显其国家。然后以其弓矢斧钺之备，爰始启行，而迁都豳焉。盖亦不出其封内也。）
　　○笃公刘，于胥斯原。旣庶旣繁【叶纷干反】，旣顺乃宣，而无永叹【音滩】。陟则在巘【音谳。叶鱼轩反】，复降在原。何以舟【叶之遥反】之，维玉及瑶【音遥】，鞞【必顶反】琫【音菶】容刀【叶徙招反】。（○赋也。胥，相也。庶繁，谓来居之者众也。顺，安。宣，徧也。言居之徧也。无永叹，得其所不思旧也。巘，山顶也。舟，带也。鞞，刀鞘也。琫，刀上饰也。容刀，容饰之刀也。或曰：容刀如言容臭。谓鞞琫之中容此刀耳。○言公刘至豳欲相土以居，而带此劔佩，以上下于山原也。东莱吕氏曰：以如是之佩服，而亲如是之劳苦。斯其所以为厚于民也欤。）
　　○笃公刘，逝彼百泉，瞻彼溥【音普】原，乃陟南冈，乃觏于京【叶居良反】，京师之野【叶上与反】。于时处处，于时庐旅，于时言言，于时语语。（赋也。溥，大。觏，见也。京，高丘也。师，众也。京师，高山而众居也。董氏曰：所谓京师者，盖起于此，其后世因以所都，为京师也。时，是也。处处，居室也。庐，寄也。旅，宾旅也。直言曰言，论难曰语。○此章言营度邑居也。自下观之，则往百泉而望广原。自上观之，则陟南冈而觏于京。于是为之居室，于是庐其宾旅，于是言其所言，于是语其所语。无不于斯焉。）
　　○笃公刘，于京斯依【叶于岂反】。跄跄【音抢】济济【上声】，俾筵俾几，旣登乃依【同上】。乃造【音糙】其曹，执豕于牢，酌之用匏【音庖】，食【音嗣】之飮之，君之宗之。（赋也。依，安也。跄跄济济，群臣有威仪貌。俾，使也。使人为之设筵几也。登，登筵也。依，依几也。曹，群牧之处也。以豕为殽。用匏，为爵。俭以质也。宗，尊也，主也。嫡子孙主祭祀，而族人尊之以为主也。○此章言宫室旣成而落之。旣以飮食劳其群臣，而又为之君，为之宗焉。东莱吕氏曰：旣飨燕而定经制，以整属其民。上则皆统于君，下则各统于宗。盖古者建国立宗。其事相须。楚执戎蛮子，而致邑立宗，以诱其遗民，卽其事也。）
　　○笃公刘，旣溥旣长。旣景乃冈，相【去声】其阴阳，观其流泉。其军三单【音丹。叶多涓反】，度其隰原，彻田为粮，度其夕阳，豳居允荒。（赋也。溥，广也。言其芟夷垦辟，土地旣广而且长也。景，考日景，以正四方也。冈，登高以望也。相，视也。阴阳，向背寒暖之宜也。流泉，水泉灌漑之利也。三单，未详。彻，通也。一井之田，九百亩。八家皆私百亩，同养公田。耕则通力而作，收则计亩而分也。周之彻法自此始。其后周公盖因而修之耳。山西曰夕阳。允，信。荒，大也。○此言辨土宜，以授所徙之民，定其军赋与其税法，又度山西之田以广之。而豳人之居，于此益大矣。）
　　○笃公刘，于豳斯馆【叶古玩反】。涉渭为乱，取厉取锻【下乱反】。止基乃理，爰众爰有【叶羽已反】。夹其皇涧，遡其过【平声】涧。止旅乃密，芮鞫【音菊】之卽。（赋也。馆，客舍也。乱，舟之截流横渡者也。厉，砥。锻，铁。止，居。基，定也。理，疆理也。众，人多也。有，财足也。遡，郷也。皇过，二涧名。芮，水名。出呉山西北，东入泾。周礼职方作汭。鞫，水外也。○此章又总叙其始终。言其始来未定居之时，涉渭取材，而为舟以来往，取厉取锻，而成宫室。旣止基于此矣，乃疆理其田野，则日益繁庶富足。其居有夹涧者，有遡涧者，其止居之众，日以益密，乃复卽芮鞫而居之，而豳地，日以广矣。）
　　公刘六章章十句
　　泂【音迥】酌彼行潦【音老】，挹【音揖】彼注兹，可以餴【音分】饎【音炽。叶昌里反】。岂弟君子，民之父母【叶满彼反】。（○兴也。泂，远也。行潦，流潦也。餴，烝米一熟，而以水沃之，乃再烝也。饎，酒食也。君子，指王也。○旧说以为，召康公戒成王。言远酌彼行潦，挹之于彼，而注之于此，尚可以餴饎。况岂弟之君子，岂不为民之父母乎。传曰：岂，以强敎之。弟，以悦安之。民皆有父之尊，有母之亲。又曰：民之所好好之，民之所恶恶之。此之谓民之父母。）
　　○泂酌彼行潦，挹彼注兹，可以濯罍【音雷】。岂弟君子，民之攸归【叶古回反】。（○兴也。濯，涤也。）
　　○泂酌彼行潦，挹彼注兹，可以濯漑【音盖。叶古气反】。岂弟君子，民之攸墍【音戏】。（○兴也。漑，亦涤也。墍，息也。）
　　泂酌三章章五句
　　有卷【音权】者阿，飘风自南【叶尼心反】。岂弟君子，来游来歌。以矢其音。（赋也。卷，曲也。阿，大陵也。岂弟君子，指王也。矢，陈也。○此诗旧说亦召康公作。疑公从成王游歌于卷阿之上，因王之歌，而作此以为戒。此章总叙以发端也。）
　　○伴【音判】奂【音唤】尔游矣，优游尔休矣。岂弟君子，俾尔弥尔性，似先公酋【音囚】矣。（赋也。伴奂优游，闲暇之意。尔君子，皆指王也。弥，终也。性，犹命也。酋，终也。○言尔旣伴奂优游矣。又呼而告之。言使尔终其寿命，似先君善始而善终也。自此至第四章，皆极言寿考福禄之盛，以广王心而歆动之。五章以后，乃告以所以致此之由也。）
　　○尔土宇昄【符版反】章，亦孔之厚【叶狼口下主二反】矣。岂弟君子，俾尔弥尔性，百神尔主【叶当口肿庾一反】矣。（赋也。昄章，大明也。或曰：昄当作版。版章，犹版图也。○言尔土宇昄章，旣甚厚矣。又使尔终其身，常为天地山川鬼神之主也。）
　　○尔受命长矣，茀【音弗】禄尔康矣。岂弟君子，俾尔弥尔性，纯嘏尔常矣。（赋也。茀嘏，皆福也。常，常享之也。）　
　　○有冯【音凭】有翼，有孝有德，以引以翼，岂弟君子，四方为则。（赋也。冯，谓可为依者。翼，谓可为辅者。孝，谓能事亲者。德，谓得于己者。引，导其前也。翼，相其左右也。东莱吕氏曰：贤者之行非一端，必曰有孝有德，何也。盖人主常与慈祥笃实之人处，其所以兴起善端，涵养德性。鎭其躁而消其邪，日改月化，有不在言语之闲者矣。○言得贤以自辅如此，则其德日修，而四方以为则矣。自此章以下，乃言所以致上章福禄之由也。）
　　○颙颙【鱼容反】卬卬【五冈反】，如圭如璋。令闻【音问】令望【叶无方反】，岂弟君子，四方为纲。（赋也。颙颙卬卬，尊严也。如圭如璋，纯洁也。令闻，善誉也。令望，威仪可望法也。○承上章言。得冯翼孝德之助，则能如此。而四方以为纲矣。）
　　○凤凰于飞，翙翙【音讳】其羽，亦集爰止。蔼蔼王多吉士。维君子使，媚于天子。（兴也。凤凰，灵鸟也。雄曰凤，雌曰凰。翙翙，羽声也。郑氏以为，因时凤凰至，故以为喩。理或然也。蔼蔼，众多也。媚，顺爱也。○凤凰于飞，则翙翙其羽，而集于其止矣。蔼蔼王多吉士，则维王之所使，而皆媚于天子矣。旣曰君子，又曰天子，犹曰王于出征，以佐天子云尔。）
　　○凤凰于飞，翙翙其羽，亦傅【音附】于天【叶铁因反】。蔼蔼王多吉人。维君子命【叶弥幷反】，媚于庶人。（兴也。媚于庶人，顺爱于民也。）
　　○凤凰鸣矣，于彼高冈。梧桐生矣，于彼朝阳。菶菶【音琫】萋萋【音妻】，雝雝喈喈【叶居奚反】。（○比也。又以兴下章之事也。山之东曰朝阳。凤凰之性，非梧桐不栖。非竹实不食。菶菶萋萋，梧桐生之盛也。雝雝喈喈，凤凰鸣之和也。）
　　○君子之车，旣庶且多。君子之马，旣闲且驰【叶唐何反】。矢诗不多，维以遂歌。（赋也。承上章之兴也。菶菶萋萋，则雝雝喈喈矣。君子之车，则旣众多而闲习矣。其意若曰：是亦足以待天下之贤者，而不厌其多矣。遂歌，盖继王之声而遂歌之。犹书所谓赓载歌也。）
　　卷阿十章六章章五句四章章六句
　　民亦劳止，汔【音肸】可小康。惠此中国，以绥四方。无纵诡【音鬼】随，以谨无良，式遏寇虐，憯【音惨】不畏明【叶谟郎反】，柔远能迩，以定我王。（赋也。汔，几也。中国，京师也。四方，诸夏也。京师，诸夏之根本也。诡随，不顾是非，而妄随人也。谨，）敛（束之意。憯，鲁也。明，天之明命也。柔，安也。能，顺习也。○序说以此为召穆公刺厉王之诗。以今考之，乃同列相戒之词耳。未必专为刺王而发。然其忧时感事之意，亦可见矣。苏氏曰：人未有无故而妄从人者。维无良之人，将悦其君而窃其权，以为寇虐，则为之。故无纵诡随，则无良之人肃，而寇虐无畏之人止。然后柔远能迩，而王室定矣。穆公，名虎。康公之后。厉王，名胡。成王七世孙也。）
　　○民亦劳止，汔可小休。惠此中国，以为民逑。无纵诡随，以谨惛怓【音铙。叶尼犹反】，式遏寇虐，无俾民忧。无弃尔劳，以为王休。（赋也。逑，聚也。惛怓，犹讙哗也。劳，犹功也。言无弃尔之前功也。休，美也。）
　　○民亦劳止，汔可小息。惠此京师，以绥四国【叶于逼反】。无纵诡随，以谨罔极，式遏寇虐，无俾作慝。敬愼威仪，以近有德。（赋也。罔极，为恶无穷极之人也。有德，有德之人也。）
　　○民亦劳止，汔可小愒【音器】。惠此中国，俾民忧泄【音异】。无纵诡随，以谨丑厉，式遏寇虐，无俾正败【叶蒲寐反】。戎虽小子，而式弘大【叶特计反】。（○赋也。愒，息。泄，去。厉，恶也。正败，正道败坏也。戎，汝也。言汝虽小子，而其所为甚广大，不可不谨也。）
　　○民亦劳止，汔可小安。惠此中国，国无有残。无纵诡随，以谨缱绻，式遏寇虐，无俾正反。王欲玉女，是用大谏。（赋也。缱绻，小人之固结其君者也。正反，反于正也。玉，宝爱之意。言王欲以女为玉，而宝爱之。故我用王之意，大谏正于女。盖托为王意以相戒也。）
　　民劳五章章十句
　　上帝板板，下民卒瘅【音亶】。出话不然，为犹不远。靡圣管管，不实于亶。犹之未远，是用大谏【叶音简】。（○赋也。板板，反也。卒，尽。瘅，病。犹，谋也。管管，无所依也。亶，诚也。○序以此为凡伯刺厉王之诗。今考其意，亦与前篇相类。但责之益深切耳。此章首言天反其常道，而使民尽病矣。而女之出言，皆不合理，为谋又不久远。其心以为无复圣人，但恣己妄行，而无所依据，又不实之于诚信。岂其谋之未远而然乎。世乱乃人所为，而曰上帝板板者，无所归咎之词耳。）
　　○天之方难【叶泥涓反】，无然宪宪【叶虚言反】。天之方蹶【音媿】，无然泄泄【音异】。辞之辑【音集。叶祖合反】矣，民之洽矣。辞之怿【叶弋灼反】矣，民之莫矣。（赋也。宪宪，欣欣也。蹶，动也。泄泄，犹沓沓也。盖弛缓之意。孟子曰：事君无义，进退无礼，言则非先王之道者，犹沓沓也。辑，和。洽，合。怿，悦。莫，定也。辞辑而怿，则言必以先王之道矣。所以民无不合，无不定）也。
　　○我虽异事，及尔同僚。我卽尔谋，听我嚣嚣【音枭】。我言维服，勿以为笑【叶思邀反】。先民有言，询于刍【初倶反】荛【音饶】。（○赋也。异事，不同职也。同僚，同为王臣也。春秋传曰：同官为僚。卽，就也。嚣嚣，自得不肯受言之貌。服，事也。犹曰我所言者，乃今之急事也。先民，古之贤人也。刍荛，采薪者。古人尚询及刍荛。况其僚友乎。）
　　○天之方虐，无然谑谑。老夫灌灌，小子蹻蹻【其畧反】。匪我言耄【音帽。叶毛）博（反】，尔用忧谑。多将熇熇【叶许各反】，不可救药。（赋也。谑，戏侮也。老夫，诗人自称。灌灌，欵欵也。蹻蹻，骄貌。耄，老而昬也。熇熇，炽盛也。○苏氏曰：老者知其不可，而尽其欵诚以告之。少者不信而骄之。故曰：非我老耄而妄言。乃汝以忧为戏耳。夫忧未至而救之，犹可为也。苟俟其益多，则如火之盛，不可复救矣。）
　　○天之方懠【音癠。叶笺西反】，无为夸【音夸】毗。威仪卒迷，善人载尸。民之方殿屎【音犠】，则莫我敢葵。丧【去声】乱蔑资【叶付西反】，曾莫惠我师【师霜夷反】。（○赋也。小人之于人，不以大言夸之，则以谀言毗之也。尸，则不言不为，飮食而已者也。殿屎，呻吟也。葵，揆也。蔑，犹灭也。资，与咨同。嗟叹声也。惠，顺。师，众也。○戒小人。毋得夸毗。使威仪迷乱，而善人不得有所为也。又言民方愁苦呻吟，而莫敢揆度。其所以然者，是以至于散乱灭亡，而卒无能惠我师者也。）
　　○天之牖民，如埙【音埙】如篪【音池】，如璋如圭，如取如携，携无曰益。牖民孔易【去声。叶夷益反】。民之多辟【音僻】，无自立辟【同上】。（○赋也。牖，开明也。犹言天启其心也。埙唱而篪和。璋判而圭合。取求携得而无所费。皆言易也。辟，邪也。○言天之开民，其易如此。以明上之化下，其易亦然。今民旣多邪辟矣。岂可又自立邪辟以道之邪。）
　　○价【音介】人维藩【叶分邅反】，大师维垣，大邦维屛，大宗维翰【叶胡田反】。怀德维宁，宗子维城。无俾城坏【叶胡罪胡威二反】，无独斯畏【叶纡会于非二反】。（○赋也。价，大也。大德之人也。藩，篱。师，众。垣，墙也。大邦，强国也。屛，树也。所以为蔽也。大宗，强族也。翰，干也。宗子，同姓也。○言是六者，皆君之所恃以安，而德其本也。有德，则得是五者之助，不然，则亲戚叛之而城坏。城坏，则藩垣屛翰，皆坏而独居。独居而所可畏者至矣。）
　　○敬天之怒，无敢戏豫。敬天之渝【音兪】，无敢驰驱。昊天曰明【叶谟郎反】，及尔出王【音往。叶如字】。昊天曰旦【叶得绢反】，及尔游衍【叶怡战反】。（○赋也。渝，变也。王，往通。言出而有所往也。旦，亦明也。衍，宽纵之意。○言天之聦明，无所不及。不可以不敬也。板板也，难也，蹶也，虐也，懠也，其怒而变也甚矣。而不之敬也，亦知其有曰监在兹者乎。张子曰：天体物而不遗，犹仁体事而无不在也。礼仪三百威仪三千，无一事而非仁也。昊天曰明。及尔出王。昊天曰旦。及尔游衍。无一物之不体也。）
　　板八章章八句
　　生民之什十篇六十一章四百三十三句
　　诗经卷之七朱熹集传
　　荡之什三之三
　　荡荡上帝，下民之辟【音璧】。疾威上帝，其命多辟【音僻】。天生烝民，其命匪谌【音忱。或叶市隆反】，靡不有初，鲜克有终【叶诸深反】。（○赋也。荡荡，广大貌。辟，君也。疾威，犹暴虐也。多辟，多邪辟也。烝，众。谌，信也。○言此荡荡之上帝，乃下民之君也。今此暴虐之上帝，其命乃多邪辟者何哉。盖天生众民，其命有不可信者。盖其降命之初，无有不善。而人少能以善道自终。是以致此大乱。使天命亦罔克终，如疾威而多辟也。盖始为怨天之辞，而卒自解之如此。刘康公曰：民受天地之中以生。所谓命也。能者养之以福，不能者败以取祸。此之谓也。）
　　○文王曰咨，咨女【音汝】殷商，曾是强御，曾是掊【音抔】克，曾是在位，曾是在服【叶蒲北反】。天降慆【音滔】德。女兴是力。（赋也。此设为文王之言也。咨，嗟也。殷商，纣也。疆御，暴虐之臣也。掊克，聚）敛（之臣也。服，事也。慆，慢。兴，起也。力，如力行之力。○诗人知厉王之将亡。故为此诗，托于文王所以嗟叹殷纣者。言此暴虐聚）敛（之臣，在位用事，乃天降慆慢之德而害民。然非其自为之也，乃汝兴起此人，而力为之耳。）
　　○文王曰咨，咨女殷商，而秉义类，强御多怼【音队】，流言以对，寇攘式内。侯作【音诅】侯祝【音呪】，靡届靡究。（赋也。而，亦女也。义，善。怼，怨也。流言，浮浪不根之言也。侯，维也。作，读为诅。诅呪，怨谤也。○言汝当用善类，而反任此暴虐多怨之人。使用流言以应对，则是为寇盗攘窃，而反居内矣。是以致怨谤之无极也。）
　　○文王曰咨，咨女殷商，女炰【音庖】烋【音哮】于中国【叶于逼反】，敛怨以为德。不明尔德，时无背【音贝】无侧。尔德不明，以无陪【音培】无卿。（赋也。炰烋，气健貌。）敛（怨以为德，多为可怨之事，而反自以为德也。背，后。侧，傍。陪，贰也。言前后左右公卿之臣，皆不称其官，如无人也。）
　　○文王曰咨，咨女殷商，天不湎【音免】尔以酒，不义从式【叶式吏反】。旣愆尔止，靡明靡晦【叶呼洧反】，式号式呼【去声】，俾昼作夜【叶羊茹反】。（○赋也。湎，飮酒变色也。式，用也。言天不使尔沈湎于酒，而惟不义是从而用也。止，容止也。）
　　○文王曰咨，咨女殷商，如蜩如螗【音唐】，如沸如羹【叶卢当反】，小大近丧【去声。叶平声】，人尚乎由行【叶戸郎反】，内奰【音避】于中国，覃及鬼方。（赋也。蜩螗，皆蝉也。如蝉鸣，如沸羹，皆乱意也。小者大者，几于丧亡矣。尚且由此而行，不知变也。奰，怒。覃，延也。鬼方，远夷之国也。言自近及远，无不怨怒也。）
　　○文王曰咨，咨女殷商，匪上帝不时【叶上止反】，殷不用旧【叶巨已反】。虽无老成人，尚有典刑。曾是莫听，大命以倾。（赋也。老成人，旧臣也。典刑，旧法也。○言非上帝为此不善之时。但以殷不用旧，致此祸尔。虽无老成人与图先王旧政，然典刑尚在。可以循守。乃无听用之者。是以大命倾覆，而不可救也。）
　　○文王曰咨，咨女殷商，人亦有言，顚沛之揭【纪竭去例二反】，枝叶未有害【许曷）瑕（憩二反】，本实先拨【音跋。叶方吠笔烈二反】。殷鉴不远，在夏后之世【叶始制私列二反】。（○赋也。顚沛，仆拔也。揭，本根蹶起之貌。拨，犹绝也。鉴，视也。夏后，桀也。○言大木揭然将蹶，枝叶未有折伤，而其根本之实已先绝。然后此木乃相随而顚拔尔。苏氏曰：商周之衰，典刑未废，诸侯未畔，四夷未起，而其君先为不义，以自绝于天。莫可救止，正犹此尔。殷鉴在夏，盖为文王叹纣之辞。然周鉴之在殷，亦可知矣。）
　　荡八章章八句
　　抑抑威仪，维德之隅。人亦有言，靡哲不愚。庶人之愚，亦职维疾【叶集二反】。哲人之愚，亦维斯戾。（赋也。抑抑，密也。隅，廉角也。郑氏曰：人密审于威仪者，是其德必严正也。故古之贤者，道行心平。可外占而知内。如宫室之制。内有绳直，则外有廉隅也。哲，知。庶，众。职，主。戾，反也。○卫武公作此诗，使人日诵于其侧，以自警。言抑抑威仪，乃德之隅，则有哲人之德者，固必有哲人之威仪矣。而今之所谓哲者，未尝有其威仪，则是无哲而不愚矣。夫众人之愚，盖其禀赋之偏，宜有是疾，不足为怪。哲人而愚，则反戾其常矣。）
　　○无竞维人，四方其训之。有觉德行【去声】，四国顺之。吁【音吁】谟定命，远犹辰告【叶古得反】。敬愼威仪，维民之则。（赋也。竞，强也。觉，直大也。吁，大。谟，谋也。大谋，谓不为一身之谋，而有天下之虑也。定，审定不改易也。命，号令也。犹，图也。远谋，谓不为一时之计，而为长久之规也。辰，时。告，戒也。辰告，谓以时播告也。则，法也。○言天地之性人为贵。故能尽人道，则四方皆以为训。有觉德行，则四国皆顺从之。故必大其谋，定其命，远图时告，敬其威仪，然后可以为天下法也。）
　　○其在于今【叶音经】，兴迷乱于政【叶音征】，顚覆厥德，荒湛【音耽】于酒【叶子小反】。女【音汝】虽湛乐【音洛】从，弗念厥绍。罔敷求先王，克共【音拱】明刑【叶胡光反】。（○赋也。今，武公自言己今日之所为也。兴，尚也。女，武公使人诵诗，而命己之词也。后凡言女，言尔，言小子者放此。湛乐从，言惟湛乐之是从也。绍，谓所承之绪也。敷求先王，广求先王所行之道也。共，执。刑，法也。）
　　○肆皇天弗尚【叶平声】，如彼流泉，无沦胥以亡。夙兴夜寐，洒扫庭内，维民之章。修尔车马，弓矢戎兵【叶晡亡反】，用戒戎作，用逷【音剔】蛮方。（赋也。弗尚，厌弃之也。沦，陷。胥，相。章，表。戒，备。戎，兵。作，起。逷，远也。○言天所不尚，则无乃沦陷相与而亡，如泉流之易乎。是以内自庭除之近，外及蛮方之远，细而寝兴洒扫之常，大而车马戎兵之变，虑无不周，备无不饬也。上章所谓吁谟定命，远犹辰告者，于此见矣。）
　　○质尔人民，谨尔侯度，用戒不虞【叶元具反】，愼尔出话，敬尔威仪【叶牛何反】，无不柔嘉【叶居何反】。白圭之玷【音点】，尚可磨也，斯言之玷，不可为【叶吾禾反】也。（赋也。质，成也，定也。侯度，诸侯所守之法度也。虞，虑。话，言。柔，安。嘉，善。玷，鈌也。○言旣治民守法，防意外之患矣。又当谨其言语。盖玉之玷鈌，尚可磨鑢使平。言语一失，莫能救之。其戒深切矣。故南容一日三复此章。而孔子以其兄之子妻之。）
　　○无易【去声】由言，无曰苟矣。莫扪【音门】朕舌，言不可逝【叶音折】矣。无言不雠【叶市又反】，无德不报【叶蒲救反】。惠于朋友【叶羽已反】，庶民小子【叶奬里反】，子孙绳绳，万民靡不承。（赋也。易，轻。扪，持。逝，去。雠，答。承，奉也。○言不可轻易其言。盖无人为我执持其舌者。故言语由己，易致差失。常当执持，不可放去也。且天下之理，无有言而不雠，无有德而不报者。若尔能惠于朋友庶民小子，则子孙绳绳而万民靡不承矣。皆谨言之效也。）
　　○视尔友君子，辑【音集】柔尔颜【叶鱼坚反】，不遐有愆。相【去声】在尔室，尚不愧于屋漏。无曰不显，莫予云觏。神之格【叶刚鹤反】思，不可度【入声】思，矧可射【音亦。叶弋灼反】思。（赋也。辑，和也。遐，何通。愆，过也。尚，庶几也。屋漏，室西北隅也。觏，见也。格，至。度。测。矧，况也。射，斁通。厌也。○言视尔友于君子之时，和柔尔之颜色。其戒惧之意，常若自省曰：岂不至于有过乎。盖常人之情，其修于显者无不如此。然视尔独居于室之时，亦当庶几不愧于屋漏，然后可尔。无曰此非明显之处，而莫予见也。当知鬼神之妙，无物不体。其至于是，有不可得而测者。不显亦临，犹惧有失。况可厌射而不敬乎。此言不但修之于外，又当戒谨恐惧乎其所不睹不闻也。子思子曰：君子不动而敬，不言而信。又曰：夫微之显，诚之不可揜如此。此正心诚意之极功，而武公及之，则亦圣贤之徒矣。）
　　○辟尔为德，俾臧俾嘉【叶居何反】。淑愼尔止，不愆于仪【叶牛何反】。不僭不贼，鲜【上声】不为则。投我以桃，报之以李。彼童而角，实虹【音红】小子【叶奬里反】。（○赋也。辟，君也。指武公也。止，容止也。僭，差。贼，害。则，法也。无角曰童。虹，溃乱也。○旣戒以修德之事，而又言为德而人法之，犹投桃报李之必然也。彼谓不必修德，而可以服人者，是牛羊之童者，而求其角也。亦徒溃乱汝而已。岂可得哉。）
　　○荏【音餁】染柔木，言缗之丝【叶新夷反】。温温恭人，维德之基。其维哲人，告之话言，顺德之行。其维愚人，覆谓我僭【叶七寻反】。民各有心。（兴也。荏染，柔貌。柔木，柔忍之木也。缗，纶也。被之纶以为弓也。话言，古之善言也。覆，犹反也。僭，不信也。民各有心，言人心不同，愚智相越之远也。
　　○于【音乌】乎【音呼】小子【叶奬里反】，未知臧否【音鄙】。匪手携之，言示之事【叶上止反】。匪面命之，言提其耳。借曰未知，亦旣抱子【同上】。民之靡盈，谁夙知而莫【音慕】成。（赋也。非徒手携之也。而又示之以事。非徒面命之也。而又提其耳。所以喩之者，详且切矣。假令言汝未有知识，则汝旣长大而抱子。宜知矣。人若不自盈满，能受敎戒，则岂有旣早知，而反晩成者乎。）
　　○昊天孔昭【叶音灼】，我生靡乐【音洛】。视尔梦梦【音蒙】，我心惨惨【音懆。叶七各反】。诲尔谆谆【音肫】，听我藐藐【音邈】。匪用为敎【叶入声】，覆用为虐。借曰未知，亦聿旣耄【叶音莫】。（○赋也。梦梦，不明乱意也。惨惨，忧貌。谆谆，详熟也。藐藐，忽畧貌。耄，老也。八十九十曰耄。左史所谓年九十有五时也。）
　　○于乎小子，告尔旧止。听用我谋，庶无大悔【叶虎委反】。天方艰难，曰丧厥国【叶于逼反】。取譬不远，昊天不忒。回遹【音聿】其德，俾民大棘。（赋也。旧，旧章也。或曰：久也。止，语词。庶，幸。悔，恨。忒，差。遹，僻。棘，急也。○言天运方此艰难，将丧厥国矣。我之取譬，夫岂远哉。观天道祸福之不差忒，则知之矣。今汝乃回遹其德，而使民至于困急，则丧厥国也必矣。）
　　抑十二章三章章八句九章章十句。（楚语左史倚相曰：昔卫武公年数九十五矣，犹箴儆于国曰：自卿以下，至于师长士，苟在朝者，无谓我老耄而舍我。必恭恪于朝夕，以交戒我。在舆有旅贲之规，位宁有官师之典，倚几有诵训之谏，居寝有）瞽（御之箴，临事有瞽史之道，宴居有师工之诵。史不失书，蒙不失诵，以训御之。于是作懿戒以自儆。及其没也，谓之睿圣武公。韦昭曰：懿，读为抑。卽此篇也。董氏曰：侯包言，武公行年九十有五，犹使人日诵是诗，而不离于其侧。然则序说为刺厉王者误矣。）菀【音郁】彼桑柔，其下侯旬。捋【力活反】采其刘，瘼【音莫】此下民。不殄心忧，仓【音怆】兄【音况】塡兮。倬彼昊天【叶铁因反】，宁不我矜。（比也。菀，茂。旬，徧。刘，残。殄，绝也。仓兄，与怆怳同。悲闵之意也。塡，未详。旧说与陈尘同。盖言久也。或疑与瘨字同。为病之义。但召旻篇内二字并出，又恐未然。今姑阙之。倬，明貌。○旧说此为芮伯刺厉王而作。春秋传亦曰：芮良夫之诗。则其说是也。以桑为比者，桑之为物，其叶最盛。然及其采之也，一朝而尽。无黄落之渐。故取以比周之盛时。如叶之茂，其荫无所不徧。至于厉王肆行暴虐，以败其成业，王室忽焉凋弊，如桑之旣采，民失其荫，而受其病。故君子忧之，不绝于心，悲闵之甚，而至于病，遂号天而诉之也。）
　　○四牡骙骙，旟旐有翩【叶批宾反】。乱生不夷，靡国不泯【叶弥邻反】。民靡有黎，具祸以烬【叶咨辛反】。于【音乌】乎【音呼】有哀【叶音依】，国步斯频。（赋也。夷，平。泯，灭。黎，黑。烬，灰烬也。步，犹运也。频，急蹙也。○厉王之乱，天下征役不息。故其民见其车马旌旗，而厌苦之。自此至第四章，皆征役者之怨辞也。）
　　○国步蔑资，天不我将【叶子两反】。靡所止疑【音屹。叶如字】。云徂何往。君子实维，秉心无竞【叶其两反】。谁生厉阶【叶居奚反】，至今为梗【音鲠。叶古党反】。（○赋也。蔑，灭。资，咨。将，养也。疑，读如仪礼疑立之疑。定也。徂，亦往也。竞，争。厉，怨。梗，病也。○言国将危亡。天不我养。居无所定，徂无所往。然非君子之有争心也。谁实为此祸阶，使至今为病乎。盖曰：祸有根原。其所从来也远矣。）
　　○忧心殷殷，念我土宇。我生不辰，逢天僤【音亶】怒【叶暖五反】。自西徂东【叶音丁】，靡所定处。多我觏痻【音民】，孔棘我圉。（赋也。土，郷。宇，居。辰，时。僤，厚。觏，见。痻，病。棘，急。圉，边也。或曰：御也。多矣我之见病也，急矣我之在边也。）
　　○为谋为毖【叶音必】，乱况斯削。告尔忧恤，诲尔序爵。谁能执热，逝不以濯。其何能淑，载胥及溺【叶奴学反】。（○赋也。毖，愼。况，滋也。序爵，辨别贤否之道也。执热，手执热物也。○苏氏曰：王岂不谋且愼哉。然而不得其道。适所以长乱而自削耳。故告之以其所当忧，而诲之以序爵。且曰：谁能执热而不濯者。贤者之能已乱，犹濯之能解热耳。不然则其何能善哉。相与入于陷溺而已。）
　　○如彼溯风【叶孚音反】，亦孔之僾【音爱】。民有肃心，荓【音烹】云不逮。好是稼穑，力民代食。稼穑维宝，代食维好。（赋也。溯，郷。僾，唈。肃，进。荓，使也。○苏氏曰：君子视厉王之乱，闷然如遡风之人唈而不能息。虽有欲进之心，皆使之曰：世乱矣，非吾所能及也。于是退而稼穑尽其筋力，与民同事，以代禄食而已。当是时也，仕进之忧，甚于稼穑之劳。故曰：稼穑维宝，代食维好。言虽劳而无患也。）
　　○天降丧【去声】乱，灭我立王。降此蟊贼，稼穑卒痒【音羊】。哀恫【音通】中国，具赘【音惴】卒荒。靡有旅力，以念穹苍。（赋也。恫，痛。具，倶也。赘，属也。言危也。春秋传曰：君若）赘（旒然。与此赘同。卒，尽。荒，虚也。旅，与膂同。穹苍，天也。穹，言其形，苍，言其色。○言天降丧乱，固已灭我所立之王矣，又降此蟊贼，则我之稼穑又病，而不得以代食矣。哀此中国，皆危尽荒。是以危困之极，无力以念天祸也。此诗之作，不知的在何时。其言灭我立王，则疑在共和之后也。）
　　○维此惠君，民人所瞻【叶侧姜反】。秉心宣犹，考愼其相【去声。叶平声】。维彼不顺，自独俾臧，自有肺肠，俾民卒狂。（赋也。惠，顺也。顺于义理也。宣，徧。犹，谋。相，辅。狂，惑也。○言彼顺理之君，所以为民所尊仰者，以其能秉持其心，周徧谋度考择其辅相，必众以为贤，而后用之。彼不顺理之君，则自以为善，而不考众谋，自有私见，而不通众志。所以使民眩惑，至于狂乱也。）
　　○瞻彼中林，牲牲【音莘】其鹿。朋友已谮【音僭。叶子林反】，不胥以谷。人亦有言，进退维谷。（兴也。牲牲，众多并行之貌。谮，不信也。胥，相。谷，善。谷，穷也。言朋友相谮，不能相善，曾鹿之不如也。○言上无明君下有恶俗。是以进退皆穷也。）
　　○维此圣人，瞻言百里，维彼愚人，覆狂以喜。匪言不能，胡斯畏忌【叶巨已反】。（○赋也。圣人炳于几先，所视而言者，无远而不察。愚人不知祸之将至，而反狂以喜。今用事者盖如此。我非不能言也。如此畏忌何哉。言王暴虐，人不敢谏也。）
　　○维此良人，弗求弗迪【叶徒沃反】。维彼忍心，是顾是复【音伏】。民之贪乱，宁为荼毒。（赋也。迪，进也。忍，残忍也。顾，念。复，重也。荼，苦菜也。味苦气辛。能杀物。故谓之荼毒也。○言不求善人而进用之。其所顾念重复而不已者，乃忍心不仁之人。民不堪命。所以肆行贪乱，而安为荼毒也。）
　　○大风有隧【音遂】，有空大谷。维此良人，作为式谷。维彼不顺，征以中垢【音苟。叶居六反】。（○兴也。隧，道。式，用。谷，善也。征以中垢，未详其义。或曰：征，行也。中，隐暗也。垢，污秽也。○大风之行有隧。盖多出于空谷之中。以兴下文君子小人所行，亦各有道耳。）
　　○大风有隧，贪人败类。听言则对，诵言如醉。匪用其良，覆俾我悖【叶蒲寐反】。（○兴也。败类，犹言圮族也。王使贪人为政，我以其或能听我之言而对之。然亦知其不能听也。故诵言而中心如醉。由王不用善人，而反使我至此悖眊也。厉王说荣夷公。芮良夫曰：王室其将卑乎。夫荣公好专利，而不备大难。夫利百物之所生也，天地之所载也。而或专之，其害多矣。此诗所谓贪人，其荣公也与。芮伯之忧，非一日矣。）
　　○嗟尔朋友，予岂不知而作。如彼飞虫，时亦弋获【叶胡郭反】。旣之阴【去声】女，反予来赫【叶黑各反】。（○赋也。如彼飞虫，时亦弋获，言己之言，或亦有中。犹曰千虑而一得也。之，往。阴，覆也。赫，威怒之貌。我以言告女。是往阴覆于女，女反来加赫然之怒于己也。张子曰：阴往密告于女，反谓我来恐动也。亦通。）
　　○民之罔极，职凉善背【叶必墨反】，为民不利，如云不克。民之回遹【音聿】，职竞用力。（赋也。职，专也。凉义未详。传曰：凉，薄也。郑读作谅。信也。疑郑说为得之。善背，工为反复也。克，胜也。回遹，邪僻也。○言民之所以贪乱而不知所止者，专由此人名为直谅，而实善背。又为民所不利之事，如恐不胜而力为之也。又言民之所以邪僻者，亦由此辈专竞用力而然也。反复其言，所以深恶之也。）
　　○民之未戾，职盗为寇。凉曰不可，覆背善詈【音利】，虽曰匪予，旣作尔歌。（赋也。戾，定也。民之所以未定者，由有盗臣为之寇也。盖其为信也，亦以小人为不可矣，及其反背也，则又工为恶言，以詈君子。是其色厉内荏，眞可谓穿窬之盗矣。然其人又自文饰，以为此非我言也。则我已作尔歌矣，言得其情，且事已着明，不可揜覆也。）
　　桑柔十六章八章章八句八章章六句
　　倬彼云汉，昭回于天【叶铁因反】。王曰于【音乌】乎【音呼】何辜，今之人，天降丧【去声】乱，饥馑荐【音荒】臻。靡神不举，靡爱斯牲【叶桑经反】。圭璧旣卒，宁莫我听【平声】。（○赋也。云汉，天河也。昭，光。回，转也。言其光随天而转也。荐，荐通。重也。臻，至也。靡神不举，所谓国有凶荒，则索鬼神而祭之也。圭璧，礼神之玉也。卒，尽。宁，犹何也。○旧说以为宣王承厉王之烈，内有拨乱之志。遇烖而惧，侧身修行，欲消去之。天下喜于王化复行，百姓见忧。故仍叔作此诗以美之。言云汉者夜晴则天河明。故述王仰诉于天之词如此也。）
　　○旱旣大【音泰】甚。蕴隆虫虫。不殄禋祀，自郊徂宫，上下奠瘗，靡神不宗。后稷不克，上帝不临【叶力中反】。耗斁【音妬】下土，宁丁我躬。（赋也。蕴，蓄。隆，盛也。虫虫，热气也。殄，绝也。郊，祀天地也。宫，宗庙也。上祭天下祭地，奠其礼瘗其物。宗，尊也。克，胜也。言后稷欲救此旱灾，而不能胜也。临，享也。稷以亲言，帝以尊言也。斁，败。丁，当也。何以当我之身，而有是灾也。或曰：与其耗斁下土，宁使烖害当我身也。亦通。）
　　○旱旣大甚。则不可推【叶雷反】。兢兢业业，如霆如雷。周余黎民，靡有孑遗【叶夷回反】。昊天上帝，则不我遗。胡不相畏，先祖于摧【音崔】。（○赋也。推，去也。兢兢，恐也。业业，危也。如霆如雷，言畏之甚也。孑，无右臂貌。遗，余也。言大乱之后，周之余民，无复有半身之遗者。而上天又降旱灾，使我亦不见遗。摧，灭也。言先祖之祀，将自此而灭也。）
　　○旱旣大甚。则不可沮【上声】。赫赫炎炎，云我无所。大命近止，靡瞻靡顾【叶果五反】。群公先正，则不我助【叶床所反】。父母先祖，胡宁忍予【叶演女反】。（○赋也。沮，止也。赫赫，旱气也。炎炎，热气也。无所，无所容也。大命近止，死将至也。瞻，仰。顾，望也。群公先正，月令所谓雩祀百辟卿士之有益于民者，以祈谷实者也。于群公先正，但言其不见助。至父母先祖，则以恩望之矣。所谓埀涕泣而道之也。）
　　○旱旣大甚。涤涤山川【叶枢伦反】。旱魃【音跋】为虐，如惔【音谈】如焚【叶符匀反】。我心惮暑，忧心如熏。群公先正，则不我闻【叶微匀反】。昊天上帝，宁俾我遯【叶徒匀反】。（○赋也。涤涤，言山无木，川无水，如涤而除之也。魃，旱神也。惔，燎之也。惮，劳也。畏也。熏，灼。遯，逃也。言天又不肯使我得逃遯而去也。）
　　○旱旣大甚。黾勉畏去。胡宁瘨【音顚】我以旱，憯【七感反】不知其故。祈年孔夙，方社不莫【音慕】。昊天上帝，则不我虞【叶元具反】。敬恭明神，宜无悔怒。（赋也。黾勉畏去，出无所之也。瘨，病。憯，曾也。祈年，孟春祈谷于上帝，孟冬祈来年于天宗。是也。方，祭四方也。社，祭土神也。虞，度。悔，恨也。言天曾不度我之心，如我之敬事明神，宜可以无恨怒也。）
　　○旱旣大甚。散无友纪。鞫哉庶正，疚哉冢宰【叶奬里反】。趣【七口反】马师氏，膳夫左右【叶羽已反】，靡人不周，无不能止。瞻卬【音仰】昊天，云如何里。（赋也。友纪，犹言纲纪也。或曰：友疑作有。鞫，穷也。庶正，众官之长也。疚，病也。冢宰，又众长之长也。趣马，掌马之官。师氏，掌以兵守王门者。膳夫，掌食之官也。岁凶年谷不登，则趣马不秣，师氏弛其兵，驰道不除，祭事不县，膳夫彻膳，左右布而不修，大夫不食梁，士飮酒不乐。周，救也。无不能止，言诸臣无有一人不周救百姓者，无有自言不能，而遂止不为也。里，忧也。与汉书无俚之俚同。聊赖之意也。）
　　○瞻卬昊天，有嘒【音暳】其星。大夫君子，昭假【音格】无赢【音盈】。大命近止，无弃尔成。何求为我，以戾庶正【叶诸盈反】。瞻卬昊天，曷惠其宁。（赋也。嘒，明貌。昭，明。假，至也。○久旱而仰天以望雨，则有嘒然之明星，未有雨征也。然群臣竭其精诚，而助王以昭假于天者，已无余矣。虽今死亡将近，而不可以弃其前功，当益求所以昭假者而修之。固非求为我之一身而已。乃所以定众正也。于是语终，又仰天而诉之曰：果何时而惠我以安宁乎。张子曰：不敢斥言雨者，畏惧之甚，且不敢必云尔。）
　　云汉八章章十句
　　崧【音嵩】高维岳，骏【音峻】极于天【叶铁因反】。维岳降神，生甫及申。维申及甫，维周之翰【叶胡于反】。四国于蕃【叶分邅反】，四方于宣。（赋也。山大而高曰崧。岳，山之尊者。东岱南霍西华北恒，是也。骏，大也。甫，甫侯也。卽穆王时，作吕刑者。或曰：此是宣王时人，而作吕刑者之子孙也。申，申伯也。皆姜姓之国也。翰，干。蕃，蔽也。○宣王之舅申伯出封于谢。而尹吉甫作诗以送之。言岳山高大，而降其神灵和气，以生甫侯申伯。实能为周之桢干屛蔽，而宣其德泽于天下也。盖申伯之先，神农之后，为唐虞四岳，总领方岳诸侯，而奉岳神之祭，能修其职，岳神享之。故此诗推本申伯之所以生，以为岳降神而为之也。）
　　○亹亹申伯，王缵之事。于邑于谢，南国是式【叶失吏反】。王命召伯【叶逋莫反】，定申伯之宅【叶达各反】，登是南邦【叶卜工反】，世执其功。（赋也。亹亹，强勉之貌。缵，继也。使之继其先世之事也。邑，国都之处也。谢在今邓州南阳县。周之南土也。式，使诸侯以为法也。召伯，召穆公虎也。登，成也。世执其功，言使申伯后世常守其功也。或曰：大封之礼，召公之世职也。）
　　○王命申伯，式是南邦【叶卜功反】。因是谢人，以作尔庸。王命召伯，彻申伯土田【叶地因反】，王命傅御，迁其私人。（赋也。庸，城也。言因谢邑之人而为国也。郑氏曰：庸，功也。为国以起其功也。彻，定其经界，正其赋税也。傅御，申伯家臣之长也。私人，家人迁使就国也。汉明帝送侯印，与东平王苍诸子，而以手诏赐其国中傅。盖古制如此。）
　　○申伯之功，召伯是营。有俶【音蓄】其城，寝庙旣成。旣成藐藐。王锡申伯【叶逋各反】，四牡蹻蹻，钩膺濯濯。（赋也。俶，始作也。藐藐，深貌。蹻蹻，壮貌。濯濯，光明貌。）
　　○王遣申伯，路车乘【去声】马【叶满补反】。我图尔居，莫如南土。锡尔介圭，以作尔宝【叶音补】。往近王舅，南土是保【叶音补】。（○赋也。介圭，诸侯之封圭也。近，辞也。）
　　○申伯信迈，王饯【音贱】于郿【音眉】。申伯还南，谢于诚归。王命召伯，彻申伯土疆，以峙【音痔】其粻【音张】，式遄【音椽】其行【叶戸郎反】。（○赋也。郿，在今凤翔府郿县，在镐京之西，岐周之东。而申在镐京之东南。时王在岐周。故饯于郿也。言信迈诚归，以见王之数留，疑于行之不果故也。峙，积。粻，粮。遄，速也。召伯之营谢也，则已）敛（其税赋，积其糇粮，使庐市有止宿之委积。故能使申伯无留行也。）
　　○申伯番番【音波。叶分邅反】，旣入于谢，徒御啴啴【音滩】。周邦咸喜，戎有良翰【叶胡于反】。不显申伯，王之元舅，文武是宪【叶虚言反】。（○赋也。番番，武勇貌。啴啴，众盛也。戎，女也。申伯旣入于谢，周人皆以为喜而相谓曰：汝今有良翰矣。元，长。宪，法也。言文武之士，皆以申伯为法也。或曰：申伯能以文王武王为法也。）
　　○申伯之德，柔惠且直。揉【汝又反】此万邦，闻【音问】于四国【叶于逼反】。吉甫作诵，其诗孔硕。其风肆好，以赠申伯。（赋也。揉，治也。吉甫，尹吉甫，周之卿士。诵，工师所诵之词也。硕，大。风，声。肆，遂也。）
　　崧高八章章八句
　　天生烝民，有物有则。民之秉彝【音夷】，好是懿德。天监有周，昭假【音）格（】于下【叶后五反】，保兹天子，生仲山甫。（赋也。烝，众。则，法。秉，执。彝，常。懿，美。监，视。昭，明。假，至。保，佑也。仲山甫，樊侯之字也。○宣王命樊侯仲山甫，筑城于齐。而尹吉甫作诗以送之。言天生众民，有是物必有是则。盖自百骸九窍五脏，而达之君臣父子夫妇长幼朋友，无非物也。而莫不有法焉。如视之明，听之聦，貌之恭，言之顺，君臣有义，父子有亲之类，是也。是乃民所执之常性。故其情无不好此美德者。而况天之监视有周，能以昭明之德，感格于下。故保佑之，而为之生此贤佐曰仲山甫焉。则所以锺其秀气，而全其美德者，又非特如凡民而已矣。昔孔子读诗至此而赞之曰：为此诗者，其知道乎。故有物必有则，民之秉彛也。故好是懿德。而孟子引之，以证性善之说。其旨深矣。读者其致思焉。）
　　○仲山甫之德，柔嘉维则。令仪令色，小心翼翼。古训是式，威仪是力，天子是若，明命使赋。（赋也。嘉，美。令，善也。仪，威仪也。色，颜色也。翼翼，恭敬貌。古训，先王之遗典也。式，法。力，勉。若，顺。赋，布也。○东莱吕氏曰：柔嘉维则，不过其则也。过其则，斯为弱。不得谓之柔嘉矣。令仪令色，小心翼翼，言其表里柔嘉也。古训是式，威仪是力，言其学问进修也。天子是若，明命使赋，言其发而措之事业也。此章盖备举仲山甫之德。）
　　○王命仲山甫，式是百辟【音璧】，缵戎祖考，王躬是保。出纳王命，王之喉舌。赋政于外，四方爰发【叶方月反】。（○赋也。式，法。戎，女也。王躬是保，所谓保其身体者也。然则仲山甫，盖以冢宰兼大保，而大保抑其世官也与。出，承而布之也。纳，行而复之也。喉舌，所以出言也。发，发而应之也。○东莱吕氏曰：仲山甫之职，外则总领诸侯，内则辅养君德，入则典司政本，出则经营四方。此章盖备举仲山甫之职。）
　　○肃肃王命，仲山甫将之。邦国若否【音鄙】，仲山甫明【叶谟郎反】之。旣明且哲，以保其身，夙夜匪解【音懈】，以事一人。（赋也。肃肃，严也。将，奉行也。若，顺也。顺否，犹臧否也。明，谓明于理。哲，谓察于事。保身，盖顺理以守身。非趋利避害，而偷以全躯之谓也。解，怠也。一人，天子也。）
　　○人亦有言，柔则茹【音汝】之，刚则吐之。维仲山甫，柔亦不茹，刚亦不吐。不侮矜【音鳏】寡【叶果五反】，不畏强御。（赋也。人亦有言，世俗之言也。茹，纳也。○不茹柔。故不悔矜寡。不吐刚。故不畏强御。以此观之，则仲山甫之柔嘉，非软美之谓，而其保身，未尝枉道以徇人，可知矣。）
　　○人亦有言，德輶【音酉】如毛，民鲜【上声】克举之。我仪图【叶丁五反】之，维仲山甫举之。爱莫助【叶床五反】之。衮职有阙，维仲山甫补之。（赋也。輶，轻。仪，度。图，谋也。衮职，王职也。天子刘衮。不敢斥言王阙。故曰衮职有阙也。○言人皆言德甚轻而易举。然人莫能举也。我于是谋度其能举之者，则惟仲山甫而已。是以心诚爱之，而恨其不能有以助之。盖爱之者，秉彛好德之性也。而不能助者，能举与否，在彼而已。固无待于人之助，而亦非人之所能助也。至于王职有阙失，亦维仲山甫独能补之。盖惟大人然后能格君心之非。未有不能自举其德，而能补君之阙者也。）
　　○仲山甫出祖，四牡业业，征夫捷捷，每怀靡及【叶极业反】。四牡彭彭【叶铺郎反】，八鸾锵锵。王命仲山甫，城彼东方。（赋也。祖，行祭也。业业，健貌。捷捷，疾貌。东方，齐也。传曰：古者诸侯之居逼隘，则王者迁其邑，而定其居。盖去薄姑，而迁于临菑也。孔氏曰：史记齐献公元年，徙薄姑都治临菑。计献公当夷王之时，与此传不合。岂徙于夷王之时，至是而始备其城郭之守欤。）
　　○四牡骙骙【音逵】，八鸾喈喈【音皆。叶居奚反】。仲山甫徂齐，式遄其归。吉甫作诵，穆如淸风【叶孚愔反】。仲山甫永怀，以慰其心。（赋也。式遄其归，不欲其久于外也。穆，深长也。淸风，淸微之风。化养万物者也。以其远行，而有所怀思。故以此诗慰其心焉。曾氏曰：赋政于外，虽仲山甫之职，然保王躬补王阙，尤其所急。城彼东方，其心永怀。盖有所不安者。尹吉甫深知之作诵，而告以遄归。所以安其心也。）
　　烝民八章章八句
　　奕奕梁山，维禹甸之。有倬其道，韩侯受命。王亲命之，缵戎祖考，无废朕命。夙夜匪解【音懈。叶讫力反】，虔共尔位。朕命不易。干【音干】不庭方，以佐戎辟【音璧】。（○赋也。奕奕，大也。梁山，韩之鎭也。今在同州韩城县。甸，治也。倬，明貌。韩，国名。侯爵，武王之后也。受命，盖卽位除丧，以士服入见天子，而听命也。缵，继。戎，汝也。言王锡命之，使继世而为诸侯也。虔，敬。易，改。干，正也。不庭方，不来庭之国。辟，君也。此又戒之，以修其职业之词也。○韩侯初立来朝，始受王命而归。诗人作此以送之。序亦以为尹吉甫作。今未有据。下篇云召穆公凡伯者放此。）
　　○四牡奕奕，孔修且张。韩侯入觐，以其介圭，入觐于王。王锡韩侯，淑旗绥章，簟茀错衡【叶戸郎反】，玄衮赤舄，钩膺镂【音漏】钖【音羊】，鞹【音廓】鞃浅幭【音觅】，鞗【音条】革金厄【叶于栗反】。（○赋也。修，长。张，大也。介圭，封圭。执之为贽，以合瑞于王也。淑，善也。交龙曰旗。绥章，染鸟羽或旄牛尾为之，注于旗竿之首，为表章者也。镂，刻金也。马眉上饰曰锡。今当卢也。鞹，去毛之革也。鞃，式中也。谓两较之闲，横木可凭者，以鞹持之，使牢固也。浅，虎皮也。幭，覆式也。字一作幦，又作幎。以有毛之皮，覆式上也。鞗革，辔首也。金厄，以金为环，缠搤辔首也。）
　　○韩侯出祖，出宿于屠。显父【音甫】饯之，淸酒百壶。其殽维何，炰【音庖】鳖鲜鱼。其蔌【音速】维何，维笋【音笋】及蒲。其赠维何，乘【去声】马路车。笾豆有且【音疽】，侯氏燕胥。（赋也。旣觐而反国必祖者，尊其所往去，则如始行焉。屠，地名。或曰：卽杜也。显父，周之卿士也。蔌，菜殽也。笋，竹萌也。蒲，浦蒻也。且，多貌。侯氏，觐礼诸侯来朝者之称。胥，相也。或曰：语辞。）
　　○韩侯取【去声】妻，汾【音焚】王之甥，蹶【音媿】父【音甫】之子【叶奬里反】。韩侯迎【去声】止，于蹶之里。百两【音亮。又如字】彭彭【叶铺郎反】，八鸾锵锵，不显其光。诸娣【音第】从之，祁祁如云。韩侯顾之，烂其盈门【叶眉贫反】。（○赋也。此言韩侯旣觐而还，遂以亲迎也。汾王，厉王也。厉王流于彘，在汾水之上。故时人以目王焉。犹言莒郊公黎比公也。蹶父，周之卿士。姞姓也。诸娣，诸侯一娶九女，二国媵之。皆有娣侄也。祁祁，徐靓也。如云，众多也。）
　　○蹶父孔武，靡国不到。为【去声】韩姞【音佶】相【去声】攸，莫如韩乐【音洛。叶力告反】。孔乐韩土，川泽吁吁【音许】。鲂鱮甫甫，麀鹿噳噳【音语】。有熊有罴，有猫【苗茅二音】有虎。庆旣令居【叶斤御斤二反】，韩姞燕誉【叶羊如羊诸二反】。（○赋也。韩姞，蹶父之子，韩侯妻也。相攸，择可嫁之所也。吁吁甫甫，大也。噳噳，众也。猫，似虎而浅毛。庆，喜。令，善也。喜其有此善居也。燕，安。誉，乐也。）
　　○溥彼韩城，燕【平声】师所完。以先祖受命，因时百蛮，王锡韩侯，其追其貊【音麦】，奄受北国，因以其伯。实墉实壑，实亩实籍，献其貔【音毗】皮，赤豹黄罴。（赋也。溥，大也。燕，召公之国也。师，众也。追貊，夷狄之国也。墉，城。壑，池。籍，税也。貔，猛兽名。○韩初封时，召公为司空。王命以其众为筑此城。如召伯营谢，山甫城齐，春秋诸侯城邢城楚丘之类也。王以韩侯之先，因是百蛮而长之。故锡之追貊，使为之伯，以修其城池，治其田亩，正其税法，而贡其所有于王也。）
　　韩奕六章章十二句
　　江汉浮浮，武夫滔滔【叶他侯反】。匪安匪游，淮夷来求。旣出我车，旣设我旟。匪安匪舒，淮夷来铺。（赋也。浮浮，水盛貌。滔滔，顺流貌。淮夷，夷之在淮上者也。铺，陈也。陈师以伐之也。○宣王命召穆公，平淮南之夷。诗人美之。此章总序其事。言行者皆莫敢安徐而曰：吾之来也，惟淮夷是求是伐耳。）
　　○江汉汤汤【音伤】，武夫洸洸【音光】。经营四方，告成于王。四方旣平，王国庶定【叶唐丁反】。时靡有争【叶甾陉反】，王心载宁。（赋也。洸洸，武貌。庶，幸也。○此章言旣伐而成功也。）
　　○江汉之浒【音虎】，王命召虎，式辟【音辟】四方，彻我疆土。匪疚匪棘，王国来极。于疆于理，至于南海【叶虎委反】。（○赋也。虎，召穆公名也。辟与辟同。彻，井其田也。疚，病。棘，急也。极，中之表也。居中而为四方所取正也。○言江汉旣平，王又命召公，辟四方之侵地，而治其疆界。非以病之，非以急之也。但使其来取正于王国而已。于是遂疆理之，尽南海而止也。）
　　○王命召虎，来旬来宣。文武受命，召公维翰【叶胡千反】。无曰予小子【叶奖里反】，召公是似【叶养里反】。肇敏戎公，用锡尔祉。（赋也。旬，徧。宣，布也。自江汉之浒言之，故曰来。召公，召康公奭也。翰，干也。予小子，王自称也。肇，开。戎，汝。公，功也。○又言王命召虎来此江汉之浒，徧治其事，以布王命，而曰：昔文武受命，惟召公为桢干。今女无曰以予小子故也。但自为嗣女召公之事耳。能开敏女功，则我当锡女以祉福，如下章所云也。）
　　○厘【音离】尔圭瓒【才旱反】，秬【音巨】鬯【音畅】一卣【音酉】。告于文人，锡山土田【叶地因反】。于周受命【叶满幷反】，自召祖命。虎拜稽首，天子万年【叶弥因反】。（○赋也。厘，赐。卣，尊也。文人，先祖之有文德者。谓文王也。周，岐周也。召祖，穆公之祖，康公也。○此序王赐召公策命之词。言锡尔圭瓒秬鬯者，使之以祀其先祖。又告于文人，而锡之山川土田，以广其封邑。盖古者爵人，必于祖庙。示不敢专也。又使往受命于岐周，从其祖康公受命于文王之所，以宠异之。而召公拜稽首，以受王命之策书也。人臣受恩，无可以报谢者。但言使君寿考而已。）
　　○虎拜稽首，对扬王休【叶虚久反】，作召公考【叶去久反】。天子万寿【叶殖酉反】。明明天子【叶奖里反】，令闻不已。矢其文德，洽此四国【叶越逼反】。（○赋也。对，答。扬，称。休，美。考，成。矢，陈也。○言穆公旣受赐，遂答称天子之美命，作康公之庙器，而勒王策命之词，以考其成。且祝天子以万寿也。古器物铭云，）郱（拜稽首，敢对扬天子休命，用作朕皇考龚伯尊敦。）郱（其眉寿，万年无疆。语正相类。但彼自祝其寿，而此祝君寿耳。旣又美其君之令闻，而进之以不已，劝其君以文德，而不欲其极意于武功。古人爱君之心，于此可见矣。）
　　江汉六章章八句赫赫明明，王命卿士【叶音所】，南仲大【音泰】祖，大师皇父【音甫】，整我六师，以修我戎【叶音汝】，旣敬旣戒【叶音讫力反】，惠此南国【叶越逼反】。（○赋也。卿士，卽皇父之官也。南仲，见出车篇。大祖，始祖也。大师，皇父之兼官也。我，为宣王之自我也。戎，兵器也。○宣王自将以伐淮北之夷，而命卿士之谓南仲为大祖，兼大师，而字皇父者，整治其从行之六军，修其戎事，以除淮夷之乱，而惠此南方之国。诗人作此以美之。必言南仲大祖者，称其世功以美大之也。）
　　○王谓尹氏，命程伯休父，左右陈行【音杭】，戒我师旅，率彼淮浦，省此徐土。不留不处，三事就绪【音序】。（○赋也。尹氏，吉甫也。盖为内史，掌策命卿大夫也。程伯休父，周大夫。三事，未详。或曰：三农之事也。○言王诏尹氏，策命程伯休父为司马，使之左右陈其行列，循淮浦，而省徐州之土。盖伐淮北徐州之夷也。上章旣命皇父，而此章又命程伯休父者，盖王亲命大师，以三公治其军事，而使内史命司马，以六卿副之耳。）
　　○赫赫业业【叶宜却反】，有严天子，王舒保作。匪绍匪游，徐方绎骚【叶苏侯反】。震惊徐方，如雷如霆。徐方震惊。（赋也。赫赫，显也。业业，大也。严，威也。天子自将。其威可畏也。王舒保作，未详其义。或曰：舒，徐。保，安。作，行也。言王师舒徐而安行也。绍，）纠（紧也。游，遨游也。绎，连络也。骚，扰动也。○夷厉以来，周室衰弱，至是而天子自将，以征不庭。其师始出，不疾不徐，而徐方之人，皆已震动，如雷霆作于其上。不遑安矣。）
　　○王奋厥武，如震如怒【叶暖五反】。进厥虎臣，阚【音喊】如虓【音哮】虎。铺【平声】敦淮濆【音焚】，仍执丑虏。截彼淮浦，王师之所。（赋也。进，鼓而进之也。阚，奋怒之貌。虓，虎之自怒也。铺，布也。布其师旅也。敦，厚也。厚集其陈也。仍，就也。老子曰：攘臂而仍之。截，截然不可犯之貌。）
　　○王旅啴啴【音滩】，如飞如翰，如江如汉。如山之苞【叶铺钩反】，如川之流，绵绵翼翼。不测不克，濯征徐国【叶越逼反】。（○赋也。啴啴，众盛貌。翰，羽。苞，本也。如飞如翰，疾也。如江如汉，众也。如山，不可动也。如川，不可御也。绵绵，不可绝也。翼翼，不可乱也。不测，不可知也。不克，不可胜也。濯，大也。）
　　○王犹允塞，徐方旣来【叶六直反】。徐方旣同，天子之功。四方旣平，徐方来庭。徐方不回，王曰还归【叶古回反】。（○赋也。犹，道。允，信。塞，实。庭，朝。回，违也。还归，班师而归也。○前篇召公帅师以出，归告成功。故备载其褒赏之词。此篇王实亲行。故于卒章反复其词，以归功于天子。言王道甚大，而远方怀之。非独兵威然也。序所谓因以为戒者是也。）
　　常武六章章八句
　　瞻卬【音仰】昊天，则不我惠。孔塡不宁，降此大厉。邦靡有定，士民其瘵【音债。叶侧例反】。蟊【音牟】贼蟊疾，靡有夷届【音戒。叶居气反】。罪罟不收，靡有夷瘳【音抽】。（○赋也。塡，久。厉，乱。瘵，病也。蟊贼，害苗之虫也。疾，害。夷，平。届，极。罟，网也。○此刺幽王嬖褒姒，任奄人以致乱之诗。苏氏曰：国有定，则民受其福。国无所定，则受其病。于是有小人为之蟊贼，刑罪为之网罟。凡此皆民之所以病也。）
　　○人有土田，女【音汝】反有【酉由二音】之，人有民人，女覆夺之。此宜无罪，女反收【殖酉殖由二音】之，彼宜有罪，女覆说【音脱】之。（赋也。反，覆。收，拘。说，赦也。）
　　○哲夫成城，哲妇倾城。懿厥哲妇，为枭为鸱。妇有长舌，维厉之阶【叶居奚反】。乱匪降自天【叶铁因反】，生自妇人。匪敎匪诲【叶呼位反】，时维妇寺。（赋也。哲，知也。城，犹国也。哲妇，盖指褒姒也。倾，覆。懿，美也。枭鸱，恶声之鸟也。长舌，能多言者也。阶，梯也。寺，奄人也。○言男子正位乎外，为国家之主。故有知则能立国。妇人以无非无仪为善，无所事哲。哲则适以覆国而已。故此懿美之哲妇，而反为枭鸱。盖以其多言，而能为祸乱之梯也。若是则乱岂眞自天降，如首章之说哉。特由此妇人而已。盖其言虽多，而非有敎诲之益者，是惟妇人与奄人耳。岂可近哉。上文但言妇人之祸，末句兼以奄人为言。盖二者常相倚而为奸，不可不幷以为戒也。欧阳公尝言，宦者之祸，甚于女宠。其言尤为深切。有国家者，可不戒哉。）
　　○鞫人忮【音志】忒，谮【音僭】始竟背【音佩。叶必墨反】，岂曰不极，伊胡为慝。如贾【音古】三倍，君子是识，妇无公事，休其蚕织。（赋也。鞫，穷。忮，害。忒，变也。谮，不信也。竟，终。背，反。极，已。慝，恶也。贾，居货者也。三倍，获利之多也。公事，朝廷之事。蚕织，妇人之业。○言妇寺能以其智辩，穷人之言。其心忮害，而变诈无常。旣以谮妄倡始于前，而终或不验于后，则亦不复自谓其言之放恣，无所极已，而反曰：是何足为慝乎。夫商贾之利，非君子之所宜识。如朝廷之事，非妇人之所宜与也。今贾三倍，而君子识其所以然，妇人无朝廷之事，而舍其蚕织以图之，则岂不为慝哉。）
　　○天何以刺【叶音砌】，何神不富【叶方味反】。舍【音舍】尔介狄，维予胥忌。不吊不祥，威仪不类。人之云亡，邦国殄瘁。（赋也。刺，责。介，大。胥，相。吊，闵也。○言天何用责王，神何用不富王哉。凡以王信用妇人之故也。是必将有夷狄之大患。今王舍之不忌，而反以我之正言不讳为忌，何哉。夫天之降不祥，庶几王惧而自修。今王遇灾而不恤，又不谨其威仪，又无善人以辅之，则国之殄瘁宜矣。或曰：介狄，卽指妇寺。犹所谓女戎者也。）
　　○天之降罔，维其优矣。人之云亡，心之忧矣。天之降罔，维其几矣。人之云亡，心之悲矣。（赋也。罔，罟。忧，多。几，近也。盖承上章之意，而重言之，以警王也。）
　　○觱【音必】沸【音弗】槛【胡览反】泉，维其深矣。心之忧矣，宁自今矣。不自我先，不自我后【叶下五反】。藐藐昊天，无不克巩【叶音古】。无忝皇祖，式救尔后。（兴也。觱沸，泉涌貌。槛泉，泉正出者。藐藐，高远貌。巩，固也。○言泉水瀵涌，上出其源深矣。我心之忧，亦非适今日然也。然而祸乱极适当此时。盖已无可为者。惟天高远，虽若无意于物，然其功用神明不测。虽危乱之极，亦无不能巩固之者。幽王苟能改过自新，而不忝其祖，则天意可回，来者犹必可救，而子孙亦蒙其福矣。）
　　瞻卬七章三章章十句四章章八句
　　旻天疾威，天笃降丧【去声。叶桑郎反】，瘨【音顚】我饥馑，民卒流亡，我居圉【音语】卒荒。（赋也。笃，厚。瘨，病。卒，尽也。居，国中也。圉，边陲也。○此刺幽王任用小人，以致饥馑侵削之诗也。）
　　○天降罪罟，蟊贼内讧【音红】，昬椓【音卓】靡共【音恭】。溃溃回遹，实靖夷我邦【叶卜工反】。（○赋也。讧，溃也。昬椓，昬乱椓丧之人也。共，与恭同。一说与供同。谓共其职也。溃溃，乱也。回遹，邪僻也。靖，治。夷，平也。○言此蟊贼昬椓者，皆溃乱邪僻之人，而王乃使之治平我邦。所以致乱也。）
　　○皐皐訿訿【音紫】，曾不知其玷【音店】。兢兢业业，孔塡不宁，我位孔贬。（赋也。皐皐，顽慢之意。訿訿，务为谤毁也。玷，缺也。塡，久也。○言小人在位所为如此。而王不知其缺。至于戒敬恐惧甚久而不宁者，其位乃更见贬黜。其顚倒错乱之甚如此。）
　　○如彼岁旱，草不溃茂，如彼栖【音西】苴【七如反】。我相【去声】此邦，无不溃止。（赋也。溃，遂也。栖苴，水中浮草，栖于木上者。言枯槁无润泽也。相，视。溃，乱也。）
　　○维昔之富，不如时。维今之疚，不如兹。彼疏斯粺【音败】，胡不自替。职兄【音况】斯引。（赋也。时，是。疚，病也。疏，粝也。粺，则精矣。替，废也。兄，怳同。引，长也。○言昔之富，未尝若是之疚也。而今之疚，又未尝若此之甚也。彼小人之与君子，如疏与粺。其分审矣。而曷不自替，以避君子乎。而使我心专为此故，至于怆怳引长而不能自已也。）
　　○池之竭矣，不云自频。泉之竭矣，不云自中【叶诸仍反】。溥斯害矣。职兄斯弘。不烖我躬【叶姑弘反】。（○赋也。频，厓。溥，广。弘，大也。○池，水之钟也。泉，水之发也。故池之竭，由外之不入。泉之竭，由内之不出。言祸乱有所从起。而今不云然也。此其为害亦已广矣。是使我心专为此故，至于怆怳日益弘大，而忧之曰是岂不烖及我躬也乎。）
　　○昔先王受命，有如召公，日辟【音辟】国百里。今也日蹙【音蹴】国百里。于【音乌】乎【音呼】哀哉，维今之人，不尚有旧【叶巨已反】。（○赋也。先王，文武也。召公，康公也。辟，开。蹙，促也。○文王之世，周公治内，召公治外。故周人之诗，谓之周南，诸侯之诗，谓之召南。所谓日辟国百里云者，言文王之化，自北而南，至于江汉之闲，服从之国日以益众。及虞芮质成，而其旁诸侯，闻之相帅归周者，四十余国焉。今，谓幽王之时。促国，盖大戎内侵，诸侯外畔也。又叹息哀痛而言，今世虽乱，岂不犹有旧德可用之人哉。言有之而不用耳。）
　　召旻七章四章章五句三章章七句。（因其首章称旻天，卒章称召公。故谓之召旻，以别小旻也。）荡之什十一篇九十二章七百六十九句
　　诗经卷之八朱熹集传
　　颂四。（颂者，宗庙之乐歌。大序所谓，美盛德之形容，以其成功告于神明者也。盖颂与容，古字通用。故序以此言之。周颂三十一篇，多周公所定，而亦或有康王以后之诗。鲁颂四篇，商颂五篇，因亦以类附焉。凡五巻。）
　　周颂淸庙之什四之一
　　于【音乌】穆淸庙，肃雝显相【去声】。济济【上声】多士，秉文之德，对越在天，骏奔走在庙。不显不承，无射【音亦】于人斯。（赋也。于，叹辞。穆，深远也。淸，淸静也。肃，敬。雝，和。显，明。相，助也。谓助祭之公卿诸侯也。济济，众也。多士，与祭执事之人也。越，于也。骏，大而疾也。承，尊奉也。斯，语辞。○此周公旣成洛邑而朝诸侯。因率之以祀文王之乐歌。言于穆哉，此淸静之庙。其助祭之公侯，皆敬且和，而其执事之人，又无不执行文王之德。旣对越其在天之神，而又骏奔走其在庙之主。如此则是文王之德，岂不显乎，岂不承乎。信乎其无有厌斁于人也。）
　　淸庙一章八句。（书称，王在新邑。烝祭岁，文王骍牛一，武王一。实周公摄政之七年。而此其升歌之辞也。书大传曰：周公升歌淸庙，苟在庙中。尝见文王者，愀然如复见文王焉。乐记曰：淸庙之瑟朱弦而疏越，壹倡而三叹。有遗言者矣。郑氏曰：朱弦练。朱弦练，则声浊。越，瑟底孔也。疏之使声迟也。倡，发歌句也。三叹，三人从叹之耳。汉因秦乐，干豆上奏登歌。独上歌，不以筦弦乱人声。欲在位者徧闻之。犹古淸庙之歌也。）维天之命，于【音乌】穆不已，于【上に同じ】乎【音呼】不显，文王之德之纯。（赋也。天命，卽天道也。不已，言无穷也。纯，不杂也。○此亦祭文王之诗。言天道无穷，而文王之德纯一不杂，与天无闲。以赞文王之德之盛也。子思子曰：维天之命，于穆不已，盖曰天之所以为天也。于乎不显，文王之德之纯，盖曰文王之所以为文也，纯亦不已。程子曰：天道不已，文王纯于天道亦不已。纯则无二无杂。不已则无闲断先后。）
　　○假以溢我，我其收之，骏惠我文王，曾孙笃之。（何之为假，声之转也。恤之为溢，字之讹也。收，受。骏，大。惠，顺也。曾孙，后王也。笃，厚也。○言文王之神，将何以恤我乎。有则我当受之，以大顺文王之道。后王又当笃厚之而不忘也。）
　　维天之命一章八句
　　维淸缉熈，文王之典。肇禋【音因】，迄【音肸】用有成，维周之祯。（赋也。淸，淸明也。缉，续。熈，明。肇，始。禋，祀。迄，至也。○此亦祭文王之诗。言所当淸明而缉熈者，文王之典也。故自始祀至今有成，实维周之祯祥也。然此诗疑有阙文焉。）
　　维淸一章五句
　　烈文辟【音璧】公，锡兹祉福。惠我无疆，子孙保之。（赋也。烈，光也。辟公，诸侯也。○此祭于宗庙，而献助祭诸侯之乐歌。言诸侯助祭，使我获福。则是诸侯锡此祉福，而惠我以无疆，使我子孙保之也。）
　　○无封靡于尔邦，维王其崇之。念兹戎功，继序其皇之。（封靡之义，未详。或曰：封，专利以自封殖也。靡，汰侈也。崇，尊尚也。戎，大。皇，大也。○言汝能无封靡于汝邦，则王当尊汝。又念汝有此助祭锡福之大功，则使汝之子孙，继序而益大之也。）
　　○无竞维人，四方其训之。不显维德，百辟其刑之。于【音乌】乎【音呼】前王不忘。（又言莫强于人，莫显于德。先王之德，所以人不能忘者，用此道也。此戒饬而劝勉之也。中庸引不显惟德，百辟其刑之，而曰故君子笃恭而天下平。大学引于乎前王不忘，而曰君子贤其贤而亲其亲，小人乐其乐而利其利。此以没世不亡也。）
　　烈文一章十三句。（此篇以公疆两韵相叶。未审当从何读。意亦可互用也。）天作高山，大【音泰】王荒之。彼作矣，文王康之。彼徂矣岐，有夷之行【叶戸郎反】。子孙保之。（赋也。高山，谓岐山也。荒，治。康，安也。徂，险僻之意也。夷，平。行，路也。○此祭大王之诗。言天作岐山，而大王始治之。大王旣作，而文王又安之。于是彼险僻之岐山，人归者众，而有平易之道路。子孙当世世保守而不失也。）
　　天作一章七句
　　昊天有成命，二后受之。成王不敢康，夙夜基命宥密。于【音乌】缉熙，单厥心。肆其靖之。（赋也。二后，文武也。成王名诵，武王之子也。基，积累于下，以承藉乎上者也。宥，宏深也。密，静密也。于，叹词。靖，安也。○此诗多道成王之德。疑祀成王之诗也。言天祚周以天下，旣有定命，而文武受之矣。成王继之，又能不敢康宁，而其夙夜积德，以承藉天命者，又宏深而静密。是能继续光明文武之业，而尽其心。故今能安靖天下，而保其所受之命也。国语叔向引此诗而言曰：是道成王之德也。成王能明文昭，定武烈者也。以此证之，则其为祀成王之诗无疑矣。）
　　昊天有成命一章七句。（此康王以后之诗。）
　　我将我享，维羊维牛，维天其右【叶音由】之。（赋也。将，奉。享，献。右，尊也。神坐东向，在馔之右。所以尊之也。○此宗祀文王于明堂，以配上帝之乐歌。言奉其牛羊以享上帝，而曰天庶其降，而在此牛羊之右乎。盖不敢必也。）
　　○仪式刑文王之典，日靖四方。伊嘏【音假】文王，旣右享【叶虚良反】之。（仪式刑，皆法也。嘏，锡福也。○言我仪式刑文王之典，以靖天下，则此能锡福之文王，旣降而在此之右，以享我祭。若有以见其必然矣。）
　　○我其夙夜，畏天之威，于时保之。（又言天与文王，旣皆右享我矣，则我其敢不夙夜畏天之威，以保天与文王，所以降鉴之意乎。）
　　我将一章十句。（程子曰：万物本于天，人本乎祖。故冬至祭天，而以祖配之。以冬至气之始也。万物成形于帝，而人成形于父。故季秋享帝，而以父配之。以季秋成物之时也。陈氏曰：古者祭天于圜丘，扫地而行事。器用陶匏，牲用犊，其礼极简。圣人之意，以为未足以尽其意之委曲。故于季秋之月，有大享之礼焉。天，卽帝也。郊而曰天，所以尊之也。故以后稷配焉。后稷远矣。配稷于郊，亦以尊稷也。明堂而曰帝，所以亲之也。以文王配焉。文王亲也。配文王于明堂，亦以亲文王也。尊尊而亲亲。周道备矣。然则郊者古礼，而明堂者周制也。周公以义起之也。东莱吕氏曰：于天维庶其飨之，不敢加一词焉。于文王则言仪式其典，日靖四方。天不待赞。法文王，所以法天也。卒章惟言畏天之威，而不及文王者，统于尊也。畏天，所以畏文王也。天与文王一也。）时迈其邦。昊天其子之。（赋也。迈，行也。邦，诸侯之国也。周制十有二年，王巡守殷国，柴望祭告，诸侯毕朝。○此巡守，而朝会祭告之乐歌也。言我之以时巡行诸侯也。天其子我乎哉。盖不敢必也。）
　　○实右序有周。薄言震之，莫不震迭。怀柔百神，及河乔岳。允王维后。（右，尊。序，次。震，动。迭，惧。怀，来。柔，安。允，信也。○旣而曰：天实右序有周矣。是以使我薄言震之。而四方诸侯，莫不震惧。又能怀柔百神，以至于河之深广，岳之崇高，而莫不感格，则是信乎周王之为天下君矣。）
　　○明昭有周，式序在位。载戢干戈，载櫜<音高>弓矢，我求懿德，肆于时夏。允王保之。（戢，聚。櫜，韬。肆，陈也。夏，中国也。○又言明昭乎我周也。旣以庆让黜陟之典，式序在位之诸侯。又收）敛（其干戈弓矢，而益求懿美之德，以布陈于中国，则信乎王之能保天命也。或曰：此诗卽所谓肆夏。以其有肆于时夏之语，而命之也。）
　　时迈一章十五句。（春秋传曰：昔武王克商作颂曰：载戢干戈。而外传又以为，周文公之颂。则此诗乃武王之世，周公所作也。外传又曰：金奏肆夏樊遏梁。天子以飨元侯也。韦昭注云，肆夏，一名樊，韶夏，一名遏，纳夏，一名梁。卽周礼九夏之三也。吕叔玉云，肆夏，时迈也。樊遏，执竞也。梁，思文也。）执竞武王，无竞维烈。不显成康，上帝是皇。（赋也。此祭武王成王康王之诗。竞，强也。言武王持其自强不息之心，故其功烈之盛，天下莫得而竞。岂不显哉，成王康王之德，又上帝之所君也。）
　　○自彼成康，奄有四方，斤【去声】斤其明【叶谟郎反】。（○斤斤，明之察也。言成康之德明着如此也。）
　　○钟鼓喤【音横】喤，磬筦【音管】将将【音枪】，降福穰穰【音攘】。（○喤喤，和也。将将，集也。穰穰，多也。言今作乐以祭而受福也。）
　　○降福简简，威仪反反，旣醉旣饱，福禄来反。（简简，大也。反反，谨重也。反，覆也。言受福之多，而愈益谨重。是以旣醉旣饱，而福禄之来，反复而不厌也。）
　　执竞一章十四句。（此昭王以后之诗。国语说见前篇。）
　　思文后稷，克配彼天。立我烝民，莫匪尔极。贻我来牟，帝命率育【叶）曰（逼反】。无此疆尔界【叶讫力反】，陈常于时夏。（赋也。思，语词。文，言有文德也。立，粒通。极，至也。德之至也。贻，遗也。来，小麦。牟，大麦也。率，徧。育，养也。○言后稷之德，眞可配天。盖使我烝民，得以粒食者，莫非其德之全也。且其贻我民以来年之种，乃上帝之命，以此徧养下民者。是以无有远近彼此之殊，而得以陈其君臣父子之常道于中国也。或曰：此所谓纳夏者，亦以其有时夏之语，而命之也。）
　　思文一章八句。（国语说见时迈篇。）
　　淸庙之什十篇十章九十五句周颂臣工之什四之二
　　嗟嗟臣工，敬尔在公。王厘【音离】尔成，来咨来茹【音孺】。（○赋也。嗟嗟，重叹以深敕之也。臣工，群臣百官也。公，公家也。厘，赐也。成，成法也。茹，度也。○此戒农官之诗。先言王有成法以赐女。女当来咨度也。）
　　○嗟嗟保介，维莫【音慕】之春，亦又何求，如何新畬【音余】。于【音乌】皇来牟，将受厥明。明昭上帝，迄用康年。命我众人，庤【音时】乃钱【音剪】镈【音博】，奄观铚【音质】艾【音刈】。（○保介，见月令吕览。其说不同。然皆为籍田而言。盖农官之副也。莫春，斗柄建辰。夏正之三月也。畬，三岁田也。于皇，叹美之词。来牟，麦也。明，上帝之明赐也。言麦将熟也。迄，至也。康年，犹丰年也。众人，甸徒也。庤，具。钱铫镈鉏，皆田器也。铚，获禾短鎌也。艾，获也。○此乃言所戒之事。言三月则当治其新畬矣。今如何哉。然麦已将熟，则可以受上帝之明赐。而此明昭之上帝，又将赐我新畬以丰年也。于是命甸徒具农器，以治其新畬，而又将忽见其收成也。）
　　臣工一章十五句
　　噫嘻成王，旣昭假【音格】尔。率时农夫，播厥百谷。骏发尔私，终三十里，亦服尔耕，十千维耦【叶音拟】。（○赋也。噫嘻，亦叹词也。昭，明。假，格也。尔，田官也。时，是。骏，大。发，耕也。私，私田也。三十里，万夫之地，四方有川，内方三十三里有奇。言三十里，举成数也。耦，二人并耕也。○此连上篇亦戒农官之词。昭假尔，犹言格汝众庶。盖成王始置田官，而尝戒命之也。尔当率是农夫，播其百谷，使之大发其私田，皆服其耕事，万人为耦而并耕也。盖耕本以二人为耦。今合一川之众为言。故云万人毕出，幷力齐心，如合一耦也。此必郷遂之官，司稼之属，其职以万夫为界者。沟洫用贡法，无公田。故皆谓之私。苏氏曰：民曰：雨我公田，遂及我私。而君曰：骏发尔私，终三十里。其上下之闲，交相忠爱如此。）
　　噫嘻一章八句
　　振鹭于飞，于彼西雝。我客戾止，亦有斯容。（赋也。振，羣飞貌。鹭，白鸟。雝，泽也。客，谓二王之后。夏之后杞，商之后宋。于周为客。天子有事膰焉，有丧拜焉者也。○此二王之后，来助祭之诗。言鹭飞于西雝之水，而我客来助祭者，其容貌修整，亦如鹭之洁白也。或曰：兴也。）
　　○在彼无恶，在此无斁【叶丁故反】。庶几夙夜【叶羊茹反】，以永终誉。（彼，其国也。在国无恶之者。在此无厌之者。如是则庶几其能夙夜，以永终此誉矣。陈氏曰：在彼不以我革其命，而有恶于吾。知天命无常，惟德是与。其心服也，在我不以彼坠其命，而有厌于彼。崇德象贤，统承先王。忠厚之至也。）
　　振鹭一章八句
　　丰年多黍多稌【音杜】，亦有高廪【力锦反】。万亿及秭【咨履反】，为酒为醴，烝畀祖妣，以洽百礼。降福孔皆【叶举里反】。（○赋也。稌，稻也。黍，宜高燥而寒。稌，宜下湿而暑。黍稌皆熟，则百谷无不熟矣。亦，助语辞。数万至万，曰亿。数亿至亿，曰秭。烝，进。畀，予。洽，备。皆，徧也。○此秋冬报赛田事之乐歌。盖祀田祖先农方社之属也。言其收入之多，至于可以供祭祀备百礼，而神降之福将甚徧也。）
　　丰年一章七句
　　有瞽有瞽，在周之庭。（赋也。瞽，乐官无目者也。○序以此为始作乐，而合乎祖之诗。两句总序其事也。）
　　○设业设虡【音巨】，崇牙树羽。应田县鼓，鼗磬柷【尺叔反】圉【音语】，旣备乃奏【叶音祖】，箫管备举【以上叶瞽字】。（○业虡崇牙，见灵台篇。树羽，置五采之羽于崇牙之上也。应，小鞞。田，大鼓也。郑氏曰：田，当作朄。小鼓也。县鼓，周制也。夏后氏，足鼓。殷，楹鼓。周，县鼓。鼗，如鼓而小。有柄两耳。持其柄揺之。则旁耳还自击。磬，石磬也。柷，状如漆桶。以木为之。中有椎。连底挏之，令左右击以起乐者也。圉，亦作敔。状如伏虎。皆上有二十七鉏铻。刻以木。长尺。擽之以止乐者也。箫，编小竹管为之。管，如篴。倂两而吹之者也。） 
　　○喤喤【音横】厥声，肃雝和鸣。先祖是听，我客戾止，永观厥成【以上叶庭字】。（○我客，二王之后也。观，视也。成，乐阕也。如箫韶九成之成。独言二王后者，犹言虞宾在位，我有嘉客。盖尤以是为盛耳。）
　　有瞽一章十三句
　　猗【于宜反】与【音余】漆沮【七余反】，潜有多鱼。有鳣【张连反】有鲔【叶于轨反】，鲦【音条】鲿【音常】鰋【音偃】鲤。以享以祀，以介景福【叶笔力反】。（○赋也。猗与，叹词。潜，槮也。盖积柴养鱼，使得隐藏避寒，因以薄围取之也。或曰：藏之深也。鲦，白鲦也。月令季冬命渔师始渔。天子亲往，乃尝鱼。先荐寝庙，季春荐鲔于寝庙。此其乐歌也。）
　　潜一章六句
　　有来雝雝【与公叶。篇内同】，至止肃肃。相【息亮反】维辟【音璧】公，天子穆穆。（赋也。雝雝，和也。肃肃，敬也。相，助祭也。辟公，诸侯也。穆穆，天子之容也。○此武王祭文王之诗。言诸侯之来，皆和且敬，以助我之祭事，而天子有穆穆之容也。）
　　○于【音乌】荐广牡，相【同上】予肆祀【叶养里反】。假【古雅反】哉皇考【叶音口】，绥予孝子【叶奖里反】。（○于，叹辞。广牡，大牲也。肆，陈。假，大也。皇考，文王也。绥，安也。孝子，武王自称也。○言此和敬之诸侯，荐大牲，以助我之祭事。而大哉文王，庶其享之，以安我孝子之心也。）
　　○宣哲维人，文武维后。燕及皇天【叶铁因反】，克昌厥后。（宣，通。哲，知。燕，安也。○此美文王之德。宣哲则尽人之道，文武则备君之德。故能安人，以及于天，而克昌其后嗣也。苏氏曰：周人以讳事神。文王名昌，而此诗曰克昌厥后，何也。曰：周之所谓讳，不以其名号之故，而遂废其文也。讳其名而废其文者，周礼之未失也。）
　　○绥我眉寿【叶殖酉反】，介以繁祉，旣右【音又】烈考【叶音口】，亦右文母【叶满彼反】。（○右，尊也。周礼所谓享右祭祀，是也。烈考，犹皇考也。文母，太姒也。○言文王昌厥后，而安之以眉寿，助之以多福，使我得以右于烈考文母也。）
　　雝一章十六句。（周礼乐师及彻，帅学士而歌彻。说者以为，卽此诗。论语亦曰：以雍彻。然则此盖彻祭所歌，而亦名为彻也。）载见【音现】辟【音璧】王，曰求厥章。龙旗阳阳，和铃央央【音秧】，鞗【音条】革有鸧【音枪】，休有烈光。（赋也。载，则也。发语辞也。章，法度也。交龙曰旗。阳，明也。轼前曰和，旗上曰铃。央央有鸧，皆声和也。休，美也，此诸侯助祭于武王庙之诗。先言其来朝禀受法度，其车服之盛如此。）
　　○率见昭考，以孝以享【叶虚良反】。（○昭考，武王也。庙制，太祖居中，左昭右穆。周庙文王当穆，武王当昭。故书称穆考文王。而此诗及访落，皆谓武王为昭考。此乃言王率诸侯，以祭武王庙也。）
　　○以介眉寿，永言保之，思皇多祜【音戸】。烈文辟公，绥以多福，俾缉熙于纯嘏【叶音古】。（○思，语辞。皇，大也，美也。○又言孝享以介眉寿，而受多福。是皆诸侯助祭有以致之，使我得继而明之，以至于纯嘏也。盖归德于诸侯之词。犹烈文之意也。）
　　载见一章十四句
　　有客有客，亦白其马【叶满补反】。有萋有且【上声】，敦【音堆】琢其旅。（赋也。客，微子也。周旣灭商，封微子于宋，以祀其先王。而以客礼待之，不敢臣也。亦，语辞也。殷尚白。修其礼物，仍殷之旧也。萋且，未详。传曰：敬愼貌。敦琢，选择也。旅，其卿大夫从行者也。○此微子来见祖庙之诗，而此一节，言其始至也。）
　　○有客宿宿，有客信信。言授之絷【音执】，以絷其马。（一宿曰宿，再宿曰信。絷其马，爱之不欲其去也。此一节，言其将去也。）
　　○薄言追之，左右绥之。旣有淫威，降福孔夷。（追之，已去而复还之。爱之无已也。左右绥之，言所以安而留之者无方也。淫威，未详。旧说，淫，大也。统承先王，用天子礼乐。所谓淫威也。夷，易也，大也。此一节，言其留之也。）
　　有客一章十二句
　　于【音乌】皇武王，无竞维烈。允文文王，克开厥后，嗣武受之。胜殷遏刘，耆【音指】定尔功。（赋也。于，叹词。皇，大。遏，止。刘，杀。耆，致也。○周公象武王之功，为大武之乐。言武王无竞之功。实文王开之。而武王嗣而受之。胜殷止杀，以致定其功也。）
　　武一章七句。（春秋传，以此为大武之首章也。大武，周公象武王武功之舞，歌此诗以奏之。礼曰：朱干玉戚，冕而舞大武。然传以此诗为武王所作，则篇内已有武王之谥，而其说误矣。）臣工之什十篇十章一百六句周颂闵予小子之什四之三
　　闵予小子，遭家不造【叶徂候反】，嬛嬛【音）茕（】在疚【音救】。于【音乌】乎【音呼】皇考【叶祛候反】，永世克孝【叶呼候反】。（○赋也。成王免丧，始朝于先王之庙，而作此诗也。闵，病也。予小子，成王自称也。造，成也。嬛，与茕同。无所依怙之意。疚，哀病也。匡衡曰：焭焭在疚。言成王丧毕思慕意气未能平也。盖所以就文武之业，崇大化之本也。皇考，武王也。叹武王之终身能孝也。）
　　○念兹皇祖，陟降庭【叶去声】止。维予小子，夙夜敬止。（皇祖，文王也。承上文，言武王之孝。思念文王，常若见其陟降于庭。犹所谓见尧于墙，见尧于羹也。楚词云，三公揖让登降堂。只与此文势正相似。而匡衡引此句，颜注亦云，若神明临其朝庭是也。）
　　○于乎皇王，继序思不忘。（皇王，兼指文武也。承上文言。我之所以夙夜敬止者，思继此序而不忘耳。）
　　闵予小子一章十一句。（此成王除丧朝庙所作。疑后世遂以为嗣王朝庙之乐。后三篇放此。）

　　访予落止，率时昭考。于乎悠哉，朕未有艾。将予就之，继犹判涣。维予小子，未堪家多难【去声】。绍庭上下，陟降厥家。休矣皇考，以保明其身。（赋也。访，问。落，始。悠，远也。艾，如夜未艾之艾。判，分。涣，散。保，安。明，显也。○成王旣朝于庙。因作此诗。以道延访羣臣之意。言我将谋之于始，以循我昭考武王之道。然而其道远矣。予不能及也。将使予勉强以就之。而所以继之者，犹恐其判涣而不合也。则亦继其上下于庭陟降于家，庶几赖皇考之休，有以保明吾身而已矣。）
　　访落一章十二句。（说同上篇。）
　　敬之敬之，天维显思【叶新夷反】，命不易【去声】哉【叶奖黎反】。无曰高高在上，陟降厥士，日监在兹【叶津之反】。（赋也。显，明也。思，语辞也。士，事也。○成王受羣臣之戒，而述其言曰：敬之哉敬之哉，天道甚明，其命不易保也。无谓其高而不吾察。当知其聦明明畏，常若陟降于吾之所为，而无日不临监于此者。不可以不敬也。）
　　○维予小子【叶奖里反】，不聪敬止，日就月将，学有缉熙于光明【叶谟郎反】。佛【音弼】时仔【音兹】肩，示我显德行【去声。叶戸郎反】。（○将，进也。佛，弼通。仔肩，任也。○此乃自为答之言曰：我不聪而未能敬也。然愿学焉。庶几日有所就，月有所进，续而明之，以至于光明。又赖群臣辅助我所负荷之任，而示我以显明之德行，则庶乎其可及尔。）
　　敬之一章十二句
　　予其惩，而毖后患。莫予荓【音俜】蜂，自求辛螫【音释】。肇允彼桃虫，拚【音翻】飞维鸟。未堪家多难【去声】，予又集于蓼【音了】。（○赋也。惩，有所伤而知戒也。毖，愼。荓，使也。蜂，小物而有毒。肇，始。允，信也。桃虫，鹪鹩，小鸟也。拚，飞貌。鸟，大鸟也。鹪鹩之雏，化而为鵰。故古语曰：鹪鹩生鵰。言始小而终大也。蓼，辛苦之物也。○此亦访落之意。成王自言，予何所惩，而谨后患乎。荓蜂而得辛螫，信桃虫而不知其能为大鸟。此其所当惩者，盖指管蔡之事也。然我方幼冲，未堪多难，而又集于辛苦之地。羣臣柰何舍我而弗助哉。）
　　小毖一章八句。（苏氏曰：小毖者，谨之于小也。谨之于小，则大患无由至矣。）载芟载柞【音窄。叶疾各反】，其耕泽泽【音释。叶徒洛反】。（○赋也。除草曰芟，除木曰柞。秋官柞氏，掌攻草木是也。泽泽，解散也。）
　　○千耦其耘，徂隰徂畛【音眞】。（○耘，去苗闲草也。隰，为田之处也。畛，田畔也。）
　　○侯主侯伯，侯亚侯旅，侯强侯以。有嗿【他感反】其馌【音晔】，思媚其妇，有依其士。有略其耜【叶养里反】，俶载南亩【叶满委反】。（○主，家长也。伯，长子也。亚，仲叔也。旅，众子弟也。强，民之有余力，而来助者。遂人所谓以强予任甿者也。能左右之曰以。太宰所谓闲民转移执事者。若今时佣力之人，随主人所左右者也。嗿，众飮食声也。媚，顺。依，爱。士，夫也。言饷妇与耕人相慰劳也。略，利。俶，始。载，事也。）
　　○播厥百谷，实函斯活【叶呼酷反】。（○函，含。活，生也。旣播之，其实含气而生也。）
　　○驿驿其达【叶佗悦反】，有厌其杰。（驿驿，苗生貌。达，出土也。厌，受气足也。杰，先长者也。）
　　○厌厌其苗，绵绵其麃【表骄反】。（○绵绵，详密也。麃，耘也。）
　　○载获济济【上声】，有实其积【音渍。叶上声】，万亿及秭。为酒为醴，烝畀祖妣，以洽百礼。（济济，人众貌。实，积之实也。积，露积也。）
　　○有飶【音邲】其香，邦家之光。有椒其馨，胡考之宁。（飶，芬香也。未详何物。胡，寿也。以燕享宾客，则邦家之所以光也。以共养耆老，则胡考之所以安也。）
　　○匪且有且，匪今斯今【叶音经】，振古如兹【无韵。未详】。（○且，此。振，极也。言非独此处有此稼穑之事，非独今时有今丰年之庆，盖自极古以来，如此矣。犹言自古有年也。）
　　载芟一章三十一句。（此诗，未详所用。然辞意，与丰年相似。其用应亦不殊。）畟畟【音测】良耜【叶养里反】，俶【音蓄】载南亩【叶蒲委反】。（○赋也。畟畟，严利也。）
　　○播厥百谷，实函斯活【叶呼酷反】。（○说见前篇。）
　　○或来瞻女，载筐及筥，其饟【式亮反】伊黍。（或来瞻女，妇子之来馌者也。筐筥，饟具也。）
　　○其笠伊纠【叶其了反】，其镈【音博】斯赵【直了反】，以薅【音蒿】荼蓼。（纠然，笠之轻举也。赵，刺。薅，去也。荼，陆草。蓼，水草。一物而有水陆之异也。今南方人，犹谓蓼为辣荼。或用以毒溪取鱼。卽所谓荼毒也。）
　　○荼蓼朽止，黍稷茂【叶莫口反】止。（毒草朽，则土熟而苗盛。）
　　○获之挃挃【音窒】，积之栗栗。其崇如墉，其比【去声】如栉【侧瑟反】。以开百室。（挃挃，获声也。栗栗，积之密也。栉，理髪器。言密也。百室，一族之人也。五家为比，五比为闾，四闾为族。族人辈作相助。故同时入谷也。）
　　○百室盈止，妇子宁止。（盈，满。宁，安也。）
　　○杀时犉【音淳】牡，有捄【音求】其角【叶卢谷反】。以似以续，续古之人。（黄牛黑唇曰犉。捄，曲貌。续，谓续先祖以奉祭祀。）
　　良耜一章二十三句。（或疑，思文臣工噫嘻丰年载芟良耜等篇，卽所谓豳颂者。其详见于豳风及大田篇之末。亦未知其是否也。）丝衣其紑【孚浮反】，载弁俅俅【音求】。自堂徂基，自羊徂牛，鼐【音柰】鼎及鼒【叶津之反】。兕觥其觩【音求】，旨酒思柔。不呉【音话】不敖【音傲】，胡考之休。（赋也。丝衣，祭服也。紑，洁貌。载，戴也。弁，爵弁也。士祭于王之服。俅俅，恭顺貌。基，门塾之基。鼐，大鼎。鼒，小鼎也。思，语辞。柔，和也。呉，哗也。○此亦祭而飮酒之诗。言此服丝衣爵弁之人，升门堂视壶濯笾豆之属，降往于基告濯具。又视牲从羊至牛，反告充，已乃举鼎羃告洁。礼之次也。又能谨其威仪，不諠哗，不怠傲。故能得寿考之福。）
　　丝衣一章九句。（此诗或紑俅牛觩柔休并叶基韵。或基鼒并叶紑韵。）于【音乌】铄【音烁】王师，遵养时晦。时纯熈矣。是用大介。我龙受之，蹻蹻【音矫】王之造【叶祖候反】。载用有嗣【叶音祠】，实维尔公允师。（赋也。于，叹辞。铄，盛。遵，循。熈，光。介，甲也。所谓一戎衣也。龙，宠也。蹻蹻，武貌。造，为。载，则。公，事。允，信也。○此亦颂武王之诗。言其初有于铄之师而不用，退自循养，与时皆晦。旣纯光矣，然后一戎衣而天下大定。后人于是宠而受此蹻蹻然王者之功。其所以嗣之者，亦维武王之事是师尔。）
　　酌一章八句。（酌，卽勺也。内则十三舞勺。卽以此诗为节而舞也。然此诗与赉般，皆不用诗中字名篇。疑取乐节之名。如曰武宿夜云尔。）绥万邦，屡【音虑】丰年。天命匪解【音懈】，桓桓武王，保有厥士，于以四方，克定厥家。于【音乌】昭于天，皇以闲之。（赋也。绥，安也。桓桓，武貌。大军之后，必有凶年。而武王克商，则除害以安天下。故屡获丰年之祥。传所谓周饥，克殷而年丰，是也。然天命之于周，久而不厌也。故此桓桓之武王，保有其士，而用之于四方以定其家。其德上昭于天也。闲字之义未详。传曰：闲，代也。言君天下，以代商也。此亦颂武王之功。）
　　桓一章九句。（春秋传以此为大武之六章。则今之篇次，盖已失其旧矣。又篇内已有武王之谥，则其谓武王时作者亦误矣。序以为讲武类禡之诗。岂后世取其义而用之于其事也欤。）文王旣勤止，我应受之。敷时绎思，我徂维求定。时周之命，于绎思。（赋也。应，当也。敷，布。时，是也。绎，寻绎也。于，叹词。绎思，寻绎而思念也。○此颂文武之功，而言其大封功臣之意也。言文王之勤劳天下至矣。其子孙受而有之。然而不敢专也。布此文王功德之在人，而可绎思者，以赉有功，而往求天下之安定。又以为凡此皆周之命，而非复商之旧矣。遂叹美之，而欲诸臣受封赏者，绎思文王之德而不忘也。）
　　赉一章六句。（春秋传以此为大武之三章。而序以为大封于庙之诗。说同上篇。）

　　于【音乌】皇时周，陟其高山，嶞【音惰】山乔岳。允犹翕【音吸】河。敷天之下，裒【音抔】时之对。时周之命。（赋也。高山，泛言山耳。嶞，则其狭而长者。乔，高也。岳，则其高而大者。允犹，未详。或曰：允，信也。犹，与由同。翕河，河善泛溢。今得其性。故翕而不为暴也。裒，聚也。对，答也。言美哉此周也。其巡守而登此山，以柴望。又道于河以周四岳。凡以敷天之下，莫不有望于我，故聚而朝之方岳之下，以答其意耳。）
　　般一章七句。（般义，未详。）
　　闵予小子之什十一篇一百三十六句鲁颂四之四。（鲁，少皥之墟。在禹贡徐州，蒙羽之野。成王以封周公长子伯禽。今袭庆东平府沂密海等州，卽其地也。成王以周公有大勋劳于天下，故赐伯禽以天子之礼乐。鲁于是乎有颂，以为庙乐。其后又自作诗，以美其君。亦谓之颂。旧说皆以为伯禽十九世孙僖公申之诗。今无所考。独閟宫一篇为僖公之诗，无疑耳。夫以其诗之僭如此。然夫子犹录之者，盖其体固列国之风，而所歌者，乃当时之事，则犹未纯于天子之颂。若其所歌之事，又皆有先王礼乐敎化之遗意焉，则其文疑若犹可予也。况夫子鲁人，亦安得而削之哉。然因其实而着之，而其是非得失，自有不可揜者。亦春秋之法也。或曰：鲁之无风，何也。先儒以为，时王褒周公之后，比于先代。故巡守不陈其诗，而其篇第不列于太师之职。是以宋鲁无风。其或然欤。或谓，夫子有所讳而削之，则左氏所记。当时列国大夫赋诗，及呉季子观周乐，皆无曰鲁风者。其说不得通矣。）
　　駉駉【音扃】牡马【叶满补反】，在垧【音扃】之野【叶上与反】。薄言駉者【叶章与反】，有驈【音聿】有皇，有骊【音离】有黄，以车彭彭【叶铺郎反】。思无疆，思马斯臧。（赋也。駉駉，腹干肥张貌。邑外谓之郊。郊外谓之牧。牧外谓之野。野外谓之林。林外谓之垧。骊马白跨曰驈。黄白曰皇。纯黑曰骊。黄骍曰黄。彭彭，盛貌。思无疆，言其思之深广无穷也。臧，善也。○此诗言僖公牧马之盛，由其立心之远。故美之曰：思无疆，则思马斯臧矣。卫文公秉心塞渊而騋牝三千，亦此意也。）
　　○駉駉牡马，在垧之野。薄言駉者，有骓【音隹】有駓【音丕】，有骍有骐，以车伾伾。思无期，思马斯才【叶前西反】。（○赋也。仓白杂毛曰骓。黄白杂毛曰駓。赤黄曰骍。靑黑曰骐。伾伾，有力也。无期，犹无疆也。才，材力也。）
　　○駉駉牡马，在垧之野。薄言駉者，有驒【音駄】有骆，有駵【音留】有雒，以车绎绎【叶弋灼反】。思无斁【叶弋灼反】，思马斯作。（赋也。靑骊驎曰驒。色有深浅班驳，如鱼鳞。今之连钱騘也。白马黑鬣曰骆。赤身黑鬣曰駵。黑身白鬣曰雒。绎绎，不绝貌。斁，厌也。作，奋起也。）
　　○駉駉牡马，在垧之野。薄言駉者，有骃【音因】有騢【音遐。叶洪孤反】，有驔【音簟】有鱼，以车祛祛【音区】。思无邪【叶祥余反】，思马斯徂。（赋也。阴白杂毛曰骃。阴，浅黑色。今泥騘也。彤白杂毛曰騢。豪骭曰驔。毫在骭而白也。二目白曰鱼。似鱼目也。祛祛，强健也。徂，行也。孔子曰：诗三百，一言以蔽之。曰思无邪。盖诗之言，美恶不同。或劝或惩，皆有以使人得其情性之正。然其明白简切，通于上下，未有若此言者。故特称之，以为可当三百篇之义。以其要为不过乎此也。学者诚能深味其言，而审于念虑之闲，必使无所思而不出于正，则日用云为，莫非天理之流行矣。苏氏曰：昔之为诗者，未必知此也。孔子读诗至此，而有合于其心焉，是以取之。盖断章云尔。）
　　駉四章章八句
　　有駜【蒲必反】有駜。駜彼乘【绳证反】黄，夙夜在公。在公明明【叶谟郎反】。振振鹭，鹭于下【叶后五反】。鼓咽咽【鸟玄反】。醉言舞，于胥乐【音洛】兮。（兴也。駜，马肥强貌。明明，辨治也。振振，羣飞貌。鹭，鹭羽，舞者所持。或坐或伏，如鹭之下也。咽，与渊同。鼓声之深长也。或曰：鹭亦兴也。胥，相也。醉而起舞以相乐也。此燕飮而颂祷之词也。）
　　○有駜有駜。駜彼乘牡，夙夜在公。在公飮酒。振振鹭，鹭于飞。鼓咽咽。醉言归，于胥乐兮。（兴也。鹭于飞，舞者振作，鹭羽如飞也。）
　　○有駜有駜。駜彼乘駽【呼县反】，夙夜在公。在公载燕。自今以始，岁其有【叶羽已反】，君子有谷，诒孙子【叶奬里反】。于胥乐兮。（兴也。靑骊曰駽。今铁騘也。载，则也。有，有年也。谷，善也。或曰：禄也。诒，遗也。颂祷之辞也。）
　　有駜三章章九句
　　思乐【音洛】泮【普半反】水，薄采其芹【其斤反】。鲁侯戾止，言观其旗【叶其斤反】。其旗茷茷【蒲害反】，鸾声哕哕【呼会反】。无小无大，从公于迈。（赋其事，以起兴也。思，发语辞也。泮水，泮宫之水也。诸侯之学，郷射之宫，谓之泮宫。其东西南方有水，形如半璧。以其半于辟廱，故曰泮水。而宫亦以名也。芹，水菜也。戾，至也。茷茷，飞扬也。哕哕，和也。此飮于泮宫，而颂祷之词也。）
　　○思乐泮水，薄采其藻。鲁侯戾止，其马蹻蹻【居表反】。其马蹻蹻，其音昭昭【叶之绕反】。载色载笑，匪怒伊敎。（赋其事，以起兴也。蹻蹻，盛貌。色，和颜色也。）
　　○思乐泮水，薄采其茆【叶谟九反】。鲁侯戾止，在泮飮酒。旣飮旨酒，永锡难老【叶鲁吼反】。顺彼长道【叶徒吼反】，屈此群丑。（赋其事，以起兴也。茆，鳬葵也。叶大如手，赤圆而滑。江南人谓之莼菜者也。长道，犹大道也。屈，服。丑，众也。此章以下皆颂祷之词也。○茆音卯。）
　　○穆穆鲁侯，敬明其德，敬愼威仪，维民之则。允文允武，昭假【音格】烈祖。靡有不孝，自求伊祜【候五反】。（○赋也。昭，明也。假，与格同。烈祖，周公鲁公也。）
　　○明明鲁侯，克明其德，旣作泮宫，淮夷攸服。矫矫虎臣，在泮献馘，淑问如皐陶，在泮献囚。（赋也。矫矫，武貌。馘，所格者之左耳也。淑，善也。问，讯囚也。囚，所虏获者。盖古者出兵，受成于学，及其反也，释奠于学，而以讯馘告。故诗人因鲁侯在泮，而愿其有是功也。）
　　○济济多士，克广德心，桓桓于征，狄彼东南【叶尼心反】。烝烝皇皇，不呉【音话】不扬，不告于讻，在泮献功。（赋也。广，推而大之也。德心，善意也。狄，犹逷也。东南，谓淮夷也。烝烝皇皇，盛也。不呉不扬，肃也。不告于讻，师克而和，不争功也。）
　　○角弓其觩【音求】，束矢其搜。戎车孔博，徒御无斁【叶弋灼反】，旣克淮夷，孔淑不逆【叶宜脚反】。式固尔犹，淮夷卒获【叶黄郭反】。（○赋也。觩，弓健貌。五十矢为束。或曰：百矢也。搜，矢疾声也。博，广大也。无斁，言竞劝也。逆，违命也。盖能审固其谋犹，则淮夷终无不获矣。）
　　○翩彼飞鸮【音枭】，集于泮林，食我桑黮【音甚】，怀我好音。憬【音耿】彼淮夷，来献其琛【敕金反】。元龟象齿，大赂南金。（兴也。鸮，恶声之鸟也。黮，桑实也。憬，觉悟也。琛，宝也。元龟，尺二寸。赂，遗也。南金，荆上之金也。此章前四句兴后四句。如行苇首章之例也。）
　　泮水八章章八句
　　閟【音秘】宫有侐【音洫】，实实枚枚。赫赫姜嫄【音元】，其德不回。上帝是依【叶音隈】，无灾无害，弥月不迟【叶陈回反】。是生后稷，降之百福【叶笔力反】。黍稷重【平声】穋【音六。叶六直反】，稙【音陟】稺菽麦【叶讫力反】。奄有下国【叶于逼反】，俾民稼穑。有稷有黍，有稻有秬【音巨】。奄有下土，缵禹之绪【音序】。（○赋也。閟，深闭也。宫，庙也。侐，淸静也。实实，巩固也。枚枚，砻密也。时盖修之。故诗人歌咏其事，以为颂祷之词，而推本后稷之生，而下及于僖公耳。回，邪也。依，犹眷顾也。说见生民篇。先种曰稙，后种曰稺。奄有下国，封于邰也。绪，业也。禹治洪水旣平，后稷乃播种百谷。）
　　○后稷之孙，实维大【音泰】王，居岐之阳，实始翦商。至于文武，缵大王之绪，致天之届，于牧之野【叶上与反】。无贰无虞，上帝临女【音汝】。敦【音堆】商之旅，克咸厥功【叶居古反】。王曰叔父，建尔元子【叶子古反】，俾侯于鲁，大启尔宇，为周室辅。（赋也。翦，断也。大王自豳徙居岐阳，四方之民，咸归往之。于是而王迹始着。盖有翦商之渐矣。届，极也。犹言穷极也。虞，虑也。无贰无虞，上帝临女，犹大明云上帝临女，无贰尔心也。敦，治之也。咸，同也。言辅佐之臣，同有其功，而周公亦与焉也。王，成王也。叔父，周公也。元子，鲁公伯禽也。启，开。宇，居也。）
　　○乃命鲁公，俾侯于东，锡之山川，土田附庸。周公之孙，庄公之子【叶奖里反】，龙旗承祀【叶养里反】，六辔耳耳。春秋匪解【音懈。叶讫力反】，享祀不忒。皇皇后帝，皇祖后稷，享以骍牺【虚宜虚何二反】。是飨是宜【）牛（奇牛何二反】，降福旣多【章移当何二反】，周公皇祖，亦其福女【音汝】。（○赋也。附庸，犹属城也。小国不能自达于天子，而附于大国也。上章旣告周公以封伯禽之意，此乃言其命鲁公而封之也。庄公之子，其一闵公，其一僖公。知此是僖公者。闵公在位不久，未有可颂。此必是僖公也。耳耳，柔从也。春秋，错举四时也。忒，过差也。成王以周公有大功于王室，故命鲁公以夏正孟春，郊祀上帝，配以后稷，牲用骍牡。皇祖，谓羣公。此章以后，皆言僖公致敬郊庙，而神降之福。国人称愿之如此也。）
　　○秋而载尝，夏而楅衡【叶戸郎反】。白牡骍刚，牺尊将将【音抢】。毛炰【音庖】胾【音恣】羹【叶卢当反】，笾豆大房，万舞洋洋。孝孙有庆【叶祛羊反】，俾尔炽而昌，俾尔寿而臧，保彼东方，鲁邦是常。不亏不崩，不震不腾，三寿作朋，如冈如陵。（赋也。尝，秋祭名。楅衡，施于牛角，所以止触也。周礼封人云，凡祭饰其牛牲，设其楅衡是也。秋将尝，而夏楅衡其牛。言夙戒也。白牡，周公之牲也。骍刚，鲁公之牲也。白牡，殷牲也。周公有王礼。故不敢与文武同。鲁公则无所嫌。故用骍刚。牺尊，画牛于尊腹也。或曰：尊作牛形，凿其背以受酒也。毛炰，周礼，封人祭祀有毛炰之豚。注云，爓去其毛，而炰之也。胾，切肉也。羹，大羹铏羹也。大羹，大古之羹。湆煮肉汁不和。盛之以豋。贵其质也。铏羹，肉汁之有菜和者也。盛之铏器。故曰铏羹。大房，半体之俎。足下有跗。如堂房也。万，舞名。震腾，惊动也。三寿，未详。郑氏曰：三卿也。或曰：愿公寿与冈陵等而为三也。）
　　○公交车千乘【去声。叶神陵反】，朱英绿縢【音滕】，二矛重【平声】弓【叶姑弘反】。公徒三万，贝冑朱綅【音纎。叶息棱反】，烝徒增增。戎狄是膺，荆舒是惩，则莫我敢承。俾尔昌而炽，俾尔寿而富【叶方未反】，黄发台背【叶蒲寐反】，寿胥与试。俾尔昌而大【叶特计反】，俾尔耆而艾【叶五计反】，万有千岁，眉寿无有害【叶暇）憩（反】。（○赋也。千乘，大国之赋也。成方十里，出革车一乘，甲士三人，左持弓，右持矛，中人）御（。步卒七十二人。将重车者二十五人。千乘之地，则三百十六里有奇也。朱英，所以饰矛，绿縢，所以约弓也。二矛，夷矛酋矛也。重弓，备折坏也。徒，步卒也。三万，举成数也。车千乘，法当用十万人，而为步卒者七万二千人。然大国之赋，适满千乘，苟尽用之，是举国而行也。故其用之大国，三军而已。三军，为车三百七十五乘，三万七千五百人。其为步卒不过二万七千人。举其中而以成数言。故曰三万也。贝冑，贝饰冑也。朱綅，所以缀也。增增，众也。戎，西戎。狄，北狄。膺，当也。荆，楚之别号。舒，其与国也。惩，艾。承，御也。僖公尝从齐桓公伐楚。故以此美之。而祝其昌大寿考也。寿胥与试之义，未详。王氏曰：寿考者，相与为公用也。苏氏曰：愿其寿而相与试其才力，以为用也。）
　　○泰山岩岩【叶鱼杴反】，鲁邦所詹。奄有龟蒙，遂荒大东，至于海邦【叶卜工反】，淮夷来同，莫不率从，鲁侯之功。（赋也。泰山，鲁之望也。詹，与瞻同。龟蒙，二山名。荒，奄也。大东，极东也。海邦，近海之国也。）
　　○保有凫绎【叶弋灼反】，遂荒徐宅【叶达各反】，至于海邦，淮夷蛮貊【叶莫博反】，及彼南夷，莫不率从，莫敢不诺，鲁侯是若。（赋也。凫绎，二山名。宅，居也。谓徐国也。诺，应辞。若，顺也。○泰山龟蒙凫绎，鲁之所有。其余则国之东南，势相连属。可以服从之国也。）
　　○天锡公纯嘏【叶果五反】，眉寿保鲁，居常与许，复周公之宇，鲁侯燕喜，令妻寿母【叶满委反】，宜大夫庶士，邦国是有【叶羽已反】。旣多受祉，黄发儿齿。（赋也。常或作尝。在薛之旁。许，许田也。鲁朝宿之邑也。皆鲁之故地。见侵于诸侯，而未复者。故鲁人以是愿僖公也。令妻，令善之妻，声姜也。寿母，寿考之母，成风也。闵公八岁被弑，必是未娶，其母叔姜亦应未老。此言令妻寿母，又可见公为僖公无疑也。有，常有也。儿齿，齿落更生细者。亦寿征也。）
　　○徂来之松，新甫之栢【叶逋莫反】，是断【音短】是度【入声】，是寻是尺【叶尺约反】。松桷【音角】有舄【叶七约反】，路寝孔硕【叶常约反】。新庙奕奕【叶弋灼反】，奚斯所作。孔曼【音万】且硕【同上】，万民是若。（赋也。徂来新甫，二山名。八尺曰寻。舄，大貌。路寝，正寝也。新庙，僖公所修之庙。奚斯，公子鱼也。作者，敎护属功课章程也。曼，长。硕，大也。万民是若，顺万民之望也。）
　　閟宫九章。五章章十七句。（内第四章脱一句。）二章章八句。二章章十句。（旧说，八章二章十七句。一章十二句。一章三十八句。二章章八句。二章章十句。多寡不均，杂乱无次。盖不知第四章有脱句而然。今正其误。）
　　鲁颂四篇二十四章二百四十三句商颂四之五。（契为舜司徒，而封于商。传十四世，而汤有天下。其后三宗迭兴。及纣无道，为武王所灭。封其庶兄微子启于宋，修其礼乐，以奉商后。其地在禹贡徐州泗滨西及豫州盟猪之野。其后政衰，商之礼乐日以放失。七世至戴公时，大夫正考甫得商颂十二篇于周大师，归以祀其先王。至孔子编诗，而又亡其七篇。然其存者亦多阙文疑义。今不敢强通也。商都亳，宋都商丘。皆在今应天府亳州界。）
　　○猗【音医】与【音余】那与，置我鼗【音桃】鼓。奏鼓简简，衎我烈祖。（赋也。猗，叹词。那，多。置，陈也。简简，和大也。衎，乐也。烈祖，汤也。记曰：商人尚声，臭味未成。涤荡其声，乐三阕，然后出迎牲，卽此是也。旧说，以此为祀成汤之乐也。）
　　○汤孙奏假，绥我思成。鼗鼓渊渊【叶于巾反】，嘒嘒管声。旣和且平，依我磬声。于【音乌】赫汤孙【叶思伦反】，穆穆厥声。（汤孙，主祀之时王也。假，与格同。言奏乐以格于祖考也。绥，安也。思成，未详。郑氏曰：安我以所思而成之人。谓神明来格也。礼记曰：齐之日，思其居处，思其笑语，思其志意，思其所乐，思其所嗜。齐三日，乃见其所为齐者。祭之日，入室，僾然必有见乎其位。周旋出戸，肃然必有闻乎其容声。出戸而听，忾然必有闻乎其叹息之声。此之谓思成。苏氏曰：其所见闻，本非有也。生于思耳。此二说近是。盖齐而思之，祭而如有见闻，则成此人矣。郑注，颇有脱误。今正之。渊渊，深远也。嘒嘒，淸亮也。磬，玉磬也。堂上升歌之乐。非石磬也。穆穆，美也。）
　　○庸鼓有斁，万舞有奕。我有嘉客，亦不夷怿。（庸，镛通。斁，斁然，盛也。奕，奕然，有次序也。盖上文言，鼗鼓管钥作于堂下，其声依堂上之玉磬，无相夺伦者，至于此。则九献之后，钟鼓交作，万舞陈于庭，而祀事毕矣。嘉客，先代之后，来助祭者也。夷，悦也。亦不夷怿乎，言皆悦怿也。）
　　○自古在昔，先民有作。温恭朝夕，执事有恪。（恪，敬也。言恭敬之道，古人所行不可忘也。闵马父曰：先圣王之传恭，犹不敢专，称曰自古。古曰在昔，昔曰先民。）
　　○顾予烝尝，汤孙之将。（将，奉也。言汤其尚顾我烝尝哉，此汤孙之所奉者。致其丁宁之意，庶几其顾之也。）
　　那一章二十二句。（闵马父曰：正考甫校商之名颂，以那为首。其辑之乱曰云云，卽此诗也。）

　　○嗟嗟烈祖，有秩斯祜【音戸】。申锡无疆，及尔斯所。（赋也。烈祖，汤也。秩，常。申，重也。尔，主祭之君。盖自歌者指之也。斯所，犹言此处也。○此亦祀成汤之乐。言嗟嗟烈祖，有秩秩无穷之福。可以申锡于无疆。是以及于尔今王之所，而修其祭祀，如下所云也。）
　　○旣载淸酤【叶候五反】，赉我思成【叶音常】。亦有和羹【叶音郎】，旣戒旣平【叶音旁】。鬷【音奏】假【音格】无言【叶音昴】，时靡有争【叶音章】。绥我眉寿，黄耇无疆。（酤，酒。赉，与也。思成义见上篇。和羹，味之调节也。戒，夙戒也。平，犹和也。仪礼于祭祀燕享之始，每言羹定。盖以羹熟为节，然后行礼。定，卽戒平之谓也。鬷，中庸作奏。正与上篇义同。盖古声奏族相近。族声转平，而为鬷耳。无言，无争，肃敬而齐也。言其载淸酤，而旣与我以思成矣。及进和羹，而肃敬之至，则又安我以眉寿黄耇之福也。）
　　○约軧【音祈】错衡【叶徒郎反】，八鸾鸧鸧【音抢】。以假【音格】以享【叶虚良反】，我受命溥将。自天降康，丰年穰穰。来假来飨【叶虚良反】，降福无疆。（约軧错衡八鸾，见采芑篇。鸧，见载见篇。言助祭之诸侯，乘是车，以假以享于祖宗之庙也。溥，广。将，大也。穰穰，多也。言我受命旣广大，而天降以丰年黍稷之多，使得以祭也。假之而祖考来假，享之而祖考来享，则降福无疆矣。）
　　○顾予烝尝，汤孙之将。（说见前篇。）
　　烈祖一章二十二句
　　天命玄鸟，降而生商，宅殷土芒芒。古帝命武汤，正域彼四方。（赋也。玄鸟，鳦也。春分玄鸟降。高辛氏之妃，有娀氏女简狄，祈于郊禖，鳦遗卵。简狄呑之而生契。其后世遂为有商氏，以有天下。事见史记。宅，居也。殷，地名。芒芒，大貌。古，犹昔也。帝，上帝也。武汤，以其有武德号之也。正，治也。域，封境也。○此亦祭祀宗庙之乐，而追叙商人之所由生，以及其有天下之初也。）
　　○方命厥后，奄有九有【叶羽已反】。商之先后，受命不殆【叶养里反】，在武丁孙子【叶奖里反】。（○方命厥后，四方诸侯无不受命也。九有，九州岛也。武丁，高宗也。言商之先后，受天命不危殆。故今武丁孙子，犹赖其福。）
　　○武丁孙子，武王靡不胜【音升】。龙旗十乘，大糦【音炽】是承。（武王，汤号，而其后世亦以自称也。龙旗，诸侯所建交龙之旗也。大糦，黍稷也。承，奉也。○言武丁孙子，今袭汤号者，其武无所不胜。于是诸侯无不奉黍稷，以来助祭也。）
　　○邦畿千里，维民所止，肇域彼四海【叶虎洧反】。（○止，居。肇，开也。言王畿之内，民之所止，不过千里，而其封域，则极乎四海之广也。）
　　○四海来假【音格】，来假祁祁。景员维河。殷受命咸宜【叶牛何反】，百禄是何【音荷。叶如字】。（○假，与格同。祁祁，众多貌。景员维河之义，未详。或曰：景，山名。商所都也。见殷武卒章。春秋传亦曰：商汤有景亳之命，是也。员，与下篇幅陨义同。盖言周也。河，大河也。言景山四周，皆大河也。何，任也。春秋传作荷。）
　　玄鸟一章二十二句
　　浚哲维商，长发其祥。洪水芒芒，禹敷下土方，外大国是疆，幅陨【音员】旣长，有娀【音菘】方将。帝立子生商。（赋也。浚，深。哲。知。长，久也。方，四方也。外大国，远诸侯也。幅，犹言邉幅也。陨，读作员。谓周也。有娀，契之母家也。将，大也。○言商世世有浚哲之君。其受命之祥，发见也久矣。方禹治洪水，以外大国为中国之竟，而幅员广大之时，有娀氏始大。故帝立其女之子，而造商室也。盖契于是时，始为舜司徒，掌布五敎于四方。而商之受命实基于此。）
　　○玄王桓拨【叶必烈反】。受小国是达【叶他悦反】，受大国是达，率履不越，遂视旣发【叶方月反】。相土烈烈，海外有截。（赋也。玄王，契也。玄者，深微之称。或曰：以玄鸟降而生也。王者追尊之号。桓，武。拨，治。达，通也。受小国大国，无所不达，言其无所不宜也。率，循。履，礼。越，过。发，应也。言契能循礼，不过越，遂视其民，则旣发以应之矣。相土，契之孙也。截，整齐也。至是而商益大，四方诸侯归之，截然整齐矣。其后汤以七十里起。岂尝中衰也与。）
　　○帝命不违，至于汤齐。汤降不迟，圣敬日跻【音賷】，昭假迟迟。上帝是祗，帝命式于九围。（赋也。汤齐之义，未详。苏氏曰：至汤而王业成，与天命会也。降，犹生也。迟迟，久也。祗，敬。式，法也。九围，九州岛也。○商之先祖，旣有明德，天命未尝去之，以至于汤。汤之生也，应期而降。适当其时其圣敬又日跻升，以至昭假于天，久而不息。惟上帝是敬。故帝命之，以为法于九州岛也。）
　　○受小球【音求】大球，为下国缀【音贽】旒【音流】，何【音贺】天之休。不竞不絿【音求】，不刚不柔，敷政优优，百禄是遒【音囚】。（○赋也。小球大球之义，未详。或曰：小国大国所贽之玉也。郑氏曰：小球，鎭圭，尺有二寸。大球，大圭，三尺也。皆天子之所执也。下国，诸侯也。缀，犹结也。旒，旗之埀者也。言为天子而为诸侯所系属，如旗之縿为旒所缀着也。何，荷。竞，强。絿，缓也。优优，宽裕之意。遒，聚也。）
　　○受小共【音恭。叶居勇反】大共，为下国骏【音峻】厖【音忙。叶莫孔反】，何天之龙【叶丑勇反】。敷奏其勇，不震不动【叶德总反】，不戁【音赧】不竦【音耸】，百禄是总。（赋也。小共大共骏厖之义，未详。或曰：小国大国所共之贡也。郑氏曰：共，执也。犹小球大球也。苏氏曰：共，珙通。合珙之玉也。传曰：骏，大也。厖，厚也。董氏曰：齐诗作骏）駹（。谓马也。龙，宠也。敷奏其勇，犹言大进其武功也。戁，恐。竦，惧也。）
　　○武王载旆，有虔秉钺【音越】。如火烈烈，则莫我敢曷【音遏。叶阿竭反】。苞有三蘖【叶五竭反】，莫遂莫达【叶他悦反】。九有有截。韦顾旣伐【叶房越反】，昆吾夏桀。（赋也。武王，汤也。虔，敬也。言恭行天讨也。曷，遏通。或曰：曷，谁何也。苞，本也。蘖，旁生萌蘖也。言一本生三蘖也。本则夏桀，蘖则韦也，顾也，昆吾也。皆桀之党也。郑氏曰：韦，彭姓。顾昆吾，己姓。○言汤旣受命，载旆秉钺，以征不义。桀与三蘖，皆不能遂其恶，而天下截然归商矣。始伐韦，次伐顾，次伐昆吾，乃伐夏桀。当时用师之序如此。）
　　○昔在中叶，有震且业。允也天子【叶奬里反】，降予卿士。实维阿衡【叶戸郎反】，实左【音佐】右【音又】商王。（赋也。叶，世。震，惧。业，危也。承上文而言。昔在，则前乎此矣。岂谓汤之前世中衰时与。允也天子，指汤也。降，言天赐之也。卿士，则伊尹也。言至于汤得伊尹，而有天下也。阿衡，伊尹官号也。）
　　长发七章一章八句四章章七句一章九句一章六句。（序以此为大禘之诗。盖祭其祖之所出，而以其祖配也。苏氏曰：大禘之祭，所及者远。故其诗历言商之先后，又及其卿士伊尹。盖与祭于禘者也。商书曰：兹予大享于先王。尔祖其从与享之。是礼也。岂其起于商之世欤。今按大禘不及羣庙之主。此宜为祫祭之诗。然经无明文。不可考也。）
　　○挞彼殷武，奋伐荆楚，冞【面规反】入其阻，裒【音抔】荆之旅，有截其所。汤孙之绪【音序】。（○赋也。挞，疾貌。殷武，殷王之武也。）冞（，冒。裒，聚。汤孙，谓高宗。○旧说，以此为祀高宗之乐。盖自盘庚没，而殷道衰，楚人叛之。高宗挞然用武，以伐其国。入其险阻，以致其众尽平其地，使截然齐一。皆高宗之功也。易曰：高宗伐鬼方，三年克之，盖谓此欤。）
　　○维女【音汝】荆楚，居国南郷。昔有成汤，自彼氐【音堤】羌，莫敢不来享【叶虚良反】，莫敢不来王。曰商是常。（赋也。氐羌，夷狄国。在西方。享，献也。世见曰王。○苏氏曰：旣克之，则告之曰：尔虽远，亦居吾国之南耳。昔成汤之世，虽氐羌之远，犹莫敢不来朝。曰此商之常礼也。况汝荆楚曷敢不至哉。）
　　○天命多辟【音璧】，设都于禹之绩，岁事来辟。勿予祸适【音谪】，稼穑匪解【音懈。叶讫力反】。（○赋也。多辟，诸侯也。来辟，来王也。适，谪通。○言天命诸侯，各建都邑于禹所治之地，而皆以岁事来，至于商，以祈王之不谴曰：我之稼穑不敢解也，庶可以免咎矣。言荆楚旣平，而诸侯畏服也。）
　　○天命降监【下与滥反】，下民有严【叶五刚反】。不僭不滥，不敢怠遑，命于下国【叶越逼反】，封建厥福【叶笔力反】。（○赋也。监，视。严，威也。僭，赏之差也。滥，刑之过也。遑，暇。封，大也。○言天命降监，不在乎他，皆在民之视听，则下民亦有严矣。惟赏不僭，刑不滥，而不敢怠遑，则天命之以天下，而大建其福。此高宗所以受命而中兴也。）
　　○商邑翼翼，四方之极。赫赫厥声，濯濯厥灵。寿考且宁，以保我后生【叶桑经反】。（○赋也。商邑，王都也。翼翼，整敕貌。极，表也。赫赫，显盛也。濯濯，光明也。言高宗中兴之盛如此。寿考且宁云者，盖高宗之享国，五十有九年。我后生，谓后嗣子孙也。）
　　○陟彼景山【叶所旃反】，松栢丸丸【叶胡员反】。是断【音短】是迁，方斲【音卓】是虔。松桷【音角】有梴【五连反】，旅楹有闲【叶胡田反】，寝成孔安【叶于连反】。（○赋也。景，山名。商所都也。丸丸，直也。迁，徙也。方，正也。虔，亦截也。梴，长貌。旅，众也。闲，闲然而大也。寝，庙中之寝也。安，所以安高宗之神也。此盖特为百世不迁之庙。不在三昭三穆之数。旣成始祔而祭之之诗也。然此章与閟宫之卒章，文意略同。未详何谓。）
　　殷武六章三章章六句二章章七句一章五句
　　商颂五篇十六章一百五十四句
