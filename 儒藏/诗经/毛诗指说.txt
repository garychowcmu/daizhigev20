毛诗指说  （清）唐成伯玙撰
　　
　　
　　兴述第一
　　王泽竭而诗不作者，谓幽厉之后周室大坏，不能赏善罚恶，讽刺无益故也。诗乐相通，可以观政矣。古之王者发言举事，左右书之，犹虑臣有曲从、史无直笔，于是省方巡狩，大明黜陟。诸侯之国各使陈诗以观风，又置采诗之官而主纳之，申命瞽史习其箴诵，广闻教諌之义也。人心之哀乐，王政之得失，备于此矣。然诗者乐章也，不起鸿荒之代，始自女娲笙簧；神农造瑟，未有音曲，亦无文词。然婴儿有善，则鳯自舞，其来尚矣。夫大乐与天地同和，后代圣人从而明之耳。上皇道质，人无所感，虽形讴歌，未寄文字。俗薄政烦，歌讴理切，六代之乐同功异用。前者超忽，莫得而传，虞舜之书始陈诗，咏五弦之琴，以歌南风，其文详也。自殷周洎于鲁僖，六诗该备，而运锺治乱，时有夷险。感物而动人之常情，升平则闻雅颂之音，丧乱惟陈怨刺之作。故何休云：男女怨恨，相从而讴歌之。饥者饱其食，劳者歌其事，是也。使老而无子者求诗于巷党之间，闻之于乡，乡传于邑，邑逹于国，国升于王。王不下堂而知率土之劳逸矣。初周公制礼，以着乐章，雅颂之音播于管弦、荐于郊国，而太师主职。及天厌周徳，礼坏乐崩，春秋之际旧章泯絶，司马迁曰：古诗三千余篇，孔子去其繁重，可通于义者采而録之，远自稷契之功，次取殷周之盛，次陈幽厉之缺。始于衽席，故用关雎为首；奄有邦家，而收牡马之类。凡所删定三百一十有一篇，合于宫商，书之玉版，乐正雅颂各得其所。范宁曰：仲尼因鲁史而修春秋，就太师而正雅颂。其言近之矣。夫四国所陈，臣下所献，出自百家，辞生鄙俚，岂能尽善？若不刋正，无禆国风。又遭暴秦，并为煨烬，而诗同乐章布于人口，三百之外唯亡六篇。比诸典籍，未为残灭。诗者温柔敦厚之教，曰思无邪，若不继迹王业，何得谓之为雅？三代之封建九土、分星六服，诸侯唯存十五国而已，荆徐呉越僭窃名位，杞莒邾滕杂用夷礼，江黄道桐陷于楚服，不与诸夏同风。葢亦没而不取也。其徳薄而浅，自取削灭者，夫复奚言焉？
　　解说第二
　　诗含神雾云：诗者持也，在于敦厚之教，自持其心，讽刺之道可以扶持邦家者也。郑玄云：诗者承也，政善则下民承而讃咏之，政恶则讽刺之。梁简文云：诗者思也辞也，发虑在心谓之思，言见其懐抱者也。在辞为诗，在乐为歌，其本一也。故云好作歌以讯之是也。诗人先系其辞，然后播之乐曲。大康之乱，五子之歌，文近于诗，载于夏典；殷汤之盛，而有颂声；文武克成王业，周公能致太平，四始六义焕然昭著；幽厉板荡则变雅着，自兹以往，美刺相杂矣。
　　诸侯之诗谓之国风，校其优劣以为次序。周召二南之风，圣人之诗，以为正经，故处众国之首。邶墉卫居殷之旧地，畿内方千里，比诸侯为大，故次二南。黍离谓王风，叹宗周之倾覆，卜洛之地不过六百，既狭于卫，用以次之。平王东迁，晋郑是依，郑武公有功于王室，故次王风。齐封营丘，初有百里，周公斥大九州岛之地加太公之后，地居五百，小于王国，亦次郑。魏国为晋献公所灭，晋灭同姓见贬，故升魏于晋之上。晋唐叔受桐叶之封，地有四百，既小于齐，又居魏后。秦虽处西戎，能救周室，平王东迁之后以丰镐之地赐之，周畿之内地方八百，比晋则为不可，故宜次之。陈本侯爵，虽备三恪之裔，至于哀公荒淫不恤民事，故劣于秦，是用次之。曹子爵，昭公奢侈好任小人，土地侵削，故居桧后。豳诗是周公遭流言之作，且以救乱别继公刘，故处国风之后，列在小雅之前也。
　　王者之诗谓之雅。王政之事大小不同，歌小事用小雅，歌大事用大雅。大雅所陈文王之诗，受命作周，伐殷继代，保先王之福禄，崇严配之广孝，醉酒饱徳，能官用士，泽及四海，仁及草木，皆天子之大政也。小雅周公成王之诗，享食宾客，劳来羣臣，燕赐以懐诸侯，征伐以卫中国，天子之小事也。国风是诸侯之事，不得分为大小；颂是成功之美，其事本无大小。正风正雅与颂，圣人之诗。哀时念乱为变。风雅既有正，颂亦有正。自关雎至驺虞二十五篇为正风，直言其徳而无美。自鹿鸣至菁菁者莪为正小雅，文王在上至卷阿为正大雅，清庙至般为正颂也。然颂声从风雅而来，故二南之风为正继，变风之作齐卫为始。齐哀公当懿王之时，卫顷公即夷王之代。有正即有变，风雅既有变，颂亦有变。自王卫至豳诗为变风，自六月之诗至何草不黄为变小雅，自民劳至召旻为变大雅。风雅之变自幽厉尤甚，鲁殷为变颂，多陈变乱之辞也。
　　圣人不合称变，为惑于流言，避居东都，用陈先公之化，感悟成王，然后迎周公以致太平。故同于变风，犹不得为变雅也。颂者本为太平盛徳之事，如天地之无不覆载，和乐兴而颂声作矣。在天子之徳，诸侯所致，鲁以周公，故用四代礼乐，同于天子，亦得郊天。僖公又能修伯禽之法，复周公之土宇，故録其诗之颂，继周王之末。
　　诗者有四始，始者正诗也，谓之正始。周召二南，国风之正始。鹿鸣菁菁者莪为小雅之正始，文王在上至卷阿为大雅之正始，清庙至般为颂之正始。此诗陈圣人之徳为功用之极，修之则兴，废之则衰，正由此始也。
　　风赋比兴雅颂谓之六义，赋比兴是诗人制作之情，风雅颂是诗人所歌之用。诸侯禀王政风化一国谓之为风，王者制法于天下谓之为雅。颂者容也，赋者敷也，指事而陈布之也。然物类相从，善恶殊态，以恶类恶名之为比，墙有茨比方是子者也；以美拟美谓之为兴，叹咏尽韵善之深也。听关雎声和，知后妃能谐和众妾，在河洲之阔逺，喻门壸之幽深。鸳鸯于飞，陈万化得所，此之类也。
　　周者地名，周之先本自后稷，始播榖，尧封之邰。世传其稷官，至曾孙公刘当夏之衰世，乃失其职，居豳，豳即邠也，在戎狄之间。能修后稷之业。至殷为戎狄所迫，扶老携幼而徙于周，周即岐山之南，人皆归之，卒成王业。太王之子季厯，殷王帝乙之时受命于雍州，为西方伯。而文王由江南汝汉之诸侯，梁雍荆徐扬蔡六州已被文王之化，天下三分有其二矣，而犹服事于殷。文王述职行至于丰，受赤雀衔书之瑞，兼决虞芮之讼，以此为受命之年。筑室于丰，将岐周故地赐周公召公为食采邑，使施先君之教，其诗系之周召二公。行教自岐而南，六州之民其性不等，得圣人之化，谓之周南；得贤人之化，谓之召南。太王王季厚于仁贤，文王在诸侯之中而行王化，顾云道隔东邻三方自絶于日月。当此之时，西有昆夷羌戎之患，北有猃狁匈奴之难，东阻独夫之纣，其化始自岐周，渐于江汉，时属关右扶风美阳县，太王避狄而居之也。
　　诂者古也，谓古人之言与今有异。古谓之厥，今谓之其；古谓之权舆，今谓之始是也。训者谓别有意义，与尔雅一篇略同。肃肃敬也，雍雍和也，戚施面柔也，籧篨口柔也，无念念也，之子是子也，此谓之训也。传者注之别名也，传承师说谓之为传，出自已意即为注。注起孔安国，传有郑康成。又或不名传注而别谓之义，皆以解经也。何晏杜元凯名为集解，蔡邕注月令谓之章句，范宁注榖梁谓之解，何休注公羊为学，郑玄谓之笺，亦无义例述作之体，不欲相因耳。
　　序者绪也，如茧丝之有绪，申其述作之意也，亦与义同。今学者以为大序皆是子夏所作，未能无惑，如关雎之序首尾相结，冠束二南，故昭明太子亦云：大序是子夏全制，编入文选。其余众篇之小序，子夏唯裁初句耳，至也字而止。葛覃后妃之本也，鸿鴈美宣王也，如此之类是也。其下皆是大毛自以诗中之意而系其辞也。后人见序下有注，又云东海卫宏所作。事虽两存，未为允当。当是郑玄于毛公传下即得称笺，于毛公序末略而为注耳。毛公作传之日汉兴，已亡其六篇，但据亡篇之小序，惟有一句。毛既不见诗体，无由得措其辞也。又髙子是战国时人，在子夏之后，当子夏之世祭皆有尸灵星之尸，子夏无为取引。一句之下，多是毛公所如，非子夏明矣。笺者表也，毛公之传有所滞隠，及不曲尽义类，重表明之。或云毛曽为北海太守，玄即北海髙密人也，以爵里之隔，致有礼让文儒之道，其不然乎。
　　篇章之名久矣，篇言编也，古者无纸，籍书于简，亦谓之编。简策重大，则分之雅颂。章数亦谓之什，大略葢以十章为一别耳。诗是歌辞，皆有曲音，故章字音下加十，亦是其义。军法十人为什。因言成句，亦谓之言。思无邪三字之句，故谓一言以蔽之。续有后语以继之，如途巷之有委曲，乃谓之句。故学记云离经絶句是也。颂中无十篇，亦谓之什者，后人因加之。
　　以关雎为目者，引羣连类也。关雎一名王雎，亦鵰类也，江东谓之鹗，幽燕谓之鹫。好在水渚汀洲食鱼。此鸟雄雌之情至甚厚矣，然不双飞，并偶不于人前，退在河渚之间，亦常独处，以喻后妃性行贞専，居幽慎独，深悦君子，不以容色相授，退处闺阃以礼自持，而无妬忌，谐和众妾。后妃必能如此，可以风化天下之人也。使夫妇有礼，则至性纯和，生子必孝。孝则父子自相亲爱，事君必忠，忠则朝廷正。朝廷正则礼行天下。此是因后妃之本，成王化之端也。
　　后妃者，王者夫人之号。后者君也，尊亲也。又后者后也，六宫皆居于天子路寝之后，则百斯男继后嗣也。颛顼之时未闻后妃之号，帝喾始序星辰、象天官，后妃有四星，其一明者为正妃，即后也；余三者以为妃，即三夫人也。舜不立正妃，唯置三夫人也。后世就一人上又加其二为三，夏后氏因三夫人置九嫔，掌妇人之法度。殷人于九嫔之上又加其三，二十七世妇，广其子孙，继世不絶之名。周又因世妇加置八十一御女，为百二十人，次序而进侍王之燕息。后即古之正妃，不在数中。其内职皆拟外官，三夫人比三公，九嫔比九卿，二十七世妇比二十七大夫，八十一御女比八十一元士，此周公之制。王治外政，后修内职。
　　龙麟鳯龟白虎为五灵之长，乃圣王之嘉瑞。升平之世，王者有徳，应期而至。若后妃行关雎之化，天下信厚守礼。至衰微之世，犹如龙麟至之时，关雎之徳能感麟者也。趾者足也，皆有足而能至也。以五行言之，礼属南方火，信属中央土，火则生土，循其母则感其子而应至。
　　麟者属信而应礼也，其形似麏。麏即大獐也，似牛，一角，角头有肉，示有武而不用也。黄色，圆蹄，音中黄钟，行中规矩，不折生草，不害生虫，不羣居，不侣行，如君子之不党也。不入穽陷，如圣人有周身之防也。周室信厚，仁及草木，政之所应也。
　　鹊巢感驺虞，义兽也，白虎，黒文，义属西方金，毛虫之长。亦不害生物，应至信之徳，亦是土生金也。天子搜田以时，虽驰五豝一发而止，不忍杀伤，思如驺虞也。关雎所感，即后妃之化行也；鹊巢所感，亦夫人之化行也。不云夫人者，亦从略也。天子发射不至于五，喻取贤多也。
　　传受第三
　　传曰：仲尼没而微言絶，七十子终而大义乖。故春秋分为五，诗分为四，古之学者口相师受，或文字假借，言音有殊，各自专门。是生同异。而秦季焚书之后，故名有鲁诗、韩诗、毛诗、齐诗四家之说。[始皇三十四年焚书，三十五年坑儒，天下莫有挟藏诗书者。汉文始除挟书之令。又河间献王多得古书献之。景武之世方征儒术，典籍亦多，或藏之于屋壁，或得之于岩穴，自此而兴焉]鲁申培[音浮]公初与楚元王刘交俱受诗于浮丘伯[丘伯齐人，秦时诸生，本荀卿门人。吕太后召入南宫说诗，又遣王子郢与申公俱诣长安终其业。及郢为楚王，又使申公传太子戊]，申公为诗作诂训，而无其传。[传即义注也。申公作诂训，不能解诗之意，号曰鲁诗。教于乡里弟子，为大官博士者十有余人。王臧官至郎中令，赵绾御史大夫，孔安国临淮太守，周霸胶西内史，鲁赐东海太守，皆弟子也]武帝以安车蒲席轮征申公，拜太中大夫，时年八十余矣。[秦时博士官犹有三千人，如今太学生耳。得逃难者皆年老居家，恐不能至，以蒲席里车轮而征之。安车小车皆坐乗，驷马之车则立乗。古之老臣未听致仕者适四方，乗安车]申公授江公[瑕丘人]，江公授韦贤，贤授子玄成[并为丞相扶阳侯]，玄成传兄子赏[赏以诗授昭帝，为大司马车骑将军]。江公又传至王式[式为昌邑王师]，式传褚少孙及薛广徳[广徳为御史大夫。少孙沛人，为博士，又续司马迁史记，号褚先生]，广徳授龚舎[舎楚人，为太山太守]。齐人辕固生[汉景帝博士，后为清河太守]为诗作传，号曰齐诗，授夏侯始昌[始昌为昌邑王太傅]，始昌授后苍[东海剡人，世为博士]，苍授翼奉[下邳人，为諌议大夫]，又授萧望之，又授匡衡[子咸又能明诗]。衡授师丹[琅邪人，为大司空]。后汉陈元方亦学齐诗。燕人韩婴[汉文帝时为博士，后为常山王太傅]广推诗意，作内外传数万言，号曰韩诗。其孙商亦以诗为博士，淮南贲[音肥]生初受之，燕赵之间好韩诗。贲生传河内赵生，赵生传同郡蔡谊[谊亦为丞相，以诗授昭帝]及王吉[琅邪人，昌邑中尉益州刺史亦受齐诗]。鲁人毛公于其家作诗诂训，故曰毛诗[解诂训又注诗义，总名之为诂训传。一云河闲人也]，河闲献王见而深好之[献王名徳，景帝之子]。赵人毛苌传其业，号小毛公，为献王博士。在汉朝，故毛诗不列于国庠，唯齐鲁韩三家得立学官[太学诸生随其所习]。小毛公传同郡贯长卿，长卿传齐人解延年[延年阿武令]，延年授徐敖[敖亦为鲁诗，学于江公，以诗别传王式]，敖授陈侠[九江人，王莽时讲学大夫]。始自仲尼删诗以授子夏，故子夏作关雎大序及诸篇小序，厯四传至大毛公[一云子夏授鲁人曽申，申传魏人李克，克传鲁人孟仲子，即子思之弟子也。孟仲子二传至赵人荀卿，卿六传至大毛公。未知孰是]。汉平帝时，毛诗始立，兴于齐梁，迄于皇唐。齐诗无人，鲁诗没，而魏晋不播江左。韩诗虽存，无传习之者[后汉郑众贾逵马融皆作毛诗传。郑众河南人，官至大司农，父兴中大夫，注周礼。逵字景伯，为侍中，父徽字符伯，颍阴人，作左氏条例]。自郑玄作笺，而三家之传废矣。魏太常王肃又述毛公义而驳郑氏之非。晋孙毓为诗评十卷，论毛郑王三家异同[毓北海人，为长沙太守]。宋征士周续之及雷次宗并作诗序义[续之鴈门人也，与次宗俱事庐山惠逺，次宗于鸡笼山授南齐太祖]。江熙谢沈各注二十卷[沈会稽人，东晋时为著作郎]。陆玑作草木疏二卷，亦论虫鱼鸟兽。然土物所生，耳目不及，相承迷悞，明体乖殊，十得六七而已。[玑字符恪，呉郡人，呉太子中庶子乌程令]崔灵恩撰诸家集注二十四卷[灵恩梁桂州刺史]。沉重及徐爰作音义[重呉兴人，爰至大中大夫]。梁武帝作诗大义四十卷。郑玄又述诗意兼国风土地氏族，作诗谱一卷。近代纂集诸家互兴，理致浅薄者，恐非警策之要，不复遍举也。又有解题一卷。
　　文体第四
　　虞书曰：工以纳言，时而扬之。此君臣相戒歌，诗之渐也。诗发于言，言系乎辞，裁成曲度，谓之文章。引而伸之，以成歌咏。歌有折衷，音有清浊，音律相谐，即乐之用也。发一字未足舒懐，至于二音，殆成句矣。颂中有肇禋二字是也。三言成句，夜未央、绥万邦、思无邪、振鹭终篇是也。四言成句，其类滋多。五言成句者，谁谓雀无角是也。六言成句者，昔者先王受命有如召公之句。七言成句，如彼筑室于道谋、不敢效我友自逸、我生之初尚无造是也。八言成句，十月蟋蟀入我床下是也。不至九字十言者，声长气缓，难合雅章。文篇之大小，依章之多少，或一章为五篇，烈祖玄鸟是也。或二章为一篇，驺虞渭阳是也。多不过正月之诗。又桑柔十六章是也。句之内少者，芣苢止于二句耳。多者载芟之诗三十一句，閟宫三十八句，不过于是也。或重章共述一事，采苹是也。或一事而有数章，甘棠之诗是也。又首章同而末异者，东山之诗是也。首章异而末同者，汉广之诗是也。及乎辞余语助者，诗书同有之，已焉哉、谓之何哉，慨之深也。俟我于庭乎，而充耳以青乎，而加乎而二字为助者，悔之深也。其乐只且，美之深也。母也天只、不谅人只，椒聊且逺条且且与只，皆助语也。用矣字为助者，出自口矣。颜之厚矣。用之字者，左右流之寤寐求之是也。用也字者，何其处也必有以也允矣君子展也大成。用其字者，夜如何其，其亦助语也。用止字者，女心伤止征夫遑止。用者字者，有翩者鵻有芃者狐，又曰知我者谓我心忧是也。又以语助连正韵者，其虚其邪既亟只且，又曰是究是图亶其然乎。逸诗曰唐棣之华偏其反而神之格思不可度思，思而皆助语也。用兮字者，多处一句之下，少处一句之中。美目盼兮仪既成兮，又曰缁衣之宜兮敝予又改为兮是也。日居月诸亦助语也。诗韵乖者，隔室听音同于逺响，不甚切也。诗人之才有短长，言之直者取辞达而已矣。事之长者，歌之难尽，不思章句之繁，此皆诗之体。洎乎六国丧乱，弘多哀伤，深寄于骚文，怨刺不关于上国。前代尚质，大约辞皆平淡，意极淳朴。后来英彦各擅文章，致远直尚于轻浮，钩深曲归于美丽，葢余勇可贾，逸气难收，分镳犹昧于汉初，杂体发挥于魏始。于是有辞有咏，为引为行，悲愤成謡，长吟效古，寓言感兴，即事陈情。今古不同，未知其极。斯则变中之变也。虽无美刺之目，并属诗家之流。故备论之耳。 
　　
