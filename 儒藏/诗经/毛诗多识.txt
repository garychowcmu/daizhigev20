　　毛诗多识　　（清）多隆阿 着 

　　●目录 

　　自序 
　　刘序 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 
　　跋 

　　●自序 

　　昔夫子教人学诗则在兴观羣怨与事父事君之大而鸟兽草木之名其余绪也惟为余绪故后之学者往往略见大意直有学究性命之奥而于目前之物犹多承沿旧误不能辨正者或据此说以攻彼据彼说以攻此彼此聚讼虽极之连编累牍不能明者又有注家于鸟则曰鸟名于兽则曰兽名于草木则曰草木名不详其为何鸟何兽何草何木致令读者开卷茫然无所适从则尤摸棱之甚焉夫夫子于鸟兽草木之名而教之曰识亦欲人识其形色兼识其性情也使不于其形色性情求之仅知其为鸟名兽名草名木名即可曰识则凡读诗者皆能识矣又何须向小子谆谆勖之哉盖诗中比兴类非无意不识其物几莫知其比兴之由如鵻取其孝鸰取其悌麒麟取其仁驺虞取其义螽取其子之多雉取其性之介取雄狐以喻淫取硕鼠以喻贪萱草忘忧贝母疗郁蕳香荍艳荼苦棠甘蓼莪之梗为蒿芄兰之叶象觿卷耳是常思棘心最难养诸如此类颇难枚举傥不详加考察则不识物形其弊犹浅不识物性其弊滋深也况诗中用物原属触景兴怀并非搜诸海澨山陬之外彼重常毕方驴鼠角端物之不常有者博物之士犹能识之若为目前恒见之物旦旦遇之而不能实指其名此虽无关学问之大然亦不可谓非考据之疏矣窃思考据之学原贵多闻而尤贵多见居近山川原隰之间羽毛动植之物日与耳目相习留心察之悉得梗槩其或如鹃不来北橘不踰淮为疆域所限者则为备载先儒之说不加论断以俟后贤折衷其确有可据者则为详细释之着其古号杂以谚名庶阅者可以因端而竟委即流以寻源而于名物之学亦小有补后汉马伏波将军铸铜马式曰传闻不如亲见视影不如察形相马宜然而察物尤宜然虽一人之见不无偏执而留此瑕颣以备指摘有言此编之非者其是即不待辨而明则其有裨经学较之是余者为益大也余自童年读诗亦祇随俗立解间有会心亦多骑墙鲜有依据迨至壮岁得读汉唐注疏参以师友讲论偶得义理则用片楮记之积之既多恐有散失因录成卷帙名曰多识以此卷所载皆为鸟兽草木之名遵夫子教小子之语故以多识名之或曰凡诗中所有鸟兽草木释者不啻十之七八所识者不可谓不多也或又曰此多氏之所识者多隆阿序 

　　毛诗多识十二卷此为十数年前读汉唐注疏之所著也草甫毕即缮写成帙寄于同年周华甫先生处求订正其后先生殁而此本遂失辛亥春余自燕晋游归日长多暇偶阅旧书见原草尚存因重加删润益以数年闻见参互考证之其有始是终非者亦有始非终是者又有始是继非而终以为是者又有始非继是而终以为非者陶靖节先生归去来辞云觉今是而昨非则余之改正斯编焉知其不昨非而今是也夫考察庶物其是非亦至难定矣欲定庶物之是非宜扩一己之闻见而多闻又不如多见天下之大疆域之广余之所游未及万分之一则所见者有几试以关左一隅计之东西二千余里南北三千余里而所至之地所见之物已不能画一其为诗中所有者如同一螽也则有草螽阜螽之异同一桃也则有夏桃冬桃之异同一藻也则有马藻牛藻之异同一棠也则有赤棠白棠之异有同一梅而甘梅酸梅则异有同一荠而大荠小荠则异有同一桑而家桑野桑则异有同一萱而园萱山萱则异蒲有不同者则以香蒲臭蒲为异麻有不同者则以雄麻雌麻为异荷有不同者则以白荷赤荷为异榆有不同者则以刺榆枌榆为异稻有早稻晚稻水稻陆稻是稻有异蒿有蘩蒿蒌蒿艾蒿莪蒿是蒿有异又有莱之异为青叶赤叶蓷之异为赤华白华匏之异为长项大腹瓜之异为凹棱凸脐虎豹之兽异其文杨柳之木异其性芍药之花异有五色鸠鸟之属异有五名于一隅而见其异焉知其不易地而又异于一隅而见为非焉知其不易地而见为是然则此编于庶物是之非之者未必不为鹖雀之误黄霸蟛蜞之病蔡谟也岂敢自谓有定见也先懦诗注今所见者莫古于毛传郑笺次之孔疏又次之郑氏为传作笺则已不能尽是夫传孔疏亦或非笺可知古人注经不肯随声附和要之惟求一是而此编之所是非者于先儒之说不必尽同要期不戾于经语近繁芜则惟恐其不详名杂俚俗则惟恐其不实于陆玑草木疏尝病其简略于蔡卞名物解尝病其蹈空不欲踵前人简略蹈空之病所以致有繁芜俚俗之病也昔者吉水李氏云学易不言易象学礼不核礼器书不解禹贡山川诗不详草木鸟兽皆非实学余岂有实学者哉如以此编为实学余敬谢之岁次重光大渊献相月望前三日慧珠阁后学雯溪氏再序 

　　●刘序 

　　诗三百篇盖皆感物造端寓词托讽大都比兴为多其所举鸟兽虫鱼草木之名伙矣然古今异时乡土殊产徒执今时所目验与夫方俗之称名以求当于风雅颂之所咏有以知其龃龉而不能合也经生所恃以考证者毛郑而外惟尔雅释草等七篇次则陆玑诗疏扬雄方言许叔重说文及诸家本草注释而已然其说往往互异各信所见不能相通曹风下泉苞稂毛云童粱郑稂作凉云凉草小雅鹿鸣食野之苹毛云苹蓱也郑以为藾萧传笺已不同如此他如卫风硕人鳣鲔发发毛云鳣鲤也郭璞注雅分鳣鲤为二以毛为误王风大车毳衣如菼毛云菼鵻也芦之初生也尔雅葭芦菼薍孙炎郭璞以芦薍为二与毛异豳风七月鸣鵙张华许慎以鵙为似鸜鹆王逸以为巧妇扬雄以为盍旦郭注尔雅以为似鶷■〈葛鸟〉而大不同如此其谁使正之夫治经之法名物与训诂并宜兼明训诂之学自顾江戴段而后递有纂述咸以毛诗为言韵之祖诸经中名物尤以毛诗为渊薮顾各家异同错出靡所折衷非如古韵之变迁可取证于诗骚及汉魏六朝诸有韵之文也国朝经师治毛诗训诂而外亦多及名物其专门成书者如黄冈陈大章诗传名物集览无锡顾栋高毛诗类释亦称翔核然集览拘守紫阳集传阂而鲜通类释多称举前人陈说不能自名一家惟钱塘姚炳诗释名解能推寻比兴之意有益经义沈阳杨子勤太守示予毛诗多识一编系长白多隆阿所著为盛伯熙祭酒家藏本其该洽同于姚着但姚着分列门类此则悉依本经次第又姚着独遗虫鱼此则兼释为异耳编中有程少珊侍讲棫林按语侍讲为伯熙祭酒门下士或亦祭酒属其校订未可知也夫诗人郁其忧思感愤之怀往往探草木鸟兽虫鱼之状类兴于怨刺以写其难言之隐使不得其形色性味则比兴之意不见此书不徒为多识之助抑亦使人因比兴而得诗人之情千载而下诵其诗犹若有芳臭气泽之留贻其为益岂尠也哉此余所以谓训诂名物宜兼明者也多姓舒穆禄氏字文希检阅道光乙酉同年齿录知为是科拔贡抑名氏偶同疑莫能明要其为嘉道间经学名家则无疑也书分上下两卷止于曹风疑非完书校录至此益增匪风下泉之思焉乙丑中秋节吴兴刘承干 

　　●毛诗多识卷一 

　　长白多隆阿着 

　　周南 

　　◆周南◆ 

　　关关雎鸠在河之洲 
　　参差荇菜左右流之 
　　葛之覃兮施于中谷维叶萋萋 
　　黄鸟于飞集于灌木其鸣喈喈 
　　采采卷耳 
　　南有樛木葛藟累之 
　　螽斯羽诜诜兮 
　　桃之夭夭灼灼其华 
　　采采芣苜薄言采之 
　　翘翘错薪言刈其楚 
　　翘翘错薪言刈其蒌 
　　鲂鱼赪尾 
　　麟之止 

　　○关关雎鸠在河之洲 

　　毛传云雎鸠王雎也鸟挚而有别郑笺云挚之言至也谓王雎之鸟雌雄情意至然而有别夫挚古通鸷释文挚本亦作鸷此诗盖言雎鸠为水鸟之鸷者解挚为至郑笺偶误也 【 棫林按王雎鸷鸟干嘉诸老说皆如此已无疑义惟以郑笺为误似非笺实善申传意传言关关和声和有肫挚意故以挚申释之又举有别以见兴意并明其为鸷鸟之属淮南所谓猛兽不羣鸷鸟不双是也胡承珙后笺云挚与有别自是两义若以为猛鸷之鸷则言鸷已含别意不必又云有别陈启源稽古编说同是皆善读毛传者】 尔雅释鸟云睢鸠王睢郭注雕类今江东呼之为鹗汉书庞参传云鸷鸟累百不如一鹗注鹗大鵰也是鹗即鵰鹗之鸷非他鸷鸟所能及雎鸠为鹗是雎鸠之鸷有似于鵰此雎鸠为鸷鸟之证一也陆疏云雎鸠大小如鸱深目目上骨露幽州人谓之鹫本草云鹫悍多力盘旋空中无细不覩即白鵰也郭犹云鵰类此直以白鵰名之此雎鸠为鸷鸟之证二也春秋昭十七年左传云雎鸠氏司马也杜注鸷而有别故为司马主法制司马主兵专司讨伐是其鸷而使天下之人各安其分是有别以讨伐为鸷是非情意至然之挚矣此雎鸠为鸷鸟之证三也说文云白鷢王雎也似鹰尾上白故名白鷢陆疏谓扬雄说亦然 【 棫林按尔雅雎鸠王雎与椽?鸟白鷢别诂实系二鸟扬许欲合为一非也说详尔雅郝疏与说文段注】 此言雎鸠之鸷似鹰鹰为鸷鸟人所习知此雎鸠为鸷鸟之证四也禽经云王雎鱼鹰也尾上白名白鷢白鷢之名与扬许同而直曰鱼鹰是雎鸠不仅似鹰矣为其食鱼故在河洲为其捉鱼故有鹰名此雎鸠为鸷鸟之证五也严氏诗缉云郭以雎鸠为鹗又云鵰类是雎鸠即鹗也释文于鵰曰鹗属于鹗曰鵰属鵰鹗皆猛鸷之鸟既名雎鸠为鵰又名雎鸠为鹗雎鸠之鸷确有据矣此雎鸠为鸷鸟之证六也鸷鸟之属不一或曰鹘或曰鹯或曰鵽或曰鹞搏击鸟雀多集山林此经言在河洲或有疑者山阴陆氏云今大鵰翱翔水上扇鱼令出沸波攫而食之一名沸河淮南子所谓鸟有沸波是也以此言之不可谓鸷鸟不近河洲也夫陆地之鸷鸟则捕飞禽水际之鸷鸟则攫游鳞雎鸠之鸷与鹘鹯鵽鹞同科攫鳞犹击羽也此雎鸠为鸷鸟之证七也李时珍云鹗鵰类也似鹰而土黄色深目好歭雌雄相得鸷而有别翱翔水上捕鱼而食江表人呼为食鱼鹰诗言雎鸠即此直以鹰名与禽经合又言捕鱼与在洲合水泽食鱼之鸟种类最多诗中所有如鹈如鹙如脊令皆食鱼者然他鸟之求鱼以喙嗛此鸟之取鱼则以爪攫名以鹰适相肖也此雎鸠为鸷鸟之证八也释诂云关关音声和也此诗盖取雎鸠声音之和以兴下淑女幽闲之德诗缉引山阴陆氏说言雎鸠不再匹雎鸠常在河洲之上为俦偶更不移处雎鸠交则双翔立则异处皆似泥诗兴意创为此说他无依据诗中咏物类多节取倘必穿凿附会则雎鸠非俊物似碍妇容雎鸠食近贪似碍妇德矣列女传言未见雎鸠乘居匹处苏氏言鸟之鸷者不淫欧阳氏言此诗不取其鸷取其别邵晋涵注尔雅亦言雎鸠贞洁以声相求必于河洲隐蔽无人之处夫鹤交以声鵁鶄交以目鸳鸯交以颈飞鸟之属类此者多原不足异但不知雎鸠之声求惟避人于河洲邪抑避人见不避他鸟见邪氓诗之鸠注家以为鹘鸼鹘鸼亦鸷鸟氓为刺淫奔之诗鹘鸼之鸷胡为以淫着邪比附兴意旁求枝节转失物性矣固哉 

　　○参差荇菜左右流之 

　　毛传云荇接余也尔雅释草云莕接余其叶苻郭注丛生水中叶圆在茎端长短随流水深浅江东葅食之说文云莕菨余也重文作??洐荇即??洐之省作莕者为此草之叶与杏相似作荇??洐者为此草随水流行无定所也陆疏云荇一名接余叶紫赤色正圆径寸余浮在水上根在水底与水浅深相等大如钗股上青下白煮其白茎以苦酒浸之脆美颜氏家训云荇花黄似莼江南俗亦呼为猪莼李氏本草云莕与莼一类二种也并根连水底叶浮水上其叶似马蹏而团者莼也其叶似莼而微尖长者莕也夏月开花结实如棠梨中有细子亦名凫葵为食之滑如葵也其花色黄故江东呼为金莲子夫荇为水草关左池泽亦常有之茎叶实与李说正同味苦而滑性阴冷鲜有食者王氏羣芳谱云荇菜一名凫葵一名水葵一名水镜草一名■〈艹挛〉处处池泽有之叶似莼而微尖长此盖广荇之异名而凫葵水葵皆为茆非荇荇茆虽相似而非一草未免牵混荇叶浮水面光泽如镜水镜之名颇相肖也洞冥记云灵池有连钱荇荇如钱文此言荇叶如钱之圆然荇尖长其叶之团圞者则为莼连钱之荇未必非莼荇莼相杂注家大约皆然也毛传言后妃共荇菜以事宗庙严氏诗缉据此遂误以荇菜为赋 【 棫林按毛意后妃即淑女有共荇菜之职故因荇菜之可流以兴淑女之可求首章已标明兴体故次章略之全诗例皆如此严以为赋失传旨矣】 绎此章诗意实以荇随活水兴女在深闺求者无定诗之兴体与赋体异赋则直陈其事兴借物发端已得鱼兔便忘筌蹏如欲有意牵合则首章亦可云后妃畜雎鸠用之取鱼乎天官醢人豆实有水蔬而无荇菜孔疏疑为殷礼亦是莫须有之解不可据也 

　　○葛之覃兮施于中谷维叶萋萋 

　　毛传云葛所以为絺绤疏家不详其状说文云葛絺绤草也是言此草可为絺绤即今俗所用之葛布又名夏布精者曰絺麤者曰绤玉篇云葛蔓草也埤雅云瓜葛皆延蔓相及古属之绵远者取譬瓜葛夫葛处处有之宿根自生亦可种春月生苗蔓延山谷长数丈一枝三叶如豆叶而大其花深紫色累累成贯如蛾形结荚如豆而狭长每一荚中有十余子粒小如豆而扁青绿色最坚硬齿啮不破茎叶荚端皆有细毛以葛茎系物可代绳索名曰葛条故易困于葛藟孔疏称为引蔓缠绕之草花根皆充药材名葛花葛根煮去外皮内皮色白剥之成缕名葛麻古之絺绤皆葛麻绩线为之周礼掌葛有专官既云掌以时征絺绤之材于山农矣又云凡葛征征草贡之材于泽农郑注草贡■〈艹顷〉纻之属可缉绩者是知蔓草之类葛为之长故赋入以葛征统之葛亦重矣哉 

　　○黄鸟于飞集于灌木其鸣喈喈 

　　毛传云黄鸟抟黍也 【 王菉友云陈硕甫本作搏黍检释文则作抟音徒端反尔雅释文同当再考　棫林按段郝诸家引皆作搏黍胡氏后笺并以徒端反为非搏啄音近作搏为长】 尔雅释鸟言黄鸟而别其名有四一曰皇黄鸟一曰仓庚商庚一曰鵹黄楚雀一曰仓庚鵹黄也仓庚一作鸧鹒鵹说文作离又作黍?隺省作??隹鵹即??隹之变体一作黧又作丽或作鹂又名黄离留亦作栗留栗留者黄鸟之声陆疏云黄鸟黄鹂鹠幽州人谓之黄莺一名仓庚一名商庚一名鵹黄一名楚雀齐人谓之抟黍关西谓之黄鸟郭注尔雅与陆说略同或疑黄鸟非鹂以诗中言黄鸟又言仓庚也然诗亦言元鸟与燕矣不得疑元鸟为非燕也凯风诗曰睍睆黄鸟载好其音睍睆好音惟肖鵹黄其它鸟羽色黄者皆不类是说部又有黄袍金衣公子两名乃以其色名之禽经云嘤鸣嘤嘤故名莺或云莺项有文故字从賏今俗字作莺诗缉云黄鸟黄莺也此鸟大如鸲鹆雌雄双飞故名丽盖丽有二义训黑犹言丽水也训两如言丽泽也其羽黄色故有黄名其翼黑色故有黧名尖喙青足春深则鸣声音圆转如珠之串俗呼黄都鲁鸣则蚕生故郑康成以仓庚鸣为蚕候豳诗春日载阳有鸣仓庚纪蚕时也钮氏觚剩云关内呼黄莺为水鸦儿旱干累月气如焚柴忽树间睍睆数声则滂沱立至故获此名夫一莺也春啭上林则巧同歌凤雨占下里则拙并啼鸠可知物无定名亦在所遇之时与所止之地莺为鸣春之鸟其声亦人所乐闻俗耳针砭诗肠鼓吹戴氏酒柑千古韵事以此占雨今殊不然惟雨中莺啭则天将霁转以莺之鸣占晴也尔雅翼云荆州每至冬月于田亩中得土坚圆如卵者辄取以卖破之则莺在其中无复毛羽盖以土自裹伏候春始生羽破土而出今关左所见与此说大同小异农人冬月竭塘水取鱼得土卵数十枚剖视之中有鹂羽毛俱全而昏沈如睡不饮不食如虫之蛰藏于暖屋来春始能飞去史言鹂羹可以医妒今则不闻人食此鸟食虫不食粟故亦未见人畜其伏雏防人篡取累巢如钵衔人所弃麻线系于树杪悬之空际其巧黠又如此 【 王云陈硕甫诗毛氏传疏曰黄鸟之为仓庚误始于扬雄之方言成于高诱之吕览注泾胡承珙以诗之黄鸟即今之黄雀段氏更引战国策俛啄白粒仰栖茂树尤与诗辞义合筠案雯溪曰此鸟食虫不食粟然则小雅黄鸟篇曰啄粟啄粱啄黍更足证是黄雀矣又啄黍与搏黍相近硕甫曰搏音博或亦缘此　棫林按黄鸟别于仓庚其说发于孙奕示儿编至段若膺焦里堂郝兰皋胡墨庄陈硕甫诸家申辩之而益精定论不可易矣多君此篇尚沿旧说之误王菉友引陈说正之极是】 

　　○采采卷耳 

　　毛传云卷耳苓耳也尔雅释草同陆疏云叶青白色似胡荽白华细茎蔓生可煮为茹滑而少味四月中生子如妇人耳中珰今或谓之耳珰草幽州人谓之爵耳李氏本草又有数名一名葹一名胡葈一名常思一名野茄一名羊负来博物志云洛中有人驱羊入蜀胡葈子多刺黏缀羊毛遂至中国故名羊负来胡葈则以生于胡地得名其叶似枲麻亦颇似茄故名皆假之诗人赋卷耳由于怀人故名常思又名常葈又名葹皆与耳音相近郭注尔雅引广雅云枲耳尔雅释文引广雅又云苓耳苍耳后之说诗者无不以卷耳为苍耳今关左俗呼为苍子此草徧地皆有豆田中尤多叶似戎葵而无皱文茎高二三尺青色有黑斑点旁生岐枝六月开细白花如小豆粒上有白屑如细沙外生子如枣核有刺花不结子子不因花每叶贴茎处各有子四五枚每子中寓双仁来年甲坼生草留一仁转年再生倘初萌芽时即拔去之则所留之仁当年即生不俟转年矣此草之异人人习见而鲜有知者离骚云薋菉葹以盈室兮九思云枲耳兮充房皆以其子多刺比为恶草骚则恶之诗则采之义各有取耳卷耳高茎植立则陆氏蔓生之说近误郭注尔雅言卷耳丛生如盘亦不似此草之形羣芳谱以卷耳为宿莽一名必栗香入书笥中白鱼不能损书卷耳味近熏臭未有香者其误尤远诗缉祖张子厚吕和叔之说谓后妃主酒浆之事采卷耳以为曲糵今俗造曲以麦屑为之外包以麻叶古人包曲或用卷耳之叶亦未可知但此诗本借物起兴牵入造酒似泥金罍兕觥作曲解也 

　　○南有樛木葛藟累之 

　　毛传云南南土也南土之葛藟茂盛郑笺云木枝以下垂之故故葛也藟也得累而蔓之孔疏云藟与葛异亦葛之类也夫葛藟皆蔓草葛见葛覃藟则山隰间皆有之陆疏云藟一名巨苽似燕薁亦延蔓生叶如艾白色其子赤可食酢而不美幽州谓之蓷藟夫关左为古幽州地呼藟曰蓷藟殊未之闻然此草形色则陆氏尽得之李氏本草谓蓬虆一名寒莓覆盆子一名大麦莓悬钩子一名山莓又名树莓又名蛇藨尔雅释草云藨麃郭注藨即莓也今江东呼为藨莓子似覆盆而大赤酢甜可啖羣芳谱云藤蔓繁衍茎有倒刺逐节生叶面青背白结实如椹而扁俗名割田藨一种蔓生小于蓬虆一枝三叶叶面青背淡白而微有毛开小白花四月实熟其色红如樱桃者俗名薅田藨即尔雅所谓藨者也一种树生者高四五尺实似覆盆子即尔雅所谓山莓本草所谓悬钩子者也一种就地生蔓长数寸开黄花结实如覆盆而鲜红不可食者本草所谓蛇莓也大抵诸书中言藨言莓者皆即藟之属山莓不蔓生蛇莓蔓生而藤小不能延木此言累樛木惟割田藨薅田藨近之形色亦与陆疏合至释木之诸虑山櫐欇虎櫐虽亦藟属而字从木不从草注家言其麤大显与陆异矣诗缉引释文谓藟似葛盖因葛藟连文同累樛木疑其相似不知藟之茎叶花实与葛迥别广雅云藟藤也唐书方技传云姜抚服长春藤使白发还鬒长春藤者千岁藟也葛藟二草皆藤生诗故连类并举易困于葛藟亦作连文汉书崔骃传云条垂藟蔓上下相求可知藟葛连言但以藤蔓相同非谓花实皆似说文藟□分隶两部段注谓其物在草木之间近于草者则为草部之藟诗之藟也近于木者则为木部之蘽释木之山櫐虎櫐也櫐藟尚有分岂可浑言藤属皆名藟乎此草生原隰山中尤多叶似樱桃而大一枝三叶或五叶面青背有白绒茎蔓数十尺密生倒刺开紫花大蒂就蒂结实数十颗为一簇每颗端有一黑毛生青熟红俗名托盘言其实形如盘盛物也又名火盘言其实赤如火也又名溥盘又名泼盘皆托字之音转山左人呼曰泼泼头六七月熟里人采食之 

　　○螽斯羽诜诜兮 

　　毛传云螽斯蚣蝑也郑笺云凡物有阴阳情欲者无不妒忌惟蚣蝑不耳尔雅释虫云蜤螽蜙蝑郭注蜙■〈虫从〉也俗呼舂黍是斯又作蜤蚣又作蜙蚣舂为螽之同音蝑黍为斯之转音蜤螽即斯螽斯为语词在螽之上下呼之皆宜孔疏云此言螽斯七月言斯螽文虽颠倒其实一也陆疏云螽斯幽州谓之舂箕舂箕即舂黍蝗类也长角长股股鸣者也或谓似蝗而小斑黑其股似瑇瑁五月以两股相切作声闻数十步凡此旧说协于雅训自来诗家宗之严氏诗缉始为异解谓螽斯蝗也即阜螽斯为语助犹鹿斯鸒斯若七月之斯螽乃尔雅之蜤螽蜙蝑别是一物以注疏合一为误且引钱氏云阜螽羣飞齐一言羽见其飞也舂秋书螽即蝗也苏氏谓螽一生八十一子朱氏谓一生九十九子今俗言蝗一生百子不必以定数言之但以生子多者莫如蝗耳夫名物以旧诂为宗要不若即以经文为断斯螽股鸣经有明文至此经则三章皆只言羽未尝言股以螽斯为斯螽定非经意经但取义于螽以斯助句螽斯羽与麟之止语例正同说文螽蝗互训严以为蝗其说甚当惟阜螽生于山故名阜虽亦蝗子之类而难冒蝗名严混为一以释螽斯是则误也诗之言螽者三草虫之阜螽以阜别七月之斯螽以股别此诗之螽斯则以羽别尔雅之言螽者五蛗螽蠜此螽之生于山者草螽负蠜此螽之生于草者蜤螽蜙蝑此螽鸣以股蟿螽螇蚚此螽鸣以翼土螽蠰溪此比他螽较小与土同色故以土名五螽皆蝗子之属却皆非蝗今俗总呼蚂蜡蝗亦名蜡而比诸蜡为大沴气所生形色黄俗名黄虫羣飞蔽天害稼最烈李氏本草谓蜡一生数子蝗生子尤多故诗人取螽以兴后妃子孙之众郑氏谓蚣蝑独不妒忌夫一微虫耳诗人安能知其不妒忌乎诸儒以后妃美德力加赞扬如雎鸠不再匹螽斯不妒忌皆近杜撰岂知经意固不若此哉 

　　○桃之夭夭灼灼其华 

　　桃木果名其类甚多尔雅所载旄冬桃榹山桃仅桃之二种耳说文云桃果也典术云桃五木之精仙木也春秋昭四年传云桃弧棘矢以除其灾后汉书礼仪志为桃印施门户以止恶气今俗除不祥犹用桃条有先民之遗意焉桃处处皆有而无大木其老干色苍黑嫩条则阳赤阴绿叶似柳而阔长外有细齿三月开花五出六出者结果其核为双仁花浅红色鲜艳实蒂圆而末尖味酸甘而带苦大小不一为果中佳品园桃之实大如酒盏汁甘如醴俗名蜜桃其有赤汁极艳者熟比他桃较早俗名血桃山桃之实小如弹丸酢不堪食桃仁桃胶皆入药材其有自干于树经冬不落者名桃枭亦入药用夏小正礼月令俱言桃华开于二月关左气寒花开较晚亦有冬桃仲冬始熟俗名雪桃此时以桃夭逢时兴女归及时桃以少好而华实盛之子以少好而容德盛序美婚姻以时谓盛壮之时非日月之时若以桃华为嫁娶之月则无以解于次章之实与三章之叶读通典所载束晳之言可以悟朱传之失至婚期毛郑异说各从其家无可轩轾亦无碍于兴义 

　　○采采芣苜薄言采之 

　　毛传云芣苜马舄马舄车前也尔雅释草文同郭注今车前草大叶长穗好生道边江东呼为暇蟆衣此草曰车前者芣苜多生路侧因其所生之地命名虾蟆衣者韩诗言芣苜可治癞疾也陆疏云芣苢一名马舄一名车前一名当道喜在牛迹中生幽州人谓之牛舌草此于毛郭外又多二名牛舌一名必是当时谚语而颇肖此草之形名当道者犹车前之意也诗缉云山阴陆氏言服食芣苢令人有子亦谓之陵舄列子言生于陵屯则为陵舄此草有宿根二月冻解即生似玉簪花叶而小嫩时可瀹作蔬老则有筋膜不堪食其叶初生贴地如盘五月从中抽茎作穗似鼠尾开细碎淡紫色花结子如秕稗黑赤色关左俗呼曰车轮菜山左人呼曰驴耳根 【 王云驴耳根必是登州语登州人侨居关左者多也吾乡呼为车辙子　棫林按栖霞郝氏疏尔雅云大叶者俗名马耳小叶者名驴耳登州语信也】 处处皆有人人习见妇孺俱识而说文乃云芣苢实如李周书所说考之周书谓芣苜木实如李食之宜子出西戎是以芣苢为木名 【 棫林案王会篇但云康民以桴苡者其实如李说文虽引周书而字隶草部皆未尝明言为木惟诗音义有山海经及周书皆云芣苢木也卫氏传及许慎并同之语此必陆德明因妅李二字约说之误盖芣苢本草结实偶大如李故西戎以为异而入贡韵会引说文李作麦段楙堂陈硕甫皆以作麦为是余谓许引周书其字自当作李实如麦者芣苢之常实如李者芣苢之异也韵会作麦之本疑浅人改之王基之驳王肃亦谓其不当引以说诗耳非以王会为诬】 韩诗外传又谓直曰车前瞿曰芣苢生于两旁者曰瞿夫芣苢草极繁衍道中道旁皆有形色不异何必强分为二原隰之间亦有此草又作何解芣苢如李之说王肃亦尝引之王基驳之云王会所记皆四夷远国各赉 【 赉：赍】 土地异物以为贡贽非周南妇人所得采且芣苢二字皆从草不从木则其非木类又可知也或以芣苢为泽泻盖以此草有马舄陵舄之名而附会 【 王云以为泽泻者韩诗之说韩诗又谓芣苢臭恶之草列女传贞顺篇曰采采芣苢之草虽其臭恶犹始于捋采之终于怀撷之夫芣苢可食不至臭恶可知汉时已多不知物性之儒者何可深泥也】 夫泽泻生水畔故名泽其性最能导水故名泻若芣苢生道路间下湿处绝少虽入药性亦利水而苗叶根花与泽泻迥异正不得误合为一如此易识之草注释家尚无定见于以见古说不可尽信而徒据旧闻者亦未必无遗憾也 

　　○翘翘错薪言刈其楚 

　　楚小木郑笺云楚杂薪之中尤翘翘者孔疏云楚木名故学记注以楚为荆王风郑风并云不流束楚是也说文云楚丛木也一曰荆盖楚即荆荆有数种惟牡荆名楚亦名黄荆无大木惟丛生长条耳李氏本草云古者刑杖用荆故荆从刑其生成丛而疏爽故又谓之楚从林以丛生从疋以疏爽疋即疏字苏氏本草云荆有青赤二种青者为荆赤者为楛嫩条皆可为筐筥古者贫妇以荆为钗即此二物也荆为薪木关左有二种俱长条高者七八尺其一叶微圆花紫色枝条柔细皮色赤黄可编盛物器具者俗名紫条其一皮黑叶碧叶有岐杈花紫实黑者俗名铁荆条紫条为楛类铁荆条即楚类学记云夏楚二物收其威也注楚荆也扑挞犯礼者史记廉颇传云肉袒负荆是古之刑杖皆以荆楚为之或言楚为楚地所产故名楚楚一名荆故楚国又名荆不知诗人歌咏惟取目前习见之物不似后世诗人远搜域外以矜博治不流束楚王风郑风皆咏之绸缪束楚葛生蒙楚交交黄鸟止于楚分见唐诗秦诗楚本无诗而列国转多咏楚岂尽借材于邻国乎至于樱桃尔雅名荆桃羊桃桧风曰苌楚是小木丛生者类以荆楚名之荆楚之义盖可识矣 

　　○翘翘错薪言刈其蒌 

　　毛传云蒌草中之翘翘然尔雅释草云购蔏蒌郭注蔏蒌蒌蒿也生下田初出可啖江东用羹鱼此蒌即蒌蒿俗呼流蒿生水泽畔故曰流陆疏云蒌叶似艾白色长数寸高丈余好生水边及泽中正月根芽生旁茎正白生食之香而脆美其叶又可蒸为茹李氏本草云白蒿一名蘩一名由胡一名蒌蒿有水陆二种尔雅通谓之蘩以其生蘩衍也夫尔雅曰蘩皤蒿者即今白蒿味香而苦不可食其曰蘩由胡者即蒌蒿味香而清可为蔬白蒿生陆地蒌蒿生水畔古以蒌蒿入食品今之食者尤多楚辞大招云吴酸蒿蒌王逸注蒿蘩草蒌香草惟为香草故可充蔬三月间生芽嫩叶铺地作丛稍长则茎抽尺余乡人犹捋嫩梗调羹园蔬不能及其形色与艾迥异与白蒿近似而亦有别李氏并为一物考据尚微疏也 【 棫林按尔雅蘩皤蒿繁由胡购蔏蒌别为三条郭于皤蒿下注曰白蒿于蔏蒌下注曰蒌蒿于由胡下则注曰未详本草欲合三者为一物固非多氏辨白蒿蒌蒿之异甚是其谓由胡即蒌蒿则亦悬揣无据之言也又尔雅经文作繁由胡字不从草】 艾叶似菊叶整白蒿似艾叶碎一叶六七杈叶背及梗皆有白绒刈干绹绳点火不熄乡间蒿绳用此二草为之虽香而浊无食者蒌蒿生近水茎叶俱青叶长似柳外有密齿秋初间开细青花结子累累成穗子似秕粟落地自生凡蒿皆有宿根故滋生易繁蒌蒿独生水侧陆地无此草梗高七八尺秋老刈之作薪 【 棫林案王氏稗疏则谓蒌蒿但可为菜不堪作薪诗之蒌非蒌蒿别是一物盖芦苇之属翘然高出而可薪者引管子苇下于雚雚下于蒌为证胡承珙马瑞辰皆韪其说岂蒌蒿秋老时王胡诸君尚未目验耶抑梗高七八尺之说多氏犹是悬揣也】 蒌蒿与鱼同食可解鱼毒郭氏所以言可羹鱼说文亦言蒌草也可烹鱼苏东坡诗蒌蒿满地芦芽短正是河豚欲上时盖言蒌芦已生虽毒如河豚亦可以食倘中其毒有蒌可解也今有中河豚毒者用芦根治之亦效是二物管解毒鱼不知此义者则以为纪时令焉 

　　○鲂鱼赪尾 

　　毛传云赪赤也鱼劳则尾赤郑笺云君子仕于乱世其颜色瘦病如鱼劳则尾赤此皆释鱼之尾因劳而赪而未释鲂为何如鱼传于齐风敝笱豳风九罭仅释鲂为大鱼而鲂之名义仍无明训尔雅释鱼云鲂魾郭注江东呼鲂鱼为鳊一名魾今关左呼鲂鱼曰鳊花义犹近郭也陆疏云鲂广而博肥恬而少力细鳞鱼之美者辽东梁水鲂特肥而厚尤美故其乡语居就粮梁水鲂尝考梁水又名古梁河即今辽阳州城北五里太子河出鳊花鱼吉林三江此鱼最广梁水之鳊今转希闻鳊鱼头小体博鳞白而细肉中多刺颇似海鳓味甘而鲜大者二三斤但不呼鲂耳正字通云鲂鱼小头缩项阔腹穹脊细鳞色青白腹内肪甚腴诗缉亦训鲂为鳊李氏本草云鲂鱼一名鳊鱼鲂方也鳊扁也其状方其身扁也汉沔多有之腹内有肪味最腴美故俚语云伊洛鲤鲂美如牛羊此言鲂出伊洛陆氏不言伊洛而言梁水味之所珍因乎时也虞氏天香楼偶得云鲂鱼身广而扁头尾俱尖俗呼为鳊冬月有之大者可重二三斤吴俗夏月渔人张网取得小鱼名曰罾鲜其中有形与鲂同大者不过二三寸小纔及半寸俗谓之鲂魾即此鲂也盖冬月始大耳夫辽东古幽州域伊洛豫州域吴扬州域皆出鲂鱼是鲂非希见之品后汉书马融传广成颂云鲂鱮鱏鳊鲂鳊并出似鲂鳊为二鱼然词章之家随手摭拾不避重复正不得据为典要也许氏说文谓鲂为赤尾鱼夫鲂色青白世所共见未有赤尾者诗以鲂鱼劳而尾赤喻君子劳而容瘁从知尾以劳而赤非谓其本生自赤张子云水浅鱼摇尾多则血流注尾故尾赤也吕氏云鲤尾赤鲂尾白今鲂尾亦赤则劳甚矣不从许说皆合诗义也 【 棫林案说文鲂鳊二篆相次而不言是一鱼许意与马季长正同其所云鲂必另一种鱼非即今云鳊鲂下云赤尾与鳟下云赤目文同皆必得诸目验或别有所本胡承珙马瑞长谓本草有火烧鳊晋安海物记有橘鬣鱼二种皆形似鲂而尾赤许书之鲂当指此类此虽未合诗义而可广异闻正不得以随手摭拾轻议前贤也】 

　　○麟之止 【 王云此从经典释文也子贡诗传亦作止说文引弟子职曰问疋何止仪礼经传通解则作趾矣　棫林按止趾古今字】 

　　大戴礼言毛虫三百六十麟为之长其为物古学家以为信兽今学家以为仁兽毛传麟信而应礼左传服注麟中央土兽土为信信礼之子修其母致其子视明礼修而麟至此毛左古学以为信兽之说也公羊传麟者仁兽也何注状如麕一角而戴肉设武备而不为害所以为仁也此公羊今学以为仁兽之说也尔雅释兽言麕身牛尾一角京房易传言狼额马蹏五彩腹下黄高丈二孝经古契言一禽如麕羊头头上有角郑笺言角末有肉示有武不用张揖言雄曰麒雌曰麟史记索隐引郭璞言麒似麟而无角此麟之形状也陆玑义疏言音中锺吕行中规矩游必择地详而后处不履生虫不践生草不羣居不侣行不入陷阱不罹罗网广雅言含仁怀义文章彬彬此麟之德性也礼运言麟以为畜故兽不狘贾服春秋说言制作三年文成致麟陆疏言王者至仁则出宋符瑞志言不剖胎剖卵则至牡鸣曰逝圣牝鸣曰归和春鸣曰扶幼夏鸣曰养缓此麟之瑞应也其字则本作麐说文麒下云仁兽也麐下云牝麒也至麟则别之曰大牝鹿以表其与瑞兽之麐异麐或作■〈鹿吝〉见广雅或作驎见左传谷梁释文今惟尔雅尚作麐其它经典则皆作麟此自同音叚借而玉篇广韵直以麟麐为一字则沿习久而失之混矣陆疏谓今并州界有麟大小如鹿非瑞应之麟司马相如子虚赋射麋脚麟谓彼麟也辨析独精余谓潜夫论惧失麟鹿而获艾猳麟鹿亦当谓大鹿非瑞兽此麟字用本义之仅见者诸儒言麟麕身颜注汉武纪获白麟独以为麋身麕为麞麋为鹿形虽近似而实不同汉武所获之麟史记封禅书有微词疑当时谀为麟非真麟也麟不常见注家未必实覩此物徒据传闻故不能画一欤 【 棫林按颜注之麋盖本作麇形似而讹古说皆作麕不应颜氏独异】 

　　毛诗多识卷一终 

　　●毛诗多识卷二 

　　长白多隆阿着 

　　召南 

　　◆召南◆ 

　　维鹊有巢维鸠居之 
　　于以采蘩于沼于沚 
　　喓喓草虫趯趯阜螽 
　　陟彼南山言采其蕨 
　　陟彼南山言采其薇 
　　于以采苹南涧之滨 
　　于以采藻于彼行潦 
　　蔽芾甘棠 
　　谁谓雀无角何以穿我屋 
　　谁谓鼠无牙何以穿我墉 
　　摽有梅其实七兮 
　　野有死麕白茅包之 
　　林有朴樕野有死鹿 
　　无使尨也吠 
　　华如桃李 
　　彼茁者葭壹发五豝 
　　于嗟乎驺虞 
　　彼茁者蓬 
　　壹发五豵 

　　○维鹊有巢维鸠居之 

　　毛传云鸠鸤鸠秸鞠也鸤鸠不自为巢居鹊之成巢郑笺云鹊之作巢冬至架之至春乃成鸤鸠因鹊成巢而居有之尔雅释鸟云鸤鸠鴶鵴郭注今之布谷也江东呼为获谷夫鹊鸠皆习见之鸟鹊今俗名喜鹊一名干鹊一名鳷鹊其字古文作舄篆文作■〈昔隹〉隶变作鹊干一作鳱又作雗说文言舄知太岁之所在乃鸟中有灵者故不与凡鸟伍而特象形以示别鸠传笺以为鸤鸠俗名抱鸪即布谷之转语春深耕候布谷常鸣人人皆识而欧阳氏非之曰鸤鸠不占鹊巢占鹊巢者非鸤鸠也试以当前鸤鸠验之从未见其来占鹊巢其说洵不误占鹊巢者既非鸤鸠实别有一鸠此鸠关左极多大如雀鹰羽蓝灰色圆目曲喙形与雀鹰酷似俗呼曰青鸢子爪不甚利不能捉雀强健食虫众鸟畏之不自为巢夺鹊成巢以伏雏春来秋去古帝以鸟纪官故以此鸠为司事其声格磔飞鸣不已名曰鸣鸠其形类鹘又名鹘鸼月令仲春鹰所化者即此鸠若鸤鸠巢于树窍伏雏生卵不占鹊巢以此鸠为鸤鸠先儒承误久矣诗缉云鸠拙鸟也直谓之鸠者也欧阳氏谓布谷戴胜者与鸠绝异鸠拙不能作巢多在屋瓦间或于木上架结木枝初不成窠仅以成子往往坠雏今鹊作巢甚坚既生雏散飞则弃而去容有鸠来处彼空巢夫以此鸠为非鸤鸠足矫毛郑之失而以为拙鸠则是祝鸠亦不确祝鸠形似鹁鸽架枝为巢不巢屋瓦亦不居鹊成巢俗呼斑鸠非此诗之鸠也埤雅云鹊作巢取木杪枝不取坠地者善营巢户背太岁知来岁风多巢必卑下故淮南子云干鹊知来而不知往盖鹊巢太卑儿童得覆其巢以取其雏故曰不知往也高氏天禄识余云诗人以干鹊对湿萤鹊者阳鸟先物而动先事而应言阳鸟可为名干鹊之证言先动可为知来之证言应事之先者俗以鹊鸣占喜也本草云鹊大如鸦而长尾尖喙黑爪绿背白腹上下飞鸣以音感而孕以视而抱季冬始巢其鸣唶唶故谓之鹊灵能报喜故谓之喜性最恶湿故谓之干庄子天运篇云乌鹊孺注云传枝而孚生也因传枝故名鳷鹊此鸠为鸣鸠鹘鸠又名鹘鸼又名鹘鵰又名鹘嘲鸠鸼同音雕嘲转音雕言其似鹰嘲言其好鸣也鸢为鹰属故名青鸢张衡东京赋云鹘嘲春鸣此鸟之鸣正当春候夏季鲜闻其声矣彼拙鸠为巢虽不及鹊巢之工而犹能自为之若鸣鸠直不自为惟夺鹊成巢每当春夏之季青鸢成羣且飞且鸣与鹊争鬬不胜不已见之熟矣欧阳氏不从传笺盖见鸤鸠不占鹊巢故疑其误严氏知占鹊巢者非鸤鸠欲求一占鹊巢之鸠而不得以拙鸠不善营巢遂以拙鸠当之然其云拙鸠瓦屋是处架木为窠是拙鸠明自有巢又云鹊巢已弃容有鸠占曰容有是未尝目见作悬拟之辞先儒之误后儒亦见之而未见此物欲有以实指之而不能可知明物之学难以耳为凭也或以干鹊为山鹊不知山鹊乃尔雅之鷽郭注谓似鹊而有文采长尾觜脚赤俗曰山鹧若喜鹊黑羽白腹无他文咮爪亦黑与山鹊异此诗言鸠居鹊巢如异国之女来嫁诸侯略观大意自合经旨不必向鸠之性情曲为穿凿如曰取鸠之拙则拙非妇德也如妇功何 

　　○于以采蘩于沼于沚 

　　毛传云蘩皤蒿也尔雅释草云蘩皤蒿孙炎注白蒿易曰贲如皤如皤白也 【 棫林按老人发白曰皤白蒿曰皤曰蘩犹白鼠谓之■〈鼠番〉马白鬣谓之繁鬣】 皤蒿为白蒿关左俗呼犹如此此诗小序以为夫人奉祭祀不失职毛郑皆主此义集传以先儒有采蘩为蚕事一说亦附存之言古后夫人有亲蚕礼此诗亦犹周南之有葛覃绩葛缕以为布缫蚕丝以为衣蘩可生蚕故采之或因是说遂疑蘩可饲蚕然关左俗重蚕桑东海尤盛尝见畜蚕之家蚕出偶早桑尚未萌饲以他叶则蚕多死饲蚕以蘩其说近误陆农师云蒿青而高蘩白而繁七月诗采蘩祁祁以生蚕也今覆蚕尚用蒿季彭山云蚕之未出者采蘩以洗之令其易出夫覆蚕之法于今未见而洗蚕之术至今尚行蚕子将出喷水于蚕种之上得水滋润蚕出易齐但不用蘩正字通云蚕未出煮蘩以沃之则易出是皆言用蘩以生蚕非用蘩以饲蚕饲蚕之说其误明矣 【 棫林按七月之蘩当用生蚕义此经之蘩则左传说最古最确当用旧义蚕事不得云公侯之事蚕室亦不得为公侯之宫也集传附存殊可不必】 蘩为白蒿与蒌蒿相似但蒌蒿近水而蘩则陆地居多叶如艾而细碎春中生茎高三五尺花实微细似香蒿叶茎俱有白绒干之可以引火秋老刈之作薪 

　　○喓喓草虫趯趯阜螽 

　　毛传云草蛊常羊也阜螽蠜也郑笺云草虫鸣阜螽跃而从之异种同类此言二物相似生居卉草山阜之间故虫以草名螽以阜名生草内者色多青绿似草生阜上者色多灰黄似土修身长股初生则跃翼成则飞关左浑呼曰蚂蜡尔雅释虫云草螽负蠜蛗螽蠜虫螽为同韵易虫为螽是二物皆名螽又同名蠜亦以二物相似故也陆疏云草虫大小长短如蝗奇音青色好在茅草中阜螽蝗子今人谓蝗子为螽子诗缉云阜螽者蝗也蠜也即螽斯也夫螽类甚多此诗所指未详何种谅必非蝗蝗虽名螽而虫则害稼若阜螽必为山野所习见形虽似螽而非害稼之虫春秋桓十五年螽注云蚣蝑之属杜谓蚣蝑似螽非谓螽即蚣蝑向年在燕东见农捕蝗察其形色实与草蜡相同草蜡色青蝗色微黄亦比草蜡大所异者不过如此陆氏言草虫奇音今俗名曰蝈蝈似蝗而色绿翼黑色有花文以翼鸣其它似此者甚多皆不食禾若蝗为沴气所生召南妇人焉能取之以感时物之变乎 

　　○陟彼南山言采其蕨 

　　毛传云蕨鳖也蕨鳖迭韵鳖为蕨之别名尔雅释草云蕨虌 【 棫林按释文云初生似鳖脚故名据此则加草作虌非也】 郭注初生无叶可食埤雅云蕨初生状如雀足之拳又如人足之蹶陆疏云蕨山菜也周泰曰蕨齐鲁曰虌关左地接齐鲁其人亦呼此草曰蕨无呼虌者此古今称名之异也王氏羣芳谱云蕨处处山中有之二三月生茎嫩时无叶采取以灰汤煮去涎滑晒干作蔬根紫色皮内有白粉捣烂洗澄取之名蕨粉此草生于山原春深出苗独茎上茁叶拳未伸头钩向下象如意形故俗呼为如意菜叶已全伸有似凤尾其茎已老便不可食茎紫青色不华不实生以宿根性冷滑不甚利人而食品珍之 

　　○陟彼南山言采其薇 

　　毛传云薇菜也尔雅释草云薇垂水陆疏云薇山菜也茎叶皆似小豆蔓生其味亦如小豆藿可作羹亦可生食今官园种之以供宗庙祭祀王安石字说云微贱所食因谓之薇故诗以采薇赋戍役此言薇为微草而古人用薇芼羹公食大夫礼芼豕以薇则薇为食品所珍陆氏言薇可供宗庙此岂微贱之蔬哉王氏字说之谬多类此说文云薇菜也似藿段注谓似豆叶引项安世说谓即今野豌豆与蜀之巢菜又以今四川人搯 【 搯：掐】 豌豆媆梢食之谓之豌豆颠为证而云释草垂水是其俗名考羣芳谱云薇一名野豌豆一名大巢菜生麦田及原隰中茎叶气味皆似豌豆其藿作蔬入羹皆宜苏东坡云菜之美者蜀乡之巢菜有大小二种薇即大巢小巢尔雅名摇车即东坡所谓元修菜 【 棫林按东坡故人巢元修嗜此菜故名】 项氏概以薇当之稍未细也郭景纯以薇名垂水即谓薇生于水此诗则言薇采于山小雅亦曰山有蕨薇似薇为山草非水草李时珍言薇生麦田中水泽亦有郭氏举其一偏言之耳陆放翁诗序云蜀蔬有两巢大巢豌豆之不实者小巢生稻畦中东坡所赋元修菜是也吴中绝多名漂摇草一名野蚕豆但人不知取食耳关左蔬品颇繁而无薇菜此云不实之豌豆为薇豌豆嫩苗烹调食之味亦甘美而无薇名细验所蓺豌豆亦未有不实者王氏与本草皆言薇生麦田则为野菜与园圃种者有别豌豆即戎菽大雅名荏菽嫩苗虽可食而非蔬也汉书申屠蟠传巢栖茹薇注云薇似藿则豌豆盖有野生者与戎菽异 【 棫林按薇说以许陆为最古项氏野豌豆之说合乎许陆足为确诂集传用胡氏迷蕨之说谓薇似蕨非也黔蔬有菜豌一种是豌豆之不实者与放翁说合】 

　　○于以采苹南涧之滨 

　　毛传云苹大蓱也尔雅释草云萍蓱 【 棫林按尔雅本作苹蓱说文亦苹蓱互训无萍篆惟郑注诗礼分别萍为水草苹为藾萧经典遵其说于浮萍遂无作苹者郑萍氏注引释草作萍蓱诗正义引同盖许郑二君所据尔雅苹萍各异以孳乳论萍字必后于苹则许本古矣】 其大者苹是苹为萍之大者苹萍为转音字也陆疏云苹水上浮萍是也其粗大者谓之苹小者曰萍义与尔雅略同苹一作薲说文云薲大萍也尔雅翼云苹似槐叶而连生浅水中五月有花白色故谓之白苹羣芳谱云苹一名四叶菜一名田字草叶浮水面根连水底茎细于莼莕叶面青背紫有细纹四叶合成中坼十字夏秋开小白花故称白苹其叶径一二寸有一缺而形圆如马蹄者莼也似莼而稍尖长者莕也叶径四五寸如小荷叶而黄花结实如小角黍者萍蓬草也楚王得萍实此萍之实也四叶合成一叶如田字形者苹也夫莼即茆莕即荇与萍苹并见于诗得此分疏四草之形色俱了然矣高氏天禄识余云相如赋薛莎青薠说文言青薠似莎而大张注言生江湖雁所食管子谓之雁膳别种为白薠今误作苹夫薠有青白二种惟苹亦然柳恽所云汀洲采白苹宋玉所云起于青苹之末是也许书薲薠不类厕为物各异不得谓苹皆薠之误字关左之苹亦有小大二种小者初生两叶渐长则为叶有四如田字随水流行不花不实此柳花落水一夜化成者叶浮水面根连水底叶似荷而长三寸有缺在茎下六七月间叶下有茎四出开小白花结小包中有子如虮子落复生夫萍为药材今罕用者苹为菜蔬今罕食者至茎叶花实亦与前人说小异盖五方水土各殊生物不能强同与 

　　○于以采藻于彼行潦 

　　毛传云藻聚藻也郑笺云藻之言澡也尔雅释草云莙牛薻郭注似薻叶大江东呼为马薻说文云薻水草也或作藻段注今水中茎大如钗股叶蒙茸深绿色茎寸许有节者是左氏谓之薀藻 【 棫林按说文薀积也积亦聚故杜即注以聚藻或谓左传薀藻与苹蘩对言盖薀与藻为二物段氏疑薀即莙今按春秋繁露云君者温也是莙薀古音近可以通借段说是也】 陆疏云藻生水底有二种其一叶如鸡苏茎大如箸长四五尺其一茎大如钗股叶如蓬蒿谓之聚藻二藻皆可食山阴陆氏云藻水草之有文者其字从澡自洁如澡也书云藻火藻取其清山节藻梲特取其文亦以禳火今屋上覆橑谓之藻井李氏本草云藻叶长二三寸两两对生即马藻也聚藻叶细如丝及鱼鳃状节节连生是谓水薀此牛藻也夫郭氏合马藻牛藻为一李氏分之为二毛氏偏举其一为注小有不同各成其是关左池泽水草牛藻维多根生水底茎长数尺叶生于茎密如牛毛青艳如花畜鱼之家往往取养缸中以供玩赏亦有马藻叶似小萍而狭长茎细如荇开小白花但无大如箸者性俱寒凉食者鲜矣 

　　○蔽芾甘棠 

　　毛传云甘棠杜也尔雅释木云杜甘棠郭注今之杜棃释木又云杜赤棠白者棠舍人注白者为棠赤者为杜为甘棠为赤棠陆疏云甘棠今棠棃又云赤棠与白棠同耳但子有赤白美恶子白色为白棠甘棠也少酢滑美赤棠子涩而酢无味俗语云涩如杜是也赤棠木理韧亦可以作弓干 【 棫林按陆说与毛传尔雅相戾与说文牡棠牝杜之说亦不合段马胡陈数公皆亟论之余谓毛用雅义所说亦与雅传相发明则古说贵矣陆征所目见偶有歧异于古义外别为一说不必置辩戴东原申陆抑毛至改雅读以就其说过矣】 此木今名曰棃古止曰棠曰杜郭云杜棃陆云棠棃则晋以前已有棃名棃一作樆释木棃山樆邢疏云在山曰樆人植曰棃李氏本草云棠棃野棃也树似棃而小叶似苍朮二月开白花结实如小楝子霜后可食此言棠棃即今野棃关左野棃种类极繁春较他省略晚谷雨后始花色白五出紫蘂微香花叶齐放结实最多大者广二寸余长蒂圆果累累盈枝立秋后即有熟者其熟在大霜后俗名冻棃总曰山棃又以其味多酸呼曰酸棃陆所言白棠即山棃之美者生青熟黄香甘不涩或亦呼棠棃其渣滓极粗酸涩不堪食者生时即红皮有斑点乃陆所云赤棠也凡棃木理皆细亦极坚韧故陆言可为弓干今刊书版多用之 

　　○谁谓雀无角何以穿我屋 

　　毛传云不思物变而推其类雀之穿屋似有角者郑笺云人皆谓雀之穿屋似有角物有似是而不同雀之穿屋不以角乃以咮传笺皆解诗文大意而不言雀为何物以习见之鸟不必释也说文云雀依人小鸟也段注今俗云麻雀是也其色褐其鸣节节足足礼器象之曰爵爵与雀同音后人因书小鸟之字为爵矣月令鸿雁来宾爵入大水为蛤高注吕览曰宾爵老爵也栖宿于人堂宇有似宾客故谓之宾爵夫今之读月令者皆以鸿雁来宾为句此将宾字连下句读以示异然仲秋已云鸿雁来若季秋又以鸿雁来为句则嫌犯复故高说人鲜从之至雀之化蛤近海居人常有见者言雀数百为羣飞至海内又复飞还往返数四始投入海盖意不愿化而为时令所催雀亦不能自主也李氏本草云雀一名瓦雀处处有之羽毛斑褐颔咮皆黑跃而不步其目夜盲其性最淫此鸟俗呼家雀秋日禾熟千百为羣啄粟坠地亦为害稼之鸟禽经名嘉宾其色白者史纪为瑞 

　　○谁谓鼠无牙何以穿我墉 

　　毛传云视墙之穿推其类可谓鼠有牙鼠为兽类尔雅所载凡十三种鼢鼸鼷鼶鼬鼩鼫鼮鼳郭皆有注鼭鼣鼤鼨则云未详考鼸鼠今之田鼠鼬鼠今之臊鼠鼫鼠今之豆鼠余在关左俱未见说文鼠穴虫之总名也所载鼠类凡十九种同尔雅者八其■〈鼠番〉■〈鼠各〉■〈鼠平〉■〈鼠亚〉■〈鼠今〉■〈鼠勺〉■〈鼠穴〉此?鼠鼲胡?鼠十一种皆雅所未具中惟鼲鼠关左广有俗名灰鼠皮可为裘郭读尔雅豹文鼮鼠为句本之终军许君则读鼨鼠豹文为句唐代卢若虚尝援许以折辛怡谏名物之难为定诂如此凡此皆野处之鼠非是诗所言之鼠也此鼠在家穴居细毛灰色尖喙长尾圆目短足有须无胆昼伏夜出盗谷食易曰艮为鼠艮二阴在下一阳在上象鼠牙之利鼠无牡齿故云无牙 【 棫林按说文牙牡齿也牡乃壮之讹壮齿谓齿之大者统言之则齿牙通称析言之则前当唇者称齿后在辅车者称牙详见段注】 鼠无牙而以为有牙犹之雀无角而以为有角也 【 棫林按孙公谈圃言鼠实有牙得诸目验何氏古义谓鸟嘴之锐而钩者名角王氏稗疏亦谓鼠实有牙雀实有角角当音录与头上之角音觉者异三说可广异闻】 

　　○摽有梅其实七兮 

　　毛传云摽落也盛极则隋落者梅也尚在树者七郑笺云梅实尚余七未落喻始衰也夫经言梅实此梅知非枏矣盖果属 【 王云说文梅或作楳枏也案此乃大木以材为用者又曰某古作槑酸果也案梅某二字判然两物秦风终南之梅毛传曰柟也则知诗中梅字毛传不指名之者皆说文之某也】 尔雅释木时英梅郭注云雀梅 【 棫林按尔雅英梅先儒谓即说文之柍梅南都赋柍柘檍檀连言可知英梅柍梅皆非果类齐民要术引郭此注云英梅未闻则今注雀梅亦非郭语段茂堂谓酸果之梅不见于尔雅其说甚是此引之似未确】 陆疏云梅杏类也树及叶皆如杏而黑耳书说命盐梅礼内则梅诸皆果梅有黑白二种白者入果品黑者充药材叶圆而末微尖边有细齿花浅红色赤蒂五出关左气寒三月始华实味多酸亦有甘者生青熟黄红白色者间见之亦佳果也夏小正煮梅候在五月埤雅言梅熟于四五月之间梅欲黄落湿气郁蒸础壁皆汗其靠如雾谓之梅雨梅一作霉又作霉说文物中久雨青黑也或作??黑正字通云项瓯东言江南以三月为迎梅雨五月为送梅雨张蒙溪谓梅当作霉雨中暑气也霉雨汗衣故云霉黦言其为霉所坏也北地高寒不畏梅气然当梅熟之候亦觉潮湿但不似江之南物逢霉雨或霉烂也梅之为果熟极自落其实七者言所摽已多以喻女子出嫁有时过时则衰此郑笺所以有女子二十春盛而不嫁至夏则衰之说非言嫁娶在梅摽之候犹之桃夭以桃之少好华盛喻之子少好德盛也古者霜降而妇功成嫁娶者行焉冰泮农业起婚礼杀于此周礼媒氏仲春之月令会男女奔者不禁亦以仲春之后农功已兴将无暇娶焉故不禁不备礼而娶者唐风绸缪束薪郑笺以三星为心宿昏见东方则为三月之末四月之初集传以为建辰之月三月嫁娶犹为失时岂梅摽余七余三以至摽尽五月之时尚可嫁娶乎召公化俗转不如晋之衰世乎 

　　○野有死麕白茅包之 

　　毛传云野有死麕羣田之获而分其肉白茅取洁清也郑笺云贞女之情欲令人以白茅裹束野中田者所分麕肉为礼而来麕之为兽详于尔雅释兽云麕牡麌牝麜 【 棫林按尔雅古本作牡麜牝麌见臧氏经义杂记】 其子麆其迹解绝有力豜埤雅云麕鹿皆健骇而麕性胆尤怯饮水见影辄奔说文云麇麞也籀文作麕李氏本草云麞似鹿而小无角黄黑色雄者有牙出口外俗称牙麞考工记缋人山以章郑注云章读为獐獐山物也齐人谓麇为獐陆疏云麏麞也青州人谓之麏诗缉云山阴陆氏谓鹿有角而不能触麞有牙而不能噬麞如小鹿而美语云四足之美者有麃即麞也是麕一作麇一作麏一名麞又作獐又名麃今俗惟呼曰獐余名无呼者关之左东北边外山禽野兽所在广有每于冬猎取之形色俱备而獐狍麋鹿尤为可贵狍鹿食草獐则兼食蛇蛙虫蜡肉鲜于狍但春夏食物过杂冬则百虫已蛰惟食草其肉始可食獐似鹿而小毛苍黑色脆而不温不可为裘肉入食品可珍也茅野草处处有之高数尺茎叶似竹秋末结穗白花如絮随风飞扬似苇而细春生芽尖锐刺人俗名茅针秋老花飞古名茅秀今名白茅根长远出白软如筋有节来年逐节生茅最易繁生之草似苇而不及苇之高大似荻而不同荻之中实俗多用之覆屋或以作薪而古人则尚其洁藉以将礼易曰藉用白茅书曰包匦菁茅礼祭祀供萧茅春秋传齐伐楚责其贡茅茅之贵重若彼陆疏谓茅之白者古用包裹礼物以充祭祀缩酒用其说良信此经包束麕鹿皆以白茅盖犹是物薄用重之义也夫 

　　○林有朴樕野有死鹿 

　　毛传云朴樕小木也野有死鹿广物也郑笺云朴樕之中及野有死鹿皆可以白茅裹束以为礼广可用之物非独麕也尔雅释木云樕朴心 【 棫林案邢疏谓樕朴即召南朴樕文虽别实一也今案释文及孔疏引尔雅俱作朴樕心是尔雅古本本作朴樕后人误倒其文耳】 释兽云鹿牡麚牝麀其子麛绝有力鹿?开此一木一兽关左皆有朴樕柞类俗名槲其类有二其一木性坚初发嫩枝有四棱渐大则棱隐不见树皮皴厚叶大如荷蒂狭不圆俗呼波罗叶乡里蒸面馎饦多用此叶作荐木名槲科又一种比槲差小树皮青白光滑不皱叶似槲而狭长五月开花累累作穗下垂结实如橡而不圆味橿涩不堪食其实有斗盛其半俗名青刚柳鹿为山兽东北边外有之大者如马鼻微阔似牛而常湿润毛色苍黄粗脆不温不可为裘皮肉筋脂皆可珍尾入食品尤贵牡者有角夏至解去更生其如血泡未成骨者名鹿茸入药最良鹿之极大者毛色黑苍名马鹿其毛色苍黄有白斑点者名梅花鹿其角长而多歧者名八叉鹿牝者无角毛无斑点孕六月生鹿性淫一牡恒交数牝曲礼言禽兽无礼父子聚麀以此鹿能别良草食则相呼不害其羣行则相旅寿最大卧则口向尾闾使气往来互行以通督脉故能长生不死又有鹿属其名曰麋鹿毛苍黑麋毛青黑鹿性属阳解角丁夏至应一阴生麋性属阴解角丁冬至应一阳生麋角大于鹿麋茸性亦异于鹿麋茸补血鹿茸兼补气不仅形体异也李氏本草言樕似栗是以栩为樕栩俗名橡樕俗名槲而非一物传与说文皆以樕为小木盖以槲最难长非近百年不成大材故以小木释之某氏尔雅注云朴樕槲樕也有心能湿 【 棫林按能读若耐】 江河间以作柱作柱非小木所胜任也此木水湿不腐故曰能湿也段氏说文注云释木樕朴心即诗之朴樕俗书立心多同小又草书心似小毛传说文当本作心木讹为小木耳是朴樕可名心木字又作杺广韵云杺木名朴樕即杺朴樕洵大材矣 

　　○无使尨也吠 

　　毛传云尨狗也非礼相陵则狗吠正义尨狗释畜文说文云尨犬之多毛者夫尨训狗盖浑言之训多毛之犬就字形分别言之也尨字从犬从彡彡毛多之貌此即俗所畜之长毛犬其字象形埤雅言有悬蹄者曰犬无悬蹄者曰狗犬之后足趾爪之上别有一爪生于趾上如空悬然名曰悬蹄此狗与犬之分至于长毛则狗犬皆有之　　何彼襛矣唐棣之华毛传云唐棣栘也尔雅释木唐棣栘郭注云今白栘也 【 棫林按各本尔雅注俱无此四字惟此诗释文正义引雅注有之此作者所本】 似白杨江东呼夫栘陈氏本草云夫栘木生江南山谷树大十数围无风叶动华反而后合诗云唐棣之华偏其反而是也李氏本草云栘乃白杨同类故得杨名圆叶弱蒂微风则大摇故名高飞又名大摇夫郭注言似白杨本草直以为白杨同类是唐棣为杨之别种也关左杨类颇多俗皆以其皮色呼名皮青者曰青杨皮赤者曰红杨皮白者曰白杨木质虚轻而能任重性虽略同叶有小异宜下隰地直干上耸最易生长二三十年便成大材削作栋梁永不下曲叶似梨而厚外无细齿应春早发逢秋早凋其皮色赤青者子累累作穗内有白絮春老则飞扬似雪其皮之白色者花似水蓼长二寸余先叶而生色紫而艳繁缛盈树故此诗曰秾杨之青赤两种其嫩枝皮色青赤干老则色渐白极老始有皴皮仍作苍白色皆与白杨相似故郭云唐棣似白杨李云白杨同类也又有直干不曲高或数丈叶大如掌鸣风作声俗名响杨花如栩栗长三四寸色青不艳本草所谓大摇者盖此物也说文栘棠棣也段注云释木曰唐棣栘常棣棣唐与常音同盖谓其华赤者为唐棣华白者为棣一类而错举故许云栘棠棣也棣白棣也改唐为棠改常为白以棠对白则棠为赤可知皆即今郁李之类有子可食者小雅常棣论语逸诗唐棣实一物也郭注唐棣云似白杨江东呼夫栘白杨大树也古今注云栘杨亦曰栘柳亦曰蒲栘圆叶弱蒂微风善摇此正今之白杨树安得有韡韡偏反之华邪夫尔雅唐棣常棣分释诗皆有之唐棣之华曰礼常棣之华曰韡木既不同华又各别显属二物许君以栘为棠棣唐棠同音字异义同段氏以赤华者为唐棣白华者为常棣皆郁李之类郁李即今沤李小太白华从未见有赤华者即以偏反言华而郁李花不甚大蒂短依枝偏反何有偏反一作翩翻字皆从羽杨花赤穗正似羽形易曰枯杨生华杨自为有华之木也陆玑诗疏王象晋羣芳谱俱以唐棣为郁李是以常棣当唐棣皆属谬误段氏注说文并唐棣常棣为一物则谓郁李之类似二物犹非郁李乃是类郁李者尤属鹘突严粲诗缉以唐棣为薁李又以为蘡薁以木为草将古圣制字之义亦不可凭矣尚得与言考据乎 【 棫林按唐棣常棣诸家聚讼讫无定说余谓名异唐常自非一木然同系以棣必非异类当如棠杜桋栜相去不远欲定此物仍当于棣属求之段氏并唐常为一不无小失驳之良是而因景纯似杨之说竟指杨属为唐棣蒙实未敢遽信经义述闻谓毛传尔雅皆当作唐棣棣常棣栘分别颇精细胡氏后笺陈氏传疏皆祖其说惟改字太多是亦一憾】 

　　○华如桃李 

　　桃李俱木果名桃见桃夭李尔雅所载凡三种一曰休无实李一曰痤接虑李一曰驳赤李 【 棫林按休一作林痤一作■〈木坐〉一作■〈木座〉或作座驳一作驳】 本草所载又有数种皆随俗呼名实分大小味分甘酸而其木无甚异者素问云李东方木也尔雅翼云李字从木子乃木之多子者埤雅云李性难老虽枝枯子亦不细品处桃上说苑云树桃李者夏得休息秋得其实李重实不重木故说文云李果也李无大木皮色苍白叶青似梨而狭开小白花五出繁缛盈枝花多实少实大如杏而光滑生青熟黄或半红半紫味甘酸而不涩早李五月如熟此尔雅之接虑李郭注曰麦李熟应麦黄候也又有一色全红者此尔雅之赤李味甘而不酢又有晚李立冬后始熟俗呼冬李又曰冻李 

　　○彼茁者葭壹发五豝 

　　毛传云茁出也 【 棫林按也当作儿 【 儿：皃】 段说是说文茁草初生出地儿 【 儿：皃】 可证】 葭芦也豕牝曰豝郑笺云记芦始出者着春田之早晚尔雅释草云葭芦释兽云牝豝说文云葭苇之未秀者豝牝豕也广雅云兽一岁为豵二岁为豝三岁为豜四岁为特毛传训豝与尔雅同广雅之训与传小异小尔雅云大者谓之豝其说又异此一草一兽处处皆有葭即苇在关左为土产东江南海之滨一望无涯皆苇也茎有节中空似竹而细叶亦似竹秋花似絮始生者曰芦豝豵皆野豕名关左浑呼曰野猪形与家豕同而大或数倍居土穴肉味微膻其皮坚韧胜于兕犀大豕之皮矢不能穿其小者尚可猎取尝闻猎人言野豕畏暑夏日羣居水塘泥涂徧体其皮痒可搽树以解之松脂和土凝厚如甲击以手炮铅子不入逼之反噬转受其伤野豕之大者人不敢犯也二岁曰豝盖取豕之小者毛于次章传云一岁曰豵二章合为一律广雅之训似胜 【 棫林按毛义以相互而见发彼小豝经有明文故于此豝但言牝小义于豵下互见之玉篇■〈豕聚〉小母猪■〈豕聚〉与豵同传称一岁但言其小牝义于豝下互见之其精简非他书所及弗可轻议也】 

　　○于嗟乎驺虞 

　　毛传云驺虞义兽也白虎黑文不食生物有至信之德则应之说文云虞驺虞也白虎黑文尾长于身仁兽也食自死之肉陆疏云驺虞即白虎也黑文尾长于躯不食生物不履生草君王有德则见应德而至者也埤雅云驺虞西方之兽而名之曰虎则宜以杀为事今反不履生草食自死肉盖仁之至也毛氏以驺虞为虎许陆说同司马相如封禅文云囿驺虞之珍羣张衡东京赋云圉林氏之驺虞班固典引云扰缁文皓质于郊皓言白缁言黑是白质黑文也晋张华云驺虞具五采乘之日行千里夫虎非常畜此以乘言为说独异其余或曰义兽或曰仁兽或曰西方之兽小有参差然其为瑞物一也欧阳氏云召南风人美其国君顺时畋于驺囿之中搜索害田之兽其驺囿之虞官乃翼驱五田豕以待君之射而君有仁心惟一发矢而已不尽杀也此则以驺为驺囿虞为虞官说与先儒异严氏诗缉云驺驺御虞虞人礼射义云天子以驺虞为节乐官备也谓驺御虞人皆不乏人则官备可知此又皆以驺虞为官名细绎诗义周南以公族为麟召南以诸侯为虎意似相对而于嗟麟兮于嗟乎驺虞语例又同驺虞可解为囿为官而麟则瑞兽外无别解麟不能为别解而解驺虞独歧何以见二南相应之古义乎欧严所云聊备一说非达诂也 【 棫林按以驺虞为天子鸟兽官义出三家诗今学家说也以驺虞为兽毛公传诗与服虔注左许君解字同古学家说也解驺为囿虞为囿之司兽见贾子新书并以驺为御人见戴埴鼠璞斯皆原本三家宋以来儒者多衍其说非自欧严始也许君异义兼载今古说而断从毛公郑君无驳笺诗亦同毛旨其注射义云乐官备者谓驺虞曰壹发五豝喻得贤者多也于嗟乎驺虞叹仁人也孔疏云一发而得五豝犹若一求而得五贤与诗文异者断章为义云于嗟驺虞叹仁人与诗义同也以驺虞不食生物故云于嗟叹其仁人(大射注略同贾疏太略未能申说如孔)郑君诗学兼采三家而于驺虞笃守毛义故知古学家说不可易也】 

　　○彼茁者蓬 

　　毛传云蓬草名也 【 棫林按据全诗传例名系衍字传疏说是】 考蓬为野草其类有二尔雅释草云啮雕蓬荐黍蓬孙炎注云雕蓬即茭米古人以为五饭之一者郑樵通志云雕蓬即米茭可作饭食故谓之啮黍蓬即茭之不结实者惟堪作荐故谓之荐说文云苽雕胡一名蒋广雅云菰蒋也其米谓之雕胡枚乘七发谓之安胡其叶曰苽曰蒋俗曰茭汉书司马相如传云东蘠雕胡注雕胡菰米也杨慎卮言云蓬有水陆二种雕蓬乃水蓬雕苽是也黍蓬乃旱蓬青科是也青科结实如黍羌人食之今松州有焉是皆言蓬有二与尔雅同而郑夹漈云黍蓬无实杨用修则言黍蓬实如黍此二草关左俱未见蓬以黍名殆有与黍相类者本草所载有黄蓬飞蓬二种黄蓬即青科为旱蓬飞蓬则处处皆有俗名蓬子科根小末大秋老干枯疾风卷去圆转飞行故名曰飞礼内则所谓鱼宜苽者为雕蓬月令所谓藜莠蓬蒿并兴者为飞蓬也此诗之蓬传笺未有实指而以首章茁葭例之宜为雕蓬或曰雕蓬生水泽非田猎之所然葭为水草何以与豝并咏此盖以葭蓬之茁着春田之候非谓葭蓬之中可以藏兽草方萌芽不能藏也故郑笺首章即云记芦始出着春田之早晚严氏诗缉引陆氏说蓬蒿属草之不理者其叶散生如蓬末大于本遇风辄拔而旋又引说苑言秋蓬恶于根本而美于枝叶秋风一起根且拔矣是以此蓬为飞蓬豝豵为豕多近水泽飞蓬陆草与首章之葭亦不类疑误 【 棫林按说文蓬蒿也蓬自是蒿类与茭苽迥别书史所云转蓬孤蓬飞蓬皆非水产埤雅谓葭泽草蓬陆草兼举以见蕃植其说甚当郑杨两说皆祖孙炎孙说引见本草纲目其人乃邢昺所诋之俗闲孙炎非晋孙叔然所说至不可信郑杨误从而衍之陈氏稽古编郝氏义疏论之悉矣作者乃犹宗其说而反驳严缉何欤】 

　　○壹发五豵 

　　毛传云一岁曰豵郑笺云豕生三曰豵说文云豵生六月豚尔雅释兽云豕生三豵二师一特郭注猪生子常多故别其少者孔疏云传以七月云言私其豵献豜于公大司马云大兽公之小兽私之纵言私明其小故彼亦云一岁曰豵献豜于公明其大故彼与还传皆云三岁曰豜还传之两肩即豜传以所生之岁释豵笺以所生之数释豵说有小异而各有据然当田时豕之大小易见豕之生数难知传说长也 

　　毛诗多识卷二终 

　　●毛诗多识卷三 

　　长白多隆阿着 

　　邶风 
　　墉风 

　　◆邶风◆ 

　　燕燕于飞差池其羽 
　　凯风自南吹彼棘心 
　　睍睆黄鸟载好其音 
　　雄雉于飞泄泄其羽 
　　匏有苦叶 
　　有鷕雉鸣 
　　雝雝鸣雁 
　　采葑采菲无以下体 
　　谁谓荼苦其甘如荠 
　　旄丘之葛兮 
　　琐兮尾兮流离之子 
　　山有榛隰有苓 
　　莫赤匪狐莫黑匪乌 
　　自牧归荑 
　　鱼网之设鸿则离之 

　　○燕燕于飞差池其羽 

　　毛传云燕燕鳦也孔疏云燕燕即今之燕古人重言之汉书童谣燕燕尾涎涎是也尔雅释鸟云燕燕鳦郭注一名元鸟齐人呼鳦春秋昭十七年传云元鸟氏司分者也说文云燕元鸟也籋口布翅枝尾象形又云乙元鸟也齐鲁谓之乙取其名自呼象形重文作鳦庄子云鸟莫知于鷾鸸是燕又名鳦又作乙又名元鸟元黑也盖言燕之羽毛色黑又名鷾鸸则鳦之转音字也燕大如雀尖喙丰颔黑羽歧尾营巢以泥来去在春秋分之候故曰司分关左常见之燕有二种大小相等而羽色尾色微异其一嗉白有斑文营巢最工衔泥为之大如升瓠户留小孔以便出入俗名巧燕其一嗉紫色腹肋之羽赭黄色营巢如盂衔泥杂草作之粪秽不洁俗名拙燕春社日来秋社日去又名社燕若人家有丧亡事是年燕不来巢谚云燕不入愁房也燕巢之屋无回禄灾故古人以燕为水祥也或云燕属水忌土克遇戊巳日不作巢留心察之殊不验燕既恶土作巢胡又取土古说之不可尽信者大抵如此月令仲春元鸟至仲秋元鸟归春社在二月秋社在八月燕之来去应社古人亦祇大略言之今俗于三月始见来燕至九十月燕尚有未归者燕为食飞虫之鸟虫未出燕不至虫未蛰燕不归也邵氏尔雅正义云夏小正二月来降燕乃睇燕乙也降者下也言来者何也莫能见其始出也九月陟元鸟蛰陟升也先言陟而后言蛰者何也陟而后蛰也今燕蛰羽毛尽脱多藏海滨坻岸或在深山空木中夫燕至冬则蛰人所习见有冬季拆旧屋见蛰燕者又有伐枯树见燕蛰树孔又有劈山石见蛰燕于石罅内羽毛如故未尝尽脱既已见其蛰处即可悟其来处莫云其始出不能 
　　见也左传疏云或单呼为燕或重名燕燕异方语也余谓诗曰燕燕者言为两燕以兴下归者送者为两人耳 【 棫林按此引尔雅依郭读若依孙炎舍人注则燕尚有□周一名说文□周燕也许读尔雅与孙炎舍人同此古义也】 

　　○凯风自南吹彼棘心 

　　毛传云棘难长养者尔雅释木云终牛棘郭注即马棘也刺粗而长说文云棘小枣丛生者诗缉云棘酸枣也李氏本草云独生而高者为枣列生而低者为棘夫棘枣皆有刺之木束剌也累束为枣列束为棘玩索二字之形即可以知二木之形棘有赤白二种结子者名酸枣不结子者名牛棘山野园畔皆有之丛高二三尺余花叶枝干俱似枣实小而圆核大肉薄酸不堪食核中仁入药名酸枣仁孟子养其樲棘樲为酸枣棘即棘刺也关左俗呼曰枣剌科诗诂云棘如枣而多剌木坚色赤丛生人多以为藩岁久无剌亦能高大如枣色白者为白棘实酸者为樲棘亦名酸枣段注说文云棘今随在有之未成者则为棘而不实已成则为枣此似以枣之小者为棘至高大结实则名曰枣不知棘与枣同类异种本非一物枣实甘而大形圆色赤棘实酸而小形圆有白色者棘高至二三尺便已结实枣木至丈余尚有不结者其说皆误陆农师云枣性坚强费风之长养者其心之生更难于干孔疏云棘木之难长者凯风吹而渐大犹七子之难养者慈母养之成长盖枣棘二木生长俱迟枣木外黄内赤棘木亦然然枣木年久尚成大材棘则终无大树次章曰棘薪棘可为薪无大用也七子取以喻己有味哉 

　　○睍睆黄鸟载好其音 

　　毛传云睍睆好貌郑笺云睍睆以兴颜色说也好其音者兴其辞令顺也孔疏云黄鸟有睍睆之容貌又和好其音声以兴孝子当和其颜色顺其辞令自责黄鸟之不如也夫郑孔以颜色和悦释睍睆是解作婉容而集传乃以清和圆转释睍睆则似解作婉言婉容婉言皆孝子所有事然睍睆字皆从目解作音声不合字义与次句好音亦嫌犯复说文云睍出目也睆即睅字大目也 【 王云说文以睆为睅之重文此乃大徐所补十九字之一非许书本然说文校议曰睍讲改为睆说解当作目出儿 【 儿：皃】 也御览引韩诗简简黄鸟则毛诗古本当作睆睆黄鸟众经音义卷一引说文睍目出儿 【 儿：皃】 也亦是误字卷十九引苍颉篇睆目出儿 【 儿：皃】 也则是也　棫林按檀弓正义引毛此传正作睆睆好儿可为校议古本作睆睆之确证段氏小笺云说文无睆字疑此本作睍睍黄鸟故韩诗作简简黄鸟今按段说亦自佳或者睆为睍之重文后人误移于睅下欤要之睍睆实一字则定论不可易也见完以形近而易讹睍睆简以音近而互借】 毛西河续诗传云睍睆二字从目黄鸟性亦好视里语云黄栗留视我麦黄椹熟否旧说黄鸟善窥人故善窥伺人者名莺窥睍睆者好视也又出目貌谓视之滑露者也此好视之鸟又能好音故云载好严氏诗缉云檀弓华而睆睆明貌大东诗睆彼牵牛睆亦训明皆与目义相近人有婉容多于目上见之孟子云存乎人者莫良于眸子 

　　○雄雉于飞泄泄其羽 

　　毛传云雄雉见雌雉飞而鼓其翼泄泄然雉之为禽体备文明惟重耿介古以为挚故释鸟说之独详说文所载亦本尔雅名异者一鹞雉作卢诸雉是也字异者八鳪作卜鸐作翟鵫作卓鹞作摇§作□鶅作甾鵗作稀鷷作蹲是也同者五鷮鷩海雗翚是也郭读雗鵫为一条谓一物二名也许析为二故目其种曰十四雅首鹞雉与下文五采成章之鹞复似作卢诸为长疑许君所据尔雅古本首必作卢诸似可引许以正今本之误雗??鸟分条亦古读也汉书平帝纪越裳氏献白雉黑雉黑即雅之海雉海之言晦也白即鵫雉周成王时越裳亦尝献白雉大抵白雉彼国土贡非以为祥物也关左所见之雉惟有成章五采者大与家鸡同雌雉羽草黄色黑文雄雉红绿黄白相间成文光华炳耀俗呼野鸡汉以吕后名雉讳雉曰野鸡故五行志云野鸡皆鸣杜邺传云野鸡着怪今野鸡之名盖沿汉语也朱氏云雉善鬬郭注尔雅绝有力奋亦云最健鬬似雉善鬬与家鸡同然未闻有畜以较胜者易说卦传离为雉书华虫作会此取其文周官六挚士执雉此取其介寇氏本草云雉飞若矢一往而坠故字从矢尝于田野猝见雉飞激羽成声如箭之鸣飞三二里便止于地其说信矣 

　　○匏有苦叶 

　　毛传云匏谓之瓠陆疏云匏叶少时可为羹又可淹煮极美扬州人食至八月叶即苦故曰苦叶严氏诗缉云匏苦匏也短项大腹者也非瓠也苦匏经霜其叶枯落然后干之腰以渡水今匏尚有苦叶则其匏未坚不可用也山阴陆氏云长而瘦项曰瓠短项大腹曰匏传云匏谓之瓠误矣盖匏苦瓠甘复有长短之殊非一物也孔子曰吾岂匏瓜也哉焉能系而不食系而不食以苦故也夫匏一名壶卢一作葫芦一作瓠■〈卢瓜〉三月下种谚云山青瓠■〈卢瓜〉地青瓜言种瓠■〈卢瓜〉以山青为候也生苗引蔓长数丈叶似瓜而大有细毛六月开白花五出最弱易蔫花多无实其结实者实即生于花下嫩实色青渐大则色白老则毛落而愈白项有长短腹有大小圆扁细腰种类至繁说文云匏瓠也瓠匏也匏瓠二字互训庄子言五石之瓠可浮江湖则是匏瓠古皆通称传说未误也 【 棫林按八月断壶传壶瓠也鹖冠子中流失船一壶千金广雅瓠瓢也符子溺人曰我得一瓢之力则活命矣诸文皆匏瓠通称之确证】 此物旧云有甘苦二种甘瓠形长如瓜小雅所谓南有樛木甘瓠虆之幡幡瓠叶采之亨之是也苦者坚老可为器兼利涉大者腹容斗粟秋干质轻悬腰渡水虽深不濡故左传云苦匏不材于人共济而已古有匏尊今俗从蒂间凿孔去瓤亦可盛酒刀判为二名曰瓢公刘酌之用匏颜子一瓢饮皆匏器也 【 棫林按一匏劙为二曰瓢亦曰蠡亦曰??丞?豆见说文】 诸儒释匏皆言苦关左之匏则无论长短小大味俱甘嫩皆可食岂别种与抑土性之异与陆元恪别匏叶之甘苦有时言扬州人食今亦未闻食者 【 王云甘苦本非异种偶然变耳乡宁蔬多苦亦由土性使然又所撰说文句读瓠下云今人以细长者为瓠圆而大者为壸卢古无此别也诗八月断壶李时珍引孙愐唐韵曰瓠音壶又音护瓠■〈卢瓜〉瓠也徐铉但引唐韵胡误切习熟时音引之不备也】 

　　○有鷕雉鸣 

　　毛传云鷕雌雉声也诗缉云雉之朝雊尚求其雌凡鸟鸣皆雄求雌雌不甚鸣 【 王云说文作□以水反字林于水反诗释文讹为以小反今人沿之无不误读者　棫林按鷕从唯声又与沵韵自以以水于水为正音诗释文本兼引说文字林二反元朗固非不知鷕字古音者又首引沈耀皎反则讹不自陆始矣正义释传谓下言求牡故知鷕雌雉声小弁朝雊求雌则雄雉之鸣曰雊今按说文解鷕亦用毛义故潘安仁赋雉鷕鷕以朝雊颜延年即据毛许以斥其误徐爰强为之说谓潘乃互举以见雌雄皆鸣其实毛亦望文为说鷕雊通谓雉声似无不可郑注月令雊雉鸣也固不以雊系雄矣】 

　　○雝雝鸣雁 

　　毛传云雝雝雁声和也郑笺云雁者随阳而处似妇人从夫故昏礼用焉说文雁鸟也从佳从人厂声大徐云雁知时鸟大夫以为挚昏礼用之故从人考雁字经书中多作鴈说文雁鴈二字分见段注云佳部之雁与鸟部之鴈别鴈从鸟为鹅雁从佳为鸿雁 【 王云经义述闻周礼膳用六牲条下引子史谓鹅为鴈者甚备　棫林按分别雁鴈段王之说皆极精核然王氏亦有小失者述闻于仪礼士昏下据记文挚不用死谓鸿雁野禽不可生致昏礼所用必是家畜之鹅陈硕甫传疏从其说愚谓此与注疏取顺阴阳之说显背必非昏礼所用定属阳鸟古既尚之必有生致之法】 雁又名朱鸟法言云时来时往朱鸟之谓又名阳鸟见禹贡去来有定时见月令与夏小正正字通云雁夜宿鸿内雁外 【 王云胡说　棫林按物类相感志大曰鸿小曰雁夜宿洲中鸿在内雁在外递更警备避狐与人之捕己也此说自有本何遽非之】 更相惊避飞则衔芦避矰缴有远害之遗仪礼士昏六礼其五皆用雁注谓取其顺阴阳往来贾疏云夫为阳妇为阴用雁亦取妇人从夫之义寇氏本草云雁热则即北寒则即南以就和气所以为礼币者一取其信一取其和也雁似鹅连趾飞则成行止居水畔羽苍黑色关左多寒二月始见雁来八月即见雁归其伏卵生雏又在边塞之北故祇见雁过未见其居以其来去有信猎人戒杀之此诗鸣雁孔仲达谓生执以行礼故曰鸣禽经云鴈一名翁鸡一名沙鹑一名??鸟广雅云鴚鹅鸧鹅鴈也方言云自关而东谓之鴚鹅南楚之外谓之鸧鹅是皆言家畜之鹅非谓雁也家畜之鹅羽色纯白者名鹤鹅苍黑者名雁鹅以雁名鹅今俗尚有之矣 

　　○采葑采菲无以下体 

　　毛传云葑须也菲芴也郑笺云此二菜者蔓菁与葍之类也尔雅释草云须葑苁 【 棫林按今本郭注云未详诗释文引注语则作今菘菜也径训葑为菘虽稍未的要是雅注未误之本当据以订正】 又云菲芴郭注即土瓜也又云菲蒠菜郭注菲草生下湿地似芜菁华紫赤色可食陆疏云葑芜菁幽州人或谓之芥菲似葍茎麤叶厚而长有毛三月中蒸鬻为茹滑美可作羹幽州人谓之芴今河内人谓之蓿菜说文葑须从也段注云邶风传曰葑须也释草曰须葑苁说文曰葑须从三家互异而皆不误葑须为双声葑从为迭韵单呼为葑累呼为葑苁单呼为须累呼为须苁语言之不同也或许所据尔雅与今本异矣 【 王云释草究当倒置曰葑须苁又当改苁为从说文即沿此文也须从即反葑字犹之薞芜即反须字葑须是两物不可如孔疏合为一　棫林按别葑苁薞芜为二王说甚是至欲据许书改尔雅其说文句读并谓毛传须下脱从字说皆太泥不如段说之通】 坊记注葑蔓菁也陈宋之间谓之葑方言蘴荛芜菁也陈楚之郊谓之蘴夫葑蘴一音葑菁亦通韵须芜又同声故正义云葑也须也芜菁也蔓菁也薞芜也 【 棫林按稽古编误引作葑苁也原本亦沿陈误引今改正邢昺合须葑苁须薞芜为一先儒讥之不知渠实祖孔冲远之说也】 荛也芥也七者一物也然葑苁薞芜尔雅虽同名须郭注薞芜似羊蹏叶细味酢可食此魏风言采其莫之莫也与葑异孔合为一疏矣雅注菲芴与蒠菜异释孔依陆玑亦合为一谓菲也芴也蒠菜也土瓜也蓿菜也五者亦一物菲之为菜北人罕识由郭陆说推求之似是今俗批蓝莱菔之属葑名蔓菁则关左至今犹呼此名园圃中亦多种者叶似菘茎狭半圆高尺余夏从中出薹开四瓣细黄花结角内有子皆如芥根长大而白可腌煮为蔬王氏羣芳谱云昔诸葛武侯行军所止令军士独种蔓菁取其始出土可生啖一也叶舒可煮食二也久居随以滋长三也弃不足惜四也回则可寻而采五也冬有根可食六也蜀人名之曰诸葛菜似菘而与菘异类曹氏以此为菘误薞芜茎叶可食根不可食以此为葑亦误 【 棫林按诸家说葑菲至为厖杂互有得失约而断之葑当以大根菜之说为是其谓白菜者非至在南为菘在北为蔓菁□菁与移□□□诸说令人迷惘皆可弗道菲当以□□□□□□之说为近是□□□□一名□□□菲菜当即□□□□即□□即今萝卜郝谓菲菜极似□□野地自生蓿根不断冬春皆可采食故名息菜一悟从形声一得□目验也多君是□亦略见大旨】 

　　○谁谓荼苦其甘如荠 

　　毛传云荼苦菜也而荠则无注郑笺亦然尔雅释草云荼苦菜菥蓂大荠蒫荠实是言荼一名苦菜荠一名薪蓂其实名蒫种有大小菥蓂乃其大者是荼荠二草尔雅皆有之陆疏荠亦无解荼有解而未的严氏诗缉引颜氏家训言荼叶似苦苣而细荠仅言其味甘叶可作葅及羹二草分言甘苦经文所有如此作诂是诸儒皆不识此草也 【 王云荼荠二草吾乡妇孺皆识何故诸儒反不识则以荼也者为其名所蔽荠也者为其字所蔽也本篇及绵之荼毛传皆曰苦菜吾乡至今呼为苦菜也郑风有女如荼毛传谓之英荼豳风予所捋荼毛传谓之萑苕二篇皆七月传之□为萑此秋荼也荼之为物不一故曰为名所蔽也说文荠疾黎也引诗□有荠玉藻趋以采齐郑君读为楚荠之荠毛则两诗皆作茨传曰蒺藜也玉篇则曰□蒺藜也荠甘菜也是□氏所据之诗作□有□楚□而其说荠则如谷风然说文芦下云一曰荠根蓂下云析蓂大荠□下云根如荠□下云荠实也凡四荠字皆当是甘菜是许君以为借义不以为正义也故曰为字所蔽也　棫林按诗中言荼凡三种一为苦菜见谷风绵传又谓之苦采苓□苦苦菜也是也或谓□秀若有女如荼是也或谓□草若以□荼蓼是也王说尚□其一许君以荠为蒺藜字说解中荠菜字段氏谓许必当作齐如洛为归德水名则知豫州水名必作□也今按许书既载苦菜之荼不应于甘菜反无本字只借齐字为之考艺文类聚御览引说文皆有荠草可食也一语是知许书原本蒺藜外兼载甘菜一□传写脱之据补此语则说解四荠字不为无根矣】 不知荼荠二草处处有之人人习见杨氏丹铅总录云月令四月苦菜秀今人多不识其的为何物考神农本草一名荼草一名游冬凌冬不死易通卦验元图云苦菜生于寒秋经冬历春乃成叶似苦苜而细断之有白汁花黄似菊又按唐王冰注素问引古月令四月吴葵华而无苦菜秀句本草吴葵龙葵分为二条其形与性所说不殊孙真人千金方治手肿亦用吴葵唐本草注吴葵即关河间谓之苦菜者已极了晓矣乃复分苦菜龙葵二条何邪俗作鹅儿菜又名野苦□荠一名甘草师旷云岁欲甘甘草先生荠是也应冬至则生北地多寒冻甫解即生苗叶略似凤尾草初生贴地如盘三四月间抽茎作薹开小白花结三角荚密缀梗上子细如沙又有开黄色花结荚如豆角者五月即老折其梗作挑灯杖可避飞虫之投故又名护生草春秋繁露云荠以冬美冬水气也荠甘味也乘于水气而美者甘胜寒也荠冬生而夏死羣芳谱云荠野生小荠茎扁味美最细者名沙荠大荠科叶皆大而味不及其茎叶有毛者名菥蓂味欠佳此言荠类有四王象晋济南人彼处俗尚食荠故疏之较详亦可见荠为嘉蔬也荼味苦性寒俗呼曰鸭儿食草犹有鹅儿菜遗意三月生苗叶似苦□而薄弱故名野苦荬以别之月令言孟夏苦菜秀至苦荬则秀于七月苦菜茎细如丝苦荬则茎大如箸苦菜之叶似柳叶狭而薄苦荬之叶似莴苣宽而厚苦菜起薹半尺余开淡黄色花苦荬发茎五六尺开深黄色花二物相似而非一种混同不分梦梦久矣荠味甘性温白花者滑美而鲜黄花者味微苦叶上作密锯齿形铺地作丛俗呼花叶菜或曰济济菜园圃荒畦多有之荼生芜田不生山泽苦而不甘陆疏乃云生山田及泽得霜甜脆而美尚未确也荠春暖即生有数叶便花子成即枯故郑注月令以为靡草之属离骚云故荼荠不同亩兮王逸注比忠佞不同朝此由荼苦荠甘之说引申得义 

　　○旄丘之葛兮 

　　葛蔓草见葛覃 

　　○琐兮尾兮流离之子 

　　琐兮尾兮流离之子 【 棫林按诗字本作留离尔雅注及音义可证一作□离诗音义可证不知何时转写作流后儒乃始蔑古义而为新说矣】 毛传云琐尾少好之貌流离鸟也少好长丑尔雅释鸟云鸟少美长丑为鹠鷅郭注鹠鷅犹留离诗所谓留离之子说文云鸟少美长丑为鹠离毛本雅以说诗郭即引诗以证雅许君解字亦复从之确然古义迥异宋以后流离漂散之月??说然诸家语皆虚浑未尝实指流离为何鸟也陆疏乃云流离枭也自关而西谓枭为流离其子长大还食其母张奂亦云鹠鷅食母因此遂指流离为枭夫诗以少好长丑比卫臣始有小善终无成功何至如枭枭为不孝鸟卫臣不救黎难特无恤邻之义尚难责以不忠岂可比以不孝且此诗屡言叔伯似指卫君求邻国之援而以极恶之物比其君古人立言必不若此详绎诗义似以流离自比言黎人昔安今危似鸟之少好长丑鸟雏初生氄毛纤密则美 【 棫林按琐细也尾者娓之借娓美也】 羽毛渐生参差不齐则丑飞禽如是者多故曰少好长丑当是时名曰流离流离双声犹言蓝褛状其丑也前此则雏过此则成禽各有本名不复名流离也尔雅释物每于卷尾多作总释此一节鸟字当读断言凡鸟也少美长丑四字为句言鸟雏皆然也陆氏盖误一滚读下言流离鸟少美长丑也段注说文引据尔雅毛传言陆疏以枭为流离之不类已尝疑之矣此诗借流离之鸟名以喻失国之流离无所较彼借卷耳为常思尤为明析其释为枭者殆以流字作鹠鸮名鸺鹠故附会为一物耳 

　　○山有榛隰有苓 

　　毛传云榛木名苓大苦陆疏云榛栗属字或作蓁古作辛?水左传女挚不过榛栗曲礼妇人之挚椇榛脯修是榛不取其木惟取其实山阴陆氏云榛实如小栗盖榛木空虚不克成材树小丛生大不及一围高不过一丈叶如樱桃而大多皱纹边有细齿其实作苞三五颗黏连成朵每苞内藏一实壳如橡斗而皮坚厚七八月成熟壳干自落其仁色黄香甘可食果品珍之苓一作蘦尔雅释草云蘦大苦郭注今甘草也本草云甘草一名蜜甘一名蜜草一名美草一名蕗草一名灵通一名国老此草为众药之主经方鲜有不用者治七十二种乳石毒解一千二百种草木毒调和众药有功故有国老之号春生青苗高五六尺枝叶如槐叶端微尖而糙涩似有白毛七月开紫花似柰结实作角子和小豆极坚齿啮不破根长者三四尺色黄而味甘此二物关左皆有榛生于山丛生至繁采实为果伐条为薪苓生于隰根长数尺味甘而和斸采为药榛虽野生一经蹂躏则不结实故求榛者恒于深山人迹罕到处采之甘草生于北边阿尔楚哈平甸中土壮草肥根深味厚土人采取为货诗意以榛之香美有于山苓之甘美有于隰以兴圣人之美有于西方也 【 棫林按说文榛木也幸?水果实如小栗二字本别经典幸?水字多溷作榛榛解又多溷作辛?水诗有五榛惟定之方中榛栗并举当为果实之辛?水尸鸠青蝇棘榛连文旱麓榛楛连文皆当是木此诗之榛传训为木名则毛意不以为果实正义释以榛栗作者沿之稍疏惟陈氏传疏不误苓大苦之训传义本于尔雅物名大苦而雅注以为甘草不无可疑故段茂堂胡墨庄陈硕甫诸君皆取沈括笔谈之说谓大苦乃黄药味极苦故名大苦与甘草迥异甘草叶如槐大苦叶如荷形亦各别作者沿用旧说亦稍疏惟甘草关左土产篇中所述有枝叶如槐语与笔谈适合殆必得诸目验益可见以叶如荷之大苦为甘草者之非曩读广雅王疏尔雅郝疏笃守旧义谓大苦之苦乃芐之借非以其味驳斥沈说几莫能决其是非今观作者所述形状乃觉二家非确论也】 

　　○莫赤匪狐莫黑匪乌 

　　毛传云狐赤乌黑莫能别也郑笺云赤则狐也黑则乌也犹今君臣相承为恶如一夫狐为山兽乌为林禽说文云狐??芺兽也乌孝鸟也埤雅云狐孤也狐性疑则不可以合类故其字从孤乌林罕以为全象鸟形但不注其目睛乌体全黑远而不分别其睛也此一兽一禽处处有之关左尤多狐犹古名乌则俗呼为老呱狐形似狗大亦如之尖鼻大尾日伏夜出声如犬而细毛如貉而温其毛色青黄者俗名豆青狐色赤者俗名火狐又有白狐黑狐不恒见又有窝刀猞猁狲虽亦狐类却是别种 【 王云窝刀是元狐之别种】 乌大如鹊羽毛喙足一色浑黑其声吚哑古名鸦今名呱皆于其声名之鸦又作鸦李氏云鸦鸣哑哑故谓之鸦此鸟初生母哺之六十日雏长成则反哺六十日束晳补南陔诗云嗷嗷林乌受哺于子言乌孝也乌以气交而孕不交以形于其反哺名孝乌于其善哺子有慈意名慈乌郑笺以狐乌皆为恶物 【 棫林按笺语申传义取色如一莫能别尚未明斥为恶物惟集传始以狐乌为不祥物近儒多驳之王氏稗疏语尤明快】 说文言狐为??芺淫媚惑人恶属有据至乌为孝鸟不可言恶虽尔雅有鸦乌似慈乌而大觜腹下白不反哺性贪残又有白脰乌曰燕乌似慈乌而白项一名鬼雀一名鶷■〈葛鸟〉禽经有慈乌反哺白脰不祥之说是鸦乌燕乌可以恶名然此诗明言乌之黑则其为慈乌可知也慈乌非恶鸟也毛西河续诗传云物莫不以类狐行从赤乌行从黑好我者当同此车与上二章雪之从风为一例作兴体较胜作比体解也 

　　○自牧归荑 

　　毛传云荑茅之始生也郑笺云茅洁白之物也自牧田归荑可以供祭祀古缩酒以茅如郑此笺则祭祀所用尤贵始生之荑以其尤洁白也诗但曰荑而传识为茅古盖以荑为茅始生之专字引申为凡草木初生之称故管子云草木荑生可食孟子荑稗荑乃蕛之借非此义小徐本说文荑草也荑不得为草名此小徐本误大徐本作苐草也为长故段注订从之 【 棫林按王氏句读从小徐此其识不如段集韵合荑苐为一字尤误】 

　　○鱼网之设鸿则离之 

　　郑笺云设鱼网者宜得鱼鸿乃鸟也反离焉说文云鸿鹄也盖诗中鸿雁连言则鸿为大雁鸿单言则鸿祗为鹄颜师古谓鹄水鸟其声鹄鹄本草谓鹄大于雁羽毛白泽其翔极高而善步一名天鹅史记陈涉世家云燕雀安知鸿鹄志哉汉书贾谊传云黄鹄一举知山川之纡曲再举知天地之方圆昭帝始元元年黄鹄下建章宫太液池中注云时汉用土德服色鹄色皆白而今更黄以为土德之瑞故纪之正字通云转注古音读书通俱云鹄通作鹤淮南子云鸿鹄鸧鹤莫不惊惮伏窜班固西都赋云元鹤白鹭黄鹄鵁鹳左思吴都赋云鸟则鹴鹄鶄鹤皆分鹄鹤为二至于别鹤操雄鹄雌鹄刘孝标辨命论龟鹄千岁古本皆作鹤俗讹为鹄岂可据此谓鹄即鹤也鹄鹤不相通所说良是然玉篇云黄鹄仙人所乘而唐人黄鹤楼诗有昔人已乘黄鹤去之句建楼之地又名黄鹄矶欧阳询蓺文类聚有鹄部无鹤部鹄部所收皆鹤故实是皆自来鹄鹤相乱之验当由鹄之形色与鹤酷似鹤仅差肥词赋家不暇细别遂致讹欤关左有此鸟翱翔云端不易猎取而亦不常见也 【 棫林按经典中鸿字单文段茂堂谓有指鸿雁者有指黄鹄者其说至审作者谓单文皆属鹄稍疏阔矣翱翔云端一举千里之大鸟岂鱼网所可得乎余疑此经之鸿仍当是鸿雁游宿洲渚与鱼相近者耳陆元恪疏鸿鹄言有大小二种小者如凫今人直谓之鸿然则此经之鸿应是陆说小者】 

　　◆墉风◆ 

　　墙有茨不可扫也 
　　爰采唐矣 
　　爰采麦矣 
　　爰采葑矣 
　　鹑之奔奔鹊之强强 
　　树之榛栗 
　　椅桐梓漆 
　　降观于桑 
　　騋牝三千 
　　相鼠有皮 
　　陟彼阿丘言采其蝱 
　　我行其野芃芃其麦 

　　○墙有茨不可扫也 

　　传笺俱云茨蒺藜也尔雅释草茨蒺藜郭注云布地蔓生细叶子有三角刺人说文引此诗作墙有荠亦训曰疾黎与诸家无异 【 棫林按说文茨以茅盖屋也□草多儿 【 儿：皃】 荠疾黎也是荠为本字茨为借字离骚王注引诗楚□□亦借字疾黎合□即成荠字故双声为反切之祖】 邵氏尔雅正义云茨一名蒺藜易困于石据于蒺黎荀九家云坎为蒺藜蒺藜草有剌人不可践坎德为险故有蒺藜之象李氏本草云蒺疾也藜利也其刺伤人疾而利也以充药材性能除湿又呼为吉利草一名旁通一名屈人一名止行一名豺羽一名升推处处有之蔓生路侧长数尺叶似苦参而细开小黄紫花子如菠薐每颗凡五六刺行人防之高氏天禄识余云岁欲旱旱草先生蒺藜也今俗则无此占焉 

　　○爰采唐矣 

　　毛传云唐蒙菜名尔雅释草云唐蒙女萝女萝菟丝又云蒙玉女 【 棫林按玉为王字之讹说见钱氏养新录】 是一物五名 【 王云释草曰蝾螈蜥蜴晰蜴蝘蜓蝘蜓守宫也与释草此文文法一例彼合相似之三物为一此合相似之两物为一不可深泥也且彼三物或生人家或生田野皆非水族而入释鱼则以众手纂记之书不能详密　棫林按頍弁传女萝菟丝松萝也不及唐蒙此传亦不及女萝故先儒谓毛意不以为一物且疑尔雅唐蒙下女萝二字为衍文今按雅注孙炎累读唐蒙以为别三名郭璞析读以为别四名孙郭所见已如今本足知必非衍字毛传高简其不连引正欲彼此互见二物虽或微别大致一类故尔雅合之无庸讥议也】 广雅又名菟邱本草又名菟缕又名菟虆又名菟卢又名野狐丝又名金线草则于尔雅外又益六名惟兔丝一名关左俗尚呼之余未闻也旧说此草生于古道荒园今多见于蓝草豆颗之上延蔓颇盛其苗初生依土及其蔓缠草上则根即断因于草上生根茎如细丝赤黄色开细白花香清而微结实如小豆数颗黏连作簇中有细子如粟色苍黄蒸熟捣烂为饼食之益人药称上品羣芳谱所载于诸家之外又有赤网火焰草二名孔疏谓唐即松萝然松萝施松唐蒙施草故唐或从草作蓎同属寄生而有寄草寄木之别故松萝名女萝唐亦名女萝而形色迥异盖寄生于草者则其丝亦似草花叶微细若有若无寄生于木者则其藤亦似木花叶繁缛亦蔓亦枝至于丝藤渐盛而草木亦渐枯凡有此物者则必及早芟去恐其夺草木之气害草木也此诗祇言采唐未详何用或谓以唐草之美兴下孟姜之美麦为美谷葑为美蔬美俱相同传以唐为菜名是古以唐入食品也 

　　○爰采麦矣 

　　麦美谷为五谷之一孟子曰五谷种之美者今有大麦小麦二种又有野生者名燕麦 

　　○爰采葑矣 

　　郑笺云葑蔓菁盖美蔬也详见谷风 

　　○鹑之奔奔鹊之强强 

　　毛传云鹑则奔奔鹊则强强然未释鹑鹊为何鸟尔雅释鸟云鹩鹑其雄鶛牝庳鹩鹑或谓鹩即鹌字之讹 【 棫林按说文鹌作■〈酓隹〉云■〈享隹〉属鹑作■〈享隹〉云■〈酓隹〉属二禽同类而有别以为一鸟者误】 韩诗云奔奔强强乘匹之貌郑笺云奔奔强强言其居有常匹飞则相随之貌奔一作贲强一作姜礼记郑注又以贲贲姜姜为争鬬恶貌注礼与注诗异者以常匹相随之义与上文君命顺则臣有顺命君命逆则臣有逆命语意不合故随文作解也 【 王云郑君注礼时只见韩诗鲁诗及后见毛诗则礼注已行不复追收此见礼记疏中不必从为之辞　棫林按严氏云鹑之奔奔然鬬者恶乱其匹也鹊之强强然刚者不淫其匹也陆佃与范氏补传立说大略相同据此则笺义与礼注相同义固相成耳】 释文云鹑■〈酓鸟〉鹑也本草云鹑大如鸡雏头细而无尾有班点雄者足高雌者足卑山阴陆氏云鹑无常居而有常匹俗言此鸟性淳不越横草遇横草即旋行避之鹊能不淫其匹传枝受卵故曰干鹊夫鹑鹊二鸟处处皆有鹑俗呼鹌鹑鹊俗呼喜鹊鹑大如莺项细尾短羽黄褐色白斑成章恒在田野食粟夜则羣飞昼则草伏乡人夜举火张网覆之往往可得声如雌鸡而性愤怒俗常畜之较量其相鬬之胜负以为利此诗之奔奔言鹑之愤强强言鹊之强奔贲字通乐记云粗厉猛起奋末广贲之音作而民刚毅广贲愤怒意也强为强之本字说文云强弓有力也引伸为强暴强健之义鹊性最强即鸷鸟之属亦畏之当其伏雏鸱鸟飞来鹊恐攫食其子必逐之远去而后已古谚云鹊性强强性行无良是鹊之强古人亦言及之故毛西河解此诗不以为刺淫而以为剌暴 

　　○树之榛栗 

　　榛栗皆木果名陆疏云榛栗属有两种其一种皮叶如栗子形似柔味亦如栗所谓树之榛栗者也其一种枝叶如木蓼生高丈余作胡桃味辽东上党皆饶山有榛之榛也五方皆有栗惟渔阳范阳栗甜美味长他方者悉不及也夫陆氏言榛有二而关左祇有山榛不植自生木不成材惟贵其实此诗言树非山榛可知家植如栗之榛北地未见至于栗处处种植木大而坚皮皴而厚嫩条赤色上有细白斑点叶类栎一枝十数叶五月初华青黄穗下垂长半尺余实不因华另于枝端结房作球有剌球藏三子似橡而不圆熟当秋分球四坼子自落色紫黄炒食味甜可以饱人尔雅释木栵栭郭注云江东呼为栭栗此为栗之别种说文栗字作?从木其实下垂故从?栗为习见之物下垂者为华其实结于枝头如猬形未有下垂者许君之训尚未确也 

　　○椅桐梓漆 

　　毛传云椅梓属尔雅释木云椅梓又云荣桐木郭注椅梓即楸荣桐木即梧桐陈翥桐谱曰紫桐白桐膏桐剌桐赪桐梧桐凡六种陆疏云楸之疏理白色而生子者为梓梓实桐皮曰椅今人云梧桐也如尔雅则椅一名梓如郭注则椅梓又名楸郭以荣为梧桐陆以椅为梧桐互相参错不能画一埤雅云梓为百木长故呼为木王椅即是梓梓即是楸盖楸之疏理而白色者为梓梓实桐皮曰椅其实两木同而小别也尔雅翼云郭氏解椅梓云即楸又解槐小叶曰榎云槐当为楸楸细叶者为榎 【 棫林按榎者槚之或字原文引郭注错误今改正】 说文亦曰椅梓也梓楸也楸梓也槚楸也然则椅梓楸槚一物而四名王氏羣芳谱云梓或作杍楸类一名木王植于林诸木皆内拱造屋有此木则羣材皆不震处处有之木莫良于梓故书以梓材名篇礼以梓人名匠木似桐而叶小花紫齐民要术以白色有角者为梓即角楸又名子楸角细如箸长近尺冬后叶落而角不落其实亦名豫章高氏天禄识余云诗曰树之榛栗椅桐梓漆是椅与梓明属两木说文云椅梓也又云梓楸也似一木而异名者误矣六书故云梓似桐叶小于桐生子成佩今江南此种最多别有一种无荚而多花者其花红艳繁密一望如霞范石湖诗梓花红碎此语曲尽其胜李氏本草云梓有三种木理白者为梓赤者为楸梓之美文者为椅桐亦名椅与梓椅不同一名白桐一名泡桐叶大径尺最易生长皮色粗白其本轻虚不生虫蛀二月开花白色似牵牛花结实大如巨枣长寸余壳内有子轻片如榆荚之形老则壳裂随风飘扬先花后叶或言其花而不实者未之察也陆以椅为梧桐郭以荣为梧桐并误详绎李说可以知椅桐梓三木分名之义又可识尔雅椅梓合一之义盖椅为梓属而与梓别桐亦似梓而非梧桐考据精细独为难及王高之说与李微不同而大致尚无异关左有木枝皆对生叶大如掌树皮黑皴结荚如小豆细而长半尺余秋老而荚不落子可种木最轻虚俗名曰桐此亦桐之一种椅梓两木则未见也漆木名俗作木?桼本字作桼见说文木汁可以□物其字象水下滴之形韩氏本草云漆树高二三丈余皮白叶似椿花似槐子如牛李子木心黄六七月间用刀割皮取汁为漆关左亦有漆树无大木亦无汁或北地严寒之故与 【 棫林按据正义传文一本作椅桐梓属合三木为一类而不谓即一物毛语较尔雅说文尤有分晓诸家亦颇纠纷实则大类小别一语尽之桼本盖亦琴材故巧言传并举椅桐梓漆柔木训明不仅贵其汁也惟榛栗当只取实郑笺谓六木皆可伐为琴瑟似失之】 

　　○降观于桑 

　　桑苞木名处处有之尔雅释木云女桑桋桑檿桑山桑桑辨 【 棫林按郝云俗作辡?片非】 有葚栀说文云桑蚕所食叶木从叒木叒即若字若木者扶桑也造字之初已神异之如此故典术谓桑为箕星之精桑在关左有家桑野桑之异家桑嫩条色白光滑大至三四寸始生皴皮叶大径尺微圆而末尖秾厚深绿不结实分根压条皆可栽植野桑叶小而薄每叶有三五歧杈繁碎不整结实累累盈枝生青熟红再熟则紫熟极则黑俗名桑印又名桑果数十颗相黏为一如山枣大形似杨梅而不匀圆每粒上有一毛粒中各包细子如粟色深黄可种熟葚味甘寒食之益人医家药品中有三精天精苍朮也地精枸杞也人精桑葚也桑罕大材长围尺余木皮即裂渐至杇 【 杇：朽】 腐木质黄色根皮外黄而内白坚韧似麻可绹为绳入药名桑白皮野桑饲蚕胜于家桑盖野桑叶薄性柔蚕食之易消化也郭氏谓女桑树小而条长此贵其叶谓山桑中作弓及车辕此贵其材至半有葚半无葚之栀世不多见纪异种云尔 

　　○騋牝三千 

　　毛传云马七尺以上曰騋騋马与牝马也周礼廋人云马八尺以上为龙七尺以上为騋六尺以上为马 【 棫林按毛释騋牝语本明了乃其疑窦转在尔雅诸儒聚讼令人迷惘作者略之失要义矣向尝讨究聊约说之盖释畜騋下孙郭异读亦各异本其作騋牝骊牝 【 句】 元驹 【 句】 褭骖者郭读郭本也而或讹为騋牝骊牡矣(注疏本如此郝本据释文改作骊牝得之)其作騋 【 句】 牡骊牝元 【 句】 驹褭骖者孙炎本也(见尔雅释文)而或讹为騋牡骊牡元(阮本周礼注引如此)或讹为騋牝骊牡元矣(檀弓注引如此)今按廋人注全引释畜此条释文云牡茂后反牡骊绝句牝元频忍反绝句(据此释文可以订阮本与檀弓注之讹)贾疏云騋中所有牡则骊色牝则元色是则郑读与孙炎正同以释兽麋牡□牝□其子□等条语例例之孙郑之读为得经意先牡后牝又与诸条大例相协驹褭骖与其子□同意驹即谓騋之子也如郭读则騋牝似专指騋马之牝者显非毛意毛意盖以诗言七尺以上之騋以该龙马言牝以该牡故传曰騋马与牝马也错举騋牝文法与□牡麀牡略同至说文騋下原本盖兼引诗雅今本作诗曰騋牝骊牝一本作騋牝骊牡显属脱误注家曲为之说皆不足信】 

　　○相鼠有皮 

　　鼠野兽之小者见行露 【 棫林按称鼠自以说文穴虫为是尔雅偶附释兽耳与守宫附释鱼略同不当径目为野兽之小者相鼠一名礼鼠韩昌黎诗所谓礼鼠拱而立即其物也陆疏有相鼠说陈第有相鼠解义孙氏示儿编以相为地名亦新】 

　　○陟彼阿丘言采其蝱 

　　毛传云蝱贝母也采其蝱者将以疗疾尔雅释草云??冏贝母郭注根如小贝圆而白华叶似韮夫蝱字从二虫本为虫名蚊蚋之属是??冏为本字蝱为假借字 【 棫林按??冏一作?见管子地员篇说文系传引诗言采其??冏作本字】 陆疏云蝱今药草贝母也其叶如栝楼而细小其子在根下如芋子正白四方连累相着有分解陶氏云贝母形似聚贝故名本草别录云贝母一名勤母一名苦叶一名苦花一名空草苏氏云此草河中江陵等处皆有二月生苗叶似荞麦七月开花碧绿色形如鼓子花八月采根根有瓣子黄白色郭氏所言曰华叶似韮者此种今罕有之医家以贝母为治肺之要药肾为先天之本肺金生之肺为肾母肺病肾无以为养贝母治肺疾故名母 【 棫林按此似近凿广雅又有贝父之名何以解之】 苏氏言似韭叶者今罕有而陆氏所言叶似栝楼者今亦未见所常用者叶似荞麦产四川俗呼川贝陈氏云贝母能散心胸郁结之气诗云言采其蝱是也作诗者本以不得志而言今用以治心中愁郁殊有功信矣 

　　○我行其野芃芃其麦 

　　麦见桑中及周颂思文 

　　毛诗多识卷三终 

　　●毛诗多识卷四 

　　长白多隆阿着 

　　卫风 
　　王风 

　　◆卫风◆ 

　　瞻彼淇澳绿竹猗猗 
　　手如柔荑 
　　领如蝤蛴 
　　齿如瓠犀 
　　螓首蛾眉 
　　鳣鲔发发 
　　葭菼揭揭 
　　于嗟鸠兮无食桑葚 
　　籊籊竹竿 
　　桧楫松舟 
　　芄兰之支童子佩觹 
　　首如飞蓬 
　　焉得谖草言树之背 
　　有狐绥绥 
　　投我以木瓜 

　　○瞻彼淇澳绿竹猗猗 

　　毛传云绿王刍也竹萹竹也是绿竹为二草名集传以为绿色之竹说与古异 【 棫林案菉本字绿借字薄本字竹借字绿色竹之解始于宋吴安度见容斋三笔集传沿其说耳】 尔雅释草云菉王刍竹萹蓄郭注菉蓐也今呼鸱脚莎竹似小藜赤茎节好生道旁可食又杀虫夫毛氏为说诗之宗彼时读书犹多口授倘非有师承岂不知解为绿色竹少费周折而于绿竹两字不用假借尤为明析尔雅一书虽不能定何人作然其书近古列于十三经内经学家奉为圭臬毛传之说乃与雅合此传说之有据一也或曰尔雅之菉非此经之绿绿为色非为草然礼记大学引此诗绿乃作菉此不得言菉色竹矣小雅有终朝采绿之文草始可云采若绿色何可采也以采绿之绿证绿竹之绿则即为小雅可采之绿也王注楚辞引诗采绿字亦作菉与大学引此诗同是实为草矣此传说之有据二也陆疏云有草似竹高五六尺淇水侧人谓之绿竹也绿竹一草名其茎如竹青绿色高数尺今淇澳旁生此人谓此为绿竹绿竹本二草此则合为一而释曰草盖以为萹蓄也萹蓄之高者不过一尺茸茸铺地并无大者此既曰高五六尺又曰高数尺则似得之传闻未见此物然亦可见彼时解诗无不以为草名也此传说之有据三也竹韩诗作???毒?注云萹筑筑蓄同韵是萹筑即萹蓄筑竹又同音是萹筑即萹竹又名萹薄离骚云解萹薄与杂菜兮洪兴祖补注引本草以萹薄为萹竹是竹为草名字又作???毒?与绿作菉同是菉???毒?皆从草矣尔雅之竹列于释草似竹亦为草然竹之为物在不草不木之间古书不分释后世诸家本草多别分竹部矣凡竹类字皆从竹器亦然与草判如泾渭不可强合大学韩诗菉???毒?字从草不从竹其为二草可知谓竹非草不得谓???毒?非草前汉时齐鲁韩诗三家并行后三家俱微惟行毛诗因依毛诗音画解字倘韩诗至今不废则解者不能改???毒?作竹也此传说之有据四也说文云菉王刍也诗曰菉竹猗猗???毒?水萹筑也一作??毒西京赋李注引韩诗绿??毒如箦释文引石经竹亦作???毒?汉一字石经乃鲁诗是不惟韩诗竹作???毒?矣???毒???毒二字或从水或否盖以萹蓄草水陆皆生生于水者作???毒?生于陆者作??毒???毒???毒字异而从草则无异观许说与石经是汉儒皆以菉???毒?为二草非一草也此传说之有据五也考之本草王刍又名黄草又名??戾草今溪涧侧皆有之叶似竹而细薄茎亦圆小荆襄人煮以染黄色极鲜好俗名菉蓐草此即今俗之三角菜性阴冷拔根暴日中旬余不干得土便生迎秋开小蓝花如蛾形娇艳可爱亦有食者故得菜名萹蓄一名萹蔓又名萹辨春日布地生苗似瞿麦茎叶似竹每节生歧枝开细紫花性最利湿俗名萹竹草邵氏尔雅正义云毛传绿竹之诂依于尔雅分为二草诗又言绿竹如箦言王刍与萹蓄蔓地如箦矣后人或以绿竹为即淇上之竹箭夫诗言籊籊竹竿以钓于淇则淇上固多竹箭特不可以释淇澳之诗郦道元云汉武塞决河斩淇园之竹木以为用寇恂治河内伐竹淇川治矢百余万以为军资今通望淇川无复此竹惟王刍萹草不异毛兴是郦氏在北魏时已云淇上所有惟王刍萹草而陆德明仍引陆玑之说以为证未可信也观邵说益可见绿竹之解当从旧义古经文字多用假借即如载驰言采其蝱假蝱为??冏读者不疑蝱为虫名又何疑绿竹之为二草名也草色本绿借绿为草义犹相近黄亦色也秦风路车乘黄鲁颂駜彼乘黄黄皆言马马色不止有黄而黄色之马惟言黄岂得曰所乘为黄色也三章绿竹如箦箦为床栈即簟也王刍萹蓄之布地似之若竹箭则直立上生非箦象矣 

　　○手如柔荑 

　　毛传云如荑之新生而未指为何草之荑静女自牧归荑传笺皆释荑为茅则此荑亦宜为茅之荑也以茅荑喻手是言其白而柔夫茅之始生不惟柔白而又尖秀俗呼茅之始生者曰茅针 

　　○领如蝤蛴 

　　毛传云蝤蛴蝎也 【 棫林案正义本蝎下有虫字此依释文定本】 孔疏云以在木中白而长故以比颈尔雅释虫云蝤蛴蝎传盖取此为注而疏义尤明蝤蛴者今俗所谓哈虫是也埤雅云蝤蛴之体有丰洁且白者七辨云蝤蛴之领阿那宜顾凡木杇 【 杇：朽】 腐内多生虫而虫之形色恒因木色而异桑栎木虫色黄杨柳木虫色白槐杏木虫色紫黑其大者长二三寸黑头短足穿木如钻以此物喻领盖取其白色者诗缉以蝤蛴为蛴螬 【 棫林案方言与孙炎雅注已误于前非始于诗缉惟郭生分为二种得之】 蛴螬俗名蠙螬生粪土中以背行者非此虫也误 

　　○齿如瓠犀 

　　毛传云瓠犀瓠瓣尔雅释草云瓠栖瓣郭注瓠中瓣也 【 棫林案犀者借字郭注引诗作瓠栖瓜实曰瓣瓠实曰栖栖之言齐也】 盖即今俗之瓠■〈卢瓜〉子方正白匀如齿之美好者 

　　○螓首蛾眉 

　　毛传云螓首颡广而方郑笺云螓谓蜻蜻也蛾则传笺皆无说 【 棫林案诗小学谓古本当作争?页首娥眉诸家皆从其说争?页首有艺文类聚引诗可据发千年之误精核可喜盖郑本作螓蛾毛本自作争?页娥也说文无螓螓即蜻之或字　离骚王注娥好儿眉似蚕蛾说始于颜注汉书】 尔雅释虫云蚻蜻蜻我?虫罗郭注蚻如蝉而小我?虫蚕蛾是螓即蝉类方言云有文者谓之螓梦溪笔谈云蟭蟟之小而绿色者北人谓之螓夫蝉类不一大者色苍黑小者色青绿螓有文而方颡人首之美者似之蛾蚕蛹所化者论衡云蚕食桑老绩而为茧又化而为蛾蛾有两翼变去蚕形埤雅云茧生蛾蛾生卵凡食木叶之虫皆化蛾郭氏独言蚕蛾举习见也蚕蛾之眉曲细而长人眉之美者似之关左之蝉有二大者色黑小者色绿蛾亦有二家蚕之蛾色白山蚕之蛾色黄 

　　○鳣鲔发发 

　　毛传云鳣鲤也鲔鮥也尔雅释鱼云鲤鳣又云鮥鮇鲔郭注鲤今赤鲤鱼鳣大鱼似鱏而短鼻口在颔下体有斜行甲无鳞肉黄大者长二三丈今江东呼为黄鱼鲔鳣属也大者名王鲔小者名鮇鲔今宜都郡自京门以上江中通出鱏鳣之鱼有一鱼状似鳣而小建平人呼鮥子即此鱼也夫毛传以鳣为鲤是因尔雅鲤鳣连文而误说文云鳣鲤也鲤鳣也鲔鮥也■〈鱼恒〉■〈鱼巟〉鲔也周雒谓之鲔蜀谓之■〈鱼恒〉■〈鱼巟〉鮥叔鲔也许氏鳣鲤互训与毛同鲔训鮥鮥训叔鲔与雅同鲔之大者曰王鲔王者大也小者曰叔鲔叔者小也■〈鱼恒〉■〈鱼巟〉一作■〈鱼亘〉■〈鱼瞢〉鲔之别名也上林赋■〈鱼亘〉■〈鱼瞢〉螹离蜀都赋鳣鲔鳟鲂注云■〈鱼亘〉■〈鱼瞢〉鲔也鳣■〈鱼恒〉■〈鱼瞢〉也是鳣鲤二鱼形颇近似诸儒往往混同呼之究之鳣异于鲔鲔异于鳣未见其物不知其异鳣背肋有甲鲔则无之二鱼之别在此陆疏云鳣鲔出江海三月中从河下头来上鳣身似龙锐头口在颔下背上腹下皆有甲纵广四五尺大者千余斤可蒸为臛又可作鲊子可为酱鲔鱼形似鳣而色青黑头小而尖似铁兜鍪口在颔下大者不过七八尺肉色白味不如鳣也今东莱辽东人谓之尉鱼或谓之仲明鱼仲明者乐浪尉也溺死海中化为此鱼严缉云鳣鱑也大鱼似鲟李氏本草云鳣无鳞状似鲟其色灰白其背有骨甲三行其鼻长有须其口近颔下其尾歧肉色白脂色如蜡故又名蜡鱼又名玉版鱼其骨及鬐皆脆可食其出也以三月逆水而生其居也皆在矶石湍流之间其食也张口接物听其自入世俗所谓鲟鳇吃自来食是也鲟状如鳣而背上无甲其色青碧其鼻长与身等口在颔下颊下有青斑文尾歧如丙肉色纯白味亚于鳣此即鲔也又名鱏又名碧鱼鳣鲔二鱼关左东北松花诸江皆有之俗呼鳣为阿巴尔鱼呼鲔为乞黎妈鱼总名曰鲟鳇又曰秦黄又曰黄鱼黄鱼首骨远行天下食品所珍段注说文云诸家说鳣鲔同类而有短鼻长鼻肉黄肉白之分尔雅毛郑许则短鼻长鼻肉黄肉白者统以鲔鮥包之而惟三十六鳞之鱼谓之鲤亦谓之鳣古人多云鳣鲔出巩穴渡龙门今俗语云鲤跳龙门盖牵合为一非一日矣 【 棫林案段氏此数语至为精审尔雅毛郑许意中之鳣必是鲤类陆郭所说之鳣必是诸君意中之鲔鮥否则以长及寻丈之鱼与鲤互训虽甚疏阔何至于此前圣正名百物自有定称诸书近古必有所授别鳣于鲤始于陆而郭沿之后人乃始羣起而疑古义矣尔雅鲤鳣鰋鲇鳢鲩连文舍人孙炎皆读为三条谓别二名郭始以为六鱼夫尔雅书主故训并列六物不加训释岂全书文例乎即是思之旧说有本乌可废也】 淮南子云牛蹄之涔不能生鳣鲔高注鳣大鱼长丈余细鳞黄首白身鲔亦长丈余仲春二月从西河上得过龙门便为龙李奇注汉书亦有鲔化龙之说斯由古以鲤名释鳣因即以鲤事说鲔段云牵合亦一证也陆氏言鲔为乐浪尉所化说近于怪殆以鲔尉同音因讹鲔作尉又因尉讹作仲明仲明未知何时人而关之左郡分为六则在秦汉时辽东辽西镇江临屯乐浪元菟是也句骊河东为辽东郡河西为辽西郡临屯镇江二郡则在江之西为前明长甸永甸地有九连城故址元菟乐浪二郡则在江之东今为朝鲜界尉属乐浪是必有乐浪郡始有此尉则其非三代时人可知此诗及周颂皆言鳣鲔是鲔之名已在有乐浪郡之前岂因尉化始有此鱼邪儒者好奇喜作不经之谈如此类者往往有之人化为鱼人复相食甚于作俑之不仁此不可以不辨也鳣古讹为鲤其后始有鲟鳇黄鱼蜡鱼之名是古名少今名多鲔古名鮥名鮛名■〈鱼恒〉■〈鱼巟〉其后有鱏鱼碧鱼之名是古名多今名少今惟重鳣不甚珍鲔鳣亦钓而取之无用罟者陆言鳣出于海今惟江中有之海中未闻有此鱼也 

　　○葭菼揭揭 

　　毛传云葭芦菼薍也陆疏云葭一名芦菼一名薍薍或谓之荻至秋坚成则谓之萑案葭今名苇菼今亦名荻 【 棫林案葭之别名曰芦曰苇菼之别名曰薍曰萑曰兼曰□曰骓皆见诗传其分析与尔雅说文并合李巡舍人樊光注雅以葭菼为一物孙炎郭璞则以为二此孙郭说是大车传以菼为芦之始生孔疏泥此谓毛义亦似以葭菼为一不知彼传芦字乃萑字之讹戴东原说得之】 

　　○于嗟鸠兮无食桑葚 

　　毛传云鸠鹘鸠也食桑葚过则醉而伤其性夫少皞氏以鸟名官鸠居其五祝鸠氏雎鸠氏鸤鸠氏鸣鸠氏鷞鸠氏也而诗中俱有之雎鸠鸤鸠鸣鸠名为双字显而易知至单言鸠而未实指为何鸠宜求于上下文倘据旧注往往有误如此传所云鸠鹘鸠是也盖鹘鸠为鸣鸠名曰鹘以形与鹘类鹘俗名鸦鹘为鸷鸟之一形似雀鹰鸣鸠为雀鹰所化形亦似鹰春来冬去劫鹊成巢以伏雏食虫不食木实下文有无食桑葚一语食桑葚则非鹘鸠也传误一此鸠既非鸣鸠诗无主名矣然则宜为何鸠也曰是鸤鸠尔雅释鸟云鸤鸠鴶鵴郭注今之布谷也江东呼为获谷获布声之转郑康成又谓之搏谷月今疏云布搏声相近又名击谷又名拨谷又名郭公鸤鸠之声皆似之惟食桑葚故在桑曹诗云鸤鸠在桑在桑者洵非鹘鸠矣传误二太平御览引陆玑疏云今梁宋之间谓布谷为鴶鵴一名桑鸠此以鸤鸠为桑鸠以其在桑故有桑名他鸠在桑是其偶鸤鸠在桑是其常鸤鸠有桑名鹘鸠无桑名也传误三杨氏方言云鸤鸠自关而东谓之戴胜颜师古云胜妇人首饰戴胜又名戴鵀郭注尔雅云鵀即头上胜头羽如冠华采焕然若鸣鸠圆目钩喙顶无长羽月令季春戴胜降于桑戴胜为鸤鸠降于桑即在桑鹘鸠不在桑而其顶亦无如华胜之羽毛也传误四后汉书襄楷传延熹九年楷上书云布谷鸣于孟夏蟋蟀吟于始秋章怀注布谷一名戴纴一名戴胜蟋蟀促织也孟夏戴胜降始秋促织鸣言虽微物不失信也是言布谷即戴胜鸤鸠之声若曰布谷鹘鸠钩辀格磔不似布谷也传误五此鸟关左最多大如鹁鸽色微黄徧体斑文首戴长羽聚则如土枭之角散则如雄鸡之冠宛肖妇人首饰春耕之候鸣声嘈杂或似两字或似三字两字音似布谷三字音似布谷谷雨后鸣尤急俗呼曰抱姑亦布谷之音转又呼之臭姑姑盖此鸟之味臭恶也夏至前后多于山间树窍伏雏不闻其鸣矣陈氏本草云布谷名多如阿公阿婆割麦插禾脱去布袴之类皆为布谷近似之音桑葚已熟集于林中往复争食盖恒见之若非得之目覩徒据旧注执笔辨驳此经文所以日晦也 

　　○籊籊竹竿 

　　说文云竹冬生草象形下垂者箁箬也竹谱云植类之中有物曰竹不刚不柔非草非木小异空实大同节目又云竹虽冬蒨性忌殊寒九河鲜有五岭实繁夫竹处处可植关左地寒凡栽竹者冬必培其根不然则冻枯矣种类不一作钓竿者犹其细小者耳 

　　○桧楫松舟 

　　毛传云桧柏叶松身孔疏云桧书作栝禹贡杶干栝柏注柏叶松身曰恬诗缉云桧栝也盖柏之别种曰桧又名栝其枝叶上耸干直而高出者柏也其叶繁浓枝干蟠曲如蛇虬者桧也俗呼柏曰柏松桧曰桧松 【 棫林案桧栝声转字通】 

　　○芄兰之支童子佩觹 

　　毛传云芄兰草也郑笺云芄兰柔弱恒蔓延于地有所依缘则起尔雅释草云雚芄兰郭注雚芄蔓生断之有白汁可啖陆疏云芄兰一名萝藦幽州谓之雀瓢李氏本草云斫合子即萝藦也三月出苗蔓延篱垣极易繁衍其根白软其叶后大前尖根与茎叶断之皆有白汁六七月开小长花如铃状紫白色结实长二三寸大如马兜铃一头尖其壳青软中有白绒霜后枯裂则子飞其子亦如兜铃子诗云芄兰之支童子佩觹芄兰之叶童子佩韘觹解结角锥也此物实尖垂于枝间似之韘张弓指彄也此物之叶后弯似之故以此兴也盖芄兰为蔓草处处皆有毛郑简略郭陆差详李说较细此草蔓地而生附物便起断其茎叶白汁如乳叶似长豇而厚脆花开攒蔟成丛瓣细外卷色微紫不似铃子扁而薄每子上各黏一毛秋干壳裂随风远飞实形似觹叶似韘良然不见此物者几不解诗人取兴之义注释家多难仆数而能见及此者惟李氏李所注者医书也而注经者转未能焉是物本难识识物洵不易也 【 棫林案李说本于沈括梦溪笔谈非彼创解备一说自可若诗中取兴概以此意求之必多穿凿故稽古编谓毛郑义正大沈义纤巧】 关左俗呼芄兰实壳曰老鹳瓢犹与雀瓢之名相近或呼曰瓜刺瓢以其实形似瓜说文云芄兰莞也引此诗芄兰之枝为证而字列葌蓠之内似以此草名兰疑为香草邵疏尔雅引本草陶注言萝藦藤生人家多种之可生啖亦蒸煮食之不知芄兰无香亦未见有种之以为蔬者殆以郭氏言其可啖漫衍其说然名物有定以私测之未有一合也惟多见者乃可以语此 

　　○首如飞蓬 

　　诗缉云妇人发不梳如飞乱之蓬草不知此草名为飞蓬非言蓬之飞而乱也飞蓬蒿属与雕蓬黍蓬俱异此草多生荒原贴地作丛叶如麦穗短芒如刺叶近附梗花藏叶内色白而细本小末大秋枯之后疾风吹断其本飘扬转去故古人象之以制车轮而其枝茎歧出亦如不栉之发荀子云蓬生麻中不扶自直亦以蓬枝纷乱为麻所约或有直梗也高氏天禄识余云蓬名流草而艾名病草盖蓬之飞行无定故曰流艾之灸灼有用故曰病 

　　○焉得谖草言树之背 

　　毛传云谖草令人忘忧郑笺云忧以生疾恐将危身欲忘之 【 棫林案校勘记据释文谓传语本作令人善忘极是忘忧乃韩诗义笺始以韩申毛也】 说文谖字作藼或作蕿又作萱李氏本草云萱本作谖忘也诗焉得谖草言树之背谓忧思不能遣欲树此草玩味以忘忧也 【 棫林案说文引诗安得藼草释训释文引诗焉得萲草藼正字萲蕿萱或字谖借字韩诗作諠亦借字尔雅翼谓诗本字作谖义只训忘传笺意皆不谓实有是草后人以谖萱同音引合之后笺通释取其说非是许陆引诗已有藼萲之本将谓藼萲反属借字可乎】 董子云欲忘人之忧则赠之丹棘丹棘一名忘忧故也王氏羣芳谱云萱一名忘忧苞生茎无附枝繁萼攒连叶四垂花六出色有黄白红紫与鹿葱相似其穉芽花跗皆可食味胜黄花菜彼则山萱也周处风土记云怀姙妇人佩其花则生男故萱又名宜男下隰地丛生叶如蒲蒜而柔弱五月抽茎开花六出四垂朝开暮蔫其花有红黄紫三色结实有三角内有子大如梧子黑而光泽其根与麦门冬同今东人采其花跗干而货之名曰黄花菜夫忘忧宜男今俗艳称其名而不能实指其草市井货之为蔬亦呼曰黄花菜而不知其为萱此草在关左有家萱山萱之别家萱叶阔花肥色黄而深俗呼曰攒草花山萱原隰广有其叶如薤其花浅黄五月花开六七月尚陆续不断花六出瓣外卷无红紫色者其红色者名山丹跗与萱无异亦可食李氏既言萱花红紫又云黄花菜语近予盾或误以山丹为萱也本草以萱为鹿葱王氏言萱叶绿而尖长鹿葱叶团而青翠萱叶与花同茂鹿葱叶枯始花本非一草山萱不植自生家萱尚待于种此诗言树宜为家萱然今用以作蔬皆是山萱若家萱则无采者孔疏谓谖训为忘非草名夫经明言谖草草字将何解乎由不知谖乃萱之借耳郑樵通志言萱草一名合欢而嵇康养生论神农经言药中养性者合欢蠲忿萱草忘忧二物并称则非一物明甚盖合欢为木名叶似槐而细昼开夜合花如丝球浅红色微带香气俗呼曰马缨花郑氏以合欢忘忧名义近似故误合为一 【 棫林案集传用夹际说通义已驳之】 百合花亦似萱而茎高叶短每叶贴茎生一黑子花深黄瓣上有点文以此为家萱亦误 

　　○有狐绥绥 

　　狐??芺兽见北风 

　　○投我以木瓜 

　　毛传云木瓜楙木 【 棫林案木字疑衍稗疏引无木字】 也尔雅释木云楙木瓜郭注实如小瓜酢可食水经注云鱼腹县地多木瓜树有子大如甒白黄实甚芬香尔雅所谓楙也埤雅云梨百损一益楙百益一损是木瓜食之最益人李氏本草云木瓜叶光而厚其实如小瓜而有鼻津润味不木者为木瓜小于木瓜味木而酢濇者为木桃似木瓜无鼻大于木桃味濇者为木李鼻乃脱花处非脐蒂也木瓜性脆可蜜渍之为果木桃木李性坚可蜜煎及作餻食 【 棫林案李说本于埤雅注疏于木桃木李无说后儒欲并解三物辄宗埤雅其说于木瓜一类强析其二以当木桃木李不无可疑但舍此亦别无确诂后笺谓桃李当如本义经以上章故一例加木稗疏谓瓜桃李皆刻木为之引刘勰语为证皆未安也　鼻是脱花处俗呼为咮其着花处乃脐也】 王氏羣芳谱云木瓜一名铁脚梨树如柰丛生枝叶花俱如铁脚海棠可种可接可以条压叶光而厚春末开花红色微带白作房实为木瓜香而甘酸不涩食之益人处处有之山阴兰亭尤多而宣城者佳本州岛以充土贡樝子一名圆和子一名木桃小于木瓜更酢涩色微黄蒂核皆粗核中之子小而圆味劣于梨与木瓜入蜜煎汤则香美过之榠樝一名蛮樝一名木李木叶花实酷类木瓜比木瓜大而色黄有鼻者为木瓜无则木李也盖木瓜木桃木李果名有三而木叶花实大概相似木瓜与木桃以性脆性木别木瓜与木李以有鼻无鼻别叶如石榴而无大木 【 棫林案考工记弓人取干木瓜次之是其木中弓材】 以实泡酒可以和气血治拘挛尤香醇益人鲜有作果食者王氏所言铁脚海棠今俗呼曰贴梗以此花贴梗开也花深红色结小瓜似木瓜而小如指香亦如之名海棠果 

　　◆王风◆ 

　　彼黍离离彼稷之苗 
　　扬之水不流束楚 
　　扬之水不流束蒲 
　　中谷有蓷暵其干矣 
　　有兔爰爰雉罹于罗 
　　绵绵葛藟 
　　彼采葛兮 
　　彼采萧兮 
　　彼采艾兮 
　　毳衣如菼 
　　丘中有麻 
　　丘中有麦 
　　丘中有李 

　　○彼黍离离彼稷之苗 

　　郑笺云宗庙宫室毁坏而其地尽为禾黍我以黍离离时至稷则尚苗孔疏云湛露传离离垂也则黍离离亦谓秀而垂也黍言离离稷言苗则是黍秀稷未秀严氏诗缉云黍有二种黏者为秫可以酿酒不黏者为黍尔雅释草云粢稷曲礼稷曰明粢是稷又名粢稷一作穄粢一作斋说文云稷斋也五谷之长黍禾属而黏者也以大暑种故谓之黍系传云楚人谓之稷关中谓之■〈坚，土代黍〉其米为黄米李氏本草云稷与黍一类二种黏者为黍不黏者为稷稷可作饭黍可酿酒犹稻之有稉与糯也稷黍之苗似粟而低小有毛结子成枝而殊散其粒如粟而光滑三月下种五六月收亦有七八月收者其色有赤白黄黑数种今俗通呼为黍子不复呼稷矣夫黍稷皆谷名毛郑无说殆以人所习见无庸琐释然五方风土不同生物亦异李氏本草纲目引证宏博其释黍稷亦微有误岂非为耳目所限哉盖黍稷二谷关左种者尤多其苗皆似粟而高大过半茎叶有毛称稷尚仍古名米名稷米无呼为黄米者黍亦名黍子又曰秘子秘亦作糜又呼曰大黄米小满候种处暑候收说文言大暑种则过晚本草言三月种则太早总由此谷他省种者或少先儒未尝目见故传闻异词否则别是一种耳郭注尔雅谓江东呼粟为粢则是以粟为稷诗缉以黏者为秫则是以秫为黍又曰不黏者为黍是又以黍为稷小徐注说文则又混黍稷为一不知粟与稷皆不黏黍与秫皆黏四者相似而非一种黍稷之穗皆疏散下垂其秸皆可缚帚稷大黍小粒大于粟而光滑舂去稃皮米皆匀圆粟今呼曰谷子米曰小米粒小于稷秫尔雅曰众秫今俗呼为黏谷粟秫茎叶相似穗似狼尾粒密聚而紧粟穗色黄秫穗色微赤秫米名小黄米所以别黍名大黄米也是黍与稷为一类茎叶穗实大小如一而其别在黍黏稷不黏黍米色黄稷米色微白稷可为饭黍可为酒也粟秫为一类茎叶穗实大小如一而其别在秫黏粟不黏粟米色白秫米色微赤粟可为饭秫可为酒也黍秫皆可酿酒秫酒味薄不及黍酒醇厚故俗重黍不重秫也稷粟皆可作饭粟穗坚紧得粮多稷穗疏散得粮少故俗喜粟不喜稷也吕览阳山之穄南海之秬注云穄关西谓之糜冀州谓之■〈坚，土代黍〉黍稷不分自古而然此诗亦以黍稷二谷相似心忧之至意乱目眩乍见祇以为黍既细察之乃知为稷耳 【 棫林案唐以前儒者溷稷于禾以粟为稷唐以后儒者又溷稷于黍以穄为稷展转迷误几二千年吾宗易□征君九谷考出始有定论其说以许君说文与郑君九谷等注为据其要领谓今俗呼高粱为秫与许书秫为黏稷合举之以定稷名稷名定而粟与黍无复相冒其名亦定盖粟之有槀者曰禾其实曰粟其米曰粱其苗赤白者曰□曰芑北人食以为主今俗呼小米者是禾属而黏者曰黍不黏者曰■〈坚，土代黍〉曰穄其黑而异者曰秬秠其种宜北土南方无之今俗呼黄米者是于诸谷最高大而首种是曰稷别名曰斋字一作粢经典讹从米作粢其黏者曰秫字一作朮其实麤大故经称疏食北方谓之麤粮贱者食之今俗呼高粱者是黔蜀高粱但中作酒不可为饭虽贱无食者与北异稷春种黍夏种稷种在黍先秀在黍后故诗言黍离离稷尚苗考文繁博掇其大要如此多君是篇尚沿旧说附录简末藉订厥误】 

　　○扬之水不流束楚 

　　毛传云楚木也楚为丛生小木一名荆薪类可以流于扬水者见汉广 

　　○扬之水不流束蒲 

　　毛传云蒲蒲草郑笺云蒲蒲柳陆疏云蒲柳有两种皮正青者曰小杨皮红白者曰大杨其叶皆长广似柳叶可以为箭干故春秋传曰董泽之蒲可胜既乎此一蒲也传以为草笺以为木以上二章例之是宜为草说文云蒲水草也薪为草类楚亦木之小者蒲当与薪楚同若以为杨即尔雅释木之杨蒲柳杨柳种类最多皆为大木岂扬水所能流且大木亦不可束也陈风有蒲与荷小雅维笋及蒲凡言蒲皆水草曹氏云楚小于薪蒲轻于楚则此蒲非柳明矣至陆疏申郑举杨释柳或用为疑不知杨柳二木古名不分说文释柳为小杨明小别大类故唐人乐府折杨柳皆咏柳杨柳枝词亦止赋柳今以叶之圆而大枝之疏者名杨以叶之狭而长枝如丝者名柳古不然也杨木性脆柳木性柔二木皆轻可为箭材但柳皮多青杨皮多白杨枝有微赤者色亦不红杨柳木大近尺则皮皆皵而色苍黑惟柽柳皮色红然有柳名而非柳类亦无大木不可为箭未知陆意何所指也 

　　○中谷有蓷暵其干矣 

　　毛传云蓷鵻也陆疏云蓷似萑旧说及魏博士济阴周元明皆云庵??闾是也韩氏及三苍说悉云益母也本草茺蔚一名益母故刘歆曰蓷臭秽臭秽即茺蔚也尔雅释草云萑蓷毛传以蓷为鵻是因蓷一名萑鵻萑同音因而借用严氏诗缉云传云蓷鵻即释草言萑蓷也大车传曰菼鵻也菼薍■〈萑从〉鵻一物四名彼■〈萑从〉音完此萑音追字异音亦异毛于此传言萑鵻是借用鵻字非以蓷为菼也陆疏谓蓷似萑语不可解蓷萑本一何须言似岂以毛于菼蓷皆训鵻遂疑此蓷形状必似菼薍之■〈萑从〉乎■〈萑从〉为水草即今之荻蓷之形色固无一毫相似也陆引诸说意从韩刘郭注尔雅亦云萑蓷今茺蔚也叶似荏方茎白华华生节间又名益母是蓷即今益母草高原下隰皆有遇旱则先众草枯故诗首言暵干次暵修次暵湿言暵以渐而甚 【 棫林案大车之菼毛释为骓恐其与蓷无别故又申之曰芦之初生者也菼蓷皆别名骓者谓此二草皆似夫不鸟之青色耳段氏谓尔雅萑蓷当本作隹蓷草头后人所加传疏用其说并谓当倒作蓷萑以合毛传余以为不必萑从草即蓷之别名说文萑下虽以草多皃为本义而增韵引许书萑下有一曰郁也一义凡草郁必臭蓷本臭秽陈藏器本草谓茺蔚为郁臭草许君郁也云云疑即包举蓷草在内故集韵韵会萑下皆直云一曰草名茺蔚也】 俗呼为益母蒿味似邪蒿熏臭不香方茎中有凹棱高者五六尺枝叶对生花贴茎开稠密攒簇有紫白二色白花者未见人用其紫者入药熬膏作丸最利妇人胎产故名益母羣芳谱言益母草一名蓷春生苗一茎三叶四五月开花夏至后即枯无白花者此草关左广有处处皆是叶如蒿大而碎一枝三叶每一叶又分为三首夏始见苗仲夏始抽茎立秋始花并无四五月即开花者熬膏作丸皆俟花时并无夏至后而即枯者子色黑细如车前子花多紫色白色者亦间有之此草本不难识而注解家乃多不确何也考之本草庵??闾为蒿类叶似菊而薄其茎色白如艾而粗八九月开淡色黄花艺家以之接菊人家种之辟蛇此即今之山菊花也其非益母昭然郭景纯谓蓷叶似荏荏为苏类与益母不似亦误 

　　○有兔爰爰雉罹于罗 

　　毛传云爰爰缓意兔与雉常有之物故不注兔山兽之小者性最狡雉山禽之小者性最介雉详见雄雉尔雅释兽云兔子嬔郭注俗呼曰■〈免需〉 【 棫林案说文■〈女兔〉兔子也嬔生子齐均也二字义别尔雅借嬔为■〈女兔〉艺文类聚引尔雅嬔作■〈女兔〉与说文合】 此言兔之子名嬔名■〈免需〉而今俗惟呼曰兔嬔■〈免需〉两名未闻呼者夫兔之类二有在家在野之异畜于家者毛色纯白或纯黑细软温润长耳缺唇足前短后长跃而不走性最易驯在野之兔形与家畜者略同毛色杂似貛貉或有白者则以为瑞物如雀之白雉之白也本草谓兔唇上缺而无脾尻有九孔谚云兔老尻孔多尝于冬猎俟获兔验之见有四尻孔者九孔之说谅不虚也或云兔无雄中秋望月顾兔而孕家畜之兔雄多于雌获于野者雄不常有此说殆不可信钮氏觚剩云曲礼兔曰明视陆佃曰兔吐也明月之精视月而生故曰明视王充论衡言兔舐雄毫而孕生子从口中出余见蒲城原子兔说以为兔之雌雄其孳尾无异他兽每月一孕生子则以土培之而壅其穴或窃启其户子辄不成盖古所谓视月者视月之候而孕又谓吐生者得土而生土讹为吐也尝验于家畜之兔穿穴生子外以土封其户寻雄相交俟孕又成始启其穴以乳其子是此说可以破兔有雌无雄之谬可以破望月而孕与生从口吐之谬习见之物犹妄诞若是古说之不可尽信类如此矣说文云兔兽也象兔踞后其尾 【 棫林案其字象兔之蹲后露其尾之形】 又云毚狡兔也战国策言狡兔有三窟其名曰东郭■〈夋兔〉此可为兔性最狡之证惟其狡也故爰爰而缓以喻小人幸脱祸患雉性惟介故罹罗网以喻君子误遭颠危 

　　○绵绵葛藟 

　　葛藟皆蔓草葛见葛覃藟见樛木 

　　○彼采葛兮 

　　毛传云葛所以为絺绤也详见葛覃 

　　○彼采萧兮 

　　毛传云萧所以供祭祀尔雅释草云萧萩 【 棫林案萧萩与藨麃的薂勃茢葽绕茦刺一例皆迭韵也作荻者误本诗正义引尔雅与陆疏皆误作荻】 郭注即蒿案此今之香蒿也香气颇浓古人采以供祭祀之用周礼天官甸师祭祀供萧茅礼记郊特性云萧合黍稷臭阳达于墙屋故既奠然后焫萧合膻芗 【 棫林案郑注萧芗蒿也膻当为馨】 陆疏云萧今人所谓萩蒿也或云牛尾蒿似白蒿白叶茎粗科生多者数十茎可作烛有香气故祭祀以脂爇之为香汉书礼乐志云焫膋萧李奇注萧香蒿也颜注以萧焫脂合馨香也古之香用萧蒿今之香用檀木萧蒿徧地可求檀木路遥难得制香之家杂碾他木配以麝脐气固香矣其不洁孰甚今不及古事事皆然香其一也萧为蒿类园野广有三月始生贴地作丛五月从中抽茎作薹高三四尺枝歧出叶如藁本而细开繁碎小黄花累累如粟香气浓郁清而不浊秋老结子细如沙落地自生说文以萧为艾此章言采萧下章又言采艾萧与艾岂为一草 【 棫林案说文萧艾蒿也段云此物蒿类而似??又一名艾蒿许非谓艾为萧也齐高帝云萧即艾也乃为误耳按段说是也曹风传萧蒿也统言之芗蒿艾蒿者析言之】 邵疏尔雅云萧艾皆香草而离骚云何昔日之芳草今直为此萧艾盖萧可以爇艾可以灸同为芳草各有其用而采萧采艾亦各以时今不辨其为芳而萧艾并见烧薙故骚人叹之说楚辞者不达其意以萧艾为恶草误矣 【 棫林案离骚又云户服艾以盈要兮谓幽兰之不可佩东方朔七谏蓬艾亲日御于床第兮马兰踸踔而日加张衡思元赋珍萧艾于重笥兮谓蕙芷之不香诸文于萧艾均无美词何昔日二句亦是此意邵说强词夺理非是贵其馨香则以供祭祀贱其支蔓则以喻谗佞言岂一端弗可泥也】 夫萧之香浓艾之香微萧之香胜于芸艾之香不及蔚谓艾曰芳乃连类相及之辞实则艾远逊萧也 【 棫林案周官郁人疏引王度记士以萧庶人以艾此艾逊于萧之证】 萧老似帚不肖牛尾其叶鲜绿以为白蒿白叶是犹未识此草耳 

　　○彼采艾兮 

　　毛传云艾所以疗疾尔雅释草云艾冰台郭注今艾蒿王安石字说云艾可乂疾久而弥善故字从乂陆佃云博物志言削冰令圆举冰向日以艾承其影则得火艾名冰台以此夫艾为恒有之草而削冰取火之说似今用琉瓈小镜对日照火然者当冬寒有冰之候亦尝取艾照之殊不验岂作用不如法邪抑古语多诬邪此草处处有之生于原野茎高数尺叶似菊面青背白有茸而柔厚刈而暴干之点火不熄医家取之灸百病故灸草又名医草天禄识余又名曰病草 【 棫林案病草师旷语非高氏创名之】 羣芳谱云此草宿根二月生苗茎白色叶四布分五尖桠上复有小尖七八月叶间出穗细花结实累累盈枝中有细子凡用艾陈久者良故孟子曰有七年之病求三年之艾离骚云户服艾以盈要兮王注艾白蒿也尔雅艾为冰台蘩为皤蒿冰台名艾蒿皤蒿名白蒿郭注自明二物相似而非一种王注微误 

　　○毳衣如菼 

　　毛传云菼鵻也芦之初生者也郑笺云菼薍也夫毛氏释菼为鵻恐与鸟名无别故又申之曰芦然芦为苇菼为荻物虽相似而实不同郑氏恐苇荻相混故又释曰薍以别之说文云??剡萑之初生一曰薍一曰鵻或作菼与传笺皆合盖初生之荻色在青白之间毳衣如之即今之湖水色俗名鸭卵青者也此经菼字说文系部引作??剡释之曰帛鵻色也与传义同 【 棫林案??剡盖三家字也许本作帛骓色惟韵会引作鵻】 

　　○丘中有麻 

　　尔雅释草云枲麻本草云雄者名枲麻雌者名苴麻此即今俗所蓺之线麻也关左处处皆种东北边外种者尤广其结子累累成穗者为雌其不结子而惟开花者为雄枲苴之分在此古之为布粗细皆织以麻故禹贡青州之贡岱畎丝枲内则女子执麻枲学女事以共衣服棉花出于高昌名吉贝南北朝始入中国是三代两汉之布皆麻为之尔雅列麻于草类本草列麻于谷部月令以犬尝麻素问以麻麦黍稷豆为五谷是麻实可充谷食不仅其皮可绩为布也夫枲麻又名牡麻苴麻又名苎麻一名火麻一名大麻叶似芍药一枝五七杈而边有细齿高丈余茎四棱秋初开细白青花味熏臭有大毒误食杀人结子似高粱而色青白光滑可榨油春种秋老刈沤于清水中剥其筋皮可供纺绩韧亚于丝用者最广亦佳货也或云枲麻其子房是误以苘为枲盖苘亦麻属茎圆高丈余叶大如荷开黄花结荚如莲房而如钱大子似豆粒无丝毫类枲者或又以枲为胡麻胡麻脂麻属茎方叶长结角四棱子小如虱而香亦有细叶细子与脂麻相似者与枲麻尤异 

　　○丘中有麦 

　　麦见桑中 

　　○丘中有李 

　　李见何彼秾矣 

　　毛诗多识卷四终 

　　●毛诗多识卷五 

　　长白多隆阿着 

　　郑风 
　　齐风 
　　魏风 
　　唐风 

　　◆郑风◆ 

　　无折我树杞 
　　无折我树桑 
　　无折我树檀 
　　襢裼暴虎 
　　弋凫与雁 
　　颜如舜华 
　　山有扶苏隰有荷华 
　　山有乔松隰有游龙 
　　东门之墠茹藘在阪 
　　风雨凄凄鸡鸣喈喈 
　　有女如荼 
　　士与女方兼蕳兮 
　　赠之以勺药 

　　○无折我树杞 

　　毛传云杞木名也孔疏云四牡传曰杞枸檵此直云木名则与彼别也夫诗中所载之杞有三一栒杞一杞梓一杞柳枸杞不植自生杞梓不植于里巷则此杞宜为杞柳也说文云柳小杨也埤雅云柳与杨同类纵横颠倒植之皆生柳之种类不一而乡村所树者多为杞柳长条下垂木性柔软用火逼揉之可为箱箧告子言杞柳为桮桊者即此柳易栽植早春插条得土便生叶似桃而狭长花为小穗长半寸余累累盈条春花絮飞似苇荻花铺地如棉黄丝袅袅点缀村景亦属不可少之木也陆疏云杞柳属生水旁叶粗而白色木理微赤似以河柳为杞也微误 

　　○无折我树桑 

　　桑见定之方中 【 棫林案传云桑木之众也毛于桑檀兼言形性所以申明兴义后笺谓桑以喻段之得众檀以喻段之恃强是也】 

　　○无折我树檀 

　　毛传云檀强刃之木刃即韧言此木性坚也孔疏云檀材可以为车车行地之器非坚强之木不克胜之故小雅杕杜大雅大明皆言檀车陆疏云檀木皮正青滑泽与檕迷相似又似驳马驳马梓榆其树皮青白驳荦遥视似马故谓之驳马故里语曰斫檀不谛得檕迷檕迷尚可得驳马檕迷一名挈橀故齐人谚曰上山斫檀挈橀先殚皆言三木相似也 【 棫林案尔雅魄榽橀郭注引齐谚榽橀先殚】 李氏本草云檀有黄白二种叶皆如槐皮青而泽肌细而理体重而坚状与梓榆荚迷相似关左惟有黄檀出于东边外枝叶似榆羣芳谱云江南有望水檀夏不生叶忽然叶开当有大水农人以之占水旱此为檀之别种檀非异木里巷所树如北地白榆赤榆类耳 

　　○襢裼暴虎 

　　说文云虎山兽之君尔雅释兽云虎窃毛谓之虦猫甝白虎虪黑虎此分虎之毛色而异其名然习见之虎惟有犂文无白黑者方言云陈卫宋楚之间谓之李父江淮南楚之间谓之李耳或谓之于虎?兔自关东西或谓之伯都易曰大人虎变书曰如虎如貔礼曰苛政猛于虎或取其皮之文或言其力之猛也虎面方圆状似猫而大如牛巨目阔口锯牙钩爪短项健须细毛长尾牡毛色青牝毛色黄犁文黑章一啸风生声震山谷皮骨皆珍利之所在人则敢撄其怒咸乐取之或曰虎所食之人其魂即为虎所役设计诱人陷入虎穴以供虎食名曰虎伥亦或恨虎引猎人以毙虎关左恒猎之家往往以杀虎为能问及虎伥咸以为诬此说殆不可信俗呼虎曰大牲又呼之曰老牟子 

　　○弋凫与雁 

　　雁见匏有苦叶鳬水鸟尔雅释鸟云鸍沈鳬郭注似鸭而小长尾背上有文今江东亦呼为鸍陆疏云鳬大小如鸭青色卑脚短喙水鸟之谨愿者李氏本草云东南江湖海泊中皆有鳬数百为羣晨夜蔽天而飞声如风雨所至稻粱一空埤雅云沈鳬善没而又雍与与波上下此鸟关左极多种类不一俗则即其形色呼之其飞之疾者名风鸭其羽色苍黑而大者名蒲鸭其翅白者名花鸭其食鱼者名鱼鸭总名曰水鸭又曰野鸭扁喙短尾形与家鸭略同而毛色各异夫鸭声呷呷故名鸭古名鹜李巡曰野曰鳬家曰鹜礼内则云舒鳬翠尔雅云舒鳬鹜皆言家鸭也岂独野鸭称鳬汉书马援传云刻鹄不成尚类鹜鹄鹜并言似谓野鸭则是野鸭亦名鹜此诗凫雁并举又曰弋则为野鸭尔雅言鳬雁丑其足蹼其踵企郭注谓脚指间有幕蹼属相着飞即伸其脚跟企直是言鳬雁之指爪相连飞则二足伸于尾后也信然 

　　○颜如舜华 

　　毛传云舜木槿也尔雅释草云椴木堇榇木堇樊光注别二名也其树如李其华朝生暮落与草同气故在草中郭注似李树华朝生夕陨可食或呼日及亦曰王蒸 【 棫林案吕览高注华可用作蒸名王蒸以此】 陆疏云舜一名木槿一名榇一名椴齐鲁之间谓之王蒸五月始华故月令仲夏木槿荣李氏本草云槿小木也其木如李其叶末尖而无桠齿其花小而艳或白或粉红有单叶千叶者木槿为木本之华关左多植园亭以供赏玩本草以为木类尔雅列于草部说文舜作蕣字从草尔雅名椴名榇字皆从木殆以槿无大木故列草内犹竹在不草不木间亦列草内也羣芳谱云木槿一名朱槿一名日及一名朝开暮落花木如李高五六尺多歧枝可种可插叶繁密如桑叶光而厚末尖而有桠齿花小而艳大如蜀葵五出朝开暮落自仲夏至仲冬花开不绝结实轻虚大如指顶秋凉自裂其中子如榆荚马兜铃之仁小儿忌弄令病疟俗名疟子花夫木槿常有之树大者高丈余木皮白叶长微狭有桠齿花大如盏色粉红颇似大黍菊花瓣数层不止五出开于五六月北方早寒八月即不见花未有开至仲冬者小女簪戴未尝病疟王说不必尽信郭言花可食今亦未之闻也 【 棫林案栖霞郝氏言合堇华蒸之可啖黔俗以花拖面油煎食之】 

　　○山有扶苏隰有荷华 

　　毛传云扶苏扶胥小木也 【 棫林案诗小学据释文毛传木上无小字谓是扶疏四布之大木愚谓以乔松例之扶苏定是木名仅作形容字非是后笺谓扶苏大木当即榑与枎引吕览东至榑木之地管子桐柞枎櫄为证钱辛楯则谓即尔雅之辅小木今按缓言之曰扶苏扶胥急言之曰榑曰枎曰辅二说皆佳远胜严解陆本无小字观笺申传语郑本盖有之钱说非沿误本说尤自然】 荷华扶渠也其华菡萏孔疏云下章乔松是木则扶苏是木可知而释木无文传言扶胥小木毛当有以知之未详其所出也诗缉云山有扶苏之木朴樕不足道此盖以扶苏朴樕声音相近故以朴樕释之荷水草或呼曰莲池泽多植者尔雅释草云荷扶蕖其茎茄其叶蕸其本蔤其华菡萏其实莲其根藕其中菂菂中薏郭注别名芙蓉江东呼荷 【 棫林案依说文则大名伹曰扶蕖荷是叶莲是实今俗皆以荷莲为大名尔雅释文谓众家皆无其叶蘧句以许书例之无者是也】 离骚云集芙蓉以为裳王注芙蓉莲华也与郭说合 【 棫林案芙蓉俗字当作夫容说文未发为菡□已发为夫容是也统言之曰其华菡萏许又就华析言之故有菡蔺夫容之别菡之言含以结朵言夫之言敷以大放言】 羣芳谱云荷为芙蕖花一名水芙蓉一名水芝一名水芸一名泽芝叶圆如盖六月开花有数色惟红白二色为多花心有黄蘂长寸余花褪莲房成菂菂在房如蜂在窠至秋房枯子黑其坚如石谓之石莲子 

　　○山有乔松隰有游龙 

　　毛传云松木也龙红草也郑笺云游龙犹放纵也红草放纵枝叶于隰中羣芳谱云松百木之长犹公故字从公皮粗厚望之如龙鳞四时长青不改柯叶尔雅释草云红茏古其大者蘬又云茏天蘥又云蔷虞蓼 【 棫林案郭于茏天蘥云未详先儒谓即红茏古云红草高大故名天蘥说文蓼辛菜蔷虞也许读尔雅与郭异】 郭注俗呼红草为茏鼓语转耳虞蓼泽蓼陆疏云游龙一名马蓼叶粗大而赤白色生水泽中高丈余 【 棫林案名医别录本草图经并谓红草状似马蓼非即马蓼与陆说异】 陶氏本草云马蓼茎斑叶大有黑点其最大者为茏鼓此一木一草关左处处俱有松有数十种皆乔木其叶细如针长二三寸者名毛松其叶锐如剌短不及寸者名刺松其叶作片似柏若禽羽结房半尺余如塔形子似荔枝核香美可食者名果松又有赤松黄松桬松依奇松罗汉松皆出东北边外枝叶木理各异脂液俱香其材可贵龙草习见者三种俗亦名蓼又名水蓬科子名水荭子其节间有毛叶如烟草微圆花为长穗色深红子扁如酸枣仁而黑小此园圃种之以供玩赏者名红蓼其茎与红蓼相似子叶亦同花作淡红色沟浍广有不种自生者名野蓼其茎高一二尺叶狭似柳花青白微带红色生水中者名河蓼王象晋云蓼类甚多有青蓼香蓼叶小狭而薄紫蓼赤蓼叶相似而厚马蓼水蓼叶阔大上有黑点木蓼一名天蓼花皆红白惟木蓼花黄白子皮生青熟黑人所堪食者三种一青蓼叶有圆有尖圆者胜一紫蓼与青蓼相似而色紫一香蓼与青蓼相似而香诸蓼春苗夏茂秋始花花开蓓虆而细长二寸枝枝下垂粉红可观水边更多故又名水荭花一种丛生高仅二尺许细茎弱叶似柳其味香辣名辣蓼古人用蓼和羹后世饮食不复用人亦鲜种蓺也盖蓼类不一有水陆可食不可食之异潘岳闲居赋云蓼荽芬芳以芬芳言蓼是为香蓼此诗隰有之蓼惟水畔之野蓼相近王氏谓诸蓼蓓虆长二寸而今所见者河蓼之穗差短其余蓼属花穗皆长尺余故俗又呼曰龙尾花也 

　　○东门之墠茹藘在阪 

　　毛传云茹藘茅搜也尔雅释草云茹藘茅搜李巡注茅搜一名茜可以染绛郭注今之蒨也周礼地官掌染草郑注染草茅搜橐芦豕首紫茢之属说文茜茅搜也蒨与茜同关左有此草而无正名生篱落丛树中蔓延树上结实如小豆两两相黏小儿或采食又有一种科生者茎高尺余似石竹而粗大叶似翦秋罗花而粗涩结实如黍粒根大而色红鲜如胭脂可种蓺为货此亦茜属俗名紫草陆疏云茹藘一名地血齐人谓之茜徐州人谓之牛蔓今圃人或作畦种莳故货殖传云卮茜千石亦比千乘之家李氏本草云茜十二月生苗蔓延数尺方茎中空有筋外有细剌数寸一节每节五叶如乌药而糙涩面青背绿七八月开花结实如小椒中有细子此固山间时有而采取以为货者羣芳谱云茜一名过山龙亦以蔓生得名也说文言茅搜茹藘人血所生此以茜草色红而字从草鬼故为是说然搜又春猎名取义又当云何毋乃近附会邪徐广注史记云茜一名红蓝其花染缯赤黄然红蓝染色以花不以根茜草染色以根不以花两物之用判然各别而红蓝挺生茜草蔓生形质又异岂得误认红蓝草今俗名红花园圃多种之 

　　○风雨凄凄鸡鸣喈喈 

　　尔雅释畜云鸡大者蜀蜀子雓未成鸡僆绝有力奋说文云鸡知时畜也玉篇云鸡司晨鸟春秋说题辞曰鸡为积阳南方之象火阳精物炎上故阳出鸡鸣以类感也李氏本草云鸡类多五方所产大小形色亦异无外肾而亏小肠凡乡村无故羣鸡夜鸣者谓之荒鸡主不祥若黄昏独啼者主有天恩则鸡虽常畜而亦灵禽也毛传云风且雨鸡犹守时而鸣郑笺云喻君子虽居乱世不变改其节度南史袁粲传云粲峻于仪范废帝倮之迫之使走粲雅步如常顾而言曰风雨如晦鸡鸣不已广宏明集所载梁简文幽絷自序引用是诗文义亦同此皆主小序古义自淫诗说行知者鲜矣 

　　○有女如荼 

　　毛传云荼英荼也言皆丧服也郑笺云荼茅秀物之轻者飞行无常孔疏以尔雅荼苦菜为邶风谁谓荼苦之荼荼委叶为周颂以薅荼蓼之荼孔疏谓郑于掌荼注既夕注与此笺皆云荼茅秀则此荼乃茅草秀出之穗非彼二种荼草茅之秀者其穗色白言女皆丧服色如荼然吴语说黄池之会万人为方陈皆白常白旗素甲白羽之矰望之如荼韦昭云荼茅秀亦以白色为如荼与此传意同汉书礼乐志云颜如荼兆逐靡应劭注荼野菅白华也言奇丽白如荼也师古注言美女颜貌如茅荼之柔也荼者今俗所谓蒹锥也尔雅云草谓之荣不荣而实者谓之秀荣而不实者谓之英荼为茅草英秀乃其华女之衣素衣者似之茅之实黏于华无实者亦有华故传笺曰英曰秀先儒注经一字不苟如是夫古人之衣最重正色白为正色之一礼月令云衣白衣王制云缟衣而养老玉藻云朝服之以缟也自季康子始此皆衣白之证至素带纯素则又以白为饰论语亦云素衣麑裘可见昔人衣不讳白且丧服以麻不以丝此诗下文明言缟衣则是以丝为之其非丧服明甚唐风扬之水不又云素衣朱□素衣朱绣乎岂与素冠素韠一例哉首章如云此章如荼云有五色亦非尽白细绎诗意如云喻女之多荼犹云亦以女多言也传义似失之泥 

　　○士与女方兼蕳兮 

　　毛传云蕳兰也郑笺云男女感春气并出采芬香之草是兰为香草今俗所谓兰乃叶如薤韭花如马蔺者非古所谓兰也杨用修云世以似蒲萱者为兰九畹之受诬久矣考之本草兰一名蕳又名水香又名女兰生水傍下湿处二月宿根生苗成丛紫茎素枝赤节绿叶叶对节生有细齿茎圆节长而叶光有歧者为兰草茎微方节短而叶有毛者为泽兰嫩时并可挼而佩之八九月后渐老高者三四尺花开成穗如鸡苏红白色有细子今吴人莳之呼为香草名女兰者淮南子云男子种兰美而不芳宜女子种之故又名待女花尔雅翼云蕳草大都似泽兰盛氏荆州记云都梁县有山山下有水清泚其中生兰草名都梁香因山为号其物可杀虫毒除不祥故郑人方春三月于溱洧之上士女相与秉蕳而祓除陆疏云蕳即兰春秋传曰刈兰而卒楚辞曰纫秋兰孔子曰兰为王者香皆是也其茎叶似药草泽兰但广而长节节中赤高四五尺汉诸池苑及许昌宫中皆种之可着粉中故天子赐诸侯茝兰藏衣着书中辟白鱼关左无蕳兰而有泽兰泽兰宜下湿地有宿根其根似苍朮而色白清脆可食三月生苗方茎一寸一节一节二叶对生如柳叶有皱纹外有密齿秋初节间开细白花如益母叶香微清花不结子夫此似蒿之兰其香在叶而似萱之兰其香在花香花之兰盛行于世古之兰草几无人言及之改革迁流花草之微亦如是哉 【 棫林案稗疏今花卉之佳者多蒙古之令名若牡丹白??朮也而今以白芍药为牡丹芙容荷花也而今以拒霜为芙容桂三脊本也而今以木樨为桂兰省头草也蕙零陵香也而今以建宁花为兰蕙按省头草置发中令发不??直今人以煎油泽发谓古兰即此草始于李时珍前此无识者】 说文谓兰为香草左氏宣三年传云兰有国香人服媚之司马相如长门赋云席荃兰而茝香皆言其香在草韩诗云蕳莲也莲生夏季非赠勺药之时所宜有故注释家不取焉 【 棫林案通释据御览引韩诗本作蕳兰也其训莲者乃在泽陂诗为郑笺蕳当为莲所本臧在东并谓此诗毛传本作蕳香草也故释文引韩诗之兰以明同异今注疏本与释文并讹二说皆有确据然即以讹本言之莲兰亦通管子地员篇五粟之土五臭生之薜荔白芷蘪芜椒莲五沃之土五臭畴生莲与蘪芜藁本白芷此皆以莲作兰之证】 

　　○赠之以勺药 

　　毛传云勺药香草郑笺云其别则送女以勺药结恩情也韩诗云勺药离草也此因士女临别相赠故有是名本草释名云芍药犹绰约也此草花容绰约故以为名陆疏云今药草勺药无香气非是也未审何草司马相如赋云勺药之和扬雄赋云甘甜之和勺药之羹七十食也陆氏泥毛公香草之言欲求香于柯叶置花不论故云未审但据汉赋知为和味之草然此草处处有之称名如古妇孺皆识盖芍药为草中之花有宿根春暖茁地生红芽尖锐如笋茎高二三尺四面生枝一枝五叶略似牡丹叶而狭长花开四月中色分红黄紫白或粉红种类不一皆可赏玩又有生于野者花瓣单薄色浅红或真白味醲厚入药名白芍药其植于家园者花瓣层迭绚烂如锦酷似牡丹香气沈郁大红色者为多或紫色黄色其根入药名赤芍药颜注相如赋云芍药药草名其根主和五藏又辟毒故和于兰桂五味以助诸食今人食马肝者犹和芍药而煮之 【 棫林案今花似牡丹堪根 【 堪根：根堪】 入药之勺药非古勺药陆元恪疑之甚是古勺药自是茎叶皆香之草盖必蘼芜茞芷之类故宋董氏以勺药为江离而国朝衡阳高邮二王氏桐城马氏皆据广雅勺药挛夷语谓留夷辛夷挛夷皆勺药之异名至汉赋勺药别为调和五味之通名扬马二赋外若七发勺药之酱南都赋香稻鱻鱼以为勺药七命和兼勺药论衡谴告篇犹人勺药失其和皆以调和为义故先儒多谓陆疏引证为误然李善注子虚赋谓服虔说以勺药为药名今煮马肝犹加勺药古之遗法晋灼说以勺药为调和之意于义为长李虽从晋并列服义陆说即本于服固未可深非耳】 此草一名余容一名将离古今注云相赠以芍药相招以文无文无一名当归芍药一名将离故也羣芳谱言芍药又有犂食黑牵夷婪尾春诸名又言此花以扬州为上谓得风土之正犹牡丹以洛阳为贵也夫牡丹芍药香生于花不在柯叶牡丹木本芍药草本艳丽富贵皆称国色故牡丹又名木芍药而品第羣芳者或以牡丹为花王芍药为花相 

　　◆齐风◆ 

　　匪鸡则鸣苍蝇之声 
　　并驱从两狼兮 
　　折柳樊圃 
　　雄狐绥绥 
　　蓺麻如之何横从其亩 
　　无田甫田维莠骄骄 
　　卢令令 
　　其鱼鲂鳏 
　　其鱼鲂鱮 

　　○匪鸡则鸣苍蝇之声 

　　说文云蝇虫之大腹者从黾虫会意谓其虫腹大如黾也陆农师云蝇交其前足有绞绳之状方言云蝇东齐谓之羊夫蝇类不一此言其在室者其色苍故曰苍蝇尔雅释虫云蝇丑扇郭注好摇翅埤雅云苍蝇乱声言羣蝇摇翅作声与远鸡之声相乱也蝇为常有之物人人习见或言生败灰之中或言茅根所人究无实指也 

　　○并驱从两狼兮 

　　毛传云狼兽名尔雅释兽云狼牡貛牝狼其子獥绝有力迅埤雅云狼大如狗青色作声诸窍皆沸善逐兽里语曰狼卜食狼将远逐食必先倒立以卜所向故猎师遇狼辄喜狼之所向兽之所在也其灵智如此说文云狼似犬锐头白颊高前广后陆疏云狼鸣能小能大善为小儿啼声以诱人其猛捷者人不能制虽善用兵者不能免也其膏可煎和其皮可为裘夫狼为野兽处处俱有形似狗而毛色苍贪残害物白颊者尤狡捷其或效他兽声及小儿啼声俗曰狼嗥主不祥有智多疑人亦广设疑阵以制之或作深阱内藏小豕以诱其入或于山涧要路各挂绳网多燃火绳逼之走圹击以手炮往往有获其皮温而毛厚可为褥和其粪烧烟直上不斜名曰狼烟又名烽火礼内则云狼臅膏玉藻云右虎裘左狼裘此陆说膏可煎和皮可为裘之证今俗间有取狼皮为裘者而狼膏可食则未之闻 【 棫林案周礼庖人共六兽后郑注有狼左传五牲杜注有狼内则狼臅膏外又有狼去肠语狼实古人供膳所常用也】 其云狼猛捷人不能制而习猎之家惟打虎者乃称妙技至于取狼则如探襄 【 襄：囊】 取物不足夸耀也 

　　○折柳樊圃 

　　毛传云柳柔脆之木埤雅云柳柔脆易生与杨同类夫柳木多柔而不脆故可揉之为桮桊互详将仲子杞柳篇 

　　○雄狐绥绥 

　　狐山兽详北风孔疏云对文则飞曰雌雄走曰牝牡散则可以相通牧誓曰牝鸡之晨飞得称牝明走得称雄左传获其雄狐亦谓牡为雄也案焦氏易林云雄犬夜鸣雄罴在后梁女木兰辞云雄兔脚扑朔雌兔眼迷离是兽以雄雌称者不惟狐邶风雉鸣求牡又与牝鸡一例散则相通信矣 

　　○蓺麻如之何横从其亩 

　　麻枲也见丘中有麻 

　　○无田甫田维莠骄骄 

　　诗缉云莠草似苗也说文云莠禾粟下扬生莠也 【 棫林案段注禾粟犹言禾粟间也传疏莠草挺出直上非若禾粟向根下垂故曰扬骄骄者扬之意小徐解下扬相连非是】 李氏本草云莠草秀而不实故字从秀穗形象狗尾故俗呼狗尾草原野荒田多有之孟子曰恶莠恐其乱苗也赵注莠之茎叶似苗鲁语云马饩不过稂莠注莠草似稷而无实 【 棫林案莠不似稷此韦昭误以粟为稷其意仍当云莠草似粟耳亦非无实熟则易落人不觉也说见九谷考】 盖莠生于田其初生与苗相似亦苞亦秀亦有实粒疏而小或无粒谷中皆有之在稗田中者曰风稗在稻田中者曰秔稗在麦田中者曰铃铛麦在粟田中俗名谷莠草本草所言象狗尾者乃指粟田中之莠其茎叶皆似粟其穗毛长宛肖狗尾虽有实不可食或谓莠即稂小雅大田诗云不稂不莠稂莠并赋则莠与稂自是二物郭注尔雅谓稂为莠类是言稂与莠相似非云莠即稂也 【 棫林案说文蓈禾粟之莠生而不成此之谓童蓈或作稂段注不成谓之童蓈已成谓之莠此蓈莠二字连属之义童蓈一作童粱童或作蓳　九谷考谓稂狼尾草莠狗尾草其说文之童蓈另一物按尔雅翼亦谓稂即尔雅之孟狼尾程说为长】 

　　○卢令令 【 棫林案令即铃之□借说文引诗作獜獜云健也此三家字】 

　　毛传云卢田犬孔疏云犬有田犬守犬战国策云韩国卢天下之骏犬也汉书酷吏传云昔韩卢之取菟也 【 棫林案菟即兔之借】 上观下获应劭注韩卢六国时韩氏之黑犬也孟康注良犬取菟仰观人主之意而获之喻不忘杀王莽传云遣将不予兵符必先请而后动是犹绁韩卢而责之获也颜师古注韩卢古韩国之名犬黑色曰卢 【 棫林案稗疏田犬用黑者能揜禽于不见也】 盖田犬即今猎犬习猎之家常有畜者与守犬相似而腰细口大足长行最捷善解人意俗呼细狗出边外韩为今山西地转未闻有猎犬也 

　　○其鱼鲂鳏 

　　毛传云鳏大鱼郑笺云鳏鱼子也鲂也鳏也鱼之易制者诗缉云传以鳏为大鱼盖孔丛子之说卫人钓于河得鳏鱼焉其大盈车遂以鲂鳏与鱮皆为大鱼笺以鲂鳏鱼之易制者盖以鲂本中鱼与盈车之鳏大小相远遂以鳏为鱼子 【 棫林案下传鲂鱮大鱼则此云鳏大鱼亦鲂鱮之类传意本不谓大当专车正义引孔丛子为证殊失毛旨尔雅鳏鱼子李巡注凡鱼之子总名鲲鲲鳏字通此郑义所本但鲂鱮皆鱼名不应鳏独总谓鱼子传义为长】 夫诸儒注诗或从传或从笺鲂鱮既为中鱼则鳏亦宜为中鱼卫人所钓之鳏偶得大者而诧异之必非常有之物且得之笱中笱之大能几许岂可入盈车之鱼哉鳏一名鳡一名黄颊关左东北三江中皆有之俗呼曰鳡条 【 棫林案以鳡为鳏乃李时珍说后笺已驳其非惟经义述闻谓鳏即今之鯶子鱼即尔雅之鲩其说甚确】 本草云鳡鱼即■〈鱼臽〉鱼一名鳏鱼鳡敢也■〈鱼臽〉啖也食而无厌也又其性独行故曰鳏李时珍云鳏体似鯮面腹平头似鲩而口大颊似鲇而色黄鳞似鳟而稍细大者三四十斤啖鱼最毒池中有此不能畜他鱼传笺虽异大小皆以相制为说取义自精或谓此但以鱼类之众兴从人之多亦可备一解也 

　　○其鱼鲂鱮 

　　毛传云鲂鱮大鱼郑笺云鱮似鲂而弱鳞夫鲂即鳊也体扁而短与鱮迥异此乃云相似近误陆疏云鱮似鲂厚而头大鱼之不美者故里语曰网鱼得鱮不如啖茹其头尤大而肥者徐州人谓之鲢或谓之鳙幽州人谓之鸮■〈垕鸟〉或谓之胡鳙陆农师云鱮好羣行相与故曰鱮相连也故曰鲢夫此鱼今俗犹有呼鲢者其余诸名则未闻东北大江盖广有之体圆而长鳞细肉粗味不及鲂冬肥可食陆氏言不及茹未免鄙之太过矣郭景纯江赋云鲮鳐鯩鲢善注广雅鲢鱮也司马长卿上林赋云鰅鰫鰬魠郭注鰫似鲢而黑通雅鰫鱮类也鰫当即陆疏之鳙是鲢鳙皆古人所珍今俗呼胖头鱼亦以其头大名之 

　　◆魏风◆ 

　　言采其莫 
　　言采其桑 
　　言采其藚 
　　园有桃 
　　园有棘 
　　坎坎伐檀兮 
　　胡瞻尔庭有县貆兮 
　　胡瞻尔庭有县特兮 
　　胡瞻尔庭有县鹑兮 
　　硕鼠硕鼠 

　　○言采其莫 

　　毛传云莫菜也陆疏云莫茎大如箸赤节节一叶似柳叶厚而长有毛刺今人缫以取茧绪其味酢而滑始生可以为羹又可生食五方通谓之酸迷冀州人谓之干绛河汾之间谓之穆尔雅释草云须薞芜郭注薞芜似羊蹄叶细味酢可食李氏本草云薞芜即酸模一名酸母一名山羊蹄所在有之根叶花形并同羊蹄但叶小味酸为异其根赤黄色此草关左广有生山野田畔根如杇 【 杇：朽】 木春生苗茎高二三尺数寸一节细者内实大者中空叶茎俱似河蓼开青白细花子似榆荚而小茎分青紫二色茎紫者酸而涩茎青者酸而滑乡人采嫩茎食之呼曰酸浆灯笼草亦名酸浆而与此物迥异此草古名莫以味酸故名酸模薞芜为酸模转音酸迷酸母亦酸模之转音干绛又酸浆之转音也或有以莫为藄者 【 棫林案齐民要术以莫为尔雅之藄月尔】 紫藄为蕨别名蕨名迷蕨莫名酸迷故误合为一或以薞芜为蔓菁尔雅曰须葑苁又曰须薞芜葑为蔓菁葑苁薞芜同名曰须故误合为一紫藄葑苁味皆不酸莫味独酸食之者众此可别山阴陆氏言莫如楮实而红吴越人谓之茂子此又似以尔雅之藨苺当莫莫茂为转音藨苺与茂亦为转音故误认为一也 【 棫林案切韵苺音茂俗作莓有每梅二音藨皮□反黔人读若抛】 

　　○言采其桑 

　　桑见定之方中 

　　○言采其藚 

　　毛传云藚水舄也尔雅释草云藚牛唇陆疏云藚今泽蕮也其叶如车前草大其味亦相似徐州广陵人食之李氏本草云泽泻一名鹄泻一名及泻一名蕍一名芒芋一名禹孙春生苗多在浅水中叶似牛舌独茎而长秋开白花作丛似谷精草性能泻水故名泻禹为治水之人泽泻为治水之草故名禹孙夫尔雅以藚为牛唇以蕍为蕮郭注以藚为水蕮以蕍为泽泻似为二草陆疏并之为一尔雅一物而两载者篇中多有正不必强分也 

　　○园有桃 

　　桃见桃夭 

　　○园有棘 

　　毛传云棘枣也盖酸枣见凯风 【 棫林案说文樲酸枣棘小枣丛生者传以枣释棘则小枣而非酸枣矣】 

　　○坎坎伐檀兮 

　　檀坚木也见将仲子 

　　○胡瞻尔庭有县貆兮 

　　毛传云貆兽名郑笺云貉子曰貆尔雅释兽云貈子貆盖貈即貉之本字说文貉者北方豸种非兽名 【 棫林案段注谓今字皆假貉为貈造貊为貉是也】 貈下云似狐善睡兽也貆下云貉之类 【 棫林案段改貈之类然许书大例说解多随俗用字不必改也】 曰貉类言貆与貉相似而非一物与尔雅异正字通云貉似狸锐头尖鼻斑毛温厚可为裘墨客挥犀云貉状似兔性嗜纸人或击之行数十步辄睡夫貉为山兽凡大山中皆有之俗呼曰豪子豪貉字音之转形似犬苍黄色毛氄轻暖集皮为裘贵亚于狐性好睡猎人往往乘其酣睡掩取之人之酷嗜睡者乡俗呼之曰睡豪子是睡为豪子本性也貉与貆亦转音字貆与貛又同音许氏以貆为貉属殆以貉为貛也 【 棫林案稗疏据考工记貉不踰汶谓魏在河北不应有貉此貆当为貛李时珍本草亦谓貆与同考草人咸泻用貆郑注貆貛也贾疏尔雅貈子貒或曰貆故以貆貒为一今尔雅作貈子貆貒子貗郭注貒一名貛诸儒以周礼注疏与今尔雅不合谓草人之貆乃■〈豸原〉之讹字■〈豸原〉豕属与貛貒为一物故郑释以貒或又谓草人借貆为貒贾疏不悟貆为借为讹乃改尔雅以申注义今按贾亦巨儒不应肊造如此或所见尔雅本异而郑以貒释貆果如所疏欤若尔则以貆为貛不为无据也】 貛似豕毛苍白斑驳不纯皮厚为褥去潮湿形与貉似而与貉异类 

　　○胡瞻尔庭有县特兮 

　　毛传云兽三岁曰特广雅云兽四岁曰特 【 棫林案卢召弓云齐传三岁曰肩豳传三岁曰豜则此传三当作四广雅之所本也卢说甚确古字四作亖与三皆积画故转写致误　或谓以县貆为例特当是兽名考尔雅豕生三豵二师一特则县特当谓豕欤】 

　　○胡瞻尔庭有县鹑兮 

　　毛传云鹑鸟也此鸟俗名鹌鹑见鹑之奔奔 

　　○硕鼠硕鼠 

　　郑笺云硕大也大鼠大鼠者斥其君也此惟解硕字之义而未解硕鼠为何鼠郑氏注易晋如鼫鼠引诗此句为证是以硕鼠为鼫鼠也 【 棫林案鼫硕字本通易释文鼫子夏传作硕】 
　　陆疏云硕鼠樊光谓即尔雅鼫鼠说文云鼫鼠五技鼠也能飞不能过屋能缘不能穷木能游不能渡谷能穴不能掩身能走不能先人 【 棫林案稗疏通释后笺皆谓硕鼫虽通而诗硕鼠非即五技鼠五技鼠乃荀子所谓梧鼠引据甚确愚谓若此则说文为误而诸家又不敢公然驳许陆疏谓硕鼠亦有五技似欲附会为一乃又谓此鼠非鼫鼠立义不定徒使览者迷罔耳王疏广雅则合硕鼫五技为一不如辨驳作者盖用其说】 尔雅释兽鼠类中有鼫鼠郭注鼫鼠形大如鼠头似兔尾有毛青黄色好在田中食粟豆关西呼为■〈鼠勺〉鼠此鼠关左有之居土穴大如鼬鼠皮如鼲鼠好食豆俗呼豆鼠年老成魅惑人广雅云■〈鼠勺〉鼠硕鼠埤雅云鼫鼠兔首似鼠而大能人立交两前足而舞一名雀鼠一名硕鼠性贪好在田害稼礼言迎猫食田鼠硕鼠亦田鼠类也 

　　◆唐风◆ 

　　蟋蟀在堂岁聿其莫 


　　山有枢隰有榆 
　　山有栲隰有杻 
　　山有漆隰有栗 
　　椒聊之实蕃衍盈升 
　　绸缪束刍 
　　绸缪束楚 
　　有杕之杜其叶湑湑 
　　肃肃鸨羽集于苞栩 
　　王事靡盬不能蓺稷黍 
　　肃肃鸨翼集于苞棘 
　　肃肃鸨行集于苞桑 
　　王事靡盬不能蓺稻粱 
　　有杕之杜生于道左 
　　葛生蒙楚蘝蔓于野 
　　葛生蒙棘蘝蔓于域 
　　采苓采苓首阳之巅 
　　采苦采苦首阳之下 
　　采葑采葑首阳之东 

　　○蟋蟀在堂岁聿其莫 【 棫林案说文作悉帅?虫】 

　　毛传云蟋蟀蛬也尔雅释虫云蟋蟀蛬郭注今促织也亦名蜻列?虫方言云蜻列?虫楚谓之蟋蟀或谓之蛬陆疏云蟋蟀似蝗而小正黑有光泽如漆有角翅一名蛬一名蜻蛚楚人谓之王孙幽州人谓之趋织督促之言也里语曰趋织鸣懒妇惊是也古今注云蟋蟀一名吟蛩 【 棫林案埤雅作吟蛬】 秋初生得寒则鸣王子渊圣主得贤臣颂蟋蟀俟秋吟注引易通卦验曰立秋蜻蛚鸣又引蔡邕月令章句曰蟋蟀虫名世谓之蜻蛚盖蟋蟀种二有在野在家之异其在野者圆头修股形似阜螽而小色黑如漆翼短不飞而善跃多居黍禾田中其在家者形略同色微苍而有白花文暑居庭外石砌败垣之中或居古墙颓壁之下应秋则鸣白露乍凉声彻夜不息天渐寒则移进堂屋故此诗曰在堂寒渐重又移居灶畔故蟋蟀名灶马俗呼曰趋趋即促织二字音声之转前明宣德间宫中好作鬬促织戏则蟋蟀又为好鬬之虫考王仁裕开天遗事云每秋宫中妃嫔以金笼捉蟋蟀置枕畔听其声负暄杂录云鬬蛩之戏始天宝间长安富人镂象牙为笼蓄之则此戏自古有之蠡海集云蛬性阴妒相遇必争鬬此皆家蟋蟀非野蟋蟀也陆氏言蟋蟀正黑有光者此为野蟋蟀又言蟋蟀有角而蟋蟀但有须未见有角者殆误 

　　○山有枢隰有榆 

　　毛传云枢荎也枢一作蓲见鲁诗又作藲尔雅释木云藲荎郭注今之剌榆 【 棫林案鲁诗借用卢草字毛诗借用户枢字尔雅加草于枢以别之汉地理志山藲字与雅同似正体而实后造之字故说文无藲】 夫刺榆之名今俗犹如此呼此木初生多刺锋锐如针大小成行密缀枝上每剌下各生叶一丛嫩时采之可瀹为蔬陆疏云枢其针剌如柘其叶如榆瀹为茹美滑如白榆榆之类数十种叶皆相似皮及木理异盖刺榆白榆不惟木理异结子亦异白榆子如钱剌榆子如粟嫩皆可食嵇康养生论云榆令人瞑博物志云啖榆则眠不欲觉此言凡榆之叶皆然不专谓剌榆也剌榆叶比他榆狭小粗糙绉涩不光泽外有细齿木色黄白最坚韧生长最迟非近百年不克成材木理多蟠丝制为器具花纹可珍用者贵之严氏诗缉云榆者总言诸榆也榆之种多不知所指也释木榆白枌孙叔然云榆白者名枌毛于东门之枌以枌为白榆是也陆玑释榆云白枌也误矣夫尔雅榆白为句枌为句陆氏误以白枌为句故严氏正之 【 棫林案稽古编云严辩甚当但谓是陆玑之误则草木疏并无此语岂误记许为陆乎按许书云榆木白枌故陈说如此然说文此条有讹脱段本改榆榆白枌全用释木语则无语病王菉友谓许当作榆木也白者枌尤善】 是东门之枌乃为白榆此诗之榆乃浑指诸榆榆为隰木山间亦有俗皆以木色命名如黄榆赤榆之类多非古义尔雅于刺榆白榆外又云无姑其实夷此又为榆之一种名曰姑榆郭注姑榆生山中叶圆而厚剥取皮合渍之其味辛香所谓芜荑本草集解又有樃榆一名榆类之多可想见矣 

　　○山有栲隰有杻 

　　毛传云栲山樗杻檍也 【 棫林案说文栲作柅檍作□惟无杻杶下之重文杻乃屯之变体侧书作丑非从子丑字或以当杻檍字非】 尔雅释木云栲山樗杻檍郭注栲似樗色小白生山中亦类漆树杻似棣细叶叶新生可饲牛材中车辋关西呼杻子一名土橿陆疏云山樗与下田樗无异叶似差狭吴人以其叶为茗方俗无名此为栲者似误也今所云为栲者叶如栎木皮厚数寸或谓之栲栎杻檍也叶似杏而尖白色皮正赤多曲少直枝叶茂好华如练而细蘂正白今官园种之正名曰万岁既取名于亿万其叶又好故种之或谓之牛筋或谓之檍材可为弓弩干孔疏云俗谓曰櫄樗栲漆相似如一 【 棫林案櫄乃杶之或体杶见禹贡一作□见左传今俗借椿为櫄久假不归椿本别一木见庄子又名橓】 李氏本草云椿樗栲一木三种也椿木皮细肌实而赤嫩叶香甘可茹樗木皮粗肌虚而白其味臭恶歉年人或采食栲木即樗之生于山中者木亦虚大梓人或用之然爪之如腐朽故古人以为不材之木夫栲为山樗杻为檍木关左俱有栲名臭樗杻名纽筋臭樗与香椿枝叶皆似黄蘗但椿叶芬香嫩时可食栲叶熏臭木亦空虚仅可作薪杻叶似榆木最强韧匠人取之以斲车轮此木丝理旋转而生故名纽筋又曰牛筋牛筋盖言此木之坚纽筋盖言此木丝理曲也晋唐应制诗多用万年枝即杻也杻名檍借取亿万之义注者以为冬青误杻转为纽又转为牛皆音声之似也 

　　○山有漆隰有栗 

　　漆栗皆木名见定之方中 

　　○椒聊之实蕃衍盈升 

　　毛传云椒聊椒也郑笺云椒之性芬香而少实今一梂之实蕃衍满升非其常也 【 棫林案阮文达据尔雅朻者聊谓朻与梂同传文也上当有梂字乃以梂释聊旧训聊为语词非是按阮说极允笺一梂之实即承传而述言之也尔雅椒樧丑菉莍与梂亦同今本郑笺讹从手作捄】 尔雅释木云檓大椒郭注今椒树丛生实大者名檓陆疏云椒树似茱萸有针剌茎叶坚而滑泽蜀人作茶吴人作茗皆合煮其叶以为香今成皋诸山间有椒谓之竹叶椒其树亦如蜀椒少毒热不中合药也可着饮食中又用蒸鸡豚最佳香东海诸岛亦有椒树枝叶皆相似子长而不圆甚香其味似橘皮岛山獐鹿食此椒叶其肉自然作椒橘香寇氏本草云秦地所产故名秦椒今则处处皆有种之者多虽名曰椒而不呼曰秦有名为秦椒者是草本实似小瓜味最辛生青熟红与此椒迥异李氏时珍云椒始产于秦今处处可种最易繁衍其叶对生一枝五叶茎叶有剌四月生细花五月结实生青熟红大于蜀椒其目不及蜀椒光黑也羣芳谱云椒一名花椒一名大椒一名檓一名秦椒生秦岭泰山琅琊间秉五行之精叶青皮红花黄膜白子黑气香最易繁衍此物今俗亦呼花椒食品所需种于园圃虽长远条而无大树叶如槐而小剌亦对生实如梧子皮色红而不光润干老自裂中衔黑目味辛而香调和羹汤无家不用未见有取此合茗茶者离骚云杂申椒与兰桂兮又云怀椒糈而要之九歌云奠桂酒兮椒浆九章云折芳椒以自处皆于椒之馨香有取焉邵疏尔雅云本草有秦椒蜀椒两种蜀椒一名巴椒一名蓎藙秦椒叶及茎子都似蜀椒但味短实细蜀椒高四五尺四月结子无花但生于叶间如小豆颗而圆皮紫赤色此椒江淮及北土皆有之但不及蜀中者肉厚气味浓耳夫陆氏所谓竹叶椒似今俗所用之胡椒其所谓海岛之长粒椒似今药材中所用之川椒邵氏所谓秦椒蜀椒皆为花椒所谓蓎藙者即茱萸此说文所云椒属者也礼内则云三牲用藙是古茱萸亦佐烹调之用凡椒味皆辛芳此诗则不取其味之芳而取其实之蕃所以喻沃之盛大盖言椒为小木今不得忽其为小而已见其远条矣忧深虑远忠告之心溢于言外惟远条故见蕃衍非于实之多少相较量也笺言椒少实似非诗义 【 棫林案后汉纪注引汉官仪云皇后称椒房取其蕃实之义又第五伦传注后妃以椒涂壁取其繁衍多子郑言少实盖徒欲以反常为喻而不觉转失椒性也】 

　　○绸缪束刍 

　　诗缉云刍草也说文云刍刈草也象包束草之形 

　　○绸缪束楚 

　　楚小木荆也见汉广 

　　○有杕之杜其叶湑湑 

　　毛传云杕特生貌杜赤棠也尔雅释木云杜甘棠又云杜赤棠白者棠此盖言白者名棠赤者名杜同为山棃而色有赤白之别非别木理之赤白乃别果实之赤白果色白者细而甘果色赤者粗而涩杜赤皮棃也说文云杜赤棠也牡曰棠牝曰杜舍人曰白者为棠赤者为杜为甘棠为赤棠陆疏云白棠甘棠也少酢滑美赤棠子涩而酢无味俗语云涩如杜是也舍人说与雅合陆说与雅戾而与今所目验合许说尤新异如以棠之色分牝牡也安见白者属阳赤者属阴邪如以结子不结子分牝牡则杜固结子棠亦结子也邵疏尔雅云甘棠味滑美而杜味酢涩此味之殊杜赤棠白者棠此色之殊牡曰棠牝曰杜此性之殊系传谓木牝牡者去其牡则牝者不实夫果分牝牡桃杏中往往见之独生者不结实有双株则结如见有不结实者取彼结实树枝削作橛钉此树腹上则结实矣亦有于树下凿池树影照于水中亦结实物性异常其理不可测也然而棠之不结实者则未之见此木多特生枝叶密比荫及一亩者盖常有之诗义言杕杜有叶湑湑而盛以反兴人之孤子独行无助传既以枝叶不相比取正兴立解而于次章菁菁又解作叶盛不免自相矛盾矣 

　　○肃肃鸨羽集于苞栩 

　　毛传云肃肃鸨羽声也集止苞稹栩杼也鸨之性不树止郑笺云君子下从征役其为危苦如鸨之树止然尔雅释木栩杼郭注云柞树此一鸟一木关左俱有鸨俗呼曰鵏栩俗呼曰尖柞陆疏云鸨鸟似雁而虎文连蹏性不树止树止则为苦栩今柞栎也其子为皁或言皁斗其壳为汁可以染皁郭璞云鸨似雁无后趾毛有豹文一名独豹陆佃云鸨亦名鸿豹易林曰文山鸿豹段成式云鸨遇鸷鸟能激粪射之粪着毛悉脱上林赋工?鸟鹔鹄鸨颜注云鸨即今俗呼为独豹者也豹者鸨声之讹耳盖鸨形似苍色家鹅羽毛有文不似豹而有豹名以鸨豹音相似也李氏本草云鸨水鸟也其飞也肃其食也齝肥腯多脂肉粗味美此鸟大如雁形亦相似色苍黑无后趾故不能木栖鸨性同雁虽为水鸟不食虫鱼惟于田中寻食遗粱鸨与雁肉皆属五荤持斋所忌然雁则昏礼用之取其性贞而鸨性淫污则为人所同贱也或云此鸟纯雌无雄有他鸟映日高飞则鸨低飞下承其影即孕俗因呼为百鸟妻呼娼女之母曰鸨义亦取此然鸨实有雄者其说不可信栩一名柔毛传尔雅作杼皆字相似之讹说文云栩柔也其实皁一曰样即橡也柔一作芧庄子齐物论云狙公赋芧司马彪注芧橡子也此木多生于山叶花俱似栗其实亦如栗而圆外有壳包其半壳名橡斗货之染皁实名橡子食之微涩木皮似柞而与柞异柞叶大而阔栩叶狭而长郭注以栩为柞误 

　　○王事靡盬不能蓺稷黍 

　　稷黍见黍离 

　　○肃肃鸨翼集于苞棘 

　　棘山枣也见凯风 

　　○肃肃鸨行集于苞桑 

　　桑见定之方中 

　　○王事靡盬不能蓺稻粱 

　　稻粱俱谷名尔雅释草云稌稻虋赤苗芑白苗郭注稻今沛国呼稌赤苗今之赤粱粟白苗今之白粱粟尔雅翼云稻米粒如霜性尤宜水一名稌然有黏有不黏今人以黏为稬不黏为秔 【 棫林案稬之言懦故黏者以为名稉之言硬故不黏者以为名稉即秔之重文稬俗作穤一作檽】 又有一种曰籼比秔小而尤不黏其种甚早今人号籼为早稻秔为晚稻六书故云稻性宜水亦有同类而陆种者谓之陆稻记曰煎醢加于陆稻上今谓之旱棱 【 棫林案管子谓之陵稻】 南方自六月至九月获北方地寒十月乃获羣芳谱云稻一名稌有稉有糯礼记祭祀谓稻为嘉疏 【 棫林案疏为疏大之义后人或误加草故释文有作蔬之本】 周官有稻人汉有稻田使者盖通稉糯而言也有水旱二类南方土下泥涂多宜水稻北方地平惟泽土宜旱稻种类甚多色之红白亦异关左地广土厚谷类最繁稻粱俱有稻呼曰稉字亦作秔或亦呼曰稻黏稻呼曰黏稉间呼曰糯亦作稬无水稻惟有陆稻其白稃皮者曰白稉其赤稃皮者曰红稉无他异名或以稻之黏者为稌集韵稌稬稻也是也或以不黏者为稌周礼食医注郑司农说稌稉也是也考说文稻稌互训则稻稌为大名而稬稉为分别黏不黏之名故训间有参差而今俗不问黏不黏概呼曰稉至稌名则无之古义所以日晦矣粱即粟俗呼曰谷米名小米茎叶似稻而皆有毛稻实似麦粟实似黍穗之大者长尺余似狗尾草农人随其形色呼名或曰粱蜀黍即高粱俗名红粱茎叶似粟黍而高大过数倍实多赤亦有白色者广志云有具粱解粱有辽东赤粱赤粱即高粱也 

　　○有杕之杜生于道左 

　　杜赤棠也解见前 

　　○葛生蒙楚蘝蔓于野 

　　毛传云葛生延而蒙楚蘝生蔓于野喻妇人外成于他家葛为蔓草详葛覃楚为小木详汉广蘝亦蔓草尔雅释草云萰菟荄说文云莶白莶也或作蘝系传云本草白蘝药也一名菟荄作藤生根似天门冬一株下有十许尔雅之萰郭注未详观于错说可知即许书之莶亦即毛诗之蘝陆疏云蘝似栝楼叶盛而细其子正黑如燕薁不可食也幽州人谓之乌服毛晋陆疏广要云本草蘝有赤白黑三种疑此是黑蘝也夫蘝名白莶是言其根色白者其子色黑者名黑蘝其根表里皆赤者为赤蘝处处有之蔓延草中茎最细叶似山药开小白花其根每节结实形如芋药材中用之名白蘝子 

　　○葛生蒙棘蘝蔓于域 

　　棘见凯风 

　　○采苓采苓首阳之巅 

　　毛传云苓大苦也即甘草邶风简兮诗曰隰有苓是苓生于下隰地非山草采苓山巅者盖以无为有也下二章采苦采葑类此 【 棫林案苓非甘草坿说详邶风朱竹垞何义门谓此诗之苓乃莲之借字其说云水华而采于山巅喻人言之不足信也】 

　　○采苦采苦首阳之下 

　　毛传云苦苦菜也见谷风 

　　○采葑采葑首阳之东 

　　毛传云葑菜名也亦见谷风 

　　毛诗多识卷五终 

　　●毛诗多识卷六 

　　长白多隆阿着 

　　秦风 
　　陈风 
　　桧风 
　　曹风 

　　◆秦风◆ 

　　有马白颠 
　　阪有漆隰有栗 
　　阪有桑隰有杨 
　　驷驖孔阜 
　　载猃歇骄 
　　驾我骐馵 
　　骐■〈马丣〉是中騧骊是骖 
　　蒹葭苍苍 
　　终南何有有条有梅 
　　交交黄鸟止于棘 
　　交交黄鸟止于桑 
　　交交黄鸟止于楚 
　　鴥彼晨风郁彼北林 
　　山有苞栎隰有六驳 
　　山有苞棣隰有树檖 

　　○有马白颠 

　　毛传云白颠的颡也孔疏云释畜马的颡白颠舍人曰的白也颡额也额有白毛今之戴星马也的今本尔雅作馰郭云戴星马义本舍人易说卦传震于马为的颡 【 棫林案说文日部旳明也引易为旳颡马部馰马白额也又引易为馰颡此盖易有二本许两从之尔雅殆亦有馰旳二本旳正字的俗字说文■〈马寉〉下又云一曰马白额则馰颡一名■〈马寉〉】 震之初爻为阳二爻上爻为阴阳色白阴色黑初为首有白毛在首之象颠为头顶马之两目正中有白毛的然着明如戴星然曰白颠 

　　○阪有漆隰有栗 

　　漆栗俱木名见定之方中 

　　○阪有桑隰有杨 

　　桑杨皆木名桑见定之方中杨为柳属而与柳异王氏羣芳谱云杨有二种白杨叶芽时有白毛裹之及尽展似梨叶而稍厚大淡青色背有白茸毛蒂长两两相对遇风则蔌蔌有声高者十余丈大者径三四尺青杨比白杨较小树亦耸直高数丈大者径二三尺叶似杏而稍大色青绿北方材木全用杨柳槐榆四木是以人多种之夫杨在关左不止二种青白之外又有赤苍色者俗皆因其皮色命名叶有大小之分形皆相似其叶俱互生不对生叶初萌有胶相黏亦无白毛相裹青杨之花似絮春花飘飞白杨于叶前作花累累成穗红紫盈枝色极秾艳王氏所言白杨似今响杨大叶长蒂因风作声犹非俗所谓白杨也植宜下隰地木质不甚坚而能任重二三十年便成巨材是嘉树也 

　　○驷驖孔阜 

　　毛传云驖骊阜大也孔疏云檀弓言夏后氏尚黑戎事乘骊则骊为黑色盖驖即铁言马之色黑如铁也礼月令孟冬驾铁骊冬季水旺水色黑驾铁骊从冬令也字又作臷汉书地理志云车辚四臷小戎之篇 【 棫林案臷盖臷之误驖之渻】 说文云驖马赤黑色夫马之毛色黑而带赤者颇少宜为今之铁青色 

　　○载猃歇骄 

　　毛传云猃歇骄田犬也长喙曰猃短喙曰歇骄尔雅释畜云长喙猃短喙猲獢猲獢二字皆从犬是为六书本字歇骄是为六书假借字严氏诗缉云以轻车载田犬之猃歇其骄逸谓休其足力然则卢令令之卢亦不宜作韩国骏犬解邪傎矣 

　　○驾我骐馵 

　　毛传云骐綦文也左足白曰馵孔疏云色之青黑者名为綦马名为骐知其色作綦文说文云骐马青骊文如綦也尔雅释畜云马膝上皆白惟馵后右足白骧左白馵 【 棫林案孔疏引郭璞曰马膝上皆白为惟馵后左脚白者直名馵此盖郭音义之文惟馵与帷駹同惟皆语词郭强加分析恐非　说文馵马后左足白也从马二其足谓于足上以二为记识是馵本左足白之专称而膝上皆白者亦借以名之此与牛七尺为犉而黑唇者亦曰犉同例　膝上皆白惟馵与面颡皆白惟駹句例同】 易说卦传震于马为馵足震之下一爻为阳色白上二爻为阴色黑故白足之马有震象今俗名四足皆白之马曰雪里跕 【 棫林案徐松谓尔雅启踦骧□四种俗谓之孤蹄其马性多桀骛云能妨主惟后右足白者谓之鞭打孤蹄乘马者右手执鞭足以厌之今按徐说为后世乘马家言诗骐馵以驾兵车方夸其盛知古不忌也】 

　　○骐■〈马丣〉是中騧骊是骖 

　　毛传云黄马黑喙曰騧郑笺云赤身黑鬣曰■〈马丣〉孔疏云尔雅有■〈马丣〉白驳■〈马丣〉马白腹騵说者皆以■〈马丣〉为赤色若身鬣俱赤则为骍故为赤身黑鬣说文■〈马丣〉下云赤马黑髦尾也与笺合騧下云黄马黑喙与传合骊下云马深黑色与鲁颂传纯黑曰骊合 【 棫林案释畜白马黑唇駩黑騄騧以騧承駩似騧为白马而黑喙者之称与毛许相戾诸儒谓尔雅白马乃黄马之误其说甚是观郭注今之浅黄色者为騧马则郭本必作黄马可知】 

　　○蒹葭苍苍 

　　毛传云蒹薕葭芦也盖蒹又名菼又名萑葭一名芦又名苇诗中言葭菼言萑苇言蒹葭皆并举二物虽同为水草而其类有别尔雅释草云葭华蒹薕葭芦菼薍郭注葭华曰即今芦也注蒹薕曰似藡而细高数尺江东呼为薕藡 【 棫林案藡或作萑■〈萑从〉藡蒹薕为一物云似则为二物矣郭义非】 注葭芦曰苇也注菼薍曰似苇而小实中江东呼为乌蓲是葭卢为苇蒹菼名薍二草有分不容混也 【 棫林案郭意似以蒹葭菼为三事草木疏畧同皆非是蒹葭二物蒹菼则一物毛传说文夏小正传分合皆不紊大车传芦乃讹字说见前】 说文云葭苇之未秀者又云苇大葭也又云??剡萑之初生一曰薍一曰鵻或作菼又云蒹■〈萑从〉之未秀者是苇之初生为葭稍大为芦长成为苇今用以织筐笼床席者皆苇也尔雅又云苇丑芀芀即华言苇类不一皆有芀秀遇风则飘扬如雪聚地如絮也蒹亦苇类而与苇异其始生则名菼萌方出水色白微青大车诗毳衣如菼是言毳衣为白青色也长大名薍长成为■〈萑从〉七月诗云八月■〈萑从〉苇言薍与葭至此月已秀质已坚固可织蚕筁不得仍名葭薍故曰■〈萑从〉曰苇孔疏云薍为■〈萑从〉葭为苇此对文耳散则通矣蒹葭云白露为霜秋时犹名葭行苇云敦彼行苇夏时已名苇也夫小雅小弁鸣蜩与萑苇并列蜩鸣为五月斯时葭菼稍大宜名芦名薍而乃曰萑曰苇不必秋老始名萑苇也其截然二草宜分其随时异名有定而无定不必强分也蒹即荻草古文作藡淮南子作蔏荻之高者不过五六尺苇之高者至丈余荻茎细如蒿梗苇之大者则如小竹苇之中空荻之中实二草之别在此也汉书鼌错传萑苇竹萧颜注云萑薍也苇葭也古无以萑苇为一物者 【 棫林案舍人李巡樊光注尔雅皆误以芦薍为一草作者偶未觉耳】 关左于葭犹呼曰苇于蒹则呼曰荻或曰江荻薕葭萑菼之名隐矣 

　　○终南何有有条有梅 

　　毛传云条槄梅枏也 【 棫林案传云条槄以本字释借字之例毛意条为槄之假借非谓条一名槄也尔雅有柚条毛不据彼为训者盖橘柚南产非终南所有耳】 陆疏云槄今山楸也亦如下田楸耳皮叶白材理好宜为车板能湿宜阳共北山多有之梅树皮叶似豫樟叶大如牛耳一头尖赤心花赤黄子青不可食尔雅释木云槄山榎郭注今之山楸又云槐小叶曰榎大而皵楸小而皵榎郭注槐当为楸楸细叶者为榎老乃皮麤皵者为楸小而皮麤皵者为榎李氏本草云楸叶大而早脱故谓之楸榎叶小而早秀故谓之榎左氏传使择美槚尔雅注引作榎榎即槚之或字说文云槚楸也述异记中山又有楸户著名楸籍埤雅楸梧早脱故楸谓之秋一作萩史记货殖传千树萩其人与千户侯等是条也槄也榎槚也楸也一木四名尔雅以叶之大小皮之粗皵分楸榎本草又以叶之早脱早秀分楸榎实则一类也梅一名枏释木云梅枏郭注似杏实酢此误以梅为酸果考说文梅枏互训本义自谓大木其酸果之字别作某后世假梅为某而梅枏之本义遂晦诗中酸果枏树并用字皆作梅盖召南曹风小雅四月之梅酸果也秦风陈风之梅枏木也陆疏广要云尔雅之梅枏乃似豫樟者古称楩枏豫樟景纯不得以似杏实酢解之樊光尔雅注曰荆州曰梅扬州曰枏益州曰赤楩叶似豫樟无子孙炎注同陆疏言梅似豫樟樊孙义与之合足正郭注之谬 【 棫林案郭注南山经梓相云枏大木叶似桑今作楠音南尔雅以为枏郭于彼注最明了注雅不应歧出疑似杏实酢非郭氏原本如说文已分别梅某而梅下乃窜入可食二字亦非许君原本皆后人习闻梅为酸果反以本义为怪而肊改之耳】 货殖传言江南出枏梓任昉言黄金山有枏木一年东荣西枯一年西荣东枯张华谓之交让木羣芳谱言枏生南方故又作楠黔蜀诸山尤多其树童童若幢盖枝叶森秀不相碍若相避然又名交让木文潞公所谓移植虞芮者以此叶似豫章经岁不凋新陈相换花黄赤色实似丁香色青不可食干甚端伟高者十余丈粗者数十围气甚芬芳纹理细致性坚耐水今江南造船皆用之堪为栋梁制器甚佳子赤者材坚子白者材脆盖良材也是梅一名枏一作楠又名楩子虚赋云楩楠豫章楩楠并用似属二物而樊说合为一者盖梅之木色有赤白二种白者名楠赤者名楩也北方无楠楸有刺楸小槐亦有楸名而皆非此诗之条此诗言终南所有皆为山木梅条并咏皆为大木条为山楸不得误以为似槐梅匹豫章不得误以为似杏 

　　○交交黄鸟止于棘 

　　黄鸟鹂也见葛覃 【 棫林案黄鸟黄雀也故传曰交交小皃以为黄莺误与葛覃同附说详彼】 棘酸枣也见凯风 

　　○交交黄鸟止于桑 

　　桑苞木也见定之方中 

　　○交交黄鸟止于楚 

　　楚小木荆也见汉广传笺皆谓黄鸟之止适得其所夫楚非大木集者不安古借作辛楚解陆机诗慷慨含辛楚是也棘古借作急迫解小雅玁狁孔棘是也礼丧祭用七丧事之七独以桑木为之说者谓取桑丧同音之义诗言止桑殆亦同意得所之注疑非诗旨也 【 棫林案虞东学诗亦谓以黄鸟之失所止与三良之不得其死】 

　　○鴥彼晨风郁彼北林 

　　毛传云晨风鹯也尔雅释鸟云晨风鹯郭注鹞属陆疏云晨风一名鹯似鹞青黄色燕颔钩喙向风摇翅乃因风飞急疾击鸠鸽燕雀食之晨借字说文作鷐亦以鷐风为鹯孟子为丛驱爵者鹯也赵注云土鹯左氏传言见无礼于君者诛之如鹰鹯之逐鸟雀则鹯允为鸷鸟之最矣此鸟关左广有之形似鹞羽蓝灰色有花文圆目凸出爪钩而利长尾健翼其飞迅疾有声故有风名食雀不食燕其取雀亦以爪捉不以翼击问彼畜鹯之人亦言其不捉燕陆误本草言鹞属食燕则死此又可证也晨风即隼小雅鴥彼飞隼言其捉雀有准也晨风即鸢大雅鸢飞戾天言其飞疾如弋也鴥疾飞貌郁木盛貌诗言鴥者为晨风郁者为北林晨风既见其鴥北林既见其郁矣而君子则未之见故忧心钦钦焉此章二彼字与下章二有字为对文传言先君招贤人贤人往之驶疾如晨风之飞北林上下语意似隔膜也 

　　○山有苞栎隰有六驳 

　　毛传云栎木也驳如马倨牙食虎豹陆疏云秦人谓柞栎为栎河内人谓木蓼为栎椒檓之属也其子房生为梂木蓼子亦房生玑以为此秦诗也宜从其方土之言柞栎是也驳梓榆也其树皮青白驳荦遥视似驳马下章苞棣树檖皆山隰之木相配不宜谓兽夫柞栎槲属木蓼椒属陆氏举秦人语释秦诗意主槲属说文以栎为栎木梂为栎实意主椒属许别栩栎为二考之本草则栩栎原为一木尔雅所谓栎其实梂者与栩实橡正同栎今俗谓之尖柞与名槲之柞有别是柞栎之名关左亦有呼者不仅秦人语也孔疏引孙炎说云栎实橡也有梂汇自裹也橡实有斗橡斗裹实内藏其半外露其半不得谓栩实不可言梂也段注说文云陆以为秦诗当是柞栎今观许氏栎梂二字连属正与陆所云木蓼子房生为梂者合然则许意谓木蓼也草部云草斗栎实也一曰样斗木部栩下云柔也其草一曰样此则谓草斗为栎实正陆所谓秦人谓柞栎为栎又云栩今柞栎也草下栎实字非木部之栎许意栩柔样草为一物是名柞栎亦名栎而非柞也亦非子梂生之栎也柞与棫为类栎似椒樧郑笺大雅云柞栎也则以柞与柞栎合为一耳然则栩栎一物栩柞亦一物乎非也盖柞槲柞栎二木相似而非一种柞栎之实名橡其壳名皁斗非柞槲之柞也柞槲叶大而微圆一名大叶栎一名波罗树一名槲科皆槲柞音声之转柞栎叶狭而长似栗俗名尖柞槲有柞名栎亦有柞名故致淆乱陆谓栩即柞栎柞栎即栎不谓栩与柞栎即柞也柞栎初生作丛故名苞年近百始成大材汉书李恂传拾橡实以自资注云橡栎实即此柞栎也驳木名非兽名陆义为长以兽名木古恒有之如羊桃牛棘鼠梓鹿梨皆是也或曰羊牛鼠鹿虽为兽而桃棘梓李仍为木故可以木名然尔雅言李亦名驳矣不疑李名驳又何疑此木名驳哉六驳之木一名驳马坚韧似檀芬芳似椒叶小似榆皮斑似柏木色白而细纹有香气制为器皿于暑月盛羹汤二三日不臭败俗呼曰爆马爆驳字音之转或曰火焚此木声如爆竹故名此木关左有之生于大山人迹罕至之处见者即伐故无大材杨氏丹铅总录云驳马今北方名报马生辉县山中是盖不知此木之性遇火则爆故以爆报同音字为名孔疏据山海经有兽名驳以申毛义然诗中用物惟取其常山隰所有当属习见漫及怪兽不足信也 

　　○山有苞棣隰有树檖 

　　毛传云棣唐棣也檖赤罗也孔疏云释木有唐棣常棣传必以为唐棣未详闻也夫唐棣常棣皆名棣而此棣为山所有似非唐棣唐棣为隰木常棣乃为山木疏云未详孔氏盖疑此棣为常棣也 【 棫林案经训之例对文则别散则通经文明曰唐棣常棣故传据雅义分释之此经但曰苞棣故传不暇别白浑举一棣以释之不可泥也】 常棣即郁李木低丛生结子似李而小甘酸可食又有似樱桃者则为常棣别种颜注急就篇云其子熟时正赤可啖俗呼为山樱桃陇西人谓之棣子生于山冈若唐棣不生于山为大木不丛生此棣云苞是常棣也檖说文作木??引此诗亦作木??云木??罗也即今山梨一名树梨一名杨檖尔雅释木檖萝郭注云今杨檖也实似梨而小酢可食陆疏云檖一名赤罗实如梨但小耳一名鹿梨一名鼠梨齐郡广饶县尧山鲁国河内共北山中有今人亦种之极有脆美如梨者李氏本草云山梨野梨也处处有之山梨如杏其木纹细密赤者纹急白者纹缓夫野梨多生于野不种自生虽名山梨山中颇少叶似杨而有锯齿实似杏而蒂最长花白如雪瓣五出紫蘂香芬关左所见十数种总呼曰山梨又曰酸梨渣滓粗涩堪食者少而其佳者甜香至美有玉乳快果诸名郭云似梨陆云如梨盖以园梨相比言檖不若园梨之大故曰如曰似也檖木有赤白二种实亦有甘酢二种其木理花纹色赤传云赤罗赤言檖木之色罗言檖木之纹也檖实之佳不能纯甘而俱带酸意实大者不过寸余熟烂香美未有脆者埤雅云杨檖木纹细密如罗亦有华者俗谓之罗锦此言山梨不一木理亦不一惟花纹如罗者名檖也 

　　◆陈风◆ 

　　东门之枌宛丘之栩 
　　不绩其麻 
　　视尔如荍贻我握椒 
　　岂其食鱼必河之鲂 
　　岂其食鱼必河之鲤 
　　可以沤麻 
　　可以沤纻 
　　可以沤菅 
　　东门之杨 
　　墓门有棘 
　　墓门有梅 
　　有鸮萃止 
　　防有鹊巢 
　　邛有旨苕 
　　邛有旨鹝 
　　有蒲与荷 
　　有蒲与蕳 
　　有蒲菡萏 

　　○东门之枌宛丘之栩 

　　毛传云枌白榆也栩杼也夫枌子名荚栩子名橡荚名榆钱橡名皁斗枌多种于闾里栩多生于山邱栩见鸨羽枌则榆之一种也尔雅释木云榆白枌郭注枌榆先生叶却着荚皮色白说文云枌枌榆也孙炎云榆白者名枌郑注内则亦云榆白曰枌或以榆为白枌者误传以枌榆皮白本诸雅义释为白榆白榆叶似剌榆而大结荚匀圆累累如贯每荚中有子五月即老风吹坠地着土即生乘嫩采取调酰酱烹食之名榆钱羹礼云堇荁枌榆兔薨滫瀡以滑之是枌入食品自古已然此诗之枌言在东门盖里树也里中之树多植榆柳埤雅云榆性扇地其阴下五谷不植人就以息焉汉书郊祀志云高祖祷枌榆社枌榆乡名高祖立社于此故名枌榆今俗乡社亦多植榆历年既久遂成大材其枝叶繁密其外皮苍白近木内皮色白而黏滑匠人造车恒用之 

　　○不绩其麻 

　　麻枲也见邱中有麻 

　　○视尔如荍贻我握椒 

　　毛传云荍芘芣也椒芬香也郑笺云男女交会而相悦曰我视女之颜色美如芘芣之华然女乃贻我一握之椒交情好也尔雅释草云荍蚍衃菺戎葵郭注荍今荆葵也似葵紫色菺今蜀葵也似葵华如木槿华盖蚍衃即芘芣字作芘芣以此花为草类字作蚍衃以此花颜色赤其花不一色郭曰紫女色近之陆疏云荍一名芘芣一名荆葵似芜菁华紫绿色可食微苦其与郭陆异者惟崔豹古今注云荆葵一名戎葵似木槿而光色夺目有紫红青白黄五色合荆葵于戎葵显昧尔雅荍菺分列之义罗愿驳之极是李氏本草亦云蜀葵之小者名锦葵即荍也其花大如五铢钱粉红色有紫缕文或谓此即戎葵非矣盖荆葵自似芜菁戎葵自似木槿不可混也然此二草茎叶相近小别大类花容亦同以比女色则荆葵犹不及戎葵之肖郑诗曰有女同车颜如舜华舜华者木槿也而戎葵似之是则此经之荍虽名属荆葵而义包戎葵矣故罗愿又谓荆葵即戎葵之类初析之而终合之斯通识矣广雅云荆葵荍也荆葵声转为锦葵尔雅翼云荍一名锦葵花羣芳谱云锦葵一名荍丛低叶微厚花小如钱又名钱葵色深红浅红淡紫皆单叶开亦耐久凡此皆以荆葵为荍与郭注陆疏合此花在关左有大小之分荍花小如钱一名荆葵俗言其茎似荆一名锦葵皆言其色如锦也其类荍而花朵大如酒盏者曰戎葵一曰蜀葵戎蜀皆言其大如大豆名戎菽大粱名蜀黍之例二葵皆有宿根亦有子可种小葵叶如丝瓜有歧杈茎高二三尺每叶依茎下有花一蔟花五出结子圆如小豆粒一粒有数子大葵叶似小葵而大倍之茎高丈余故有一丈红之号一叶依茎处有二三花陆续开放花瓣二三层结子如大钱形横圆纵扁数片相黏每片内各藏一子似小豆小葵红紫色者最多亦有白者大葵红白色者最多亦有黑者皆可治痢及妇女赤白带疾俗呼黍菊呼小葵曰小黍菊大葵曰大黍菊又呼之熟季花此黍菊字音之似辽海北呼曰大丛花小丛花盖以凡葵之类皆丛生也 【 棫林案郝疏尔雅言京师呼秫稽登莱呼秫齐与黍菊音亦相似实则皆蜀葵之声转耳　阮文达亦谓秫稽即经典所谓葵】 如此习见之花而由黍菊上溯荆葵锦葵钱葵戎葵蜀葵芘芣荍菺今古辗转几不可识格物之学谈何容易葵在古为蔬类可烹食故七月言烹葵燕地烹葵为羹即今之黍菊叶则黍菊洵为葵也此诗言男悦女赞以如荍义取其色女悦男贻以握椒义取其香椒即花椒见椒聊 

　　○岂其食鱼必河之鲂 

　　鲂鱼名鳊也见汝坟 

　　○岂其食鱼必河之鲤 

　　鲤鱼名郭注尔雅释鱼鲤下云今赤鲤鱼陶氏本草云鲤最为鱼中之王形既可爱又能神变乃至飞越山湖所以琴高乘之正字通云神农书曰鲤为鱼王有赤白黄三种夫鲤鱼处处有之鳞色虽殊而为一类生于河中有沙石处者鳞作金黄色鬐尾俱赤俗名金鲤生于泥泽中者水浊而不清鳞作黑色鬐尾亦黑俗名黑鲤苏氏本草云鲤胁鳞从头至尾无大小皆三十六鳞每鳞之上各有小黑点三十六者六六之数六六阴数也此鱼传无说硕人四月之鳣传皆释为鲤说文鳣鲤二鱼互训似鳣鲤为一物关左鲤犹名鲤鳣则名秦黄分为二鱼形色亦异尔雅鲤鳣鰋鲇鳢鲩连文注家合并为三鱼名郭氏分释为六鱼名最为明析毛许皆误 

　　○可以沤麻 

　　麻枲也即线麻见邱中有麻 

　　○可以沤纻 

　　说文云纻苘属细者为絟布白而细为纻书禹贡厥贡添 【 添：漆】 枲絺纻一作苎草名张衡南都赋云其草则藨苎薠莞王褒僮约云多取蒲苎益作绳索盖以草之生于地者言曰苎以苎之绩成布者言曰纻春秋传云子产献纻衣陆疏云纻亦麻也科生数十茎宿根在地中至春自生不岁种也荆扬之间一岁三收今官园种之岁再割割便生剥之以铁若竹刮其表厚皮自脱但得其里韧如筋者鬻之用缉谓之徼纻今南越纻布皆用此麻苏氏本草云苎麻旧不着所出今闽蜀江浙多有之苗高七八尺叶如楮叶而无杈面青背白有短毛夏秋间着细穗青花其根黄白而轻虚二八月采之此草北方不出而苎麻苎线苎布为商贾常贩之货许言苎为苘属苘下又云枲属本为野草今则种蓺之以广其用苘又作■〈艹顷〉俗名■〈艹顷〉麻 【 棫林案■〈艹顷〉即苘之异文又作□见杂记】 

　　○可以沤菅 

　　尔雅释草云白华野菅郭云茅属此言菅为茅类非谓菅即茅也说文云茅菅也菅茅也二字互训则是合菅茅为一物夫茅可为苫盖及供祭祀缩酒用菅可为绳索及束物织履屩用此诗言菅与麻同沤未闻茅亦可沤也春秋成九年传云虽有丝麻无弃菅蒯正义引陆玑诗疏云菅似茅滑泽无毛肋宜为索沤及曝尤善此言菅可代丝麻未闻茅亦可代丝麻也小雅白华菅兮白茅束兮菅茅分咏本属二草菅茅在关左徧地俱有而他草之可苫屋可绹绳胜于菅茅比比皆是故菅茅未见人用也 

　　○东门之杨 

　　杨大木见车邻 

　　○墓门有棘 

　　棘小木见凯风 

　　○墓门有梅 

　　毛传云梅枏也夫诗之言梅者有二一枏梅一杏梅其梅之名枏者则为大木其梅之类杏者则为果属传于召南摽有梅曹风其子在梅小雅侯栗侯梅皆无说而于秦风有条有梅与此诗梅下皆释曰枏终南之梅与条同生于山条为楸梅为楩大木成林从其类也而此诗首章曰有棘次章曰有梅棘梅并咏枏非棘类似不宜释之曰枏鸤鸠之诗次章言其子在梅三章言其子在棘与此诗首章言有棘次章言有梅正同 【 棫林案据王注天间则此诗两章皆作墓门有棘盖三家本与毛异】 则此梅不宜为枏宜为似杏之梅矣 

　　○有鸮萃止 

　　鸮或曰鸱鸮详绎尔雅说文及诸儒传注窃不以为然夫诗中有鸱鸮连言者如鸱鸮鸱鸮既取我子是也有鸱鸮分言者如为枭为鸱翩彼飞鸮是也鸱鸮连言则此鸟名雀乃尔雅之茅鸱郭注所谓■〈尨鸟〉鸱是也单以鸮言则此鸟为枭乃尔雅之枭鸱郭注所谓土枭是也或者疑之以字作鸮不作枭不知鸮枭同声古多通用郭注尔雅狂茅鸱云今■〈尨鸟〉鸱似鹰而白注怪鸱云即鸱鸺注枭鸱云土枭三鸟皆名鸱皆为恶鸟土枭即枭也巴蜀异物志云鵩鸮体有文色俗因形名之曰鵩又名训狐一作枭则是鸮即枭也毛传云鸮恶声之鸟也郑笺云梅之树善恶自有徒以鸮集其上而鸣人则恶之树因恶矣陆疏云鸮大如斑鸠绿色恶声之鸟也入人家凶盖鸱鸮为茅鸱大如家鹅枭最小大如鹁鸽此言大如斑鸠正是枭也说文云枭不孝鸟也故日至捕枭磔之从鸟在木上段注云汉仪夏至赐百官枭羹汉书音义孟康曰枭鸟名食母破獍兽名食父黄帝欲绝其类使百吏祠皆用之如淳曰汉使东郡送枭五月五日作枭羹以赐百官以其恶鸟故食之也此鸟头圆目大形如猫关左俗呼曰猫儿头羽色苍黄有斑文食虫亦食桑葚古人取入食品礼内则言不食鸮胖谓胁侧薄肉不堪食余皆可食也庄子言见弹而求鸮炙亦谓鸮美可炙食不必尽属欲绝其类也史记贾谊传云有鸮飞入贾生舍止于坐隅楚人命鸮曰服淮南子云鼓造辟兵寿尽五月之望注鼓造谓枭枭羹古制故高说云然枭即鼓造之合声也邵疏尔雅言鵩为鸱类非枭然茅鸱怪鸱夜飞昼伏不入人家至枭入人家则屡见之世以为不祥主丧亡亦最验则鸮的是枭即鵩也其首有双毛角似猫形俗又呼曰野猫谚云野猫进宅无事不来是古今同恶之鸟也盖不惟其声恶其性尤恶枭雏能飞遂食其母余头不食悬于枝上故字或作枭从鸟头在木上于六书为指事也鸿雁之义鸳鸯之贞今人皆食之而枭转不闻人食风俗变迁饮食亦然矣墓门之诗小序云刺陈佗也佗为陈桓公弟桓公疾佗弒太子自立佗之篡逆无君与无父等以食母之枭起兴此引喻之最近者诗缉云鸮怪鸱也鵩也鸺鹠也即瞻卭之为鸱也则是将三鸟而误合为一鸮鸟俗所恒见无绿色者陆疏亦微误 

　　○防有鹊巢 

　　鹊善营巢见鹊巢 

　　○邛有旨苕 

　　毛传云邛丘也苕草也孔疏云苕之华传云苕陵苕此直云苕草彼陵苕之草好生下湿此则生于高邱与彼异也陆疏云苕苕饶也幽州人谓之翘饶夏生茎如劳豆而细叶似蒺藜而青其茎叶绿色可生食如小豆藿也 【 棫林案劳盖??豆之借字??豆野豆见类篇或作□】 

　　○邛有旨鹝 

　　毛传云鹝绶草也鹝一作虉尔雅释草云虉绶郭注小草有杂色似绶说文作??鶪引诗亦作??鶪释义与传雅同类篇引诗又作??儿鸟???鶪正字??儿鸟?虉或字鹝借字陆疏云鹝五色作绶文故曰绶草夫鹝为鸟名述异记云吐绶鸟大如鹤五色出巴东山中若天晴则吐绶长一尺须臾还吞之一名锦带功曹此草杂色成文如鹝故即以鸟名名之字加草所以为别耳 

　　○有蒲与荷 

　　蒲荷皆水草荷见山有扶苏蒲生水泽其类有二一名香蒲一名臭蒲臭蒲味熏臭根寸寸有节在泥中节节生芽叶高一二尺余直立不下垂脊棱如剑出穗结子如烛形香蒲其香在花通称昌蒲或单呼曰昌又名昌歜又名昌阳又名尧韭或名荃名荪说文名茆??邪山阴陆氏云蒲水草也生于水厓可以为席故男执蒲璧言有安人之道也昌或加草作菖吕氏春秋云冬至后五十七日菖始生菖者百草之先于是始耕南方草木状云番禺涧中生菖蒲一寸九节北方气寒蒲生于三四月叶如萱草长而肥阔高七八尺余五月间从中抽茎开细花色黄如屑细子攒簇成穗如棒杵形俗呼曰蒲棒其花微有香气其蕊屑细若金粉入药名蒲黄其叶亦可作扇其根蟠曲有节嫩芽可食周礼谓之蒲葅春秋僖三十年传云飨有昌歜杜注昌歜昌蒲葅凡入药之蒲与为葅织席之蒲皆香蒲也臭蒲无用也 

　　○有蒲与蕳 

　　毛传云蕳兰也郑笺云蕳当作莲夫渠实也笺以上章言荷下章言菡萏易蕳为莲意在三章一律然蕳亦水中香草与荷原不相戾荷莲菡萏同物文义虽较完整古人手笔要不若是拘也改经字以就己说似可不必 【 棫林案据释文正义则笺语是兰当作莲郑改传文非易经字】 

　　○有蒲菡萏 

　　毛传云菡萏荷华也说文作菡■〈艹阎〉说解云扶渠华未发为菡■〈艹阎〉已发为夫容 【 域林案附说见郑风萏即■〈艹阎〉之省草木疏作未发为菡萏已发为扶渠扶渠乃荷之大名非华巳发之名也陆说大误】 

　　◆桧风◆ 

　　隰有苌楚猗傩其枝 

　　○隰有苌楚猗傩其枝 

　　毛传云苌楚铫弋也郑笺云铫弋之性始生正直及其长大则其枝猗傩而柔顺尔雅释草云苌楚铫芅郭注今羊桃也或曰鬼桃叶如桃花白子如小麦亦似桃 【 棫林案传疏据本草图经子细如枣核语谓麦字疑枣字之误】 陆疏云苌楚今羊桃是也叶长而狭花紫赤色其枝茎弱过一尺引蔓于草上今人以为汲灌重而善没不如杨柳也名医别录云苌楚一名御弋陶氏注云山野多有甚似家桃又非山桃子细小苦不堪瞰花甚赤本草云羊桃茎大如指而弱蔓柔叶大如掌上绿下白有毛状似苎麻而团其条浸水有涎滑又名羊肠又名细子为其实如枣核楚辞云斩伐橘柚兮列树苦桃王注橘柚美木苦桃苦木洪兴祖补注羊桃苦味故谓之苦桃此盖言羊桃实苦非木苦也羊桃北方未见而诸家说各异或言叶长而狭或言叶大如掌是其叶之大小不一或言花白或言花紫赤是其花之颜色不一诗曰苌楚古曰铫弋后世曰鬼桃苦桃名亦因时改移也 【 棫林案郝疏谓羊桃即今夹竹桃】 

　　◆曹风◆ 

　　蜉蝣之羽 
　　维鹈在梁不濡其翼 
　　鸤鸠在桑其子七兮 
　　鸤鸠在桑其子在梅 
　　鸤鸠在桑其子在棘 
　　鸤鸠在桑其子在榛 
　　冽彼下泉浸彼苞稂 
　　冽彼下泉浸彼苞萧 
　　例彼下泉浸彼苞蓍 
　　芃芃黍苗阴雨膏之 

　　○蜉蝣之羽 

　　毛传云蜉蝣渠略也蜉蝣一作浮游又作蜉蝤又作蜉虫??渠略一作蟝■〈虫畧〉 【 棫林案说文作螶虫??渠略借字蟝■〈虫畧〉或字】 尔雅释虫云蜉蝣渠略郭注似蛣蜣身狭而长有角黄黑色丛生粪土中朝生暮死猪好啖之陆疏云蜉蝣方土语也通谓之渠略似甲虫有角大如指长三四寸甲下有翅能飞夏月阴雨时地中出今人烧炙噉之美如蝉樊光曰是粪中蠋虫随雨而出朝生夕死夏小正五月浮游有殷传殷众也浮游者渠略也汉书王褒传云蜉蝤出以阴颜注蜉蝤甲虫朝生而夕死方言云蜉虫??秦晋之间谓之蟝■〈虫畧〉郭注似天牛而小有甲角李氏本草言蜣蜋蜉蝣天牛皆蛴螬蠹蝎所化蜣蜋即蛣蜣庄子谓蛣蜣之智在于转丸是也天牛即今俗所呼之水牛牛畜中有水牛一种此虫名与之同生朽木粪土中朝生暮死或云水牛即蜉蝣水牛虽亦甲虫似蜣蜋而体长二寸余色黑头红两须如角气味臭恶与陆所言可食者不合郭言猪好啖之陆言烧炙噉之而今则未闻食者淮南说林篇云蜉蝣不食不饮三日而死诠言篇云龟三千岁蜉蝣不过三日是蜉蝣虽短期非必限以朝夕说者甚其词耳此诗盖以蜉蝣之羽翼兴人之美其衣裳采采楚楚自矜其华而忘其寿之促是以上句兴下句也诸儒皆以蜉蝣为甲虫樊氏独言如蠋蠋形似蚕与甲虫迥异 【 棫林案诗正义引樊语蠋作蝎】 

　　○维鹈在梁不濡其翼 

　　毛传云鹈洿泽鸟也郑笺云鹈在梁当濡其翼而不濡者非其常也尔雅释鸟云鹈鴮鸅郭注今之鹈鹕也好羣飞沈水食鱼故名洿泽俗呼之为淘河说文云鴺胡污泽也或作鹈段注此鸟单呼曰鹈以其胡能抒水故又名鹈胡也陆疏云鹈水鸟形如鹗而极大 【 棫林案正义引□作鸮】 喙长尺余直而广口中正赤颔下胡大如数升囊若小泽中有鱼便羣共抒水满其胡而弃之令水竭尽鱼在陆地乃共食之故曰淘河夫鹈之名不一曰洿泽曰淘河曰鹈鹕又作鴺胡洿泽又作鴮鸅又作污泽又名犂鹕又名犂涂又名淘鹅盖鹈鹕转为犂鹕又转为犂涂洿泽转为淘河又转为淘鹅曰胡言其形曰淘河言其性曰鹅言此鸟似鹅也鹈性最贪食鱼无厌故庄子云鱼不畏网而畏鹈也鹈有胡能竭池水故淮南子云鹈胡饮水数斗而不足也晁以道云鹈之属有曰漫画者以嘴画水求食无一息之停有曰信天缘者终日凝立不易其处俟鱼过取之漫画今俗名海画剌无尾长喙形似鱼狗信天缘一名信天翁形似鹭而无丝毛俗名缩脖鸟皆小于鹈虽同为食鱼之鸟而非一类 

　　○鸤鸠在桑其子七兮 

　　鸤鸠即布谷春秋传所谓鸤鸠氏司空者也好食桑葚故在桑一名桑鸠即以在桑得名卫诗云于嗟鸠兮无食桑葚传言鸠食葚则醉桑葚醉鸠薄荷醉猫犬醉虎物性之异不可以常理解之本草所以谓桑葚鸠之酒薄荷猫之酒犬虎之酒也其子七者鸠之子数不必定七此偶举以起兴盖言鸠之子虽有七而君子之仪则维一也毛传云鸤鸠秸鞠也鸤鸠之养其子朝从上下莫从下上平均如一陆疏说同鸤鸠一作尸鸠秸鞠尔雅作鴶鵴说文作秸□汉书注作拮掬方言作结诰字之异声之转也先儒解经多遵旧闻未必尽由目覩如鸤鸠哺子今多见之数子共居一巢似无行次彼安能依序而哺之微论鸠子遇食呱呱争噉即令不争而杂错羣居鸠亦未必能记某已食某未食某宜先哺某宜后哺也必欲均平非七子七巢不可矣鸤鸠伏雏多居树窟从未见其营巢孔疏言平均如一无正文盖相传为然已疑此说之难据汉书鲍宣传云为天牧养元元视之当如一合尸鸠之诗汉儒沿袭旧说见诸章奏总由误泥春秋传鸤鸠为司空司空平水土其德均一之意而附会之 【 棫林案郝疏尔雅云笺于鹊巢言其性拙传于养子言其平均俱缘诗生训此于旧义亦有微词后笺则云鸤鸠均一之德经师相承其说甚古朝莫上下亦必目验而知如鸨性不树止桑扈不啄粟之类古人博明物理究极羣书非可据所不见妄生疑异愚按后笺说是也惟信好者知此意耳】 鸤鸠在关左见于春耕之候伏雏已成即去至则不知其何自来去则不知其何所往朝夕长鸣日日习闻古今皆因其声名之如布谷郭公秸鵴之类心中先有此字再听其声恰相肖也段注说文言鸟之名皆由其声信哉 

　　○鸤鸠在桑其子在梅 

　　梅杏类见摽有梅 

　　○鸤鸠在桑其子在棘 

　　棘枣类见凯风 

　　○鸤鸠在桑其子在榛 

　　榛橡类见简兮 

　　○冽彼下泉浸彼苞稂 

　　毛传云稂童粱非溉草得水而病也孔疏云此稂是禾之秀而不实者尔雅释草云稂童粱郭注稂莠类也尔雅翼云稂恶草与禾相杂故诗人恶之说文云蓈禾粟之□生而不成者谓之童蓈或作稂陆疏云禾莠为穗而不成崱嶷然谓之童粱今人谓之宿田翁或谓之守田也邵疏尔雅云陆玑所说与许叔重同稂为谷之有稃而无米者南方农谚谓之扁子硗瘠之地与夫雨旸之不时人事之不齐禾不能成实则为稂丰年则无之大田所以言不稂也农家获稻则簸而扬之以去其稂然稂虽无米亦稍有米皮今南方用以饲鹜又以饲马鲁语所谓马饩不过稂莠也 【 棫林案稂有三说说文与陆孔疏以稂为禾之秀而不实者邵氏尔雅疏衍其义作者从之此一说也段氏据释文引改说文禾粟之□作禾粟之莠谓不成谓之童蓈已成谓之莠而陆疏禾秀亦为莠之误后笺传疏从其义此又一说也尔雅翼谓稂即尔雅之孟狼尾九谷考从之此又一说也三说皆各有据然细按之如前说似稂即禾如段说似稂即莠皆不得特为一草与经云稂莠并称者不甚合九谷考定为狼尾义独为长郑笺此诗云稂当为凉凉草萧着之属诸儒皆不识凉为何草胡氏据释文稂又音良谓即子虚赋之藏莨汉书音义之莨尾草亦即尔雅之孟狼尾是则后说并合郑义洵定论矣】 至于下泉之诗则举童粱之得水而病以见嘉禾之不殖并及萧蓍以见庶草之尽卒章言黍苗之盛阴雨之膏嘉谷自无稂莠追思盛治所由寤叹而不能忘也此皆言稂即是粱稂粱同韵谷实既已成米则为粱谷实尚未成米则为稂即今之秕粱与莠异书仲虺之诰云若苗之有莠若粟之有秕莠为似谷之草秕为不实之谷也凡物之小者曰童童犹曰粱则粱不必无米即今俗所谓半仁之谷也百谷中不必皆有莠而百谷中则皆有稂年丰则稂差少耳尔雅之童粱为稂狼尾为莠郭云稂为莠类盖言谷实不成类莠非言莠即是稂尔雅翼言稂为恶草犹以稂为莠也误 

　　○冽彼下泉浸彼苞萧 

　　毛传云萧蒿也即香蒿见采葛 

　　○例彼下泉浸彼苞蓍 

　　毛传云蓍草也陆疏云蓍似藾萧青色科生 【 棫林案尔雅苹藾萧郭注今藾蒿是藾萧亦蒿之类】 说文云蓍蒿属生千岁三百茎易以为数天子蓍九尺诸侯七尺大夫五尺士三尺白虎通云孔子谓蓍之谓言耆也老人历年多更事久能尽知也埤雅云草之多寿者故字从耆苏氏本草云蓍生如蒿高五六尺一本二三十茎至多五十茎生便条直所以异于众草也秋后有花出于枝端红紫色形如菊花实如艾实夫蓍在诸家多言其用惟苏氏释其形色较详是为玩占之草也易传云蓍之德圆而神又云幽赞于神明而生蓍盖取蓍草五十茎两手随意分合之观其奇偶以别阴阳之数故许氏曰易以为数也传闻蓍草生于文王孔子墓地他处无两圣墓不在曹此诗何以咏蓍邪韩诗外传云孔子之野有妇人哭甚哀使问焉对曰向日刈蓍薪而亡吾蓍簪是以哀孔子曰刈蓍薪而亡蓍簪有何悲也对曰非伤亡簪不忘故也此又以蓍为薪蓍不必尽属神灵之物而亦非罕见之草矣此诗盖言稂萧蓍之草不胜冽泉之寒小国之弱不堪强侯之侵黍苗阴雨冀得贤伯据序诗作于曹共公时其当重耳修怨国破君执之会乎思周之盛疾晋之横意悲而语隐矣 

　　○芃芃黍苗阴雨膏之 

　　黍谷之黏者见黍离 

　　毛诗多识卷六终 

　　●毛诗多识卷七 

　　长白多隆阿着 

　　豳风 

　　◆豳风◆ 

　　有鸣仓庚 
　　爰求柔桑 
　　采蘩祁祁 
　　八月萑苇 
　　猗彼女桑 
　　七月鸣鶪 
　　四月秀葽 
　　五月鸣蜩 
　　取彼狐狸为公子裘 
　　言私其豵献豜于公 
　　五月斯螽动股六月莎鸡振羽七月在野八月在宇九月在户十月蟋蟀入我床下 
　　穹窒熏鼠 
　　六月食郁及薁 
　　七月烹葵及菽 
　　八月剥枣 
　　十月获稻 
　　七月食瓜 
　　八月断壶 
　　九月叔苴 
　　采荼薪樗 
　　黍稷重穋禾麻菽麦 
　　昼尔于茅 
　　献羔祭韭 
　　鸱鸮鸱鸮既取我子无毁我室 
　　彻彼桑土 
　　予所捋荼 
　　蜎蜎者蠋烝在桑野 
　　果臝之实亦施于宇 
　　伊威在室 
　　蟏蛸在户 
　　町疃鹿场 
　　熠耀宵行 
　　鹳鸣于垤 
　　有敦瓜苦烝在栗薪 
　　仓庚于飞熠耀其羽 
　　之子于归皇驳其马 
　　九罭之鱼鳟鲂 
　　鸿飞遵渚 
　　狼跋其胡载疐其尾 

　　○有鸣仓庚 

　　毛传云仓庚离黄也孔疏云仓庚一名离黄即葛覃黄鸟是也尔雅释鸟云仓庚商庚仓庚一作鸧鹒离一名鹂一作黧详见葛覃 

　　○爰求柔桑 

　　郑笺云柔桑穉桑也蚕始生宜穉桑此即桑叶始生者桑成大树发叶较迟在野之桑未成树萌牙略早可求也芽始成叶故曰柔 

　　○采蘩祁祁 

　　毛传云蘩白蒿也所以生蚕孔疏云尔雅释草云蘩皤蒿孙炎曰白蒿也传于采蘩曰皤蒿此云白蒿变文以晓人也白蒿所以生蚕此盖言蘩可以生蚕非言蘩饲蚕集传误会毛说乃云蚕生未齐不可食桑故以蘩啖之岂知蚕不可以食蘩哉蚕子未生古者采蘩以浴之此术今已不行详见采蘩 

　　○八月萑苇 

　　毛传云薍为萑葭为苇豫蓄萑苇可以为曲也曲一作筁说文云筁蚕薄也又作筁扬子方言云薄宋魏陈楚江淮之间谓之筁萑苇水草也详蒹葭 

　　○猗彼女桑 

　　毛传云女桑荑桑也郑笺云条桑枝落之采其叶也女桑少枝长条不枝落者束而采之尔雅释木云女桑桋桑郭注云今呼桑树小而条长者为女桑树此言女桑为桑树之小者桑小生条故条长又名桋桑桋亦作荑非桑荑也桑荑为前章之柔桑不宜又重言之上言条桑是为大树盖桑条不伐则来年枝叶不茂此为古制今尚行之若树本小则不堪斩伐叶已采矣条须听其滋长故云猗苏氏曰猗长也叶尽则条猗猗而长也尔雅桋桑桋祇训小故郭氏又引当时俗语为注盖伐桑条之候桑叶已盛此时已无荑桑可取也传以桋为荑莫误读 

　　○七月鸣鶪 

　　毛传云鶪伯劳也与尔雅释鸟文同鶪一作鴂或名鶗鴂伯劳或作百劳或作博劳或名百鹩或名伯赵郭氏云鶪似鶷■〈葛鸟〉而大左传曰伯赵氏春秋昭公十七年传云伯赵氏司至者也樊光曰伯赵司至以夏至来冬至去为其来去以夏至冬至故曰司至夫夏至阴生鶪应阴鸣礼月令仲夏之月鶪始鸣夏小正五月鴂则鸣易通卦验云小暑伯劳鸣淮南子时训注云五月阴极于下博劳应阴而鸣夏至为五月中小暑为六月初诸说微有不同然言鶪之鸣大略在五六月之间今忽言七月与诸说似戾郑笺于是曲解曰伯劳鸣将寒之候也五月则鸣豳地晚寒鸟物之候从其气焉尝考豳地在今陕西居近西陲寒来宜早易说卦传言干为寒为冰位西北故云寒冰礼云天地严凝之气始于西南而盛于西北皆是西陲早寒之证也王肃又曲解之曰古文五字与今文七字相近故又讹为七因一字之难明而欲改经以畅己说则其失尤甚于郑严氏诗缉引陈思王恶鸟论云伯劳以五月鸣应阴气之动阴为残贼盖贼害之鸟也其声鶪鶪故以其音名云补传曰鶪仲夏始鸣至七月则鸣之极而将去矣毛西河续诗传云七月鸣鶪以起下八月载绩言鶪应阴而鸣五月一阴生至七月三阴生矣阴气渐盛鶪鸣愈甚养蚕者宜绩丝制衣以御寒气离骚云恐鶗鴂先鸣兮使百草为之不芳也亦言草木零落之几兆于鸣鶪也春秋传言伯赵氏为司至是鶪之至在五月中因初至而闻其鸣故曰始鸣鶪之去在十一月中由五月至十一月皆有鶪鸣非七月后鸣极将去也鶪之去不在七八月间也但此鸟关左未见识者绝少张茂先禽经云伯劳飞不能翔直刺而已形似鸜鹆鸜鹆喙黄伯劳喙黑此言鶪之形焦延寿易林云鶪则单栖鵹必匹飞此言鶪之性陆农师埤雅云鶪能制蛇鶪鸣在上蛇盘不动杨用修丹铅录云鶪能抟击鹰集于林则盘旋鸣聒俟飞辄击之俗呼谓凤凰皂隶蜀名鴽鵹滇中名铁鹦哥又名榨油郎鶪之俗名亦可知也 

　　○四月秀葽 

　　毛传云不荣而实曰秀葽草也郑笺云夏小正四月王萯秀葽其是乎物成自秀葽始说文云葽草也诗曰四月秀葽刘向说此味苦苦葽也段氏注云夏小正四月秀幽幽葽一语之转必是一物似郑不当援王萯也刘向谓苦葽今则不识味苦应夏令也诗缉引曹氏说云葽远志也尔雅释草云葽绕棘蒬注云今远志其上谓之小草本草言远志一名蕀蒬一名绕葽一名细草四月采根阴干参订诸说知葽为远志矣四月阳气极于上而微阴已胎于下葽感之而早秀毛不指葽为何草郑疑为王萯陆玑亦无明说曹氏以为远志证据甚明刘向以为苦葽今远志苦涩医家以甘草熟煮之乃可用也本草言远志生泰山背冤句山谷今河陕京西州郡亦有之根黄色形如蒿三月开花白色根长及一尺泗州出者花红根叶俱大于他处夫郭注尔雅言远志叶如麻黄赤华本草言远志叶如蒿白华土性不同种类亦异其根入药称上品能治健忘益聪明故名远志而苗极细微故名小草郑笺引夏小正以葽为王萯盖王萯乃月令之王瓜今俗名赤苞与葽迥异孔疏云葽之为草书传无文郑以四月生者自是王瓜夏小正作王萯而生秀自异本草言萯有实七月采阴干云七月采之又非四月已秀是葽与否未能审之夫孔氏虽不识葽为何草而疑郑氏以王萯为葽之非盖以王萯秀于七月开淡黄花结小瓜生青熟红内有黑子是生于四月非秀于四月也段氏注说文据刘向说以为苦葽邵注尔雅亦据刘说言葽非远志段氏以葽为夏正之幽远志为细草藏于众草之中不易寻采颇有幽意而幽字从幺与细小之义亦近远志味苦与苦葽之名亦合葽幽与绕蒬皆为转音是葽为远志明矣毛西河以葽为苦菜苦菜即今俗之鸭儿食草虽秀于四月而无葽名苦菜名荼六章云采荼此何不言秀荼也总由不详此草误据夏小正礼月令王瓜生苦菜秀二语而作此解徐氏又以葽为狗尾草失之愈远矣 

　　○五月鸣蜩 

　　毛传云蜩螗也尔雅所载之蜩凡七种一曰蜋蜩二曰螗蜩三曰蚻蜻蜻四曰蠽茅蜩五曰蝒马蜩六曰蜺寒蜩七曰蜓■〈虫朮〉螇螰郭注蜋蜩云夏小正传曰蜋蜩者五彩具注螗蜩云夏小正传曰螗蜩者蝘俗呼为胡蝉江南谓之螗蛦注蚻蜻蜻云如蝉而小方言云有文者谓之螓夏小正曰鸣蚻虎悬注蠽茅蜩云江东呼为茅截似蝉而小青色注蝒马蜩云蜩中最大为马蝉注蜺寒蜩云寒螀也似蝉而小青色月令曰寒蝉鸣注蜓■〈虫朮〉螇螰云即蝭蟧也一名蟪蛄齐人呼螇螰李氏本草以五月鸣者为马蜩一名蚱蝉一名齐女较诸蝉独大而色黑夏正言五月鸣者为良蜩唐蜩今之蜩鸣于五月者其形颇小其声直而长其鸣于立秋候者其形巨黑兼绿色其声曲而远及过别枝犹曳余音此谓之蝉是尔雅之寒蜩也俗呼曰秋凉又曰接凉言此虫鸣则气凉也又有形尤小色青长翼而声近呜咽者俗名吉了乃接凉字音之转关左有蝉无蜩关之右至卢龙蜩鸣渐多形色黑而小于蝉槐柳阴中聚众杂鸣音如鼎沸大雅言如蜩如螗如沸如羹诗人善取喻也王氏论衡云蛴螬化腹蜟腹蜟坼背出而为蝉或云蜣蜋所转之丸久而化为此虫或云蝉即蜣蜋所化由不洁转为至洁也古者蜩入食品见礼内则今未闻有食者矣 

　　○取彼狐狸为公子裘 

　　狐狸皆山兽名尔雅释兽云狸子■〈豸隶〉说文云狸伏兽似貙关左俗浑呼曰狐狸究之狐自为狐狸自为狸二物判然不相似也盖狐形似狗狸形似猫狐毛一色狸多斑文礼檀弓云狸首之斑然此狸有斑文之证也宋史安陆州贡野猫野猫之名至今俗犹呼之其形与家猫略同或黑毛或犂文比家猫身躯较伟面腰俱长大者长二尺余毛厚而细圆目炯炯足最捷恒入村窃鸡食正字通云狸野猫也有数种大小似狐毛杂黄黑有斑如猫圆头大尾者为猫狸善窃鸡鸭斑如貙虎方口锐头者为虎狸食虫鼠果实似虎狸尾黑白钱文相间为九节狸领文如豹而作麝香气者为香狸即灵猫也南方有白面尾似狐者为牛尾狸亦名白面狸又登州有狸头鱼尾者名海狸是狸之类不一而总名野狸家猫亦名狸有狸奴名所以别之曰野也狸有食鼠者观其捕鼠趋缩之步不失尺寸后郑注周礼狸步云狸善搏者也行则止而凝度焉其发必获广雅云玉面狸人捕畜之鼠皆帖伏不敢出夫野狸之可畜以捕鼠者今则未见其恒见者为猫狸集皮为裘名山狸毛微脆光滑如濡贵亚于狐香狸海狸亦间有之香狸之毫用之制笔礼内则云狐去脑狸去正脊古今食品之异不可与俗论也 

　　○言私其豵献豜于公 

　　毛传云豕一岁曰豵三岁曰豜郑笺云豕生三曰豵夫豵豜皆野豕冬猎所获豵小则私之豜大则献之所谓大兽公之小兽私之也说文云豵生六月豚小尔雅云豕之小者为豵一作■〈犭从〉豜一作肩齐还诗云并驱从两肩兮一作■〈豕肙〉又作猏 

　　○五月斯螽动股六月莎鸡振羽七月在野八月在宇九月在户十月蟋蟀入我床下 

　　集传云斯螽莎鸡蟋蟀一物随时变化而异其名夫斯螽莎鸡蟋蟀本属三虫先儒无有并为一物者后学亦多从三虫之说盖以此三虫其名异其性异而其形色亦俱异尔雅释虫云蜤螽蜙蝑螒天鸡蟋蟀蛬三物三释是非一物也其证一郭注尔雅云蜤螽蜙■〈虫从〉也俗呼■〈虫舂〉■〈虫黍〉螒小虫黑身赤头一名莎鸡又一曰樗鸡蟋蟀今促织也一名青列?虫邢疏云蜤螽周南作螽斯七月作斯螽虽字异文倒其实一也螒一名天鸡一名莎鸡一曰樗鸡李巡曰一名酸鸡诗豳风六月莎鸡振羽蟋蟀一名蛬诗唐风蟋蟀在堂岁聿其穆尔雅分斯螽莎鸡蟋蟀为三虫郭氏邢氏亦以三虫解之不为一物也其证二毛传云斯螽蜙蝑也莎鸡羽成而振迅之郑笺云自七月在野至十月入我床下皆谓蟋蟀也言此三物之如此者将寒有渐非卒来也传 【 传：转】 引尔雅以解斯螽而莎鸡惟言振羽则已分斯螽莎鸡为二物矣笺未明言斯螽莎鸡蟋蟀为何虫而指之曰三物其不名为一类可概见矣其证三陆玑疏云斯螽扬雄曰舂黍也幽州人谓之舂箕长角长股青色黑斑其股似玳瑁文五月中以两股相搓作声声闻数十步莎鸡似蝗而斑色毛翅数重翅正赤或谓之天鸡六月中飞尔振羽索索作声幽州谓之蒲错夫幽州即今关之左右未闻呼斯螽为舂箕呼莎鸡为蒲错者然其名不同则其物亦异而言二虫之形色亦较详是不与蟋蟀为一物也其证四严氏诗缉云斯螽蚣蝑也蚱蜢也旧说以为即螽斯非也莎鸡络纬也促织之类也此以斯螽非螽斯斯螽为马蜡螽斯为飞蝗本非一物其以莎鸡为促织类盖言似促织也其辨斯螽甚是而其言莎鸡则混入蟋蟀然亦不为一物也其证五山阴陆氏云斯螽江东谓蚱蜢善害田穉古今注曰莎鸡一名络纬谓其声如纺纬也促织一名投机谓其声如急织也夫蜡类食苗本有此虫而斯螽多居水草间不食禾莎鸡虽鸣不似纺纬是言斯螽莎鸡皆误而言莎鸡非促织略同严氏亦以斯螽非莎鸡莎鸡非蟋蟀也其证六虞氏天香楼偶得言斯螽莎鸡蟋蟀为三虫亦引尔雅郭注及陆疏为据其云斯螽一生九十九子周南螽斯羽即此斯本语助故或云斯螽或云螽斯其云莎鸡一名络纬谓其鸣如纺纬其云蟋蟀似蝗而小善跳正黑有光泽如漆一名蛬一名促织一名吟蛩秋初生得寒乃鸣此言三虫形色不必尽是其言斯螽即螽斯与邢氏同与严氏异其言莎鸡为络纬与郭陆俱异与山阴陆说同其言蟋蟀则似野蟋蟀而其分之为三则亦略同诸家也其证七蜙蝑也■〈虫舂〉■〈虫黍〉也舂箕也蚱蜢也是斯螽有四名天鸡也樗鸡也酸鸡也蒲错也是莎鸡有四名蛬也促织也投机也吟蛩也是蟋蟀有四名各有其名各不相混礼月令季夏之月蟋蟀居壁是六月即名蟋蟀不以六月名莎鸡也王褒贤臣颂云蟋蟀俟秋吟五月六月非秋不能动股振羽而鸣也蟋蟀之鸣以翼不以股此言动股则斯螽非蟋蟀也莎鸡鸣以翼则飞行而鸣于野不鸣于家此言入在床下则莎鸡非蟋蟀也是为三物非一物其证八此三虫关左皆有斯螽俗呼曰草蚂蜡莎鸡俗呼曰撒达虫蟋蟀俗呼曰家趋织斯螽形似蝗而小色青黄翅有花文长股善跃股动摩翼作声非两股相搓而鸣头微方无角有角者其声在翼不在股陆疏言斯螽长角误莎鸡形似草虫土灰色外翅苍黑色内翅浅红色艳如桃花内外翼祇二层亦无毛黄昏之候绕原低飞振羽之声盖沙沙然小儿拍手作响便止于地郭氏言莎鸡赤头陆氏言羽毛数层误斯螽似蝗而实非蝗蝗为害稼之虫沴气所生不习见螽则常有者羣蝗食禾螽惟食草蝗飞有声不惟股不鸣其集于地翼亦不鸣也莎鸡形似斯螽而色灰苍飞行有声止则不鸣恒在野不入室音则沙沙不类纺纬蟋蟀之在室者体色苍有白花文春夏即育不必至秋始生偶逢秋凉四壁唧唧终夜不息严氏山阴陆氏谓莎鸡为络纬虞氏谓蟋蟀至秋始生黑色如漆皆误陆农师埤雅言莎鸡鸣以时故有鸡之号义尤近附会也 

　　○穹窒熏鼠 

　　鼠小兽之穿屋墉者见行露 

　　○六月食郁及薁 

　　毛传云郁棣属薁蘡薁也说文云郁木丛生者薁婴薁陆疏云郁树高五六尺其实大如李色赤食之甘广雅云山李雀李郁也薁婴舌也本草言薁名蘡薁今俗呼曰山葡萄蔓叶皆与家葡萄同蔓微细弱叶碎而不整实小而圆如黄柏子色黑味酸不甚甘美处处恒有乡人采食之夫常棣之实名郁李亦作郁李俗呼沤李郁音似郁沤亦郁音之转小木丛生花叶与李无异惟实小味酸而涩树高二三尺关左未见高至五六尺者传以郁为棣属是以常棣为郁别名孔疏乃云为唐棣之属唐棣大木又名栘本非果类何以云食因毛注而误增一字便解不去古人之书不可轻加笔削类如此也晋宫阁名谓车下李三百四十株薁李一株车下李即郁薁李即薁二者相类而同时熟夫以薁为李此最可异薁字从草不从木毛传广雅皆不言其似李葡萄蔓生藤萝之属薁在说文列于草部藤本蔓生有似于草则薁非木类也齐民要术引陆玑疏曰樱薁实大如龙眼黑色今之车鞅藤实是盖陆疏原本旧有此文今本脱去其言薁实大不至此而言薁为藤非木类不待辨也或据说文以薁为山韭然说文引韩诗作食郁及蒮非言薁即蒮也蒮为山韭薁为蘡薁字本不同不得误合为一也诗缉云郁雀李棣唐之属薁蘡薁也郁类而小别也既以薁为婴又以薁似郁草木混同盖无确见矣 

　　○七月烹葵及菽 

　　尔雅释草云蔠葵蘩露郭注云??承露也说文云葵菜也尗豆也??靃尗之少也尗即菽字崔寔云六月六日可种葵中伏后可种冬葵九月可作葵葅山阴陆氏云齐民要术言今有紫葵白葵二种左传鲍庄子之足不如葵葵犹能卫其足今葵心随日光所传辄低覆其根李氏本草云葵三月种之嫩苗可食五月蔓延其叶似杏叶而肥厚八九月开紫黄花累累结实大如五味子熟则紫黑色揉取汁红如胭脂女子饰面点唇及染布故谓之胡胭脂亦曰点绛子羣芳谱云葵阳草也一名蜀葵一名露葵一名戎葵一名一丈红处处有之本丰而耐旱味甘而无毒可备蔬茹可防荒俭种类甚多宿根自生天有十日葵与终始故葵从癸能自卫其足又名卫足花如木槿有红紫白黑数色昔人谓疏茎密叶翠萼艳花金粉檀心可谓善状此花已王氏农书云葵阳草为百菜之主备四时之馔夫本草所言之葵为蔓草关左未见王氏所言之葵即今之大蜀菊徧地可种亦最易蕃疗疾者恒用之秋生嫩叶尝见燕赵人烹食潘安仁闲居赋云绿葵含露古盖以葵为常蔬也菽豆之总名葵曰烹则葵为菜葵菽连言菽在烹内是菽亦为蔬虽豇■〈豆双〉未见于古书然豌为戎菽载于尔雅藿为豆叶古人与藜同餐仪礼公食大夫礼有牛藿豌豆茎叶烹调得宜味亦鲜美安见此菽非即今之豌叶类也晋地农人多食豆叶秦晋连疆风俗宜同亦足征民风之节俭矣葵菽与上郁薁为对文郁薁二果名葵菽二菜名配合匀称义理宜然而诸儒俱不加注何也 

　　○八月剥枣 

　　枣果名树似棘而为大木坚韧理细其色外黄中赤小枝多刺生叶迟于他树似榆叶而光滑一枝五七叶开小白花结实大如指生青熟红累累盈枝甘美可食尔雅释木所载有枣壶枣边要枣櫅白枣樲酸枣杨彻齐枣遵羊枣洗大枣煮填枣蹶泄苦枣晳无实枣还味棯枣凡十一种而枣为总名枣为处处皆有之果味甘色赤白者今未见亦鲜有苦者酸枣为棘羊枣俗名软枣有枣名而不似枣大枣名洗郭注言出河东郡猗氏县大如鸡卵河东今之山西猗氏县隶蒲州府枣大者长近二寸谓大如鸡卵亦近似之羣芳谱云枣一名木蜜王氏农书云枣南北皆有然南枣坚燥不如北枣肥美生于青齐晋绛者尤佳齐民要术云旱涝之地不任稼穑者种枣则任矣清益录云百益一损者枣故医氏目为百益红说文云朿木芒也埤雅云大曰枣小曰棘枣性高故重朿棘性低故并朿枣棘皆有朿故字皆从朿礼曲礼云妇人之贽椇榛脯修枣栗仪礼士昏礼云妇挚舅用枣栗左传云女贽不过榛栗枣修皆以枣为实也王氏言枣之佳者生于晋绛而今燕郡亦多出枣商贾贩之为货果之上品也 

　　○十月获稻 

　　稻嘉谷秔也见鸨羽 

　　○七月食瓜 

　　说文云瓜í也象形盖言瓜字篆文象瓜实在须蔓间之形李氏本草云瓜类不同其用有二供果者为果瓜甜瓜西瓜是也供菜者为菜瓜胡瓜越瓜是也在木曰果在地曰í大曰瓜小曰瓞其子曰■〈兼瓜〉其肉曰瓤其跗曰环谓脱花处也其蒂曰疐谓系蔓处也礼记天子削瓜及瓜祭皆指果瓜也夫果瓜亦有三一曰甜瓜又名甘瓜俗名香瓜一曰西瓜又名寒瓜有与西瓜同类而瓤不甚甘曰打瓜肉不堪食其子为果中佳品巿货瓜仁皆打瓜子也神农本经所载瓜蒂乃甜瓜之蒂西瓜源出西域入中夏较晚元人吴瑞云契丹破回纥得此种本草言胡峤征回纥得此种归是西瓜自五代时始入中国虽陶氏本草瓜蒂注有寒瓜甚大之语彼时中国西瓜尚未徧有则陶氏以前未有西瓜可知此诗所言之瓜为甜瓜非西瓜也盖甜瓜三月下种叶圆似瓠而小蔓延依地五月开小黄花结实大小不匀生苦蒂黏于蔓熟甘香则蒂自落有圆有长有首长末锐脱花处带鼻或凹棱四五棱者形既不一有色青色白色黄色黑或黑白青黄相间色亦不一五六月际可食西瓜之熟较甜瓜略晚夏小正言五月乃瓜较今甜瓜之熟又微早何至七月始食之如以豳风为周正夏之七月即周之五月不惟七月流火见于本章如四月维夏六月徂暑他章亦然则此七月非五月明矣详绎诗义上六句似养老者下六句似养壮者上六句以六月发端下六句以七月发端可见也然则所食之瓜或是菜瓜广雅所言龙蹄兽掌羊驳兔头桂髓蜜筩小青大斑八名皆是果瓜今俗所见瓜之为蔬者有黄瓜丝瓜苦瓜冬瓜倭瓜五种可食之时亦多在七月此人人习读而不曾致疑者月令孟夏之月王瓜生乃今之赤苞入药用非蔬类 

　　○八月断壶 

　　毛传云壶瓠也孔疏云以瓠与食瓜连文则是可食之物故知壶为瓠谓甘瓠可食就蔓断取而食之夫古者瓠匏通称八月瓠成质坚盖断之为器非食之 

　　○九月叔苴 

　　毛传云苴麻子也孔疏云苴麻之有实者盖麻分雌雄有子为雌麻名苴不结子者为雄麻名枲言苴是叔麻子也 

　　○采荼薪樗 

　　毛传云樗恶木也陆疏云樗树及皮皆似漆青色叶臭盖荼为苦菜樗为臭椿荼非甘滑之蔬樗为不材之木故农夫于荼则采之于樗则薪之 

　　○黍稷重穋禾麻菽麦 

　　毛传云后熟曰重先熟曰穋盖禾之熟有早晚故先后之名分也黍稷菽麦皆谷名 

　　○昼尔于茅 

　　茅野草荻属见野有死麕 

　　○献羔祭韭 

　　说文云韭菜也一种而久生者也故谓之韭象形在一之上一地也夏小正云正月囿有见韭礼曲礼云韭曰丰本王制云庶人春荐韭内则云豚春用韭仪礼聘礼云韭葅是韭为祭祀之豆实又为日用之常蔬也埤雅云韭之美在黄今俗于冬月用草粪培韭根令深厚温暖韭生黄芽货以为珍俗名韭黄汉书龚遂传遂治渤海劝民种一畦韭南史周彦伦传文惠太子问彦伦曰菜食何味最胜对曰春初早韭秋末晚菘是嫩韭为嘉蔬老则辛荤不堪食也韭有园韭山韭之别园韭可种叶似薤而肥大高盈尺六月出茎开小白花尖瓣六出攒簇成丛结子色黑暗似葱子山韭茎叶与园韭略同花作淡紫色尔雅释草言蒮山韭即此也羣芳谱又有水韭生水中五六月堪食不荤而脆关左未见此种也 

　　○鸱鸮鸱鸮既取我子无毁我室 

　　毛传云鸱鸮鸋鴂也郑笺云重言鸱鸮者将述其意之所欲言也尔雅释鸟云鸱鸮鸋鴂郭注云鸱类言鸱类者以鸱鸮与怪鸱枭鸱皆有鸱名也鸱鸮又名茅鸱郭注尔雅云今鵵鸱也尔雅又有萑老鵵郭注云木兔也似鸱鸺而小兔头有毛角夜飞好食鸡说文云萑鸱属从隹从艹有毛角所鸣其民有祸又云鸱鸮鸋鴂也段氏注云鸱鸮则为鸋鴂鸱旧则为旧留不得举一鸱字谓为同物又不得因鸮与枭音相近谓为一物又不得因鸱鸮与鸱鸺音近谓为一物也鸱旧不可单言鸱鸱鸮不可单言鸮凡物以两字为名者不可因一字与他物同谓为一物鸱鸮形似鹰鹞立高二尺余羽黄苍斑文头如兔毛角双峙圆目利爪昼伏夜出破他鸟巢食其子及卵或入村乡攫鸡猫食之其鸣如撮口相呼呜呜不歇又如人鼾睡声关左俗名曰横呼是言其多声又名曰狠扈是言其性鸷夜集人家屋上鸣主凶丧说文谓所鸣主祸盖以此也其或夜蹲山峤长呼不息主天将雨亦有验庄子秋水篇云鸱鸺夜撮蚤察毫末昼出而不见邱山陈蔵器本草云鸱鸺夜能入人家拾人手爪知人吉凶故除爪者埋之户内恐为鸱鸺所得夫鸱鸺非鸱鸮鸱鸺尔雅名怪鸱又名鵋■〈其鸟〉郭云江东呼鸺鹠亦谓之鸲鵅其声亦似休留字说文名鸱旧昼伏夜飞往来于深山密林未见其至村里也庄子言撮蚤为虼蚤小虫亦非爪甲之爪也陆玑谓鸱鸮似黄雀而小其喙尖如锥取茅秀为巢以麻紩之如剌袜然悬于树枝谓之袜雀或曰巧女此盖以鹪鹩当鸱鸮也鹪鹩一名桃虫乃鸟之极小者岂能毁他鸟之巢以取其子哉此由扬氏方言桃虫与鸱鸮之别名杂乱同释陆氏不察取之作注而与诗义乖舛不合陆农师严华谷非之宜矣邵晋涵尔雅正义云鸱鸮鸋鴂鸟名也鸱鸮之所以爱养其子者适所以病其子爱养其子者谓坚固其窝巢病之者不知托于大树茂枝反敷之苇??周风至??周折巢覆有子则死有卵则破是其病也夫诗言取他鸟之子破他鸟之巢此则云自病其子自坏其巢调停陆说而并诗义亦失之未尝目覩其物徒据旧文悬想猜测冀千虑之一得蹈此病者比比皆是也鸱鸮有鸋鴂名扬氏言鹪鹩一名鸋鴂因有以鸱鸮为桃虫者鸱鸮字与鸺鹠为转音说文言其祸民物近于怪因有一鸱鸮为怪鸱者土枭名训狐名鵩鸱鸮名横呼与狐鵩音似因有以鸱鸮为枭鸟者凡鸟夜多目蒙鸱鸮之目夜察秋毫故能破他鸟之巢以取其子鸱鸮入村夜攫猫鸡盖常见之 

　　○彻彼桑土 

　　毛传云桑土桑根也此为桑根之皮也桑根在土中其皮外黄内白剥而取之柔软坚韧可代麻蒯 

　　○予所捋荼 

　　毛传云荼萑苕夫苕亦作芀尔雅释草云苇丑芀是芀为苇之华荼乃萑之华也孔疏云荼薍之秀穗也颜师古汉书注名蒹锥盖蒹薍皆萑之别名萑初萌芽似锥萑秀成穗为荼捋萑穗以藉巢亦鸟之所恒有者 

　　○蜎蜎者蠋烝在桑野 

　　毛传云蜎蜎蠋貌蠋桑虫也郑笺云蠋蜎蜎然特行久处桑野有似劳苦者夫食叶之虫凡树皆有树叶面滑而背涩食叶之虫常居叶下诗殆以蠋居叶下兴人在车下也劳苦似非诗义也说文蠋作蜀释之云葵中蚕毛传解蠋为虫许氏解为蚕盖以蠋形似蚕曰葵中者言蜀葵中亦有不独桑间始有蠋也尔雅释虫云蚅乌蠋郭注云大虫如指似蚕韩子云蟺似蛇蚕似蠋人见蛇则惊骇见蠋则毛起然而妇人拾蚕渔者握蟺利之所在则忘其所恶皆为孟贲淮南子亦云鳝之与蛇蚕之与蠋状相类而爱憎异参考诸说是蠋为似蚕之虫见蚕即可以识蠋也今关之左俗尚植桑而食桑叶之虫较少其有一种青虫似蚕而细小者即小宛所谓螟蛉也又一种青黄灰色似蚕之虫足生两端行则一屈一伸此易传所谓尺蠖也间有毛蛓形不似蚕又有一种比蚕差小苍灰色吐丝成茧此即野蚕惟食桑叶不食葵藿亦非蠋也庄子庚桑楚云奔蜂不能化藿蠋藿蠋即豆上青虫大如拇指与蚕酷似俗呼曰豆虫彼葡萄蘹香凤仙芝麻黄蘗棠梨叶间皆有似蚕之虫青黄色有花文或黑黄色前后共十六足牢据茎叶上风摇不陨亦有色黑者此尔雅所谓乌蠋也山左人呼曰胀牛虫此诗言在桑野乃是食桑叶者岂西陲有食桑之蠋东方桑树独无此虫乎 

　　○果臝之实亦施于宇 

　　毛传云果臝栝楼也尔雅释草云果臝之实栝楼郭注云今齐人呼之为天瓜李氏本草云果臝臝与蓏同许慎云木上曰果地下曰蓏此物蔓生附木故得兼名夫栝楼即果臝二字转音亦作??舌瓜???娄瓜?又作??舌蒌又作瓜娄瓜音与姑相近故又有泽姑之名古字颇少古人名物往往借用借果臝为瓜娄与八月断壶言采其蝱借壶为瓠借蝱为??冏相似如曰蔓生附木此诗曰施宇又当如何作解考察名物不能于物之形象性情作解而惟于字义中求之大半穿凿附会不足信也羣芳谱云栝楼三月生苗引蔓叶如甜瓜而狭作义有细毛七月开花似瓠■〈卢瓜〉花浅黄色结实花下如拳生青九月熟黄赤色有圆者有锐而长者内有扁子大如丝瓜子壳色褐子色绿根一名白药直下生年久者长数尺秋后掘者有粉夏月掘者有筋无粉果与根皆入药材此草关左恒有种之以为藩篱作点缀者蔓细而长叶如苦瓜而厚花似王瓜而大果如甜瓜而小生色青绿八月熟深黄色取根捣之淘洗出粉名瓜娄粉取子剖瓤名瓜娄仁 

　　○伊威在室 

　　毛传云伊威委黍也此虫处处皆有古名委黍一名鼠负一名鼠姑伊一作蛜负一作妇尔雅释虫云蛜威委黍又云蟠鼠负郭注云瓮器底虫陆疏云伊威一名委黍一名鼠妇在壁根下瓮底土中似白鱼者是也夫此虫名鼠负韩氏本草言其生土坎中常惹着鼠背犹枲耳名羊负来也又名鼠妇陆氏埤雅言食此虫令人善淫又名鼠姑妇同类也夫古人因物命名在当时未必无意然五方之语音不同则物名遂迁转而渐失如燕鹊以形名鹅鸭以声名鹂??鸟以色名至今犹可会意得之若伊威委黍鼠负妇姑以古音读之音皆相似姑妇似黍鼠音伊威似鼠黍转音焉必其为虫着鼠背食之善淫邪果尔此虫有何威其形又不似黍也伊威由湿气所生故俗名湿生虫辽阳北呼曰潮虫犹是湿生之意故郑笺云家无人居则生也关左又呼曰秔米虫此虫形扁而匀长灰白色背有横文黑目双须十四足小者与稻粒酷似凡屋壁湿处恒有之陆氏谓伊威似白鱼此为食字之蟫生故纸堆中及书卷内形似小鱼故名白鱼又名蠹鱼又名脉望汉以前无纸白鱼何自生也 

　　○蟏蛸在户 

　　毛传云蟏蛸长踦也尔雅释虫文同郭注云小□鼄长脚者俗呼为喜子陆疏云蟏蛸长踦荆州河内人谓之喜母此来着人衣当有亲客至有喜也说文云蟏蛸长股者或曰长踦或曰长脚或曰长股诸家说虽小异而大意略同盖蟏蛸为蜘蛛之别种尔雅所载次□□鼄□鼄宋?黾蝥土□鼄草□鼄方言云□鼄宋?黾蝥也自关而西秦晋之间谓之鼄蝥自关而东赵魏之郊谓之□□或谓之蠾蝓北燕朝鲜冽水之间谓之蝳蝓是皆在野之蜘蛛而非蟏蛸也蟏蛸亦名蜘蛛而独在室在室之蜘蛛亦非一类此为长足头腹俱小足有六细如线而长数倍于身室有人居则蟏蛸多网壁角室无人居则蟏蛸常网户棂但其网丝缕杂乱不及檐外蜘蛛结撰工巧也唐人玉台体诗言蟢子之飞为藁砧归家之占此即喜母着衣有亲客至之意刘勰新论亦言野人昼见蟢子为喜乐之瑞故俗呼蟏蛸曰喜蛛 

　　○町疃鹿场 

　　鹿山兽名见野有死麕 

　　○熠耀宵行 

　　毛传云熠耀磷也磷萤火也孔疏云磷鬼火之名以萤火为磷非也陆氏埤雅崔氏古今注皆云熠耀萤尔雅释虫云萤火即照郭注云夜飞腹下有火礼月令季夏之月腐草为萤夏小正云八月丹鸟羞白鸟丹鸟萤白鸟蚊蚋也本草所载萤类有三其有翼能飞者乃茅根所化月令言腐草所为者也其居傍水际者名水萤唐李卿水萤赋所谓彼何谓而化草此何谓而居泉是也其形似蛆虫长尾有光无翼不能飞一名蠲竹根所化集传谓宵行如蚕者指此关左多草少竹多山少泽故惟有飞萤形如叩头虫大亦如之黄白色双翼长与身等腹近尾下有光飞如星流有人两手拍击作声便止于地向居北燕夏月常见飞萤而大仅如蝇多生墙阴阶下城内人家屋宇密比岂有腐茅因思萤为湿气所化未必尽属于草也晋书车允传云允家贫不常得油夏日则练囊盛数十萤火以照书夫萤火之光本自无多有人捉取其光自闭照字读书似不足信古今注云一名耀夜一名景天一名熠耀一名丹良一名丹鸟一名宵烛一名磷是萤有磷名传以熠耀为磷本自非误孔疏不必驳也 

　　○鹳鸣于垤 

　　毛传云垤蚁冡也将阴雨则穴处先知之矣鹳好水长鸣而喜也郑笺云鹳水鸟也将阴雨则鸣说文云雚雀也诗曰雚鸣于垤禽经云鹳仰鸣则晴俯鸣则阴鹳生三子一为鹤巽极成震阴变为阳震为鹤巽为鹳陆疏云鹳鹤雀也似鸿而大长颈赤喙白身黑尾翅树上作巢大如车轮卵如三升杯望见人按其子令伏径舍去一名负釜一名黑尻一名背灶一名皂裙又泥其巢一傍为池含水满之取鱼置池稍稍以食其雏若杀其雏则一村致旱灾也陶氏本草注云鹳有二种似鹄而巢树者为白鹳黑色曲颈者为乌鹳汉书杨震传云有冠雀衔三鳣飞集讲堂前注云冠雀即鹳是鹳为食鱼之水鸟也寇宗奭云鹳似鹤而顶不丹项无乌带兼不善唳止以喙相击而鸣李氏本草云鹳色灰白翅尾俱黑多巢于高木其飞也奋于层霄旋绕如阵仰天号鸣必主有雨或谓能致旱灾此不经之说至谓泥池养鱼有人升木验其巢盖不然此鸟关左亦尝见之当春日和煦之候有大鸟翔于云端其大如鹤人指为鹳背尾色黑故有负釜皂裙诸名但祇往来飞鸣而无作巢久居者若空中泥池风高土燥焉能贮水养鱼以意揆之其诬可知说文云垤蚁封也韩氏云巢居知风穴居知雨天将雨蚁出壅土鹳见之长鸣夫蚁为小虫处处有之蚁又作蚁尔雅释虫云蚍蜉大蚁小者蚁蠪朾蚁尉??飞蚁方言云蚍蜉齐鲁之间谓之蚼蟓西南梁益之间谓之元蚼燕谓之蛾蛘其场谓之坻或谓之垤其大而赤色斑驳者名蠪有翅而飞名尉??今俗则总呼曰马蚁天晴则启穴以便出入天将雨则衔土封穴高寸余如小冢然故名蚁冢又名蚁塿言垤形如塿也孔疏谓将欲阴雨水泉将润故蚁避湿而上冢尝见蚁穴多近高地将雨之候蚁又高迁千百成羣往来如织俗名曰蚁行香不尽上冢避水也或误会毛传蚁冢之说也天晴蚁或伏穴不出阴则蚁羣出衔土寒穴鹳食蚁见蚁出而长鸣是雨征也此诗以鹳鸣兴下妇叹以于垤兴下于室与下章仓庚于飞兴下之子于归以熠耀其羽兴下皇驳其马同例非赋体也 

　　○有敦瓜苦烝在栗薪 

　　毛传云敦犹专专也烝众也言我心苦事又苦也郑笺云此又言妇人思其君子之居处专专如瓜之系缀也瓜之瓣有苦者以喻其心苦也栗析也言君子又久见使析薪于事尤苦也此皆言举瓜之苦者以喻人之苦古无他瓜诗中言瓜则为甜瓜甜瓜生则味苦熟则香甘试以全诗衡之桑有蠋臝有实周公东归正在夏月瓜未尽熟自是目前景物而首章言始归在路二章言在路思及家室之荒凉三章言我征聿至是此时之归士已至家矣不宜失序又言析薪之苦也盖从军三年忽归故乡瓜延栗薪犹足动怀则是举小见大举轻见重之笔未必中有喻意郑氏训烝为久训栗为析愈迂曲而失之愈远也 

　　○仓庚于飞熠耀其羽 

　　郑笺云仓庚仲春而鸣嫁取之候也熠耀其羽羽鲜明也盖仓庚即黄鹂熠耀其羽者言其羽鲜明如萤火之光尝于雨后偶见流莺映日低飞金黄羽毛其光射目诚有似乎萤火也者小雅言交交桑扈有莺其羽以莺比桑扈之文与以萤比仓庚之羽正同夫军士之归计在夏月而从征年久婚已愆期备礼即行不拘霜降冰泮亦情之所宜有者仓庚出以二月蛰于九月羽飞熠耀岂定仲春萤火行宵瓜实施宇迥非春日景物可知古人读书不必心细也 

　　○之子于归皇驳其马 

　　毛传云黄白曰皇马??白曰驳尔雅释畜文同 

　　○九罭之鱼鳟鲂 

　　毛传云鳟鲂大鱼也尔雅释鱼云鮅鳟郭注云似鯶子赤眼说文云鳟赤目鱼陆疏云鳟似鲲鱼而鳞细于鲲赤眼多细文此鱼关左俗呼曰赤眼鱼或呼曰鳟子鱼圆身细鳞色白而微苍眼中血丝横贯注家以为赤眼诚然也大者长二三尺余松花诸江皆有之渔人言此鱼善于遯网颇不易取罗顺云鳟鱼目中赤色一道贯瞳鱼之美者今俗谓之赤眼鳟食螺蚌 

　　○鸿飞遵渚 

　　毛传云鸿不宜循渚也郑笺云鸿大鸟也不宜与鳬鹥之属飞而循渚陆疏云鸿羽毛光泽纯白似鹤而大长颈肉美如雁又有小鸿如鳬色白今人直谓之鸿盖鸿为鹄鹤类名黄鹄亦名黄鹤 

　　○狼跋其胡载疐其尾 

　　毛传云跋躐疐跲也老狼有胡进则躐其胡退则跲其尾孔疏云狼之老者颔下垂胡盖狼为山兽项下悬皮为胡胡垂如袋狼老则有之前行跋胡后退疐尾是进退俱难也 

　　毛诗多识卷七终 

　　●毛诗多识卷八 

　　长白多隆阿着 

　　小雅上 

　　◆小雅上◆ 

　　呦呦鹿鸣食野之苹 
　　呦呦鹿鸣食野之蒿 
　　呦呦鹿鸣食野之芩 
　　翩翩者鵻载飞载下集于苞栩 
　　翩翩者鵻载飞载止集于苞杞 
　　我马维驹 
　　我马维骐 
　　我马维骆 
　　我马维■〈马田〉 
　　常棣之华鄂不韡韡 
　　脊令在原 
　　采薇采薇 
　　彼尔维何维常之华 
　　象弭鱼服 
　　昔我往矣杨柳依依 
　　黍稷方华 
　　喓喓草虫趯趯阜螽 
　　仓庚喈喈采蘩祁祁 
　　有杕之杜有晥其实 
　　陟彼北山言采其杞 
　　鲿鲨 
　　鲂鳢 
　　鰋鲤 
　　南有嘉鱼 
　　南有樛木甘瓠累之 
　　翩翩者鵻烝然来思 
　　南山有台北山有莱 
　　南山有桑北山有杨 
　　南山有杞北山有李 
　　南山有栲北山有杻 
　　南山有枸北山有楰 
　　蓼彼萧斯 
　　在彼杞棘 
　　其桐其椅其实离离 
　　菁菁者莪在彼中阿 
　　炰鳖脍鲤 
　　薄言采芑 
　　鴥彼飞隼其飞戾天 
　　兽之所同麀鹿麌麌 
　　发彼小豝殪此大兕 
　　鸿雁于飞肃肃其羽 
　　鴥彼飞隼载飞载止 

　　○呦呦鹿鸣食野之苹 

　　毛传云苹蓱也是盖以苹为水萍郑笺云苹藾萧也是盖以苹为原草尔雅释草云苹蓱又云苹藾萧郭注云蓱水中浮萍藾萧今之藾蒿传笺释苹皆本尔雅笺又改传作诂者以萍为水草非鹿所食故也陆疏云苹叶青白色茎似蓍而轻脆始生香可生食凡蒿之属其臭多香而有清浊之别其香之近清者嫩皆可食鹿则不拘香之清浊皆食之王氏羣芳谱言一名薸一名水花引此诗句为证而此诗明言在野不言在水萍之为草浮于水面纤微细弱寥寥无几鹿为山中大兽萍有多少足供其食关左多鹿人家畜之亦从未见其食萍则苹为蒿属不为水草无疑也萧为香蒿古人采之以供祭祀之用苹之茎叶与萧近似故有萧名又以与萧非一草故又别其名曰藾本草言鹿食九草其中有白蒿齐头蒿二种则苹盖齐头蒿耳 

　　○呦呦鹿鸣食野之蒿 

　　毛传云蒿菣也尔雅释草云蘩之丑秋为蒿郭注云丑类也春时各有种名至秋老成皆通呼为蒿邢疏云此言蘩萧之类春始生气味既异故其名不同至秋老成则皆蒿也盖蒿之种类最繁总名为蒿尔雅所载曰皤蒿即白蒿曰蒿菣即青蒿香可食曰蔚牡菣即青蒿之不结子者曰艾冰台即艾蒿曰莪萝即莪蒿亦曰■〈艹廪〉蒿曰藾萧名藾蒿即首章之苹曰购蔏蒌即蒌蒿亦名流蒿曰萧萩即香蒿可供祭祀用者凡八种说文所载曰??囟比?蒿曰蓍蒿曰蔚香蒿曰莪萝曰菻蒿曰蔚牡蒿曰萧艾蒿曰蘩白蒿曰蓬蒿曰艾仌台此不言蒿以艾之为蒿人所习知也凡十种其曰菣曰莪曰蔚曰萧曰蘩曰艾者与尔雅同而以萧为艾又曰艾冰台则犯复萧为香草叶似藁本艾为灸草叶似菊花二草之性不同二草之形亦异也本草所载之蒿亦有数种与尔雅说文大概相同关左所有之蒿白蒿青蒿艾蒿香蒿之外其余大半无名即有俗名亦不雅驯要之凡蒿属则鹿皆食之不必惟食菣也传盖举其一以为注耳 

　　○呦呦鹿鸣食野之芩 

　　毛传云芩草也而未释芩为何草本草谓鹿食九草余则不食九草者葛叶鹿葱鹿药白蒿水芹甘草齐头蒿山耳荠苨也陆疏云芩草茎如钗股叶如竹蔓生泽中下地咸处则是芩为近水之草或云即水芹水芹生泽畔叶似藁本而微整三月初萌布地生五月中抽茎枝岐出开细白碎花结子细如沙香而微辛春嫩茎叶采瀹可食美胜他蔬夫鹿虽野兽取麛畜之则亦易驯居近东边往往多用木槛为圈养育以供玩赏者豆藿木叶无所不食皆在九草之外本草之说不足据也 

　　○翩翩者鵻载飞载下集于苞栩 

　　毛传云鵻夫不也郑笺云夫不鸟之谨悫者夫不一作鳺鴀尔雅释鸟云隹其鳺鴀郭注云今■〈孚鸟〉鸠此鸟又名鹁鸠鹁为■〈孚鸟〉音之转又名锦鸠又名斑鸠盖其形似鹁鸽大亦如之羽蓝灰色亦有青白斑点者此以羽色命名也严氏诗缉云鵻一鸟而十四名鵻隹其鹁鸠祝鸠鳺鴀■〈孚鸟〉鸠鹍鸠楚鸠鳻鸠荆鸠乳鸠鵴鸠役?鸟鸠癸?鸟鸠也其名虽多而今惟呼曰斑鸠斑鸠在关左四时皆见春夏多声似咕咕格格四字拙于为巢不能缜密惟取数十枝架于树桠之间疏不蔽体人在树下可仰见其卵力摇此树卵或陨坠俗云天将雨鸠即逐其雌晴则呼而返之又名搬鸠言能搬移其卵雏今有小儿升树取之以俟其搬则竟不能此说殆不可信或名曰鸠妇则以雨逐之晴归之也夫鵻巢本不密岂能蔽雨鵻在平日宿惟栖树至于伏卵始草草为窠是累窠者为雌鸠非雄鸠也逐雌之说亦未必然或名曰拙鸠此鸠不善营巢则成拙矣方言以■〈孚鸟〉鸠为鹘鸠广雅以鳺鴀为戴胜鹘鸠为鸣鸠戴胜为鸤鸠皆误春秋昭公十七年传云祝鸠氏司徒也盖以祝鸠性孝故以为五鸠之首杜预注云祝鸠鹪鸠也鹪鸠孝故为司徒主教民也是鵻为孝鸟此诗取之以兴将父言鵻集栩得所安止已勤王事不遑养亲栩栎也俗名尖柞见鸨羽 

　　○翩翩者鵻载飞载止集于苞杞 

　　毛传云杞栒檵也尔雅释木云杞枸檵郭注云今枸杞也陆疏云枸檵一名苦杞一名地骨春生作羹茹微苦其茎似莓子秋熟正赤茎叶及子服之轻身益气夫枸杞为小木多丛生故曰苞一名枸棘为其枝有剌如棘又名天精又名地骨为其入药可以补精血壮筋骨也本草言春采叶名天精夏采花名长生草秋采子名枸杞子冬采根名地骨皮又名羊乳言枸杞之子甘如乳也枸杞一作苟杞一作句杞一作句已字画小异耳诗缉云本草有枸杞名仙人杖一名西王母杖羣芳谱云枸杞二木名此物棘如枸之剌茎如杞之条故兼二名此木关左山中多有之春生叶如石榴而狭小干高数尺枝弱似蔓六七月开小红紫花结实如枣核蒂长三四分余累累盈枝熟红鲜润光如珊瑚但味酸而苦不堪入药李氏本草言陕之兰州灵州以西枸杞皆作大树子圆如樱桃红润甘美可作果食此为枸杞之别种陕西甘州枸杞子味甘不酢入药为上品陆氏又言杞为柳属柳为乔木树非丛生岂得言苞此与将仲子无折于里墙者原非一类易姤卦九五云以杞包瓜释文以为苟杞左氏昭公十二年传云我有圃生之杞杜注杞枸杞易姤卦上干下巽为阴息阳消之卦杞为巽象巽为木为高巽木属阴为杞柳非枸杞左传之杞言生于圃枸杞生于野杜注亦不确也 

　　○我马维驹 

　　说文云马二岁曰驹 

　　○我马维骐 

　　秦风小戎传云骐綦文也盖马之青黑成文者 

　　○我马维骆 

　　尔雅释畜云白马黑鬣骆礼月令云驾白骆是骆为马之白色者明堂位云夏后氏骆马黑鬣是马身色白而鬣黑色曰骆也 

　　○我马维■〈马田〉 

　　毛传云阴白杂毛■〈马田〉此本尔雅释畜文 

　　○常棣之华鄂不韡韡 

　　毛传云常棣棣也鄂犹鄂鄂然言外发也韡韡光明也郑笺云承华者曰鄂不当作柎鄂足也鄂足得华之光明则韡韡然盛尔雅释木云常棣棣郭注云今关西有棣树子如樱桃可食或名棠棣盖棠常同音常棣花叶亦似棠而小故有棠名本草名郁李言馥郁也花实俱有香气故曰郁又作郁六月食郁豳诗所言者即此也又名雀李又名雀梅李梅皆象其实曰雀者小也言其实比梅李俱小其子入药曰郁李仁此木关左最多高者不过三四尺抽条丛生无大树夏初花叶齐放色白五出繁缛浓密结实肖李生青熟赤紫可采食酸而微涩不如园李甘美俗呼曰沤李沤为郁郁音声之转陆疏谓唐棣为薁李一名雀梅一名车下李其花或红或白六月中成实大如李子可食又谓常棣白棣树也如李而小如樱桃又有赤棣亦如白棣叶如刺榆而微圆子正赤如郁李而小五月始熟自关西天水陇西多有之详绎陆氏说唐棣之形正是常棣盖误以常棣当唐棣也其言白棣实似樱桃者与郭注略同郭言出于关西此亦言出于关西天水陇西关左关右土产多似今有呼沤李曰山樱桃者山樱桃酸而不涩形亦与樱桃酷似此为常棣之别种似一而实二也诗缉以常棣为玉李未知其指而与唐棣并载严氏盖无确见唐棣名栘叶大如杨与常棣迥异诗中木属字义相似者如唐棣之与常棣杏梅之与枏梅枸杞之与梓杞未见其物徒据旧说往往牵混于以知考察物类多闻不如多见矣 

　　○脊令在原 

　　毛传云脊令雝渠也飞则鸣行则摇不能自舍耳尔雅释鸟云■〈即鸟〉鸰雝■〈渠鸟〉是脊令又作■〈即鸟〉鸰一作鹡鸰别名雝渠又作雝■〈渠鸟〉又作■〈雍鸟〉渠郑笺云雝渠水鸟而今在原失其常处则飞则鸣求其类天性也夫则飞则鸣犹小宛所谓载飞载鸣飞不已鸣亦不已故郭注尔雅谓其飞则鸣行则摇也汉书东方朔传云若■〈即鸟〉鸰飞且鸣矣颜师古注云■〈即鸟〉鸰雍渠小青雀也飞则鸣行则摇言其勤苦也禽经言脊令友悌凡共母者飞鸣不相离诗中两言脊令皆喻兄弟故笺谓求其类因此见诗人咏物各有深意以脊令言兄弟与翩鵻兴将父将母之义正同是知不识物性不可以说诗也陆疏云脊令大如鷃雀长脚长尾尖喙背上青灰色腹下白颈下黑如连钱故杜阳人谓之连钱说文云雅石鸟一名雝■〈渠鸟〉一曰精列是雃石鸟精列又为脊令别名段氏注云精列脊令字音之转诗缉云脊令雪姑也山阴陆氏云■〈即鸟〉鸰钱母物类相感志云俗呼雪姑其色苍白鸣则天将大雪极验是雪姑钱母亦为脊令别名雝渠也连钱也石鸟也精列也钱母也雅也脊令之别名有六也关左每于河溪之侧见有小鸟大如雀灰白色嗉下有黑圆文脚尾微长飞则唧留作声似脊令两字之音止于地则尾急摇俗呼曰颠尾雀即此鸟也但于春夏水暖时则有之冬寒则不见其名雪姑鸣应降雪在北地殊不然此诗不言其飞言其在原是取行则摇有不安之意以兴下兄弟急难焉 

　　○采薇采薇 

　　毛传云薇菜也即野豌豆见草虫 

　　○彼尔维何维常之华 

　　毛传云尔华盛貌常常棣也说文引此诗尔作薾亦训华之盛常即郁李见常棣 

　　○象弭鱼服 

　　毛传云鱼服者鱼皮也孔疏云鱼服言以皮为矢之服今俗所用之箭袋陆疏云鱼兽之皮鱼兽似猪东海有之一名鱼狸其背上斑文腹下纯青以为矢服虽已干燥而海水将潮及天将雨其毛皆起潮回天晴其毛复如故虽在数千里之外可以知海水之潮其气自相感也郭景纯江赋云鱼则江豚海豨注引南越志云江豚似猪海豨豕头身长九尺关左东南临海鱼皮之可为器者沙鱼最贵次则为海狗海豚陆言鱼兽似猪似指海豚又名鱼狸似指海狗海狗大者数十斤脂油可燃灯皮可制器狗头鱼尾前有二足毛细色黄水陆皆居本草名曰腽肭沙鱼海豚皆无毛有毛之鱼皮似指海狗也 

　　○昔我往矣杨柳依依 

　　毛传云杨柳蒲柳也见车邻 

　　○黍稷方华 

　　黍稷谷名见黍离 

　　○喓喓草虫趯趯阜螽 

　　草虫阜螽皆虫名见草虫 

　　○仓庚喈喈采蘩祁祁 

　　仓庚黄鸟蘩白蒿仓庚见葛覃蘩见采蘩 

　　○有杕之杜有晥其实 

　　杜赤棠山梨之赤者见甘棠 

　　○陟彼北山言采其杞 

　　郑笺云杞非常菜也而升山采之托有事以望君子此杞为枸杞非杞柳杞柳无实枸杞有实有实始可言采故此杞宜为枸杞也笺以杞为菜孔疏亦以为杞木之菜盖枸杞之嫩叶可茹古以为蔬 

　　○鲿鲨 

　　毛传云鲿扬也鲨鮀也是言鲿又名扬鲨又名鮀古今称名各异鲿扬鲨鮀又皆以本韵字为训陆疏云鲿一名扬今黄颊鱼本草云黄颡一名■〈鱼央〉鱼??无鳞埤雅云■〈鱼央〉鱼??鱼其胆春夏近上秋冬近下正字通云鱼??身尾似鲇腹黄背青腮下二横骨两须羣游作声轧轧然一名黄颡一名黄鲿盖此鱼名扬名■〈鱼央〉皆鲿之同音字黄颊黄颡是言此鱼之色其颊颡异于他鱼故以颊颡名之黄鱼??者言此鱼颊骨之声轧轧也鲿为处处恒有之鱼无鳞黏滑手不可捉身色黄背鬐色青腮骨横亘作声礼月令獭祭鱼取用为祝者即鲿也陆佃谓鲿为黄鳞鱼性浮而善飞跃故曰扬陆玑亦曰鲿身形厚而长骨正黄鱼之大而有力解飞是皆以扬为飞因鲿名扬泥执字义附会言之不知鲿非罕见之物其大者长三四尺本不能跃又焉能飞其皮色黄而黄不在骨本无鳞非其鳞之黄关左俗呼曰黄昂昂与扬义相近鲿行水中颊边两刺紧贴其腹一入网罟则两刺昂然横亘遯网而回俗又呼昂剌又呼曰回网鱼俗名既象其形又得其性网不能取惟罶可获之又有大而色青者俗名牛尾昂味鲜肥肉极细脍亦贵重可珍如以鲿为大鱼又能飞扬焉有许大之罶而鲿丽之哉鲨一名鮀见尔雅郭注云今吹沙小鱼孔疏引陆疏云鱼狭而长常张口吹沙故曰吹沙夫陆疏原有鲨似鲫鱼一语而孔疏削去之孔氏盖识此鱼形色不类鲫也通雅云鲨吹沙小鱼黄皮黑斑正月先至身前半阔而扁后方而狭陆氏以为狭小非也夫鲨多出于山溪头尾俱圆未见前扁后方者此注不的也严氏诗缉引字指云鰡鲨属异物曰吹沙长三寸许背上有刺螫人盖鲨为鱼之小者长半尺余头至尾粗细略同两目外凸厚肉细鳞黄白色有黑点文尾不岐冬蛰于沙立夏后始出求食沙河中皆有背有刺不螫人并非异物其说皆误罗愿又以鲨为重唇鱼唇厚如鼃黾夫重唇为大鱼大者至十余斤身长白鳞肉中有剌味亚于鲤唇似双层与鼃黾迥异与鲨尤不类也鲨非上品鱼俗呼曰沙箍轮鱼 

　　○鲂鳢 

　　毛传云鳢鲖也鳢非上品鱼处处皆有鲂为鳊花见汝坟鳢之别名亦不一鳢字亦各异尔雅释鱼云鲣大鲖小者鮵邢疏云此即鳢也其大者名鲣小者名鮵说文鳢作■〈鱼蠡〉亦注曰鲖广雅鳢作鲡本草作蠡注曰鲖鱼郭注尔雅亦曰鳢鲖也是鳢别名鲖诸家注释皆同图经又名黑鳢埤雅又名元鳢则以此鱼色黑故名黑名元元亦黑色也陶氏本草注言鳢为公蛎蛇所化性至难死犹有蛇性然此鱼多居深泽大者二三十斤形长体圆黑色大鳞花文似蟒有鬐鬣尾头上有七小孔如北斗星象亦有子生小鱼不必尽属蛇化也俗云鳢鱼有毒然人亦常食之不甚甘鲜呼曰黑鱼此鱼陶云蛇化其头似蛇鳞花亦近似力最大长至三四尺者一人不能捉取俗呼曰黑鱼棒言其能跳以尾击人也诗缉谓鳢即今之黑鲤鱼盖以名鳢又名■〈鱼蠡〉鲡皆鲤之同音字故误合为一此诗下章有鲤不应犯复又不宜鳢鲤异字也 

　　○鰋鲤 

　　毛传云鰋鲇也尔雅释鱼云鰋郭注云今额白鱼此鱼形窄腹扁鳞细白而有光如银焕色头尾向上长二三尺余颇似东海之鳓南江之鲥味极鲜美食品所珍关左东北诸大江皆有之史记周本纪武王渡孟津白鱼入舟即鰋也尔雅鰋鲇连文本属两鱼传误合之谓鰋即是鲇郭氏谓鲇名鳀江东呼之为鮧与鰋为非一物说文亦以鰋为鲇承讹久矣山阴陆氏云鲿鱼黄鲂鱼青鳢鱼黑鰋鱼白鲤鱼赤鲿鲨小鱼鲂鳢中鱼鰋鲤大鱼鲿鲨长鱼鲂鳢则一方一圆鰋鲤则一俯一仰鲿鲨鲂其性浮鳢鰋鲤其性沈诗缉云此意谓五色之备而大小长短浮沈之不同也然诗人言鲿鲨鲂鳢鰋鲤不过如潜颂有鳣有鲔鲦鲿鰋鲤多着鱼名以见鱼之多非谓止有此六鱼也此六鱼一一为说则潜六鱼又皆有说乎鲿鲨大小犹有未定不必泥可也夫严氏仅驳陆氏配合六鱼似失而不知其说亦多有难通者其言六鱼之色何以遗鲨而鲂鱼色白亦不青也鲿有大至十余斤者本非小鱼鳢之大者长四五尺不得言中鰋之大不及鲿鳢远甚何以言大鲨性极沈鲤或浮水而行好作异说不求义理之安未见此六物者几何不入于十里雾中邪是自误兼误人矣 

　　○南有嘉鱼 

　　毛传云江汉之间鱼所产也郑笺云南方水中有善鱼此皆言鱼之嘉而未言嘉鱼为何鱼盖嘉鱼一名鮇鱼一名拙鱼一名丙穴鱼李氏本草云嘉美也杜甫诗鱼知丙穴由来美是矣河阳呼为鮇鱼言味之美也蜀人呼为拙鱼言其性钝也夫丙穴有二文选注云丙穴在汉中沔县北丙地名也水经注云丙水出丙穴穴口向内故名鱼常以三月出穴十月入穴任豫益州记云嘉鱼蜀郡处处有之状似鲤而鳞细如鳟肉肥而美夔州志云嘉鱼春社前出秋社后归首有黑点长身细鳞肉白如玉味颇咸食盐泉故也范成大虞衡志云嘉鱼状如鲥而多脂味极美刘恂岭表录云苍梧戎县江水日出嘉鱼似鳟而肥众鱼莫及王士正池北偶谈云嘉鱼出丙穴在汉中府桃花时则从穴出亦名鮇鱼或名■〈鱼廷〉尔雅曰鯦当魱郭注云海鱼似鳊而大鳞肥美多鲠今江东呼最大长三尺者曰当互此鱼或言出于蜀或言出于楚或言出于秦或言出于江海则是所出之地不一或言似鲤或言似鳟或言似鲥则是所言之形状不一惟王氏言其似鳊即尔雅之鯦当魱大鳞多鲠与海鳓相似海鳓今俗名火鳓鱼又呼曰科鳓鱼味甘而美可敌南江之鲥脂肥而鲜足埒北江之鰋称之曰嘉不虚也其名曰鮇曰■〈鱼廷〉曰当魱则是实有此鱼非言南有美鱼泛泛无所指也 

　　○南有樛木甘瓠累之 

　　诗缉云瓠有甘有苦甘瓠则可食者也夫瓠为蓏属古今皆以为蔬汉书食货志云菜茹有畦瓜瓠果蓏正字通云瓠瓜类分甘苦二种甘者大苦者小陶氏云瓠或有苦者味如胆不可食非别生一种也埤雅云长而瘦上曰瓠短项大腹曰匏瓠性甘匏性苦盖匏老则皮坚可以为器而瓠虽至老其皮不坚此匏瓠二物之别匏形不一或圆或扁或长项大腹或首末俱大而腰转细瓠之形或长或短圆长似方而无棱角如枕形三月间蔓长叶大五六月开白花实在花下结实肥大嫩可烹食味甘而淡俗名瓠子凡瓜蓏之属蔓依于地则结实少蔓附于空则结实多瓠累樛木亦取实多之意古之瓜蓏寄于树今则竖木为架尤工于古瓠味不苦如遇天旱瓜之类或有苦者此气候所致非别有此一种也 

　　○翩翩者鵻烝然来思 

　　毛传云鵻壹宿之鸟郑笺云壹宿者壹于所宿之木也盖鵻为五鸠之一古帝以鸟纪官鵻为祝鸠氏也他鸠来去无定惟祝鸠四时常有不移其处故曰壹宿传笺四牡之诗诂鵻性孝以兴将父将母此诂鵻壹宿以兴下文又燕嘉宾也 

　　○南山有台北山有莱 

　　毛传云台夫须也莱草也尔雅释草云台夫须又曰薃侯莎其实媞厘蔓华又曰拜蔏藋郭注云台可以为御雨笠薃也者莎??隋媞者其实蔓华一名蒙华蔏藋亦似藜盖台即莎草薃侯莎是言薃又名莎媞为莎草实广雅云地毛莎??隋也文选注云一名戾莎说文云薃侯也一名侯莎尔雅翼云莎茎叶似三棱根周匝多毛谓之香附子莎叶如韭而长光泽有剑脊棱五六月间叶中抽茎高二三尺余茎端小叶丛聚开青花结细子茎三棱俗呼为三棱草根入药有香名而香味极微无芬芳气也严氏诗缉云以莎草为衣则谓之蓑莎为草名蓑为衣名莎草又可为笠此草农人常取之织雨衣故小雅都人士诗台笠缁撮毛注谓台所以御暑笠所以御雨郑笺以为都人之士以台草为笠言笠为台草所织可御暑又可御雨传则分言其用究之为一物也郭氏尔雅注谓笠即雨衣之类然笠戴于首今俗呼曰斗篷衣着于身今俗呼曰蓑衣二物虽同用台草织成其用则不同也关左水泽之地多生莎草其根连续相附如枣核形两头尖采者暴干以充药材名香附子羣芳谱云香附子莎草根也一名水莎一名地毛一名水香棱一名地巴戟古谓之雀头香莱即藜又作厘尔雅厘蔓华说文作莱蔓华徐锴以厘莱为同音字是也夫厘莱二字古为同音而亦通用刘向封事引诗贻我来牟作厘牟春秋隐公十一年夏公会郑伯于时来公羊传作会于祁黎来莱同韵黎藜同韵则是尔雅之厘即说文之莱厘又作藜是莱为藜草无疑也玉篇云藜草也广韵同诗曰田卒污莱礼月令云藜莠蓬蒿并兴欲识莱者寻彼荒田中则得之陆疏云莱草名其叶可食今兖州人蒸以为茹谓之莱蒸则是莱为可食之草春气初暖莱草始生采嫩苗者瀹之为茹亦常有之但不养人食之久则体浮肿或小泄本草未言莱毒而食者无益则如此诗缉云莱草叶可食以上下类之皆指草木之名其义或当然矣不知此草处处皆有人人习见严氏注诗竟不能识又引朱氏说莱叶有香岂知此草性最寒滑无香气哉李氏本草藜入菜部园圃广有不种自生有青紫二种青者茎叶俱青茎微方似有棱叶似茄而薄小外有粗齿面绿背白似有灰七月开细青花结实蔟蔟如球中有细子光黑如漆紫者茎有紫线文叶之背色亦紫老茎高七八尺余可作床栈及为杖管幼安之藜床山涛母之藜杖皆用紫莱之老梗也蔏藋即藜之紫色者一名拜邵氏尔雅正义云今灰藋茎有红缕叶锐而青其背白如着沙羣芳谱云藜一名地肤一名落帚则是以俗之千头草当藜也地肤不生于荒田枝叶上生秋老作帚为农家必需之物而其形与莱毫不似也莱叶之背有灰似沙用水洗下浣布最易洁白俗呼曰灰菜 

　　○南山有桑北山有杨 

　　桑杨俱木名桑见定之方中杨见车邻 

　　○南山有杞北山有李 

　　曹氏曰杞梓杞也杞柳生泽畔不生于山而梓杞为大木山中有之陆疏云杞一名狗骨山材也其树如樗理白而滑子为木蝱可合药李木果名见何彼秾矣 

　　○南山有栲北山有杻 

　　毛传云栲山樗杻檍也栲即臭椿杻俗名纽筋子俱见山有枢 

　　○南山有枸北山有楰 

　　毛传云枸枳枸也楰鼠梓孔疏云枸释木无文宋玉赋曰枳枸来巢则枸木多枝而曲所以来巢也尔雅释木云楰鼠梓郭注云楸属也今江东有虒梓陆疏云枸山木一名枸骨木理白滑可为函板子大如指噉之甘美如饴江南特美谓之木蜜其木能令酒薄若以为屋柱一室之内酒皆少味也枸一作椇礼妇人之贽椇榛脯修枣栗疏云椇即白石李形如珊瑚味甘美李氏本草云枸骨树如女贞肌理甚白叶长二三寸青翠而厚四时不凋夏开白花实如葜菝子秋熟色绯红皮薄味甘核有四瓣叶有五刺如猫之形俗呼为猫儿剌说文云楰鼠梓木广韵云鼠梓似山楸而黑陆疏亦言楰木理如楸山楸之异者一名苦楸湿时脆燥时坚此二木关左未见宋玉风赋枳枸作枳句六臣注云枳木名枳句言枳树多勾似橘屈曲也考工记曰橘踰淮为枳此言枳即是橘踰淮而化不似陆疏所言木蜜之枸骨也楰为鼠梓鼠李亦名鼠梓鼠李叶似梨而薄小子如黄柏子木白而坚实俗名臭李可食而涩亦非似楸之楰梓也 

　　○蓼彼萧斯 

　　毛传云萧蒿也即今香蒿见采葛 

　　○在彼杞棘 

　　杞枸杞见四牡棘酸枣见凯风 

　　○其桐其椅其实离离 

　　桐椅大木皆有实见定之方中 

　　○菁菁者莪在彼中阿 

　　毛传云莪萝蒿也尔雅释草云莪萝郭注云今莪蒿亦曰■〈艹廪〉蒿李氏本草云莪犹峨峨言峨蒿高于他蒿也陆疏云莪蒿也一名萝生泽田渐洳之处叶似邪蒿而细科生三月中茎可生食又可蒸食香美颇似蒌蒿夫莪在关左处处皆有叶似萧而香不浓茎似蔚而皮不滑丛生高隰亦生山侧茎冬不死高可五六尺余诗言在阿在陵未尝惟言在沚陆氏胡未之察也莪科高于众蒿先百草生每丛凡数茎诗言菁菁者以喻当年养育人材如莪之盛 

　　○炰鳖脍鲤 

　　尔雅释鱼云鳖三足为能盖鳖为常物此特即其异者释之说文云鳖甲虫也考工记注云外骨龟属内骨鳖属玉篇云鳖龟属一名神守一名河伯从事埤雅云鳖以眼听穹脊连胁水居陆生淮南子云鳖无耳而目不可瞥精于明也陆佃曰鹤影生鳖思生鳖伏于渊而卵剖于陵以思化也此物凡池泽江河皆有俗呼曰甲鱼 

　　○薄言采芑 

　　毛传云芑菜也孔疏引陆玑疏云芑菜似苦菜茎青白色摘其叶白汁出肥可生食亦可蒸为茹青州人谓之芑河西雁门芑尤美诗缉云芑嘉谷也李氏云毛以薄言采芑为菜丰水有芑为草维穈维芑为谷王氏皆以为谷补传云新田菑亩中乡不应指菜盖以田亩善养嘉谷喻周家善养士卒也夫田中固宜有谷而田中亦自有芑芑言采则芑为菜可知也是盖言菜采于田隼集于地喻方叔习兵有法也芑为荼属疏言似苦菜芑与苦菜小异叶比苦菜肥大亦不似苦菜细碎春贴地生秋从中抽茎高至二三尺开黄花似菊而小花干结子如芦花而远飞田中广有可以生食亦可熟食荼之秀在四月芑之秀在七月此芑与荼之别也芑名苦荬菜俗讹为曲麻菜 

　　○鴥彼飞隼其飞戾天 

　　毛传云戾至也郑笺云隼急疾之鸟也飞乃至天喻士卒劲勇能深攻入敌也盖隼为鸷鸟关左呼曰雀鹰埤雅云鹰搏噬不能无失惟隼为有准故准字从隼一名晨风隼之飞如风之疾故有风名一名鸢字从弋为隼捉雀如弋之射秦诗云鴥彼晨风大雅诗云鸢飞戾天曰鴥曰戾天文义与此诗同是一物也隼又名负雀尔雅释鸟云鷣负雀郭注云鹞也江东呼之为鷣善捉雀因名云陆疏云隼鹞属齐人谓之击征或谓之题肩或谓之雀鹰春化为布谷者是也易解卦上六云公用射隼于高墉之上疏云隼者贪残之鸟鹯鹞之属鲁语仲尼在陈有隼集于陈侯之庭注云隼鸷鸟今之鹗也夫隼似苍鹰而小与鹞相类不似鹗鹗大而隼小隼圆目钩喙黄足利爪其尾如舵背羽青灰色腹下白苍斑文善高飞疾如射饥捕雀食每当春深雀鹰初至里人网设四面其中系雀作囗?繇绐鹰来捕触机网翻鹰覆网下捉而畜之以观其捉雀为戏其稚者名花鹰又名松儿老者名板鹰皆不知其命名之义而此鸟则常见之诗缉云隼鹘也鹞属也盖言隼为鹘类则可而谓隼即是鹘则非隼之类不一其名亦分类而异禽经云善搏者曰鹰窃立者曰鵰骨曰鹘瞭曰鹞展曰鹯夺曰鵽鹯即晨风鹘名鸦鹘鹰捉鸟以爪鹘击鸟以翅鹘之猛厉尤捷于鹰鸟鹊之属皆畏之隼非鹘严说误也说文云隼祝鸠也祝鸠为鵻即斑鸠鸟之最谨愿者岂为鸷鸟尔雅鹰隼丑祝鸠毫不似鹰也或以隼为茅鸱茅鸱为老鵵枭之属其误尤远或曰隼鷞鸠也此因月令有鹰化为鸠之文鷞鸠亦有鸠名故误合之岂知隼有数名皆不名鸠而化鸠者正此鸟邪隼为常有之鸟而诸家或曰鹞属或曰鹯属或曰鹗或曰鹘或曰茅鸱或曰鷞鸠鸷鸟之类几乎猜尽离非鸷鸟而许氏以之当隼尤足骇异此诗曰鴥曰戾天盍求此物详视之何必为此空测也布谷为鸤鸠非隼所化隼所化者为鸣鸠也陆说亦误 

　　○兽之所同麀鹿麌麌 

　　毛传云鹿牝曰麀尔雅释兽云鹿牝麚牝麀是麀即鹿之牝者今牝鹿无角色黄无斑白点与牡鹿毛色异 

　　○发彼小豝殪此大兕 

　　郑笺云豕牝曰豝盖野豕也见驺虞说文云兕如野牛青色其皮坚厚可制铠李氏本草云犀字篆文象形其牸名兕兕出西番南番滇南交州诸处有山兕水兕兕犀三种山兕居山林获之尚易水兕出水中最为难得俱有二角兕犀亦曰沙犀祇一角在顶文理细腻斑白分明其力最大不易猎取汉书平帝元始二年黄支国献犀牛颜师古注云犀状如水牛头似猪而四足类象黑色一角当额前鼻上又有一小角尔雅释兽云兕似牛犀似豕郭注云兕一角青色重千斤犀形似水牛猪头大腹卑脚有三角一在顶上一在额上一在鼻上鼻上者即食角也小而不椭好食棘亦有一角者夫李氏谓犀之牸者名兕犀兕似为一物尔雅兕犀分释则是犀为二物此物出于西南徼外北方药材虽用犀角而未见此兽颜氏注汉书言犀状似水牛非水牛即犀也犀兕相似非一类矣 

　　○鸿雁于飞肃肃其羽 

　　诗中有单言雁者如雝雝鸣雁弋鳬与雁之类乃随阳之鸟也又名阳鸟书曰阳鸟攸居诗中有单言鸿者如鸿则离之鸿飞遵渚之类此为鸿鹄又名黄鹄形颇似鹤又名黄鹤与雁异若鸿雁连言则鸿为雁之大者毛传云大曰鸿小曰雁如礼月令孟春季秋所言鸿雁则鸿皆雁也亦有单言鸿而非鹄者如周易渐卦六言鸿渐鸿皆是雁此不可以诗中之鸿例之 

　　○鴥彼飞隼载飞载止 

　　隼鸷鸟即雀鹰见采芑 

　　毛诗多识卷八终 

　　●毛诗多识卷九 

　　长白多隆阿着 

　　小雅中 

　　◆小雅中◆ 

　　鹤鸣于九皋声闻于野 
　　园有树檀其下维萚 
　　园有树檀其下维谷 
　　皎皎白驹食我场藿 
　　黄鸟黄鸟无集于谷无啄我粟 
　　黄鸟黄鸟无集于桑无啄我粱 
　　黄鸟黄鸟无集于栩无啄我黍 
　　我行其野蔽芾其樗 
　　我行其野言采其蓫 
　　我行其野言采其葍 
　　如竹苞矣如松茂矣 
　　鸟鼠攸去 
　　如翚斯飞 
　　吉梦维何维熊维罴维虺维蛇 
　　谁谓尔无牛九十其犉 
　　谁知乌之雌雄 
　　哀今之人胡为虺蜴 
　　田卒污莱 
　　不敢暴虎 
　　宛彼鸣鸠翰飞戾天 
　　中原有菽庶民采之 
　　螟蛉有子蜾蠃负之 
　　题彼脊令载飞载鸣 
　　交交桑扈率场啄粟 

　　○鹤鸣于九皋声闻于野 

　　鹤水鸟博物志云鹤■〈骨圭〉颊■〈骨它〉耳响则听远眼赤则视远其色似雪相鹤经云鹤阳鸟也而游于阴行必集洲渚止不集林木盖鹤最善鸣故此诗言鹤鸣易云鸣鹤在阴其子和之是亦以鸣言鹤也陆氏疏引淮南子云鸡知将旦鹤知夜半是言鹤之鸣多在夜也鹤性易驯近为人家常畜形如家鹅而不痴肥高二尺余项长等身丹顶赤目乌带周颈青足高翘白羽黑翼今见敛翼之鹤其翼端黑翎皆聚于尾往往误以鹤为黑尾者而其实非尾之黑苏子瞻后赤壁赋言鹤为元裳缟衣是犹未细察也鹤之气通任脉与鹿之气通督脉同故二物皆寿长生不死鹤羽纯白故名白鹤亦有苍羽者俗呼灰鹤声清而高恒闻数里故毛传云泽皋也言身隐而名著也埤雅云鹤形定而色白食于水故喙长轩于前故后短栖于陆故足高而尾凋翔于云故毛丰而肉疏大喉以吐故修颈以纳新故寿李氏本草言鹤雄鸣上风雌鸣下风声交而孕好食鱼尤喜啖虺蛇蛇闻其声不敢行鹤顶羽作肉珠色白食蛇久则色渐红老则鲜如珊瑚俗云蛇之毒咸聚于鹤顶也是鹤之品清异于鹙鹤之顶毒同于鸩也崔氏古今注云鹤千年则变苍又二千年则变黑所谓元鹤也古谓之仙禽亦名露禽或又谓之阴羽 

　　○园有树檀其下维萚 

　　檀木名孔疏云善木也见将仲子 

　　○园有树檀其下维谷 

　　毛传云谷恶木也陆疏云谷幽州人谓之谷桑或曰楮荆扬交广谓之谷中州人谓之楮殷中宗时桑谷共生是也今江南绩其皮以为布又捣以为纸其叶初生可以为茹诗缉云谷楮也今楮皮也夫以谷皮造纸今犹盛行呼曰桑皮纸谷有楮名又楮纸实名楮实子本草言楮实益气充饥轻身不老入药上品而传乃曰恶木者则以谷对檀言谷无大木不若檀为大材也说文楮谷两字互训楮谷自是一物埤雅云皮白者谷皮斑者楮虽为一物而皮色小别尔雅翼云叶无瓣曰构是谷叶多碎如花之瓣叶整名构也李氏本草云谷分雌雄雄者皮斑而叶无桠杈亦开花似柳花春老其花自落不结实雌者皮白而叶有桠杈开碎花结实如杨梅蜜煎可作果食高氏天禄识余云谷音构木名皮可为纸王右军传云秃千兔之翰聚无一毫之筋穷万谷之皮敛无半分之骨盖谷即山桑有结实不结实之异叶亦有整碎之分其整者叶大而厚花作穗春老穗落其实百不存一其叶碎者小而薄结实累累盈枝红酸黑甘可充果食其似柳花者落不成实其结实为椹者亦不开花桑椹初结数十子相黏为一每粒端各有细毛彷佛似花而非花也关左植桑养蚕近海处多留心验之则知李氏考据尚微疏耳 

　　○皎皎白驹食我场藿 

　　毛传云藿犹苗也诗缉云藿豆叶也古人以藜藿充食品藿即豆之叶说文藿作??靃释云茮之小也仪礼云牛藿注云豆叶 

　　○黄鸟黄鸟无集于谷无啄我粟 

　　黄鸟黄鹂也见葛覃谷桑谷也见鹤鸣粟谷名王氏羣芳谱云粟米之连壳者本五谷中之一粱属也北方直名之曰谷今因之脱壳则为粟米亦曰小米粟古文作?象穗在禾上之形盖粱之细者秆高三四尺似蜀黍秆中空有节叶似芦小有毛穗似蒲亦有毛颗粒成蔟性咸淡养脾胃陈者尤良北人日用不可缺者此谷关左种者尤多呼曰谷子无称粟者茎高有节一节一叶穗似狼尾草曲而下垂种于膏土则穗长尺余数百粒聚成小球密黏于穗每穗凡数十球实似黍而小不黏稃米俱黄色性畏涝不宜下湿地连壳收藏年久不蠹晋燕高田皆宜此谷洵美种也 

　　○黄鸟黄鸟无集于桑无啄我粱 

　　桑木名见定之方中粱谷名旧注皆以为粟然首章已言粟此章不应重出有重出者亦不宜粟粱易字粱疑是今之高粱名蜀黍又名红粱见鸨羽 

　　○黄鸟黄鸟无集于栩无啄我黍 

　　栩木名见鸨栩黍谷名见黍离 

　　○我行其野蔽芾其樗 

　　毛传云樗恶木也孔疏云七月言采荼薪樗樗唯取薪薪恶木也盖樗非美材俗呼为臭椿其味臭故云恶不似香椿可采食也又名野樗与栲同类陆疏云山樗与下田樗略无异叶似差狭山樗即栲下田樗即野樗樗非良材人无植者自生自长行野者遇此得其阴荫以起下婚姻之故素有恩义非野樗比而乃不我庇不如此樗也唐本草云椿樗二树形相似樗木疏椿木实苏氏图经云椿叶香可啖樗气臭北人呼曰山椿江东呼为鬼目椿樗二木处处有之椿嫩叶香美盐漉为蔬可入食品樗叶味臭其木虽大而皮粗质虚削之如朽庄子云吾有大树人谓之樗其大本拥肿而不中绳墨其小枝卷曲而不中规矩则樗洵不材矣 

　　○我行其野言采其蓫 

　　毛传云蓫恶菜也是言蓫为菜而蓫实为隰草不可食处处皆有春生苗叶狭长一二尺似牛舌茎高三四尺余色青节间微赤夏初起薹开青白花成穗结子三棱外皮大于荞麦而实小夏至后即枯关左俗呼曰羊蹄叶郑笺云蓫牛蘈仲春时生可采也尔雅释草云藬牛蘈郭注云今江东呼为牛蘈者高尺余许方茎叶长而锐有穗穗间有华华紫缥色陆疏云蓫牛蘈似芦菔而茎赤多啖令人下气此所言正为今之羊蹄形色同性亦同也夫传以蓫为菜笺则言其可采是为食物矣然羊蹄味苦有小毒本草言其可制铅汞疗疥癣治秃疮故此草又有秃菜名味熏臭根名野大黄焙成炭食之犹泻兽医取此用治牛马热结屡效春苗嫩时其毒未发或可采以代蔬邵晋涵尔雅正义言车前草一名牛蘈又以为天麻又以为紫华益母总由不识此草再三乱猜终无一是陆氏言此草最得大意郭注言其方茎紫华似益母不知羊蹄茎有七八棱而圆花似酸模无紫色者传以为恶菜味臭有毒俱可以一恶字括之子名金荞麦亦不可食俗或采之以装枕囊言治耳聋郑樵以蓫为菲菲根可为蔬蓫根不可为蔬也亦误 

　　○我行其野言采其葍 

　　毛传云葍恶菜也郑笺云葍■〈艹富〉也尔雅释葍有二一曰葍■〈艹富〉一曰葍藑茅郭注云■〈艹富〉大叶白华根如指正白可啖葍华有赤者为藑藑葍一种耳陆疏言葍亦有二其言茎叶细而香者即尔雅之葍■〈艹富〉也其言赤茎而臭者即雅尔之藑茅也齐民要术云河东汉中谓之葍幽兖谓之燕葍一名爵弁一名蔓根根正白着热灰中温啜之饥荒可以御饥汉祭甘泉或用之夫葍博雅名□藑说文名茆葍其可食者即笺所言之葍■〈艹富〉其赤茎者即传所言之恶菜离骚云索藑茅以筳篿注云香草与尔雅所言之藑茅异非此诗所言之葍也葍名旋花又名鼓子花 

　　○如竹苞矣如松茂矣 

　　竹草名见竹竿松木名见山有扶苏 

　　○鸟鼠攸去 

　　鼠兽之小者见行露 

　　○如翚斯飞 

　　翚雉也郑笺云伊洛而南素质五采皆备成章曰翚此与尔雅说文俱同郭注云翚亦雉属言其毛色光鲜左氏昭公十七年传五雉注雉有五种伊洛之南曰翚雉 

　　○吉梦维何维熊维罴维虺维蛇 

　　郑笺云熊罴之兽虺蛇之虫此四者梦之吉祥也熊罴在山阳之祥故为生男虺蛇穴处阴之祥故为生女盖熊罴皆山兽本草谓熊罴为一类熊为猪熊罴为马熊是名熊名罴则以此物之大小分又曰罴即熊之雄者是名熊名罴又以此物之牝牡分尔雅释兽云罴似熊黄白文郭注云罴似熊而长头高脚猛憨多力关西呼曰貑罴说文云熊似豕山居冬蛰罴似熊黄白文夫罴尔雅以为似熊则罴与熊是非一种说文分释之义同尔雅陆玑谓有黄罴有赤罴罴大于熊其脂如熊白而粗理不似熊白美亦分熊罴为二物本草以罴为雄熊误矣今关之左东北多山兽有熊罴其小者似狗俗名狗驮其大者似马俗名马驮形虽近似而非一类熊罴状俱似豕竖目长鬣躯壮毛粗能以四足行亦能立以两足行足大盈尺冬蛰入穴惟舐其足春暖方出足皮被舐粗皮尽脱弱不能行古人美熊之白今则未闻食者其足名蹯今呼熊掌食品所珍其胆最良能治惊癎药材所贵埤雅云熊胆春近首夏在腹秋在左足冬在右足四时各易其处向见猎人偶忆问及佥曰不然此说殊不足据熊罴毛不温润皮质粗厚古人以此为裘大东诗曰熊罴是裘今无用者熊罴毛色俱黑尔雅言黄白文陆疏言黄赤色尔雅又谓魋如小熊窃毛而黄郭注云今平山中有此兽状如熊而小尾俗呼为赤熊大雅韩奕诗曰赤豹黄罴是熊罴皮毛有色黄者矣虺蛇皆毒虫蛇类不一乌蛇白蛇黄蛇赤蛇青蛇以色名王蛇线蛇花蛇两头蛇以形名巴蛇蕲蛇常山蛇以地名而总名曰蛇酉阳杂俎有草蛇水蛇木蛇土蛇四种埤雅云牛以鼻听蛇以眼听尔雅翼云蛇常饥每得食稍饱辄复蜕壳冬含土入蛰及出蛰则吐之草蛇能于草上行俗名草啸子水蛇居水泽俗名水长虫木蛇栖树与树皮相似俗名贴树皮土蛇土黄色亦居土穴又有一种蛇大于诸蛇皮作黑黄文俗名乌稍蛇盖蟒属也虺亦蛇类而其毒尤甚于蛇关左有蛇无虺南方炎地虺毒如火故有于南北方气寒无此物也尔雅释鱼云蝮虺博三寸首大如擘说文虺作虫注云虫一名蝮诗缉引舍人说云江淮以南曰蝮江淮以北曰虺博物志云蝮蛇秋月毒甚无所蜇螫啮草木以泄其气草木即死人采樵为草木所伤剌者亦杀人柳子厚蝮蛇文云目兼蜂虿色混泥涂其颈蹙恧其腹次且蹇鼻钩牙穴出榛居蓄怒而蟠衔毒而趋抱朴子云蛇类最多惟蝮中人甚急但实时以刀割去疮肉投于地其沸如火炙须臾焦烬人乃得活苏氏本草云蝮有四脚能跳来啮人啮已即跳木上作声云斫木斫木者不可救也若云博叔博叔者犹可急治之楚辞大招云王虺骞只注云王虺大蛇也招魂云蝮蛇蓁蓁注云蝮大蛇此言虺蝮皆为蛇汉书田儋传云蝮蠚手则斩手蠚足则斩足应劭云蝮一名虺螫人手足则割去其肉不然则死颜师古注云尔雅说文皆以蝮即虺蝮蛇细颈大头焦尾色如绶文文间有毛似猪鬣鼻上有针大者长七八尺一名反鼻非虺之类虺若土色所在有之俗名土虺是许氏诸人皆以虺为蝮颜氏言蝮别为一类虺即土蛇蝮有足蛇无足虺即段成式所言草木水土四种之土蛇非蝮也凡蛇皆有毒其毒在口今之为蛇啮者敷以雄黄即愈受毒重者以麝香烧烟熏之立效但不知可医虺毒否也 

　　○谁谓尔无牛九十其犉 

　　毛传云黄牛黑唇曰犉尔雅释畜云黑唇犉此不言黄牛者以牛为土畜黄为牛之本色不待言也尔雅又云牛七尺为犉邢疏云言牛黑唇犉又云牛七尺为犉是犉有二义尸子云大牛为犉七尺 

　　○谁知乌之雌雄 

　　乌反哺鸟也凡鸟之雌雄难辨犹可即其羽毛异色辨之至于乌则首尾纯黑虽欲辨之以色而色无别尔雅释鸟云鸟之雌雄不可别者以翼右掩左雄左掩右雌此似可以辨鸟矣然尝留心验之见所畜之鸡鹜与来集之鸰鹊亦有右掩左而雌左掩右而雄者尔雅之文亦殊难据况乌之偶尔飞来浑然一色即其左掩右掩之翼亦难遽分于以见古诗人善体物也 

　　○哀今之人胡为虺蜴 

　　虺为蝮蛇蜴为蜥蜴旧注谓虺蜴皆毒螫之虫毛传云蜴螈也郑笺云虺蜴之性见人则走则似取其避人不取其毒螫然者此诗上言维号斯言有伦有脊是宜少安勿躁敬听陈说不似虺蜴见人即去则与上文直接递下而集传则云哀今之人胡为肆毒以害人是此二语于上文另转一意与笺异盖传以蜴为螈蝾螈也尔雅释鱼云蝾螈蜥蜴蜥蜴蝘蜓蝘蜓守宫也则是合四名而总为一物后儒分之为二其处草泽者曰蝾螈蜥蜴其栖屋壁者曰蝘蜓守宫蜥蜴即今之马蛇守宫即今之蝎虎本草云小而五色尾青碧者名蜥蜴小而缘墙壁色黑者名蝘蜓汉书东方朔传云武帝置守宫盂下令朔射之朔曰臣以为龙又无角谓之为蛇又有足跂跂脉脉善缘壁是非守宫即蜥蜴本草分蜥蜴蝘蜓为二汉书亦分守宫蜥蜴为二而蜥蜴亦言缘壁似蜥蜴亦为守宫之属邵晋涵尔雅正义云此虫本一物而四名而后世别为二者则以在壁在草别之方言云守宫秦晋西夏谓之守宫或谓之蠦■〈虫廛〉或谓之蜥易南阳呼蝘蜓其在泽中者谓之易蜴南楚谓之蛇医或谓之蝾螈东齐海岱谓之螔■〈虫侯〉说文云在壁曰蝘蜓在草曰蜥易今蝘蜓食蝎者多在壁间其在草中者青绿色盖本为一物因所在而异其名夫尔雅之释蝾螈为蜥蜴亦犹芣苢之为车前唐蒙之为女萝虽多其名而实为一物是惟言在壁之守宫未尝言在草之蛇医也后儒因此二物形色相似并之为一又曲为之说本为一物因所在而异其名岂知蛇医处草永不入家守宫栖壁永不至野乎关左呼蛇医曰马蛇田间常有嘬虫为食见人则急走人倘逐之则力惫不能行口吐双歧黑舌与蛇宛似俗谓断蛇为二马蛇则能使接合如一故曰蛇医呼守宫曰蝎虎常见其在壁上以尾击蝎食之博物志谓畜养守宫食以朱砂捣万杵点妇女体终身不灭耦则落是言此物能使妇女守闺也故曰守宫二物形最相似首尾俱似蛇有四足马蛇色白黄圆点花文蝎虎色苍黑横曲花文马蛇之足滑只能行野蝎虎之爪涩故能上墙虽皆有毒而未闻其螫人常见小儿捉弄之亦不知啮是与虺为类而实不类也陆玑疏云虺蜴一名蝾螈蜴也或谓之蛇医如蜥蜴青绿色大如指形状可恶此又以蜥蜴非蛇医乃与蛇医相似者又并虺蜴二物为一物仍名蝾螈不但与尔雅说文剌谬试问蛇医守宫外果又有此一种虫邪蝾螈既非蜥蜴何以于蝾螈下又加蜴字邪蛇医处处皆有本无青绿色者大亦不仅如指也何杜撰至此也或曰十二时虫一名避役出容州交州诸处状如守宫身青色大者长尺许尾与身等啮人不可治岭南异物志亦载此说此似可为蜴能螫人之证然诗人用物惟取目前常见者此忽取之域外殊不可信且此虫名十二时不名蜴不宜据之作附会也 

　　○田卒污莱 

　　孔疏云莱者草秽之名此即藜也见南山有台 

　　○不敢暴虎 

　　虎山兽名见大叔于田 

　　○宛彼鸣鸠翰飞戾天 

　　鸣鸠鹘鸼也鸠类不一何以知为鹘鸼曰以此诗言戾天知之盖鹘为鸦鹘形似雀鹰雀鹰之取鸟以爪攫鸦鹘之取鸟以翼击鹘翼最健奋翮上飞转瞬之顷剌入霄汉鸣鸠之飞似之故有鹘名鸼鸠同音是鸼即鸠若斑鸠则为祝鸠性好横飞一飞即止不能戾天故知鸣鸠为鹘鸼也毛传云宛小貌鸣鸠鹘雕或疑雕为鸼之讹而杜预左传注亦以鹘鸼作鹘雕鹘雕同为鸷鸟雕字非讹不必疑也尔雅释鸟云鶌鸠鹘鸼郭注云似山鹊而小尾短青黑色多声今江东亦呼为鹘鸼鸟惟鸣则有声郭曰多声是亦以鸣鸠为鹘鸼也本草云鹘鸼一名鹘嘲北人呼为□鷜鸟其鸣云钩辀格磔自呼也邵氏尔雅正义云鹘鸼好以春朝鸣其声连属如相贯故郭以为多声此言鹘鸼之鸣在朝而其鸣实无定候今当日暮鹘鸼羣飞绕村而鸣声连不断愈飞愈高至于云表则见其鸣恒在暮也礼月令季春之月鸣鸠拂其羽太平御览引蔡邕章句曰鹘鸠也鸠先是时鸣故称鸣鸠拂犹抟也阳气所感故抟羽是鹘鸠即鹘鸼此鸣鸠为鹘鸼之证而拂羽为抟羽亦为戾天之证诗缉云鸣鸠鹘鸼也即氓诗食葚之鸠郯子所谓鹘鸠氏司事也庄子所谓鷽鸠非斑鸠也山阴陆氏云庄子所谓鷽鸠笑之者也多声故名鸣鸠小物决起而飞抢榆枋时则不至控于地而已矣今飞鸣戾天勉强故也陆玑谓一名斑鸠似鹁鸠而大项有绣文斑然与此鹘鸠全异玑之言非夫以鸣鸠为斑鸠固非而以鸣鸠为鷽鸠亦非鷽鸠为山鹊鸣鸠俗名青鵳子广雅云鵳鷤也鹞属此鸟形似鹞故曰鵳此鸟羽为青蓝色故鵳曰青且飞且鸣倦息于树从未见其控地欲与鷽鸠比附转言翰飞为勉强则亦不识物性矣此鸟不能营巢惟夺鹊巢以伏雏形似鹰木属为鹰所化仲春鹰化为鸠此鹰为雀鹰此鸠为鸣鸠他鹰不化鸠他鸠皆非鹰所化也古帝纪官鹘鸠司事以其春来冬去也若斑鸠则四时皆有鸣鸠不食桑葚食桑葚者为鸤鸠传说本误严注又袭毛传之误或曰斑鸠孝鸟与下有怀二人相关不知此诗所取意在戾天以鸠飞之高兴所念之远义又别也 

　　○中原有菽庶民采之 

　　毛传云菽藿也力采者则得之孔疏云菽云采之明采取其叶 

　　○螟蛉有子蜾蠃负之 

　　毛传云螟蛉桑虫也蜾蠃蒲卢也负持也尔雅释虫云螟蛉桑虫果蠃蒲卢郭注云螟蛉俗谓之桑蟃果蠃即细腰螽也俗呼为蠮螉则是螟蛉为虫蜾蠃为螽二者非相似之物郑笺云蒲卢取桑虫之子负持而去煦育养之以成其子说文云螟蠕桑虫也□蠃蒲卢细腰土蠭也天地之性细腰纯雄无子是蛉作■〈虫霝〉蜾作□夆??作蠭字画各异而训诂无异陆疏云螟蛉者桑上小青虫也似步屈其色青而细小或在草叶上蜾蠃土蜂也一名蒲卢似蜂而小腰取桑虫负之于木空中或书简笔筒中七日而化为其子里语云呪云象我象我盖步屈即尺蠖桑上亦有此虫螟蛉似步屈而腰间有足似蚕而纤细口吐丝悬树上槐桑树上最多曰桑虫是桑树上之虫也蜾蠃为土蜂为其衔土作窠故名蜂属之腰皆细而蜾蠃比他蜂俱小衔虫入窠之候必鸣一二刻始飞去陆云象我象我此亦会意之言今俗则云似我似我也闻之亦近似焉许氏陆氏言虫化蜂说同于郑而陆说尤详扬雄法言亦谓螟蛉之子殪而逢果蠃祝之曰类我类我久则肖之矣夫先儒解经多有师承蜂负桑虫化为其子与诲子式谷意似相关故后学多信从之至于陶贞白着本草而其说忽异曰今有一种蜂黑色蜂甚细衔泥入于人屋及器物边作房如并竹管其生子如粟米大置中乃捕取草上青蜘蛛十余枚满中仍塞口以待其子大为粮也其一种入竹管中者亦取草上青虫诗云螟蛉有子蜾蠃负之言细腰之物无雌取青虫教祝变成已子斯为谬矣作诗未审而夫子何为因其僻邪此言螟蛉不能化蜂蜾蠃自能生子乃负螟蛉饲子非取其化陶氏之说异于先儒者一也韩保升云螟蛉桑虫也蜾蠃蒲卢也言蒲卢负桑虫以成其子也今有人候其封穴坏而看之见有卵似粟在死虫之上果如陶说盖诗人知其大而不知其细也是韩氏亦言蜂自有子不待虫化说遵陶氏异于先儒者二也李含光曰视变成子近有数见者非虚言也苏颂曰物类变化固不可度蚱蝉生于转丸衣鱼生于瓜子之类非一桑虫蜘蛛之变为蜂不为异也如陶所说卵如粟者未必非祝虫而成之者此二说与先儒合而寇宗奭本草拾遗又非之曰诸家之说不敢舍诗之义尝坼窠视之果有子如粟米大色白而微黄所负青虫却在子下不与诸虫相着陶说近之此寇氏说同韩氏仍主陶说韩氏之说犹闻于人寇氏之说得之目覩李苏之说不足取信也异于先儒者三也李时珍曰蠮螉之说各异今考诸说并验其卵及蜂之双双往来必是雌雄当以陶氏寇氏之说为正李氏苏氏之说为误盖果蠃自有卵如粟寄在虫身其虫不死不生久则渐枯子大食之而出正如蝇卵附于蚕身久则卵化穴茧而出也列子言纯雄无雌庄子言细腰者化则自古已失之矣今屡破其房见子与他虫同处或子已去而虫存空壳或虫成蛹而子尚小盖虫终不坏至成蛹子乃食之而出此说义亦主陶为亲自历验之语比韩寇之说尤详异于先儒者四也严华谷诗缉引解颐新语云说者考之不精乃谓蜾蠃取桑虫负之七日化为其子虽扬雄亦有类我类我久则肖之之说近世诗人取蜾蠃之巢毁而视之乃自有细卵如粟寄螟蛉之身以养之其螟蛉不生不死蠢然在穴中久则螟蛉渐枯其卵日益长大乃为蜾蠃之形穴窍而出盖此不独取螟蛉亦取小蜘蛛置穴中寄卵于蜘蛛腹胁之间其蜘蛛亦不生不死久之蜘蛛尽枯其子乃成今人养晚蚕者苍蝇亦寄卵于蚕身久之其卵为蝇穴茧而出殆物类之相似者列子云纯雌其名大腰纯雄其名大蠭庄子云细腰者化说文云天地之性细腰纯雄无子此皆信说诗者之言也此综陶韩寇李诸家之说而其义则全袭李氏其言蝇卵寄蚕犹小有误者盖寄卵于蚕之蝇为青蝇非苍蝇穴茧出者为蛆由蛆再变蝇穴茧时尚未为蝇凡养蚕之家皆常见之然其取蜾蠃之生不取螟蛉之化言甚辨也异于先儒者五也余因后人之说异于先儒尝于书屋见有衔土为窠之蜂亦屡破而验之见蜂始生之子寄于他虫身者形如米粒黄白色长而不圆少大者形如巨蛆再大者有头足再大则生翼欲出矣其未成者虫蛛盈窠将成者虫蛛为蜂子蚀残蜂已飞去则此穴已空惟余虫蛛蜕皮也是蜂长成之候则虫蛛无余陶氏诸家之说洵不诬矣苏氏言其如粟之卵未必非由祝虫而成然一穴之内负虫至于十数则当尽化为蜂何以一穴内仅成一蜂邪岂惟祝一虫余虫未尝祝邪详察诸说复绎诗意是非诗人不善体物亦非圣人因诗之僻诗殆言螟蛉蜾蠃异类犹可负之以生其子岂父子天性相关独不可教诲以善使其似之哉诗中比兴类取大义此诗先言采菽继言负蛉以上四句兴下二句若式谷黏合蛉蠃立解则采菽又作何解诗义无误恐儒者之解有误陶氏诸说得之目验毋曰先儒之说必不可破也学者说经宜求其是前人有误未尝必欲后人袭之致一误再误邵晋涵注尔雅坚执旧说则是以耳为目惜当时无人亲执此物使彼目验之 

　　○题彼脊令载飞载鸣 

　　脊令水鸟一名雝渠今名颠尾鸟即郭景纯所谓飞则鸣行则摇者也常棣言脊令在原义取其行之摇有不安之象以兴急难此诗言脊令之题义取其飞则鸣有图远之义以兴迈征禽经言脊令友悌诗中两言此鸟皆喻兄弟因知不识物性者不可以说诗 

　　○交交桑扈率场啄粟 

　　桑扈小鸟处处皆有人所常畜或以为今之蜡觜则误尔雅释鸟云桑扈窃脂毛传云桑扈窃脂也郑笺云窃脂肉食今乃无肉而循场啄粟失其天性不能以自活传训桑扈名窃脂本尔雅笺虽言桑扈肉食而未言其肉之必出于窃也陆疏云桑扈青雀也好窃人脯肉及脂膏故曰窃脂郭氏尔雅正义亦云桑扈俗谓之青雀觜曲食肉好盗脂膏因名云如是则窃脂之名盖由于盗窃脂膏名之矣而孔仲达驳之云诸儒说窃脂皆谓窃人脂膏也即如此言窃元窃黄岂复窃盗元黄乎尔雅释兽云虎窃毛谓虦猫魋小如熊窃毛而黄窃毛皆为浅毛窃即古浅字窃元浅黑也窃蓝浅青也窃黄浅黄也窃丹浅赤也则窃脂为浅白也夫孔氏训窃为浅引尔雅窃毛为据是言脂可盗毛不可盗也语辨而明邵晋涵尔雅正义云孔疏所辨非徒不达物性又不明于诗义也今桑扈色青翠春暮常在丛荟间孔疏定为浅白当由未识此鸟以臆决之且三百篇善言物性前后互见宜得会通诗不云乎交交桑扈有莺其羽又云交交桑扈有莺其领毛传云莺然有文章是莺者指其色之青翠而言后世以黄离为黄莺亦言其文采也若如孔疏以桑扈为浅白之鸟然则白鷢白鹭亦可云有莺其羽有莺其领乎夫物性各殊不可以强词而夺桑扈窃肉而食其性然也淮南说林训云马不食脂桑扈不啄粟非廉也则是桑扈之窃食脂膏古人尽物之性以正其名至今可得之目验岂得强所不知断为浅白哉至于窃蓝窃黄窃自为浅不得与窃脂一例尔雅命名有取谐声者如鶌鸠之名鹘鸼鸤鸠之名鴶鵴有象其形者如燕为白脰鸟仓庚为黧黄以及窃蓝窃黄皆是也有指其事者如鳭鹩为剖苇鷏为蟁母鴷为斲木暨桑扈为窃脂皆是也古人命物之名原未尝预立定制孔疏徒知窃有浅义遂欲并窃脂而训为浅白然则释鸟有鷣负雀谓鷣能捉雀释虫有草虫负蠜岂可谓草虫之负蠜乎蠦■〈虫肥〉一名负盘岂可谓能负盘匜乎以是推之则窃脂之窃为盗窃之窃窃蓝窃黄与兽类之窃毛为窃浅之窃义本殊途言各有当不穷物性而望文生义此无异高叟为诗多见其固也夫孔氏驳旧注而以窃元窃黄相比则是惟据本文邵氏驳孔注而以鷣鴷蠜蜰相比则是外寻枝节尔雅于诸扈同一言窃不宜浅盗互诂此无庸辨即以桑扈之色言之其为浅白人人习见从未见有青翠色者如以郭注为据郭惟言其为青而未言其为翠今于浅白之色多呼曰青如毳衣如菼正言毳衣为浅白色也桑扈本属浅白之羽而乃云青翠有文又云得之目验欲将谁欺其或见鱼狗之类妄以桑扈当之也试以窃脂言之彼桑扈日日求食人岂能日日适野即适野亦不必定携脯肉也如必待窃而食则桑扈之不饿死者有几如曰飞至人家窃食则桑扈为野禽恒栖林木从未见其飞近人家至人院落者盗肉之说本不足据而邵氏乃津津言之多方曲喻以攻孔疏不知其所指孔氏之病皆其本身自犯之病为之备载其说者以见多读古书最易滋佞足以惑人听闻也桑扈之性易驯乡人常有畜者大如蜡觜羽色亦似觜黑尖锐稍曲黑眉如画浅青白色所以有窃脂名嗉下翼间皆有花文所以有莺羽莺领之称又有浅蓝浅黄浅黑浅赤色者此即尔雅所谓秋鳫窃蓝冬□窃黄夏□窃元棘□窃丹者也形体比雀微大而好食雀不能用力直攫每乘雀之不意搏而食之或捉雀之雏亦食虫类诗缉引山阴陆氏说言桑扈有二种尔雅桑扈窃脂鳭鹩剖苇此桑扈之一种也桑扈窃脂棘扈窃丹此桑扈之一种也盖对剖苇言之则窃脂者所谓青质觜曲食肉好盗脂膏者是也对窃丹者言之则窃脂者所谓素质其翅与领皆莺然而有文章者是也夫鳭鹩即鹪鹩是桃虫非桑扈棘扈为九扈之一亦非桑扈乃以尔雅两载桑扈于上下相连之文并而为一贾逵左传注一春扈二夏扈三秋扈四冬扈五棘扈六行扈七宵扈八桑扈九老扈此为九扈若棘扈即桑扈则九扈缺一扈矣同名窃脂一则盗窃脂膏一则翅领莺然不切窃脂立训尤为怪事总由不识此鸟愈牵混而愈支离其误愈远也如此习见之鸟而注释尚反复聚讼不能断决立言之难尽信盖若此哉关左因桑扈多声俗呼曰麻啧啧冬扈能捉鹑俗呼曰鹌鹑鵽子又呼曰冷啧啧辽北呼桑扈曰白哱啰子又呼之曰户不剌 

　　毛诗多识卷九终 

　　●毛诗多识卷十 

　　长白多隆阿着 

　　小雅下 

　　◆小雅下◆ 

　　弁彼鸒斯归飞提提 
　　维桑与梓必恭敬止 
　　莞彼柳斯鸣蜩嘒嘒 
　　有漼者渊萑苇淠淠 
　　鹿斯之奔维足伎伎 
　　雉之朝雊尚求其雌 
　　相彼投兔尚或先之 
　　趯趯毚兔遇犬获之 
　　为鬼为蜮则不可得 
　　萋兮斐兮成是贝锦 
　　取彼谮人投畀豺虎 
　　蓼蓼者莪匪莪伊蒿 
　　蓼蓼者莪匪莪伊蔚 
　　有冽氿泉无浸获薪 
　　山有嘉卉侯栗侯梅 
　　匪鹑匪鸢翰飞戾天 
　　匪鳣匪鲔潜逃于渊 
　　山有蕨薇 
　　隰有杞桋 
　　陟彼北山言采其杞 
　　采萧获菽 
　　楚楚者茨言抽其棘 
　　生我百谷 
　　黍稷彧彧 
　　疆埸有瓜 
　　不稂不莠 
　　去其螟螣及其蟊贼无害我田穉 
　　交交桑扈有莺其羽 
　　鸳鸯于飞毕之罗之 
　　茑与女萝施于松柏 
　　依彼平林有集维鷮 
　　析其柞薪其叶湑兮 
　　营营青蝇止于樊 
　　营营青蝇止于棘 
　　营营青蝇止于榛 
　　鱼在在藻有颁其首 
　　鱼在在藻依于其蒲 
　　采菽采菽筐之筥之 
　　觱沸槛泉言采其芹 
　　维柞之枝其叶蓬蓬 
　　毋教猱升木 
　　有菀者柳不尚息焉 
　　彼都人士狐裘黄黄 
　　彼都人士台笠缁撮 
　　彼君子女卷发如虿 
　　终朝采绿不盈一匊 
　　终朝采蓝不盈一襜 
　　其钓维何维鲂及鱮 
　　芃芃黍苗阴雨膏之 
　　隰桑有阿 
　　白华菅兮白茅束兮 
　　有鹙在梁有鹤在林 
　　鸳鸯在梁戢其左翼 
　　绵蛮黄鸟止于丘阿 
　　幡幡瓠叶采之烹之 
　　有兔斯首炮之燔之 
　　有豕白蹢烝涉波矣 
　　苕之华芸其黄矣 
　　匪兕匪虎率彼旷野 
　　有芃者狐率彼幽草 

　　○弁彼鸒斯归飞提提 

　　毛传云鸒卑居卑居雅乌也提提羣貌郑笺云乐乎彼雅乌出食在野甚饱羣飞而归提提然尔雅释鸟云鸒斯鹎鶋郭注云鸦乌也小而多羣腹下白江东亦呼为鹎乌孔疏云此鸟名鸒而云斯者语词犹蓼彼萧斯菀彼柳斯以刘孝标之博学而类苑立鸒斯之目是不精也传以斯为语词故单言鸒尔雅双言曰鸒斯犹俗呼燕曰燕子呼竹曰竹子与下柳斯鹿斯同例字书斯亦作□犹之振鹭或作■〈振上鸟下〉鹭本无足异孔氏之辨亦多事矣鸒斯卑居皆同音乌雅亦同韵原可通释传作连珠训以此学问之精粗正不必于此等处吹毛索也周官夏官罗氏掌罗乌鸟郑注云乌卑居之属水经注引孙炎云卑居楚乌诗缉云乌有三种纯黑反哺者谓之乌小而腹下白不反哺者谓之鸦乌白项而羣飞者燕乌燕乌即尔雅之白脰鸟古有鸦经占吉凶南人喜鹊恶鸦北人喜鸦恶鹊师旷以白项者为不祥盖鸒即今之山老鸦俗呼曰山老呱其声呱呱不已故名呱此鸟似慈乌而大觜腹下白不反哺又名楚乌又名大觜乌其飞数十成羣颇伤禾稼乌鹊两种鸟无日不鸣四时常有何吉何凶亦无取此作占验者鸦经之说不足信也 

　　○维桑与梓必恭敬止 

　　桑梓俱木名见定之方中 

　　○莞彼柳斯鸣蜩嘒嘒 

　　柳木名见将仲子蜩虫名见七月 

　　○有漼者渊萑苇淠淠 

　　萑荻也苇葭也见蒹葭 

　　○鹿斯之奔维足伎伎 

　　鹿山兽名见野有死麕 

　　○雉之朝雊尚求其雌 

　　雉山鸟名雊雉声也见雄雉 

　　○相彼投兔尚或先之 

　　兔野兽名见兔爰 

　　○趯趯毚兔遇犬获之 

　　毛传云毚兔狡兔也郑笺云遇犬犬之驯者谓田犬也孔疏云苍颉解诂云毚大兔也大兔必狡猾又谓之狡兔说文云狡兔兔之骏者战国策云东国逡者海内之狡兔也又云狡兔有三窟传训毚为狡疏训毚为大说文训狡兔为骏骏亦大也义俱通 

　　○为鬼为蜮则不可得 

　　毛传云蜮短狐也孔疏云洪范五行传言蜮如鳖三足生于南越陆玑云一名射影江淮水皆有之人在岸上影见水中投人影则杀人故曰射影楚辞云魂兮无南蜮伤躬只是蜮之害人古说皆然抱朴子言蜮状如蜩五行传言蜮状似龟李氏本草谓此虫长二三寸广寸许形扁前阔后狭腹软背硬负甲黑色似蛣蜣甲下有翅能飞铋铋作声头有一角长三分余有六足双屈前足抱拱其喙正如横弩上矢之状蟾蜍鸳鸯能食之鹅鸭能避之关左止水渟聚之处虽旱不涸苹藻之中则有虫似蛣蜣甲黑如漆腹色淡白此亦蜮属但不灾人为异博物志云江南水溪中有甲虫名射工长一二寸口有弩形以气射人影令人发疮不治杀人周官壶涿氏掌黜水虫以炮土之鼓驱之以焚石投之即蜮类蜮之腹下足剌如枪有毒螫酉阳杂俎故又名抱枪汉书五行志言春秋庄公十八年秋有■〈或虫〉刘向以为蜮生南越越地多妇人男女同川淫女为主乱气所生故圣人名之曰■〈或虫〉蜮犹惑也在水傍能射人南方谓之短狐夫虫豸之生因乎水土毒螫之物五方俱有何关人事刘氏言蜮生南越由于女淫鲁在山东何以有之不足信也 

　　○萋兮斐兮成是贝锦 

　　毛传云贝锦锦文也郑笺云锦文者文如余泉余蚳之贝文也尔雅释鱼云贝居陆贆在水者蜬大者魧小者鰿元贝贻贝余貾黄白文余泉白黄文蚆博而頯蜠大而险■〈虫责〉小而椭此言贝之属凡十种古人用以为货汉书食货志云金刀龟贝所以通有无说文云贝海介虫也古者货贝而宝龟周而有泉至秦废贝行钱埤雅云贝以其背用故谓之贝相贝经云朱仲受之于琴以遗会稽太守严助其略曰贝盈尺状如赤电黑云曰紫贝赤质红章曰珠贝青地绿文曰绶贝黑文黄画曰霞贝此下有浮贝濯贝皭贝慧贝此言贝之属有八种名与尔雅俱异今不行此货故亦无能识者易震六二亿丧贝注云贝资货粮用属也书盘庚具乃贝玉疏云贝者水虫古人取其甲以为货如今之用钱然史记平准书云农工商交易之路通而龟贝金钱刀布之币兴焉是古之用贝与钱并行而贝尤贵于钱如今之用钱与金银金银贵于钱数十倍也夫古既以贝为货而又以贝为饰鲁颂云贝冑朱綅是也陆疏云贝水中介虫其文采之异大小之殊甚众此诗贝上冠以斐贝下缀以锦意不在贝之可贵而在贝之有文言贝本非锦以萋斐之文成之则似锦矣 

　　○取彼谮人投畀豺虎 

　　虎山兽见大叔于田豺山兽之小者尔雅释兽云豺狗足说文云豺狼属狗声夏小正十月豺祭兽礼月令季秋之月豺乃祭兽高诱注吕氏春秋云豺似狗而长毛其色黄于是月杀兽四围陈之汉书郊祀志云豺獭有祭颜师古注云豺挚搏之兽形似狗陆佃云俗云瘦豺豺柴也豺体细瘦故谓之豺棘关左东北大山有豺俗呼曰豺狗小似庬善搏噬偶见大兽一豺吠而羣豺集互啮大兽咽喉腹肋任彼咆哮跳窜坚不脱口待兽已死则羣咂食熊虎之属皆畏之史记周本纪云如豺如离喻言武士之猛山居人家惟言豺之食兽而不言其咥人孟子则以豺狼为嫂溺不援者比左氏春秋传云戎狄豺狼又云豺狼之声汉书孙宝传云豺狼当道不宜复问狐狸班固东都赋云豺狼慑窜豺皆与狼并言豺小于狼数倍而其残忍害物与狼不相远也 

　　○蓼蓼者莪匪莪伊蒿 

　　毛氏菁菁者莪传云莪萝蒿也尔雅释草莪名萝抱根丛生本草名抱娘蒿春嫩亦可食山阴陆氏云莪一名角蒿诗缉云尔雅言蘩之丑秋为蒿丑类也蒿春始生气味既异故其名不同至秋老成则皆名蒿盖以莪形蒿则莪美而蒿恶莪始生香美可食至秋老大为蒿则粗恶不可食故菁莪以喻人才而蒿止为鹿食也莪蒿处处有之生于山原每丛数茎叶略似蒿而不香细于蘩蒌根茎历冬不死逢春复生俗名山蒿 

　　○蓼蓼者莪匪莪伊蔚 

　　毛传云蔚牡菣尔雅释草云蒿菣蔚牡菣郭注云今人呼青蒿香中炙啖者为菣牡菣无子者陆疏云蔚牡蒿也三月始生七月华似胡麻华而紫赤八月为角角似小豆锐而长一名马新蒿夫马新广雅作马先入药名茵陈蒿老梗经冬不死来岁在 【 在：再】 发故名因陈古名菣或作■〈艹坚〉野田多有之说文菣名香蒿 

　　○有冽氿泉无浸获薪 

　　毛传云获艾也艾即刈也严氏诗缉引之直作刈郑笺云获落木名也尔雅释木云获落郭注云可以为杯器素邢疏云获一名落素谓朴也夫素者言此器由于生成不假人工为之笺从尔雅不从毛传陆疏云获今椰榆也其叶如榆其皮坚韧剥之长数尺可为絚索其材可为杯器张景阳七命云剖椰子之壳注云椰树似槟榔实大如瓠里有汁美如蜜核可作饮器壳即核也此木关左所无而此器则常见之乃商贾贩来以为货者可代匏用名曰椰瓢 

　　○山有嘉卉侯栗侯梅 

　　栗梅木果名栗见定之方中梅见摽有梅 

　　○匪鹑匪鸢翰飞戾天 

　　毛传云鹑鵰也鵰鸢贪残之鸟也说文引此诗句鹑作■〈敦鸟〉鸢作■〈屰鸟〉孔疏云说文■〈敦鸟〉鵰也从敦而为声字异于鹑也鵰之大者又名鹗孟康汉书音义曰鹗大鵰也鸢鸷鸟也鹑鸢皆杀害小鸟故云贪残之鸟盖鵰似鹰而大健翮长尾圆目钩喙强悍多力关左鵰有数种其羽纯黑色者名皂鵰其羽黄白文者名花鵰其大者能捉狐貉名坐山鵰翮翎作箭羽皆良■〈屰鸟〉即鹗字经文作鸢鹞类也似鹰而小善高翔其攫物如射故从弋即隼也又名鹯夫鹑为■〈酓鸟〉类不能戾天先儒故引说文字作■〈敦鸟〉鸢能高飞依经原文自可作诂故不从说文作■〈屰鸟〉而诗中首句多有用韵者鸢天渊三字为韵改鸢作■〈屰鸟〉亦非韵也 

　　○匪鳣匪鲔潜逃于渊 

　　鳣鲔鱼名见硕人 

　　○山有蕨薇 

　　蕨薇皆山蔬名见草虫 

　　○隰有杞桋 

　　毛传云杞枸檵也桋赤栋也夫枸杞非隰木而与桋梀相配则疑为杞柳严氏诗缉注四牡集于苞杞云将仲子无折我树杞柳属也有台南山有杞湛露在彼杞棘杞为山木也此诗集于苞杞雅杕杜北山言采其杞四月隰有杞桋杞皆枸杞也枸杞也山杞也杞柳也是杞有三也盖诗中之杞诚有三种而其类宜于上下之文别之将仲子之杞植于里墙宜为杞柳北山之杞言采四牡之杞言苞宜为枸杞湛露在彼杞棘杞与棘为伍杞亦有刺非大木亦宜为枸杞有台之杞生于山宜为山杞此诗之杞生于隰枸杞生高原非隰木与桋不相配故不宜以枸杞释之是宜为柳杞柳隰木也桋大木也尔雅释木云桋赤梀白者梀郭注云赤梀树叶细而岐锐皮理错戾好丛生山中可为车辋白梀叶圆而岐为大木陆疏云梀叶如柞皮薄而白其木理赤者为赤梀白者为梀其木皆坚韧今人以为车毂郭陆皆释桋有赤白二种桋又名梀桋为梀之赤色者关左此木多有俗呼曰色木色梀音近叶细而薄似薜荔而五岐皆尖锐木穉色白至老则中心俱赤五月开小碎黄花似桂而不香结子三角似菱而细木坚为车材木瘿制器花纹可爱陆氏谓其叶如柞郭氏谓其叶圆而岐皆误诗缉引曹氏说改桋为荑似为杞之荑与上句蕨薇不称也尤误 

　　○陟彼北山言采其杞 

　　杞枸杞为枸杞故言采见四牡 

　　○采萧获菽 

　　萧香蒿见采葛菽豆也见生民 

　　○楚楚者茨言抽其棘 

　　茨蒺藜也茨一作薋楚辞章句引作楚楚者薋茨见墙有茨棘酸枣见凯风 

　　○生我百谷 

　　谷类至多通名曰谷有曰五谷者周礼天官疾医云以五谷养其病注云麻黍稷麦豆有曰九谷者周礼天官太宰云三农生九谷郑司农注云黍稷秫稻麻大小豆大小麦又云九谷无秫大麦而有粱苽有曰六谷者周礼天官膳夫云食用六谷注云黍稷粱麦苽稌有曰百谷者尔雅翼云粱者黍稷之总名稻者溉种之总名菽者众豆之总名三谷各二十种为六十蔬果之属助谷各二十种凡百谷 

　　○黍稷彧彧 

　　黍稷皆谷名见黍离 

　　○疆埸有瓜 

　　瓜蓏也夫瓜有二种有果瓜有菜瓜此诗下句为是剥是葅毛传云剥瓜为葅也郑笺云农人于田畔上种瓜瓜成又入其税天子剥削淹渍以为葅贵四时之异物是瓜为葅又剥而淹渍之此为菜瓜也 

　　○不稂不莠 

　　毛传云稂童粱也莠似苗也稂即秕粱莠为似苗之草稂见下泉莠见甫田 

　　○去其螟螣及其蟊贼无害我田穉 

　　毛传云食心曰螟食叶曰螣食根曰蟊食节曰贼郑笺云此四虫者恒害田中之穉禾尔雅释虫云食苗心螟食叶蟘食节贼食根蟊陆疏云螟似虸蚄而头不赤螣蝗也贼李中蠹虫赤头身长而细或云蟊蝼蛄食苗根为人害李巡云食禾心为螟言其奸冥冥难知也食禾叶者言假贷无厌故曰螣食禾节言贪狼故曰贼食禾根者言其税取万民财货故云蟊孙炎云皆政贪所致因以为名也许慎云吏犯法则生螟乞贷则生螣冒取民财则生蟊夫泥字作诂未必尽然然洪范言休咎中庸言位育人事成于下天道应于上前儒立说各有深意正宜存之以为贪墨者警也盖螣为蝗俗名蚂蜡蟊为蝼蛄俗名地剌蛄贼似蠹食果者色赤食禾者色白禾??秸中恒有之 

　　○交交桑扈有莺其羽 

　　桑扈窃脂户不剌也见小宛 

　　○鸳鸯于飞毕之罗之 

　　毛传云鸳鸯匹鸟郑笺云匹鸟言其止则相偶飞则为双性驯耦也古今注云鸳鸯雌雄不相离人获其一则一相思而死故谓之匹鸟埤雅云鹊好外反鸳好内思正字通云鸳鸯红头翅尾黑头有白长毛质杏黄色具文采盖此鸟形似鳬喙扁趾连头掌俱红雄者羽毛五色文采陆离雌者羽毛浅黄无文采水泽间常见之有则必双无单栖者俗呼曰鸳鸯鸭 

　　○茑与女萝施于松柏 

　　陆佃埤雅云茑是松柏上寄生女萝是松上浮蔓此言茑自为茑萝自为萝是二物也郑樵通志云寄生有二种大曰茑小曰女萝此则并茑萝为一物尔雅释木云寓木宛童郭注云寄生树一名茑释草云唐蒙女萝女萝兔丝是茑为木属枝生萝为藤属蔓生茑萝判然非一类也此可以证通志之误陆疏云茑一名寄生叶似当卢子似覆盆子女萝今兔丝蔓生草上黄赤如金非松萝松萝自蔓松上生枝与兔丝殊异此分茑萝为二与尔雅合而言女萝为兔丝非松萝则又与毛传异毛传云女萝兔丝松萝也此言女萝为兔丝又名松萝陆氏乃言女萝为兔丝蔓生草上而诗明言施松非言施草显与经戾不可训也盖寄生不惟生于松柏而榆柳树上尤多直枝而有岐杈枝叶俱对生叶似榴而厚脆冬寒不凋经霜雪而倍绿子似大豆色或黄或赤破之有黏汁本无根托树为根俗名冻青萝则如藤缠绕于树叶小长圆不一各自为根蔓寄于树树本渐大而藤深入皮之内俗名络藤淮南子云千年之松下有茯苓上有兔丝又云茯苓掘兔丝死又云兔丝无根而生蛇无足而行鱼无耳而听蝉无口而鸣皆自然也此盖言松下茯苓与兔丝同气可见兔丝亦施松之物兔丝亦可名松萝豆蓝蓬蒿之上皆生兔丝彼为草上兔丝此为木上兔丝犹之同为萹蓄而有水生陆生之别同为芍药而有草本木本之别兔丝原属寄生之物生于草上者类草生于木上者类木同名女萝为其寄生处异遂判为二物不容混也抱朴子云菟丝之草下有茯苓之根是言菟丝之下必有茯苓茯苓惟松下有之此亦兔丝即女萝之证本草分茯苓兔丝为二又分女萝松萝为二盖由药性不同功用各异故分言之经文明言女萝施松柏尔雅明言女萝为兔丝不必强分致生异说汉书礼乐志云丰草葽女萝施应劭注云女萝兔丝也此又一确证矣关左东北大山松下常生茯苓闻彼刨药材者云冬至候斫松留其根年久根腐始生茯苓诸儒言下有茯苓上有女萝是非伐去之松矣古乐府云南山羃羃兔丝花北陵青青女萝树由来花叶同一心今日枝条分两处唐乐府云兔丝故无情随风任颠倒谁使女萝枝而来强萦抱两草犹一心人心不如草皆言女萝兔丝为一心是一物而有两名也读者详之 

　　○依彼平林有集维鷮 

　　毛传云鷮鷮雉也郑笺云平林之木茂则耿介之鸟往集焉尔雅释鸟云鷮雉说文云鷮走鸣长尾雉也陆疏云鷮微小于翟走而且鸣音鷮鷮然其色如雌雉尾如雉尾而长其头上有肉冠冠上藂毛长数寸肉甚美林虑人语曰四足之美有麃两足之美有鷮薛综云雉之健者为鷮尾长六尺清人二矛重鷮韩诗作此字言以鷮羽饰矛也是鷮亦雉类尾独长关左无此雉也 

　　○析其柞薪其叶湑兮 

　　柞栩类木亦与栩相似栩叶长而尖柞叶阔而圆柞之异于栩者以此柞穉枝有四棱木渐大则皮皴厚棱亦渐隐性坚强风雨剥蚀数十年可以不腐俗亦呼曰柞木长极迟百年始克成材其叶大如荷叶长蒂名波罗叶实亦似栩而微长亦有斗包其半斗上粗毛茸茸然名曰槲斗诗缉以柞为栩盖以栩名尖柞有柞名因误为一类耳 

　　○营营青蝇止于樊 

　　说文云蝇虫之大腹者埤雅云青蝇乱色苍蝇乱声是蝇有数种此则惟举其二苍蝇居室中青蝇居野外苍蝇色黑青蝇色绿二虫之名以色别此诗比谗是为青蝇青蝇比苍蝇微大日营营于臭秽不惟求食兼以育子俗呼为绿豆蝇毛传云营营往来貌郑笺云蝇之为虫污白使黑污黑使白喻佞人变乱善恶也言止于樊欲外之令远物也诗缉引刘氏说云蛆虫所变而成者青蝇也其飞声则营营然乱人之听其止于物则秽败之又从而生蛆蛆复变为蝇其秽败于物无有纪极也此以营营为蝇声与传异而乱声者为苍蝇非青蝇鸡鸣诗曰匪鸡则鸣苍蝇之声经文自明以日日习见之物说之者尚不能的儒家注书不可尽信类如此矣 

　　○营营青蝇止于棘 

　　棘小木酸枣也见凯风 

　　○营营青蝇止于榛 

　　榛小木山果也见简兮 

　　○鱼在在藻有颁其首 

　　藻水草见采苹 

　　○鱼在在藻依于其蒲 

　　蒲水草见泽陂 

　　○采菽采菽筐之筥之 

　　毛传云菽所以芼太牢而待君子也郑笺云菽大豆也采之者采其叶以为藿三牲牛羊豕芼以藿盖大豆之叶名藿古以为蔬小宛中原有菽庶民采之七月七月烹菽皆为豆藿以豆藿芼牲以苹藻芼鱼亦古礼之礼文如此藿为陆草故用之芼牲藻为水草故用之芼鱼各从其类实有条理三代以后未闻有此矣 

　　○觱沸槛泉言采其芹 

　　郑笺云芹菜也尔雅释草云芹楚葵郭注云今水中芹菜芹一作菦说文云菦菜类蒿吕氏春秋云菜之美者云梦之芹高诱注云芹生水涯盖即今之水芹菜也又名野芹山阴陆氏云芹洁白而有节其气芬芳而味不美故列子以为客有献芹者乡豪取而尝之蜇于口惨于腹也本草芹又作??斳一名水英有赤白二种二月生苗叶似芎藭茎有节棱而中空其气芬芳五月开细白花食之与园芹略同夫野芹处处皆有生于泽畔茎叶花子皆似园芹但园芹茎单野芹茎岐园芹茎半圆野芹之茎通体俱圆园芹大如箸野芹之茎粗倍之园芹茎无节色青绿野芹茎有节色有紫者味芳而微辛不至蜇口惨腹也陆说未免过甚矣 

　　○维柞之枝其叶蓬蓬 

　　柞木名见车舝盖柞木生叶比他木较迟关左气寒柞叶生于立夏以后秋霜叶干仍黏于枝风吹不陨至来年新叶生旧叶始落也 

　　○毋教猱升木 

　　毛传云猱猨属郑笺云猱之性善登木尔雅释兽云猱蝯善援邢疏云猱一名蝯善攀援树枝说文云蝯善援禺属盖蝯即猨又作猿从虫从犬字无异义埤雅云??戒一名猱颜氏以为其尾柔长可藉制字从柔以此猨即猴之类长臂善啸便攀援故其字从援或曰猨性静缓故从爰猴之德躁以嚣猨之德静以缓陆疏云猱狝猴也楚人谓之沐猴老者为貜长臂为猨猨之白腰者为獑胡獑胡猨骏捷于狝猴然则猱猨其类大同也本草名??戒生川陕深山中似猴而大毛长而黄轻捷善缘木邵氏尔雅正义云猨与沐猴静躁不同而状相类单举其文则或谓之猱或谓之猨连举其文则谓之猱猨管子云缘高出险猱猨之所长人之所短也坠岸千仞人之所大难也而猱猨饮焉今猱猨好攀援其饮水辄自高崖或大木上累累相接而下饮毕相引而上信若管子所言矣是猱猨猴三物形色小异而为同类故注疏亦互为立训旧言猨产西南今关左亦间有之每于秋果熟时由山海关北诸大山牵引至医巫闾山采果食人常见之形有大小之异而总呼之曰猴似狗而面微圆赤目狭腮能立作人行好缘树寻果食升木其天性也 

　　○有菀者柳不尚息焉 

　　柳木名见王风扬之水不流束蒲注又见将仲子无折我树杞注 

　　○彼都人士狐裘黄黄 

　　狐山兽名毛色多黄见北风 

　　○彼都人士台笠缁撮 

　　毛传云台所以御暑笠所以御雨也郑笺云台夫须也都人士以台皮为笠孔疏云台草名可以为笠夫台即莎草织以为笠御暑御雨皆可用传则分言之实一物也见南山有台 

　　○彼君子女卷发如虿 

　　郑笺云虿螫虫也尾末揵然似妇人发末曲上卷然孔疏云虿蠚虫也通俗云长尾为虿短尾为?曷攵虫?此虫处处有之形似地蝼而扁阔青色八足前二足作双钳如蟹长尾有节尾末有钩向上螫人最毒居老屋败壁中昼伏夜出守宫好食之相传此物生子坼背而出嘬食雌?曷攵虫?已尽然后分行一生六十六子俗呼曰?曷攵虫?子本草名蛜螂广雅名杜伯孝经纬云蜂虿垂芒为其毒在后春秋僖公二十二年传云蜂虿有毒史记淮阴侯传云猛虎之犹豫不如蜂虿之致螫蜂虿并言而虿之毒尤烈于蜂也陆疏云虿幽州谓之?曷攵虫?酉阳杂俎言江南旧无?曷攵虫?开元初有主簿以竹筒盛过江至今往往有之故俗名曰主簿虫或曰主簿即杜伯两字声近致讹 

　　○终朝采绿不盈一匊 

　　郑笺云绿王刍易得之菜也诗缉云绿木贼也夫绿为王刍见淇澳郭氏尔雅注名鸱脚莎本草名曰黄草言可以染黄色与次章蓝草为一类郑笺以绿为菜此草俗名三角菜本有菜名也木贼有茎无叶可以锉木俗名锉草与王刍迥异 

　　○终朝采蓝不盈一襜 

　　郑笺云蓝染草也孔疏云蓝可以染青淮南子云青出于蓝夏小正云五月启灌蓝蓼礼月令云仲夏之月令民无刈蓝以染说文云蓝染青草盖言此草之汁可染蓝色故名蓝也本草所载之蓝草不一一名蓼蓝叶如蓼一名菘蓝叶如菘一名马蓝叶如苦荬一名吴蓝长茎如蒿而白花一名木蓝长茎如决明叶似槐凡五种皆可染色王氏羣芳谱云蓝染草也有数种大蓝叶如莴苣而肥厚小蓝茎赤叶绿而小槐蓝叶如槐叶皆可作靛此言蓝有三种所谓大蓝者即马蓝小蓝即蓼蓝槐蓝即木蓝仍在本草五蓝之内惟名小异尔雅释草云葴马蓝此仅为蓝之一种周礼掌染草注云染草蓝蒨象斗之属是言三物皆为染草蒨即茹藘染色红象斗即橡斗可以染黑蓝染青也通志云蓝三种蓼蓝染绿大蓝染碧槐蓝染青三蓝皆可作淀色成胜母故曰青出于蓝关左所有惟蓼蓝春种生苗叶似苋茎高二三尺寸余一节一节一叶六月花开成穗似蓼花色红而艳秋后成子似荞麦三棱而细黑光如漆俗呼曰淀草花初开时刈取茎叶泡为绿汁外加石灰收取浓液以染蓝色一入绿二入碧三入青五六入则色益深入药名青黛 

　　○其钓维何维鲂及鱮 

　　鲂鳊也见汝王?贲鱮鲢也见敝笱 

　　○芃芃黍苗阴雨膏之 

　　黍谷名见黍离 

　　○隰桑有阿 

　　桑木名见定之方中 

　　○白华菅兮白茅束兮 

　　毛传云白华野菅也已沤为菅郑笺云白华于野已沤名之为菅尔雅释草云白华野菅郭注云菅茅属陆疏云菅似茅而滑泽无毛根下五寸中有白粉者柔韧宜为索沤及曝尤善也夫尔雅陆疏皆言菅为草名颇似茅原野有似苇之草而细小中空此为茅也山冈有似荻之草而坚韧中实此为菅也茅叶茎皆有毛菅则无毛茅根味甘而脆菅根味淡而长有筋此菅茅二草之别也菅用水沤之则柔软可用东门之诗云可以沤菅是言菅沤于池非言已沤者始名菅也说文广雅皆以菅为茅盖菅为茅之别种非菅即茅此诗菅茅分咏可验也孔疏云沤之柔韧异其名谓之菅因谓在野未沤者为野菅也白茅俗曰茅针草见野有死麕 

　　○有鹙在梁有鹤在林 

　　毛传云鹙秃鹙也说文作秃■〈尗鸟〉古今注云扶老秃秋也状如鹤而大山阴陆氏云鹙性贪欲其毛辟水毒好啖蛇刘氏鲁都赋云绿鹢葱鹙是鹙羽色青也李氏本草云秃鹙水鸟之大者青苍色长颈赤目头项皆无毛其顶皮红色如鹤顶其喙深黄色而扁直长尺余凡鸟至秋脱毛则秃此鸟头秃如秋毨如老人头童翼长广五六尺举头高六七尺嗉下有胡袋足爪如鸡黑色性贪恶食鱼兼食鸟雏埤雅云鹙性贪恶俗呼秃鹙一名鴜■〈老鸟〉饮膳正要云鴜■〈老鸟〉有三种有白者黑者花者俗名胡鴜■〈老鸟〉其肉色亦不同元时犹有鴜■〈老鸟〉之供关左无鹙其性类鹈其状类鹤惟头秃为异鹤见鹤鸣 

　　○鸳鸯在梁戢其左翼 

　　鸳鸯水鸟似鹜而羽色与家鹜异飞则同飞宿则同宿故又名匹鸟杜甫诗云鸳鸯不独宿也此鸟有物伤其一其匹则不食而死孟郊诗言鸳鸯会双死也戢其左翼者是言插噣于翼盖言其宿广雅云戢插也凡鸟之宿无论长短项宿则必回其头插噣于翼而其头左回者多右回者少留心验之其说不诬也 

　　○绵蛮黄鸟止于丘阿 

　　黄鸟鹂也绵蛮鸟声见葛覃 

　　○幡幡瓠叶采之烹之 

　　毛传云幡幡瓠叶貌庶人之菜也盖瓠为甘瓠匏属古以瓠叶为菜今无食者见南有嘉鱼 

　　○有兔斯首炮之燔之 

　　兔山兽之小者见兔爰 

　　○有豕白蹢烝涉波矣 

　　毛传云豕猪也蹢蹄也犬喜雪马喜风豕喜雨故天将久雨则豕进涉水波尔雅释兽云四蹄皆白豥孔疏云骇者躁疾之言白蹢名之为豥是躁疾于余豕夫躁疾惊骇凡豕皆然不必蹄白者始然尔雅祇言名豥非惊骇也易曰见豕负涂是豕喜处泥中白蹄为泥所涂不恒见至雨多泥为雨涤白蹄见矣有豕白蹢久雨之征也 

　　○苕之华芸其黄矣 

　　毛传云苕陵苕也将落则黄郑笺云陵苕之华紫赤而繁华衰则黄尔雅释草云苕陵苕黄华蔈白华茇本草言苕有数名一名陵时一名女葳一名茇华一名瞿一名陵霄引蔓依木而生高数丈春初生枝一枝数叶尖长有齿花开夏秋之间一枝十余朵赭黄色陆疏言苕一名鼠尾花紫可以染皂羣芳谱云陵霄花一名鬼目一名紫葳处处有之多生山中人家园圃亦植野生者蔓纔数尺得木而上即高数丈蔓间须如蝎虎足附树上甚坚牢花大如牵牛花头开五瓣赭黄色有红点夏中乃深秋更赤八月结荚如豆角长三寸余子轻薄如榆仁此草关左未有尝于燕晋园圃寺院见之支木立架以供赏玩王氏言其须如蝎足蔓草中多有类此者亦可谓善喻矣其花始开色黄至秋则紫故有紫葳名郑笺本草各据一时言之故紫赤赭黄之色小异陶氏以苕为瞿麦瞿麦俗名石竹茎如竹叶亦如竹高尺余非蔓生亦无赭黄色者殆以苕一名瞿故误 

　　○匪兕匪虎率彼旷野 

　　兕虎皆兽名兕见吉日虎见大叔于田 

　　○有芃者狐率彼幽草 

　　狐山兽见北风 

　　毛诗多识卷十终 

　　●毛诗多识卷十一 

　　长白多隆阿着 

　　大雅 

　　◆大雅◆ 

　　驷騵彭彭 
　　时维鹰扬 
　　绵绵瓜瓞 
　　周原膴膴堇荼如饴 
　　柞棫拔矣 
　　芃芃棫朴 
　　榛楛济济 
　　鸢飞戾天鱼跃于渊 
　　瑟彼柞棫民所燎矣 
　　莫莫葛藟施于条枚 
　　修之平之其灌其栵 
　　启之辟之其柽其椐 
　　攘之剔之其檿其柘 
　　柞棫斯拔 
　　松柏斯兑 
　　麀鹿攸伏 
　　鼍鼓逢逢 
　　丰水有芑 
　　蓺之荏菽 
　　麻麦幪幪瓜瓞唪唪 
　　维秬维秠维穈维芑 
　　取萧祭脂 
　　敦彼行苇牛羊勿践履 
　　黄耇台背 
　　鳬鹥在泾 
　　凤凰于飞翙翙其羽 
　　梧桐生矣于彼朝阳 
　　如蜩如螗 
　　投我以桃报之以李 
　　菀彼桑柔 
　　降此蟊贼稼穑卒痒 
　　瞻彼中林甡甡其鹿 
　　宁为荼毒 
　　炰鳖鲜鱼 
　　维笋及蒲 
　　鲂鱮甫甫 
　　麀鹿噳噳 
　　有熊有罴 
　　有猫有虎 
　　献其貔皮赤豹黄罴 
　　秬鬯一卣 
　　蟊贼蟊疾 
　　为枭为鸱 

　　○驷騵彭彭 

　　毛传云■〈马丣〉马白腹曰騵言上周下殷也孔疏云郭璞尔雅注騵■〈马丣〉赤色黑鬣也檀弓说三代乘马各从正色而周不纯赤明其有义故知白腹为上周下殷高诱注淮南子云黄色白腹曰騵与毛传尔雅俱异礼檀弓云周人尚赤戎事乘騵则騵本非黄色传疏皆同尔雅而上周下殷之说亦有解不去者马之毛色上赤下白间亦有之若殷之代夏亦取上白下黑者乎恐马无此毛色也 

　　○时维鹰扬 

　　毛传云鹰扬如鹰之飞扬也郑笺云鹰鸷鸟也尔雅释鸟云鹰鶆鸠郭注云鶆当为鷞字之误左传作鷞鸠是也春秋昭公十七年传云爽鸠氏司寇也杜注云爽鸠鹰也鸷故为司寇裴氏新书云鹰在众鸟间若睡寐然故积怒而后全刚生焉诗大雅维师尚父时维鹰扬言其武之奋扬也正字通云鹰雄形小雌体大生于窟者好眠巢于木者常立双骹长者起迟六翮短者飞疾礼月令季夏之月鹰乃学习注云雏学飞季秋之月鹰乃祭鸟注云欲食鸟先杀鸟不食夫鹰大如鸱羽色青苍而有黄白斑点金目钩喙黄足钩爪猎者畜之名曰黄鹰今人于鸷鸟之属恒以鹰呼之而类分大小其小者仅能捉雀名雀鹰其大者捉雉兔名兔鹘史记酷吏传时人号郅都曰苍鹰言其性好杀也本草又有虎鹰翼广丈余能搏虎如此大者关左未见鸠化之鹰乃鹯属非此诗所言之鹰也严氏诗缉关雎注云左传郯子所述五鸠诗中皆有之雎鸠氏司马此诗所言之鸠是也祝鸠氏司徒鹁鸠也四牡嘉鱼之鵻是也鸤鸠氏司空布谷也曹风之鸤鸠是也鹘鸠氏司事鷽鸠也小宛之鸣鸠与氓诗食桑葚之鸠是也欧阳氏以居鹊巢之鸠非鸤鸠则又在五鸠之外也盖五鸠皆备于诗严氏之说然矣而其注亦有误者雎鸠为司马即鱼鹰祝鸠为司徒即斑鸠鸤鸠为司空即俗所呼之抱鸪乃布谷字音之传 【 传：转】 鷞鸠为司寇即此诗所言之鹰鹘鸠为司事即青鸢子争鹊巢者鹘鸠不食桑葚食桑葚者为鸤鸠鹘鸠好鸣故又名鸣鸠以其为鹰所化其形犹似鹰与鹊争巢犹有鸷意不在五鸠外而亦非鷽鸠也 

　　○绵绵瓜瓞 

　　毛传云瓜绍也瓞瓝也郑笺云瓜之本实继先岁之瓜必小状似瓝故谓之瓞孔疏云瓜瓞瓜绍之瓞也瓜之族类本有二种大者曰瓜小者曰瓞而瓜蔓近本之瓜必小于先岁之大瓜以其小如瓝故谓之瓞瓞是瓝之别名故云瓞瓝也尔雅释草云瓞瓝其绍瓞郭注云俗呼瓝瓜为瓞绍者瓜蔓绪亦着子但小如瓝夫瓜瓞之说诸儒皆本尔雅近本之瓜俗名主根瓜其实小不如后结者大此诗以瓜为蔓草义取绵绵而长以喻周世世侯伯历夏及商所来者远也其以瓜瓞小大作诂者凿 

　　○周原膴膴堇荼如饴 

　　毛传云堇菜也荼苦菜也郑笺云周之原地膴膴然肥美其所生菜虽有性苦者皆甘如饴也盖堇即野芹荼即苦菜处处有之亦处处食之尔雅释草云啮苦堇郭注云今堇葵也叶似柳子如米汋食之滑则是堇为菜名其味苦与荼为同类孔疏云芨堇草夫芨虽名堇又名乌头乃药草中之有大毒者是误据也堇为野芹有水陆二种小雅觱沸槛泉言采其芹是为水芹此云生于周原与荼同咏是为陆芹夏小正云二月荣堇是堇二月生苗关左气寒四月始生叶似藁本而整其茎青近节处色紫枝多岐细花密蔟结子如粟米以其与园芹相似故有芹名苏氏云堇菜野生非人所种叶似蕺花紫色礼内则云堇荁枌榆兔???夗?滫瀡以滑之郑注云冬用堇夏用荁荁亦堇类谓用之以调和饮食也堇性滑似葵故又名堇葵郭注云堇味苦今所见者其味微辛苏云堇花紫色今所见者其色俱白堇可食不异园芹若乌头乃药材之下品一名乌喙国策云人之饥所以不食乌喙者以其虽偷充腹而与死同患也乌头又名奚毒淮南子云天下之物莫凶于奚毒而良医橐而藏之有所用也乌头又名雀芋酉阳杂俎言言雀芋状如雀头飞鸟触之坠走兽遇之僵陶贞白言以乌头捣汁敷矢射禽兽十步即倒乌头性毒如此虽生周原岂能变哉盖堇荼之味皆苦此地所生味甘如饴故取之以征土性之美潘安仁闲居赋云堇荠甘旨是堇亦有甘者不独周原有甘堇矣 

　　○柞棫拔矣 

　　郑笺云柞栎也棫白桵也柞见车舝棫山木之小者尔雅释木云棫白桵郭注云小木丛生有剌实如耳珰紫赤可啖此木关左有之木色深黄中心黑赤干直不曲中有细孔可刻为杖子大如小钱圆扁匀净文理极细俗呼曰扁旦核线穿成串以供手玩韩保升云棫出雍州树生叶细似枸杞而狭长花白子附茎生紫赤色大如五味子茎多细剌其实五六月熟陆疏云棫其材理全白无赤心者为白桵即柞也夫柞为大木棫为小木大小悬殊本非一类诗中有单言柞者如维柞之枝析其柞薪是也有柞棫并言者如瑟彼柞棫柞棫斯拔是也若棫即为柞诗中何以分言又连言之棫名白桵棫有木质色白一种而黄质赤心者多不得以白质者当柞也说文棫柞二字不连文亦分释之许氏不以棫柞为一木柞一名槲一名大叶栎与栎相似又有栎名而非一种笺以栎释柞犹误 

　　○芃芃棫朴 

　　毛传云棫白桵也朴枹木也尔雅释木云朴枹者郭注云朴属丛者为枹诗所谓棫朴枹栎 

　　○榛楛济济 

　　榛小木山果也见简兮楛荆之赤者一名紫荆一名雉尾荆世传肃慎氏楛矢即此书禹贡云惟箘簵楛三邦厎贡厥名注云楛中矢干是以楛为矢夏后时已有之非周武时始见于贡也陆疏云楛形似荆而赤茎似蓍上党织为斗筥箱器又揉以为钗故上党调问妇人问欲买赭否曰灶下自有黄土问欲买钗否曰山中自有楛夫榛楛为二木皆丛生无大材干质皆轻干直可为杖俗则并呼之曰楛榛??秸 

　　○鸢飞戾天鱼跃于渊 

　　鸢羽虫鱼水虫鸢见采芑 

　　○瑟彼柞棫民所燎矣 

　　柞棫木名柞见车舝棫见绵 

　　○莫莫葛藟施于条枚 

　　葛藟蔓草名葛见葛覃藟见樛木 

　　○修之平之其灌其栵 

　　毛传云栵栭也与尔雅释木文同郭注云栭树似槲樕而小子如细栗江东呼为栭栗陆疏云栭叶如榆木理坚韧而赤可为车辕李氏本草云栗有数种其大如指顶者尔雅所言栭栗也是栗为果实木亦美材故与灌木修平之不与菑翳为伍尽事芟除也 

　　○启之辟之其柽其椐 

　　毛传云柽河柳也椐樻也陆疏云柽河柳生水傍皮正赤如绛一名雨师枝叶似松椐樻节中肿似扶老今灵寿是也宏农共北山甚有之尔雅释木云柽河柳椐樻郭注云柽今水傍赤茎小杨椐肿节可以为杖诗疏广要云柽非独知雨又能负霜雪天寒不凋有异余柳李氏本草云柽柳小干弱枝插之易生赤皮细叶如丝娿娜可爱一年三次作花花穗长三四寸水红色如蓼花南齐时益州献蜀柳条长状若丝缕者即此木也椐一名樻陆氏以为灵寿汉书孔光传赐太师灵寿杖孟康注以为扶老杖服虔注云灵寿木名颜师古注云灵寿木似竹有枝节长不过八九尺围三四寸自然有合杖制不须削治也陈藏器言椐生剑南山谷在今之蜀地关左未见此木柽则处处皆有不生河畔多植于园圃以供玩赏干正赤皮?昔而不光泽长条岐出叶似邪蒿而细花似水蓼而促北地严寒经冬落叶不耐霜雪酉阳杂俎言凉州有赤白柽今惟有赤柽无白色者南都赋言柽似柏而香柽脂曰柽乳今所见者殊无香气而亦不见有脂尔雅翼云柽名雨师天将雨柽先起气以迎之故名梁江淹柽颂云木贵冬荣柽实寒色南方地暖始然也本草衍义名柽曰三春柳今讹曰三川柳又呼为观音柳 

　　○攘之剔之其檿其柘 

　　毛传云檿山桑也柘无注尔雅释木云檿桑山桑柘亦无文说文云檿山桑有点文者柘柘桑是檿柘皆木名为桑之别种檿为山桑枝干与园桑相似薄叶而小叶多桠似花丛生无大木饲蚕最宜丝名檿丝书禹贡曰厥篚檿丝檿桑条长条皮上有白斑点桑椹最繁累累盈枝熟可食柘与山桑枝叶畧同惟枝上有剌叶上有毛为异叶亦薄有岐杈亦可饲蚕汉书五行志云周宣王时童?曰檿弧箕服服虔注曰檿檿桑也颜师古注曰檿山桑之有点文者埤雅云柘宜山石李氏本草云柘喜丛生干疏而直蚕书云柘叶饲蚕为丝中瑟琴弦清响胜凡丝考工记云弓人取材以柘为上其实状如桑子而圆粒如椒名佳子礼月令季春之月命野虞毋伐桑柘周礼夏官司爟变国火以救时疾注云夏取桑柘之火汉书扬雄传云不夺百姓膏腴谷土桑柘之地是柘为桑类古则与桑并重也关左呼檿曰野桑呼柘曰剌桑 

　　○柞棫斯拔 

　　柞棫木名柞见车舝棫见绵 

　　○松柏斯兑 

　　松柏大木名松见山有扶苏柏亦松类而与松异尔雅释木云柏椈是椈为柏之别名椈一作鞠说文云柏鞠也六书精蕴云柏阴木也木皆属阳而柏向阴指西盖木之有贞者故字从白白西方正色也李氏本草说畧同埤雅云柏之指西犹针之指南也夫柏之种类无多药材所需惟取叶扁侧生者名侧柏处处可植其干直上高入云表木性缓细丝理雕刻为器永无裂纹叶密成片冬寒不凋开小黄细花结子如山查形色青有皱纹霜后自裂每颗中有四五子似牛蒡子剥取仁芳芬可食俗呼曰片松子仁曰柏子仁枝干四出未尝专一指西陆氏以针之指南为比验之当前柏树殊不然也 

　　○麀鹿攸伏 

　　鹿山兽麀鹿之牝者见吉日 

　　○鼍鼓逢逢 

　　毛传云鼍鱼属陆疏云鼍形似蜥蜴四足长丈余其皮坚厚可以冒鼓说文云鼍水虫似蜥易长丈所续博物志云鼍长一丈其声似鼓埤雅云鼍鸣应更吴越谓之鼍更又鼍欲雨则鸣里俗以鼍谶雨礼月令季夏之月命渔师取鼍汉书马融广成颂云左挈夔龙右提蛟鼍司马相如上林赋云树灵鼍之鼓是古冒鼓多以鼍皮为之或云鼓声逢逢象鼍鸣 

　　○丰水有芑 

　　毛传云芑草也诗之言芑者有三盖三物而同名一芑谷一芑菜一芑草薄言采芑之芑传以为菜即今之苦荬维穈维芑之芑传以为白苗即谷中之白稃蜀黍此芑传以为草生于水畔是水草诗缉以此为谷与传异夫蜀黍非水谷此言有于丰水非谷类也 

　　○蓺之荏菽 

　　毛传云荏菽戎菽也郑笺云戎菽大豆也尔雅释草云戎菽谓之荏菽孔疏云樊光舍人李巡皆以戎菽为今胡豆郭璞言春秋齐人来献戎菽管子言北伐山戎出冬葱及戎菽布之天下今之胡豆是也郭氏等以戎胡俱夷名故以戎菽为胡豆后稷种谷不应舍中国之种而种戎国之豆即如郭言齐桓之伐山戎始布其豆种则后稷之所种者何时绝其种乎而齐桓复布之礼有戎车不可谓之胡车明戎菽正大豆是也羣芳谱云豌豆一名胡豆一名戎菽一名青斑豆一名回鹘豆一名豆?毕豆一名淮豆一名国豆种出西胡北土甚多八九月下种亦有春种者苗生柔弱宛宛然故有是名蔓生有须叶似蒺藜两两相对嫩时可食三四月开白花如蛾形结荚长寸许子圆如丸可炒食此豆处处有之今俗惟呼曰豌豆字亦作■〈宛豆〉李氏本草云豌豆百谷中最先登嫩时青色老则斑麻故有青斑麻累诸名此物其用最广烹其嫩茎为菜煮其青荚代谷磨之为面作餻无不宜者尔雅释诂曰戎大也郑笺训戎为大本此解戎为胡泥矣 

　　○麻麦幪幪瓜瓞唪唪 

　　麻麦谷名瓜瓞蓏属俱见前 

　　○维秬维秠维穈维芑 

　　毛传云秬黑黍也秠一稃二米也穈赤苗也芑白苗也尔雅释草云秬黑黍秠一稃二米虋赤苗芑白苗郭注云诗曰维秬维秠秠亦黑黍但中米异耳虋今之赤粱粟芑今之白粱粟皆好谷是皆以秬秠为黍穈芑为粟黍性黏俗呼曰秘子粟性不黏俗呼曰谷子黍米名黄米粟米名小米陆德明释文云秬今蜀黍也盖蜀黍今名高粱一名芦穄一名芦粟广雅名荻粟又名木稷其茎数寸一节一节一叶与芦荻相似故有芦荻名其名粟名稷者高粱大于粟稷茎叶亦与粟稷相似故兼有其名犹之名蜀黍也邵晋涵尔雅正义云李巡言黑黍一名秬说文言矩?鬯黑黍一稃二米以酿也或作矩秠一稃二米天赐后稷之嘉谷也前人误以稷为黍遂不能辨秬秠因有疑为古之异种后世所不经见者今以人所为晓者分晰言之稷者北方所谓小米黍者北方所谓高粱也郑注月令云黍秀舒散属火素问金匮真言论云南方赤色其谷黍王砅注云黍赤色又云中央黄色其谷稷注云色黄而味甘也今小米色黄而高粱色赤夫人而知之不待辨而明也黍为高粱以种植之时验之夏小正云二月往耰黍禅禅单也五月初昏大火中大火者心也心中种黍菽穈时也今高粱布种南方在三四月间北方则早者二月迟者不过五月尚书大传淮南子说苑俱云大火种黍菽穈据其最后者言小正则兼该始终是小正所谓黍即高粱也以种植之地验之荆扬宜稻故南方虽种高粱不甚以为重雍冀宜黍稷幽州宜三种谓黍稷稻故北方高粱之种最广今直北属国在古云中郡外境不殖他谷惟种高粱孟子所谓惟黍生之也盖其地解冻迟而降霜早高粱以暑月种干叶既成霜早不害岁收为粮此孟子所谓黍即高粱也又以物性及施于用者验之说文云黍禾属而黏者也以大暑而种故谓之黍孔子曰黍可为酒禾入水也今高粱有秔稬二种南方种者皆秔而植穗北方兼二种或穗垂似禾南方以为餈饵而北方之窭者为饭及麋而其性皆黏故云禾属而黏者也后世酿酒者稬稻大麦小米为最着而说文独举黍者稻麦稷虽可酿酒而以食为主高粱虽亦为饭而以酿酒为主故独于黍曰可为酒是说文以黍为高粱也再以俗谚所称者证之释文以黑黍为蜀黍食物本草云高粱一名蜀黍案大者为蜀本于雅训今高粱亦有短小者而大率皆高大是黍其本名蜀言其大也四方殊语则北方曰高粱浙人呼之曰粟亦曰芦穄皆假借为名而山东谓之黍黍山西曰竖黍福建于短小者呼之曰黍此虽不可为典要亦可见黍之名未尽亡也学者误以黍为小米则无以解于秬秠因傅会牵合以秬为小米中黑色者然小米偶有黑色非常种也况夫秬所以酿酒即使秬为小米则今酿小米为酒者率用黄色之米未闻择取其黑也至于秠为一稃二米则小米实无此种不得不神奇其说疑为古尝有之后世所不经见夫诗言嘉种皆陈常时夏粒食无疆奚取于世不经见者尔雅又奚取而释其名状以示异于人哉陆德明知稷之不可以冒黍也故秬云今蜀黍也米白谷黑今高粱成熟外有黑稃稃内米赤间有白者陆氏盖得之目验非臆说也一稃二米不特小米无此种亦为他谷所无惟高粱有之南北种高粱者皆习覩之不以为异也然则秬秠为黍黍即高粱无可疑矣或疑今高粱酒其性酷烈必非古之秬鬯然今北方富室有酿高粱为黄酒者功用加倍故不常酿酿成之后其味芳醇古者以共宗庙之祭诗书言秬鬯一卣以昭恩礼之隆则亦非常用之酒矣夫先儒注疏皆以秬秠为黍皆以粟之性黏者为黍以穈芑为粟以秬为高粱始于陆氏邵氏旁引广取证秬为高粱并秠亦为高粱他谷无此种其识可谓卓矣试为细绎此诗麻麦黄茂已述于前此章盖言初得之谷特曰嘉种其类不一名之曰秬曰秠曰穈曰芑也盖以南北之地所种之谷总计之南方田湿宜稻北方田高宜粱麦豆之属亦种而不如稻粱维多后稷教稼正在雍冀之域是宜高粱之地不宜舍高粱而重黍也黍为处处常种之谷而实为所不能多种之谷高粱在北方种者居其大半是嘉种之宜为高粱一也鲁颂閟宫诗云俾民稼穑有稷有黍有稻有秬秬与稻不与黍稷并言是秬非黍明矣稻宜于水秬宜于陆谷类虽繁他谷之大小相差无多惟高粱则独巨以比他谷或大至一倍或大至二三倍秬字从巨言其大于众谷也此嘉种之宜为高粱二也郭注尔雅言穈为赤粱芑为白粱则穈芑亦宜为高粱粟有白者无赤者而高粱俗曰红粱则赤者尤广名为粱是高粱之名犹存此一线也黄鸟之诗首章言无啄我粟次章言无啄我粱粟粱分出则粱必非粟古之高粱或名为黍或名为粟或名为稷盖高粱为谷种类最多其稃黑白赤黄色色俱备五方各以其类似者呼之故名不一此嘉种之宜为高粱三也高粱结穗有直立者如粟粒之繁密有下垂者似黍颗之疏稀一稃二米他谷所无惟高粱始有名之曰秠字从禾丕丕亦大也言其一稃二米又较他谷独大也此嘉种之宜为高粱四也高粱在北方三月播种八月刈获小正言二月耰黍正应其候若彼似稷之黍而性黏者则种于五月获于七月北方暖晚寒早孟子言惟黍生之是黏黍非蜀黍也粟稻之黏者皆可酿酒而蜀黍之不黏者亦可造酒他谷之酒则用酿高粱之酒则用烧今之烧酒其味辛香高粱之黏者亦可酿酒而用之者惟烧酒则盛行之关左高粱种之者多收成亦广土俗养生全倚此谷然用以烧酒消耗过半邵氏言高粱主酿酒不虚也然此酒则烧之非酿也高粱之类熟有早晚然相差不过一月许春种秋收处处皆然说文言大暑始种邵氏言不畏霜寒皆非目覩之言也高粱之实惟有红白二色其稃则具五色其高大者至丈余小者亦有五六尺其??秆皆大一围非他谷比所以曰秬曰秠实红者色如赭实白者色如粉所以曰穈曰芑茎叶根穗皆似黍故名黍以其大于黍故加蜀以别之是穈为赤粒蜀黍芑为白粒蜀黍秬为黑稃蜀黍秠为一稃二米之蜀黍似稷而黏者为小黍高粱为大黍陆氏释文今之蜀黍一语可以发千古之蒙矣 

　　○取萧祭脂 

　　萧香蒿也见采葛 

　　○敦彼行苇牛羊勿践履 

　　苇葭芦也孔疏云苇初生为葭此禁牛羊勿践则是春夏时事此爱其为人用人之所用在于成苇故以成形名之 

　　○黄耇台背 

　　尔雅释诂台作鲐盖鱼名也毛传云鲐背大老也郑笺云台之言鲐也大老则背有鲐文孔疏云老人气衰皮肤消瘠背若鲐鱼也扬子方言云鲐老也秦晋之郊陈兖之会曰耇鲐言背皮如鲐鱼释名曰九十曰鲐背背有鲐文也张景阳七命云莱黄之鲐注曰鲐海鱼也汉书东莱郡有黄县夫黄县汉属东莱今隶登州山东省极东之地南北东三面临海故有鲐鱼此鱼大盈尺无鳞皮色青黑而有黄白斑文颇肖老人颜色俗名鲐鲅 

　　○鳬鹥在泾 

　　毛传云鳬水鸟也鹥鳬属孔氏陆氏皆引苍颉解诂以鹥为鸥埤雅云鳬好没鹥好浮李氏本草云鸥者浮水上轻盈如沤也一名水鹗江海湖泊皆有之鸥说文作鸟?区云水鸮也正字通云鹥苍黑色羣飞鸣随潮往来风起辄飞至岸渡海者以为候关左为近海之区水鸟颇繁其有苍白羽色如鸽者人目曰鸥又呼曰海猫离骚云驷玉虬以乘鹥兮王逸注云鹥凤凰别名非此诗之鹥也 

　　○凤凰于飞翙翙其羽 

　　毛传云凤凰灵鸟仁瑞也雄曰凤雌曰凰尔雅释鸟云鶠凤其雌凰郭注云瑞应鸟高六尺许陆疏云凤凰其雏为鸑鷟非梧桐不栖非竹实不食说文云凤神鸟也天老曰凤之像也麐前鹿后蛇颈鱼尾龙文龟背燕颔鸡喙五色备举出于东方君子之国翱翔四海之外广雅云凤凰首文曰德翼文曰顺背文义腹文信膺文仁雄鸣曰即即雌鸣曰足足昏鸣曰固常晨鸣曰发明昼鸣曰保长举鸣曰上翔集鸣曰归昌汉书昭帝始元三年凤凰集东海宣帝本始元年凤凰集胶东四年凤凰集北海地节二年凤凰集鲁郡羣鸟从之神爵四年冬十月凤皇集杜陵十二月凤皇集上林严延年传云黄霸在颍川以宽恕为治凤凰下上贤之光武帝十七年有五凤皇见于颍川之郏县东观记曰凤高八尺五彩羣鸟并从行列盖地数顷章帝元和二年凤皇集肥城诏曰凤皇黄龙鸾鸟比集七郡注云鸾鸟者赤神之精凤皇之佐鸡身赤毛色亦被五彩鸣中五音夫凤为罕见之鸟太平之世应瑞而出黄帝时凤凰巢阿阁周文王时凤鸣岐山其为祥禽自古至今言无或异前汉昭宣之世凤凰屡见后汉世祖章帝之年凤亦来集彼时汉祚中兴祥瑞屡臻理固宜然至于安帝政由邓后纪纲坠矣延光三年凤见济南当此灾异频书之候而犹有凤名之曰祥人不敢信吴任臣注山海经于是谬其说云凤有五为瑞者一为孼者四皆似凤并为妖一鹔鹴二发明三焦明四幽昌是凤不为祥鸟转为孼虫矣此诗以凤凰之集喻吉士之多意以得人为瑞不专取夫凤翙也 

　　○梧桐生矣于彼朝阳 

　　毛传云梧桐柔木也山东曰朝阳梧桐不生山冈太平而后生朝阳瑞应图云王者任用贤良则梧桐生于东厢遁甲书梧桐可知月正闰岁生十二叶每边六叶从下数一叶为一月有闰则十三叶视叶小处则知闰何月立秋之日至期一叶先坠羣芳谱云梧桐一名青桐一名榇皮青如翠叶缺如花人家斋阁多种之其木无节直生理细而性紧四月开花嫩黄如小枣花五六月结子荚长三寸许五片合成老则开裂如箕名曰櫜鄂子埤雅云櫜鄂子皆五其子似乳缀其上柔木也风俗通云梧桐生峄阳山岩石之上采东南孙枝为琴声清雅盖桐有青白二种以其皮色分之梧桐为青桐尔雅所谓榇梧是也荣为白桐与梧桐小异梧桐叶较白桐差小开白花五出花子如珠垂荚外淮南子云梧桐断角注云柔胜刚也夫木片断角不止梧桐为然凡柔木皆可用尝以杨柳木片锯牛之角诚验 

　　○如蜩如螗 

　　毛传云蜩蝉也螗蝘也此言蜩名蝉螗名蝘下句如沸如羹言如羹之沸沸羹非二物蜩螗亦不宜为二物传于豳诗五月鸣蜩注云蜩螗也小雅鸣蜩嘒嘒注云蜩蝉也毛盖未尝分蜩螗为二物也尔雅释虫云蜩螗郭注云蜩螗者蝘俗呼为胡蝉江南谓之螗蛦则是蜩螗又名蝘蜩即是螗尔雅郭注又可证也杨氏方言云蝉楚谓之蜩宋卫之间谓之螗蜩陈郑之间谓之蜋蜩秦晋之间谓之蝉海岱之间谓之■〈虫奇〉今礼月令出于吕览吕不韦书着于秦地仲夏之月言蝉始鸣孟秋之月言寒蝉鸣方言秦晋为蝉一语固与月令巧合矣然考郑氏诗谱荡诗作于厉王之世是诗作时周未东迁周犹居于秦地则已谓之蜩螗矣扬氏之说可尽信哉陆疏言螗为蝉之大而黑色者一名蝘虭一名虭蟟青徐谓之螇螰楚人谓之蟪蛄秦燕谓之蛥蚗前汉书五行志引此诗句颜师古注云螗蝘也即虭蟟也然北方诸省则通呼为寒蝉余名则未闻有呼者 

　　○投我以桃报之以李 

　　桃李木果名桃见桃夭李见何彼秾矣 

　　○菀彼桑柔 

　　桑木名见定之方中 

　　○降此蟊贼稼穑卒痒 

　　蟊贼害稼虫见大田 

　　○瞻彼中林甡甡其鹿 

　　鹿山兽名见野有死麕 

　　○宁为荼毒 

　　荼草名诗中所载之荼有四谷风谁谓荼苦则苦菜也东门有女如荼则茅华也良耜以薅荼蓼则委叶也皆言荼毒是草之有毒者入药名泽漆关左俗呼为猫儿眼乡人取此草茎根华叶捣烂投于川泽毒鱼大小尽死荼毒生灵此物为最泽漆生于山原处处俱有俗名亦同人人皆识若苦菜乃可食之物岂有毒哉如曰荼苦杀虫故曰毒此诗上文明言为民未言为虫书汤诰弗忍荼毒亦言虐万方百姓李华吊古战场文荼毒生灵万里朱殷皆言毒人若苦菜为常食野蔬不能毒人伊谁弗知岂可以其杀虫指为有毒之草乎夫槟榔杀蚘百部杀虱芸香杀蠹柏叶杀蟆皆不言其有毒奈何以毒加荼况荼可杀虫亦未闻其所杀为何虫儒者解经每于解不去者随意杜撰岂知其一往难通哉泽漆四月生苗叶似豌豆而厚浓绿繁脆断之有黄白汁中抽高茎再生旁枝五月开花圆小深黄颇似猫眼俗盖象形名之其汁着人皮肤立时红肿痛不可忍须急洗去其毒最烈此草多生于硗土沃田中极少谚云好地不生猫儿眼好儿好女不用管斯言信矣 

　　○炰鳖鲜鱼 

　　鳖水中介虫见六月 

　　○维笋及蒲 

　　毛传云蒲蒲蒻也郑笺云笋竹萌也蒲深蒲也孔疏云酰人加豆之实有深蒲笋葅是菹有笋有蒲也尔雅释草云笋竹萌说文云笋竹胎也陆疏云笋四月生惟巴竹笋八九月生始出地长数寸鬻以苦酒豉汁浸之可以就酒及食唐书百官志云司竹监掌植竹苇岁以笋供尚食本草云竹有雄雌雌者多笋于竹根行鞭时掘取嫩者谓之鞭笋冬月掘大竹根下未出土者为冬笋并可鲜食为珍品南淡干者为玉版笋盐曝者为盐笋蒲香蒲其萌可食与笋同贵见泽陂 

　　○鲂鱮甫甫 

　　鲂鱮鱼名鲂见汝坟鱮见敝笱 

　　○麀鹿噳噳 

　　麀鹿山兽名麀见吉日鹿见野有死麕 

　　○有熊有罴 

　　熊罴野兽名见斯干 

　　○有猫有虎 

　　毛传云猫似虎而浅毛者也尔雅释兽云虎窃毛谓之虦猫郭注云窃浅也此盖言虎毛色浅者曰猫虎之毛色本异关左所见惟青黄二色毛色浅者亦有之无猫名 

　　○献其貔皮赤豹黄罴 

　　毛传云貔猛兽也尔雅释兽云貔白狐其子豰郭注云貔一名执夷虎豹之属陆疏云貔似虎或曰似熊辽东人谓之白熊豹赤豹毛赤而文黑谓之赤豹毛白而文黑谓之白豹夫貔有狐名而非狐类其皮似狐其形似豹豹亦虎属而形异于虎虎形似狸豹形似犬书牧誓云如虎如貔礼曲礼云前有挚兽则载貔貅貔与虎并言又与貅并言则貔洵为猛兽矣豹之白者名貘而貘实非豹郭氏尔雅注云貘似熊小头卑脚黑白驳能舐食铜铁豹之为物不似此也豹亦挚兽诗言羔裘豹饰易言君子豹变是豹之皮可贵而其皮又以文为贵也说文云貔豹属豹似虎圜文是豹类于虎貔类于豹史记五帝纪云教熊罴貔貅貙虎以与炎帝战于阪泉涿鹿之野注云六者猛兽可以教战貔与诸兽为伍则貔非狐可知虽郭氏言貔虎豹属陆氏言貔熊罴属说有参差而其为猛兽则一也广雅以貔为狸猫此盖以貔名白狐故误为同类究之貔为豹属不似狸也豹之毛色多白尔雅翼言屠州有黑豹洞冥记言浪坂之山出青豹色如翠正字通言豹状似虎而小白面毛赤黄文黑如钱圈中五圈左右各四者曰金钱豹文如艾叶者曰艾叶豹又西域有文如金线者曰金线豹盖虎之毛色青黄豹之毛色白罴之毛色黑是其常也貔之白豹之赤罴之黄是以罕见之毛色为献也 

　　○秬鬯一卣 

　　毛传云秬黑黍也鬯香草也筑煮合而郁之曰鬯郑笺云秬鬯黑黍酒也谓之鬯者芬香条鬯也夫传以鬯为草而笺以鬯为酒盖以香草杂于米中酿酒至酒已熟惟见酒不见草传于酿初言笺于酿后言之也说文云郁芳草也一曰郁鬯鬯以秬酿郁草芬芳攸服以降神也书洛诰以秬鬯二卣曰明禋传云黑黍曰秬酿以鬯草是鬯为郁草酿成今以白芷当归菊花木瓜制曲犹其遗意郁即药材中之郁金色深黄味香又名郁金香 

　　○蟊贼蟊疾 

　　蟊贼害苗虫见大田 

　　○为枭为鸱 

　　郑笺云枭鸱恶声之鸟汉书谷永传引此诗句颜师古注云幽王以哲妇为美实乃为枭鸱也枭鸱恶声之鸟故以喻焉山阴陆氏云枭不孝鸟也枭食母破獍食父夫枭为土枭俗呼猫儿头见墓门鸱一作■〈氐隹〉说文云■〈氐隹〉■〈垂鸟〉也大如鹰鹘苍色隐有斑文圆目钩喙爪能攫物段氏说文注云鸱今江苏俗呼曰鹞鹰盘旋空中攫鸡子食鲍照芜城赋云寒鸱吓雏庄子云鸱得腐鼠皆此物也蛇蛙鱼蟹及人所弃自死之畜鸱皆啄食兼食豕犬之粪贪而且秽无如此鸟是其形恶其性恶不独其声恶矣尔雅有鸱鸮茅鸱怪鸱皆与单言鸱为各物盖鸱鸣其音鸱鸱然故名鸱山左人犹呼为老阿鸱关左呼为老鹞子 

　　毛诗多识卷十一终 

　　●毛诗多识卷十二 

　　长白多隆阿着 

　　周颂 
　　鲁颂 
　　商颂 

　　◆周颂◆ 

　　贻我来牟 
　　振鹭于飞于彼西雝 
　　丰年多黍多稌 
　　有鳣有鲔鲦鲿□鲤 
　　莫予荓蜂自求辛螫 
　　肇允彼桃虫拚飞维鸟 
　　未堪家多难予又集于蓼 
　　有椒其馨 
　　其饟伊黍 
　　以薅荼蓼 

　　○贻我来牟 

　　毛传云来牟麦也广雅来作麳牟作■〈敄麦〉注云麳小麦■〈敄麦〉大麦汉书刘向传来牟作厘麰厘来古通字麰为牟之本字羣芳谱云小麦名来苗生如韭成似稻高二三尺实居壳中芒生壳上生青熟黄秋种夏熟具四时中和之气亦可春种至夏便收然不及秋种者说文云麦属金金旺而生火旺而死牟大麦也茎叶与小麦相似芒长壳与粒相黏未易脱小麦磨面作饼饵食大麦止堪碾米作粥饭用及饲马用此其所以异也汉书武帝元狩三年遣谒者劝有水灾郡种宿麦颜师古注云秋冬种之经岁乃熟故云宿麦夫大小二麦酿酒造曲用者尤多小麦有秋种者名冬麦其于春种者名春麦冬麦性微平春麦性热本草言小麦有毒惟萝卜可解二麦皆有芒大麦之芒尤大麦之壳有色黑者名乌麦种于二月获于六月礼月令孟夏之月麦秋至关左节气不能然也 

　　○振鹭于飞于彼西雝 

　　毛传云鹭白鸟也夫鹭古名鹭鸶又名丝禽偃海录云一名带丝此以其羽毛细长毵毵如丝故有丝名又因其色白名白鹭又名雪客亦言其色白如雪也楚威王时有朱鹭合沓飞翔而来舞旧鼓吹朱鹭曲是也是鹭有赤色者然赤鹭不常有常有者色皆白故传训为白鸟亦有苍灰色尝于水泽见之尔雅释鸟云鹭舂鉏郭注云白鹭也头翅背上皆有长翰毛今江东取以为睫木?离名之曰白鹭缞李氏本草云禽经言鹴飞则霜鹭飞则露其名以此步于浅水好自低昂如舂如鉏之状故曰舂鉏林栖水食羣飞成序洁白如雪一名属玉陆疏云鹭水鸟也好而洁白青齐之间谓之舂鉏辽东乐浪吴扬人皆谓之曰白鹭此鸟颈细而长脚青善翘高尺余短尾长喙头上有毛数十茎长细如丝将欲取鱼则弭之盖鹭羽丝长可爱故古人取以饰翿陈风宛丘言值其鹭翿是也古者以鹭饰鼓隋书乐志言鼓栖翔鹭其上是也夫鹭栖鼓上必有取义或曰鹭为鼓精云 

　　○丰年多黍多稌 

　　毛传云稌稻也尔雅释草云稌稻郭注云今沛国呼稌夫稻为五谷之一五方皆有下湿地皆可种江以南多种水稻河之北多种陆稻呼稌者少间呼曰稻惟呼曰粳米名白米或名大米或名老米三月布种八月熟其茎叶似小麦穗实似大麦实皮粗涩黄稃者多亦有赤稃黑稃者稃内之皮或赤或白皮赤者温皮白者凉黏者名糯香者名秔皆美谷也 

　　○有鳣有鲔鲦鲿□鲤 

　　郑笺云鳣大鲤也鲔鮥也鲦白□也□鲇也罗颢云鲦其形纤细而白故名白鲦又名白鯈淮南子云不得其道者若观鯈鱼注云鯈鱼小鱼正字通云鲦呼参条鱼长而小时浮水面性好游故名本草云鯈江河中之小鱼也性喜浮故荀子以为浮阳之鱼此鱼好作水上游庄子观于濠梁言鯈鱼出游从容以为鱼乐也潘岳闲居赋云玩鯈鱼之潎潎注云潎潎游貌也凡近山溪之水多鲦鱼大者长三寸余体狭而扁似柳叶形鳞细洁白好羣游贪饵易钓雄者鬐尾色红鳞微绿俗呼为红翅鱼雌者色白如银俗呼为白漂鱼山阴陆氏言鲦似鲿而色白鲦本白鳞而形迥不似鲿此由鲦鲿连文而误为一类山海经北山篇言彭水鯈鱼其状如鸡而赤毛三尾六足四首其音如鹊夫此经多志怪物最难信玉篇以之释鲦则尤误鳣为秦黄鲔为鮛鮥鲿为昂剌鰋为白鱼鰋非鲇鳣非鲤鳣鲔见硕人余见鱼丽 

　　○莫予荓蜂自求辛螫 

　　蜂飞虫一作夆??又作蠭尔雅释虫云土蠭木蠭郭注土蠭云今江东大蠭在地中作房者啖其子即马蠭注木蠭云今荆巴间呼为蟺其似蠭而小在树上作房又食其子夫言啖其子食其子者盖言蜂之子初生如蛹未生头足色洁白可啖食也说文云蜂飞虫螫人者李氏本草云宣歙人好食蜂儿山林间大蜂结房土人采时着草衣蔽身以捍其毒螫复以烟火熏去蜂母乃敢攀援崖木断其蒂一房蜂儿五六斗至一石拣状如蚕蛹莹白者以盐炒暴干房中蜂翅足已成则不堪用此言取蜂之法曲折详明是天下实有食蜂之地礼内则言爵鶠蜩范皆入食品范即蜂也是食蜂自古已然也尔雅翼云蜂类自多其黄色细腰者谓之穉蜂又蜜蜂人取而养之一日两出而聚鸣号为两衙其出采花者取花须上粉置两髀或采而无所得经宿不敢归房中关左所见之蜂亦有十余种多不能名尔雅所言木蜂其色黄而黑大如蝼蛄啮木屑作窝居树窍中俗名大麻蜂尔雅所言土蜂色黑微黄大如天牛穴地作窝毒螫牛马至死飞声薨薨然俗名地雷蜂其居草中比他蜂差小名草蜂其酿蜜者比青蝇微大名蜜蜂其在房檐下啮纸作窝似莲蓬倒垂数十为羣者名黄蜂其负蜘蛛处竹管及衔土作房者名细腰蜂尾端皆有剌螫人被蜂螫者取蚯蚓粪搽之可解埤雅云蜂其毒在尾垂颖如锋故谓之蜂本作蠭或作■〈逢上虫下〉又作■〈夆上虫下〉 

　　○肇允彼桃虫拚飞维鸟 

　　毛传云桃虫鹪也鸟之始小终大者郑笺云鹪之所谓鸟题肩也或曰鸮皆恶声之鸟孔疏云题肩是鹰之别名与鸮不类鸮自恶声之鸟鹰非恶声不得曰皆恶声也说文云鹪■〈眇鸟〉桃虫也郭璞云桃虫巧妇也诸儒皆以鹪为巧妇与题肩又不类今笺以鹪与题肩及鸮三者为一其义未详且言鹪之为鸟题肩事亦不知所出遗诸后贤尔雅释鸟云桃虫鹪其雌鴱郭注云鹪■〈眇鸟〉桃雀也俗呼为巧妇小鸟而生鵰鸮者也陆疏云桃虫今鹪鹩是也微少于黄雀其雏化而为鵰故俗语云鹪鹩生鵰夫传训桃虫为鹪即鹪鹩也段氏说文注云单呼曰鹪累呼曰鹪■〈眇鸟〉鹪■〈眇鸟〉谓其小取义于焦眇也方言云自关而东谓之巧雀或谓之女匠自关而西谓之韈雀或谓之巧女江东谓之桃虫说苑云鹪鹩巢于苇苕系之以发取茅秀为巢以麻紩之如剌韈然故名韈雀他鸟为巢或占全树桃虫为巢系于枝头一枝已足故庄子云鹪鹩巢于深林不过一枝也为其累窝性巧故名巧女又名巧妇又名巧雀又名女匠又名工雀为其羽色微黄又名黄脰雀巧女一名关左至今犹如此呼小如弹丸其伏雏亦如之其巢多系临水树枝形似韈韈良然从未见其始小终大传说或泥诗义笺又附会传说而尤误者夫尔雅广桃虫之名则言其名鹪传以诗言拚飞疑鹪不足以尽其义故言其始小终大笺欲实桃虫之终大因疑其为题肩为鸮郭注尔雅即直言其生鵰陆氏疏诗又言鵰由于化辗转牵引愈误愈远人情好异焉知不为邵注桑扈目覩其盗脂膏邪张氏云此犹言初为鼠后为虎不必谓桃虫化为鸟是桃虫化鵰之说已有不信之者孔氏亦疑之因未实见此物故不能实指为非彼桃虫非希见之鸟而未见者则不能识毛郑已误于前后之学者不能据孔疏详加考察如邵注尔雅段注说文仍遵旧说试思桃虫之巢大仅盈寸雏化为鵰其巢何以能容西河毛氏云始因其名桃虫则以为虫继见其拚飞则知为鸟千载之梦至今始白也 

　　○未堪家多难予又集于蓼 

　　毛传云集于蓼言辛苦也说文云蓼辛菜蔷虞也尔雅释草云蔷虞蓼郭注云虞蓼泽蓼邵氏注云蓼有多种举虞蓼以该其余也蓼与茏古相似而叶稍狭其子谓之蓼实吴氏本草云蓼实一名泽蓼古者用以调和礼内则云脍秋用蓼又云鹑羹鸡羹鴽酿之蓼盖取其辛以为和也其杂生田野间者能害稼故良耜云以薅荼蓼夫泽蓼生于水故曰泽良耜言薅是为水田陆地不生蓼也蓼种最繁而皆相似王氏羣芳谱所载有青蓼香蓼紫蓼赤蓼马蓼水蓼木蓼凡七种惟青蓼香蓼水蓼可食水蓼较他蓼差小叶似柳花作长穗浅红色味辛而苦故传言辛苦也 

　　○有椒其馨 

　　椒小木其实香见椒聊 

　　○其饟伊黍 

　　黍谷名稷之黏者见黍离 

　　○以薅荼蓼 

　　毛传云蓼水草也孔疏云蓼是秽草荼亦秽草非苦菜也尔雅释草云蒤委叶郭注云诗云以茠蒤蓼王肃云荼陆秽蓼水秽夫荼名委叶仅见尔雅注疏之家皆未详其形色蓼为水草生水田中茎叶俱似游龙而小高尺余寸余一节一节一叶花浅色微红作长穗俗名河蓼荼王氏以为陆秽尔雅作蒤从水亦疑为水草也 

　　◆鲁颂◆ 

　　有驈有皇有骊有黄 
　　有骓有駓有骍有骐 
　　有驒有骆有■〈马丣〉有雒 
　　有骃有騢有驔有鱼 
　　振振鹭 
　　有駜有駜駜彼乘駽 
　　薄采其芹 
　　薄采其藻 
　　薄采其茆 
　　翩彼飞鸮集于泮林食我桑黮怀我好音 
　　元龟象齿 
　　黍稷重穋稙穉菽麦 
　　有稻有秬 
　　徂来之松新甫之柏 

　　○有驈有皇有骊有黄 

　　毛传云骊马白跨曰驈黄白曰皇纯黑曰骊黄骍曰黄此以马之毛色各异而命名驈骊为黑色皇黄为黄色尔雅释畜皇作騜别作■〈马黄〉 

　　○有骓有駓有骍有骐 

　　毛传云苍白杂毛曰骓黄白杂毛曰駓赤黄曰骍苍骐曰骐孔疏云骓駓二者皆云杂毛是体有二色之毛相间杂骍骐尔雅无文骍为纯赤色上云黄骍曰黄谓黄而微赤此云赤黄曰骍谓赤而微黄骐者黑色之名苍骐曰骐谓青而微黑今之骢马也 

　　○有驒有骆有■〈马丣〉有雒 

　　毛传云青骊驎曰驒白马黑鬣曰骆赤身黑鬣曰■〈马丣〉黑身白鬣曰雒孔疏云驒色有浅深似鱼鳞也色有浅深斑驳隐鳞今之连钱骢也■〈马丣〉雒尔雅无明文■〈马丣〉为赤色若身鬣俱赤则骍马故赤身黑鬣曰■〈马丣〉 

　　○有骃有騢有驔有鱼 

　　毛传云阴白杂毛曰骃彤白杂毛曰騢豪骭曰驔二目白曰鱼尔雅释畜云骊马黄脊曰騽尔雅音义云騽说文作驔是尔雅之騽即诗之驔说文云驔骊马黄脊与尔雅释騽正同传以马豪骭释驔骭者胫也豪骭谓骭上有修豪也与尔雅说文俱异騢为彤白杂毛即今之赭白马俗呼曰砂马 

　　○振振鹭 

　　鹭水鸟丝禽也见振鹭 

　　○有駜有駜駜彼乘駽 

　　尔雅释畜云青骊駽郭注云今之铁骢也孙炎云色青黑之间 

　　○薄采其芹 

　　郑笺云芹水菜也即野芹见采菽 

　　○薄采其藻 

　　藻水草也见采苹 

　　○薄采其茆 

　　毛传云茆鳬葵也说文云■〈艹挛〉鳬葵盖■〈艹挛〉即古莼字是茆即莼菜莼亦作莼莼字从纯纯为丝名则以此草茎细如丝也或呼曰莼丝陆农师云莼逐水而性滑故亦谓之淳菜陆疏云茆与荇菜相似叶大如手赤圆有肥者着手中滑不得停可以生食又可鬻江南谓之莼菜或谓之水葵博雅云■〈艹挛〉茆鳬葵也夫茆有鳬葵名荇亦有鳬葵名名既相同两草之形亦略同而实非一物毛传说文皆以鳬葵名茆李氏本草则分鳬葵水葵为二言荇菜为鳬葵莼茆为水葵又名鹭葵以其菜可食如葵也又名马蹄草以其叶形似马蹄也羣芳谱云莼一名茆生南方湖泽中最易生种以水浅深为候水深则茎肥叶少水浅则茎瘦叶多其性逐水而滑惟吴越善食之叶如荇菜而差圆形似马蹄柔滑可羹夏月开黄花结实青紫大如棠梨中有细子三四月嫩茎未叶细如钗股黄赤色名穉莼又名雉尾莼体软味甜五月叶稍舒长者名丝莼九月萌在泥中渐粗硬名瑰莼或作葵莼十月后名猪莼又名龟莼味苦而涩不堪食取汁作羹犹胜他菜干宝云今之鸟?邑蹗草堪为葅江东有之或名水戾一云今之浮菜即猪莼是也关左有荇无莼荇名曰菜关雎诗言采言芼则荇亦可食而俗皆不知亦不名之曰荇但浑呼之曰水草而已茆本可食而古亦贵之周礼天官醢人有茆葅晋书张翰传翰见秋风起思松江莼羹鲈鲙命驾归莼菜之美可思矣 

　　○翩彼飞鸮集于泮林食我桑黮怀我好音 

　　毛传云鸮恶声之鸟也黮桑实也郑笺云鸮恒恶鸣今来止于泮水之本上食其桑黮故改其鸣归就我以善音此言鸮食桑黮其音则变好音以鸮言而细玩诗意似言物怀善治鸮怀泮林之好音犹人之闻仁声来归也黮变鸮音他无依据亦从未闻鸮有别声也古注之误多类此 

　　○元龟象齿 

　　毛传云元龟尺二寸盖龟为介虫贵在甲利用卜象为异兽贵在齿可制器尔雅释鱼云一曰神龟二曰灵龟三曰摄龟四曰宝龟五曰文龟六曰筮龟七曰山龟八曰泽龟九曰水龟十曰火龟是龟有十种而不必皆灵可决吉凶又曰龟三足贵又曰龟俯者灵仰者谢前弇诸果后弇诸猎左倪不类右倪不若此言龟之形不同郑氏周礼注云天龟元地龟黄东龟青西龟白南龟赤北龟黑此言龟之色不同此诗言元乃龟之大者又曰献盖言可用为卜者书禹谟云昆命于元龟金縢云今我即命于元龟大诰云王遗我大宝龟易云舍尔灵龟是宝龟灵龟皆有用以为卜者潘岳秋兴赋云龟祀骨于宗祧兮思反身于绿水注引庄子云庄子钓于濮水楚王使二大夫往聘庄子曰愿以竟内累子庄子持竿不顾曰吾闻楚有神龟死已三千岁矣王巾笥而藏之庙堂之上此龟者死为留骨而贵乎其生而曳尾泥涂中乎二大夫曰生而曳尾泥涂中庄子曰往矣吾将曳尾于涂中矣此谓可贵者盖神龟也象出于外国尔雅释地云南方之美者有梁山之犀象焉汉书张骞传云身毒国其民乘象以战颜师古注云象大兽垂鼻长牙李氏本草云象出交广云南西域诸国大者身长丈余高称之肉倍数牛目纔若豕四足如柱无指而有爪甲其鼻大如臂下垂至地中有小肉爪能拾针芥食物饮水皆以鼻卷入口一身之力皆在于鼻故伤之则死口内有食齿两吻出两牙夹鼻长六七尺说文云象南越大兽三年一乳古训云五年始产六十年骨方足夫君子偕老象之揥也传言所以摘发葛屦佩其象□传言所以为饰采薇象弭鱼服传言象弭弓反末也所以解紒也笺言弭弓反末□者以象骨为之史记十二诸侯年表云纣为象箸而箕子唏是皆以象骨为器春秋左氏传云象有齿以焚其身用象骨者所贵在齿也象为异域之物李氏言其形体最详亦最确其皮似癞灰白色食稻米稻草以其皮为屑敷金疮立效 

　　○黍稷重穋稙穉菽麦 

　　黍稷菽麦皆谷名黍稷见黍离菽见生民麦见思文 

　　○有稻有秬 

　　稻稌也见鸨羽秬高粱也见生民 

　　○徂来之松新甫之柏 

　　松柏木名松见山有扶苏柏见皇矣 

　　◆商颂◆ 

　　天命元鸟降而生商 
　　陟彼景山松柏丸丸 

　　○天命元鸟降而生商 

　　毛传云元鸟鳦也鳦一作乙又作鷾鸸今俗曰燕羽色黑故曰元或曰燕为水祥故名元元者水之色 

　　○陟彼景山松柏丸丸 

　　松柏木也见前 

　　毛诗多识卷十二终 

　　●跋 

　　右毛诗多识十二卷清拔贡岫岩多隆阿所著也其书旧有三本一为嘉业堂刊本镌于吴兴刘氏校雠极审并有程棫林按语文字亦似几经修正者惜止六卷未为完璧一为辽阳张氏排印本乃张绣江之后裔所印卷首即以绣江名署之较刊本稍逊一为辽阳袁氏藏书旧钞本文词烦冗讹夺最甚今兹所印即据三本互校择善而从前六卷以刊本为主后六卷以排印本为主其三本并误则检所引原书是正之综观斯着以辨鸠鸱螽杞为最精芄兰桑扈鲦鲿一一释以俗名尤见博洽惟解唐棣为杨荼毒之荼为猫儿眼之类似难征信至于黍稷穈芑则失之愈远要之不愧实事求是之作治毛诗者不可不一读也校勘事竟聊识其颠末并附所见如此后之君子以考览焉丙子初夏义县金景芳跋
