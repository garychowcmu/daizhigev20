国风 周南
　　
　　《关雎》，后妃之德也。《风》之始也，所以风天下而正夫妇也。故用之乡人焉，用之邦国焉。风，风也，教也，风以动之，教以化之。《诗》者，志之所之也。在心为志，发言为诗，情动于中而形于言，言之不足，故嗟叹之，嗟叹之不足，故詠歌之，詠歌之不足，不知手之舞之足之蹈之也。情发于声，声成文谓之音，【笺】发，犹见也。声谓宫商角徵羽也。声成文者，宫商上下相应。治世之音安以乐，其政和；乱世之音怨以怒，其政乖；亡国之音哀以思，其民困。故正得失，动天地，感鬼神，莫近于诗。先王以是经夫妇，成孝敬，厚人伦，美教化，移风俗。故诗有六义焉：一曰风，二曰赋，三曰比，四曰兴，五曰雅，六曰颂，上以风化下，下以风刺上，主文而谲谏，言之者无罪，闻之者足以戒，故曰风。【笺】风化、风刺，皆谓譬喻，不斥言也。主文，主与乐之宫商相应也。谲谏，咏歌依违，不直谏。至于王道衰，礼义废，政教失，国异政，家殊俗，而《变风》《变雅》作矣。国史明乎得失之迹，伤人伦之废，哀刑政之苛，吟詠情性，以风其上，达于事变而怀其旧俗也。故《变风》发乎情，止乎礼义。发乎情，民之性也；止乎礼义，先王之泽也。是以一国之事，系一人之本，谓之《风》；言天下之事，形四方之风，谓之《雅》。雅者，正也，言王政之所由废兴也。政有大小，故有小雅焉。颂者，美盛德之形容，以其成功告于神明者也。是谓四始，诗之至也。【笺】始者，王道兴衰之所由。然则《关雎》、《麟止》之化，王者之《风》，故系之周公。南，言化自北而南也。《鹊巢》、《驺虞》之德，诸侯之《风》也。先王之所以教，故系之召公。【笺】自，从也。从北而南，谓其化从岐周被江汉之域也。先王，斥太王、王季。《周南》、《召南》，正始之道，王化之基。是以《关雎》乐得淑女以配君子，忧在进贤，不淫其色，哀窈窕，思贤才，而无伤善之心焉。是《关雎》之义也。【笺】哀，盖字之误也，当为衷。衷谓中心恕之。无伤善之心，谓好逑也。
　　关雎
　　关关雎鸠，在河之洲。【传】兴也。关关，和声也。雎鸠，王雎也，鸟挚而有别。水中可居者曰洲。后妃说乐君子之德，无不和谐，又不淫其色，慎固幽深，若关雎之有别焉，然后可以风化天下。夫妇有别则父子亲，父子亲则君臣敬，君臣敬则朝廷正，朝廷正则王化成。【笺】挚之言至也，谓王雎之鸟雌雄情意至然而有别。窈窕淑女，君子好逑。【传】窈窕，幽闲也。淑，善；逑，匹也。言后妃有关雎之德，是幽闲贞专之善女，宜为君子之好匹。【笺】怨耦曰仇。言后妃之德和谐，则幽闲处深宫贞专之善女，能为君子和好众妾之怨者。言皆化后妃之德，不嫉妒，谓三夫人以下。
　　
　　参差荇菜，左右流之。【传】荇，接余也。流，求也。后妃有关雎之德，乃能共荇菜，备庶物，以事宗庙也。【笺】左右，助也，言后妃将共荇菜之葅，必有助而求之者。言三夫人九嫔以下，皆乐后妃之事。窈窕淑女，寤寐求之。【传】寤，觉；寐，寝也。【笺】言后妃觉寐则常求此贤女，欲与之共己职也。求之不得，寤寐思服。【传】服，思之也。【笺】服，事也。求贤女而不得，觉寐则思己职事，当谁与共之乎。悠哉悠哉，辗转反侧。【传】悠，思也。【笺】思之哉，思之哉，言己诚思之。卧而不周曰辗。
　　
　　参差荇菜，左右采之。【笺】言后妃既得荇菜，必有助而采之者。窈窕淑女，琴瑟友之。【传】宜以琴瑟友乐之。【笺】同志为友，言贤女之助后妃共荇菜，其情意乃与琴瑟之志同。共荇菜之时乐必作。参差荇菜，左右芼之。【传】芼，择也。【笺】后妃既得荇菜，必有助而择之者。窈窕淑女，钟鼓乐之。【传】德盛者宜有钟鼓之乐。【笺】琴瑟在堂，钟鼓在庭，言共荇菜之时，上下之乐皆作，盛其礼也。
　　
　　《关雎》三章，一章四句，二章章八句。郑作五章，章四句。
　　
　　《葛覃》，后妃之本也。后妃在父母家，则志在女功之事，躬俭节用，服澣濯之衣，尊敬师傅，则可以归安父母，化天下以妇道也。【笺】躬俭节用，由于师傅之教，而後言师傅者，欲见其性亦自然。可以归安父母，言嫁而得意，犹不忘孝。
　　《葛覃》
　　葛之覃兮，施于中谷，维叶萋萋。【传】兴也。覃，延也。葛所以为絺绤，女功之事烦辱者。施，移也。中谷，谷中也。萋萋，茂盛貌。【笺】葛者，妇人之所有事也。此因葛之性以兴焉。兴者，葛延蔓于谷中，喻女在父母之家，形体浸浸日长大也。叶萋萋然，喻其容色美盛也。黄鸟于飞，集于灌木，其鸣喈喈。【传】黄鸟，抟黍也。灌木，丛木也。喈喈，和声之远闻也。【笺】葛延蔓之时，则抟黍飞鸣，亦因以兴焉。飞集丛木，兴女有嫁于君子之道。和声之远闻，兴女有才美之称达于远方。
　　
　　葛之覃兮，施于中谷，维叶莫莫。【传】莫莫，成就之貌。【笺】成就者，其可采用之时。是刈是濩，为絺为绤，服之无斁。【传】濩，煮之也。精曰絺，麤曰绤。斁，厌也。古者王后织玄紞，公侯夫人纮綖，卿之内子大带，大夫命妇成祭服，士妻朝服，庶士以下各衣其夫。【笺】服，整也。女在父母之家，未知将所适，故习之以絺绤烦辱之事，乃能整治之无厌倦，是其性贞专。
　　
　　言告师氏，言告言归。【传】言，我也。师，女师也。古者女师教以妇德、妇言、妇容、妇功。祖庙未毁，教于公宫三月。祖庙既毁，教于宗室。妇人谓嫁曰归。【笺】我告师氏者，我见教告于女师也。教告我以适人之道。重言我者，尊重师教也。公宫、宗室，于族人皆为贵。薄汙我私，薄澣我衣。【传】汙，烦也。私，燕服也。妇人有副袆盛饰，以朝事舅姑，接见于宗庙，进见于君子，其余则私也。【笺】烦，烦（左手右闰）之，用功深。澣，谓濯之耳。衣，谓袆衣以下至褖衣。害浣害否，归宁父母。【传】曷，何也。私服宜澣，公服宜否。宁，安也。父母在则有时归宁耳。【笺】我之衣服，今者何所当见澣乎？何所当否乎？言常自洁清，以事君子。
　　
　　《葛覃》三章，章六句。
　　
　　《卷耳》，后妃之志也。又当辅佐君子求贤审官，知臣下之勤劳，内有进贤之志，而无险诐私谒之心，朝夕思念，至于忧勤也。【笺】谒，请也。
　　卷耳
　　采采卷耳，不盈顷筐。【传】忧者之兴也。采采，事采之也。卷耳，苓耳也。顷筐，畚属，易盈之器也。【笺】器之易盈而不盈者，志在辅佐君子，忧思深也。嗟我怀人，寘彼周行。【传】怀，思；寘，置；行，列也。思君子官贤人，置周之列位。【笺】周之列位，谓朝廷臣也。
　　
　　陟彼崔嵬，我马虺隤。【传】陟，升也。崔嵬，土山之戴石者。虺隤，病也。【笺】我，我使臣也。臣以兵役之事行出，离其列位，身勤劳于山险，而马又病，君子宜知其然。我姑酌彼金罍，维以不永怀。【传】姑，且也。人君黄金罍，永，长也。【笺】我，我君也。臣出使，功成而反，君且当设飨燕之礼，与之饮酒以劳之，我则以是不复长忧思也。言且者，君赏功臣，或多于此。
　　
　　陟彼高冈，我马玄黄。我姑酌彼兕觥，维以不永伤。【传】山脊曰冈。玄马病则黄。兕觥，角爵也。伤，思也。【笺】此章为意不尽，申殷勤也。觥，罚爵也。飨燕所以有之者，礼。自立司正之后，旅酬必有醉而失礼者，罚之亦所以为乐。
　　
　　陟彼砠矣，我马瘏矣，我仆痡矣，云何吁矣。【传】石山戴土曰砠。瘏，病也。痡，亦病也。吁，忧也。【笺】此章言君臣既勤劳于外，仆、马皆病，而今云何吁，其亦忧矣，深悯之辞。
　　
　　《卷耳》四章，章四句。
　　
　　《樛木》，后妃逮下也。言能逮下而无嫉妒之心焉。【笺】后妃能和谐众妾，不嫉妒其容貌，恒以善言逮下而安之。
　　樛木
　　南有樛木，葛藟累之。【传】兴也。南，南土也。木下曲曰樛。南土之葛藟茂盛。【笺】木枝以下垂之故，故葛也藟也得累而蔓之，而上下俱盛。兴者，喻后妃能以意下逮众妾，使得其次序，则众妾上附事之，而礼义亦俱盛。南土，谓荆、扬之域。乐只君子，福履绥之。【传】履，禄；绥，安也。【笺】妃妾以礼义相与和，又能以礼乐乐其君子，使为福禄所安。
　　
　　南有樛木，葛藟荒之。乐只君子，福履将之。【传】荒，奄；将，大也。【笺】此章申殷勤之意。将，犹扶助也。
　　
　　南有樛木，葛藟萦之。乐只君子，福履成之。【传】萦，旋也。成，就也。
　　
　　《樛木》三章，章四句。
　　
　　《螽斯》，后妃子孙众多也。言若螽斯不妒忌，则子孙众多也。【笺】忌，有所讳恶于人。
　　螽斯
　　螽斯羽，诜诜兮。【传】螽斯，蚣蝑也。诜诜，众多也。【笺】凡物有阴阳情欲者无不妒忌，维蚣蝑不耳，各得受气而生子，故能诜诜然众多。后妃之德能如是，则宜然。宜尔子孙，振振兮。【传】振振，仁厚也。【笺】后妃之德宽容不嫉妒，则宜女之子孙，使其无不仁厚。
　　
　　螽斯羽，薨薨兮。宜尔子孙。绳绳兮。【传】薨薨，众多也。绳绳，戒慎也。
　　
　　螽斯羽，揖揖兮。宜尔子孙，蛰蛰兮。【传】揖揖，会聚也。蛰蛰，合集也。
　　
　　《螽斯》三章，章四句。
　　
　　《桃夭》，后妃之所致也。不妒忌，则男女以正，婚姻以时，国无鳏民也。【笺】老而无妻曰鳏。
　　桃夭
　　桃之夭夭，灼灼其华。【传】兴也。桃，有华之盛者。夭夭，其少壮也。灼灼，华之盛也。【笺】兴者，喻时妇人皆得以年盛时行也。之子于归，宜其室家。【传】之子，嫁子也。于，往也。宜以有室家，无逾时者。【笺】宜者，谓男女年时俱当。
　　
　　桃之夭夭，有蕡其实。【传】蕡，实貌。非但有华色，又有妇德。之子于归，宜其家室。【传】家室，犹室家也。
　　
　　桃之夭夭，其叶蓁蓁。【传】蓁蓁，至盛貌。有色有德，形体至盛也。之子于归，宜其家人。【传】一家之人尽以为宜。【笺】家人，犹室家也。
　　
　　《桃夭》三章，章四句。
　　
　　《兔罝》，后妃之化也。《关雎》之化行，则莫不好德，贤人众多也。
　　兔罝
　　肃肃兔罝，椓之丁丁。【传】肃肃，敬也。兔罝，兔罟也。丁丁，椓杙声也。【笺】罝兔之人，鄙贱之事，犹能恭敬，则是贤者众多也。赳赳武夫，公侯干城。【传】赳赳，武貌。干，扞也。【笺】干也、城也，皆以御难也。此罝兔之人，贤者也，有武力可任，为将帅之德，（四库备要本在“力”处断）诸侯可任以国守，扞城其民，折冲御难于未然。
　　
　　肃肃兔罝，施于中逵。【传】逵，九达之道。赳赳武夫，公侯好仇。【笺】怨耦曰仇。此罝兔（据十三经注疏校勘记乙）之人，敌国有来侵伐者，可使和好之亦言贤也。
　　
　　肃肃免罝，施于中林。【传】中林，林中。赳赳武夫，公侯腹心。【传】可以制断公侯之腹心。【笺】此兔罝（十三经此处已乙）之人于行攻伐，可以为策谋之臣，使之虑事，亦言贤也。
　　
　　《兔罝》三章，章四句。
　　
　　《芣苢》，后妃之美也。和平则妇人乐有子矣。【笺】天下和，政教平也。
　　芣苡
　　采采芣苡，薄言采之。【传】采采，非一辞也。芣苢，马舄；马舄，车前也，宜怀妊焉。薄，辞也。采，取也。【笺】薄言，我薄也。采采芣苡，薄言有之。【传】有，藏之也。
　　
　　采采芣苡，薄言掇之。【传】掇，拾也。采采芣苡，薄言捋之。【传】捋，取也。
　　
　　采采芣苡，薄言袺之。【传】袺，执衽也。采采芣苡，薄言擷之。【传】（左手右及）衽曰襭。
　　
　　《芣苢》三章，章四句。
　　
　　《汉广》，德广所及也。文王之道被于南国，美化行乎江汉之域，无思犯礼，求而不可得也。【笺】纣时淫风遍于天下，维江汉之域先受文王之教化。
　　汉广
　　南有乔木，不可休息。汉有游女，不可求思。【传】兴也。南方之木美。乔，上竦也。思，辞也。汉上游女，无求思者。【笺】不可者，本有可道也。木以高其枝叶之故，故人不得就而止息也。兴者，喻贤女虽出游流水之上，人无欲求犯礼者，亦由贞洁使之然。汉之广矣，不可泳思。江之永矣，不可方思。【传】潜行为泳。永，长；方，泭也。【笺】汉也、江也，其欲渡之者，必有潜行乘泭之道，今以汉广之故，故不可也。又喻女之贞洁，犯礼而往，将不至也。
　　
　　翘翘错薪，言刈其楚。【传】翘翘，薪貌。错，杂也。【笺】楚，错薪之中尤翘翘者，我欲刈取之，以喻众女皆贞洁，我又欲取其尤高洁者。之子于归，言秣其马。【传】秣，养也。六尺以上曰马。【笺】之子，是子也。谦不敢斥其适己，于是子之嫁，我愿秣其马，致礼饩，示有意焉。汉之广矣，不可泳思。江之永矣，不可方思。
　　
　　翘翘错薪，言刈其蒌。【传】蒌，草中之翘翘然。之子于归，言秣其驹。【传】五尺以上曰驹。汉之广矣，不可泳思。江之永矣，不可方思。
　　
　　《汉广》三章，章八句。
　　
　　《汝坟》，道化行也。文王之化行乎汝坟之国，妇人能闵其君子，犹勉之以正也。【笺】言此妇人被文王之化，厚事其君子。
　　汝坟
　　遵彼汝坟，伐其条枚。【传】遵，循也。汝，水名也。坟，大防也。枝曰条，干曰枚。【笺】伐薪于汝水之侧，非妇人之事，以言己之君子，贤者而处勤劳之职，亦非其事。未见君子，惄如调饥。【传】惄，饥意也。调，朝也。【笺】惄，思也。未见君子之时，如朝饥之思食。
　　
　　遵彼汝坟，伐其条肄。【传】肄，余也。斩而复生曰肄。既见君子，不我遐弃。【传】既，已；遐，远也。【笺】已见君子，君子反也。于己反得见之，知其不远弃我而死亡，于思则愈，故下章而勉之。
　　
　　鲂鱼赪尾，王室如燬。【传】頳，赤也。鱼劳则尾赤。燬，火也。【笺】君子仕于乱世，其颜色瘦病，如鱼劳则尾赤。所以然者，胃王室之酷烈，是时纣存。虽则如燬，父母孔迩。【传】孔，甚；迩，近也。【笺】辟此勤劳之处，或时得罪。父母甚近，当念之以免于害，不能为疏远者计也。
　　
　　《汝坟》三章，章四句。
　　
　　《麟之止》，，《关雎》之应也。《关雎》之化行，则天下无犯非礼，虽衰世之公子，皆信厚如麟止之时也。【笺】《关雎》之时，以麟为应。后世虽衰，犹存《关雎》之化者，君之宗族犹尚振振然，有似麟应之时，无以过也。
　　麟之趾
　　麟之趾，振振公子，【传】兴也。趾，足也。麟信而应礼，以足至者也。振振，信厚也。【笺】兴者，喻今公子亦信厚，与礼相应，有似于麟。于嗟麟兮。【传】于嗟，叹辞。
　　
　　麟之定，振振公姓，【传】定，题也。公姓，公同姓。于嗟麟兮。
　　
　　麟之角，振振公族，【传】麟角，所以表其德也。公族，公同祖也。【笺】麟角之末有肉，示有武而不用。于嗟麟兮。
　　
　　《麟之止》三章，章三句。
　　周南之国十一篇，三十六章，百五十九句。
　　
　　国风 召南
　　
　　《鹊巢》，夫人之德也。国君积行累功以致爵位，夫人起家而居有之，德如鸤鸠，乃可以配焉。【笺】起家而居有之，谓嫁于诸侯也。夫人有均壹之德，如鸤鸠然，而后可以配国君。
　　鹊巢
　　维鹊有巢，维鸠居之。【传】兴也。鸠，鸤鸠，秸鞠也。鸤鸠不自为巢，居鹊之成巢。【笺】鹊之作巢，冬至架之，至春乃成，犹国君积行累功，故以兴焉。兴者，鸤鸠因鹊成巢而居有之，而有均壹之德，犹国君夫人来嫁，居君子之室，德亦然。室，燕寝也。之子于归，百两御之。【传】百两，百乘也。诸侯之子嫁于诸侯，送御皆百乘。【笺】之子，是子也。御，迎也。是如鸤鸠之子，其往嫁也，家人送之，良人迎之，车皆百乘，象有百官之盛。
　　
　　维鹊有巢，维鸠方之。【传】方，有之也。之子于归，百两将之。【传】将，送也。
　　
　　维鹊有巢，维鸠盈之。【传】盈，满也。【笺】满者，言众媵侄娣之多。之子于归，百两成之。【传】能成百两之礼也。【笺】是子有鸤鸠之德，宜配国君，故以百两之礼送迎成之。
　　
　　《鹊巢》三章，章四句。
　　
　　《采蘩》，夫人不失职也。夫人可以奉祭祀，则不失职矣。【笺】奉祭祀者，采蘩之事也。不失职者，夙夜在公也。
　　采蘩
　　于以采蘩？于沼于沚。【传】蘩，皤蒿也。于，於；沼，池；沚，渚也。公侯夫人执蘩菜以助祭，神飨德与信，不求备焉。沼沚豀涧之草，犹可以荐，王后则荇菜也。【笺】于以，犹言往以也。执蘩菜者，以豆荐蘩葅。于以用之？公侯之事。【传】之事，祭事也。【笺】言夫人于君祭祀而荐此豆也。
　　
　　于以采蘩？于涧之中。【传】山夹水曰涧。于以用之？公侯之宫。【传】宫，庙也。
　　
　　被之僮僮，夙夜在公。【传】被，首饰也。僮僮，竦敬也。夙，早也。【笺】公，事也。早夜在事，谓视濯溉（左食右喜）爨之事。《礼记》：“主妇髲髢。”被之祁祁，薄言还归。【传】祁祁，舒迟也。去食有仪也。【笺】言，我也。祭事毕，夫人释祭服而去髲髢，其威仪祁祁然而安舒，无罢倦之失。我还归者，自庙反其燕寝。
　　
　　《采蘩》三章，章四句。
　　
　　《草虫》，大夫妻能以礼自防也。
　　草虫
　　喓喓草虫，趯趯阜螽。【传】兴也。喓喓，声也。草虫，常羊也。趯趯，跃也。阜螽，蠜也。卿大夫之妻待礼而行，，随从君子。【笺】草虫鸣，阜螽跃而从之，异种同类，犹男女嘉时以礼相求呼。未见君子，忧心忡忡。【传】忡忡，犹衝衝也。妇人虽适人，有归宗之义。【笺】未见君子者，谓在涂时也。在涂而忧，忧不当君子，无以宁父母，故心衝衝然。是其不自绝于其族之情。亦既见止，亦既觏止，我心则降。【传】止，辞也。觏，遇；降，下也。【笺】既见，谓已同牢而食也。既觏，谓已昏也。始者忧于不当，今君子待己以礼，庶自此可以宁父母，故心下也。《易》曰：“男女觏精，万物化生。”
　　
　　陟彼南山，言采其蕨。【传】南山，周南山也。蕨，鼈也。【笺】言，我也。我采者，在涂而见采鼈，采者得其所欲得，犹己今之行者欲得礼以自喻也。未见君子，忧心惙惙。【传】惙惙，忧也。亦既见止，亦既觏止，我心则说。【传】说，服也。
　　
　　陟彼南山，言采其薇。【传】薇，菜也。未见君子，我心伤悲。【传】嫁女之家，不息火三日，思相离也。【笺】维父母思己，故己亦伤悲。亦既见止，亦既觏止，我心则夷。【传】夷，平也。
　　
　　《草虫》三章，章七句。
　　
　　《采蘋》，大夫妻能循法度也。能循法度，则可以承先祖，共祭祀矣。【笺】女子十年不出，姆教，婉娩听从。执麻枲，治丝茧，织纴组紃，学女事以共衣服。观于祭祀，纳酒浆、笾豆、葅醢，礼相助奠。十有五而笄，二十而嫁。此言能循法度者，今既嫁为大夫妻，能循其为女之时所学所观之事，以为法度。
　　采蘋
　　于以采蘋？南涧之滨。于以采藻？于彼行潦。【传】蘋，大蓱也。滨，厓也。藻，聚藻也。行潦，流潦也。【笺】古者妇人先嫁三月，祖庙未毁，教于公宫；祖庙既毁，教于宗室。教以妇德、妇言、妇容、妇功。教成之祭，牲用鱼，芼用蘋藻，所以成妇顺也。此祭女所出祖也。法度莫大于四教，是又祭以成之，故举以言焉。蘋之言宾也，藻之言澡也，妇人之行尚柔顺，自洁清，故取名以为戒。
　　
　　于以盛之？维筐及筥。于以湘之？维锜及釜。【传】方曰筐，圆曰筥。湘，亨也。锜，釜属。有足曰锜，无足曰釜。【笺】亨蘋藻者于鱼（左水右音）之中，是铏羹之芼。
　　
　　于以奠之？宗室牖下。【传】奠，置也。宗室，大宗之庙也。大夫、士祭于宗庙，奠于牖下。【笺】牖下，户牖间之前。祭不于室中者，凡昏事，于女礼设几筵于户外，此其义也与？宗子主此祭，维君使有司为之。谁其尸之？有齐季女。【传】尸，主；齐，敬；季，少也。蘋藻，薄物也。涧潦，至质也。筐筥、锜釜，陋器也。少女，微主也。故之将嫁女者，必先礼之于宗室，牲用鱼，芼之以蘋藻。【笺】主设羹者季女，则非礼也。女将行，父礼之而俟迎者，盖母荐之，无祭事也。祭事，主妇设羹。教成之祭，更使季女者，成其妇礼也。季女不主鱼，鱼俎实男子设之，其粢盛盖以黍稷。
　　
　　《采蘋》三章，章四句。
　　
　　《甘棠》，美召伯也。召伯之教，明于南国。【笺】召伯，姬姓，名奭，食采于召，作上公，为二伯，后封于燕。此美其为伯之功，故言伯云。
　　甘棠
　　蔽芾甘棠，勿剪勿伐，召伯所茇。【传】蔽芾，小貌。甘棠，杜也。翦，去；伐，击也。【笺】茇，草舍也。召伯听男女之颂，不重烦劳百姓，止舍小棠之下而听断焉。国人被其德，说其化，思其人，敬其树。
　　
　　蔽芾甘棠，勿剪勿败，召伯所憩。【传】憩，息也。
　　
　　蔽芾甘棠，勿剪勿拜，召伯所说。【传】说，舍也。【笺】拜之言拔也。
　　
　　《行露》，召伯听讼也。衰乱之俗微，贞信之教兴，强暴之男，不能侵凌贞女也。【笺】衰乱之俗微，贞信之教兴者，此殷之末世，周之盛德，当文王与纣之时。
　　行露
　　厌浥行露，岂不夙夜，谓行多露。【传】兴也。厌浥，湿意也。行，道也。岂不，言有是也。【笺】夙，早也。厌浥然湿，道中始有露，谓二月中，嫁取时也。言我岂不知当早夜成昏礼与？谓道中之露太多，故不行耳。今强暴之男以此多露之时，礼不足而强来，不度时之可否，故云然。《周礼》：仲春之月，令会男女之无夫家者，行事必以昏昕。
　　
　　谁谓雀无角，何以穿我屋？谁谓女无家，何以速我狱？【传】不思物变而推其类，雀之穿屋，似有角者。速，召；狱，埆也。【笺】女，女强暴之男。变，异也。人皆谓雀之穿屋似有角。强暴之男召我而狱，似有室家之道于我也。物有似而不同，雀之穿屋不以角，乃以咮。今强暴之男召我而狱，不以室家之道于我，乃以侵陵。物与事有似而非者，士师所当审也。虽速我狱，室家不足！【传】昏礼，（左丝又采：四库备要本作“纯”）帛不过五两。【笺】币可备也，室家不足，谓媒妁之言不和，六礼之来强委之。
　　
　　谁谓鼠无牙，何以穿我墉？谁谓女无家，何以速我讼？【传】墉，墙也。视墙之穿，推其类，可谓鼠有牙、。虽速我讼，亦不女从！【传】不从，终不弃礼随此强暴之男。
　　
　　《行露》三章，一章三句，二章章六句。
　　
　　《羔羊》，《鹊巢》之功致也。召南之国，化文王之政，在位皆节俭正直，德如羔羊也。【笺】《鹊巢》之君积行累功，以致此《羔羊》之化。在位卿大夫（两竞）相切化，皆如此羔羊之人。
　　羔羊
　　羔羊之皮，素丝五紽。【传】小曰羔，大曰羊。素，白也。紽，数也。古者素丝以英裘，不失其制，大夫羔裘以居。退食自公，委蛇委蛇。【传】公，公门也。委蛇，行可从迹也。【笺】退食，谓减膳也。自，从也。从于公，谓正直顺于事也。委蛇，委屈自得之貌，节俭而顺心志定，故可自得也。
　　
　　羔羊之革，素丝五緎。【传】革，犹皮也。緎，缝也。委蛇委蛇，自公退食。【笺】自公退食，犹退食自公。
　　
　　羔羊之缝，素丝五总。【传】缝，言缝杀之大小得其志。总，数也。委蛇委蛇，退食自公。
　　
　　《羔羊》三章，章四句。
　　
　　《殷其靁》，劝以义也。召南之大夫远行从政，不遑宁处，其室家能闵其勤劳，劝以义也。【笺】召南大夫，召伯之属。远行，谓使出邦畿。
　　殷其雷（靁）
　　殷其雷，在南山之阳。【传】殷，靁声也。山南曰阳。靁出地奋，震惊百里。山出云雨，以润天下。【笺】靁以喻号令。于南山之阳，又喻其在外也。召南大夫以王命施号令于四方，犹靁殷殷然发声于山之阳。何斯违斯，莫敢或遑。【传】何此君子也。斯，此；违，去；遑，暇也。【笺】何乎此君子适居此，复去此转行，远从事于王所命之方，无敢或闲暇时，闵其勤劳。振振君子，归哉归哉。【传】振振，信厚也。【笺】大夫，信厚之君子，为君使，功未成。归哉归哉，劝以为臣之义，未得归也。
　　
　　殷其雷，在南山之侧。【传】亦在其阴与左右也。何斯违斯，莫敢遑息。【传】息，止也。振振君子，归哉归哉。
　　
　　殷其雷，在南山之下。【传】或在其下。【笺】下，谓山足。何斯违斯，莫或遑处。【传】处，居也。振振君子，归哉归哉。
　　
　　《殷其靁》三章，章六句。
　　
　　《摽有梅》，男女及时也。召南之国被文王之化，男女得以及时也。
　　摽有梅
　　摽有梅，其实七兮。【传】兴也。摽，落也。盛极则隋落者，梅也。尚在树者七。【笺】兴者，梅实尚余七未落，喻始衰也。谓女二十春盛而不嫁，至夏则衰。求我庶士，迨其吉兮。【传】吉，善也。【笺】我，我当嫁者。庶，众；迨，及也。求女之当嫁者之众士，宜及其善时。善时，谓年二十，虽夏未大衰。
　　
　　摽有梅，其实三兮。【传】在者三也。【笺】此夏乡晚，梅之隋落差多，在者余三耳。求我庶士，迨其今兮。【传】今，急辞也。
　　
　　摽有梅，顷筐塈之。【传】堲，取也。【笺】顷筐取之，谓夏已晚，顷筐取之于地。求我庶士，迨其谓之。【传】不待备礼也。三十之男，二十之女，礼未备，则不待礼会而行之者，所以蕃育人民也。【笺】谓，勤也。女年二十而无嫁端，则有勤望之忧。不待礼会而行之者，谓明年仲春，不待以礼会之也。时礼虽不备，相奔不禁。
　　
　　《摽有梅》三章，章四句。
　　
　　《小星》，惠及下也。妇人无妬忌之行，惠及贱妾，进御于君，知其命有贵贱，能尽其心矣。【笺】以色曰妬，以行曰忌。命，谓礼命贵贱。
　　小星
　　嘒彼小星，三五在东。【传】嘒，微貌。小星，众无名者。三心五噣，四时更见。【笺】众无名之星，随心、噣在天，犹诸妾随夫人，以此序进御于君也。心在东方，三月时也。噣在东方，正月时也。如是终岁，列宿更见。肃肃宵征，夙夜在公，寔命不同。【传】肃肃，疾貌。宵，夜；征，行；寔，是也。命不得同于列位也。【笺】夙，早也。谓诸妾肃肃然夜行，或早或夜，在于君所，以次序进御者，是其礼命之数不同也。凡妾御于君，不当夕。
　　
　　嘒彼小星，维参与昴。【传】参，伐也。昴，留也。【笺】此言众无名之星，亦随伐、留在天。肃肃宵征，抱衾与裯，实命不犹。【传】衾，被也。裯，襌被也。犹，若也。【笺】裯，床帐也。诸妾夜行，抱衾与床帐，待进御之次序。不若，亦言尊卑异也。
　　
　　《小星》二章，章五句。
　　
　　《江有汜》，美媵也。勤而无怨，嫡能悔过也。文王之时，江沱之间，有嫡不以其媵备数，媵遇劳而无怨，嫡亦自悔也。【笺】勤者以己宜媵而不得，心望之。
　　江有汜
　　江有汜，【传】兴也。决复入为汜。【笺】兴者，喻江水大，汜水小，然得并流，似嫡媵宜俱行。之子归，不我以。不我以，其后也悔。【传】嫡能自悔也。【笺】之子，是子也。是子，谓嫡也。妇人谓嫁曰归。以，犹与也。
　　
　　江有渚，【传】渚，小洲也。水岐成渚。【笺】江水流而渚留，是嫡与己异心，使己独留不行。之子归，不我与。不我与，其后也处。【传】处，止也。【笺】嫡悔过自止。
　　
　　江有沱，【传】沱，江之别者。【笺】岷山道江，东别为沱。之子归，不我过。不我过，其啸也歌。【笺】啸，蹙口而出声。嫡有所思而为之，既觉，自悔而歌。歌者，言其悔过以自解说也。
　　
　　《江有汜》三章，章五句。
　　
　　《野有死麕》，恶无礼也。天下大乱，强暴相陵，遂成淫风。被文王之化，虽当乱世，犹恶无礼也。【笺】无礼者，为不由媒妁，鴈币不至，，劫脋以成昏，谓纣之时。
　　野有死麕
　　野有死麕，白茅包之。【传】郊外曰野。包，裹也。凶荒则杀礼，犹有以将之。野有死麕，群田之，获而分其肉。白茅，取洁清也。【笺】乱世之民贫，而强暴之男多行无礼，故贞女之情，欲令人以白茅裹束野中田者所分麕肉，为礼而来。有女怀春，吉士诱之。【传】怀，思也。春，不暇待秋也。诱，道也。【笺】有贞女思仲春以礼与男会，吉士使媒人道成之。疾时无礼而言然。
　　
　　林有朴樕，野有死鹿。白茅纯束，【传】朴樕，小木也。野有死鹿，广物也。纯束，犹包之也。【笺】朴樕之中及野有死鹿，皆可以白茅包裹束以为礼。广可用之物，非独麕也。纯，读如屯。有女如玉。【传】德如玉也。【笺】如玉者，取其坚而洁白。
　　
　　舒而脱脱兮，【传】舒，徐也。脱脱，舒迟也。【笺】贞女欲吉士以礼来，脱脱然舒也。又疾时无礼，强暴之男相劫脋。无感我帨兮，【传】感，动也。帨，配巾也。【笺】奔走失节，动其配巾。无使尨也吠。【传】尨，狗也。非礼相陵，则狗吠。
　　
　　《野有死麕》三章，二章章四句，一章三句。
　　
　　《何彼襛矣》，美王姬也。虽则王姬，亦下嫁于诸侯，车服不系其夫，下王后一等，犹执妇道，以成肃雝之德也。【笺】下王后一等，谓车乘厌翟，勒面缋总，服则褕翟。
　　何彼襛矣
　　何彼襛矣，唐棣之华。【传】兴也。襛，犹戎戎也。唐棣，栘也。[《尔雅》文]【笺】何乎彼戎戎者，乃栘之华。兴者，喻王姬颜色之美盛。曷不肃雍，王姬之车。【传】肃，敬；雝，和。【笺】曷，何；之，往也。何不敬和乎，王姬往乘车也。言其嫁时始乘车，则已敬和。
　　
　　何彼襛矣，华如桃李。平王之孙，齐侯之子。【传】平，正也。武王女，文王孙，适齐侯之子。【笺】华如桃李者，兴王姬与齐侯之子颜色俱盛。正王者，德能正天下之王。
　　
　　其钓维何？维丝伊缗。齐侯之子，平王之孙。【传】伊，维；缗，纶也。【笺】钓者以此有求于彼，何以为之乎？以丝之为纶，则是善钓也。以言王姬与齐侯之子，以善道相求。
　　
　　《何彼襛矣》三章，章四句。
　　
　　《驺虞》，《鹊巢》之应也。《鹊巢》之化行，人伦既正，朝廷既治，天下纯被文王之化，则庶类蕃殖，（上草下鬼）田以时，仁如驺虞，则王道成也。【笺】应者，应德，自远而至。
　　驺虞
　　彼茁者葭，【传】茁，出也。葭，庐（四部备要本作“芦”）也。【笺】记庐（四部备要本作“芦”）始出者，著春田之早晚。壹发五豝，【传】豕牝曰豝。虞人翼五豝，以待公之发。【笺】君射一发而翼五豝者，战禽兽之命。必战之者，仁心之至。于嗟乎驺虞！【传】驺虞，义兽也，白虎黑文，不食生物，有至信之德则应之。【笺】于嗟者，美之也。
　　
　　彼茁者蓬，【传】蓬，草名也。壹发五豵，【传】一岁曰豵。【笺】豕生三曰豵。于嗟乎驺虞！
　　《驺虞》二章，章三句。
　　召南之国十四篇，四十章，百七十七句。
　　
　　
　　国风 邶风
　　
　　《柏舟》，言仁而不遇也。卫顷公之时，仁人不遇，小人在侧。【笺】不遇者，君不受己之志也。君近小人，则贤者见侵害。
　　柏舟
　　泛彼柏舟，亦泛其流。【传】兴也。泛泛，流貌。柏，木所以宜为舟也。亦泛泛其流，不以济度也。【笺】舟，载渡物者。今不用，而与众物泛泛然俱流水中。兴者，喻仁人之不见用，而与群小人并列，亦犹是也。耿耿不寐，如有隐忧。【传】耿耿，犹儆儆也。隐，痛也。【笺】仁人既不遇，忧在见侵害。微我无酒，以敖以游。【传】非我无酒，可以遨游忘忧也。
　　
　　我心匪鉴，不可以茹。【传】鉴，所以察形也。茹，度也。【笺】鉴之察形，但知方圆白黑，不能度其真伪。我心非如是鉴，我于众人之善恶外内，心度知之。亦有兄弟，不可以据。【传】据，依也。【笺】兄弟至亲，当相据依。言亦有不相据依，以为是者希耳。责之以兄弟之道，谓同姓臣也。薄言往愬，逢彼之怒。【传】彼，彼兄弟。
　　
　　我心匪石，不可转也。我心匪席，不可卷也。【传】石虽坚，尚可转。席虽平，尚可卷。【笺】言己心志坚平，过于石、席。威仪棣棣，不可选也。【传】君子望之俨然可畏，礼容俯仰，各有威仪耳。棣棣，富而闲习也。物各有容，不可数也。【笺】称己威仪如此者，言己德备而不遇，所以愠也。
　　
　　忧心悄悄，愠于群小。【传】愠，怒也。悄悄，忧貌。【笺】群小，众小人在君侧者。觏闵既多，受侮不少。【传】闵，病也。静言思之，寤辟有摽。【传】静，安也。辟，拊心也。摽，拊心貌。【笺】言，我也。
　　
　　日居月诸，胡迭而微？【传】日，君象也。月，臣象也。微，谓亏伤也。君道当常明如日，而月有亏盈。今君失道而任小人，大臣专恣，则日如月然。心之忧矣，如匪澣衣。【传】如衣之不澣矣。【笺】衣之不澣，则愦辱无照察。静言思之，不能奋飞。【传】不能如鸟奋翼而飞去。【笺】臣不遇于君，尤不忍去，厚之至也。
　　
　　《柏舟》五章，章六句。
　　
　　《绿衣》，卫庄姜伤己也。妾上僭，夫人失位，而作是诗也。【笺】绿当为褖，故作褖，转作绿，字之误也。庄姜，庄公夫人，齐女，姓姜氏。妾上僭者，谓公子州吁之母，母嬖而州吁骄。
　　绿衣
　　绿兮衣兮，绿衣黄里。【传】兴也。绿，间色。黄，正色。【笺】褖兮衣兮者，言褖衣自有礼制也。诸侯夫人祭服之下，鞠衣为上，展衣次之，褖衣次之，次之者众妾亦以贵贱之等服之。鞠衣黄，展衣白，褖衣黑，皆以素纱为里。今褖衣反以黄为里，非其礼制也，故以喻妾上僭。心之忧矣，曷维其已。【传】忧虽欲自止，何时能止也。
　　
　　绿兮衣兮，绿衣黄裳。【传】上曰衣，下曰裳。【笺】妇人之服不殊，衣裳上下同色。今衣黑而裳黄，喻乱嫡妾之礼。心之忧矣，曷维其亡。【笺】亡之言忘也。
　　
　　绿兮丝兮，女所治兮。【传】绿，末也。丝，本也。【笺】女，女妾上僭者。先染丝，后制衣，皆女之所治为也，而女反乱之，亦喻乱嫡妾之礼，责以本末之行。礼，大夫以上衣织，故本于丝也。我思古人，俾无訧兮。【传】俾，使；訧，过也。【笺】古人，谓制礼者。我思此人定尊卑，使人无过差之行，心善之也。
　　
　　絺兮绤兮，凄其以风。【传】凄，寒风也。【笺】絺绤，所以当暑，今以待寒，喻其失所也。我思古人，实获我心。【传】古之君子，实得我之心也。【笺】古之圣人制礼者，使夫妇有道，妻妾贵贱各有次序。
　　
　　《绿衣》四章，章四句。
　　
　　《燕燕》，卫庄姜送归妾也。【笺】庄姜无子，陈女戴妫生子名完，庄姜以为己子。庄公薨，完立，而州吁杀之，戴妫于是大归，庄姜远送之于野，作诗见己志。
　　燕燕
　　燕燕于飞，差池其羽。【传】燕燕，鳦也。燕之于飞，必差池其羽。【笺】差池其羽，谓张舒其尾翼，兴戴妫将归，顾视其衣服。之子于归，远送于野。【传】之子，去者也。归，归宗也。远送，过礼。于，於也。郊外曰野。【笺】妇人之礼，送迎不出门，今我送是子乃至于野者，舒己愤，尽己情。瞻望弗及，泣涕如雨。【传】瞻，视也。
　　
　　燕燕于飞，颉之颃之。【传】飞而上曰颉，飞而下曰颃。【笺】颉颃，兴戴妫将归，出入前却。之子于归，远于将之。【传】将，行也。【笺】将，亦送也。瞻望弗及，伫立以泣。【传】伫立，久立也。
　　
　　燕燕于飞，下上其音。【传】飞而上曰上音，飞而下曰下音。【笺】下上其音，兴戴妫将归，言语感激，声有大小。之子于归，远送于南。【传】陈在卫南。瞻望弗及，实劳我心。
　　
　　仲氏任只，其心塞渊。【传】仲，戴妫字也。任，大；塞，瘗；渊，深也。【笺】任者，以恩相亲信也。《周礼》：“六行：孝、友、睦、姻、任、恤。”终温且惠，淑慎其身。【传】惠，顺也。【笺】温，谓颜色和也。淑，善也。先君之思，以勖寡人。【传】勖，勉也。【笺】戴妫思先君庄公之故，故将归，犹劝勉寡人以礼义。寡人，庄姜自谓也。
　　
　　《燕燕》四章，章六句。
　　
　　《日月》，卫庄姜伤己也。遭州吁之难，伤己不见答于先君，以至困穷之诗也。
　　日月
　　日居月诸，照临下土。【传】日乎月乎，照临之也。【笺】日月，喻国君与夫人也。当同德齐意以治国者，常道也。乃如之人兮，逝不古处。【传】逝，逮；古，故也。【笺】之人，是人也，谓庄公也。其所以接及我者，不以故处，甚违其初时。胡能有定，宁不我顾？【传】胡，何；定，止也。【笺】宁，犹曾也。君之行如是，何能有所定乎？曾不顾念我之言，是其所以不能定完也。
　　
　　日居月诸，下土是冒。【传】冒，覆也。【笺】覆，犹照临也。乃如之人兮，逝不相好。【传】不及我以相好。【笺】其所以接及我者，不以相好之恩情，甚于己薄也。胡能有定，宁不我报？【传】尽妇道而不得报。
　　
　　日居月诸，出自东方。【传】日始月盛，皆出东方。【笺】自，从也。言夫人当盛之时，与君同位。乃如之人兮，德音无良。【传】音，声；良，善也。【笺】无善恩意之声语于我也。胡能有定，俾也可忘？【笺】俾，使也。君之行如此，何能有所定，使是无良可忘也。
　　
　　日居月诸，东方自出。父兮母兮，畜我不卒。【笺】畜，养；卒，终也。父兮母兮者，言己尊之如父，又亲之如母，乃反养育我不终也。胡能有定，报我不述？【传】述，循也。【笺】不述，不循礼也。
　　
　　《日月》四章，章四句。
　　
　　《终风》，卫庄姜伤己也。遭州吁之暴，见侮慢，不能正也。（四部备要本“慢”后有“而”）【笺】正，犹止也。
　　终风
　　终风且暴，顾我则笑。【传】兴也。终日风为终风。暴，疾也。笑，侮之也。【笺】既竟日风矣，而又暴疾。兴者，喻州吁之为不善，如终风之无休止，而其间又有甚恶，其在庄姜之旁，视庄姜则反笑之，是无敬心之甚。谑浪笑敖，【传】言戏谑不敬。中心是悼。【笺】悼者，伤其如是，然而己不能得而止之。
　　
　　终风且霾，【传】霾，雨土也。惠然肯来。【传】言时有顺心也。【笺】肯，可也。有顺心，然后可以来至我旁，不欲见其戏谑。莫往莫来，悠悠我思。【传】人无子道以来事己，己亦不得以母道往加之。【笺】我思其如是，心悠悠然。
　　
　　终风且曀，不日有曀。【传】阴而风曰曀。【笺】有，又也。既竟日风，且复曀不见日矣，而又曀者，喻州吁闇乱甚也。寤言不寐，愿言则嚏。【传】嚏，跲也。【笺】言，我；愿，思也。嚏，读当为不敢嚏咳之嚏。我其忧悼而不能寐，汝（四部备要本作“女”）思我心如是，我则嚏也。今俗人嚏，云人道我，此古之遗语也。
　　
　　曀曀其阴，【传】如常阴曀曀然。虺虺其雷。【传】暴若震靁之声虺虺然。寤言不寐，愿言则怀。【传】怀，伤也。【笺】怀，安也。女思我心如是，我则安也。
　　
　　《终风》四章，章四句。
　　
　　《击鼓》，怨州吁也。卫州吁用兵暴乱，使公孙文仲将而平陈与宋，国人怨其勇而无礼也。【笺】将者，将兵以伐郑也。平，成也。将伐郑，先告陈与宋，以成其伐事。《春秋传》曰：“宋殇公之即位也，公子冯出奔郑，郑人欲纳之。及卫州吁立，将修先君之怨于郑，而求宠于诸侯，以和其民，使告于宋曰：‘君若伐郑，以除君害，君为主，敝邑以赋与陈、蔡从，则卫国之愿也。’宋人许之。于是陈、蔡方睦于卫，故宋公、陈侯、蔡人、卫人伐郑。”是也。伐郑在鲁隐四年。（四部备要本“隐”后有“公”）
　　击鼓
　　击鼓其镗，踊跃用兵。【传】镗然，击鼓声也，使众皆踊跃用兵也。【笺】此用兵，谓治兵时。土国城漕，我独南行。【传】漕，卫邑也。【笺】此言众民皆劳苦也，或役土功于国，或修理漕城，而我独见使从军南行伐郑，是尤劳苦之甚。
　　
　　从孙子仲，平陈与宋。【传】孙子仲，谓公孙文仲也，平陈于宋。【笺】仲，字也。平陈于宋，谓使告宋曰：“君为主，敝邑以赋与陈、蔡从。”不我以归，忧心有忡。【传】忧心忡忡然。【笺】以，犹与也。与我南行，不与我归期。兵，凶事，惧不得归，豫忧之。
　　
　　爰居爰处，爰丧其马。【传】有不还者，有亡其马者。【笺】爰，於也。不还，谓死也、伤也、病也。今於何居乎？於何处乎？於何丧其马乎？于以求之？于林之下。【传】山木曰林。【笺】于，於也。求不还者及亡其马者，当于山林之下。军行必依山林，求其故处，近得之。
　　
　　死生契阔，与子成说。【传】契阔，勤苦也。说，数也。【笺】从军之士与其伍约，死也生也，相与处勤苦之中，我与子成相说爱之恩，志在相存救也。执子之手，与子偕老。【传】偕，俱也。【笺】执其手，与之约誓，示信也。言俱老者，庶几俱免于难。
　　
　　于嗟阔兮，不我活兮。【传】不与我生活也。【笺】州吁阻兵安忍，阻兵无众，安忍无亲，众叛亲离，军士弃其约，离散相远，故吁嗟叹之，阔兮女不与我相救活，伤之。于嗟洵兮，不我信兮。【传】洵，远；信，极也。【笺】叹其弃约，不与我相亲信，亦伤之。
　　
　　《击鼓》五章，章四句。
　　
　　《凯风》，美孝子也。卫之淫风流行，虽有七子之母，犹不能安其室，故美七子能尽其孝道，以慰母心，而成其志尔。【笺】不安其室，欲去嫁也。成其志者，成言孝子自责之意。
　　凯风
　　凯风自南，吹彼棘心。【传】兴也。南风谓之凯风，乐夏之长养。棘，难长养者。【笺】兴者，以凯风喻宽仁之母，棘犹七子也。棘心夭夭，母氏劬劳。【传】夭夭，盛貌。劬劳，病苦也。【笺】夭夭，以喻七子少长，母养之病苦也。
　　
　　凯风自南，吹彼棘薪。【传】棘薪，其成就者。母氏圣善，我无令人。【传】圣，叡也。【笺】叡作圣。令，善也。母乃有叡知之善德，我七子无善人能报之者，故母不安我室，欲去嫁也。
　　
　　爰有寒泉，在浚之下。【传】浚，卫邑也。在浚之下，言有益于浚。【笺】爰，曰也。曰有寒泉者，在浚之下，浸润之，使浚之民逸乐，以兴七子不能如也。有子七人，母氏劳苦。
　　
　　睍睆黄鸟，载好其音。【传】睍睆，好貌。【笺】睍睆，以兴颜色说也。好其音者，兴其辞令顺也。以言七子不能如也。有子七人，莫慰母心。【传】慰，安也。
　　
　　《凯风》四章，章四句。
　　
　　《雄雉》，刺卫宣公也。淫乱不恤国事，军旅数起，大夫久役，男女怨旷，国人患之，而作是诗。【笺】淫乱者，荒放于妻妾，烝于夷姜之等。国人久处军役之事，故男多旷女多怨也。男旷而苦其事，女怨而望其君子。
　　雄雉
　　雄雉于飞，泄泄其羽。【传】兴也。雄雉见雌雉，飞而鼓其翼泄泄然。【笺】兴者，喻宣公整其衣服而起，奋讯其形貌，志在妇人而已，不恤国之政事。我之怀矣，自诒伊阻。【传】诒，遗；伊，维；阻，难也。【笺】怀，安也。伊当作繄，繄犹是也。君之行如是，我安其朝而不去，今从军旅，久役不得归，此自遗以是患难。
　　
　　雄雉于飞，下上其音。【笺】下上其音，兴宣公小大其声，怡悦妇人、。展矣君子，实劳我心。【传】展，诚也。【笺】诚矣君子，愬于君子也。君之行如是，实使我心劳矣。君若不然，则我无军役之事。
　　
　　瞻彼日月，悠悠我思。【传】瞻，视也。【笺】日月之行，迭往迭来，今君子独久行役而不来，使我心悠悠然思之。女怨之辞。道之云远，曷云能来？【笺】曷，何也。何时能来，望之也。
　　
　　百尔君子，不知德行。【笺】尔，女也。女众君子，我不知人之德行何如者可谓为德行，事君或有所留。（四部备要本“事”作“而”）女怨，故问此焉。不忮不求，何用不臧。【传】忮，害；臧，善也。【笺】我君子之行，不疾害，不求备于一人，其行何用为不善，而君独远使之在外，不得来归。亦女怨之辞。
　　
　　《雄雉》四章，章四句。
　　
　　《匏有苦叶》，刺卫宣公也。公与夫人并为淫乱。【笺】夫人，谓夷姜。
　　匏有苦叶
　　匏有苦叶，济有深涉。【传】兴也。匏谓之瓠，瓠叶苦，不可食也。济，渡也。由膝以上为涉。【笺】瓠叶苦，而渡处深，谓八月之时，阴阳交会，始可以为昏礼，纳采问名。深则厉，浅则揭。【传】以衣涉水为厉，谓由带以上也。揭，褰衣也。遭时制宜，如遇水深则厉，浅则揭矣。男女之际，安可以无礼义，将无以自济也。【笺】既以深浅记时，因以水深浅喻男女之才性贤与不肖及长幼也。各顺其人之宜，为之求妃偶。
　　
　　有瀰济盈，有鷕雉鸣。【传】瀰，深水也。盈，满也。深水，人之所难也。鷕，雌雉声也。卫夫人有淫泆之志，授人以色，假人以辞，不顾礼义之难，至使宣公有淫昏之行。【笺】有瀰济盈，谓过于厉，喻犯礼深也。济盈不濡轨，雉鸣求其牡。【传】濡，渍也。由辀以上为轨。违礼义不由其道，犹雉鸣而求其母矣。飞曰雌雄，走曰牝牡。【笺】渡深水者必濡其轨，言不濡者，喻夫人犯礼而不自知。雉鸣反求其牡，喻夫人所求非所求。
　　
　　雝雝鸣鴈，旭日始旦。【传】雝雝，鴈声和也。纳采用鴈。旭日始出，谓大昕之时。【笺】鴈者随阳而处，似妇人从夫，故昏礼用焉。自纳采至请期用昕，亲迎用昏。士如归妻，迨冰未泮。【传】迨，及；泮，散也。【笺】归妻，使之来归于己，谓请期也。冰未散，正月中以前也。二月可以昏矣。
　　
　　招招舟子，人涉卬否。【传】招招，号召之貌。舟子，舟人，主济渡者。卬，我也。【笺】舟人之子号召当渡者，犹媒人之会男女无夫家者，使之为妃匹，人皆从之而渡，我独否。不涉卬否，卬须我友。【传】人皆涉，我友未至，我独待之而不涉，以言室家之道，非得所适，贞女不行；非得礼义，昏姻不成。
　　
　　《匏有苦叶》四章，章四句。
　　
　　《谷风》，刺夫妇失道也。卫人化其上，淫于新昏，而弃其旧室，夫妇离绝，国俗伤败焉。【笺】新昏者，新所与为昏礼。
　　谷风
　　习习谷风，以阴以雨。【传】兴也。习习，和舒貌。东风谓之谷风。阴阳和而谷风至，夫妇和则室家成，室家成则继嗣生。黾勉同心，不宜有怒。【传】言黾勉者，思与君子同心也。【笺】所以黾勉者，以为见谴怒者非夫妇之宜。采葑采菲，无以下体。【传】葑，须也。菲，芴也。下体，根茎也。【笺】此二菜者，蔓菁与葍之类也，皆上下可食，然而其根有美时，有恶时，采之者不可以根恶时并弃其叶，喻夫妇以礼义合，颜色相亲，亦不可以颜色衰，弃其相与之礼。德音莫违，及尔同死。【笺】莫，无；及，与也。夫妇之言无相违者，则可与女长相与处至死，何颜色斯须之有。
　　
　　行道迟迟，中心有违。【传】迟迟，舒行貌。违，离也。【笺】徘徊也。（四部备要本“徘”前有“违”）行于道路之人，至将离别尚舒行，其心徘徊然，喻君子于己不能如也。不远伊迩，薄送我畿。【传】畿，门内也。【笺】迩，近也。言君子与己诀别，不能远，维近耳。送我才于门内，无恩之甚。谁谓荼苦，其甘如荠。【传】荼，苦菜也。【笺】荼诚苦矣，而君子于己之苦毒又甚于荼，比方之，荼则甘如荠。宴尔新婚，如兄如弟。【传】宴，安也。
　　
　　泾以渭浊，湜湜其沚。【传】泾渭相入而清浊异。【笺】小渚曰沚。泾水以有渭，故见渭浊。湜湜，持正貌。喻君子得新昏，故谓己恶也。己之持正守初，如沚然不动摇。此绝去所经见，因取以自喻焉。宴尔新婚，不我屑以。【传】屑，洁也。【笺】以，用也。言君子不复洁用我当室家。毋逝我梁，毋发我笱。【传】逝，之也。梁，鱼梁。笱，所以捕鱼也。【笺】勿者，谕禁新昏也。（四部备要本“谕”作“喻”）女勿之我家，取我为室家之道。我躬不阅，遑恤我后。【传】阅，容也。【笺】躬，身；遑，暇；恤，忧也。我身尚不能自容，何暇忧我后所生子孙也。
　　
　　就其深矣，方之舟之。就其浅矣，泳之游之。【传】舟，船也。【笺】方，泭也。潜行为泳。言深浅者，喻君子之家，事无难易，吾皆为之。何有何亡，黾勉求之。【传】有，谓富也。亡，谓贫也。【笺】君子何所有乎？何所亡乎？吾其黾勉勤力为求之，有求多，亡求有。凡民有丧，匍匐救之。【笺】匍匐，言尽力也。凡于民有凶祸之事，邻里尚尽力往救之，况我于君子家之事难易乎？固当黾勉。以疏喻亲也。
　　
　　不我能慉（陈奂认为当作“能不我慉”），反以我为仇。【传】慉，养也。【笺】慉，骄也。君子不能以恩骄乐我，反憎恶我。既阻我德，贾用不售。【传】阻，难也。【笺】既难却我，隐蔽我之善，我修妇道而事之，觊其察己，犹见疏外，如卖物之不售。昔育恐育鞫，及尔颠覆。【传】育，长；鞫，穷也。【笺】昔育，育稚也。及，与也。昔幼稚之时，恐至长老穷匮，故与女颠覆尽力于众事，难易无所辟。既生既育，比予于毒。【笺】生，谓财业也。育，谓长老也。于，於也。既有财业矣，又既长老矣，其视我如毒螫，言恶己甚也。
　　
　　我有旨蓄，亦以御冬。【传】旨，美；御，禦也。【笺】蓄聚美菜者，以禦冬月乏无时也。宴尔新婚，以我御穷。【笺】君子亦但以我御穷苦之时，至于富贵，则弃我如旨蓄。有洸有溃，既诒我肄。【传】洸洸，武也。溃溃，怒也。肄，劳也。【笺】诒，遗也。君子洸洸然，溃溃然，无温润之色，而尽遗我以劳苦之事，欲困穷我。不念昔者，伊余来塈。【传】墍，息也。【笺】君子忘旧，不念往昔年稚我始来之时安息我。
　　
　　《谷风》六章，章八句。
　　
　　《式微》，黎侯寓于卫，其臣劝以归也。【笺】寓，寄也。黎侯为狄人所逐，弃其国而寄于卫，卫处之以二邑，因安之，可以归而不归，故其臣劝之。
　　式微
　　式微式微，胡不归？【传】式，用也。【笺】式微式微者，微乎微者也。君何不归乎？禁君留止于此之辞。式，发声也。微君之故，胡为乎中露？【传】微，无也。中露，卫邑也。【笺】我若无君，何为处此乎？臣又极谏之辞。
　　
　　式微式微，胡不归？微君之躬，胡为乎泥中？【传】泥中，卫邑也。
　　
　　《式微》二章，章四句。
　　
　　《旄丘》，责卫伯也。狄人迫逐黎侯，黎侯寓于卫，卫不能修方伯连率之职，黎之臣子以责于卫也。【笺】卫康叔之封爵称侯，今曰伯者，时为州伯也。周之制，使伯佐牧。《春秋传》曰：“五侯九伯。”侯为牧也。
　　旄丘
　　旄丘之葛兮，何诞之节兮。【传】兴也。前高后下曰旄丘。诸侯以国相连属，忧患相及，如葛之蔓延相连及也。诞，阔也。【笺】土气缓则葛生阔节。兴者，喻此时卫伯不恤其职，故其臣于君事亦疏废也。叔兮伯兮，何多日也？【传】日月以逝而不我忧。【笺】叔、伯，字也。呼卫之诸臣，叔与伯与，女其迎我君而复之，可来而不来，女日数何其多也。先叔后伯，臣之命不以齿。
　　
　　何其处也？必有与也。【传】言与仁义也。【笺】我君何以处于此乎？必以卫有仁义之道故也。责卫今不行仁义。何其久也？必有以也。【传】必以有功德。【笺】我君何以久留于此乎？必以卫有功德故也。又责卫今不务功德也。
　　
　　狐裘蒙戎，匪车不东。【传】大夫狐苍裘。蒙戎，以言乱也。不东，言不来东也。【笺】刺卫诸臣形貌蒙戎然，但为昏乱之行。女非有戎车乎？何不来东迎我君而复之？黎国在卫西，今所寓在卫东。叔兮伯兮，靡所与同。【传】无救患恤同也。【笺】卫之诸臣行如是，不与诸伯之臣同。言其非之特甚。
　　
　　琐兮尾兮，流离之子。【传】琐尾，少好之貌。流离，鸟也。少好长丑，始而愉乐，终以微弱。【笺】卫之诸臣初有小善，终无成功，似流离也。叔兮伯兮，褎如充耳。【传】褎，盛服也。充耳，盛饰也。大夫褎然有尊盛之服，而不能称也。【笺】充耳，塞耳也。言卫之诸臣颜色褎然，如见塞耳，无闻知也。人之耳聋，恒多笑而已。
　　
　　《旄丘》四章，章四句。
　　
　　《简兮》，刺不用贤也。卫之贤者仕于伶官，皆可以承事王者也。【笺】伶官，乐官也。伶氏世掌乐官而善焉，故后世多号乐官为伶官。
　　简兮
　　简兮简兮，方将万舞。【传】简，大也。方，四方也。将，行也。以干羽为万舞，用之宗庙山川，故言于四方。【笺】简，择；将，且也。择兮择兮者，为且祭祀，当万舞也。万舞，干羽也。（四部备要本“羽”作“舞”）日之方中，在前上处。【传】教国子弟，以日中为期。【笺】在前上处者，在前列上头也。《周礼》：“大胥掌学士之版，以待致诸子。春入学，舍采合舞。”
　　
　　硕人俣俣，公庭万舞。【传】硕人，大德也。俣俣，容貌大也。万舞非但在四方，亲在宗庙公庭。有力如虎，执辔如组。【传】组，织组也。武力比于虎，可以御乱。御众有文章，言能治众，动于近，成于远也。【笺】硕人有御乱御众之德，可任为王臣。
　　
　　左手执龠（字上有“竹”），右手秉翟。【传】龠，六孔。翟，翟羽也。【笺】硕人多才多艺，又能龠舞，言文武道备。赫如渥赭，公言锡爵。【传】赫，赤貌。渥，厚渍也。祭有畀辉（四部备要本作“煇”）、胞、翟、阍、寺者，惠下之道。见惠不过一散。【笺】硕人容色赫然，如厚傅丹，君徒赐其一爵而已，不知其贤而进用之。散受五升。
　　
　　山有榛，隰有苓。【传】榛，木名。下湿曰隰。苓，大苦。【笺】榛也苓也，生各得其所，以言硕人处非其位。云谁之思？西方美人。【笺】我谁思乎？思周室之贤者，以其宜荐硕人与在王位。彼美人兮，西方之人兮。【传】乃宜在王室。【笺】彼美人，谓硕人也。
　　
　　《简兮》三章，章六句。
　　
　　《泉水》，卫女思归也。嫁于诸侯，父母终，思归宁而不得，故作是诗以自见也。【笺】以自见者，见己志也。国君夫人，父母在则归宁，没则使大夫宁于兄弟。卫女之思归，虽非礼，思之至也。
　　泉水
　　毖彼泉水，亦流于淇。【传】兴也。泉水始出，毖然流也。淇，水名也。【笺】泉水流而入淇，犹妇人出嫁于异国。有怀于卫，靡日不思。【笺】怀，至；靡，无也。以言我有所至念于卫，我无日不思也。所至念者，谓诸姬诸姑伯姊。娈彼诸姬，聊与之谋。【传】娈，好貌。诸姬，同姓之女。聊，愿也。【笺】聊，且略之辞。诸姬者，未嫁之女。我且欲略与之谋妇人之礼，观其志意，亲亲之恩也。
　　
　　出宿于泲，饮饯于祢。【传】泲，地名。祖而舍軷，饮酒于其侧曰饯，重始有事于道也。袮，地名。【笺】泲、袮者，所嫁国适卫之道所经，故思宿饯。女子有行，远父母兄弟。【笺】行，道也。妇人有出嫁之道，远于亲亲，故礼缘人情，使得归宁。问我诸姑，遂及伯姊。【传】父之姊妹称姑，先生曰姊。【笺】宁则又问姑及姊，亲其类也。先姑后姊，尊姑也。
　　
　　出宿于干，饮饯于言。【传】干、言，所适国郊也。【笺】干、言，犹泲、袮。未闻远近同异。载脂载舝，还车言迈。【传】脂舝其车，以还我行也。【笺】言还车者，嫁时乘来，今思乘以归。遄臻于卫，不瑕有害。【传】遄，疾；臻，至；瑕，远也。【笺】瑕，犹过也。害，何也。我还车疾至于卫而返，于行无过差，有何不可而止我。
　　
　　我思肥泉，兹之永叹。【传】所出同，所归异，为肥泉。【笺】兹，此也。自卫而来所渡水，故思此而长叹。思须与漕，我心悠悠。【传】须、漕，卫邑也。【笺】自卫而来所经邑，故又思之。驾言出游，以写我忧。【传】写，除也。【笺】既不得归宁，且欲乘车出游，以除我忧。
　　
　　《泉水》四章，章六句。
　　
　　《北门》，刺仕不得志也。言卫之忠臣不得其志尔。【笺】不得其志者，君不知己志尔遇困苦。
　　北门
　　出自北门，忧心殷殷。【传】兴也。北门，背明乡阴。【笺】自，从也。兴者，喻己仕于闇君，犹行而出北门，心为之忧殷殷然。终窭且贫，莫知我艰。【传】窭者，无礼也。贫者，困于财。【笺】艰，难也。君于己禄薄，终不足以为礼，又近困于财，无知己以此为难者。言君既然矣，诸臣亦如之。已焉哉，天实为之，谓之何哉！【笺】谓，勤也。诗人仕君无二志，故自决归之于天，我勤身以事君何哉。忠之至。
　　
　　王事适我，政事一埤益我。【传】适，之；埤，厚也。【笺】国有王命役使之事，则不以之彼，必来之我，有赋税之事，则减彼一而以益我。言君政偏，己兼其苦。我入自外，室人交遍谪（左言右適）我。【传】谪，责也。【笺】我从外而入，在室之人更迭遍来责我，使己去也。言室人亦不知己志。已焉哉，天实为之，谓之何哉！
　　
　　王事敦我，政事一埤遗我。【传】敦，厚；遗，加也。【笺】敦，犹投掷也。我入自外，室人交遍摧我。【传】摧，沮也。【笺】摧者，刺讥之言。已焉哉，天实为之，谓之何哉！
　　
　　《北门》三章，章七句。
　　
　　《北风》，刺虐也。卫国并为威虐，百姓不亲，莫不相携持而去焉。
　　北风
　　北风其凉，雨雪其雱。【传】兴也。北风，寒凉之风。雱，盛貌。【笺】寒凉之风，病害万物。兴者，喻君政教酷暴，使民散乱。惠而好我，携手同行。【传】惠，爱；行，道也。【笺】性仁爱而又好我者，与我相携持同道而去，疾时政也。其虚其邪，既亟只且！【传】虚，虚也。亟，急也。【笺】邪读如徐，言今在位之人，其故威仪虚徐宽仁者，今皆以为急刻之行矣，所以当去以此也。
　　
　　北风其喈，雨雪其霏。【传】喈，疾貌。霏，甚貌。惠而好我，携手同归。【传】归有德也。其虚其邪，既亟只且！
　　
　　莫赤匪狐，莫黑匪乌。【传】狐赤乌黑，莫能别也。【笺】赤则狐也，黑则乌也，犹今君臣相承为恶如一。惠而好我，携手同车。【传】携手就车。其虚其邪，既亟只且！
　　
　　《北风》三章，章六句。
　　
　　《静女》，刺时也。卫君无道，夫人无德。【笺】以君及夫人无道德，故陈静女遗我以彤管之法，德如是，可以易之，为人君之配。
　　静女
　　静女其姝，俟我于城隅。【传】静，贞静也。女德贞静而有法度，乃可说也。姝，美色也。俟，待也。城隅，以言高而不可逾。【笺】女德贞静，然后可畜；美色，然后可安。又能服从，待礼而动，自防如城隅，故可爱也。爱而不见，搔首踟蹰。【传】言志往而行正。【笺】志往，谓踟蹰。行正，谓爱之而不往见。
　　
　　静女其娈，贻我彤管。【传】既有静德，又有美色，又能遗我以古人之法，可以配人君也。姑者后夫人必有女史彤管之法，史不记过，其罪杀之。后妃群妾以礼御于君所，女史书其日月，授之以环以进退之。生子月辰，则以金环退之。当御者以银环进之，著于左手。既御，著于右手。事无大小，记以成法。【笺】彤管，笔赤管也。彤管有炜，说怿女美。【传】炜，赤貌。彤管以赤正人心也。【笺】说怿，当作说释。赤管炜炜然，女史以之说释妃妾之德，美之。。
　　
　　自牧归荑，洵美且异。【传】牧，田官也。荑，茅之始生也。本之于荑，取其有始有终。【笺】洵，信也。茅，洁白之物也。自牧田归荑，其信美而异者，可以共祭祀，犹贞女在窈窕之处，媒氏达之，可以配人君。匪女之为美，美人之贻。【传】非为其图说美色而已，美其人能遗我法则。【笺】遗我者，遗我以贤妃也。
　　
　　《静女》三章，章四句。
　　
　　《新台》，刺卫宣公也。纳（左人右及）之妻，作新台于河上而要之，国人恶之而作是诗也。【笺】（左人右及），宣公之世子。
　　新台
　　新台有泚，河水瀰瀰。【传】泚，鲜明貌。瀰瀰，盛貌。水所以洁污秽，反于河上而为淫昏之行。燕婉之求，籧篨不鲜。【传】燕，安；婉，顺也。籧篨，不能俯者。【笺】鲜，善也。（左人右及）之妻，齐女，来嫁于卫，其心本求燕婉之人，谓（左人右及）也；反得籧篨不善，谓宣公也。籧篨口柔，常观人颜色而为之辞，故不能俯者也。
　　
　　新台有洒，河水浼浼。【传】洒，高峻也。浼浼，平地也。燕婉之求，蘧篨不殄。【传】殄，绝也。【笺】殄，当作腆。腆，善也。
　　
　　鱼网之设，鸿则离之。【传】言所得非所求也。【笺】设鱼网者宜得鱼，鸿乃鸟也，反离焉，犹齐女以礼来求世子，而得宣公。燕婉之求，得此戚施。【传】戚施，不能仰者。【笺】戚施面柔，下人以色，故不能仰也。
　　
　　《新台》三章，章四句。
　　
　　《二子乘舟》，思（左人右及）、寿也。卫宣公之二子争相为死，国人伤而思之，作是诗也。
　　二子乘舟
　　二子乘舟，泛泛其景。【传】二子，（左人右及）、寿也。宣公为（左人右及）取于齐女而美，公夺之，生寿及朔。朔与其母愬（左人右及）于公，公令（左人右及）之齐，使贼先待于隘而杀之。寿知之，以告（左人右及），使去之。（左人右及）曰：“君命也，不可以逃。”寿窃其节而先往，贼杀之。（左人右及）至，曰：“君命杀我，寿有何罪？”贼又杀之。国人伤其涉危遂往，如乘舟而无所薄，泛泛然迅疾而不碍也。愿言思子，中心养养。【传】愿，每也。痒痒然忧，不知所定。【笺】愿，念也。念我思此二子，心为之忧痒痒然。
　　
　　二子乘舟，泛泛其逝。【传】逝，往也。愿言思子，不瑕有害。【传】言二子之不远害。【笺】瑕，犹过也。我思念此二子之事，于行无过差，有何不可而不去也。
　　《二子乘舟》二章，章四句。
　　邶国十九篇，七十一章，三百六十三句。
　　
　　
　　国风 鄘风
　　
　　《柏舟》，共姜自誓也。卫世子共伯蚤死，其妻守义，父母欲夺而嫁之，誓而弗许，故作是诗以绝之。【笺】共伯，僖侯之世子。
　　柏舟
　　泛彼柏舟，在彼中河。【传】兴也。中河，河中。【笺】舟在河中，犹妇人之在夫家，是其常处。髧彼两髦，实维我仪。【传】髧，两髦之貌。髦者，发至眉，子事父母之饰。仪，匹也。【笺】两髦之人，谓共伯也。实是我之匹，故我不嫁也。礼，世子昧爽而朝，亦栉纚笄，总拂髦，冠緌缨。之死矢靡它！【传】矢，誓；靡，无；之，至也。至己之死，信无他心。母也天只，不谅人只！【传】谅，信也。母也天也，尚不信我。天，谓父也。
　　
　　泛彼柏舟，在彼河侧。髧彼两髦，实维我特。【传】特，匹也。之死矢靡慝！【传】慝，邪也。母也天只，不谅人只！
　　
　　《柏舟》二章，章七句。
　　
　　《墙有茨》，卫人刺其上也。公子顽通乎君母，国人疾之而不可道也。【笺】宣公卒，惠公幼，其庶兄顽烝于惠公之母，生子五人：齐子、戴公、文公、宋桓夫人、许穆夫人。
　　墙有茨
　　墙有茨，不可埽也。【传】兴也。墙，所以防非常。茨，蒺藜也。欲扫去之，反伤墙也。【笺】国君以礼防制一国，今其宫内有淫昏之行者，犹墙之生蒺藜。中冓之言，不可道也。【传】中冓，内冓也。【笺】内冓之言，谓宫中所冓成顽与夫人淫昏之语。所可道也，言之丑也。【传】于君丑也。
　　
　　墙有茨，不可襄也。【传】襄，除也。中冓之言，不可详也。【传】详，审也。所可详也，言之长也。【传】长，恶长也。
　　
　　墙有茨，不可束也。【传】束而去之。中冓之言，不可读也。【传】读，抽也。【笺】抽，犹出也。所可读也，言之辱也。【传】辱，辱君也。
　　
　　《墙有茨》三章，章六句。
　　
　　《君子偕老》，刺卫夫人也。夫人淫乱，失事君子之道，故陈人君之德，服饰之盛，宜与君子偕老也。【笺】夫人，宣公夫人，惠公之母也。人君，小君也。或者“小”字误作“人”耳。
　　君子偕老
　　君子偕老，副笄六珈。【传】能与君子俱老，乃宜居尊位，服盛服也。副者，后夫人之首饰，编发为之。笄，衡笄也。珈，笄饰之最盛者，所以别尊卑。【笺】珈之言加也。副，既笄而加饰，如今步摇上饰。古之制所有，未闻。委委佗佗，如山如河，【传】委委者，行可委曲从迹也。佗佗者，德平易也。山无不容，河无不润。象服是宜。【传】象服，尊者所以为饰。【笺】象服者，谓褕翟、阙翟也。人君之象服，则舜所云“予欲观古人之象，日月星辰”之属。子之不淑，云如之何？【传】有子若是，何谓不善乎？【笺】子乃服饰如是，而为不善之行，于礼当如之何？深疾之。
　　
　　玼兮玼兮，其之翟也。【传】玼，鲜盛貌。褕翟、阙翟，羽饰衣也。【笺】侯伯夫人之服，自褕翟而下，如王后焉。鬒发如云，不屑髢也。【传】鬒，黑发也。如云，言美长也。屑，洁也。【笺】髢，髲也。不洁者，不用髲为善。玉之瑱也，象之揥也，【传】瑱，塞耳也。揥，所以摘发也。扬且之晳也。【传】扬，眉上广。皙，白皙。胡然而天也？胡然而帝也？【传】尊之如天，审谛如帝。【笺】胡，何也。帝，五帝也。何由然女见尊敬如天帝乎？非由衣服之盛，颜色之庄与？反为淫昏之行。
　　
　　瑳兮瑳兮，其之展也。蒙彼绉絺，是绁袢也。【传】礼有展衣者，以丹縠为衣。蒙，覆也。絺之靡者为绉，是当暑袢延之服也。【笺】后妃六服之次，展衣宜白。绉絺，絺之蹙蹙者。展衣夏则里衣绉絺，以此礼见于君及宾客之盛服也。展衣字误，《礼记》作襢衣。子之清扬，扬且之颜也。【传】清，视清明也。扬，广扬而颜角丰满。展如之人兮，邦之媛也。【传】展，诚也。美女为媛。【笺】媛者，邦人所依倚以为媛助也。（后一“媛”四部备要本作“援”）疾宣姜有此盛服，而以淫昏乱国，故云然。
　　
　　《君子偕老》三章，一章七句，一章九句，一章八句。
　　
　　《桑中》，刺奔也。卫之公室淫乱，男女相奔，至于世族在位相窃妻妾，期于幽远，政散民流而不可止。【笺】卫之公室淫乱，谓宣、惠之世。男女相奔，不待媒氏以礼会之也。世族在位，取姜氏、弋氏、庸氏者也。窃，盗也。幽远，谓桑中之野。
　　桑中
　　爰采唐矣，沬之乡矣。【传】爰，於也。唐，蒙，菜名。沫，卫邑。【笺】於何采唐，必沫之乡，犹言欲为淫乱者必之卫之都。恶卫为淫乱之主。云谁之思？美孟姜矣。【传】姜，姓也。言世族在位有是恶行。【笺】淫乱之人谁思乎？乃思美孟姜。孟姜，列国之长女，而思与淫乱。疾世族在位有是恶行也。期我乎桑中，要我乎上宫，送我乎淇之上矣。【传】桑中、上宫，所期之地。淇，水名也。【笺】此思孟姜之爱厚己也，与我期于桑中，而要见我于上宫，其送我则于淇水之上。
　　
　　爰采麦矣，沬之北矣。云谁之思？美孟弋矣。【传】弋，姓也。期我乎桑中，要我乎上宫，送我乎淇之上矣。
　　
　　爰采葑矣，沬之东矣。【笺】葑，蔓菁。云谁之思？美孟庸矣。【传】庸，姓也。期我乎桑中，要我乎上宫，送我乎淇之上矣。
　　
　　《桑中》三章，章七句。
　　
　　《鹑之奔奔》，刺卫宣姜也。卫人以为宣姜鹑鹊之不若也。【笺】刺宣姜者，刺其与公子顽为淫乱，行不如禽鸟。
　　鹑之奔奔
　　鹑之奔奔，鹊之彊彊。【传】鹑则奔奔，鹊则彊彊然。【笺】奔奔、彊彊，言其居有常匹、飞则相随之貌。刺宣姜与顽非匹耦。人之无良，我以为兄。【传】良，善也。兄，谓君之兄。【笺】人之行无一善者，我君反以为兄。君，谓惠公。
　　
　　鹊之彊彊，鹑之奔奔。人之无良，我以为君。【传】君，国小君。【笺】小君，谓宣姜。
　　
　　《鹑之奔奔》二章，章四句。
　　
　　《定之方中》，美卫文公也。卫为狄所灭，东徙渡河，野处漕邑。齐桓公攘戎狄而封之，文公徙居楚丘，始建城市而营宫室，得其时制，百姓说之，国家殷富焉。【笺】《春秋》闵公二年冬，狄人入卫，卫懿公及狄人战于荧泽而败。宋桓公迎卫之遗民渡河，立戴公，以庐于漕。戴公立一年而卒。鲁僖公二年，齐桓公城楚丘而封卫，于是文公立而建国焉。
　　定之方中
　　定之方中，作于楚宫。【传】定，营室也。方中，昏正四方。楚宫，楚丘之宫也。仲梁子曰：初立楚宫也。【笺】楚宫，谓宗庙也。定星昏中而正，于是可以营制宫室，故谓之营室。定昏中而正，谓小雪时，其体与东璧连正四方。（四部备要本“璧”作“壁”）揆之以日，作于楚室。【传】揆，度也。度日出日入，以知东西。南视定，北准极，以正南北。室，犹宫也。【笺】楚室，居室也。君子将营宫室，宗庙为先，厩库为次，居室为后。树之榛栗，椅桐梓漆，爰伐琴瑟。【传】椅，梓属。【笺】爰，曰也。树此六木于宫者，曰其长大可伐以为琴瑟，言预备也。
　　
　　升彼虚矣，以望楚矣。望楚与堂，景山与京。【传】虚，漕虚也。楚丘有堂邑者。景山，大山；京，高丘也。【笺】自河以东夹于济水。文公将徙，登漕之虚，以望楚丘，观其旁邑及其丘山，审其高下所依倚，乃后建国焉。慎之至也。降观于桑，【传】地势宜蚕，可以居民。卜云其吉，终然允臧。【传】龟曰卜。允，信；臧，善也。建国必卜之。故建邦能命龟，田能施命，作器能铭，使能造命，升高能赋，师旅能誓，山川能说，丧纪能诔，祭祀能语，君子能此九者，可谓有德音，可以为大夫。
　　
　　灵雨既零，命彼倌人。星言夙驾，说于桑田。【传】零，落也。倌人，主驾者。【笺】灵，善也。星，雨止星见。夙，早也。文公于雨下命主驾者，雨止为我晨早驾，欲往为此说于桑田，教民稼穑，务农急也。匪直也人，【传】匪徒庸君。秉心塞渊，【传】秉，操也。【笺】塞，充实也。渊，深也。騋牝三千。【传】马七尺以上曰騋。騋马与牝马也。【笺】国马之制，天子十有二闲，马六种，三千四百五十六匹；邦国六闲，马四种，千二百九十六匹。卫之先君兼邶、鄘而有之，而马数过礼制。今文公灭而复兴，徙而能富，马有三千，虽非礼制，国人美之。
　　
　　《定之方中》三章，章七句。
　　
　　《蝃蝀》，止奔也。卫文公以道化其民，淫奔之耻，国人不齿也。【笺】不齿者，不与相长稚。
　　蝃蝀
　　蝃蝀在东，莫之敢指。【传】蝃蝀，虹也。夫妇过礼则虹气盛，君子见，戒而惧，讳之，莫之敢指。【笺】虹，天气之戒，尚无敢指者，况淫奔之女，谁敢视之？女子有行，远父母兄弟。【笺】行，道也。夫人生而有适人之道，何忧于不嫁，而为淫奔之过乎？恶之甚。
　　
　　朝隮于西，崇朝其雨。【传】隮，升；崇，终也。从旦至食时为终朝。【笺】朝有升气于西方，终其朝则雨，气应自然，以言夫人生而有适人之道，亦性自然。女子有行，远兄弟父母。
　　
　　乃如之人也，怀婚姻也，【传】乃如是淫奔之人也。【笺】怀，思也。乃如是之人，思婚姻之事乎？（四部备要本“婚”作“昏”）言其淫奔之过恶之大。大无信也，不知命也。【传】不待命也。【笺】淫奔之女，大无贞洁之信，又不知婚（“昏”）姻当待父母之命。恶之也。
　　
　　《蝃蝀》三章，章四句。
　　
　　《相鼠》，刺无礼也。卫文公能正其群臣，而刺在位，承先君之化，无礼仪也。
　　相鼠
　　相鼠有皮，人而无仪。【传】相，视也。无礼仪者，虽居尊位，犹为闇昧之行。【笺】仪，威仪也。视鼠有皮，虽处高显之处，偷食苟得，不知廉耻，亦与人无威仪者同。人而无仪，不死何为！【笺】人以有威仪为贵，今反无之，伤化败俗，不如其死无所害也。
　　
　　相鼠有齿，人而无止。【传】止，所止息也。【笺】止，容止。《孝经》曰：“容止可观。”无止，《韩诗》正谓无礼节也。人而无止，不死何俟！【传】俟，待也。
　　
　　相鼠有体，【传】体，支体也。人而无礼。人而无礼，胡不遄死！【传】遄，速也。
　　
　　《相鼠》三章，章四句。
　　
　　《干旄》，美好善也。卫文公臣子多好善，贤者乐告以善道也。【笺】贤者，时处士也。
　　干旄
　　孑孑干旄，在浚之郊。【传】孑孑，干旄之貌。注旄于干首，大夫之旃也。浚，卫邑。古者臣有大功，世其官邑。郊外曰野。【笺】《周礼》：“孤卿建旃，大夫建物。”首皆注旄焉。时有建此旄来至浚之郊，卿大夫好善也。素丝纰之，良马四之。【传】纰，所以织组也。总纰于此，成文于彼，愿以素丝纰组之法御四马也。【笺】素丝者以为缕，以缝纰旌旗之旒縿，或以维持之。浚郊之贤者既识卿大夫建旄而来，又识其乘善马。四之者，见之数也。彼姝者子，何以畀之？【传】姝，顺貌。畀，予也。【笺】时贤者既说此卿大夫有忠顺之德，又欲以善道与之，心诚爱厚之至。
　　
　　孑孑干旟，在浚之都。【传】鸟隼曰旟。下邑曰都。【笺】《周礼》“州里建旟”，谓州长之属。素丝组之，良马五之。【传】总以素丝而成组也。骖马五辔。【笺】以素丝缕缝组于旌旗，以为之饰。五之者，亦谓五见之也。彼姝者子，何以予之？
　　
　　孑孑干旌，在浚之城。【传】析羽为旌。城，都城也。素丝祝之，良马六之。【传】祝，织也。四马六辔。【笺】祝，当作属。属，著也。六之者，亦谓六见之也。彼姝者子，何以告之？
　　
　　《干旄》二章，章六句。
　　
　　《载驰》，许穆夫人作也。闵其宗国颠覆，自伤不能救也。卫懿公为狄人所灭，国人分散，露于漕邑。许穆夫人闵卫之亡，伤许之小，力不能救，思归唁其兄，又义不得，故赋是诗也。【笺】灭者，懿公死也。君死于位曰灭。露于漕邑者，谓戴公也。懿公死，国人分散，宋桓公迎卫之遗民渡河，处之于漕邑，而立戴公焉。戴公与许穆夫人，俱公子顽烝于宣姜所生也。男子先生曰兄。
　　载驰
　　载驰载驱，归唁卫侯。【传】载，辞也。吊失国曰唁。【笺】载之言则也。卫侯，戴公也。驱马悠悠，言至于漕。【传】悠悠，远貌。漕，卫东邑。【笺】夫人愿御者驱马悠悠乎，我欲至于漕。大夫跋涉，我心则忧。【传】草行曰跋，水行曰涉。【笺】跋涉者，卫大夫来告难于许时。
　　
　　既不我嘉，不能旋反。【传】不能旋反我思也。【笺】既，尽；嘉，善也。言许人尽不善我欲归唁兄。视尔不臧，我思不远。【传】不能远卫也。【笺】尔，女，女许人也。臧，善也。视女不施善道救卫。
　　
　　既不我嘉，不能旋济。【传】济，止也。视尔不臧，我思不閟。【传】閟，闭也。
　　
　　陟彼阿丘，言采其蝱。【传】偏高曰阿丘。蝱，贝母也。升至偏高之丘采其蝱者，将以疗疾。【笺】升丘采贝母，犹妇人之适异国，欲得力助安宗国也。女子善怀，亦各有行。【传】行，道也。【笺】善，犹多也。怀，思也。女子之多思者有道，犹升丘采其蝱也。许人尤之，众稚且狂。【传】尤，过也。是乃众幼稚且狂，进取一概之义。【笺】许人，许大夫也。过之者，过夫人之欲归唁其兄。
　　
　　我行其野，芃芃其麦。【传】愿行卫之野，麦芃芃然方盛长。【笺】麦芃芃者，言未收刈，民将困也。控于大邦，谁因谁极？【传】控，引；极，至也。【笺】今卫侯之欲求援引之力助于大国之诸侯，亦谁因乎？由谁至乎？闵之，故欲归问之。大夫君子，无我有尤。【笺】君子，国中贤者。无我有尤，无过我也。百尔所思，不如我所之。【传】不如我所思之笃厚也。【笺】尔，女，女众大夫君子也。
　　
　　《载驰》五章，一章六句，二章章四句，一章六句，一章八句。
　　鄘国十篇，三十章，百七十六句。
　　
　　
　　国风 卫风
　　
　　《淇奥》，美武公之德也。有文章，又能听其规谏，以礼自防，故能入相于周，美而作是诗也。
　　淇奥
　　瞻彼淇奥，绿竹猗猗。【传】兴也。奥，隈也。绿，王刍也。竹，篇竹也。（四部备要本“篇”作“萹”）猗猗，美盛貌。武公质美德盛，有康叔之余烈。有匪君子，如切如磋，如琢如磨。【传】匪，文章貌。治骨曰切，象曰磋，玉曰琢，石曰磨。道其学而成也，听其规谏以自修，如玉石之见琢磨也。瑟兮僴兮，赫兮咺兮。【传】瑟，矜庄貌。僴，宽大也。赫，有明德赫赫然。咺，威仪容止宣著也。有匪君子，终不可谖兮。【传】谖，忘也。
　　
　　瞻彼淇奥，绿竹青青。【传】青青，茂盛貌。有匪君子，充耳琇莹，会弁如星。【传】充耳谓之瑱。琇莹，美石也。天子玉瑱，诸侯以石。弁，皮弁，所以会发。【笺】会，谓弁之缝中，饰之以玉，皪皪而处，状似星也。天子之朝服皮弁，以日视朝。瑟兮僴兮，赫兮咺兮。有匪君子，终不可谖兮。
　　
　　瞻彼淇奥，绿竹如箦。【传】箦，积也。有匪君子，如金如锡，如圭如璧。【传】金锡鍊而精，圭璧性有质。【笺】圭璧亦琢磨。四者亦道其学而成也。宽兮绰兮，猗重较兮。【传】宽能容众。绰，缓也。重较，卿士之车。【笺】绰兮，谓仁于施舍。善戏谑兮，不为虐兮。【传】宽缓弘大，虽则戏谑，不为虐矣。【笺】君子之德，有张有弛，故不常矜庄，而时戏谑。
　　
　　《淇奥》三章，章九句。
　　
　　《考槃》，刺庄公也。不能继先公之业，使贤者退而穷处。【笺】穷，犹终也。
　　考槃
　　考槃在涧，硕人之宽。【传】考，成；槃，乐也。山夹水曰涧。【笺】硕，大也。有穷处成乐在于此涧者，形貌大人，而宽然有虚乏之色。独寐寤言，永矢弗谖！【笺】寤，觉；永，长；矢，誓；谖，忘也。在涧独寐，觉而独言，长自誓以不忘君之恶。志在穷处，故云然。
　　
　　考槃在阿，硕人之薖。【传】曲陵曰阿。薖，宽大貌。【笺】薖，饥意。独寐寤歌，永矢弗过！【笺】弗过者，不复入君之朝也。
　　
　　考槃在陆，硕人之轴。【传】轴，进也。【笺】轴，病也。独寐寤宿，永矢弗告！【传】无所告语也。【笺】不复告君以善道。
　　
　　《考槃》三章，章四句。
　　
　　《硕人》，闵庄姜也。庄公惑于嬖妾，使骄上僭。庄姜贤而不答，终以无子，国人闵而忧之。
　　硕人
　　硕人其颀，衣锦褧衣。【传】颀，长貌。锦，文衣也。夫人德盛而尊，嫁则锦衣加褧襜。【笺】硕，大也。言庄姜仪表长丽俊好颀颀然。褧，襌也。国君夫人翟衣而嫁，尚之以襌衣，为其文之大著。今衣锦者，在涂之所服也。齐侯之子，卫侯之妻，东宫之妹，邢侯之姨，谭公维私。【传】东宫，齐太子也。女子后生曰妹。妻之姊妹曰姨。姊妹之夫曰私。【笺】陈此者，言庄姜容貌既美，兄弟皆正大。
　　
　　手如柔荑，【传】如荑之新生。肤如凝脂，【传】如脂之凝。领如蝤蛴，【传】领，颈也。蝤蛴，蝎虫也。齿如瓠犀，【传】瓠犀，瓠瓣。螓首蛾眉，【传】螓首，颡广而方。【笺】螓，谓蜻蜻也。巧笑倩兮，【传】倩，好口辅。美目盼兮。【传】盼，白黑分。【笺】此章说庄姜容貌之美，所宜亲幸。
　　
　　硕人敖敖，说于农郊。【传】敖敖，长貌。农郊，近郊。【笺】敖敖，犹颀颀也。说，当作襚，《礼》、《春秋》之“襚”，读皆宜同。衣服曰襚，今俗语然。此言庄姜始来，更正衣服于卫近郊。四牡有骄，朱幩镳镳，翟茀以朝。【传】骄，壮貌。幩，饰也。人君以朱缠镳扇汗，且以为饰。镳镳，盛貌。翟，翟车也。夫人以翟羽饰车。茀，蔽也。【笺】此又言庄姜自近郊既正衣服，乘是车马以入君之朝，皆用嫡夫人之正礼，今而不答。大夫夙退，无使君劳。【传】大夫未退，君听朝于路寝，夫人听内事于正寝。大夫退，然后罢。【笺】庄姜始来时，卫诸大夫朝夕者皆早退。无使君之劳倦者，以君夫人新为妃耦，宜亲亲之故也。
　　
　　河水洋洋，北流活活。施罛濊濊，鳣鲔发发。葭菼揭揭，庶姜孽孽，庶士有朅。【传】洋洋，盛大也。活活，流也。罛，鱼罟。濊濊，施之水中。鳣，鲤也。鲔，鮥也。发发，盛貌。葭，芦；菼，薍也。揭揭，长也。孽孽，盛饰。庶士，齐大夫送女者。朅，武壮貌。【笺】庶姜，谓侄娣。此章言齐地广饶，士女佼好，礼仪之备，而君何为不答夫人。
　　
　　《硕人》四章，章七句。
　　
　　《氓》，刺时也。宣公之时，礼义消亡，淫风大行，男女无别，遂相奔诱，华落色衰，复相弃背，或乃困而自悔，丧其妃耦，故序其事以风焉。美反正，刺淫泆也。
　　氓
　　氓之蚩蚩，抱布贸丝。【传】氓，民也。蚩蚩者，敦厚之貌。布，币也。【笺】币者，所以贸买物也。季春始蚕，孟夏卖丝。匪来贸丝，来即我谋。【笺】匪，非；即，就也。此民非来买丝，但来就我，欲与我谋为室家也。送子涉淇，至于顿丘。【传】丘一成为顿丘。【笺】子者，男子之通称。言民诱己，己乃送之涉淇水，至此顿丘，定室家之谋，且为会期。匪我愆期，子无良媒。【传】愆，过也。【笺】良，善也。非我以欲过子之期，子无善媒来告期时。将子无怒，秋以为期。【传】将，愿也。【笺】将，请也。民欲为近期，故语之曰：请子无怒，秋以与子为期。
　　
　　乘彼垝垣，以望复关。【传】垝，毁也。复关，君子所近也。【笺】前既与民以秋为期，期至，故登毁垣，乡其所近而望之，犹有廉耻之心，故因复关以托号民云。此时始秋也。不见复关，泣涕涟涟。【传】言其有一心乎君子，故能自悔。【笺】用心专者怨必深。既见复关，载笑载言。【笺】则笑则言，喜之甚。尔卜尔筮，体无咎言。【传】龟曰卜，蓍曰筮。体，兆卦之体。【笺】尔，女也。复关既见此妇人，告之曰：我卜女筮女，宜为室家矣。兆卦之繇无凶咎之辞，言其皆吉。又诱定之。以尔车来，以我贿迁。【传】贿，财；迁，徙也。【笺】女，女复关也。信其卜筮皆吉，故答之曰：径以女车来迎我，我以所有财贿迁徙就女也。
　　
　　桑之未落，其叶沃若。于嗟鸠兮，无食桑葚。于嗟女兮，无与士耽。【传】桑，女功之所起。沃若，犹沃沃然。鸠，鹘鸠也，食桑葚过，则醉而伤其性。耽，乐也。女与士耽，则伤礼义。【笺】桑之未落，谓其时仲秋也。于是时，国之贤者刺此妇人见诱，故于嗟而戒之。鸠以非时食葚，犹女子嫁不以礼，耽非礼之乐。士之耽兮，犹可说也。女之耽兮，不可说也。【笺】说，解也。士有百行，可以功过相除。至于妇人，无外事，维以贞信为节。
　　
　　桑之落矣，其黄而陨。自我徂尔，三岁食贫。淇水汤汤，渐车帷裳。【传】陨，隋也。汤汤，水盛貌。帷裳，妇人之车也。【笺】桑之落矣，谓其时季秋也。复关以此时车来迎己。徂，往也。我自是往至女家，女家乏穀食，已三岁贫矣。言此者，明己之悔，不以女今贫故也。帷裳，童容也。我乃渡深水，至渐车童容，犹冒此难而往，又明己专心于女。女也不爽，士贰其行。【传】爽，差也。【笺】我心于女，故无差贰，而复关之行有二意。士也罔极，二三其德。【传】极，中也。
　　
　　三岁为妇，靡室劳矣。【笺】靡，无也。无居室之劳，言不以妇事见困苦。有舅姑曰妇。夙兴夜寐，靡有朝矣。【笺】无有朝者，常早起夜卧，非一朝然。言己亦不解惰。言既遂矣，至于暴矣。【笺】言，我也。遂，犹久也。我既久矣，谓三岁之后，见遇浸薄，乃至见酷暴。兄弟不知，咥其笑矣。【传】咥咥然笑。【笺】兄弟在家，不知我之见酷暴，若其知之，则咥咥然笑我。静言思之，躬自悼矣。【传】悼，伤也。【笺】静，安；躬，身也。我安思君子之遇己无终，则身自哀伤。
　　
　　及尔偕老，老使我怨。【笺】及，与也。我欲与女俱至于老，老乎，女反薄我，使我怨也。淇则有岸，隰则有泮。【传】泮，坡也。【笺】泮，读为畔。畔，涯（“厓”）也。言淇与隰皆有厓岸以自拱持，今君子放恣心意，曾无所拘制。总角之宴，言笑晏晏。信誓旦旦，【传】总角，结发也。晏晏，和柔也。信誓旦旦然。【笺】我为童女未笄结发晏然之时，女与我言笑晏晏然而和柔，我其以信相誓旦旦耳。言其恳恻欵（“款”）诚。不思其反。【笺】反，复也。今老而使我怨，曾不念复其前言。反是不思，亦已焉哉！【笺】已焉哉，谓此不可奈何。死生自决之辞。
　　
　　《氓》六章，章十句。
　　
　　《竹竿》，卫女思归也。适异国而不见答，思而能以礼者也。
　　竹竿
　　籊籊竹竿，以钓于淇。【传】兴也。籊籊，长而杀也。钓以得鱼，如妇人待礼以成为室家。岂不尔思？远莫致之。【笺】我岂不思与君子为室家乎？君子疏远己，己无由致此道。
　　
　　泉源在左，淇水在右。【传】泉源，小水之貌。淇水，大水也。【笺】小水有流入大水之道，犹妇人有嫁于君子之礼。今水相与为左右而已，亦以喻己不见答。女子有行，远兄弟父母。【笺】行，道也。女子有道当嫁耳，不以不答而违妇礼。
　　
　　淇水在右，泉源在左。巧笑之瑳，佩玉之傩。【传】瑳，巧笑貌。傩，行有节度。【笺】己虽不见答，犹不恶君子，美其容貌与礼仪也。
　　
　　淇水滺滺，桧楫松舟。【传】滺滺，流貌。桧，柏叶松身。楫，所以（左木右翟）舟也。舟楫相配，得水而行。男女相配，得礼而备。【笺】此伤己今不得夫妇之礼。驾言出游，以写我忧。【传】出游思鄉卫之道。【笺】适异国而不见答，其除此忧，维有归耳。
　　
　　《竹竿》四章，章四句。
　　
　　《芄兰》，刺惠公也。骄而无礼，大夫刺之。【笺】惠公以幼童即位，自谓有才能而骄慢于大臣，但习威仪，不知为政以礼。
　　芄兰
　　芄兰之支 ，【传】芄兰，草也。君子之德，当柔润温良。【笺】芄兰柔弱，恒蔓延于地，有所依缘则起。兴者，喻幼稚之君，任用大臣，乃能成其政。童子佩觿。【传】觿，所以解结，成人之配也。人君治成人之事，虽童子犹配觿，早成其德。虽则佩觿，能不我知。【传】不自谓无知，以骄慢人也。【笺】此幼稚之君，虽配觿与，其才能实不如我众臣之所知为也。惠公自谓有才能而骄慢，所以见刺。容兮遂兮，垂带悸兮。【传】容仪可观，佩玉遂遂然，垂其绅带悸悸然有节度。【笺】容，容刀也。遂，瑞也。言惠公配容刀与瑞，及垂绅带三尺则悸悸然，行止有节度，然其德不称服。
　　
　　芄兰之叶，【传】叶，犹支也。童子佩韘。【传】韘，玦也。能射御则配韘。【笺】韘之言沓，所以彄沓手指。虽则佩韘，能不我甲。【传】甲，狎也。【笺】此君虽配韘与，其才能实不如我众臣之所狎习。容兮遂兮，垂带悸兮。
　　
　　《芄兰》二章，章六句。
　　
　　《河广》，宋襄公母归于卫，思而不止，故作是诗也。【笺】宋桓公夫人，卫文公之妹，生襄公而出。襄公即位，夫人思宋，义不可往，故作诗以自止。
　　河广
　　谁谓河广？一苇杭之。【传】杭，渡也。【笺】谁谓河水广与？一苇加之，则可以渡之，喻狭也。今我之不渡，直自不往耳，非为其广。谁谓宋远？跂予望之。【笺】予，我也。谁谓宋国远与？我跂足则可以望见之，亦喻近也。今我之不往，直以义不往耳，非为其远。
　　
　　谁谓河广？曾不容刀。【笺】不容刀，亦喻狭小。船曰刀。谁谓宋远？曾不崇朝。【笺】崇，终也。行不终朝，亦喻近。
　　
　　《河广》二章，章四句。
　　
　　《伯兮》，刺时也。言君子行役，为王前驱，过时而不反焉。【笺】卫宣公之时，蔡人、卫人、陈人从王伐郑伯也。为王前驱久，故家人思之。
　　伯兮
　　伯兮朅兮，邦之桀兮。【传】伯，州伯也。朅，武貌。桀，特立也。【笺】伯，君子字也。桀，英桀，言贤也。伯也执殳，为王前驱。【传】殳长丈二而无刃。【笺】兵车六等，轸也、戈也、人也、殳也、车戟也、酋矛也，皆以四尺为差。
　　
　　自伯之东，首如飞蓬。【传】妇人夫不在，无容饰。岂无膏沐，谁适为容？【传】适，主也。
　　
　　其雨其雨，杲杲出日。【传】杲杲然日复出矣。【笺】人言其雨其雨，而杲杲然日复出，犹我言伯且来伯且来，则复不来。愿言思伯，甘心首疾。【传】甘，厌也。【笺】愿，念也。我念思伯，心不能已，如人心嗜欲所贪口味，不能绝也。我忧思以生首疾。
　　
　　焉得谖草，言树之背。【传】谖草令人忘忧。背，北堂也。【笺】忧以生疾，恐将危身，欲忘之。愿言思伯。使我心痗。【传】痗，病也。
　　
　　《伯兮》四章，章四句。
　　
　　《有狐》，刺时也。卫之男女失时，丧其妃耦焉。古者国有凶荒，则杀礼而多昏，会男女之无夫家者，所以育人民也。【笺】育，生长也。
　　有狐
　　有狐绥绥，在彼淇梁。【传】兴也。绥绥，匹行貌。石绝水曰梁。心之忧矣，之子无裳。【传】之子，无室家者。在下曰裳，所以配衣也。【笺】之子，是子也。时妇人丧其妃耦，寡而忧是子无裳，无为作裳者，欲与为室家。
　　
　　有狐绥绥，在彼淇厉。【传】厉，深可厉之旁。心之忧矣，之子无带。【传】带，所以申束衣。
　　
　　有狐绥绥，在彼淇侧。心之忧矣，之子无服。【传】言无室家，若人无衣服。
　　
　　《有狐》三章，章四句。
　　
　　《木瓜》，美齐桓公也。卫国有狄人之败，出处于漕，齐桓公救而封之，遗之车马器服焉。卫人思之，欲厚报之，而作是诗也。
　　木瓜
　　投我以木瓜，报之以琼琚。【传】木瓜，楙木也，可食之木。琼，佩玉名。匪报也，永以为好也。【传】匪，非也。我非敢以琼琚为报木瓜之惠，欲令齐长以为玩好，结己国之恩也。
　　
　　投我以木桃，报之以琼瑶。【传】琼瑶，美玉。匪报也，永以为好也。
　　
　　投我以木李，报之以琼玖。【传】琼玖，玉名。匪报也，永以为好也。【传】孔子曰：“吾于《木瓜》，见苞苴之礼行。”【笺】以果实相遗者，必苞苴之，《尚书》曰：“厥苞橘柚。”
　　
　　《木瓜》三章，章四句。
　　卫国十篇，三十四章，二百四句。
　　
　　
　　国风 王风
　　
　　《黍离》，闵宗周也。周大夫行役，至于宗周，过古宗庙宫室，尽为禾黍，闵周室之颠覆，彷徨不忍去，而作是诗也。【笺】宗周，镐京也，谓之西周。周，王城也，谓之东周。幽王之乱而宗周灭，平王东迁，政遂微弱，下列于诸侯，其诗不能复《雅》，而同于《国风》焉。
　　黍离
　　彼黍离离，彼稷之苗。【传】彼，彼宗庙宫室。【笺】宗庙宫室毁坏，而其地尽为禾黍，我以黍离离时至，稷则尚苗。行迈靡靡，中心摇摇。【传】迈，行也。靡靡，犹迟迟也。摇摇，忧无所愬。【笺】行，道也。道行，犹行道也。知我者，谓我心忧。【笺】知我者，知我之情。不知我者，谓我何求。【笺】谓我何求，怪我久留不去。悠悠苍天，此何人哉！【传】悠悠，远意。苍天，以体言之。尊而君之，则称皇天；元气广大，则称昊天；仁覆闵下，则称旻天；自上降鉴，则称上天；据远视之苍苍然，则称苍天。【笺】远乎苍天，仰愬，欲其察己言也，此亡国之君，何等人哉！疾之甚。
　　
　　彼黍离离，彼稷之穗。【传】穗，秀也。诗人自黍离离，见稷之穗，故历道其所更见。行迈靡靡，中心如醉。【传】醉于忧也。知我者，谓我心忧。不知我者，谓我何求。悠悠苍天，此何人哉！
　　
　　彼黍离离，彼稷之实。【传】自黍离离，见稷之实。行迈靡靡，中心如噎。【传】噎，忧不能息也。知我者，谓我心忧。不知我者，谓我何求。悠悠苍天，此何人哉！
　　
　　《黍离》三章，章十句。
　　
　　《君子于役》，刺平王也。君子行役无期度，大夫思其危难以风焉。
　　君子于役
　　君子于役，不知其期。曷至哉？【笺】曷，何也。君子于往行役，我不知其反期，何时当来至哉？思之甚。鸡栖于埘，日之夕矣，羊牛下来。【传】凿墙而栖曰埘。【笺】鸡之将栖，日则夕矣，羊牛从下牧地而来，言畜产出入，尚使有期节，至于行役者，乃反不也。君子于役，如之何勿思。【笺】行役多危难，我诚思之。
　　
　　君子于役，不日不月。曷其有佸？【传】佸，会也。【笺】行役反无日月，何时而有来会期？鸡栖于桀，日之夕矣，羊牛下括。【传】鸡栖于杙谓桀。括，至也。君子于役，苟无饥渴。【笺】苟，且也。且得无饥渴，忧其饥渴也。
　　
　　《君子于役》二章，章八句。
　　
　　《君子阳阳》，闵周也。君子遭乱，相招为禄仕，全身远害而已。【笺】禄仕者，苟得禄而已，不求道行。
　　君子阳阳
　　君子阳阳，左执簧，右招我由房。【传】阳阳，无所用其心也。簧，笙也。由，用也。国君有房中之乐。【笺】由，从也。君子禄仕在乐官，左手持笙，右手招我，欲使我从之于房中，俱在乐官也。我者，君子之友自谓也，时在位有官职也。其乐只且！【笺】君子遭乱，道不行，其自乐此而已。
　　
　　君子陶陶，左执翿，右招我由敖。【传】陶陶，和乐貌。翿，纛也，翳也。【笺】陶陶，犹阳阳也。翳，舞者所持，谓羽舞也。君子左手持羽，右手招我，欲使我从之于燕舞之位，亦俱在乐官也。其乐只且！
　　
　　《君子阳阳》二章，章四句。
　　
　　《扬之水》，刺平王也。不抚其民，而远屯戍于母家，周人怨思焉。【笺】怨平王恩泽不行于民，而久令屯戍不得归，思其乡里之处者。言周人者，时诸侯亦有使人戍焉。平王母家申国，在陈、郑之南，迫近强楚，王室微弱而数见侵伐，王是以戍之。
　　扬之水
　　扬之水，不流束薪。【传】兴也。扬，激扬也。【笺】激扬之水至遄迅，而不能流移束薪。兴者，喻平王政教烦急，而恩泽之令不行于下民。彼其之子，不与我戍申。【传】戍，守也。申，姜姓之国，平王之舅。【笺】之子，是子也。彼其是子独处乡里，不与我来守申，是思之言也。其，或作记，或作己，读声相似。怀哉怀哉，曷月予还归哉？【笺】怀，安也。思乡里处者，故曰今亦安不哉，安不哉，何月我得归还见之哉？思之甚。
　　
　　扬之水，不流束楚。【传】楚，木也。彼其之子，不与我戍甫。【传】甫，诸姜也。怀哉怀哉，曷月予还归哉？
　　
　　扬之水，不流束蒲。【传】蒲，草也。【笺】蒲，蒲柳。彼其之子，不与我戍许。【传】许，诸姜也。怀哉怀哉，曷月予还归哉？
　　
　　《扬之水》三章，章六句。
　　
　　《中谷有蓷》，闵周也。夫妇日以衰薄，凶年饥馑，室家相弃尔。
　　中谷有蓷
　　中谷有蓷，（“漢”以“日”代“水”）其干矣。【传】兴也。蓷，鵻也。（“漢”以“日”代“水”），（上草下於）貌。陆草生于谷中，伤于水。【笺】兴者，喻人居平安之世，犹鵻之生于陆，自然也；喻衰乱凶年，犹鵻之生于谷中，得水则病将死。有女仳离，慨其叹矣。【传】仳，别也。【笺】有女遇凶年而见弃，与其君子别离，慨然而叹，伤己见弃，其恩薄。慨其叹矣，遇人之艰难矣。【传】艰，亦难也。【笺】所以慨然而叹者，自伤遇君子之穷厄。
　　
　　中谷有蓷，（“漢”以“日”代“水”）其脩矣。【传】脩，且干也。有女仳离，条其歗矣。【传】条条然歗也。条其歗矣，遇人之不淑矣。【笺】淑，善也。君子于己不善也。
　　
　　中谷有蓷，（“漢”以“日”代“水”）其湿矣。【传】鵻遇水则湿。【笺】鵻之伤于水，始则湿，中而脩，久而干，有似君子于己之恩，徒用凶年深浅为厚薄。有女仳离，啜其泣矣。【传】啜，泣貌。啜其泣矣，何嗟及矣。【笺】及，与也。泣者，伤其君子弃己。嗟乎，将复何与为室家乎？此其有余厚于君子也。
　　
　　《中谷有蓷》三章，章六句。
　　
　　《兔爰》，闵周也。桓王失信，诸侯背叛，构怨连祸，王师伤败，君子不乐其生焉。【笺】不乐其生者，寐不欲觉之谓也。
　　兔爰
　　有兔爰爰，雉离于罗。【传】兴也。爰爰，缓意。鸟网为罗。言为政有缓有急，用心之不均。【笺】有缓者，有所听从也。有急者，有所躁蹙也。我生之初，尚无为。【传】尚无成人为也。【笺】尚，庶几也。言我幼稚之时，庶几于无所为，谓军役之事也。我生之后，逢此百罹，尚寐无吪！【传】罹，忧；吪，动也。【笺】我长大之后，乃遇此军役之多忧，今但庶几于寐，不欲见动。无所乐生之甚。
　　
　　有兔爰爰，雉离于罦。【传】罦，覆车也。我生之初，尚无造。【传】造，伪也。我生之后，逢此百忧，尚寐无觉！
　　
　　有兔爰爰，雉离于罿。【传】罿，（“罿”下换“缀”右边）也。我生之初，尚无庸。【传】庸，用也。【笺】庸，劳也。我生之后，逢此百凶，尚寐无聪！【传】聪，闻也。【笺】百凶者，王构怨连祸之凶。
　　
　　《兔爰》三章，章七句。
　　
　　《葛藟》，王族刺平王也。周室道衰，弃其九族焉。【笺】九族者，据己上至高祖，狭及玄孙之亲。
　　葛藟
　　绵绵葛藟，在河之浒。【传】兴也。绵绵，长不绝之貌。水厓曰浒。【笺】葛也藟也，生于河之厓，得其润泽，以长大而不绝。兴者，喻王之同姓，得王之恩施，以生长其子孙。终远兄弟，谓他人父。【传】兄弟之道已相远矣。【笺】兄弟，犹言族亲也。王寡于恩施，今已远弃族亲矣，是我谓他人为己父。族人尚亲亲之辞。谓他人父，亦莫我顾。【笺】谓他人为己父，无恩于我，亦无顾眷我之意。
　　
　　绵绵葛藟，在河之涘。【传】涘，厓也。终远兄弟，谓他人母。【传】王又无母恩。谓他人母，亦莫我有。【笺】有，识有也。
　　
　　绵绵葛藟，在河之漘。【传】漘，水隒也。终远兄弟，谓他人昆。【传】昆，兄也。谓他人昆，亦莫我闻。【笺】不与我相闻命也。
　　
　　《葛藟》三章，章六句。
　　
　　《采葛》，惧谗也。【笺】桓王之时，政事不明，臣无大小，使出者则为谗人所毁，故惧之。
　　采葛
　　彼采葛兮，一日不见，如三月兮。【传】兴也。葛，所以为絺绤也。事虽小，一日不见于君，忧惧于谗矣。【笺】兴者，以采葛喻臣以小事使出。
　　
　　彼采萧兮，一日不见，如三秋兮。【传】萧，所以共祭祀。【笺】彼采萧者，喻臣以大事使出。
　　
　　彼采艾兮，一日不见，如三岁兮。【传】艾，所以疗疾。【笺】彼采艾者，喻臣以急事使出。
　　
　　《采葛》三章，章三句。
　　
　　《大车》，刺周大夫也。礼义陵迟，男女淫奔，故陈古以刺今大夫，不能听男女之讼焉。
　　大车
　　大车槛槛，毳衣如菼。【传】大车，大夫之车。槛槛，车行声也。毳衣，大夫之服。菼，鵻也，芦之初生者也。天子大夫四命，其出封五命，如子男之服，乘其大车槛槛然，服毳冕以决讼。【笺】菼，薍也。古者天子大夫，服毳冕以巡行邦国，而决男女之讼，则是子男入为大夫者。毳衣之属，衣绩而裳绣，皆有五色焉，其青者如鵻。岂不尔思？畏子不敢。【传】畏子大夫之政，终不敢。【笺】此二句者，古之欲淫奔者之辞。我岂不思与女以为无礼与？畏子大夫来听讼，将罪我，故不敢也。子者，称所尊敬之辞。
　　
　　大车啍啍，毳衣如璊。【传】啍啍，重迟之貌。璊，赪也。岂不尔思？畏子不奔。
　　
　　穀则异室，死则同穴。谓予不信，有如皦日。【传】穀，生；皦，白也。生在于室则外内异，死则神合同为一也。【笺】穴，谓（左土右冢）圹中也。此章言古之大夫听讼之政，非但不敢淫奔，乃使夫妇之礼有别。今之大夫不能然，反谓我言不信，我言之信如白日也。刺其闇于古礼。
　　
　　《大车》三章，章四句。
　　《丘中有麻》，思贤也。庄王不明，贤人放逐，国人思之，而作是诗也。【笺】思之者，思其来，己得见之。
　　丘中有麻
　　丘中有麻，彼留子嗟。【传】留，大夫氏。子嗟，字也。丘中墝埆之处，尽有麻麦草木，乃彼子嗟之所治。【笺】子嗟放逐于朝，去治卑贱之职而有功，所在则治理，所以为贤。彼留子嗟，将其来施施。【传】施施，难进之意。【笺】施施，舒行，伺间独来见己之貌。（四部备要本于“间”处断句）
　　
　　丘中有麦，彼留子国。【传】子国，子嗟父。【笺】言子国使丘中有麦，著其世贤。彼留子国，将其来食。【传】子国复来，我乃得食。【笺】言其将来食，庶其亲己，己得厚待之。
　　
　　丘中有李，彼留之子。【笺】丘中而有李，又留氏之子所治。彼留之子，贻我佩玖。【传】玖，石次玉者。言能遗我美宝。【笺】留氏之子，于思者则朋友之子，庶其敬己而遗己也。
　　
　　《丘中有麻》三章，章四句。
　　王国十篇，二十八章，百六十二句。
　　
　　
　　国风 郑风
　　
　　《缁衣》，美武公也。父子并为周司徒，善于其职，国人宜之，故美其德，以明有国善善之功焉。【笺】父，谓武公父桓公也。司徒之职，掌十二教。善善者，治之有功也。郑国之人皆谓桓公、武公居司徒之官，正得其宜。
　　缁衣
　　缁衣之宜兮，敝予又改为兮。【传】缁，黑色，卿士听朝之正服也。改，更也。有德君子，宜世居卿士之位焉。【笺】缁衣者，居私朝之服也。天子之朝服，皮弁服也。适子之馆兮，还予授子之粲兮。【传】适，之；馆，舍；粲，餐也。诸侯入为天子卿士，受采禄。【笺】卿士所之之馆，在天子之宫，如今之诸庐也。自馆还在采地之都，我则设餐以授之。爱之，欲饮食之。
　　
　　缁衣之好兮，敝予又改造兮。【传】好，犹宜也。【笺】造，为也。适子之馆兮，还予授子之粲兮。
　　
　　缁衣之蓆兮，敝予又改作兮。【传】蓆，大也。【笺】作，为也。适子之馆兮，还予授子之粲兮。
　　
　　《缁衣》三章，章四句。
　　
　　《将仲子》，刺庄公也。不胜其母，以害其弟。弟叔失道而公弗制，祭仲谏而公弗听，小不忍以致大乱焉。【笺】庄公之母，谓武姜，生庄公及弟叔段。段好勇而无礼，公不早为之所，而使骄慢。
　　将仲子
　　将仲子兮，无踰我里，无折我树杞。【传】将，请也。仲子，祭仲也。踰，越；里，居也，二十五家为里。杞，木名也。折，言伤害也。【笺】祭仲骤谏，庄公不能用其言，故言请，故距之。无踰我里，喻言无干我亲戚也。无折我树杞，喻言无伤害我兄弟也。仲初谏曰：“君将与之，臣请事之。君若不与，臣请除之。”岂敢爱之？畏我父母。【笺】段将为害，我岂敢爱之而不诛与？以父母之故，故不为也。仲可怀也，父母之言，亦可畏也。【笺】怀私曰怀，言仲子之言可私怀也，我迫于父母有言，不得从也。
　　
　　将仲子兮，无踰我墙，无折我树桑。【传】墙，垣也。桑，木之众也。岂敢爱之？畏我诸兄。【传】诸兄，公族。仲可怀也，诸兄之言，亦可畏也。
　　
　　将仲子兮，无踰我园，无折我树檀。【传】园，所以树木也。檀，强韧之木。岂敢爱之？畏人之多言。仲可怀也，人之多言，亦可畏也。
　　
　　《将仲子》三章，章八句。
　　
　　《叔于田》，刺庄公也。叔处于京，缮甲治兵，以出于田，国人说而归之。【笺】缮之言善也。甲，铠也。
　　叔于田
　　叔于田，巷无居人。【传】叔，大叔段也。田，取禽也。巷，里涂也。【笺】叔往田，国人注心于叔，似如无人处。岂无居人？不如叔也，洵美且仁。【笺】洵，信也。言叔信美好而又仁。
　　
　　叔于狩，巷无饮酒。【传】冬猎曰狩。【笺】饮酒，谓燕饮也。岂无饮酒？不如叔也，洵美且好。
　　
　　叔适野，巷无服马。【笺】适，之也。郊外曰野。服马，犹乘马也。岂无服马？不如叔也，洵美且武。【笺】武，有武节。
　　
　　《叔于田》三章，章五句。
　　
　　《大叔于田》，刺庄公也。叔多才而好勇，不义而得众也。
　　大叔于田
　　大叔于田，乘乘马。【传】叔之从公田也。执辔如组，两骖如舞。【传】骖之与服，和谐中节。【笺】如组者，如织组之为也。在旁曰骖。叔在薮，火烈具举。【传】薮泽，禽之府也。烈，列；具，俱也。【笺】列人持火俱举，言众同心。袒裼暴虎，献于公所。【传】袒裼，肉袒也。暴虎，空手以搏之。【笺】献于公所，进于君也。将叔勿狃，戒其伤女。【传】狃，习也。【笺】狃，复也。请叔无服者，爱也。
　　
　　叔于田，乘乘黄。【传】四马皆黄。两服上襄，两骖鴈行。【笺】两服，中央夹辕者。襄，驾也。上驾者，言为众马之最良也。鴈行者，言与中服相次序。叔在薮，火烈具扬。【传】扬，扬光也。叔善射忌，又良御忌。【传】忌，辞也。【笺】良，亦善也。忌，读如“彼己之子”之己。抑罄控忌，抑纵送忌。【传】骋马曰磬，止马曰控，发矢曰纵，从禽曰送。
　　
　　叔于田，乘乘鸨。【传】骊白杂毛曰鸨。两服齐首，【传】马首齐也。两骖如手。【传】进止如御者之手。【笺】如人左右手之相佐助也。叔在薮，火烈具阜。【传】阜，盛也。叔马慢忌，叔发罕忌。【传】慢，迟；罕，希也。【笺】田事且毕，则其马行迟，发矢希。抑释掤忌，抑鬯弓忌。【传】掤，所以覆矢。鬯弓，弢弓。【笺】射者盖矢弢弓，言田事毕。
　　
　　《大叔于田》三章，章十句。
　　
　　《清人》，刺文公也。高克好利而不顾其君，文公恶而欲远之，不能，使高克将兵而御狄于竟。陈其师旅，翱翔河上，久而不召，众散而归，高克奔陈。公子素恶高克进之不以礼，文公退之不以道，危国亡师之本，故作是诗也。【笺】好利不顾其君，注心于利也。御狄于竟，时狄侵卫。
　　清人
　　清人在彭，驷介旁旁。【传】清，邑也。彭，卫之河上，郑之郊也。介，甲也。【笺】清者，高克所帅众之邑也。驷，四马也。二矛重英，河上乎翱翔。【传】重英，矛有英饰也。【笺】二矛，酋矛、夷矛也，各有画饰。
　　
　　清人在消，驷介麃麃。【传】消，河上地也。麃麃，武貌。二矛重乔，河上乎逍遥。【传】重乔，累荷也。【笺】乔，矛矜近上及室题，所以悬毛羽。
　　
　　清人在轴，驷介陶陶。【传】轴，河上地也。陶陶，驱驰之貌。左旋右抽，中军作好。【传】左旋，讲兵。右抽，抽矢以射。居军中为容好。【笺】左，左人，谓御者。右，车右也。中军，为将也。高克之为将，久不得归，日使其御者习旋车，车右抽刃，自居中央，为军之容好而已。兵车之法，将居鼓下，故御者在左。
　　
　　《清人》三章，章四句。
　　
　　《羔裘》，刺朝也。言古之君子，以讽其朝焉。【笺】言，犹道也。郑自庄公而贤者陵迟，朝无忠正之臣，故刺之。
　　羔裘
　　羔裘如濡，洵直且侯。【传】如濡，润泽也。洵，均；侯，君也。【笺】缁衣、羔裘，诸侯之朝服也。言古朝廷之臣皆忠直且君也。君者，言“正其衣冠，尊其瞻视，俨然人望而畏之”。彼其之子，舍命不渝。【传】渝，变也。【笺】舍，犹处也。之子，是子也。是子处命不变，谓守死善道，见危授命之等。
　　
　　羔裘豹饰，孔武有力。【传】豹饰，缘以豹皮也。孔，甚也。彼其之子，邦之司直。【传】司，主也。
　　
　　羔裘晏兮，三英粲兮。【传】晏，鲜盛貌。三英，三德也。【笺】三德，刚克、柔克、正直也。粲，众意。彼其之子，邦之彦兮。【传】彦，士之美称。
　　
　　《羔裘》三章，章四句。
　　
　　《遵大路》，思君子也。庄公失道，君子去之，国人思望焉。
　　遵大路
　　遵大路兮，掺执子之袪兮。【传】遵，循；路，道；掺，擥；袪，袂也。【笺】思望君子，于道中见之，则欲擥持其袂而留之。无我恶兮，不（“捷”手上换宝盖）故也。【传】（“捷”手上换宝盖），速也。【笺】子无恶我擥持子之袂，我乃以庄公不速于先君之道，使我然。
　　
　　遵大路兮，掺执子之手兮。【笺】言执手者，思望之甚。无我魗兮，不（“捷”手上换宝盖）好也。【传】魗，弃也。【笺】魗，亦恶也。好，犹善也。子无恶我，我乃以庄公不速于善道，使我然。
　　
　　《遵大路》二章，章四句。
　　
　　《女曰鸡鸣》，刺不说德也。陈古意以刺今，不说德而好色也。【笺】德，谓士大夫宾客有德者。
　　女曰鸡鸣
　　女曰鸡鸣，士曰昧旦。【笺】此夫妇相警觉以夙兴，言不留色也。子兴视夜，明星有烂。【传】言小星已不见也。【笺】明星尚烂烂然，见于别色时。将翱将翔，弋凫与鴈。【传】闲于政事，则翱翔习射。【笺】弋，缴射也。言无事则往弋射凫鴈，以待宾客为燕具。
　　
　　弋言加之，与子宜之。【传】宜，肴也。【笺】言，我也。子，谓宾客也。所弋之凫鴈，我以为加豆之食，与君子共肴也。宜言饮酒，与子偕老。【笺】宜乎我燕乐宾客而饮酒，与之俱至老。亲爱之言也。琴瑟在御，莫不静好。【传】君子无故不彻琴瑟。宾主和乐，无不安好。
　　
　　知子之来之，杂佩以赠之。【传】杂佩者，珩、璜、琚、瑀、冲牙之类。【笺】赠，送也。我若知子之必来，、我则豫储杂佩，去则以送子也。与异国宾客燕时，虽无此物，犹言之以致其厚意，其若有之，固将行之。士大夫以君命出使，主国之臣必以燕礼乐之，助君之欢。知子之顺之，杂佩以问之。【传】问，遗也。【笺】顺，谓与己和顺。知子之好之，杂佩以报之。【笺】好，谓与己同好。
　　
　　《女曰鸡鸣》三章，章六句。
　　
　　《有女同车》，刺忽也。郑人刺忽之不昏于齐。太子忽尝有功于齐，齐侯请妻之，齐女贤而不取，卒以无大国之助，至于见逐，故国人刺之。【笺】忽，郑庄公世子，祭仲逐之而立突。
　　有女同车
　　有女同车，颜如舜华。【传】亲迎同车也。舜，木槿也。【笺】郑人刺忽不取齐女，亲迎与之同车，故称同车之礼，齐女之美。将翱将翔，佩玉琼琚。【传】佩有琼瑀，所以纳閒。彼美孟姜，洵美且都。【傳】孟姜，齐之长女。都，闲也。【笺】洵，信也。言孟姜信美好，且闲习妇礼。
　　
　　有女同行，颜如舜英。【传】行，行道也。（四部备要本“道”后无“也”）英，犹华也。【笺】女始乘车，壻御轮三周，御者代壻。将翱将翔，佩玉将将。【传】将将，鸣玉而后行。彼美孟姜，德音不忘。【笺】不忘者，后世传其道德。
　　
　　《有女同车》二章，章六句。
　　
　　《山有扶苏》，刺忽也。所美非美然。【笺】言忽所美之人实非美人。
　　山有扶苏
　　山有扶苏，隰有荷华。【传】兴也。扶苏，扶胥，小木也。荷华，扶渠也，其华菡萏。言高下大小各得其宜也。【笺】兴者，扶胥之木生于山，喻忽置不正之人于上位也；荷华生于隰，喻忽置有美德者于下位。此言其用臣颠倒，失其所也。不见子都，乃见狂且。【传】子都，世之美好者也。狂，狂人也。且，辞也。【笺】人之好美色，不往睹子都，乃反往睹狂丑之人。以兴忽好善，不任用贤者，反任用小人。其意同。
　　
　　山有桥松，隰有游龙。【传】松，木也。龙，红草也。【笺】游龙，，犹放纵也。桥松在山上，喻忽无恩泽于大臣也。红草放纵枝叶于隰中，喻忽听恣小臣。此又言养臣颠倒，失其所也。不见子充，乃见狡童。【传】子充，良人也。狡童，昭公也。【笺】人之好忠良之人，不往睹子充，乃反往睹狡童，狡童有貌而无实。
　　
　　《山有扶苏》二章，章四句。
　　
　　《萚兮》，刺忽也。君弱臣强，不倡而和也。【笺】不倡而和，君臣各失其礼，不相倡和。
　　萚兮
　　萚兮萚兮，风其吹女。【传】兴也。萚，槁也。人臣待君倡而后和【笺】槁，谓木叶也。木叶槁，待风乃落。兴者，风喻号令也，喻君有政教，臣乃行之。言此者，刺今不然。叔兮伯兮，倡予和女。【传】叔、伯，言群臣长幼也。君倡臣和也。【笺】叔、伯，群臣相谓也。群臣无其君而行，自以强弱相服，女倡矣，我则将和之。言此者，刺其自专也。叔、伯，兄弟之称。
　　
　　萚兮萚兮，风其漂女。【传】漂，犹吹也。叔兮伯兮，倡予要女。【传】要，成也。
　　
　　《萚兮》二章，章四句。
　　
　　《狡童》，刺忽也。不能与贤人图事，权臣擅命也。【笺】权臣擅命，祭仲专也。
　　狡童
　　彼狡童兮，不与我言兮。【传】昭公有壮狡之志。【笺】不与我言者，贤者欲与忽图国之政事，而忽不能受之，故云然。维子之故，使我不能餐兮。【传】忧惧不遑餐也。
　　
　　彼狡童兮，不与我食兮。【传】不与贤人共食禄。维子之故，使我不能息兮。【传】忧不能息也。
　　
　　《狡童》二章，章四句。
　　
　　《褰裳》，思见正也。狂童恣行，国人思大国之正己也。【笺】狂童恣行，谓突与忽争国，更出更入，而无大国正之。
　　褰裳
　　子惠思我，褰裳涉溱。【传】惠，爱也。溱，水名也。【笺】子者，斥大国之正卿。子若爱而思我，我国有突篡国之事，而可征而正之，我则揭衣渡溱水往告难也。子不我思，岂无他人？【笺】言他人者，先乡齐、晋、宋、卫，后之荆楚。狂童之狂也且！【传】狂行童昏所化也。【笺】狂童之人日为狂行，故使我言此也。
　　
　　子惠思我，褰裳涉洧。【传】洧，水名也。子不我思，岂无他士？【传】士，事也。【笺】他士，犹他人也。大国之卿，当天子之上士。狂童之狂也且！
　　
　　《褰裳》二章，章五句。
　　
　　《丰》，刺乱也。昏姻之道缺，阳倡而阴不和，男行而女不随。【笺】昏姻之道，谓嫁取之礼。
　　丰
　　子之丰兮，俟我乎巷兮，【传】丰，丰满也。巷，门外也。【笺】子，谓亲迎者。我，我将嫁者。有亲迎我者，面貌丰丰然丰满，善人也，出门而待我于巷中。悔予不送兮。【传】时有违而不至者。【笺】悔乎我不送是子而去也。时不送则为异人之色，后不得耦而思之。
　　
　　子之昌兮，俟我乎堂兮，【传】昌，盛壮貌。【笺】堂，当为枨。枨，门梱上木近边者。悔予不将兮。【传】将，行也。【笺】将，亦送也。
　　
　　衣锦褧衣，裳锦褧裳。【传】衣锦褧裳，嫁者之服。【笺】褧，襌也。盖以襌縠为之，中衣裳用锦，而上加襌縠焉，为其文之大著也，庶人之妻嫁服也。士妻（左丝右采）衣纁袡。叔兮伯兮，驾予与行。【传】叔、伯，迎己者。【笺】言此者，以前之悔，今则叔也伯也来迎己者从之。志又易也。
　　
　　裳锦褧裳，衣锦褧衣。叔兮伯兮，驾予与归。
　　
　　《丰》四章，二章章三句，二章章四句。
　　
　　《东门之墠》，刺乱也。男女有不待礼而相奔者也。
　　东门之墠
　　东门之墠，茹藘在阪。【传】东门，城东门也。墠，除地町町者。茹藘，茅蒐也。男女之际，近而易，则如东门之墠；远而难，则如茹藘在阪。【笺】城东门之外有墠，墠边有阪，茅蒐生焉。茅蒐之为难浅矣，易越而出。此女欲奔男之辞。其室则迩，其人甚远。【传】迩，近也。得礼则近，不得礼则远。【笺】其室则近，谓所欲奔男之家。望其来迎己而不来，则为远。
　　
　　东门之栗，有践家室。【传】栗，行上栗也。践，浅也。【笺】栗而在浅家室之内，言易窃取。栗，人所啗食而甘耆，故女以自喻也。岂不尔思？子不我即。【传】即，就也。【笺】我岂不思望女乎？女不就迎我而俱去也。
　　
　　《东门之墠》二章，章四句。
　　
　　《风雨》，思君子也。乱世则思君子不改其度焉。
　　风雨
　　风雨凄凄，鸡鸣喈喈。【传】兴也。风且雨凄凄然，鸡犹守时而鸣喈喈然。【笺】兴者，喻君子虽居乱世，不变改其节度。既见君子，云胡不夷？【传】胡，何；夷，说也。【笺】思而见之，云何而心不说？
　　
　　风雨潇潇，鸡鸣胶胶。【传】潇潇，暴疾也。胶胶，犹喈喈也。既见君子，云胡不瘳？【传】瘳，愈也。
　　
　　风雨如晦，鸡鸣不已。【传】晦，昏也。【笺】已，止也。鸡不为如晦而止不鸣。既见君子，云胡不喜？
　　
　　《风雨》三章，章四句。
　　
　　《子衿》，刺学校废也。乱世则学校不修焉。【笺】郑国谓学为校，言可以校正道艺。
　　子衿
　　青青子衿，悠悠我心。【传】青衿，青领也，学子之所服。【笺】学子而俱在学校之中，己留彼去，故随而思之耳。礼：父母在，衣纯以青。纵我不往，子宁不嗣音？【传】嗣，习也。古者教以诗乐，诵之歌之，弦之舞之。【笺】嗣，续也。女曾不传声问我。以恩责其忘己。
　　
　　青青子佩，悠悠我思。【传】佩，佩玉也。士佩瓀珉而青组绶。纵我不往，子宁不来？【传】不来者，言不一来也。
　　
　　挑兮达兮，在城阙兮。【传】挑达，往来相视貌。乘城而见阙。【笺】国乱，人废学业，但好登高见于城阙，以候望为乐。一日不见，如三月兮。【传】言礼乐不可一日而废。【笺】君子之学，“以文会友，以友辅仁”。“独学而无友，则孤陋而寡闻”，故思之甚。
　　
　　《子衿》三章，章四句。
　　
　　《扬之水》，闵无臣也。君子闵忽之无忠臣良士，终以死亡，而作是诗也。
　　扬之水
　　扬之水，不流束楚？【传】扬，激扬也。激扬之水，可谓不能流漂束楚乎？【笺】激扬之水，喻忽政教乱促。不流束楚，言其政不行于臣下。终鲜兄弟，维予与女。【笺】鲜，寡也。忽兄弟争国，亲戚相疑，后竟寡于兄弟之恩，独我与女有耳。作此诗者，同姓臣也。无信人之言，人实迋女。【传】迋，诳也。
　　
　　扬之水，不流束薪？终鲜兄弟，维予二人。【传】二人同心也。【笺】二人者，我身与女忽。无信人之言，人实不信。
　　
　　《扬之水》二章，章六句。
　　
　　《出其东门》，闵乱也。公子五争，兵革不息，男女相弃，民人思保其室家焉。【笺】公子五争者，谓突再也，忽、子亹、子仪各一。
　　出其东门
　　出其东门，有女如云。【传】如云，众多也。【笺】有女，谓诸见弃者也。如云者，如其从风，东西南北，心无有定。虽则如云，匪我思存。【传】思不存乎相救急。【笺】匪，非也。此如云者，皆非我思所存也。缟衣綦巾，聊乐我员。【传】缟衣，白色男服也。綦巾，苍艾色女服也。愿室家得相乐也。【笺】缟衣綦巾，所为作者之妻服也。时亦弃之，迫兵革之难，不能相畜，心不忍绝，故言且留乐我员。此思保其室家，穷困不得有其妻，而以衣巾言之，恩不忍斥之。綦，綦文也。
　　
　　出其闉阇，有女如荼。【传】闉，曲城也。阇，城台也。荼，英荼也。言皆丧服也。【笺】阇，读当如“彼都人士”之都，谓国外曲城之中市里也。荼，茅秀，物之轻者，飞行无常。虽则如荼，匪我思且。【笺】匪我思且，犹非我思存也。缟衣茹藘，聊可与娱。【传】茹藘，茅蒐之染女服也。娱，乐也。【笺】茅蒐染巾也。聊可与娱，且可留与我为乐，心欲留之言也。
　　
　　《出其东门》二章，章六句。
　　
　　《野有蔓草》，思遇时也。君之泽不下流，民穷于兵革，男女失时，思不期而会焉。【笺】不期而会，谓不相与为期而自俱会。
　　野有蔓草
　　野有蔓草，零露漙兮。【传】兴也。野，四郊之外。蔓，延也。漙漙然，盛多也。【笺】零，落也。蔓草而有露，谓仲春之时，草始生，霜为露也。《周礼》：“仲春之月，令会男女之无夫家者。”有美一人，清扬婉兮。邂逅相遇，适我愿兮。【传】清扬，眉目之间婉然美也。邂逅，不期而会，适其时愿。
　　
　　野有蔓草，零露瀼瀼。【传】瀼瀼，盛貌。有美一人，婉如清扬。邂逅相遇，与子偕臧。【传】臧，善也。
　　
　　《野有蔓草》三章，章六句。
　　
　　《溱洧》，刺乱也。兵革不息，男女相弃，淫风大行，莫之能救也。【笺】救，犹止也。乱者，士与女会合溱洧之上。
　　溱洧
　　溱与洧，方涣涣兮。【传】溱、洧，郑两水名。涣涣，盛也。【笺】仲春之时冰以释，水则涣涣然。士与女，方秉蕳兮。【传】蕑，兰也。【笺】男女相弃，各无匹偶（“耦”），感春气并出，托采芬香之草，而为淫泆之行。女曰观乎？士曰既且。【笺】女曰观乎？欲与士观于宽閒之处。既，已也。士曰已观矣，未从之也。且往观乎！洧之外，洵訏且乐。【传】訏，大也。【笺】洵，信也。女情急，故劝男，使往观于洧之外，言其土地信宽大又乐也，于是男则往也。维士与女，伊其相谑，赠之以勺药。【传】芍药，香草。【笺】伊，因也。士与女往观，因相与戏谑，行夫妇之事。其别，则送女以芍药，结恩情也。
　　
　　溱与洧，浏其清矣。【传】浏，深貌。士与女，殷其盈矣。【传】殷，众也。女曰观乎？士曰既且。且往观乎！洧之外，洵訏且乐。维士与女，伊其将谑，赠之以勺药。【笺】将，大也。
　　
　　《溱洧》二章，章十二句。
　　郑国二十一篇，五十三章，二百八十三句。
　　
　　
　　国风 齐风
　　
　　《鸡鸣》，思贤妃也。哀公淫荒怠慢，故陈贤妃贞女，夙夜警戒，相成之道焉。
　　鸡鸣
　　鸡既鸣矣，朝既盈矣。【传】鸡鸣而夫人作，朝盈而君作。【笺】鸡鸣朝盈，夫人也、君也可以起之常礼。匪鸡则鸣，苍蝇之声。【传】苍蝇之声，有似远鸡之鸣。【笺】夫人以蝇声为鸡鸣，则起早于常礼，敬也。
　　
　　东方明矣，朝既昌矣。【传】东方明，则夫人纚笄而朝。朝已昌盛，则君听朝。【笺】东方明、朝既昌，亦夫人也、君也可以朝之常礼。君日出而视朝。匪东方则明，月出之光。【传】见月出之光，以为东方明。【笺】夫人以月光为东方明则朝，亦敬也。
　　
　　虫飞薨薨，甘与子同梦。【传】故之夫人配其君子，亦不忘其敬。【笺】虫飞薨薨，东方早明之时，我犹乐与子卧而同梦，言亲爱之无已。会且归矣，无庶予子憎。【传】会，会于朝也。卿大夫朝会于君，朝听政，夕归治其家事。无庶予子憎，无见恶于夫人。【笺】庶，众也。虫飞薨薨，所以当起者，卿大夫朝者且罢归故也。无使众臣以我故憎恶于子，戒之也。
　　
　　《鸡鸣》三章，章四句。
　　
　　《还》，刺荒也。哀公好田猎，从禽兽而无厌，国人化之，遂成风俗，习于田猎谓之贤，闲于驰逐谓之好焉。【笺】荒，谓政事废乱。
　　还
　　子之还兮，遭我乎峱之间兮。【传】还，便捷之貌。峱，山名。【笺】子也、我也，皆士大夫也，俱出田猎而相遭也。并驱从两肩兮，揖我谓我儇兮。【传】从，逐也。兽三岁曰肩。儇，利也。【笺】并，倂也。子也、我也，倂驱而逐禽兽，子则揖我耦我谓我儇，誉之也。誉之者，以报前言还也。
　　
　　子之茂兮，遭我乎峱之道兮。【传】茂，美也。并驱从两牡兮，揖我谓我好兮。【笺】誉之言好者，以报前言茂也。
　　
　　子之昌兮，遭我乎峱之阳兮。【传】昌，盛也。【笺】昌，佼好貌。并驱从两狼兮，揖我谓我臧兮。【传】狼，兽名。臧，善也。
　　
　　《还》三章，章四句。
　　
　　《著》，刺时也。时不亲迎也。【笺】时不亲迎，故陈亲迎之礼以刺之。
　　著
　　俟我於著乎而，充耳以素乎而，【传】俟，待也。门屏之间曰著。素，香瑱。【笺】我，嫁者自谓也。待我于著，谓从君子而出至于著，君子揖之时也。我视君子，则以素为充耳，谓所以悬瑱者。或名为紞，织之，人君五色，臣则三色而已。此言素者，目所先见而云。尚之以琼华乎而。【传】琼华，美石，士之服色。【笺】尚，犹饰也。饰之以琼华者，谓悬紞之末，所谓瑱也。人君以玉为琼华，石色似琼也。
　　
　　俟我於庭乎而，充耳以青乎而，【传】青，青玉。【笺】待我于庭，谓揖我于庭时。青，紞之青。尚之以琼莹乎而。【传】琼莹，石似玉，卿大夫之服也。【笺】石色似琼似莹也。
　　
　　俟我於堂乎而，充耳以黄乎而，【传】黄，黄玉。【笺】黄，紞之黄。尚之以琼英乎而。【传】琼英，美石似玉者，人君之服也。【笺】琼英，犹琼华也。
　　
　　《著》三章，章三句。
　　
　　《东方之日》，刺衰也。君臣失道，男女淫奔，不能以礼化也。
　　东方之日
　　东方之日兮，彼姝者子，在我室兮。【传】兴也。日出东方，人君明盛，无不照察也。姝者，初昏之貌。【笺】言东方之日者，愬之乎而。有姝然美好之子，来在我室，欲与我为室家，我无如之何也。日在东方，其明未融。兴者，喻君不明。在我室兮，履我即兮。【传】履，礼也。【笺】即，就也。在我室者，以礼来，我则就之，与之去也。言今者之子不以礼来也。
　　
　　东方之月兮，彼姝者子，在我闼兮。【传】月盛于东方。君明于上若日也，臣察于下若月也。闼，门内也。【笺】月以兴臣，月在东方，亦言不明。在我闼兮，履我发兮。【传】发，行也。【笺】以礼来，则我行而与之去。
　　
　　《东方之日》二章，章五句。
　　
　　《东方未明》，刺无节也。朝廷兴居无节，号令不时，挈壶氏不能掌其职焉。【笺】号令，犹召呼也。挈壶氏，掌漏刻者。
　　东方未明
　　东方未明，颠倒衣裳。【传】上曰衣，下曰裳。【笺】挈壶氏失漏刻之节，东方未明而以为明，故群臣促遽，颠倒衣裳。群臣之朝，别色始入。颠之倒之，自公召之。【笺】自，从也。群臣颠倒衣裳而朝，人又从君所来而召之，漏刻失节，君又早兴。
　　
　　东方未晞，颠倒裳衣。【传】晞，明之始升。倒之颠之，自公令之。【传】令，告也。
　　
　　折柳樊圃，狂夫瞿瞿。【传】柳，柔脆之木。樊，藩也。圃，菜园也。折柳以为藩园，无益于禁也。瞿瞿，无守之貌。古者有挈壶氏，以水火分日夜，以告时以朝。【笺】柳木之不可以为藩，犹是狂夫不任挈壶氏之事。不能辰夜，不夙则莫。【传】辰，时；夙，早；莫，晚也。【笺】此言不任其事者，恒失节数也。
　　
　　《东方未明》三章，章四句。
　　
　　《南山》，刺襄公也。鸟兽之行，淫乎其妹。大夫遇是恶，作诗而去之。【笺】襄公之妹，鲁桓公夫人文姜也，襄公素与淫通。及嫁，公谪之。公与夫人如齐，夫人愬之襄公，襄公使公子彭生乘襄公而搤杀之。夫人久留于齐，庄公即位后乃来，犹复会齐侯于禚、于祝丘，又如齐师。齐大夫见襄公行恶如是。作诗以刺之，又非鲁桓公不能禁制夫人而去之。
　　南山
　　南山崔崔，雄狐绥绥。【传】兴也。南山，齐南山也。崔崔，高大也。国君尊严，如南山崔崔然。雄狐相随，绥绥然无别，失阴阳之匹。【笺】雄狐行求匹耦于南山之上，形貌绥绥然。兴者，喻襄公居人君之尊，而为淫泆之行，其威仪可耻恶如狐。鲁道有荡，齐子由归。【传】荡，平易也。齐子，文姜也。【笺】妇人谓嫁曰归。言文姜既以礼从此道嫁于鲁侯也。既曰归止，曷又怀止？【传】怀，思也。【笺】怀，来也。言文姜既曰嫁于鲁侯矣，何复来为乎？非其来也。
　　
　　葛屦五两，冠緌双止。【传】葛屦，服之贱者。冠緌，服之尊者。【笺】葛屦五两，喻文姜与侄娣及傅姆同处。冠緌，喻襄公也。五人为奇，而襄公往从而双之。冠、屦不宜同处，犹襄公、文姜不宜为夫妇之道。鲁道有荡，齐子庸止。【传】庸，用也。既曰庸止，曷又从止？【笺】此言文姜既用此道嫁于鲁侯，襄公何复送而从之，为淫泆之行。
　　
　　蓺麻如之何？衡从其亩。【传】蓺，树也。衡猎之，从猎之，种之然后得麻。【笺】树麻者必先耕治其田，然后树之。以言人君取妻，必先议于父母。取妻如之何？必告父母。【传】必告父母庙。【笺】取妻之礼，议于生者，卜于死者，此之谓告。既曰告止，曷又鞠止？【传】鞠，穷也。【笺】鞠，盈也。鲁侯，女既告父母而取，何复盈从令至于齐乎？又非鲁桓。
　　
　　析薪如之何？匪斧不克。【传】克，能也。【笺】此言析薪必待斧乃能也。取妻如之何？匪媒不得。【笺】此言取妻必待媒乃得也。既曰得止，曷又极止？【传】极，至也。【笺】女既以媒得之，何不禁制，而恣极其邪意令至齐乎？又非鲁桓。
　　
　　《南山》四章，章六句。
　　
　　《甫田》，大夫刺襄公也。无礼义而求大功，不修德而求诸侯，志大心劳，所以求者非其道也。
　　甫田
　　无田甫田，维莠骄骄。【传】兴也。甫，大也。大田过度而无人功，终不能获。【笺】兴者，喻人君欲立功致治，必勤身修德，积小以成高大。无思远人，劳心忉忉。【传】忉忉，忧劳也。言无德而求诸侯，徒劳其心忉忉耳。
　　
　　无田甫田，维莠桀桀。【传】桀桀，犹骄骄也。无思远人，劳心怛怛。【传】怛怛，犹忉忉也。
　　
　　婉兮娈兮，总角丱兮。未几见兮，突而弁兮。【传】婉娈，少好貌。总角，聚两髦也。丱，幼稚也。弁，冠也。【笺】人君内善其身，外修其德，居无几何，可以立功。犹是婉娈之童子，少自修饰，丱然而稚，见之无几何，突耳加冠为成人也。
　　
　　《甫田》三章，章四句。
　　
　　《卢令》，刺荒也。襄公好田猎毕弋，而不修民事，百姓苦之，故陈古以讽焉。【笺】毕，噣也。弋，缴射也。
　　卢令
　　卢令令，其人美且仁。【传】卢，田犬。令令，缨环声。言人君能有美德，尽其仁爱，百姓欣而奉之，爱而乐之，顺时游田，与百姓共其乐，同其获，故百姓闻而说之，其声令令然。
　　
　　卢重环，【传】重环，子母环也。其人美且鬈。【传】鬈，好貌。【笺】鬈，读当为权。权，勇壮也。
　　
　　卢重鋂，【传】鋂，一环贯二也。其人美且偲。【传】偲，才也。【笺】才，多才也。
　　
　　《卢令》三章，章二句。
　　
　　《敝笱》，刺文姜也。齐人恶鲁桓公微弱，不能防闲文姜，使至淫乱，为二国患焉。
　　敝笱
　　敝笱在梁，其鱼鲂鳏。【传】兴也。鳏，大鱼。【笺】鳏，鱼子也。鲂也、鳏也，鱼之易制者，然如敝败之笱不能制。兴者，喻鲁桓微弱，不能防闲文姜，终其初时之婉顺。齐子归止，其从如云。【传】如云，言盛也。【笺】其从，侄娣之属。言文姜初嫁于鲁桓之时，其从者之心意如云然，云之行顺风耳。后知鲁桓微弱，文姜遂淫恣，从者亦随之为恶。
　　
　　敝笱在梁，其鱼鲂鱮。【传】鲂鱮，大鱼。【笺】鱮似鲂而弱鳞。齐子归止，其从如雨。【传】如雨，言多也。【笺】如雨，言无常。天下之则下，天不下则止，以言侄娣之善恶，亦文姜所使止。
　　
　　敝笱在梁，其鱼唯唯。【传】唯唯，出入不制。【笺】唯唯，行相随顺之貌。齐子归止，其从如水。【传】水，喻众也。【笺】水之性可停可行，亦言侄娣之善恶在文姜也。
　　
　　《敝笱》三章，章四句。
　　
　　《载驱》，齐人刺襄公也。无礼义故，盛其车服，疾驱于通道大都，与文姜淫，播其恶于万民焉。【笺】故，犹端也。
　　载驱
　　载驱薄薄，簟茀朱鞹。【传】薄薄，疾驱声也。簟，方文席也。车之蔽曰茀。诸侯之路车，有朱革之质而羽饰。【笺】此车襄公乃乘焉，而来与文姜会。鲁道有荡，齐子发夕。【传】发夕，自夕发至日。【笺】襄公既无礼义，乃疾驱其乘车以入鲁境。鲁之道路平易，文姜发夕，由之往会焉，曾无慙耻之色。
　　
　　四骊济济，垂辔沵沵。【传】四骊，言物色盛也。济济，美貌。垂辔，辔之垂者。沵沵，众也。【笺】此又刺襄公乘是四骊而来，徒为淫乱之行。鲁道有荡，齐子岂弟。【传】言文姜于是乐易然。【笺】此岂弟犹言发夕也。岂，读当为闿。弟，《古文尚书》以弟为圛。圛，明也。
　　
　　汶水汤汤，行人彭彭。【传】汤汤，大貌。彭彭，多貌。【笺】汶水之上盖有都焉，襄公与文姜时所会。鲁道有荡，齐子翱翔。【传】翱翔，犹彷徨也。
　　
　　汶水滔滔，行人儦儦。【传】滔滔，流貌。儦儦，众貌。鲁道有荡，齐子游敖。
　　
　　《载驱》四章，章四句。
　　
　　《猗嗟》，刺鲁庄公也。齐人伤鲁庄公有威仪技艺，然而不能以礼防闲其母，失子之道，人以为齐侯之子焉。
　　猗嗟
　　猗嗟昌兮，颀而长兮。【传】猗嗟，叹辞。昌，盛也。颀，长貌。【笺】昌，佼好貌。抑若扬兮，【传】抑，美色。扬，广扬。美目扬兮。【传】好目扬眉。巧趋跄兮，射则臧兮。【传】跄，巧趋貌。【笺】臧，善也。
　　
　　猗嗟名兮，美目清兮。【传】目上为名，目下为清。仪既成兮，终日射侯，不出正兮，展我甥兮。【传】二尺曰正，外孙曰甥。【笺】成，犹备也。正，所以射于侯中者。天子五正，诸侯三正，大夫二正，士一正，外皆居其侯中参分之一焉。展，诚也。姊妹之子曰甥。容貌技艺如此，诚我齐之甥。言诚者，拒时人言齐侯之子。
　　
　　猗嗟娈兮，【传】娈，壮好貌。清扬婉兮。【传】婉，好眉目也。舞则选兮，射则贯兮，【传】选，齐；贯，中也。【笺】选者，谓于伦等最上。贯，习也。四矢反兮，以御乱兮。【传】四矢，乘矢。【笺】反，复也。礼，射三而止。每射四矢，皆得其故处，此谓之复。射必四矢者，象其能御四方之乱也。
　　
　　《猗嗟》三章，章六句。
　　齐国十一篇，二十四章，百四十三句。
　　
　　
　　国风 魏风
　　
　　《葛屦》，刺褊也。魏地陋隘，其民机巧趋利，其君俭啬褊急，而无德以将之。【笺】俭啬而无德，是其所以见侵削。
　　葛屦
　　纠纠葛屦，可以履霜。【传】纠纠，犹缭缭也。夏葛屦，冬皮屦，葛屦非所以履霜。【笺】葛屦贱，皮屦贵，魏俗至冬犹谓葛屦可以履霜，利其贱也。掺掺女手，可以缝裳。【传】掺掺，犹纤纤也。夫人三月庙见，然后执妇功。【笺】言女手者，未三月未成妇。裳，男子之下服，贱，又未可使缝。魏俗使未三月妇缝裳者，利其事也。要之襋之，好人服之。【传】要，（左衣右要）也。襋，领也。好人，好女手之人。【笺】服，整也。（左衣右要）也、领也在上，好人尚可使整治之，谓属著之。
　　
　　好人提提，宛然左辟，佩其象揥。【传】提提，安谛也。宛，辟貌。妇至门，夫揖而入，不敢当尊，宛然而左辟。象揥，所以为饰。【笺】新妇至，慎于威仪如是，使之非礼。维是褊心，是以为刺。【笺】魏俗所以然者，是君心褊急，无德教使之耳，我是以刺之。
　　
　　《葛屦》二章，一章六句，一章五句。
　　
　　《汾沮洳》，刺俭也。其君俭以能勤，刺不得礼也。
　　汾沮洳
　　彼汾沮洳，言采其莫。【传】汾，水也。沮洳，其渐洳者。莫，菜也。【笺】言，我也。于彼汾水渐洳之中，我采其莫以为菜，是俭以能勤。彼其之子，美无度。【笺】之子，是子也。是子之德美无有度，言不可尺寸。美无度，殊异乎公路。【传】路，车也。【笺】是子之德美信无度矣，虽然，其采莫之事，则非公路之礼也。公路，主君之軞车，庶子为之。晋赵盾为軞车之族是也。
　　
　　彼汾一方，言采其桑。【笺】采桑，亲蚕事也。彼其之子，美如英。【传】万人为英。美如英，殊异乎公行。【传】公行，从公之行也。【笺】从公之行者，主君兵车之行列。
　　
　　彼汾一曲，言采其藚。【传】藚，水舄也。彼其之子，美如玉。美如玉，殊异乎公族。【传】公族，公属。【笺】公族，主君同姓昭穆也。
　　
　　《汾沮洳》三章，章六句。
　　
　　《园有桃》，刺时也。大夫忧其君，国小而迫，而俭以啬，不能用其民，而无德教，日以侵削，故作是诗也。
　　园有桃
　　园有桃，其实之殽。【传】兴也。园有桃，其实之殽。国有民，得其力。【笺】魏君薄公税，省国用，不取于民，食园桃而已。不施德教，民无以战，其侵削之由由是也。心之忧矣，我歌且谣。【传】曲和乐曰歌，徒歌曰谣。【笺】我心忧君之行如此，故歌谣以写我忧也。不知我者，谓我士也骄。【笺】士，事也。不知我所为歌谣之意者，反谓我于君事骄逸故。彼人是哉，子曰何其？【传】夫人谓我欲何为乎？【笺】彼人，谓君也。曰，於也。不知我所为忧者，既非责我，又曰君俭而啬，所行是其道哉，子于此忧之何乎？心之忧矣，其谁知之？【笺】如是则众臣无知我忧所为也。其谁知之，盖亦勿思。【笺】无知我忧所为者，则宜无复思念之，以自止也。众不信我，或时谓我谤君，使我得罪也。
　　
　　园有棘，其实之食。【传】棘，枣也。心之忧矣，聊以行国。【笺】聊，且略之辞也。聊出行于国中，观民事以写忧。不知我者，谓我士也罔极。【传】极，中也。【笺】见我聊出行于国中，谓我于君事无中正。彼人是哉，子曰何其？心之忧矣，其谁知之？其谁知之，盖亦勿思。
　　
　　《园有桃》二章，章十二句。
　　
　　《陟岵》，孝子行役，思念父母也。国迫而数侵削，役乎大国，父母兄弟离散，而作是诗也。【笺】役乎大国者，为大国所征发。
　　陟岵
　　陟彼岵兮，瞻望父兮。【传】山无草木曰岵。【笺】孝子行役，思其父之戒，乃登彼岵山，以遥瞻望其父所在之处。父曰嗟予子行役，夙夜无已，【笺】予，我；夙，早；夜，莫也。无已，无解倦。上慎旃哉，犹来无止。【传】旃，之；犹，可也。父尚义。【笺】止者，谓在军事作部列时。
　　
　　陟彼屺兮，瞻望母兮。【传】山有草木曰屺。【笺】此又思母之戒，而登屺山而望之也。母曰嗟予季行役，夙夜无寐，【传】季，少子也。无寐，无耆寐也。上慎旃哉，犹来无弃。【传】母尚恩也。
　　
　　陟彼冈兮，瞻望兄兮。兄曰嗟予弟行役，夙夜必偕，【传】偕，俱也。上慎旃哉，犹来无死。【传】兄尚亲也。
　　
　　《陟岵》三章，章六句。
　　
　　《十亩之间》，刺时也。言其国削小，民无所居焉。
　　十亩之间
　　十亩之间兮，桑者闲闲兮，【传】闲闲然男女无别往来之貌。【笺】古者一夫百亩，今十亩之间，往来者闲闲然，削小之甚。行与子还兮。【传】或行来者，或来还者。
　　
　　十亩之外兮，桑者泄泄兮，【传】泄泄，多人之貌。行与子逝兮。【笺】逝，逮也。
　　
　　《十亩之间》二章，章三句。
　　
　　《伐檀》，刺贪也。在位贪鄙，无功而受禄，君子不得进仕尔。
　　伐檀
　　坎坎伐檀兮，寘之河之干兮，河水清且涟猗。【传】坎坎，伐檀声。寘，置也。干，厓也。风行水成文曰涟。伐檀以俟世用，若俟河水清且涟。【笺】是谓君子之人不得进仕也。不稼不穑，胡取禾三百廛兮？不狩不猎，胡瞻尔庭有县貆兮？【传】种之曰稼，敛之曰穑。一夫之居曰廛。貆，兽名。【笺】是谓在位贪鄙，无功而受禄也。冬猎曰狩，宵田曰猎。胡，何也。貉子曰貆。彼君子兮，不素餐兮！【传】素，空也。【笺】彼君子者，斥伐檀之人，仕有功，乃肯受禄。
　　
　　坎坎伐辐兮，寘之河之侧兮，河水清且直猗。【传】辅，檀辅也。侧，犹厓也。直，直波也。不稼不穑，胡取禾三百亿兮？不狩不猎，胡瞻尔庭有县特兮？【传】万万曰亿。兽三岁曰特。【笺】十万曰亿。三百亿，禾秉之数。彼君子兮，不素食兮！
　　
　　坎坎伐轮兮，寘之河之漘兮，河水清且沦猗。【传】檀可以为轮。漘，厓也。小风，水成文，转如轮也。不稼不穑，胡取禾三百囷兮？不狩不猎，胡瞻尔庭有县鹑兮？【传】圆者为囷。鹑，鸟也。彼君子兮，不素飧兮！【传】熟食曰飧。【笺】飧，读如鱼飧之飧。
　　
　　《伐檀》三章，章九句。
　　
　　《硕鼠》，刺重敛也。国人刺其君重敛蚕食于民，不修其政，贪而畏人，若大鼠也。
　　硕鼠
　　硕鼠硕鼠，无食我黍。三岁贯女，莫我肯顾。【传】贯，事也。【笺】硕，大也。大鼠大鼠者，斥其君也。女无复食我黍，疾其税敛之多也。我事女三岁矣，曾无教令恩德来顾眷我，又疾其不修政也。古者三年大比，民或于是徙。逝将去女，适彼乐土。【笺】逝，往也。往矣，将去女，与之诀别之辞。乐土，有德之国。乐土乐土，爰得我所。【笺】爰，曰也。
　　
　　硕鼠硕鼠，无食我麦。三岁贯女，莫我肯德。【笺】不肯施德于我。逝将去女，适彼乐国。乐国乐国，爰得我直。【传】直，得其直道。【笺】直，犹正也。
　　
　　硕鼠硕鼠，无食我苗。【传】苗，嘉穀也。三岁贯女，莫我肯劳。【笺】不肯劳来我。逝将去女，适彼乐郊。【笺】郭外曰郊。乐郊乐郊，谁之永号？【传】号，呼也。【笺】之，往也。永，歌也。乐郊之地，谁独当往而歌号者，言皆喜说，无忧苦。
　　
　　《硕鼠》三章，章八句。
　　魏国七篇，十八章，百二十八句。
　　
　　
　　国风 唐风
　　
　　《蟋蟀》，刺晋僖公也。俭不中礼，故作是诗以闵之，欲其及时以礼自虞乐也。此晋也，而谓之唐，本其风俗，忧深思远，俭而用礼，乃有尧之遗风焉。【笺】忧深思远，谓“宛其死矣”、“百岁之后”之类也。
　　蟋蟀
　　蟋蟀在堂，岁聿其莫。今我不乐，日月其除。【传】蟋蟀，蛬也。九月在堂。聿，遂；除，去也。【笺】我，我僖公也。蛬在堂，岁时之候，是时农功毕，君可以自乐矣。今不自乐，日月且过去，不复暇为之，谓十二月当复命农计耦耕事。无已大康，职思其居。【传】已，甚；康，乐；职，主也。【笺】君虽当自乐，亦无甚大乐，欲其用礼为节也。又当主思所居之事，谓国中政令。好乐无荒，良士瞿瞿。【传】荒，大也。瞿瞿然顾礼义也。【笺】荒，废乱也。良，善也。君之好乐，不当至于废乱政事，当如善士瞿瞿然顾礼义也。
　　
　　蟋蟀在堂，岁聿其逝。今我不乐，日月其迈。【传】迈，行也。无已大康，职思其外。【传】外，礼乐之外。【笺】外，谓国外至四境。好乐无荒，良士蹶蹶。【传】蹶蹶，动而敏于事。
　　
　　蟋蟀在堂，役车其休。【笺】庶人乘役车。役车休，农功毕，无事也。今我不乐，日月其慆。【传】慆，过也。无以大康，职思其忧。【传】忧，可忧也。【笺】忧者，谓邻国侵伐之忧。好乐无荒，良士休休。【传】休休，乐道之心。
　　
　　《蟋蟀》三章，章八句。
　　
　　《山有枢》，刺晋昭公也。不能修道以正其国，有财不能用，有钟鼓不能以自乐，有朝廷不能洒扫，政荒民散，将以危亡，四邻谋取其国家而不知，国人作诗以刺之也。
　　山有枢
　　山有枢，隰有榆。【传】兴也。枢，（上草下至）也。国君有财货而不能用，如山隰不能自用其财。子有衣裳，弗曳弗娄。子有车马，弗驰弗驱。【传】娄，亦曳也。宛其死矣，他人是愉。【传】宛，死貌。愉，乐也。【笺】愉，读曰偷。偷，取也。
　　
　　山有栲，隰有杻。【传】栲，山樗；杻，檍也。子有廷内，弗洒弗扫。子有钟鼓，弗鼓弗考。【传】洒，灑也。考，击也。宛其死矣，他人是保。【传】保，安也。【笺】保，居也。
　　
　　山有漆，隰有栗。子有酒食，何不日鼓瑟？【传】君子无故，琴瑟不离于侧。且以喜乐，且以永日。【传】永，引也。宛其死矣，他人入室。
　　
　　《山有枢》三章，章八句。
　　
　　《扬之水》，刺晋昭公也。昭公分国以封沃，沃盛强，昭公微弱，国人将叛而归沃焉。【笺】封沃者，封叔父桓叔于沃也。沃，曲沃，晉之邑也。
　　扬之水
　　扬之水，白石凿凿。【传】兴也。凿凿然，鲜明貌。【笺】激扬之水，激流湍疾，洗去垢浊，使白石凿凿然。兴者，喻桓叔盛强，除民所恶，民得以有礼义也。素衣朱襮，从子于沃。【传】襮，领也。诸侯绣黼丹朱中衣。沃，曲沃也。【笺】绣，当为绡。绡黼丹朱中衣，中衣以绡黼为领，丹朱为纯也。国人欲进此服，去从桓叔。既见君子，云何不乐？【笺】君子，谓桓叔。
　　
　　扬之水，白石皓皓。【传】皓皓，洁白也。素衣朱绣，从子于鹄。【传】绣，黼也。鹄，曲沃邑也。既见君子，云何其忧？【传】言无忧也。
　　
　　扬之水，白石粼粼。【传】粼粼，清澈也。我闻有命，不敢以告人。【传】闻曲沃有善政命，不敢以告人。【笺】不敢以告人而去者，畏昭公谓己动民心。
　　
　　《扬之水》三章，二章章六句，一章四句。
　　
　　《椒聊》，刺晋昭公也。君子见沃之盛强，能修其政，知其蕃衍盛大，子孙将有晋国焉。
　　椒聊
　　椒聊之实，蕃衍盈升。【传】兴也。椒聊，椒也。【笺】椒之性芬香而少实，今一捄之实蕃衍满升，非其常也。兴者，喻桓叔晋君之枝别耳，今其子孙众多，将日以盛也。彼其之子，硕大无朋。【传】朋，比也。【笺】之子，是子也，谓桓叔也。硕，谓壮貌，佼好也。大，谓德美广博也。无朋，平均不朋党。椒聊且，远条且。【传】条，长也。【笺】椒之气日益远长，似桓叔之德弥广博。
　　
　　椒聊之实，蕃衍盈匊。【传】两手曰匊。彼其之子，硕大且笃。【传】笃，厚也。椒聊且，远条且。【传】言声之远闻也。
　　
　　《椒聊》二章，章六句。
　　
　　《绸缪》，刺晋乱也。国乱则昏姻不得其时焉。【笺】不得其时，谓不及仲春之月。
　　绸缪
　　绸缪束薪，三星在天。【传】兴也。绸缪，犹缠绵也。三星，参也。在天，谓时见东方也。男女待礼而成，若薪刍待人事而后束也。三星在天，可以嫁取矣。【笺】三星，谓心星也。心有尊卑、夫妇、父子之象，又为二月之合宿，故嫁取者以为候焉。昏而火星不见，嫁取之时也。今我束薪于野，乃见其在天，则三月之末、四月之中见于东方矣，故云不得其时。今夕何夕？见此良人。【传】良人，美室也。【笺】今夕何夕者，言此夕何月之夕乎？而女以见良人，言非其时。子兮子兮，如此良人何？【传】子兮者，嗟兹也。【笺】子兮子兮者，斥嫁取者。子取后阴阳交会之月，当如此良人何？
　　
　　绸缪束刍，三星在隅。【传】隅，东南隅也。【笺】心星在隅，谓四月之末、五月之中。今夕何夕？见此邂逅。【传】邂逅，解说之貌。子兮子兮，如此邂逅何？
　　
　　绸缪束楚，三星在户。【传】参星正月中直户也。【笺】心星在户，谓五月之末、六月之中。今夕何夕？见此粲者。【传】三女为粲。大夫一妻二妾。子兮子兮，如此粲者何？
　　
　　《绸缪》三章，章六句。
　　
　　《杕杜》，刺时也。君不能亲其宗族，骨肉离散，独居而无兄弟，将为沃所并尔。
　　杕杜
　　有杕之杜，其叶湑湑。【传】兴也。杕，特貌。杜，赤棠也。湑湑，枝叶不相比也。独行踽踽。岂无他人？不如我同父。【传】踽踽，无所亲也。【笺】他人，谓异姓也。言昭公远其宗族，独行于国中踽踽然，此岂无异姓之臣乎？顾恩不如同姓亲亲也。嗟行之人，胡不比焉？【笺】君所与行之人，谓异姓卿大夫也。比，辅也。此人女何不辅君为政令？人无兄弟，胡不佽焉？【传】佽，助也。【笺】异姓卿大夫，女见君无兄弟之亲亲者，何不相推佽而助之？
　　
　　有杕之杜，其叶菁菁。【传】菁菁，叶盛也。【笺】菁菁，稀少之貌。独行睘睘。岂无他人？不如我同姓。【传】睘睘，无所依也。同姓，同祖也。嗟行之人，胡不比焉？人无兄弟，胡不佽焉？
　　
　　《杕杜》二章，章九句。
　　
　　《羔裘》，刺时也。晋人刺其在位，不恤其民也。【笺】恤，忧也。
　　羔裘
　　羔裘豹袪，自我人居居。【传】袪，袂也。本末不同，在位与民异心自用也。居居，怀恶不相亲比之貌。【笺】羔裘豹袪，在位卿大夫之服也。其役使我之民人，其意居居然有悖恶之心，不恤我之困苦。岂无他人？维子之故。【笺】此民，卿大夫采邑之民也，故云岂无他人可归往者乎？我不去者，乃念子故旧之人。
　　
　　羔裘豹褎，自我人究究。【传】裦，犹袪也。究究，犹居居也。岂无他人？维子之好。【笺】我不去而归往他人者，乃念子而爱好之也。民之厚如此，亦唐之遗风。
　　
　　《羔裘》二章，章四句。
　　
　　《鸨羽》，刺时也。昭公之后，大乱五世，君子下从征役，不得养其父母，而作是诗也。【笺】大乱五世者，昭公、孝侯、鄂侯、哀侯、小子侯。
　　鸨羽
　　肃肃鸨羽，集于苞栩。【传】兴也。肃肃，鸨羽声也。集，止；苞，稹；栩，杼也。鸨之性不树止。【笺】兴者，喻君子当居安平之处，今下从征役，其为危苦，如鸨之树止然。稹者，根相迫迮梱致也。王事靡盬，不能蓺稷黍，父母何怙？【传】盬，不功致也。怙，恃也。【笺】蓺，树也。我迫王事，无不功致，故尽力焉，既则罢倦，不能播种五谷，今我父母将何怙乎？悠悠苍天，曷其有所！【笺】曷，何也。何时我得其所哉。
　　
　　肃肃鸨翼，集于苞棘。王事靡盬，不能蓺黍稷，父母何食？悠悠苍天，曷其有极！【笺】极，已也。
　　
　　肃肃鸨行，集于苞桑。【传】行，翮也。王事靡盬，不能蓺稻粱，父母何尝？悠悠苍天，曷其有常！
　　
　　《鸨羽》三章，章七句。
　　
　　《无衣》，刺晋武公也。武公始并晋国，其大夫为之请命乎天子之使，而作是诗也。【笺】天子之使，
　　无衣
　　岂曰无衣七兮？【传】侯伯之礼七命，冕服七章。【笺】我岂无是七章之衣乎？晋旧有之，非新命之服。不如子之衣，安且吉兮。【传】诸侯不命于天子，则不成为君。【笺】武公初并晋国，心未自安，故以得命服为安。
　　
　　岂曰无衣六兮？【传】天子之卿六命，车旗衣服以六为节。【笺】变七言六者，谦也。不敢必当侯伯，得受六命之服，列于天子之卿，犹愈乎不。不如子之衣，安且燠兮。【传】燠，煖也。
　　
　　《无衣》二章，章三句。
　　
　　《有杕之杜》，刺晋武公也。武公寡特，兼其宗族，而不求贤以自辅焉。
　　有杕之杜
　　有杕之杜，生于道左。【传】兴也。道左之阳，人所宜休息也。【笺】道左，道东也。日之热恒在日中之后，道东之杜，人所宜休息也。今人不休息者，以其特生阴寡也。兴者，喻武公初兼其宗族，不求贤者与之在位，君子不归，似乎特生之杜然。彼君子兮，噬肯适我。【传】噬，逮也。【笺】肯，可；适，之也。彼君子之人，至于此国，皆可求之我君所。君子之人，义之与比。其不来者，君不求之。中心好之，曷饮食之？【笺】曷，何也。言中心诚好之，何但饮食之？当尽礼极欢以待之。
　　
　　有杕之杜，生于道周。【传】周，曲也。彼君子兮，噬肯来游。【传】游，观也。中心好之，曷饮食之？
　　
　　《有杕之杜》二章，章六句。
　　
　　《葛生》，刺晋献公也。好攻战，则国人多丧矣。【笺】丧，弃亡也。夫从征役，弃亡不反，则其妻居家而怨思。
　　葛生
　　葛生蒙楚，蔹蔓于野。【传】兴也。葛生延而蒙楚，蔹生蔓于野，喻妇人外成于他家。予美亡此，谁与独处？【笺】予，我；亡，无也。言我所美之人无于此，谓其君子也。君谁与居乎？独处家耳。从军未还，未知死生，其今无于此。
　　
　　葛生蒙棘，蔹蔓于域。【传】域，营域也。（四部备要本“营”作“茔”）予美亡此，谁与独息？【传】息，止也。
　　
　　角枕粲兮，锦衾烂兮。【传】齐则角枕锦衾。礼，夫不在，敛枕箧、衾、席，韣而藏之。【笺】夫虽不在，不失其察也。摄主，主妇犹自齐而行事。予美亡此，谁与独旦？【笺】旦，明也。我君子无于此，吾谁与齐乎？独自洁明。
　　
　　夏之日，冬之夜。【传】言长也。【笺】思者于昼夜之长时尤甚，故极言之以尽情。百岁之后，归于其居。【笺】居，坟墓也。言此者，夫人专一，义之至，情之尽。
　　
　　冬之夜，夏之日。【传】室，犹居也。【笺】室，犹冢圹。百岁之后，归于其室。
　　
　　《葛生》五章，章四句。
　　
　　《采苓》，刺晋献公也。献公好听谗焉。
　　采苓
　　采苓采苓，首阳之巅。【传】兴也。苓，大苦也。首阳，山名也。采苓，细事也。首阳，幽辟也。细事喻小行，幽辟喻无征也。【笺】采苓采苓者，言采苓之人众多非一也，皆云采此苓于首阳山之上，首阳山之上信有苓矣，然而今之采者未必于此山，然而人必信之。兴者，喻事有似而非。人之为言，苟亦无信。舍旃舍旃，苟亦无然。【传】苟，诚也。【笺】苟，且也。为言，谓为人为善言以称荐之，欲使荐进用也。旃之言焉也，舍之焉，谓谤讪人，欲使见贬退也。此二者，且无信受之，且无答然。人之为言，胡得焉？【笺】人以此言来，不信受之，不答然之，然后察之，或时见罪，何所得？
　　
　　采苦采苦，首阳之下。【传】苦，苦菜也。人之为言，苟亦无与。舍旃舍旃，苟亦无然。【传】无与，勿用也。人之为言，胡得焉？
　　
　　采葑采葑，首阳之东。【传】葑，菜名也。人之为言，苟亦无从。舍旃舍旃，苟亦无然。人之为言，胡得焉？
　　
　　《采苓》三章，章八句。
　　唐国十二篇，三十三章，二百三句。
　　
　　
　　国风 秦风
　　
　　《车邻》，美秦仲也。秦仲始大，有车马礼乐侍御之好焉。
　　车邻
　　有车邻邻，有马白颠。【传】邻邻，众车声也。白颠，的颡也。未见君子，寺人之令。【传】寺人，内小臣也。【笺】欲见国君者，必先令寺人使传告之，时秦仲又始有此臣。
　　
　　阪有漆，隰有栗。【传】兴也。陂者曰阪，下湿曰隰。【笺】兴者，喻秦仲之君臣所有，各得其宜。既见君子，并坐鼓瑟。【传】又见其礼乐焉。【笺】既见，既见秦仲也。并坐鼓瑟，君臣以闲暇燕饮相安乐也。今者不乐，逝者其耋。【传】耋，老也。八十曰耋。【笺】今者不于此君之朝自乐，谓仕焉而去仕他国，其徒自使老，言将后宠禄也。
　　
　　阪有桑，隰有杨。既见君子，并坐鼓簧。【传】簧，笙也。今者不乐，逝者其亡。【传】亡，丧弃也。
　　
　　《车邻》三章，一章四句，二章章六句。
　　
　　《驷驖》，美襄公也。始命，有田狩之事，园囿之乐焉。【笺】始命，命为诸侯也。秦始附庸也。
　　驷驖
　　驷驖孔阜，六辔在手。【传】驖，骊；阜，大也。【笺】四马六辔，六辔在手，言马之良也。公之媚子，从公于狩。【传】能以道媚于上下者。冬猎曰狩。【笺】媚于上下，谓使君臣和合也。此人从公往狩，言襄公亲贤也。
　　
　　奉时辰牡，辰牡孔硕。【传】时，是；辰，时也。冬献狼，夏献麋，春秋献鹿豕群兽。【笺】奉是时牡者，谓虞人也。时牡甚肥大，言禽兽得其所。公曰左之，舍拔则获。【传】拔，矢末也。【笺】左之者，从禽之左射之也。拔，括也。舍拔则获，言公善射。
　　
　　游于北园，四马既闲。【传】闲，习也。【笺】公所以田则克获者，乃游于北园之时，时则已习其四种之马。輶车鸾镳，载猃歇骄。【传】輶，轻也。猃、歇骄，田犬也。长喙曰猃，短喙曰歇骄。【笺】轻车，驱逆之车也。置鸾于镳，异于乘车也。载，始也。始田犬者，谓达其搏噬，始成之也。此皆游于北园时所为也。
　　
　　《驷驖》三章，章四句。
　　
　　《小戎》，美襄公也。备其兵甲以讨西戎，西戎方强而征伐不休，国人则矜其车甲，妇人能闵其君子焉。【笺】矜，夸大也。国人夸大其车甲之盛，有乐之意也。妇人闵其君子，恩义之至也。作者叙内外之志，所以美君政教之功。
　　小戎
　　小戎俴收，五楘梁辀。【传】小戎，兵车也。俴，浅；收，轸也。五，五束也。楘，历录也。梁辀，辀上句衡也。一辀五束，束有历录。【笺】此群臣之兵车，故曰小戎。游环胁驱，阴靷鋈续。【传】游环，靷环也。游在背上，所以御出也。胁驱，慎驾具，所以止入也。阴，揜轨也。靷，所以引也。鋈，白金也。续，续靷也。【笺】游环在背上无常处，贯骖之外辔，以禁其出。胁驱者，著服马之外胁，以止骖之入。揜轨在轼前，垂辀上。鋈续，白金饰续靷之环。文茵畅毂，驾我骐馵。【传】文茵，虎皮也。畅毂，长毂也。骐，骐文也。左足白曰馵。【笺】此上六句者，国人所矜。言念君子，温其如玉。【笺】言，我也。念君子之性温然如玉，玉有五德。在其板屋，乱我心曲。【传】西戎板屋。【笺】心曲，心之委曲也，忧则心乱也。此上四句者，妇人所用，闵其君子。
　　
　　四牡孔阜，六辔在手。骐駵是中，騧骊是骖。【传】黄马黑喙曰騧。【笺】赤身黑鬣曰駵。中，中服也。骖，两騑也。龙盾之合，鋈以觼軜。【传】龙盾，画龙其盾也。合，合而载之。軜，骖内辔也。【笺】鋈以觼軜，軜之觼以白金为饰也，軜系于轼前。言念君子，温其在邑。【传】在敌邑也。方何为期？胡然我念之。【笺】方今以何时为还期乎？何以然了不来？言望之也。
　　
　　俴驷孔群，厹矛鋈錞。蒙伐有苑，【传】俴驷，四介马也。孔，甚也。厹，三隅矛也。錞，（左金右尊）也。蒙，讨羽也。伐，中干也。苑，文貌。【笺】俴，浅也。谓以薄金为介之札。介，甲也。甚群者，言和调也。蒙，厖也。讨，杂也。画杂羽之文于伐，故曰厖伐。虎韔镂膺。交韔二弓，竹闭绲縢。【传】虎，虎皮也。韔，弓室也。膺，马带也。交韔，交二弓于韔中也。闭，绁；绲，绳；縢，约也。【笺】镂膺，有刻金饰也。言念君子，载寝载兴。厌厌良人，秩秩德音。【传】厌厌，安静也。秩秩，有知也。【笺】此既闵其君子寝起之劳，又思其性与德。
　　
　　《小戎》三章，章三句。
　　
　　《蒹葭》，刺襄公也。未能用周礼，将无以固其国焉。【笺】秦处周之旧土，其人被周之德教日久矣，今襄公新为诸侯，未习周之礼法，故国人未服焉。
　　蒹葭
　　蒹葭苍苍，白露为霜。【传】兴也。蒹，薕；葭，芦也。苍苍，盛也。白露凝戾为霜，然后岁事成，兴国家待礼然后兴。（四部备要本“国”前无“兴”）【笺】蒹葭在众草之中，苍苍然强盛，至白露凝戾为霜，则成而黄。兴者，喻众民之不从襄公政令者，得周礼以教之则服。所谓伊人，在水一方，【传】伊，维也。一方，难至矣。【笺】伊，当作繄。繄，犹是也。所谓是知周礼之贤人，乃在大水之一边，假喻以言远。溯洄从之，道阻且长。【传】逆流而上曰溯洄。逆礼则莫能以至也。【笺】此言不以敬顺往求之，则不能得见。溯游从之，宛在水中央。【传】顺流而涉曰溯游。顺礼求济道来迎之。【笺】宛，坐见貌。以敬顺求之则近耳，易得见也。
　　
　　蒹葭萋萋，白露未晞。【传】萋萋，犹苍苍也。晞，干也。【笺】未晞，未为霜。所谓伊人，在水之湄。【传】湄，水隒也。溯洄从之，道阻且跻。【传】跻，升也。【笺】升者，言其难至如升阪。溯游从之，宛在水中坻。【传】坻，小渚也。
　　
　　蒹葭采采，白露未已。【传】采采，犹萋萋也。未已，犹未止也。所谓伊人，在水之涘。【传】涘，厓也。溯洄从之，道阻且右。【传】右，出其右也。【笺】右者，言其迂迴也。溯游从之，宛在水中沚。【传】小渚曰沚。
　　
　　《蒹葭》三章，章八句。
　　
　　《终南》，戒襄公也。能取周地，始为诸侯，受显服，大夫美之，故作是诗以戒劝之。
　　终南
　　终南何有？有条有梅。【传】兴也。终南，周之名山中南也。条，槄；梅，柟也。宜以戒不宜也。【笺】问何有者，意以为名山高大，宜有茂木也。兴者，喻人君有盛德，乃宜有显服，犹山之木有大小也。此之谓戒劝。君子至止，锦衣狐裘。【传】锦衣，采色也。狐裘，朝廷之服。【笺】至止者，受命服于天子而来也。诸侯狐裘，锦衣以裼之。颜如渥丹，其君也哉！【笺】渥，厚渍也。颜色如厚渍之丹，言赤而泽也。其君也哉，仪貌尊严也。
　　
　　终南何有？有纪有堂。【传】纪，基也。堂，毕道平如堂也。【笺】毕也堂也，亦高大之山所宜有也。毕，终南山之道名，边如堂之墙然。君子至止，黻衣绣裳。【传】黑与青谓之黻，五色谓之绣。佩玉将将，寿考不忘。
　　
　　《终南》二章，章六句。
　　
　　《黄鸟》，哀三良也。国人刺穆公以人从死，而作是诗也。【笺】三良，三善臣也。谓奄息、仲行、鍼虎也。从死，自杀以从死。
　　黄鸟
　　交交黄鸟，止于棘。【传】兴也。交交，小貌。黄鸟以时往来得所，人以寿命终，亦得其所。【笺】黄鸟止于棘，以求安己也。此棘若不安，则移。兴者，喻臣之事君亦然。今穆公使臣从死，刺其不得黄鸟止于棘之本意。谁从穆公？子车奄息。【传】子车，氏。奄息，名。【笺】言谁从穆公者，伤之。维此奄息，百夫之特。【传】乃特百夫之德。【笺】百夫之中最雄俊也。临其穴，惴惴其慄。【传】慄慄，惧也。【笺】穴，谓冢圹中也。秦人哀伤此奄息之死，临视其圹，皆为之悼慄。彼苍者天，歼我良人。【传】歼，尽；良，善也。【笺】言彼苍者天，愬之。如可赎兮，人百其身。【笺】如此奄息之死，可以他人赎之者，人皆百其身，谓一身百死犹为之。惜善人之甚。
　　
　　交交黄鸟，止于桑。谁从穆公？子车仲行。【笺】仲行，字也。维此仲行，百夫之防。【传】防，比也。【笺】防，犹当也。言此一人当百夫。临其穴，惴惴其慄。彼苍者天，歼我良人。如可赎兮，人百其身。
　　
　　交交黄鸟，止于楚。谁从穆公？子车鍼虎。维此鍼虎，百夫之御。临其穴，惴惴其慄。彼苍者天，歼我良人。如可赎兮，人百其身。
　　
　　《黄鸟》三章，章十二句。
　　
　　《晨风》，刺康公也。忘穆公之业，始弃其贤臣焉。
　　晨风
　　鴥彼晨风，郁彼北林。【传】兴也。鴥，疾飞貌。晨风，鹯也。郁，积也。北林，林名也。先君招贤人，贤人往之駃疾，如晨风之飞入北林。【笺】先君，谓穆公。未见君子，忧心钦钦。【传】思忘之，心中钦钦然。【笺】言穆公始未见贤者之时，思忘而忧之。如何如何？忘我实多。【传】今则忘之矣。【笺】此以穆公之意责康公，如何如何乎，女忘我之事实多。
　　
　　山有苞栎，隰有六駮。【传】栎，木也。駮，如马，倨牙，食虎豹。【笺】山之栎，隰之駮，皆其所宜有也。以言贤者亦国家所宜有之。未见君子，忧心靡乐。如何如何？忘我实多。
　　
　　山有苞棣，隰有树檖。【传】棣，唐棣也。檖，赤罗也。未见君子，忧心如醉。如何如何？忘我实多。
　　
　　《晨风》三章，章六句。
　　
　　《无衣》，刺用兵也。秦人刺其君好攻战，亟用兵，而不与民同欲焉。
　　无衣
　　岂曰无衣？与子同袍。【传】兴也。袍，襺也。上与百姓同欲，则百姓乐致其死。【笺】此责康公之言也。君岂尝曰女无衣，我与女共袍乎？言不与民同欲。王于兴师，修我戈矛，与子同仇。【传】戈长六尺六寸，矛长二丈。天下有道，则礼乐征伐自天子出。仇，匹也。【笺】于，於也。怨耦曰仇。君不与我同欲，而于王兴师，则云修我戈矛，与子同仇，往伐之。刺其好攻战。
　　
　　岂曰无衣？与子同泽。【传】泽，润泽也。【笺】襗，亵衣，近污垢。王于兴师，修我矛戟，与子偕作。【传】作，起也。【笺】戟，车戟常也。
　　
　　岂曰无衣？与子同裳。王于兴师，修我甲兵，与子偕行。【传】行，往也。
　　
　　《无衣》，三章，章五句。
　　
　　《渭阳》，康公念母也。康公之母，晋献公之女。文公遭丽姬之难，未反而秦姬卒。穆公纳文公，康公时为太子，赠送文公于渭之阳，念母之不见也，我见舅氏，如母存焉。及其即位，思而作是诗也。
　　渭阳
　　我送舅氏，曰至渭阳。【传】母之昆弟曰舅。【笺】渭，水名也。秦是时都雍，至渭阳者，盖东行送舅氏于咸阳之地。何以赠之？路车乘黄。【传】赠，送也。乘黄，四马也。
　　
　　我送舅氏，悠悠我思。何以赠之？琼瑰玉佩。【传】琼瑰，石而次玉。
　　
　　《渭阳》二章，章四句。
　　
　　《权舆》，刺康公也。忘先君之旧臣，与贤者有始而无终也。
　　权舆
　　於我乎，夏屋渠渠，【传】屋，具也。渠渠，犹勤勤也。言君始于我厚，设礼食大具以食我，其意勤勤然。今也每食无余。【笺】此言君今遇我薄，其食我才足耳。于嗟乎！不承权舆。【传】承，继也。权舆，始也。
　　
　　於我乎，每食四簋，【传】四簋，黍稷稻粱。今也每食不饱。于嗟乎！不承权舆。
　　
　　《权舆》二章，章五句。
　　秦国十篇，二十七章，百八十一句。
　　
　　
　　国风 陈风
　　
　　《宛丘》，刺幽公也。淫荒昏乱，游荡无度焉。
　　宛丘
　　子之汤兮，宛丘之上兮。【传】子，大夫也。汤，荡也。四方高中央下曰宛丘。【笺】子者，斥幽公也。游荡无所不为。洵有情兮，而无望兮。【传】洵，信也。【笺】此君信有淫荒之情，其威仪无可观望而则效。
　　
　　坎其击鼓，宛丘之下。【传】坎坎，击鼓声。无冬无夏，值其鹭羽。【传】值，持也。鹭鸟之羽，可以为翳。【笺】翳，舞者所持以指麾。
　　
　　坎其击缶，宛丘之道。【传】盎谓之缶。无冬无夏，值其鹭翿。【传】翿，翳也。
　　
　　《宛丘》三章，章四句。
　　
　　《东门之枌》，疾乱也。幽公淫荒，风化之所行，男女弃其旧业，亟会于道路，歌舞于市井尔。
　　东门之枌
　　东门之枌，宛丘之栩。【传】枌，白榆也。栩，杼也。国之交会，男女之所聚。子仲之子，婆娑其下。【传】子仲，陈大夫氏。婆娑，舞也。【笺】之子，男子也。
　　
　　穀旦于差，南方之原。【传】穀，善也。原，大夫氏。【笺】旦，明；于，曰；差，择也。朝日善明，曰相择矣，以南方原氏之女可以为上处。不绩其麻，市也婆娑。【笺】绩麻者，妇人之事也。疾其今不为。
　　
　　穀旦于逝，越以鬷迈。【传】逝，往；鬷，数；迈，行也。【笺】越，於；鬷，总也。朝旦善明，曰往矣，谓之所会处也，于是以总行，欲男女合行。视尔如荍，贻我握椒。【传】荍，芘芣也。椒，芬香也。【笺】男女交会而相说曰，我视女之颜色美如芘芣之华然。女乃遗我一握之椒，交情好也。此本淫乱之所由。
　　
　　《东门之枌》三章，章四句。
　　
　　《衡门》，诱僖公也。愿而无立志，故作是诗以诱掖其君也。【笺】诱，进也。掖，扶持也。
　　衡门
　　衡门之下，可以栖迟。【传】衡门，横木为门，言浅陋也。栖迟，游息也。【笺】贤者不以衡门之浅陋，则不游息于其下，以喻人君不可以国小，则不兴治致政化。泌之洋洋，可以乐饥。【传】泌，泉水也。洋洋，广大也。乐饥，可以乐道忘饥。【笺】饥者，不足于食也。泌水之流洋洋然，饥者见之，可饮以（療内为“楽”）饥。以喻人君悫愿，任用贤臣，则政教成，亦犹是也。
　　
　　岂其食鱼，必河之鲂？岂其取妻，必齐之姜？【笺】此言何必河之鲂然后可食，取其口美而已。何必大国之女然后可妻，亦取贞顺而已。以喻君任臣何必至人，亦取忠孝而已。齐，姜姓。
　　
　　岂其食鱼，必河之鲤？岂其取妻，必宋之子？【笺】宋，子姓。
　　
　　《衡门》三章，章四句。
　　
　　《东门之池》，刺时也。疾其君之淫昏，而思贤女以配君子也。【笺】孔安国云：“停水曰池。”
　　东门之池
　　东门之池，可以沤麻。【传】兴也。池，城池也。沤，柔也。【笺】于池中柔麻，使可缉绩作衣服。兴者，喻贤女能柔顺君子，成其德教。彼美淑姬，可与晤歌。【传】晤，遇也。【笺】晤，犹对也。言淑姬贤女，君子宜与对歌，相切化也。
　　
　　东门之池，可以沤纻。彼美淑姬，可与晤语。
　　
　　东门之池，可以沤菅。彼美淑姬，可与晤言。【传】言，道也。
　　
　　《东门之池》三章，章四句。
　　
　　《东门之杨》，刺时也。昏姻失时，男女多违，亲迎女犹有不至者也。
　　东门之杨
　　东门之杨，其叶牂牂。【传】兴也。牂牂然，盛貌。言男女失时，不逮秋冬。【笺】杨叶牂牂，三月中也。兴者，喻时晚也，失仲春之月。昏以为期，明星煌煌。【传】期而不至也。【笺】亲迎之礼以昏时，女留他色，不肯时行，乃至大星煌煌然。
　　
　　东门之杨，其叶肺肺。【传】肺肺，犹牂牂也。昏以为期，明星晢晢。【传】晢晢，犹煌煌也。
　　
　　《东门之杨》二章，章四句。
　　
　　《墓门》，刺陈佗也。陈佗无良师傅，以至于不义，恶加于万民焉。【笺】不义者，谓弑君而自立。
　　墓门
　　墓门有棘，斧以斯之。【传】兴也。墓门，墓道之门。斯，析也。幽间希行，用生此棘薪，维斧可以开析之。【笺】兴者，喻陈佗由不睹贤师良傅之训道，至限于诛绝之罪。夫也不良，国人知之。【传】夫，傅相也。【笺】良，善也。陈佗之师傅不善，群臣皆知之。言其罪恶著也。知而不已，谁昔然矣。【传】昔，久也。【笺】已，犹去也。谁昔，昔也。国人皆知其有罪恶而不诛退，终至祸难，自古昔之时常然。
　　
　　墓门有梅，有鸮萃止。【传】梅，柟也。鸮，恶声之鸟也。萃，集也。【笺】梅之树善恶自有，徒以鸮集其上而鸣，人则恶之，性因恶矣。以喻陈佗之性本未必恶，师傅恶而陈佗从之而恶。夫也不良，歌以讯之。【传】讯，告也。【笺】歌，谓作此诗也。既作，又使工歌之，是谓之告。讯予不顾，颠倒思予。【笺】予，我也。歌以告之，女不顾念我言，至于破灭颠倒之急，乃思我之言。言其晚也。
　　
　　《墓门》二章，章六句。
　　
　　《防有鹊巢》，忧谗贼也。宣公多信谗，君子忧惧焉。
　　防有鹊巢
　　防有鹊巢，邛有旨苕。【传】兴也。防，邑也。邛，丘也。苕，草也。【笺】防之有鹊巢，邛之有美苕，处势自然。兴者，喻宣公信多言之人，故致此谗人。谁侜予美？心焉忉忉。【传】侜张，诳也。【笺】谁，谁谗人也。女众谗人，谁侜张诳欺我所美之人乎？使我心忉忉然。所美，谓宣公也。
　　
　　中唐有甓，邛有旨鷊。【传】中，中庭也。唐，堂涂也。甓，瓴甋也。鹝，绶草也。谁侜予美？心焉惕惕。【传】惕惕，犹忉忉也。
　　
　　《防有鹊巢》二章，章四句。
　　
　　《月出》，刺好色也。在位不好德，而说美色焉。
　　月出
　　月出皎兮，【传】兴也。皎，月光也。【笺】兴者，喻妇人有美色之白皙。佼人僚兮，舒窈纠兮，【传】僚，好貌。舒，迟也。窈纠，舒之姿也。劳心悄兮。【传】悄，忧也。【笺】思而不见则忧。
　　
　　月出皓兮，佼人懰兮，舒忧受兮，劳心慅兮。
　　
　　月出照兮，佼人燎兮，舒夭绍兮，劳心惨兮。
　　
　　《月出》三章，章四句。
　　
　　《株林》，刺灵公也。淫乎夏姬，驱驰而往，朝夕不休息焉。【笺】夏姬，陈大夫妻，夏徵舒之母，郑女也。徵舒字子南。夫字御叔。
　　株林
　　胡为乎株林？从夏南？【传】株林，夏氏邑也。夏南，夏徵舒也。【笺】陈人责灵公，君何为之株林，从夏氏子南之母为淫泆之行？匪适株林，从夏南。【笺】匪，非也。言我非之株林，从夏氏子南之母为淫泆之行，自之他耳。觝拒之辞。
　　
　　驾我乘马，说于株野。乘我乘驹，朝食于株。【传】大夫乘驹。【笺】我，国人；我，君也。君亲乘君乘马。乘君乘驹，变易车乘，以至株林，或说舍焉，或朝食焉。又责之也。马六尺以下曰驹。
　　
　　《株林》二章，章四句。
　　
　　《泽陂》，刺时也。言灵公君臣淫于其国，男女相说，忧思感伤焉。【笺】君臣淫于国，谓与孔宁、仪行父也。感伤，谓涕泗滂沱。
　　泽陂
　　彼泽之陂，有蒲与荷。【传】兴也。陂，泽障也。荷，芙蕖也。【笺】蒲，滑柔之物。芙蕖之茎曰荷，生而佼大。兴者，蒲以喻所说男之性，荷以喻所说女之容体也。正以陂中二物兴者，喻淫风由同姓生。有美一人，伤如之何？【传】伤无礼也。【笺】伤，思也。我思此美人，当如之何而得见之。寤寐无为，涕泗滂沱。【传】自目曰涕，自鼻曰泗。【笺】寤，觉也。
　　
　　彼泽之陂，有蒲与蕳。【传】蕳，兰也。【笺】蕳，当作莲。莲，芙蕖实也。莲以喻女之言信。有美一人，硕大且卷。【传】卷，好貌。寤寐无为，中心悁悁。【传】悁悁，犹悒悒也。
　　
　　彼泽之陂，有蒲菡萏。【传】菡萏，荷华也。【笺】华以喻女之颜色。有美一人，硕大且俨。【传】俨，矜庄貌。寤寐无为，辗转伏枕。
　　
　　《泽陂》三章，章六句。
　　陈国十篇，二十六章，百二十四句。
　　
　　
　　国风 桧风
　　
　　《羔裘》，大夫以道去其君也。国小而迫，君不用道，好洁其衣服，逍遥游燕，而不能自强于政治，故作是诗也。【笺】以道去其君者，三谏不从，待放于郊，得玦乃去。
　　羔裘
　　羔裘逍遥，狐裘以朝。【传】羔裘以游燕，狐裘以适朝。【笺】诸侯之朝服缁衣羔裘，大蜡而息民，则有黄衣狐裘。今以朝服燕，祭服朝，是其好洁衣服也。先言燕，后言朝，见君之志不能自强于政治。岂不尔思？劳心忉忉。【传】国无政令，使我心劳。【笺】尔，女也。三谏不从，待放而去，思君如是，心忉忉然。
　　
　　羔裘翱翔，狐裘在堂。【传】堂，公堂也。【笺】翱翔，犹逍遥也。岂不尔思？我心忧伤。
　　
　　羔裘如膏，日出有曜。【传】日出照曜，然后见其如膏。岂不尔思？中心是悼。【传】悼，动也。【笺】悼，犹哀伤也。
　　
　　《羔裘》三章，章四句。
　　
　　《素冠》，刺不能三年也。【笺】丧礼，子为父，父卒为母，皆三年。时人恩薄礼废，不能行也。
　　素冠
　　庶见素冠兮，棘人栾栾兮，【传】庶，幸也。素冠，练冠也。棘，急也。栾栾，瘠貌。【笺】丧礼，既祥祭而缟冠素纰。时人皆解缓，无三年之恩于父母，而废其丧礼，故觊幸一见素冠，急于哀戚之人，形貌栾栾然膄瘠也。劳心慱慱兮。【传】慱慱，忧劳也。【笺】劳心者，忧不得见。
　　
　　庶见素衣兮，我心伤悲兮，【传】素冠，故素衣也。【笺】除成丧者，其祭也朝服缟冠。朝服，缁衣素裳。然则此言素衣者，谓素裳也。聊与子同归兮。【传】愿见有礼之人，与之同归。【笺】聊，犹且也。且与子同归，欲之其家，观其居处。
　　
　　庶见素韠兮，【笺】祥祭朝服素韠者，韠从裳色。我心蕴结兮，聊与子如一兮。【传】子夏三年之丧毕，见于夫子，援琴而弦，衎衎而乐，作而曰：“先王制礼，不敢不及。”夫子曰：“君子也。”闵子骞三年之丧毕，见于夫子，援琴而弦，切切而哀，作而曰：“先王制礼，不敢过也。”夫子曰：“君子也。”子路曰：“敢问何谓也？”夫子曰：“子夏哀已尽，能引而致之于礼，故曰君子也。闵子骞哀未尽，能自割以礼，故曰君子也。”夫三年之丧，贤者之所轻，不肖者之所勉。【笺】聊与子如一，且欲与之居处，观其行也。
　　
　　《素冠》三章，章三句。
　　
　　《隰有苌楚》，疾恣也。国人疾其君之淫恣，而思无情欲者也。【笺】恣，谓狡（“鴂”右“鸟”为左“犬”）淫戏不以礼也。
　　隰有苌楚
　　隰有苌楚，猗傩其枝。【传】兴也。苌楚，铫弋也。猗傩，柔顺也。【笺】铫弋之性，始生正直，及其长大，则其枝猗傩而柔顺，不妄寻蔓草木。兴者，喻人少而端悫，则长大无情欲。夭之沃沃，乐子之无知。【传】夭，少也。沃沃，壮佼也。【笺】知，匹也。疾君之恣，故于人年少沃沃之时，乐其无妃匹之意。
　　
　　隰有苌楚，猗傩其华。夭之沃沃，乐子之无家。【笺】无家，谓无夫妇室家之道。
　　
　　隰有苌楚，猗傩其实。夭之沃沃，乐子之无室。
　　
　　《隰有苌楚》三章，章四句。
　　
　　《匪风》，思周道也。国小政乱，忧及祸难，而思周道焉。
　　匪风
　　匪风发兮，匪车偈兮。【传】发发飘风，非有道之风。偈偈疾驱，非有道之车。顾瞻周道，中心怛兮。【传】怛，伤也。下国之乱，周道灭也。【笺】周道，周之政令也。回首曰顾。
　　
　　匪风飘兮，匪车嘌兮。【传】回风为飘。嘌嘌，无节度也。顾瞻周道，中心吊兮。【传】吊，伤也。
　　
　　谁能亨鱼？溉之釜鬵。【传】溉，涤也。鬵，釜属。亨鱼烦则碎，治民烦则散。知亨鱼，则知治民矣。【笺】谁能者，言人偶能割亨者。谁将西归？怀之好音。【传】周道在乎西。怀，归也。【笺】谁将者，亦言人偶能辅周道治民者也。桧在周之东，故言西归。有能西仕于周者，我则怀之以好音，谓周之旧政令。
　　
　　《匪风》三章，章四句。
　　桧国四篇，十二章，四十五句。
　　
　　
　　国风 曹风
　　
　　《蜉蝣》，刺奢也。昭公国小而迫，无法以自守，好奢而任小人，将无所依焉。
　　蜉蝣
　　蜉蝣之羽，衣裳楚楚。【传】兴也。蜉蝣，渠略也。朝生夕死，犹有羽翼以自修饰。楚楚，鲜明貌。【笺】兴者，喻昭公之朝，其群臣皆小人也。徒整饰其衣裳，不知国之将迫胁，君臣死亡无日，如渠略然。心之忧矣，於我归处。【笺】归，依归。君当于何依归乎？言有危亡之难，将无所就往。
　　
　　蜉蝣之翼，采采衣服。【传】采采，众多也。心之忧矣，於我归息。【传】息，止也。
　　
　　蜉蝣掘阅，麻衣如雪。【传】掘阅，容阅也。如雪，言鲜洁。【笺】掘阅，掘地解阅，谓其始生时也。以解阅喻君臣朝夕变易衣服也。麻衣，深衣，诸侯之服。朝服朝，夕则深衣也。心之忧矣，于我归说。【笺】说，犹舍息也。
　　
　　《蜉蝣》三章，章四句。
　　
　　《候人》，刺近小人也。共公远君子，而好近小人焉。
　　候人
　　彼候人兮，何戈与祋。【传】候人，道路送迎宾客者。何，揭；祋，殳也。言贤者之官不过候人。【笺】是谓远君子也。彼其之子，三百赤芾。【传】彼，彼曹朝也。芾，韠也。一命蕴芾黝珩，再命赤芾黝珩，三命赤芾葱珩。大夫以上赤芾乘轩。【笺】之子，是子也。佩赤芾者三百人。
　　
　　维鹈在梁，不濡其翼。【传】鹈，洿泽鸟也。梁，水中之梁。鹈在梁，可谓不濡其翼乎？【笺】鹈在梁，当濡其翼而不濡者，非其常也。以喻小人在朝，以非其常。彼其之子，不称其服。【笺】不称者，言德薄而服尊。
　　
　　维鹈在梁，不濡其咮。【传】咮，喙也。彼其之子，不遂其媾。【传】媾，厚也。【笺】遂，犹久也。不久其厚，言终将薄于君也。
　　
　　荟兮蔚兮，南山朝隮。【传】荟蔚，云兴貌。南山，曹南山也。隮，升云也。【笺】荟蔚之小云，朝升于南山，不能为大雨。以喻小人虽见任于君，终不能成其德教。婉兮娈兮，季女斯饥。【传】婉，少貌。娈，好貌。季，人之少子也。女，民之弱者。【笺】天无大雨，则岁不熟，而幼弱者饥。犹国之无政令，则下民困病矣。
　　
　　《候人》四章，章四句。
　　
　　《鸤鸠》，刺不壹也。在位无君子，用心之不壹也。
　　鳲鸠
　　鳲鸠在桑，其子七兮。【传】兴也。鸤鸠，秸鞠也。鸤鸠之养其子，朝从上下，莫从下上，平均如一。【笺】兴者，喻人君之德，当均一于下也。以刺今在位之人不如鸤鸠。淑人君子，其仪一兮。【笺】淑，善；仪，义也。善人君子，其执义当如一也。其仪一兮，心如结兮。【传】言执义一则用心固。
　　
　　鳲鸠在桑，其子在梅。【传】飞在梅也。淑人君子，其带伊丝。其带伊丝，其弁伊骐。【传】骐，骐文也。弁，皮弁也。【笺】其带伊丝，谓大带也。大带用素丝，有杂色饰焉。骐当作（“綦”左加“玉”旁，同“璂”），以玉为之。言此带弁者，刺不称其服。
　　
　　鳲鸠在桑，其子在棘。淑人君子，其仪不忒。【传】忒，疑也。其仪不忒，正是四国。【传】正，长也。【笺】执义不疑，则可以为四国之长，言任为侯伯。
　　
　　鳲鸠在桑，其子在榛。淑人君子，正是国人。正是国人，胡不万年。【笺】正，长也。能长人，则人欲其寿考。
　　
　　《鸤鸠》四章，章六句。
　　
　　《下泉》，思治也。曹人疾共公侵刻，下民不得其所，忧而思明王贤伯也。
　　下泉
　　冽彼下泉，浸彼苞稂。【传】兴也。冽，寒也。下泉，泉下流也。苞，本也。稂，童粱。非溉草，得水而病也。【笺】兴者，喻共公之施政教，徒困病其民。稂，当作涼。涼草，萧蓍之属。忾我寤叹，念彼周京。【笺】忾，叹息之意。寤，觉也。念周京者，思其先王之明者。
　　
　　冽彼下泉，浸彼苞萧。【传】萧，蒿也。忾我寤叹，念彼京周。
　　
　　冽彼下泉，浸彼苞蓍。【传】蓍，草也。忾我寤叹，念彼京师。
　　
　　芃芃黍苗，阴雨膏之。【传】芃芃，美貌。四国有王，郇伯劳之。【传】郇伯，郇侯也。诸侯有事，二伯述职。【笺】有王，谓朝聘于天子也。郇侯，文王之子，为周伯，有治诸侯之功。
　　
　　《下泉》四章，章四句。
　　曹国四篇，十五章，六十八句。
　　
　　
　　国风 豳风
　　
　　《七月》，陈王业也。周公遭变，故陈后稷先公风化之所由，致王业之艰难也。【笺】周公遭变者，管、蔡流言，辟居东都。
　　七月
　　七月流火，九月授衣。【传】火，大火也。流，下也。九月霜始降，妇功成，可以授冬衣矣。【笺】大火者，寒暑之候也。火星中而寒暑退，故将言寒，先著火所在。一之日觱发，二之日栗烈。无衣无褐，何以卒岁？【传】一之日，十之余也。一之日，周正月也。觱发，风寒也。二之日，殷正月也。栗烈，寒气也。【笺】褐，毛布也。卒，终也。此二正之月，人之贵者无衣，贱者无褐，将何以终岁乎？是故八月则当绩也。三之日于耜，四之日举趾。同我妇子，馌彼南亩。田畯至喜。【传】三之日，夏正月也。豳土晚寒。于耜，始修耒耜也。四之日，周四月也，民无不举足而耕矣。馌，馈也。田畯，田大夫也。【笺】同，犹俱也。喜，读为（左食右喜）。（左食右喜），酒食也。耕者之妇子俱以饟来，至于南亩之中，其见田大夫，又为设酒食焉。言勤其事，又爱其吏也。此章陈人以衣食为急，余章广而成之。
　　
　　七月流火，九月授衣。【笺】将言女功之始，故又本于此。春日载阳，有鸣仓庚。女执懿筐，遵彼微行，爰求柔桑。【传】仓庚，离黄也。懿筐，深筐也。微行，墙下径也。五亩之宅，树之以桑。【笺】载之言则也。阳，温也。温而仓庚又鸣，可蚕之候也。柔桑，稺桑也。蚕始生，宜稺桑。春日迟迟，采蘩祁祁。女心伤悲，殆及公子同归。【传】迟迟，舒缓也。蘩，白蒿也，所以生蚕。祁祁，众多也。伤悲，感事苦也。春女悲，秋士悲，感其物化也。殆，始；及，与也。豳公子躬率其民，同时出，同时归也。【笺】春女感阳气而思男，秋士感阴气而思女，是其物化，所以悲也。悲则始有与公子同归之志，欲嫁焉。女感事苦而生此志。是谓《豳风》。
　　
　　七月流火，八月萑苇。【传】薍为萑，葭为苇。豫畜萑苇，可以为曲也。【笺】将言女功自始至成，故亦又本于此。蚕月条桑，取彼斧斨。以伐远扬，猗彼女桑。【传】斨，方銎也。远，枝远也。扬，条扬也。角而束之曰猗。女桑，荑桑也。【笺】条桑，枝落采其叶也。女桑少枝长条，不枝落者，束而采之。七月鸣鵙，八月载绩。载玄载黄，我朱孔阳，为公子裳。【传】鵙（或作“鶪”），伯劳也。载绩，丝事毕而麻事起矣。玄，黑而有赤也。朱，深纁也。阳，明也。祭服，玄衣纁裳。【笺】伯劳鸣，将寒之候也。五月则鸣，豳地晚寒。鸟物之候从其气焉。凡染者，春暴练，夏纁玄，秋染夏。为公子裳，厚于其所贵者说也。
　　
　　四月秀葽，五月鸣蜩。八月其获，十月陨萚。【传】不荣而实曰秀。葽，葽草也。蜩，螗也。获，禾可获也。陨，坠；萚，落也。【笺】《夏小正》：“四月王萯秀。”葽其是乎？秀葽也，鸣蜩也，获禾也，陨萚也，四者皆物成而将寒之候。物成，自秀葽始。一之日于貉，取彼狐狸，为公子裘。【传】于貉，谓取狐狸皮也。狐貉之厚以居。孟冬，天子始裘。【笺】于貉，往搏貉以自为裘也。狐狸以共尊者。言此者，时寒宜助女功。二之日其同，载缵武功。言私其豵，献豜于公。【传】缵，继；功，事也。豕一岁曰豵，三岁曰豜。大兽公之，小兽私之。【笺】其同者，君臣及民因习兵俱出田也。不用仲冬，亦豳地晚寒也。豕生三曰豵。
　　
　　五月斯螽动股，六月莎鸡振羽。七月在野，八月在宇，九月在户，十月蟋蟀入我床下。【传】斯螽，蚣蝑也。莎鸡羽成而振讯之。【笺】自七月在野，至十月入我床下，皆谓蟋蟀也。言此三物之如此，著将寒有渐，非卒来也。穹窒熏鼠，塞向墐户。【传】穹，穷；窒，塞也。向，北出牖也。墐，涂也。庶人筚户。【笺】为此四者以备寒。嗟我妇子，曰为改岁，入此室处。【笺】曰为改岁者，岁终而一之日觱发，二之日栗烈，当避寒气，而入所穹窒墐户之室而居之，至此而女功止。
　　
　　六月食郁及薁，七月亨葵及菽。八月剥枣，十月获稻。为此春酒，以介眉寿。【传】郁，棣属。薁，蘡薁也。剥，击也。春酒，冻醪也。眉寿，豪眉也。【笺】介，助也。既以郁薁及枣助男功，又获稻而酿酒以助其养老之具。是谓《豳雅》。七月食瓜，八月断壶，九月叔苴。采荼薪樗，食我农夫。【传】壶，瓠也。叔，拾也。苴，麻子也。樗，恶木也。【笺】瓜瓠之畜，麻实之糁，干荼之菜，恶木之薪，亦所以助男养农夫之具。
　　
　　九月筑场圃，【传】春夏为圃，秋冬为场。【笺】场圃同地，自物生之时，耕治之以种菜茹，至物尽成熟，筑坚以为场。十月纳禾稼，黍稷重穋，禾麻菽麦。【传】后熟曰重，先熟曰穋。【笺】纳，内也。治于场而内之囷仓也。嗟我农夫，我稼既同，上入执宫功。【传】入为上，出为下。【笺】既同，言已聚也。可以上入都邑之宅，治宫中之事矣。于是时男之野功毕。昼尔于茅，宵尔索綯。【传】宵，夜；绹，绞也。【笺】尔，女也。女当昼日往取茅归，夜作绞索，以待时用。亟其乘屋，其始播百穀。【传】亟，急；乘，治也。七月定星将中，急当治野庐之屋。其始播百穀，谓祈来年百穀于公社。
　　
　　二之日凿冰沖沖，三之日纳于凌阴。四之日其蚤，献羔祭韭。【传】冰盛水腹，则命取冰于山林。沖沖，凿冰之意。凌阴，冰室也。【笺】古者日在北陆而藏冰，西陆朝觌而出之。祭司寒而藏之，献羔而启之。其出之也，朝之禄位、宾食、丧祭于是乎用之。《月令》：“仲春，天子乃献羔，开冰，先荐寝庙。”《周礼》凌人之职：“夏，颁冰掌事。秋，刷。”上章备寒，故此章备暑，后稷先公礼教备也。九月肃霜，十月涤场。朋酒斯飨，曰杀羔羊。【传】肃，缩也。霜降而收缩万物。涤场，功毕入也。两樽曰朋。飨者，乡人以狗，大夫加以羔羊。【笺】十月民事男女俱毕，无饥寒之忧，国君闲于政事而飨群臣。跻彼公堂，称彼兕觥：万寿无疆。【传】公堂，学校也。觥，所以誓众也。疆，竟也。【笺】于飨而正齿位，故因时而誓焉。饮酒既乐，欲大寿无竟。是谓《豳颂》。
　　
　　《七月》八章，章十一句。
　　
　　《鸱鸮》，周公救急也。成王未知周公之志，公乃为诗以遗王，名之曰《鸱鸮》焉。【笺】未知周公之志者，未知其欲摄政之意。
　　鸱鸮
　　鸱鸮鸱鸮，既取我子，无毁我室。【传】兴也。鸱鸮，鸋鴂也。无能毁我室者，攻坚之故也。宁亡二子，不可以毁我周室。【笺】重言鸱鸮者，将述其意之所欲言，丁宁之也。室，犹巢也。鸱鸮言，已取我子者，幸无毁我巢，我巢积日累功，作之甚苦，故爱惜之也。时周公竟武王之丧，欲摄政，成周道，致太平之功。管叔蔡叔等流言云，公将不利于孺子。成王不知其意，而多罪其属党。兴者，喻此诸臣乃世臣之子孙，其父祖以勤劳有此官位土地，今若诛杀之，无绝其官位（十三经本无“官”字，阮校以为当是蒙上省），夺其土地。王意欲诮公，此之由然。恩斯勤斯，鬻子之闵斯。【传】恩，爱；鬻，稚；闵，病也。稚子，成王也。【笺】鸱鸮之意殷勤于此稚子，当哀闵之。此取鸱鸮子者，言稚子也。以喻诸臣之先臣，亦殷勤于此，成王亦宜哀闵之。
　　
　　迨天之未阴雨，彻彼桑土，绸缪牖户。【传】迨，及；彻，剥也。丧土，桑根也。【笺】绸缪，犹缠绵也。此鸱鸮自说作巢至苦如是，以喻诸臣之先臣，亦及文武未定天下，积日累功，以固定此官位与土地。今女下民，或敢侮予。【笺】我至苦矣，今女我巢下之民，宁有敢侮慢欲毁之者乎？意欲恚怒之。以喻诸臣之先臣，固定此官位土地，亦不欲见其绝夺
　　
　　予手拮据，予所捋荼，予所蓄租，予口卒瘏，【传】拮据，撠挶也。荼，萑苕也。租，为；瘏，病也。手病口病，故能免乎大鸟之难。【笺】此言作之至苦，故能攻坚，人不得取其子。曰予未有室家。【传】谓我未有室家。【笺】我作之至苦如是者，曰我未有室家之故。
　　
　　予羽谯谯，予尾翛翛，【传】谯谯，杀也。翛翛，敝也。【笺】手口既病，羽尾又杀敝。言己劳苦甚。予室翘翘，风雨所漂摇，予维音哓哓。【传】翘翘，危也。哓哓，惧也。【笺】巢之翘翘而危，以其所托枝条弱也。以喻今我子孙不肖，故使我家道危也。风雨，喻成王也。音哓哓然，恐惧告愬之意。
　　
　　《鸱鸮》四章，章五句。
　　
　　《东山》，周公东征也。周公东征，三年而归，劳归士。大夫美之，故作是诗也。一章言其完也，二章言其思也，三章言其室家之望女也，四章乐男女之得及时也。君子之于人，序其情而闵其劳，所以说也。说以使民，民忘其死，其唯《东山》乎？【笺】成王既得金縢之书，亲迎周公。周公归，摄政。三监及淮夷叛，周公乃东伐之，三年而后归耳。分别章意者，周公于是志伸，美而详之。
　　东山
　　我徂东山，慆慆不归。我来自东，零雨其濛。【传】慆慆，言久也。濛，雨貌。【笺】此四句者，序归士之情也。我往之东山，既久劳矣，归又道遇雨濛濛然，是尤苦也。我东曰归，我心西悲。【传】公族有辟，公亲素服，不举乐，为之变，如其伦之丧。【笺】我在东山常曰归也，我心则念西而悲。制彼裳衣，勿士行枚。【传】士，事；枚，微也。【笺】勿，犹无也。女制彼裳衣而来，谓兵服也。亦初无行陈衔枚之事，言前定也。《春秋传》曰：“善用兵者不陈。”蜎蜎者蠋，烝在桑野。【传】蜎蜎，蠋貌，桑虫也。烝，窴也。【笺】蠋蜎蜎然特行，久处桑野，有似劳苦者。古者声窴、填、陈同也。敦彼独宿，亦在车下。【笺】敦敦然独处于车下，此诚有劳苦之心。
　　
　　我徂东山，慆慆不归。我来自东，零雨其濛。果臝之实，亦施于宇。伊威在室，蠨蛸在户。町畽鹿场，熠耀宵行。【传】果蠃，栝楼也。伊威，委黍也。蟏蛸，长踦也。町疃，鹿迹也。熠耀，（左“火”右“粦”）也。（左“火”右“粦”），萤火也。【笺】此五物者，家无人则然，令人感思。不可畏也，伊可怀也。【笺】伊，当作繄。繄，犹是也。怀，思也。室中久无人，故有此五物，是不足可畏，乃可为忧思。
　　
　　我徂东山，慆慆不归。我来自东，零雨其濛。鹳鸣于垤，妇叹于室。洒扫穹窒，我征聿至。【传】垤，螘冢也。将阴雨，则穴处者先知之。鹳好水，长鸣而喜也。【笺】鹳，水鸟也。将阴雨则鸣。行者于阴雨尤苦，妇念之则叹于室也。穹，穷；窒，塞；洒，灑；扫，拚也。穹窒鼠穴也。而我君子行役，述其日月，今且至矣。言妇望也。有敦瓜苦，烝在栗薪。【传】敦，犹专专也。烝，众也。言我心苦事又苦也。【笺】此又言妇人思其君子之居处，专专如瓜之系缀焉，瓜之瓣有苦者，以喻其心苦也。烝，尘；栗，析也。言君子又久见使析薪，于事尤苦也。古者声栗、烈同也。自我不见，于今三年。
　　
　　我徂东山，慆慆不归。我来自东，零雨其濛。【笺】凡先著此四句者，皆为序归士之情。仓庚于飞，熠耀其羽。【笺】仓庚仲春而鸣，嫁取之候也。熠耀其羽，羽鲜明也。归士始行之时，新合昏礼。今还，故极序其情以乐之。之子于归，皇驳其马。【传】黄白曰皇，駵白曰驳。【笺】之子于归，谓始嫁时也。皇驳其马，车服盛也。亲结其缡，九十其仪。【传】缡，妇人之袆也。母戒女施衿结帨。九十其仪，言多仪也。【笺】女嫁，父母既戒之，庶母又申之。九十其仪，喻丁宁之多。其新孔嘉，其旧如之何？【传】言久长之道也。【笺】嘉，善也。其新来时甚善，至今则久矣，不知其何如也。又极序其情乐而戏之。
　　
　　《东山》四章，章十二句。
　　
　　《破斧》，美周公也。周大夫以恶四国焉。【笺】恶四国者，恶其流言毁周公也。
　　破斧
　　既破我斧，又缺我斨。【传】隋銎曰斧。斧斨，民之用也。礼义，国家之用也。【笺】四国流言，既破毁我周公，又损伤我成王，以此二者为大罪。周公东征，四国是皇。【传】四国，管、蔡、商、奄也。皇，匡也。【笺】周公既反，摄政，东伐此四国，诛其君，罪正其民人而已。哀我人斯，亦孔之将。【传】将，大也。【笺】此言周公之哀我民人，其德亦甚大也。
　　
　　既破我斧，又缺我锜。【传】凿属曰锜。周公东征，四国是吪。【传】吪，化也。哀我人斯，亦孔之嘉。【笺】嘉，善也。
　　
　　既破我斧，又缺我銶。【传】木属曰銶。周公东征，四国是遒。【传】遒，固也。【笺】遒，敛也。哀我人斯，亦孔之休。【传】休，美也。
　　
　　《破斧》三章，章六句。
　　
　　《伐柯》，美周公也。周大夫刺朝廷之不知也。【笺】成王既得雷雨大风之变，欲迎周公，而朝廷群臣犹惑于管、蔡之言，不知周公之圣德，疑于王迎之礼，是以刺之。
　　伐柯
　　伐柯如何？匪斧不克。【传】柯，斧柄也。礼义者，亦治国之柄。【笺】克，能也。伐柯之道，维斧乃能之，以此类求其类也。以喻成王欲迎周公，当使贤者先往。取妻如何？匪媒不得。【传】媒，所以用礼也。治国不能用礼，则不安。【笺】媒者能通二姓之言，定人室家之道。以喻王欲迎周公，当先使晓王与周公之意者以先往。
　　
　　伐柯伐柯，其则不远。【传】以其所愿乎上交乎下，以其所愿乎下事乎上，不远求也。【笺】则，法也。伐柯者必用柯，其大小长短，近取法于柯，所谓不远求也。王欲迎周公使还，其道亦不远，人心足以知之。我觏之子，笾豆有践。【传】践，行列貌。【笺】觏，见也。之子，是子也，斥周公也。王欲迎周公，当以飨燕之馔行，至则欢乐以说之。
　　
　　《伐柯》二章，章四句。
　　
　　《九罭》，美周公也。周大夫刺朝廷之不知也。
　　九罭
　　九罭之鱼，鳟鲂。【传】兴也。九罭，緵罟，小鱼之网也。鳟鲂，大鱼也【笺】设九罭之罟，乃后得鳟鲂之鱼，言取物各有器也。兴者，喻王欲迎周公之来，当有其礼。我觏之子，衮衣绣裳。【传】所以见周公也。衮衣，卷龙也。【笺】王迎周公，当以上公之服往见之。
　　
　　鸿飞遵渚，【传】鸿不宜循渚也。【笺】鸿，大鸟也，不宜与凫鹥之属飞而循渚。以喻周公今与凡人处东都之邑，失其所也。公归无所，於女信处。【传】周公未得礼也。再宿曰信。【笺】信，诚也。时东都之人，欲周公留不去，故晓之云，公西归而无所居，则可就女诚处是东都也。今公当归复其位，不得留也。
　　
　　鸿飞遵陆，【传】陆，非鸿所宜止。公归不复，於女信宿。【传】宿，犹处也。
　　
　　是以有衮衣兮，无以我公归兮，【传】无与公归之道也。【笺】是，是东都也。东都之人欲周公留之为君，故云是以有衮衣，谓成王所赍来衮衣，愿其封周公于此，以衮衣命留之，无以公西归。无使我心悲兮。【笺】周公西归，而东都之人心悲，恩德之爱至深也。
　　
　　《九罭》四章，一章四句，三章章三句。
　　
　　《狼跋》，美周公也。周公摄政，远则四国流言，近则王不知，周大夫美其不失其圣也。【笺】不失其圣者，闻流言不惑，王不知不怨，终立其志，成周之王功，致太平，复成王之位，又为之大师，终始无愆，圣德著焉。
　　狼跋
　　狼跋其胡，载疐其尾。【传】兴也。跋，躐；疐，跲也。老狼有胡，进则躐其胡，退则跲其尾，进退有难，然而不失其猛。【笺】兴者，喻周公进则躐其胡，犹始欲摄政，四国流言，辟之而居东都也；退则跲其尾，谓后复成王之位而老，成王又留之。其如是，圣德无玷缺。公孙硕肤，赤舄几几。【传】公孙，成王也，豳公之孙也。硕，大；肤，美也。赤舄，人君之盛屦也。几几，絇貌。【笺】公，周公也。孙，读当如“公孙于齐”之孙，孙之言孙遁也。周公摄政七年，致太平，复成王之位，孙遁辟此成公之大美。欲老，成王又留之，以为大师，履赤舄几几然。
　　
　　狼疐其尾，载跋其胡。公孙硕肤，德音不瑕。【传】瑕，过也。【笺】不瑕，言不可疵瑕也。
　　
　　《狼跋》二章，章四句。
　　豳国七篇，二十七章，二百三句。
　　
　　
　　小雅 鹿鸣之什
　　
　　《鹿鸣》，燕群臣嘉宾也。既饮食之，又实辟帛筐篚，以将其厚意，然后忠臣嘉宾得尽其心矣。【笺】饮之而有币，酬币也。食之而有币，侑币也。
　　鹿鸣
　　呦呦鹿鸣，食野之苹。【传】兴也。苹，蓱也。鹿得蓱，呦呦然鸣而相呼，恳诚发乎中，以兴嘉乐宾客，当有恳诚相招呼，以成礼也。【笺】苹，藾萧也。我有嘉宾，鼓瑟吹笙。吹笙鼓簧，承筐是将。【传】簧，笙也。吹笙而鼓簧矣。筐，篚属，所以行币帛也。【笺】承，犹奉也。《书》曰：“篚厥玄黄。”人之好我，示我周行。【传】周，至；行，道也。【笺】示，当作寘。寘，置也。周行，周之列位也。好，犹善也。人有以德善我者，我则置之于周之列位，言己维贤是用。
　　
　　呦呦鹿鸣，食野之蒿。【传】蒿，（“臤”上有草）。我有嘉宾，德音孔昭。视民不恌，君子是则是效。【传】恌，愉也。是则是效，言可法效也。【笺】德音，先王道德之教也。孔，甚；昭，明也。视，古示字也。饮酒之礼，於旅也语。嘉宾之语先王德教甚明，可以示天下之民，使之不愉于礼义，是乃君子所法效，言其贤也。我有旨酒，嘉宾式燕以敖。【传】敖，游也。
　　
　　呦呦鹿鸣，食野之芩。【传】芩，草也。我有嘉宾，鼓瑟鼓琴。鼓瑟鼓琴，和乐且湛。【传】湛，乐之久。我有旨酒，以燕乐嘉宾之心。【传】燕，安也。夫不能致其乐，则不能得其志。不能得其志，则嘉宾不能竭其力。
　　
　　《鹿鸣》三章，章八句。
　　
　　《四牡》，劳使臣之来也。有功而见知则说矣。【笺】文王为西伯之时，三分天下有其二，以服事殷，使臣以王事往来于其职。于其来也，陈其功苦以歌乐之。
　　四牡
　　四牡騑騑，周道倭迟。【传】騑騑，行不止之貌。周道，岐周之道也。倭迟，历远之貌。文王率诸侯抚叛国而朝聘乎纣，故周公作乐，以歌文王之道，为后世法。岂不怀归？王事靡盬，我心伤悲。【传】盬，不坚固也。思归者，私恩也。靡盬者，公义也。伤悲者，情思也。【笺】无私恩，非孝子也。无公义，非忠臣也。君子不以私害公，不以家事辞王事。
　　
　　四牡騑騑，啴啴骆马。【传】啴啴，喘息之貌。马劳则喘息。白马黑鬣曰骆。岂不怀归？王事靡盬，不遑启处。【传】遑，暇；启，跪；处，居也。臣受命，舍币于祢乃行。
　　
　　翩翩者鵻，载飞载下，集于苞栩。【传】鵻，夫不也。【笺】夫不，鸟之悫谨者，人皆爱之，可以不劳，犹则飞则下，止于栩木。喻人虽无事，其可获安乎？感厉之。王事靡盬，不遑将父。【传】将，养也。
　　
　　翩翩者鵻，载飞载止，集于苞杞。【传】杞，枸檵也。王事靡盬，不遑将母。
　　
　　驾彼四骆，载骤骎骎。【传】骎骎，骤貌。岂不怀归？是用作歌，将母来谂。【传】谂，念也。父兼尊亲之道，母至亲而尊不至。【笺】谂，告也。君劳使臣，述叙其情。女曰我岂不思归乎？诚思归也，故作此诗之歌，以养父母之志，来告于君也。人之思，恒思亲者，再言将母，亦其情也。
　　
　　《四牡》五章，章五句。
　　
　　《皇皇者华》，君遣使臣也。送之于礼乐，言远而有光华也。【笺】言臣出使，能扬君之美，延其誉于四方，则为不辱命矣。
　　皇皇者华
　　皇皇者华，于彼原隰。【传】皇皇，犹煌煌也。高平曰原，下湿曰隰。忠臣奉使，能光君命，无远无近，如华不以高下易色。【笺】无远无近，维所之则然。駪駪征夫，每怀靡及。【传】诜诜（十三经作“駪駪”），众多之貌。征夫，行人也。每，虽；怀，和也。【笺】《春秋外传》曰：“怀私为每怀也。”和，当为私。众行夫既受君命，当速行，每人怀其私相稽留，则与事将无所及。
　　
　　我马维驹（原作“骐”，十三经本作“驹”），六辔如濡。【笺】如濡，言鲜泽也。载驰载驱，周爰咨诹。【传】忠信为周，访问于善为咨，咨事为诹。【笺】爰，於也。大夫出使，驰驱而行，见忠信之贤人，则于是访问，求善道也。
　　
　　我马维骐，六辔如丝。【传】言调忍也。载驰载驱，周爰咨谋。【传】咨事之难易为谋。
　　
　　我马维骆，六辔沃若。载驰载驱，周爰咨度。【传】咨礼义所宜为度。
　　
　　我马维骃，六辔既均。【传】阴白杂毛曰骃。均，调也。载驰载驱，周爰咨询。【传】亲戚之谋为询。兼此五者，虽有中和，当自谓无所及，成于六德也。【笺】中和，谓忠信也。五者，咨也、诹也、谋也、度也、询也。虽得此于忠信之贤人，犹当云己将无所及于事，则成六德，言甚其事。
　　
　　《皇皇者华》五章，章四句。
　　
　　《常棣》，燕兄弟也。闵管、蔡之失道，故作《常棣》焉。【笺】周公吊二叔之不咸，而使兄弟之恩疏召公为作此诗，而歌之以亲之。
　　常棣
　　常棣之华，鄂不韡韡。【传】兴也。常棣，棣也。鄂，犹鄂鄂然，言外发也。韡韡，光明也。【笺】承华者曰鄂。不，当作拊。拊，鄂足也。鄂足得华之光明，则韡韡然盛。兴者，喻弟以敬事兄，兄以荣覆弟，恩义之显，亦韡韡然。古声不、拊同。凡今之人，莫如兄弟。【传】闻常棣之言，为今也。【笺】闻常棣之言，始闻常棣华鄂之说也。如此则人之恩亲，无如兄弟之最厚。
　　
　　死丧之威，兄弟孔怀。【传】威，畏；怀，思也。【笺】死丧可畏怖之事，维兄弟之亲，甚相思念。原隰裒矣，兄弟求矣。【传】裒，聚也。求矣，言求兄弟也。【笺】原也隰也，以相与聚居之故，故能定高下之名，犹兄弟相求，故能立荣显之名。
　　
　　脊令在原，兄弟急难。【传】脊令，雝渠也，飞则鸣，行则摇，不能自舍耳。急难，言兄弟之相救于急难。【笺】雝渠，水鸟，而今在原，失其常处，则飞则鸣，求其类，天性也，犹兄弟之于急难。每有良朋，况也永叹。【传】况，兹；永，长也。【笺】每有，虽也。良，善也。当急难之时，虽有善同门来，兹对之长叹而已。
　　
　　兄弟阋于墙，外御其务。【传】阋，狠也。【笺】御，禁；务，侮也。兄弟虽内阋，而外御侮也。每有良朋，烝也无戎。【传】烝，填；戎，相也。【笺】当急难之时，虽有善同门来，久也，犹无相助己者。古声填、窴、尘同。
　　
　　丧乱既平，既安且宁。虽有兄弟，不如友生。【传】兄弟尚恩怡怡然，朋友以义切切然。【笺】平，犹正也。安宁之时，以礼义相琢磨，则友生急。
　　
　　傧尔笾豆，饮酒之饫。【传】傧，陈；饫，私也。不脱屦升堂谓之饫。【笺】私者，图非常之事，若议大疑于堂，则有饫礼焉。听朝为公。兄弟既具，和乐且孺。【传】九族会曰和。孺，属也。王与亲戚燕，则尚毛。【笺】九族，从己上至高祖，下及玄孙之亲也。属者，以昭穆相次序。
　　
　　妻子好合，如鼓瑟琴。【笺】好合，至意合也。合者，如鼓琴瑟之声相应和也。王与族人燕，则宗妇内宗之属，亦从后于房中。兄弟既翕，和乐且湛。【传】翕，合也。
　　
　　宜尔室家，乐尔妻帑。【传】帑，子也。【笺】族人和则得保乐其家中之大小。是究是图，亶其然乎？【传】究，深；图，谋；亶，信也。【笺】女深谋之，信其如是。
　　
　　《常棣》八章，章四句。
　　
　　《伐木》，燕朋友故旧也。自天子至于庶人，未有不须友以成者。亲亲以睦，友贤不弃，不遗故旧，则民德归厚矣。
　　伐木
　　伐木丁丁，鸟鸣嘤嘤。【传】兴也。丁丁，伐木声也。嘤嘤，惊惧也。【笺】丁丁嘤嘤，相切直也。言昔日未居位在农之时，与友生于山岩伐木，为勤苦之事，犹以道德相切正也。嘤嘤，两鸟声也，其鸣之志，似于有友道然，故连言之。出自幽谷，迁于乔木。【传】幽，深；乔，高也。【笺】迁，徙也。谓乡时之鸟，出从深谷，今移处高木。嘤其鸣矣，求其友声。【传】君子虽迁于高位，不可以忘其朋友。【笺】嘤其鸣矣，迁处高木者。求其友声，求其尚在深谷者。其相得则复鸣嘤嘤然。相彼鸟矣，犹求友声。矧伊人矣，不求友生。【传】矧，况也。【笺】相，视也。鸟尚知居高木呼其友，况是人乎？可不求之？神之听之，终和且平。【笺】以可否相增减曰和。平，齐等也。此言心诚求之，神若听之，使得如志，则友终相与和而齐功也。
　　
　　伐木许许，酾酒有藇。【传】许许，柹貌。以筐曰酾，以薮曰湑。藇，美貌。【笺】此言许者伐木许许之人，今则有酒而酾之，本其故也。既有肥羜，以速诸父。【传】羜，未成羊也。天子谓同姓诸侯、诸侯谓同姓大夫皆曰父，异姓则称舅。国君友其贤臣，大夫、士友其宗族之人者。【笺】速，召也。有酒有羜，今以召族之饮酒。宁适不来，微我弗顾。【传】微，无也。【笺】宁召之适自不来，无使言我不顾念也。於粲洒扫，陈馈八簋。【传】粲，鲜明貌。圆曰簋。天子八簋。【笺】粲然已洒粪（前有“手”）矣，陈其黍稷矣，谓为食礼。既有肥牡，以速诸舅。宁适不来，微我有咎。【传】咎，过也。
　　
　　伐木于阪，酾酒有衍。【传】衍，美貌。【笺】此言伐木于阪，亦本之也。笾豆有践，兄弟无远。【笺】践，陈列貌。兄弟，父之党，母之党。民之失德，乾餱以愆。【传】餱，食也。【笺】失德，谓见谤讪也。民尚以干餱之食获愆过于人，况天子之馔反可以恨兄弟乎？故不当远之。有酒湑我，无酒酤我。【传】湑，莤之也。酤，一宿酒也。【笺】酤，买也。此族人陈王之恩也。王有酒则泲莤之，王无酒酤买之，要欲厚于族人。坎坎鼓我，蹲蹲舞我。【传】蹲蹲，舞貌。【笺】为我击鼓坎坎然，为我兴舞蹲蹲然，谓以乐乐己。迨我暇矣，饮此湑矣。【笺】迨，及也。此又述王意也。王曰及我今之闲暇，共饮此湑酒。欲其无不醉之意。
　　
　　《伐木》六章，章六句。
　　
　　《天保》，下报上也。君能下下以成其政，君能归美以报其上焉。【笺】下下，谓《鹿鸣》至《伐木》，皆君所以下臣也。臣亦宜归美于王，以崇君之尊而福禄之，以答其歌。
　　天保
　　天保定尔，亦孔之固。【传】固，坚也。【笺】保，安；尔，女也。女，王也。天之安定女，亦甚坚固。俾尔单厚，何福不除。【传】俾，，使；单，信也。或曰：单，厚也。除，开也。【笺】单，尽也。天使女尽厚天下之民，何福而不开，皆开出以予之。俾尔多益，以莫不庶。【传】庶，众也。【笺】莫，无也。使女每物益多，以是故无不众也。
　　
　　天保定尔，俾尔戬穀。罄无不宜，受天百禄。【传】戬，福；穀，禄；罄，尽也。【笺】天使女所福禄之人，谓群臣也。其举事尽得其宜，受天之多禄。降尔遐福，维日不足。【笺】遐，远也。天又下予女以广远之福，使天下溥蒙之，汲汲然如日且不足也。
　　
　　天保定尔，以莫不兴。【笺】兴，盛也。无不盛者，使万物皆盛，草木畅茂，禽兽硕大。如山如阜，如冈如陵，【传】言广厚也。高平曰陆，大陆曰阜，大阜曰陵。【笺】此言其福禄委积高大也。如川之方至，以莫不增。【笺】川之方至，谓其水纵长之时也。万物之收，皆增多也。
　　
　　吉蠲为饎，是用孝享。【传】吉，善；蠲，洁也。饎，酒食也。享，献也。【笺】谓将祭祀也。禴祠烝尝，于公先王。【传】春曰祠，下曰禴，秋曰尝，冬曰烝。公，事也。【笺】公，先公，谓后稷至诸盩。君曰卜尔，万寿无疆。【传】君，先君也，尸所以象神。卜，予也。【笺】君曰卜尔者，尸嘏主人传神辞也。
　　
　　神之吊矣，诒尔多福。【传】吊，至；诒，遗也。【笺】神至者，宗庙致敬，鬼神著矣，此之谓也。民之质矣，日用饮食。【传】质，成也。【笺】成，平也。民事平，以礼饮食，相燕乐而已。群黎百姓，遍为尔德。【传】百姓，百官族姓也。【笺】黎，众也。群众百姓，遍为女之德，言则而象之。
　　
　　如月之恒，如日之升。【传】恒，弦；升，出也。言俱进也。【笺】月上弦而就盈，日始出而就明。如南山之寿，不骞不崩。【传】骞，亏也。如松柏之茂，无不尔或承。【笺】或之言有也。如松柏之枝叶长茂盛，青青相承，无衰落。
　　
　　《天保》六章，章六句。
　　
　　《采薇》，遣戍役也。文王之时，西有昆夷之患，北有玁狁之难，以天子之命，命将率，遣戍役，以守卫中国。故歌《采薇》以遣之，《出车》以劳还，《杕杜》以勤归也。【笺】文王为西伯服事殷之时也。昆夷，西戎也。天子，殷王也。戍，守也。西伯以殷王之命，命其属为将率，将戍役御西戎及北狄之难，歌《采薇》以遣之。《杕杜》勤归者，以其勤劳之故，于其归歌《杕杜》以休息之。
　　采薇
　　采薇采薇，薇亦作止。【传】薇，菜；作，生也。【笺】西伯将遣戍役，先与之期以采薇之时。今薇生矣，先辈可以行也。重言采薇者，丁宁行期也。曰归曰归，岁亦莫止。【笺】莫，晚也。曰女何时归乎？以岁晚之时乃得归也。又丁宁归期，定其心也。靡室靡家，玁狁之故。不遑启居，玁狁之故。【传】玁狁，北狄也。【笺】北狄，今匈奴也。靡，无；遑，暇；启，跪也。古者师出不逾时，今薇菜生而行，岁晚乃得归，使女无室家夫妇之道，不暇跪居者，有玁狁之难，故晓之也。
　　
　　采薇采薇，薇亦柔止。【传】柔，始生也。【笺】柔，谓脆脕之时。曰归曰归，心亦忧止。【笺】忧止者，忧其归期将晚。忧心烈烈，载饥载渴。【笺】烈烈，忧貌。则饥则渴，言其苦也。我戍未定，靡使归聘。【传】聘，问也。【笺】定，止也。我方守于北狄，未得止息，无所使归问。言所以忧。
　　
　　采薇采薇，薇亦刚止。【传】少而刚也。【笺】刚，谓少坚忍时。曰归曰归，岁亦阳止。【传】阳，历阳月也。【笺】十月为阳，时坤用事，嫌于无阳，故以名此月为阳。王事靡盬，不遑启处。【笺】盬，不坚固也。处，犹居也。忧心孔疚，我行不来。【传】疚，病；来，至也。【笺】我，戍役自我也。来，犹反也。据家曰来。
　　
　　彼尔维何？维常之华。【传】尔，华盛貌。常，常棣也。【笺】此言彼尔者乃常棣之华，以兴将率车马服饰之盛。彼路斯何？君子之车。【笺】斯，此也。君子，谓将率。戎车既驾，四牡业业。【传】业业然壮也。岂敢定居，一月三捷。【传】捷，胜也。【笺】定，止也。将率之志，往至所征之地，不敢止而居处自安也。往则庶乎一月之中三有胜功，谓侵也、伐也、战也。
　　
　　驾彼四牡，四牡骙骙。君子所依，小人所腓。【传】骙骙，强也。腓，辟也。【笺】腓，当作芘。此言戎车者，将率之所依乘，戍役之所芘倚。四牡翼翼，象弭鱼服。【传】翼翼，闲也。象弭，弓反末也，所以解紒也。鱼服，鱼皮也。【笺】弭，弓反末彆者，以象骨为之，以助御者解辔紒，宜骨（阮校认为作“滑”是）也。服，矢服也。岂不日戒？玁狁孔棘。【笺】戒，警勑军事也。孔，甚；棘，急也。言君子小人岂不日相警戒乎？诚曰相警戒也，玁狁之难甚急，豫述其苦以劝之。
　　
　　昔我往矣，杨柳依依。今我来思，雨雪霏霏。【传】杨柳，蒲柳也。霏霏，甚也。【笺】我来戍止，而谓始反时也。上二章言戍役，次二章言将率之行，故此章重序其往反之时，极言其苦以说之。行道迟迟，载渴载饥。【传】迟迟，长远也。【笺】行反在于道路，犹饥渴，言至苦也。我心伤悲，莫知我哀。【传】君子能尽人之情，故人忘其死。
　　
　　《采薇》六章，章八句。
　　
　　《出车》，劳还率也。【笺】遣将率及戍役，同歌同时，欲其同心也。反而劳之，异歌异日，殊尊卑也。《礼记》曰：“赐君子小人不同日。”此其义也。
　　出车
　　我出我车，于彼牧矣。【传】出车就马于牧地。【笺】上我，我殷王也。下我，将率自谓也。西伯以天子之命，出我戎车于所牧之地，将使我出征伐。自天子所，谓我来矣。【笺】自，从也。有人从王所来，谓我来矣，谓以王命召己，将使为将率也。先出戎车，乃召将率，将率尊也。召彼仆夫，谓之载矣。王事多难，维其棘矣。【传】仆夫，御夫也。【笺】棘，急也。王命召己，己即召御夫，使装载物而往。王之事多难，其召我必急，欲急趋之。此序其忠敬也。
　　
　　我出我车，于彼郊矣。设此旐矣，建彼旄矣。【传】龟蛇曰旐。旄，干旄。【笺】设旐者，属之于干旄而建之于戎车。将帅既受命行乃乘马。牧地在远郊。彼旟旐斯，胡不旆旆？【传】鸟隼曰旟。旆旆，旈垂貌。忧心悄悄，仆夫况瘁。【笺】况，兹也。将率既受命行而忧，临事而惧也。御夫则兹益憔悴，忧其马之不正。
　　
　　王命南仲，往城于方。出车彭彭，旂旐央央。【传】王，殷王也。南仲，文王之属。方，朔方，近玁狁之国也。彭彭，四马貌。交龙为旂。央央，鲜明也。【笺】王使南仲为将率，往筑城于朔方，为军垒以御北狄之难。天子命我，城彼朔方。赫赫南仲，玁狁于襄。【传】朔方，北方也。赫赫，盛貌。襄，除也。【笺】此我，我戍役也。戍役筑垒，而美其将率，自此出征也。
　　
　　昔我往矣，黍稷方华。今我来思，雨雪载涂。王事多难，不遑启居。【传】涂，冻释也。【笺】黍稷方华，朔方之地六月时也。以此时始出垒征伐玁狁，因伐西戎，至春冻始释而来反，其间非有休息。岂不怀归？畏此简书。【传】简书，戒命也。邻国有急，以简书相告，则奔命救之。
　　
　　喓喓草虫，趯趯阜螽。【笺】草虫鸣，阜螽跃而从之，天性也。喻近西戎之诸侯，闻南仲既征玁狁，将伐西戎之命，则跳跃而乡望之，如阜螽之闻草虫鸣焉。草虫鸣，晚秋之时也。此以其时所见而兴之。未见君子，忧心忡忡。既见君子，我心则降。【笺】君子，斥南仲也。降，下也。赫赫南仲，薄伐西戎。
　　
　　春日迟迟，卉木萋萋。仓庚喈喈，采蘩祁祁。执讯获醜，薄言还归。【传】卉，草也。讯，辞也。【笺】讯，言；醜，众也。伐西戎以冻释时反，朔方之垒息戍役，至此时而归京师，称美时物以及其事，喜而详之也。执其可言问所获之众以归者，当献之也。赫赫南仲，玁狁于夷。【传】夷，平也。【笺】平者，平之于王也。此时亦伐西戎，独言平玁狁者，玁狁大，故以为始以为终。
　　
　　《出车》六章，章八句。
　　
　　《杕杜》，劳还役也。【笺】役，戍役也。
　　杕杜
　　有杕之杜，有睆其实。【传】兴也。睆，实貌。杕杜犹得其时蕃滋，役夫劳苦，不得尽其天性。王事靡盬，继嗣我日。【笺】嗣，续也。王事无不坚固，我行役续嗣其日。言常劳苦，无休息。日月阳止，女心伤止，征夫遑止。【笺】十月为阳。遑，暇也。妇人思望其君子，阳月之时已忧伤矣，征夫如今已闲暇且归也，而尚不得归，故序其男女之情以说之。阳月而思望之者，以初时云岁亦莫止。
　　
　　有杕之杜，其叶萋萋。王事靡盬，我心伤悲。【笺】伤悲者，念其君子于今劳苦。卉木萋止，女心悲止，征夫归止。【传】室家逾时则思。
　　
　　陟彼北山，言采其杞。王事靡盬，忧我父母。【笺】杞非常菜也，而升北山采之，托有事以望君子。檀车幝幝，四牡痯痯，征夫不远。【传】檀车，役车也。幝幝，敝貌。痯痯，罢貌。【笺】不远者，言其来，喻路近。
　　
　　匪载匪来，忧心孔疚。【笺】匪，非；疚，病也。君子至期不装载，意不为来，我念之忧心甚病。斯逝不至，而多为恤。【传】逝，往；恤，忧也。远行不必如期，室家之情，以期望之。卜筮偕止，会言近止，征夫迩止。【传】卜之筮之，会人占之。迩，近也。【笺】偕，俱；会，合也。或卜之，或筮之，俱占之，合言于繇为近，征夫如今近耳。
　　
　　《杕杜》四章，章七句。
　　
　　《鱼丽》，美万物盛多能备礼也。文武以《天保》以上治内，《采薇》以下治外，始于忧勤，终于逸乐，故美万物盛多，可以告于神明矣。【笺】内，谓诸夏也。外，谓夷狄也。告于神明者，于祭祀而歌之。
　　鱼丽
　　鱼丽于罶，鲿鲨。【传】丽，历也。罶，曲梁也，寡妇之笱也。鲿，扬也。鲨，鮀也。太平而后微物众多，取之有时，用之有道，则物莫不多矣。故者不风不暴不行火，草木不折，不操斧斤，不入山林，豺祭兽然后杀，獭祭鱼然后渔，鹰隼击然后罻罗设。是以天子不合围，诸侯不掩群，大夫不麛不卵，士不隐塞，庶人不数罟。罟必四寸，然后入泽梁。故山不童，泽不竭，鸟兽鱼鳖皆得其所然。君子有酒，旨且多。【笺】酒美而此鱼又多也。
　　
　　鱼丽于罶，鲂鳢。【传】鳢，鲖也。君子有酒，多且旨。【笺】酒多而此鱼又美也。
　　
　　鱼丽于罶，鰋鲤。【传】鰋，鲇也。君子有酒，旨且有。【笺】酒美而此鱼又有。
　　
　　物其多矣，维其嘉矣。【笺】鱼既多又善。
　　
　　物其旨矣，维其偕矣。【笺】鱼既美，又齐等。
　　
　　物其有矣，维其时矣。【笺】鱼既有，又得其时。
　　
　　《鱼丽》六章，三章章四句，三章章二句。
　　
　　《南陔》，孝子相戒以养也。
　　《白华》，孝子之洁白也。
　　《华黍》，时和岁丰，宜黍稷也。有其义而无其辞。【笺】此三篇者，《乡饮酒》、《燕礼》用焉，曰“笙入，立于县中，奏《南陔》、《白华》、《华黍》”是也。孔子论《诗》“《雅》《颂》各得其所”时俱在耳，篇第当在于此。遭战国及秦之世而亡之，其义则与众篇之义合编，故存。至毛公为《诂训传》，乃分众篇之义，各置于其篇端云。又阙其亡者，以见在为数，故推改什首，遂通耳，而下非孔子之旧。
　　
　　鹿鸣之什十篇，五十五章，三百一十五句。
　　
　　
　　小雅 南有嘉鱼之什
　　
　　《南有嘉鱼》，乐与贤也。太平君子至诚，乐与贤者共之也。【笺】乐得贤者与共立于朝，相燕乐也。
　　南有嘉鱼
　　南有嘉鱼，烝然罩罩。【传】江汉之间，鱼所产也。罩罩，（“隺”上为“竹”）也。【笺】烝，尘也。尘然犹言久如也。言南方水中有善鱼，人将久如而俱罩之，迟之也。喻天下有贤者，在位之人将久如而并求致之于朝，亦迟之也。迟之者，谓至诚也。君子有酒，嘉宾式燕以乐。【笺】君子，斥时在位者也。式，用也。用酒与贤者燕饮而乐也。
　　
　　南有嘉鱼，烝然汕汕。【传】汕汕，樔也。【笺】樔者，今之撩罟也。君子有酒，嘉宾式燕以衎。【传】衎，乐也。
　　
　　南有樛木，甘瓠累之。【传】兴也。累，蔓也。【笺】君子下其臣，故贤者归往也。君子有酒，嘉宾式燕绥之。【笺】绥，安也。与嘉宾燕饮而安之。《乡饮酒》曰：“宾以我安。”
　　
　　翩翩者鵻，烝然来思。【传】鵻，壹宿之鸟。【笺】壹宿者，壹意于其所宿之木也。喻贤者有专壹之意于我，我将久如而来，迟之也。君子有酒，嘉宾式燕又思。【笺】又，复也。以其壹意，欲复与燕，加厚之。
　　
　　《南有嘉鱼》四章，章四句。
　　
　　《南山有台》，乐得贤也。得贤则能为邦家立太平之基矣。【笺】人君得贤，则其德广大坚固，如南山之有基趾。
　　南山有台
　　南山有台，北山有莱。【传】兴也。台，夫须也。莱，草也。【笺】兴者，山之有草木，以自覆盖，成其高大，喻人君有贤臣，以自尊显。乐只君子，邦家之基。乐只君子，万寿无期。【传】基，本也。【笺】只之言是也。人君既得贤者，置之于位，又尊敬以礼乐乐之，则能为国家之本，得寿考之福。
　　
　　南山有桑，北山有杨。乐只君子，邦家之光。乐只君子，万寿无疆。【笺】光，明也。政教明，有荣耀。
　　
　　南山有杞，北山有李。乐只君子，民之父母。乐只君子，德音不已。【笺】已，止也。不止者，言长见称颂也。
　　
　　南山有栲，北山有杻。【传】栲，山樗；杻，檍也。乐只君子，遐不眉寿。乐只君子，德音是茂。【传】眉寿，秀眉也。【笺】遐，远也。远不眉寿者，言其近眉寿也。茂，盛也。
　　
　　南山有枸，北山有楰。【传】枸，枳枸；楰，鼠梓。乐只君子，遐不黄耇。乐只君子，保艾尔后。【传】黄，黄发也。耇，老；艾，养；保，安也。
　　
　　《南山有台》五章，章六句。
　　
　　《由庚》，万物得由其道也。
　　《崇丘》，万物得极其高大也。
　　《由仪》，万物之生各得其宜也。有其义而无其词辞。【笺】此三篇者，《乡饮酒》、《燕礼》亦用焉，曰：“乃间歌《鱼丽》，笙《由庚》；歌《南有嘉鱼》，笙《崇丘》；歌《南山有台》，笙《由仪》。”亦遭世乱而亡之。《燕礼》又有笙歌《鹿鸣》，下管《新宫》。《新宫》亦诗篇名也，辞义皆亡，无以知其篇第之处。
　　
　　《蓼萧》，泽及四海也。【笺】九夷、八狄、七戎、六蛮谓之四海，国在九州之外，虽有大者，爵不过子。《虞书》曰：“州十有二师，外薄四海，咸建五长。”
　　蓼萧
　　蓼彼萧斯，零露湑兮。【传】兴也。蓼，长大貌。萧，蒿也。湑湑然，萧上露貌。【笺】兴者，萧，香物之微者，喻四海之诸侯，亦国君之贱者；露者，天所以润万物，喻王者恩泽不为远国则不及也。既见君子，我心写兮。【传】输写其心也。【笺】既见君子者，远国之君朝见于天子也。我心写者，输其情意无留恨也。燕笑语兮，是以有誉处兮。【笺】天子与之燕而笑语，则远国之君各得其所，是以称养德美，是声誉常处天子。
　　
　　蓼彼萧斯，零露瀼瀼。【传】瀼瀼，露蕃貌。既见君子，为龙为光。【传】龙，宠也。【笺】为宠为光，言天子恩泽光耀被及己也。其德不爽，寿考不忘。【传】爽，差也。
　　
　　蓼彼萧斯，零露泥泥。【传】泥泥，（“沾”上有“雨”）濡也。既见君子，孔燕岂弟。【传】岂，乐；弟，易也。【笺】孔，甚；燕，安也。宜兄宜弟，令德寿岂。【传】为兄亦宜，为弟亦宜。
　　
　　蓼彼萧斯，零露浓浓。【传】浓浓，厚貌。既见君子，鞗革沖沖。和鸾雝雝，万福攸同。【传】鞗，辔也。革，辔首也。沖沖，垂饰貌。在饰曰和，在镳曰鸾。【笺】此说天子之车饰者，诸侯燕见天子，天子必乘车迎于门，是以云然。攸，所也。
　　
　　《蓼萧》四章，章六句。
　　
　　《湛露》，天子燕诸侯也。【笺】燕，谓与之燕饮酒也。诸侯朝觐会同，天子与之燕，所以示慈惠。
　　湛露
　　湛湛露斯，匪阳不晞。【传】兴也。湛湛，露茂盛貌。阳，日也。晞，干也。露虽湛湛然，见阳则干。【笺】兴者，露之在物湛湛然，使物柯叶低垂，喻诸侯受燕爵，其义有似醉之貌，诸侯旅酬之则犹然，唯天子赐爵，则貌变肃敬承命，有似露见日而晞也。厌厌夜饮，不醉无归。【传】厌厌，安也。夜饮，私燕也。宗子将有事，则族人皆侍。不醉而出，是不亲也。醉而不出，是渫宗也。【笺】天子燕诸侯之礼亡，此假宗子与族人燕为说尔。族人，犹群臣也。其醉不出，不醉出，犹诸侯之仪也。饮酒至夜，犹云不醉无归，此天子于诸侯之仪。燕饮之礼，宵则两阶及门庭皆设大烛焉。
　　
　　湛湛露斯，在彼丰草。厌厌夜饮，在宗载考。【传】丰，茂也。夜饮必于宗室。【笺】丰草，喻同姓诸侯也。载之言则也。考，成也。夜饮之礼在宗室，同姓诸侯则成之，于庶姓其让之则止。昔者陈敬仲饮桓公酒而乐，桓公命以火继之，敬仲曰：“臣卜其昼，未卜其夜。”于是乃止。此之谓不成也。
　　
　　湛湛露斯，在彼杞棘。显允君子，莫不令德。【笺】杞也棘也，异类，喻庶姓诸侯也。令，善也。无不善其德，言饮酒不至于醉。
　　
　　其桐其椅，其实离离。岂弟君子，莫不令仪。【传】离离，垂也。【笺】桐也椅也，同类而异名，喻二王之后也。其实离离，喻其荐俎礼物多于诸侯也。饮酒不至于醉，徒善其威仪而已，谓陔节也。
　　
　　《湛露》四章，章四句。
　　
　　《彤弓》，天子锡有功诸侯也。【笺】诸侯敌王所忾而献其功，王飨礼之，于是赐彤弓一，彤矢百，玈弓矢千。凡诸侯赐弓矢，然后专征伐。
　　彤弓
　　彤弓弨兮，受言藏之。【传】彤弓，朱弓也，以讲德习射。弨，弛貌。言，我也。【笺】言者，谓王策命也。王赐朱弓，必策其功以命之。受出藏之，乃反入也。我有嘉宾，中心贶之。【传】贶，赐也。【笺】贶者，欲加恩惠也。王意殷勤于宾，故歌序之。钟鼓既设，一朝飨之。【笺】大饮宾曰飨。一朝，犹早朝。
　　
　　彤弓弨兮，受言载之。【传】载以归也。【笺】出载之车也。我有嘉宾，中心喜之。【传】喜，乐也。钟鼓既设，一朝右之。【传】右，劝也。【笺】右之者，主人献之，宾受爵，奠于荐右。既祭俎，乃席末坐卒，爵之谓也。
　　
　　彤弓弨兮，受言櫜之。【传】櫜，韬也。我有嘉宾，中心好之。【传】好，说也。钟鼓既设，一朝酬之。【传】酬，报也。【笺】饮酒之礼，主人献宾，宾酢主人，主人又饮而酌宾，谓之酬。酬，犹厚也，劝也。
　　
　　《彤弓》三章，章六句。
　　
　　《菁菁者莪》，乐育材也。君子能长育人材，则天下喜乐之矣。【笺】乐育材者，歌乐人君教学国人，秀士、选士、俊士、造士、进士，养之以渐至于官之。
　　菁菁者莪
　　菁菁者莪，在彼中阿。【传】兴也。菁菁，盛貌。莪，萝，蒿也。中阿，阿中也。大陵曰阿。君子能长育人材，如阿之长莪菁菁然。【笺】长育之者，既教学之，又不征役也。既见君子，乐且有仪。【笺】既见君子者，官爵之而得见也。见则心既喜乐，又以礼仪见接。
　　
　　菁菁者莪，在彼中沚。【传】中沚，沚中也。既见君子，我心则喜。【传】喜，乐也。
　　
　　菁菁者莪，在彼中陵。【传】中陵，陵中也。既见君子，锡我百朋。【笺】古者货贝，五贝为朋。赐我百朋，得禄多，言得意也。
　　
　　泛泛杨舟，载沉载浮。【传】杨木为舟，载沉亦沉，载浮亦浮。【笺】舟者，沉物亦载，浮物亦载，喻人君用人，文亦用，武亦用，于人之才无所废。既见君子，我心则休。【笺】休者，休休然。
　　
　　《菁菁者莪》四章，章四句。
　　
　　《六月》，宣王北伐也。【笺】从此至《无羊》十四篇，是宣王之《变小雅》。
　　《鹿鸣》废则和乐缺矣，《四牡》废则君臣缺矣，《皇皇者华》废则忠信缺矣，《常棣》废则兄弟缺矣，《伐木》废则朋友缺矣，《天保》废则福禄缺矣，《采薇》废则征伐缺矣，《出车》废则功力缺矣，《杕杜》废则师众缺矣，《鱼丽》废则法度缺矣，《南陔》废则孝友缺矣，《白华》废则廉耻缺矣，《华黍》废则蓄积缺矣，《由庚》废则阴阳失其道理矣，《南有嘉鱼》废则贤者不安，下不得其所，《崇丘》废则万物不遂矣，《南山有台》废则为国之基隊矣，《由仪》废则万物失其道理矣，《蓼萧》废则恩泽乖矣，《湛露》废则万国离矣，《彤弓》废则诸夏衰矣，《菁菁者莪》废则无礼仪矣。《小雅》尽废，则四夷交侵，中国微矣。【笺】《六月》，言周室微而复兴，美宣王之北伐也。
　　六月
　　六月栖栖，戎车既饬。四牡骙骙，载是常服。【传】栖栖，简阅貌。饬，正也。日月为常。服，戎服也。【笺】记六月者，盛夏出兵，明其急也。戎车，革辂之等也，其等有五。戎车之常服，韦弁服也。玁狁孔炽，我是用急。【传】炽，盛也。【笺】此序吉甫之意也。北狄来侵甚炽，故王以是急遣我。王于出征，以匡王国。【笺】于，曰；匡，正也。王曰：今女出征玁狁，以正王国之封畿。
　　
　　比物四骊，闲之维则。【传】物，毛物也。则，法也。言先教战，然后用师。维此六月，既成我服。我服既成，于三十里。【传】师行三十里。【笺】王既成我戎服，将遣之，戒之曰：日行三十里，可以舍息。王于出征，以佐天子。【传】出征以佐其为天子也。【笺】王曰：令女出征伐，以佐助我天子之事，御北狄也。
　　
　　四牡修广，其大有颙。【传】修，长；广，大也。颙，大貌。薄伐玁狁，以奏肤公。【传】奏，为；肤，大；公，功也。有严有翼，共武之服。【传】严，威严也。翼，敬也。【笺】服，事也。言今师之群帅，有威严者，有恭敬者，而共典是兵事。言文武之人备。共武之服，以定王国。【笺】定，安也。
　　
　　玁狁匪茹，整居焦获。侵镐及方，至于泾阳。【传】焦获，周地接于玁狁者。【笺】匪，非；茹，度也。镐也、方也，皆北方地名。言玁狁之来侵，非其所当度为也，乃自整齐而处周之焦获，来侵至泾水之北。言其大恣也。织文鸟章，白旆央央。【传】鸟章，错革鸟为章也。白旆，继旐者也。央央，鲜明貌。【笺】织，徽织也。鸟章，鸟隼之文章，将帅以下，衣皆著焉。元戎十乘，以先启行。【传】元，大也。夏后氏曰鉤车，先正也。殷曰寅车，先疾也。周曰元戎，先良也。【笺】鉤鞶，行曲直有正也。寅，进也。二者及元戎皆可以先前启突敌陈之前行，其制之同异未闻。
　　
　　戎车既安，如轾如轩。四牡既佶，既佶且闲。【传】轾，挚；佶，正也。【笺】戎车之安，从后视之如挚，从前视之如轩，然后适调也。佶，壮健之貌。薄伐玁狁，至于大原。【传】言逐出之而已。文武吉甫，万邦为宪。【传】吉甫，尹吉甫也，有文有武。宪，法也。【笺】吉甫，此时大将也。
　　
　　吉甫燕喜，既多受祉。【传】祉，福也。【笺】吉甫既伐玁狁而归，天子以燕礼乐之，则欢喜矣，又多受赏赐也。来归自镐，我行永久。饮御诸友，炰鳖脍鲤。【传】御，进也。【笺】御，侍也。王以吉甫远从镐地来，又日月长久，今饮之酒，使其诸友恩旧者侍之，又加其珍美之馔，所以极劝也。侯谁在矣，张仲孝友。【传】侯，维也。张仲，贤臣也。善父母为孝，善兄弟为友。使文武之臣征伐，与孝友之臣处内。【笺】张仲，吉甫之友，其性孝友。
　　
　　《六月》六章，章八句。
　　
　　《采芑》，宣王南征也。
　　采芑
　　薄言采芑，于彼新田，于此菑亩。【传】兴也。芑，菜也。田一岁曰菑，二岁曰新田，三岁曰畬。宣王能新美天下之士，然后用之。【笺】兴者，新美之，喻和治其家，养育其身也。士，军士也。方叔涖止，其车三千，师干之试。【传】方叔，卿士也，受命而为将也。涖，临；师，众；干，扞；试，用也。【笺】方叔临视此戎车三千乘，其士卒皆有佐师扞敌之用尔。《司马法》：“兵车一乘，甲士三人，步卒七十二人。”宣王承乱，羡卒尽起。方叔率止，乘其四骐，四骐翼翼。【笺】率者，率此戎车士卒而行也。翼翼，壮健貌。路车有奭，簟茀鱼服，鉤膺鞗革。【传】奭，赤貌。鉤膺，樊缨也。【笺】茀之言蔽也，车之蔽饰象席文也。鱼服，矢服也。鞗革，辔首垂也。
　　
　　薄言采芑，于彼新田，于此中乡。【传】乡，所也。【笺】中乡，美地名。方叔涖止，其车三千，旂旐央央。【笺】交龙为旂，龟蛇为旐。此言军众将帅之车皆备。方叔率止，约軧错衡，八鸾玱玱。【传】軧，长毂之軧也。朱而约之。错衡，文衡也。玱玱，声也。服其命服，朱芾斯皇，有玱葱珩。【传】朱芾，黄朱芾也。皇，犹煌煌也。玱，珩声也。葱，苍也。三命葱珩。言周室之强，车服之美也。言其强美，斯劣矣。【笺】命服者，命为将受王命之服也。天子之服，韦弁服、朱衣裳也。
　　
　　鴥彼飞隼，其飞戾天，亦集爰止。【传】戾，至也。【笺】隼，急疾之鸟也，飞乃至天，喻士卒劲勇，能深攻入敌也。爰，於也。亦集于其所止，喻士卒须命乃行也。方叔涖止，其车三千，师干之试。【笺】三称此者，重师也。方叔率止，钲人伐鼓，陈师鞠旅。【传】伐，击也。钲以静之，鼓以动之。鞠，告也。【笺】钲也、鼓也，各有人焉，言钲人伐鼓，互言尔。二千五百人为师，五百人为旅。此言将战之日，陈列其师旅，誓告之也。陈师告旅，亦互言之。显允方叔，伐鼓渊渊，振旅阗阗。【传】渊渊，鼓声也。入曰振旅，复长幼也。【笺】伐鼓渊渊，谓战时进士众也。至战止将归，又振旅伐鼓阗阗然。振，犹止也。旅，众也。《春秋传》曰：“出曰治兵，入曰振旅。”其礼一也。
　　
　　蠢尔蛮荆，大邦为仇。【传】蠢，动也。蛮荆，荆州之蛮也。【笺】大邦，列国之大也。方叔元老，克壮其犹。【传】元，大也。五官之长，出于诸侯，曰天子之老。壮，大；犹，道也。【笺】犹，谋也。谋，兵谋也。方叔率止，执讯获醜。【笺】方叔率其士众，执其可言问所获敌人之众以还归也。戎车啴啴，啴啴焞焞，如霆如雷。【传】啴啴，众也。焞焞，盛也。【笺】言戎车既众盛，其威又如雷霆。言虽久在外，无罢劳也。显允方叔，征伐玁狁，蛮荆来威。【笺】方叔先与吉甫征伐玁狁，今特往伐蛮荆，皆使来服于宣王之威，美其功之多也。
　　
　　《采芑》四章，章十二句。
　　
　　《车攻》，宣王复古也。宣王能内修政事，外攘夷狄，服文武之竟土，修车马，备器械，复会诸侯于东都，因田猎而选车徒焉。【笺】东都，王城也。
　　车攻
　　我车既攻，我马既同。【传】攻，坚；同，齐也。宗庙齐豪，尚纯也。戎事齐力，尚强也。田猎齐足，尚疾也。四牡庞庞，驾言徂东。【传】庞庞，充实也。东，洛邑也。
　　
　　田车既好，田牡孔阜。东有甫草，驾言行狩。【传】甫，大也。天者，大芟草以为防，或舍其中，褐缠旃以为门，裘缠质以为槸，间容握，驱而入，轚则不得入，左者左，右者之右，然后焚而射焉。天子发，然后诸侯发。诸侯发，然后大夫、士发。天子发，抗大绥。诸侯发，抗小绥。献禽于其下，故战不出顷，田不出防，不逐奔走，古之道也。【笺】甫草者，甫田之草也，郑有甫田。
　　
　　之子于苗，选徒嚣嚣。【传】之子，有司也。夏猎曰苗。嚣嚣，声也。维数车徒者为有声也。【笺】于，曰也。建旐设旄，搏兽于敖。【传】敖，地名。【笺】兽，田猎搏兽也。敖，郑地，今近荥阳。
　　
　　驾彼四牡，四牡奕奕。【传】言诸侯之来会也。赤芾金舄，会同有绎。【传】诸侯赤芾今舄。舄，达屦也。时见曰会，殷见曰同。绎，陈也。【笺】金舄，黄朱色也。
　　
　　决拾既佽，弓矢既调。【传】决，鉤弦也。拾，遂也。佽，利也。【笺】佽，谓手指相次比也。调，谓弓强弱与矢轻重相得。射夫既同，助我举柴。【传】柴，积也。【笺】既同，已射，同复将射之位也。虽不中，必助中者举积禽也。
　　
　　四黄既驾，两骖不猗。【传】言御者之良也。不失其驰，舍矢如破。【传】言习于射御法也。【笺】御者之良，得舒疾之中。射者之工，矢发则中，如椎破物也。
　　
　　萧萧马鸣，悠悠旆旌。【传】言不喧哗也。徒御不惊，大庖不盈。【传】徒，辇也。御，御马也。不惊，惊也。不盈，盈也。一曰干豆，二曰宾客，三曰充君之庖。故自左膘而射之，达于右腢，为上杀。射右耳本，次之。射左髀，达于右（左“骨”右“肙”），为下杀。面伤不献，践毛不献，不成禽不献。禽虽多，择取三十焉，其余以与大夫士以习射于泽宫。田虽得禽，射不中，不得取禽。田虽不得禽，射中，则得取禽。古者以辞让取，不以勇力取。【笺】不惊，惊也。不盈，盈也。反其言美之也。射右耳本，射当为达。三十者，每禽三十也。
　　
　　之子于征，有闻无声。【传】有善闻，而无喧哗之声。【笺】晋人伐郑，陈成子救之，舍于柳舒之上，去穀七里，穀人不知，可谓有闻无声。允矣君子，展也大成。【笺】允，信；展，诚也。大成，谓致太平也。
　　
　　《车攻》八章，章四句。
　　
　　《吉日》，美宣王田也。能慎微接下，无不自尽以奉其上焉。
　　吉日
　　吉日维戊，既伯既祷。【传】维戊，顺类乘牡也。伯，马祖也。重物慎微，将用马力，必先为之祷其祖。祷，祷获也。【笺】戊，刚日也，故乘牡为顺类也。。田车既好，四牡孔阜。升彼大阜，从其群醜。【笺】醜，众也。田而升大阜，从禽兽之群众也。
　　
　　吉日庚午，既差我马。【传】外事以刚日。差，择也。兽之所同，麀鹿麌麌。【传】鹿牝曰麀。麌麌，众多也。【笺】同，犹聚也。麕牡曰麌。麌复麌，言多也。漆沮之从，天子之所。【传】漆沮之水，麀鹿所生也，从漆沮驱禽，而致天子之所。
　　
　　瞻彼中原，其祁孔有。【传】祁，大也。【笺】祁，当作麎。麎，麋牝也，中原之野甚有之。儦儦俟俟，或群或友。【传】趋则儦儦，行则俟俟。兽三曰群，二曰有。悉率左右，以燕天子。【传】驱禽之左右，以安待天子。【笺】率，循也。悉驱禽顺其左右之宜，以安待王之射也。
　　
　　既张我弓，既挟我矢。发彼小豝，殪此大兕。【传】殪，壹发而死，言能中微而制大也。【笺】豕牝曰豝。以御宾客，且以酌醴。【传】飨醴，天子之饮酒也。【笺】御宾客者，给宾客之御也。宾客，谓诸侯也。酌醴，酌而醴群臣，以为俎实也。
　　
　　《吉日》四章，章六句。
　　南有嘉鱼之什十篇，四十六章，二百七十二句。
　　
　　
　　小雅 鸿雁（鴈）之什
　　
　　《鸿雁》，美宣王也。万民离散，不安其居，而能劳来还定安集之，至于矜寡，无不得其所焉。【笺】宣王承厉王衰乱之敝，而起兴复先王之道，以安集众民为始也。《书》曰：“天将有立父母，民之有政有居。”宣王之为是务。
　　鸿雁（鴈）
　　鸿雁于飞，肃肃其羽。【传】兴也。大曰鸿，小曰雁。肃肃，羽声也。【笺】鸿雁知辟阴阳寒暑。兴者，喻民知去无道，就有道。之子于征，劬劳于野。【传】之子，侯伯卿士也。劬劳，病苦也。【笺】侯伯卿士，谓诸侯之伯与天子卿士也。是时民既离散，邦国有坏灭者，侯伯久不述职，王使废于存省诸侯，于是使复之，故美焉。爰及矜人，哀此鳏寡。【传】矜，怜也。老无妻曰鳏，偏丧曰寡。【笺】爰，曰也。王之意，不徒使此为诸侯之事与安集万民而已。王曰，当及此可怜之人，谓贫穷者，欲令赒饩之，鳏寡则哀之，其孤独者收敛之，使有所依附。
　　
　　鸿雁于飞，集于中泽。【传】中泽，泽中也。【笺】鸿雁之性，安居泽中，今飞又集于泽中，犹民去其居而离散，今见还定安集。之子于垣，百堵皆作。【传】一丈为板，五板为堵。【笺】侯伯卿士又于坏灭之国征民起屋舍，筑墙壁，百堵同时而起，言趋事也。《春秋传》曰：“五板为堵，五堵为雉。”雉长三丈，则板六尺。虽则劬劳，其究安宅？【传】究，穷也。【笺】此劝万民之辞，女今虽病苦，终有安居。
　　
　　鸿雁于飞，哀鸣嗷嗷。【传】未得所安集则嗷嗷然。【笺】此之子所未至者。维此哲人，谓我劬劳。【笺】此哲人，谓知王之意及之子之事者。我，之子自我也。维彼愚人，谓我宣骄。【传】宣，示也。【笺】谓我役作众民为骄奢。
　　
　　《鸿雁》三章，章六句。
　　
　　《庭燎》，美宣王也。因以箴之。【笺】诸侯将朝，宣王以夜未央之时问夜早晚。美者，美其能自勤以政事。因以箴者，王有鸡人之官，凡国事为期则告之以时，王不正其官，而问夜早晚。
　　庭燎
　　夜如何其？【笺】此宣王以诸侯将朝，夜起曰：“夜如何其？”问早晚之辞。夜未央，庭燎之光。君子至止，鸾声将将。【传】央，旦也。庭燎，大烛。君子，谓诸侯也。将将，鸾镳声。【笺】夜未央，犹言夜未渠央也，而于庭设大烛，使诸侯早来朝，闻鸾生将将然。
　　
　　夜如何其？夜未艾，庭燎晣晣。君子至止，鸾声哕哕。【传】艾，久也。晣晣，明也。哕哕，徐行有节也。【笺】芟末曰艾，以言夜先鸡鸣时。
　　
　　夜如何其？夜乡晨，庭燎有辉。君子至止，言观其旂。【传】辉，光也。【笺】晨，明也。上二章闻鸾声尔，今夜乡明，我见其旂，是朝之时也。朝礼，别色始入。
　　
　　《庭燎》三章，章五句。
　　
　　《沔水》，规宣王也。【笺】规者，正圆之器也。规主仁恩也，以恩亲正君曰规。《春秋传》曰：“近臣尽规。”
　　沔水
　　沔彼流水，朝宗于海。【传】兴也。沔，水流满也。水犹有所朝宗。【笺】兴者，水流而入海，小就大也，喻诸侯朝天子，亦犹是也。诸侯春见天子曰朝，夏见曰宗。鴥彼飞隼，载飞载止。【笺】载之言则也。言隼欲飞则飞，欲止则止，喻诸侯之自骄恣，欲朝不朝，自由无所惧心也。嗟我兄弟，邦人诸友。莫肯念乱，谁无父母？【传】邦人诸友，谓诸侯也。兄弟，同姓臣也。京师者，诸侯之父母也。【笺】我，我王也。莫，无也。我同姓异姓之诸侯，女自恣听不朝，无肯念此于礼法为乱者，女谁无父母乎？言皆生于父母也。臣之道，资于事父以事君。
　　
　　沔彼流水，其流汤汤。【传】言放纵无所入也。【笺】汤汤，波流盛貌。喻诸侯奢僭，既不朝天子，复不事侯伯。鴥彼飞隼，载飞载扬。【传】言无所定止也。【笺】则飞则扬，喻诸侯出兵，妄相侵伐。念彼不迹，载起载行。心之忧矣，不可弭忘。【传】不迹，不循道也。弭，止也。【笺】彼，彼诸侯也。诸侯不循法度，妄兴师出兵，我念之忧不能忘也。
　　
　　鴥彼飞隼，率彼中陵。【笺】率，循也。隼之性，待鸟雀而食，飞循陵阜者，是其常也。喻诸侯之守职顺法度者，亦是其常也。民之讹言，宁莫之惩。【传】惩，止也。【笺】讹，伪也。言时不令小人，好诈伪为交易之言，使见怨咎，安然无禁止。我友敬矣，谗言其兴。【传】疾王不能察谗也。【笺】我，我天子也。友，谓诸侯也。言诸侯有敬其职顺法度者，谗人犹兴其言以毁恶之，王与侯伯不当察之？
　　
　　《沔水》三章，二章章八句，一章六句。
　　
　　《鹤鸣》，诲宣王也。【笺】诲，教也。教宣王求贤人之未仕者。
　　鹤鸣
　　鹤鸣于九皋，声闻于野。【传】兴也。皋，泽也。言身隐而名著也。【笺】皋，泽中水溢出所为坎。自外数至九，喻深远也。鹤在中鸣焉，而野闻其鸣声。兴者，喻贤者虽隐居，人咸知之。鱼潜在渊，或在于渚。【传】良鱼在渊，小鱼在渚。【笺】此言鱼之性，寒则逃于渊，温则见于渚，喻贤者世乱则隐，治平则出，在时君也。乐彼之园，爰有树檀，其下维萚。【传】何乐于彼园之观乎？萚，落也。尚有树檀而下其萚。【笺】之，往；爰，曰也。言所以之彼园而观者，人曰有树檀，檀下有萚，此犹朝廷之尚贤者而下小人，是以往也。他山之石，可以为错。【传】错，石也，可以琢玉。举贤用滞，则可以治国。【笺】他山，喻异国。
　　
　　鹤鸣于九皋，声闻于天。【笺】天，高远也。鱼在于渚，或潜在渊。【笺】时寒则鱼去渚逃于渊。乐彼之园，爰有树檀，其下维榖。【传】榖，恶木也。他山之石，可以攻玉。【传】攻，错也。
　　
　　《鹤鸣》二章，章九句。
　　
　　《祈父》，刺宣王也。【笺】刺其用祈父，不得其人也。官非其人，则职废。祈父之职，掌六军之事，有九伐之法。祈、圻、畿同。
　　祈父
　　祈父，【传】祈父，司马也。职掌封圻之兵甲。【笺】此司马也，时人以其职号之，故曰祈父。《书》曰“若畴祈父”，谓司马也。司马掌禄士，故司士属焉。又有司右，主勇力之士。予王之爪牙。胡转予于恤，靡所止居？【传】恤，忧也。宣王之末，司马职废，羌戎为败。【笺】予，我；转，移也。此勇力之士责司马之辞也。我乃王之爪牙，爪牙之士当为王闲守之卫，女何移我于忧，使我无所止居乎？谓见使从军，与羌戎战于千亩而败之时也。六军之士出自六乡，法不取于王之爪牙之士。
　　
　　祈父，予王之爪士。【传】士，事也。胡转予于恤，靡所厎止？【传】厎，至也。
　　
　　祈父，亶不聪。【传】亶，诚也。胡转予于恤，有母之尸饔？【传】尸，陈也。熟食曰饔。【笺】己从军而母为父陈馔饮食之具，自伤不得供养也。
　　
　　《祈父》三章，章四句。
　　
　　《白驹》，大夫刺宣王也。【笺】刺其不能留贤也。
　　白驹
　　皎皎白驹，食我场苗。絷之维之，以永今朝。【传】宣王之末，不能用贤，贤者有乘白驹而去者。絷，绊；维，系也。【笺】永，久也。愿此去者乘其白驹而来，使食我场中之苗，我则绊之系之以永今朝。爱之，欲留之。所谓伊人，於焉逍遥？【笺】伊，当作繄。繄，犹是也。所谓是乘白驹而去之贤人，今于何游息乎？思之甚也。
　　
　　皎皎白驹，食我场藿。絷之维之，以永今夕。【传】藿，犹苗也。夕，犹朝也。所谓伊人，於焉嘉客？
　　
　　皎皎白驹，贲然来思。【传】贲，饰也。【笺】愿其来而得见之。《易卦》曰：“山下有火，贲。”贲，黄白色也。尔公尔侯，逸豫无期。【传】尔公尔侯邪，何为逸乐无期以反也。慎尔优游，勉尔遁思。【传】慎，诚也。【笺】诚女优游，使待时也。勉女遁思，度己终不得见，自诀之辞。
　　
　　皎皎白驹，在彼空谷。【传】空，大也。生刍一束，其人如玉。【传】此戒之也。女行所舍主人之饩虽薄，要就贤人，其德如玉然。毋金玉尔音，而有遐心。【笺】毋爱女声音，而有远我之心。以恩责之也。
　　
　　《白驹》四章，章六句。
　　
　　《黄鸟》，刺宣王也。【笺】刺其以阴礼教亲而不至，联兄弟之不固。
　　黄鸟
　　黄鸟黄鸟，无集于榖，无啄我粟。【传】兴也。黄鸟，以集木啄黍者，喻天下室家不以其道而相去，是失其性。此邦之人，不我肯穀。【传】穀，善也。【笺】不肯以善道与我。言旋言归，复我邦族。【传】宣王之末，天下室家离散，妃匹相去有不以礼者。【笺】言，我；复，反也。
　　
　　黄鸟黄鸟，无集于桑，无啄我粱。此邦之人，不可与明。【传】不可与明夫妇之道。【笺】明，当为盟。盟，信也。言旋言归，复我诸兄。【传】妇人有归宗之义。【笺】宗，谓宗子也。
　　
　　黄鸟黄鸟，无集于栩，无啄我黍。此邦之人，不可与处。【传】处，居也。言旋言归，复我诸父。【传】诸父，犹诸兄也。
　　
　　《黄鸟》三章，章七句。
　　
　　《我行其野》，刺宣王也。【笺】刺其不正嫁取之数，而有荒政，多淫昏之俗。
　　我行其野
　　我行其野，蔽芾其樗。昏姻之故，言就尔居。【传】樗，恶木也。【笺】樗之蔽芾始生，谓仲春之时，嫁取之月。妇之父、壻之父相谓昏姻。言，我也。我乃以此二父之命，故我就女居，我岂其无礼来乎？责之也。尔不我畜，复我邦家。【传】畜，养也。【笺】宣王之末，男女失道，以求外昏弃其旧姻而相怨。
　　
　　我行其野，言采其蓫。婚姻之故，言就尔宿。【传】蓫，恶菜也。【笺】蓫，牛蘈也，亦仲春时生，可采也。尔不我畜，言归斯复。【传】复，反也。
　　
　　我行其野，言采其葍。不思旧姻，求尔新特。【传】葍，恶菜也。新特，外昏也。【笺】葍，（上“草”下“富”）也，亦仲春时生，可采也。壻之父曰姻。我采葍之时，以礼来嫁女，女不思女老父之命而弃我，而求女新外昏特来之女，责之也。不以礼嫁，必无肯媵之。成不以富，亦祗以异。【传】祗，适也。【笺】女不以礼为室家，成事不足以得富也，亦适以此自异于人道。言可恶也。
　　
　　《我行其野》三章，章六句。
　　
　　《斯干》，宣王考室也。【笺】考，成也。德行国富，人民殷众而皆佼好，骨肉和亲，宣王于是筑宫庙，群寝既成而釁之，歌《斯干》之诗以落之，此之谓成室。宗庙成，则又祭祀先祖。
　　斯干
　　秩秩斯干，幽幽南山。【传】兴也。秩秩，流行也。干，间也。幽幽，深远也。【笺】兴者，喻宣王之德如涧水之源，秩秩流出，无极已也。国以饶富，民取足焉，如于深山。如竹苞矣，如松茂矣。【传】苞，本也。【笺】言时民殷众如竹之本生矣，其佼好又如松柏之畅茂矣。兄及弟矣，式相好矣，无相犹矣。【传】犹，道也。【笺】犹，当作瘉。瘉，病也。言时人骨肉用是相爱好，无相诟病也。
　　
　　似续妣祖，【传】似，嗣也。【笺】似，读如巳午之巳。巳续妣祖者，谓巳成其宫庙也。妣，先妣姜嫄也。祖，先祖也。筑室百堵，西南其户。【传】西乡户、南乡户也。【笺】此筑室者，谓筑燕寝也。百堵，百堵一时起也。天子之寝有左右房，西其户者，异于一房者之室户也。又云南其户者，宗庙及路寝制如明堂，，每室四户，是室一南户尔。爰居爰处，爰笑爰语。【笺】爰，於也。于是居，于是处，于是笑，于是语。言诸寝之中，皆可安乐。
　　
　　约之阁阁，椓之橐橐。【传】约，束也。阁阁，犹历历也。橐橐，用力也。【笺】约，谓缩板也。椓，谓（左“手”右“留”）土也。风雨攸除，鸟鼠攸去，君子攸芋。【传】芋，大也。【笺】芋，当作幠。幠，覆也。寝庙既成，其墙屋弘杀，则风雨之所除也；其坚致，则鸟鼠之所去也；其堂屋相称，则君子之所覆盖。
　　
　　如跂斯翼，【传】如人之跂竦翼尔。如矢斯棘，如鸟斯革，【传】棘，稜廉也。革，翼也。【笺】棘，戟也。如人挟弓矢戟其肘，如鸟夏暑希革张其翼时。如翚斯飞，君子攸跻。【传】跻，升也。【笺】伊洛而南，素质五色皆备成章曰翚。此章四如者，皆谓廉隅之正，形貌之显也。翚者，鸟之奇异者也，故以成之焉。此章主于宗庙，君子所升，祭祀之时。
　　
　　殖殖其庭，有觉其楹。【传】殖殖，言平正也。有觉，言高大也。【笺】觉，直也。哙哙其正，哕哕其冥，【传】正，长也。冥，幼也。【笺】哙哙，犹快快也。正，昼也。哕哕，犹煟煟也。冥，夜也。言居之昼日则快快然，夜则煟煟然，皆宽明之貌。君子攸宁。【笺】此章主于寝，君子所安，燕息之时。
　　
　　下莞上簟，乃安斯寝。【笺】莞，小蒲之席也。竹苇曰簟。寝既成，乃铺席，与群臣安燕，为欢以落之。乃寝乃兴，乃占我梦。【传】言善之应人也。【笺】兴，夙兴也。有善梦，则占之。吉梦维何？维熊维罴，维虺维蛇。【笺】熊罴之兽，虺蛇之虫，此四者，梦之吉祥也。
　　
　　大人占之：维熊维罴，男子之祥；维虺维蛇，女子之祥。【笺】大人占之，谓以圣人占梦之法占之也。熊罴在山，阳之祥也，故为生男。虺蛇穴处，阴之祥也，故为生女。
　　
　　乃生男子，载寝之床。载衣之裳，载弄之璋。【传】半珪曰璋。裳，下之饰也。璋，臣之职也。【笺】男子生而卧于床，尊之也。裳，昼日衣也。衣以裳者，明当主于外事也。玩以璋者，欲其比德焉。玉以璋者，明成之有渐。其泣喤喤，朱芾斯皇，室家君王。【笺】皇，犹煌煌也。芾者，天子纯朱，诸侯黄朱。室家，一家之内。宣王将生之子，或且为诸侯，或且为天子，皆将佩朱芾煌煌然。
　　
　　乃生女子，载寝之地，载衣之裼，载弄之瓦。【传】裼，褓也。瓦，纺塼也。【笺】卧于地，卑之也。褓，夜衣也。明当主于内事。纺塼，习其所有事也。无非无仪，唯酒食是议，无父母诒罹。【传】妇人职无威仪也。罹，忧也。【笺】仪，善也。妇人无所专于家事。有非，非妇人也。有善，亦非妇人也。妇人之事，惟议酒食尔，无遗父母之忧。
　　
　　《斯干》九章，四章章七句，五章章五句。
　　
　　《无羊》，宣王考牧也。【笺】厉王之时，牧人之职废，宣王始兴而复之，至此而成，谓复先王牛羊之数。
　　无羊
　　谁谓尔无羊？三百维群。谁谓尔无牛？九十其犉。【传】黄牛黑唇曰犉。【笺】尔，女也。女，宣王也。宣王复古之牧法，汲汲于其数，故歌此诗以解之也。谁谓女无羊，今乃三百头为一群。谁谓女无牛，今乃犉者九十头。言其多矣，足如古矣。尔羊来思，其角濈濈。【传】聚其角而息濈濈然。【笺】言此者，美畜产得其所。尔牛来思，其耳湿湿。【传】（左“口”右“司”）而动其耳湿湿然。
　　
　　或降于阿，或饮于池，或寝或讹。【传】讹，动也。【笺】言此者，美其无所惊畏也。尔牧来思，何蓑何笠，或负其餱。【传】何，揭也。蓑，所以备雨。笠，所以御暑。【笺】言此者，美牧人寒暑饮食有备。三十维物，尔牲则具。【传】异毛者三十也。【笺】牛羊之色，异者三十，则女之祭祀，索则有之。
　　
　　尔牧来思，以薪以蒸，以雌以雄。【笺】此言牧人有余力，则取薪蒸，擒禽兽，以来归也。粗曰薪，细曰蒸。尔羊来思，矜矜兢兢，不骞不崩。【传】矜矜兢兢，以言坚强也。骞，亏也。崩，群疾也。麾之以肱，毕来既升。【传】肱，臂也。升，升入牢也。【笺】此言扰训从人意也。
　　
　　牧人乃梦：众维鱼矣，旐维旟矣。【笺】牧人乃梦见人众相与捕鱼，又梦见旐与旟。占梦之官得而献之于宣王，将以占国事。大人占之：众维鱼矣，实维丰年；【传】阴阳和则鱼众多也。【笺】鱼者，庶人之所以养也，今人众相与捕鱼，则是岁熟，相供养之祥也。《易 中孚》卦曰：“豚鱼吉。”旐维旟矣，室家溱溱。【传】溱溱，众也。旐旟，所以聚众也。【笺】溱溱，子孙众多也。
　　
　　《无羊》四章，章八句。
　　鸿雁之什十篇，三十二章，二百三十句。
　　
　　
　　小雅 节南山之什
　　
　　《节南山》，家父刺幽王也。【笺】家父，字，周大夫也。
　　节南山
　　节彼南山，维石岩岩。【传】兴也。节，高峻貌。岩岩，积石貌。【笺】兴者，喻三公之位，人所尊严。赫赫师尹，民具尔瞻。忧心如惔，不敢戏谈。【传】赫赫，显盛貌。师，大师，周之三公也。尹，尹氏，为大师。具，俱；瞻视；惔，燔也。【笺】此言尹氏女居三公之位，天下之民俱视女之所为，皆忧心如火灼烂之矣，又畏女之威，不敢相戏而言语。疾其贪暴，胁下以刑辟也。国既卒斩，何用不监？【传】卒，尽；斩，断；监，视也。【笺】天下之诸侯日相侵伐，其国已尽绝灭，女何用为职之不监察之？
　　
　　节彼南山，有实其猗。【传】实，满；猗，长也。【笺】猗，倚也。言南山既能高峻，又以草木平满，其旁倚之畎谷，使之齐均也。赫赫师尹，不平谓何？【笺】责三公之不平均，不如山之为也。谓何，犹云何也。天方荐瘥，丧乱弘多。【传】荐，重；瘥，病；弘，大也。【笺】天气方今又重以疫病，长幼相乱，而死丧甚大多也。民言无嘉，憯莫惩嗟。【传】憯，曾也。【笺】惩，止也。天下之民皆以灾害相吊唁，无一嘉庆之言，曾无以恩德止之者，嗟乎奈何。
　　
　　尹氏大师，维周之氐。秉国之钧，四方是维。天子是毗，俾民不迷。【传】氐，本；均，平；毗，厚也。【笺】氐，当作桎鎋之桎。毗，辅也。言尹氏作大师之官，为周之桎鎋，持国政之平，维制四方，上辅天子，下教化天下，使民无迷惑之忧。言任至重。不吊昊天，不宜空我师。【传】吊，至；空，穷也。【笺】至，犹善也。不善乎昊天，愬之也。不宜使此人居尊官，困穷我之众民也。
　　
　　弗躬弗亲，庶民弗信。弗问弗仕，勿罔君子。【传】庶民之言不可信，无罔上而行也。【笺】仕，察也。勿，当作未。此言王之政不躬而亲之，则恩泽不信于众民矣；不问而察之，则下民未罔其上矣。式夷式已，无小人殆。【传】式，用；夷，平也。用平则已，无以小人之言至于危殆也。【笺】殆，近也。为政当用平正之人，用能纪理其事也，无小人近。琐琐姻亚，则无膴仕。【传】琐琐，小貌。两壻相谓曰亚。膴，厚也。【笺】壻之父曰姻。琐琐昏姻妻党之小人，无厚任用之，置之大位，重其禄也。
　　
　　昊天不佣，降此鞠讻。昊天不惠，降此大戾。【传】佣，均；鞠，盛；讻，讼也。【笺】鞠，犹多也。戾，怪也。昊天乎，师氏为政不均，乃下此多讼之俗。又为不和顺之行，乃下此乖争之化。疾时民效为之，愬之于天。君子如届，俾民心阕。君子如夷，恶怒是违。【传】届极；阕，息；夷，易；违，去也。【笺】届，至也。君子，斥在位者，如行至诚之道，则民鞠讻之心息；如行平易之政，则民乖争之情去。言民之失由于上，可反复也。
　　
　　不吊昊天，乱靡有定。式月斯生，俾民不宁。忧心如酲，谁秉国成？【传】病酒曰酲。成，平也。【笺】吊，至也。至，犹善也。定，止；式，用也。不善乎昊天，天下之乱无有止之者。用月此生，言月月益甚也，使民不得安。我今忧之如病酒之酲矣，观此君臣，谁能持国之平乎？言无有也。不自为政，卒劳百姓。【笺】卒，终也。昊天不自出政教，则终穷苦百姓。欲使昊天出图书，有所受命，民乃得安。
　　
　　驾彼四牡，四牡项领。【传】项，大也。【笺】四牡者，人君所乘驾，今但养大其领，不肯为用。喻大臣自恣，王不能使也。我瞻四方，蹙蹙靡所骋。【传】骋，极也。【笺】蹙蹙，缩小之貌。我视四方土地，日见侵削于夷狄蹙蹙然，虽欲驰骋，无所之也。
　　
　　方茂尔恶，相尔矛矣。【传】茂，勉也。【笺】相，视也。方争讼自勉于恶之时，则视女矛矣。言欲战斗相杀伤也。既夷既怿，如相酬矣。【传】怿，服也。【笺】夷，说也。言大臣之乖争，本无大雠，其已相和顺而说怿，则如宾主饮酒相酬酢也。
　　
　　昊天不平，我王不宁。不惩其心，覆怨其正。【传】正，长也。【笺】昊天乎，师尹为政不平，使我王不得安宁。女不惩止女之邪心，而反怨憎其正也。
　　
　　家父作诵，以究王訩。【传】家父，大夫也。【笺】究，穷也。大夫家父作此诗而为王诵之，以穷极王之政所以致多讼之本意。式讹尔心，以畜万邦。【笺】讹，化；畜，养也。
　　
　　《节南山》十章，六章章八句，四章章四句。
　　
　　《正月》，大夫刺幽王也。
　　正月
　　正月繁霜，我心忧伤。【传】正月，夏之四月。繁，多也。【笺】夏之四月，建巳之月，纯阳用事而霜多，急恒寒若之异，伤害万物，故心为之忧伤。民之讹言，亦孔之将。【传】将，大也。【笺】讹，伪也。人以伪言相陷入，使王行酷暴之刑，致此灾异，故言亦甚大也。念我独兮，忧心京京。哀我小心，癙忧以痒。【传】京京，忧不去也。癙、痒，皆病也。【笺】念我独兮者，言我独忧此政也。
　　
　　父母生我，胡俾我瘉？不自我先，不自我后。【传】父母，谓文、武也。我，我天下也。瘉，病也。【笺】自，从也。天使父母生我，何故不长遂我，而使我遭此暴虐之政而病。此何不出我之前，居我之后。穷苦之情，苟欲免身。好言自口，莠言自口。【传】莠，丑也。【笺】自，从也。此疾讹言之人，善言从女口出，恶言亦从女口出，女口一尔，善也恶也同出其中，谓其可贱。忧心愈愈，是以有侮。【传】愈愈，忧惧也。【笺】我心忧政如是，是与讹言者殊涂，故用是见侵侮也。
　　
　　忧心惸惸，念我无禄。【传】惸惸，忧意也。【笺】无禄者，言不得天禄，自伤值今生也。民之无辜，并其臣仆。【传】古者有罪，不入于刑，则役之圜土以为臣仆。【笺】辜，罪也。人之尊卑有十等，仆第九，台第十。言王既刑杀无罪，并及其家之贱者，不止于所罪而已。《书》曰：“越兹丽行并制。”哀我人斯，于何从禄？【笺】斯，此；于，於也。哀乎今我民人见遇如此，当于何从得天禄免于是难？瞻乌爰止，于谁之屋？【传】富人之屋，乌所集也。【笺】视乌集于富人之室，以言今民亦当求明君而归之。
　　
　　瞻彼中林，侯薪侯蒸。【传】中林，林中也。薪蒸，言似而非。【笺】侯，维也。林中大木之处，而唯有薪蒸尔，喻朝廷宜有贤者，而但聚小人。民今方殆，视天梦梦。【传】王者为乱梦梦然。【笺】方，且也。民今且危亡，视王者所为，反梦梦然而乱，无统理安人之意。既克有定，靡人弗胜。【传】胜，乘也。【笺】王既能有所定，尚复事之小者尔。无人而不胜，言凡人所定，皆胜王也。有皇上帝，伊谁云憎？【传】皇，君也。【笺】伊，读当为繄。繄，犹是也。有君上帝者，以情告天也。使王暴虐如是，是憎恶谁乎？欲天指害其所憎而已。
　　
　　谓山盖卑，为冈为陵。【传】在位非君子，乃小人也。【笺】此喻为君子贤者之道，人尚谓之卑，况为凡庸小人之行。民之讹言，宁莫之惩。【笺】小人在位，曾无欲止众民之为伪言相陷害也。召彼故老，讯之占梦。【传】故老，元老。讯，问也。【笺】君臣在朝，侮慢元老，召之不问政事，但问占梦，不尚道德，而信征祥之甚。具曰予圣，谁知乌之雌雄？【传】君臣俱自谓圣也。【笺】时君臣贤愚适同，如乌雌雄相似，谁能别异之乎？
　　
　　谓天盖高，不敢不局。谓地盖厚，不敢不蹐。维号斯言，有伦有脊。【传】局，曲也。蹐，累足也。伦，道；脊，理也。【笺】局蹐者，天高而有雷霆，地厚而有陷沦也。此民疾苦王政，上下皆可畏怖之言也。维民号呼而发此言，皆有道理。所以至然者，非徒苟妄为诬辞。哀今之人，胡为虺蜴？【传】蜴，螈也。【笺】虺蜴之人，见人则走。哀哉今之人，何为如是？伤时政也。
　　
　　瞻彼阪田，有菀其特。【传】言朝廷曾无杰臣。【笺】阪田，崎岖墝埆之处，而有菀然茂特之苗，喻贤者在间辟隐居之时。天之扤我，如不我克。【传】扤，动也。【笺】我，我特苗也。天以风雨动摇我，如将不胜我，谓其迅疾也。彼求我则，如不我得。【笺】彼，彼王也。王之始征求我，如恐不得我。言其礼命之繁多。执我仇仇，亦不我力。【传】仇仇，犹謷謷也。【笺】王既得我，执留我，其礼待我謷謷然，亦不问我在位之功力。言其有贪贤之名，无用贤之实。
　　
　　心之忧矣，如或结之。今兹之正，胡然厉矣。【传】厉，恶也。【笺】兹，此；正，长也。心忧如有结之者，忧今此之君臣，何一然为恶如是。燎之方扬，宁或灭之？【传】灭之以水也。【笺】火田为燎。燎之方胜之时，炎炽熛怒，宁有能灭息之者？言无有也。以无有喻有之者为甚也。赫赫宗周，褒姒（“滅”去“水”）之。【传】宗周，镐京也。褒，国也。姒，姓也。（“滅”去“水”），灭也。有褒国之女，幽王惑焉而以为后，诗人知其必灭周也。
　　
　　终其永怀，又窘阴雨。【传】窘，困也。【笺】窘，仍也。终王之所行，其长可忧伤矣，又将仍忧伤于阴雨。阴雨，喻君有泥陷之难。其车既载，乃弃尔辅。【传】大车重载，又弃其辅。【笺】以车之载物，喻王之任国事也。弃辅，喻远贤也。载输尔载，将伯助予。【传】将，请；伯，长也。【笺】输，堕也。弃女车辅，则堕女之载，乃请长者见助，以言国危而求贤者，已晚矣。
　　
　　无弃尔辅，员于尔辐。【传】员，益也。屡顾尔仆，不输尔载。【笺】屡，数也。仆，将车者也。顾，犹视也，念也。终逾绝险，曾是不意。【笺】女不弃车之辅，数顾女仆，终是用逾度陷绝之险，女不曾以是为意乎？以商事喻治国也。
　　
　　鱼在于沼，亦匪克乐。潜虽伏矣，亦孔之炤。【传】沼，池也。【笺】池鱼之所乐而非能乐，其潜伏于渊，又不足以逃，甚炤炤易见。以喻时贤者在朝廷，道不行无所乐，退而穷处，又无所止也。忧心惨惨，念国之为虐。【传】惨惨，犹戚戚也。
　　
　　彼有旨酒，又有嘉肴。【传】言礼物备也。【笺】彼，彼尹氏大师也。洽比其邻，昏姻孔云。【传】洽，合；邻，近；云，旋也。是言王者不能亲亲以及远。【笺】云，犹友也。言尹氏富，与兄弟相亲友为朋党也。念我独兮，忧心慇慇。【传】慇慇然痛也。【笺】此贤者孤特自伤也。
　　
　　佌佌彼有屋，蔌蔌方有穀。【传】佌佌，小也。蔌蔌，陋也。【笺】穀，禄也。此言小人富，而窭陋将贵也。民今之无禄，天夭是椓。【传】君夭之，在位椓之。【笺】民于今而无禄者，天以荐瘥夭杀之，是王者之政又复椓破之。言遇害甚也。哿矣富人，哀此惸独。【传】哿，可；独，单也。【笺】此言王政如是，富人犹可，惸独将困也。
　　
　　《正月》十三章，八章章八句，五章章六句。
　　
　　《十月之交》，大夫刺幽王也。【笺】当为刺厉王。作《诂训传》时移其篇第，因改之耳。《节彼》刺师尹不平，乱靡有定，此篇讥皇父擅恣，日月告凶；《正月》恶褒姒灭周，此篇疾艳妻煽方处。又幽王时司徒乃郑桓公友，非此篇之所云番也，是以知然。
　　十月之交
　　十月之交，朔月辛卯。日有食之，亦孔之丑。【传】之交，日月之交会。丑，恶也。【笺】周之十月，夏之八月也。八月朔日，日月交会而日食，阴侵阳，臣侵君之象。日辰之义，日为君，辰为臣。辛，金也。卯，木也。又以卯侵辛，故甚恶也。彼月而微，此日而微。【传】月，臣道。日，君道。【笺】微，谓不明也。彼月则有微，今此日反微，非其常，为异尤大也。今此下民，亦孔之哀。【笺】君臣失道，灾害将起，故下民亦甚可哀。
　　
　　日月告凶，不用其行。四国无政，不用其良。【笺】告凶，告天下以凶亡之征也。行，道度也。不用之者，谓相干犯也。四方之国无政治者，由天子不用善人也。彼月而食，则维其常。此日而食，于何不臧。【笺】臧，善也。
　　
　　爗爗震电，不宁不令。【传】爗爗，震电貌。震，雷也。【笺】雷电过常，天下不安、政教不善之征。百川沸腾，山冢崒崩。【传】沸，出；腾，乘也。山顶曰冢。【笺】崒者，崔嵬。百川沸出相乘陵者，由贵小人也。山顶崔嵬者崩，君道坏也。高岸为谷，深谷为陵。【传】言易位也。【笺】易位者，君子居下，小人处上之谓也。哀今之人，胡憯莫惩？【笺】憯，曾；惩，止也。变易如此，祸乱方至，哀哉今在位之人，何曾无以道德止之。
　　
　　皇父卿士，番维司徒，家伯维宰，仲允膳夫，棸子内史，蹶维趣马，楀维师氏，艳妻煽方处。【传】艳妻，褒姒。美色曰艳。煽，炽也。【笺】皇父、家伯、仲允，皆字。番、棸、蹶、楀，皆氏。厉王淫于色，七子皆用后嬖宠方炽之时并处位，言妻党盛女谒行之甚也。敌夫曰妻。司徒之职，掌天下土地之图、人民之数，冢宰掌建邦之六典，皆卿也。膳夫，上士也，掌王之饮食膳羞。内史，中大夫也，掌爵禄废置、杀生予夺之法。趣马，中士也，掌王马之政。师氏，亦中大夫也，掌司朝得失之事。六人之中，虽官有尊卑，权宠相连，朋党于朝，是以疾焉。皇父则为之端首，兼擅群职，故但目以卿士云。
　　
　　抑此皇父，岂曰不时？胡为我作，不即我谋？彻我墙屋，田卒汙莱。【传】时，是也。下则汙，高则莱。【笺】抑之言噫。噫是皇父，疾而呼之。女岂曰我所为不是乎？言其不自知恶也。女何为役作我，不先就与我谋，使我得迁徙，乃反彻毁我墙屋，令我不得趋农，田卒为汙莱乎？此皇父所筑邑人之怨辞。曰予不戕，礼则然矣。【笺】戕，残也。言皇父既不自知不是，反云我不残败女田业，礼，下供上役，其道当然。言文过也。
　　
　　皇父孔圣，作都于向。择三有事，亶侯多藏。【传】皇父甚自谓圣。向，邑也。择三有事，有司国之三卿，信维贪淫多藏之人也。【笺】专权足己，自比圣人，作都立三卿，皆取聚敛之臣。言不知厌也。礼，畿内诸侯二卿。不慭遗一老，俾守我王。【笺】慭者，心不欲自强之辞也。言尽将旧在位之人与之皆去，无留卫王。择有车马，以居徂向。【笺】又择民之富有车马者，以往居于向也。
　　
　　黾勉从事，不敢告劳。【笺】诗人贤者，见时如是，自勉以从王事，虽劳不敢自谓劳，谓刑罚也。无罪无辜，谗口嚣嚣。【笺】嚣嚣，众多貌。时人非有辜罪，其被谗口见椓谮嚣嚣然。下民之孽，匪降自天。噂沓背憎，职競由人。【传】噂，犹噂噂。沓，犹沓沓。职，主也。【笺】孽，妖孽，谓相为灾害也。下民有此，言非从天堕也。噂噂沓沓，相对谈语，背则相憎逐，为此者，由主人也。
　　
　　悠悠我里，亦孔之痗。【传】悠悠，忧也。里，居也。痗，病也。【笺】里，居也。悠悠乎我居今之世，亦甚困病。四方有羡，我独居忧。【传】羡，余也。【笺】四方之人尽有饶余，我独居此而忧。民莫不逸，我独不敢休。【笺】逸，逸豫也。天命不彻，我不敢效我友自逸。【传】彻，道也。亲属之臣，心不能已。【笺】不道者，言王不循天之政教。
　　
　　《十月之交》八章，章八句。
　　
　　《雨无正》，大夫刺幽王也。雨，自上下者也。众多如雨，而非所以为政也。【笺】亦当为刺厉王。王之所下教令甚多，而无正也。
　　雨无正
　　浩浩昊天，不骏其德。降丧饥馑，斩伐四国。【传】骏，长也。穀不熟曰饥，蔬不熟曰馑。【笺】此言王不能继长昊天之德，至使昊天下此死丧饥馑之灾，而天下诸侯于是更相侵伐。旻天疾威，弗虑弗图。【笺】虑、图，皆谋也。王既不骏昊天之德，今昊天又疾其政，以刑罚威恐天下，而不虑不图。舍彼有罪，既伏其辜。若此无罪，沦胥以铺。【传】舍，除；沦，率也。【笺】胥，相；铺，遍也。言王使此无罪者见牵率相引而遍得罪也。
　　
　　周宗既灭，靡所止戾。【传】戾，定也。【笺】周宗，镐京也。是时诸侯不朝王，民不堪命，王流于彘，无所安定也。正大夫离居，莫知我勚。【传】勚，劳也。【笺】正，长也。长官之大夫于王流于彘而皆散处，无复知我民之见罢劳也。三事大夫，莫肯夙夜。邦君诸侯，莫肯朝夕。【笺】王流在外，三公及诸侯随王而行者，皆无君臣之礼，不肯晨夜朝暮省王也。庶曰式臧，覆出为恶。【传】覆，反也。【笺】人见王之失所，庶几其自改悔而用善人，反出教令复为恶也。
　　
　　如何昊天，辟言不信。如彼行迈，则靡所臻。【传】辟，法也。【笺】如何乎昊天，痛而愬之也。为陈法度之言，不信之也。我之言不见信，如行而无所至也。凡百君子，各敬尔身。胡不相畏？不畏于天。【笺】凡百君子，谓众在位者，各敬慎女之身，正君臣之礼，何为上下不相畏乎？上下不相畏，是不畏于天。
　　
　　戎成不退，饥成不遂。曾我暬御，憯憯日瘁。【传】戎，兵；遂，安也。暬御，侍御也。瘁，病也。【笺】兵成而不退，谓王见流于彘，无御止之者。饥成而不安，谓王在彘，乏于饮食之蓄，无输粟归饩者。此二者，曾但侍御左右小臣憯憯忧之，大臣无念之者。凡百君子，莫肯用讯。听言则答，谮言则退。【传】以言进退人也。【笺】讯，告也。众在位者，无肯用此相告语，言不忧王之事也。答，犹距也。有可听用之言，则共以辞距而违之。有谮毁之言，则共为排退之。群臣并为不忠，恶直丑正。
　　
　　哀哉不能言，匪舌是出，维躬是瘁。【传】哀贤人不得言，不得出是舌也。【笺】瘁，病也。不能言，言之拙也。言非可出于舌，其身旋见困病。哿矣能言，巧言如流，俾躬处休。【传】哿，可矣。可矣世所谓能言也，巧言从俗，如水转流。【笺】巧，犹善也。谓以事类风切剀微之言，如水之流，忽然而过，故不悖逆，使身舌安休休然。乱世之言，顺说为上。
　　
　　维曰于仕，孔棘且殆。云不可使，得罪于天子。亦云可使，怨及朋友。【传】于，往也。【笺】棘，急也。不可使者，不正不从也。可使者，虽不正，从也。居今衰乱之世，云往仕乎，甚急迮且危。急迮且危，以此二者也。
　　
　　谓尔迁于王都，曰予未有室家。【传】贤者不肯迁于王都也。【笺】王流于彘，正大夫离居，同姓之臣从王，思其友而呼之，谓曰，女今可迁居王都，谓彘也。其友辞之云，我未有室家于王都可居也。鼠思泣血，无言不疾。【传】无声曰泣血。无所言而不见疾也。【笺】鼠，忧也。既辞之以无室家，为其意恨，又患不能距止之，故云，我忧思泣血，欲迁王都见女，今我无一言而不道疾者，言己方困于病，故未能也。昔尔出居，谁从作尔室？【传】遭乱世，义不得去，思其友而不肯反者也。【笺】往始离居之时，谁随为女作室，女犹自作之尔，今反以无室家距我。恨之辞。
　　
　　《雨无正》七章，二章章十句，二章章八句，三章章六句。
　　
　　《小旻》，大夫刺幽王也。【笺】所刺列于《十月之交》、《雨无正》为小，故曰《小旻》，亦当为刺厉王。
　　小旻
　　旻天疾威，敷于下土。【传】敷，布也。【笺】旻天之德疾王者以刑罚威恐万民，其政教乃布于下土。言天下遍知。谋犹回遹，何日斯沮。【传】回，邪；遹，辟；沮，坏也。【笺】犹，道；沮，止也。今王谋为政之道回辟，不循旻天之德，已甚矣，心犹不悛，何日此恶将止。谋臧不从，不臧覆用。我视谋犹，亦孔之邛。【传】邛，病也。【笺】臧，善也。谋之善者不从，其不善者反用之，我视王谋为政之道，亦甚病天下。
　　
　　潝潝訿訿，亦孔之哀。【传】潝潝然患其上，訿訿然思不称其上。【笺】臣不事君，乱之阶也，甚可哀也。谋之其臧，则具是违。谋之不臧，则具是依。我视谋犹，伊于胡厎。【笺】于，往；厎，止也。谋之善者俱背违之，其不善者依就之，我视今君臣之谋道，往行之将何所至乎？言必至于乱。
　　
　　我龟既厌，不我告犹。【传】犹，道也。【笺】犹，图也。卜筮数而渎龟，龟灵厌之，不复告其所图之吉凶。言虽得兆、占繇，不中。谋夫孔多，是用不集。【传】集，就也。【笺】谋事者众，而非贤者，是非相夺，莫适可从，故所为不成。发言盈庭，谁敢执其咎？【传】谋人之国，国危则死之，古之道也。【笺】谋事者众，讻讻满庭，而无敢决当是非，事若不成，谁云己当其咎责者？言小人争知而让过。如匪行迈谋，是用不得于道。【笺】匪，非也。君臣之谋事如此，与不行而坐图远近，是与道路无进于跬步，何以异乎？
　　
　　哀哉为犹，匪先民是程，匪大犹是经。维迩言是听，维迩言是争。【传】古曰在昔，昔曰先民。程，法；经，常；犹，道；迩，近也。争为近言。【笺】哀哉今之君臣谋事，不用古人之法，不循大道之常，而徒听顺近言之同者，争近言之异者。言见动轫则泥陷，不至于远也。如彼筑室于道谋，是用不溃于成。【传】溃，遂也。【笺】如当路筑室，得人而与之谋所为，路人之意不同，故不得遂成也。
　　
　　国虽靡止，或圣或否。民虽靡膴，或哲或谋，或肃或艾。【传】靡止，言小也。人有通圣者，有不能者，亦有明哲者，有聪谋者。艾，治也。有恭肃者，有治理者。【笺】靡，无；止，礼；膴，法也。言天下诸侯今虽无礼，其心性犹有通圣者，有贤者。民虽无法，其心性犹有知者，有谋者，有肃者，有艾者。王何不择焉，置之于位，而任之为治乎？《书》曰：“睿作圣，明作哲，聪作谋，恭作肃，从作乂。”诗人之意，欲王敬用五事，以明天道，故云然。如彼泉流，无沦胥以败。【笺】沦，率也。王之为政者，如源泉之流行则清，无相牵率为恶，以自浊败。
　　
　　不敢暴虎，不敢冯河。人知其一，莫知其他。【传】冯，陵也。徒涉曰冯河，徒搏曰暴虎。一，非也。他，不敬小人之危殆也。【笺】人皆知暴虎冯河立至之害，而无知当畏慎小人，能危亡也。战战兢兢，【传】战战，恐也。兢兢，戒也。如临深渊，【传】恐坠也。如履薄冰。【传】恐陷也。
　　
　　《小旻》六章，三章章八句，三章章七句。
　　
　　《小宛》，大夫刺宣王也。【笺】亦当为刺厉王。
　　小宛
　　宛彼鸣鸠，翰飞戾天。【传】兴也。宛，小貌。鸣鸠，鹘鵰。翰，高；戾，至也。行小人之道，责高明之功，终不可得。我心忧伤，念昔先人。【传】先人，文、武也。明发不寐，有怀二人。【传】明发，发夕至明。
　　
　　人之齐圣，饮酒温克。【传】齐，正；克，胜也。【笺】中正通知之人，饮酒虽醉，犹能温藉自持以胜。彼昏不知，壹醉日富。【传】醉而日富矣。【笺】童昏无知之人，饮酒一醉，自谓日益富，夸淫自恣，以财骄人。各敬尔仪，天命不又。【传】又，复也。【笺】今女君臣各敬慎威仪，天命所去，不复来也。
　　
　　中原有菽，庶民采之。【传】中原，原中也。菽，藿也。力采者则得之。【笺】藿生原中，非有主也，以喻王位无常家也，勤于德者则得之。螟蛉有子，蜾蠃负之。【传】螟蛉，桑虫也。蜾蠃，蒲卢也。负，持也。【笺】蒲卢取桑虫之子，负持而去，煦妪养之，以成其子。喻有万民不能治，则能治者将得之。教诲尔子，式穀似之。【笺】式，用；穀，善也。今有教诲女之万民用善道者，亦似蒲卢。言将得而子也。
　　
　　题彼脊令，载飞载鸣。【传】题，视也。脊令不能自舍，君子有取节尔。【笺】题之为言视睇也。载之言则也。则飞则鸣，翼也口也，不有止息。我日斯迈，而月斯征。【笺】我，我王也。迈、征，皆行也。王日此行，谓日视朝也。而月此行，谓月视朝也。先王制此礼，使君与群臣议政事，日有所决，月有所行，亦无时止息。夙兴夜寐，毋忝尔所生。【传】忝，辱也。
　　
　　交交桑扈，率场啄粟。【传】交交，小貌。桑扈，窃脂也。言上为乱政，而求下之治，终不可得也。【笺】窃脂肉食，今无肉而循场啄粟，失其天性，不能以自活。哀我填寡，宜岸宜狱。握粟出卜，自何能穀。【传】填，尽；岸，讼也。【笺】仍得曰宜。自，从；穀，生也。可哀哉我穷尽寡财之人，仍有狱讼之事，无可以自救，但持粟行卜，求其胜负，从何能得生。
　　
　　温温恭人，【传】温温，和柔貌。如集于木。【传】恐隊也。惴惴小心，如临于谷。【传】恐陨也。战战兢兢，如履薄冰。【笺】衰乱之世，贤人君子虽无罪，有恐惧。
　　
　　《小宛》六章，章六句。
　　
　　《小弁》，刺幽王也。太子之傅作焉。
　　小弁
　　弁彼鸒斯，归飞提提。【传】兴也。弁，乐也。鸒，卑居。卑居，雅乌也。提提，群貌。【笺】乐乎彼雅乌，出食在野甚饱，群飞而归提提然。兴者，喻凡人之父子兄弟出入宫庭，相与饮食，亦提提然乐，伤今太子独不。民莫不穀，我独于罹。【传】幽王取申女，生太子宜咎。又说褒姒，生子伯服，立以为后，而放宜咎，将杀之。【笺】穀，养；于，曰；罹，忧也。天下之人无不父子相养者，我太子独不然，曰以忧也。何辜于天，我罪伊何。【传】舜之怨慕，日号泣于旻天，于父母。心之忧矣，云如之何。
　　
　　踧踧周道，鞫为茂草。【传】踧踧，平易也。周道，周室之通道。鞠，穷也。【笺】此喻幽王信褒姒之谗，乱其德政，使不通于四方。我心忧伤，惄焉如擣。假寐永叹，维忧用老。心之忧矣，疢如疾首。【传】惄，思也。擣，心疾也。【笺】不脱冠衣而寐曰假寐。疢，犹病也。
　　
　　维桑与梓，必恭敬止。【传】父之所树，己尚不敢不恭敬。靡瞻匪父，靡依匪母。不属于毛，不罹于里。【传】毛在外，阳，以言父。里在内，阴，以言母。【笺】此言人无不瞻仰其父取法则者，无不依恃其母以长大者，今我独不得父皮肤之气乎？独不处母之胞胎乎？何曾无恩于我？天之生我，我辰安在？【传】辰，时也。【笺】此言我生所值之辰安所在乎？谓六物之吉凶。
　　
　　菀彼柳斯，鸣蜩嘒嘒。有漼者渊，萑苇淠淠。【传】蜩，蝉也。嘒嘒，声也。漼，深貌。淠淠，众也。【笺】柳木茂盛则多蝉，渊深而旁生萑苇，言大者之旁，无所不容。譬彼舟流，不知所届。【笺】届，至也。言今太子不为王及后所容，而见放逐，状如舟之流行，无制之者，不知终所至也。心之忧矣，不遑假寐。【笺】遑，暇也。
　　
　　鹿斯之奔，维足伎伎。雉之朝雊，尚求其雌。【传】伎伎，舒貌。谓鹿之奔走，其足伎伎然舒也。【笺】雊，雉鸣也。尚，犹也。鹿之奔走，其势宜疾，而足伎伎然舒，留其群也。雉之鸣，犹知求其雌。今太子之放弃，其妃匹不得与之去，又鸟兽之不如。譬彼坏木，疾用无枝。【传】坏，瘣也。谓伤病也。【笺】太子放逐，而不得生子，犹内伤病之木，内有疾，故无枝也。心之忧矣，宁莫之知。【笺】宁，犹曾也。
　　
　　相彼投兔，尚或先之。行有死人，尚或墐之。【传】墐，路冢也。【笺】相，视；投，掩；行，道也。视彼人将掩兔，尚有先驱走之者；道中有死人，尚有覆掩之成其墐者。言此所不知，其心不忍。君子秉心，维其忍之。【笺】君子，斥幽王也。秉，执也。言王之执心，不如彼二人。心之忧矣，涕既陨之。【传】陨，隊也。
　　
　　君子信谗，如或酬之。【笺】酬，旅酬也。如酬之者，谓受而行之。君子不惠，不舒究之。【笺】惠，爱；究，谋也。王不爱太子，故闻谗言则放之，不舒谋也。伐木掎矣，析薪扡矣。【传】伐木者掎其颠，析薪者随其理。【笺】掎其颠者，不欲妄踣之。扡，谓观其理也。必随其理者，不欲妄挫折之。以言今王之遇太子，不如伐木析薪也。舍彼有罪，予之佗矣。【传】佗，加也。【笺】予，我也。舍褒姒谗言之罪，而妄加我太子。
　　
　　莫高匪山，莫浚匪泉。【传】浚，深也。【笺】山高矣，人登其颠。泉深矣，人入其渊。以言人无所不至，虽逃避之，犹有默存者焉。君子无易由言，耳属于垣。【笺】由，用也。王无轻用谗人之言，人将有属耳于壁而听之者，知王有所受之，知王心不正也。无逝我梁，无发我笱。【笺】逝，之也。之人梁，发人笱，此必有盗鱼之罪。以言褒姒淫色，来嬖于王，盗我太子母子之宠。我躬不阅，遑恤我后。【传】念父孝也。高子曰：“《小弁》，小人之诗也。”孟子曰：“何以言之？”曰：“怨乎。”孟子曰：“固哉！夫高叟之为诗也。有越人于此，关弓而射之，我则谈笑而道之，无他，踈之也。兄弟关弓而射我，我则垂涕泣而道之，无他，戚之也。然则《小弁》之怨，亲亲也。亲亲，仁也。固哉！夫高叟之为诗。”曰：“《凯风》何以不怨？”曰：“《凯风》，亲之过小者也。《小弁》，亲之过大者也。亲之过大而不怨，是愈踈也。亲之过小而怨，是不可矶也。愈踈，不孝也。不可矶，亦不孝也。孔子曰：‘舜其至孝矣，五十而慕。’”【笺】念父孝也，太子念王将受谗言不止，我死之后，惧复有被谗者，亦无如之何，故自决云，我身尚不能自容，何暇乃忧我死之后也。
　　
　　《小弁》八章，章八句。
　　
　　《巧言》，刺幽王也。大夫伤于谗，故作是诗也。
　　巧言
　　悠悠昊天，曰父母且。无罪无辜，乱如此幠。【传】膴，大也。【笺】悠悠，思也。膴，敖也。我忧思乎昊天，愬王也。始者言其且为民之父母，今乃刑杀无罪辜之人，为乱如此，甚敖慢无法度也。昊天已威，予慎无罪。昊天大幠，予慎无辜。【传】威，畏；慎，诚也。【笺】已、泰，皆言甚也。昊天乎，王甚可畏，王甚敖慢，我诚无罪而罪我。
　　
　　乱之初生，僭始既涵。【传】僭，数；涵，容也。【笺】僭，不信也。既，尽；涵，同也。王之初生乱萌，群臣之言不信与信，尽同之不别也。乱之又生，君子信谗。【笺】君子，斥在位者也。在位者信谗人之言，是复乱之所生。君子如怒，乱庶遄沮。【传】遄，疾；沮，止也。【笺】君子见谗人，如怒责之，则此乱庶几可疾止也。君子如祉，乱庶遄已。【传】祉，福也。【笺】福者，福贤者，谓爵禄之也，如此则乱亦庶几可疾止也。
　　
　　君子屡盟，乱是用长。【传】凡国有疑，会同则用盟，而相要也。【笺】屡，数也。盟之所以数者，由世衰乱，多相违背。时见曰会，殷见曰同。非此时而盟，谓之数。君子信盗，乱是用暴。【传】盗，逃也。【笺】盗，谓小人也。《春秋传》曰：“贱者穷诸盗。”盗言孔甘，乱是用餤。【传】餤，进也。匪其止共，维王之邛。【笺】邛，病也。小人好为谄佞，既不共其职事，又为王作病。奕奕寝庙，君子作之。秩秩大猷，圣人莫之。
　　
　　他人有心，予忖度之。跃跃毚兔，遇犬获之。【传】奕奕，大貌。秩秩，进知也。莫，谋也。毚兔，狡兔也。【笺】此四事者，言各有所能也。因己能忖度谗人之心，故列道之尔。猷，道也。大道，治国之礼法。遇犬，犬之训者，谓田犬也。荏染柔木，君子树之。往来行言，心焉数之。【传】荏苒，柔意也。柔木，椅、桐、梓、漆也。【笺】此言君子树善木，如人心思数善言而出之。善言者，往亦可行，来亦可行，于彼亦可，于己亦可，是之谓行也。蛇蛇硕言，出自口矣。【传】蛇蛇，浅意也。【笺】硕，大也。大言者，言不顾其行，徒从口出，非由心也。巧言如簧，颜之厚矣。【笺】颜之厚者，出言虚伪，而不知慙于人。
　　
　　彼何人斯，居河之麋。【传】水草交谓之麋。【笺】何人者，斥谗人也。贱而恶之，故曰何人。无拳无勇，职为乱阶。【传】拳，力也。【笺】言力勇者，谓易诛除也。职，主也。此人主为乱作阶，言乱由之来也。既微且尰，尔勇伊何？【传】骭疡为微，肿足为尰。【笺】此人居下湿之地，故生微肿之疾，人憎恶之，故言女勇伊何，何所能也。为犹将多，尔居徒几何？【笺】犹，谋；将，大也。女作谄佞之谋大多，女所与居之众几何人素能然乎？
　　
　　《巧言》六章，章八句。
　　
　　《何人斯》，苏公刺暴公也。暴公为卿士而谮苏公焉，故苏公作是诗以绝之。【笺】暴也、苏也，皆畿内国名。
　　何人斯
　　彼何人斯？其心孔艰。胡逝我梁，不入我门？【笺】孔，甚；艰，难；逝，之也。梁，鱼梁也，在苏国之门外。彼何人乎？谓与暴公俱见于王者也。其持心甚难知，言其性坚固，似不妄也。暴公谮己之时，女与之乎？今过我国，何故近之我梁，而不入见我乎？疑其与之而未察，斥其姓名为大切，故言何人。伊谁云从？维暴之云。【传】云，言也。【笺】谮我者是言从谁生乎？乃暴公之所言也。由己情而本之，以解何人意。
　　
　　二人从行，谁为此祸？胡逝我梁，不入唁我？【笺】二人者，谓暴公与其侣也。女相随而行见王，谁作我是祸乎？时苏公以得谴让也。女即不为，何故近之我梁，而不入吊唁我乎？始者不如今，云不我可。【笺】女始者于我甚厚，不如今日也。今日云我何所行有何所不可乎！何更于己薄也。
　　
　　彼何人斯，胡逝我陈？我闻其声，不见其身。【传】陈，堂涂也。【笺】堂涂者，公馆之堂涂也。女即不为，何故近之我馆庭，使我得闻女之音声，不得睹女之身乎？不愧于人？不畏于天？【笺】女今不入唁我，何所愧畏乎？皆疑之未察之辞。
　　
　　彼何人斯，其为飘风。胡不自北？胡不自南？胡逝我梁？祇搅我心。【传】飘风，暴起之风。搅，乱也。【笺】祇，适也。何人乎，女行来而去，疾如飘风，不欲入见我。何不乃从我国之南，不则乃从我国之北，何近之我梁，适乱我之心，使我疑女。
　　
　　尔之安行，亦不遑舍。尔之亟行，遑脂尔车。壹者之来，云何其盱。【笺】遑，暇；亟，疾；盱，病也。女可安行乎？则何不暇舍息乎？女当疾行乎？则又何暇脂女车乎？极其情，求其意，终不得一者之来见我，于女亦何病乎？
　　
　　尔还而入，我心易也。还而不入，否难知也。壹者之来，俾我祇也。【传】易，说；祇，病也。【笺】还，行反也。否，不通也。祇，安也。女行反入见我，我则解说也。反又不入见我，则我与女情不通，女与于谮我与否复难知也。一者之来见我，我则知之，是使我心安也。
　　
　　伯氏吹埙，仲氏吹篪。【传】土曰埙，竹曰篪。【笺】伯、仲，喻兄弟也。我与女恩如兄弟，其相应和如埙篪，以言俱为王臣，宜相亲爱。及尔如贯，谅不我知。出此三物，以诅尔斯。【传】三物，豕、犬、鸡也。民不相信则盟诅之，君以豕，臣以犬，民以鸡。【笺】及，与；谅，信也。我与女俱为王臣，其相比次，如物之在绳索之贯也。今女心诚信，而我不知，且共出此三物以诅女之此事。为其情之难知，己又不欲长怨，故设之以此言。
　　
　　为鬼为蜮，则不可得。有靦面目，视人罔极。【传】蜮，短狐也。靦，姡也。【笺】使女为鬼为蜮也，则女诚不可得见也。姡然有面目，女乃人也。人相视无有极时，终必与女相见。作此好歌，以极反侧。【传】反侧，不正直也。【笺】好，犹善也。反侧，辗转也。作八章之歌，求女之情，女之情反侧极于是也。
　　
　　《何人斯》八章，章六句。
　　
　　《巷伯》，刺幽王也。寺人伤于谗，故作是诗也。【笺】巷伯，奄官。寺人，内小臣也。奄官上士四人，掌王后之命，于宫中为近，故谓之巷伯，与寺人之官相近。谗人谮寺人，寺人又伤其将及巷伯，故以名篇。
　　巷伯
　　萋兮斐兮，成是贝锦。【传】兴也。萋斐，文章相错也。贝锦，锦文也。【笺】锦文者，文如余泉、余蚳之贝文也。兴者，喻谗人集作己过以成于罪，犹女工之集采色以成锦文。彼谮人者，亦已大甚。【笺】大甚者，谓使己得重罪也。
　　
　　哆兮侈兮，成是南箕。【传】哆，大貌。南箕，箕星也。侈之言是必有因也。斯人自谓辟嫌之不审也。昔者颜叔子独处于室，邻之嫠（“釐”）妇又独处于室，夜暴风雨至而室坏，妇人趋而至，颜叔子纳之，而使执烛，放乎旦而蒸尽，缩屋而继之，自以为辟嫌之不审矣。若其审者，宜若鲁人然。鲁人有男子独处于室，邻之嫠妇又独处于室，夜暴风雨至而室坏，妇人趋而托之，男子闭户而不纳。妇人自牖与之言曰：“子何为不纳我乎？”男子曰：“吾闻之也，男子不六十不间居。今子幼，吾亦幼，不可以纳子。”妇人曰：“子何不若柳下惠然？妪不逮门之女，国人不称其乱。”男子曰：“柳下惠固可，吾固不可，吾将以吾不可，学柳下惠之可。”孔子曰：“欲学柳下惠者，未有似于是也。”【笺】箕星哆然踵狭而舌广，今谗人之因寺人之近嫌而成言其罪，犹因箕星之哆而侈大之。彼谮人者，谁适与谋？【笺】逝，往也。谁往就女谋乎？怪其言多且巧。
　　
　　缉缉翩翩，谋欲谮人。【传】缉缉，口舌貌。翩翩，往来貌。慎尔言也，谓尔不信。【笺】慎，诚也。女诚心而后言，王将谓女不信而不受。欲其诚者，恶其不诚也。
　　
　　捷捷幡幡，谋欲谮言。【传】捷捷，犹缉缉也。幡幡，犹翩翩也。岂不尔受？既其女迁。【传】迁，去也。【笺】迁之言讪也。王仓卒岂将不受女之言乎？已则亦将复讪诽女。
　　
　　骄人好好，劳人草草。【传】好好，喜也。草草，劳心也。【笺】好好者，喜谗言之人也。草草者，忧将妄得罪也。苍天苍天，视彼骄人，矜此劳人。
　　
　　彼谮人者，谁适与谋？取彼谮人，投畀豺虎。【传】投，弃也。豺虎不食，投畀有北。【传】北方寒凉而不毛。有北不受，投畀有昊。【传】昊，昊天也。【笺】付与昊天，制其罪也。
　　
　　杨园之道，猗于亩丘。【传】杨园，园名。猗，加也。亩丘，丘名。【笺】欲之杨园之道，当先历亩丘，以言此谗人欲谮大臣，故从近小者始。寺人孟子，作为此诗。凡百君子，敬而听之。【传】寺人而曰孟子者，罪已定矣，而将践刑，作此诗也。【笺】寺人，王之正内五人。作，起也。孟子起而为此诗，欲使众在位者慎而知之。既言寺人，复自著孟子者，自伤将去此官也。
　　
　　《巷伯》七章，四章章四句，一章五句，一章八句，一章六句。
　　节南山之什十篇，七十九章，五百五十二句。
　　
　　
　　小雅 谷风之什
　　
　　《谷风》，刺幽王也。天下俗薄，朋友道绝焉。
　　谷风
　　习习谷风，维风及雨。【传】兴也。风雨相感，朋友相须。【笺】习习，和调之貌。东风谓之谷风。兴者，风而有雨则润泽行，喻朋友同志则恩爱成。将恐将惧，维予与女。【笺】将，且也。恐惧，喻遭厄难勤苦之事也。当此之时，独我与女尔，谓同其忧务。将安将乐，女转弃予。【传】言朋友趋利，穷达相弃。【笺】朋友无大故，则不相遗弃。今女以志达而安乐，弃恩忘旧，薄之甚。
　　
　　习习谷风，维风及颓。【传】颓，风之焚轮者也。风薄相扶而上，喻朋友相须而成。将恐将惧，寘予于怀。【笺】寘，置也。置我于怀，言至亲己也。将安将乐，弃予如遗。【笺】如遗者，如人行道遗忘物，忽然不省存也。
　　
　　习习谷风，维山崔嵬。无草不死，无木不萎。【传】崔嵬，山颠也。虽盛夏万物茂壮，草木无有不死叶萎枝者。【笺】此言东风，生长之风也。山颠之上草木犹及之，然而盛夏养万物之时，草木枝叶犹有萎槁者。以喻朋友虽以恩相养，亦安能不时有小讼乎？忘我大德，思我小怨。【笺】大德，切磋以道相成之谓也。
　　
　　《谷风》三章，章六句。
　　
　　《蓼莪》，刺幽王也。民人劳苦，孝子不得终养尔。【笺】不得终养者，二亲病亡之时，时在役所，不得见也。
　　蓼莪
　　蓼蓼者莪，匪莪伊蒿。【传】兴也。蓼蓼，长大貌。【笺】莪已蓼蓼长大貌，视之以为非莪，故谓之蒿。兴者，喻忧思，虽在役中，心不精识其事。哀哀父母，生我劬劳。【笺】哀哀者，恨不得终养父母，报其生长己之苦。
　　
　　蓼蓼者莪，匪莪伊蔚。【传】蔚，牡菣也。哀哀父母，生我劳瘁。【笺】瘁，病也。
　　
　　缾之罄矣，维罍之耻。【传】缾小而罍大。罄，尽也。【笺】缾小而尽，罍大而盈，言为罍耻者，刺王不使富分贫、众恤寡。鲜民之生，不如死之久矣。【传】鲜，寡也。【笺】此言供养日寡矣，而我尚不得终养，恨之言也。
　　
　　无父何怙？无母何恃？出则衔恤，入则靡至。【笺】恤，忧；靡，无也。孝子之心，怙恃父母依依然，以为不可斯须无也，出门则思之而忧，旋入门又不见，如入无所至。
　　
　　父兮生我，母兮鞠我。拊我畜我，长我育我，顾我复我，出入腹我。【传】鞠，养；腹，厚也。【笺】父兮生我者，本其气也。畜，起也。育，覆育也。顾，旋视也。复，反覆也。腹，怀抱也。欲报之德，昊天罔极。【笺】之，犹是也。我欲报父母是德，昊天乎我心无极。
　　
　　南山烈烈，飘风发发。【传】烈烈然至难也。发发，疾貌。【笺】民人自苦见役，视南山则烈烈然，飘风发发然，寒且疾也。民莫不穀，我独何害。【笺】穀，养也。言民皆得养其父母，我独何故睹此寒苦之害。南山律律，飘风弗弗。【传】律律，犹烈烈也。弗弗，犹发发也。民莫不穀，我独不卒。【笺】卒，终也。我独不得终养父母，重自哀伤也。
　　
　　《蓼莪》六章，四章章四句，二章章八句。
　　
　　《大东》，刺乱也。东国困于役而伤于财，谭大夫作是诗以告病焉。【笺】谭国在东，故其大夫尤苦征役之事也。鲁庄公十年，齐师灭谭。
　　大东
　　有饛簋飱，有捄棘匕。【传】兴也。饛，满簋貌。飱，熟食，谓黍稷也。捄，长貌。匕，所以载鼎实。棘，赤心也。【笺】飱者，客始至，主人所致之礼也。凡飱、饔饩，以其爵等为之牢礼之数陈。兴者，喻古者天子施予之恩于天下厚。周道如砥，其直如矢。【传】如砥，贡赋平均也。如矢，赏罚不偏也。君子所履，小人所视。【笺】此言古者天子之恩厚也，君子皆法效而履行之，其如砥矢之平，小人又皆视之，共之无怨。睠言顾之，潸焉出涕。【传】睠，反顾也。潸，涕下貌。【笺】言，我也。此二事者，在乎前世，过而去矣，我从今顾视之，为之出涕。伤今不如古。
　　
　　小东大东，杼柚其空。【传】空，尽也。【笺】小也大也，谓赋敛之多少也。小亦于东，大亦于东，言其政偏，失砥矢之道也。谭无他货，维丝麻尔，今尽杼柚不作也。纠纠葛屦，可以履霜。佻佻公子，行彼周行。【传】佻佻，独行貌。公子，谭公子也。【笺】葛屦，夏屦也。周行，周之列位也。言时财货尽，虽公子衣屦不能顺时，乃夏之葛屦，今以履霜送转餫，因见使行周之列位者而发币焉。言虽困乏，犹不能止。既往既来，使我心疚。【笺】既，尽；疚，病也。言谭人自虚竭餫送而往，周人则空尽受之，曾无反币复礼之惠，是使我心伤病也。
　　
　　有冽氿泉，无浸获薪。契契寤叹，哀我惮人。【传】冽，寒意也。侧出曰氿泉。获，艾也。契契，忧苦也。惮，劳也。【笺】获，落木名也。既伐而折之以为薪，不欲使氿泉浸之，浸之则将湿腐不中用也。今谭大夫契契忧苦而寤叹，哀其民人之劳苦者，亦不欲周之赋敛小东大东极尽之，极尽之则将困病，亦犹是也。薪是获薪，尚可载也。哀我惮人，亦可息也。【传】载，载乎意也。【笺】薪是获薪者，析是获薪也。尚，庶几也。庶几析是获薪，可载而归蓄之，以为家用。哀我劳人，亦可休息养之，以待国事。
　　
　　东人之子，职劳不来。西人之子，粲粲衣服。【传】东人，谭人也。来，勤也。西人，京师人也。灿灿，鲜盛貌。【笺】职，主也。东人劳苦，而不见谓勤，京师人衣服鲜洁而逸豫。言王政偏甚也。自此章以下言周道衰，其不言政偏，则言众官废职，如是而已。舟人之子，熊罴是裘。【传】舟人，舟楫之人。熊罴是裘，言富也。【笺】舟当作周，裘当作求，声相近故也。周人之子，谓周世臣之子孙，退在贱官，使搏熊罴，在冥氏、穴氏之职。私人之子，百僚是试。【传】私人，私家人也。是试，用于百官也。【笺】此言周衰，群小得志。
　　
　　或以其酒，不以其浆。【传】或罪于酒，或不得浆。鞙鞙佩璲，不以其长。【传】鞙鞙，玉貌。璲，瑞也。【笺】配璲者，以瑞玉为佩，佩之鞙鞙然。居其官职，非其才之所长也。徒美其佩而无其德，刺其素餐。维天有汉，监亦有光。【传】汉，天河也。有光而无所明。【笺】监，视也。喻王闿置官司，而无督察之实。跂彼织女，终日七襄。【传】跂，隅貌。襄，反也。【笺】襄，驾也。驾，谓更其肆也。从旦暮七辰一移，因谓之七襄。
　　
　　虽则七襄，不成报章。【传】不能反报成章也。【笺】织女有织名尔，驾则有西无东，不如人织相反报成章。睆彼牵牛，不以服箱。【传】睆，明星貌。何鼓谓之牵牛。服，牝服也。箱，大车之箱也。【笺】以，用也。牵牛不可用于牝服之箱。东有启明，西有长庚。【传】日旦出谓明星为启明，日既入谓明星为长庚。庚，续也。【笺】启明、长庚皆有助日之名，而无实光也。有捄天毕，载施之行。【传】捄，毕貌。毕所以掩兔也，何尝见其可用乎？【笺】祭器有毕者，所以助载鼎实，今天毕则施于行列而已。
　　
　　维南有箕，不可以簸扬。维北有斗，不可以挹酒浆。【传】挹，（左“奭”右“斗”）也。维南有箕，载翕其舌。维北有斗，西柄之揭。【传】翕，如也。【笺】翕，犹引也。引舌者，谓上星相近。
　　
　　《大东》七章，章八句。
　　
　　《四月》，大夫刺幽王也。在位贪残，下国构祸，怨乱并兴焉。
　　四月
　　四月维夏，六月徂暑。【传】徂，往也。六月火星中，暑盛而往矣。【笺】徂，犹始也。四月立夏矣，到六月乃始盛暑。兴人为恶亦有渐，非一朝一夕。先祖匪人，胡宁忍予？【笺】匪，非也。宁，犹曾也。我先祖非人乎？人则当知患难，何为曾使我当此难世乎？
　　
　　秋日凄凄，百卉具腓。【传】凄凄，凉风也。卉，草也。腓，病也。【笺】具，犹皆也。凉风用事而众草皆病，兴贪残之政兴而万民困病。乱离瘼矣，爰其适归。【传】离，忧；瘼，病；适，之也。【笺】爰，曰也。今政乱，国将有忧病者矣，曰此祸其所之归乎？言忧病之祸，必自之归为乱。
　　
　　冬日烈烈，飘风发发。【笺】烈烈，犹栗烈也。发发，疾貌。言王为酷虐惨毒之政，如冬日之烈烈矣，其亟急行于天下，如飘风之疾也。民莫不穀，我独何害？【笺】穀，养也。民莫不得养其父母者，我独何故睹此寒苦之害？
　　
　　山有嘉卉，侯栗侯梅。【笺】嘉，善；侯，维也。山有美善之草，生于梅栗之下，人取其实，蹂践而害之，令不得蕃茂。喻上多赋敛，富人财尽，而弱民与受困穷。废为残贼，莫知其尤。【传】废，忕也。【笺】尤，过也。言在位者贪残，为民之害，无自知其行之过者。言大于恶。
　　
　　相彼泉水，载清载浊。【笺】相，视也。我视彼泉水之流，一则清，一则浊。刺诸侯并为恶，曾无一善。我日构祸，曷云能穀？【传】构，成；曷，逮也。【笺】构，犹合集也。曷之言何也。穀，善也。言诸侯日作祸乱之行，何者可谓能善。
　　
　　滔滔江汉，南国之纪。【传】滔滔，大水貌。其神足以纲纪一方。【笺】江也汉也，南国之大水，纪理众川，使不壅滞。喻吴楚之君，能长理旁侧小国，使得其所。尽瘁以仕，宁莫我有。【笺】瘁，病；仕，事也。今王尽病其封畿之内以兵役之事，使群臣有土地曾无自保有者，皆惧于危亡也。吴楚旧名贪残，今周之政，乃反不如。
　　
　　匪鹑匪鸢，翰飞戾天。匪鳣匪鲔，潜逃于渊。【传】鹑，鵰也。鵰、鸢，贪残之鸟也。大鱼能逃处渊。【笺】翰，高；戾，至；鳣，鲤也。言鵰、鸢之高飞，鲤、鲔之处渊，性自然也。非鵰、鸢能高飞，非鲤、鲔能处渊，皆惊骇辟害尔。喻民性安土重迁，今而逃走，亦畏乱政故。
　　
　　山有蕨薇，隰有杞桋。【传】杞，枸檵也。桋，赤梀也。【笺】此言草木尚各得其所，人反不得其所，伤之也。君子作歌，维以告哀。【笺】告哀，言劳病而愬之。
　　
　　《四月》八章，章四句。
　　
　　《北山》，大夫刺幽王也。役使不均，己劳于从事，而不得养其父母焉。
　　北山
　　陟彼北山，言采其杞。【笺】言，我也。登山而采杞，非可食之物，喻己行役，不得其事。偕偕士子，朝夕从事。【传】偕偕，强壮貌。士子，有王事者也。【笺】朝夕从事，言不得休止。王事靡盬，忧我父母。【笺】靡，无也。盬，不坚固也。王事无不坚固，故我当尽力勤劳于役，久不得归，父母思己而忧。
　　
　　溥天之下，莫非王土。率土之滨，莫非王臣。【传】溥，大；率，循；滨，涯也。【笺】此言王之土地广矣，王之臣又众矣，何求而不得，何使而不行。大夫不均，我从事独贤。【传】贤，劳也。【笺】王不均大夫之使，而专以我有贤才之故，独使我从事于役。自苦之辞。
　　
　　四牡彭彭，王事傍傍。【传】彭彭然不得息，傍傍然不得已。嘉我未老，鲜我方将。【传】将，壮也。【笺】嘉、鲜，皆善也。王善我年未老乎？善我方壮乎？何独久使我也？旅力方刚，经营四方。【传】旅，众也。【笺】王谓此事众之气力方盛乎？何乃劳苦使之经营四方。
　　
　　或燕燕居息，【传】燕燕，安息貌。或尽瘁事国。【传】尽力劳病以从国事。或息偃在床，或不已于行。【笺】不已，犹不止也。
　　
　　或不知叫号，或惨惨劬劳。【传】叫，呼；号，召也。或栖迟偃仰，或王事鞅掌。【传】鞅掌，失容也。【笺】鞅，犹何也。掌，谓捧之也。负何捧持以趋走，言促遽也。
　　
　　或湛乐饮酒，或惨惨畏咎。【笺】咎，犹罪过也。或出入风议，或靡事不为。【笺】风，犹放也。
　　
　　《北山》六章，三章章六句，三章章四句。
　　
　　《无将大车》，大夫悔将小人也。【笺】周大夫悔将小人，幽王之时，小人众多，贤者与之从事，反见谮害，自悔与小人并。
　　无将大车
　　无将大车，祇自尘兮。【传】大车，小人之所将也。【笺】将，犹扶进也。祇，适也。鄙事者贱者之所为也，君子为之不堪其劳。以喻大夫而进举小人，适自作忧累，故悔之。无思百忧，祇自疷兮。【传】疷，病也。【笺】百忧者，众小事之忧也。进举小人，使得居位，不任其职，愆负及己，故以众小事为忧，适自病也。
　　
　　无将大车，维尘冥冥。【笺】冥冥者，蔽人目明，令无所见也。犹进举小人，蔽伤己之功德也。无思百忧，不出于颎。【传】颎，光也。【笺】思众小事以为忧，使人蔽闇，不得出于光明之道。
　　
　　无将大车，维尘雍兮。【笺】雍，犹蔽也。无思百忧，祇自重兮。【笺】重，犹累也。
　　
　　《无将大车》三章，章四句。
　　
　　《小明》，大夫悔仕于乱世也。【笺】名篇曰《小明》者，言幽王日小其明，损其政事，以至于乱。
　　小明
　　明明上天，照临下土。【笺】明明上天，喻王者当光明如日之中也。照临下土，喻王者当察理天下之事也。据时幽王不能然，故举以刺之。我征徂西，至于艽野。二月初吉，载离寒暑。【传】艽野，远荒之地。初吉，朔日也。【笺】征，行；徂，往也。我行往之西方，至于远荒之地，乃以二月朔日始行，至今则更夏暑东寒矣，尚未得归。诗人，牧伯之大夫，使述其方之事，遭乱世，劳苦而悔仕。心之忧矣，其毒大苦。【笺】忧之甚，心中如有毒药也。念彼共人，涕零如雨。【笺】共人，靖共尔位以待贤者之君。岂不怀归？畏此罪罟。【传】罟，网也。【笺】怀，思也。我诚思归，畏此刑罪罗网我，故不敢归尔。
　　
　　昔我往矣，日月方除。曷云其还？岁聿云莫。【传】除，除陈生新也。【笺】四月为除。昔我往至于艽野以四月，自谓其时即将归，何言其还，乃至岁晚尚不得归。念我独兮，我事孔庶。心之忧矣，惮我不暇。【传】惮，劳也。【笺】孔，甚；庶，众也。我事独甚众，劳我不暇，皆言王政不均，臣事不同也。念彼共人，睠睠怀顾。【笺】睠睠，有往仕之志也。岂不怀归？畏此谴怒。
　　
　　昔我往矣，日月方奥。【传】燠（十三经本作“奥”），煖也。曷云其还？政事愈蹙。岁聿云莫，采萧获菽。【传】蹙，促也。【笺】愈，犹益也。何言其还，乃至于政事更益促急，岁晚乃至采萧获菽，尚不得归也。心之忧矣，自诒伊戚。【传】戚，忧也。【笺】诒，遗也。我冒乱世而仕，自遗此忧。悔仕之辞。念彼共人，兴言出宿。【笺】兴，起也。夜卧起宿于外，忧不能宿于内也。岂不怀归？畏此反覆。【笺】反覆，谓不以正罪见罪。
　　
　　嗟尔君子，无恒安处。【笺】恒，常也。嗟女君子，谓其友未仕者也。人之居无常安之处，谓当安宁而能迁。孔子曰：“鸟则择木。”靖共尔位，正直是与。神之听之，式穀以女。【传】靖，谋也。正直为正，能正人之曲曰直。【笺】共，具；式，用；穀，善也。有明君谋具女之爵位，其志在于与正直之人为治，神明若祐而听之，其用善人则必用女。是使听天守命，不汲汲求仕之辞。言女位者，位无常主，贤人则是。
　　
　　嗟尔君子，无恒安息。【传】息，犹处也。靖共尔位，好是正直。神之听之，介尔景福。【传】介、景，皆大也。【笺】好，犹与也。介，助也。神明听之，则将助女以大福。谓遭是明君，道施行也。
　　
　　《小明》五章，三章章十二句，二章章六句。
　　
　　《鼓钟》，刺幽王也。
　　鼓钟
　　鼓钟将将，淮水汤汤，忧心且伤。【传】幽王用乐不与德比，会诸侯于淮上，鼓其淫乐以示诸侯，贤者为之忧伤。【笺】为之忧伤者，嘉乐不野合，牺象不出门，今乃于淮水之上作先王之乐，失礼尤甚。淑人君子，怀允不忘。【笺】淑，善；怀，至也。古者善人君子，其用礼乐各得其宜，至信不可忘。
　　
　　鼓钟喈喈，淮水湝湝，忧心且悲。【传】喈喈，犹将将。湝湝，犹汤汤。悲，犹伤也。淑人君子，其德不回。【传】回，邪也。
　　
　　鼓钟伐鼛，淮有三洲，忧心且妯。【传】鼛，大鼓也。三洲，淮上地。妯，动也。【笺】妯之言悼也。淑人君子，其德不犹。【传】犹，若也。【笺】犹，当作瘉。瘉，病也。
　　
　　鼓钟钦钦，鼓瑟鼓琴，笙磬同音。【传】钦钦，言使人乐进也。笙磬，东方之乐也。同音，四县皆同也。【笺】同音者，谓堂上堂下八音克谐。以雅以南，以籥不僭。【传】为雅为南也。舞四夷之乐，大德广所及也。东夷之乐曰昧，南夷之乐曰南，西夷之乐曰朱离，北夷之乐曰禁。以为籥舞，若是为和而不僭矣。【笺】雅，万舞也。万也、南也、籥也，三舞不僭，言进退之旅也。周乐尚武，故谓万舞为雅。雅，正也。籥舞，文舞也。
　　
　　《鼓钟》四章，章五句。
　　
　　《楚茨》，刺幽王也。政烦赋重，田莱多荒，饥馑降丧，民卒流亡，祭祀不飨，故君子思古焉。【笺】田莱多荒，茨棘不除也。饥馑，仓庾不盈也。降丧，神不与福助也。
　　楚茨
　　楚楚者茨，言抽其棘，自昔何为？我蓺黍稷。【传】楚楚，茨棘貌。抽，除也。【笺】茨，蒺藜也。伐除蒺藜与棘，自古之人何乃勤苦为此事乎？我将得黍稷焉。言古者先王之政，以农为本。茨言楚楚，棘言抽，互辞也。我黍与与，我稷翼翼。
　　
　　我仓既盈，我庾维亿。【传】露积曰庾。万万曰亿。【笺】黍与与，稷翼翼，蕃庑貌。阴阳和，风雨时，则万物成。万物成，则仓庾充满矣。仓言盈，庾言亿，亦互辞，喻多也。十万曰亿。以为酒食，以享以祀，以妥以侑，以介景福。【传】妥，安坐也。侑，劝也。【笺】享，献；介，助；景，大也。以黍稷为酒食，献之以祀先祖，既又迎尸，使处神坐而食之，为其嫌不饱，祝以主人之辞劝之，所以助孝子受大福也。
　　
　　济济跄跄，絜尔牛羊，以往烝尝。或剥或亨，或肆或将。【传】济济跄跄，言有容也。亨，饪之也。肆，陈；将，齐也。或陈于牙，或齐于肉。【笺】有容，言威仪敬慎也。冬祭曰烝，秋祭曰尝。祭祀之礼，各有其事，有解剥其皮者，有煮熟之者，有肆其骨体于俎者，或奉持而进之者。祝祭于祊，祀事孔明。【传】祊，门内也。【笺】孔，甚也。明，犹备也，絜也。孝子不知神之所在，故使祝博求之平生门内之旁待宾客之处，祀礼于是甚明。先祖是皇，神保是飨。【传】皇，大；保，安也。【笺】皇，暀也。先祖以孝子祀礼甚明之故，精气归暀之，其鬼神又安而飨其祭祀。孝孙有庆，报以介福，万寿无疆。【笺】庆，赐也。疆，竟界也。
　　
　　执爨踖踖，为俎孔硕，或燔或炙。【传】爨，饔爨、廪爨也。踖踖，言爨灶有容也。燔，取（左“月”右“率”）膋。炙，炙肉也。【笺】燔，燔肉也。炙，肝炙也。皆从献之俎也。其为之于爨，必取肉也肝也肥硕美者。君妇莫莫，为豆孔庶。为宾为客，【传】莫莫，言清静而敬至也。豆，谓内羞、庶羞也。绎而宾尸及宾客。【笺】君妇，谓后也。凡適妻称君妇，事舅姑之称也。庶，（左“月”右“多”）也。祭祀之礼，后夫人共主笾豆，必取肉物肥（左“月”右“多”）美者也。献酬交错。礼仪卒度，笑语卒获。【传】东西为交，邪行为错。度，法度也。获，得时也。【笺】始主人酌宾为献，宾既酌主人，主人又自饮酌宾曰酬。至旅而爵交错以遍。卒，尽也。古者于旅也语。神保是格，报以介福，万寿攸酢。【传】格，来；酌，报也。
　　
　　我孔熯矣，式礼莫愆。工祝致告，徂赉孝孙。【传】熯，敬也。善其事曰工。赉，予也。【笺】我，我孝孙也。式，法；莫，无；愆，过；徂，往也。孝孙甚敬矣，于礼法无过者，祝以此故致神意，告主人使受嘏，既而以嘏之物往予主人。苾芬孝祀，神嗜饮食。卜尔百福，如几如式。【传】几，期；式，法也。【笺】卜，予也。苾苾芬芬有馨香矣，女之以孝敬享祀也，神乃歆嗜女之饮食，今予女之百福，其来如有期矣，多少如有法矣。此皆嘏辞之意。既齐既稷，既匡既勑。永锡尔极，时万时亿。【传】稷，疾；勑，固也。【笺】齐，减取也。稷之言即也。永，长；极，中也。嘏之礼，祝遍取黍稷牢肉鱼擩于醢以授尸，孝孙前就尸受之，天子使宰夫受之以筐，祝则释嘏辞以勑之。又曰长赐女以中和之福，是万是亿，言多无数。
　　
　　礼仪既备，钟鼓既戒。孝孙徂位，工祝致告。【传】致告，告利成也。【笺】钟鼓既戒，戒诸在庙中者，以祭礼毕，孝孙往位堂下西面位也，祝于是致孝孙之意，告尸以利成。神具醉止，皇尸载起。鼓钟送尸，神保聿归。【传】皇，大也。【笺】具，皆也。皇，君也。载之言则也。尸，节神者也。神醉而尸谡，送尸而神归，尸出入，奏《肆夏》。尸称君，尊之也。神安归者，归于天也。诸宰君妇，废彻不迟。【笺】废，去也。尸出而可彻，诸宰彻去诸馔，君妇笾豆而已。不迟，以疾为敬也。诸父兄弟，备言燕私。【传】燕而尽其私恩。【笺】祭祀毕，归宾客豆俎，同姓则留与之燕，所以尊宾客、亲骨肉也。
　　
　　乐具入奏，以绥后禄。尔肴既将，莫怨具庆。【传】绥，安也。安然后受福禄也。将，行也。【笺】燕而祭时之乐复皆入奏，以安后日之福禄，骨肉欢而君之福禄安，女之殽羞已行，同姓之臣无有怨者，而皆庆君，是其欢也。既醉既饱，小大稽首。神嗜饮食，使君寿考。【笺】小大，犹长幼也。同姓之臣燕，已醉饱，皆再拜稽首曰：神乃歆嗜君之饮食，使君寿且考。此其庆辞。孔惠孔时，维其尽之。子子孙孙，勿替引之。【传】替，废；引，长也。【笺】惠，顺也。甚顺于礼，甚得其时，维君德能尽之，愿子孙勿废而长行之。
　　
　　《楚茨》六章，章十二句。
　　
　　《信南山》，刺幽王也。不能修成王之业，疆理天下，以奉禹功，故君子思古焉。
　　信南山
　　信彼南山，维禹甸之。畇畇原隰，曾孙田之。【传】甸，治也。畇畇，垦辟貌。曾孙，成王也。【笺】信乎彼南山之野，禹治而丘甸之，今原隰垦辟，则又成王之所佃。言成王乃远修禹之功，今王反不修其业乎？六十四井为甸。甸方八里，居一成之中。成方十里，出兵车一乘，以为赋法。我疆我理，【传】疆，画经界也。理，分地理也。南东其亩。【传】或南或东。
　　
　　上天同云，雨雪雰雰。【传】雰雰，雪貌。丰年之冬，必有积雪。益之以霡霂，既优既渥，【传】小雨曰霡霂。【笺】成王之时，阴阳和，风雨时，冬有积雪，春而益之以小雨，润泽则饶洽。既霑既足，生我百谷。
　　
　　疆埸翼翼，黍稷彧彧。【传】埸，畔也。翼翼，让畔也。彧彧，茂盛貌。曾孙之穑，以为酒食。畀我尸宾，寿考万年。【笺】敛税曰穑。畀，予也。成王以黍稷之税为酒食，至祭祀齐戒，则以赐尸与宾。尊尸与宾，所以敬神也。敬神，则得寿考万年。
　　
　　中田有庐，疆埸有瓜。是剥是菹，【传】剥瓜为菹也。【笺】中田，田中也。农人作庐焉，以便其田事。于畔上种瓜，瓜成又入其税，天子剥削淹渍以为菹，贵四时之异物。献之皇祖。曾孙寿考，受天之祜。【笺】皇，君；祜，福也。献瓜菹于先祖者，顺孝子之心也。孝子则获福。
　　
　　祭以清酒，从以骍牡，享于祖考。【传】周尚赤也。【笺】清，谓玄酒也。酒，郁鬯五齐三酒也。祭之礼，先以郁鬯降神，然后迎牲。享于祖考，纳亨时。执其鸾刀，以启其毛，取其血膋。【传】鸾刀，刀有鸾者。言割中节也。【笺】毛以告纯也。膋，脂膏也。血以告杀，膋以升臭，合之黍稷，实之于萧，合馨香也。
　　
　　是烝是享，苾苾芬芬。祀事孔明，【传】烝，进也。【笺】既有牲物而进献之，苾苾芬芬然香，祀礼于是则甚明也。先祖是皇。报以介福。万寿无疆。【笺】皇之言暀也。先祖之灵归暀是孝孙，而报之以福。
　　《信南山》六章，章六句。
　　谷风之什十篇，五十四章，三百五十六句。
　　
　　
　　小雅 甫田之什
　　
　　《甫田》，刺幽王也。君子伤今而思古焉。【笺】刺者，刺其仓廪空虚，政烦赋重，农人失职。
　　甫田
　　倬彼甫田，岁取十千。【传】倬，明貌。甫田，谓天下田也。十千，言多也。【笺】甫之言丈夫也。明乎彼太古之时，以丈夫税田也。岁取十千，于井田之法，则一成之数也。九夫为井，井税一夫，其田百亩。井十为通，通税十夫，其田千亩。通十为成，成方十里，成税百夫，其田万亩。欲见其数，从井通起，故言十千。上地穀亩一钟。我取其陈，食我农人，自古有年。【传】尊者食新，农人食陈。【笺】仓廪有余，民得赊贳取食之，所以纾官之蓄滞，亦使民爱存新穀，自古者丰年之法如此。今适南亩，或耘或耔，黍稷薿薿。【传】耘，除草也。籽，雝本也。【笺】今者，今成王之法也。使农人之南亩，治其禾稼，功至力尽，则薿薿然而茂盛。于古言税法，今言治田，互辞。攸介攸止，烝我髦士。【传】烝，进；髦，俊也。治田得穀，俊士以进。【笺】介，舍也。礼，使民锄作耘籽，闲暇则于庐舍及所止息之处，以道艺相讲肄，以进其为俊士之行。
　　
　　以我齐明，与我牺羊，以社以方。【传】器实曰齐，在器曰盛。社，后土也。方，迎四方气于郊也。【笺】以洁齐丰盛，与我纯色之羊，秋祭社与四方，为五穀成熟，报其功也。我田既臧，农夫之庆。【笺】臧，善也。我田事已善，则庆赐农夫，谓大蜡之时，劳农以休息之也。年不顺成，则八蜡不通。琴瑟击鼓，以御田祖，以祈甘雨，以介我稷黍，以穀我士女。【传】田祖，先啬也。穀，善也。【笺】御，迎；介，助；穀，养也。设乐以迎祭先啬，谓郊后始耕也。以求甘雨，佑助我禾稼，我当以养士女也。《周礼》曰：“凡国祈年于田祖，吹《豳雅》，击土鼓，以乐田畯。”
　　
　　曾孙来止，以其妇子。馌彼南亩，田畯至喜。攘其左右，尝其旨否。【笺】曾孙，谓成王也。攘，读当为馕。馌、馕，馈也。田畯，司啬，今之啬夫也。喜，读为饎。饎，酒食也。成王来止，谓出观农事也，亲与后、世子行，使知稼穑之艰难也。为农人之在南亩者，设馈以劝之，司啬至则又加之以酒食，馕其左右从行者，成王亲为尝其馈之美否，示亲之也。禾易长亩，终善且有。【传】易，治也。长亩，竟亩也。曾孙不怒，农夫克敏。【传】敏，疾也。【笺】禾治而静亩，成王则无所恚怒，谓此农夫能且敏也。
　　
　　曾孙之稼，如茨如梁。曾孙之庾，如坻如京。【传】茨，积也。梁，车梁也。京，高丘也。【笺】稼，禾也，谓有藳者也。茨，屋盖也。上古之税法，近者纳总，远者纳粟米。庾，露积穀也。坻，水中之高地也。乃求千斯仓，乃求万斯箱。【笺】成王见禾穀之税委积之多，于是求千仓以处之，万车以载之。是言年丰，收入逾前也。黍稷稻粱，农夫之庆。报以介福，万寿无疆。【笺】庆，赐也。年丰则劳赐农夫益厚，既有黍稷，加以稻粱。报者，为之求福助于八蜡之神，万寿无疆竟也。
　　
　　《甫田》四章，章十句。
　　
　　《大田》，刺幽王也。言矜寡不能自存焉。【笺】幽王之时，政烦赋重而不务农时，虫灾害穀，风雨不时，万民饥馑，矜寡无所取活，故时臣思古以刺之。
　　大田
　　大田多稼，既种既戒，既备乃事。【笺】大田，谓地肥美、可垦耕、多为稼、可以授民者也。将稼者必先相地之宜而择其种。季冬，命民出五种，记耦耕事，修耒耜，具田器，此之谓戒。是既备矣，至孟春土长冒橛，陈根可拔而事之。以我覃耜，俶载南亩。【传】覃，利也。【笺】俶，读为炽。载，读为菑栗之菑。时至，民以其利耜，炽菑发所受之地，趋农急也。田一岁曰菑。播厥百谷，既庭且硕，曾孙是若。【传】庭，直也。【笺】硕，大；若，顺也。民既炽菑，则种其众穀。众穀生，尽条直茂大。成王于是则止力役以顺民事，不夺其时。
　　
　　既方既皂，既坚既好，不稂不莠。【传】实未坚者曰皂。稂，童粱也。莠，似苗也。【笺】方，房也，谓孚甲始生而未合时也。尽生房矣，尽成实矣，尽坚熟矣，尽齐好矣，而无稂莠。择种之善，民力之专，时气之和所致之。去其螟螣，及其蟊贼，无害我田稚。【传】实心曰螟，食叶曰螣，食根曰蟊，食节曰贼。【笺】此四虫者，恒害我田中之稚禾，故明君以正己而去之。田祖有神，秉畀炎火。【传】炎火，盛阳也。【笺】螟螣之属，盛阳气嬴则生之。今明君为政，田祖之神不受此害，持之付与炎火，使自消亡。
　　
　　有渰萋萋，兴雨祈祈。雨我公田，遂及我私。【传】渰，云兴貌。萋萋，云行貌。祈祈，徐也。【笺】古者阴阳和，风雨时，其来祈祈然而不暴疾。其民之心，先公后私，今天主雨于公田，因及私田尔。此言民怙君德，蒙其余惠。彼有不获稚，此有不敛穧。彼有遗秉，此有滞穗，伊寡妇之利。【传】秉，把也。【笺】成王之时，百穀既多，种同其熟，收刈促遽，力皆不足，而有不获、不敛、遗秉、滞穗，故听矜寡取之以为利。
　　
　　曾孙来止，以其妇子，馌彼南亩，田畯至喜。【笺】喜，读为饎。饎，酒食也。成王出观农事，馈食耕者，以劝之也。司啬至，则又加之以酒食，劳倦之尔。来方禋祀，以其骍黑，与其黍稷。以享以祀，以介景福。【传】骍，牛也。黑，羊豕也。【笺】成王之来，则又禋祀四方之神祈报焉。阳祀用骍刚，阴祀用黝牲。
　　
　　《大田》四章，二章章八句，二章章九句。
　　
　　《瞻彼洛矣》，刺幽王也。思古明王能爵命诸侯，赏善罚恶焉。
　　瞻彼洛矣
　　瞻彼洛矣，维水泱泱。【传】洛，宗周溉浸水也。泱泱，深广貌。【笺】瞻，视也。我视彼洛水，灌溉以时，其泽浸润，以成嘉穀。兴者，喻故明王恩泽加于天下，爵命赏赐，以成贤者。君子至止，福禄如茨。【笺】君子至止者，谓来受爵命者也。爵命为福，赏赐为禄。茨，屋盖也。如屋盖，喻多也。韎韐有奭，以作六师。【传】韎韚者，茅蒐染草也，一曰韎韚所以代韠也。天子六军。【笺】此诸侯世子也，除三年之丧，服士服而来，未遇爵命之时，时有征伐之事，天子以其贤，任为军将，使代卿士将六军而出。韎韚者，茅蒐染也。茅蒐，韎韚声也。韎韚，祭服之韠，合韦为之，其服爵弁服，（左“丝”右“才”）衣纁裳也。
　　
　　瞻彼洛矣，维水泱泱。君子至止，鞸琫有珌。【传】鞞，容刀鞞也。琫，上饰；珌，下饰也。天子玉琫而珧珌，诸侯璗琫而璆珌，大夫镣琫而镠珌，士珕琫而珕珌。【笺】此人世子之贤者也，既受爵命赏赐，而加赐容刀有节，显其能制断。君子万年，保其家室。【笺】德如是，则能长安其家室亲。家室亲安之尤难，安则无篡杀之祸也。
　　
　　瞻彼洛矣，维水泱泱。君子至止，福禄既同。【笺】此人世子之能继世位者也，其爵命赏赐，尽与其先君受命者同而已，无所加也。君子万年，保其家邦。
　　
　　《瞻彼洛矣》三章，章六句。
　　
　　《裳裳者华》，刺幽王也。古之仕者世禄，小人在位，则谗谄并进，弃贤者之类，绝功臣之世焉。【笺】古者，古昔明王时也。小人，斥今幽王也。
　　裳裳者华
　　裳裳者华，其叶湑兮。【传】兴也。裳裳，犹堂堂也。湑，盛貌。【笺】兴者，华堂堂于上，喻君也；叶湑然于下，喻臣也。明王贤臣以德相承而治道兴，则谗谗远矣。我觏之子，我心写兮。我心写兮，是以有誉处兮。【笺】觏，见也。之子，是子也，谓古之明王也。言我得见古之明王，则我心所忧写而去矣。我心所忧既写，是则君臣相与声誉常处也。忧者，忧谗谄并进。
　　
　　裳裳者华，芸其黄矣。【传】芸，黄盛也。【笺】华芸然而黄，兴明王德之盛也。不言叶，微见无贤臣也。我觏之子，维其有章矣。维其有章矣，是以有庆矣。【笺】章，礼文也。言我得见古之明王，虽无贤臣，犹能使其政有礼文法度。政有礼文法度，是则我有庆赐之荣也。
　　
　　裳裳者华，或黄或白。【笺】华或有黄者，或有白者，兴明王之德，时有驳而不纯。我觏之子，乘其四骆。乘其四骆，六辔沃若。【传】言世禄也。【笺】我得见明王德之驳者，虽无庆誉，犹能免于谗谄之害，守我先人之禄位，乘其四骆之马，六辔沃若然。
　　
　　左之左之，君子宜之。右之右之，君子有之。【传】左，阳道，朝祀之事。右，阴道，丧戎之事。【笺】君子，斥其先人也，多才多艺，有礼于朝，有功于国。维其有之，是以似之。【传】似，嗣也。【笺】维我先人有是二德，故先王使之世禄，子孙嗣之，今遇谗谄并进，而见绝也。
　　
　　《裳裳者华》四章，章六句。
　　
　　《桑扈》，刺幽王也。君臣上下，动无礼文焉。【笺】动无礼文，举事而不用先王礼法威仪也。
　　桑扈
　　交交桑扈，有莺其羽。【传】兴也。莺然有文章。【笺】交交，犹佼佼，飞往来貌。桑扈，窃脂也。兴者，窃脂飞而往来有文章，人观视而爱之，喻君臣以礼法威仪升降于朝廷，则天下亦观视而仰乐之。君子乐胥，受天之祜。【传】胥，皆有。【笺】胥，有才智之名也。祜，福也。王者乐臣下有才知文章，则贤人在位，庶官不旷，政和而民安，天予之以福禄。
　　
　　交交桑扈，有莺其领。【传】领，颈也。君子乐胥，万邦之屏。【传】屏，蔽也。【笺】王者之德，乐贤知在位，则能为天下蔽捍四表患难矣。蔽捍之者，谓蛮夷率服，不侵畔。
　　
　　之屏之翰，百辟为宪。【传】翰，干；宪，法也。【笺】辟，君也。王者之德，外能捍蔽四表之患难，内能立功立事为之桢干，则百辟卿士莫不修职而法象之。不戢不难，受福不那。【传】戢，聚也。不戢，戢也。不难，难也。那，多也。不多，多也。【笺】王者位至尊，天所子也，然而不自敛以先王之法，不自难以亡国之戒，则其受福禄亦不多也。
　　
　　兕觥其觩，旨酒思柔。【笺】兕觥，罚爵也。古之王者与群臣燕饮，上下无失礼者，其罚爵徒觩然陈设而已，其饮美酒，思得柔顺中和，与共其乐。言不怃敖自淫恣也。彼交匪敖，万福来求。【笺】彼，彼贤者也。贤者居处恭，执事敬，与人交必以礼，则以万福之禄就而求之。谓登用爵命，加以庆赐。
　　
　　《桑扈》四章，章四句。
　　
　　《鸳鸯》，刺幽王也。思古明王交于万物有道，自奉养有节焉。【笺】交于万物有道，谓顺其性，取之以时，不暴夭也。
　　鸳鸯
　　鸳鸯于飞，毕之罗之。【传】兴也。鸳鸯匹鸟，太平之时，交于万物有道，取之以时，于其飞乃毕掩而罗之。【笺】匹鸟，言其止则相耦，飞则为双，性训耦也。此交万物之实也，而言兴者，广其意也。獭祭鱼而后渔，豺祭兽而后田，此亦皆其将纵散时也。君子万年，福禄宜之。【笺】君子，谓明王也。交于万物，其德如是，则宜寿考，受福禄也。
　　
　　鸳鸯在梁，戢其左翼。【传】言休息也。【笺】梁，石绝水之梁。戢，敛也。鸳鸯休息于梁，明王之时，人不惊骇，敛其左翼，以右翼掩之，自若无恐惧。君子万年，宜其遐福。【笺】遐，远也。远，犹久也。
　　
　　乘马在厩，摧之秣之。【传】挫，莝也。秣，粟也。【笺】搓，今莝字也。古者明王之马系于厩，无事则委之以莝，有事乃予之穀，言爱国用也。以兴于其身亦犹然，齐而后三举设盛馔，恒日则减焉，此之谓有节也。君子万年，福禄艾之。【传】艾，养也。【笺】明王爱国用，自奉养之节如此，故宜久为福禄所养也。
　　
　　乘马在厩，秣之摧之。君子万年，福禄绥之。【笺】绥，安也。
　　
　　《鸳鸯》四章，章四句
　　
　　《頍弁》，诸公刺幽王也。暴戾无亲，不能燕乐同姓，亲睦九族，孤危将亡，故作是诗也。【笺】戾，虐也。暴虐，谓其政教如雨雪也。
　　頍弁
　　有頍者弁，实维伊何？【传】兴也。頍，弁貌。弁，皮弁也。【笺】实，犹是也。言幽王服是皮弁之冠，是维何为乎？言其宜以宴而弗为也。礼，天子诸侯朝服以宴。天子之朝皮弁，以日视朝。尔酒既旨，尔殽既嘉。【笺】旨、嘉，皆美也。女酒已美矣，女殽已美矣，何以不用与族人宴也？言其知具其礼，而弗为也。岂伊异人？兄弟匪他。【笺】此言王当所与宴者岂有异人疏远者乎？皆兄弟与王无他。言至亲，又刺其弗为也。茑与女萝，施于松柏。【传】茑，寄生也。女萝，菟丝，松萝也。喻诸公非自有尊，托王之尊。【笺】托王之尊者，王明则荣，王衰则微，刺王不亲九族，孤特自恃，不知己之将危亡也。未见君子，忧心奕奕。既见君子，庶几说怿。【传】奕奕然无所薄也。【笺】君子，斥幽王也。幽王久不与诸公宴，诸公未得见幽王之时，惧其将危亡，己无所依怙，故忧而心奕奕然，故言我若已得见幽王谏正之，则庶几其变改，意解怿也。
　　
　　有頍者弁，实维何期？【笺】何期，犹伊何也。期，辞也。尔酒既旨，尔殽既时。【传】时，善也。岂伊异人？兄弟具来。【笺】具，犹来也。茑与女萝，施于松上。未见君子，忧心怲怲。既见君子，庶几有臧。【传】怲怲，忧盛满也。臧，善也。
　　
　　有頍者弁，实维在首。尔酒既旨，尔殽既阜。岂伊异人？兄弟甥舅。【笺】阜，犹多也。谓吾舅者，吾谓之甥。如彼雨雪，先集维霰。【传】霰，暴雪也。【笺】将大雨雪，始必微温，雪自上下，遇温气而抟，谓之霰，久而寒胜，则大雪矣。喻幽王之不亲九族亦有渐，自微至甚，如先霰后大雪。死丧无日，无几相见。乐酒今夕，君子维宴。【笺】王政既衰，我无所依怙，死亡无有日数，能复几何与王相见也，且今夕喜乐此酒，此乃王之宴礼也。刺幽王将丧亡，哀之也。
　　
　　《頍弁》三章，章十二句。
　　
　　《车舝》，大夫刺幽王也。褒姒嫉妒，无道并进，谗巧败国，德泽不加于民。周人思得贤女以配君子，故作是诗也。
　　车舝
　　间关车之舝兮，思娈季女逝兮。【传】兴也。间关，设舝貌。娈，美也。季女，谓有齐季女也。【笺】逝，往也。大夫嫉褒姒之为恶，故严车设其舝，思得娈然美好之少女，有齐庄之德者，往迎之配幽王，代褒姒也。既幼而美，又齐庄，庶其当王意。匪饥匪渴，德音来括。【传】括，会也。【笺】时谗巧败国，下民离散，故大夫汲汲欲迎季女，行道虽饥不饥，虽渴不渴，觊得之而来，使我王更修德教，会合离散之人。虽无好友，式燕且喜。【笺】式，用也。我得德音而来，虽无同好之贤友，我犹用是燕饮相庆且喜。
　　
　　依彼平林，有集维鷮。辰彼硕女，令德来教。【传】依，茂木貌。平林，林木之在平地者也。鷮，雉也。辰，时也。【笺】平林之木貌，则耿介之鸟往集焉。喻王若有茂美之德，则其时贤女来配之，与相训告，改修德教。式燕且誉，好尔无射。【笺】尔，女；女，王也。射，厌也。我于硕女来教，则用是燕饮酒，且称王之声誉，我爱好王，无有厌也。
　　
　　虽无旨酒，式饮庶几。虽无嘉殽，式食庶几。虽无德与女，式歌且舞。【笺】诸大夫觊得贤女以配王，于是酒虽不美犹用之此燕饮，殽虽不美犹食之，必皆庶几于王之变改，得辅佐之。虽无其德，我与女用是歌舞相乐，喜之至也。
　　
　　陟彼高冈，析其柞薪。析其柞薪，其叶湑兮。【笺】陟，登也。登高冈者，必析其木以为薪。析其木以为薪者，为其叶茂盛，蔽冈之高也。此喻贤女得在王后之位，则必辟除嫉妒之女，亦为其蔽君之明。鲜我觏尔，我心写兮。【笺】鲜，善；觏，见也。善乎我得见女如是，则我心中之忧除去也。
　　
　　高山仰止，景行行止。四牡騑騑，六辔如琴。【传】景，大也。【笺】景，明也。诸大夫以为贤女既进，则王亦庶几古人有高德者则仰慕之，有明行者则而行之。其御群臣，使之有礼，如御四马騑騑然。持其教令，使之调均，亦如六辔缓急有和也。觏尔新婚，以慰我心。【传】慰，安也。【笺】我得见女之新昏如是，则以慰除我心之忧也。新昏，谓季女也。
　　
　　《车舝》五章，章六句。
　　
　　《青蝇》，大夫刺幽王也。
　　青蝇
　　营营青蝇，止于樊。【传】兴也。营营，往来貌。樊，藩也。【笺】兴者，蝇之为虫，汙白使黑，汙黑使白，喻佞人变乱善恶也。言止于藩，欲外之令远物也。岂弟君子，无信谗言。【笺】岂弟，乐易也。
　　
　　营营青蝇，止于棘。谗人罔极，交乱四国。【笺】极，犹已也。
　　
　　营营青蝇，止于榛。【传】榛，所以为藩也。谗人罔极，构我二人。【笺】构，合也。合，犹交乱也。
　　
　　《青蝇》三章，章四句。
　　
　　《宾之初筵》，卫武公刺时也。幽王荒废，媟近小人，饮酒无度，天下化之，君臣上下沈湎淫液。武公既入，而作是诗也。【笺】淫液者，饮酒时情态也。武公入者，入为王卿士。
　　宾之初筵
　　宾之初筵，左右秩秩。【传】秩秩然肃静也。【笺】筵，席也。左右，谓折旋揖让也。秩秩，知也。先王将祭，必射以择士。大射之礼，宾初入门，登堂即席，其趋翔威仪甚审知，言不失礼也。射礼有三，有大射，有宾射，有燕射。笾豆有楚，殽核维旅。【传】楚，列貌。殽，豆实也。核，加笾也。旅，陈也。【笺】豆实，菹醢也。笾实有桃梅之属。凡非穀而食之曰殽。酒既和旨，饮酒孔偕。【笺】和旨，酒调美也。孔，甚也。王之酒已调美，众宾之饮酒又威仪齐一，言主人敬其事，而众宾肃慎。钟鼓既设，举酬逸逸。【传】逸逸，往来次序也。【笺】钟鼓于是言既设者，将射改县也。大侯既抗，弓矢斯张。【传】大侯，君侯也。抗，举也。有燕射之礼。【笺】举者，举鹄而栖之于侯也。《周礼 梓人》：“张皮侯而栖鹄。”天子诸侯之射，皆张三侯，故君侯谓之大侯，大侯张而弓矢亦张，节也。将祭而射，谓之大射，下章言烝衎烈祖，其非祭与？射夫既同，献尔发功。【笺】射夫，众射者也。献，犹奏也。既比众耦，乃诱射，射者乃登射，各奏其发矢中的之功。发彼有的，以祈尔爵。【传】的，质也。祈，求也。【笺】发，发矢也。射者与其耦拾发。发矢之时，各心競云：我以此求爵女。爵，射爵也。射之礼，胜者饮不胜，所以养病也。故《论语》曰：“下而饮，其争也君子。”
　　
　　籥舞笙鼓，乐既和奏。烝衎烈祖，以洽百礼。【传】秉籥而舞，与笙鼓相应。【笺】籥，管也。殷人先求诸阳，故祭祀先奏乐，涤荡其声也。烝，进；衎，乐；烈，美；洽，合也。奏乐和，必进乐其先祖，于是又合见天下诸侯所献之礼。百礼既至，有壬有林。【传】壬，大；林，君也。【笺】壬，任也，谓卿大夫也。诸侯所献之礼既陈于庭，有卿大夫，又有国君。言天下遍至，得万国之欢心。锡尔纯嘏，子孙其湛。【传】嘏，大也。【笺】纯，大也。嘏，谓尸与主人以福也。湛，乐也。王受神之福于尸，则王之子孙皆喜乐也。其湛曰乐，各奏尔能。宾载手仇，室人入又。【传】手，取也。室人，主人也。主人请射于宾，宾许诺，自取其匹而射，主人亦入于次，又射以耦宾也。【笺】子孙各奏尔能者，谓既湛之后，各酌献尸，尸酢而卒爵也。尸之祭礼，上嗣举奠，因而酌尸。天子则有子孙献尸之礼，《文王世子》曰“其登馂献受爵则以上嗣”是也。仇，读为（左“奭”右“斗”）。室人，有室中之事者，谓佐食也。又，复也。宾手挹酒，室人复酌，为加爵。酌彼康爵，以奏尔时。【传】酒所以安体也。时，中者也。【笺】康，虚也。时，谓心所尊者也。加爵之间，宾与兄弟交错相酬，卒爵者，酌之以其所尊，亦交错而已，又无次也。
　　
　　宾之初筵，温温其恭。【笺】此复言初筵者，既祭，王与族人燕之筵也。王与族人燕，以异姓为宾。温温，柔和也。其未醉止，威仪反反。曰既醉止，威仪幡幡。舍其坐迁，屡舞仙仙。【传】反反，言重慎也。幡幡，失威仪也。迁，徙；屡，数也。仙仙然。【笺】此言宾初即筵之时，能自敕戒以礼，至于旅酬，而小人之态出。言王既不得君子以为宾，又不得有恒之人，所以败乱天下，率如此也。其未醉止，威仪抑抑。曰既醉止，威仪怭怭。是曰既醉，不知其秩。【传】抑抑，慎密也。怭怭，媟嫚也。秩，常也。
　　
　　宾既醉止，载号载呶。乱我笾豆，屡舞僛僛。是曰既醉，不知其邮。侧弁之俄，屡舞傞傞。【传】号呶，号呼讙呶也。僛僛，舞不能自正也。傞傞，不止也。【笺】邮，过；侧，倾也。俄，倾貌。此更言宾既醉而异章者，著为无算爵以后也。既醉而出，并受其福。醉而不出，是谓伐德。饮酒孔嘉，维其令仪。【笺】出，犹去也。孔，甚；令，善也。宾醉则出，与主人俱有美誉。醉至若此，是诛伐其德也。饮酒而诚得嘉宾，则于礼有善威仪。武公见王之失礼，故以此言箴之。
　　
　　凡此饮酒，或醉或否。既立之监，或佐之史。彼醉不臧，不醉反耻。【传】立酒之监，佐酒之使。【笺】凡此者，凡此时天下之人也。饮酒于有醉者，有不醉者，则立监使视之，又助以史，使督酒，欲令皆醉也。彼醉则已不善，人所非恶，反复取未醉者耻罚之。言此者，疾之也。式勿从谓，无俾大怠。匪言勿言，匪由勿语。【笺】式，读曰慝。勿，犹无也。俾，使；由，从也。武公见时人多说醉者之状，或以取怨致雠，故为设禁。醉者有过恶，女无就而谓之也。当防护之，无使颠仆，至于怠慢也。其所陈说非所当说，无为人说之也，亦无从而行之也，亦无以语人也，皆为其闻之将恚怒也。由醉之言，俾出童羖。【传】羖，羊不童也。【笺】女从行醉者之言，使女出无角之羖羊，胁以无然之物，使戒深也。羖羊之性，牝牡有角。三爵不识，矧敢多又。【笺】矧，况；又，复也。当言我于此醉者饮三爵之不知，况能知其多复饮乎？三爵者，献也，酬也，酢也。
　　
　　《宾之初筵》五章，章十四句。
　　甫田之什十篇，三十九章，二百九十六句。
　　
　　
　　小雅 鱼藻之什
　　
　　《鱼藻》，刺幽王也。言万物失其性，王居镐京，将不能以自乐，故君子思古之武王焉。【笺】万物失其性者，王政教衰，阴阳不和，群生不得其所也。将不能以自乐，言必自是有危亡之祸。
　　鱼藻
　　鱼在在藻，有颁其首。【传】颁，大首貌。鱼以依蒲藻为得其性。【笺】藻，水草也。鱼之依水草，犹人之依明王也。明王之时，鱼何所处乎？处于藻，既得其性，则肥充，其首颁然，此时人物，皆得其所正。言鱼者，以潜逃之类，信其著见。王在在镐，岂乐饮酒。【笺】岂，亦乐也。天下平安，万物得其性，武王何所处乎？处于镐京，乐八音之乐，与群臣饮酒而已。今幽王惑于褒姒，万物失其性，方有危亡之祸，而亦岂乐饮酒于镐京，而无悛心，故以此刺焉。
　　
　　鱼在在藻，有莘其尾。【传】莘，长貌。王在在镐，饮酒乐岂。
　　
　　鱼在在藻，依于其蒲。王在在镐，有那其居。【笺】那，安貌。天下平安，王无四方之虞，故其居处那然安也。
　　
　　《鱼藻》三章，章四句。
　　
　　《采菽》，刺幽王也。侮慢诸侯，诸侯来朝，不能锡命以礼，数征会之而无信义，君子见微而思古焉。【笺】幽王征会诸侯，为合义兵征讨有罪，既往而无之，是于义事不信也。君子见其如此，知其後必见攻伐，将无救也。
　　采菽
　　采菽采菽，筐之莒之。【传】兴也。菽，所以芼太牢而待君子也。羊则苦，豕则薇。【笺】菽，大豆也。采之者，采其叶以为藿。三牲牛羊豕，芼以藿。王飨宾客有牲俎，乃用铏羹，故使采之。君子来朝，何锡予之？虽无予之，路车乘马。【传】君子，谓诸侯也。【笺】赐诸侯以车马，言虽无予之，尚以为薄。又何予之？玄衮及黼。【传】玄衮，卷龙也。白与黑谓之黼。【笺】及，与也。玄衮，玄衣而画以卷龙也。黼，黼黻，谓絺衣也。诸公之服自衮冕而下，侯伯自鷩冕以下，子男自毳冕以下。王之赐，维用有文章者。
　　
　　觱沸槛泉，言采其芹。【传】觱沸，泉出貌。槛泉，正出也。【笺】言，我也。芹，菜也，可以为菹，亦所用待君子也。我使采其水中芹者，尚洁清也。《周礼》：“芹菹鴈醢。”君子来朝，言观其旂。其旂淠淠，鸾声嘒嘒。载骖载驷，君子所届。【传】淠淠，动也。嘒嘒，中节也。【笺】届，极也。诸侯来朝，王使人迎之，因观其衣服车乘之威仪，所以为敬，且省祸福也。诸侯将朝于王，则骖乘乘四马而往，此之服饰，君子法制之极也。言其尊，而王今不尊也。
　　
　　赤芾在股，邪幅在下。彼交匪纾，天子所予。【传】诸侯赤芾邪幅。幅，偪也，所以自偪束也。纾，缓也。【笺】芾，大古蔽膝之象也。冕服谓之芾，其他服谓之韠，以韦为之，其制上广一尺，下广二尺，长三尺，其颈五寸，肩革带博二寸。胫本曰股。邪幅，如今行縢也。偪束其胫，自足至膝，故曰在下。彼与人交接自偪束如此，则非有解怠纾缓之心，天子以是故赐予之。乐只君子，天子命之。乐只君子，福禄申之。【传】申，重也。【笺】只之言是也。古者天子赐诸侯也，以礼乐乐之，乃后命与之也。天子赐之，神则以福禄申重之，所谓神谋鬼谋也。刺今王不然。
　　
　　维柞之枝，其叶蓬蓬。【传】蓬蓬，盛貌。【笺】此兴也。柞之干犹先祖也，枝犹子孙也，其叶蓬蓬，喻贤才也。正以柞为兴者，柞之叶新将生，故乃落于地，以喻继世以德，相承者明也。乐只君子，殿天子之邦。乐只君子，万福攸同。【传】殿，镇也。平平左右，亦是率从。【传】平平，辩治也。【笺】率，循也。诸侯之有贤才之德，能辩治其连属之国，使得其所，则连属之国亦循顺之。
　　
　　汎汎杨舟，绋纚维之。【传】绋，繂也。纚，緌也。明王能维持诸侯也。【笺】杨木之舟浮于水上，汎汎然东西无所定，舟人以绋系其緌以制行之，犹诸侯之治民，御之以礼法。乐只君子，天子葵之。乐只君子，福禄膍之。【传】葵，揆也。膍，厚也。优哉游哉，亦是戾矣。【传】戾，至也。【笺】戾，止也。诸侯有盛德者，亦优游自安止于是，言思不出其位。
　　
　　《采菽》五章，章八句。
　　
　　《角弓》，父兄刺幽王也。不亲九族而好谄佞，骨肉相怨，故作是诗也。
　　角弓
　　骍骍角弓，翩其反矣。【传】兴也。骍骍，调和也。不善绁檠巧用，则翩然而反。【笺】兴者，喻王与九族不以恩礼御待之，则使之多怨也。兄弟昏姻，无胥远矣。【笺】胥，相也。骨肉之亲，当相亲信，无相疏远。相疏远则以亲亲之望，易以成怨。
　　
　　尔之远矣，民胥然矣。尔之教矣，民胥效矣。【笺】尔，女；女，幽王也。胥，皆也。言王女不亲骨肉，则天下之人皆知之。见女之教令，无善无恶，所尚者天下之人皆学之。言上之化下，不可不慎。
　　
　　此令兄弟，绰绰有裕。不令兄弟，交相为瘉。【传】绰绰，宽也。裕，饶；瘉，病也。【笺】令，善也。
　　
　　民之无良，相怨一方。【笺】良，善也。民之意不获，当反责之于身，思彼所以然者而恕之。无善心之人，则徙居一处怨恚之。受爵不让，至于已斯亡。【传】爵禄不以相让，故怨祸及之。比周而党愈少，鄙争而名愈辱，求安而身愈危。【笺】斯，此也。
　　
　　老马反为驹，不顾其后。【传】已老矣，而孩童慢之。【笺】此喻幽王见老人反侮慢之，遇之如幼稚，不自顾念后至年老，人之遇己亦将然。如食宜饇，如酌孔取。【传】饇，饱也。【笺】王如食老者则宜令之饱，如饮老者则当孔取。孔取，谓度其所胜多少。凡器之孔，其量大小不同，老者气力弱，故取义焉。王有族食、族燕之礼。
　　
　　毋教猱升木，如涂涂附。【传】猱，猨属。涂，泥；附，著也。【笺】毋，禁辞。猱之性善登木，若教使其为之，必也。附，木桴也。涂之性善著，若以涂附，其著亦必也。以喻人之心皆有仁义，交之则进。君子有徽猷，小人与属。【传】徽，美也。【笺】猷，道也。君子有美道以得声誉，则小人亦乐与之而自连属焉。今无良之人相怨，王不教之。
　　
　　雨雪瀌瀌，见晛曰消。【传】晛，日气也。【笺】雨雪之盛瀌瀌然，至日将出，其气始见，人则皆称曰今消释矣。喻小人虽多，王若欲兴善政，则天下闻之，莫不曰小人今诛灭矣。其所以然者，人心皆乐善，王不启教之。莫肯下遗，式居娄骄。【笺】莫，无也。遗，读曰随。式，用也。娄，敛也。今王不以善政启小人之心，则无肯谦虚，以礼相卑下，先人而后己，用此自居处，敛其骄慢之过者。
　　
　　雨雪浮浮，见晛曰流。【传】浮浮，犹瀌瀌也。流，流而去也。如蛮如髦，我是用忧。【传】蛮，南蛮也。髦，夷髦也。【笺】今小人之行如夷狄，而王不能变化之，我用是为大忧也。髦，西夷别名，武王伐纣，其等有八国从焉。
　　
　　《角弓》八章，章四句。
　　
　　《菀柳》，刺幽王也。暴虐无亲，而刑罚不中，诸侯皆不欲朝，言王者之不可朝事也。
　　菀柳
　　有菀者柳，不尚息焉。【传】兴也。菀，茂木也。【笺】尚，庶几也。有菀然枝叶茂盛之柳，行路之人岂有不庶几欲就之止息乎？兴者，喻王有盛德，则天下皆庶几愿往朝焉，忧今不然。上帝甚蹈，无自暱焉。【传】蹈动；暱，近也。【笺】蹈，读曰悼。上帝乎者，愬之也。今幽王暴虐，不可以朝事，甚使我心中悼病，是以不从而近之。释己所以不朝之意。俾予靖之，后予极焉。【传】靖，治；极，至也。【笺】靖，谋；俾，使；极，诛也。假使我朝王，王留我，使我谋政事，王信谗，不察功考绩，后反诛放我。是言王刑罚不中，不可朝事也。
　　
　　有菀者柳，不尚愒焉。【传】愒，息也。上帝甚蹈，无自瘵焉。【传】瘵，病也。【笺】瘵，接也。俾予靖之，后予迈焉。【笺】迈，行也。行，亦放也。《春秋传》曰：“予将行之。”
　　
　　有鸟高飞，亦傅于天。彼人之心，于何其臻？【笺】傅、臻，皆至也。彼人，斥幽王也。鸟之高飞，极至于天耳。幽王之心，于何所至乎？言其转侧无常，人不知其所届。曷予靖之，居以凶矜？【传】曷，害；矜，危也。【笺】王何为使我谋之，随而罪我，居我以凶危之地？谓四裔也。
　　
　　《菀柳》三章，章六句。
　　
　　《都人士》，周人刺衣服无常也。古者长民，衣服不贰，从容有常，以齐万民，则民德归壹。伤今不复见古人也。【笺】服，谓冠弁衣裳也。古者，明王时也。长民，谓凡在民上倡率者也。变易无常谓之贰。从容，谓休燕也。休燕犹有常，则朝夕明矣。壹者，专也，同也。
　　都人士
　　彼都人士，狐裘黄黄。其容不改，出言有章。【传】彼，彼明王也。【笺】城郭之域曰都。古明王时，都人之有士行者，冬则衣狐裘黄黄然，取温裕而已，其动作容貌既有常，吐口言语又有法度文章。疾今奢淫，不自责以过差。行归于周，万民所望。【传】周，忠信也。【笺】于，於也。都人之士所行，要归于忠信，其余万民寡识者，咸瞻望而法效之。又疾今不然。
　　
　　彼都人士，台笠缁撮。【传】台，所以御暑。笠，所以御雨也。缁撮，缁布冠也。【笺】台，夫须也。都人之士，以台皮为笠，缁布为冠。古明王之时，俭且节也。彼君子女，绸直如发。【传】密直如发也。【笺】彼君子女者，谓都人之家女也，其性情密緻，操行正直，如发之本末无隆杀也。我不见兮，我心不说。【笺】疾时皆奢淫，我不复见今士女之然者，心思之而忧也。
　　
　　彼都人士，充耳琇实。【传】琇，美石也。【笺】言以美石为瑱。瑱，塞耳。彼君子女，谓之尹吉。【传】尹，正也。【笺】吉，读为姞。尹氏、姞氏，周室昏姻之旧姓也。人见都人之家女，咸谓之尹氏、姞氏之女。言有礼法。我不见兮，我心苑结。【笺】苑，犹屈也，积也。
　　
　　彼都人士，垂带而厉。彼君子女，卷发如虿。【传】厉，带之垂者。【笺】而，亦如也。而厉，如鞶厉也。鞶必垂厉以为饰。厉，字当作裂。虿，螫虫也。尾末揵然，似妇人发末曲上卷然。我不见兮，言从之迈。【笺】言，亦我也。迈，行也。我今不见士女此饰，心思之，欲从之行。言己忧闷，欲自杀求从古人。
　　
　　匪伊垂之，带则有余。匪伊卷之，发则有旟。【传】旟，扬也。【笺】伊，辞也。此言士非故垂此带也，带于礼自当有余也。女非故卷此发也，发于礼自当有旟也。旟，枝旟扬起也。我不见兮，云何盱矣。【笺】盱，病也。思之甚，云何乎我今已病也。
　　
　　《都人士》五章，章六句。
　　
　　《采绿》，刺怨旷也。幽王之时，多怨旷者也。【笺】怨旷者，君子行役过时之所由也。而刺之者，讥其不但忧思而已，欲从君子于外，非礼也。
　　采绿
　　终朝采绿，不盈一匊。【传】兴也。自旦及食时为终朝。两手曰匊。【笺】绿，王刍也，易得之菜也。终朝采之而不满手，怨旷之深，忧思不专于事。予发曲局，薄言归沐。【传】局，卷也。妇人夫不在，则不容饰。【笺】言，我也。礼，妇人在夫家笄象笄。今曲卷其发，忧思之甚也。有云君子将归者，我则沐以待之。
　　
　　终朝采蓝，不盈一襜。【传】衣蔽前谓之襜。【笺】蓝，染草也。五日为期，六日不詹。【传】詹，至也。妇人五日一御。【笺】妇人过于时乃怨旷。五日六日者，五月之日、六月之日也。期至五月而归，今六月犹不至，是以忧思。
　　
　　之子于狩，言韔其弓。之子于钓，言纶之绳。【笺】之子，是子也，谓其君子也。于，往也。纶，钓缴也。君子往狩与？我当从之为之韔弓；其往钓与？我当从之为之绳缴。今怨旷，自恨初行时不然。
　　
　　其钓维何？维鲂及鱮。维鲂及鱮，薄言观者。【笺】观，多也。此美其君子之有技艺也。钓必得鲂鱮，鲂鱮是云其多者耳，其众维鱼，乃众多也。
　　
　　《采绿》四章，章四句。
　　
　　《黍苗》，刺幽王也。不能膏润天下，卿士不能行召伯之职焉。【笺】陈宣王之德，召伯之功，以刺幽王及其群臣废此恩泽事业也。
　　黍苗
　　芃芃黍苗，阴雨膏之。【传】兴也。芃芃，长大貌。【笺】兴者，喻天下之民如黍苗然，宣王能以恩泽育养之，亦如天之有阴雨之润。悠悠南行，召伯劳之。【传】悠悠，行貌。【笺】宣王之时，使召伯营谢邑，以定申伯之国，将徒役南行，众多悠悠然，召伯则能劳来劝说以先之。
　　
　　我任我辇，我车我牛。我行既集，盖云归哉。【传】任者，辇者，车者，牛者。【笺】集，犹成也。盖，犹皆也。营谢转餫之役，有负任者，有輓辇者，有将车者，有牵傍牛者。其所为南行之事既成，召伯则皆告之云可归哉。刺今王使民行役，曾无休止时。
　　
　　我徒我御，我师我旅。我行既集，盖云归处。【传】徒行者，御车者，师者，旅者。【笺】步行曰徒。召伯营谢邑，以兵众行，其士卒有步行者，有御兵车者。五百人为旅。五旅为师。《春秋传》曰：“诸侯之制，君行师从，卿行旅从。”
　　
　　肃肃谢功，召伯营之。烈烈征师，召伯成之。【传】谢，邑也。【笺】肃肃，严正之貌。营，治也。烈烈，威武貌。征，行也。美召伯治谢邑则使之严正，将师旅行则有威武也。
　　
　　原隰既平，泉流既清。召伯有成，王心则宁。【传】土治曰平，水治曰清。【笺】召伯营谢邑，相其原隰之宜，通其水泉之利，此功既成，宣王之心则安也。又刺今王臣无成功，而亦心安。
　　
　　《黍苗》五章，章四句。
　　
　　《隰桑》，刺幽王也。小人在位，君子在野，思见君子也，尽心以事之。
　　隰桑
　　隰桑有阿，其叶有难。【传】兴也。阿然美貌，难然盛貌，有以利人也。【笺】隰中之桑，枝条阿阿然长美，其叶又茂盛，可以庇廕人。兴者，喻时贤人君子不用而野处，有覆养之德也。正以隰桑兴者，反求此义，则原上之桑枝叶不能然，以刺时小人在位，无德于民。既见君子，其乐如何。【传】思在野之君子，而得见其在位，喜乐无度。
　　
　　隰桑有阿，其叶有沃。【传】沃，柔也。既见君子，云何不乐。
　　
　　隰桑有阿，其叶有幽。【传】幽，黑色也。既见君子，德音孔胶。【传】胶，固也。【笺】君子在位，民附仰之，其教令之行，甚坚固也。
　　
　　心乎爱矣，遐不谓矣。中心藏之，何日忘之。【笺】遐，远；谓，勤；臧，善也。我心爱此君子，君子虽远在野，岂能不勤思之乎？宜思之也。我心善此君子，又诚不能忘也。孔子曰：“爱之能勿劳乎？忠焉能勿诲乎？”
　　
　　《隰桑》四章，章四句。
　　
　　《白华》，周人刺幽后也。幽王取申女以为后，又得褒姒而黜申后，故下国化之，以妾为妻，以孽代宗，而王弗能治，周人为之作是诗也。【笺】申，姜姓之国也。褒姒，褒人所入之女。姒，其字也。是谓幽后。孽，支庶也。宗，適子也。王不能治，己不正故也。
　　白华
　　白华菅兮，白茅束兮。【传】兴也。白华，野菅也。已沤为菅。【笺】白华于野，已沤名之为菅，菅柔软中用矣，而更取白茅收束之，茅比于白华为脆。兴者，喻王取于申，申后礼仪备，任妃后之事，而更纳褒姒。褒姒为孽，将至灭国。之子之远，俾我独兮。【笺】之子，斥幽王也。俾，使也。王之远外我，不复答耦我，意欲使我独也。老而无子曰独。后褒姒谮申后之子宜咎，宜咎奔申。
　　
　　英英白云，露彼菅茅。【传】英英，白云貌。露亦有云，言天地之气，无微不著，无不覆养。【笺】白云下露，养彼可以为菅之茅，使与白华之菅相乱易，犹天下妖气生褒姒，使申后见黜。天步艰难，之子不犹。【传】步，行；犹，可也。【笺】犹，图也。天生此艰难之妖久矣，王不图其变之所由尔。昔夏之衰，有二龙之妖，卜藏其（“斄”下为“水”），周厉王发而观之，化为玄鼋，童女遇之，当宣王时而生女，惧而弃之，后褒人有献而入之幽王，幽王嬖之，是谓褒姒。
　　
　　滮池北流，浸彼稻田。【传】滮，流貌。【笺】池水之泽，浸润稻田，使之生殖，喻王无恩意于申后，滮池之不如也。丰镐之间水北流。啸歌伤怀，念彼硕人。【笺】硕，大也。妖大之人，谓褒姒也。申后见黜，褒姒之所为，故忧伤而念之。
　　
　　樵彼桑薪，卬烘于煁。【传】卬，我；烘，燎也。煁，（左“火”右“圭”）灶也。桑薪，宜以养人者也。【笺】人之樵取彼桑薪，宜以炊饔饎之爨，以养食人。桑薪，薪之善者也。我反以燎于（左“火”右“圭”）灶，用炤事物而已。喻王始以礼取申后，礼仪备，今反黜之，使为卑贱之事，亦犹是。维彼硕人，实劳我心。
　　
　　鼓钟于宫，声闻于外。【传】有诸宫中，必形见于外。【笺】王失礼于内，而下国闻知而化之，王弗能治，如鸣鼓钟于宫中，而欲外人不闻，亦不可止。念子懆懆，视我迈迈。【传】迈迈，不说也。【笺】此言申后之忠于王也，念之懆懆然，欲谏正之，王反不说于其所言。
　　
　　有鹙在梁，有鹤在林。【传】鹙，秃鹙也。【笺】鹙也、鹤也，皆以鱼为美食者也。鹙之性贪恶而今在梁，鹤洁白而反在林，兴王养褒姒而馁申后，近恶而远善。维彼硕人，实劳我心。
　　
　　鸳鸯在梁，戢其左翼。【笺】戢，敛也。敛左翼者，谓右掩左也。鸟之雌雄不可别者，以翼右掩左雄，左掩右雌，阴阳相下之义也。夫妇之道，亦以礼义相下，以成家道。之子无良，二三其德。【笺】良，善也。王无答耦己之善意，而变移其心志，令我怨旷。
　　
　　有扁斯石，履之卑兮。【传】扁扁，乘石貌。王乘车履石。【笺】王后出入之礼与王同，其行登车亦履石，申后始时亦然，今也黜而卑贱。之子之远，俾我疷兮。【传】疷，病也。【笺】王之远外我，欲使我困病。
　　
　　《白华》八章，章四句。
　　
　　《绵蛮》，微臣刺乱也。大臣不用仁心，遗忘微贱，不肯饮食教载之，故作是诗也。【笺】微臣，谓士也。古者卿大夫出行，士为末介。士之禄薄，或困乏于资财，则当赒赡之。幽王之时国乱，礼废恩薄，大不念小，尊不恤贱，故本其乱而刺之。
　　绵蛮
　　绵蛮黄鸟，止于丘阿。【传】兴也。绵蛮，小鸟貌。丘阿，曲阿也。鸟止于阿，人止于仁。【笺】止，谓飞行所止托也。兴者，小鸟知止于丘之曲阿静安之处而托息焉，喻小臣择卿大夫有仁厚之德者而依属焉。道之云远，我劳如何？饮之食之，教之诲之。命彼后车，谓之载之。【笺】在国依属于卿大夫之仁者，至于为末介从而行，道路远矣，我罢劳则卿大夫之恩宜如何乎？渴则予之饮，饥则予之食，事未至则豫教之，临事则诲之，车败则命后车载之。后车，倅车也。
　　
　　绵蛮黄鸟，止于丘隅。【笺】丘隅，丘角也。岂敢惮行？畏不能趋。【笺】惮，难也。我罢劳，车又败，岂敢难徒行乎？畏不能及时疾至也。饮之食之，教之诲之。命彼后车，谓之载之。
　　
　　绵蛮黄鸟，止于丘侧。【笺】丘侧，丘旁也。岂敢惮行？畏不能极。【笺】极，至也。饮之食之，教之诲之。命彼后车，谓之载之。
　　
　　《绵蛮》三章，章八句。
　　
　　《瓠叶》，大夫刺幽王也。上弃礼而不能行，虽有牲牢饔饩，不肯用也。故思古之人不以微薄废礼焉。【笺】牛羊豕为牲，系养者曰牢，熟曰饔，腥曰饩，生曰牵。不肯用者，自养厚而薄于宾客。
　　瓠叶
　　幡幡瓠叶，采之亨之。君子有酒，酌言尝之。【传】幡幡，瓠叶貌。庶人之菜也。【笺】亨，熟也。熟瓠叶者，以为饮酒之葅也。此君子谓庶人之有贤行者也。其农功毕，乃为酒浆，以合朋友习礼江道艺也。酒既成，先与父兄亨瓠叶而饮之，所以急和亲亲也。饮酒而曰尝者，以其为之主于宾客，宾客则加之以羞。《易 兑 象》曰：“君子以朋友讲习。”
　　
　　有兔斯首，炮之燔之。君子有酒，酌言献之。【传】毛曰炮，加火曰燔。献，奏也。【笺】斯，白也。今俗语斯白之字作鲜，齐鲁之间声近斯。有兔白首者，兔之小者也。炮之燔之者，将以为饮酒之羞也。饮酒之礼，既奏酒于宾，乃荐羞。每酌言言者，礼不下庶人，庶人依士礼，立宾主为酌名。
　　
　　有兔斯首，燔之炙之。君子有酒，酌言酢之。【传】炕火曰炙。酢，报也。【笺】报者，宾既卒爵，洗而酌主人也。凡治兔之宜，鲜者毛炮之，柔者炙之，干者燔之。
　　
　　有兔斯首，燔之炮之。君子有酒，酌言酬之。【传】酬，道饮也。【笺】主人既卒酢爵，又酌自饮，卒爵，复酌进宾，犹今俗之劝酒。
　　
　　《瓠叶》四章，章四句。
　　
　　《渐渐之石》，下国刺幽王也。戎狄叛之，荆舒不至，乃命将率东征，役久病在外，故作是诗也。【笺】荆，谓楚也。舒，舒鸠、舒鄝、舒庸之属。役，谓士卒也。
　　渐渐之石
　　渐渐之石，维其高矣。山川悠远，维其劳矣。【传】渐渐，山石高峻。【笺】山石渐渐然高峻，不可登而上，喻戎狄众强而无礼义，不可得而伐也。山川者，荆舒之国所处也。其道理长远，邦域又劳劳广阔，言不可卒服。武人东征，不皇朝矣。【笺】武人，谓将率也。皇，王也。将率受王命东行而征伐，役人罢病，必不能正荆舒，使之朝于王。
　　
　　渐渐之石，维其卒矣。山川悠远，曷其没矣。【传】卒，竟；没，尽也。【笺】卒者，崔嵬也，谓山颠之末也。曷，何也。广阔之处，何时其可尽服。武人东征，不皇出矣。【笺】不能正之，令出使聘问于王。
　　
　　有豕白蹢，烝涉波矣。【传】豕，猪也。蹢，蹄也。将久雨，则豕进涉水波。【笺】烝，众也。豕之性能水，又唐突难禁制。四蹄皆白曰骇，则白蹄其尤躁疾者。今离其缯牧之处，与众豕涉入水之波涟矣。喻荆舒之人勇悍捷敏，其君犹白蹄之豕也，乃率民去礼义之安，而居乱亡之危。贱之，故比方于豕。月离于毕，俾滂沱矣。【传】毕，噣也。月离阴星则雨。【笺】将有大雨，征气先见于天，以言荆舒之叛萌渐，亦由王出也。豕既涉波，今又雨使之滂沱，疾王甚也。武人东征，不皇他矣。【笺】不能正之，令其守职，不干王命。
　　
　　《渐渐之石》三章，章六句。
　　
　　《苕之华》，大夫闵时也。幽王之时，西戎、东夷交侵中国，师旅并起，因之以饥馑。君子闵周室之将亡，伤己逢之，故作是诗也。【笺】师旅并起者，诸侯或出师，或出旅，以助王距戎与夷也。大夫将师出，见戎夷之侵周而闵之，今当其难，自伤近危亡。
　　苕之华
　　苕之华，芸其黄矣。【传】兴也。苕，陵苕也，将落则黄。【笺】陵苕之华，紫赤而繁。兴者，陵苕之干喻如京师也，其华犹诸夏也，故或谓诸夏为诸华。华衰则黄，犹诸侯之师旅罢病将败，则京师孤弱。心之忧矣，维其伤矣。【笺】伤者，谓国日见侵削。
　　
　　苕之华，其叶青青。【传】华落叶青青然。【笺】京师以诸夏为障蔽，今陵苕之华衰而叶见青青然，喻诸侯微弱，而王之臣当出见也。知我如此，不如无生【笺】我，我王也。知王之为政如此，则己之生不如不生叶。自伤逢今世之难，忧闷之甚。
　　
　　牂羊坟首，三星在罶。【传】牂羊，牝羊也。坟，大也。罶，曲梁也，寡妇之笱也。牂羊坟首，言无是道也。三星在罶，言不可久也。【笺】无是道者，喻周已衰，求其复兴不可得也。不可久者，喻周将亡，如心星之光耀见于鱼笱之中，其去须臾也。人可以食，鲜可以饱。【传】治日少而乱日多。【笺】今者士卒人人于晏早皆可以食矣，时饥馑，军兴乏少，无可以饱之者。
　　
　　《苕之华》三章，章四句。
　　
　　《何草不黄》，下国刺幽王也。四夷交侵，中国背叛，用兵不息，视民如禽兽，君子忧之，故作是诗也。
　　何草不黄
　　何草不黄？何日不行？【笺】用兵不息，军旅自岁始草生而出，至岁晚矣，何草而不黄乎 言草皆黄也。于是之间，将率何日不行乎？言常行，劳苦之甚。何人不将？经营四方。【传】言万民无不从役。
　　
　　何草不玄？何人不矜？【笺】玄，赤黑色。始春之时，草牙孽者将生必玄，于此时也，兵犹复行。无妻曰矜。从役者皆过时不得归，故谓之矜。哀我征夫，独为匪民。【笺】征夫，从役者也。古者师出不逾时，所以厚民之性也。今则草玄至于黄，黄至于玄，此岂非民乎？
　　
　　匪兕匪虎，率彼旷野。【传】兕、虎，野兽也。旷，空也。【笺】兕、虎，比战士也。哀我征夫，朝夕不暇。
　　
　　有芃者狐，率彼幽草。有栈之车，行彼周道。【传】芃，小兽貌。栈车，役车也。【笺】狐草行草止，故以比栈车辇者。
　　
　　《何草不黄》四章，章四句。
　　鱼藻之什十四篇，六十二章，三百二句。
　　
　　
　　大雅 文王之什
　　
　　《文王》，文王受命作周也。【笺】受命，受天命而王天下，制立周邦。
　　文王
　　文王在上，於昭于天。【传】在上，在民上也。於，叹辞。昭，见也。【笺】文王初为西伯，有功于民，其德著见于天，故天命之以为王，使君天下也。崩，谥曰文。周虽旧邦，其命维新。【传】乃新在文王也。【笺】大王聿来胥宇而国于周，王迹起矣，而未有天命，至文王而受命。言新者，美之也。有周不显，帝命不时。【传】有周，周也。不显，显也。显，光也。不时，时也。时，是也。【笺】周之德不光明乎？光明矣。天命之不是乎？又是矣。文王陟降，在帝左右。【传】言文王升接天，下接人也。【笺】在，察也。文王能观知天意，顺其所为，从而行之。
　　
　　亹亹文王，令闻不已。陈锡哉周，侯文王孙子。文王孙子，本支百世。【传】亹亹，勉也。哉，载；侯，维也。本，本宗也。支，支子也。【笺】令，善；哉，始；侯，君也。勉勉乎不倦文王之勤用明德也，其善声闻日见称歌，无止时也。乃由能敷恩惠之施，以受命造始周国，故天下君之。其子孙適为天子，庶为诸侯，皆百世。凡周之士，不显亦世。【传】不世显德乎也者，世禄也。【笺】凡周之士，谓其臣有光明之德者，亦得世世在位，重其功也。
　　
　　世之不显，厥猶翼翼。思皇多士，生此王国。王国克生，维周之楨。【传】翼翼，恭敬。思，辞也。皇，天；桢，干也。【笺】犹，谋；思，愿也。周之臣既得世世光明，其为君之谋事忠敬翼翼然，又愿天多生贤人于此邦，此邦能生之，则是我周家干事之臣。济济多士，文王以宁。【传】济济，多威仪也。
　　
　　穆穆文王，於缉熙敬止。假哉天命，有商孙子。【传】穆穆，美也。缉熙，光明也。假，固也。【笺】穆穆乎文王有天子之容，於美乎又能敬其光明之德，坚固哉天为此命之，使臣有殷之子孙。商之孙子，其丽不亿。上帝既命，侯于周服。【传】丽，数也。盛德不可为众也。【笺】于，於也。商之孙子，其数不徒亿，多言之也。至天已命文王之后，乃为君于周之九服之中，言众之不如德也。
　　
　　侯服于周，天命靡常。【传】则见天命之无常也。【笺】无常者，善则就之，恶则去之。殷士肤敏，祼将于京。厥作祼将，常服黼冔。【传】殷士，殷侯也。肤，美；敏，疾也。祼，灌鬯也。周人尚臭。将，行；京，大也。黼，白与黑也。冔，殷冠也，夏后氏曰收，周曰冕。【笺】殷之臣壮美而敏，来助周祭，其助祭自服殷之服。明文王以德，不以强。王之荩臣，无念尔祖。【传】荩，进也。无念，念也。【笺】今王之进用臣，当念女祖为之法。王，斥成王。
　　
　　无念尔祖，聿修厥德。永言配命，自求多福。【传】聿，述；永，长；言，我也。我长配天命而行，尔庶国亦当自求多福。【笺】长，犹常也。王既述修祖德，常言当配天命而行，则福禄自来。殷之未丧师，克配上帝。【传】帝乙以上也。【笺】师，众也。殷自纣父之前，未丧天下之时，皆能配天而行，故不忘也。宜鉴于殷，骏命不易。【传】骏，大也。【笺】宜以殷王贤愚为镜，天之大命不可改易。
　　
　　命之不易，无遏尔躬。宣昭义问，有虞殷自天。【传】遏，止；义，善；虞，度也。【笺】宣，遍；有，又也。天之大命已不可改易矣，当使子孙长行之，无终女身则止。遍明以礼仪问老成人，又度殷所以顺天之事而施行之。上天之载，无声无臭。仪刑文王，万邦作孚。【传】载，事；刑，法；孚，信也。【笺】天之道难知也，耳不闻声音，鼻不闻香臭。仪法文王之事，则天下咸信而顺之。
　　
　　《文王》七章，章八句。
　　
　　《大明》，文王有明德，故天复命武王也。【笺】二圣相承，其明德日以广大，故曰大明。
　　大明
　　明明在下，赫赫在上。【传】明明，察也。文王之德明明于下，故赫赫然著见于天。【笺】明明者，文王、武王施明德于天下，其征应炤晢见于天，谓三辰效验。天难忱斯，不易维王。天位殷適，使不挾四方。【传】忱，信也。纣居天位，而殷之正適也。挟，达也。【笺】天之意难信矣，不可改易者天子也。今纣居天位，而又殷之正適，以其为恶，乃弃绝之，使教令不行于四方，四方共叛之，是天命无常，维德是予耳。言此者，厚美周也。
　　
　　挚仲氏任，自彼殷商。来嫁于周，曰嫔于京。乃及王季，维德之行。【传】挚国任姓之中女也。嫔，妇；京，大也。王季，大王之子，文王之父也。【笺】京，周国之地小别名也。及，与也。挚国中女曰大任，从殷商之畿内，嫁为妇于周之京，配王季，而与之共行仁义之德，同志意也。大任有身，生此文王。【传】大任，仲任也。身，重也。【笺】重，谓怀孕也。
　　
　　维此文王，小心翼翼。昭事上帝，聿怀多福。厥德不回，以受方国。【传】回，违也。【笺】小心翼翼，恭慎貌。昭，明；聿，述；怀，思也。方国，四方来附者。此言文王之有德，亦由父母也。
　　
　　天监在下，有命既集。文王初载，天作之合。在洽之阳，在渭之涘。【传】集，就；载，识；合，配也。洽，水也。渭，水也。涘，厓也。【笺】天监视善恶于下，其命将有所依就，则豫福助之，於文王生適有所识，则为之生配于气势之处，使必有贤才，为生大姒。
　　
　　文王嘉止，大邦有子。【传】嘉，美也。【笺】文王闻大姒之贤，则美之曰：大邦有子，女可以为妃。乃求昏。大邦有子，伣天之妹。【传】俔，磬也。【笺】既使闻名，还则卜之，又知大姒之贤，尊之如天之有女弟。文定厥祥，【传】言大姒之有文德也。祥，善也。【笺】问名之后，卜而得吉，则文王以礼定其吉祥，谓使纳币也。亲迎于渭。【传】言贤圣之配也。【笺】贤女配圣人得其宜，故备礼也。
　　
　　造舟为梁，不显其光。【传】言受命之宜，王基乃始于是也。天子造舟，诸侯维舟，大夫方舟，士特舟。造舟，然后可以显其光辉。【笺】迎大姒而更为梁者，欲其昭著，示后世敬昏礼也。不明乎其礼之有光辉，美之也。天子造舟，周制也，殷时未有等制。有命自天，命此文王，于周于京。缵女维莘，长子维行，【传】缵，继也。莘，大姒国也。长子，长女也。维行大任之德焉。【笺】天为将命文王君天下于周京之地，故亦为作合，使继大任之女事于莘国，莘国之长女大姒则配文王，维德之行。篤生武王。
　　
　　保右命尔，燮伐大商。【传】笃，厚；右，助；燮，和也。【笺】天将气于大姒，厚生圣子武王，安而助之，又遂命之尔，使协和伐殷之事。协和伐殷之事，谓合位三五也。殷商之旅，其会如林。矢于牧野，维予侯兴。【传】旅，众也。如林，言众而不为用也。矢，陈；兴，起也。言天下之望周也。【笺】殷盛合其兵众，陈于商郊之牧野，而天乃予诸侯有德者当起为天子。言天去纣，周师胜也。上帝临女，无贰尔心。【传】言无敢怀贰心也。【笺】临，视也。女，女武王也。天护视女，伐纣必克，无有疑心。
　　
　　牧野洋洋，檀车煌煌，駟騵彭彭。【传】洋洋，广也。煌煌，明也。駵马白腹曰騵。言上周下殷也。【笺】言其战地宽广，明不用权诈也。兵车鲜明，马又强，则暇且整。维师尚父，时维鹰扬。涼彼武王，【传】师，大师也。尚父，可尚可父。鹰扬，如鹰之飞扬也。涼，佐也。【笺】尚父，吕望也，尊称焉。鹰，鸷鸟也。佐武王者，为之上将。肆伐大商，会朝清明。【传】肆，疾也。会甲也，不崇朝而天下清明。【笺】肆，故今也。会，合也。以天期已至，兵甲之强，师率之武，故今伐殷，合兵以清明。《书 牧誓》曰：“时甲子昧爽，武王朝至于商郊牧野，乃誓。”
　　
　　《大明》八章，四章章六句，四章章八句。
　　
　　《緜（绵）》，文王之兴，本由大王也。
　　绵
　　绵绵瓜瓞，民之初生，自土沮漆。【传】兴也。绵绵，不绝貌。瓜，绍也。瓞，（左“瓜”右“勺”）也。民，周民也。自，用；土，居也；沮，水；漆，水也。【笺】瓜之本实，继先岁之瓜必小，状似（左“瓜”右“勺”），故谓之瓞，绵绵然若将无长大时。兴者，喻后稷乃帝喾之胄，封于邰，其後公刘失职，迁于豳，居沮漆之地，历世亦绵绵然，至大王而德益盛，得其民心而生王业，故本周之兴，云于沮漆也。古公亶父，陶复陶穴，未有家室。【传】古公，豳公也。古，言久也。亶父，字。或殷以名言，质也。古公处豳，狄人侵之。事之以皮币，不得免焉；事之以犬马，不得免焉；事之以珠玉，不得免焉。乃属其耆老而告之曰：“狄人之所欲，吾土地。吾闻之，君子不以其所养人而害人，二三子何患无君？”去之，逾梁山，邑乎岐山之下。豳人曰：“仁人之君，不可失也。”从之如归市。陶其土而复之，陶其壤而穴之。室内曰家。未有寝庙，亦未敢有家室。【笺】古公，据文王本其祖也。诸侯之臣称君曰公。复者，复于土上。凿地曰穴，皆如陶然，本其在豳时也。《传》自“古公处豳”而下，为二章发。
　　
　　古公亶父，来朝走马。率西水浒，至于岐下。爰及姜女，聿来胥宇。【传】率，循也。浒，水厓也。姜女，大姜也。爰，於；及，与；聿，自也。于是与其妃大姜自来相可居者，著大姜之贤知也。
　　
　　周原膴膴，堇荼如饴。爰始爰谋，爰契我龟。【传】周原，沮、漆之间也。膴膴，美也。堇，菜也。荼，苦菜也。契，开也。【笺】高平曰原。周之原，地在岐山之南，膴膴然肥美，其所生菜虽有性苦者，甘如饴也。此地将可居，故于是始与豳人之从己者谋，谋从又于是契灼其龟而卜之，卜之则又从矣。曰止曰时，筑室于茲。【笺】时，是；兹，此也。卜从则曰可止居于是，可作室家于此。定民心也。
　　
　　迺慰迺止，迺左迺右。迺疆迺理，迺宣迺畝。自西徂東，周爰执事。【传】慰，安；爰，於也。【笺】时耕曰宣。徂，往也。民心定，乃安隐其居，乃左右而处之，乃疆理其经界，乃时耕其田亩，于是从西方而往东之人，皆于周执事，競出力也。豳与周原不能为西东，据至时从水浒言也。
　　
　　乃召司空，乃召司徒，俾立室家。【笺】俾，使也。司空、司徒，卿官也。司空掌营国邑，司徒掌徒役之事，故召之，使立室家之位处。其绳则直，缩版以载，作庙翼翼。【传】言不失绳直也。乘谓之缩。君子将营宫室，宗庙为先，厩库为次，居室为后。【笺】绳者，营其广轮方制之正也。既正，则以索缩其筑版，上下相承而起，庙成则严显翼翼然。乘，声之误，当为绳也。
　　
　　捄之陾陾，度之薨薨。筑之登登，削屡冯冯。【传】捄，虆也。陾陾，众也。度，居也。言百姓之劝勉也。登登，用力也。削墙断屡之声冯冯然。【笺】捄，桴也。度，犹投也。筑墙者桴聚壤土，盛之以虆，而投诸版中。百堵皆兴，鼛鼓弗胜。【传】皆，俱也。鼛，大鼓也，长一丈二尺。或鼛或鼓，言劝世乐功也。【笺】五版为堵。兴，起也。百堵同时起，鼛鼓不能止之使休息也。凡大鼓之侧有小鼓，谓之应鼙、朔鼙。《周礼》曰：“以鼛鼓鼓役事。”
　　
　　迺立皋门，皋门有伉。迺立应门，应门将将。【传】王之郭门曰皋门。伉，高貌。王之正门曰应门。将将，严正也。美大王作郭门以致皋门，作正门以致应门焉。【笺】诸侯之宫，外门曰皋门，朝门曰应门，内有路门。天子之宫加以库、雉。迺立冢土，戎醜攸行。【传】冢，大；戎，大；醜，众也。冢土，大社也。起大事，动大众，必先有事乎社而后出，谓之宜。美大王之社，遂为大社也。【笺】大社者，出大众将所告而行也。《春秋传》曰：“蜃，宜社之肉。”
　　
　　肆不殄厥愠，亦不陨厥问。柞棫拔矣，行道兑矣。【传】肆，故今也。愠，恚；陨，坠也。兑，成蹊也。【笺】小聘曰问。柞，栎也。棫，白桵也。文王见太王立冢土，有用大众之义，故不绝去其恚恶恶人之心，亦不废其聘问邻国之礼。今以柞棫生柯叶之时，使大夫将师旅出聘问，其行道士众兑然不有征伐之意。混夷駾矣，维其喙矣。【传】駾，突；喙，困也。【笺】混夷，夷狄国也，见文王之使者将士众过己国，则惶怖惊走，奔突入此柞棫之中而逃，甚困剧也。是之谓一年伐混夷。太王辟狄，文王伐夷，成道兴国，其志一也。
　　
　　虞芮质厥成，文王蹶厥生。【传】质，成也。成，平也。蹶，动也。虞、芮之君相与争田，久而不平，乃相谓曰：“西伯仁人也，盍往质焉？”乃相与朝周。入其竟，则耕者让畔，行者让路。入其邑，男女异路，班白不提挈。入其朝，士让为大夫，大夫让为卿。二国之君感而相谓曰：“我等小人，不可以履君子之庭。”乃相让，以其所争田为间田而退。天下闻之而归者四十余国。【笺】虞、芮之质平，而文王动其绵绵民初生之道。谓广其德而王业大。予曰有疏附，予曰有先後，予曰有奔奏，予曰有御侮。【传】率下亲上曰疏附，相道前後曰先後，喻德宣誉曰奔奏，武臣折冲曰御侮。【笺】予，我也，诗人自我也。文王之德所以至然者，我念之曰，此亦由有疏附、先後、奔奏、御侮之臣力也。疏附，使疏者亲也。奔奏，使人归趋之。
　　
　　《绵》九章，章六句。
　　
　　《棫朴》，文王能官人也。
　　棫樸
　　芃芃棫樸，薪之槱之。【传】兴也。芃芃，木盛貌。棫，白桵也。朴，枹木也。槱，积也。山木茂盛，万民得而薪之。贤人众多，国家得用蕃兴。【笺】白桵相朴属而生者，枝条芃芃然，豫斫以为薪，至祭皇天上帝及三臣，则聚集以燎之。济济辟王，左右趣之。【传】趣，趍也。【笺】辟，君也。君王，谓文王也。文王临祭祀，其容济济然敬，左右之诸臣皆促疾于事，谓相助积薪。
　　
　　济济辟王，左右奉璋。【传】半圭曰璋。【笺】璋，璋瓒也。祭祀之礼，王祼以圭瓒，诸臣助之，亚祼以璋瓒。奉璋峩峩，髦士攸宜。【传】峩峩，盛壮也。髦，俊也。【笺】士，卿士也。奉璋之仪峩峩然，故今俊士之所宜。
　　
　　淠彼泾舟，烝徒楫之。【传】淠，舟行貌。楫，櫂也。【笺】烝，众也。淠淠然泾水中之舟顺流而行者，乃众徒船人以楫櫂之故也。兴众臣之贤者，行君政令。周王于迈，六师及之。【传】天子六军。【笺】于，往；迈，行；及，与也。周王往行，谓出兵征伐也。二千五百人为师。今王兴师行者，殷末之制，未有周礼。《周礼》：“五师为军，军万二千五百人。”
　　
　　倬彼云汉，为章于天。【传】倬，大也。云汉，天河也。【笺】云汗之在天，其为文章，譬犹天子为法度于天下。周王寿考，遐不作人。【传】遐，远也。远不作人也。【笺】周王，文王也。文王是时九十余矣，故云寿考。远不作人者，其政变化纣之恶俗，近如新作人也。
　　
　　追琢其章，金玉其相。【传】追，彫也。金曰彫，玉曰琢。相，质也。【笺】《周礼》追师掌追衡笄，则追亦治玉也。相，视也，犹观视也。追琢玉使成文章，喻文王为政，先以心研精，合于礼义，然后施之。万民视而观之，其好而乐之，如睹金玉然。言其政可乐也。勉勉我王，纲纪四方。【笺】我王，谓文王也。以网罟喻为政，张之为纲，理之为纪。
　　
　　《棫樸》五章，章四句。
　　
　　《旱麓》，受祖也。周之先祖世修后稷、公刘之业，大王、王季申以百福干禄焉。
　　旱麓
　　瞻彼旱麓，榛楛济济。【传】旱，山名也。麓，山足也。济济，众多也。【笺】旱山之足林木茂盛者，得山云雨之润泽也。喻周邦之民独丰乐者，被其君德教。豈弟君子，干禄豈弟。【传】干，求也。言阴阳和，山薮殖，故君子得以干禄乐易。【笺】君子，谓大王、王季，以有乐易之德施于民，故其求禄亦得乐易。
　　
　　瑟彼玉瓒，黃流在中。【传】玉瓒，圭瓒也。黄，金所以饰。流，鬯也。九命，然后锡以秬鬯圭瓒。【笺】瑟，洁鲜貌。黄流，秬鬯也。圭瓒之状，以圭为柄，黄金为勺，青金为外，朱中央矣。殷王帝已之时，王季为西伯，以功德受此赐。豈弟君子，福禄攸降。【笺】攸，所；降，下也。
　　
　　鸢飞戾天，鱼跃于渊。【传】言上下察也。【笺】鸢，鸱之属，鸟之贪恶者也，飞而至天，喻恶人远去，不为民害也。鱼跳跃于渊中，喻民喜得所。豈弟君子，遐不作人。【笺】遐，远也。言太王、王季之德，近于变化，使如新作人。
　　
　　清酒既载，騂牡既备。【传】言年丰畜硕也。【笺】既载，谓已在尊中也。祭祀之事，先为清酒，其次择牲，故举二者。以享以祀，以介景福。【传】言祀所以得福也。【笺】介，助；景，大也。
　　
　　瑟彼柞棫，民所燎矣。【传】瑟，众貌。【笺】柞棫之所以茂盛者，乃人熂燎除其旁草，养治之使无害也。豈弟君子，神所劳矣。【笺】劳，劳来，犹言佑助。
　　
　　莫莫葛藟，施于条枚。【传】莫莫，施貌。【笺】葛也藟也，延蔓于木之枚本而茂盛，喻子孙依缘先人之功而起。豈弟君子，求福不回。【笺】不回者，不违先祖之道。
　　
　　《旱麓》六章，章四句。
　　
　　《思齐》，文王所以圣也。【笺】言非但天性，德有所由成。
　　思齐
　　思齐大任，文王之母。思媚周姜，京室之妇。【传】齐，庄；媚，爱也。周姜，大姜也。京室，王室也。【笺】京，周地名也。常思庄敬者大任也，乃为文王之母，又常思爱大姜之配大王之礼，故能为京室之妇。言其德行纯备，故生圣子也。大姜言周，大任言京，见其谦恭，自卑小也。大姒嗣徽音，则百斯男。【传】大姒，文王之妃也。大姒十子，众妾则宜百子也。【笺】徽，美也。嗣大任之美音，谓续行其善教令。
　　
　　惠于宗公，神罔时怨，神罔时恫。【传】宗公，宗神也。恫，痛也。【笺】惠，顺也。宗公，大臣也。文王为政，咨于大臣，顺而行之，故能当于神明。神明无是怨恚其所行者，无是痛伤其所为者，其将无有凶祸。刑于寡妻，至于兄弟，以御于家邦。【传】刑，法也。寡妻，適妻也。御，迎也。【笺】寡妻，寡有之妻，言贤也。御，治也。文王以礼法接待其妻，至于宗族，以此又能为政治于家邦也。《书》曰：“乃寡兄勖。”又曰：“越乃御事。”
　　
　　雍雍在宮，肃肃在庙。【传】雝雝，和也。肃肃，敬也。【笺】宫，谓辟廱宫也。群臣助文王养老则尚和，助祭于庙则尚敬。言得礼之宜。不显亦临，无射亦保。【传】以显临之，保安无厌也。【笺】临，视也。保，犹居也。文王之在辟廱也，有贤才之质而不明者，亦得观于礼；于六艺无射才者，亦得居于位。言养善，使之积小至高大。
　　
　　肆戎疾不殄，烈假不瑕。【传】肆，故今也。戎，大也。故今大疾害人者，不绝之而自绝也。烈，业；假，大也。【笺】厉、假，皆病也。瑕，已也。文王于辟廱德如此，故大疾害人者，不绝之而自绝；为厉假之行者，不已之而自已。言化之深也。不闻亦式，不谏亦入。【传】言性与天合也。【笺】式，用也。文王之祀于宗庙，有仁义之行而不闻达者，亦用之助祭。有孝悌之行而不能谏争者，亦得入。言其使人器之不求备也。
　　
　　肆成人有德，小子有造。【传】造，为也。【笺】成人，谓大夫士也小子，其弟子也。文王在于宗庙德如此，故大夫士皆有德，子弟皆有所造成。古人之无斁，譽髦斯士。【传】古之人无厌于有名誉之俊士。【笺】古之人，谓圣明君王也。口无择言，身无择行，以身化其臣下，故令此士皆有名誉于天下，成其俊乂之美也。
　　
　　《思齐》五章，二章章六句，三章章四句。郑作四章，章六句。
　　
　　《皇矣》，美周也。天监代殷莫若周，周世世修德莫若文王。【笺】监，视也。天视四方，可以代殷王天下者，维有周尔；世世修行道德，维有文王盛尔。
　　皇矣
　　皇矣上帝，临下有赫。监观四方，求民之莫。【传】皇，大；莫，定也。【笺】临，视也。大矣天之视天下赫赫甚明，知殷纣之暴乱，乃监察天下之众国，求民之定，谓所归就也。维此二国，其政不获。维彼四国，爰究爰度。【传】二国，殷、夏也。彼，彼有道也。四国，四方也。究，谋；度，居也。【笺】二国，谓今殷、纣及崇侯也。正，长；获，得也。四国，谓密也、阮也、徂也、共也。度，亦谋也。殷崇之君其行暴乱，不得于人心，密、阮、徂、共之君于是又助之谋，言同于恶也。上帝耆之，憎其式廓。乃眷西顾，此维与宅。【传】耆，老也。廓，大也。憎其用大位行大政。顾，顾西土也。宅，居也。【笺】耆，老也。天须假此二国，养之至老，犹不变改，憎其所用为恶者浸大也。乃眷然运视西顾，见文王之德而与之居，言天意常在文王所。
　　
　　作之屏之，其菑其翳。修之平之，其灌其栵。啟之辟之，其柽其椐。攘之剔之，其檿其柘。【传】木立死曰菑，自毙曰翳。灌，丛生也。栵，栭也。柽，河柳也。椐，樻也。檿，山桑也。【笺】天既顾文王，四方之民则大归往之。岐周之地险隘多树木，乃競刊除而自居处，言乐就有德之甚。帝迁明德，串夷载路。【传】徙就文王之德也。串，习；夷，常；路，大也。【笺】串夷，即混夷，西戎国名也。路，应也。天意去殷之恶，就周之德，文王则侵伐混夷以应之。天立厥配，受命既固。【传】配，媲也。【笺】天既顾文王，又为之生贤妃，谓大姒也。其受命之道已坚固也。
　　
　　帝省其山，柞棫斯拔，松柏斯兑。【传】兑，易直也。【笺】省，善也。天既顾文王，乃和其国之风雨，使其山树木茂盛，言非徒养其民人而已。帝作邦作对，自大伯王季。【传】对，配也。从大伯之见王季也。【笺】作，为也。天为邦，谓兴周国也。作配，谓为生明君也，是乃自大伯、王季时则然矣。大伯让于王季，而文王起。维此王季，因心则友。则友其兄，则笃其庆，载锡之光。【传】因，亲也。善兄弟曰友。庆，善；光，大也。【笺】笃，厚；载，识也。王季之心，亲亲而又善于宗族，而尤善于兄大伯，乃厚明其功美，始使之显著也。大伯以让为功美，王季乃能厚明之，使传世称之，亦其德也。受禄无丧，奄有四方。【传】丧，亡；奄，大也。【笺】王季以有因心则友之德，故世世受福禄，至于覆有天下。
　　
　　维此王季，帝度其心，貊其德音。其德克明，克明克类，克长克君。【传】心能制义曰度。貊，静也。【笺】德正应和曰貊，照临四方曰明。类，善也。勤施无私曰类，教诲不倦曰长，赏庆刑威曰君。王此大邦，克顺克比。【传】慈和遍服曰顺，择善而从曰比。【笺】王，君也。王季称王，追王也。比于文王，其德靡悔。【传】经纬天地曰文。【笺】靡，无也。王季之德比于文王，无有所悔也。必比于文王，圣德以圣人为匹。既受帝祉，施于孙子。【笺】帝，天也。祉，福也。施，犹易也，延也。
　　
　　帝謂文王，无然畔援，无然歆羨，诞先登于岸。【传】无是畔道，无是援取，无是贪羡。岸，高位也。【笺】畔援，犹跋扈也。诞，大；登，成；岸，讼也。天语文王曰：女无如是跋扈者妄出兵也，无如是贪羡者侵人土地也，欲广大德美者，当先平狱讼、正曲直也。密人不恭，敢距大邦，侵阮徂共。【传】国有密须氏，侵阮，遂往侵共。【笺】阮也、徂也、共也三国犯周，而文王伐之，密须之人乃敢拒其义兵，违正道，是不直也。王赫斯怒，爰整其旅，以按徂旅，以笃周祜，以对于天下。【传】旅，师；按，止也。旅，地名也。对，遂也。【笺】赫，怒意。斯，尽也。五百人为旅。对，答也。文王赫然与其群臣尽怒，曰整其军旅而出，以却止徂国之兵众，以厚周当王之福，以答天下乡周之望。
　　
　　依其在京，侵自阮疆，陟我高冈。无矢我陵，我陵我阿。无饮我泉，我泉我池。【传】京，大阜也。矢，陈也。【笺】京，周地名。陟，登也。矢，犹当也。大陵曰阿。文王但发其依居京地之众，以往侵阮国之疆，登其山脊而望阮之兵，兵无敢当其陵及阿者，又无敢饮食于其泉及池水者，小出兵而令惊怖如此，此以德攻，不以众也。陵泉重言者，美之也。每言我者，据後得而有之而言。度其鲜原，居岐之阳，在渭之将。万邦之方，下民之王。【传】小山别大山曰鲜。将，侧也。方，则也。【笺】度，谋；鲜，善也。方，犹乡也。文王见侵阮而兵不见敌，知已德盛而威行，可以迁居，定天下之心，乃始谋居善原广平之地，亦在岐山之南，居渭水之侧，为万国之所向，作下民之君。後竟徙都于丰。
　　
　　帝謂文王，予怀明德，不大声以色，不长夏以革，不识不知，顺帝之则。【传】怀，归也。不大声见于色。革，更也。不以长大有所更。【笺】夏，诸夏也。天之言云：我谓人君有光明之德，而不虚广言语，以外作容貌，不长诸夏以变更王法者，其为人不识古，不知今，顺天之法而行之者。此言天之道尚诚实，贵性自然。帝谓文王，询尔仇方，同尔兄弟，以尔鉤援，与尔临冲，以伐崇墉。【传】仇，匹也。鉤，鉤梯也，所以鉤引上城者。临，临车也。冲，冲车也。墉，城也。【笺】询，谋也。怨耦曰仇。仇方，谓旁国诸侯为暴乱大恶者。女当谋征讨之，以和协女兄弟之国，率与之往。亲亲则志齐心一也。当此之时，崇侯虎倡纣为无道，罪尤大也。
　　
　　临冲闲闲，崇墉言言。执讯连连，攸馘安安。是类是祃，是致是附，四方以无侮。【传】闲闲，动摇也。言言，高大也。连连，徐也。攸，所也。馘，获也。不服者杀而献其左耳曰馘。于内曰类，于野曰祃。致，致其社稷群神。附，附其先祖，为之立後。尊其尊而亲其亲。【笺】言言，犹孽孽，将坏貌。讯，言也。执所生得者而言问之，及献所馘，皆徐徐以礼为之，不尚促速也。类也、祃也，师祭也。无侮者，文王伐崇而无复敢侮慢周者。临冲茀茀，崇墉仡仡。是伐是肆，是绝是忽，四方以无拂。【传】茀茀，强盛也。仡仡，犹言言也。肆，疾也。忽，灭也。【笺】伐，谓击刺之。肆，犯突也。《春秋传》曰：“使勇而无刚者肆之。”拂，犹佹也。言无复佹戾文王者。
　　
　　《皇矣》八章，章十二句。
　　
　　《灵台》，民始附也。文王受命，而民乐其有灵德以及鸟兽昆虫焉。【笺】民者，冥也。其见仁道迟，故于是乃附也。天子有灵台者，所以观祲象，察气之妖祥也。文王受命而作邑于丰，立灵台。《春秋传》曰：“公既视朔，遂登观台以望，而书云物，为备故也。”
　　灵台
　　经始灵台，经之营之。庶民攻之，不日成之。【传】神之精明者称灵，四方而高曰台。经，度之也。攻，作也。不日有成也。【笺】文王应天命，度始灵台之基趾，营表其位，众民则筑作，不舍期日而成之。言说文王之德，劝其事忘己劳也。观台而曰灵者，文王化行，似神之精明，故以名焉。
　　
　　经始勿亟，庶民子来。【笺】亟，急也。度始灵台之基趾，非有急成之意，众民各以子成父事而来攻之。王在灵囿，麀鹿攸伏。【传】囿，所以养禽兽也，天子百里，诸侯四十里。灵囿，言灵道行于囿也。麀，牝也。【笺】攸，所也。文王亲至灵囿，视牝鹿所游伏之处，言爱物也。
　　
　　麀鹿濯濯，白鸟翯翯。【传】濯濯，娱游也。翯翯，肥泽也。【笺】鸟兽肥盛喜乐，言得其所。王在灵沼，於牣鱼躍。【传】沼，池也。灵沼，言灵道行于沼也。牣，满也。【笺】灵沼之水鱼盈满其中，皆跳跃，亦言得其所。
　　
　　虡业维枞，贲鼓维镛。於论鼓钟，於乐辟廱。【传】植者曰虡，横者曰栒。业，大版也。枞，崇牙也。贲，大鼓也。镛，大钟也。论，思也。水旋丘如璧曰辟廱，以节观者。【笺】论之言伦也。虡也、栒也，所以悬钟鼓也，设大版于上，刻画以为饰。文王立灵台而知民之归附，作灵囿、灵沼而知鸟兽之得其所，以为音声之道与政通，故合乐以详之。於得其伦理乎鼓与钟也，於喜乐乎诸在辟廱中者，言感于中和之至。
　　
　　於论鼓钟，於乐辟廱。鼍鼓逢逢，矇瞍奏公。【传】鼍，鱼属。逢逢，和也。有眸子而无见曰矇，无眸子曰瞍。公，事也。【笺】凡声，使瞽矇为之。
　　
　　《灵台》五章，章四句。
　　
　　《下武》，继文也。武王有圣德，复受天命，能昭先人之功焉。【笺】继文者，继文王之王业而成之。昭，明也。
　　下武
　　下武维周，世有哲王。【传】武，继也。【笺】下，犹後也。哲，知也。后人能继先祖者，维有周家最大，世世益有明知之王。谓大王、王季，文王稍就盛也。三后在天，王配于京。【传】三后，大王、王季、文王也。王，武王也。【笺】此三后既没登假，精气在天矣，武王又能配行其道于京，谓镐京也。
　　
　　王配于京，世德作求。【笺】作，为；求，终也。武王配行三后之道于镐京者，以其世世积德，庶为终成其大功。永言配命，成王之孚。【笺】永，长；言，我也。命，犹教令也。孚，信也。此为武王言也。今长我之配行三后之教令者，欲成我周家王道之信也。王德之道成于信，《论语》曰：“民无信不立。”
　　
　　成王之孚，下土之式。【传】式，法也。【笺】王道尚信，则天下以为法，勤行之。永言孝思，孝思维则。【传】则其先人也。【笺】长我孝心之所思，所思者其维则三后之所行。子孙以顺祖考为孝。
　　
　　媚茲一人，应侯顺德。【传】一人，天子也。应，当；侯，维也。【笺】媚，爱；兹，此也。可爱乎武王能当此顺德，谓能成其祖考之功也。《易》曰：“君子以顺德，积小以高大。”永言孝思，昭哉嗣服。【笺】服，事也。明哉武王之嗣行祖考之事，谓伐纣定天下。
　　
　　昭茲来许，绳其祖武。【传】许，进；绳，戎；武，迹也。【笺】兹，此；来，勤也。武王能明此勤行，进于善道，戒慎其祖考所履践之迹。美其终成之。於万斯年，受天之祜。【笺】祜，福也。天下乐仰武王之德，欲其寿考之言也。
　　
　　受天之祜，四方来贺。於万斯年，不遐有佐。【传】远夷来佐也。【笺】武王受此万年之寿。不远有佐，言其辅佐之臣，亦宜蒙其余福也。《书》曰：“公其以予万亿年。”亦君臣同福禄也。
　　
　　《下武》六章，章四句。
　　
　　《文王有声》，继伐也。武王能广文王之声，卒其伐功也。【笺】继伐者，文王伐崇而武王伐纣。
　　文王有声
　　文王有声，遹骏有声。遹求厥宁，遹观厥成。【笺】遹，述；骏，大；求，终；观，多也。文王有令闻之声者，乃述行有令闻之声之道所致也。所述者，谓太王、王季也。又述行终其安民之道，又述行多其成明之德。言周德之世益盛。文王烝哉！【传】烝，君也。【笺】君哉者，言其诚得人君之道。
　　
　　文王受命，有此武功。既伐于崇，作邑于丰。【笺】武功，谓伐四国及崇之功也。作邑者，徙都于丰，以应天命。文王烝哉！
　　
　　筑城伊淢，作丰伊匹。匪棘其欲，遹追来孝。【传】淢，成沟也。匹，配也。【笺】方十里曰成；淢，其沟也，广深各八尺。棘，急；来，勤也。文王受命而犹不自足，筑丰邑之城，大小适与城偶，大于诸侯，小于天子之制。此非以急成从己之欲，欲广都邑，乃述追王季勤孝之行，进其业也。王后烝哉！【传】后，君也。【笺】变谥言王后者，非其盛事，不以义谥。
　　
　　王公伊濯，维丰之垣。四方攸同，王后维翰。【传】濯，大；翰，干也。【笺】公，事也。文王述行大王、王季之王业，其事益大，作邑于丰，城之既成，又垣之立宫室，乃为天下所同心而归之。王后为之干者，正其政教，定其法度。王后烝哉！
　　
　　丰水东注，维禹之绩。四方攸同，皇王维辟。【传】绩，业；皇，大也。【笺】绩，功；辟，君也。昔尧时洪水，而丰水亦泛滥为害，禹治之，使入渭，东注于河，禹之功也。文王、武王今得作邑于其旁地，为天下所同心而归，大王为之君，乃由禹之功，故引美之。丰邑在丰水之西，镐京在丰水之东。皇王烝哉！【笺】变王后言大王者，武王之事又益大。
　　
　　镐京辟廱，自西自東，自南自北，无思不服。【传】武王作邑于镐京。【笺】自，由也。武王于镐京行辟廱之礼，自四方来观者，皆感化其德，心无不归附者。皇王烝哉！
　　
　　考卜维王，宅是镐京。维龟正之，武王成之。【笺】考，犹稽也。宅，居也。稽疑之法，必契灼龟而卜之。武王卜居是镐京之地，龟则正之，谓得吉兆，武王遂居之，修三后之德，以伐纣定天下，成龟兆之占，功莫大于此。武王烝哉！
　　
　　丰水有芑，武王豈不仕？诒厥孙谋，以燕翼子。【传】芑，草也。仕，事；燕，安；翼，敬也。【笺】诒，犹传也。孙，顺也。丰水犹以其润泽生草，武王岂不以其功业为事乎？以之为事，故传其所以顺天下之谋，以安其敬事之子孙，谓使行之也。《书》曰：“厥考翼，其肯曰我有后，弗弃基。”武王烝哉！【笺】上言皇王而变言武王者，皇，大也，始大其业，至武王伐纣成之，故言武王也。
　　
　　《文王有声》八章，章五句。
　　文王之什十篇，六十六章，四百一十四句。
　　
　　
　　大雅 生民之什
　　
　　《生民》，尊祖也。后稷生于姜嫄，文、武之功起于后稷，故推以配天焉。
　　生民
　　厥初生民，时维姜嫄。【传】生民，本后稷也。姜，姓也。后稷之母，配高辛氏帝焉。【笺】厥，其；初，始；时，是也。言周之始祖其生之者，是姜嫄也。姜姓者，炎帝之后，有女名嫄，当尧之时，为高辛氏之世妃。本后稷之初生，故谓之生民。生民如何？克禋克祀，以弗无子。【传】禋，敬；弗，去也。去无子，求有子，古者必立郊禖焉，玄鸟至之日，以大牢祠于郊禖，天子亲往，后妃率九嫔御。乃礼天子所御，带以弓韣，受以弓矢，于郊禖之前。【笺】克，能也。弗之言祓也。姜嫄之生后稷如何乎？乃禋祀上帝于郊禖，以祓除其无子之疾，而得其福也。能者，言齐肃当神明意也。二王之後，得用天子之礼。履帝武敏，歆攸介攸止。载震载夙，载生载育，时维后稷。【传】履，践也。帝，高辛氏之帝也。武，迹；敏，疾也。从于帝而见于天，将事齐敏也。歆，飨；介，大；攸止，福禄所止也。震，动；夙，早；育，长也。后稷播百穀以利民。【笺】帝，上帝也。敏，拇也。介，左右也。夙之言肃也。祀郊禖之时，时则有大神之迹，姜嫄履之，足不能满，履其拇指之处，心体歆歆然，其左右所止住，如有人道感己者也，于是遂有身，而肃戒不复御，後则生子而养，长名之曰弃，舜臣尧而举之，是为后稷。
　　
　　诞弥厥月，先生如达。【传】诞，大；弥，终；达，生也。姜嫄之子先生者也。【笺】达，羊子也。大矣后稷之在其母，终人道十月而生。生如达之生，言易也。不拆不副，无菑无害。【传】言易也。凡人在母母则病，生则拆副菑害其母，横逆人道。以赫厥灵，上帝不宁。不康禋祀，居然生子。【传】赫，显也。不宁，宁也。不康，康也。【笺】康、宁，皆安也。姜嫄以赫然显著之徵，，其有神灵审矣，此乃天帝之气也，心犹不安之，又不安徒以禋祀而无人道，居默然自生子，惧时人不信也。
　　
　　诞寘之隘巷，牛羊腓字之。【传】诞，大；寘，置；腓，辟；字，爱也。天生后稷，异之于人，欲以显其灵也。帝不顺天，是不明也，故承天意而异之于天下。【笺】天异之，故姜嫄置后稷于牛羊之径，亦所以异之。誕寘之平林，会伐平林。【传】牛羊而辟人者，理也。置之平林，又为人所收取之。诞寘之寒冰，鸟覆翼之。【传】大鸟来，一翼覆之，一翼藉之。人而收取之，又其理也。故置之于寒冰。鸟乃去矣，后稷呱矣。【传】于是知有天异，往取之矣，后稷呱呱然而泣。实覃实訏，厥声载路。
　　
　　诞实匍匐，克岐克嶷，以就口食。【传】覃长；訏，大；路，大也。岐，知意也。嶷，识也。【笺】实之言适也。覃，谓始能坐也。訏，谓张口呜呼也。是时声音则已大矣，能匍匐则岐岐然意有所知也，其貌嶷嶷然有所识别也，以此能就众人口自食，谓六七岁时。蓺之荏菽，荏菽旆旆。禾役穟穟，麻麦幪幪，瓜瓞唪唪。【传】荏菽，戎也。旆旆然，长也。役，列也。穟穟，苗好美也。幪幪然，盛茂也。唪唪然，多实也。【笺】蓺，树也。戎菽，大豆也。就口食之时，则有种植之志，言天性也。
　　
　　诞后稷之穑，有相之道。【传】相，助也。【笺】大矣后稷之掌稼穑，有见助之道。谓若神助之力也。茀厥丰草，种之黃茂。实方实苞，实种实褎，实发实秀，实坚实好，实颖实栗，即有邰家室。【传】茀，治也。黄，嘉穀也。茂，美也。方，极亩也。苞，本也。种，杂种也。褎，长也。发，尽发也。不荣而实曰秀。颖，垂颖也。栗，其实栗栗然。邰，姜嫄之国也。尧见天因邰而生后稷，故国后稷于邰，命世事天，以显神顺天命耳。【笺】丰、苞，亦茂也。方，齐等也。种，生不杂也。褎，枝叶长也。发，发管时也。栗，成就也。后稷教民除治茂草，使种黍稷，黍稷生则茂好，熟则大成，以此成功。尧改封于邰，就其成国之家室，无变更也。
　　
　　诞降嘉种，维秬维秠，维穈维芑。【传】天降嘉种。秬，黑黍也。秠，一稃二米也。穈，赤苗也。芑，白苗也。【笺】天应尧之显后稷，故为之下嘉种。恒之秬秠，是获是畝。恒之穈芑，是任是负，以归肇祀。【传】恒，遍；肇，始也。始归郊祀也。【笺】任，犹抱也。肇，郊之神位也。后稷以天为己下此四穀之故，则遍种之，成熟则获而亩计之，抱负以归，于郊祀天。得祀天者，二王之後也。
　　
　　诞我祀如何？或舂或揄，或簸或蹂。释之叟叟，烝之浮浮。【传】揄，抒臼也。或簸穅者，或蹂黍者。释，淅米也。叟叟，声也。浮浮，气也。【笺】蹂之言润也。大矣我后稷之祀天如何乎？美而将说其事也。舂而抒出之，簸之，又润湿之，将复舂之，趣于凿也。释之烝之，以为酒及簠簋之实。载谋载惟，取萧祭脂。取羝以軷，载燔载烈，【传】尝之日，涖卜来岁之芟；狝之日，涖卜来岁之戒；社之日，涖卜来岁之稼。所以兴来继往也。穀熟而谋，陈祭而卜矣，取萧合黍稷，臭达墙屋，先奠而後爇萧，合馨香也。羝羊，牡羊也。軷，道祭也。傅火曰燔，贯之加于火曰烈。【笺】惟，思也。烈之言烂也。后稷既为郊祀之酒及其米，则诹谋其日，思念其礼。至其时，取萧草与祭牲之脂，爇之于行神之位，馨香既闻，取羝羊之体以祭神，又燔烈其肉为尸羞焉。自此而往郊。以兴嗣岁。【传】兴来岁，继往岁也。【笺】嗣岁，今新岁也。以先岁之物，齐敬祀軷而祀天者，将求新岁之丰年也。孟春之《月令》曰：“乃择元日，祈新穀于上帝。”
　　
　　卬盛于豆，于豆于登，其香始升。上帝居歆，胡臭亶时。【传】卬，我也。木曰豆，瓦曰登。豆，荐葅醢也。登，大羹也。【笺】胡之言何也。亶，诚也。我后稷盛葅醢之属，当于豆者于登者，其馨香始上行，上帝则安而歆飨之，何芳臭之诚得其时乎？美之也。祀天用瓦豆，陶器质也。后稷肇祀，庶无罪悔，以迄于今。【传】迄，至也。【笺】庶，众也。后稷肇祀上帝于郊，而天下众民咸得其所，无有罪过也。子孙蒙其福，以至于今，故推以配天焉。
　　
　　《生民》八章，四章章十句，四章章八句。
　　
　　《行苇》，忠厚也。周家忠厚，仁及草木，故能内睦九族，外尊事黄耈，养老乞言，以成其福禄焉。【笺】九族，自己上至高祖下至玄孙之亲也。黄，黄发也。耈，冻梨也。乞言，从求善言可以为政者，敦史受之。
　　行苇
　　敦彼行苇，牛羊勿践履。方苞方体，维叶泥泥。【传】敦，聚貌。行，道也。叶初生泥泥。【笺】苞，茂也。体，成形也。敦敦然道旁之苇，牧牛羊者毋使躐履折伤之，草物方茂盛，以其终将为人用，故周之先王为此爱之，况于人乎？戚戚兄弟，莫远具尔。或肆之筵，或授之几。【传】戚戚，内相亲也。肆，陈也。或陈筵者，或授几者。【笺】莫，无也。具，犹俱也。尔，谓进之也。王与族人燕，兄弟之亲，无远无近，俱揖而进之，年稚者为设筵而已，老者加之以几。
　　
　　肆筵设席，授几有缉御。【传】设席，重席也。缉御，踧踖之容也。【笺】缉，犹续也。御，侍也。兄弟之老者，既为设重席授几，又有相续代而侍者，谓敦史也。或献或酢，洗爵奠斝。【传】斝，爵也。夏曰醆，殷曰斝，周曰爵。【笺】敬酒于客曰献，客答之曰酢，主人又洗爵酬客，客受而奠之不举也。用殷爵者，尊兄弟也。醓醢以荐，或燔或炙。嘉肴脾臄，或歌或咢。【传】以肉曰醓醢。臄，函也。歌者，比于琴瑟也。徒击鼓曰咢。【笺】荐之礼，非葅则醓醢也。燔用肉，炙用肝，以脾函为加，故谓之嘉。
　　
　　敦弓既坚，四鍭既鈞，舍矢既均，【传】敦弓，画弓也。天子敦弓，鍭矢参亭，已均中蓺。【笺】舍之言释也。蓺，质也。周之先王将养老，先与群臣行射礼，以择其可与者以为宾。序宾以贤。【传】言宾客次第皆贤。孔子射于矍相之圃，观者如堵墙。射至于司马，使子路执弓矢出延射，曰：“奔军之将，亡国之大夫，与为人後者，不入，其余皆入。”盖去者半，入者半。又使公罔之裘、序点扬觯而语曰：“幼壮孝弟，耆耋好礼，不从流俗，修身以俟死者，不？在此位。”盖去者半，处者半。序点又扬觯而语曰：“好学不倦，好礼不变，髦勤称道不乱者，不？在此位也。”盖仅有存焉。【笺】序宾以贤，谓以射中多少为次第。敦弓既句，既挾四鍭。【传】天子之弓，合九而成规。【笺】射礼，搢三挟一个，言已挟四鍭，则已遍释之。四鍭如树，【传】言皆中也。序宾以不侮。【传】言其皆有贤才也。【笺】不侮者，敬也。其人敬于礼，则射多中。
　　
　　曾孙维主，酒醴维醹。酌以大斗，以祈黃耇。【传】曾孙，成王也。醹，厚也。大斗，长三尺也。祈，报也。【笺】祈，告也。今我成王承先王之法度为主人，亦既序宾矣，有醇厚之酒醴，以大斗酌而尝之而美，故以告黄耈之人，徵而养之也。《饮酒之礼》曰：“告于先生君子，可也。”黃耇台背，以引以翼。【传】台背，大老也。引，长；翼，敬也。【笺】台之言鲐也，大老则背有鲐文。既告老人，及其来也，以礼引之，以礼翼之。在前曰引，在旁曰翼。寿考维祺，以介景福。【传】祺，吉也。【笺】介，助也。养老人而得吉，所以助大福也。
　　
　　《行苇》七章，二章章六句，五章章四句。郑作八章，章四句。
　　
　　《既醉》，太平也。醉酒饱德，人有士君子之行焉。【笺】成王祭宗庙，旅酬下遍群臣，至于无算爵，故云醉焉。乃见十伦之义，在意云满，是谓之饱德。
　　既醉
　　既醉以酒，既饱以德。【传】既者，尽其礼，终其事。【笺】礼谓旅酬之属，事谓施惠先后及归俎之类。君子万年，介尔景福。【笺】君子，斥成王也。介，助；景，大也。成王女有万年之寿，天又助女以大德，谓五福也。
　　
　　既醉以酒，尔殽既将。【传】将，行也。【笺】尔，女也。殽，谓牲体也。成王之为群臣俎实，以尊卑差次行之。君子万年，介尔昭明。【笺】昭，光也。
　　
　　昭明有融，高朗令终。【传】融，长；朗，明也。始于飨燕，终于享祀。【笺】有，又；令，善也。天既与女以光明之道，又使之长有光明之誉，而以善命终，是其长也。令终有俶，公尸嘉告。【传】俶，终也。公尸，天子以卿，言诸侯也。【笺】俶，犹厚也。既始有善令，终又厚之，公尸以善言告之，谓嘏辞也。诸侯有功德者入为天子卿大夫，故云公尸、公君也。
　　
　　其告维何？笾豆静嘉。【传】恒豆之俎，水草之和也；其醢，陆产之物也。加豆，陆产也；其醢，水物也。笾豆之荐，水土之品也。不敢用常亵味而贵多品，所以交于神明者，言道之遍至也。【笺】公尸所以善言告之是何故乎？乃用笾豆之物，洁清而美，政平气和所致故也。朋友攸摄，摄以威仪。【传】言相摄佐者以威仪也。【笺】朋友，谓群臣同志好者也。言成王之臣，皆有仁孝士君子之行，其所以相摄佐威仪之事。
　　
　　威仪孔时，君子有孝子。【笺】孔，甚也。言成王之臣威仪甚得其宜，皆君子之人，有孝子之行。孝子不匮，永锡尔类。【传】匮，竭；类，善也。【笺】永，长也。孝子之行非有竭极之时，长以与女之族类，谓广之以教道天下也。《春秋传》曰：“颖考叔，纯孝也，施及庄公。”
　　
　　其类维何？室家之壸。【传】壸，广也。【笺】壸之言梱也。其与女之族类云何乎？室家先以相梱緻，已乃及于天下。君子万年，永锡祚胤。【传】胤，嗣也。【笺】永，长也。成王女有万年之寿，天又长与女福祚，至于子孙。
　　
　　其胤维何？天被尔禄。【传】禄，福也。【笺】天予女福祚至于子孙云何乎？天覆被女以禄位，使禄福天下。君子万年，景命有仆。【传】仆，附也。【笺】成王女既有万年之寿，天之大命又附著于女，谓使为政教也。
　　
　　其仆维何？釐尔女士。【传】釐，予也。【笺】天之大命附著于女云何乎？予女以女而有士行者，谓生淑媛，使为之妃。釐尔女士，从以孙子。【笺】从，随也。天既予女以女而有士行者，又使生贤知之子孙以随之，谓传世也。
　　
　　《既醉》八章，章四句。
　　
　　《凫鹥》，守成也。太平之君子，能持盈守成，神祇祖考安乐之也。【笺】君子，斥成王也。言君子者，太平之时则皆然，非独成王也。
　　凫鹥
　　凫鹥在泾，公尸来燕来宁。【传】凫，水鸟也。鹥，凫属。太平则万物众多。【笺】泾，水名也。水鸟而居水中，犹人为公尸之在宗庙也，故以喻焉。祭祀既毕，明日，又设礼而与尸燕。成王之时，尸来燕也，其心安，不以己实臣之故自嫌。言此者，美成王事尸之礼备。尔酒既清，尔殽既馨。公尸燕饮，福禄来成。【传】馨，香之远闻也。【笺】尔者，女成王也。女酒殽清美，以与公尸燕乐饮酒之故，祖考以福禄来成女。
　　
　　凫鹥在沙，公尸来燕来宜。【传】沙，水旁也。宜，宜其事也。【笺】水鸟以居水中为常，今出在水旁，喻祭四方万物之尸也，其来燕也，心自以为宜，亦不以己实臣自嫌也。尔酒既多，尔殽既嘉。【传】言酒品齐多而殽备矣。公尸燕饮，福禄来为。【传】厚为孝子也。【笺】为，犹助也，助成王也。
　　
　　凫鹥在渚，公尸来燕来处。【传】渚，沚也。处，止也。【笺】水中之有渚，犹平地之有丘也，喻祭天地之尸也，以配至尊之故，其来燕，似若止得其处。尔酒既湑，尔殽伊脯。公尸燕饮，福禄来下。【笺】湑，酒之泲者也。天地之尸尊，事尊不以亵味，泲酒脯而已。
　　
　　凫鹥在潨，公尸来燕来宗。【传】潨，水会也。宗，尊也。【笺】潨，水外之高者也，有瘗埋之象，喻祭社稷山川之尸，其来燕也，有尊主人之意。既燕于宗，福禄攸降。公尸燕饮，福禄来崇。【传】崇，重也。【笺】既，尽也。宗，社宗也。群臣下及民，尽有祭社之礼，而燕饮焉，为福禄所下也。今王祭社，又以尸燕，福禄之来，乃重厚也。天子以下，其社神同，故云然。
　　
　　凫鹥在亹，公尸来止熏熏。【传】亹，山绝水也。熏熏，和说貌。【笺】亹之言门也。燕七祀之尸于门户之外，故以喻焉。其来也，不敢当王之燕礼，故变言来止熏熏，坐不安之意。旨酒欣欣，燔炙芬芬。公尸燕饮，无有後艰。【传】欣欣然，乐也。芬芬，香也。无有後艰，言不敢多祈也。【笺】艰，难也。小神之尸卑，用美酒，有燔炙，可用亵味也，又不能致福禄，但令王自今无有後艰而已。
　　
　　《凫鹥》五章，章六句。
　　
　　《假乐》，嘉成王也。
　　假乐
　　假乐君子，显显令德。宜民宜人，受禄于天。【传】假，嘉也。宜民宜人，宜安民、宜官人也。【笺】显，光也。天嘉乐成王有光光之善德，安民官人皆得其宜，以受福禄于天。保右命之，自天申之。【传】申，重也。【笺】成王之官人也，群臣保右而举之，乃後命用之，又用天意申勑之，如舜之勑伯禹、伯夷之属。
　　
　　干禄百福，子孙千亿。穆穆皇皇，宜君宜王。【传】宜君王天下也。【笺】干，求也。十万曰亿。天子穆穆，诸侯皇皇。成王行显显之令德，求禄得百福，其子孙亦勤行而求之，得禄千亿，故或为诸侯，或为天子，言皆相朂以道。不愆不忘，率由旧章。【笺】愆，过；率，循也。成王之令德不过误，不遗失，循用旧典之文章，谓周公之礼法。
　　
　　威仪抑抑，德音秩秩。无怨无恶，率由群匹。【传】抑抑，美也。秩秩，有常也。【笺】抑抑，密也。秩秩，清也。成王立朝之威仪致密无所失，教令又清明，天下皆乐仰之，无有怨恶，循用旧臣之贤者，其行能匹耦己之心。受福无疆，四方之纲。
　　
　　之纲之纪，燕及朋友。【传】朋友，群臣也。【笺】成王能为天下之纲纪，谓立法度以理治之也。其燕饮常与群臣，非徒乐族人而已。百辟卿士，媚于天子。不解于位，民之攸墍。【传】塈，息也。【笺】百辟，畿内诸侯也。卿士，卿之有事者也。媚，爱也。成王以恩义及群臣，群臣故皆爱之，不解于其职位，民之所以休息由此也。
　　
　　《假乐》四章，章六句。
　　
　　《公刘》，召康公戒成王也。成王将涖政，戒以民事，美公刘之厚于民，而献是诗也。【笺】公刘者，后稷之曾孙也。夏之始衰，见迫逐，迁于豳，而有居民之道。成王始幼少，周公居摄政，及归之，成王将涖政，召公与周公相成王，为左右。召公惧成王尚幼稚，不留意于治民之事，故作诗美公刘，以深戒之也。
　　公刘
　　笃公刘，匪居匪康。迺埸迺疆，迺积迺仓。迺裹糇粮，于橐于囊，思辑用光。【传】笃，厚也。公刘居于邰，而遭夏人乱，迫逐公刘。公刘乃辟中国之难，遂平西戎，而迁其民，邑于豳焉。迺埸迺疆，言修其疆埸也。迺积迺仓，言民事时和，国有积仓也。小曰橐，大曰囊。思辑用光，言民相与和睦以显于时也。【笺】厚乎公刘之为君也，不以所居为居，不以所安为安。邰国乃有疆埸也，乃有积委及仓也。安安而能迁，积而能散，为夏人迫逐己之故，不忍斗其民，乃裹粮食于囊橐之中，弃其余而去，思在和其民人，用光大其道，为今子孙之基。弓矢斯张，干戈戚扬，爰方启行。【传】戚，斧也。扬，钺也。张其弓矢，秉其干戈戚扬，以方开道路去之豳，盖诸侯之从者十有八国焉。【笺】干，盾也。戈，句矛戟也。爰，曰也。公刘之去邰，整其师旅，设其兵器，告其士卒曰，为女方开道而行。明己之迁非为迫逐之故，乃欲全民也。
　　
　　笃公刘，于胥斯原。既庶既繁。既顺迺宣，而无永叹。【传】胥，相；宣，遍也。民无长叹，犹文王之无悔也。【笺】于，於也。广平曰原。厚乎公刘之于相此原地以居民，民既众矣，既多矣，既顺其事矣，又乃使之时耕，民皆安今之居，而无长叹，思其旧时也。陟则在巘，复降在原。何以舟之？维玉及瑶，鞞琫容刀。【传】巘，小山别于大山也。舟，带也。瑶，言有美德也。下曰鞞，上曰琫，言德有度数也。容刀，言有武事也。【笺】陟，升；降，下也。公刘之相此原地也，由原而升巘，复下在原，言反复之，重居民也。民亦爱公刘之如是，故进玉瑶容刀之佩。
　　
　　笃公刘，逝彼百泉，瞻彼溥原。迺陟南冈，乃覯于京。【传】溥，大；觏，见也。【笺】逝，往；瞻，视；溥，广也。山脊曰冈。绝高为之京。厚乎公刘之相此原地也，往之彼百泉之间，视其广原可居之处，乃升其南山之脊，乃见其可居者于京，谓可营立都邑之处。京师之野，于时处处，于时庐旅。于时言言，于时语语。【传】是京乃大众所宜居之也。庐，寄也。直言曰言，论难曰语。【笺】于，於；时，是也。京地乃众民所宜居之野也，于是处其所当处者，庐舍其宾旅，言其所当言，语其所当语，谓安民、馆客、施教令也。
　　
　　笃公刘，于京斯依。跄跄济济，俾筵俾几。【传】跄跄济济，士大夫之威仪也。俾，使也。厚乎公刘之居于此京，依而筑宫室，其既成也，与群臣士大夫饮酒以乐之，群臣则相使为公刘设几筵，使之升坐。既登乃依，乃造其曹，执豕于牢，酌之用匏。【传】宾已登席坐矣，乃依几矣。曹，群也。执豕于牢，新国则杀礼也。酌之用匏，俭以质也。【笺】公刘既登堂，负扆而立，群臣适其牧群，搏豕于牢中，以为饮酒之殽，酌酒以匏为爵，言忠敬也。食之饮之，君之宗之。【传】为之君，为之大宗也。【笺】宗，尊也。公刘虽去邰国来迁，群臣从而君之尊之，犹在邰也。
　　
　　笃公刘，既溥既长。既景迺冈，相其阴阳，观其流泉。【传】既景乃冈，考于日景，参之高冈。【笺】厚乎公刘之居豳也，既广其地之东西，又长其南北，既以日景定其经界，于山之脊观其阴阳寒暖所宜，流泉浸润所及，皆为利民富国。其军三单，度其隰原，徹田为粮。【传】三单，相袭也。徹，治也。【笺】邰，后稷上公所封。大国之制三军，以其余卒为羡。今公刘迁于豳，民始从之，丁夫适满三军之数。单者，无羡卒也。度其隰与原田之多少，徹之使出税，以为国用。什一而税谓之徹。鲁哀公曰：“二，吾犹不足，如之何其徹也？”度其夕阳，豳居允荒。【传】山西曰夕阳。荒，大也。【笺】允，信也。夕阳者，豳之所处也。度其广轮，豳之所处，信宽大也。
　　
　　笃公刘，于豳斯馆。涉渭为乱，取厉取锻。【传】馆，舍也。正绝水曰乱。锻，石也。【笺】锻石所以为锻质也。厚乎公刘于豳地作此宫室，乃使人度渭水，为舟绝流而南，取锻厉斧斤之石，可以利器用，伐取材木给筑事也。止基迺理，爰众爰有。夹其皇涧，溯其过涧。【传】皇，涧名也。遡，乡也。过，涧名也。【笺】爰，曰也。止基，作宫室之功止，而後疆理其田野，校其夫家人数，日益多矣，器物有足矣，皆布居涧水之旁。止旅乃密，芮鞫之即。【传】密，安也。芮，水厓也。鞫，究也。【笺】芮之言内也。水之内曰隩，水之外曰鞫。公刘居豳既安，军旅之役止，士卒乃安，亦就涧水之内外而居，修田事也。
　　
　　《公刘》六章，章十句。
　　
　　《泂酌》，召康公戒成王也。言皇天亲有德，飨有道也。
　　泂酌
　　泂酌彼行潦，挹彼注茲，可以餴饎。【传】泂，远也。行潦，流潦也。餴，馏也。饎，酒食也。【笺】流潦，水之薄者也，远酌取之，投大器之中，又挹之注之于此小器，而可以沃酒食之餴者，以有忠信之德、齐洁之诚以荐之故也。《春秋传》曰：“人不易物，唯德繄物。”豈弟君子，民之父母。【传】乐以强教之，易以说安之，民皆有父之尊，有母之亲。
　　
　　泂酌彼行潦，挹彼注茲，可以濯罍。【传】濯，涤也。罍，祭器。豈弟君子，民之攸归。
　　
　　泂酌彼行潦，挹彼注茲，可以濯溉。【传】溉，清也。豈弟君子，民之攸墍。【笺】塈，息也。
　　
　　《泂酌》三章，章五句。
　　
　　《卷阿》，召康公戒成王也。言求贤用吉士也。【笺】吉，犹善也。
　　卷阿
　　有卷者阿，飘风自南。【传】兴也。卷，曲也。飘风，迴风也。恶人被德化而消，犹飘风之入曲阿也。【笺】大陵曰阿。有大陵卷然而曲，迴风从长养之方来入之。兴者，喻王当曲体以待贤者，贤者则猥来就之，如飘风之入曲阿然。其来也，为长养民。豈弟君子，来游来歌，以矢其音。【传】矢，陈也。【笺】王能待贤者如是，则乐易之君子来就王游而歌，以陈出其声音。言其将以乐王也，感王之善心也。
　　
　　伴奂尔游矣，优游尔休矣。【传】伴奂，广大有文章也。【笺】伴奂，自纵弛之意也。贤者既来，王以才官秩之，各任其职，女则得伴奂而优自休息也。孔子曰：“无为而治者，其舜也与？恭己正南面而已。”言任贤故逸也。豈弟君子，俾尔弥尔性，似先公酋矣。【传】弥，终也。似，嗣也。酋，终也。【笺】俾，使也。乐易之君子来在位，乃使女终女之性命，无困病之忧，嗣先君之功而终成之。
　　
　　尔土宇昄章，亦孔之厚矣。【传】昄，大也。【笺】土宇，谓居民以土地屋宅也。孔，甚也。女得贤者与之为治，使居宅民大得其法，则王恩惠亦甚厚矣，劝之使然。豈弟君子，俾尔弥尔性，百神尔主矣。【笺】使女为百神主，谓群神受飨而佐之。
　　
　　尔受命长矣，茀禄尔康矣。【传】茀，小也。【笺】茀，福；康，安也。女得贤者与之承顺天地，则受长久之命，福禄又安女。豈弟君子，俾尔弥尔性，纯嘏尔常矣。【传】嘏，大也。【笺】纯，大也。予福曰嘏。使女大受神之福以为常。
　　
　　有冯有翼，有孝有德，以引以翼。【传】有冯有翼，道可冯依以为辅翼也。引，长；翼，敬也。【笺】冯，冯几也。翼，助也。有孝，斥成王也。有德，谓群臣也。王之祭祀，择贤者以为尸，尊之。豫撰几，择佐食，庙中有孝子，有群臣。尸之入也。使祝赞道之，扶翼之。尸至，设几佐食入助之。尸者神象，故事之如祖考。豈弟君子，四方为则。【笺】则，法也。王之臣有是乐易之君子，则天下莫不仿效以为法。
　　
　　颙颙卬卬，如圭如璋，令闻令望。【传】颙颙，温貌。卬卬，盛貌。【笺】令，善也。王有贤臣，与之以礼义相切瑳，体貌则颙颙然敬顺，志气则卬卬然高朗，如玉之圭璋也。人闻之则有善声誉，人望之则有善威仪，德行相副。豈弟君子，四方为纲。【笺】纲者，能张众目。
　　
　　凤皇于飞，翙翙其羽，亦集爰止。【传】凤皇，灵鸟，仁瑞也。雄曰凤，雌曰皇。翙翙，众多也。【笺】翙翙，羽声也。亦与众鸟也。爰，於也。凤皇往飞翙翙然，亦与众鸟集于所止，众鸟慕凤皇而来，喻贤者所在，群士皆慕而往士也。因时凤皇至，因以喻焉。蔼蔼王多吉士，维君子使，媚于天子。【传】蔼蔼，犹济济也。【笺】媚，爱也。王之朝多善士蔼蔼然，君子在上位者率化之，使之亲爱天子，奉职尽力。
　　
　　凤皇于飞，翙翙其羽，亦傅于天。【笺】傅，犹戾也。蔼蔼王多吉人，维君子命，媚于庶人。【笺】命，犹使也。善士亲爱庶人，谓无扰之，令不失职。
　　
　　凤皇鸣矣，于彼高冈。梧桐生矣，于彼朝阳。【传】梧桐，柔木也。出东曰朝阳。梧桐不生山冈，太平而後生朝阳。【笺】凤皇鸣于山脊之上者，居高视下，观可集止，喻贤者待礼乃行，翔而後集。梧桐生者，犹明君出也。生于朝阳者，被温仁之气，亦君德也。凤皇之性，非梧桐不栖，非竹实不食。菶菶萋萋，雝雝喈喈。【传】梧桐盛也，凤皇鸣也。臣竭其力则地极其化，天下和洽则凤皇乐德，【笺】菶菶萋萋，喻君德盛也。雝雝喈喈，喻民臣和协。
　　
　　君子之车，既庶且多。君子之马，既闲且驰。【传】上能锡以车马，行中节，驰中法也。【笺】庶，众；闲，习也。今贤者在位，王锡其车众矣，其马又闲习于威仪能驰矣。大夫有乘马，有贰车。矢诗不多，维以遂歌。【传】不多，多也。明王使公卿献诗以陈其志，遂为工师之歌焉。【笺】矢，陈也。我陈作此诗，不复多也，欲今遂为乐歌，王日听之，则不损今之成功也。
　　
　　《卷阿》十章，六章章五句，四章章六句。
　　
　　《民劳》，召穆公刺厉王也。【笺】厉王，成王七世孙也。时赋敛重数，徭役烦多，人民劳苦，轻为奸宄，强凌弱，众暴寡，作寇害，故穆公以刺之。
　　民劳
　　民亦劳止，汔可小康。惠此中国，以绥四方。【传】汔，危也。中国，京师也。四方，诸夏也。【笺】汔，几也。康、绥，皆安也。惠，爱也。今周民罢劳矣，王几可以小安之乎？爱京师之人以安天下。京师者，诸夏之根本。无纵诡随，以谨无良。式遏寇虐，憯不畏明。【传】诡随，诡人之善、随人之恶者。以谨无良，慎小以惩大也。憯，曾也。【笺】谨，犹慎也。良，善；式，用；遏，止也。王为政，无听于诡人之善不肯行而随人之恶者，以此勑慎无善之人，又用此止为寇虐，曾不畏敬明白之刑罪者，疾时有之。柔远能迩，以定我王。【传】柔，安也。【笺】能，犹侞也。迩，近也。安远方之国，顺侞其近者，当以此定我国家，为王之功。言我者，同姓亲也。
　　
　　民亦劳止，汔可小休。惠此中国，以为民逑。【传】休，定也。逑，合也。【笺】休，止息也。合，聚也。无纵诡随，以谨惽怓。式遏寇虐，无俾民忧。【传】惽怓，大乱也。【笺】惽怓，喧哗也，谓好争者也。俾，使也。无弃尔劳，以为王休。【传】休，美也。【笺】劳，犹功也。无废女始时勤政事之功，以为女王之美。述其始时者，诱掖之也。
　　
　　民亦劳止，汔可小息。惠此京师，以绥四国。【传】息，止也。无纵诡随，以谨罔极。式遏寇虐，无俾作慝。【传】慝，恶也。【笺】罔，无；极，中也。无中，所行不得中正。敬慎威仪，以近有德。【传】求近德也。
　　
　　民亦劳止，汔可小愒。惠此中国，俾民忧泄。【传】愒，息；泄，去也。【笺】泄，犹出也，发也。无纵诡随，以谨醜厉。式遏寇虐，无俾正败。【传】醜，众；厉，危也。【笺】厉，恶也。《春秋传》曰：“其父为厉。”厉，坏也。无使先王之正道坏。戎虽小子，而式弘大。【传】戎，大也。【笺】戎，犹女也。式，用也。弘，犹广也。今王女虽小子自遇，而女用事于天下甚广大也。《易》曰：“君子出其言善，则千里之外应之，况其迩者乎？出其言不善，则千里之外违之，况其迩者乎？”是以此戒之。
　　
　　民亦劳止，汔可小安。惠此中国，国无有残。【传】贼义曰残。【笺】王爱此京师之人，则天下邦国之君不为残酷。无纵诡随，以谨缱绻。式遏寇虐，无俾正反。【传】缱绻，反覆也。王欲玉女，是用大谏。【笺】玉者，君子比德焉。王乎我欲令女如玉然，故作是诗，用大谏正女。此穆公至忠之言。
　　
　　《民劳》五章，章十句。
　　
　　《板》，凡伯刺厉王也。【笺】凡伯，周同姓，周公之胤也，入为王卿士。
　　板
　　上帝板板，下民卒瘅。出话不然，为猶不远。【传】板板，反也。上帝，以称王者也。瘅，病也。话，善言也。犹，道也。【笺】犹，谋也。王为政反先王与天之道，天下之民尽病。其出善言而不行之也，然为谋不能远图，不知祸之将至。靡圣管管，不实于亶。【传】管管，无所依系。亶，诚也。【笺】王无圣人之法度，管管然以心自恣，不能用实于诚信之言，言行相违也。犹之未远，是用大谏。【传】犹，图也。【笺】王之谋不能图远，用是故我大谏王也。
　　
　　天之方难，无然宪宪。天之方蹶，无然泄泄。【传】宪宪，犹欣欣也。蹶，动也。泄泄，犹沓沓也。【笺】天，斥王也。王方欲艰难天下之民，又方变更先王之道，臣乎女无宪宪然无沓沓然为之制法度，达其意，以成其恶。辞之辑矣，民之洽矣。辞之怿矣，民之莫矣。【传】辑，和；洽，合；怿，说；莫，定也。【笺】辞，辞气，谓政教也。王者政教和说顺于民，则民心和定。此戒语时之大臣。
　　
　　我虽异事，及尔同僚。我即尔谋，听我嚣嚣。【传】僚，官也。嚣嚣，犹謷謷也。【笺】及，与；即，就也。我虽与尔职事异者，乃与女同官，俱为卿士，我就女而谋，及忠告以善道，女反听我言謷謷然，不肯受。我言维服，勿以为笑。先民有言，询于刍荛。【传】刍荛，薪采者。【笺】服，事也。我所言乃今之急事，女无笑之。故之贤者有言，有疑事当与薪采者谋之。匹夫匹妇或知及之，况于我乎？
　　
　　天之方虐，无然谑谑。老夫灌灌，小子蹻蹻。【传】谑谑然，喜乐。灌灌，犹款款也。蹻蹻，骄貌。【笺】今王方为酷虐之政，女无谑谑然以谗慝助之。老夫谏女款款然自谓也，女反蹻蹻然如小子，不听我言。匪我言耄，尔用忧谑。多将熇熇，不可救药。【传】八十曰耄。熇熇然，炽盛也。【笺】将，行也。今我言非老耄有失误，乃告女用可忧之事，而女反如戏谑。多行熇熇惨毒之恶，谁能止其祸？
　　
　　天之方懠，无为夸毗。威仪卒迷，善人载尸。【传】懠，怒也。夸毗，体柔人也。【笺】王方行酷虐之威怒，女无夸毗以形体顺从之，君臣之威仪尽迷乱，贤人君子则如尸矣，不复言语。时厉王虐而弭谤。民之方殿屎，则莫我敢葵。丧乱蔑资，曾莫惠我师。【传】殿屎，呻吟也。蔑，无；资，财也。【笺】葵，揆也。民方愁苦而呻吟，则忽然无有揆度知其然者；其遭丧祸，又素以赋敛空虚，无财货以共其事；穷困如此，又曾不肯惠施以赒赡众民。言无恩也。
　　
　　天之牖民，如埙如篪，如璋如圭，如取如携。【传】牖，道也。如埙如篪，言相和也。如璋如圭，言相合也。如取如携，言必从也。【笺】王之道民以礼义，则民和合而从之如此。携无曰益，牖民孔易。民之多辟，无自立辟。【传】辟，法也。【笺】易，易也。女携掣民东与？西与？民皆从女所为，无曰是何益为，道民在己甚易也。民之行多为邪僻者，乃女君臣之过，无自谓所建为法也。
　　
　　价人维藩，大师维垣，大邦维屏，大宗维翰。【传】价，善也。藩，屏也。垣，墙也。王者，天下之大宗。翰，干也。【笺】价，甲也。被甲之人，谓卿士掌军事者。大师，三公也。大邦，成国诸侯也。大宗，王之同姓之適子也。王当用公卿、诸侯及宗室之贵者为藩屏垣干，为辅弼，无疏远之。怀德维宁，宗子维城。无俾城坏，无独斯畏。【传】怀，和也。【笺】斯，离也。和女德无行酷虐之政，以安女国，以是为宗子之城，使免于难。遂行酷虐，则祸及宗子，是谓城坏。城坏则乖离，而女独居而畏矣。宗子，谓王之適子。
　　
　　敬天之怒，无敢戏豫。敬天之渝，无敢驰驱。【传】戏豫，逸豫也。驰驱，自恣也。【笺】渝，变也。昊天曰明，及尔出王。昊天曰旦，及尔游衍。【传】王，往；旦，明；游，行；衍，溢也。【笺】及，与也。昊天在上，人仰之，皆谓之明。常与女出入往来，游溢相从，视女所行善恶，可不慎乎？
　　
　　《板》八章，章八句。
　　生民之什十篇，六十五章，四百三十三句。
　　
　　
　　大雅 荡之什
　　
　　《荡》，召穆公伤周室大坏也。厉王无道，天下荡荡，无纲纪文章，故作是诗也。
　　荡
　　荡荡上帝，下民之辟。【传】上帝，以托君王也。辟，君也。【笺】荡荡，法度废坏之貌。厉王乃以此居人上，为天下之君。言其无可则象之甚。疾威上帝，其命多辟。【传】疾病人矣，威罪人矣。【笺】疾病人者，重赋敛也。威罪人者，峻刑法也。其政教又多邪僻，不由旧章。天生烝民，其命匪谌。靡不有初，鲜克有终。【传】谌，诚也。【笺】烝，众；鲜，寡；克，能也。天之生此众民，其教道之，非当以诚信使之忠厚乎？今则不然，民始皆庶几于善道，後更化于恶俗。
　　
　　文王曰咨，咨女殷商。曾是強御，曾是掊克，曾是在位，曾是在服。【传】咨，嗟也。强御，强梁御善也。掊克，自伐而好胜人也。服，服政事也。【笺】厉王弭谤，穆公朝廷之臣，不敢斥言王之恶，故上陈文王咨嗟殷纣，以切刺之。女曾任用是恶人，使之处位执职事也。天降滔德，女兴是力。【传】天，君；滔，慢也。【笺】厉王施倨慢之化，女群臣又相与而力为之。言競于恶。
　　
　　文王曰咨，咨女殷商。而秉义类，強御多怼。流言以对，寇攘式內。【传】对，遂也。【笺】义之言宜也。类，善；式，用也。女执事之臣宜用善人，反任强御众怼为恶者，皆流言谤毁贤者，王若问之，则又以对。寇盗攘窃为奸宄者，而王信之，使用事于内。侯作侯祝，靡屆靡究。【传】作祝诅也。届，极；究，穷也。【笺】侯，维也。王与群臣乖争而相疑，且祝诅求其凶咎无极已。
　　
　　文王曰咨，咨女殷商。女炰烋于中国，敛怨以为德。【传】炰烋，犹彭亨也。【笺】炰烋，自矜气健之貌。敛聚群不逞作怨之人，谓之有德而任用之。不明尔德，时无背无侧。【传】背无臣，侧无人也。【笺】无臣无人，谓贤者不用。尔德不明，以无陪无卿。【传】无陪贰也，无卿士也。
　　
　　文王曰咨，咨女殷商。天不湎尔以酒，不义从式。【传】义，宜也。【笺】式，法也。天不同女颜色以酒，有沈湎于酒者，是乃过也，不宜从而法行之。既愆尔止，靡明靡晦。式号式呼，俾昼作夜。【传】使昼为夜也。【笺】愆，过也。女既过沈湎矣，又不为明晦，无有止息也，醉则号呼相效，用昼日作夜，不视政事。
　　
　　文王曰咨，咨女殷商。如蜩如螗，如沸如羹。【传】蜩，蝉也。螗，蝘也。【笺】饮酒呼号之声，如蜩螗之鸣。其笑语沓沓，又如汤之沸、羹之方熟。小大近丧，人尚乎由行。【传】言居人上欲用行是道也。【笺】殷纣之时，君臣失道如此，且丧亡矣，时人化之甚，尚欲从而行之，不知其非。內奰于中国，覃及鬼方。【传】奰，怒也。不醉而怒曰奰。鬼方，远方也。【笺】此言时人忕于恶，虽不有醉，犹好怒也。
　　
　　文王曰咨，咨女殷商。匪上帝不时，殷不用旧。【笺】此言纣之乱，非其生不得其时，乃不用先王之故法之所致。虽无老成人，尚有典刑。【笺】老成人，谓若伊尹、伊陟、臣扈之属。虽无此臣，犹有常事故法可案用也。曾是莫听，大命以倾。【笺】莫，无也。朝廷君臣皆任喜怒，曾无用典刑治事者，以至诛灭。
　　
　　文王曰咨，咨女殷商。人亦有言，颠沛之揭，枝叶未有害，本实先拨。【传】颠，仆；沛，拔也。揭，见根貌。【笺】揭，蹶貌。拨，犹绝也。言大本揭然将蹶，枝叶未有折伤，其根本实先绝，乃相随俱颠拔。喻纣之官职虽俱存，纣诛亦皆死。殷鉴不远，在夏后之世。【笺】此言殷之明镜不远也，近在夏后之世，谓汤诛桀也。後武王诛纣，今之王者，何以不用为戒。
　　
　　《荡》八章，章八句。
　　
　　《抑》，卫武公刺厉王，亦以自警也。【笺】自警者，如彼泉流，无沦湑以亡。
　　抑
　　抑抑威仪，维德之隅。人亦有言，靡哲不愚。【传】抑抑，密也。隅，廉也。靡哲不愚，国有道则知，国无道则愚。【笺】人密审于威仪抑抑然，是其德必严正也。古之贤者道行心平，可外占而知内，如宫室之制，内有绳直，则外有廉隅。今王政暴虐，贤者皆佯愚，不为容貌，如不肖然。庶人之愚，亦职维疾。哲人之愚，亦维斯戾。【传】职，主；戾，罪也。【笺】庶，众也。众人性无知，以愚为主，言是其常也。贤者而为愚，畏惧于罪也。
　　
　　无競维人，四方其训之。有觉德行，四国顺之。【传】无競，競也。训，教；觉，直也。【笺】競，强也。人君为政，无强于得贤人，得贤人则天下教化于其俗。有大德行，则天下顺从其政。言在上所以倡道。訏谟定命，远犹辰告。【传】訏，大；谟，谋；犹，道；辰，时也。【笺】犹，图也。大谋定命，谓正月始和，布政于邦国都鄙也。为天下远图庶事，而以岁时告施之。敬慎威仪，维民之则。【笺】则，法也。
　　
　　其在于今，兴迷乱于政。顛覆厥德，荒湛于酒。【笺】于今，谓今厉王也。兴，犹尊尚也。王尊尚小人迷乱于政事者，以倾败其功德，荒废其政事，又湛乐于酒。言爱小人之甚。女虽湛乐从，弗念厥绍。罔敷求先王，克共明刑。【传】绍，继；共，执；刑，法也。【笺】罔，无也。女君臣虽好乐嗜酒而相从，不当念继女之後人，将效女所为，无广索先王之道与能执法度之人乎？切责之也。
　　
　　肆皇天弗尚，如彼泉流，无沦胥以亡。【传】沦，率也。【笺】肆，故今也。胥，皆也。王为政如是，故今皇天不高尚之，所谓仍下灾异也。王自绝于天，如泉水之流，稍就虚竭，无自率引为恶，皆与之以亡。戒群臣不中行者，将并诛之。夙兴夜寐，洒扫庭內，维民之章。【传】洒，灑；章，表也。【笺】章，文章法度也。厉王之时不涖政事，故戒群臣掌事者以此也。修尔车马，弓矢戎兵，用戒戎作，用逷蛮方。【传】逷，远也。【笺】逷，当作剔。剔，治也。蛮方，蛮畿之外也。此时中国微弱，故复戒将率之臣以治军实，女当用此备兵事之起，用此治九州之外不服者。
　　
　　质尔人民，谨尔侯度，用戒不虞。【传】质，成也。不虞，非度也。【笺】侯，君也。此时万民失职，亦不肯趍公事，故又戒乡邑之大夫及邦国之君，平女万民之事，慎女为君之法度，用备不意度而至之事。慎尔出话，敬尔威仪，无不柔嘉。【传】话，善言也。【笺】言，谓教令也。柔，安；嘉，善也。白圭之玷，尚可磨也。斯言之玷，不可为也。【传】玷，缺也。【笺】斯，此也。玉之缺，尚可磨鑢而平。人君政教一失，谁能反覆之。
　　
　　无易由言，无曰苟矣。莫扪朕舌，言不可逝矣。【传】莫，无；扪，持也。【笺】由，於；逝，往也。女无轻易于教令，无曰苟且如是，今人无持我舌者而自听咨也，教令一往行于下，其过误可得而已之乎？无言不雠，无德不报。惠于朋友，庶民小子。【传】雠，用也。【笺】惠，顺也。教令之出如卖物，物善则其售贾贵，物恶则其售贾贱。德加于民，民则以义报之。王又当施顺道于诸侯，下及庶民之子弟。子孙绳绳，万民靡不承。【笺】绳绳，戒也。王之子孙敬戒行王之教令，天下之民不承顺之乎？言承顺也。
　　
　　视尔友君子，辑柔尔颜，不遐有愆。【传】辑，和也。【笺】柔，安；遐，远也。今视女诸侯及卿大夫，皆胁肩谄笑，以和安女颜色，是于正道不远有罪过乎？言其近也。相在尔室，尚不愧于屋漏。无曰不显，莫予云觏。【传】西北隅谓之屋漏。觏，见也。【笺】相，助；显，明也。诸侯卿大夫助祭，在女宗庙之室，尚无肃敬之心，不慙媿于屋漏有神见人之为也。女无谓是幽昧不明，无见我者，神见女矣。屋，小帐也。漏，隐也。礼祭于奥既毕，改设馔于西北隅厞隐之处，此祭之末也。神之格思，不可度思，矧可射思。【传】格，至也。【笺】矧，况；射，厌也。神之来至，去止不可度知，况可于祭末而有厌倦乎？
　　
　　辟尔为德，俾臧俾嘉。淑慎尔止，不愆于仪。不僭不贼，鲜不为则。【传】女为善则民为善矣。止，至也。为人君止于仁，为人臣止于敬，为人子止于孝，为人父止于慈，与国人交止于信。僭，差也。【笺】辟，法也。止，容止也。当审法度，女之施德，使之为民臣所善所美。又当善慎女之容止，不可过差于威仪。女所行不僭不残贼者，少矣其不为人所法。投我以桃，报之以李。【笺】此言善往则善来，人无行而不得其报也。投，犹掷也。彼童而角，实虹小子。【传】童，羊之无角者也。而角，自用也。洪，溃也。【笺】童羊，譬皇后也。而角者，喻与政事有所害也。此人实溃乱小子之政。礼，天子未除丧称小子。
　　
　　荏染柔木，言缗之丝。温温恭人，维德之基。【传】缗，被也。温温，宽柔也。【笺】柔忍之木荏苒然，人则被之弦以为弓。宽柔之人温温然，则能为德之基止。言内有其性，乃可以为德也。其维哲人，告之话言，顺德之行。其维愚人，覆谓我僭，民各有心。【传】话言，古之善言也。【笺】覆，犹反也。僭，不信也。语贤知之人以善言，则顺行之。告愚人，反谓我不信。民各有心，二者竟不同。
　　
　　於乎小子，未知臧否。匪手携之，言示之事。匪面命之，言提其耳。【笺】臧，善也。於乎，伤王不知善否。我非但以手携掣之，亲示以其事之是非。我非但对面言之，亲提撕其耳也。此言以教道之熟，不可启觉。借曰未知，亦既抱子。【传】借，假也。【笺】假令人云王尚幼少，未有所知，亦已抱子长大矣，不幼小也。民之靡盈，谁夙知而莫成？【传】莫，晚也。【笺】万民之意皆持不满于王，谁早有所知而反晚成与？言王之无成，本无知故也。
　　
　　昊天孔昭，我生靡乐。视尔梦梦，我心惨惨。【传】梦梦，乱也。惨惨，忧不乐也。【笺】孔，甚；昭，明也。昊天乎乃甚明察，我生无可乐也，视王之意梦梦然，我心之忧闷惨惨然。愬其自恣，不用忠臣。诲尔谆谆，听我藐藐。匪用为教，覆用为虐。【传】藐藐然，不入也。【笺】我教告王口语谆谆然，王听聆之藐藐然，忽略不用我所言为政令，反谓之有妨害于事，不受忠言。借曰未知，亦聿既耄。【传】耄，老也。
　　
　　於乎小子，告尔旧止，听用我谋，庶无大悔。【笺】旧，久也。止，辞也。庶，幸；悔，恨也。天方艰难，曰丧厥国。【传】天以王为恶如是，故出艰难之事，谓下灾异，生兵寇，将以灭王。取譬不远，昊天不忒。回遹其德，俾民大棘。【笺】今我为王取譬喻，不及远也，维近耳，王当如昊天之德有常，不差忒也。王反为无常，维邪其行为贪暴，使民之财匮尽而大困急。
　　
　　《抑》十二章，三章章八句，九章章十句。
　　
　　《桑柔》，芮伯刺厉王也。【笺】芮伯，畿内诸侯，王卿士也，字良夫。
　　桑柔
　　菀彼桑柔，其下侯旬。捋采其刘，瘼此下民。【传】兴也。菀，茂貌。旬，言阴均也。刘，爆烁而希也。瘼，病也。【笺】桑之柔濡，其叶菀然茂盛，谓蚕始生时也，人庇阴其下者，均得其所。及己捋采之，则叶爆烁而疏，人息其下，则病于爆烁。兴者，喻民当被王之恩惠，群臣恣放，损王之德。不殄心忧，仓兄填兮，【传】仓，丧也。兄，滋也。填，久也。【笺】殄，绝也。民心之忧无绝已，丧亡之道滋久长。倬彼昊天，宁不我矜。【传】昊天，斥王者也。【笺】倬，明大貌。昊天乃倬然明大，而不矜哀下民。怨愬之言。
　　
　　四牡骙骙，旟旐有翩。乱生不夷，靡国不泯。【传】骙骙，不息也。鸟隼曰旟，龟蛇曰旐。翩翩，在路不息也。夷，平；泯，灭也。【笺】军旅久出征伐，而乱日生不平，无国而不见残灭也。言王之用兵不得其所，适长寇虐。民靡有黎，具祸以烬。【传】黎，齐也。【笺】黎，不齐也。具，犹俱也。灾余曰烬。言时民无有不齐被兵寇之害者，俱遇此祸以为烬者。言害所及广。
　　
　　於乎有哀，国步斯频。【传】步，行；频，急也。【笺】频，犹比也。哀哉国家之政，行此祸害比比然。国步蔑资，天不我将。靡所止疑，云徂何往？【传】疑，定也。【笺】蔑，犹轻也。将，犹养也。徂，行也。国家为政行此轻蔑民之资用，是天不养我也。我从兵役无有止息时，今复云行，当何之往也。君子实维，秉心无競。
　　
　　谁生厉阶，至今为梗。【传】競，强；厉，恶；梗，病也。【笺】君子，谓诸侯及卿大夫也。其执心不强于善，而好以力争。谁始生此祸者，乃至今日相梗不止。忧心殷殷，念我土宇。我生不辰，逢天僤怒。自西徂东，靡所定处。【传】宇，居；僤，厚也。【笺】辰，时也。此士卒从军久，劳苦自伤之言。
　　
　　多我觏痻，孔棘我圉。【传】圉，垂也。【笺】痻，病也。圉，当作禦。多矣我之遇困病，甚急矣我之遇寇之事。为谋为毖，乱况斯削。【传】毖，慎也。【笺】女为军旅之谋，为重慎兵事也，而乱滋甚于此，日见侵削。言其所任非贤。告尔忧恤，诲尔序爵。谁能执热，逝不以濯。【传】濯，所以救热也。礼，亦所以救乱也。【笺】恤，亦忧也。逝，犹去也。我语女以忧天下之忧，教女以次序贤能之爵，其为之当如手持热物之用濯。谓之国之道，当用贤者。
　　
　　其何能淑，载胥及溺。【笺】淑，善；胥，相；及，与也。女若云此于政事何能善乎，则女君臣皆相与陷溺于祸难。如彼遡风，亦孔之僾。民有肃心，荓云不逮。好是稼穑，力民代食。【传】遡，乡；僾，唈；荓，使也。力民代食，代无功者食天禄也。【笺】肃，进；逮，及也。今王之为政，见之使人唈然如乡疾风，不能息也。王为政，民有进于善道之心，当任用之，反却退之，使不及门，但好任用是居家吝啬于聚敛作力之人，令代贤者处位食禄。明王之法，能治人者食于人，不能治人者食于人。《礼记》曰：“与其有聚敛之臣，宁有盗臣。聚敛之臣害民，盗臣害财。”
　　
　　稼穑维宝，代食维好。【笺】此言王不尚贤，但贵吝啬之人与爱代食者而已。天降丧乱，灭我立王。降此蟊贼，稼穑卒痒。【笺】灭，尽也。虫食苗根曰蟊，食节曰贼。耕种曰稼，收敛曰穑。卒，尽；痒，病也。天下丧乱国家之灾，以穷尽我王所恃而立者，谓虫孽为害，五穀尽病。
　　
　　哀恫中国，具赘卒荒。靡有旅力，以念穹苍。【传】赘，属；荒，虚也。穹苍，苍天。【笺】恫，痛也。哀痛乎中国之人，皆见系属于兵役，家家空虚。朝廷曾无有同力谏诤，念天所为下此灾。维此惠君，民人所瞻。秉心宣犹，考慎其相。【传】相，质也。【笺】惠，顺；宣，遍；犹，谋；慎，戒；相，助也。维至德顺民之君，为百世所瞻仰者，乃执正心，举事遍谋于众，，又考成其辅相之行，然后用之。言择贤之审。
　　
　　维彼不顺，自独俾臧，自有肺肠，俾民卒狂。【笺】臧，善也。彼不施顺道之君，自多足独谓贤，言其所任之臣皆善人也，不复考慎，自有肺肠，行其心中之所欲，乃使民尽迷惑如狂。是又不宣犹。瞻彼中林，甡甡其鹿。朋友已谮，不胥以穀。【传】甡甡，众多也。【笺】谮，不信也。胥，相也。以，犹与也。穀，善也。视彼林中，其鹿相辈耦行甡甡然众多。今朝廷群臣皆相欺背，不相与以善道，言其鹿之不如。
　　
　　人亦有言，進退维谷。【传】谷，穷也。【笺】前无明君，却迫罪役，故穷也。维此圣人，瞻言百里。维彼愚人，覆狂以喜。【传】瞻言百里，远虑也。【笺】圣人所视而言者百里，言见事远，而王不用。有愚闇之人为王言其事，浅且近耳，王反迷惑信用之而喜。匪言不能，胡斯畏忌。【笺】胡之言何也。贤者见此事之是非，非不能分别皂白，言之于王也，然不言之，何也？此畏惧犯颜得罪罚。
　　
　　维此良人，弗求弗迪。维彼忍心，是顾是复。【传】迪，进也。【笺】良，善也。国有善人，王不求索，不进用之。有忍为恶之心者，王反顾念而重复之。言其忽贤人而爱小人。民之贪乱，宁为荼毒。【笺】贪，犹欲也。天下之民苦王之政，欲其乱亡，故安为苦毒之行相侵暴，愠恚使之然。
　　
　　大风有隧，有空大谷。【传】隧，道也。【笺】西风谓之大风。大风之行有所从而来，必从大空谷之中。喻贤愚之所行，各有其性。维此良人，作为式穀。维彼不顺，征以中垢。【传】中垢，言闇冥也。【笺】作，起；式，用；征，行也。贤者在朝则用其善道，不顺之人则行闇冥，受性于天，不可变也。
　　
　　大风有隧，贪人败类。听言则对，诵言如醉。【传】类，善也。【笺】类，等夷也。对，答也。贪恶之人见道德之言则应答之，见诵《诗》《书》之言则冥卧如醉。居上位而行此，人或效之。匪用其良，覆俾我悖。【传】覆，反也。【笺】居上位而不用善，反使我为悖逆之行。是形其败类之验。
　　
　　嗟尔朋友，予豈不知而作。如彼飞虫，时亦弋獲。【笺】嗟尔朋友者，亲而切瑳之也。而，犹女也。我岂不知女所行者恶与？直知之。女所行如是，犹鸟飞行自恣东西南北，时亦为弋射者所得。言放纵久，无所拘制，则将遇伺女之间者得诛女也。既之阴女，反予来赫。【传】赫，炙也。【笺】之，往也。口距人谓之赫。我恐女见弋获，既往覆阴女，谓启告之以患难也，女反赫我，出言悖怒，不受忠告。
　　
　　民之罔极，职凉善背。【传】凉，薄也。【笺】职，主；谅，信也。民之行失其中者，主由为政者信用小人，互相欺违。为民不利，如云不克。【笺】克，胜也。为政者害民，如恐不得其胜。言至酷也。民之回遹，职競用力。【笺】競，逐也。言民之行维邪者，主由为政者逐用强力相尚故也。言民愁困，用生多端。
　　
　　民之未戾，职盜为寇。【传】戾，定也。【笺】为政者主作盗贼为寇害，令民心动摇不安定也。涼曰不可，覆背善詈。【笺】善，犹大也。我谏止之以信，言女所行者不可，反背我而大詈。言拒己谏之甚。虽曰匪予，既作尔歌。【笺】予，我也。女虽觗距己言，此政非我所为，我已作女所行之歌，女当受之而改悔。
　　
　　《桑柔》十六章，八章章八句，八章章六句。
　　
　　《云汉》，仍叔美宣王也。宣王承厉王之烈，内有拨乱之志，遇烖而惧，侧身修行，欲销去之。天下喜于王化复行，百姓见忧，故作是诗也。【笺】仍叔，周大夫也。《春秋》鲁桓公五年夏，天王使仍叔之子来聘。烈，余也。
　　云汉
　　倬彼云汉，昭回于天。【传】回，转也。【笺】云汉，谓天河也。昭，光也。倬然天河水气也，精光转运于天。时旱渴雨，故宣王夜仰视天河，望其候焉。王曰於乎！何辜今之人？天降丧乱，饥馑荐臻。【传】荐，重；臻，至也。【笺】辜，罪也。王忧旱而嗟叹云，何罪于今时天下之人？天仍下旱灾亡乱之道，饥馑之害复重至也。靡神不举，靡爱斯牲。圭璧既卒，宁莫我听。【笺】靡、莫，皆无也。言王为旱之故求于群神，无不祭也，无所爱于三牲，礼神之圭璧又已尽矣，曾无听聆我之精神而兴云雨。
　　
　　旱既大甚，蕴隆虫虫。【传】蕴蕴而暑，隆隆而雷，虫虫而热。【笺】隆隆而雷，非雨雷也。雷声尚殷殷然。不殄禋祀，自郊徂宮。上下奠瘞，靡神不宗。【传】上祭天，下祭地，奠其礼，瘗其物。宗，尊也。国有凶荒，则索鬼神而祭之。【笺】宫，宗庙也。为旱故洁祀不绝，从郊而至宗庙，奠瘗天地之神，无不齐肃而尊敬之。言遍至也。后稷不克，上帝不临。耗斁下土，宁丁我躬。【传】丁，当也。【笺】克，当作刻。刻，识也。斁，败也。奠瘗群神而不得雨，是我先祖后稷不识知我之所困与？天不识我之精诚与？犹以旱耗败天下为害，曾使当我之身有此乎？先后稷，後上帝，亦从宫之郊。
　　
　　旱既太甚，则不可推。兢兢业业，如霆如雷。周餘黎民，靡有孑遗。【传】推，去也。兢兢，恐也。业业，危也。孑然，遗失也。【笺】黎，众也。旱既不可移去，天下困于饥馑，皆心勤意惧，兢兢然，业业然，状有如雷霆近发于上。周至众民多有死亡者矣，今其余无有孑遗者，言又饿病也。昊天上帝，则不我遗。胡不相畏，先祖于摧。【传】摧，至也。【笺】摧，当作嗺。嗺，嗟也。天将遂旱饿杀我与？先祖何不助我恐惧，使天雨也。先祖之神于嗟乎！告困之辞。
　　
　　旱既太甚，则不可沮。赫赫炎炎，云我无所。大命近止，靡瞻靡顾。【传】沮，止也。赫赫，旱气也。炎炎，热气也。大命近止，民近死亡也。【笺】旱既不可却止，热气大盛，人皆不堪，言我无所庇阴处，众民之命近将死亡矣，曾无所视无所顾于此国中而哀闵之。群公先正，则不我助。父母先祖，胡宁忍予。【传】先正，百辟卿士也。先祖，文、武为民父母也。【笺】百辟卿士，雩祀所及者，今曾无肯助我忧旱。先祖文、武，又何为施忍于我，不失天雨。
　　
　　旱既太甚，涤涤山川。旱魃为虐，如惔如焚。我心惮暑，忧心如熏。【传】涤涤，旱气也。山无木，川无水。魃，旱神也。惔，燎之也。惮，劳；熏，灼也。【笺】惮，犹畏也。旱既害于山川矣，其气生魃而害益甚，草木燋枯，如见焚燎然，王心又畏难此热气，如灼烂于火。言热气至极。群公先正，则不我闻。昊天上帝，宁俾我遯。【笺】不我闻者，忽然不听我之所言也。天曾将使我心逊遯慙愧于天下以无德也。
　　
　　旱既太甚，黾勉畏去。胡宁瘨我以旱，憯不知其故。【笺】瘨，病也。黾勉，急祷请也。欲使所尤畏者去，所尤畏者魃也。天何曾病我以旱，曾不知为政所失而致此害。祈年孔夙，方社不莫。昊天上帝，则不我虞。敬恭明神，宜无悔怒。【传】悔，恨也。【笺】虞，度也。我祈丰年甚早，祭四方与社又不晚，天曾不度知我心。肃事明神如是，明神宜不恨怒于我，我何由常遭此旱也。
　　
　　旱既太甚，散无友纪。鞫哉庶正，疚哉冢宰。趣马师氏，膳夫左右。【传】岁凶年穀不登，则趣马不秣，师氏弛其兵，驰道不除，祭事不县，膳夫彻膳，左右布而不修，大夫不食粮，士饮酒不乐。【笺】人君以群臣为友，散无其纪者，凶年禄饩不足，人无赏赐也。鞠，穷也。庶正，众官之长也。疚，病也。穷哉穷哉者，念此诸臣勤于事而困于食，以此言劳倦也。靡人不周，无不能止。【传】周，救也。无不能止，言无止不能也。【笺】周，当作赒。王以诸臣困于食，人人赒给之，权救其急，後日乏无，不能豫止。瞻卬昊天，云如何里。【笺】里，忧也。王愁闷于不雨，但仰天曰，当如我之忧何。
　　
　　瞻卬昊天，有嘒其星。大夫君子，昭假无赢。大命近止，无弃尔成。【传】嘒，众星貌。假，至也。【笺】假，升也。王仰天见众星顺天而行，嘒嘒然，意感，故谓其卿大夫曰，天之光耀升行不休，无自赢缓之时，今众民之命近将死亡，勉之助我，无弃女之成功者，若其在职，复无几何？以劝之也。何求为我，以戾庶正。【传】戾，定也。【笺】使女无弃成功者，何但求为我身乎？乃欲以安定众官之长，忧其职事。瞻卬昊天，曷惠其宁。【笺】曷，何也。王仰天曰，当何时顺我之求，令我心安乎？渴雨之时也，得雨则心安。
　　
　　《云汉》八章，章十句。
　　
　　《崧高》，尹吉甫美宣王也。天下复平，能建国，亲诸侯，褒赏申伯焉。【笺】尹吉甫、申伯，皆周之卿士也。尹，官氏。申，国名。
　　崧高
　　崧高维岳，骏极于天。维岳降神，生甫及申。【传】崧，高貌。山大而高曰崧。岳，四岳也，东岳岱，南岳衡，西岳华，北岳恒。尧之时，姜氏为四伯，掌四月之祀，述诸侯之职。于周，则有甫、有申、有齐、有许也。骏，大；极，至也。岳降神灵和气，以生申、甫之大功。【笺】降，下也。四岳，卿士之官，掌四时者也，因主方岳巡守之事，在尧时姜姓为之，德当岳神之意而福兴，其子孙历虞、夏、商，世有国土，周之甫也、申也、齐也、许也，皆其苗胄。维申及甫，维周之翰。四国于蕃，四方于宣。【传】翰，干也。【笺】申，申伯也。甫，甫侯也。皆以贤知，入为周之桢干之臣。四国有难，则往扞御之，为之蕃屏。四方恩泽不至，则往宣畅之。甫侯相穆王，训夏赎刑，美此俱出四岳，故连言之。
　　
　　亹亹申伯，王缵之事。于邑于谢，南国是式。【传】谢，周之南国也。【笺】亹亹，勉也。缵，继；于，往；于，於；式，法也。亹亹然勉于德不倦之臣有申伯，以贤入为周之卿士，佐王有功，王又欲使继其故诸侯之事，往作邑于谢，南方之国皆统理施其法度。时改大其邑，使为侯伯，故云然。王命召伯，定申伯之宅。登是南邦，世执其功。【传】召伯，召公也。登，成也。功，事也。【笺】之，往也。申伯忠臣，不欲离王室，故王使召公定其宅，令往居谢，成法度于南邦，世世持其政事，传子孙也。
　　
　　王命申伯，式是南邦，因是谢人，以作尔庸。【传】庸，城也。【笺】庸，功也。召公既定申伯之居，王乃亲命之，使为法度于南邦，今因是故谢邑之人而为国，以起女之功劳。言尤章显也。王命召伯，徹申伯土田。【传】徹，治也。【笺】治者，正其井牧，定其赋税。王命傅御，迁其私人。【传】御，治事之官也。私人，家臣也。【笺】傅御者，贰王治事，谓冢宰也。
　　
　　申伯之功，召伯是营。有俶其城，寢庙既成。【传】俶，作也。【笺】申伯居谢之事，召公营其位而作城郭及寝庙，定其人神所处。既成藐藐，王锡申伯，四牡蹻蹻，鉤膺濯濯。【传】藐藐，美貌。蹻蹻，壮貌。鉤膺，樊缨也。濯濯，光明也。【笺】召公营位筑之已成，以形貌告于王，王乃赐申伯，为将遣之。
　　
　　王遣申伯，路车乘马。我图尔居，莫如南土。【传】乘马，四马也。【笺】王以正礼遣申伯之国，故复有车马之赐，因告之曰，我谋女之所处，无如南土之最善。锡尔介圭，以作尔宝。【传】宝，瑞也。【笺】圭长尺二寸谓之介，非诸侯之圭，故以为宝。诸侯之瑞圭，自九寸而下。往近王舅，南土是保。【传】近，己也。申伯，宣王之舅也。【笺】近，辞也。声如“彼记之子”之记。保，守也，安也。
　　
　　申伯信迈，王饯于郿。【传】郿，地名。【笺】迈，行也。申伯之意不欲离王室，王告语之复重，于是意解而信行。饯，送行饮酒也。时王盖省岐周，故于郿云。申伯还南，谢于诚归。【笺】还南者，北就王命于岐周而还反也。谢于诚归，诚归于谢。王命召伯，徹申伯土疆。以峙其粻，式遄其行。【笺】粻，粮；式，用；遄，速也。王使召公治申伯土界之所至。峙其粮者，令庐市有止宿之委积，用是速申伯之行。
　　
　　申伯番番，既入于谢，徒御啴啴。【传】番番，勇武貌。诸侯有大功，则赐虎贲。徒御啴啴，徒行者、御车者啴啴喜乐也。【笺】申伯之貌，有威武番番然，其入谢国，车徒之行啴啴安舒，言得礼也。礼，入国不驰。周邦咸喜，戎有良翰。【传】周，遍也。戎，犹女也。翰，干也。申伯入谢，遍邦内皆喜曰，女乎有善君也。相庆之言。不显申伯，王之元舅，文武是宪。【传】不显申伯，显矣申伯也。文武是宪，言有文有武也。【笺】宪，表也。言为文武之表式。
　　
　　申伯之德，柔惠且直。揉此万邦，闻于四国。【笺】柔，顺也。四国，犹言四方也。吉甫作诵，其诗孔硕。其风肆好，以赠申伯。【传】吉甫，尹吉甫也。作是工师之诵也。肆，长也。赠，增也。【笺】硕，大也。吉甫为此诵也，言其诗之意甚美大，风切申伯，又使之长行善道，以此赠申伯者，送之令以为乐。
　　
　　《崧高》八章，章八句。
　　
　　《烝民》，尹吉甫美宣王也。任贤使能，周室中兴焉。
　　烝民
　　天生烝民，有物有則。民之秉彝，好是懿德。【传】烝，众；物，事；则，法；彝，常；懿，美也。【笺】秉，执也。天之生众民，其性有物象，谓五行仁义礼智信也；其情有所法，谓喜怒哀乐好恶也。然而民所执持有常道，莫不好有美德之人。天监有周，昭假于下。保茲天子，生仲山甫。【传】仲山甫，樊侯也。【笺】监，视；假，至也。天视周王之政教，其光明乃至于下，谓及众民也。天安爱此天子宣王，故生樊侯仲山甫使佐之，言天亦好是懿德也。《书》曰：“天聪明自我民聪明。”
　　
　　仲山甫之德，柔嘉维则。令仪令色，小心翼翼。【笺】嘉，美；令，善也。善威仪，善颜色，容貌翼翼然恭敬。古训是式，威仪是力。天子是若，明命使赋。【传】古，故；训，道；若，顺；赋，布也。【笺】故训，先王之遗典也。式，法也。力，犹勤也。勤威仪者，恪居官次，不解于位也。是顺从行其所为也，显明王之政教，使群臣施布之。
　　
　　王命仲山甫，式是百辟，缵戎祖考，王躬是保。【传】戎，大也。【笺】戎，犹女也。躬，身也。王曰，女施行法度于是百君，继女先祖先父始见命者之功德。王身是安，使尽心力于王室。出纳王命，王之喉舌。赋政于外，四方爰发。【传】喉舌，冢宰也。【笺】出王命者，王口所自言，承而施之也。纳王命者，时之所宜，复于王也。其行之也，皆奉顺其意，如王口喉舌亲所言也。以布政于畿外，天下诸侯于是莫不发应。
　　
　　肃肃王命，仲山甫将之。邦国若否，仲山甫明之。【传】将，行也。【笺】肃肃，敬也。言王之政教甚严敬也，仲山甫则能奉行之。若，顺也。顺否，犹臧否，谓善恶也。既明且哲，以保其身。夙夜匪解，以事一人。【笺】夙，早；夜，莫；匪，非也。一人，斥天子。
　　
　　人亦有言，柔则茹之，刚则吐之。【笺】柔，犹濡毳也。刚，坚强也。刚柔之在口，或茹之，或吐之，喻人之于敌强弱。维仲山甫，柔亦不茹，刚亦不吐。不侮矜寡，不畏強御。
　　
　　人亦有言，德輶如毛，民鲜克举之。我仪图之，【传】仪，宜也。【笺】輶，轻；仪，匹也。人之言云，德甚轻，然而众人寡能独举之以行者。言政事易耳，而人不能行者，无其志也。我与伦匹图之，而未能为也。我，吉甫自我也。维仲山甫举之，爱莫助之。【传】爱，隐也。【笺】爱，惜也。仲山甫能独举此德而行之，惜乎莫能助之者。多仲山甫之德，归功言耳。衮职有阙，维仲山甫补之。【传】有衮冕者，君之上服也。仲山甫补之，善补过也。【笺】衮职者，不敢斥王之言也。王之职有阙辄能补之者，仲山甫也。
　　
　　仲山甫出祖，四牡业业，征夫捷捷，每怀靡及。【传】言述职也。业业，言高大也。捷捷，言乐事也。【笺】祖者，将行犯軷之祭也。怀私为每怀。仲山甫犯軷而将行，车马业业然动，众征夫捷捷然至，仲山甫则戒之曰，既受君命，当速行，每人怀其私而相稽留，将无所及于事。四牡彭彭，八鸾锵锵。王命仲山甫，城彼东方。【传】东方，齐也。古者诸侯之居逼隘，则王者迁其邑而定其居，盖去薄姑而迁于临淄也。【笺】彭彭，行貌。锵锵，鸣声。以此车马命仲山甫使行，言其盛也。
　　
　　四牡騤騤，八鸾喈喈。仲山甫徂齐，式遄其归。【传】骙骙，犹彭彭也。喈喈，犹锵锵也。遄，疾也。言周之望仲山甫也。【笺】望之，故欲其用是疾归。吉甫作诵，穆如清风。仲山甫永怀，以慰其心。【传】清微之风，化养万物者也。【笺】穆，和也。吉甫作此工歌之诵，其调和人之性，如清风长养万物然。仲山甫述职，多所思而劳，故述其美，以慰安其心。
　　
　　《烝民》八章，章八句。
　　
　　《韩奕》，尹吉甫美宣王也。能锡命诸侯。【笺】梁山于韩国之山最高大，为国之镇，所望祀焉，故美大其貌奕奕然，谓之韩弈也。梁山今在冯翊夏阳西北。韩，姬姓之国也，後为晋所灭，故大夫韩氏以为邑名焉。幽王九年，王室始骚，郑桓公问于史伯曰：“周衰，其孰兴乎？”对曰：“武实昭文之功，文之祚尽，武其嗣乎！武王之子，应、韩不在，其晋乎！”
　　韩奕
　　奕奕梁山，维禹甸之。有倬其道，韩侯受命。【传】奕奕，大也。甸，治也。禹治梁山，除水灾。宣王平大乱，命诸侯。有倬其道，有倬然之道者也。受命，受命为侯伯也。【笺】梁山之野，尧时俱遭洪水，禹甸之者，决出其灾，使成平田，定贡赋于天子。周有厉王之乱，天下失职，今有倬然著明复禹之功者韩侯，受王命为诸侯。王亲命之，缵戎祖考，无废朕命。夙夜匪解，虔共尔位。【传】戎，大；虔，固；共，执也。【笺】戎，犹女也。朕，我也。古之恭字或作共。朕命不易，干不庭方，以佐戎辟。【传】庭，直也。【笺】我之所命者，勿改易不行，当为不直违失法度之方，作桢干而正之，以佐助女君。女君，王自谓也。
　　
　　四牡奕奕，孔修且张。韩侯入觐，以其介圭，入覲于王。【传】修，长；张，大；觐，见也。【笺】诸侯秋见天子曰觐。韩侯乘长大之四牡奕奕然，以时觐于宣王。觐于宣王而奉享礼，贡国所出之宝，善其尊宣王以常职来也。《书》曰：“黑水西河，其贡璆琳琅玕。”此觐乃受命，先言受命者，显其美也。王锡韩侯，淑旗绥章，簟茀错衡，玄袞赤舄，鉤膺镂钖，鞹鞃浅幭，鞗革金厄。【传】淑，善也。交龙为旂。绥，大绥也。错衡，文衡也。镂钖，有金镂其钖也。鞹，革也。鞃，轼中也。浅，虎皮浅毛也。幭，覆式也。厄，乌蠋也。【笺】王为韩侯以常职来朝享之故，故多锡以厚之。善旂，旂之善色者也。绥，所引以登车，有采章也。簟茀，漆簟以为车蔽，今之藩也。鉤膺，樊缨也。眉上曰钖，刻金饰之，今当卢也。鞗革，谓辔也，以金为小环，往往缠搤之。
　　
　　韩侯出祖，出宿于屠。显父饯之，清酒百壶。【传】屠，地名也。显父，有显德者也。【笺】祖，将去而祀軷也。既觐而反国必祖者，尊其所往，去则如始行焉。祖于国外毕，乃出宿，示行不留于是也。显父，周之公卿也，饯送之，故有酒。其殽维何？炰鳖鲜鱼。其蔌维何？维筍（笋）及蒲。其赠维何？乘马路车。【传】蔌，菜殽也。笋，竹也。蒲，薄蒻也。【笺】炰鳖，以火熟之也。鲜鱼，中脍者也。笋，竹萌也。蒲，深蒲也。赠，送也。王既使显父饯之，又使送以车马，所以赠厚意也。人君之车曰路车，所驾之马曰乘马。籩豆有且，侯氏燕胥。【笺】且，多貌。胥，皆也。诸侯在京师未去者，于显父饯之时，皆来相与燕，其笾豆且然，荣其多也。
　　
　　韩侯取妻，汾王之甥，蹶父之子。【传】汾，大也。蹶父，卿士也。【笺】汾王，厉王也。厉王流于彘，彘在汾水之上，故时人因以号之，犹言莒郊公、黎比公也。姊妹之子曰甥。王之甥，卿士之子，言尊贵也。韓侯迎止，于蹶之里。百两彭彭，八鸾锵锵，不显其光。【传】里，邑也。【笺】于蹶之里，蹶父之里。百两，百乘。不显，显也。光，犹荣也。气有荣光也。诸娣从之，祁祁如云。韩侯顾之，烂其盈门。【传】祁祁，徐靓也。如云，言众多也。诸侯一取九女，二国媵之。诸娣，众妾也。顾之，曲顾道义也。【笺】媵者必娣姪从之，独言娣者，举其贵者。烂烂，粲然鲜明且众多之貌。
　　
　　蹶父孔武，靡国不到。为韩姞相攸，莫如韩乐。【传】姞，蹶父姓也。【笺】相，视；攸，所也。蹶父甚武健，为王使于天下，国国皆至，为其女韩侯夫人姞氏视其所居，韩国最乐。孔乐韩土，川泽訏訏，鲂鱮甫甫，麀鹿噳噳，有熊有羆，有猫有虎。【传】訏訏，大也。甫甫然，大也。噳噳然，众也。猫，似虎浅毛者。【笺】甚乐矣韩之国土也，川泽宽大，众鱼禽兽备有，言饶富也。庆既令居，韩姞燕誉。【笺】庆，善也。蹶父既善韩之国土，使韩姞嫁焉而居之，韩姞则安之，尽其妇道，有显誉。
　　
　　溥彼韩城，燕师所完。【传】师，众也。【笺】溥，大；燕，安也。大矣彼韩国之城，乃古平安时众民之所筑完。以先祖受命，因时百蛮。王锡韩侯，其追其貊，奄受北国，因以其伯。【传】韩侯之先祖，武王之子也。因时百蛮，长是蛮服之百国也。追、貊，戎狄国也。奄，抚也。【笺】韩侯先祖有功德者，受先王之命，封为韩侯，居韩城为侯伯，其州界外接蛮服，因见使时节百蛮贡献之往来。後君微弱，用失其业。今王以韩侯先祖之事如是，而韩侯贤，故于入觐使复其先祖之旧职，赐之蛮服追、貊之戎狄，令抚柔其所受王畿北面之国，因以其先祖侯伯之事尽予之。皆美其为人子孙，能兴复先祖之功。其後追也、貊也为猃狁所逼，稍稍东迁。实墉实壑，实畝实籍。【传】实墉实壑，言高其城、深其壑也。【笺】实，当作寔。赵、魏之东，实、寔同声。寔，是也。籍，税也。韩侯之先祖微弱，所受之国多灭绝，今复旧职，兴灭国，继绝世，故筑治是城，濬修是壑，井牧是田亩，收敛是赋税，使如故常。献其貔皮，赤豹黃罴。【传】貔，猛兽也。追、貊之国来贡，而侯伯总领之。
　　
　　《韩奕》六章，章十二句。
　　
　　《江汉》，尹吉甫美宣王也。能兴衰拨乱，命召公平淮夷。【笺】召公，召穆公也，名虎。
　　江汉
　　江汉浮浮，武夫滔滔。匪安匪游，淮夷来求。【传】浮浮，众强貌。滔滔，广大貌。淮夷，东国在淮浦而夷行也。【笺】匪，非也。江汉之水合而东流浮浮然，宣王于是水上命将率，遣士众，使循流而下滔滔然。其顺王命而行，非敢斯须自安也，非敢斯须游止也，主为来求淮夷所处，据至其境，故言来。既出我车，既设我旟，匪安匪舒，淮夷来铺。【传】铺，病也。【笺】车，戎车也。鸟隼曰旟。兵至竟而期战地，其日出戎车建旟，又不自安不舒行者，主为来伐讨淮夷也。据至战地，故又言来。
　　
　　江汉汤汤，武夫洸洸。经营四方，告成于王。【传】洸洸，武貌。【笺】召公既受命伐淮夷，服之，复经营四方之叛国，从而伐之，克胜，则使传遽告功于王。四方既平，王国庶定。时靡有争，王心载宁。【笺】庶，幸；时，是也。载之言则也。召公忠臣，顺于王命，此述其志也。
　　
　　江汉之浒，王命召虎，式辟四方，徹我疆土。匪疚匪棘，王国来极。【传】召虎，召穆公也。【笺】浒，水厓也。式，法；疚，病；棘，急；极，中也。王于江汉之水上命召公，使以王法征伐开闢四方，治我疆界于天下，非可以兵病害之也，非可以兵急躁切之也，使来于王国受政教之中正而已。齐桓公经陈、郑之间，及伐北戎，则违此言者。于疆于理，至于南海。【笺】于，往也。于，於也。召公于有叛戾之国，则往正其境界，修其条理，周行四方，至於南海，而功大成 ，事终也。
　　
　　王命召虎，来旬来宣。文武受命，召公维翰。【传】旬，遍也。召公，召康公也。【笺】来，勤也。旬，当作营。宣，遍也。召康公名奭，召虎之始祖也。王命召虎，女勤劳于经营四方，勤劳于遍疆理众国。昔文王、武王受命，召康公为之桢干之臣，以正天下。为虎之勤劳，故述其祖之功以劝之。无曰予小子，召公是似。肇敏戎公，用锡尔祉。【传】似，嗣；肇，谋；敏，疾；戎，大；公，事也。【笺】戎，犹女也。女无自减损，曰我小子耳，女之所为，乃嗣女先祖召康公之功，今谋女之事乃有敏德，我用是故，将赐女福庆也。王为虎之志大谦，故进之云尔。
　　
　　釐尔圭瓒，秬鬯一卣，告于文人。【传】釐，赐也。秬，黑税也。鬯，香草也。筑煮合而郁之曰鬯。卣，器也。九命，锡圭瓒秬鬯。文人，文德之人也。【笺】秬鬯，黑税酒也。谓之鬯者，芬香条鬯也。王赐召虎以鬯酒一罇，使以祭其宗庙，告其先祖诸有德美见记者。锡山土田，于周受命，自召祖命。【传】诸侯有大功德，赐之名山土田附庸。【笺】周，岐周也。自，用也。宣王欲尊贤召虎，故如岐周，使虎受山川土田之赐命，用其祖召康公受封之礼。岐周，周之所起，为其先祖之灵，故就之。虎拜稽首，天子万年。【笺】拜稽首者，受王命策书也。臣受恩无可以报谢者，称言使君寿考而已。
　　
　　虎拜稽首，对扬王休，作召公考，天子万寿。明明天子，令闻不已。矢其文德，洽此四国。【传】对，遂；考，成；矢，施也。【笺】对，答；休，美；作，为也。虎既拜而答王策命之时，称扬王之德美。君臣之言，宜相成也。王命召虎用召祖命，故虎对王，亦为召康公受王命之时对成王命之辞，谓如其所言也。如其所言者，“天子万寿”以下是也。
　　
　　《江汉》六章，章八句。
　　
　　《常武》，召穆公美宣王也。有常德以立武事，因以为戒然。【笺】戒者，王舒保作，匪绍匪游，徐方绎骚。
　　常武
　　赫赫明明，王命卿士，南仲大祖，大师皇父。整我六师，以修我戎。【传】赫赫然，盛也。明明然，察也。王命南仲于太祖，皇甫为卿士。【笺】南仲，文王时武臣也。显著乎昭察乎宣王之命卿士为大将也，乃用其以南仲为大祖者，今大师皇父是也。使之整齐六军之众，治其兵甲之事。命将必本其祖者，因有世功，于是尤显。大师者，公兼官也。既敬既戒，惠此南国。【笺】敬之言警也。警戒六军之众，以惠淮浦之旁国，谓勑以无暴掠为之害也。每军各有将，中军之将尊也。
　　
　　王谓尹氏，命程伯休父，左右陈行，戒我师旅。率彼淮浦，省此徐土。【传】尹氏，掌命卿士。程伯休父，始命为大司马。浦，涯也。【笺】尹氏，天子世大夫也。率，循也。王使大夫尹氏，策命程伯休父，于军将行治兵之时，使其士众左右陈列而勑戒之，使循彼淮浦之旁，省视徐国之土地叛逆者。军礼，司马掌其誓戒。不留不处，三事就绪。【传】诛其君，吊其民，为之立三有事之臣。【笺】绪，业也。王又使军将豫告淮浦徐土之民云，不久处于是也，女三农之事皆就其业。为其惊怖，先以言安之。
　　
　　赫赫业业，有严天子。王舒保作，匪绍匪游，徐方绎骚。【传】赫赫然，盛也。业业然，动也。严然而威。舒，徐也。保，安也。匪绍匪游，不敢继以敖游也。绎，陈；骚，动也。【笺】作，行也。绍，缓也。绎，当作驿。王之军行，其貌赫赫业业然，有尊严于天子之威，谓闻见者莫不惮之。王舒安，谓军行三十里，亦非解缓也，亦非敖游也。徐国传遽之驿见之，知王兵必克，驰走以相恐动。震惊徐方，如雷如霆，徐方震惊。【笺】震，动也。驿驰走相恐惧，以震动徐国，如雷霆之恐怖人然，徐国则惊动而将服罪。
　　
　　王奋厥武，如震如怒。进厥虎臣，阚如虓虎。铺敦淮濆，仍执醜虏。【传】虎之自怒虓然。濆，厓；仍，就；虏，服也。【笺】进，前也。敦，当作屯。醜，众也。王奋扬其威武，而震雷其声，而勃怒其色，前其虎臣之将，阚然如虎之怒，陈屯其兵于淮水大防之上以临敌，就执其众之降服者也。截彼淮浦，王师之所。【传】截，治也。【笺】治淮之旁国有罪者，就王师而断之。
　　
　　王旅嘽嘽，如飞如翰，如江如汉，如山之苞，如川之流。【传】啴啴然，盛也。疾如飞，掣如翰。苞，本也。【笺】啴啴，闲暇有余力之貌。其行疾自发举，如鸟之飞也。翰，其中豪杰也。江汉以喻盛大也，山本以喻不可惊动也，川流以喻不可御也。绵绵翼翼，不测不克，濯征徐国。【传】绵绵，靓也。翼翼，敬也。濯，大也。【笺】王兵安靓且皆敬，其势不可测度，不可攻胜，既服淮浦矣，今又以大征徐国。言必胜也。
　　
　　王犹允塞，徐方既来。【传】犹，谋也。【笺】犹，尚；允，信也。王重兵，兵虽临之，尚守信自实满，，兵未陈而徐国已来告服，所谓善战者不陈。徐方既同，天子之功。四方既平，徐方来庭。【传】来王庭也。徐方不回，王曰还归。【笺】回，犹违也。还归，振旅也。
　　
　　《常武》六章，章八句。
　　
　　《瞻卬》，凡伯刺幽王大坏也。【笺】凡伯，天子大夫也。《春秋 鲁隐公七年》：“冬，天王使凡伯来聘。”
　　瞻卬
　　瞻卬昊天，则不我惠。孔填不宁，降此大厉。【传】昊天，斥王也。填，久；厉，恶也。【笺】惠，爱也。仰视幽王为政，则不爱我下民，甚久矣天下不安，王乃下此大恶，以败乱之。邦靡有定，士民其瘵。蟊贼蟊疾，靡有夷屆。罪罟不收，靡有夷瘳。【传】瘵，病；夷，常也。罪罟，设罪以为罟。瘳，愈也。【笺】届，极也。天下骚扰，邦国无有安定者，士卒与民皆劳病。其为残酷痛病与民，如蟊贼之害禾稼然，为之无常，亦无止息时。施刑罪以罗网天下，而不收敛，为之亦无常，无止息时。此自王所下大恶。
　　
　　人有土田，女反有之。人有民人，女覆夺之。【笺】此言王削黜诸侯及卿大夫无罪者。覆，犹反也。此宜无罪，女反收之。彼宜有罪，女覆说之。【传】收，拘收也。说，赦也。哲夫成城，哲妇倾城。【传】哲，知也。【笺】哲，谓多谋虑也。城，犹国也。丈夫阳也，阳动故多谋虑则成国。妇人阴也，阴静故多谋虑则乱国。
　　
　　懿厥哲妇，为枭为鸱。【笺】懿，有所伤痛之声也。厥，其也。其，幽王也。枭鸱，恶声之鸟，喻褒姒之言无善。妇有长舌，维厉之階。乱匪降自天，生自妇人。匪教匪诲，时维妇寺。【传】寺，近也。【笺】长舌，喻多言语。是王降大厉之阶。阶，所由上下也。今王之有此乱政，非从天而下，但从妇人出耳。又非有人教王为乱，语王为恶者，是为近爱妇人，用其言故也。
　　
　　鞫人忮忒，谮始竟背。豈曰不极，伊胡为慝？【传】忮，害；慝，变也。【笺】鞠，穷也。谮，不信也。竟，犹终也。胡，何；慝，恶也。妇人之长舌者多谋虑，好穷屈人之语，忮害转化，其言无常，始于不信，终于背违，人岂谓其是不得中乎？反云维我言何用为，恶不信也。如贾三倍，君子是识。妇无公事，休其蚕织。【传】休，息也。妇人无与外政，虽王后犹以蚕织为事。古者天子为藉千亩，冕而朱纮，躬秉耒。诸侯为藉百亩，冕而青纮，躬秉耒，以事天地山川社稷先古，敬之至也。天子诸侯必有公桑、蚕室，近川而为之，筑宫，仞有三尺，棘墙而外闭之。及大昕之朝，君皮弁、素积，卜三宫之夫人世妇之吉者，使入蚕于蚕室，奉种浴于川，桑于公桑，风戾以食之。岁既单矣，世妇卒蚕，奉茧以示于君，遂献茧于夫人。夫人曰：“此所以为君服与？”遂副袆而受之，少牢以礼之。及良日，后、夫人缫，三盆手，遂布于三宫夫人世妇之吉者，使缫，遂朱绿之，玄黄之，以为黼黻文章。服既成矣，君服之以祀先王先公，敬之至也。【笺】识，知也。贾物而有三倍之利者，小人所宜知也，君子反知之，非其宜也今妇人休其蚕桑织絍之职，而与朝廷之事，其为非亦犹是也。孔子曰：“君子喻于义，小人喻于利。”
　　
　　天何以刺？何神不富？舍尔介狄，维予胥忌。【传】刺，责；富，福；狄，远；忌，怨也。【笺】介，甲也。王之为政既无过恶，天何以责王见变异乎？神何以不福王而有灾害也？王不念此而改修德，乃舍女被甲夷狄来侵犯中国者，反与我相怨。谓其疾怨群臣叛违也。不吊不祥，威仪不类。人之云亡，邦国殄瘁。【传】类，善；殄，尽；瘁，病也。【笺】吊，至也。王之为政，德不至于天矣，不能致征祥于神矣，威仪又不善于朝庭矣，贤人皆言奔亡，则天下邦国将尽困穷。
　　
　　天之降罔，维其优矣。人之云亡，心之忧矣。【传】优，渥也。【笺】优，宽也。天下罗罔，以取有罪，亦甚宽。谓但以灾异谴告之，不指加罚于其身，疾王为恶之甚。贤者奔亡，则人心无不忧。天之降罔，维其几矣。人之云亡，心之悲矣。【传】几，危也。【笺】几，近也。言灾异谴告，离人身近，愚者不能觉。
　　
　　觱沸槛泉，维其深矣。心之忧矣，宁自今矣。不自我先，不自我後。【笺】槛泉正出，涌出也。觱沸，出貌。涌泉之源，所由者深，喻己忧所从来久也。恶政不先己，不後己，怪何故正当之。藐藐昊天，无不克巩。【传】藐藐，大貌。巩，固也。【笺】藐藐，美也。王者有美德藐藐然，无不能自坚固于其位者，微箴之也。无忝皇祖，式救尔後。【笺】式，用也。後，谓子孙也。
　　
　　《瞻卬》七章，三章章十句，四章章八句。
　　
　　《召旻》，凡伯刺幽王大坏也。旻，闵也。闵天下无如召公之臣也。【笺】闵，病也。
　　召旻
　　旻天疾威，天笃降丧，瘨我饥馑，民卒流亡，【笺】天，斥王也。疾，犹急也。瘨，病也。病乎幽王之为政也，急行暴虐之法，厚下丧乱之教，谓重赋税也。病国中以饥馑，令民尽流移。我居圉卒荒。【传】圉，垂也。【笺】荒，虚也。国中至边竟以此故尽空虚。
　　
　　天降罪罟，蟊贼內讧。【传】讧，溃也。【笺】讧，争讼相陷人之言也。王施刑罪，以罗网天下，众为残酷之人，虽外以害人，又自内争相谗恶。昏椓靡共，溃溃回遹，实靖夷我邦。【传】椓，夭椓也。溃溃，乱也。靖，谋；夷，平也。【笺】昏、椓，皆奄人也。昏，其官名也。椓，椓毁阴者也。王远贤者，而近任刑奄之人，无肯共其职事者，皆溃溃然维邪是行者，皆谋夷灭王之国。
　　
　　皋皋訿訿，曾不知其玷。【传】皋皋，顽不知道也。訿訿，窳不供事也。【笺】玷，缺也。王政已大坏，小人在位，曾不知大道之缺。兢兢业业，孔填不宁，我位孔贬。【传】贬，隊也。【笺】兢兢，戒也。业业，危也。天下之人戒惧危怖，甚久矣其不安也，我王之位又甚隊矣。言见侵侮，政教不行，後犬戎伐之，而周与诸侯无异。
　　
　　如彼岁旱，草不溃茂，如彼栖苴。【传】溃，遂也。苴，水中浮草也。【笺】溃茂之溃当作彙。彙，茂貌。王无恩惠于天下，天下之人如旱岁之草，皆枯槁无润泽，如树上之栖苴。我相此邦，无不溃止。【笺】溃，乱也。无不乱者，言皆乱也。《春秋传》曰：“国乱曰溃，邑乱曰叛。”
　　
　　维昔之富，不如时。【传】往者富仁贤，今也富谄佞。【笺】富，福也。时，今时也。维今之疚，不如茲。【传】今则病贤也。【笺】兹，此也。此者，此古昔明王。彼疏斯粺，胡不自替？職兄斯引。【传】彼宜食疏，今反食精粺。替，废；况，兹也。引，长也。【笺】疏，粗也，谓（左“米”右“厉”）米也。职，主也。彼贤者禄薄食粗，而此昏椓之党反食精粺。女小人耳，何不自废退，使贤者得进，乃兹复主长此为乱之事乎？责之也。米之率，（左“米”右“厉”）十，粺九，凿八，侍御七。
　　
　　池之竭矣，不云自頻？【传】频，厓也。【笺】频，当作滨。厓，犹外也。自，由也。池水之溢，由外灌焉。今池竭，人不言由外无益者与？言由之也。喻王犹池也，政之乱，由外无贤臣益之。泉之竭矣，不云自中？【传】泉水从中以益者也。【笺】泉者，中水生则益深，水不深则竭。喻王犹泉也，政之乱，又由内无贤妃益之。溥斯害矣，职兄斯弘，不烖我躬？【笺】溥，犹遍也。今时遍有此内外之害矣，乃兹复主大此为乱之事，是不烖王之身乎？责王也。烖，谓见诛伐。
　　
　　昔先王受命，有如召公，日辟国百里。今也日蹙国百里。【传】辟，开；蹙，促也。【笺】先王受命，谓文王、武王时也。召公，召康公也。言有如者，时贤臣多，非独召公也。今，今幽王臣。於乎哀哉，维今之人，不尚有旧。【笺】哀哉，哀其不高尚贤者，尊任有旧德之臣，将益丧亡其国。
　　
　　《召旻》七章，四章章五句，三章章七句。
　　荡之什十一篇，九十二章，七百六十九句。
　　
　　
　　周頌 清庙之什
　　
　　《清庙》，祀文王也。周公既成洛邑，朝诸侯，率以祀文王焉。【笺】清庙者，祭有清明之德者之宫也，谓祭文王也。天德清明，文王象焉，故祭之而歌此诗也。庙之言貌也，死者精神不可得而见，但以生时之居，立宫室象貌为之耳。成洛邑，居摄五年时。
　　清庙
　　於穆清庙，肃雝显相。【传】於，叹辞也。穆，美；肃，敬；雝，和；相，助也。【笺】显，光也，见也。於乎美哉周公之祭清庙也，其礼仪敬且和，又诸侯有光明著见之德者来助祭。济济多士，秉文之德。对越在天，【传】执文德之人也。【笺】对，配；越，於也。济济之众士，皆执行文王之德。文王精神已在天矣，犹配顺其素如在生存。骏奔走在庙。不显不承，无射於人斯。【传】骏，长也。显於天矣，见承於人矣，不见厌於人矣。【笺】骏，大也。诸侯与众士，於周公祭文王，俱奔走而来在庙中助祭，是不光明文王之德与？言其光明之也。是不承顺文王志意与？言其承顺之也。此文王之德，人无厌之。
　　
　　《清庙》一章八句。
　　
　　《维天之命》，太平告文王也。【笺】告太平者，居摄五年之末也。文王受命，不卒而崩，今天下太平，故承其意而告之，明六年制礼作乐。
　　维天之命
　　维天之命，於穆不已。【传】孟仲子曰：大哉天命之无极，而美周之礼也。【笺】命，犹道也。天之道於乎美哉，动而不止，行而不已。於乎不显，文王之德之纯。假以溢我，我其收之。骏惠我文王，【传】纯，大；假，嘉；溢，慎；收，聚也。【笺】纯亦不已也。溢，盈溢之言也。於乎不光明与？文王之施德教之无倦已，美其与天同功也。以嘉美之道饶衍与我，我其聚敛之以制法度，以大顺我文王之意，谓为《周礼》六官之职也。《书》曰：“考朕昭子刑，乃单文祖德。”曾孙笃之。【传】成王能厚行之也。【笺】曾，犹重也。自孙之子而下，事先祖皆称曾孙。是言曾孙，欲使後王皆厚行之，非维今也。
　　
　　《维天之命》一章八句。
　　
　　《维清》，奏象舞也。【笺】象舞，象用兵时刺伐之舞，武王制焉。
　　维清
　　维清缉熙，文王之典。【传】典，法也。【笺】缉熙，光明也。天下之所以无败乱之政而清明者，乃文王有征伐之法故也。文王受命，七年五伐也。肇禋，【传】肇，始；禋，祀也。【笺】文王受命，始祭天而枝伐也。《周礼》：“以禋祀祀昊天上帝。”迄用有成，维周之祯。【传】迄，至；祯，祥也。【笺】文王造此征伐之法，至今用之而有成功，谓伐纣克胜也。征伐之法，乃周家得天下之吉祥。
　　
　　《维清》一章五句。
　　
　　《烈文》，成王即政，诸侯助祭也。【笺】新王即政，必以朝享之礼祭于祖考，告嗣位也。
　　烈文
　　烈文辟公，锡茲祉福，惠我无疆，子孙保之。【传】烈，光也。文王锡之。【笺】惠，爱也。光文百辟卿士及天下诸侯者，天锡之以此祉福也，又长爱之无有期竟，子孙得传世安而居之。谓文王、武王以纯德受命定天位。无封靡于尔邦，维王其崇之。念茲戎功，继序其皇之。【传】封，大也。靡，累也。崇，立也。戎，大；皇，美也。【笺】崇，厚也。皇，君也。无大累于女国，谓侯治国无罪恶也。王其厚之，增其爵土也。念此大功，勤事不废，谓卿大夫能守其职，得继世在位。以其次序其君之者，谓有大功，王则出而封之。无競维人，四方其训之。不显维德，百辟其刑之。於乎前王不忘。【传】競，强；训，道也。前王，武王也。【笺】无强乎维得贤人也，得贤人则国家强矣，故天下诸侯顺其所为也。不勤明其德乎？勤明之也，故卿大夫法其所为也。於乎先王文王、武王其于此道，人称颂之不忘。
　　
　　《烈文》一章十三句。
　　
　　《天作》，祀先王先公也。【笺】先王，谓大王已下。先公，诸盩至不窋。
　　天作
　　天作高山，大王荒之。【传】作，生；荒，大也。天生万物于高山，大王行道，能安天之所作也。【笺】高山，谓岐山也。《书》曰：“道岍及岐，至于荆山。”天生此高山，使兴云雨以利万物。大王自豳迁焉，则能尊大之，广其德泽，居之一年成邑，二年成都，三年五倍其初。彼作矣，文王康之。彼徂矣，岐有夷之行。【传】夷，易也。【笺】彼，彼万民也。徂，往；行，道也。彼万民居岐邦者，皆筑作宫室以为常居，文王则能安之。後之往者，又以岐邦之君有佼易之道故也。《易》曰：“乾以易知，坤以简能。易则易之，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。”以此订大王、文王之道，卓尔与天地合其德。子孙保之。
　　
　　《天作》一章七句。
　　
　　《昊天有成命》，郊祀天地也。
　　昊天有成命
　　昊天有成命，二后受之。成王不敢康，夙夜基命宥密。【传】二后，文、武也。基，始；命，信；宥，宽；密，宁也。【笺】昊天，天大号也。有成命者，言周自后稷之生而已有王命也。文王、武王受其业，施行道德，成此王功，不敢自安逸，早夜始顺天命，不敢解倦，行宽仁安静之政，以定天下。宽仁所以止苛刻也，安静所以息暴乱也。於缉熙，单厥心，肆其靖之。【传】缉，明；熙，广；单，厚；肆，固；靖，和也。【笺】广当为光，固当为故，字之误也。於美乎此成王之德也，既光明矣，又能厚其心矣，为之不解倦，故於其功终能安和之。谓夙夜自勤，至于天下太平。
　　
　　《昊天有成命》一章七句。
　　
　　《我将》，祀文王于明堂也。
　　我将
　　我将我享，维羊维牛，维天其右之。【传】将，大；享，献也。【笺】将，犹奉也。我奉养我享祭之羊牛皆充盛肥腯，有天气之力助。言神飨其德而右助之。仪式刑文王之典，日靖四方。伊嘏文王，既右饗之。【传】仪，善；刑，法；典，常；靖，谋也。【笺】靖，治也。受福曰嘏。我仪则式象法行文王之常道，以日施政于天下，维受福于文王，文王既右而飨之，言受而福之。我其夙夜，畏天之威，于时保之。【笺】于，於；时，是也。早夜敬天，于是得安文王之道。
　　
　　《我将》一章十句。
　　
　　《时迈》，巡守告祭柴望也。【笺】巡守告祭者，天子巡行邦国，至于方岳之下而封禅也。《书》曰：“岁二月，冬巡守，至于岱宗，柴，望秩于山川，遍于群神。”
　　时迈
　　时迈其邦，昊天其子之，实右序有周。薄言震之，莫不震叠。怀柔百神，及河乔岳。允王维后。【传】迈，行；震，动；叠，惧；怀，来；柔，安；乔，高也。高岳，岱宗也。【笺】薄，犹甫也。甫，始也。允，信也。武王既定天下，时出行其邦国，谓巡守也。天其子爱之，右助次序其事，谓多生贤知，使为之臣也。其兵所征伐，甫动之以威，则莫不动惧而服者，言其威仪又见畏也。王行巡守，其至方岳之下，来安群神，望于山川，皆以尊卑祭之。信哉武王之宜为君，美之也。明昭有周，式序在位。【传】明矣知未然也，昭然不疑也。【笺】昭，见也。王巡守而明见天之子有周家也，以其有俊乂用次第处位。言此者，著天其子爱之、右序之效也。载戢干戈，载櫜弓矢。【传】戢，聚；櫜，韬也。【笺】载之言则也。王巡守而天下咸服，兵不复用。此又著震叠之效也。我求懿德，肆于时夏。【传】夏，大也。【笺】懿，美；肆，陈也。我武王求有美德之士而任用之，故陈其功于是夏而歌之。乐歌大者称夏。允王保之。【笺】允，信也。信哉武王之德，能长保此时夏之美。
　　
　　《时迈》一章十五句。
　　
　　《执競》，祀武王也。
　　执競
　　执競武王，无競维烈。不显成康，上帝是皇。【传】无競，競也。烈，业也。不显乎其成大功而安之也。显，光也。皇，美也。【笺】競，强也。能持强道者，维有武王耳。不强乎其克商之功业？言其强也。不显乎其成安祖考之道？言其又显也。天以是故美之，予之福禄。自彼成康，奄有四方，斤斤其明。【传】自彼成康，用彼成安之道也。奄，同也。斤斤，明察也。【笺】四方，谓天下也。武王用成安祖考之道，故受命伐纣，定天下为周，明察之君，斤斤如也。钟鼓喤喤，磬筦将将，降福穰穰。降福简简，威仪反反。既醉既飽，福禄来反。【传】喤喤，和也。将将，集也。穰穰，众也。简简，大也。反反，难也。反，复也。【笺】反反，顺习之貌。武王既定天下，祭祖考之庙，奏乐而八音克谐，神与之福又众大，谓如嘏辞也。君臣醉饱，礼无违者，以重得福禄也。
　　
　　《执競》一章十四句。
　　
　　《思文》，后稷配天也。
　　思文
　　思文后稷，克配彼天。立我烝民，莫匪尔极。【传】极，中也。【笺】克，能也。立，当作粒。烝，众也。周公思先祖有文德者后稷之功能配天。昔尧遭洪水，黎民阻饥，后稷播殖百穀，烝民乃粒，万邦作乂，天下之人无不安于女时得其中者，言反其性。贻我来牟，帝命率育，无此疆尔界，陈常于时夏。【传】牟，麦；率，用也。【笺】贻，遗；率，循；育，养也。“武王渡孟津，白鱼跃入于舟，出涘以燎，後五日，火流为乌，五至，以穀俱来。”此谓遗我来牟。天命以是循存后稷养天下之功，而广大其子孙之国，无此封竟于女今之经界，乃大有天下也，用是故陈其久常之功，于是夏而歌之。夏之属有九。《书说》：“乌以穀俱来，云穀纪后稷之德。”
　　
　　《思文》一章八句。
　　清庙之什十篇，十章，九十五句。
　　
　　
　　周颂 臣工之什
　　
　　《臣工》，诸侯助祭，遣于朝也。
　　臣工
　　嗟嗟臣工，敬尔在公。王釐尔成，来咨来茹。【传】嗟嗟，勑之也。工，官也。公，君也。【笺】臣，谓诸侯也。釐，理；咨，谋；茹，度也。诸侯来朝天子，有不纯臣之义，于其将归，故于庙中正君臣之礼，勑其诸官卿大夫云，敬女在君之事，王乃平理女之成功，女有事党来谋之来度之于王之朝，无自专。嗟嗟保介，维莫之春。亦又何求？如何新畬？【传】田二岁曰新，三岁曰畬。【笺】保介，车右也。《月令》：“孟春，天子亲载耒耜，措之于参保介之御间。”莫，晚也。周之季春，于夏为孟春，诸侯朝周之春，故晚春遣之，勑其车右以时事，女归当何求于民？将如新田畬田何？急其教农趋时也。介，甲也。车右，勇力之士，被甲执兵也。於皇勑牟，将受厥明。明昭上帝，迄用康年。【传】康，乐也。【笺】将，大；迄，至也。於美乎赤乌以牟麦俱来，故我周家大受其光明，谓为珍瑞，天下所休庆也。此瑞乃明见于天，至今用之有乐岁，五穀丰熟。命我众人，庤乃钱镈，奄观铚艾。【传】庤，具；钱，铫；镈，鎒；铚，获也。【笺】奄，久；观，多也。教我庶民具女田器，终久必多铚艾。劝之也。
　　
　　《臣工》一章十五句。
　　
　　《噫嘻》，春夏祈穀于上帝也。【笺】祈，犹祷也，求也。《月令》“孟春祈穀于上帝”、“夏则龙见而雩”，是与？
　　噫嘻
　　噫嘻成王，既昭假尔。率时农夫，播厥百穀。【传】噫，叹也。嘻，和也。成王，成是王事也。【笺】噫嘻，有所多大之声也。假，至也。播，犹种也。噫嘻乎能成周公之功，其德已著至矣，谓光被四表，格于上下也。又能率是主田之吏农夫，使民耕田而种百穀也。骏发尔私，终三十里。亦服尔耕，十千维耦。【传】私，民田也。言上欲富其民而让于下，欲民之大发其私田耳。终三十里，言各极其望也。【笺】骏，疾也。发，伐也。亦，大；服，事也。使民疾耕发其私田，万耦同时举也。《周礼》曰：“凡治野田，夫间有遂，遂上有径。十夫有沟，沟上有畛。百夫有洫，洫上有涂。千夫有浍，浍上有道。万夫有川，川上有路。”计此，万夫之地，方三十三里少半里也。耜广五寸，二耜为耦，一川之间万夫，故有万耦耕。言三十里者，举其成数。
　　
　　《噫嘻》一章八句。
　　
　　《振鹭》，二王之後来助祭也。【笺】二王，夏、殷也。其後，杞也、宋也。
　　振鹭
　　振鹭于飞，于彼西雝。我客戾止，亦有斯容。【传】兴也。振振，群飞貌。鹭，白鸟也。雝，泽也。客，二王之後。【笺】白鸟集于西雝之泽，言所集得其处也。兴者，喻杞、宋之君有洁白之德，来助祭于周之庙，得礼之宜也。其至止亦有此容，言威仪之善如鹭然。在彼无恶，在此无斁。庶几夙夜，以永终誉。【笺】在彼，谓居其国，无怨恶之者。在此，谓其来朝，人皆爱敬之，无厌之者。永，长也。誉，声美也。
　　
　　《振鹭》一章八句。
　　
　　《丰年》，秋冬报也。【笺】报者，谓尝也、烝也。
　　丰年
　　丰年多黍多稌，亦有高廩，万亿及秭。【传】丰，大；稌，稻也。廪，所以藏齍盛之穗也。数万至万曰亿。数亿至亿曰秭。【笺】丰年，大有年也。亦，大也。万亿及秭，以言穀数多。为酒为醴，烝畀祖妣，以洽百礼，降福孔皆。【传】皆，遍也。【笺】烝，进；畀，予也。
　　
　　《丰年》一章七句。
　　
　　《有瞽》，始作乐而合乎祖也。【笺】王者治定制礼，功成制乐。合者，大合诸乐而奏之。
　　有瞽
　　有瞽有瞽，在周之庭。设业设虡，崇牙树羽，应田县鼓，鞉磬柷圉。【传】瞽，乐官也。业，大板也，所以饰栒以为县也，捷业如锯齿。或曰，画之植者为虡，衡者为栒。崇牙，上饰，卷然，可以县也。树羽，置羽也。应，小鞞也。田，大鼓也。县鼓，周鼓也。鞉，小鼓也。柷，木椌也。圉，楬也。【笺】瞽，矇也，以为乐官者，目无所见，于音声审也。《周礼》：“上瞽四十人，中瞽百人，下瞽百六十人。”有视瞭者相之。又设县瞽。田，当作朄。朄，小鼓，在大鼓旁，应鞞之属也，声转字误，变而作田。既备乃奏，箫管备举。喤喤厥声，肃雝和鸣，先祖是听。【笺】既备者，悬也朄也皆毕已也。乃奏，谓乐作也。箫，编小竹管，如今卖饧者所吹也。管如篴，并而吹之。我客戾止，永观厥成。【笺】我客，二王之後也。长多其成功，谓深感于和乐，遂如善道，终无愆过。
　　
　　《有瞽》一章十三句。
　　
　　《潜》，季冬荐鱼，春献鲔也。【笺】冬，鱼之性定。春，鲔新来。荐献之者，谓于宗庙也。
　　潜
　　猗与漆沮，潜有多鱼。有鳣有鲔，鲦鲿鰋鲤。【传】漆、沮，岐周之二水也。潜，糁也。【笺】猗与，叹美之言也。鳣，大鲤也。鲔，鮥也。鲦，白鲦也。鰋，鲇也。以享以祀，以介景福。【笺】介，助；景，大也。
　　
　　《潜》一章六句。
　　
　　《雝》，禘大祖也。【笺】禘，大祭也，大于四时而小于祫。大祖，谓文王。
　　雝
　　有来雝雝，至止肃肃。相维辟公，天子穆穆。於荐广牡，相予肆祀。【传】相，助；广，大也。【笺】雝雝，和也。肃肃，敬也。有是来时雝雝然、既至止而肃肃然者，乃助王禘祭百辟与诸侯也。天子是时则穆穆然於进大牡之牲，百辟与诸侯又助我陈祭祀之馔，言得天下之欢心。假哉皇考，绥予孝子。宣哲维人，文武维后。【传】假，嘉也。【笺】宣，遍也。嘉哉皇考，斥文王也。文王之德乃安我孝子，谓受命定其基业也。又遍使天下之人有才知，以文德武功为之君故。燕及皇天，克昌厥後。绥我眉寿，介以繁祉。【传】燕，安也。【笺】繁，多也。文王之德安及皇天，谓降瑞应，无变异也。又能昌大其子孙，安助之以考寿，多与福禄。既右烈考，亦右文母。【传】烈考，武王也。文母，太姒也。【笺】烈，光也。子孙所以得考寿与多福者，乃以见右助于光明之考与文德之母。归美焉。
　　
　　《雝》一章十六句。
　　
　　《载见》，诸侯始见乎武王庙也。
　　载见
　　载见辟王，曰求厥章。龙旂阳阳，和铃央央，鞗革有鸧，休有烈光。【传】载，始也。龙旂阳阳，言有文章也。和在轼前，铃在旂上。鞗革有鸧，言有法度也。【笺】诸侯始见君王，谓见成王也。曰求其章者，求车服礼仪之文章制度也。交龙为旂。鞗革，辔首也。鸧，金饰貌。休者，休然盛壮。率见昭考，以孝以享，以介眉寿。永言保之，思皇多祜。【传】昭考，武王也。享，献也。【笺】言，我；皇，君也。诸侯既以朝礼见于成王，至祭时，伯又率之见于武王庙，使助祭也，以致孝子之事，以献祭祀之礼，以助寿考之福。长我安行此道，思成王之多福。烈文辟公，绥以多福，俾缉熙于纯嘏。【笺】俾，使；纯，大也。祭有十伦之义。成王乃光文百辟与诸侯，安之以多福，使光明于大嘏之意。天子受福曰大嘏，辞有福祚之言。
　　
　　《载见》一章十四句。
　　
　　《有客》，微子来见祖庙也。【笺】成王既黜殷命，杀武庚，命微子代殷後，既受命，来朝而见也。
　　有客
　　有客有客，亦白其马。有萋有且，敦琢其旅。【传】殷尚白也。亦，亦周也。萋且，敬慎貌。【笺】有客有客，重言之者，异之也。亦，亦武庚也。武庚为二王後，乘殷之马，乃叛而诛，不肖之甚也。今微子代之，亦乘殷之马，独贤而见尊异，故言亦，駮而美之。其来威仪萋萋且且，尽心力于其事，又选择众臣卿大夫之贤者与之朝王。言敦琢者，以贤美之，故玉言之。有客宿宿，有客信信。言授之絷，以絷其马。【传】一宿曰宿，再宿曰信。欲絷其马而留之。【笺】絷，绊也。周之君臣皆爱微子，其所馆宿可以去矣，而言绊其马，意各殷勤。薄言追之，左右绥之。【笺】追，送也。於微子去，王始言饯送之，左右之臣又欲从而安乐之，厚之无已。既有淫威，降福孔夷。【传】淫，大；威，则；夷，易也。【笺】既有大则，谓用殷正朔，行其礼乐，如天子也。神与之福又甚易也，言动作而有度。
　　
　　《有客》一章十二句。
　　
　　《武》，奏《大武》也。【笺】《大武》，周公作乐所为舞也。
　　武
　　於皇武王，无競维烈。允文文王，克开厥後。【传】烈，业也。【笺】皇，君也。於乎君哉武王也，无强乎其克商之功业，言其强也。信有文德哉文王也，能开其子孙之基绪。嗣武受之，胜殷遏刘，耆定尔功。【传】武，迹；刘，杀；耆，致也。【笺】遏，止；耆，老也。嗣子武王受文王之业，举兵伐殷而胜之，以止天下之暴虐而杀人者，年老乃定女之此功。言不汲汲於诛纣，须暇五年。
　　
　　《武》一章七句。
　　臣工之什十篇，十章，一百六句。
　　
　　
　　周颂 闵予小子之什
　　
　　《闵予小子》，嗣王朝於庙也。【笺】嗣王者，谓成王也。除武王之丧，将始即政，朝於庙也。
　　闵予小子
　　闵予小子，遭家不造，嬛嬛在疚。【传】闵，病；造，为；疚，病也。【笺】闵，悼伤之言也。造，犹成也。可悼伤乎我小子耳，遭武王崩，家道未成，嬛嬛然孤特，在忧病之中。於乎皇考，永世克孝。念茲皇祖，陟降庭止。【传】庭，直也。【笺】兹，此也。陟降，上下也。於乎我君考武王，长世能孝，谓能以孝行为子孙法度，使长见行也。念此君祖文王，上以直道事天，下以直道治民，信无私枉。维予小子，夙夜敬止。於乎皇王，继序思不忘。【传】序，绪也。【笺】夙，早；敬，慎也。我小子早夜慎行祖考之道，言不敢解倦也。於乎君王，叹文王、武王也。我继其绪，思其所行不忘也。
　　
　　《闵予小子》一章十一句。
　　
　　《访落》，嗣王谋於庙也。【笺】谋者，谋政事也。
　　访落
　　访予落止，率时昭考。於乎悠哉，朕未有艾。将予就之，继猶判涣。【传】访，谋；落，始；时，是；率，循；悠，远；犹，道；判，分；涣，散也。【笺】昭，明；艾，数；犹，图也。成王始即政，自以承圣父之业，惧不能尊其道德，故于庙中与群臣谋我始即政之事。群臣曰，当循是明德之考所施行。故答之以谦曰，於乎远哉，我于是未有数，言远不可及也。若扶将我，就其典法而行之。继续其业，图我所失分散者收敛之。维予小子，未堪家多难。【笺】多，众也。我小子耳，未任统理国家众难成之事，必有任贤待年长大之志。难成之事，谓诸政有业未平者。绍庭上下，陟降厥家。休矣皇考，以保明其身。【笺】绍，继也。厥家，谓群臣也。继文王陟降庭止之道，上下群臣之职以次序者，美矣我君考武王，能以此道尊安其身。谓定天下，居天子之位。
　　
　　《访落》一章十二句。
　　
　　《敬之》，群臣进戒嗣王也。
　　敬之
　　敬之敬之，天维显思。命不易哉。无曰高高在上，陟降厥士，日监在茲。【传】显，见；士，事也。【笺】显，光；监，视也。群臣见王谋即政之事，故因时戒之曰，敬之哉，敬之哉，天乃光明，去恶与善，其命吉凶不变易也。无谓天高又高在上远人而不畏也，天上下其事，谓转运日月，施其所行，日月瞻视，近在此也。维予小子，不聪敬止。日就月将，学有缉熙于光明。佛时仔肩，示我显德行。【传】小子，嗣王也。将，行也。光，广也。佛，大也。仔肩，克也。【笺】缉熙，光明也。佛，辅也。时，是也。仔肩，任也。群臣戒成王以敬之敬之，故承之以谦云，我小子耳，不聪达于敬之之意。日就月行，言当习之以积渐也。且欲学于有光明之光明者，谓贤中之贤也。辅佛是任，示道我以显明之德行。是时自知未能成文武之功，周公始有居摄之志。
　　
　　《敬之》一章十二句。
　　
　　《小毖》，嗣王求助也。【笺】毖，慎也。天下之事当慎其小，小时而不慎，後为祸大，故成王求忠臣早辅助己为政，以救患难。
　　小毖
　　予其惩而，毖後患。莫予荓蜂，自求辛螫。【传】毖，慎也。荓蜂，（外“广”内“挈”）曳也。【笺】惩，艾也。始者管叔及其群弟流言于国，成王信之，而疑周公。至後三监叛而作乱，周公以王命诛之，历年乃已。故今周公归政，成王受之，而求贤臣以自辅助也。曰我创艾于往时矣，畏慎後复有祸难。群臣小人无敢我（外“广”内“挈”）曳，谓为谲诈诳欺，不可信也。女如是，徒自求辛苦毒螫之害耳，谓将有刑诛。肇允彼桃虫，拚飞维鸟。【传】桃虫，鹪也，鸟之始小终大者。【笺】肇，始；允，信也。始者信以彼管、蔡之属，虽有流言之罪，如鹪鸟之小，不登诛之，後反叛而作乱，犹鹪之翻飞为大鸟也。鹪之所为鸟，题肩也，或曰鸮，皆恶声之鸟。未堪家多难，予又集于蓼。【传】堪，任；予，我也。我又集于蓼，言辛苦也。【笺】集，会也。未任统理我国家众难成之事，谓使周公居摄时也。我又会于辛苦，遇三监及淮夷之难也。
　　
　　《小毖》一章八句。
　　
　　《载芟》，春在田而祈社稷也。【笺】籍田，甸师氏所掌，王载耒耜所耕之田。天子千亩，诸侯百亩。籍之言借也，借民力治之，故谓之籍田。
　　载芟
　　载芟载柞，其耕泽泽。千耦其耘，徂隰徂畛。侯主侯伯，侯亚侯旅，侯強侯以。【传】除草曰芟，除木曰柞。畛，埸也。主，家长也。伯，长子也。亚，仲叔也。旅，子弟也。强，强力也。以，用也。【笺】载，始也。隰，谓新发田也。畛，谓旧田有径路者。强，有余力者。《周礼》曰：“以强御任民。”以，谓閒民，今时佣赁也。《春秋》之义，能东西之曰以。成王之时，万民乐治田业。将耕，先始芟柞其草木，土气烝达而和，耕之则泽泽然解散，于是耘除其根株，辈作者千耦，言趋时也。或往之隰，或往之畛，父子余夫俱行，强有余力者相助，又取佣赁，务疾毕已当种也。有嗿其馌，思媚其妇，有依其士。【传】嗿，众貌。士，子弟也。【笺】馌，馈馕也。依之言爱也。妇子来馈馕其农人于田野，乃逆而媚爱之，言劝其事劳不自苦。有略其耜，俶载南畝，播厥百穀，实函斯活。【传】略，利也。【笺】俶载，当作炽菑。播，犹种也。实，种子也。函，含也。活，生也。农夫既耘除草木根株，乃更以利耜炽菑之而後种，其种皆成好含生气。驿驿其达，有厭其杰。厭厭其苗，绵绵其麃。【传】达，射也。有厌其杰，言杰苗厌然特美也。麃，耘也。【笺】达，出地也。杰，先长者。厌厌其苗，众齐等也。载获济济，有实其积，万亿及秭。【传】济济，难也。【笺】难者，穗众难进也。有实，实成也。其积之乃万亿及秭，言得多也。为酒为醴，烝畀祖妣，以洽百礼。【笺】烝，进；畀，予；洽，合也。进于祖妣，谓祭先祖先妣也。以洽百礼，谓飨燕之属。有飶其香，邦家之光。【传】飶，芬香也。【笺】芬香之酒醴飨燕宾客，则多得其欢心，于国家有荣誉。有椒其馨，胡考之宁。【传】椒，犹飶也。胡，寿也。考，成也。【笺】宁，安也。以芬香之酒醴祭于祖妣，则多得其福右。匪且有且，匪今斯今，振古如茲。【传】且，此也。振，自也。【笺】匪，非也。振，亦古也。飨燕祭祀，心非云且而有且，谓将有嘉庆祯祥先来见也。心非云今而有此今，谓嘉庆之事不闻而至也。言修德行礼，莫不获报，乃古古而如此，所由来者久，非适今时。
　　
　　《载芟》一章三十一句。
　　
　　《良耜》，秋报社稷也。
　　良耜
　　畟畟良耜，俶载南畝。播厥百穀，实函斯活。【传】畟畟，犹测测也。【笺】良，善也。农人测测以利善之耜炽菑是南亩也，种此百谷，其种皆成好含生气，言得其时。或来瞻女，载筐及筥，其馕伊黍，其笠伊纠，其镈斯赵，以薅荼蓼。【传】笠，所以御暑雨也。赵，刺也。蓼，水草也。【笺】瞻，视也。有来视女，谓妇子来馌者也。筐筥，所以盛黍也。丰年之时，虽贱者犹食黍。馌者见戴纠然之笠，以田器刺地，薅去荼蓼之事，言闵其勤苦。荼蓼朽止，黍稷茂止。获之挃挃，积之栗栗。其崇如墉，其比如栉，以开百室。【传】挃挃，获声也。栗栗，众多也。墉，城也。【笺】百室，一族也。草秽既除而禾稼茂，禾稼茂而穀成熟，穀成熟而积聚多。如墉也，如栉也，以言积之高大，且相比迫也。其已治之，则百家开户纳之。千耦其耘辈作，尚众也。一族同时纳穀，亲亲也。百室者，出必共洫间而耕，入必共族中而居，又有祭脯合醵之欢。百室盈止，妇子宁止。杀时犉牡，有捄其角。以似以续，续古之人。【传】黄牛黑唇曰犉。社稷之牛角尺。以似以续，嗣前岁，续往事也。【笺】捄，角貌。五穀毕入，妇子则安，无行馌之事，于是杀牲报祭社稷。嗣前岁者，後求有丰年也。续往事者，复以养人也。续古之人，求有良司穑也。
　　
　　《良耜》一章二十三句。
　　
　　《丝衣》，绎宾尸也。高子曰：灵星之尸也。【笺】绎，又祭也。天子诸侯曰绎，以祭之明日。卿大夫曰宾尸，与祭同日。周曰绎，商谓之肜。
　　丝衣
　　丝衣其紑，载弁俅俅。自堂徂基，自羊徂牛，鼐鼎及鼒。【传】丝衣，祭服也。紑，洁鲜貌。俅俅，恭顺貌。基，门塾之基。自羊徂牛，言先小後大也。大鼎谓之鼐，小鼎谓之鼒。【笺】载，犹戴也。弁，爵弁也。爵弁而祭于王，士服也。绎礼轻，使士。升门堂视壶濯及笾豆之属，降往于基，告濯具。又视牲，从羊之牛，反，告充。已，乃举鼎幂告洁。礼之次也。鼎圜弇上谓之鼒。兕觥其觩，旨酒思柔。不吴不敖，胡考之休。【传】吴，哗也。考，成也。【笺】柔，安也。绎之旅士用兕觥，变于祭也。饮美酒者皆思自安，不喧哗，不敖慢也，此得寿考之休徵。
　　
　　《丝衣》一章九句。
　　
　　《酌》，告成《大武》也。言能酌先祖之道，以养天下也。【笺】周公居摄六年，制礼作乐，归政成王，乃後祭于庙而奏之。其始成，告之而已。
　　酌
　　於铄王師，遵养时晦。时纯熙矣，是用大介。【传】铄，美；遵，率；养，取；晦，昧也。【笺】纯，大；熙，兴；介，助也。於美乎文王之用师，率殷之叛国以事纣，养是闇昧之君以老其恶，是周道大兴而天下归往矣，故有致死之士助之。我龙受之。蹻蹻王之造，载用有嗣。【传】龙，和也。蹻蹻，武貌。造，为也。【笺】龙，宠也。来助我者，我宠而受用之。蹻蹻之士皆争来造王，王则用之。有嗣，传相致。实维尔公，允师。【传】公，事也。【笺】允，信也。王之士所以举兵克胜者，实维女之事，信得用师之道。
　　
　　《酌》一章九句。
　　
　　《桓》，讲武类祃也。桓，武志也。【笺】类也、祃也，皆师祭也。
　　桓
　　绥万邦，娄丰年。【笺】绥，安也。娄，亟也。诛无道，安天下，则亟有丰熟之年，阴阳和也。天命匪解。桓桓武王，保有厥士，于以四方，克定厥家。【传】士，事也。【笺】天命为善不解倦者为天子，我桓桓有威武之武王，则能安有天下之事，此言其当天意也。于是用武事于四方，能定其家先王之业，遂有天下。於昭于天，皇以间之。【传】间，代也。【笺】于，曰也。皇，君也。於明乎曰天也，纣为天下之君，但由为恶，天以武王代之。
　　
　　《桓》一章九句。
　　
　　《赉》，大封于庙也。赉，予也。言所以锡以善人也。【笺】大封，武王伐纣时，，封诸臣有功者。
　　赉
　　文王既勤止，我应受之。敷时绎思，我徂维求定。【传】勤，劳；应，当；绎，陈也。敷，犹遍也。文王既劳心于政事，以有天下之业，我当而受之，敷是文王之劳心，能陈绎而行之，今我往以此求定，谓安天下也。时周之命，於绎思。【笺】劳心者，是周之所以受天命而王之所由也，於女诸臣受封者，陈绎而思行之。以文王之功业勑劝之。
　　
　　《赉》一章六句。
　　
　　《般》，巡守而祀四岳河海也。【笺】般，乐也。
　　般
　　於皇时周，陟其高山。嶞山乔岳，允犹翕河。【传】高山，四岳也。嶞山，山之嶞堕小者也。翕，合也。【笺】皇，君；乔，高；犹，图也。於乎美哉，君是周邦而巡守，其所至则登其高山而察之，望秩于山川，小山及高岳皆信按山川之图而次序察之。河言合者，河自大陆之北敷为九，祭者合为一。敷天之下，裒时之对，时周之命。【传】裒，聚也。【笺】裒，众；对，配也。遍天之下众山川之神皆如是配而祭之，是周之所以受天命而王也。
　　
　　《般》一章七句。
　　闵予小子之什十一篇，十一章，百三十七句。
　　
　　
　　鲁颂 駉之什
　　
　　《駉》，颂僖公也。僖公能遵伯禽之法，俭以足用，宽以爱民，务农重穀，牧于坰野，鲁人尊之，于是季孙行父请命于周，而史克作是颂。【笺】季孙行父，季文子也。史克，鲁史也。
　　駉
　　駉駉牡马，在坰之野。【传】駉駉，良马腹干肥张也。坰，远野也。邑外曰郊，郊外曰野，野外曰林，林外曰坰。【笺】必牧于坰野者，避民居与良田也。《周礼》曰：“以官田、牛田、赏田、牧田任远郊之地。”薄言駉者，有驈有皇，有骊有黃，以车彭彭。【传】牧之坰野则駉駉然。骊马白跨曰驈，黄白曰皇，纯黑曰骊，黄骍曰黄。诸侯六闲，马四种，有良马，有戎马，有田马，有驽马。彭彭，有力有容也。【笺】坰之牧地，水草既美，牧人又良，欲食得其时，则自肥健耳。思无疆，思马斯臧。【笺】臧，善也。僖公之思遵伯禽之法，反覆思之，无有竟已，乃至于思马斯善。多其所及广博。
　　
　　駉駉牡马，在坰之野。薄言駉者，有騅有駓，有騂有騏，以车伾伾。【传】苍白杂毛曰骓，黄白杂毛曰駓，赤黄曰骍，苍祺曰骐。伾伾，有力也。思无期，思马斯才。【传】才，多才也。
　　
　　駉駉牡马，在坰之野。薄言駉者，有驒有駱，有駵有雒，以车绎绎。【传】青骊驎曰驒，白马黑鬣曰骆，赤身黑鬣曰駵，黑身白鬣曰雒。绎绎，善走也。思无斁，思马斯作。【传】作，始也。【笺】斁，厌也。思遵伯禽之法，无厌倦也。作，谓牧之，使可乘驾也。
　　
　　駉駉牡马，在坰之野。薄言駉者，有駰有騢，有驔有鱼，以车祛祛。【传】阴白杂毛曰骃，彤白杂毛曰騢，豪骭曰驔，二目白曰鱼。祛祛，强健也。思无邪，思马斯徂。【笺】徂，犹行也。思遵伯禽之法，专心无复邪意也，牧马使可行走。
　　
　　《駉》四章，章八句。
　　
　　《有駜》，颂僖公君臣之有道也。【笺】有道者，以礼义相与之谓也。
　　有駜
　　有駜有駜，駜彼乘黃。【传】駜，马肥强貌。马肥强则能升高进远，臣强力则能安国。【笺】此喻僖公之用臣，必先致其禄食，禄食足而臣莫不尽其忠。夙夜在公，在公明明。【笺】夙，早也。言时臣忧念君事，早起夜寐，在于公之所。在于公之所，但明义明德也。《礼记》曰：“大学之道，在明明德。”振振鹭，鹭于下。鼓咽咽，醉言舞，于胥乐兮。【传】振振，群飞貌。鹭，白鸟也，以兴洁白之士。咽咽，鼓节也。【笺】于，於；胥，皆也。僖公之时，君臣无事，则相与明义明德而已。絜白之士群集于朝，君以礼岳与之饮酒，以鼓节之咽咽然，至于无算爵则舞，燕乐以尽其欢，君臣于是则皆喜乐也。
　　
　　有駜有駜，駜彼乘牡。夙夜在公，在公饮酒。【传】言臣有余敬，而君有余惠。振振鹭，鹭于飞。鼓咽咽，醉言归，于胥乐兮。【笺】飞，喻群臣饮酒醉欲退也。
　　
　　有駜有駜，駜彼乘駽。【传】青骊曰駽。夙夜在公，在公载燕。【笺】载之言则也。自今以始，岁其有。君子有穀，诒孙子，于胥乐兮。【传】岁其有丰年也。【笺】穀，善；诒，遗也。君臣安乐则阴阳和而有丰年，其善道则遗子孙也。
　　
　　《有駜》三章，章九句。
　　
　　《泮水》，颂僖公能修泮宫也。
　　泮水
　　思乐泮水，薄采其芹。【传】泮水，泮宫之水也。天子辟廱，诸侯泮宫。言水则采取其芹，宫则采取其化。【笺】芹，水菜也。言己思乐僖公之修泮宫之水，复伯禽之法，而往观之，采其芹也。辟廱者，筑土雝水之外，圆如璧，四方来观者均也。泮之言半也。半水者，盖东西门以南通水，北无也。天子诸侯宫异制，因形然。鲁侯戾止，言观其旂。其旂茷茷，鸾声哕哕。无小无大，从公于迈。【传】戾，来；止，至也。言观其旂，言法则其文章也。茷茷，言有法度也。哕哕，言其声也。【笺】于，往；迈，行也。我采水之芹，见僖公来至于泮宫，我则观其旂茷茷然，鸾和鸣之声哕哕然，臣无尊卑，皆从君行而来。称言此者，僖公贤君，人乐见之。
　　
　　思乐泮水，薄采其藻。鲁侯戾止，其马蹻蹻。其马蹻蹻，其音昭昭。【传】其马蹻蹻，言强盛也。【笺】其音昭昭，僖公之德音。载色载笑，匪怒伊教。【传】色温润也。【笺】僖公之至泮宫，和颜色而笑语，非有所怒，于是有所教化也。
　　
　　思乐泮水，薄采其茆。【传】茆，凫葵也。鲁侯戾止，在泮饮酒。既饮旨酒，永锡难老。【笺】在泮饮酒者，徵先君子，与之行饮酒之礼，而因以谋事也。以饮美酒，而长赐其难使老。难使老者，最寿考也。长赐之者，如《王制》所云“八十月告存，九十日有秩”者与？顺彼长道，屈此群醜。【传】屈，收；醜，众也。【笺】顺，从；长，远；屈，治；醜，恶也。是时淮夷叛逆，既谋之于泮宫，则从彼远道往伐之，治此群为恶之人。
　　
　　穆穆鲁侯，敬明其德。敬慎威仪，维民之则。允文允武，昭假烈祖。【传】假，至也。【笺】则，法也。僖公之行，民之所法效也。僖公信文矣，为修泮宫也；信武矣，为伐淮夷也。其聪明乃至于美祖之德，谓遵伯禽之法。靡有不孝，自求伊祜。【笺】祜，福也。国人无不法效之者，皆庶几力行，自求福禄。
　　
　　明明鲁侯，克明其德。既作泮宮，淮夷攸服。【笺】克，能；攸，所也。言僖公能明其德，修泮宫而德化行，于是伐淮夷，所以能服也。矫矫虎臣，在泮献馘。淑问如皋陶，在泮献囚。【传】囚，拘也。【笺】矫矫，武貌。馘，所格者之左耳。淑，善也。囚，所虏获者。僖公既伐淮夷而反，在泮宫使武臣献馘，又使善听狱之吏如皋陶者献囚。言伐有功，所任得其人。
　　
　　济济多士，克广德心。桓桓于征，狄彼东南。【传】桓桓，威武貌。【笺】多士，谓虎臣及如皋陶之属。征，征伐也。狄，当作剔。剔，治也。东南，斥淮夷。烝烝皇皇，不吴不扬。不告于讻，在泮献功。【传】烝烝，厚也。皇皇，美也。扬，伤也。【笺】烝烝，犹进进也。皇皇，当作暀暀。暀暀，犹往往也。吴，哗也。讻，讼也。言多士之于伐淮夷皆劝之，有进进往往之心，不喧哗，不大声，僖公还在泮宫，又无以争讼之事告于治讼之官者，皆自献其功。
　　
　　角弓其觩，束矢其搜。戎車孔博，徒御无斁。既克淮夷，孔淑不逆。【传】觩，弛貌。五十矢为束。搜，众意也。【笺】角弓觩然，言持絃急也。束矢搜然，言劲急也。博，当作傅。其傅致者，言安利也。徒行者、御车者皆敬其事，又无厌倦也。僖公以此兵众伐淮夷而胜之，其士卒甚顺军法而善，无有为逆者，谓堙井刊木之类。式固尔犹，淮夷卒获。【笺】式，用；犹，谋也。用坚固女军谋之故，故淮夷尽可获服也。谋，谓度己之德、虑彼之罪以出兵也。
　　
　　翩彼飞鸮，集于泮林，食我桑黮，怀我好音。【传】翩，飞貌。鸮，恶声之鸟也。黮，桑实也。【笺】怀，归也。言鸮恒恶鸣，今来止于泮水之木上，食其桑黮，为此之故，故改其鸣，归就我以善音，喻人感于恩则化也。憬彼淮夷，来献其琛。元龟象齿，大赂南金。【传】憬，远行貌。琛，宝也。元龟，尺二寸。赂，遗也。南，谓荆、杨也。【笺】大，犹广也。广赂者，赂君及卿大夫也。荆、杨之州，贡金三品。
　　
　　《泮水》八章，章八句。
　　
　　《閟宫》，颂僖公能复周公之宇也。【笺】宇，居也。
　　閟宮
　　閟宮有侐，实实枚枚。【传】閟，闭也。先妣姜嫄之庙在周，常闭而无事。孟仲子曰：“是腜（左边是示）宫也。”侐，清静也。实实，广大也。枚枚，砻密也。【笺】閟，神也。姜嫄神所依，故庙曰神宫。赫赫姜嫄，其德不回。上帝是依，无灾无害。弥月不迟，【传】上帝是依，依其子孙也。【笺】依，依其身也。弥，终也。赫赫乎显著姜嫄也，其德贞正不回邪，天用是冯依而降精气，其任之又无灾害，不坼不副，终人道十月而生子，不迟晚。是生后稷。降之百福，黍稷重穋，稙稚菽麦。奄有下国，俾民稼穑。【传】先种曰稙，後种曰稚。【笺】奄，犹覆也。姜嫄用是而生子后稷，天神多与之福，以五穀终覆盖天下，使民之稼穑之道，言其不空生也。后稷生而名弃，长大，尧登用之，使居稷官，民赖其功，後虽作司马，天下犹以后稷称焉。有稷有黍，有稻有秬。奄有下土，缵禹之绪。【传】绪，业也。【笺】秬，黑黍也。绪，事也。尧时洪水为灾，民不粒食，天神多予后稷以五穀，禹平水土，乃教民播种之，于是天下大有，故云继禹之事也。美之，故申说以明之。后稷之孙，实维大王。居岐之阳，实始翦商。【传】翦，齐也。【笺】翦，断也。大王自豳徙居岐阳，四方之民咸归往之，於时而有王迹，故云是始断商。至于文武，缵大王之绪。致天之屆，于牧之野。无贰无虞，上帝临女。【传】虞，误也。【笺】届，殛；虞，度也。文王、武王继大王之业，至受命治大平。天所以罚殛纣于商郊牧野，其时之民皆乐武王之如是，故戒之云：无有二心也，无复计度也，天视护女，至则克胜。敦商之旅，克咸厥功。【笺】敦，治；旅，众；咸，同也。武王克殷而治商之臣民，使得其所能，同其功于先祖也。后稷、大王、文王，亦周公之祖考也，伐纣周公又与焉，故述之以美大鲁。王曰叔父，建尔元子，俾侯于鲁。大啟尔宇，为周室辅。【传】王，成王也。元，首；宇，居也。【笺】叔父，谓周公也。成王告周公曰，叔父，我立女首子，使为君于鲁，谓欲封伯禽也。封鲁公以为周公後，故云大开女居，以为我周家之辅，谓封以方七百里，欲其强于众国。乃命鲁公，俾侯于东。锡之山川，土田附庸。【传】东，东藩鲁国也。既告周公以封伯禽之意，乃策命伯禽，使为君于东，加赐之以山川土田及附庸，令专统之。《王制》曰：“名山大川不以封。”诸侯附庸则不得专臣也。
　　
　　周公之孙，庄公之子。龙旂承祀，六辔耳耳。春秋匪解，享祀不忒。【传】周公之孙，庄公之子，谓僖公也。耳耳然，至胜也。【笺】交龙为旂。承祀，谓视祭事也。四马，故六辔。春秋，犹言四时也。忒，变也。皇皇后帝，皇祖后稷，享以骍牺。是饗是宜，降福既多。【传】骍，赤；牺，纯也。【笺】皇皇后帝，谓天也。成王以周公功大，命鲁郊祭天，亦配之以君祖后稷，其牲用赤牛纯色，与天子同也，天亦飨之宜之，多予之福。周公皇祖，亦其福女。
　　
　　秋而载尝，夏而楅衡。白牡骍刚，牺尊将将。毛炰胾羹，笾豆大房。万舞洋洋，孝孙有庆。【传】诸侯夏禘则不礿，秋祫则不尝，唯天子兼之。楅衡，设牛角以楅之也。白牡，周公牲也。骍刚，鲁公牲也。牺尊，有沙饰也。毛炰，豚也。胾，肉也。羹，大羹、铏羹也。大房，半体之俎也。洋洋，众多也。【笺】此皇祖谓伯禽也。载，始也。秋将尝祭，于夏则养牲，楅衡其牛角，为其触觗（右边是“氐”）人也。秋尝而言始者，秋物新成，尚之也。大房，玉饰俎也，其制，足间有横，下有柎，似乎堂後有房然。万舞，干舞也。俾尔炽而昌，俾尔寿而臧。保彼东方，鲁邦是常。
　　
　　不亏不崩，不震不腾。三寿作朋，如冈如陵。【传】震，动也。腾，乘也。寿，考也。【笺】此皆庆孝孙之辞也。俾，使；臧，善；保，安；常，守也。亏、崩，皆谓毁坏也。腾、震，皆谓僭逾相侵犯也。三寿，三卿也。冈、陵，取坚固也。公车千乘，朱英绿縢，二矛重弓。【传】大国之赋千乘。朱英，矛饰也。縢，绳也。重弓，重于鬯中也。【笺】二矛重弓，备折坏也。兵车之法，左人持弓，右人持矛，中人御。公徒三万，贝胄朱綅，烝徒增增。【传】贝胄，贝饰也。朱綅，以朱綅缀之。增增，众也。【笺】万二千五百人为军，大国三军，合三万七千五百人。言三万者，举成数也。烝，进也。徒进行烝烝然。戎狄是膺，荊舒是惩，则莫我敢承。【传】膺，当；承，止也。【笺】惩，艾也。僖公与齐桓举义兵，北当戎与狄，南艾荆及群舒，天下无敢御也。
　　
　　俾尔昌而炽，俾尔寿而富。黃发台背，寿胥与试。【笺】此庆僖公勇于用兵讨罪也。黄发、台背，皆寿征也。胥，相也。寿而相与试，谓讲气力不衰倦。俾尔昌而大，俾尔耆而艾。万有千岁，眉寿无有害。【笺】此又庆僖公勇于用兵讨有罪也。中时鲁微弱，为邻国所侵削，今乃复其故，故喜而重庆之。俾尔，犹使女也。眉寿，秀眉，亦寿征。泰山岩岩，鲁邦所詹。奄有龟蒙，遂荒大东。至于海邦，淮夷来同。莫不率从，鲁侯之功。【传】詹，至也。龟，山也。蒙，山也。荒，有也。【笺】奄，覆；荒，奄也。大东，极东。海邦，近海之国也。来同，为同盟也。率从，相率从于中国也。鲁侯，谓僖公。
　　
　　保有凫绎，遂荒徐宅。至于海邦，淮夷蛮貊。及彼南夷，莫不率从。莫敢不诺，鲁侯是若。【传】凫，山也。绎，山也。宅，居也。淮夷，蛮貊而夷行也。南夷，荆楚也。若，顺也。【笺】诺，应辞也。是若者，是僖公所谓顺也。天锡公纯嘏，眉寿保鲁。居常与许，复周公之宇。【传】常、许，鲁南鄙、西鄙。【笺】纯，大也。受福曰嘏。许，许田也，鲁朝宿之邑也。常，或作尝，在薛之旁。《春秋》鲁庄公三十一年“筑台于薛”是与？周公有常邑，所由未闻也。六国时齐有孟尝君食邑于薛。鲁侯燕喜，令妻寿母，宜大夫庶士，邦国是有。既多受祉，黃发兒齿。【笺】燕，燕饮也。令，善也。僖公燕饮于内寝，则善其妻，寿其母，谓为之祝庆也。与群臣燕，则欲与之相宜，亦祝庆也。是有，犹常有也。兒齿，亦寿征。
　　
　　徂来之松，新甫之柏，是断是度，是寻是尺。【传】徂徕，山也。新甫，山也。八尺曰寻。松桷有舄，路寢孔硕。新庙奕奕，奚斯所作。【传】桷，榱也。舄，大貌。路寝，正寝也。新庙，闵公庙也。有大夫公子奚斯者作是庙也。【笺】孔，甚；硕，大也。奕奕，姣美也。修旧曰新。新者，姜嫄庙也。僖公承衰乱之政，修周公伯禽之教，故治正寝，上新姜嫄之庙。姜嫄之庙，庙之先也。奚斯作者，教护属功课章程也。至文王之时，大室屋坏。孔曼且硕，万民是若。【传】曼，长也。【笺】曼，修也，广也。且，然也。国人谓之顺也。
　　
　　《閟宫》八章，二章章十七句，一章十二句，一章三十八句，二章章八句，二章章十句。
　　駉四篇，二十三章，二百四十三句。
　　
　　
　　商頌
　　
　　《那》，祀成汤也。微子至于戴公，其间礼乐废坏。有正考甫者，得《商颂》十二篇于周之太师，以《那》为首。【笺】礼乐废坏者，君怠慢于为政，不修祭祀、朝聘、养贤、待宾之事，有司忘其礼之仪制，乐师失其声之曲折，由是散忘也。自正考甫之孔子之时，又无七篇矣。正考甫，孔子之先也，其祖弗甫何以有宋而授厉公。
　　那
　　猗与那与，置我鞉鼓。【传】猗，叹辞。那，多也。鞉鼓，乐之所成也。夏后氏祝鼓，殷人置鼓，周人县鼓。【笺】置读曰植。植鞉鼓者，为楹贯而树之。美汤受命伐桀定天下而作《濩乐》，故叹之多，其改夏之制，乃始植我殷家之乐鞉与鼓也。鞉虽不植，贯而摇之，亦植之类。奏鼓简简，衎我烈祖。汤孙奏假，绥我思成。【传】衎，乐也。烈祖，汤有功烈之祖也。假，大也。【笺】奏鼓，奏堂下之乐也。烈祖，汤也。汤孙，太甲也。假，升；绥，安也。以金奏堂下诸县，其声和大简简然，以乐我功烈之祖成汤。汤孙太甲又奏升堂之乐，弦（“絃”）歌之，乃安我心所思而成之，谓神明来格也。《礼记》曰：“齐之日，思其居处，思其笑语，思其志意，思其所乐，思其所嗜。齐三日，乃见其所为齐者。祭之日，入室，僾然必有见乎其位；周旋出户，肃然必有闻乎其容声；出户而听，忾然必有闻乎其叹息之声。”此之谓思成。鞉鼓渊渊，嘒嘒管声。既和且平，依我磬声。【传】嘒嘒然，和也。平，正平也。依，倚也。磬，声之清者也，以象万物之成。周尚臭，殷尚声。【笺】磬，玉磬也。堂下诸县与诸管声皆和平，不相夺伦，又与玉磬之声相依，亦谓和平也。玉磬尊，故异言之。於赫汤孙，穆穆厥声。庸鼓有斁，万舞有奕。【传】於赫汤孙，盛矣汤为人子孙也。大钟曰庸。斁斁然，盛也。奕奕然，闲也。【笺】穆穆，美也。於盛矣汤孙，呼太甲也。此乐之美，其声钟鼓则斁斁然有次序，其干舞又闲习。我有嘉客，亦不夷怿。自古在昔，先民有作。温恭朝夕，执事有恪。【传】夷，说也。先王称之曰自古，古曰在昔，昔曰先民。有作，有所作也。恪，敬也。【笺】嘉客，谓二王後及诸侯来助祭者。我客之来助祭者亦不说怿乎？言说怿也。乃大古而有此助祭之礼，非专于今也。其礼仪温温然恭敬，执事荐馔则又敬也。顾予烝尝，汤孙之将。【笺】顾，犹念也。将，犹扶助也。嘉客念我殷家有时祭之事而来者，乃太甲之扶助也。序助者之来意也。
　　
　　《那》一章二十二句。
　　
　　《烈祖》，祀中宗也。【笺】中宗，殷王太戊，汤之玄孙也。有桑穀之异，惧而修德，殷道复兴，故表显之，号为中宗。
　　烈祖
　　嗟嗟烈祖，有秩斯祜。申锡无疆，及尔斯所。既载清酤，赉我思成。【传】秩，常；申，重；酤，酒；赉，赐也。【笺】祜，福也。赉读如往来之来。嗟嗟乎我功烈之祖成汤，既有此王天下之常福，天又重赐之以无竟界之期，其福乃及女之此所。女，女中宗也。言承汤之业，能兴之也。既载清酒于尊，酌以祼献，而神灵来至，我致齐之所思则用成。重言嗟嗟，，美叹之深。亦有和羹，既戒既平。鬷假无言，时靡有争。绥我眉寿，黃耇无疆。【传】戒，至；鬷，总；假，大也。总大无言无争也。【笺】和羹者，五味调，腥熟得节，食之，于人性安和，喻诸侯有和顺之德也。我既祼献，神灵来至，亦复由有和顺之诸侯来助祭也。其在庙中，既恭肃敬戒矣，既齐立乎列矣，至于设荐进俎，又总升堂而齐一，皆服其职，劝其事，寂然无言语者，无争讼者，此由其心平性和，神灵用之，故安我以寿考之福，归美焉。约軧错衡，八鸾鸧鸧。以假以享，我受命溥将。自天降康，丰年穰穰。【传】八鸾鸧鸧，言文德之有声也。假，大也。【笺】约軧，毂饰也。鸾在镳，四马则八鸾。假，大也。享，献也。将，犹助也。诸侯来助祭者，乘篆毂金饰错衡之车，驾四马，其鸾鸧鸧然声和，言车服之得其正也。以此来朝，升堂献其国之所有，於我受政教，至祭祀，又溥助我，言得万国之欢心也。天于是下平安之福，使年丰。来假来饗，降福无疆。【笺】享，谓献酒使神享之也。诸侯助祭者来升堂，来献酒，神灵又下与我久长之福也。顾予烝尝，汤孙之将。【笺】此祭中宗，诸侯来助之，所言汤孙之将者，中宗之享此祭由汤之功，故本言之。
　　
　　《烈祖》一章二十二句。
　　
　　《玄鸟》，祀高宗也。【笺】祀，当为祫。祫，合也。高宗，殷王武丁，中宗玄孙之孙也。有鸲雉之异，又惧而修德，殷道复兴，故亦表显之，号为高宗云。崩而始合祭于契之庙，歌是诗焉。古者君丧，三年既毕，禘于其庙，而後祫祭于太祖。明年春，禘于群庙。自此之後，五年而再殷祭，一禘一祫，《春秋》谓之大事。
　　玄鸟
　　天命玄鸟，降而生商，宅殷土芒芒。【传】玄鸟，鳦也。春分玄鸟降。汤之先祖，有娀氏女简狄，配高辛氏帝，帝率与之祈于郊禖而生契，故本其为天所命，以玄鸟至而生焉。芒芒，大貌。【笺】降，下也。天使鳦降而生商者，谓鳦遗卵，娀氏之女简狄吞之而生契，为尧司徒，有功，封商。尧知其後将兴，又锡其姓焉。自契至汤八迁，始居亳之殷地而受命，国日以广大芒芒然。汤之受命，由契之功，故本其天意。古帝命武汤，正域彼四方。方命厥后，奄有九有。【传】正，长；域，有也。九有，九州也。【笺】古帝，天也。天帝命有威武之德者成汤，使之长有邦域，为政于天下。方命其君，谓遍告诸侯也。汤有是德，故覆有九州，为之王也。商之先后，受命不殆，在武丁孙子。【传】武丁，高宗也。【笺】后，君也。商之先君，受天命而行之不解怠者，在高宗之孙子。言高宗兴汤之功，法度明也。武丁孙子，武王靡不胜。龙旂十乘，大糦是承。【传】胜，任也。【笺】交龙为旂。糦，黍稷也。高宗之孙子有武功有王德于天下者，无所不胜服，乃有诸侯建龙旂者十乘，奉承黍稷而进之者，亦言得诸侯之欢心。十乘者，二王後、八州之大国。邦畿千里，维民所止，肇域彼四海。【传】畿，疆也。【笺】止，犹居也。肇，当作兆。王畿千里之内，其民居安，乃後兆域正天下之经界。言其为政自内及外。四海来假，来假祁祁，景员维河。殷受命咸宜，百禄是何。【传】景，大；员，均；何，任也。【笺】假，至也。祁祁，众多也。员，古文作云。河之言何也。天下既蒙王之政令，皆得其所，而来朝觐贡献，其至也祁祁然众多。其所贡于殷大至，所云维言何乎？言殷王之受命皆其宜也。百禄是何，谓当担负天之多福。
　　
　　《玄鸟》一章二十二句。
　　
　　《长发》，大禘也。【笺】大禘，郊祭天也。《礼记》曰：“王者禘其祖之所自出，以其祖配之。”是谓也。
　　长发
　　浚哲维商，长发其祥。洪水芒芒，禹敷下土方。外大国是疆，幅陨既长。【传】濬，深；洪，大也。诸夏为外。幅，广也。陨，均也。【笺】长，犹久也。陨，当作圆。圆，谓周也。深知乎维商家之德也，久发见其祯祥矣。乃用洪水禹敷下土正四方、定诸夏、广大其竟界之时，始有王天下之萌兆，历虞、夏之世，故为久也。有娀方将，帝立子生商。【传】有娀，契母也。将，大也。契生商也。【笺】帝，黑帝也。禹敷下土之时，有娀氏之国亦始广大，有女简狄吞鳦卵而生契，尧封之于商，後汤王因以为天下号，故云帝立子生商。
　　
　　玄王桓拨，受小国是达，受大国是达。率履不越，遂视既发。【传】玄王，契也。桓，大；拨，治；履，礼也。【笺】承黑帝而立子，故谓契为玄王。遂，犹遍也。发，行也。玄王广大其政治，始尧封之商为小国，舜之末年乃益其土地为大国，皆能达其教令，使其民循礼，不得踰越，乃遍省视之，教令则尽行也。相土烈烈，海外有截。【传】相土，契孙也。烈烈，威也。【笺】截，整齐也。相土居夏后之世，承契之业，入为王官之伯，出长诸侯，其威武之盛烈烈然，四海之外率服，截尔整齐。
　　
　　帝命不违，至於汤齐。【传】至汤与天心齐。【笺】帝命不违者，天之所以命契之事，世世行之，其德浸大，至于汤而当天心。汤降不迟，圣敬日跻。昭假迟迟，上帝是祗。帝命式于九围。【传】不迟，言疾也。跻，升也。九围，九州也。【笺】降，下；假，暇；祗，敬；式，用也。汤之下士尊贤甚疾，其圣敬之德日进，然而以其德聪明，宽暇天下之人迟迟然，言急于己而缓于人，天命是故爱敬之也。天于是又命之，使用事于天下，言王之也。
　　
　　受小球大球，为下国缀旒，何天之休。【传】球，玉；缀，表；旒，章也。【笺】缀，犹结也。旒，旌旗之垂者也。休，美也。汤既为天所命，则受小玉，谓尺二寸圭也；受大玉，谓珽也，长三尺。执圭搢珽，以与诸侯会同，结定其心，如旌旗之旒縿著焉，担负天之美誉，为众所归乡。不競不絿，不刚不柔，敷政优优，百禄是遒。【传】絿，急也。优优，和也。遒，聚也。【笺】競，逐也。不逐，不与人争前後。
　　
　　受小共大共，为下国骏厖，何天之龙。【传】共，法；骏，大；厖，厚；龙，和也。【笺】共，执也。小共大共，犹所执搢小球大球也。骏之言俊也。龙，当作宠。宠，荣名之谓。敷奏其勇，不震不动，不戁不竦，百禄是总。【传】戁，恐；竦，惧也。【笺】不震不动，不可惊惮也。
　　
　　武王载旆，有虔秉钺。如火烈烈，则莫我敢曷。【传】武王，汤也。旆，旗也。虔，固；曷，害也。有之言又也。上既美其刚柔得中，勇敢不惧，于是有武功，有王德，及建旆兴师出伐，又固持其钺，志在诛有罪也。其威势如猛火之炎炽，谁敢御害我。苞有三孽，莫遂莫达，九有有截，【传】苞，本；孽，余也。【笺】苞，丰也。天丰大先三正之後世，谓居以大国，行天子之礼乐，然而无有能以德自遂达于天者，故天下归乡汤，九州齐一截然。韦顾既伐，昆吾夏桀。【传】有韦国者，有顾国者，有昆吴国者。【笺】韦，豕韦，彭姓也。顾、昆吾，皆己姓也。三国党于桀，恶，汤先伐韦、顾，克之。昆吾、夏桀，则同时诛也。
　　
　　昔在中叶，有震且业。允也天子，降予卿士。【传】叶，世也。业，危也。【笺】中世，谓相土也。震，犹威也。相土始有征伐之威，以为子孙讨恶之业，汤遵而兴之。信也天命而子之，下予之卿士，谓生贤佐也。《春秋传》曰：“畏君之震，师徒桡败。”实维阿衡，实左右商王。【传】阿衡，伊尹也。左右，助也。【笺】阿，倚；衡，平也。伊尹，汤所依倚而取平，故以为官名。商王，汤也。
　　
　　《长发》七章，一章八句，四章章七句，一章九句，一章六句。
　　
　　《殷武》，祀高宗也。
　　殷武
　　挞彼殷武，奋伐荊楚，冞入其阻，裒荊之旅。【传】挞，疾意也。殷武，殷王武丁也。荆楚，荆州之楚国也。冞，深；裒，聚也。【笺】有钟鼓曰伐。冞，冒也。殷道衰而楚人叛，高宗挞然奋扬威武，出兵伐之，冒入其险阻，谓逾方城之隘，克其军率而俘虏其士众。有截其所，汤孙之绪。【笺】绪，业也。所，犹处也。高宗所伐之处，国邑皆服其罪，更自勑整，截然齐壹，是乃汤孙太甲之等功业。
　　
　　维女荊楚，居国南乡。昔有成汤，自彼氐羌，莫敢不来享，莫敢不来王，曰商是常。【传】乡，所也。【笺】氐羌，夷狄国在西方者也。享，献也。世见曰王。维女楚国，近在荆州之域，居中国之南方而背叛乎？成汤之时，乃氐羌远夷之国来献来见，曰商王是吾常君也。此所用责楚之义，女乃远夷之不如。
　　
　　天命多辟，设都于禹之绩。岁事来辟，勿予祸適，稼穑匪解。【传】辟，君；適，过也。【笺】多，众也。来辟，犹来王也。天命乃令天下众君诸侯，立都于禹所治之功，以岁时来朝觐于我殷王者，无罪过与之祸適，徒勑以劝民稼穑，非可懈倦。时楚不修诸侯之职，此所用告晓楚之义也。禹平水土，弼成五服，而诸侯之国定，是以云然。
　　
　　天命降监，下民有严。不僭不滥，不敢怠遑。命于下国，封建厥福。【传】严，敬也。不僭不滥，赏不僭，刑不滥也。封，大也。【笺】降，下；遑，暇也。天命乃下视，下民有严明之君，能明德慎罚，不敢怠惰自暇于政事者，则命之于小国，以为天子，大立其福。谓命汤，使由七十里王天下也。时楚僭号王位，此又所用告晓楚之义。
　　
　　商邑翼翼，四方之极。赫赫厥声，濯濯厥灵。寿考且宁，以保我後生。【传】商邑，京师也。【笺】极，中也。商邑之礼俗翼翼然可则效，乃四方之中正也。赫赫乎其出政教也，濯濯乎其见尊敬也，王乃寿考且安，以此全守我子孙，此又用商德重告晓楚之义。
　　
　　陟彼景山，松柏丸丸。是断是迁，方斫是虔。松桷有梴，旅楹有闲，寢成孔安。【传】丸丸，易直也。迁，徙；虔，敬也。梴，长貌。旅，陈也。寝，路寝也。【笺】椹谓之虔。升景山抡材木，取松柏易直者断而迁之，正斫于椹上，以为桷与众楹。路寝既成，王居之甚安，谓施政教，得其所也。高宗之前，王有废政教，不修寝庙者，高宗复成汤之道，故新路寝焉。
　　
　　《殷武》六章，三章章六句，二章章七句，一章五句。
　　那五篇，十六章，百五十四句。
　　
　　
　　
