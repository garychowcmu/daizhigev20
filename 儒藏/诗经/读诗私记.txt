《四库全书 读诗私记》　　（明）李先芳 撰

　　钦定四库全书

　　经部三

　　读诗私记

　　诗类

　　提要

　　臣等谨案读诗私记五卷明李先芳撰先芳字伯承号北山监利人嘉靖丁未进士官至尚寳司少卿明史文苑传载王世贞所定广五子先芳其一也是书成于隆庆四年所释大抵多从毛郑毛郑有所难通则叅之吕氏读诗记严氏诗缉诸书其自序曰文公谓小序不得小雅之说一举而归之刺马端临谓文公不得郑卫之风一举而归之淫胥有然否不自揣量折衷其间云云葢不専主一家者故其议论平和絶无区别门户之见如说郑风子衿仍从学校之义则不取宋学谓国风小雅初无变正之名则不从汉说至楚茨南山等四篇则小序与集传之说并存不置可否葢小序皆以为刺幽王义有难通而集传所云又于古无考故阙所疑也虽援据不广时有阙畧要其大纲与凿空臆撰者殊矣朱彛尊经义考载先芳有毛诗考正不列卷数注曰未见而不载此书其为一书两书葢不可考然此书亦多辨定毛传或彛尊传闻未审误犯其名欤

　　乾隆四十四年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●读诗私记原序

　　芳自童时授诗于黄静轩先生讲周南乐只君子福履绥之据朱注以君子作后妃及郑卫风淫奔之词过半意窃疑之既授易于伯考蒙泉公遂废前业诸不遑究者三十余年矣顷因归田之暇庄诵朱注并考东莱读诗记及十三经注疏大全诸家采其近理易简者罗缉成帙始信前所疑者非妄也吕氏依倚小序朱子多出已见据已见则如将仲子拒祭仲之谏丘中麻引子嗟之贤木瓜报齐桓之功青衿惜学校之废无故而坐之以淫据小序则如楚茨以下四章为农务之报成瞻洛以下四章为君臣之宴乐何因而槩之以刺故文公谓小序不得小雅之说一举而归之刺马端临亦曰文公不得卫郑之风一举而归之淫胥有然否迩者不自揣量折衷其间间为一解题曰私记非敢拟议前人各言其志俾勿忘耳但时制以朱注列学官而变风变雅有司不以命题师生不复授受大经未徧阅而类取科名者不少况他注乎顾予言非迂儒则妄人也姑藏之山中以备考订云隆庆四年秋日濮阳后学李先芳谨识

　　●钦定四库全书

　　读诗私记卷一

　　（明）李先芳 撰

　　○诗序

　　按羣书考索欧阳氏云周南召南邶墉卫王郑齐豳秦魏唐陈桧曹此孔子未删之前周太师乐歌之次第也周召邶墉卫王郑齐魏唐秦陈桧曹豳此今诗次第也周召邶墉卫桧郑齐魏唐秦陈曹豳王此郑氏诗谱次第也诗正风周南召南王化之本也二南之变风故次之以邶墉卫卫一国也而三其名志卫首恶灭与国也诸侯相并王迹灭矣雅亡而为一国之风故次之以王王制不足以统临天下而畿内之诸侯若郑者亦自为列国故次以郑君臣上下之分失而人伦乱故次之以齐天下之风至此则无不变之国魏舜禹之都唐帝尧之国其遗风虽存今亦变矣故次之以魏唐先代之风化既冺天下相胥而夷矣故次之以秦夷狄之化行圣王之流风尽矣陈舜之后风化所厚也圣人之典法所在也今也风化熄而典法亡矣故次之以陈人情迫于危亡则思治安故思治者乱之极也故次之以桧曹乱既极必有治之之道周家之始葢尝由之矣故次之以豳言变之可正所以识王业之兴也王业成而为政于天下故次以雅雅者王之政也小之先大固有序也天下之治始于正风以风天下其终也功徳可以告于神明终始之义也故次之以颂颂之有鲁葢生于不足也商则颂前代之美不可废也故附于其后襄公二十九年季札请观周乐于鲁而豳居秦上秦在魏前陈在唐后载考左传列国聘享赋诗如郑伯有赋鹑之奔奔楚令尹子围赋大明及穆叔不拜肆夏寗武子不拜彤弓郑伯如晋子展赋将仲子郑伯享赵孟及郑六卿饯韩宣子子齹赋野有蔓草子产赋羔裘子太叔赋褰裳子游赋风雨子旗赋有女同车子栁赋萚兮之类诗皆未叙于圣人之手不能无差哀公十一年孔子自卫反鲁然后乐正雅颂各得其所

　　○删诗

　　尝考经传所引逸诗辞明理正未见其劣于三百篇也孔子何以删之又所存三百五篇之中如诋君以硕鼠狡童如欲刺人之恶而自为彼人之辞以陷于所刺之地几不可训矣其何以録之孔子曰述而不作又曰盖有不知而作者我无是也又曰多闻阙疑异时尝举史阙文之语而叹世道之不古存夏五郭公之书不欲遽正前史之缺误如作诗之人可考其意可寻则録之其人不可考其意不可寻则删之其可知者虽比兴深逺词旨迂晦亦所不废如芣苢鹤鸣蒹葭之类是也于其所不可知者虽直陈其事文义明白亦不果録如逸诗翘翘车乘之类是也于其可知者虽词意流泆不能不类于狭邪者亦所不删如桑中溱洧野有蔓草出其东门之类是也其不可知者虽词意荘重一出于义礼者亦不果録如周道挺挺之类是也是其録者非私好也述而不作也其删者非作恶也阙其所不知也彼夫子以其可知者传之子夏以其不可知者付之逸诗故小序之传有自来也或谓诗序为卫宏毛公所作诸儒多疑之即为二公所作然自汉以来经师授受去古未逺后学所当遵守体认以求诗人微意而得其庻几可也

　　○毛诗始末

　　初孔子以诗授卜商商为之序以授曾申申授李克克授孟仲子仲子授根牟子牟子授荀卿卿授毛亨亨作诂训传以授毛苌以二公之所传故名毛诗苌为河间献王博士以诗授贯长卿长卿授解延年延年授徐敖郑玄取毛氏训诂所不尽及异同者续为批注后卫宏受毛诗于谢曼卿因作诗序又贾逵马融郑众俱作毛诗传遂传于世

　　○论小序

　　朱文公解诗依古经文附以己见中间依小序者纔十之一耳马氏曰雅颂之序可废国风之序不可废葢雅颂词旨易见故读文王在上于穆清庙二章以下诸篇无非文王受命之词享祀之典触类可推于此而复敷衍附会其说诚为赘疣若国风之芣苢以妇人乐有子为后妃之美也而其诗语不过形容采掇芣苢之情状而已黍离之序以为闵周室宫庙之颠覆也而其诗语不过慨叹禾黍之苗穗而已此诗之不言所作之意而赖序以明者也若舍序以求之则其所以采掇者为何事而慨叹者为何说乎叔于田之二诗序以为刺郑荘公也而其诗语则郑人爱叔段之辞耳扬之水椒聊二诗序以为刺晋昭公也而其诗语则晋人爱桓叔之辞耳此诗之序其事以讽初不言刺之之意而赖序以明者也若舍序以求之则如四诗也非子云美新之赋则袁宏九锡之文耳是岂可以训而夫子不删之乎鸨羽陟岵之诗见于变风序以为征役者不堪命而作也四牡采薇之诗见于正雅序以为劳使臣遣戍役而作也而深味四诗之旨则叹行役之劳苦叙饥渴之情状忧孝养之不遂悼归休之无期其辞语一耳此诗之辞同意异而赖序以明者若舍序以求之则文王之臣民亦怨其上而四牡采薇不得为正雅矣即是数端而观之则知序之不可废也明矣

　　○朱注国风多淫奔之词

　　夫子删诗有取关雎之为首篇者为其乐而不淫耳今考国风朱注凡为男女淫奔自叙者二十有四如桑中东门之墠溱洧东方之日东门之池东门之杨月出序本以为刺淫而文公独以为淫者自作亦不甚谬若静女木瓜采葛丘中有麻将仲子遵大路有女同车山有扶苏萚兮狡童褰裳风雨子衿扬之水出其东门野有蔓草序本别指他事首尾无一字及妇人者而文公类以为奔词如果出于奔词小序何讳不以直言而槩以他事如果不出于奔词文公亦何所据类坐以淫荡无耻之事然则孔子之所删者竟何事也毋亦惑于郑卫之音执泥臆见而使圣经为诲淫之具乎由是俗儒不以训后学主司不以命题取士遂使郑卫古风应读者纔十之三耳或有指摘而明辨之者众未尝不笑其迂且狂也兹不佞据吕氏记并诸疏义演小序而述其大都未敢轻赘一词故以俟知者同订之记中有不注者俱依朱注【如谷风偕老考盘之类】

　　○读诗之法

　　孔子曰诵诗三百一言以蔽之曰思无邪孟子曰说诗者不以文害辞不以辞害志以意逆志是为得之夫经非所以诲邪也而戒其无邪辞所以达意也而戒其害志何也噫圣贤之虑逺矣夫诗发乎情者也而情之所发其辞不能无过故其于男女夫妇之间多忧思感伤之意而君臣上下之际不能无怨怼激发之辞十五国风为诗百五十有七篇而其为妇人而作者男女相悦之辞几及其半虽以二南之诗如关雎桃夭诸篇为正风之首然其所反复咏叹者不过情欲燕私之事耳汉儒尝以关雎为刺诗矣此皆昧于无邪之训而以辞害志之过也而况邶墉之末流乎故其怨旷之悲遇合之喜虽有人心者所不能免而其志切其辞哀习其读而不知其旨易以动荡人之邪情泆志而况以铺张揄扬之辞而序淫泆流荡之行乎然诗人之意则非以为是而劝之也葢知诗人之意者莫如孔孟虑学者读诗而不得其意者亦莫如孔孟是以有无邪之训焉则以其辞之不能不邻乎邪也使篇篇如文王大明则奚邪之可闲乎是以有害志之戒焉则以其辞之不能不戾其意使章章如清庙臣工则奚意之难明乎以是观之则知刺奔果出于作诗者之本意而夫子所不删者其诗决非淫泆之人所自赋也

　　○辨诗本无变风变雅之名

　　先儒旧说二南二十五篇为正风鹿鸣至菁莪二十二篇为正小雅文王至卷阿十八篇为正大雅皆文武成王时诗周公所定乐歌之词邶至豳十三国为变风六月至何草不黄五十八篇为变小雅民劳至召旻十三篇为变大雅皆康昭以后所作及考安成刘氏曰诗人各随当时政教善恶人事得失而美刺之未尝有意于为正为变后人比而观之遂有正变之分所以正风雅为文武成王时诗变风雅为康昭以后所作而豳风不可以为康昭以后之诗也大抵就各诗论之以美为正以刺为变犹之可也若拘其时事分其篇帙则其可疑者多矣葢孔子删诗原情据理顺其自然故丑好美刺相间而成章非故以何者为变何者为正也譬如列宿之丽天错综布列五色成文而躔次度数毫髪不爽能使人定时令察灾祥有不待言而见者故善读诗者不须问其篇章次第是非如何但玩味圣人垂示劝戒之意深于诗者也

　　○诗图序略

　　欧阳修云周之诗自文王始成王之际颂声兴焉周之盛徳之极文王之诗三十七篇其二十三篇系之周公召公为周南召南其八篇为小雅六篇为大雅武王之诗六篇四篇为小雅二篇在召南之风成王之诗五十三篇其十篇为小雅十三篇为大雅三十一篇为颂是为诗之正经其后二世昭王立而周道微缺又六世厉王政益衰变雅始作厉王死于彘天下无君周公召公行政谓之共和凡十四年而幽王之下太子宜臼迁于洛邑号东周周室益微而平王之诗贬为风下同列国至于桓荘而诗止矣初成王立周公摄政管蔡作乱周公及其大夫作诗七篇周之太史以为周公诗主道豳国公刘太王之事故系之豳谓国变风而诸侯之诗无正风其变风自懿王始作懿王时齐风始变夷王时卫风始变次厉王时陈风始变厉王崩周召共和唐风始变次宣王时秦风始变至平王时郑风始变惠王时曹风始变陈最后至顷王时犹有灵公之诗于是止矣

　　○疑雅降为风诸侯有风无雅颂

　　诗以风雅颂为三经王者诸侯通用之但其地不同耳非谓风贱于雅雅轻于颂而惟王者兼之也故有诸侯之风亦有王者之风风有风体凡出自闺门及民情好恶者是也周召二南所载不出乎闺壸里巷之事词虽尔雅不得谓之雅而谓之风黍离以下虽多忧国悯时之词亦系民情好恶不出于朝廷亦不得谓之雅而谓之风非王本无风降而为国风也雅有雅体歌于宗庙朝廷者是也诸侯亦有宗庙朝廷风既不伦雅颂又非其分将无诗乎窃疑鲁既有颂焉知无雅又焉知列国之无雅颂乎其诸侯有风而无雅颂者以天子巡狩国史陈风而采之故列国有风无雅颂者未必无也以多溢美之词为尊者自避故不敢闻于天子也不然鲁何以有颂之名妄言姑记以俟知者

　　○读诗总论

　　孔子删诗断自周文王以下俱载周事尊昭代也商鲁二颂附之耳及按二南以关雎后妃为首经则知周室王业之所自大雅以瞻卭召旻为末简则知周室丧乱之所归文王以一后妃之贤而正是四国幽王专一褒姒之宠而身死犬戎吁亦可畏哉故十五国风凡言妇徳邪正八十余篇殆居全经之半而二雅极赞太任太姒之贤备道哲妇倾城之戒及颂亦右文母之典无非发二南之所藏表全经之大旨也故小雅天保以上治内以驭朝廷以和兄弟朋友采薇以下治外以劳王事以燕大小臣工文武周公关雎麟趾之意纲纪法度之施尽于此矣成康守此以继体故经内载成王之诗五十三篇宣王法此以中兴故二雅美宣王之诗十有六篇幽厉失此以致丧乱故刺厉王者六篇刺幽王者四十有四篇末复拳拳为幽王无忝尔祖之叹厥旨渊哉故文武成康由此以享千万年无疆之祀而颂声作幽厉不由此以遗千万年不洗之臭孝子慈孙莫能改也亦惟不能去谗逺色以行文武之政耳

　　读诗私记卷一

　　●钦定四库全书

　　读诗私记卷二

　　（明）李先芳 撰

　　○周南召南考

　　朱注以岐周故地为周公召公采邑故有周召之名由此宣文王之化于南国故曰二南自北而南也不言周公统于文王也不言岐周而言江汉就教化所及之地而言也召南内俱载文王之化止有甘棠一事而名为召南者召公布文王之政善则归君之意也周南始于关雎而终于麟趾者有夫妇然后有父子也召南始于鹊巢而终于驺虞者亲亲而仁民仁民而爱物见王道之成也

　　关雎内求之不得恐不得其人以成内治之功非慕男女之情也钟鼓之乐乐其有后妃之徳非喜其遂男女之情也
　　葛覃即其为絺为绤而知其能勤即澣濯无斁而知其能俭因其言告师氏而知其能敬因其归宁父母而知其能孝关雎之所谓淑指其徳之全体言也此所谓勤俭孝敬又各就其一事言也诵服之无斁之章则知周之所以兴诵休其蚕织之章则知周之所以亡
　　卷耳备酒浆之物酒醴乃妇人之职顷筐又易盈之器采而又采其不盈者志有所在也文王从役于外行彼周行故至周行想见其人而寘其所采也小雅云佻佻公子行彼周行言其劳也与此意同金罍兕觥二器侍于君子以为合欢之具者也姑从而酌之庶几尊俎之间若有见之者故少永懐其酌也意不在酒在所懐之人耳其懐也非慕琴瑟之乐念行役之乆耳窃意此非后妃自作或自作亦出寓言丈夫行役妇人无出闺门之礼也
　　樛木葛累言后妃逮下而下系恋之也文王有此贤妃则和气致祥室家胥庆故诗人喜内助之贤有所自而赞扬文王之福不一而足也中庸乐尔妻孥父母其顺意略相类君子仍指文王言朱注作小君内子颇似牵滞再按严注后妃能以惠下逮众妾无妬忌之心则众妾得以攀附而上进后妃如此乐哉其夫君子可谓福履安之矣与余见同
　　螽斯继樛木之后见多子之出于众妾凡赞扬人者必称多福多男子此又文王福履之易见者也
　　桃夭见内无怨女外无旷夫也
　　兔罝称公侯吕氏记云文王时周人之诗极其尊称不过曰公侯而已重天王也亦文王未尝称王之一验凡雅颂称王者皆追王后所作耳
　　芣苢小序谓和平则妇人乐有子见王化之始也
　　汝坟调饥朱注作輖重也疏义作朝俱未安窃意调如调停之调言饥而欲处之有求而未得也父母孔迩依集注后说言父母甚近不可懈于王事而贻其忧当纣之时不知君父之为尊今被文王之化虽妇人亦忧王室之如毁恐亡身以及其亲也
　　螽斯言子孙之众也麟趾表子孙之贤也
　　鹊巢当纣之时男女易为苟合多废亲迎之礼虽诸侯夫人亦莫之行今被文王之化诸侯始知慎重其事诗人喜其成礼故赋此以赞美之采蘩继鹊巢之后诸侯既重婚姻之事故夫人亦重公侯之事也草虫采苹夫人既重公侯之事而大夫之妻亦有所效而思其夫奉其祭也
　　行露读诗记云使贞女之志得以自伸者召伯听讼之明也
　　羔羊当纣之时以酒为池悬肉为林在位多效此成风荒淫无度故毕命云兹殷庶士席宠惟旧怙侈灭义服美于人骄淫矜侉将由恶终俗之不良可想也一旦文王先之以卑服道之以敬止率之以日昃不遑食未几时而在位者若此羔羊素丝言服有常制无侈心也自公退食言无他务食有常期也内无侈心纷扰外无他务羁绊故心广体胖委蛇自得也非诗人向慕之深不能形容至此
　　摽梅见二南之地有逺近故化有浅深桃夭必待氷泮此则迨其谓之其意殆谓急成妇道以相其夫与或曰女归以渐不宜求昏如此之急也人情血气既壮难尽自检情窦既开奚顾礼义故男女及时所以全节行于未破之日耳向非文王之化亦不知虑及此也若依注恐强暴之辱岂文王之化能及妇女不及男子乎不必依
　　小星众妾言命江汜夫人知悔樛木不言命以命系于后妃也不言悔无所用其悔也
　　死麕依后注作赋言美士以白茅包其死麕而诱懐春之女也有女如玉言女之美非麕鹿之所能诱末复缓词以拒之恐失之激肆其无忌惮之为也摽梅望其来望之以正也故其词急死麕惧其来拒其非正也故其词缓若作凛然不可犯之词则将有速我狱者
　　何彼秾矣言王姬又云平王朱注作武王以后事又云平王即东迁之平王似当列王风黍离之类何以得与召南耶岂平王未迁之前先王之风化尚存而王姬下嫁国人美之有关雎鹊巢之遗意不忍降为黍离附诸召南之后见盛徳至善之余泽与
　　驺虞小序云鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也朱批注壹发五豝豝牡豕也至吉日发彼小豝云豕牝曰豝将何所凭与

　　按二南俱载文王之化惟甘裳何彼秾矣二篇不类葢分陜之后始称召伯文王之世岂有齐侯即襄公诸儿事无疑也疏义作平正也朱氏作齐一之侯恐未然姑缺之

　　读诗私记卷二

　　●钦定四库全书

　　读诗私记卷三

　　（明）李先芳 撰

　　○邶墉卫考【卫自顷公首壊王制并邶墉入卫】

　　卫自康叔受封武庚之地与邶墉并为三国后邶墉入于卫故三风皆载卫事大全云緑衣燕燕等诗荘姜自作共姜作柏舟桑中作于卫国而或系邶或系墉泉水载驰竹竿皆作于外国而一系邶一系墉一系卫意太师各从其得诗之地而系之也所以必系邶墉故名者无乃欲寓兴灭继絶之心与其以卫继二南之后为变风之首者关雎得人伦之至正邶柏舟处夫妇之变墉柏舟处子母之变也

　　柏舟小序言仁而不遇也卫顷公之时仁人不遇小人在侧故借妇人不得其夫为词亦有兄弟譬僚友也不可选言不以失志而丧所守也卫贤臣不遇于君犹不忍去厚之至也朱注作妇人不得于夫其词尤易见緑衣荘姜善处夫妇之变能以古道自勉燕燕以善归之仲氏日居复以古道望其夫终风愿言则懐反求诸已终无怨尤之意厚之至也
　　击鼓小序按左传州吁与宋陈伐郑围其东门五日而还出师不为乆而卫人之怨如此身犯大逆众叛亲离莫肯为之用也
　　有緑衣夫人不怨其夫斯有凯风人子不怨其母有雄雉妻能以徳行勉其夫闻荘姜之风而兴者也苦叶宣公纳子伋之妻为宣姜夫人夷姜缢死国人化而成风多弃其旧妇故有谷风之作所谓一家让一国兴让一人贪戾一国作乱信然哉朱注以为泛刺淫奔之诗不知何据予尝读谷风而想孤臣去国之懐澘然泪下诗之感人如此
　　式微旄丘言宣公失政不能自救焉能救人由此贤者不得志而仕于伶官作简兮或出北门而怨天或赋北风而欲他归甚则有新台之刺二子乗舟之悲葢夫妇无别父子不亲未有不修身齐家而能治国者故贤者去卫骨肉相残卒为狄人所灭所谓家道之暌必起于妇人也后此楚平王纳太子建妻有鞭尸之祸唐明皇纳寿王妃身窜南蜀几失天下则知淫乱之祸其报如此
　　静女小序云刺卫君无道夫人无徳故述古者贤君贤妃之相与首节言自处不轻得之不易也彤管古史纪过后妃以此见贻以礼处我也自牧言妇人惟酒食是议归荑以备韲俎供豆实尽女职也所谓茅之为物薄而用可重也此古贤妃之所为而今不然也自牧犹卷耳周行之义朱注作淫奔期会之词
　　予初读墉风见节淫邪正兴败之相杂而疑孔子删定之未详今乃知贤者不系于世类不可以习俗之移人自诿也以宣姜墙茨之淫乱鹑奔之无良桑中世族之相窃而有共姜柏舟之苦节文公方中之兴复伋寿二子宋许二夫人之贤达可见秉彝好徳勉之在我耳蝃蝀戒女子之淫奔相鼠勉人臣之循理干旄之好贤载驰之展亲若文公亦可谓修身亲亲而尊贤者其兴国也宜哉
　　淇澳三章俱以緑竹起兴取其虚而有节也故国语季札称武公为睿圣【按史记卫武公名和厘侯次子也有宠于厘侯多予之赂厘侯卒周宣王立其兄共伯为君和赂王以袭攻共伯共伯自杀卫人立和为卫侯是为武公又诗着卫世子共伯早死不云被杀若武公杀兄而代立岂可以为训而形之国史乎姑记之】
　　硕人小序荘姜族类之贵容貌之美来嫁之仪宜为见重反嬖于羣妾而不之答益见荘公之狂惑也
　　氓蚩惟其合之苟是以弃之轻也
　　毖泉父母终而思归载驰宗国失而欲吊竹竿适异国不见答而念父母兄弟河广既出于夫而望归于子皆人情之不能免者类能以礼义自闲然凡民有丧匍匐救之况宗国乎许夫人之念切矣
　　伯兮小序宣公之时蔡人卫人陈人从王伐郑故妇人叹其过时而不反焉
　　木瓜小序云美齐桓公也卫国有狄人之败出处于漕齐桓公救而封之遗以车马器服卫人欲厚报之而作此诗也
　　芄兰郑笺卫惠公以幼童即位自谓有才能而骄慢于大臣但习威仪不知为政以礼大夫刺之甲如甲乙之甲朱注训长亦通

　　○王风考

　　自幽王宠褒姒废申后及太子宜臼申侯与犬戎弑王于戏立宜臼为平王东迁洛邑王室遂卑与诸侯无异故诗降为国风其继邶墉卫之后者邶墉处夫妇母子之变王风处夷夏君臣父子夫妇兄弟之变也

　　黍离三过而不易其初心其乆役于外自悼之意并可见矣
　　君子于役小序云刺平王也君子行役无期度在家之大夫思僚友在外之危难者如何勿思言行役多危难系在僚友我诚思之也
　　君子阳阳小序云悯周也君子遭乱相招为禄仕全身逺害而已言君子为贫而仕为乐官房敖作乐之地也大略与简兮意同
　　兔爰小序云悯周也桓王失信诸侯背叛构怨连祸王师伤败君子不乐其生焉
　　葛藟小序云王族刺平王也周室道衰弃其九族焉
　　采葛小序云惧谗也人之谮人多因其不见而乗间而谗之朱注以为淫奔之托词
　　大车小序云刺周大夫也礼义陵迟男女淫奔故陈古以刺今大夫不能听男女之讼焉朱注差明
　　丘中有麻小序云思贤也庄王不明贤人放逐国人思之而作是诗也言子嗟隐处丘陵之间而殖麻麦果实以为生民思其贤而庶其肯徐来以从我也将其来食言自有食不必食其力也贻我佩玖言如懐寳席珍之意输所藏以赠我也朱注以为妇人望其所与私者此系王风难以郑风比例

　　○郑风考

　　郑自桓公武公相继为周司徒桓公死幽王之难武公有立平王之功故郑次王朱注以为卫风三十有九而淫奔之诗才四之一郑诗二十有一而淫奔之诗已不翅七之五葢惑于郑卫之乐皆为淫声而泾渭不分槩以非淫者为淫者受诬不自觉其词之偏也语云燕赵多佳人岂燕赵之间皆佳人与今仍依小序而编正如左

　　缁衣礼记云好贤如缁衣又曰于缁衣见好贤之至今据朱注及读诗记或称郑人或称周人俱美武公父子之贤似非好贤本旨窃谓武公好贤为之衣服馆谷以厚赠之尤见武公之贤郑风之善如颍考叔献于公公赐食之类是也并録之
　　将仲子小序云刺荘公也不胜其母以害其弟弟叔失道而公弗制祭仲谏而公弗听小不忍以致大乱焉及考疏义祭仲数谏荘公有君若不与臣请除之之言故国人云请于仲子兮汝当无踰越我居之里垣无损折我所树之杞木以喻无干犯我之亲戚无伤害我之兄弟段将为害我岂敢爱之而不诛与但畏我父母也父母爱之我诛之伤父母心矣故不忍也仲子之言可私懐也虽然父母之言亦可畏也言荘公以小不忍至于大乱故陈其拒諌之词以刺之及云诸兄及云人之多言皆假公议以折之朱注以为淫奔之词
　　羔裘小序云刺朝也言古之君子以讽其朝见今之不然也若髙克河上游戏之事岂有舍命不渝之理
　　遵大路小序云思君子也荘公失道君子去之国人思望焉朱注作淫妇见弃之词
　　鸡鸣末章疑女感士弋鳬鴈而饮酒行乐知其来而欲赠报之也不必以来顺作亲贤
　　同车小序云刺忽也郑人刺昭公忽之不昏于齐太子忽尝有功于齐齐侯请妻之齐女贤而不取卒以无大国之助至于见逐故国人刺之朱注作淫奔之词
　　扶苏小序云刺忽也读诗记云山宜有扶苏者也隰宜有荷华者也朝宜有贤俊者也今观昭公之朝者不见子都乃见狂且焉则昭公所美非美可知矣朱注作淫女戏其所私者
　　萚兮小序云刺忽也读诗记云昭公微弱孤危其羣臣相谓国势如槁叶之待冲风难将及矣叔兮伯兮宜各自谋尔倡我则我其和汝要汝矣要谓要结也葢君不能倡故臣下自相倡和也按史记祭仲立忽宋荘公诱召祭仲复立突突后出奔祭仲立忽惧髙渠弥害己疑此时也朱注作淫女之词
　　狡童小序云刺忽也读诗记云昭公有狡狂之志而无成人之实孤危将亡君子忧之至于不能餐息爱君之至也宋微子作伤殷操亦曰彼狡童兮不我好仇朱注作淫女见絶之词
　　褰裳小序云思见正也狂童恣行国人思大国以正己也读诗记云彼大国有惠然念我郑国之乱欲求为我讨正之者非道逺而难至但褰其裳涉其溱水而来则至矣子不思我岂无他人者但言诸侯众矣尔不我思则当有他国思我者朱注作淫女语其所私者
　　风雨小序云思君子也乱世则思君子不改其度焉读诗记云我得见此人则我之心岂不坦然而平哉朱注作淫奔之女言
　　子衿小序云刺学校废也乱世则学校不修焉读诗记云世乱学校不修学者弃业贤者念之故曰悠悠我心纵不可以徃教强聒子宁不思其所学而继其音问遽尔弃絶于善道乎又言挑达登城而废学是以一日不见如三月之乆葢言一日废学则志荒放僻邪侈之心滋矣始言学无往教终言当及时以勉学也朱注作淫奔之词
　　扬之水小序云闵无臣也君子闵忽之无忠臣良士终以死亡而作是诗也终鲜二句表予言之可信也朱注作淫者相谓之词
　　东门小序云闵乱也公子五争兵革不息男女相弃民思保其室家焉
　　蔓草小序云思遇时也君之泽不下流民穷于兵革男女失时思不期而会焉
　　溱洧小序云刺乱也兵革不息男女相弃淫风大行莫之能救焉

　　○齐风考

　　吕氏云齐五世至哀公荒淫怠慢纪侯谮之于周懿王使烹焉齐之变风始作

　　鸡鸣小序云思贤妃也哀公荒淫怠慢故陈贤妃贞女夙夜警戒相成之道焉
　　还小序云刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉东方之日出而即月出而发淫奔无厌穷日之力也
　　甫田小序云大夫刺襄公也读诗记云无礼义而求大功不修徳而求诸侯志大心劳所求者非其道也逺人喻逺方之诸侯犹中庸之逺人也末节言苟由其道而循其序则小者俄而大微者俄而着厥徳修罔觉非计功求获者所能与也能修其徳治其政诸侯不来将焉往哉

　　○魏风考

　　按史记魏本毕公髙之后后为晋献公所灭而取其地仍以毕万为魏之苗裔赐其故地故魏风多载晋事犹邶墉之于卫也

　　陟岵无止言止其身也无弃言弃其家也无死言丧其生也词愈迫而情弥切矣十畆之间非贤者所居以此为乐时事可知矣
　　伐檀读诗记云坎坎三句美君子在下位而乐者不稼以刺小人在位贪鄙无功受禄者末言君子指伐檀君子而言

　　○唐风考

　　唐本成王封弟叔虞之地至子燮改唐为晋又魏亦晋地故二风载晋事甚悉遂无晋风之名焉蟋蟀山枢刺僖昭二公俭不中节不能及时行乐祸在朝夕而不悟也

　　扬之水本叛逆之词圣人何取焉其曰云何不乐云何其忧在昭公必非与民同忧乐者其舍此而之彼谅有以致之也末云有命言晋侯封自王命不敢犯之若以告人则事机一泄而方伯连帅至矣祸不可测也此时民虽叛逆犹知王法可畏苟昭公知此而早为之所庶可以潜消其不轨之心亦转祸为福之几也惜乎知不足以及之圣人取此欲人君察民情之忧乐畏天命之去留思患而预防保邦于未危不可以民之背叛而独归罪于彼也严注沃有篡宗国之谋而潘父阴主之将有内应昭公不知故百姓作此诗以深警之葢微词以泄其谋欲公闻而戒惧早为之备也及考桓叔至武公更六世而晋人不服及迫于王命而后不敢不听则晋人初岂有从沃之心哉其言不敢告人乃所以告昭公也
　　椒聊小序云刺晋昭公也君子见沃之盛强能修其政知其蕃衍盛大子孙将有晋国焉
　　杕杜小序云刺时也君不能亲其九族骨肉离散独居而无兄弟将为沃所并尔羔
　　裘言在位者服此美服不恤其民而使我不得其居不究其情也岂无他国可投但念故旧相好不忍离耳民情之厚如此有唐之遗风焉居居究究俱疑词居居不得其居也
　　鸨羽小序云刺时也昭公之后大乱五世君子下从征役不得养其父母而作也
　　无衣观武公灭晋必请命于天子以为安吉则前扬之水末章既闻有命民亦知天命可畏此时王纲虽不能振而天理之在人心不容泯灭亦可见矣圣人取此一以见为人臣者王命不可以袭取一以见为天子者名器不可以假人
　　杕杜小序云刺晋武公也言其寡特兼其宗族而不求贤以自辅如杜生道左人不休息寡薄故也彼君子以下勉其好贤之诚庶贤者可至矣
　　葛生小序云刺晋献公也好攻战而国人多丧故妇人以夫从征役而思之生不能遂其同乐而死则望其同穴也

　　○秦风考

　　秦本伯益之后至秦仲宣王始封为大夫仲孙襄公以兵送平王遂封襄公为诸侯故秦风以仲为首

　　车邻小序云美秦仲也秦仲始大有车马礼乐侍御之好焉其言逝者其耋其亡多其赐予满而自溢有死道后果以诛西戎不克见杀也故秦风多载秦仲以后之事
　　蒹葭小序云刺襄公也未能用周礼将无以固其国焉蒹葭之方盛也虽苍苍其色不能适用必待霜露凝戾然后坚成可用犹秦虽富强必待礼义以成其国也而知礼义之人必求则得之耳所谓伊人知礼义之人也
　　晨风小序云刺康公也忘穆公之业始弃其贤臣焉未见二句见康公初立想望贤者如是之切也如何二句责其不能终也
　　权舆小序云刺康公也忘先君之旧臣与贤者有始而无终也

　　○陈风考

　　陈自胡公五世而传幽公故宛丘自幽公始

　　宛丘小序云刺幽公也荒淫昏乱游荡无度焉
　　东门小序云幽公荒淫男女化之弃其旧业会于道路也
　　衡门小序云僖公愿而无志贤者不乐于仕而隠居无求也
　　东门之池小序云疾其君之淫荒而思贤女以配之也言池水本清以之沤麻则秽矣犹君心之荒于色也唐诗云莲叶壊池水郎亦壊人心语意相类若得如淑姬如鸡鸣之贤妃可以晤歌矣
　　东门之杨小序云昏姻失时男女多违亲迎女犹有不至者也
　　墓门小序云陈佗无良师傅以至于不义恶加于万民焉言棘本多刺之物生于墓门非斧不足以析之犹佗之不善必赖师傅以成之也梅本美实之木而鸮萃之犹佗之初心未壊而比之匪人耳
　　防有鹊巢小序云宣公多信谗君子忧惧焉言防卭髙地也鹊居之苕生之犹谗人之在位也
　　月出小序云在位不好徳而悦美色焉朱注作男女相恱之词

　　○桧曹二风考

　　按史记虢桧之君贪而好利百姓不附周衰为郑桓公灭之而桧之世次不可考曹本武王弟振铎之后至昭公好奢而任小人曹之变风始作吕氏云匪风下泉思周之诗独于曹桧者何也曰政出天子则强不陵弱各得其所政出诸侯则征发之烦共役之困征伐之暴唯小国偏受其害所以睠懐宗周为独切焉

　　素冠言乆不行三年之丧而创见之乐与之同归而如一亦良心发见之一端也
　　苌楚无家无室言有家有室则有赋税为身累也
　　匪风言周道车马经行之地方周之初驷牡騑騑周道倭迟何其盛也及今衰微无风之发无车之偈顾瞻周道萧然一空未免中心怛兮也
　　蜉蝣小序云昭公国小而迫无法以自守好奢而任小人将无所依焉
　　候人小序云刺曹共公也
　　鸤鸠小序云刺在位无君子用心不一也言鸤鸠七子疑若饲之难一矣然自鸤鸠视之七子犹一子也心惟专一故能均平以兴君子周旋百度虽不一而令仪则有常不变即外以观其内心之一者固结而不可解矣其带其弁正是仪之发见处而心之如结者可想见矣惟其心之结故其仪不忒可以正国人而享寿考也心如结心字是一章关键诗人本意正言在位者皆不能如君子专一所以国人不服国祚不永陈氏曰心结而仪一且不忒表里一致也四国国人之皆正逺迩一致也由之乆而胡不万年乆近一致也国人愿其年寿之乆岂非欲赖其表正之乆哉注内均平专一言专一自兼均平如无大无小无敢慢本是主一无适而逺近大小自无不平者故经文只言仪一而已

　　○豳风考

　　豳风居变风之末豳风亦变风乎变风者纪人伦之变也始自栢舟终于下泉无非父子兄弟夫妇朋友之变至豳风周公被流言居东而作则君臣之变尤甚或曰其居末者要其变之终原其正之始也吕氏云豳居于风雅之间者风之所为终而雅之所为始也变风终于曹思明王贤伯之不可得于是次之以豳反之于周公而后至于鹿鸣言周之所以盛者由周公也

　　七月大全云七月之诗一言以蔽之曰豫而已凡感节物之变而修人事之备皆豫为之谋也又曰前三章皆以暑退将寒为言故以七月流火一句为始至四章则以四月秀葽纯阳之月为始五章则以五月斯螽动股为始六章则以六月食鬰及薁为始而迄乎九月叔苴七章则遂以九月筑场圃为始而继以十月纳禾稼八章则以十二月正月二月为始而终于九月十月周正之岁终焉其所举时月虽若参差不齐而细观之则亦有次序如此又曰农者衣食之本惟其关生民之大命是以服天下之至劳今以此诗考之是其心无一念不在乎农也一岁之间无一日不专乎农也一家之内无一人不力乎农也
　　伐柯小序云美周公也周大夫刺朝廷之不知也读诗记云既得罪人之后周公迟留未归士大夫刺王不知所以还周公之道又言伐柯匪斧则不能娶妻匪媒则不成言各有其道今欲周公之归亦必有其道也又言执柯以伐柯即此手中之柯而得其法以比王欲迎周公亦不过反之于吾心则知所以迎之之道若我得见周公而陈其笾豆之列将有日矣

　　读诗私记卷三

　　●钦定四库全书

　　读诗私记卷四

　　（明）李先芳 撰

　　○二雅考

　　大全云小雅大雅周室居西都时诗也小雅自鹿鸣至菁莪十六篇大雅自文王至卷阿十八篇为正雅小雅六月大雅民劳之后皆变雅以今考之正小雅燕飨之乐也其间皆中庸尊贤亲亲体羣臣柔逺人懐诸侯之事故歌之以燕乐劳享羣臣其辞气欢忻和悦以通上下之情正大雅会朝之乐受厘陈戒之辞也以歌于会朝之时如文王大明等篇或陈于祭祀之后如生民行苇等篇或陈于进戒之际如公刘卷阿等篇其辞气又皆恭敬斋庄以发先王之徳此其辞之异者今犹可考多周公时所定也

　　鹿鸣以下五章注云为人君之燕其臣而作其言兄弟朋友者居其半葢鹿鸣四牡皇华尊贤也常棣伐木亲亲也九经之首事也王道教以人伦不遑将父则使臣之蒹父子矣宜尔室家则兄弟之兼妻子矣所谓人伦明于上小民亲于下也言将母来谂必有恤其私而为之所者伐木神之听之神精神也言尔留神以聴鸟声自能笃朋友之义以享和平之福也后小明章内二句亦与此类言听上文云云也不必用鬼神言
　　天保吉蠲一节非惟天福之神亦福之神之吊一节不惟神福之民亦徳之日用饮食安其业也徧为尔徳则归其心矣徳者以我为徳也末节言髙大而盛长者亦悠乆矣
　　采薇小序云遣戍役也文王之时西有昆夷之患北有猃狁之难以天子之命命将遣戍役以守卫中国故歌采薇以遣之出车以劳还杕杜以勤归也据此三篇内王天子皆以纣言集注云王周王也不知何旨但劳还之事似非纣所能为据经文亦未见文王实事其曰南仲未必是文王之臣姑记之
　　出车喓喓草虫二节是发明岂不懐归之意言我之懐念室家亦犹室家之念我也彼方感草虫时物之变念我而忧必见我心可降矣但薄伐西戎王事方急懐归之心叹息而已幸而春日暄好花鸟荣和得胜而归则前日念懐之心始遂矣岂不乐哉然此乃南仲平戎之功既成方有此乐二节末句俱称南仲归功于将帅也杕杜檀车二句言行役之乆也会言是众言相期人情所属也
　　嘉鱼末句又思思字亦发语词与来思同非思念不忘也
　　南山保艾尔后不惟祝其徳寿又欲子孙保之无穷也蓼萧小序云泽及四海也言诸侯来朝被恩而祝赞之词君子皆指天子而言冝兄弟言天子念及同姓诸侯也鞗革天子所赐之物也韩奕之二章曰王锡韩侯鞗革金厄是也与注稍异
　　湛露不醉无归见其情之厚也在宗载考见其情之亲也莫不令徳见其徳之存乎中者善也莫不令仪见其仪之见乎外者善也厚而不亲则上之待下者犹未至也徳虽令而仪有缺焉则臣之持身犹不足也
　　彤弓大全云大抵此诗首章已尽其意下两章只是咏叹以加重焉耳櫜重于载载重于藏好诚于喜喜诚于贶酬厚于右右尊于飨又曰始而藏器以待有功之人则不敢轻及其推诚以锡有功之人则不敢惜王者于赏功之物始而不知重其物则必有轻贶之心而人亦亵之矣终而不出于诚心又吝而不果则人虽得之亦不以为恩矣故未有功之时则藏之也不敢轻既有功之时则诚心与之而无所惜王者赏功之大权当如是矣
　　菁莪小序乐育材也君子能长育人材则天下喜乐之矣
　　六月大全云先王之法夷狄侵中国臣子背君父皆天下之大变诸侯有能讨之者许之先发而后闻其急如此所以然者以中国不可一日而不尊天理不可一日而不明也今玁狁内侵不得已而应之虽六月出师而人不以为暴者知其过之不在于君上葢以为所以劳我者乃所以安我也末言张仲孝友言忠可移君顺可移长有忠顺之臣必有孝友之友也
　　六月以讨而定故其辞迫采芑以威而服故其辞缓
　　车攻吉日大全云二诗皆搜狩之事言车马徒御之所出可见王赋之复也旄旌车斾之备决拾弓矢之精可见军实之盛也选徒则嚣嚣徒御则不惊行者有闻而无声又可见师律之严也会同有绎而助我举柴悉率左右而以燕天子又可见其上下之情也将用马力而既伯既祷颁禽之均而大庖不盈又见其综理之周宻葢一事之间而五美具焉
　　鸿鴈大全云惠鲜鳏寡文王之所以兴也哿矣富人哀此茕独幽王之所以亡也爰及矜人哀此鳏寡宣王之所以中兴也
　　庭燎按宣王二十二年王尝晏起姜后脱簮珥待罪于永巷使其傅母通言于王曰王乐色而忘徳失礼而晏起乱之兴自婢子始王曰寡人不徳实自生过非夫人之罪也此诗或出于姜后箴戒之词抑宣王悔过而作与
　　沔水小序云规宣王之信谗也言诸侯之于天子如沔水之朝宗其常理也所以如飞隼载飞载止去来不常者其必有所以矣嗟我兄弟邦人诸友兼同姓异姓之诸侯而言也
　　鹤鸣二章毛氏作贤者隠处但语意不能贯通耳窃意谓贤者隠处不求人知而人自知之如鹤鸣九皋而声闻于野也但彼不肯轻出如鱼之在渊在渚而悠然自适也人君或以为贱而弃之如树美材以下体之萚而不取焉则失人多矣岂不知他山之石可以攻玉乎故刍荛之言圣人取焉未知是否
　　祈父白驹大全云宣王始也任贤使能如申伯山甫韩侯或为将或为相或为诸侯如方叔召虎或征蛮荆或伐猃狁或平淮夷至其晚年怠心一生如虢文公之徒谏既不行则小人乗间而用事矣故观祈父之诗则司马非其人矣小人在位则贤者必不得志矣故白驹之诗留贤者而不肯留也于焉嘉客言为我之嘉客注训犹逍遥恐未然
　　黄鸟不可与明言不可明以相告也
　　我行末章集注经文作求我新特与解意不顺大全疏义读诗记俱作尔新特候再考
　　斯干大全云始于兄弟之和睦终于子孙之贤善家道之成也
　　无羊第三节以雌以雄依吕注言将归而又辨其雌雄者视其多寡之数也言羊而不及牛者羊善耗败故也羊不耗败则牛可知矣牧人乃梦牧之闲暇也众维鱼梦众人捕鱼也旐维旟梦旐与旟也二维字俱发语词大人占之畎畆不忘君也非必以此献之君而君占之也众捕鱼则民不饥乃丰年之兆旐旟飞扬乃室家溱溱之兆葢牧者所愿于下岁熟年丰所愿于上子孙昌盛梦生于思故以此占之也皆归美祝赞之词此出诗人托兴非实有是事朱注太多事矣
　　南山有实其猗实草木之实猗美盛貌言草木结实在山者猗然茂与山平也下应不平谓何君子如届届谓临其事言统于一非弗躬弗亲也幽王用尹氏祭公虢石父佞谀好利国人皆怨诸侯或畔故家父作南山以刺之
　　正月谓山葢卑言山本髙而今谓之卑其实冈陵之崇曷尝不髙也但民之讹言欺人耳由山可以为卑则乱可以为治凶可以为吉何所不至故问之故老皆曰治平卜之占梦皆曰吉兆于是君臣自信为尧舜之世为禹稷之臣谁不具曰予为圣君贤相哉终其永懐言究所终也承上言以王之暴厉又加以褒姒之宠于此而究极其终行险而不知止又窘之阴雨也言又窘疑承上文瞻彼阪田来但彼兴而此比耳
　　十月之交是十月与十一月相交晦朔之间子丑前后也正是阴盛阳弱之时交未必说是日月交会此只纪时令下文方讲日食不宁不令亦承上就十月说不令言不合时令也日食按大全云日行黄道月有九道遇交则有薄食之变至于合朔如合璧则不食其交不轨道则食也故验日食者必以日躔月道之交验之耳月不行黄道只行其余八道但此八道皆斜出入于黄道内外月一次经天则一次入一次出一歳凡十三次经天二十六次出入于黄道惟有两次与日会故疏云通计一百七十三有余而有一交于此时方有食
　　雨无正谓尔迁于王都承上文朋友相责之词言汝既以未有室家为词使我忧而至于出血者为尔心之相知言之相信也方今之时不能言者惟躬是瘁使我无言而不见疾于人谁复有相信者尔宁忍拒我而不来耶若以未有室家为辞昔尔出居谁从作尔室耶疾妬嫉也
　　小宛积日成月日之迈者月之迈也积月成歳月之征者岁之征也我之日迈我固衰矣而为吾弟其年固相若也相去能几何哉而月斯征尔将老矣我为尔兄其齿固相长也不亦甚矣吾衰也耶
　　小弁伐木四句言木之应伐者尚倚其巅而防其损折薪之应析者尚求其理而防其崩碎我虽有应得之罪尚当念及属毛离里而哀怜之况舍彼有罪而加之我物理耶人情耶莫髙一节山泉虽髙浚而谗人之险尤甚且能私察人之发言探其微意而谮之不觉其入而信之深矣君子无轻易其言恐人观望而生谗葢为王恤也末引谷风四句言孽子与弃妇相类君子指王者疏义作由用也言王无轻用谗人之言将有耳属于垣而听之者岂能欺人哉亦通
　　巧言君子如怒以下言邦家之治乱系于谗言之行止谗言之行止系于君心之喜怒是转祸为福之机不在他人在君心耳君如察彼之谗而怒之则谗言自息而乱斯沮矣察吾之被谗而喜之则公议自明而乱斯已矣如祉朱注见贤者之言喜而纳之似与经义不贯奕奕寝庙一节言谗人之能长乱者以为可以欺天罔人无所忌惮耳殊不知奕奕寝庙君子作之是幽则有鬼神也秩秩大猷圣人莫之是明则有王法也他人有心予忖度之是人各有良心也彼虽谗如狡兔岂能免天人之共怒逃吾之洞察哉荏苒节柔木比善柔之小人君苟容之如树柔木然彼往来之谗言吾以心既数之其委曲硕言虽出于口不本于心其巧言则如簧而无耻甚矣硕言出口与好言自口义同彼何人无拳无勇甚言谗人之徒本不能为祸乱但君不能早辨而去之如前所谓荏苒柔木君子树之故根蔕相引为乱阶耳何人斯第三节陈作堂途则入门矣前后经文不贯我闻其声二句言踪迹诡秘如此必谓可以欺天罔人也不媿于人二句平看犹言不羞人不怕天也我心易坦易也未到说处伯氏一节三物与三寿作朋相类言与冈陵等而为三也此三物即下为鬼为蜮有腼面目也言出此三物变态以谮我使我诅呪尔斯彼有时为鬼一物也有时为蜮一物也有腼面目又为有形之鬼蜮亦一物也申言闻其声不见其身之意三物朱注指鸡犬豕而言上下文不应及尔如贯言在伯仲之间如兄弟之相贯也 
　　巷伯成是南箕吕氏云南箕之星本非箕张大其口以成其名言我本无是实张大以成之也杨园下地以况卑人畆丘髙地以况大臣欲陵畆丘则必道杨园言将谮大臣必始于卑人也
　　谷风末一节言草木之生也山以载之风以散之其恩之所被者广矣然犹无不死之草不萎之木在草木疑若有憾而天地生物之恩终不可诬况朋友相须而成周旋之间岂无毫厘之差乎贵不忘其初以相容耳
　　蓼蓼末二节吕记榖养也谓养其父母也陟岵鸨羽思父母于尚存之日蓼莪感伤于父母既殁之后此所以悲之深也
　　有饛簋飱此必为在道征役之夫而作也簋飱棘匕食之草草也周道四句只就道上所见而言视连下睠作一意杼柚此必困于布缕之征者故下文织女七襄祈天有所助也末言西柄之揭不惟不助我而反助彼以害我矣
　　四月全章朱批注先祖匪人子孙怨先祖甚矣窃意此人遭祸乱而告哀于先祖以求福也四月初夏至六月则暑徂是暑有时而尽也我之遭乱何时可止耶人本乎祖先祖生我为我克承其先也而今遭祸是我为先祖匪人而忝所生矣尚当念子孙之苗裔而恤我可也胡宁忍予而至此耶言秋言冬则歳无宁时矣栗梅二句是必家园所产以殖生者栗梅残贼则家无常业矣载清载浊言清浊之不分也尽瘁以仕言劳逸之不辨也滔滔江汉为南国众水之所归犹人君为众望之所属也我之尽瘁而属望于君者为有以知我也而今莫我有将谁望哉匪鹑二节上言既不能如鱼鸟之飞濳下言又不如草木之得所所以告哀于先祖而望其恤我也屈原传云人穷反本劳苦倦极未尝不呼天疾痛惨怛未尝不呼父母与此义同
　　北山初疑此章怨己尤人无人臣致身之义及玩经文膂力方刚二句又见以才力见知于君自幸有忠厚之意或燕燕以下非谓责人葢欲相勉以勤王事犹所谓无然泄泄之意
　　大车必行役以任载者此直赋其事非兴也
　　小明以正直勉其僚友与北山以役使不均责其大夫之词少平岂北山之有父母而小明之无父母与
　　鼓钟幽王会诸侯鼓钟于淮上佳乐不野合非淑人君子之所为也不回则不僣用礼乐三洲言随地而淫乐不止也不犹不似幽王也末一节正是淑人君子作乐的当处惜幽王不能如此也不僭是雅必用于朝廷南必用于房中决不作淮上鼓钟之事
　　楚茨南山甫田大田四篇小序类以为刺幽王未必然朱注以为详见于豳风之末亦无据如几谓不前不后应期而至如式谓满而不溢髙而不危适中法则俗云凡事如法是也攘其左右喜之甚而取之疾也既方既皁朱注以方训房犹莲房也谓粟虽未成而皮殻已具未合满耳其言孚甲言殻之护粒犹甲之护体也
　　瞻洛会诸侯以讲武事犹易之既济思患而预防之也福禄如茨维辟作福也韎韐有奭维辟作威也保其家邦当补出不忘武备之意
　　裳裳我觏之子应会诸侯于东都意誉处应下有庆乗其四骆犹虽无予之路车乗马之类君之所赐有庆之实也是以似之似与也言有是君子之令仪故似以如此之福庆也左右四句应有章言威仪之盛也
　　桑扈朱注天子燕诸侯篇内二君子指诸侯万邦之屛百辟为宪言方伯连帅为王室屛翰而所统列国之诸侯以为宪亦知尊王也注疏云君子作王者屛翰俱王者事言外能捍蔽四方之患难内能为国之桢干百辟卿士莫不修职以象法之也如此则其位尊矣若不自敛以先王之法自难以亡国之戒则受福亦不多矣皆赞而戒之之词犹所谓为君难也此又似诸侯答天子之词并记之
　　鸳鸯匹鸟且有文彩喻诸侯多令仪也毕罗有网罗四海归于一统之意非取以时也下言戢翼舍逆取顺适其自然之性不期归而自归也
　　有頍实维何期期相期也言及时以相亲爱也
　　车舝小序刺幽王也褒姒嫉妬无道并进谗巧败国徳泽不加于民周人思得贤女以配君子也经文徳音令徳表其贤也好友好如君子好逑之好友如琴瑟友之之友新昬宴尔犹兄弟之友爱也无好友犹无徳女皆自谦之词朱注以友字训他人此时卧榻之侧岂容他人耶
　　青蝇止于樊言有所倚仗止于棘榛棘榛多刺之物言藏身之宻皆小人之情状也
　　初筵言酒之为祸内则丧其徳外则丧其威仪故宾筵之终始惟慎此二者而已章内凡言徳者一言威仪者五与抑之篇畧似
　　鱼藻言物之得其所也故下文美天子而不言其徳所谓乐以天下也疏义云岂乐者非以饮酒为乐也心无私己之累时无四方之虞故观其福而徳在其中矣
　　在镐有居中驭外天下一统意宜乐之时也
　　采菽吕氏云菽以供铏芹以为葅为飨宾客也维柞之枝柞之所以有枝以卫其株枝之所以有叶以庇其干者皆由根本坚固气脉盛大俾之然也根本天子也枝叶者诸侯也气脉者朝廷之宠命也故叶之蓬蓬者根本气脉之所及然则叶之蓬蓬反以卫其根株而为之坚固犹天子宠锡诸侯俾之茂盛反能殿天子之邦而益朝廷之固也泛泛杨舟言天下之诸侯抚之则懐弃之则去亦如舟之无定耳天子葵之言天子揆度诸侯彼交匪纾之心而知其底藴也
　　角弓譬九族亲之则附疎之则离民之无良承民胥效矣老马反为驹承民之无良吕氏云言民不知长少之义慢老而虐之父兄反听于子弟所谓老马反为驹也彼慢老者独能长少而不老乎所谓不顾其后也其快意不顾如食者但知称其饇饱之欲酌者但知多取曽不少加量也小人与属承不令兄弟言雨雪言如宗族相怨王苟缓之则释然解矣如雪之见日而消也今乃莫肯下遗居然在上而屡骄焉又视如蛮夷而骨肉相残也则雨雪岂有消流之望乎娄王肃云数也
　　菀栁上帝甚蹈诗中未有以王称上帝者葢譬语词如云王之威灵可畏如上帝之甚蹈也犹所谓天威也
　　都人狐裘黄黄色之正也台笠缁撮服之朴也注训夫须莎草名言以莎草皮为笠绸直如发注云言其性情密致操行正直如发之本末无隆杀也充耳琇实杜淫声也带由其有余而垂之发由其自扬而卷之言古之为容者亦从其自然而非强之也葢此时奢淫巧伪都邑尤甚故举古以驳今也
　　采緑言薄言归沐伯兮言首如飞蓬彼伤其去而此望其来也
　　黍苗忘已之劳而慰君之心也
　　白华比谷风词缓而意益悲其云啸歌伤懐所谓长歌之哀甚于恸哭是也
　　绵蛮丘隅非黄鸟之所居喻不得其所也
　　瓠叶礼薄而义重也春秋传曰苟有明信涧溪沼沚之毛苹蘩蕰藻之菜可羞于王公亦此之谓
　　渐渐之石小序云刺幽王也戎狄叛之荆舒不至乃命将帅东征役乆病于外而作大全言世之治也固未尝无征伐之诗也然行者之劳未尝自言而上之人则汲汲然以言其劳世之乱也上之人未尝念其劳而行者则自言其劳苦夫使劳者自言而上之人不加恤乌在其为民父母也
　　苕之华小序云幽王之时西戎东夷交侵中国师旅并起因是以饥馑君子闵周室之将亡伤己逢之也
　　何草不黄小序云下国刺幽王也四夷交侵中国背叛用兵不息视民如禽兽君子忧之如此也
　　文王朱注云言文王于昭于天而不言所以昭次章言令闻不已而不言所以闻至四章乃表出一敬字以发末章修徳而仪刑者在此见理精当章内凡言帝者三言命者八言天者五见敬天法祖周家兴王之本也
　　大明造舟为梁欲其昭著敬昏礼也
　　绵鼛鼓弗胜则人自劝功鼛鼓反弗胜也虞芮质厥成则道化行矣文王蹶然震动深省其所自生者惧无以致之也予曰四句犹言我无以致此是诸臣之力耳徳盛而不居此文王与人为善也
　　大明专言天命有在棫朴专言人心攸归倬彼二节承上髦士六师而言云汉为章言文王为人所仰也追琢金玉言人待文王而兴也纲纪四方则尽乎人左右六师俱在振作中矣
　　旱麓鱼跃于渊鱼相忘于江湖也遐不作人人相忘于道徳也
　　思齐备言修身齐家成已成物之事皇矣懐明徳承上下民之王言民心之攸归天意之有在也故帝谓文王予懐明徳惟徳动天惟天眷徳也不大以下是明徳之实不长夏以革吕注云长尊上也革兵也不尊上强大其兵革也不大声以色言众心归向不自以为徳也不长夏以革言征伐重任不自大其功也以诸侯之国为兄弟亦未尝称王之一验也言仇方见天道之不容也言兄弟见人情之共怒也所仇者非私怨所同者非苟合纯乎天而已
　　灵台大全云文王未尝无灵台灵沼然与民同乐便是天理文王毕竟自朝至于日中昃不遑暇食用咸和万民人必得所然后有此乐又云前二章言灵台之游观后二章言辟雍之教育游观而必言其物之盛者以见蕃育长养之有其素也教育而必言其乐之和者以见鼓舞作兴之有其术也然则台池鸟兽之乐固与百姓共之而钟鼓之乐殆将与贤者共之也
　　下武郑注云下犹后也言太王王季文王以文徳造始于上武王以武功续终于下也朱注以下字作文字三后内既有文王不宜重见昭兹来许承上昭哉嗣服只在武王本身而言武王昭哉嗣服元有自来言能绳继其祖先哲王之踪迹故受福如此也
　　文王有声章内言武功都在文王身上武王却少葢允文文王而有此武功则非不足于武也桓桓武王而镐京辟廱则非不足于文也所谓一张一弛文武之道也
　　匪棘其欲棘多端也以事处事不多端以遂其欲也考卜维王卜筮之道必先断于心考卜所以齐众心也
　　生民末章言郊天而应之速以稷乆有相天之功也
　　行苇肆筵一节疏义云筵以延之席以安之授几以供凭借缉御以给使令献酬以通其情物品以备其礼歌乐以和其心此行苇之燕所以为盛也敦弓既坚一节大全云此言既燕而射以为乐前四句言射而中又以中多为贤后四句言射而贯革又以不侮为徳中多则艺精不侮则徳盛
　　既醉令终有俶俶者终而复始也则景福之昭明有融髙朗令终者无穷尽矣永锡尔类还作族类下文便见公尸即惠于宗公公字言宗庙先公之尸也后凡言公尸者类此朱注作君尸太凿
　　鳬鹥注云绎而宾尸言寻绎前祭所以劳尸展敬之余也
　　假乐燕及朋友即百辟卿士也言朋友者亲之之词如泰誓曰友邦冢君酒诰曰太史友内史友是也
　　公刘玉瑶鞞琫贵者之佩也跻攀陟降贱者之事也公刘佩此以临事不自知其贵也于时言语承庐旅来言与宾旅议其行事如下文建国立宗之事也其军三单郑注云单者无羡余也言公刘始从丁夫适满三军之数无羡卒也未知是否豳居允荒荒开荒即荒度土功也止旅乃密而军止三单不尽用民之力也
　　泂酌词若赞美而注以为戒言必岂弟而后可以为父母也
　　卷阿凤凰鸣节大全云髙冈之鳯凰者髙世之贤才也朝阳之梧桐者治朝之贤君也梧之菶菶萋萋者人君待贤之盛礼也凤之雝雝喈喈者羣贤和集之徳音也末节言车马之众多而闲习则足以为待贤之具矣其所以望于王葢有不待言而可知者诗所以言其志而音则声之成文者其实一也先言以矢其音即其歌而言之也终言矢诗不多者即其实而言之也
　　民劳仍依旧说召穆公刺厉王之诗王欲玉女二句言欲王之自爱也若作同列相戒恐未安
　　板天之方难承上帝板板民之莫矣承下民卒瘅辞之辑矣承出话不然天之方难天道难知下民卒瘅民情易见故天人相与之际甚可畏也如辞辑而怿决无出话不然不实于亶等事则民心悦而天意得矣大全携无曰益言求之即得而无费于己以益之也自价人维藩至大邦维屛是自内说及外大宗维翰宗子维城又自疎说及亲自价人至大宗皆王所恃以为藩垣屛翰者然惟徳之懐则王得其所恃以为安不惟如是而同姓宗子亦且为我之城矣言城则藩垣屛翰之功皆有之矣王若不务徳以为本则城壊矣城壊而藩垣屛蔽亦皆倾圯而祸乱至矣戏渝驰驱放肆之地出王游衍毫忽之间甚言天之可敬也又云厉王使卫巫监谤杀谏臣道路以目召穆公谏之不听益戾虐民畔作民劳荡荡上帝周人无以上帝称君者前上帝甚蹈训明今仍指天说吕氏云荡荡乎上帝吾王非下民之君乎疾威上帝吾王之命何多僻乎曰荡荡曰疾威皆穷而呼天之词也犹所谓不吊昊天也朱注径以上帝作君恐未然
　　抑有觉徳行吕氏云觉警动也言徳行修着可以动人则四国服从矣朱注觉解直大应前无竞维人语意不类
　　桑柔大全云仓兄塡兮塡满也积也言悲闵积满于衷也吕氏云民有肃心节言民有肃然之心本无怠慢而王乃使之至于不逮民无得以趋事于畎畆之间则其不逮者非民之罪也王使之也故芮伯告王曰好是稼穑言不敢轻于民力也其有功于民者则使代食又曰稼穑维寳代食维好者稼穑可寳当以禄养贤才而刺王不然也朱注颇似牵强听言则对言王信贪人以先入之言为主故听我之言则强复以折对之诵我之言如醉人漫不加醒我所言皆良言也一切不用而反谓我为悖逆耳民之罔极言民之至此极者由贪人作法于凉善背其君以不利于民无所不至民之回遹岂民之罪哉凉曰不可言彼之执凉吾以为不可反被背上而善詈之曰非我也虽曰非我岂能欺人故既作尔歌洞见其肺肝矣善背善詈与善柔善字相类又云厉王任荣夷公为卿兴利芮伯谏之不从作桑柔
　　云汉吕氏云人君以羣臣为友又曰人道相友则吉凶庆吊有纪以合之旱太甚财不足以为礼则无友纪如下文庶正冢宰以下皆僚友也云如何里里居也言不得其所居也宣王遭旱始欲以身当之而不得中欲以身逃之而不能故于其终仰而诉之于天曰将使我如何居哉
　　崧髙往近王舅虽往而声相近亲之之词也孔硕者大其功也肆好者彰其美也皆指申伯之功徳言非吉甫自夸其诗也
　　烝民吉甫作诵二句本其降生之异叙其徳业之全其意味之深长足以动人心如清风之育养万物者也
　　韩奕王命以其众为筑此城之王命先王之命也王锡韩侯之王谓宣王也韩侯之朝固出于忠爱之诚亦宣王有以致之也
　　江汉王命召虎一节大全云述其祖之功以劝之也予小子言我虽不能继文武之统尔当修召公之业也词虽谦而责愈切矣虎拜稽首天子万年者述穆公受册书而祝谢其君之词也此复言虎拜稽首天子万寿者述穆公铭祖庙器而祝君之词也以考古图观之疑此章皆是述其勒铭庙器之词淮夷之服王则有令闻矣然犹愿其令闻之不已焉四方之平王则有武功矣然犹愿其文徳之洽焉始以康公之功责其臣终以文武之功报其君上下之情可谓交相爱矣明明天子以下言不惟享年之永也
　　常武小序诗中无常武字召穆公特名其篇美宣王有常徳而立武事因以为戒然南仲文王时武臣皇父之祖也言皇父之世以南仲为太祖言皇父之官则以卿士而兼太师也赫赫业业一节慎重行师之意言以天子之威严临戎虽舒缓安行而徐方已骚动如雷霆然再言徐方震惊甚言王师之当重也葢兵凶器战危事圣人不得已而用之如得安集不可惊众也或作先声如云用兵之法攻心为上徐方震惊虽未即顺从而先已服其心矣末言徐方不回王曰还归言不可乆恃兵威与徐方震惊相应序所谓因以为戒是也
　　瞻卬可为去谗逺色之戒有葛覃之太姒有蔽芾之召公文王所以兴王也有治内之邑姜有鹰扬之尚父武王所以革命也有脱簪之姜后有文武之吉甫宣王所以中兴也有倾城之褒姒有善谀之虢石父幽王所以灭亡也末章曰无忝尔祖式谷尔后后章云有如召公日辟百里厥旨深哉
　　召旻末节言召公日辟百里用之得其人也幽王日蹙百里用之非其人也不尚有旧言旧人岂无如召公者不忍王之终于丧乱而仍以先王受命之事望之存典刑于既没保天禄于永终化蟊贼为善类扶大厦于将倾诗人忠厚之意至此极矣

　　读诗私记卷四

　　●钦定四库全书

　　读诗私记卷五

　　（明）李先芳 撰

　　○三颂考

　　雅不言周颂言周者以别商鲁三颂之名虽同而体制各异也别以尊卑之礼故鲁颂以诸侯而后于周间以亲疎之义故商颂以先代而后于鲁独存商者殷鉴不逺也鲁之有颂或谓成王以天子之礼乐赐伯禽故有颂名或云僖公使季孙行父请命于周史克作颂岂伯禽之时无颂僖公因请而得与又泮水閟宫小序作僖公及按僖公无克淮夷事今考皇极经世成王元年丙戌淮夷畔戊子鲁伯禽誓师于费淮夷平遂践奄肃慎来贺据经文淮夷攸服大赂南金淮夷来同疑是伯禽时事鲁不言风而言颂岂孔子鲁人姑存其名而不削与

　　清庙本祭文王而不言文王之徳惟曰显相肃雍多士秉徳者何也葢君之圣者臣必贤徳之盛者人必法也维天假以溢我吕记假大也溢盈溢也承上文文王以纯亦不已之徳启佑后人甚大而盈溢也收之承而受之也
　　维清吕记言周公宗祀文王于明堂以配上帝所谓肇禋以祀文王配上帝始于此也迄于周公遂以有成其成虽当周公之世其祯祥己见于文王矣窃意如天得一以清文王维清缉熙与天道同故先言其徳合天而后及其配上帝也
　　烈文吕记周公居摄七年致政成王成王乃祭祖考戒诸侯而歌此诗也
　　天作文王康之康字固要点出治岐之政见培植髙山之命脉巩固岐周之皇图意
　　成命大全云不敢康以心言宥密以徳言以不敢康宁之心成宏深静密之徳以宏深静密之徳成继续光明之业则所以基上天之命者在是所以继先王之业者在是而皆不外乎此心故又以单厥心终焉我今日所以能安靖天下而保其所受之命者是又成王之赐也我将天其右之既右享之大全云其者辞之疑既者辞之决所以疑者尊之而不敢必也所以决者亲之而如见也畏天之威补出仪刑文王意
　　时迈大全云时迈之作见武王所以得天下所以保天下者皆无愧也武王巡狩之事诗有时迈书有武成时迈祭告之乐章也武成识其政事以示天下来世也庚戌柴望大告武成此告祭懐柔之实也昭我周王天休震动此莫不震迭之实也庻邦冢君暨百工受命于周此式序在位之实也偃武修文归马放牛此非戢櫜之意乎建官位事重民五教惇信明义崇徳报功此非懿徳以保之乎
　　执竞不显承执竞说奄有四方二句即所谓不显也
　　思文大全云后稷之配南郊与文王之配明堂其义一也而我将主言文王享其祭祀不说文王可以配上帝此篇主说后稷有徳可以配天不说后稷享其祭祀非有异也
　　臣工如何新畬于皇来牟来牟是新田所出乎何氏又云将赐我新畬以丰年也窃意来牟是旧田已种者及此暮春之后可收而新田此时方用钱镈治之如北方麦秋二季田也维莫之春以下当补来牟既播种矣此外复何求哉当治其新田也似与上下文相贯
　　噫嘻成王是后人叹词既昭假尔以下述成王戒农官之词也终三十里欲其地之无遗利也
　　振鹭在彼无恶二句陈注无温厚之意不可从大全云尊之曰客又以鹭比所谓誉也庶几不敢必之词也夙夜无或息之意也
　　丰年注称祀田祖先农方社之诗经文不及一字葢言我之所以得有此酒醴烝进祖妣以和百礼降福无所不至者皆田祖之力也祭报之意在言外
　　有瞽大全云始言乐官中言乐器终言乐声之美先祖是听幽有以感乎神也永观厥成明有以感乎人也
　　濳大全云漆沮兴王之地取其所产而荐之者不忘本也
　　雝克昌厥后古人临文不讳如文讳昌而曰克昌武讳发而曰骏发穆讳满而有王孙满襄讳郑而有卫侯郑匡讳班而春秋书曹伯班简讳夷而书晋侯夷是也绥我眉寿一节是绥予孝子克昌厥后之实也
　　载见章昭考注云文穆武昭大全云后稷为始封之君其庙居中自二世为昭三世为穆逓数至十五世而文王庙次当穆十六世而武王庙次当昭也
　　有客既有淫威大全云威等威也微子用其先王之车服礼乐其等威大异乎列国之诸侯既与之以甚大之威仪则其降之以甚大之福祉可知矣乂吕记云自管蔡以武庚禄父叛以周公之圣临之二年而后平其用力艰矣故于微子之来见也则告之曰昔者既有淫威矣而今也降福孔夷葢逆顺之理如此凡吾之威福非苟而已葢舍逆取顺者王道所以比天下而无私作福作威者王制所以统天下而无外也
　　武大全云武王之功所以天下莫强者以文王开之于前而武王受之于后也于胜殷以见其伐暴之义于遏刘以见其止杀之仁仁义之师王者之师也此大功之所由定而大业之所由成也
　　闵予言武王父子以孝治天下者一敬而已
　　访落大全云延访羣臣所以尽下情率时昭考所以守家法于乎悠哉以下皆率时昭考之事朕未有艾如自怨自艾之艾治也与上文率字相应言不能以武王之道率而治其身也
　　敬之首一节既言成王述羣臣之词则厥士即作士字亦无妨言羣臣以天自警也维予小子答其以学问自勉以承天意尤见上下交警处
　　小毖成王于至亲之间葢有难显言者故托物以赋之载芟思媚其妇四句民忘其劳也邦家之光二句言可以尊贤可以养老也匪且有且节言有此稼穑之事斯有此丰年之庆不独一时为然而振古如斯未有力田而不逢年者亦未有丰年而不本于力田者言自古以来皆如此继此以往尤愿勿替也
　　良耜先言勤劳后言逸乐使勤者可以自忘其劳而怠者亦知以自奋也
　　丝衣言省器省牲视濯者皆初祭时事而遂及旨酒思柔葢古者初献之后主与宾尸皆有献酬之礼既毕然后亚献非祭毕而饮也
　　酌酌时也舞之名也初则遵养时晦继则乗时纯熙酌其时措之宜也注云武宿夜舞莫重于武宿夜言武王至商郊停止宿夜士卒皆欢乐歌舞以待旦故名焉
　　桓皇以间之间革也谓革命也
　　赉本武王封功臣之诗武王不敢自以为恩而推本文王又欲所封功臣当知所自也
　　般大全云般旋也今名篇曰般取巡狩而遍乎四岳所谓盘旋也陟其髙山嶞山乔岳陟其二字贯底作三様山言无所不至朱注所谓周四岳也翕河众水也犹与由同言水由地中行不泛溢朱注所谓道于河也上四句言廵狩而祭告河岳之事下三句言巡狩而朝会诸侯之事章内三言时字表尊王之义也
　　駉颂僖公也僖公能遵伯禽之法俭以足用寛以爱民务农重谷牧于垧野鲁人尊之于是季孙行父请命于周而史克作是颂思无疆思之逺也故思及于马行地无疆无期思之乆也才茁壮也无斁无倦怠作奋起也徂径行不回遹也独称马者问国之富数马以对诸侯有四马朝祀曰良马征伐曰戎马田路曰田马给官役曰驽马天子之国曰万乗诸侯之国曰千乗皆以马名国之大事在祀与戎故马为重也文公志在勤民而有騋牝之称僖公思惟法祖而有駉马之多孔子兼取之齐景公有马千驷而民无称者其徳不逮二公耳
　　有駜駜彼乗黄恐是指来燕者故因以起兴在公明明所谓精白一心以承休徳自今以始歳其有为庶民之虑切矣君子有谷二句为后世之虑深矣此所谓善颂善祷矣
　　泮水僖公克服淮夷虽亦不见于春秋而僖公十三年尝从齐桓会于咸为淮夷之病杞十六年尝从齐桓会于淮为淮夷之病鄫矣岂鲁人见徐之不恭而欲祝其来格与按春秋鲁自隐桓荘以来学校废弛或昧僖伯之谏而观鱼于棠或逆孟春之令而逺狩于郎或拒曹刿之言而观社于齐否则又将为焚丘筑台之乐耳求其能立学设教者无闻也说者谓泮水颂僖公也岂无见哉
　　閟宫寿胥与试试谓信而有征也我之所谓寿富台背者不徒为虚言也今而后凡所誉者必有所试而求其实验也朱注作寿考之人相为公用其语意不类
　　那大全云既言管声又言磬声又言穆穆厥声盛称声乐见商人之尚声连叶三声字见商人之尚质也
　　烈祖大全云那与烈祖皆祀成汤之乐然那诗则专言乐声至烈祖则及夫酒馔焉商人尚声岂始作乐之时则歌那既祭而后歌烈祖欤大抵商颂简古难看辞断而意续熟读自见
　　玄鸟武王靡不胜吕记云所谓武王者皆成汤耳再言武丁孙子当念其祖也武王靡不胜言汤无敌于天下也郑氏谓髙宗之孙子有武功有王徳于天下者此非所以称继体守文之君况肇域彼四海殷受命咸宜岂所以称武丁哉
　　长发骏厖大全云汤受小国大国之共贡惟薄取之所以大厚天下也
　　殷武大全云然此诗与閟宫全篇文意皆有相似者但閟宫为颂僖公修宗庙而作殷武为髙宗武丁特立庙而作故閟宫所以颂僖公服夷蛮享福寿者皆未然之期望而此诗所以颂武丁服夷夏享福寿者皆已然之实事卒章则皆述其作庙之事以结之

　　读诗私记卷五
