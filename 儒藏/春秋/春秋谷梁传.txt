
　　春秋谷梁传 
　　
　　隐公（元年～十一年）
　　桓公（元年～十八年）
　　庄公（元年～三十二年）
　　闵公（元年～二年）
　　僖公（元年～三十三年）
　　文公（元年～十八年）
　　宣公（元年～十八年）
　　成公（元年～十八年）
　　襄公（元年～三十一年）
　　昭公（元年～三十二年）
　　定公（元年～十五年）
　　哀公（元年～十四年）
　　
　　隐公（经一一）元年  
　　春，王正月。 
　　（传）虽无事，必举正月，谨始也。公何以不言即位？成公志也。焉成之？言君之不取为公也。君之不取为公，何也？将以让桓也。让桓正乎？曰：不正。《春秋》成人之美，不成人之恶。隐不正而成之，何也？将以恶桓也。其恶桓，何也？隐将让而桓弒之，则桓恶矣；桓弒而隐让，则隐善矣。善则其不正焉，何也？《春秋》贵义而不贵惠，信道而不信邪。孝子扬父之美，不扬父之恶。先君之欲与桓，非正也，邪也；虽然，既胜其邪心以与隐矣。己探先君之邪志，而遂以与桓，则是成父之恶也。兄弟，天伦也。为子受之父，为诸侯受之君。己废天伦，而忘君父，以行小惠，曰小道也。若隐者，可谓轻千乘之国。蹈道，则未也。 
　　（经一二）三月，公及邾娄仪父盟于眛。 
　　（传）及者何？内为志焉尔。仪，字也。父，犹傅也，男子之美称也。其不言邾子，何也？邾之上古微，未爵命于周也。不日，其盟渝也。眛，地名也。 
　　（经一三）夏，五月，郑伯克段于鄢。 
　　（传）克者何？能也。何能也？能杀也。何以不言杀？见段之有徒众也。段，郑伯弟也。何以知其为弟也？杀世子母弟目君，以其目君，知其为弟也。段，弟也，而弗谓弟；公子也，而弗谓公子--贬之也。段失子弟之道矣，贱段而甚郑伯也。何甚乎郑伯？甚郑伯之处心积虑，成于杀也。于鄢，远也，犹曰取之其母之怀中而杀之云尔，甚之也。然则为郑伯者宜奈何？缓追逸贼，亲亲之道也。 
　　（经一四）秋，七月，天王使宰咺来归惠公仲子之赗。 
　　（传）母以子氏，仲子者何？惠公之母、孝公之妾也。礼，赗人之母则可，赗人之妾则不可。君子以其可辞受之，其志，不及事也。赗者，何也？乘马曰赗，衣衾曰襚，贝玉曰含，钱财曰赙。 
　　（经一五）九月，及宋人盟于宿。 
　　（传）及者何？内卑者也。宋人，外卑者也。卑者之盟不日。宿，邑名也。 
　　（经一六）冬，十有二月，祭伯来。 
　　（传）来者，来朝也，其弗谓朝，何也？寰内诸侯，非有天子之命，不得出会诸侯，不正其外交，故弗与朝也。聘弓鍭矢，不出竟埸。束修之肉，不行竟中。有至尊者，不贰之也。 
　　（经一七）公子益师卒。 
　　（传）大夫日卒，正也；不日卒，恶也。 
　　隐公（经二一）二年  
　　春，公会戎于潜。 
　　（传）会者，外为主焉尔。知者虑，义者行，仁者守。有此三者，然后可以出会。会戎，危公也。 
　　（经二二）夏，五月，莒人入向。 
　　（传）入者，内弗受也。向，我邑也。 
　　（经二三）无侅帅师入极。 
　　（传）入者，内弗受也。极，国也。茍焉以入，人为志者，人亦入之矣。不称氏者，灭同姓，贬也。 
　　（经二四）秋，八月庚辰，公及戎盟于唐。 
　　（经二五）九月，纪履緰来逆女。 
　　（传）逆女，亲者也。使大夫，非正也。以国氏者，为其来交接于我，故君子进之也。 
　　（经二六）冬，十月，伯姬归于纪。 
　　（传）礼：妇人谓嫁曰归，反曰来归，从人者也。妇人在家，制于父；既嫁，制于夫；夫死，从长子。妇人不专行，必有从也。伯姬归于纪，此其如专行之辞，何也？曰：非专行也。吾伯姬归于纪，故志之也。其不言使，何也？逆之道微，无足道焉尔。 
　　（经二七）纪子伯、莒子盟于密。 
　　（传）或曰纪子伯、莒子而与之盟，或曰年同爵同，故纪子以伯先也。 
　　（经二八）十有二月乙卯，夫人子氏薨。 
　　（传）夫人薨，不地。夫人者，隐之妻也。卒而不书葬，夫人之义，从君者也。 
　　（经二九）郑人伐卫。 
　　隐公（经三一）三年  
　　春，王二月己巳，日有食之。 
　　（传）言日不言朔。食，晦日也。其日有食之，何也？吐者外壤，食者内壤；阙然不见其壤，有食之者也。有，内辞也，或外辞也。有食之者，内于日也。其不言食之者，何也？知其不可知，知也。 
　　（经三二）三月庚戌，天王崩。 
　　（传）高曰崩，厚曰崩，尊曰崩。天子之崩，以尊也。其崩之，何也？以其在民上，故崩之。其不名，何也？大上，故不名也。 
　　（经三三）夏，四月辛卯，尹氏卒。 
　　（传）尹氏者，何也？天子之大夫也。外大夫不卒，此何以卒之也？于天子之崩为鲁主，故隐而卒之。 
　　（经三四）秋，武氏子来求赙。 
　　（传）武氏子者，何也？天子之大夫也。天子之大夫，其称武氏子，何也？未毕丧，孤未爵；未爵使之，非正也。其不言使，何也？无君也。归死者曰赗，归生者曰赙。曰归之者，正也；求之者，非正也。周虽不求，鲁不可以不归；鲁虽不归，周不可以求之。求之为言，得不得，未可知之辞也。交讥之。 
　　（经三五）八月庚辰，宋公和卒。 
　　（传）诸侯日卒，正也。 
　　（经三六）冬，十有二月，齐侯、郑伯盟于石门。癸未，葬宋缪公。 
　　（传）日葬，故也；危不得葬也。 
　　隐公（经四一）四年  
　　春，王二月，莒人伐杞，取牟娄。 
　　（传）传曰：言伐言取，所恶也。诸侯相伐、取地于是始。故谨而志之也。 
　　（经四二）戊申，卫祝吁弒其君完。 
　　（传）大夫弒其君，以国氏者，嫌也。弒而代之也。 
　　（经四三）夏，公及宋公遇于清。 
　　（传）及者，内为志焉尔。遇者，志相得也。 
　　（经四四）宋公、陈侯、蔡人、卫人伐郑。 
　　（经四五）秋，翚帅师会宋公、陈侯、蔡人、卫人伐郑。 
　　（传）翚者，何也？公子翚也。其不称公子，何也？贬之也。何为贬之也？与于弒公，故贬也。 
　　（经四六）九月，卫人杀祝吁于濮。 
　　（传）称人以杀，杀有罪也。祝吁之挈，失嫌也。其月，谨之也。于濮者，讥失贼也。 
　　（经四七）冬，十有二月，卫人立晋。 
　　（传）卫人者，众辞也。立者不宜立也。晋之名恶也，其称人以立之，何也？得众也，得众则是贤也。贤则其曰不宜立，何也？《春秋》之义：诸侯与正而不与贤也。 
　　隐公（经五一）五年  
　　春，公观鱼于棠。 
　　（传）传曰：常事曰事，非常曰观。礼：尊不亲小事，卑不尸大功。鱼，卑者之事也，公观之，非正也。 
　　（经五二）夏，四月，葬卫桓公。 
　　（传）月葬，故也。 
　　（经五三）秋，卫师入郕。 
　　（传）入者，内弗受也。郕，国也。将卑师众曰师。 
　　（经五四）九月，考仲子之宫。 
　　（传）考者，何也？考者，成之也，成之为夫人也。礼：庶子为君。为其母筑宫，使公子主其祭也。于子祭，于孙止。仲子者，惠公之母，隐孙而修之，非隐也。 
　　（经五五）初献六羽。 
　　（传）初，始也。谷梁子曰：「舞《夏》，天子八佾，诸公六佾，诸侯四佾。初献六羽，始僭乐矣。」尸子曰：「舞《夏》，自天子至诸侯，皆用八佾。初献六羽，始厉乐矣。」 
　　（经五六）邾人、郑人伐宋。 
　　（经五七）螟。 
　　（传）虫灾也。甚则月，不甚则时。 
　　（经五八）冬，十有二月辛巳，公子彄卒。 
　　（传）隐不爵命大夫，其曰公子彄，何也？先君之大夫也。 
　　（经五九）宋人伐郑，围长葛。 
　　（传）伐国不言围邑，此其言围，何也？久之也。伐不逾时，战不逐奔，诛不填服。苞人民、殴牛马，曰侵；斩树木、坏宫室，曰伐。 
　　隠公（经六一）六年  
　　春，郑人来输平。 
　　（传）输者，堕也。平之为言，以道成也。来输平者，不果成也。 
　　（经六二）夏，五月辛酉，公会齐侯，盟于艾。 
　　（经六三）秋，七月。 
　　（经六四）冬，宋人取长葛。 
　　（传）外取邑不志，此其志，何也？久之也。 
　　隐公（经七一）七年  
　　春，王三月，叔姬归于纪。 
　　（传）其不言逆，何也？逆之道微，无足道焉尔。 
　　（经七二）滕侯卒。 
　　（传）滕侯无名，少曰世子，长曰君--狄道也，其不正者名也。 
　　（经七三）夏，城中丘。 
　　（传）城，为保民为之也。民众城小，则益城。益城无极。凡城之志，皆讥也。 
　　（经七四）齐侯使其弟年来聘。 
　　（传）诸侯之尊，弟兄不得以属通。其弟云者，以其来接于我，举其贵者也。 
　　（经七五）秋，公伐邾。 
　　（经七六）冬，天王使凡伯来聘，戎伐凡伯于楚丘以归。 
　　（传）凡伯者，何也？天子之大夫也。国而曰伐，此一人而曰伐，何也？大天子之命也。戎者，卫也；戎卫者，为其伐天子之使，贬而戎之也。楚丘，卫之邑也。以归，犹愈乎执也。 
　　隐公（经八一）八年  
　　春，宋公、卫侯遇于垂。 
　　（传）不期而会曰遇。遇者，志相得也。 
　　（经八二）三月，郑伯使宛来归邴。 
　　（传）名宛，所以贬郑伯，恶与地也。 
　　（经八三）庚寅，我入邴。 
　　（传）入者，内弗受也。日入，恶入者也。邴者，郑伯所受命于天子，而祭泰山之邑也。 
　　（经八四）夏，六月己亥，蔡侯考父卒。 
　　（传）诸侯日卒，正也。 
　　（经八五）辛亥，宿男卒。 
　　（传）宿，微国也。未能同盟，故男卒也。 
　　（经八六）秋，七月庚午，宋公、齐侯、卫侯盟于瓦屋。 
　　（传）外盟不日，此其日，何也？诸侯之参盟于是始，故谨而日之也。诰誓不及五帝，盟诅不及三王，交质子不及二伯。 
　　（经八七）八月，葬蔡宣公。 
　　（传）月葬，故也。 
　　（经八八）九月辛卯，公及莒人盟于包来。 
　　（传）可言公及人，不可言公及大夫。（经八九）螟。 
　　（经八十）冬，十有二月，无侅卒。 
　　（传）无侅之名，未有闻焉。或曰隐不爵大夫也，或说曰故贬之也。 
　　隐公（经九一）九年  
　　春，天王使南季来聘。 
　　（传）南，氏姓也。季，字也。聘，问也。聘诸侯，非正也。 
　　（经九二）三月癸酉，大雨，震电。 
　　（传）震，雷也。电，霆也。 
　　（经九三）庚辰，大雨雪。 
　　（传）志疏数也。八日之间，再有大变，阴阳错行，故谨而日之也。雨月，志正也。 
　　（经九四）侠卒。 
　　（传）侠者，所侠也。弗大夫者，隐不爵大夫也。隐之不爵大夫，何也？曰：不成为君也。 
　　（经九五）夏，城郎。 
　　（经九六）秋，七月。 
　　（传）无事焉，何以书？不遗时也。 
　　（经九七）冬，公会齐侯于防。 
　　（传）会者，外为主焉尔。 
　　隐公（经十一）十年  
　　春，王二月，公会齐侯、郑伯于中丘。 
　　（经十二）夏，翚帅师会齐人、郑人伐宋。 
　　（经十三）六月壬戌，公败宋师于菅。 
　　（传）内不言战，举其大者也。 
　　（经十四）辛未取郜，辛巳取防。 
　　（传）取邑不日，此其日，何也？不正其乘败人而深为利，取二邑，故谨而日之也。 
　　（经十五）秋，宋人、卫人入郑。 
　　（经十六）宋人、蔡人、卫人伐载，郑伯伐取之。 
　　（传）不正其因人之力而易取之，故主其事也。 
　　（经十七）冬，十月壬午，齐人、郑人入郕。 
　　（传）入者，内弗受也。日入，恶入者也。郕，国也。 
　　隐公（经十八）十有一年 
　　春，滕侯、薛侯来朝。 
　　（传）天子无事，诸侯相朝，正也。考礼修德，所以尊天子也。诸侯来朝，时正也。特言，同时也。累数，皆至也。 
　　（经十九）夏，五月，公会郑伯于时来。 
　　（经十十）秋，七月壬午，公及齐侯、郑伯入许。 
　　（经十十一）冬，十有一月壬辰，公薨。 
　　（传）公薨不地，故也。隐之，不忍地也。其不言葬，何也？君弒贼不讨，不书葬，以罪下也。隐十年无正，隐不自正也；元年有正，所以正隐也。 
　　谷梁传桓公 
　　桓公（经一一）元年  
　　春王。 
　　（传）桓无王，其曰王，何也？谨始也。其曰无王，何也？桓弟弒兄、臣弒君，天子不能定，诸侯不能救，百姓不能去，以为无王之道，遂可以至焉尔。元年有王，所以治桓也。 
　　（经一二）正月，公即位。 
　　（传）继故不言即位，正也。继故不言即位之为正，何也？曰：先君不以其道终，则子弟不忍即位也。继故而言即位，则是与闻乎弒也。继故而言即位，是为与闻乎弒，何也？曰：先君不以其道终，己正即位之道而即位，是无恩于先君也。 
　　（经一三）三月，公会郑伯于垂。 
　　（传）会者，外为主焉尔。 
　　（经一四）郑伯以璧假许田。 
　　（传）假不言以，言以非假也。非假而曰假，讳易地也。礼，天子在上，诸侯不得以地相与也。无田则无许可知矣。不言许，不与许也。许田者，鲁朝宿之邑也。邴者，郑伯之所受命而祭泰山之邑也。用见鲁之不朝于周，而郑之不祭泰山也。 
　　（经一五）夏，四月丁未，公及郑伯盟于越。 
　　（传）及者，内为志焉尔。越，盟地之名也。 
　　（经一六）秋，大水。（传）高下有水灾曰大水。 
　　（经一七）冬，十月。 
　　（传）无事焉，何以书？不遗时也。《春秋》编年，四时具而后为年。 
　　桓公（经二一）二年  
　　春，王正月戊申，宋督弒其君与夷。 
　　（传）桓无王，其曰王，何也？正与夷之卒也。 
　　（经）及其大夫孔父。 
　　（传）孔父先死，其曰及，何也？书尊及卑，《春秋》之义也。孔父之先死，何也？督欲弒君而恐不立，于是乎先杀孔父，孔父闲也。何以知其先杀孔父也？曰：子既死，父不忍称其名；臣既死，君不忍称其名，以是知君之累之也。孔氏父字，谥也。或曰：其不称名，盖为祖讳也。孔子故宋也。 
　　（经二二）滕子来朝。 
　　（经二三）三月，公会齐侯、陈侯、郑伯于稷，以成宋乱。 
　　（传）以者，内为志焉尔。公为志乎成是乱也，此成矣，取不成事之辞而加之焉。于内之恶，而君子无遗焉尔。 
　　（经二四）夏，四月，取郜大鼎于宋。戊申，纳于太庙。 
　　（传）桓内弒其君，外成人之乱，受赂而退，以事其祖，非礼也。其道以周公为弗受也。郜鼎者，郜之所为也。曰宋，取之宋也，以是为讨之鼎也。孔子曰：「名从主人，物从中国。」故曰郜大鼎也。 
　　（经二五）秋，七月，纪侯来朝。 
　　（传）朝时，此其月，何也？桓内弒其君，外成人之乱，于是为齐侯、陈侯、郑伯讨。数日以赂，己即是事而朝之。恶之，故谨而月之也。 
　　（经二六）蔡侯、郑伯会于邓。 
　　（经二七）九月，入杞。 
　　（传）我入之也。 
　　（经二八）公及戎盟于唐。冬，公至自唐。 
　　（传）桓无会而其致，何也？远之也。 
　　桓公（经三一）三年  
　　春，正月，公会齐侯于嬴。 
　　（经三二）夏，齐侯、卫侯胥命于蒲。 
　　（传）胥之为言犹相也。相命而信谕，谨言而退，以是为近古也。是必一人先，其以相言之，何也？不以齐侯命卫侯也。 
　　（经三三）六月，公会杞侯于郕。 
　　（经三四）秋，七月壬辰朔，日有食之，既。 
　　（传）言日言朔，食正朔也。既者，尽也，有继之辞也。 
　　（经三五）公子翚如齐逆女。 
　　（传）逆女，亲者也。使大夫，非正也。 
　　（经三六）九月，齐侯送姜氏于讙。 
　　（传）礼送女，父不下堂，母不出祭门，诸母兄弟不出阙门。父戒之曰：「谨慎从尔舅之言。」母戒之曰：「谨慎从尔姑之言。」诸母般申之曰：「谨慎从尔父母之言。」送女逾竟，非礼也。 
　　（经三七）公会齐侯于讙。 
　　（传）无讥乎，曰：为礼也。齐侯来也，公之逆而会之可也。 
　　（经三八）夫人姜氏至自齐。 
　　（传）其不言翚之以来，何也？公亲受之于齐侯也。子贡曰：「冕而亲迎，不已重乎？」孔子曰：「合二姓之好，以继万世之后，何谓已重乎！」 
　　（经三九）冬，齐侯使其弟年来聘。 
　　（经三十）有年。 
　　（传）五谷皆熟，为有年也。 
　　桓公（经四一）四年  
　　春，正月，公狩于郎。 
　　（传）四时之田，皆为宗庙之事也。春曰田，夏曰苗，秋曰搜，冬曰狩。四时之田用三焉，唯其所先得，一为干豆，二为宾客，三为充君之庖。 
　　（经四二）夏，天王使宰渠伯纠来聘。 
　　桓公（经五一）五年  
　　春，正月甲戌、己丑，陈侯鲍卒。 
　　（传）鲍卒何为以二日卒之？《春秋》之义：信以传信，疑以传疑。陈侯以甲戌之日出，己丑之日得，不知死之日，故举二日以包也。 
　　（经五二）夏，齐侯、郑伯如纪。 
　　（经五三）天王使任叔之子来聘。 
　　（传）任叔之子者，录父以使子也。故微其君臣而着其父子，不正父在子代仕之辞也。 
　　（经五四）葬陈桓公。 
　　（经五五）城祝丘。 
　　（经五六）秋，蔡人、卫人、陈人从王伐郑。 
　　（传）举从者之辞也。其举从者之辞，何也？为天王讳伐郑也。郑，同姓之国也，在乎冀州，于是不服，为天子病矣。 
　　（经五七）大雩。 
　　（经五八）螽。 
　　（传）螽，虫灾也。甚则月，不甚则时。 
　　（经五九）冬，州公如曹。 
　　（传）外相如不书，此其书，何也？过我也。 
　　桓公（经六一）六年  
　　春，正月，寔来。 
　　（传）寔来者，是来也。何谓是来？谓州公也。其谓之是来，何也？以其画我，故简言之也，诸侯不以过相朝也。 
　　（经六二）夏，四月，公会纪侯于郕。 
　　（经六三）秋，八月壬午，大阅。 
　　（传）大阅者何？阅兵车也。修教明谕，国道也。平而修戎事，非正也。其日以为崇武，故谨而日之，盖以观妇人也。 
　　（经六四）蔡人杀陈佗。 
　　（传）陈佗者，陈君也，其曰陈佗，何也？匹夫行，故匹夫称之也。其匹夫行奈何？陈侯喜猎，淫猎于蔡，与蔡人争禽。蔡人不知其是陈君也而杀之。何以知其是陈君也？两下相杀不道；其不地，于蔡也。 
　　（经六五）九月丁卯，子同生。 
　　（传）疑故志之，时曰同乎人也。 
　　（经六六）冬，纪侯来朝。 
　　桓公（经七一）七年  
　　春，二月己亥，焚咸丘。 
　　（传）其不言邾咸丘，何也？疾其以火攻也。 
　　（经七二）夏，谷伯绥来朝。邓侯吾离来朝。 
　　（传）其名，何也？失国也。失国则其以朝言之，何也？尝以诸侯与之接矣。虽失国，弗损吾异日也。 
　　桓公（经八一）八年  
　　春，正月己卯，烝。 
　　（传）烝，冬事也，春兴之，志不时也。 
　　（经八二）天王使家父来聘。 
　　（经八三）夏，五月丁丑，烝。 
　　（传）烝，冬事也，春、夏兴之，黩祀也。志不敬也。 
　　（经八四）秋，伐邾。 
　　（经八五）冬，十月，雨雪。 
　　（经八六）祭公来，遂逆王后于纪。 
　　（传）其不言使焉，何也？不正。其以宗庙之大事，即谋于我，故弗与使也。遂，继事之辞也。其曰「遂逆王后」，故略之也。或曰天子无外，王命之则成矣。 
　　桓公（经九一）九年  
　　春，纪季姜归于京师。 
　　（传）为之中者归之也。 
　　（经九二）夏，四月。 
　　（经九三）秋，七月。 
　　（经九四）冬，曹伯使其世子射姑来朝。 
　　（传）朝不言使，言使非正也。使世子伉诸侯之礼而来朝，曹伯失正矣！诸侯相见曰朝，以待人父之道待人之子，以内为失正矣！内失正，曹伯失正，世子可以已矣！则是故命也。尸子曰：「夫已，多乎道。」 
　　桓公（经十一）十年  
　　春，王正月庚申，曹伯终生卒。 
　　（传）桓无王，其曰王，何也？正终生之卒也。 
　　（经十二）夏，五月，葬曹桓公。 
　　（经十三）秋，公会卫侯于桃丘。弗遇。 
　　（传）弗遇者，志不相得也。弗，内辞也。 
　　（经十四）冬，十有二月丙午，齐侯、卫侯、郑伯来战于郎。 
　　（传）来战者，前定之战也。内不言战，言战则败也。不言其人，以吾败也。不言及者，为内讳也。 
　　桓公（经十一一）十有一年  
　　春，正月，齐人、卫人、郑人盟于恶曹。 
　　（经十一二）夏，五月癸未，郑伯寤生卒。 
　　（经十一三）秋，七月，葬郑庄公。 
　　（经十一四）九月，宋人执郑祭仲。 
　　（传）宋人者，宋公也，其曰人，何也？贬之也。 
　　（经十一五）突归于郑。 
　　（传）曰突，贱之也。曰归，易辞也。祭仲易其事，权在祭仲也。死君难，臣道也，今立恶而黜正，恶祭仲也。 
　　（经十一六）郑忽出奔卫。 
　　（传）郑忽者，世子忽也。其名，失国也。 
　　（经十一七）柔会宋公、陈侯、蔡叔盟于折。 
　　（传）柔者何？吾大夫之未命者也。 
　　（经十一八）公会宋公于夫钟。 
　　（经十一九）冬，十有二月，公会宋公于阚。 
　　桓公（经十二一）十有二年  
　　春，正月。 
　　（经十二二）夏，六月壬寅，公会纪侯、莒子盟于曲池。 
　　（经十二三）秋，七月丁亥，公会宋公、燕人盟于谷丘。 
　　（经十二四）八月壬辰，陈侯跃卒。 
　　（经十二五）公会宋公于虚。 
　　（经十二六）冬，十有一月，公会宋公于龟。 
　　（经十二七）丙戌，公会郑伯盟于武父。 
　　（经十二八）丙戌，卫侯晋卒。 
　　（传）再称日，决日义也。 
　　（经十二九）十有二月，及郑师伐宋；丁未，战于宋。 
　　（传）非与所与伐战也。不言与郑战，耻不和也。于伐与战，败也。内讳败，举其可道者也。 
　　桓公（经十三一）十有三年  
　　春，二月，公会纪侯、郑伯。 
　　（经十三二）己巳，及齐侯、宋公、卫侯、燕人。战齐师、宋师、卫师、燕师。败绩。 
　　（传）其言及者，由内及之也。其曰战者，由外言之也。战称人，败称师，重众也。其不地，于纪也。 
　　（经十三三）三月，葬卫宣公。 
　　（经十三四）夏，大水。 
　　（经十三五）秋，七月。 
　　（经十三六）冬，十月。 
　　桓公（经十四一）十有四年  
　　春，正月，公会郑伯于曹。 
　　（经十四二）无冰。 
　　（传）无冰，时燠也。 
　　（经十四三）夏五。郑伯使其弟御来盟。 
　　（传）诸侯之尊，弟兄不得以属通。其弟云者，以其来我举其贵者也。来盟，前定也。不日，前定之盟不日。孔子曰：「听远音者，闻其疾而不闻其舒；望远者，察其貌而不察其形。立乎定、哀，以指隐、桓，隐、桓之日远矣。『夏五』传疑也。」 
　　（经十四四）秋，八月壬申，御廪灾。乙亥，尝。 
　　（传）御廪之灾不志，此其志何也？以为唯未易灾之余，而尝可也，志不敬也。天子亲耕，以共粢盛；王后亲蚕，以共祭服。国非无良农工女也，以为人之所尽，事其祖祢，不若以己所自亲者也。何用见其未易灾之余而尝也？曰甸粟，而内之三宫；三宫米，而藏之御廪。夫尝必有兼甸之事焉。壬申，御廪灾；乙亥，尝。以为未易灾之余而尝也。 
　　（经十四五）冬，十有二月丁巳，齐侯禄父卒。 
　　（经十四六）宋人以齐人、蔡人、卫人、陈人伐郑。 
　　（传）以者，不以者也。民者，君之本也。使人以其死，非正也。 
　　桓公（经十五一）十有五年  
　　春，二月，天王使家父来求车。 
　　（传）古者诸侯时献于天子，以其国之所有，故有辞让，而无征求。求车，非礼也；求金，甚矣！ 
　　（经十五二）三月乙未，天王崩。 
　　（经十五三）夏，四月己巳，葬齐僖公。 
　　（经十五四）五月，郑伯突出奔蔡。 
　　（传）讥夺正也。 
　　（经十五四）郑世子忽复归于郑。 
　　（传）反正也。 
　　（经十五五）许叔入于许。 
　　（传）许叔，许之贵者也，莫宜乎许叔。其曰入，何也？其归之道，非所以归也。 
　　（经十五六）公会齐侯于蒿。 
　　（经十五七）邾人、牟人、葛人来朝。 
　　（经十五八）秋，九月，郑伯突入于栎。 
　　（经十五九）冬，十有一月，公会宋公、卫侯、陈侯、于袲伐郑。 
　　（传）地而后伐，疑辞也，非其疑也。 
　　桓公（经十六一）十有六年  
　　春，正月，公会宋公、蔡侯、卫侯于曹。 
　　（经十六二）夏，四月，公会宋公、卫侯、陈侯、蔡侯伐郑。 
　　（经十六三）秋，七月，公至自伐郑。 
　　（传）桓无会，其致何也？危之也。 
　　（经十六四）冬，城向。 
　　（经十六五）十有一月，卫侯朔出奔齐。 
　　（传）朔之名，恶也，天子召而不往也。 
　　桓公（经十七一）十有七年  
　　春，正月丙辰，公会齐侯、纪侯盟于黄。 
　　（经十七二）二月丙午，公及邾仪父盟于趡。 
　　（经十七三）夏，五月丙午，及齐师战于郎。 
　　（传）内讳败，举其可道者也。不言其人，以吾败也。不言及之者，为内讳也。 
　　（经十七四）六月丁丑，蔡侯封人卒。 
　　（经十七五）秋，八月，蔡季自陈归于蔡。 
　　（传）蔡季，蔡之贵者也。自陈，陈有奉焉尔。 
　　（经十七六）癸巳，葬蔡桓侯。 
　　（经十七七）及宋人、卫人伐邾。 
　　（经十七八）冬，十月朔，日有食之。 
　　（传）言朔不言日，食既朔也。 
　　桓公（经十八一）十有八年  
　　春，王正月，公会齐侯于泺。公与夫人姜氏遂如齐。 
　　（传）泺之会，不言及夫人，何也？以夫人之伉，弗称数也。 
　　（经十八二）夏，四月丙子，公薨于齐。 
　　（传）其地，于外也。薨称公，举上也。 
　　（经十八三）丁酉，公之丧至自齐。 
　　（经十八四）秋，七月。 
　　（经十八五）冬，十有二月，己丑，葬我君桓公。 
　　（传）葬我君，接上下也。君弒，贼不讨不书葬，此其言葬，何也？不责逾国而讨于是也。桓公葬而后举谥，谥所以成德也，于卒事乎加之矣。知者虑，义者行，仁者守。有此三者备，然后可以会矣。 
　　谷梁传庄公 
　　庄公（经一一）元年  
　　春，王正月。 
　　（传）继弒君不言即位，正也。继弒君不言即位之为正，何也？曰：先君不以其道终，则子不忍即位也。 
　　（经一二）三月，夫人孙于齐。 
　　（传）孙之为言犹孙也。讳奔也。接练时，录母之变，始人之也。不言氏姓，贬之也。人之于天也，以道受命；于人也，以言受命。不若于道者，天绝之也；不若于言者，人绝之也。臣子大受命。 
　　（经一三）夏，单伯逆王姬。 
　　（传）单伯者何？吾大夫之命乎天子者也。命大夫，故不名也。其不言如，何也？其义不可受于京师也。其义不可受于京师，何也？曰：躬君弒于齐，使之主婚姻，与齐为礼，其义固不可受也。 
　　（经一四）秋，筑王姬之馆于外。 
　　（传）筑，礼也。于外，非礼也。筑之为礼，何也？主王姬者，必自公门出。于庙则已尊，于寝则已卑。为之筑，节矣。筑之外，变之正也。筑之外，变之为正，何也？仇雠之人非所以接婚姻也，衰麻非所以接弁冕也。其不言齐侯之来逆，何也？不使齐侯得与吾为礼也。 
　　（经一五）冬，十月乙亥，陈侯林卒。 
　　（传）诸侯日卒，正也。 
　　（经一六）王使荣叔来锡桓公命。 
　　（传）礼有受命，无来锡命；锡命非正也。生服之，死行之，礼也。生不服，死追锡之，不正甚矣。 
　　（经一七）王姬归于齐。 
　　（传）为之中者归之也。 
　　（经一八）齐师迁纪，郱、鄑、郚。 
　　（传）纪，国也。郱、鄑、郚，国也。或曰迁纪于郱、鄑、郚。 
　　庄公（经二一）二年  
　　春，王二月，葬陈庄公。 
　　（经二二）夏，公子庆父帅师，伐于余丘。 
　　（传）国而曰伐。于余丘，邾之邑也。其曰伐何也？公子贵矣，师重矣。而敌人之邑，公子病矣。病公子，所以讥乎公也。其一曰君在而重之也。 
　　（经二三）秋，七月，齐王姬卒。 
　　（传）为之主者，卒之也。 
　　（经二四）冬，十有二月，夫人姜氏会齐侯于禚。 
　　（传）妇人既嫁不逾竟，逾竟非正也。妇人不言会，言会非正也。飨甚矣。 
　　（经二五）乙酉，宋公冯卒。 
　　庄公（经三一）三年  
　　春，王正月。溺会齐侯伐卫。 
　　（传）溺者何也？公子溺也。其不称公子，何也？恶其会仇雠而伐同姓，故贬而名之也。 
　　（经三二）夏，四月，葬宋庄公。 
　　（传）月葬，故也。 
　　（经三三）五月，葬桓王。 
　　（传）传曰：改葬也。改葬之礼缌，举下，缅也。或曰却尸以求诸侯。天子志崩不志葬，必其时也。何必焉？举天下而葬一人，其义不疑也。志葬，故也，危不得葬也。曰：近不失崩。不志崩，失天下也。独阴不生，独阳不生，独天不生，三合然后生。故曰：母之子也可，天之子也可。尊者取尊称焉，卑者取卑称焉。其曰王者，民之所归往也。 
　　（经三四）秋，纪季以酅入于齐。 
　　（传）酅，纪之邑也。入于齐者，以酅事齐也。入者，内弗受也。 
　　（经三五）冬，公次于郎。 
　　（传）次，止也，有畏也。欲救纪而不能也。 
　　庄公（经四一）四年  
　　春，王二月，夫人姜氏飨齐侯于祝丘。 
　　（传）飨，甚矣。飨齐侯，所以病齐侯也。 
　　（经四二）三月，纪伯姬卒。 
　　（传）外夫人不卒，此其言卒，何也？吾女也。适诸侯则尊同，以吾为之变，卒之也。 
　　（经四三）夏，齐侯、陈侯、郑伯遇于垂。 
　　（经四四）纪侯大去其国。 
　　（传）大去者，不遗一人之辞也，言民之从者四年而后毕也。纪侯贤而齐侯灭之。不言灭，而曰大去其国者，不使小人加乎君子。 
　　（经四五）六月乙丑，齐侯葬纪伯姬。 
　　（传）外夫人不书葬，此其书葬，何也？吾女也。失国，故隐而葬之。 
　　（经四六）秋，七月。 
　　（经四七）冬，公及齐人狩于郜。 
　　（传）齐人者，齐侯也，其曰人何也？卑公之敌，所以卑公也。何为卑公也？不复雠，而怨不释，刺释怨也。 
　　庄公（经五一）五年  
　　春，王正月。 
　　（经五二）夏，夫人姜氏如齐师。 
　　（传）师而曰如，众也。妇人既嫁不逾竟，逾竟非礼也。 
　　（经五三）秋，郳黎来来朝。 
　　（传）郳，国也。黎来，微国之君，未爵命者也。 
　　（经五四）冬，公会齐人、宋人、陈人、蔡人伐卫。 
　　（传）是齐侯、宋公也，其曰人何也？人诸侯，所以人公也。其人公何也？逆天王之命也。 
　　庄公（经六一）六年  
　　春，王二月，王人子突救卫。 
　　（传）王人，卑者也。称名，贵之也。善救卫也。救者善，则伐者不正矣。 
　　（经六二）夏，六月，卫侯朔，入于卫。 
　　（传）其不言伐卫纳朔，何也？不逆天王之命也。入者，内弗受也。何用弗受也？为以王命绝之也。朔之名恶也，朔入逆，则出顺矣；朔出入名，以王命绝之也。 
　　（经六三）秋，公至自伐卫。 
　　（传）恶事不致，此其致，何也？不致，则无用见公之恶、事之成也。 
　　（经六四）螟。 
　　（经六五）冬，齐人来归卫宝。 
　　（传）以齐首之分恶于齐也。使之如下齐而来我然，恶战则杀矣。 
　　庄公（经七一）七年  
　　春，夫人姜氏会齐侯于防。 
　　（传）妇人不会，会非正也。 
　　（经七二）夏，四月辛卯，昔，恒星不见。 
　　（传）恒星者，经星也。日入至于星出谓之昔。不见者，可以见也。 
　　（经七二）夜中星陨如雨。 
　　（传）其陨也如雨，是夜中与？《春秋》着以传着，疑以传疑。中之，几也；而曰夜中，着焉尔。何用见其中也？失变而录其时，则夜中矣！其不曰恒星之陨何也？我知恒星之不见，而不知其陨也。我见其陨而接于地者，则是雨说也。着于上，见于下，谓之雨；着于下，不见于上，谓之陨。岂雨说哉！ 
　　（经七三）秋，大水。 
　　（传）高下有水灾曰大水。 
　　（经七三）无麦、苗。 
　　（传）麦、苗同时也。 
　　（经七四）冬，夫人姜氏会齐侯于谷。 
　　（传）妇人不会，会非正也。 
　　庄公（经八一）八年  
　　春，王正月，师次于郎，以俟陈人、蔡人。 
　　（传）次，止也。俟，待也。 
　　（经八二）甲午，治兵。 
　　（传）出曰治兵，习战也。入曰振旅，习战也。治兵而陈、蔡不至矣。兵事以严终，故曰善陈者不战，此之谓也。善为国者不师，善师者不陈，善陈者不战，善战者不死，善死者不亡。 
　　（经八三）夏，师及齐师围郕。郕降于齐师。 
　　（传）其曰降于齐师何？不使齐师加威于郕也。 
　　（经八四）秋，师还。 
　　（传）还者，事未毕也，遁也。 
　　（经八五）冬，十有一月癸未，齐无知弒其君诸儿。 
　　（传）大夫弒其君，以国氏者，嫌也。弒而代之也。 
　　庄公（经九一）九年  
　　春，齐人杀无知。 
　　（传）无知之挈，失嫌也。称人以杀大夫，杀有罪也。 
　　（经九二）公及齐大夫盟于暨。 
　　（传）公不及大夫，大夫不名，无君也。盟纳子纠也。不日，其盟渝也。当齐无君，制在公矣。当可纳而不纳，故恶内也。 
　　（经九三）夏，公伐齐，纳纠。 
　　（传）当可纳而不纳，齐变而后伐，故干时之战不讳败，恶内也。 
　　（经九四）齐小白入于齐。 
　　（传）大夫出奔反，以好曰归，以恶曰入。齐公孙无知弒襄公，公子纠、公子小白不能存，出亡。齐人杀无知，而迎公子纠于鲁，公子小白不让公子纠，先入，又杀之于鲁。故曰齐小白入于齐，恶之也。 
　　（经九五）秋，七月丁酉，葬齐襄公。 
　　（经九六）八月庚申，及齐师战于干时，我师败绩。 
　　（经九七）九月，齐人取子纠杀之。 
　　（传）外不言取，言取，病内也。取，易辞也，犹曰取其子纠而杀之云尔。十室之邑，可以逃难；百室之邑，可以隐死。以千乘之鲁，而不能存子纠，以公为病矣。 
　　（经九八）冬，浚洙。 
　　（传）浚洙者，深洙也。着力不足也。 
　　庄公（经十一）十年  
　　春，王正月，公败齐师于长勺。 
　　（传）不日，疑战也。疑战而曰败，胜内也。 
　　（经十二）二月，公侵宋。 
　　（传）侵时，此其月何也？乃深其怨于齐，又退侵宋以众其敌，恶之。故谨而月之。 
　　（经十三）三月，宋人迁宿。 
　　（传）迁，亡辞也。其不地，宿不复见也。迁者，犹未失其国家以往者也。 
　　（经十四）夏，六月，齐师、宋师次于郎。 
　　（传）次，止也。畏我也。 
　　（经十四）公败宋师于乘丘。 
　　（传）不日，疑战也。疑战而曰败，胜内也。 
　　（经十五）秋，九月，荆败蔡师于莘，以蔡侯献武归。 
　　（传）荆者，楚也。何为谓之荆？狄之也。何为狄之？圣人立，必后至；天子弱，必先叛。故曰荆，狄之也。蔡侯何以名也？绝之也。何为绝之？获也。中国不言败，此其言败何也？中国不言败，蔡侯其见获乎！其言败何也？释蔡侯之获也。以归，犹愈乎执也。 
　　（经十七）冬，十月，齐师灭谭。 
　　（经十八）谭子奔莒。 
　　庄公（经十一一）十有一年  
　　春，王正月。 
　　（经十一二）夏，五月戊寅，公败宋师于鄑。 
　　（传）内事不言战，举其大者，其日，成败之也。宋万之获也。 
　　（经十一三）秋，宋大水。 
　　（传）外灾不书，此何以书？王者之后也。高下有水灾曰大水。 
　　（经十一四）冬，王姬归于齐。 
　　（传）其志过我也。 
　　庄公（经十二一）十有二年  
　　春，王三月，纪叔姬归于酅。 
　　（传）国而曰归，此邑也，其曰归何也？吾女也，失国喜得其所，故言归焉尔。 
　　（经十二二）夏，四月。 
　　（经十二三）秋，八月甲午，宋万弒其君捷。 
　　（传）宋万，宋之卑者也。卑者以国氏，及其大夫仇牧以尊及卑也。仇牧，闲也。 
　　（经十二三）冬，十月，宋万出奔陈。 
　　庄公（经十三一）十有三年  
　　春，齐人、宋人、陈人、蔡人、邾人会于北杏。 
　　（传）是齐侯、宋公也，其曰人何也？始疑之。何疑焉？桓非受命之伯也，将以事授之者也。曰：可矣乎？未乎？举人，众之辞也。 
　　（经十三二）夏，六月，齐人灭遂。 
　　（传）遂，国也。其不日，微国也。 
　　（经十三三）秋，七月。 
　　（经十三四）冬，公会齐侯盟于柯。 
　　（传）曹刿之盟也，信齐侯也。桓盟虽内与，不日，信也。 
　　庄公（经十四一）十有四年  
　　春，齐人、陈人、曹人伐宋。 
　　（经十四二）夏，单伯会伐宋。 
　　（传）会，事之成也。 
　　（经十四三）秋，七月，荆入蔡。 
　　（传）荆者，楚也，其曰荆何也？州举之也。州不如国，国不如名，名不如字。 
　　（经十四四）冬，单伯会齐侯、宋公、卫侯、郑伯于鄄。 
　　（传）复同会也。 
　　庄公（经十五一）十有五年  
　　春，齐侯、宋公、陈侯、卫侯、郑伯会于鄄。 
　　（传）复同会也。 
　　（经十五二）夏，夫人姜氏如齐。 
　　（传）妇人既嫁不逾竟，逾竟非礼也。 
　　（经十五三）秋，宋人、齐人、邾人伐郳。 
　　（经十五四）郑人侵宋。 
　　（经十五五）冬，十月。 
　　庄公（经十六一）十有六年  
　　春，王正月。 
　　（经十六二）夏，宋人、齐人、卫人伐郑。 
　　（经十六三）秋，荆伐郑。 
　　（经十六四）冬，十有二月，会齐侯、宋公、陈侯、卫侯、郑伯、许男、曹伯、滑伯、滕子，同盟于幽。 
　　（传）同者，有同也，同尊周也。不言公，外内寮一，疑之也。 
　　（经十六五）邾子克卒。 
　　（传）其曰子，进之也。 
　　庄公（经十七一）十有七年  
　　春，齐人执郑詹。 
　　（传）入者，众辞也。以人执，与之辞也。郑詹，郑之卑者。卑者不志，此其志何也？以其逃来志之也。逃来则何志焉？将有其末，不得不录其本也。郑詹，郑之佞人也。 
　　（经十七二）夏，齐人歼于遂。 
　　（传）歼者，尽也。然则何为不言遂人？尽齐人也，无遂之辞也。无遂则何为言遂？其犹存遂也。存遂奈何？曰：齐人灭遂，使人戍之，遂之因氏饮戍者酒而杀之，齐人歼焉。此谓狎敌也。 
　　（经十七三）秋，郑詹自齐逃来。 
　　（传）逃义曰逃。 
　　（经十七四）冬，多麋。 
　　庄公（经十八一）十有八年  
　　春，王三月，日有食之。 
　　（传）不言日，不言朔，夜食也。何以知其夜食也？曰：王者朝日，故虽为天子，必有尊也；贵为诸侯，必有长也。故天子朝日，诸侯朝朔。 
　　（经十八二）夏，公追戎于济西。 
　　（传）其不言戎之伐我，何也？以公之追之，不使戎迩于我也。于济西者，大之也。何大焉？为公之追之也。 
　　（经十八三）秋，有蜮。 
　　（传）一有一亡曰有。蜮，射人者也。 
　　（经十八四）冬，十月。庄公（经十九一）十有九年   
　　春，王正月。  
　　（经十九二）夏，四月。  
　　（经十九三）秋，公子结媵陈人之妇于鄄，遂及齐侯、宋公盟。  
　　（传）媵，浅事也，不志；此其志何也？辟要盟也。何以见其辟要盟也？媵，礼之轻者也；盟，国之重也。以轻事遂乎国重无说，其曰陈人之妇，略之也。其不日，数渝，恶之也。  
　　（经十九四）夫人姜氏如莒。  
　　（传）妇人既嫁不逾竟，逾竟非正也。  
　　（经十九五）冬，齐人、宋人、陈人伐我西鄙。  
　　（传）其曰鄙，远之也。其远之何也？不以难迩我国也。  
　　庄公（经二十一）二十年   
　　春，王二月，夫人姜氏如莒。  
　　（传）妇人既嫁不逾竟，逾竟非正也。  
　　（经二十二）夏，齐大灾。  
　　（传）其志，以甚也。  
　　（经二十三）秋，七月。  
　　（经二十四）冬，齐人伐我。  
　　庄公（经二一一）二十有一年   
　　春，王正月。  
　　（经二一二）夏，五月辛酉，郑伯突卒。  
　　（经二一三）秋，七月戊戌，夫人姜氏薨。  
　　（传）妇人弗目也。  
　　（经二一四）冬，十有二月，葬郑厉公。  
　　庄公（经二二一）二十有二年   
　　春，王正月，肆大眚。  
　　（传）肆，失也。眚，灾也。灾纪也，失故也，为嫌天子之葬也。  
　　（经二二二）癸丑，葬我小君文姜。  
　　（传）小君非君也，其曰君何也？以其为公配，可以言小君也。  
　　（经二二三）陈人杀其公子御寇。  
　　（传）言公子而不言大夫，公子未命为大夫也；其曰公子，何也？公子之重视大夫，命以执公子。  
　　（经二二四）夏，五月。  
　　（经二二五）秋，七月丙申，及齐高傒盟于防。  
　　（传）不言公，高傒伉也。  
　　（经二二六）冬，公如齐纳币。  
　　（传）纳币，大夫之事也。礼有纳采，有问名，有纳征，有告期，四者备而后娶，礼也。公之亲纳币，非礼也，故讥之。  
　　庄公（经二三一）二十有三年   
　　春，公至自齐。  
　　（经二三二）祭叔来聘。  
　　（传）其不言使，何也？天子之内臣也。不正其外交，故不与使也。  
　　（经二三三）夏，公如齐观社。  
　　（传）常事曰视，非常曰观。观，无事之辞也，以是为尸女也，无事不出竟。  
　　（经）公至自齐。  
　　（传）公如，往时，正也。致月，故也。如往月致，月有惧焉尔。  
　　（经二三四）荆人来聘。  
　　（传）善累而后进之。其曰人何也？举道不待再。  
　　（经二三五）公及齐侯遇于谷。  
　　（传）及者，内为志焉尔。遇者，志相得也。  
　　（经二三六）萧叔朝公。  
　　（传）微国之君，未爵命者，其不言来，于外也。朝于庙，正也；于外，非正也。  
　　（经二三七）秋，丹桓宫楹。  
　　（传）礼：天子、诸侯黝垩，大夫仓，士黈。丹楹，非礼也。  
　　（经二三八）冬，十有一月，曹伯射姑卒。  
　　（经二三九）十有二月甲寅，公会齐侯盟于扈。  
　　庄公（经二四一）二十有四年   
　　春，王三月，刻桓宫桷。  
　　（传）礼：天子之桷，斲之砻之，加密石焉；诸侯之桷，斲之砻之。大夫斲之，士斲木刻桷，非正也。夫人，所以崇宗庙也。取非礼与非正，而加之于宗庙，以饰夫人，非正也。刻桓宫桷，丹桓宫楹，斥言桓宫，以恶庄也。  
　　（经二四二）葬曹庄公。  
　　（经二四三）夏，公如齐逆女。  
　　（传）亲迎，恒事也，不志，此其志何也？不正其亲迎于齐也。  
　　（经二四四）秋，公至自齐。  
　　（传）迎者，行见诸，舍见诸。先至，非正也。  
　　（经二四五）八月丁丑，夫人姜氏入。  
　　（传）入者，内弗受也。日入，恶入者也。何用不受也？以宗庙弗受也。其以宗庙弗受，何也？娶仇人子弟，以荐舍于前，其义不可受也。  
　　（经二四六）戊寅，大夫宗妇，觌用币。  
　　（传）觌，见也。礼：大夫不见夫人，不言及不正，其行妇道，故列数之也。男子之贽，羔雁雉腒；妇人之贽，枣栗锻修。用币，非礼也。用者，不宜用者也。大夫，国体也，而行妇道，恶之，故谨而日之也。  
　　（经二四七）大水。  
　　（经二四八）冬，戎侵曹，曹羁出奔陈。  
　　（经二四九）赤归于曹郭公。  
　　（传）赤盖，郭公也，何为名也？礼：诸侯无外归之义。外归，非正也。  
　　庄公（经二五一）二十有五年   
　　春，陈侯使女叔来聘。  
　　（传）其不名，何也？天子之命大夫也。  
　　（经二五二）夏，五月癸丑，卫侯朔卒。  
　　（经二五三）六月辛未朔，日有食之。  
　　（传）言日言朔，食正朔也。  
　　（经二五三）鼓用牲于社。  
　　（传）鼓，礼也；用牲，非礼也。天子救日，置五麾，陈五兵、五鼓；诸侯置三麾，陈三鼓、三兵；大夫击门，士击柝，言充其阳也。  
　　（经二五四）伯姬归于杞。  
　　（传）其不言逆，何也？逆之道微，无足道焉尔。  
　　（经二五五）秋，大水，鼓用牲于社于门。  
　　（传）高下有水灾曰大水。既戒鼓而骇众，用牲可以已矣。救日以鼓兵，救水以鼓众。  
　　（经二五六）冬，公子友如陈。  
　　庄公（经二六一）二十有六年   
　　春，公伐戎。  
　　（经二六二）夏，公至自伐戎。  
　　（经二六三）曹杀其大夫。  
　　（传）言大夫而不称名姓，无命大夫也。无命大夫而曰大夫，贤也。为曹羁崇也。  
　　（经二六四）秋，公会宋人、齐人伐徐。  
　　（经二六五）冬，十有二月癸亥朔，日有食之。  
　　庄公（经二七一）二十有七年   
　　春，公会杞伯姬于洮。  
　　（经二七二）夏，六月，公会齐侯、宋公、陈侯、郑伯，同盟于幽。  
　　（传）同者，有同也，同尊周也，于是而后授之诸侯也。其授之诸侯何也？齐侯得众也。桓会不致，安之也。桓盟不日，信之也。信其信，仁其仁。衣裳之会十有一，未尝有歃血之盟也--信厚也。兵车之会四，未尝有大战也--爱民也。  
　　（经二七三）秋，公子友如陈，葬原仲。  
　　（传）言葬不言卒，不葬者也。不葬而曰葬，讳出奔也。  
　　（经二七四）冬，杞伯姬来。  
　　（经二七五）莒庆来逆叔姬。  
　　（传）诸侯之嫁子于大夫，主大夫以与之。来者接内也，不正其接内，故不与夫妇之称也。  
　　（经二七六）杞伯来朝。  
　　（经二七七）公会齐侯于城濮。  
　　庄公（经二八一）二十有八年   
　　春，王三月甲寅，齐人伐卫，卫人及齐人战。卫人败绩。  
　　（传）于伐与战，安战也。战卫，战则是师也，其曰人，何也？微之也。何为微之也？今授之诸侯，而后有侵伐之事，故微之也。其人卫，何也？以其人齐，不可不人卫也。卫小齐大，其以卫及之，何也？以其微之，可以言及也。其称人以败，何也？不以师败于人也。  
　　（经二八二）夏，四月丁未，邾子琐卒。  
　　（经二八三）秋，荆伐郑。  
　　（传）荆者，楚也。其曰荆，州举之也。  
　　（经二八三）公会齐人、宋人，救郑。  
　　（传）善救郑也。  
　　（经二八四）冬，筑微。  
　　（传）山林薮泽之利，所以与民共也。虞之，非正也。  
　　（经二八五）大无麦禾。  
　　（传）大者，有顾之辞也，于无禾及无麦也。  
　　（经二八六）臧孙辰告籴于齐。  
　　（传）国无三年之畜，曰国非其国也。一年不升，告籴诸侯。告，请也。籴，籴也。不正，故举臧孙辰以为私行也。国无九年之畜，曰不足；无六年之畜，曰急；无三年之畜，曰国非其国也。诸侯无粟，诸侯相归粟，正也。臧孙辰告籴于齐，告，然后与之，言内之无外交也。古者税什一，丰年补败，不外求而上下皆足也，虽累凶年民弗病也。一年不艾而百姓饥，君子非之。不言如，为内讳也。  
　　庄公（经二九一）二十有九年   
　　春，新延厩。  
　　（传）延厩者，法厩也。其言新有故也。有故则何为书也？古之君人者，必时视民之所勤。民勤于力，则功筑罕；民勤于财，则贡赋少；民勤于食，则百事废矣。冬筑微，春新延厩，以其用民力为已悉矣！  
　　（经二九二）夏，郑人侵许。  
　　（经二九三）秋，有蜚。  
　　（传）一有一亡，曰有。  
　　（经二九四）冬，十有二月，纪叔姬卒。  
　　（经二九五）城诸及防。  
　　（传）可城也，以大及小也。  
　　庄公（经三十一）三十年   
　　春，王正月。  
　　（经三十二）夏，师次于成。  
　　（传）次，止也，有畏也。欲救鄣而不能也。不言公耻，不能救鄣也。  
　　（经三十三）秋，七月，齐人降鄣。  
　　（传）降，犹下也。鄣，纪之遗邑也。  
　　（经三十四）八月癸亥，葬纪叔姬。  
　　（传）不日卒而日葬，闵纪之亡也。  
　　（经三十五）九月庚午朔，日有食之，鼓用牲于社。  
　　（经三十六）冬，公及齐侯遇于鲁济。  
　　（传）及者，内为志焉尔。遇者，志相得也。  
　　（经三十七）齐人伐山戎。  
　　（传）齐人者，齐侯也，其曰人，何也？爱齐侯乎！山戎也，其爱之何也？桓内无因国，外无从诸侯，而越千里之险，北伐山戎，危之也，则非之乎，善之也。何善乎尔？燕，周之分子也；贡职不至，山戎为之伐矣。  
　　庄公（经三一一）三十有一年   
　　春，筑台于郎。  
　　（经三一二）夏，四月，薛伯卒。  
　　（经三一三）筑台于薛。  
　　（经三一四）六月，齐侯来献戎捷。  
　　（传）齐侯来献捷者，内齐侯也。不言使，内与同，不言使也。献戎捷，军得曰捷，戎菽也。  
　　（经三一五）秋，筑台于秦。  
　　（传）不正罢民三时，虞山林薮泽之利。且财尽则怨，力尽则怼，君子危之，故谨而志之也。或曰倚诸桓也。桓外无诸侯之变，内无国事，越千里之险，北伐山戎，为燕辟地。鲁外无诸侯之变，内无国事，一年罢民三时，虞山林薮泽之利，恶内也。  
　　（经三一六）冬，不雨。  
　　庄公（经三二一）三十有二年   
　　春，城小谷。  
　　（经三二二）夏，宋公、齐侯遇于梁丘。  
　　（传）遇者，志相得也。梁丘在曹、邾之间，去齐八百里，非不能从诸侯而往也。辞所遇，遇所不遇，大齐桓也。  
　　（经三二三）秋，七月癸巳，公子牙卒。  
　　（经三二四）八月癸亥，公薨于路寝。  
　　（传）路寝，正寝也。寝疾居正寝，正也。男子不绝于妇人之手，以齐终也。  
　　（经三二五）冬，十月乙未，子般卒。  
　　（传）子卒日，正也；不日，故也。有所见则日。  
　　（经三二六）公子庆父如齐。  
　　（传）此奔也，其曰如，何也？讳莫如深，深则隐。茍有所见，莫如深也。  
　　（经三二七）狄伐邢。  
　　谷梁传闵公  
　　闵公（经一一）元年   
　　春，王正月。  
　　（传）继弒君不言即位，正也。亲之非父也，尊之非君也，继之如君父也者，受国焉尔。  
　　（经一二）齐人救邢。  
　　（传）善救邢也。  
　　（经一三）夏，六月辛酉，葬我君庄公。  
　　（传）庄公葬而后举谥，谥所以成德也，于卒事乎加之矣。  
　　（经一四）秋，八月，公及齐侯盟于洛姑。  
　　（传）盟纳季子也。  
　　（经一四）季子来归。  
　　（传）其曰季子，贵之也。其曰来归，喜之也。  
　　（经一五）冬，齐仲孙来。  
　　（传）其曰齐仲孙，外之也。其不目而曰仲孙，疏之也。其言齐，以累桓也。  
　　闵公（经二一）二年   
　　春，王正月，齐人迁阳。  
　　（经二二）夏，五月乙酉，吉禘于庄公。  
　　（传）吉禘者，不吉者也。丧事未毕而举吉祭，故非之也。  
　　（经二三）秋，八月辛丑，公薨。  
　　（传）不地，故也。其不书葬，不以讨母葬子也。  
　　（经二四）九月，夫人姜氏孙于邾。  
　　（传）孙之为言犹孙也。讳奔也。  
　　（经二五）公子庆父出奔莒。  
　　（传）其曰出，绝之也，庆父不复见矣。  
　　（经二六）冬，齐高子来盟。  
　　（传）其曰来，喜之也。其曰高子，贵之也。盟立僖公也，不言使，何也？不以齐侯使高子也。  
　　（经二七）十有二月，狄入卫。  
　　（经二八）郑弃其师。  
　　（传）恶其长也，兼不反其众，则是弃其师也。  
　　谷梁传僖公  
　　僖公（经一一）元年   
　　春，王正月。（传）继弒君不言即位，正也。  
　　（经一二）齐师、宋师、曹师次于聂北，救邢。  
　　（传）救不言次，言次非救也，非救而曰救，何也？遂齐侯之意也。是齐侯与？齐侯也。何用见其是齐侯也？曹无师。曹师者，曹伯也，其不言曹伯，何也？以其不言齐侯，不可言曹伯也。其不言齐侯，何也？以其不足乎扬，不言齐侯也。  
　　（经一三）夏，六月，邢迁于夷仪。  
　　（传）迁者，犹得其国家以往者也。其地，邢复见也。  
　　（经一四）齐师、宋师、曹师城邢。  
　　（传）是向之师也，使之如改事然，美齐侯之功也。  
　　（经一五）秋，七月戊辰，夫人姜氏薨于夷。  
　　（传）夫人薨不地。地，故也。  
　　（经一五）齐人以归。  
　　（传）不言以丧归，非以丧归也。加丧焉，讳以夫人归也。其以归，薨之也。  
　　（经一六）楚人伐郑。  
　　（经一七）八月，公会齐侯、宋公、郑伯、曹伯、邾人于柽。  
　　（经一八）九月，公败邾师于偃。  
　　（传）不日，疑战也。疑战而曰败，胜内也。  
　　（经一九）冬，十月壬午，公子友帅师，败莒师于丽。获莒挐。  
　　（传）莒无大夫，其曰莒挐，何也？以吾获之目之也。内不言获，此其言获，何也？恶公子之绐。绐者奈何？公子友谓莒挐曰：「吾二人不相说，士卒何罪？」屏左右而相搏。公子友处下。左右曰：「孟劳。」孟劳者，鲁之宝刀也。公子友以杀之。然则何以恶乎绐也？曰：弃师之道也。  
　　（经一十）十有二月丁巳，夫人氏之丧至自齐。  
　　（传）其不言姜，以其杀二子，贬之也。或曰为齐桓讳杀同姓也。  
　　僖公（经二一）二年   
　　春，王正月，城楚丘。  
　　（传）楚丘者何？卫邑也。国而曰城；此邑也，其曰城，何也？封卫也。则其不言城卫，何也？卫未迁也。其不言卫之迁焉，何也？不与齐侯专封也。其言城之者，专辞也。故非天子不得专封诸侯，诸侯不得专封诸侯。虽通其仁，以义而不与也。故曰：仁不胜道。  
　　（经二二）夏，五月辛巳，葬我小君哀姜。  
　　（经二三）虞师、晋师灭夏阳。  
　　（传）非国而曰灭，重夏阳也。虞无师，其曰师，何也？以其先晋，不可以不言师也。其先晋，何也？为主乎灭夏阳也。夏阳者，虞、虢之塞邑也，灭夏阳而虞、虢举矣；虞之为主乎灭夏阳，何也？晋献公欲伐虢。荀息曰：「君何不以屈产之乘，垂棘之璧，而借道乎虞也？」公曰：「此晋国之宝也。如受吾币而不借吾道，则如之何？」荀息曰：「此小国之所以事大国也。彼不借吾道，必不敢受吾币。如受吾币而借吾道，则是我取之中府，而藏之外府；取之中厩，而置之外厩也。」公曰：「宫之奇存焉，必不使受之也。」荀息曰：「宫之奇之为人也，达心而懦，又少长于君。达心则其言略，懦则不能强谏，少长于君，则君轻之。且夫玩好在耳目之前，而患在一国之后，此中知以上，乃能虑之。臣料虞君，中知以下也。」公遂借道而伐虢。宫之奇谏曰：「晋国之使者，其辞卑而币重，必不便于虞。」虞公弗听，遂受其币而借之道。宫之奇谏曰：「语曰：『唇亡则齿寒』，其斯之谓与！」挈其妻子以奔曹。献公亡虢，五年而后举虞，荀息牵马操璧而前曰：「璧则犹是也，而马齿加长矣。」  
　　（经二四）秋，九月，齐侯、宋公、江人、黄人盟于贯。  
　　（传）贯之盟，不期而至者，江人、黄人也。江人、黄人者，远国之辞也。中国称齐、宋，远国称江、黄，以为诸侯皆来至也。  
　　（经二五）冬，十月，不雨。  
　　（传）不雨者，勤雨也。  
　　（经二六）楚人侵郑。  
　　僖公（经三一）三年   
　　春，王正月，不雨。  
　　（传）不雨者，勤雨也。  
　　（经三二）夏，四月，不雨。  
　　（传）一时言不雨者，闵雨也。闵雨者，有志乎民者也。  
　　（经三三）徐人取舒。  
　　（经三四）六月，雨。  
　　（传）雨云者，喜雨也。喜雨者，有志乎民者也。  
　　（经三五）秋，齐侯、宋公、江人、黄人会于阳谷。  
　　（传）阳谷之会，桓公委端搢笏而朝诸侯，诸侯皆谕乎桓公之志。  
　　（经三六）冬，公子季友如齐莅盟。  
　　（传）莅者位也。其不日，前定也。不言及者，以国与之也。不言其人，亦以国与之也。  
　　（经三七）楚人伐郑。  
　　僖公（经四一）四年   
　　春，王正月，公会齐侯、宋公、陈侯、卫侯、郑伯、许男、曹伯侵蔡。蔡溃。  
　　（传）溃之为言，上下不相得也。侵，浅事也。侵蔡而蔡溃，以桓公为知所侵也。不土其地，不分其民，明正也。  
　　（经四一）遂伐楚，次于陉。  
　　（传）遂，继事也。次，止也。  
　　（经四二）夏，许男新臣卒。  
　　（传）诸侯死于国，不地；死于外，地。死于师，何为不地？内桓师也。  
　　（经四三）楚屈完来盟于师，盟于召陵。  
　　（传）楚无大夫，其曰屈完，何也？以其来会桓，成之为大夫也。其不言使，权在屈完也，则是正乎？曰：非正也。以其来会诸侯，重之也。来者何？内桓师也。于师，前定也。于召陵，得志乎桓公也。得志者，不得志也，以桓公得志为仅矣。屈完曰：「大国之以兵向楚，何也？」桓公曰：「昭王南征不反，菁茅之贡不至，故周室不祭。」屈完曰：「菁茅之贡不至，则诺，昭王南征不反，我将问诸江。」  
　　（经四四）齐人执陈袁涛涂。  
　　（传）齐人者，齐侯也，其人之，何也？于是哆然外齐侯也。不正其逾国而执也。  
　　（经四五）秋，及江人、黄人伐陈。  
　　（传）不言其人及之者何？内师也。  
　　（经四六）八月，公至自伐楚。  
　　（传）有二事偶，则以后事致。后事小，则以先事致。其以伐楚致，大伐楚也。  
　　（经四七）葬许穆公。  
　　（经四八）冬，十有二月，公孙兹帅师，会齐人、宋人、卫人、郑人、许人、曹人，侵陈。  
　　僖公（经五一）五年   
　　春，晋侯杀其世子申生。  
　　（传）目晋侯斥杀，恶晋侯也。  
　　（经五二）杞伯姬来朝其子。  
　　（传）妇人既嫁，不逾竟；逾竟非正也。诸侯相见曰朝，伯姬为志乎朝其子也。伯姬为志乎朝其子，则是杞伯失夫之道矣！诸侯相见曰朝，以待人父之道待人之子，非正也。故曰「杞伯姬来朝其子」，参讥也。  
　　（经五三）夏，公孙兹如牟。  
　　（经五四）公及齐侯、宋公、陈侯、卫侯、郑伯、许男、曹伯，会王世子于首戴。  
　　（传）及以会，尊之也。何尊焉？王世子云者，唯王之贰也。云可以重之存焉，尊之也。何重焉？天子世子世天下也。  
　　（经五四）秋，八月，诸侯盟于首戴。  
　　（传）无中事而复举诸侯，何也？尊王世子，而不敢与盟也。尊则其不敢与盟，何也？盟者，不相信也，故谨信也。不敢以所不信而加之尊者，桓诸侯也。不能朝天子，是不臣也。王世子，子也，块然受诸侯之尊己，而立乎其位，是不子也。桓不臣，王世子不子，则其所善焉何也？是则变之正也。天子微，诸侯不享觐。桓控大国，扶小国；统诸侯不能以朝天子，亦不敢致天王。尊王世子于首戴，乃所以尊天王之命也。世子含王命会齐桓，亦所以尊天王之命也。世子受之可乎？是亦变之正也。天子微，诸侯不享觐。世子受诸侯之尊己，而天王尊矣，世子受之可也。  
　　（经五四）郑伯逃归不盟。  
　　（传）以其去诸侯，故逃之也。  
　　（经五五）楚人灭弦，弦子奔黄。  
　　（传）弦，国也；其不日，微国也。  
　　（经五六）九月戊申朔，日有食之。  
　　（经五七）冬，晋人执虞公。  
　　（传）执不言所于地，缊于晋也。其曰公，何也？犹曰其下执之之辞也。其犹下执之之辞，何也？晋命行乎虞民矣。虞、虢之相救，非相为赐也。今日亡虢，而明日亡虞矣！  
　　僖公（经六一）六年   
　　春，王正月。  
　　（经六二）夏，公会齐侯、宋公、陈侯、卫侯、曹伯伐郑，围新城。  
　　（传）伐国不言围邑，此其言围，何也？病郑也。着郑伯之罪也。  
　　（经六三）秋，楚人围许，诸侯遂救许。  
　　（传）善救许也。  
　　（经六四）冬，公至自伐郑。  
　　（传）其不以救许致，何也？大伐郑也。  
　　僖公（经七一）七年   
　　春，齐人伐郑。  
　　（经七二）夏，小邾子来朝。  
　　（经七三）郑，杀其大夫申侯。  
　　（传）称国以杀大夫，杀无罪也。  
　　（经七四）秋，七月，公会齐侯、宋公、陈世子款、郑世子华，盟于宁母。  
　　（传）衣裳之会也。  
　　（经七五）曹伯班卒。  
　　（经七六）公子友如齐。  
　　（经七七）冬，葬曹昭公。  
　　僖公（经八一）八年   
　　春，王正月，公会王人、齐侯、宋公、卫侯、许男、曹伯、陈世子款，盟于洮。  
　　（传）王人之先诸侯，何也？贵王命也。朝服虽敝，必加于上；弁冕虽旧，必加于首；周室虽衰，必先诸侯。兵车之会也。  
　　（经八二）郑伯乞盟。  
　　（传）以向之逃归乞之也。乞者，重辞也，重是盟也。乞者，处其所而请与也。盖汋之也。  
　　（经八三）夏，狄伐晋。  
　　（经八四）秋，七月，禘于太庙。用致夫人。  
　　（传）用者，不宜用者也。致者，不宜致者也。言夫人必以其氏姓。言夫人而不以氏姓，非夫人也，立妾之辞也，非正也。夫人之，我可以不夫人之乎？夫人卒葬之，我可以不卒葬之乎？一则以宗庙临之而后贬焉，一则以外之弗夫人而见正焉。  
　　（经八五）冬，十有二月丁未，天王崩。  
　　僖公（经九一）九年   
　　春，王三月丁丑，宋公御说卒。  
　　（经九二）夏，公会宰周公、齐侯、宋子、卫侯、郑伯、许男、曹伯于葵丘。  
　　（传）天子之宰，通于四海，宋其称子，何也？未葬之辞也。礼：柩在堂上，孤无外事。今背殡而出会，以宋子为无哀矣！  
　　（经九三）秋，七月乙酉，伯姬卒。  
　　（传）内女也，未适人不卒，此何以卒也？许嫁笄而字之，死则以成人之丧治之。  
　　（经九四）九月戊辰，诸侯盟于葵丘。  
　　（传）桓盟不日，此何以日？美之也。为见天子之禁，故备之也。葵丘之会，陈牲而不杀，读书加于牲上，壹明天子之禁，曰：毋雍泉，毋讫籴，毋易树子，毋以妾为妻，毋使妇人与国事。  
　　（经九五）甲子，晋侯诡诸卒。  
　　（经九六）冬，晋里克杀其君之子奚齐。  
　　（传）其君之子云者，国人不子也。国人不子，何也？不正其杀世子申生而立之也。  
　　僖公（经十一）十年   
　　春，王正月，公如齐。  
　　（经十二）狄灭温，温子奔卫。  
　　（经十三）晋里克弒其君卓，及其大夫荀息。  
　　（传）以尊及卑也，荀息闲也。  
　　（经十四）夏，齐侯、许男伐北戎。  
　　（经十五）晋杀其大夫里克。  
　　（传）称国以杀，罪累上也。里克弒二君与一大夫，其以累上之辞言之，何也？其杀之不以其罪也。其杀之不以其罪，奈何？里克所为弒者，为重耳也。夷吾曰：「是又将杀我乎？」故杀之，不以其罪也。其为重耳弒，奈何？晋献公伐虢，得丽姬，献公私之。有二子，长曰奚齐，稚曰卓子。丽姬欲为乱，故谓君曰：「吾夜者梦夫人趋而来，曰：『吾苦畏。』胡不使大夫将卫士而卫冢乎？」公曰：「孰可使？」曰：「臣莫尊于世子，则世子可。」故君谓世子曰：「丽姬梦夫人趋而来曰『吾苦畏』，女其将卫士而往卫冢乎？」世子曰：「敬诺。」筑宫。宫成，丽姬又曰：「吾夜者梦夫人趋而来，曰：『吾苦饥。』世子之宫已成，则何为不使祠也？」故献公谓世子曰：「其祠。」世子祠。已祠，致福于君。君田而不在，丽姬以酖为酒，药脯以毒。献公田来，丽姬曰：「世子已祠。故致福于君。」君将食，丽姬跪曰：「食自外来者，不可不试也。」覆酒于地而地贲，以脯与犬，犬死。丽姬下堂而啼呼曰：「天乎！天乎！国子之国也，子何迟于为君？」君喟然叹曰：「吾与女未有过切，是何与我之深也！」使人谓世子曰：「尔其图之。」世子之傅里克谓世子曰：「入自明。入自明，则可以生；不入自明，则不可以生。」世子曰：「吾君已老矣，已昏矣。吾若此而入自明，则丽姬必死。丽姬死，则吾君不安。所以使吾君不安者，吾不若自死。吾宁自杀以安吾君。」以重耳为寄矣，刎脰而死。故里克所为弒者，为重耳也。夷吾曰：「是又将杀我也。」  
　　（经十六）秋，七月。  
　　（经十七）冬，大雨雪。  
　　僖公（经十一一）十有一年   
　　春，晋杀其大夫丕郑父。  
　　（传）称国，以杀罪累上也。  
　　（经十一二）夏，公及夫人姜氏会齐侯于阳谷。  
　　（经十一三）秋，八月，大雩。  
　　（传）雩，月正也。雩，得雨曰雩，不得雨曰旱。  
　　（经十一四）冬，楚人伐黄。  
　　僖公（经十二一）十有二年   
　　春，王正月庚午，日有食之。  
　　（经十二二）夏，楚人灭黄。  
　　（传）贯之盟，管仲曰：「江、黄远齐而近楚，楚为利之国也。若伐而不能救，则无以宗诸侯矣！」桓公不听，遂与之盟。管仲死，楚伐江、灭黄，桓公不能救。故君子闵之也。  
　　（经十二三）秋，七月。  
　　（经十二四）冬，十有二月丁丑，陈侯杵臼卒。  
　　僖公（经十三一）十有三年   
　　春，狄侵卫。  
　　（经十三二）夏，四月，葬陈宣公。  
　　（经十三三）公会齐侯、宋公、陈侯、卫侯、郑伯、许男、曹伯于咸。  
　　（传）兵车之会也。  
　　（经十三四）秋，九月，大雩。  
　　（经十三五）冬，公子友如齐。  
　　僖公（经十四一）十有四年   
　　春，诸侯城缘陵。  
　　（传）其曰诸侯，散辞也。聚而曰散，何也？诸侯城，有散辞也。桓德衰矣。  
　　（经十四二）夏，六月，季姬及缯子遇于防，使缯子来朝。  
　　（传）遇者，同谋也。来朝者，来请己也。朝不言使，言使，非正也。以病缯子也。  
　　（经十四三）秋，八月辛卯，沙鹿崩。  
　　（传）林属于山为鹿。沙，山名也。无崩道而崩，故志之也。其日，重其变也。  
　　（经十四四）狄侵郑。  
　　（经十四五）冬，蔡侯肹卒。  
　　（传）诸侯时卒，恶之也。  
　　僖公（经十五一）十有五年   
　　春，王正月，公如齐。  
　　（经十五二）楚人伐徐。  
　　（经十五三）三月，公会齐侯、宋公、陈侯、卫侯、郑伯、许男、曹伯，盟于牡丘。  
　　（传）兵车之会也。  
　　（经十五三）遂次于匡。  
　　（传）遂，继事也。次，止也，有畏也。  
　　（经十五四）公孙敖帅师，及诸侯之大夫救徐。  
　　（传）善救徐也。  
　　（经十五五）夏，五月，日有食之。  
　　（经十五六）秋，七月，齐师、曹师伐厉。  
　　（经十五七）八月，螽。  
　　（传）螽，虫灾也。甚则月，不甚则时。  
　　（经十五八）九月，公至自会。  
　　（经十五九）季姬归于缯。  
　　（经十五十）己卯，晦，震夷伯之庙。  
　　（传）晦，冥也。震，雷也。夷伯，鲁大夫也。因此以见天子至于士，皆有庙。天子七庙，诸侯五，大夫三，士二。故德厚者流光，德薄者流卑。是以贵始德之本也。始封必为祖。  
　　（经十五十一）冬，宋人伐曹。  
　　（经十五十二）楚人败徐于娄林。  
　　（传）夷狄相败，志也。  
　　（经十五十三）十有一月壬戌，晋侯及秦伯战于韩。获晋侯。  
　　（传）韩之战，晋侯失民矣。以其民未败而君获也。  
　　僖公（经十六一）十有六年   
　　春，王正月戊申朔，陨石于宋，五。  
　　（传）先陨而后石，何也？陨而后石也。于宋，四竟之内曰宋。后数，散辞也，耳治也。  
　　（经十六一）是月，六鶂退飞，过宋都。  
　　（传）是月者，决不日而月也。六鶂退飞过宋都，先数，聚辞也，目治也。子曰：「石，无知之物；鶂微，有知之物。石无知，故日之；鶂微，有知之物，故月之。君子之于物，无所茍而已。石、鶂且犹尽其辞，而况于人乎！故五石六鶂之辞不设，则王道不亢矣！」民所聚曰都。  
　　（经十六二）三月壬申，公子季友卒。  
　　（传）大夫日卒，正也。称公弟叔仲，贤也。大夫不言公子公孙，疏之也。  
　　（经十六三）夏，四月丙申，缯季姬卒。  
　　（经十六四）秋，七月甲子，公孙兹卒。  
　　（传）大夫日卒，正也。  
　　（经十六五）冬，十有二月，公会齐侯、宋公、陈侯、卫侯、郑伯、许男、邢侯、曹伯于淮。  
　　（传）兵车之会也。  
　　僖公（经十七一）十有七年   
　　春，齐人、徐人伐英氏。  
　　（经十七二）夏，灭项。  
　　（传）孰灭之？桓公也。何以不言桓公也？为贤者讳也。项，国也，不可灭而灭之乎，桓公知项之可灭也，而不知己之不可以灭也。既灭人之国矣，何贤乎？君子恶恶疾其始，善善乐其终。桓公尝有存亡继绝之功，故君子为之讳也。  
　　（经十七三）秋，夫人姜氏会齐侯于卞。九月，公至自会。  
　　（经十七四）冬，十有二月乙亥，齐侯小白卒。  
　　（传）此不正，其日之，何也？其不正前见矣。其不正之前见，何也？以不正入虚国，故称嫌焉尔。  
　　僖公（经十八一）十有八年   
　　春，王正月，宋公、曹伯、卫人、邾人伐齐。  
　　（传）非伐丧也。  
　　（经十八一）夏，师救齐。  
　　（传）善救齐也。  
　　（经十八二）五月戊寅，宋师及齐师战于甗。齐师败绩。  
　　（传）战不言伐，客不言及。言及，恶宋也。  
　　（经十八二）狄救齐。  
　　（传）善救齐也。  
　　（经十八三）秋，八月丁亥，葬齐桓公。  
　　（经十八四）冬，邢人、狄人伐卫。  
　　（传）狄其称人，何也？善累而后进之。伐卫，所以救齐也。  
　　僖公（经十九一）十有九年   
　　春，王三月，宋人执滕子婴齐。  
　　（经十九二）夏，六月，宋公、曹人、邾人盟于曹南。  
　　（经十九三）缯子会盟于邾。  
　　（经十九四）己酉，邾人执缯子，用之。  
　　（传）微国之君，因邾以求与之盟。人因己以求与之盟，己迎而执之--恶之，故谨而日之也。用之者，叩其鼻以衈社也。  
　　（经十九五）秋，宋人围曹。  
　　（经十九六）卫人伐邢。  
　　（经十九七）冬，会陈人、蔡人、楚人、郑人，盟于齐。  
　　（经十九八）梁亡。  
　　（传）自亡也。湎于酒，淫于色，心昏，耳目塞；上无正长之治，大臣背叛，民为寇盗。梁亡，自亡也。如加力役焉，湎不足道也。梁亡，郑弃其师，我无加损焉，正名而已矣！梁亡，出恶正也。郑弃其师，恶其长也。  
　　僖公（经二十一）二十年   
　　春，新作南门。  
　　（传）作，为也，有加其度也。言新，有故也，非作也。南门者，法门也。  
　　（经二十二）夏，郜子来朝。  
　　（经二十三）五月乙巳，西宫灾。  
　　（传）谓之新宫，则近为祢宫；以谥言之，则如疏之然。以是为闵宫也。  
　　（经二十四）郑人入滑。  
　　（经二十五）秋，齐人、狄人盟于邢。  
　　（传）邢为主焉尔。邢小，其为主，何也？其为主乎救齐。  
　　（经二十六）冬，楚人伐随。  
　　（传）随，国也。  
　　僖公（经二一一）二十有一年   
　　春，狄侵卫。  
　　（经二一二）宋人、齐人、楚人盟于鹿上。  
　　（经二一三）夏，大旱。  
　　（传）旱时，正也。  
　　（经二一四）秋，宋公、楚子、陈侯、蔡侯、郑伯、许男、曹伯会于雩，执宋公以伐宋。  
　　（传）以，重辞也。  
　　（经二一五）冬，公伐邾。  
　　（经二一六）楚人使宜申来献捷。  
　　（传）捷，军得也。其不曰宋捷，何也？不与楚捷于宋也。  
　　（经二一七）十有二月癸丑，公会诸侯盟于薄。  
　　（传）会者，外为主焉尔。  
　　（经二一七）释宋公。  
　　（传）外释不志，此其志，何也？以公之与之盟目之也。不言楚，不与楚专释也。  
　　僖公（经二二一）二十有二年   
　　春，公伐邾，取须句。  
　　（经二二二）夏，宋公、卫侯、许男、滕子伐郑。  
　　（经二二三）秋，八月丁未，及邾人战于升陉。  
　　（传）内讳败，举其可道者也。不言其人，以吾败也。不言及之者，为内讳也。  
　　（经二二四）冬，十有一月己巳朔，宋公及楚人战于泓。宋师败绩。  
　　（传）日事遇朔曰朔。《春秋》三十有四战，未有以尊败乎卑、以师败乎人者也。以尊败乎卑、以师败乎人，则骄其敌。襄公以师败乎人，而不骄其敌，何也？责之也。泓之战，以为复雩之耻也。雩之耻，宋襄公有以自取之。伐齐之丧，执滕子，围曹，为雩之会，不顾其力之不足，而致楚成王。成王怒而执之，故曰：礼人而不答，则反其敬；爱人而不亲，则反其仁；治人而不治，则反其知。过而不改，又之，是谓之过。襄公之谓也。古者被甲婴胄，非以兴国也，则以征无道也。岂曰以报其耻哉！宋公与楚人战于泓水之上，司马子反曰：「楚众我少，鼓险而击之，胜无幸焉！」襄公曰：「君子不推人危，不攻人厄，须其出。」既出，旌乱于上，陈乱于下。子反曰：「楚众我少，击之，胜无幸焉！」襄公曰：「不鼓不成列，须其成列而后击之。」则众败而身伤焉，七月而死。倍则攻，敌则战，少则守。人之所以为人者，言也；人而不能言，何以为人？言之所以为言也，信也；言而不信，何以为言？信之所以为信者，道也；信而不道，何以为道？道之贵者时，其行势也。  
　　僖公（经二三一）二十有三年   
　　春，齐侯伐宋，围闵。  
　　（传）伐国不言围邑，此其言围，何也？不正其以恶报恶也。  
　　（经二三二）夏，五月庚寅，宋公兹父卒。  
　　（传）兹父之不葬，何也？失民也。其失民，何也？以其不教民战，则是弃其师也。为人君而弃其师，其民孰以为君哉！  
　　（经二三三）秋，楚人伐陈。  
　　（经二三四）冬，十有一月，杞子卒。  
　　僖公（经二四一）二十有四年   
　　春，王正月。  
　　（经二四二）夏，狄伐郑。  
　　（经二四三）秋，七月。  
　　（经二四二）冬，天王出居于郑。  
　　（传）天子无出。出，失天下也。居者，居其所也。虽失天下，莫敢有也。  
　　（经二四三）晋侯夷吾卒。  
　　僖公（经二五一）二十有五年   
　　春，王正月丙午，卫侯毁灭邢。  
　　（传）毁之名何也？不正其伐本而灭同姓也。  
　　（经二五二）夏，四月癸酉，卫侯毁卒。  
　　（经二五三）宋荡伯姬来逆妇。  
　　（传）妇人既嫁，不逾竟。宋荡伯姬来逆妇，非正也。其曰妇，何也？缘姑言之之辞也。  
　　（经二五四）宋杀其大夫。  
　　（传）其不称名姓，以其在祖之位，尊之也。  
　　（经二五五）秋，楚人围陈，纳顿子于顿。  
　　（传）纳者，内弗受也。围，一事也；纳，一事也；而遂言之，盖纳顿子者，陈也。  
　　（经二五六）葬卫文公。  
　　（经二五七）冬，十有二月癸亥，公会卫子、莒庆，盟于洮。  
　　（传）莒无大夫，其曰莒庆，何也？以公之会目之也。  
　　僖公（经二六一）二十有六年   
　　春，王正月己未，公会莒子、卫宁速盟于向。  
　　（传）公不会大夫，其曰宁速，何也？以其随莒子可以言会也。  
　　（经二六二）齐人侵我西鄙，公追齐师至巂，弗及。  
　　（传）人，微者也。侵，浅事也。公之追之，非正也。至巂，急辞也。弗及者，弗与也，可以及而不敢及也。其侵也，曰人；其追也，曰师。以公之弗及，大之也。弗及，内辞也。  
　　（经二六三）夏，齐人伐我北鄙。  
　　（经二六四）卫人伐齐。公子遂如楚乞师。  
　　（传）乞，重辞也。何重焉？重人之死也，非所乞也。师出，不必反；战，不必胜，故重之也。  
　　（经二六五）秋，楚人灭夔，以夔子归。  
　　（传）夔，国也。不日，微国也。以归，犹愈乎执也。  
　　（经二六六）冬，楚人伐宋围闵。  
　　（传）伐国不言围邑，此其言围，何也？以吾用其师、目其事也，非道用师也。  
　　（经二六七）公以楚师伐齐，取谷。  
　　（传）以者，不以者也。民者，君之本也。使民以其死，非其正也。  
　　（经二六七）公至自伐齐。  
　　（传）恶事不致，此其致之，何也？危之也。  
　　僖公（经二七一）二十有七年   
　　春，杞子来朝。  
　　（经二七二）夏，六月庚寅，齐侯昭卒。  
　　（经二七三）秋，八月乙未，葬齐孝公。  
　　（经二七四）乙巳，公子遂帅师入杞。  
　　（经二七五）冬，楚人、陈侯、蔡侯、郑伯、许男围宋。  
　　（传）楚人者，楚子也，其曰人，何也？人楚子，所以人诸侯也。其人诸侯，何也？不正其信夷狄而伐中国也。  
　　（经二七六）十有二月甲戌，公会诸侯盟于宋。  
　　僖公（经二八一）二十有八年   
　　春，晋侯侵曹。  
　　（经二八二）晋侯伐卫。（传）再称晋侯，忌也。  
　　（经二八三）公子买戍卫，不卒戍，刺之。  
　　（传）先名后刺，杀有罪也。公子启曰：「不卒戍者，可以卒也。」可以卒而不卒，讥在公子也，刺之可也。  
　　（经二八四）楚人救卫。  
　　（经二八五）三月丙午，晋侯入曹，执曹伯，畀宋人。  
　　（传）入者，内弗受也。日入，恶入者也。以晋侯而斥执曹伯，恶晋侯也。畀，与也。其曰人，何也？不以晋侯畀宋公也。  
　　（经二八六）夏，四月己巳，晋侯、齐师、宋师、秦师，及楚人战于城濮，楚师败绩。  
　　（经二八七）楚杀其大夫得臣。  
　　（经二八八）卫侯出奔楚。  
　　（经二八九）五月癸丑，公会晋侯、齐侯、宋公、蔡侯、郑伯、卫子、莒子，盟于践土。  
　　（传）讳会天王也。  
　　（经二八九）陈侯如会。  
　　（传）如会，外乎会也。于会受命也。  
　　（经二八十）公朝于王所。  
　　（传）朝不言所；言所者，非其所也。  
　　（经二八十一）六月，卫侯郑自楚复归于卫。  
　　（传）自楚，楚有奉焉尔。复者，复中国也。归者，归其所也。郑之名，失国也。  
　　（经二八十二）卫元咺出奔晋。  
　　（经二八十三）陈侯款卒。  
　　（经二八十四）秋，杞伯姬来。  
　　（经二八十五）公子遂如齐。  
　　（经二八十六）冬，公会晋侯、宋公、蔡侯、郑伯、陈子、莒子、邾子、秦人于温。  
　　（传）讳会天王也。  
　　（经二八十七）天王守于河阳。  
　　（传）全天王之行也，为若将守而遇诸侯之朝也，为天王讳也。水北为阳，山南为阳。温，河阳也。  
　　（经二八十八）壬申，公朝于王所。  
　　（传）朝于庙，礼也；于外，非礼也。独公朝，与诸侯尽朝也。其日，以其再致天子，故谨而日之。主善以内，目恶以外。言曰公朝，逆辞也，而尊天子。会于温，言小诸侯。温，河北地，以河阳言之，大天子也。日系于月，月系于时，「壬申，公朝于王所」，其不月，失其所系也。以为晋文公之行事，为已傎矣！  
　　（经二八十九）晋人执卫侯，归之于京师。  
　　（传）此入而执，其不言入，何也？不外王命于卫也。归之于京师，缓辞也，断在京师也。  
　　（经二八二十）卫元咺自晋复归于卫。  
　　（传）自晋，晋有奉焉尔。复者，复中国也。归者，归其所也。  
　　（经二八二十）诸侯遂围许。  
　　（传）遂，继事也。  
　　（经二八二一）曹伯襄复归于曹。  
　　（传）复者，复中国也。天子免之，因与之会。其曰复，通王命也。  
　　（经二八二一）遂会诸侯围许。  
　　（传）遂，继事也。  
　　僖公（经二九一）二十有九年   
　　春，介葛卢来。  
　　（传）介，国也。葛卢，微国之君，未爵者也。其曰来，卑也。  
　　（经二九二）公至自围许。  
　　（经二九三）夏，六月，公会王人、晋人、宋人、齐人、陈人、蔡人、秦人，盟于翟泉。  
　　（经二九四）秋，大雨雹。  
　　（经二九五）冬，介葛卢来。僖公（经三十一）三十年   
　　春，王正月。  
　　（经三十二）夏，狄侵齐。  
　　（经三十三）秋，卫杀其大夫元咺。  
　　（传）称国以杀，罪累上也，以是为讼君也。卫侯在外，其以累上之辞言之，何也？待其杀而后入也。  
　　（经三十三）及公子瑕。  
　　（传）公子瑕，累也，以尊及卑也。  
　　（经三十四）卫侯郑归于卫。  
　　（经三十五）晋人、秦人围郑。  
　　（经三十六）介人侵萧。  
　　（经三十七）冬，天王使宰周公来聘。  
　　（传）天子之宰，通于四海。  
　　（经三十七）公子遂如京师。遂如晋。  
　　（传）以尊遂乎卑，此言不敢叛京师也。  
　　僖公（经三一一）三十有一年   
　　春，取济西田。  
　　（经三一二）公子遂如晋。  
　　（经三一三）夏，四月，四卜郊。不从，乃免牲，犹三望。  
　　（传）「夏，四月」，不时也。四卜，非礼也。免牲者，为之缁衣熏裳。有司玄端奉送，至于南郊。免牛亦然。乃者，亡乎人之辞也。犹者，可以已之辞也。  
　　（经三一四）秋，七月。  
　　（经三一五）冬，杞伯姬来求妇。  
　　（传）妇人既嫁，不逾竟。杞伯姬来求妇，非正也。  
　　（经三一六）狄，围卫。  
　　（经三一七）十有二月，卫迁于帝丘。  
　　僖公（经三二一）三十有二年   
　　春，王正月。  
　　（经三二二）夏，四月己丑，郑伯捷卒。  
　　（经三二三）卫人侵狄。  
　　（经三二四）秋，卫人及狄盟。  
　　（经三二五）冬，十有二月己卯，晋侯重耳卒。  
　　僖公（经三三一）三十有三年   
　　春，王二月，秦人入滑。  
　　（传）滑，国也。  
　　（经三三二）齐侯使国归父来聘。  
　　（经三三三）夏，四月辛巳，晋人及姜戎败秦师于殽。  
　　（传）不言战而言败，何也？狄秦也。其狄之，何也？秦越千里之险，入虚国，进不能守，退败其师徒，乱人子女之教，无男女之别。秦之为狄，自殽之战始也。秦伯将袭郑，百里子与蹇叔子谏曰：「千里而袭人，未有不亡者也。」秦伯曰：「子之冢木已拱矣，何知！」师行。百里子与蹇叔子送其子而戒之曰：「女死，必于殽之岩唫之下。我将尸女于是。」师行，百里子与蹇叔子随其子而哭之。秦伯怒曰：「何为哭吾师也？」二子曰：「非敢哭师也，哭吾子也。我老矣！彼不死，则我死矣！」晋人与姜戎要而击之殽，匹马倚轮无反者。晋人者，晋子也，其曰人，何也？微之也。何为微之？不正其释殡，而主乎战也。  
　　（经三三四）癸巳，葬晋文公。  
　　（传）日葬，危不得葬也。  
　　（经三三五）狄侵齐。  
　　（经三三六）公伐邾，取訾楼。  
　　（经三三七）秋，公子遂帅师伐邾。  
　　（经三三八）晋人败狄于箕。  
　　（经三三九）冬，十月，公如齐。十有二月，公至自齐。  
　　（经三三十）乙巳，公薨于小寝。  
　　（传）小寝，非正也。  
　　（经三三十一）陨霜不杀草。  
　　（传）未可杀而杀，举重也。可杀而不杀，举轻也。  
　　（经三三十一）李、梅实。  
　　（传）实之为言，犹实也。  
　　（经三三十二）晋人、陈人、郑人伐许。  
　　谷梁传文公  
　　文公（经一一）元年   
　　春，王正月，公即位。  
　　（传）继正即位，正也。  
　　（经一二）二月癸亥，日有食之。  
　　（经一三）天王使叔服来会葬。  
　　（传）葬曰会，其志重天子之礼也。  
　　（经一四）夏，四月丁巳，葬我君僖公。  
　　（传）薨称公，举上也。葬我君，接上下也。僖公葬而后举谥，谥所以成德也。于卒事乎加之矣！  
　　（经一五）天王使毛伯来锡公命。  
　　（传）礼，有受命，无来锡命。锡命，非正也。  
　　（经一六）晋侯伐卫。  
　　（经一七）叔孙得臣如京师。  
　　（经一八）卫人伐晋。  
　　（经一九）秋，公孙敖会晋侯于戚。  
　　（经一十）冬，十月丁未，楚世子商臣弒其君髡。  
　　（传）日髡之卒，所以谨商臣之弒也。夷狄不言正不正。  
　　（经一十一）公孙敖如齐。  
　　文公（经二一）二年   
　　春，王二月甲子，晋侯及秦师战于彭衙。秦师败绩。  
　　（经二二）丁丑，作僖公主。  
　　（传）作，为也，为僖公主也。立主，丧主于虞。吉主于练，作僖公主，讥其后也。作主坏庙，有时日于练焉！坏庙，坏庙之道，易檐可也，改涂可也。  
　　（经二三）三月乙巳，及晋处父盟。  
　　（传）不言公，处父伉也，为公讳也。何以知其与公盟？以其日也。何以不言公之如晋？所耻也。出不书，反不致也。  
　　（经二四）夏，六月，公孙敖会宋公、陈侯、郑伯、晋士谷，盟于垂敛。  
　　（传）内大夫可以会外诸侯。  
　　（经二五）自十有二月不雨，至于秋七月。  
　　（传）历时而言不雨，文不忧雨也。不忧雨者，无志乎民也。  
　　（经二六）八月丁卯，大事于太庙，跻僖公。  
　　（传）大事者何？大是事也，着祫尝。祫祭者，毁庙之主。陈于太祖，未毁庙之主，皆升合祭于太祖。跻，升也，先亲而后祖也，逆祀也。逆祀，则是无昭穆也。无昭穆，则是无祖也。无祖，则无天也。故曰：文无天。无天者，是无天而行也。君子不以亲亲害尊尊，此《春秋》之义也。  
　　（经二七）冬，晋人、宋人、陈人、郑人伐秦。  
　　（经二八）公子遂如齐纳币。  
　　文公（经三一）三年   
　　春，王正月，叔孙得臣会晋人、宋人、陈人、卫人、郑人伐沉。沉溃。  
　　（经三二）夏，五月，王子虎卒。  
　　（传）叔服也，此不卒者也，何以卒之？以其来会葬，我卒之也。或曰以其尝执重以守也。  
　　（经三三）秦人伐晋。  
　　（经三四）秋，楚人围江。  
　　（经三五）雨螽于宋。  
　　（传）外灾不志，此何以志也？曰：灾甚也。其甚奈何？茅茨尽矣！着于上，见于下，谓之雨。  
　　（经三六）冬，公如晋。  
　　（经三七）十有二月己巳，公及晋侯盟。  
　　（经三八）晋阳处父帅师伐楚，救江。  
　　（传）此伐楚，其言救江，何也？江远楚近，伐楚所以救江也。  
　　文公（经四一）四年   
　　春，公至自晋。  
　　（经四二）夏，逆妇姜于齐。  
　　（传）其曰妇姜，为其礼成乎齐也。其逆者谁也？亲逆而称妇。或者公与，何其速妇之也？曰：公也。其不言公，何也？非成礼于齐也。曰妇，有姑之辞也；其不言氏，何也？贬之也。何为贬之也？夫人与有贬也。  
　　（经四三）狄侵齐。  
　　（经四四）秋，楚人灭江。  
　　（经四五）晋侯伐秦。  
　　（经四六）卫侯使宁俞来聘。  
　　（经四七）冬，十有一月壬寅，夫人风氏薨。  
　　文公（经五一）五年   
　　春，王正月，王使荣叔归含且赗。  
　　（传）含，一事也；赗，一事也；兼归之，非正也。其曰且，志兼也。其不言来，不周事之用也。赗以早，而含己晚。  
　　（经五二）三月辛亥，葬我小君成风。  
　　（经五三）王使毛伯来会葬。  
　　（传）会葬之礼，于鄙上。  
　　（经五四）夏，公孙敖如晋。  
　　（经五五）秦人入鄀。  
　　（经五六）秋，楚人灭六。  
　　（经五七）冬，十月甲申，许男业卒。  
　　文公（经六一）六年   
　　春，葬许僖公。  
　　（经六二）夏，季孙行父如陈。  
　　（经六三）秋，季孙行父如晋。  
　　（经六四）八月乙亥，晋侯驩卒。  
　　（经六五）冬，十月，公子遂如晋。  
　　（经六六）葬晋襄公。  
　　（经六七）晋杀其大夫阳处父。  
　　（传）称国以杀，罪累上也。襄公已葬，其以累上之辞言之，何也？君漏言也。上泄则下暗，下暗则上聋。且暗且聋，无以相通，夜姑杀者也。夜姑之杀奈何？曰：晋将与狄战，使狐夜姑为将军，赵盾佐之，阳处父曰：「不可！古者君之使臣也，使仁者佐贤者，不使贤者佐仁者。今赵盾贤，夜姑仁，其不可乎？」襄公曰：「诺。」谓夜姑曰：「吾始使盾佐女。今女佐盾矣！」夜姑曰：「敬诺。」襄公死，处父主竟上事，夜姑使人杀之。君漏言也，故士造辟而言，诡辞而出，曰：「用我则可，不用我则无乱其德。」  
　　（经六七）晋狐夜姑出奔狄。  
　　（经六八）闰月不告月，犹朝于庙。  
　　（传）不告月者，何也？不告朔也。不告朔，则何为不言朔也？闰月者，附月之余日也，积分而成于月者也。天子不以告朔，而丧事不数也。犹之为言，可以已也。  
　　文公（经七一）七年   
　　春，公伐邾。三月甲戌，取须句。  
　　（传）取邑不日，此其日，何也？不正其再取，故谨而日之也。  
　　（经七一）遂城郚。  
　　（传）遂，继事也。  
　　（经七二）夏，四月，宋公壬臣卒。  
　　（经七三）宋人杀其大夫。  
　　（传）称人以杀，诛有罪也。  
　　（经七四）戊子，晋人及秦人战于令狐。  
　　（经七五）晋先蔑奔秦。  
　　（传）不言出，在外也。辍战而奔秦，以是为逃军也。  
　　（经七六）狄侵我西鄙。  
　　（经七七）秋，八月，公会诸侯、晋大夫，盟于扈。  
　　（传）其曰诸侯，略之也。  
　　（经七八）冬，徐伐莒。  
　　（经七九）公孙敖如莒莅盟。  
　　（传）莅，位也。其曰位，何也？前定也。其不日，前定之盟不日也。  
　　文公（经八一）八年   
　　春，王正月。  
　　（经八二）夏，四月。  
　　（经八三）秋，八月戊申，天王崩。  
　　（经八四）冬，十月壬午，公子遂会晋赵盾，盟于衡雍。乙酉，公子遂会雒戎，盟于暴。  
　　（经八五）公孙敖如京师。不至而复，丙戌，奔莒。  
　　（传）不言所至，未如也。未如则未复也。未如而曰如，不废君命也。未复而曰复，不专君命也。其如非如也，其复非复也。唯奔莒之为信，故谨而日之也。  
　　（经八六）螽。  
　　（经八七）宋人杀其大夫司马。  
　　（传）司马，官也。其以官称，无君之辞也。  
　　（经八七）宋司城来奔。  
　　（传）司城，官也。其以官称，无君之辞也。来奔者不言出，举其接我也。  
　　文公（经九一）九年   
　　春，毛伯来求金。  
　　（传）求车犹可，求金甚矣。  
　　（经九二）夫人姜氏如齐。  
　　（经九三）二月，叔孙得臣如京师。  
　　（传）京，大也；师，众也。言周，必以众与大言之也。  
　　（经九四）辛丑，葬襄王。  
　　（传）天子志崩不志葬，举天下而葬一人，其道不疑也。志葬，危不得葬也。日之，甚矣！其不葬之辞也。  
　　（经九五）晋人杀其大夫先都。  
　　（经九六）三月，夫人姜氏至自齐。  
　　（传）卑以尊致，病文公也。  
　　（经九七）晋人杀其大夫士縠，及箕郑父。  
　　（传）称人以杀，诛有罪也，郑父累也。  
　　（经九八）楚人伐郑。  
　　（经九九）公子遂会晋人、宋人、卫人、许人，救郑。  
　　（经九十）夏，狄侵齐。  
　　（经九十一）秋，八月，曹伯襄卒。  
　　（经九十二）九月癸酉，地震。  
　　（传）震，动也。地，不震者也；震，故谨而日之也。  
　　（经九十三）冬，楚子使萩来聘。  
　　（传）楚无大夫，其曰萩，何也？以其来我，褒之也。  
　　（经九十四）秦人来归僖公、成风之襚。  
　　（传）秦人弗夫人也，即外之弗夫人而见正焉。  
　　（经九十五）葬曹共公。  
　　文公（经十一）十年   
　　春，王三月辛卯，臧孙辰卒。  
　　（经十二）夏，秦伐晋。  
　　（经十三）楚杀其大夫宜申。  
　　（经十四）自正月不雨，至于秋七月。  
　　（传）历时而言不雨，文不闵雨也。不闵雨者，无志乎民也。  
　　（经十五）及苏子盟于女栗。  
　　（经十六）冬，狄侵宋。  
　　（经十七）楚子、蔡侯次于厥貉。  
　　文公（经十一一）十有一年   
　　春，楚子伐麇。  
　　（经十一二）夏，叔彭生会晋郄缺于承匡。  
　　（经十一三）秋，曹伯来朝。  
　　（经十一四）公子遂如宋。  
　　（经十一五）狄侵齐。  
　　（经十一六）冬，十月甲午，叔孙得臣败狄于咸。  
　　（传）不言帅师而言败，何也？直败，一人之辞也。一人而曰败，何也？以众焉言之也。传曰：长狄也。兄弟三人，佚宕中国，瓦石不能害。叔孙得臣，最善射者也。射其目，身横九亩，断其首而载之，眉见于轼。然则何为不言获也？曰：古者不重创，不禽二毛，故不言获，为内讳也。其之齐者，王子成父杀之，则未知其之晋者也。  
　　文公（经十二一）十有二年   
　　春，王正月，郕伯来奔。  
　　（经十二二）杞伯来朝。  
　　（经十二三）二月庚子，子叔姬卒。  
　　（传）其曰子叔姬，贵也，公之母姊妹也。其一传曰：许嫁，以卒之也。男子二十而冠，冠而列丈夫；三十而娶。女子十五而许嫁，二十而嫁。  
　　（经十二四）夏，楚人围巢。  
　　（经十二五）秋，滕子来朝。  
　　（经十二六）秦伯使术来聘。  
　　（经十二七）冬，十有二月戊午，晋人秦人战于河曲。  
　　（传）不言及，秦晋之战已亟，故略之也。  
　　（经十二八）季孙行父帅师，城诸及郓。  
　　（传）称帅师，言有难也。  
　　文公（经十三一）十有三年   
　　春，王正月。  
　　（经十三二）夏，五月壬午，陈侯朔卒。  
　　（经十三三）邾子籧篨卒。  
　　（经十三四）自正月不雨，至于秋七月。  
　　（经十三五）大室屋坏。  
　　（传）大室屋坏者，有坏道也，讥不修也。大室犹世室也。周公曰「大庙」，伯禽曰「大室」，群公曰「宫」。礼，宗庙之事。君亲割，夫人亲舂，敬之至也。为社稷之主，而先君之庙坏，极称之，志不敬也。  
　　（经十三六）冬，公如晋。  
　　（经十三七）卫侯会公于沓。  
　　（经十三八）狄侵卫。  
　　（经十三九）十有二月己丑，公及晋侯盟，还自晋。  
　　（传）还者，事未毕也。自晋，事毕也。  
　　（经十三十）郑伯会公于棐。  
　　文公（经十四一）十有四年   
　　春，王正月，公至自晋。  
　　（经十四二）邾人伐我南鄙。  
　　（经十四三）叔彭生帅师伐邾。  
　　（经十四四）夏，五月乙亥，齐侯潘卒。  
　　（经十四五）六月，公会宋公、陈侯、卫侯、郑伯、许伯、曹伯、晋赵盾。癸酉，同盟于新城。  
　　（传）同者，有同也，同外楚也。  
　　（经十四六）秋，七月，有星孛入于北斗。  
　　（传）孛之为言犹茀也。其曰入北斗，斗有环域也。  
　　（经十四六）公至自会。  
　　（经十四七）晋人纳捷菑于邾，弗克纳。  
　　（传）是郄克也，其曰人，何也？微之也。何为微之也？长毂五百乘，绵地千里，过宋、郑、滕、薛，夐入千乘之国，欲变人之主。至城下，然后知。何知之晚也！弗克纳。未伐而曰弗克，何也？弗克其义也。捷菑，晋出也；貜且，齐出也。貜且，正也；捷菑，不正也。  
　　（经十四八）九月甲申，公孙敖，卒于齐。  
　　（传）奔大夫不言卒，而言卒，何也？为受其丧，不可不卒也。其地于外也。  
　　（经十四九）齐公子商人弒其君舍。  
　　（传）舍未逾年，其曰君，何也？成舍之为君，所以重商人之弒也。商人其不以国氏，何也？不以嫌代嫌也。舍之不日，何也？未成为君也。  
　　（经十四十）宋子哀来奔。  
　　（传）其曰子哀，失之也。  
　　（经十四十一）冬，单伯如齐。  
　　（经十四十二）齐人执单伯。  
　　（传）私罪也。单伯淫于齐，齐人执之。  
　　（经十四十三）齐人执子叔姬。  
　　（传）叔姬同罪也。  
　　文公（经十五一）十有五年   
　　春，季孙行父如晋。  
　　（经十五二）三月，宋司马华孙来盟。  
　　（传）司马，官也。其以官称，无君之辞也。来盟者何？前定也。不言及者，以国与之也。  
　　（经十五三）夏，曹伯来朝。  
　　（经十五四）齐人归公孙敖之丧。  
　　（经十五五）六月辛丑朔，日有食之，鼓用牲于社。  
　　（经十五六）单伯至自齐。  
　　（传）大夫执则致，致则名；此其不名，何也？天子之命大夫也。  
　　（经十五七）晋郄缺帅师伐蔡。  
　　（经十五八）戊申，入蔡。  
　　（经十五九）秋，齐人侵我西鄙。  
　　（传）其曰鄙，远之也。其远之，何也？不以难介我国也。  
　　（经十五十）季孙行父如晋。  
　　（经十五十一）冬，十有一月，诸侯盟于扈。  
　　（经十五十二）十有二月，齐人来归子叔姬。  
　　（传）其曰子叔姬，贵之也。其言来归，何也？父母之于子，虽有罪，犹欲其免也。  
　　（经十五十三）齐侯侵我西鄙。  
　　（经十五十四）遂伐曹，入其郛。  
　　文公（经十六一）十有六年   
　　春，季孙行父会齐侯于阳谷。齐侯弗及盟。  
　　（传）弗及者，内辞也。行父失命矣，齐得内辞也。  
　　（经十六二）夏，五月，公四不视朔。  
　　（传）天子告朔于诸侯，诸侯受乎祢庙，礼也。公四不视朔，公不臣也。以公为厌政以甚矣。  
　　（经十六三）六月戊辰，公子遂及齐侯盟于师丘。  
　　（传）复行父之盟也。  
　　（经十六四）秋，八月辛未，夫人姜氏薨。  
　　（经十六五）毁泉台。  
　　（传）丧不贰事；贰事，缓丧也。以文为多失道矣！自古为之，今毁之，不如勿处而已矣。  
　　（经十六六）楚人、秦人、巴人灭庸。  
　　（经十六七）冬，十有一月，宋人弒其君杵臼。  
　　文公（经十七一）十有七年   
　　春，晋人、卫人、陈人、郑人伐宋。  
　　（经十七二）夏，四月癸亥，葬我小君声姜。  
　　（经十七三）齐侯伐我西鄙。  
　　（经十七四）六月癸未，公及齐侯盟于谷。  
　　（经十七五）诸侯会于扈。  
　　（经十七六）秋，公至自谷。  
　　（经十七七）冬，公子遂如齐。  
　　文公（经十八一）十有八年   
　　春，王二月丁丑，公薨于台下。  
　　（传）台下，非正也。  
　　（经十八二）秦伯罃卒。  
　　（经十八三）夏，五月戊戌，齐人弒其君商人。  
　　（经十八四）六月癸酉，葬我君文公。  
　　（经十八五）秋，公子遂、叔孙得臣如齐。  
　　（传）使举上客，而不称介。不正其同伦而相介，故列而数之也。  
　　（经十八六）冬，十月，子卒。  
　　（传）子卒，不日，故也。  
　　（经十八七）夫人姜氏归于齐。  
　　（传）恶宣公也。有不待贬绝，而罪恶见者；有待贬绝，而恶从之者。侄娣者，不孤子之意也。一人有子，三人缓带。一曰：就贤也。  
　　（经十八八）季孙行父如齐。  
　　（经十八九）莒弒其君庶其。  
　　谷梁传宣公  
　　宣公（经一一）元年   
　　春，王正月，公即位。  
　　（传）继故而言即位，与闻乎故也。  
　　（经一二）公子遂如齐逆女。三月，遂以夫人妇姜至自齐。  
　　（传）其不言氏，丧未毕，故略之也。其曰妇，缘姑言之之辞也。遂之挈，由上致之也。  
　　（经一三）夏，季孙行父如齐。  
　　（经一四）晋放其大夫胥甲父于卫。  
　　（传）放，犹屏也。称国以放，放无罪也。  
　　（经一五）公会齐侯于平州。公子遂如齐。六月，齐人取济西田。  
　　（传）内不言取，言取，授之也。以是为赂齐也。  
　　（经一六）秋，邾子来朝。  
　　（经一七）楚子、郑人侵陈，遂侵宋。  
　　（传）遂，继事也。  
　　（经一八）晋赵盾帅师救陈。  
　　（传）善救陈也。  
　　（经一九）宋公、陈侯、卫侯、曹伯会晋师于棐林，伐郑。  
　　（传）列数诸侯而会晋赵盾，大赵盾之事也。其曰师，何也？以其大之也。于棐林地，而后伐郑，疑辞也。此其地何？则着其美也。  
　　（经一十）冬，晋赵穿帅师侵崇。  
　　（经一十一）晋人、宋人伐郑。  
　　（传）伐郑，所以救宋也。  
　　宣公（经二一）二年   
　　春，王二月，壬子，宋华元帅师，及郑公子归生帅师，战于大棘。宋师败绩，获宋华元。  
　　（传）获者，不与之辞也。言尽其众，以救其将也。以三军敌华元，华元虽获，不病矣。  
　　（经二二）秦师伐晋。  
　　（经二三）夏，晋人、宋人、卫人、陈人侵郑。  
　　（经二四）秋，九月乙丑，晋赵盾弒其君夷皋。  
　　（传）穿弒也，盾不弒，而曰盾弒，何也？以罪盾也。其以罪盾，何也？曰：灵公朝诸大夫而暴弹之，观其辟丸也。赵盾入谏，不听。出亡，至于郊，赵穿弒公，而后反赵盾。史狐书贼曰：「赵盾弒公。」盾曰：「天乎！天乎！予无罪。孰为盾而忍弒其君者乎？」史狐曰：「子为正卿，入谏不听。出亡不远，君弒，反不讨贼，则志同。志同则书重，非子而谁？故书之曰『晋赵盾弒其君夷皋』者，过在下也。」曰：于盾也，见忠臣之至；于许世子止，见孝子之至。  
　　（经二五）冬，十月乙亥，天王崩。  
　　宣公（经三一）三年   
　　春，王正月，郊牛之口伤。  
　　（传）之口，缓辞也，伤自牛作也。  
　　（经三一）改卜牛，牛死，乃不郊。  
　　（传）事之变也。乃者，亡乎人之辞也。  
　　（经三一）犹三望。  
　　（经三二）葬匡王。  
　　（经三三）楚子伐陆浑戎。  
　　（经三四）夏，楚人侵郑。  
　　（经三五）秋，赤狄侵齐。  
　　（经三六）宋师围曹。  
　　（经三七）冬，十月丙戌，郑伯兰卒。  
　　（经三八）葬郑穆公。  
　　宣公（经四一）四年   
　　春，王正月，公及齐侯平莒及郯，莒人不肯。  
　　（传）及者，内为志焉尔。平者，成也。不肯者，可以肯也。  
　　（经四一）公伐莒取向。  
　　（传）伐犹可，取向甚矣，莒人辞不受治也。伐莒，义兵也；取向，非也，乘义而为利也。  
　　（经四二）秦伯稻卒。  
　　（经四三）夏，六月乙酉，郑公子归生弒其君夷。  
　　（经四四）赤狄侵齐。  
　　（经四五）秋，公如齐，公至自齐。  
　　（经四六）冬，楚子伐郑。  
　　宣公（经五一）五年   
　　春，公如齐。  
　　（经五二）夏，公至自齐。  
　　（经五三）秋，九月，齐高固来逆子叔姬。  
　　（传）诸侯之嫁子于大夫，主大夫以与之。来者，接内也；不正其接内，故不与夫妇之称也。  
　　（经五四）叔孙得臣卒。  
　　（经五五）冬，齐高固及子叔姬来。  
　　（传）及者，及吾子叔姬也。为使来者，不使得归之意也。  
　　（经五六）楚人伐郑。  
　　宣公（经六一）六年   
　　春，晋赵盾、卫孙免侵陈。  
　　（传）此帅师也，其不言帅师，何也？不正其败前事，故不与帅师也。  
　　（经六二）夏，四月。  
　　（经六三）秋，八月，螽。  
　　（经六四）冬，十月。  
　　宣公（经七一）七年   
　　春，卫侯使孙良夫来盟。  
　　（传）来盟，前定也。不言及者，以国与之。不言其人，亦以国与之。不日，前定之盟不日。  
　　（经七二）夏，公会齐侯伐莱。  
　　（经七三）秋，公至自伐莱。  
　　（经七四）大旱。  
　　（经七五）冬，公会晋侯、宋公、卫侯、郑伯、曹伯于黑壤。  
　　宣公（经八一）八年   
　　春，公至自会。  
　　（经八二）夏，六月，公子遂如齐，至黄乃复。  
　　（传）乃者，亡乎人之辞也。复者，事毕也，不专公命也。  
　　（经八三）辛巳，有事于太庙。  
　　（经八四）仲遂卒于垂。  
　　（传）为若反命而后卒也。此公子也，其曰仲，何也？疏之也。何为疏之也？是不卒者也。不疏，则无用见其不卒也，则其卒之，何也？以讥乎宣也。其讥乎宣，何也？闻大夫之丧，则去乐卒事。  
　　（经八四）壬午，犹绎。  
　　（传）犹者，可以已之辞也。绎者，祭之旦日之享宾也。  
　　（经八四）万入去龠。  
　　（传）以其为之变，讥之也。  
　　（经八五）戊子，夫人熊氏薨。  
　　（经八六）晋师、白狄伐秦。  
　　（经八七）楚人灭舒鄝。  
　　（经八八）秋，七月甲子，日有食之，既。  
　　（经八九）冬，十月己丑，葬我小君顷熊。雨不克葬。  
　　（传）葬既有日，不为雨止，礼也。雨不克葬，丧不以制也。  
　　（经八九）庚寅，日中而克葬。  
　　（传）而，缓辞也，足乎日之辞也。  
　　（经八十）城平阳。  
　　（经八十一）楚师伐陈。  
　　宣公（经九一）九年   
　　春，王正月，公如齐。公至自齐。  
　　（经九二）夏，仲孙蔑如京师。  
　　（经九三）齐侯伐莱。  
　　（经九四）秋，取根牟。  
　　（经九五）八月，滕子卒。  
　　（经九六）九月，晋侯、宋公、卫侯、郑伯、曹伯会于扈。  
　　（经九七）晋荀林父帅师伐陈。  
　　（经九八）辛酉，晋侯黑臀卒于扈。  
　　（传）其地于外也，其日未逾竟也。  
　　（经九九）冬，十月癸酉，卫侯郑卒。宋人围滕。楚子伐郑。晋郄缺帅师救郑。  
　　（经九十）陈杀其大夫泄冶。  
　　（传）称国以杀其大夫，杀无罪也。泄冶之无罪如何？陈灵公通于夏征舒之家，公孙宁、仪行父，亦通其家。或衣其衣，或衷其襦，以相戏于朝。泄冶闻之，入谏曰：「使国人闻之则犹可，使仁人闻之则不可。」君愧于泄冶，不能用其言而杀之。  
　　宣公（经十一）十年   
　　春，公如齐。公至自齐。齐人归我济西田。  
　　（传）公娶齐，齐由以为兄弟，反之，不言来。公如齐，受之也。  
　　（经十二）夏，四月丙辰，日有食之。  
　　（经十三）己巳，齐侯元卒。  
　　（经十四）齐崔氏出奔卫。  
　　（传）氏者，举族而出之之辞也。  
　　（经十五）公如齐。五月，公至自齐。  
　　（经十六）癸巳，陈夏征舒弒其君平国。  
　　（经十七）六月，宋师伐滕。  
　　（经十八）公孙归父如齐，葬齐惠公。  
　　（经十九）晋人、宋人、卫人、曹人伐郑。  
　　（经十十）秋，天王使王季子来聘。  
　　（传）其曰王季，王子也。其曰子，尊之也。聘，问也。  
　　（经十十一）公孙归父帅师伐邾，取绎。  
　　（经十十二）大水。  
　　（经十十三）季孙行父如齐。  
　　（经十十四）冬，公孙归父如齐。  
　　（经十十五）齐侯使国佐来聘。  
　　（经十十六）饥。  
　　（经十十七）楚子伐郑。  
　　宣公（经十一一）十有一年   
　　春，王正月。  
　　（经十一二）夏，楚子、陈侯、郑伯盟于夷陵。  
　　（经十一三）公孙归父会齐人伐莒。  
　　（经十一四）秋，晋侯会狄于櫕函。  
　　（传）不言及，外狄。  
　　（经十一五）冬，十月，楚人杀陈夏征舒。  
　　（传）此入而杀也，其不言入，何也？外征舒于陈也。其外征舒于陈，何也？明楚之讨有罪也。  
　　（经十一五）丁亥，楚子入陈。  
　　（传）入者，内弗受也。日入，恶入者也。何用弗受也？不使夷狄为中国也。  
　　（经十一五）纳公孙宁、仪行父于陈。  
　　（传）纳者，内弗受也。辅人之不能民而讨，犹可；入人之国，制人之上下，使不得其君臣之道，不可。  
　　宣公（经十二一）十有二年   
　　春，葬陈灵公。  
　　（经十二二）楚子围郑。  
　　（经十二三）夏，六月乙卯，晋荀林父帅师，及楚子战于邲。晋师败绩。  
　　（传）绩，功也；功，事也。日，其事败也。  
　　（经十二四）秋，七月。  
　　（经十二五）冬，十有二月，戊寅，楚子灭萧。  
　　（经十二六）晋人、宋人、卫人、曹人同盟于清丘。  
　　（经十二七）宋师伐陈。  
　　（经十二八）卫人救陈。  
　　宣公（经十三一）十有三年   
　　春，齐师伐莒。  
　　（经十三二）夏，楚子伐宋。  
　　（经十三三）秋，螽。  
　　（经十三四）冬，晋杀其大夫先谷。  
　　宣公（经十四一）十有四年   
　　春，卫杀其大夫孔达。  
　　（经十四二）夏，五月壬申，曹伯寿卒。  
　　（经十四三）晋侯伐郑。  
　　（经十四四）秋，九月，楚子围宋。  
　　（经十四五）葬曹文公。  
　　（经十四六）冬，公孙归父会齐侯于谷。  
　　宣公（经十五一）十有五年   
　　春，公孙归父会楚子于宋。  
　　（经十五二）夏，五月，宋人及楚人平。  
　　（传）平者，成也，善其量力而反义也。人者，众辞也。平称众，上下欲之也。外平不道，以吾人之存焉道之也。  
　　（经十五三）六月，癸卯，晋师灭赤狄潞氏，以潞子婴儿归。  
　　（传）灭国有三术：中国谨日，卑国月，夷狄不日。其日潞子婴儿，贤也。  
　　（经十五四）秦人伐晋。  
　　（经十五五）王札子杀召伯、毛伯。  
　　（传）王札子者，当上之辞也。杀召伯、毛伯，不言其，何也？两下相杀也。两下相杀，不志乎《春秋》，此其志，何也？矫王命以杀之，非忿怒相杀也，故曰：以王命杀也。以王命杀，则何志焉？为天下主者，天也；继天者，君也；君之所存者，命也。为人臣而侵其君之命而用之，是不臣也；为人君而失其命，是不君也。君不君，臣不臣，此天下所以倾也。  
　　（经十五六）秋，螽。  
　　（经十五七）仲孙蔑会齐高固于无娄。  
　　（经十五八）初税亩。  
　　（传）初者，始也。古者什一，藉而不税。初税亩，非正也。古者三百步为里，名曰井田。井田者，九百亩，公田居一。私田稼不善，则非吏；公田稼不善，则非民。初税亩者，非公之去公田，而履亩十取一也，以公之与民为已悉矣！古者公田为居，井灶葱韭尽取焉。  
　　（经十五九）冬，蝝生。  
　　（传）蝝，非灾也。其曰蝝，非税亩之灾也。  
　　（经十五十）饥。  
　　宣公（经十六一）十有六年   
　　春，王正月，晋人灭赤狄甲氏，及留吁。  
　　（经十六二）夏，成周宣榭灾。  
　　（传）周灾，不志也；其曰宣榭，何也？以乐器之所藏目之也。  
　　（经十六三）秋，郯伯姬来归。  
　　（经十六四）冬，大有年。  
　　（传）五谷大熟，为大有年。  
　　宣公（经十七一）十有七年   
　　春，王正月庚子，许男锡我卒。  
　　（经十七二）丁未，蔡侯申卒。  
　　（经十七三）夏，葬许昭公。  
　　（经十七四）葬蔡文公。  
　　（经十七五）六月癸卯，日有食之。  
　　（经十七六）己未，公会晋侯、卫侯、曹伯、邾子，同盟于断道。  
　　（传）同者，有同也，同外楚也。  
　　（经十七六）秋，公至自会。  
　　（经十七七）冬，十有一月壬午，公弟叔肹卒。  
　　（传）其曰公弟叔肹，贤之也。其贤之，何也？宣弒而非之也。非之，则胡为不去也？曰：兄弟也，何去而之？与之财，则曰：「我足矣！」织屦而食，终身不食宣公之食。君子以是为通恩也，以取贵乎《春秋》。  
　　宣公（经十八一）十有八年   
　　春，晋侯、卫世子臧伐齐。  
　　（经十八二）公伐杞。  
　　（经十八三）夏，四月。  
　　（经十八四）秋，七月，邾人戕缯子于缯。  
　　（传）戕，犹残也，棁杀也。  
　　（经十八五）甲戌，楚子吕卒。  
　　（传）夷狄不卒；卒，少进也。卒而不日；日，少进也。日而不言正；不正，简之也。  
　　（经十八六）公孙归父如晋。  
　　（经十八七）冬，十月壬戌，公薨于路寝。  
　　（传）正寝也。  
　　（经十八八）归父还自晋。  
　　（传）还者，事未毕也。自晋，事毕也。与人之子，守其父之殡。捐殡而奔其父之使者，是以奔父也。  
　　（经十八八）至柽，遂奔齐。  
　　（传）遂，继事也。  
　　谷梁传成公  
　　成公（经一一）元年   
　　春，王正月，公即位。  
　　（经一二）二月辛酉，葬我君宣公。  
　　（经一三）无冰。  
　　（传）终时无冰则志，此未终时而言无冰，何也？终无冰矣。加之寒之辞也。  
　　（经一四）三月，作丘甲。  
　　（传）作，为也。丘，为甲也。丘甲，国之事也。丘作甲，非正也。丘作甲之为非正，何也？古者立国家，百官具，农工皆有职以事上。古者有四民：有士民，有商民、有农民、有工民。夫甲，非人人之所能为也。丘作甲，非正也。  
　　（经一五）夏，臧孙许及晋侯盟于赤棘。  
　　（经一六）秋，王师败绩于贸戎。  
　　（传）不言战，莫之敢敌也。为尊者讳，敌不讳败；为亲者讳，败不讳敌。尊尊亲亲之义也。然则孰败之？晋也。  
　　（经一七）冬，十月。  
　　（传）季孙行父秃，晋郄克眇，卫孙良夫跛，曹公子手偻，同时而聘于齐。齐使秃者御秃者，使眇者御眇者，使跛者御跛者，使偻者御偻者。萧同侄子处台上而笑之；闻于客，客不说而去。相与立胥闾而语，移日不解。齐人有知之者，曰：「齐之患，必自此始矣！」  
　　成公（经二一）二年   
　　春，齐侯伐我北鄙。  
　　（经二二）夏，四月丙戌，卫孙良夫帅师，及齐师战于新筑。卫师败绩。  
　　（经二三）六月癸酉，季孙行父、臧孙许、叔孙侨如、公孙婴齐帅师，会晋郄克、卫孙良夫、曹公子手，及齐侯战于鞍。齐师败绩。  
　　（传）其日，或曰日，其战也；或曰日，其悉也。曹无大夫，其曰公子，何也？以吾之四大夫在焉，举其贵者也。  
　　（经二四）秋，七月，齐侯使国佐如师。己酉，及国佐盟于爰娄。  
　　（传）鞍，去国五百里。爰娄，去国五十里。一战绵地五百里，焚雍门之茨，侵车东至海。君子闻之曰：「夫甚甚之辞焉。齐有以取之也。」齐之有以取之，何也？败卫师于新筑，侵我北鄙，敖郄献子，齐有以取之也。爰娄在师之外，郄克曰：「反鲁、卫之侵地，以纪侯之甗来，以萧同侄子之母为质，使耕者皆东其亩，然后与子盟。」国佐曰：「反鲁、卫之侵地，以纪侯之甗来，则诺。以萧同侄子之母为质，则是齐侯之母也。齐侯之母犹晋君之母也，晋君之母犹齐侯之母也。使耕者尽东其亩，则是终土齐也。不可，请一战。一战不克，请再。再不克，请三。三不克，请四。四不克，请五。五不克，举国而授。」于是而与之盟。  
　　（经二四）八月壬午，宋公鲍卒。  
　　（经二五）庚寅，卫侯速卒。  
　　（经二六）取汶阳田。  
　　（经二七）冬，楚师、郑师侵卫。  
　　（经二八）十有一月，公会楚公子婴齐于蜀。  
　　（传）楚无大夫，其曰公子，何也？婴齐，亢也。  
　　（经二九）丙申，公及楚人、秦人、宋人、陈人、卫人、郑人、齐人、曹人、邾人、薛人、缯人盟于蜀。  
　　（传）楚其称人，何也？于是而后，公得其所也。会与盟同月，则地会，不地盟。不同月，则地会，地盟。此其地会，地盟，何也？以公得其所，申其事也。今之屈，向之骄也。  
　　成公（经三一）三年   
　　春，王正月，公会晋侯、宋公、卫侯、曹伯伐郑。  
　　（经三二）辛亥，葬卫穆公。  
　　（经三三）二月，公至自伐郑。  
　　（经三四）甲子，新宫灾，三日哭。  
　　（传）新宫者，祢宫也。三日哭，哀也。其哀，礼也。迫近不敢称祢，恭也。其辞恭且哀，以成公为无讥矣。  
　　（经三五）乙亥，葬宋文公。  
　　（经三六）夏，公如晋。  
　　（经三七）郑公子去疾帅师伐许。  
　　（经三八）公至自晋。  
　　（经三九）秋，叔孙侨如帅师围棘。  
　　（经三十）大雩。  
　　（经三十一）晋郄克、卫孙良夫伐墙咎如。  
　　（经三十二）冬，十有一月，晋侯使荀庚来聘。  
　　（经三十三）卫侯使孙良夫来聘。丙午，及荀庚盟。丁未，及孙良夫盟。  
　　（传）其日，公也，来聘而求盟。不言及者，以国与之也。不言其人，亦以国与之也。不言求，两欲之也。  
　　（经三十四）郑伐许。  
　　成公（经四一）四年   
　　春，宋公使华元来聘。  
　　（经四二）三月壬申，郑伯坚卒。  
　　（经四三）杞伯来朝。  
　　（经四四）夏，四月甲寅，臧孙许卒。  
　　（经四五）公如晋。  
　　（经四六）葬郑襄公。  
　　（经四七）秋，公至自晋。  
　　（经四八）冬，城郓。  
　　（经四九）郑伯伐许。  
　　成公（经五一）五年   
　　春，王正月，杞叔姬来归。  
　　（传）妇人之义，嫁曰归，反曰来归。  
　　（经五二）仲孙蔑如宋。  
　　（经五三）夏，叔孙侨如会晋荀首于谷。  
　　（经五四）梁山崩。  
　　（传）不日，何也？高者有崩道也。有崩道，则何以书也？曰：梁山崩，壅遏河三日不流，晋君召伯尊而问焉。伯尊来遇辇者，辇者不辟，使车右下而鞭之。辇者曰：「所以鞭我者，其取道远矣。」伯尊下车而问焉，曰：「子有闻乎？」对曰：「梁山崩，壅遏河三日不流。」伯尊曰：「君为此召我也，为之奈何？」辇者曰：「天有山，天崩之；天有河，天壅之。虽召伯尊如之何？」伯尊由忠问焉。辇者曰：「君亲素缟、帅群臣而哭之，既而祠焉，斯流矣。」伯尊至，君问之曰：「梁山崩，壅遏河三日不流，为之奈何？」伯尊曰：「君亲素缟、帅群臣而哭之，既而祠焉，斯流矣。」孔子闻之曰：「伯尊其无绩乎！攘善也。」  
　　（经五五）秋，大水。  
　　（经五六）冬，十一月己酉，天王崩。  
　　（经五七）十有二月己丑，公会晋侯、齐侯、宋公、卫侯、郑伯、曹伯、邾子、杞伯，同盟于虫牢。  
　　成公（经六一）六年   
　　春，王正月，公至自会。  
　　（经六二）二月辛巳，立武宫。  
　　（传）立者，不宜立也。  
　　（经六三）取鄟。  
　　（传）鄟，国也。  
　　（经六四）卫孙良夫帅师侵宋。  
　　（经六五）夏，六月，邾子来朝。  
　　（经六六）公孙婴齐如晋。  
　　（经六七）壬申，郑伯费卒。  
　　（经六八）秋，仲孙蔑、叔孙侨如帅师侵宋。  
　　（经六九）楚公子婴齐帅师伐郑。  
　　（经六十）冬，季孙行父如晋。  
　　（经六十一）晋栾书帅师救郑。  
　　成公（经七一）七年   
　　春，王正月，鼷鼠食郊牛角。  
　　（传）不言日，急辞也，过有司也。郊牛日，展觓角而知伤，展道尽矣！其所以备灾之道不尽也。  
　　（经七一）改卜牛，鼷鼠又食其角。  
　　（传）又，有继之辞也。其缓辞也，曰：亡乎人矣！非人之所能也。所以免有司之过也。  
　　（经七一）乃免牛。  
　　（传）乃者，亡乎人之辞也。免牲者，为之缁衣纁裳，有司玄端，奉送至于南郊。免牛亦然。免牲不曰不郊，免牛亦然。  
　　（经七二）吴伐郯。  
　　（经七二）夏，五月，曹伯来朝。  
　　（经七三）不郊，犹三望。  
　　（经七四）秋，楚公子婴齐帅师伐郑。  
　　（经七五）公会晋侯、齐侯、宋公、卫侯、曹伯、莒子、邾子、杞伯，救郑。  
　　（经七六）八月戊辰，同盟于马陵。公至自会。  
　　（经七七）吴入州来。  
　　（经七八）冬，大雩。  
　　（传）雩不月而时，非之也。冬无为雩也。  
　　（经七九）卫孙林父出奔晋。  
　　成公（经八一）八年   
　　春，晋侯使韩穿来言汶阳之田，归之于齐。  
　　（传）于齐，缓辞也。不使尽我也。  
　　（经八二）晋栾书帅师侵蔡。  
　　（经八三）公孙婴齐如莒。  
　　（经八四）宋公使华元来聘。  
　　（经八五）夏，宋公使公孙寿来纳币。  
　　（经八六）晋杀其大夫赵同赵括。  
　　（经八七）秋，七月，天子使召伯来锡公命。  
　　（传）礼有受命，无来锡命，锡命非正也。曰「天子」，何也？曰：见一称也。  
　　（经八八）冬，十月癸卯，杞叔姬卒。  
　　（经八九）晋侯使士燮来聘。  
　　（经八十）叔孙侨如会晋士燮、齐人、邾人伐郯。  
　　（经八十一）卫人来媵。  
　　（传）媵，浅事也，不志；此其志，何也？以伯姬之不得其所，故尽其事也。  
　　成公（经九一）九年   
　　春，王正月，杞伯来逆叔姬之丧以归。  
　　（传）传曰：夫无逆出妻之丧而为之也。  
　　（经九二）公会晋侯、齐侯、宋公、卫侯、郑伯、曹伯、莒子、杞伯，同盟于蒲。公至自会。  
　　（经九三）二月，伯姬归于宋。  
　　（经九四）夏，季孙行父如宋致女。  
　　（传）致者，不致者也。妇人在家制于父，既嫁制于夫。如宋致女，是以我尽之也。不正，故不与内称也。逆者微，故致女。详其事，贤伯姬也。  
　　（经九五）晋人来媵。  
　　（传）媵，浅事也，不志；此其志，何也？以伯姬之不得其所，故尽其事也。  
　　（经九六）秋，七月丙子，齐侯无野卒。  
　　（经九七）晋人执郑伯。  
　　（经九八）晋栾书帅师伐郑。  
　　（传）不言战，以郑伯也。为尊者讳耻，为贤者讳过，为亲者讳疾。  
　　（经九九）冬，十有一月，葬齐顷公。  
　　（经九十）楚公子婴齐帅师伐莒。  
　　（经九十一）庚申，莒溃。  
　　（传）其日，莒虽夷狄，犹中国也。大夫溃莒而之楚，是以知其上为事也。恶之，故谨而日之也。  
　　（经九十二）楚人入郓。  
　　（经九十三）秦人、白狄伐晋郑人围许。  
　　（经九十四）城中城。  
　　（传）城中城者，非外民也。  
　　成公（经十一）十年   
　　春，卫侯之弟黑背帅师侵郑。  
　　（经十二）夏，四月，五卜郊不从，乃不郊。  
　　（传）「夏，四月」，不时也。五卜，强也。乃者，亡乎人之辞也。  
　　（经十三）五月，公会晋侯、齐侯、宋公、卫侯、曹伯伐郑。  
　　（经十四）齐人来媵。  
　　（经十五）丙午，晋侯獳卒。  
　　（经十六）秋，七月，公如晋。  
　　（经十七）冬，十月。  
　　成公（经十一一）十有一年   
　　春，王三月，公至自晋。  
　　（经十一二）晋侯使郄犨来聘。己丑，及郄犨盟。  
　　（经十一三）夏，季孙行父如晋。  
　　（经十一四）秋，叔孙侨如如齐。  
　　（经十一四）冬，十月。  
　　成公（经十二一）十有二年   
　　春，周公出奔晋。  
　　（传）周有入无出，其曰出，上下一见之也。言其上下之道，无以存也。上虽失之，下孰敢有之？今上下皆失之矣！  
　　（经十二二）夏，公会晋侯、卫侯于琐泽。  
　　（经十二三）秋，晋人败狄于交刚。  
　　（传）中国与夷狄不言战，皆曰败之，夷狄不日。  
　　（经十二四）冬，十月。  
　　成公（经十三一）十有三年   
　　春，晋侯使郄锜来乞师。  
　　（传）乞，重辞也。古之人重师，故以乞言之也。  
　　（经十三二）三月，公如京师。  
　　（传）公如京师不月，月非如也。非如而曰如，不叛京师也。  
　　（经十三三）夏，五月，公至自京师，遂会晋侯、齐侯、宋公、卫侯、郑伯、曹伯、邾人、滕人，伐秦。  
　　（传）言受命，不敢叛周也。  
　　（经十三三）曹伯庐卒于师。  
　　（传）传曰：闵之也。公大夫在师曰师，在会曰会。  
　　（经十三四）秋，七月，公至自伐秦。  
　　（经十三五）冬，葬曹宣公。  
　　（传）葬时，正也。  
　　成公（经十四一）十有四年   
　　春，王正月，莒子朱卒。  
　　（经十四二）夏，卫孙林父自晋归于卫。  
　　（经十四三）秋，叔孙侨如如齐逆女。  
　　（经十四四）郑公子喜帅师伐许。  
　　（经十四五）九月，侨如以夫人妇姜氏至自齐。  
　　（传）大夫不以夫人；以夫人，非正也。刺不亲迎也。侨如之挈，由上致之也。  
　　（经十四六）冬，十月庚寅，卫侯臧卒。  
　　（经十四七）秦伯卒。  
　　成公（经十五一）十有五年   
　　春，王二月，葬卫定公。三月乙巳，仲婴齐卒。  
　　（传）此公孙也，其曰仲，何也？子由父疏之也。  
　　（经十五二）癸丑，公会晋侯、卫侯、郑伯、曹伯、宋世子成、齐国佐、邾人，同盟于戚。晋侯执曹伯，归于京师。  
　　（传）以晋侯而斥执曹伯，恶晋侯也，不言之急辞也，断在晋侯也。  
　　（经十五二）公至自会。  
　　（经十五三）夏，六月，宋公固卒。  
　　（经十五四）楚子伐郑。  
　　（经十五五）秋，八月庚辰，葬宋共公。  
　　（传）月卒日葬，非葬者也，此其言葬，何也？以其葬共姬，不可不葬共公也。葬共姬则其不可不葬共公，何也？夫人之义，不逾君也，为贤者崇也。  
　　（经十五六）宋华元出奔晋。宋华元自晋归于宋。  
　　（经十五七）宋杀其大夫山。  
　　（经十五八）宋鱼石出奔楚。  
　　（经十五九）冬，十有一月，叔孙侨如会晋士燮、齐高无咎、宋华元、卫孙林父、郑公子鳅、邾人，会吴于钟离。  
　　（传）会又会，外之也。  
　　（经十五十）许迁于叶。  
　　（传）迁者，犹得其国家以往者也。其地，许复见也。  
　　成公（经十六一）十有六年   
　　春，王正月，雨木冰。  
　　（传）雨而木冰也，志异也。传曰：根枝折。  
　　（经十六二）夏，四月辛未，滕子卒。  
　　（经十六三）郑公孙喜帅师侵宋。  
　　（经十六四）六月丙寅朔，日有食之。  
　　（经十六五）晋侯使栾黡来乞师。  
　　（经十六六）甲午，晦，晋侯及楚子、郑伯战于鄢陵。楚子、郑师败绩。  
　　（传）日事遇晦曰晦，四体偏断曰败。此其败则目也。楚不言师，君重于师也。  
　　（经十六七）楚杀其大夫公子侧。秋，公会晋侯、齐侯、卫侯、宋华元、邾人于沙随。不见公。  
　　（传）不见公者，可以见公也。可以见公而不见公，讥在诸侯也。  
　　（经十六七）公至自会。  
　　（经十六八）公会尹子、晋侯、齐国佐、邾人，伐郑。  
　　（经十六九）曹伯归自京师。  
　　（传）不言所归，归之善者也。出入不名，以为不失其国也。归为善，自某归次之。  
　　（经十六十）九月，晋人执季孙行父，舍之于苕丘。  
　　（传）执者不舍；而舍，公所也。执者致；而不致，公在也。何其执而辞也？犹在公也。存意公亦存也。公存也。  
　　（经十六十一）冬，十月乙亥，叔孙侨如出奔齐。  
　　（经十六十二）十有二月乙丑，季孙行父及晋郄犨盟于扈。  
　　（经十六十三）公至自会。  
　　（经十六十四）乙酉，刺公子偃。  
　　（传）大夫日卒，正也。先刺后名，杀无罪也。  
　　成公（经十七一）十有七年   
　　春，卫北宫括帅师侵郑。  
　　（经十七二）夏，公会尹子、单子、晋侯、齐侯、宋公、卫侯、曹伯、邾人，伐郑。六月乙酉，同盟于柯陵。  
　　（传）柯陵之盟，谋复伐郑也。  
　　（经十七二）秋，公至自会。  
　　（传）不曰至自伐郑也，公不周乎伐郑也。何以知公之不周乎伐郑？以其以会致也。何以知其盟复伐郑也？以其后会之人尽盟者也。不周乎伐郑，则何为日也？言公之不背柯陵之盟也。  
　　（经十七三）齐高无咎出奔莒。  
　　（经十七四）九月辛丑，用郊。  
　　（传）夏之始可以承春，以秋之末承春之始，盖不可矣！九月用郊，用者不宜用也。宫室不设，不可以祭；衣服不修，不可以祭；车马器械不备，不可以祭；有司一人不备其职，不可以祭。祭者，荐其时也，荐其敬也，荐其美也，非享味也。  
　　（经十七五）晋侯使荀罃来乞师。  
　　（经十七六）冬，公会单子、晋侯、宋公、卫侯、曹伯、齐人、邾人，伐郑。  
　　（传）言公不背柯陵之盟也。  
　　（经十七六）十有一月，公至自伐郑。  
　　（经十七七）壬申，公孙婴齐，卒于狸蜃。  
　　（传）十一月无壬申，壬申乃十月也。致公而后录，臣子之义也。其地，未逾竟也。  
　　（经十七八）十有二月丁巳朔，日有食之。  
　　（经十七九）邾子貜且卒。  
　　（经十七十）晋杀其大夫郄锜、郄犨、郄至。  
　　（传）自祸于是起矣！  
　　（经十七十一）楚人灭舒庸。  
　　成公（经十八一）十有八年   
　　春，王正月，晋杀其大夫胥童。庚申，晋弒其君州蒲。  
　　（传）称国以弒其君，君恶甚矣！  
　　（经十八二）齐杀其大夫国佐。  
　　（经十八三）公如晋。  
　　（经十八四）夏，楚子、郑伯伐宋。宋鱼石复入于彭城。  
　　（经十八五）公至自晋。  
　　（经十八六）晋侯使士丐来聘。  
　　（经十八七）秋，杞伯来朝。八月，邾子来朝。  
　　（经十八八）筑鹿囿。  
　　（传）筑，不志；此其志，何也？山林薮泽之利，所以与民共也；虞之，非正也。  
　　（经十八九）己丑，公薨于路寝。  
　　（传）路寝，正也。男子不绝妇人之手，以齐终也。  
　　（经十八十）冬，楚人、郑人侵宋。  
　　（经十八十一）晋侯使士鲂来乞师。  
　　（经十八十二）十有二月，仲孙蔑会晋侯、宋公、卫侯、邾子、齐崔杼，同盟于虚朾。  
　　（经十八十三）丁未，葬我君成公。  
　　谷梁传襄公  
　　襄公（经一一）元年   
　　春，王正月，公即位。  
　　（传）继正即位，正也。  
　　（经一二）仲孙蔑会晋栾黡、宋华元、卫宁殖、曹人、莒人、邾人、滕人、薛人，围宋彭城。  
　　（传）系彭城于宋者，不与鱼石，正也。  
　　（经一三）夏，晋韩厥帅师伐郑。  
　　（经一四）仲孙蔑会齐崔杼、曹人、邾人、杞人，次于鄫。  
　　（经一五）秋，楚公子壬夫帅师侵宋。  
　　（经一六）九月辛酉，天王崩。  
　　（经一七）邾子来朝。  
　　（经一八）冬，卫侯使公孙剽来聘。晋侯使荀罃来聘。  
　　襄公（经二一）二年   
　　春，王正月，葬简王。  
　　（经二二）郑师伐宋。  
　　（经二三）夏，五月庚寅，夫人姜氏薨。  
　　（经二四）六月庚辰，郑伯睔卒。  
　　（经二五）晋师、宋师、卫宁殖侵郑。  
　　（传）其曰卫宁殖，如是而称于前事也。  
　　（经二六）秋，七月，仲孙蔑会晋荀罃、宋华元、卫孙林父、曹人、邾人于戚。  
　　（经二七）己丑，葬我小君齐姜。  
　　（经二八）叔孙豹如宋。  
　　（经二九）冬，仲孙蔑会晋荀罃、齐崔杼、宋华元、卫孙林父、曹人、邾人、滕人、薛人、小邾人于戚，遂城虎牢。  
　　（传）若言中国焉，内郑也。  
　　（经二十）楚杀其大夫公子申。  
　　襄公（经三一）三年   
　　春，楚公子婴齐帅师伐吴。  
　　（经三二）公如晋。  
　　（经三三）夏，四月壬戌，公及晋侯盟于长樗。  
　　（经三四）公至自晋。  
　　（经三五）六月，公会单子、晋侯、宋公、卫侯、郑伯、莒子、邾子、齐世子光。己未，同盟于鸡泽。  
　　（传）同者，有同也，同外楚也。  
　　（经三五）陈侯使袁侨如会。  
　　（传）如会，外乎会也，于会受命也。  
　　（经三五）戊寅，叔孙豹及诸侯之大夫，及陈袁侨盟。  
　　（传）及以及，与之也。诸侯以为可与则与之，不可与则释之。诸侯盟，又大夫相与私盟，是大夫张也。故鸡泽之会，诸侯始失正矣！大夫执国权，曰袁侨，异之也。  
　　（经三五）秋，公至自会。  
　　（经三六）冬，晋荀罃帅师伐许。  
　　襄公（经四一）四年   
　　春，王三月己酉，陈侯午卒。  
　　（经四二）夏，叔孙豹如晋。  
　　（经四三）秋，七月戊子，夫人姒氏薨。  
　　（经四四）葬陈成公。  
　　（经四五）八月辛亥，葬我小君定姒。  
　　（经四六）冬，公如晋。  
　　（经四七）陈人围顿。  
　　襄公（经五一）五年   
　　春，公至自晋。  
　　（经五二）夏，郑伯使公子发来聘。  
　　（经五三）叔孙豹、缯世子巫如晋。  
　　（传）外不言如，而言如，为我事往也。  
　　（经五四）仲孙蔑、卫孙林父会吴于善稻。  
　　（传）吴谓善伊，谓稻缓，号从中国，名从主人。  
　　（经五五）秋，大雩。  
　　（经五六）楚杀其大夫公子壬夫。  
　　（经五七）公会晋侯、宋公、陈侯、卫侯、郑伯、曹伯、莒子、邾子、滕子、薛伯、齐世子光、吴人、缯人于戚。公至自会。  
　　（经五八）冬，戍陈。  
　　（传）内辞也。  
　　（经五九）楚公子贞帅师伐陈。  
　　（经五十）公会晋侯、宋公、卫侯、郑伯、曹伯、莒子、邾子、滕子、薛伯、齐世子光，救陈。十有二月，公至自救陈。  
　　（传）善救陈也。  
　　（经五十一）辛未，季孙行父卒。  
　　襄公（经六一）六年   
　　春，王三月壬午，杞伯姑容卒。  
　　（经六二）夏，宋华弱来奔。  
　　（经六三）秋，葬杞桓公。  
　　（经六四）滕子来朝。  
　　（经六五）莒人灭缯。  
　　（传）非灭也。中国日，卑国月，夷狄时。缯，中国也，而时，非灭也。家有既亡，国有既灭，灭而不自知，由别之而不别也。莒人灭缯，非灭也。非立异姓以莅祭祀，灭亡之道也。  
　　（经六六）冬，叔孙豹如邾。  
　　（经六七）季孙宿如晋。  
　　（经六八）十有二月，齐侯灭莱。  
　　襄公（经七一）七年   
　　春，郯子来朝。  
　　（经七二）夏，四月，三卜郊；不从，乃免牲。  
　　（传）夏四月，不时也。三卜，礼也。乃者，亡乎人之辞也。  
　　（经七三）小邾子来朝。  
　　（经七四）城费。  
　　（经七五）秋，季孙宿如卫。  
　　（经七六）八月，螽。  
　　（经七七）冬，十月，卫侯使孙林父来聘。壬戌，及孙林父盟。  
　　（经七八）楚公子贞帅师围陈。  
　　（经七九）十有二月，公会晋侯、宋公、陈侯、卫侯、曹伯、莒子、邾子于鄬。郑伯髡原如会。未见诸侯。丙戌，卒于操。  
　　（传）未见诸侯，其曰如会，何也？致其志也。礼，诸侯不生名，此其生名，何也？卒之名也。卒之名，则何为加之如会之上？见以如会卒也。其见以如会卒，何也？郑伯将会中国，其臣欲从楚；不胜其臣，弒而死。其不言弒，何也？不使夷狄之民加乎中国之君也。其地，于外也；其日，未逾竟也。日卒时葬，正也。  
　　（经七九）陈侯逃归。  
　　（传）以其去诸侯，故逃之也。  
　　襄公（经八一）八年   
　　春，王正月，公如晋。  
　　（经八二）夏，葬郑僖公。  
　　（经八三）郑人侵蔡，获蔡公子湿。  
　　（传）人，微者也。侵，浅事也。而获公子，公子病矣！  
　　（经八四）季孙宿会晋侯、郑伯、齐人、宋人、卫人、邾人于邢丘。  
　　（传）见鲁之失正也。公在而大夫会也。  
　　（经八五）公至自晋。  
　　（经八六）莒人伐我东鄙。  
　　（经八七）秋，九月，大雩。  
　　（经八八）冬，楚公子贞帅师伐郑。  
　　（经八九）晋侯使士丐来聘。  
　　襄公（经九一）九年   
　　春，宋灾。  
　　（传）外灾不志，此其志，何也？故宋也。  
　　（经九二）夏，季孙宿如晋。  
　　（经九三）五月辛酉，夫人姜氏薨。  
　　（经九四）秋，八月癸未，葬我小君穆姜。  
　　（经九五）冬，公会晋侯、宋公、卫侯、曹伯、莒子、邾子、滕子、薛伯、杞伯、小邾子、齐世子光，伐郑。十有二月，己亥，同盟于戏。  
　　（传）不异郑，善得郑也。不致，耻不能据郑也。  
　　（经九六）楚子伐郑。  
　　襄公（经十一）十年   
　　春，公会晋侯、宋公、卫侯、曹伯、莒子、邾子、滕子、薛伯、杞伯、小邾子、齐世子光，会吴于柤。  
　　（传）会又会，外之也。  
　　（经十二）夏，五月甲午，遂灭傅阳。  
　　（传）遂，直遂也；其曰遂何？不以中国从夷狄也。  
　　（经十三）公至自会。  
　　（传）会夷狄不致，恶事不致，此其致，何也？存中国也。中国有善事，则并焉；无善事，则异之存之也。汲郑伯，逃归陈侯。致柤之会，存中国也。  
　　（经十四）楚子贞、郑公孙辄帅师伐宋。  
　　（经十五）晋师伐秦。  
　　（经十六）秋，莒人伐我东鄙。  
　　（经十七）公会晋侯、宋公、卫侯、曹伯、莒子、邾子、齐世子光、滕子、薛伯、杞伯、小邾子，伐郑。  
　　（经十八）冬，盗杀郑公子斐、公子发、公孙辄。  
　　（传）称盗以杀大夫，弗以上下道，恶上也。  
　　（经十八）戍郑虎牢。  
　　（传）其曰郑虎牢，决郑乎虎牢也。  
　　（经十九）楚公子贞帅师救郑。  
　　（经十十）公至自伐郑。  
　　襄公（经十一一）十有一年   
　　春，王正月，作三军。  
　　（传）作，为也。古者天子六师，诸侯一军。作三军，非正也。  
　　（经十一二）夏，四月，四卜郊。不从，乃不郊。  
　　（传）夏四月，不时也。四卜，非礼也。  
　　（经十一三）郑公孙舍之帅师侵宋。  
　　（经十一四）公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子，伐郑。  
　　（经十一五）秋，七月己未，同盟于京城北。  
　　（经十一六）公至自伐郑。  
　　（传）不以后致，盟后复伐郑也。  
　　（经十一七）楚子、郑伯伐宋。  
　　（经十一八）公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑，会于萧鱼。公至自会。  
　　（传）伐而后会，不以伐郑致，得郑伯之辞也。  
　　（经十一九）楚人执郑行人良霄。  
　　（传）行人者，挈国之辞也。  
　　（经十一十）冬，秦人伐晋。  
　　襄公（经十二一）十有二年   
　　春，王三月，莒人伐我东鄙，围邰。  
　　（传）伐国不言围邑，举重也；取邑不书围，安足书也。  
　　（经十二二）季孙宿帅师救邰，遂入郓。  
　　（传）遂，继事也。受命而救邰，不受命而入郓，恶季孙宿也。  
　　（经十二三）夏，晋侯使士鲂来聘。  
　　（经十二四）秋，九月，吴子乘卒。  
　　（经十二五）冬，楚公子贞帅师侵宋。  
　　（经十二六）公如晋。  
　　襄公（经十三一）十有三年   
　　春，公至自晋。  
　　（经十三二）夏，取邿。  
　　（经十三三）秋，九月庚辰，楚子审卒。  
　　（经十三四）冬，城防。  
　　襄公（经十四一）十有四年   
　　春，王正月，季孙宿、叔老会晋士丐、齐人、宋人、卫人、郑公孙虿、曹人、莒人、邾人、滕人、薛人、杞人、小邾人，会吴于向。  
　　（经十四二）二月乙未朔，日有食之。  
　　（经十四三）夏，四月，叔孙豹会晋荀偃、齐人、宋人、卫北宫括、郑公孙虿、曹人、莒人、邾人、滕人、薛人、杞人、小邾人，伐秦。  
　　（经十四四）己未，卫侯出奔齐。  
　　（经十四五）莒人侵我东鄙。  
　　（经十四六）秋，楚公子贞帅师伐吴。  
　　（经十四七）冬，季孙宿会晋士丐、宋华阅、卫孙林父、郑公孙虿、莒人、邾人于戚。  
　　襄公（经十五一）十有五年   
　　春，宋公使向戌来聘。二月己亥，及向戌盟于刘。  
　　（经十五二）刘夏逆王后于齐。  
　　（传）过我，故志之也。  
　　（经十五三）夏，齐侯伐我北鄙，围成；公救成，至遇。  
　　（经十五四）季孙宿、叔孙豹帅师城成郛。  
　　（经十五五）秋，八月丁巳，日有食之。  
　　（经十五六）邾人伐我南鄙。  
　　（经十五七）冬，十有一月癸亥，晋侯周卒。  
　　襄公（经十六一）十有六年   
　　春，王正月，葬晋悼公。  
　　（经十六二）三月，公会晋侯、宋公、卫侯、郑伯、曹伯、莒子、邾子、薛伯、杞伯、小邾子于湨梁。戊寅，大夫盟。  
　　（传）湨梁之会，诸侯失正矣！诸侯会而曰大夫盟，正在大夫也。诸侯在而不曰诸侯之大夫，大夫不臣也。  
　　（经十六三）晋人执莒子、邾子以归。  
　　（经十六四）齐侯伐我北鄙。  
　　（经十六五）夏，公至自会。  
　　（经十六五）五月甲子，地震。  
　　（经十六六）叔老会郑伯、晋荀偃、卫宁殖、宋人，伐许。  
　　（经十六七）秋，齐侯伐我北鄙，围成。  
　　（经十六八）大雩。  
　　（经十六九）冬，叔孙豹如晋。  
　　襄公（经十七一）十有七年   
　　春，王二月庚午，邾子瞷卒。  
　　（经十七二）宋人伐陈。  
　　（经十七三）夏，卫石买帅师伐曹。  
　　（经十七四）秋，齐侯伐我北鄙，围桃。齐高厚帅师伐我北鄙，围防。  
　　（经十七五）九月，大雩。  
　　（经十七六）宋华臣出奔陈。  
　　（经十七七）冬，邾人伐我南鄙。  
　　襄公（经十八一）十有八年   
　　春，白狄来。  
　　（经十八二）夏，晋人执卫行人石买。  
　　（传）称行人，怨接于上也。  
　　（经十八三）秋，齐侯伐我北鄙。  
　　（经十八四）冬，十月，公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子，同围齐。  
　　（传）非围而曰围，齐有大焉，亦有病焉。非大而足同与，诸侯同罪之也，亦病矣。  
　　（经十八四）曹伯负刍卒于师。  
　　（传）闵之也。  
　　（经十八五）楚公子午帅师伐郑。  
　　襄公（经十九一）十有九年   
　　春，王正月，诸侯盟于祝柯。  
　　（经十九二）晋人执邾子。  
　　（经十九三）公至自伐齐。  
　　（传）《春秋》之义，已伐而盟，复伐者，则以伐致；盟不复伐者，则以会致。祝柯之盟，盟复伐齐与？曰：非也。然则何为以伐致也？曰：与人同事，或执其君，或取其地。  
　　（经十九四）取邾田自漷水。  
　　（传）轧辞也。其不日，恶盟也。  
　　（经十九五）季孙宿如晋。  
　　（经十九六）葬曹成公。  
　　（经十九七）夏，卫孙林父帅师伐齐。  
　　（经十九八）秋，七月，辛卯，齐侯环卒。  
　　（经十九九）晋士丐帅师侵齐。至谷，闻齐侯卒，乃还。  
　　（传）还者，事未毕之辞也。受命而诛，生死无所加其怒，不伐丧，善之也。善之，则何为未毕也？君不尸小事，臣不专大名。善则称君，过则称己，则民作让矣！士丐外专君命，故非之也。然则为士丐者宜奈何？宜墠帷而归命乎介。  
　　（经十九十）八月丙辰，仲孙蔑卒。  
　　（经十九十一）齐杀其大夫高厚。  
　　（经十九十二）郑杀其大夫公子嘉。  
　　（经十九十三）冬，葬齐灵公。  
　　（经十九十四）城西郛。  
　　（经十九十五）叔孙豹会晋士丐于柯。  
　　（经十九十六）城武城。  
　　襄公（经二十一）二十年   
　　春，王正月辛亥，仲孙速会莒人，盟于向。  
　　（经二十二）夏，六月庚申，公会晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子，盟于澶渊。秋，公至自会。  
　　（经二十三）仲孙速帅师伐邾。  
　　（经二十四）蔡杀其大夫公子湿，蔡公子履出奔楚。  
　　（经二十五）陈侯之弟光出奔楚。  
　　（传）诸侯之尊，弟兄不得以属通。其弟云者，亲之也。亲而奔之，恶也。  
　　（经二十六）叔老如齐。  
　　（经二十七）冬，十月丙辰朔，日有食之。  
　　（经二十八）季孙宿如宋。  
　　襄公（经二一一）二十有一年   
　　春，王正月，公如晋。  
　　（经二一二）邾庶其以漆闾丘来奔。  
　　（传）以者，不以者也。来奔者，不言出，举其接我者也。漆闾丘不言及，小大敌也。  
　　（经二一三）夏，公至自晋。  
　　（经二一四）秋，晋栾盈出奔楚。  
　　（经二一五）九月庚戌朔，日有食之。  
　　（经二一六）冬，十月庚辰朔，日有食之。  
　　（经二一七）曹伯来朝。  
　　（经二一八）公会晋侯、齐侯、宋公、卫侯、郑伯、曹伯、莒子、邾子于商任。  
　　（传）庚子，孔子生。  
　　襄公（经二二一）二十有二年   
　　春，王正月，公至自会。  
　　（经二二二）夏，四月。  
　　（经二二三）秋，七月辛酉，叔老卒。  
　　（经二二四）冬，公会晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子于沙随。公至自会。  
　　（经二二五）楚杀其大夫公子追舒。  
　　襄公（经二三一）二十有三年   
　　春，王二月癸酉朔，日有食之。  
　　（经二三二）三月己巳，杞伯丐卒。  
　　（经二三三）夏，邾畀我来奔。  
　　（经二三四）葬杞孝公。  
　　（经二三五）陈杀其大夫庆虎，及庆寅。  
　　（传）称国以杀，罪累上也。及庆寅，庆寅累也。  
　　（经二三五）陈侯之弟光自楚归于陈。  
　　（经二三六）晋栾盈复入于晋，入于曲沃。  
　　（经二三七）秋，齐侯伐卫，遂伐晋。  
　　（经二三八）八月，叔孙豹帅师救晋，次于雍渝。  
　　（传）言救后次，非救也。  
　　（经二三九）己卯，仲孙速卒。  
　　（经二三十）冬，十月乙亥，臧孙纥出奔邾。  
　　（传）其日，正臧孙纥之出也。蘧伯玉曰：「不以道事其君者，其出乎！」  
　　（经二三十一）晋人杀栾盈。  
　　（传）恶之，弗有也。  
　　（经二三十二）齐侯袭莒。  
　　襄公（经二四一）二十有四年   
　　春，叔孙豹如晋。  
　　（经二四二）仲孙羯帅师侵齐。  
　　（经二四三）夏，楚子伐吴。  
　　（经二四四）秋，七月甲子朔，日有食之，既。  
　　（经二四五）齐崔杼帅师伐莒。  
　　（经二四六）大水。  
　　（经二四七）八月癸巳朔，日有食之。  
　　（经二四八）公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。  
　　（经二四九）冬，楚子、蔡侯、陈侯、许男伐郑。  
　　（经二四十）公至自会。  
　　（经二四十一）陈针宜咎出奔楚。  
　　（经二四十二）叔孙豹如京师。  
　　（经二四十三）大饥。  
　　（传）五谷不升为大饥。一谷不升谓之嗛，二谷不升谓之饥，三谷不升谓之馑，四谷不升谓之康，五谷不升谓之大侵。大侵之礼，君食不兼味，台榭不涂，弛侯，廷道不除，百官布而不制，鬼神祷而不祀。此大侵之礼也。  
　　襄公（经二五一）二十有五年   
　　春，齐崔杼帅师伐我北鄙。  
　　（经二五二）夏，五月乙亥，齐崔杼弒其君光。  
　　（传）庄公失言，淫于崔氏。  
　　（经二五三）公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。  
　　（经二五四）六月壬子，郑公孙舍之帅师入陈。  
　　（经二五五）秋，八月己巳，诸侯同盟于重丘。  
　　（经二五六）公至自会。  
　　（经二五七）卫侯入于夷仪。  
　　（经二五八）楚屈建帅师灭舒鸠。  
　　（经二五九）冬，郑公孙夏帅师伐陈。  
　　（经二五十）十有二月，吴子谒伐楚门于巢，卒。  
　　（传）以伐楚之事门于巢，卒也。于巢者，外乎楚也。门于巢，乃伐楚也。诸侯不生名，取卒之名，加之「伐楚」之上者，见以伐楚卒也。其见以伐楚卒，何也？古者大国过小邑，小邑必饰城而请罪，礼也。吴子谒伐楚至巢，入其门，门人射吴子，有矢创，反舍而卒。古者虽有文事，必有武备。非巢之不饰城而请罪，非吴子之自轻也。  
　　襄公（经二六一）二十有六年   
　　春，王二月辛卯，卫宁喜弒其君剽。  
　　（传）此不正，其日何也？殖也立之，喜也君之，正也。  
　　（经二六二）卫孙林父入于戚以叛。甲午，卫侯衎复归于卫。  
　　（传）日归，见知弒也。  
　　（经二六三）夏，晋侯使荀吴来聘。  
　　（经二六四）公会晋人、郑良霄、宋人、曹人于澶渊。  
　　（经二六五）秋，宋公杀其世子痤。  
　　（经二六六）晋人执卫宁喜。  
　　（经二六七）八月壬午，许男宁卒于楚。  
　　（经二六五）冬，楚子、蔡侯、陈侯伐郑。  
　　（经二六六）葬许灵公。  
　　襄公（经二七一）二十有七年   
　　春，齐侯使庆封来聘。  
　　（经二七二）夏，叔孙豹会晋赵武、楚屈建、蔡公孙归生、卫石恶、陈孔奂、郑良霄、许人、曹人于宋。  
　　（经二七三）卫杀其大夫宁喜。  
　　（传）称国以杀，罪累上也。宁喜弒君，其以累上之辞言之，何也？尝为大夫，与之涉公事矣！宁喜由君弒君，而不以弒君之罪罪之者，恶献公也。  
　　（经二七三）卫侯之弟专出奔晋。  
　　（传）专，喜之徒也。专之为喜之徒，何也？己虽急纳其兄，与人之臣谋弒其君，是亦弒君者也。专其曰弟，何也？专有是信者，君赂不入乎喜而杀喜，是君不直乎喜也，故出奔晋。织絇邯郸，终身不言卫。专之去，合乎《春秋》。  
　　（经二七四）秋，七月辛巳，豹及诸侯之大夫盟于宋。  
　　（传）湨梁之会，诸侯在而不曰诸侯之大夫，大夫不臣也。晋赵武耻之。豹云者，恭也。诸侯不在而曰诸侯之大夫，大夫臣也。其臣恭也，晋赵武为之会也。  
　　（经二七五）冬，十有二月乙亥朔，日有食之。  
　　襄公（经二八一）二十有八年   
　　春，无冰。  
　　（经二八二）夏，卫石恶出奔晋。  
　　（经二八三）邾子来朝。  
　　（经二八四）秋，八月，大雩。  
　　（经二八五）仲孙羯如晋。  
　　（经二八六）冬，齐庆封来奔。  
　　（经二八七）十有一月，公如楚。  
　　（经二八八）十有二月甲寅，天王崩。  
　　（经二八九）乙未，楚子昭卒。  
　　襄公（经二九一）二十有九年   
　　春，王正月，公在楚。  
　　（传）闵公也。  
　　（经二九二）夏，五月，公至自楚。  
　　（传）喜之也。致君者，殆其往；而喜其反，此致君之意义也。  
　　（经二九三）庚午，卫侯衎卒。  
　　（经二九四）阍弒吴子余祭。  
　　（传）阍，门者也，寺人也。不称名姓，阍不得齐于人；不称其君，阍不得君其君也。礼：君不使无耻，不近刑人，不狎敌，不迩怨。贱人非所贵也，贵人非所刑也，刑人非所近也。举至贱而加之吴子，吴子近刑人也。阍弒吴子余祭，仇之也。  
　　（经二九五）仲孙羯会晋荀盈、齐高止、宋华定、卫世叔仪、郑公孙段、曹人、莒人、邾人、滕人、薛人、小邾人，城杞。  
　　（传）古者天子封诸侯，其地足以容其民，其民足以满城以自守也。杞危而不能自守，故诸侯之大夫，相帅以城之。此变之正也。  
　　（经二九六）晋侯使士鞅来聘。  
　　（经二九七）杞子来盟。  
　　（经二九八）吴子使札来聘。  
　　（传）吴其称子，何也？善使延陵季子，故进之也。身贤，贤也；使贤，亦贤也。延陵季子之贤，尊君也。其名，成尊于上也。  
　　（经二九九）秋，七月，葬卫献公。  
　　（经二九十）齐高止出奔北燕。  
　　（传）其曰北燕，从史文也。  
　　（经二九十一）冬，仲孙羯如晋。  
　　襄公（经三十一）三十年   
　　春，王正月，楚子使薳罢来聘。  
　　（经三十二）夏，四月，蔡世子般弒其君固。  
　　（传）其不日，子夺父政，是谓夷之。  
　　（经三十三）五月甲午，宋灾，伯姬卒。  
　　（传）取卒之日，加之灾上者，见以灾卒也。其见以灾卒奈何？伯姬之舍失火，左右曰：「夫人少辟火乎？」伯姬曰：「妇人之义，傅母不在，宵不下堂。」左右又曰：「夫人少辟火乎？」伯姬曰：「妇人之义，保母不在，宵不下堂。」遂逮乎火而死。妇人以贞为行者也，伯姬之妇道尽矣！详其事，贤伯姬也。  
　　（经三十四）天王杀其弟佞夫。  
　　（传）传曰：诸侯且不首恶，况于天子乎！君无忍亲之义，天子、诸侯所亲者，唯长子母弟耳。天王杀其弟佞夫，甚之也！  
　　（经三十四）王子瑕奔晋。  
　　（经三十五）秋，七月，叔弓如宋，葬共姬。  
　　（传）外夫人不书葬，此其言葬，何也？吾女也。卒灾，故隐而葬之也。  
　　（经三十六）郑良霄出奔许，自许入于郑。郑人杀良霄。  
　　（传）不言大夫，恶之也。  
　　（经三十七）冬，十月，葬蔡景公。  
　　（传）不日卒而月葬，不葬者也。卒而葬之，不忍使父失民于子也。  
　　（经三十八）晋人、齐人、宋人、卫人、郑人、曹人、莒人、邾人、滕人、薛人、杞人、小邾人，会于澶渊，宋灾故。  
　　（传）会不言其所为，其曰「宋灾故」，何也？不言灾故，则无以见其善也。其曰人，何也？救灾以众。何救焉？更宋之所丧财也。澶渊之会，中国不侵伐夷狄，夷狄不入中国，无侵伐八年，善之也。晋赵武、楚屈建之力也。  
　　襄公（经三一一）三十有一年   
　　春，王正月。  
　　（经三一二）夏，六月辛巳，公薨于楚宫。  
　　（传）楚宫，非正也。  
　　（经三一三）秋，九月癸巳，子野卒。  
　　（传）子卒日，正也。  
　　（经三一四）己亥，仲孙羯卒。  
　　（经三一五）冬，十月，滕子来会葬。癸酉，葬我君襄公。  
　　（经三一六）十有一月，莒人弒其君密州。  
　　谷梁传昭公  
　　昭公（经一一）元年   
　　春，王正月，公即位。  
　　（传）继正即位，正也。  
　　（经一二）叔孙豹会晋赵武、楚公子围、齐国弱、宋向戌、卫齐恶、陈公子招、蔡公孙归生、郑罕虎、许人、曹人于郭。三月，取郓。  
　　（经一三）夏，秦伯之弟针出奔晋。  
　　（传）诸侯之尊，弟兄不得以属通。其弟云者，亲之也。亲而奔之，恶也。  
　　（经一四）六月丁巳，邾子华卒。  
　　（经一五）晋荀吴帅师，败狄于太原。  
　　（传）传曰：中国曰太原，夷狄曰太卤。号从中国，名从主人。  
　　（经一六）秋，莒去疾自齐入于莒。  
　　（经一七）莒展出奔吴。  
　　（经一八）叔弓帅师疆郓田。  
　　（传）疆之为言犹竟也。  
　　（经一九）葬邾悼公。  
　　（经一十）冬，十有一月己酉，楚子卷卒。  
　　（经一十一）楚公子比出奔晋。  
　　昭公（经二一）二年   
　　春，晋侯使韩起来聘。  
　　（经二二）夏，叔弓如晋。  
　　（经二三）秋，郑杀其大夫公孙黑。  
　　（经二四）冬，公如晋，至河乃复。  
　　（传）耻如晋，故着有疾也。  
　　（经二四）季孙宿如晋。  
　　（传）公如晋而不得入，季孙宿如晋而得入，恶季孙宿也。  
　　昭公（经三一）三年   
　　春，王正月丁未，滕子原卒。  
　　（经三二）夏，叔弓如滕。五月，葬滕成公。  
　　（经三三）秋，小邾子来朝。  
　　（经三四）八月，大雩。  
　　（经三五）冬，大雨雹。  
　　（经三六）北燕伯款出奔齐。  
　　（传）其曰北燕，从史文也。  
　　昭公（经四一）四年   
　　春，王正月，大雨雪。  
　　（经四二）夏，楚子、蔡侯、陈侯、郑伯、许男、徐子、滕子、顿子、胡子、沉子、小邾子、宋世子佐、淮夷会于申。楚人执徐子。  
　　（经四三）秋，七月，楚子、蔡侯、陈侯、许男、顿子、胡子、沉子、淮夷伐吴。执齐庆封杀之。  
　　（传）此入而杀，其不言入，何也？庆封封乎吴钟离。其不言伐钟离，何也？不与吴封也。庆封其以齐氏，何也？为齐讨也。灵王使人以庆封令于军中曰：「有若齐庆封弒其君者乎？」庆封曰：「子一息，我亦且一言，曰：『有若楚公子围弒其兄之子，而代之为君者乎？』」军人粲然皆笑。庆封弒其君，而不以弒君之罪罪之者，庆封不为灵王服也，不与楚讨也。《春秋》之义，用贵治贱，用贤治不肖，不以乱治乱也。孔子曰：「怀恶而讨，虽死不服，其斯之谓与？」（经四三）遂灭厉。（传）遂，继事也。  
　　（经四四）九月，居缯。  
　　（经四四）冬，十有二月乙卯，叔孙豹卒。  
　　昭公（经五一）五年   
　　春，王正月，舍中军。  
　　（传）贵复正也。  
　　（经五二）楚杀其大夫屈申。  
　　（经五三）公如晋。  
　　（经五四）夏，莒牟夷以牟娄及防兹来奔。  
　　（传）以者，不以者也。来奔者，不言出。及防兹，以大及小也。莒无大夫，其曰牟夷，何也？以其地来也。以地来，则何以书也？重地也。  
　　（经五五）秋，七月，公至自晋。  
　　（经五六）戊辰，叔弓帅师，败莒师于贲泉。  
　　（传）狄人谓贲泉失台，号从中国，名从主人。  
　　（经五七）秦伯卒。  
　　（经五八）冬，楚子、蔡侯、陈侯、许男、顿子、沈子、徐人、越人伐吴。  
　　昭公（经六一）六年   
　　春，王正月，杞伯益姑卒。  
　　（经六二）葬秦景公。  
　　（经六三）夏，季孙宿如晋。  
　　（经六四）葬杞文公。  
　　（经六五）宋华合比出奔卫。  
　　（经六六）秋，九月，大雩。  
　　（经六七）楚薳罢帅师伐吴。  
　　（经六八）冬，叔弓如楚。  
　　（经六九）齐侯伐北燕。  
　　昭公（经七一）七年   
　　春，王正月，暨齐平。  
　　（传）平者，成也。暨，犹暨暨也。暨者，不得已也。以外及内曰暨。  
　　（经七二）三月，公如楚。  
　　（经七三）叔孙婼如齐莅盟。  
　　（传）莅，位也。内之前定之辞谓之莅，外之前定之辞谓之来。  
　　（经七四）夏，四月甲辰朔，日有食之。  
　　（经七五）秋，八月戊辰，卫侯恶卒。  
　　（传）乡曰卫齐恶，今曰卫侯恶，此何为君臣同名也？君子不夺人名，不夺人亲之所名，重其所以来也。王父名子也。  
　　（经七六）九月，公至自楚。  
　　（经七七）冬，十有一月癸未，季孙宿卒。十有二月癸亥，葬卫襄公。  
　　昭公（经八一）八年   
　　春，陈侯之弟招杀陈世子偃师。  
　　（传）乡曰陈公子招，今曰陈侯之弟招，何也？曰：尽其亲，所以恶招也。两下相杀，不志乎《春秋》，此其志，何也？世子云者，唯君之贰也。云可以重之存焉志之也。诸侯之尊兄弟不得以属通，其弟云者，亲之也。亲而杀之，恶也。  
　　（经八二）夏，四月辛丑，陈侯溺卒。  
　　（经八三）叔弓如晋。  
　　（经八四）楚人执陈行人干征师，杀之。  
　　（传）称人以执大夫，执有罪也。称行人，怨接于上也。  
　　（经八四）陈公子留出奔郑。  
　　（经八五）秋，搜于红。  
　　（传）正也。因搜狩以习用武事，礼之大者也。艾兰以为防，置旃以为辕门，以葛覆质以为槷。流旁握，御轚者不得入。车轨尘，马候蹄，揜禽旅，御者不失其驰，然后射者能中。过防弗逐，不从奔之道也。面伤不献，不成禽不献。禽虽多，天子取三十焉，其余与士众。以习射于射宫，射而中，田不得禽，则得禽；田得禽而射不中，则不得禽。是以知古之贵仁义，而贱勇力也。  
　　（经八六）陈人杀其大夫公子过。  
　　（经八七）大雩。  
　　（经八八）冬，十月壬午，楚师灭陈，执陈公子招，放之于越。杀陈孔奂。  
　　（传）恶楚子也。  
　　（经八八）葬陈哀公。  
　　（传）不与楚灭，闵公也。  
　　昭公（经九一）九年   
　　春，叔弓会楚子于陈。  
　　（经九二）许迁于夷。  
　　（经九三）夏，四月，陈火。  
　　（传）国曰灾，邑曰火。火不志，此何以志？闵陈而存之也。  
　　（经九四）秋，仲孙貜如齐。  
　　（经九五）冬，筑郎囿。  
　　昭公（经十一）十年   
　　春，王正月。  
　　（经十二）夏，齐栾施来奔。  
　　（经十三）秋，七月，季孙意如、叔弓、仲孙貜帅师伐莒。  
　　（经十四）戊子，晋侯彪卒。  
　　（经十五）九月，叔孙貜如晋。  
　　（经十六）葬晋平公。  
　　（经十七）十有二月甲子，宋公成卒。  
　　昭公（经十一一）十有一年   
　　春，王二月，叔弓如宋，葬宋平公。  
　　（经十一二）夏，四月丁巳，楚子虔诱蔡侯般，杀之于申。  
　　（传）何为名之也？夷狄之君，诱中国之君而杀之，故谨而名之也。称时、称月、称日、称地，谨之也。  
　　（经十一三）楚公子弃疾帅师围蔡。  
　　（经十一四）五月甲申，夫人归氏薨。  
　　（经十一五）大搜于比蒲。  
　　（经十一六）仲孙貜会邾子，盟于祲祥。  
　　（经十一七）秋，季孙意如会晋韩起、齐国弱、宋华亥、卫北宫佗、郑罕虎、曹人、杞人于厥慭。  
　　（经十一八）九月己亥，葬我小君齐归。  
　　（经十一九）冬，十有一月丁酉，楚师灭蔡，执蔡世子友以归，用之。  
　　（传）此子也，其曰世子，何也？不与楚杀也。一事注乎志，所以恶楚子也。  
　　昭公（经十二一）十有二年   
　　春，齐高偃帅师，纳北燕伯于阳。  
　　（传）纳者，内不受也。燕伯之不名，何也？不以高偃挈燕伯也。  
　　（经十二二）三月壬申，郑伯嘉卒。  
　　（经十二三）夏，宋公使华定来聘。  
　　（经十二四）公如晋。至河，乃复。  
　　（传）季孙氏不使遂乎晋也。  
　　（经十二五）五月，葬郑简公。  
　　（经十二六）楚杀其大夫成虎。  
　　（经十二七）秋，七月。  
　　（经十二八）冬，十月，公子慭出奔齐。  
　　（经十二九）楚子伐徐。  
　　（经十二十）晋伐鲜虞。  
　　（传）其曰晋，狄之也。其狄之，何也？不正其与夷狄交伐中国，故狄称之也。  
　　昭公（经十三一）十有三年   
　　春，叔弓帅师围费。  
　　（经十三二）夏，四月，楚公子比自晋归于楚，弒其君虔于干溪。  
　　（传）自晋，晋有奉焉尔。归而弒，不言归，言归非弒也。归一事也，弒一事也，而遂言之，以比之归弒，比不弒也。弒君者日；不日，比不弒也。  
　　（经十三二）楚公子弃疾杀公子比。  
　　（传）当上之辞也。当上之辞者，谓不称人以杀，乃以君杀之也。讨贼以当上之辞，杀非弒也。比之不弒有四。取国者称国以弒，楚公子弃疾杀公子比，比不嫌也。《春秋》不以嫌代嫌，弃疾主其事，故嫌也。  
　　（经十三三）秋，公会刘子、晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子于平丘。  
　　（经十三四）八月申戌，同盟于平丘。公不与盟。  
　　（传）同者，有同也，同外楚也。公不与盟者，可以与而不与，讥在公也。其日，善是盟也。  
　　（经十三四）晋人执季孙意如以归。公至自会。  
　　（经十三五）蔡侯庐归于蔡。陈侯吴归于陈。  
　　（传）善其成之会而归之，故谨而日之。此未尝有国也，使如失国辞然者，不与楚灭也。  
　　（经十三六）冬，十月，葬蔡灵公。  
　　（传）变之不葬有三：失德不葬，弒君不葬，灭国不葬。然且葬之，不与楚灭，且成诸侯之事也。  
　　（经十三七）公如晋，至河乃复。  
　　（经十三八）吴灭州来。  
　　昭公（经十四一）十有四年   
　　春，意如至自晋。  
　　（传）大夫执则致，致则名，意如恶，然而致，见君臣之礼也。  
　　（经十四二）三月，曹伯滕卒。  
　　（经十四三）夏，四月。  
　　（经十四四）秋，葬曹武公。  
　　（经十四五）八月，莒子去疾卒。  
　　（经十四六）冬，莒杀其公子意恢。  
　　（传）言公子而不言大夫，莒无大夫也。莒无大夫而曰公子意恢，意恢贤也。曹、莒皆无大夫，其所以无大夫者，其义异也。  
　　昭公（经十五一）十有五年   
　　春，王正月，吴子夷末卒。  
　　（经十五二）二月癸酉，有事于武宫，龠入叔弓卒，去乐卒事。  
　　（传）君在祭乐之中，闻大夫之丧，则去乐卒事，礼也。君在祭乐之中，大夫有变以闻可乎。大夫，国体也。古之人重死，君命无所不通。  
　　（经十五三）夏，蔡朝吴出奔郑。  
　　（经十五四）六月丁巳朔，日有食之。  
　　（经十五五）秋，晋荀吴帅师伐鲜虞。  
　　（经十五六）冬，公如晋。  
　　昭公（经十六一）十有六年   
　　春，齐侯伐徐。楚子诱戎蛮子杀之。夏，公至自晋。  
　　（经十六二）秋，八月己亥，晋侯夷卒。  
　　（经十六三）九月，大雩。  
　　（经十六四）季孙意如如晋。  
　　（经十六五）冬，十月，葬晋昭公。  
　　昭公（经十七一）十有七年   
　　春，小邾子来朝。  
　　（经十七二）夏，六月甲戌朔，日有食之。  
　　（经十七三）秋，郯子来朝。  
　　（经十七四）八月，晋荀吴帅师灭陆浑戎。  
　　（经十七五）冬，有星孛于大辰。  
　　（传）一有一亡曰有。于大辰者，滥于大辰也。  
　　（经十七六）楚人及吴战于长岸。  
　　（传）两夷狄曰败，中国与夷狄亦曰败。楚人及吴战于长岸，进楚子，故曰战。  
　　昭公（经十八一）十有八年   
　　春，王三月，曹伯须卒。  
　　（经十八二）夏，五月壬午，宋、卫、陈、郑灾。  
　　（传）其志，以同日也；其日，亦以同日也。或曰，人有谓郑子产曰：「某日有灾。」子产曰：「天者神，子恶知之？是人也。」同日为四国灾也。  
　　（经十八三）六月，邾人入鄅。  
　　（经十八四）秋，葬曹平公。  
　　（经十八五）冬，许迁于白羽。  
　　昭公（经十九一）十有九年   
　　春，宋公伐邾。  
　　（经十九二）夏，五月戊辰，许世子止弒其君买。  
　　（传）日弒，正卒也。正卒，则止不弒也。不弒而曰弒，责止也。止曰：「我与夫弒者，不立乎其位。」以与其弟虺。哭泣歠飦粥，嗌不容粒。未逾年而死，故君子即止自责而责之也。  
　　（经十九三）己卯，地震。  
　　（经十九四）秋，齐高发帅师伐莒。  
　　（经十九五）冬，葬许悼公。  
　　（传）日卒时葬，不使止为弒父也。曰：子既生，不免乎水火，母之罪也。羁贯成童，不就师傅，父之罪也。就师学问无方，心志不通，身之罪也。心志既通，而名誉不闻，友之罪也。名誉既闻，有司不举，有司之罪也。有司举之，王者不用，王者之过也。许世子不知尝药，累及许君也。  
　　昭公（经二十一）二十年   
　　春，王正月。  
　　（经二十二）夏，曹公孙会自梦出奔宋。  
　　（传）自梦者，专乎梦也。曹无大夫，其曰公孙，何也？言其以贵取之，而不以叛也。  
　　（经二十三）秋，盗杀卫侯之兄辄。  
　　（传）盗贱也。其曰兄，母兄也。目卫侯，卫侯累也。然则何为不为君也？曰：有天疾者，不得入乎宗庙。辄者，何也？曰：两足不能相过，齐谓之綦，楚谓之踂，卫谓之辄。  
　　（经二十四）冬，十月，宋华亥、向宁、华定出奔陈。  
　　（经二十五）十有一月辛卯，蔡侯庐卒。  
　　昭公（经二一一）二十有一年   
　　春，王三月，葬蔡平公。  
　　（经二一二）夏，晋侯使士鞅来聘。  
　　（经二一三）宋华亥、向宁、华定自陈入于宋南里以叛。  
　　（传）自陈，陈有奉焉尔。入者，内弗受也。其曰宋南里，宋之南鄙也。以者，不以者也。叛，直叛也。  
　　（经二一四）秋，七月壬午朔，日有食之。  
　　（经二一五）八月乙亥，叔辄卒。  
　　（经二一六）冬，蔡侯东出奔楚。  
　　（传）东者，东国也。何为谓之东也？王父诱而杀焉，父执而用焉。奔而又奔之。曰东，恶之而贬之也。  
　　（经二一七）公如晋，至河乃复。  
　　昭公（经二二一）二十有二年   
　　春，齐侯伐莒。  
　　（经二二二）宋华亥、向宁、华定自宋南里出奔楚。  
　　（传）自宋南里者，专也。  
　　（经二二三）大搜于昌间。  
　　（传）秋而曰搜，此春也，其曰搜，何也？以搜事也。  
　　（经二二四）夏，四月乙丑，天王崩。  
　　（经二二五）六月，叔鞅如京师，葬景王。  
　　（经二二六）王室乱。  
　　（传）乱之为言，事未有所成也。  
　　（经二二七）刘子、单子以王猛居于皇。  
　　（传）以者，不以者也。王猛，嫌也。  
　　（经二二八）秋，刘子、单子以王猛入于王城。  
　　（传）以者，不以者也。入者，内弗受也。  
　　（经二二九）冬，十月，王子猛卒。  
　　（传）此不卒者也。其曰卒，失嫌也。  
　　（经二二十）十有二月癸酉朔，日有食之。  
　　昭公（经二三一）二十有三年   
　　春，王正月，叔孙婼如晋。  
　　（经二三二）癸丑，叔鞅卒。  
　　（经二三三）晋人执我行人叔孙婼。  
　　（经二三四）晋人围郊。  
　　（经二三五）夏，六月，蔡侯东国卒于楚。  
　　（经二三六）秋，七月，莒子庚舆来奔。  
　　（经二三七）戊辰，吴败顿、胡、沈、蔡、陈、许之师于鸡甫。胡子髡、沉子盈灭。  
　　（传）中国不言败，此其言败，何也？中国不败，胡子髡、沉子盈，其灭乎？其言败，释其灭也。  
　　（经二三七）获陈夏啮。  
　　（传）获者，非与之辞也，上下之称也。  
　　（经二三八）天王居于狄泉。  
　　（传）始王也。其曰天王，因其居而王之也。  
　　（经二三九）尹氏立王子朝。  
　　（传）立者，不宜立者也。朝之不名，何也？别嫌乎尹氏之朝也。  
　　（经二三十）八月乙未，地震。  
　　（经二三十一）冬，公如晋。至河，公有疾，乃复。  
　　（传）疾不志，此其志，何也？释不得入乎晋也。  
　　昭公（经二四一）二十有四年   
　　春，王二月丙戌，仲孙貜卒。  
　　（经二四二）婼至自晋。  
　　（传）大夫执则致，致则挈。由上致之也。  
　　（经二四三）夏，五月乙未朔，日有食之。  
　　（经二四四）秋，八月，大雩。  
　　（经二四五）丁酉，杞伯郁厘卒。  
　　（经二四六）冬，吴灭巢。葬杞平公。  
　　昭公（经二五一）二十有五年   
　　春，叔孙嫟如宋。  
　　（经二五二）夏，叔倪会晋赵鞅、宋乐大心、卫北宫喜、郑游吉、曹人、邾人、滕人、薛人、小邾人于黄父。  
　　（经二五三）有鸲鹆来巢。  
　　（传）一有一亡曰有。来者，来中国也。鸲鹆穴者而曰巢，或曰增之也。  
　　（经二五四）秋，七月上辛，大雩。季辛，又雩。  
　　（传）季者，有中之辞也。又，有继之辞也。  
　　（经二五五）九月乙亥，公孙于齐。  
　　（传）孙之为言犹孙也。讳奔也。  
　　（经二五五）次于阳州。  
　　（传）次，止也。  
　　（经二五六）齐侯唁公于野井。  
　　（传）吊失国曰唁。唁公不得入于鲁也。  
　　（经二五七）冬，十月戊辰，叔孙婼卒。  
　　（经二五七）十有一月己亥，宋公佐卒于曲棘。  
　　（传）邡公也。  
　　（经二五八）十有二月，齐侯取郓。  
　　（传）取，易辞也。内不言取，以其为公取之，故易言之也。  
　　昭公（经二六一）二十有六年   
　　春，王正月，葬宋元公。  
　　（经二六二）三月，公至自齐，居于郓。  
　　（传）公次于阳州，其曰至自齐，何也？以齐侯之见公，可以言至自齐也。居于郓者，公在外也。至自齐，道义不外公也。  
　　（经二六三）夏，公围成。  
　　（传）非国不言围，所以言围者，以大公也。  
　　（经二六四）秋，公会齐侯、莒子、邾子、杞伯，盟于鄟陵。公至自会，居于郓。  
　　（传）公在外也。至自会，道义不外公也。  
　　（经二六五）九月庚申，楚子居卒。  
　　（经二六六）冬，十月，天王入于成周。  
　　（传）周有入无出也。  
　　（经二六七）尹氏、召伯、毛伯，以王子朝奔楚。  
　　（传）远矣非也。奔，直奔也。  
　　昭公（经二七一）二十有七年   
　　春，公如齐。公至自齐，居于郓。  
　　（传）公在外也。  
　　（经二七二）夏，四月，吴弒其君僚。  
　　（经二七三）楚杀其大夫郄宛。  
　　（经二七四）秋，晋士鞅、宋乐祁犁、卫北宫喜、曹人、邾人、滕人会于扈。  
　　（经二七五）冬，十月，曹伯午卒。  
　　（经二七六）邾快来奔。  
　　（经二七七）公如齐。公至自齐，居于郓。  
　　昭公（经二八一）二十有八年   
　　春，王三月，葬曹悼公。  
　　（经二八二）公如晋，次于干侯。  
　　（传）公在外也。  
　　（经二八三）夏，四月丙戌，郑伯宁卒。  
　　（经二八四）六月，葬郑定公。  
　　（经二八五）秋，七月癸巳，滕子宁卒。  
　　（经二八六）冬，葬滕悼公。  
　　昭公（经二九一）二十有九年   
　　春，公至自干侯，居于郓。  
　　（经二九二）齐侯使高张来唁公。  
　　（传）唁公不得入于鲁也。  
　　（经二九三）公如晋，次于干侯。  
　　（经二九四）夏，四月庚子，叔倪卒。  
　　（传）季孙意如曰：「叔倪无病而死，此皆无公也。是天命也，非我罪也。」  
　　（经二九五）秋，七月。  
　　（经二九六）冬，十月，郓溃。  
　　（传）溃之为言，上下不相得也。上下不相得则恶矣，亦讥公也。昭公出奔，民如释重负。  
　　昭公（经三十一）三十年   
　　春，王正月，公在干侯。  
　　（传）中国不存公，存公故也。  
　　（经三十二）夏，六月庚辰，晋侯去疾卒。  
　　（经三十三）秋，八月，葬晋顷公。  
　　（经三十四）冬，十有二月，吴灭徐。  
　　（经三十五）徐子章羽奔楚。  
　　昭公（经三一一）三十有一年   
　　春，王正月，公在干侯。  
　　（经三一二）季孙意如会晋荀栎于适历。  
　　（经三一三）夏，四月丁巳，薛伯谷卒。  
　　（经三一四）晋侯使荀栎唁公于干侯。  
　　（传）唁公不得入于鲁也。曰：「既为君言之矣，不可者意如也」。  
　　（经三一五）秋，葬薛献公。  
　　（经三一六）冬，黑肱以滥来奔。  
　　（传）其不言邾黑肱何也？别乎邾也。其不言滥子，何也？非天子所封也。来奔内，不言叛也。  
　　（经三一七）十有二月辛亥朔，日有食之。  
　　昭公（经三二一）三十有二年   
　　春，王正月，公在干侯，取阚。  
　　（经三二二）夏，吴伐越。  
　　（经三二三）秋，七月。  
　　（经三二四）冬，仲孙何忌会晋韩不信、齐高张、宋仲几、卫太叔申、郑国参、曹人、莒人、邾人、薛人、杞人、小邾人，城成周。  
　　（传）天子微，诸侯不享觐。天子之在者，惟祭与号。故诸侯之大夫，相帅以城之。此变之正也。  
　　（经三二五）十有二月，己未，公薨于干侯。  
　　谷梁传定公  
　　定公（经一一）元年   
　　春王。  
　　（传）不言正月，定无正也。定之无正，何也？昭公之终，非正终也。定之始，非正始也。昭无正终，故定无正始。不言即位，丧在外也。  
　　（经一二）三月，晋人执宋仲几于京师。  
　　（传）此其大夫。其曰人，何也？微之也。何为微之？不正其执人于尊者之所也，不与大夫之伯讨也。  
　　（经一三）夏，六月癸亥，公之丧至自干侯。戊辰，公即位。  
　　（传）殡，然后即位也。定无正，见无以正也。逾年不言即位，是有故公也。言即位，是无故公也。即位，授受之道也。先君无正终，则后君无正始也。先君有正终，则后君有正始也。「戊辰，公即位」，谨之也。定之即位，不可不察也。公即位，何以日也？戊辰之日，然后即位也。癸亥，公之丧至自干侯，何为戊辰之日，然后即位也？正君乎国，然后即位也。沉子曰：「正棺乎两楹之间，然后即位也。」内之大事日，即位，君之大事也，其不日，何也？以年决者，不以日决也。此则其日，何也？着之也。何着焉？逾年即位，厉也。于厉之中，又有义焉！未殡，虽有天子之命犹不敢，况临诸臣乎！周人有丧，鲁人有丧，周人吊，鲁人不吊。周人曰：「固吾臣也，使人可也。」鲁人曰：「吾君也，亲之者也，使大夫则不可也。」故周人吊，鲁人不吊，以其下成康为未久也。君至尊也，去父之殡而往吊，犹不敢，况未殡而临诸臣乎！  
　　（经一四）秋，七月癸巳，葬我君昭公。  
　　（经一五）九月，大雩。  
　　（传）雩月，雩之正也。秋大雩，非正也。冬大雩，非正也。秋大雩，雩之为非正，何也？毛泽未尽，人力未竭，未可以雩也。雩月，雩之正也。月之为雩之正，何也？其时穷，人力尽，然后雩，雩之正也。何谓其时穷、人力尽？是月不雨，则无及矣；是年不艾，则无食矣，是谓其时穷、人力尽也。雩之必待其时穷、人力尽，何也？雩者，为旱求者也。求者，请也，古之人重请。何重乎请？人之所以为人者，让也。请道去让也，则是舍其所以为人也，是以重之，焉请哉？请乎应上公。古之神人有应上公者，通乎阴阳，君亲帅诸大夫道之而以请焉。夫请者，非可诒托而往也，必亲之者也，是以重之。  
　　（经一六）立炀宫。  
　　（传）立者，不宜立者也。  
　　（经一七）冬，十月，陨霜杀菽。  
　　（传）未可以杀而杀，举重；可杀而不杀，举轻。其曰菽，举重也。  
　　定公（经二一）二年   
　　春，王正月。  
　　（经二二）夏，五月壬辰，雉门及两观灾。  
　　（传）其不曰「雉门灾及两观」，何也？灾自两观始也，不以尊者亲灾也；先言雉门，尊尊也。  
　　（经二三）秋，楚人伐吴。  
　　（经二四）冬，十月，新作雉门及两观。  
　　（传）言新，有旧也。作，为也，有加其度也。此不正其以尊者亲之，何也？虽不正也，于美犹可也。  
　　定公（经三一）三年   
　　春，王正月，公如晋，至河乃复。  
　　（经三二）三月辛卯，邾子穿卒。  
　　（经三三）夏，四月。  
　　（经三四）秋，葬邾庄公。  
　　（经三五）冬，仲孙何忌及邾子盟于拔。  
　　定公（经四一）四年   
　　春，王二月癸巳，陈侯吴卒。  
　　（经四二）三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾子、顿子、胡子、滕子、薛伯、杞伯、小邾子、齐国夏于召陵，侵楚。  
　　（经四三）夏，四月庚辰，蔡公孙姓帅师灭沈，以沉子嘉归，杀之。  
　　（经四四）五月，公及诸侯盟于皋鼬。  
　　（传）后而再会，公志于后会也。后，志疑也。  
　　（经四四）杞伯成卒于会。  
　　（经四五）六月，葬陈惠公。  
　　（经四六）许迁于容城。  
　　（经四七）秋，七月，公至自会。  
　　（经四八）刘卷卒。  
　　（传）此不卒而卒者，贤之也。寰内诸侯也，非列土诸侯，此何以卒也？天王崩，为诸侯主也。  
　　（经四九）葬杞悼公。  
　　（经四十）楚人围蔡。  
　　（经四十一）晋士鞅、卫孔圉帅师伐鲜虞。  
　　（经四十二）葬刘文公。  
　　（经四十三）冬，十有一月庚午，蔡侯以吴子及楚人战于伯举。楚师败绩。  
　　（传）吴其称子，何也？以蔡侯之以之，举其贵者也。蔡侯之以之，则其举贵者，何也？吴信中国而攘夷狄，吴进矣。其信中国而攘夷狄奈何？子胥父诛于楚也，挟弓持矢而干阖庐，阖庐曰：「大之甚！勇之甚！为是欲兴师而伐楚。」子胥谏曰：「臣闻之：君不为匹夫兴师。且事君犹事父也，亏君之义，复父之雠，臣弗为也。」于是止。蔡昭公朝于楚，有美裘，正是日，囊瓦求之，昭公不与。为是拘昭公于南郢。数年，然后得归。归乃用事乎汉，曰：「茍诸侯有欲伐楚者，寡人请为前列焉！」楚人闻之而怒，为是兴师而伐蔡。蔡请救于吴，子胥曰：「蔡非有罪，楚无道也。君若有忧中国之心，则若此时可矣！」为是兴师而伐楚。何以不言救也？救大也。  
　　（经四十四）楚囊瓦出奔郑。  
　　（经四十五）庚辰，吴入楚。  
　　（传）日入，易无楚也。易无楚者，坏宗庙，徙陈器，挞平王之墓。何以不言灭也？欲存楚也。其欲存楚奈何？昭王之军败而逃，父老送之，曰：「寡人不肖，亡先君之邑。父老反矣，何忧无君？寡人且用此入海矣！」父老曰：「有君如此其贤也！」以众不如吴，以必死不如楚，相与击之，一夜而三败吴人，复立。何以谓之吴也？狄之也。何谓狄之也？君居其君之寝，而妻其君之妻；大夫居其大夫之寝，而妻其大夫之妻。盖有欲妻楚王之母者，不正乘败人之绩而深为利。居人之国，故反其狄道也。  
　　定公（经五一）五年   
　　春，王三月辛亥朔，日有食之。  
　　（经五二）夏，归粟于蔡。  
　　（传）诸侯无粟，诸侯相归粟，正也。孰归之？诸侯也。不言归之者，专辞也，义迩也。  
　　（经五三）于越入吴。  
　　（经五四）六月丙申，季孙意如卒。  
　　（经五五）秋，七月壬子，叔孙不敢卒。  
　　（经五六）冬，晋士鞅帅师围鲜虞。  
　　定公（经六一）六年   
　　春，王正月癸亥，郑游速帅师灭许，以许男斯归。  
　　（经六二）二月，公侵郑。公至自侵郑。  
　　（经六三）夏，季孙斯、仲孙何忌如晋。  
　　（经六四）秋，晋人执宋行人乐祁犁。  
　　（经六五）冬，城中城。  
　　（传）城中城者，三家张也。或曰非外民也。  
　　（经六六）季孙斯、仲孙忌帅师围郓。  
　　定公（经七一）七年   
　　春，王正月。  
　　（经七二）夏，四月。  
　　（经七三）秋，齐侯、郑伯盟于咸。齐人执卫行人北宫结以侵卫。  
　　（传）以，重辞也。卫人重北宫结。  
　　（经七四）齐侯、卫侯盟于沙。  
　　（经七五）大雩。  
　　（经七六）齐国夏帅师，伐我西鄙。  
　　（经七七）九月，大雩。  
　　（经七八）冬，十月。  
　　定公（经八一）八年   
　　春，王正月，公侵齐。公至自侵齐。二月，公侵齐。三月，公至自侵齐。  
　　（传）公如，往时致月，危致也；往月致时，危往也；往月致月，恶之也。  
　　（经八二）曹伯露卒。  
　　（经八三）夏，齐国夏帅师，伐我西鄙。  
　　（经八四）公会晋师于瓦。公至自瓦。  
　　（经八五）秋，七月戊辰，陈侯柳卒。  
　　（经八六）晋士鞅帅师侵郑，遂侵卫。  
　　（经八七）葬曹靖公。  
　　（经八八）九月，葬陈怀公。  
　　（经八九）季孙斯、仲孙何忌帅师侵卫。  
　　（经八十）冬，卫侯、郑伯盟于曲濮。  
　　（经八十一）从祀先公。  
　　（传）贵复正也。  
　　（经八十二）盗窃宝玉、大弓。  
　　（传）宝玉者，封圭也。大弓者，武王之戎弓也。周公受赐，藏之鲁。非其所以与人而与人，谓之亡；非其所取而取之，谓之盗。  
　　定公（经九一）九年   
　　春，王正月。  
　　（经九二）夏，四月戊申，郑伯虿卒。  
　　（经九三）得宝玉、大弓。  
　　（传）其不地，何也？宝玉、大弓，在家则羞不目羞也。恶得之，得之堤下。或曰阳虎以解众也。  
　　（经九四）六月，葬郑献公。  
　　（经九五）秋，齐侯、卫侯次之于五氏。  
　　（经九六）秦伯卒。冬，葬秦哀公。  
　　定公（经十一）十年   
　　春，王三月，及齐平。  
　　（经十二）夏，公会齐侯于颊谷。公至自颊谷。  
　　（传）离会不致，何为致也？危之也。危之则以地致，何也？为危之也。其危奈何？曰：颊谷之会，孔子相焉。两君就坛，两相相揖，齐人鼓噪而起，欲以执鲁君。孔子历阶而上，不尽一等，而视归乎齐侯，曰：「两君合好，夷狄之民，何为来为？」命司马止之。齐侯逡巡而谢曰：「寡人之过也。」退而属其二三大夫曰：「夫人率其君与之行古人之道，二三子独率我而入夷狄之俗，何为？」罢会。齐人使优施舞于鲁君之幕下。孔子曰：「笑君者罪当死。」使司马行法焉，首足异门而出。齐人来归郓、讙、龟、阴之田者，盖为此也。因是以见：虽有文事，必有武备。孔子于颊谷之会见之矣。  
　　（经十三）晋赵鞅帅师围卫。  
　　（经十四）齐人来归郓、讙、龟、阴之田。  
　　（经十五）叔孙州仇、仲孙何忌帅师围郈。秋，叔孙州仇、仲孙何忌帅师围郈。  
　　（经十六）宋乐大心出奔曹。宋公子地出奔陈。  
　　（经十七）冬，齐侯、卫侯、郑游速会于安甫。  
　　（经十八）叔孙州仇如齐。  
　　（经十九）宋公之弟辰，暨宋仲佗、石彄，出奔陈。  
　　定公（经十一一）十有一年   
　　春，宋公之弟辰，  
　　（传）未失其弟也，  
　　（经十一一）及仲佗、石彄、公子地。  
　　（传）以尊及卑也，  
　　（经十一一）自陈。  
　　（传）陈有奉焉尔，  
　　（经十一一）入于萧以叛，  
　　（传）入者，内弗受也；以者，不以也；叛，直叛也。  
　　（经十一二）夏，四月。  
　　（经十一三）秋，宋乐大心自曹入于萧。  
　　（经十一四）冬，及郑平。  
　　（经十一五）叔还如郑莅盟。  
　　定公（经十二一）十有二年   
　　春，薛伯定卒。  
　　（经十二二）夏，葬薛襄公。  
　　（经十二三）叔孙州仇帅师堕郈。  
　　（传）堕犹取也。  
　　（经十二四）卫公孟彄帅师伐曹。  
　　（经十二五）季孙斯、仲孙何忌帅师堕费。  
　　（经十二六）秋，大雩。  
　　（经十二七）冬，十月癸亥，公会齐侯盟于黄。  
　　（经十二八）十有一月丙寅朔，日有食之。  
　　（经十二九）公至自黄。  
　　（经十二十）十有二月，公围成。  
　　（传）非国言围。围成，大公也。  
　　（经十二十）公至自围成。  
　　（传）何以致？危之也。何危尔？边乎齐也。  
　　定公（经十三一）十有三年   
　　春，齐侯次于垂葭。  
　　（经十三二）夏，筑蛇渊囿。  
　　（经十三三）大搜于比蒲。  
　　（经十三四）卫公孟彄帅师伐曹。  
　　（经十三五）秋，晋赵鞅入于晋阳以叛。  
　　（传）以者，不以者也。叛，直叛也。  
　　（经十三六）冬，晋荀寅、士吉射入于朝歌，以叛。  
　　（经十三七）晋赵鞅归于晋。  
　　（传）此叛也，其以归言之，何也？贵其以地反也。贵其以地反，则是大利也？非大利也，许悔过也。许悔过，则何以言叛也？以地正国也。以地正国，则何以言叛？其入无君命也。（  
　　经十三八）薛弒其君比。  
　　定公（经十四一）十有四年   
　　春，卫公叔戍来奔。  
　　（经十四二）晋赵阳出奔宋。  
　　（经十四三）二月辛巳，楚公子结、陈公孙佗人帅师灭顿，以顿子牂归。  
　　（经十四四）夏，卫北宫结来奔。  
　　（经十四五）五月，于越败吴于槜李。  
　　（经十四六）吴子光卒。  
　　（经十四七）公会齐侯、卫侯于牵。公至自会。  
　　（经十四八）秋，齐侯、宋公会于洮。  
　　（经十四九）天王使石尚来归脤。  
　　（传）脤者，何也？俎实也，祭肉也。生曰脤，熟曰膰。其辞石尚，士也。何以知其士也？天子之大夫不名。石尚欲书《春秋》，谏曰：「久矣周之不行礼于鲁也！请行脤，贵复正也。」  
　　（经十四十）卫世子蒯聩出奔宋，卫公孟彄出奔郑。  
　　（经十四十一）宋公之弟辰，自萧来奔。  
　　（经十四十二）大搜于比蒲。  
　　（经十四十三）邾子来会公。  
　　（经十四十四）城莒父及霄。  
　　定公（经十五一）十有五年   
　　春，王正月，邾子来朝。  
　　（经十五二）鼷鼠食郊牛，牛死，改卜牛。  
　　（传）不敬莫大焉。  
　　（经十五三）二月辛丑，楚子灭胡，以胡子豹归。  
　　（经十五四）夏，五月辛亥，郊。  
　　（经十五五）壬申，公薨于高寝。  
　　（传）高寝，非正也。  
　　（经十五六）郑罕达帅师伐宋。  
　　（经十五七）齐侯、卫侯次于渠蒢。  
　　（经十五八）邾子来奔丧。  
　　（传）丧急，故以奔言之。  
　　（经十五九）秋，七月壬申，弋氏卒。  
　　（传）妾辞也，哀公之母也。  
　　（经十五十）八月庚辰朔，日有食之。  
　　（经十五十一）九月，滕子来会葬。丁巳，葬我君定公。雨不克葬。  
　　（传）葬既有日，不为雨止，礼也。雨不克葬，丧不以制也。  
　　（经十五十一）戊午，日下稷，乃克葬。  
　　（传）乃，急辞也，不足乎日之辞也。  
　　（经十五十一）辛巳，葬定弋。  
　　（经十五十二）冬，城漆。  
　　谷梁传哀公  
　　哀公（经一一）元年   
　　春，王正月，公即位。  
　　（经一二）楚子、陈侯、随侯、许男围蔡。  
　　（经一三）鼷鼠食郊牛角，改卜牛。夏，四月辛巳，郊。  
　　（传）此该之变而道之也。于变之中，又有言焉。「鼷鼠食郊牛角，改卜牛」，志不敬也。郊牛日展觓角而知伤，展道尽矣！郊自正月至于三月，郊之时也。夏四月郊，不时也；五月郊，不时也。夏之始可以承春，以秋之末，承春之始，盖不可矣！九月用郊，用者，不宜用者也。郊三卜，礼也；四卜，非礼也；五卜，强也。卜免牲者，吉则免之，不吉则否。牛伤，不言伤之者，伤自牛作也，故其辞缓。全曰牲，伤曰牛，未牲曰牛，其牛一也；其所以为牛者异。有变而不郊，故卜免牛也。已牛矣，其尚卜免之，何也？礼，与其亡也宁有。尝置之上帝矣，故卜而后免之，不敢专也。卜之不吉，则如之何？不免，安置之，系而待六月上甲，始庀牲，然后左右之。子之所言者，牲之变也。而曰：我一该郊之变而道之，何也？我以六月上甲，始庀牲；十月上甲，始系牲。十一月、十二月，牲虽有变，不道也。待正月，然后言牲之变，此乃所以该郊。郊，享道也。贵其时，大其礼，其养牲虽小，不备可也。子不忘三月卜郊，何也？郊自正月至于三月，郊之时也。我以十二月下辛卜正月上辛；如不从，则以正月下辛卜二月上辛；如不从，则以二月下辛卜三月上辛；如不从，则不郊矣！  
　　（经一四）秋，齐侯、卫侯伐晋。  
　　（经一五）冬，仲孙何忌帅师伐邾。  
　　哀公（经二一）二年   
　　春，王二月，季孙斯、叔孙州仇、仲孙何忌帅师伐邾，取漷东田。  
　　（传）漷东未尽也。  
　　（经二一）及沂西田。  
　　（传）沂西未尽也。  
　　（经二二）癸巳，叔孙州仇、仲孙何忌及邾子盟于句绎。  
　　（传）三人伐而二人盟，何也？各盟其得也。  
　　（经二三）夏，四月丙子，卫侯元卒。  
　　（经二四）滕子来朝。  
　　（经二五）晋赵鞅帅师，纳卫世子蒯瞆于戚。  
　　（传）纳者，内弗受也。帅师而后纳者，有伐也。何用弗受也？以辄不受也。以辄不受父之命，受之王父也。信父而辞王父，则是不尊王父也。其弗受，以尊王父也。  
　　（经二六）秋，八月甲戌，晋赵鞅帅师，及郑罕达帅师，战于铁。郑师败绩。  
　　（经二七）冬，十月，葬卫灵公。  
　　（经二八）十有一月，蔡迁于州来。  
　　（经二九）蔡杀其大夫公子驷。  
　　哀公（经三一）三年   
　　春，齐国夏、卫石曼姑帅师围戚。  
　　（传）此卫事也，其先国夏，何也？子不围父也。不系戚于卫者，子不有父也。  
　　（经三二）夏，四月甲午，地震。  
　　（经三三）五月辛卯，桓宫、僖宫灾。  
　　（传）言及，则祖有尊卑；由我言之，则一也。  
　　（经三四）季孙斯、叔孙州仇帅师城启阳。  
　　（经三五）宋乐髡帅师伐曹。  
　　（经三六）秋，七月丙子，季孙斯卒。  
　　（经三七）蔡人放其大夫公孙猎于吴。  
　　（经三八）冬，十月癸卯，秦伯卒。  
　　（经三九）叔孙州仇、仲孙何忌帅师围邾。  
　　哀公（经四一）四年   
　　春，王二月庚戌，盗弒蔡侯申。  
　　（传）称盗以弒君，不以上下道道也。内其君而外弒者，不以弒道道也。《春秋》有三盗：微杀大夫，谓之盗；非所取而取之，谓之盗；辟中国之正道以袭利，谓之盗。  
　　（经四二）蔡公孙辰出奔吴。  
　　（经四三）葬秦惠公。  
　　（经四四）宋人执小邾子。  
　　（经四五）夏，蔡杀其大夫公孙姓、公孙霍。  
　　（经四六）晋人执戎蛮子赤归于楚。  
　　（经四七）城西郛。  
　　（经四八）六月，辛丑，亳社灾。  
　　（传）亳社者，亳之社也。亳，亡国也。亡国之社以为庙，屏戒也。其屋亡国之社，不得达上也。  
　　（经四九）秋，八月甲寅，滕子结卒。  
　　（经四十）冬，十有二月，葬蔡昭公。  
　　（经四十一）葬滕顷公。  
　　哀公（经五一）五年   
　　春，城毗。  
　　（经五二）夏，齐侯伐宋。  
　　（经五三）晋赵鞅帅师伐卫。  
　　（经五四）秋，九月癸酉，齐侯杵臼卒。  
　　（经五五）冬，叔还如齐。  
　　（经五六）闰月，葬齐景公。  
　　（传）不正其闰也。  
　　哀公（经六一）六年   
　　春，城邾瑕。  
　　（经六二）晋赵鞅帅师伐鲜虞。  
　　（经六三）吴伐陈。  
　　（经六四）夏，齐国夏及高张来奔。  
　　（经六五）叔还会吴于柤。  
　　（经六六）秋，七月庚寅，楚子轸卒。  
　　（经六七）齐阳生入于齐。齐陈乞弒其君荼。  
　　（传）阳生入而弒其君，以陈乞主之，何也？不以阳生君荼也。其不以阳生君荼，何也？阳生正，荼不正。不正则其曰君，何也？荼虽不正，已受命矣！入者，内弗受也。荼不正，何用弗受？以其受命，可以言弗受也。阳生其以国氏，何也？取国于荼也。  
　　（经六八）冬，仲孙何忌帅师伐邾。  
　　（经六九）宋向巢帅师伐曹。  
　　哀公（经七一）七年   
　　春，宋皇瑗帅师侵郑。  
　　（经七二）晋魏曼多帅师侵卫。  
　　（经七三）夏，公会吴于缯。  
　　（经七四）秋，公伐邾。  
　　（经七五）八月己酉，入邾，以邾子益来。  
　　（传）以者，不以者也。益之名，恶也。《春秋》有临天下之言焉，有临一国之言焉，有临一家之言焉。其言来者，有外鲁之辞焉。  
　　（经七六）宋人围曹。  
　　（经七七）冬，郑驷弘帅师救曹。  
　　哀公（经八一）八年   
　　春，王正月，宋公入曹，以曹伯阳归。  
　　（经八二）吴伐我。  
　　（经八三）夏，齐人取讙及阐。  
　　（传）恶内也。  
　　（经八四）归邾子益于邾。  
　　（传）益之名，失国也。  
　　（经八五）秋，七月。  
　　（经八六）冬，十有二月癸亥，杞伯过卒。  
　　（经八七）齐人归讙及阐。  
　　哀公（经九一）九年   
　　春，王二月，葬杞僖公。  
　　（经九二）宋皇瑗帅师取郑师于雍丘。  
　　（传）取，易辞也。以师而易取，郑病矣！  
　　（经九三）夏，楚人伐陈。  
　　（经九四）秋，宋公伐郑。  
　　（经九五）冬，十月。  
　　哀公（经十一）十年   
　　春，王二月，邾子益来奔。  
　　（经十二）公会吴伐齐。  
　　（经十三）三月戊戌，齐侯阳生卒。  
　　（经十四）夏，宋人伐郑。  
　　（经十五）晋赵鞅帅师侵齐。  
　　（经十六）五月，公至自伐齐。  
　　（经十七）葬齐悼公。  
　　（经十八）卫公孟彄自齐归于卫。  
　　（经十九）薛伯夷卒。  
　　（经十十）秋，葬薛惠公。  
　　（经十十一）冬，楚公子结帅师伐陈。吴救陈。  
　　哀公（经十一一）十有一年   
　　春，齐国书帅师伐我。  
　　（经十一二）夏，陈辕颇出奔郑。  
　　（经十一三）五月，公会吴伐齐。  
　　（经十一四）甲戌，齐国书帅师，及吴战于艾陵。齐师败绩。获齐国书。  
　　（经十一五）秋，七月辛酉，滕子虞母卒。  
　　（经十一六）冬，十有一月，葬滕隐公。  
　　（经十一七）卫世叔齐出奔宋。  
　　哀公（经十二一）十有二年   
　　春，用田赋。  
　　（传）古者公田什一。用田赋，非正也。  
　　（经十二二）夏，五月甲辰，孟子卒。  
　　（传）孟子者，何也？昭公夫人也。其不言夫人，何也？讳取同姓也。  
　　（经十二三）公会吴于橐皋。  
　　（经十二四）秋，公会卫侯、宋皇瑗于郧。  
　　（经十二五）宋向巢帅师伐郑。  
　　（经十二六）冬，十有二月，螽。  
　　哀公（经十三一）十有三年   
　　春，郑罕达帅师取宋师于嵒。  
　　（传）取，易辞也。以师而易取，宋病矣。  
　　（经十三二）夏，许男成卒。  
　　（经十三三）公会晋侯及吴子于黄池。  
　　（传）黄池之会，吴子进乎哉！遂子矣。吴，夷狄之国也，祝发文身，欲因鲁之礼，因晋之权，而请冠端而袭。其藉于成周，以尊天王，吴进矣。吴，东方之大国也，累累致小国以会诸侯，以合乎中国。吴能为之，则不臣乎！吴进矣。王，尊称也；子，卑称也。辞尊称而居卑称，以会乎诸侯，以尊天王。吴王夫差曰：「好冠来。」孔子曰：「大矣哉！夫差未能言冠而欲冠也。」  
　　（经十三四）楚公子申帅师伐陈。  
　　（经十三五）于越入吴。  
　　（经十三六）秋，公至自会。  
　　（经十三七）晋魏曼多帅师侵卫。  
　　（经十三八）葬许元公。  
　　（经十三九）九月，螽。  
　　（经十三十）冬，十有一月，有星孛于东方。  
　　（经十三十一）盗杀陈夏区夫。  
　　（经十三十二）十有二月，螽。  
　　哀公（经十四一）十有四年   
　　春，西狩获麟。  
　　（传）引取之也。狩地，不地不狩也。非狩而曰狩，大获麟，故大其适也。其不言来，不外麟于中国也。其不言有，不使麟不恒于中国也。
　　
