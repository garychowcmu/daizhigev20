
　　
　　
　　序
　　康熙甲辰，余应岁试，识孝舆场中。时罗履先同余寓仙湖，何报之、陈圣取朝夕相过，孝舆并缔交称莫逆。诸子皆学使惠公所赏识，同在师门，风义倍敦也。孝舆性情笃雅类履先，风致潇洒类报之，志大则似圣取。惟圣取不修边幅，颓然自放，与孝舆颇异。余亦疎慵忤物，而孝舆反并爱之，与诸子共为耐久交无异也。岭南旧为诗薮，代有名家，惠公尝勖及门接武。余善病不能工，履先天才独绝，超超元箸，余尤喜其赠遗之作，颂不忘规。报之下笔蕴藉，欲言者无罪闻者足戒，以合于风人之旨。圣取孤行己意，语多悲痛。孝舆则磊落英多，人谓其五言得王孟风味。然孝舆不徒以诗鸣，思以其才见于世，所谓志大似圣取者。圣取贡入太学，后举优行，丞龙游。孝舆亦膺选拔，令黔，相继没。才士何多不永耶。澳门司马张公孝舆，同年生也，分守佛山，访其孤，得所撰春秋诗话梓之，以传属履先、报之及余为序。夫慈母于垂绝之儿，置怀以哺；仁人于久荒之墓，树表以识。公于孝舆，不令言与俱没，其用心将无同。愿公推是心于有政也。呜呼，孝舆圣取已矣，余与履先、报之，虽幸存，而感念同门，悲深梁木。惠公墓棘，与孝舆宿草同湮，无复甄陶劘切，其伤悼何如。惠公着有春秋说，孝舆此书无乃渊源独得。微司马之力，孰知河汾之传，犹有办香未坠耶？余将与履先、报之合刻圣取、孝舆所自为诗，以不死吾友。爰叙是书，以为乘韦先。乾隆辛未至日友弟碧江苏珥
　　序
　　古诗学何为哉，学以用诗，学以说诗。用诗者，如孔子责诵诗以达政专对，训学诗以能言是也。说诗者，如孔子于端木氏卜氏许其可与言，孟子谓咸邱蒙说诗当以意逆志是也。自六艺之教衰，而诗学寖微，旃鼎不铭大雅之勋，而里巷莫究先王之泽。士徒抱残守阙，挟一说以自封。自唐以后，以诗话著者无虑数百家，君子伤其用之不复见也，或者并其说而失之，此南海劳子春秋诗话所由作也。春秋时诗亡而诗学不亡，一时列国名卿，鲁有穆叔，晋有叔向，卫有宁俞。国小如郑，子太叔、公孙侨之流，追随兵车玉帛间从容扬扢，宗祏赖之。故曰登高作赋，大夫之才，言其材智深美，可以与图政事也。又曰歌诗必类，言各有义，类当从也。类则不跲于言矣，作则施于有政矣。然则春秋，其诗学大昌之会乎。闻之文武周召，诗之体，三代而上，春秋所以与诗合；毛郑齐韩，诗之末，三代而下，春秋所以与诗分。善学者由分致合，出以用，显而处，以书名，俾邱明有传，不堕膏肓；宣尼既删，别开面目。如劳子者，谓非深于诗不可也，谓非深于春秋不可也。汉周盘居贫养母，诵诗至汝坟之卒章，慨然而叹，乃就举孝廉；唐郭山恽侍中宗内宴，诏各奏伎，山恽独诵鹿鸣蟋蟀，帝嘉其直。夫犹是诗耳，周盘用以为孝，山恽用以为忠，犹有春秋诸大夫之遗教焉。若夫言诗之家，攗汉剿宋，均失之愚者，则又何也。是书出，其庶可以无憾已。劳子名孝舆，与余同贡礼部，又同辟大科，余不赴，而劳子就试，宰黔中，凡十年，卒于官。妻归，赁兄庑以居。其贫如此。昔孔子读诗而叹曰，于羔羊见善政之有应，于伐檀见贤者之先事后食，则劳子之学诗有效益可睹矣。余故乐为公诸世。其藏于家者，有读杜窃余、阮斋文钞、诗钞若干卷。乾隆十六年岁在重光协洽相月既望宣城年眷弟张汝霖书
　　序
　　少时读孟子，至诗亡然后春秋作，尝为转一语曰，春秋作而诗乃不亡。闻者或疑之。既而涉猎诸经，以次而治及春秋，虽文成数万，其旨数千，所为维王迹于勿坠者，未易尽窥其涯涘，而华衮斧钺寓于笔削，大要与风人美刺之意若合符节，始信曩时所言亦非谬而不经也。岁癸丑，予初入粤，客端州署校阅试卷。时同事者为江南江宁刘君峩厓、广东南海劳君巨峯，皆博雅士也。月余内樽酒论文，刻烛吟诗，颇极人生韵事。试既竣，刘君以病去，劳君乃出所著春秋诗话属序于予。予心赏其名，及展卷披阅，盖取左传中与诗相附者，集为五卷，曰赋、曰引、曰解、曰拾、曰评，类聚羣分，章疏句解，要皆发前人之所未发，其仍系以春秋者，传固为经作也。夫不精一经者不能治诸经，不精诸经者不能治一经，学者通患，类多不免。今治一春秋传，而诗之源流得失皆于是乎见之，是春秋也而可作诗观乎。通是意者，编年纪月可以观易，惇庸命讨可以观书，朝聘会同可以观礼，引而伸之，触类而长之，其为开拓万古之心胸，曷有纪极，宁仅诗话云尔哉。顾予也暮景飞腾，才疎著述，往往了于心而弗克了于手，而劳君以壮年英发，乃能于旧巢故垒中力开生面，且笃其实而艺者书之，确然可以信今而传后，是则予之所俯仰感怀中惕息而愧让弗如者也。遂书以复焉。时雍正癸丑季夏上浣江右禾川年家同学教弟盛逢润海观氏拜题于端署梅花书屋
　　序
　　吾党工诗者素推罗履先，仆与劳孝舆、陈圣取、苏瑞一皆不及。顾孝舆善言诗，尝同饮圣取晚成堂，雨窗夜话，孝舆谓国风淫诗备列，不知所逸何等，宣尼可作，当不受删诗之诬。又谓陈正字碎琴燕市，无异王右丞主第琵琶一座首肯。然尚未知其有春秋诗话一书也。未几圣取宦越，孝舆宦黔，仆亦沿牒象郡，自是杳不相闻。岁辛未请告里居，桕园张司马乃为孝舆刻此书，属仆譬校。孝舆故善言诗，此书尤卓然可见者。其诗亦日进而工，而所著阮斋诗钞，其子无力授梓，弗克表见当世。用是叹司马之高谊为不可及也。司马宦粤十数载，所至以慈惠称，尤折节下士，士之单寒者振之。尝夜雨乘扁舟访履先于村塾，又尝醵金恤诗人汪白岸之贫。昔陈仲举为豫章太守，问徐孺子所在，径造其庐；王东亭作吴郡，与张希祖情好日隆；韩退之赠卢同句，俸钱给公私；苏子瞻贻吕倚诗，薄少可时助。司马既追步古人，兹复有此举，俾孝舆半生心血不致泯灭无传，且使读是书者知孝舆之善言诗，因以知孝舆之工于诗。不特孝舆之幸，亦吾党之光也。独是孝舆、圣取著作相埒，两人并卒于官，遗文散轶，存十一于千百，责在后死者。仆既不能如李建中手写郭集以待上献，复不能镂之金石以永其传，追念二十年前尊酒论文，徒深旧雨之感，视司马高谊能勿愧哉。仆亦少有诗笔，老去不复料理，牙生辍弦于锺子，匠石废斤于郢人，冥契既逝，发言莫赏，覆瓿灾木，听之后人。张季鹰云，使我有身后名，不如生前一杯酒。比日方与瑞一共游醉乡，且让履先独步。九原有知，得毋笑我潦倒也。乾隆辛未重阳日友人何梦瑶叙
　　
　　春秋诗话卷之一
　　清　　南海劳孝舆阮斋撰
　　赋诗
　　　　风诗之变，多春秋间人所作，而列国名卿皆作赋才也。然作者不名，述者不作，何欤？盖当时秖有诗无诗人。古人所作，今人可援为己诗；彼人之诗，此人可赓为自作，期于言志而止。人无定诗，群无定指，以故可名不名不作而作也。记曰诗言志，在心为志，发言为诗，春秋之赋诗者具在，可以观志，可以观诗矣。叙赋诗。
　　秦穆公享晋公子重耳，公子赋河水［逸诗义取朝宗于海］，公赋六月。赵衰曰　　重耳拜赐。公子降拜稽首，公降一级而辞焉。衰曰　　君称所以佐天子者命重耳，重耳敢不拜。
　　　　赋诗赠畣，春秋始此。两雄相当，意气逼人，隐隐有当今英雄惟孤与使君意。
　　文公如晋晋侯享公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐
　　　　颂不忘规，诗之教也。以乐倡即以乐畣，一唱一和，视后人步韵往复者，倍有深情。
　　宁武子来聘公与之宴为赋湛露及彤弓不辞又不畣赋使行人私焉对曰臣以为肄业及之也昔诸侯朝政于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
　　　　此作诗之旨，即作春秋之旨也。一段大议论，轻轻从杯酒间说出，遂觉鲁之郊禘八佾纷纷无益，祇成妄人，彼初不解湛露彤弓是何物也。大抵当时名卿不乏作赋才，而大识见大学问如武子者仅见耳。宜圣人叹为不可及也。厥后穆叔不拜文王，肆夏一依粉本，其武子诗教遂传于鲁欤。
　　先蔑之使于秦迎公子雍也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗听为赋板之三章［义取其听刍荛之言也林父刚人其深情乃如此］
　　公如晋且寻盟卫侯会公于沓请平于晋公还郑伯会公于棐亦请平于晋公皆成之郑伯宴公子家赋鸿雁季文子曰寡君未免于此文子赋四月子家赋载驰之四章文子赋采薇之四章郑伯拜公畣拜
　　　　鸿雁自言寡弱祈相恤也四月言已行役之劳将归祭未遑也载驰更告急也采薇言不敢安居也四诗拉沓称引各各不言而喻而当时大国凭陵小国奔命之苦凄然如见
　　季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋绿衣之卒章而入［取思古人而获我心也］
　　　　韩奕取其事之切绿衣略其事而取其意同时共赋而各不同古人不执泥如此可为诗法
　　穆叔如晋晋侯享之金奏肆夏之三不拜工歌文王之三又不拜歌鹿鸣之三三拜韩献子使行人问之曰子以君命辱于敝邑先君之礼藉之以乐以辱吾子吾子舍其大而重拜其细何也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜
　　　　意本宁武而属词婉至娓娓动人不亢不谄自是对大国之体可见古人之善脱化处至其训诂之精细直是汉儒玉律金科
　　范宣子来聘告将用师于郑公享之宣子赋摽有梅［欲及时相赴伐郑也］季武子曰谁敢哉今譬于草木寡君在君君之臭味也欢以承命何时之有武子赋角弓宾将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣敢不承命君子以为知礼
　　　　草木臭味句妙有诗情彤弓之赋宁武所不敢听此则受而不辞看他请出天子归功先君就诗中藏字牵合自己遂令赋者受者俱觉有谓东坡云作诗必此诗定知非诗人诗岂有定指哉
　　向之会将执戎子驹支范宣子亲数之责其漏泄言语对曰昔秦人负恃其众贪于土地逐我诸戎惠公蠲其大德谓我诸戎是四岳之裔冑也毋是翦弃赐我南鄙之田狐狸所居豺狼所嗥我诸戎除翦其荆棘驱其狐狸豺狼以为先君不侵不叛之臣至于今不贰昔文公伐郑秦人窃与郑盟而舍戍焉于是乎有殽之师晋御其上戎亢其下秦师不复我诸戎实然譬如捕鹿晋人角之诸戎犄之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不达何恶之能为不与于会亦无瞢焉赋青蝇而退宣子辞焉使即事于会成恺悌也
　　　　青蝇一赋分明当面指斥而反动宣子者恺悌二字入人心曲使人意消所谓温柔敦厚之教也左氏一注非弄笔姿乃明戎子一席话得力却在此耳然戎亦能赋可知当时诗教入人之深
　　夏诸侯之大夫从晋侯伐秦及泾不济叔向见叔孙穆子穆子赋匏有苦叶叔向退而具舟
　　　　仓卒师行矢口成赋想三百篇久为诸名卿奚囊中物
　　孙文子如戚孙蒯入使公饮之酒使太师歌巧言之卒章［喻父子居河上将为乱阶］太师辞师曹请为之初公有嬖妾使师曹诲之琴师曹鞭之公怒鞭师曹三百故师曹歌之以怒文子文子遂作乱
　　　　此诗祸也然诗不任受过顾用之何如耳
　　春晋侯与诸侯宴于温使诸大夫舞曰歌诗必类齐高厚之诗不类荀偃怒且曰诸侯有异志矣
　　　　拈出一类字说诗入妙今之诗人不戚而忧未衰而老无疾而呻吟者抑何不类之甚
　　穆叔如晋聘且言齐故晋人辞穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之间恐无及也见中行献子赋圻父献子曰偃知罪矣敢不从执事以同恤社稷而使鲁及此见范宣子赋鸿眶之卒章宣子曰匄在此敢使鲁无鸠乎
　　　　穆叔于春秋时赋诗最多此章两赋俱感名卿动容相谢知其风雅之气深矣
　　季武子如晋拜师晋侯享之范宣子赋黍苗武子兴再拜稽首曰小国之仰大国也如百谷之仰膏雨焉若常膏之其天下辑睦岂唯敝邑赋六月
　　　　词旨雅令撷诗之腴
　　齐及晋平故穆叔会孙子于柯穆叔见叔向赋载驰之四章叔向曰肸敢不承命
　　季武子如宋报向戍之聘也褚师段逆之以受享赋常棣之七章以卒宋人重贿之归复命公享之赋鱼丽之卒章公赋南山有台武子去所曰臣不堪也
　　　　赋常棣而获重贿归而受大宴武子亦荣矣哉抑南山之诗赞国基焉颂中有讥是时专政公室已卑武子闻而惊避其宜矣
　　晋人执卫侯齐侯郑伯为卫侯如晋晋侯兼享之晋侯赋嘉乐国子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我宗祧也敢拜郑君之不贰也国子使晏平仲私于叔向请卫侯叔向告赵文子文子以告晋侯晋侯使叔向言卫侯之罪于二君国子赋辔之柔矣［逸诗］子展赋将仲子兮［言人言可畏］晋侯乃归卫侯
　　　　国君见执怨巨矣仇深矣岂可以口舌争哉二三君子善于解纷但于杯酒赋咏间宛转开讽而晋怒可平卫难已解甚矣诗之善移人情也长门虽弃旧爱未忘长卿仅得诗意遂横致千金小儒从而诧之抑何少见多怪哉
　　齐庆封来聘其车美叔孙曰服美不称必以恶终美车何为与之食不敬赋相鼠亦不知也
　　郑伯享赵孟于垂陇子展伯有子西子产子太叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足当之伯有赋鹑之贲贲赵孟曰床笫之言不踰阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑有阿赵孟曰武请受其卒章［中心藏之何日忘之］子太叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰彼交匪敖福将焉往若保是言也欲辞福得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而后亡叔向曰然已侈所谓不及五稔者夫子之谓也文子曰其余皆数世之主也子展其后亡者也在上不忘降印氏其次也乐而不荒乐以安民不淫以便之后亡不亦可乎
　　　　垂陇一享七子赋诗春秋一大风雅场也惟七子中有伯有正如竹林中有王戎殊败人意厥后被发之厉卒如赵孟所料仓卒一赋遂足定终身此中机括微哉微哉非深得于诗者未易语此也
　　　　建安七子大历七子若明之前后七子皆以七名风流胜事相仿如此或曰子谓作者七人亦有所指云岂其然欤
　　庆封来奔献车于季武子美泽可以鉴展庄叔见之曰车甚泽人必瘁宜其亡也叔孙穆子食庆封庆封泛祭穆子不悦使工为之诵茅鸱［刺不敬］亦不知既而奔吴
　　　　前赋相鼠今诵茅鸱奚落已甚然叔孙亦可谓对牛鼓簧不惮烦矣茅鸱诗名趣甚惜其逸矣想必活画一醉汉形容
　　公如楚季武子取卞公恶其疏己不敢入荣成伯赋式微以归
　　　　长歌当哭安得不归至再世而鸜鹆来歌正乃欲归不得耳鲁之末造蹭蹬至此悲夫
　　虢之盟令尹享赵孟赋大明之首章赵孟赋小宛之二章事毕赵孟谓叔向曰令尹自以为王矣何如对曰王弱令尹强其可哉虽可不终赵孟曰何故曰强以克弱而安之强不义也不义而强其毙必速诗曰赫赫宗周褒姒灭之强不义也
　　　　大明之赋得意在赫赫二字叔向即引诗赫赫二语见不足恃赫赫而得则可为文王赫赫而失则灭于褒姒孰谓春秋非诗史哉
　　夏四月赵孟叔孙豹曹大夫入于郑郑伯兼享之子皮戒赵孟礼终赵孟赋瓠叶［义取薄物以献也］子皮遂戒穆叔且告之穆叔曰赵孟欲一献子其从之子皮曰敢乎及享具五献之笾豆于幙下赵孟辞私于子产曰武请于冢宰矣乃用一献赵孟为客礼终乃宴穆叔赋鹊巢［喩晋有国而赵孟治之也］赵孟曰武不堪也又赋采蘩曰小国为蘩大国省穑而用之其何实非命子皮赋野有死麇之卒章赵孟赋常棣且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣
　　　　歌瓠叶以辞重享雅甚赋常棣以安吠尨奇甚主宾二诗本不相蒙看他牵合情理宛然如此说诗岂复有粘滞之病哉尤妙赠畣之前有一穆叔鹊巢采蘩互为映发愈有波澜至羣贤举兕争奉颜色则狐虎之威跋扈飞扬分明画出一则礼乐征伐自大夫出之世界矣此会乃赵孟极得意之举是左公极着意之文与前范宣子受彤弓同一洗发阅者毋草草忽之
　　韩宣子来聘且告为政也观书于太史氏见易象春秋曰周礼尽在鲁矣吾乃今知周公之德与周之所以王也公享之季武子赋绵之卒章［以韩子比四臣也］韩子赋角弓武子拜曰敢拜子之弥缝敝邑寡君有望矣赋节之卒章［言晋德可以蓄万邦］既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公
　　　　因诗及树因树不忘诗绝妙诗情遂为千秋佳话
　　宣子自齐聘于卫卫侯享之北宫文子赋淇澳宣子赋木瓜
　　郑伯如楚楚子享之赋吉日既享子产乃具田备王以田江南之梦
　　　　明王不作雅诗既亡僭侈之君得而用之子产虽捷敏将顺良苦矣
　　宋华定来聘通嗣君也享之为赋蓼萧不畣赋君子曰必亡宴语之不怀宠光之不宣令德之不知同福之不受将何以在
　　　　即用诗语作断案映发绝佳
　　郑六卿饯宣子于郊宣子曰二三子请皆赋起亦以知郑志子齹赋野有蔓草宣子曰孺子善哉起有望矣子产赋郑之羔裘宣子曰起不堪也子太叔赋褰裳宣子曰起在此敢勤子至于他人乎子太叔拜宣子曰善哉子之言是不有是事其能终乎子游赋风雨子旗赋有女同车子柳赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜德
　　　　按六诗自羔裘美大夫外余如同车扶苏萚兮序以为刺忽者固为不根若朱传以为皆淫诗而莫淫于褰裳诚如其言诸卿不且自扬国丑乎大抵诗人取兴多托之男女绸缪之辞以言其情王平仲云蔓草一诗子太叔赋于垂陇子齹以饯韩宣孔子与程木子倾盖而赋古人于君臣朋友间每托言配偶至流连想慕之际多言美人其非淫奔之诗也明矣此佳人芳草骚之所以托始也欤
　　　　自垂陇七子赋诗后至此二十有一年复有六卿之赋郑以孱国处必争之地诸君子以风雅之气扶持勿衰孰谓诗人无益人家国哉
　　　　饯行赋诗始此
　　小邾子穆公来朝公与之宴季武子赋采菽穆公赋菁菁者莪昭子曰不有以国其能久乎
　　二十五年春叔孙婼聘于宋公享昭子赋新宫昭子赋车辖
　　　　右列国公卿大夫宴享赠畣而赋诗者三十一则自僖公二十三年春秦穆享重耳［用河水逸诗］至昭公二十五年叔孙婼聘宋而讫［用新宫亦逸诗］穆公赋六月而以兴重耳之霸昭子赋车辖而无救于昭之亡合观二百年间兴衰成败之迹歌之类与不类可以见其志之所之矣
　　补遗
　　吴人既败楚申包胥如秦乞师立依于秦庭而哭日夜不绝声勺饮不入口七日秦哀公为之赋无衣九顿首而坐秦师乃出
　　
　　春秋诗话卷之二
　　解诗
　　　　解诗者因诗作解也左氏传春秋未尝解诗今曰解诗毋乃诬传并诬诗欤曰不诬也左氏传春秋故解诗也未有春秋先有诗凡征伐宴享庙谟野俗一寓于诗此文武志也既无诗乃有春秋文武大法寓于春秋此孔子志也左氏体孔子志作传传春秋犹孔子体文武志作春秋以继诗然则全传皆解诗也诬云乎哉余之摘其一二语以为诗解者但就诗言诗犹浅之乎解诗者也序解诗
　　周郑交质既而交恶君子曰信不由中质无益也明恕而行要之以礼虽无有质谁能间之苟有明信涧溪沼沚之毛苹蘩蕴藻之菜筐筥锜釜之器潢污行潦之水可荐于鬼神可羞于王公而况君子结二国之信行之以礼又焉用质风有采蘩采苹雅有行苇泂酌昭忠信也
　　　　本引诗体然拈出忠信二字遂为四诗的解
　　卫庄公娶于齐东宫得臣之妹曰庄姜美而无子卫人所为赋硕人也
　　　　此说诗标题解也特见者四此与卫之新台载驰郑之清人秦之黄鸟是也左氏传春秋学最博而尤好说诗诗之关时事者往往标出独怪春秋时事之见于诗者如叔于田之刺庄同车扶苏萚兮狡童之刺忽蟋蟀之刺僖山有枢扬之水椒聊之刺昭无衣杕杜之美武葛生采苓之刺献车邻驷铁之美秦如此类者不一而足左传虽非诗史然何不一偶及之耶夫左氏说诗每于他处泛引广说而事之关切者辄遗之岂左氏博学不逮毛公欤
　　　　此小序所以与紫阳以隙也然诸诗往往杂见传中又未必画如朱说则楚固失之齐亦未为得耳大抵诗之作必有题而善读者不可有题非谓诗本无题也学者生千载后不得起千载以上之人而请业焉事在渺茫而强为之题牵诗以就我则有题已无诗不如无题诗尚在也试观诸名卿所赋何诗其诗何题哉余故就此一题发解诗之大凡以与解人参之
　　卫宣公烝于夷姜生急子属诸左公子为娶于齐而美公娶之新台之诗所由作也
　　戴妫大归于陈庄姜作诗以送之其末章曰仲氏任只秉心塞渊终温且惠淑慎其身先君之思以勖寡人
　　公欲平宋郑盟于句渎之邱又会于虚冬又会于龟宋公辞平公与郑伯盟于武父遂伐宋无信也君子曰苟信不继盟无益也诗云君子屡盟乱是用长无信也
　　　　句渎虚龟解屡字确信字是骨无信故盟盟愈无信屡盟则屡无信安得不长乱哉解得痛快
　　卫侯朔人于卫放黔牟于周放宁跪于秦杀左公子泄右公子职乃即位君子以二公子之立黔牟为不度矣夫能固位者必度于本末而后立衷焉不知其本不谋知本之不枝弗强诗云本支百世
　　　　此本引诗例然本末二字讲得透快乃将诗句一点大旨跃然不烦言而解作解诗观悠然有味
　　狄人伐邢管仲言于齐侯曰戎狄豺狼不可厌也诸夏亲昵不可弃也晏安酖毒不可怀也诗云岂不怀归畏此简书简书同恶相恤之谓也请救邢以从简书
　　　　简书二字解得严正尊攘霸业皆简书中经济也古人读书得力处如此
　　狄灭卫戴公庐于漕许穆夫人赋载驰
　　郑弃其师郑人为之赋清人
　　王将以狄伐郑富辰谏略曰召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲
　　　　林尧叟曰此诗本周公闵管蔡之作今富辰以为穆公作盖周乐久废穆公所作盖周公乐歌也
　　郑子臧好聚鹬冠郑伯恶之使盗杀之于陈宋之间君子曰服之不衷身之灾也诗曰彼其之子不称其服子臧之服不称也夫诗曰自贻伊戚其子臧之谓矣夏书曰地平天成称也
　　　　以书释诗可见古人读书贯通处以天地释称字竖义宏敞训诂小儒能无咋舌
　　　　按春秋至僖二十四年为八十年矣至此始引用列国之风前所引者皆雅颂可知风诗皆随时所作如硕人清人之类是也而左氏不悉标出者大抵风诗未必有切指之题小序之傅会可尽信哉
　　城濮之战君子谓晋文公其能刑矣三罪而民服诗云惠此中国以绥四方不失赏刑之谓也
　　　　不特赏是惠即刑亦是惠惠字之解乃全子产用猛政铸刑书仲尼以为古之遗爱是也
　　箕之役先轸黜狼瞫而立续简伯狼瞫怒其友曰盍死之曰吾未获死所其友曰吾与女为难瞫曰周志有之勇则害上不登于明堂死而不义非勇也共享之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣
　　　　看怒字绝妙见解人知诧孟子论大勇之奇辟谁知滥觞于此
　　大事于太庙跻僖公君子以为失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是故鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也
　　　　诸姑伯姊从来谓诗偶然趁韵耳一经搜剔便有至理解人当作如是观
　　秦伯任好卒以子车氏之三子为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁若之何夺之
　　　　橐泉之殉自是坑儒家法左公笺诗非为秦穆惜霸业盖为天下后世哭善人也一唱三叹凄惋欲绝有国家者何可不诵诗
　　邲之战潘党请筑京观楚子曰非尔所知也夫文止戈为武武王克商作颂曰载戢干戈载橐弓矢我求懿德肆于时夏允王保之又作武其卒章曰耆定尔功其三曰铺时绎思我徂维求定其六曰绥万邦屡丰年［杜注此三六之数疑为楚乐歌次第］夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无德而强争诸侯何以和众利人之几而安人之乱以为己荣何以丰财武有七德我无一焉何以示子孙其为先君宫告成事而已武非吾功也
　　　　历叙诸诗看出武王纯是神武不杀作用识解卓绝如此学问小儒莫轻议霸主也愚尝谓五霸除宋襄不足道楚庄秦穆的是桓文对手而且过之楚之吃亏无奈圣人说出左袵二字遂为后世耳食者借口于是一部春秋成了铁板爰书楚人终古寄棘移郊矣不然平心而论如桓之好内文之怀安若无管赵诸贤二公一酒色公子耳岂曾梦见楚王雄风耶
　　晋郄至如楚聘楚子享之子反相为地室而县焉却至将登金奏作于下惊而走出子反曰日云暮矣寡君须矣吾子其入也宾曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰如天之福两君相见无亦一矢以相加遗焉用乐寡君须矣吾子其入也宾曰若让之以一矢祸之大者其何福之为世之治也诸侯间于天子之事则相朝也于是乎有宴享之礼享以训共俭宴以示慈惠共俭以行礼而慈惠以布政政以礼成民是以息百官承事朝而不夕此公侯所以扞城其民也诗曰赳赳武夫公侯干城及其乱也诸侯贪冒侵欲不忌争寻常以尽其民略其武夫以为腹心股肱爪牙故诗曰赳赳武夫公侯腹心天下有道则公侯能为民干城而制其腹心乱则反之今吾子之言乱之道也不可以为法然吾子主也至敢不从
　　　　两章裁作两解不依诗解却大会得诗人之旨此又同一诗而断章各义之法也
　　穆叔如晋解三夏及文王鹿鸣之三
　　　　此条解诗详细见上赋诗
　　晋韩献子告老公族穆子有废疾将立之辞曰诗曰岂不夙夜谓行多露又曰弗躬弗亲庶民弗信无忌不才让其可乎请立起也与田苏游而曰好仁诗曰靖共尔位好是正直神之听之介尔景福恤民为德正直为正正曲为直参和为仁如是则神听之介福降之立之不亦可乎
　　　　穆子邃于诗解如此其有太伯子臧之德也宜矣
　　卫孙文子来聘公登亦登叔孙穆子相趋进曰诸侯之会寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折
　　　　将委蛇分出从衡来解得大奇
　　晋侯以乐之半赐魏绛绛辞曰夫和戎国之福也八年之中九合诸侯诸侯无慝君之灵也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是率从夫乐以安德义以处之礼以行之信以守之仁以厉之而后可以殿邦国同福禄来远人所谓乐也
　　　　乐字中有如许妙义从来诵诗顺口便过孤负古人也
　　晋侯搜于绵上以治兵大夫让位晋国之民是以大和君子曰让礼之主也范宣子能让其下皆让栾黡为汰弗敢违也晋国以平数世赖之刑善也夫一人刑善百姓休和书曰一人有庆兆民赖之其宁惟永其是之谓乎周之兴也其诗曰仪型文王万邦作孚言刑善也及其衰也其诗曰大夫不均我从事独贤言不让也世之治也君子尚能而让其下小人农力而事其上是以上下有礼而谗慝黜远由不争也谓之懿德及其乱也君子称其功以加小人小人伐其技以冯君子是以上下无礼乱虐并生由争善也谓之昏德
　　楚子囊还自伐吴卒遗言谓子庚必城郢君子谓子囊忠君薨不忘增其名将死不忘卫社稷可不谓忠乎忠民之望也诗曰行归于周万民所望忠也
　　　　忠为民望望字不浮
　　楚公子午为令尹公子罢戎为右尹蔿子冯为大司马子橐师为右司马公子成为右司马屈到为莫敖公子追舒为箴尹屈荡为连尹养由基为宫厩尹以靖国人君子谓楚于是能官人官人国之急也能官人则民无觎心诗云嗟我怀人寘彼周行能官人也王及公侯伯子男甸采卫大夫各居其列所谓周行也
　　　　周行二字看出诗人双关之妙故知卷耳思贤的是确解
　　子产寓书于范宣子略曰侨闻君子长国家者非无贿之患而无令名之难夫令名德之舆也德国家之基也有基无坏无亦是务乎有德则乐乐则能久诗云乐只君子邦家之基有令德也夫上帝临女无贰尔心有令名也夫
　　　　解基字实落解乐字透彻诗诂那得如此名通
　　声子通使于晋还令尹子木问晋故焉且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也虽楚有材晋实用之子木曰夫独无族姻乎对曰虽有而用楚材实多归生闻之善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善宁其利淫无善人则国从之诗云人之云亡邦国殄瘁无善人之谓也夏书曰与其杀不辜宁失不经惧失善也商颂有之曰不僭不滥不敢怠皇命于下国封建厥福此汤之所以获天福也
　　　　解僭滥畅快直至受福天人之理微眇可思下面文多不录
　　公如楚过郑伯有廷劳于黄崖不敬穆叔曰伯有无戾于郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎
　　　　将敬字暗解诗中斋字谱出季女小名足补葩坛轶传
　　为宋灾故诸侯之大夫会以谋归宋财既而无归于宋故不书其人君子曰信其可不慎乎澶渊之会卿不书不信也夫诸侯之上卿会而不信宠名皆弃不信之不可也如是诗曰文王陟降在帝左右信之谓也又曰淑慎尔上无载尔伪不信之谓也
　　　　以信字说陟降左右精微可参
　　卫侯在楚北宫文子见令尹之威仪言于卫侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰何以知之对曰诗云敬慎威仪维民之则令尹无威仪民无则焉民所不则以在民上不可以终公曰何谓威仪曰有威可畏谓之威有仪可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之则而象之故能守其官职保族宜家顺是以下皆如是是以上下能相周也卫诗曰威仪棣棣不可选也言君臣上下父子兄弟内外大小皆有威仪也周诗有曰朋友攸摄摄以威仪言朋友之道必相教训以威仪也周书数文王之德曰大国畏其力小国怀其德言畏而爱之诗云不识不知顺帝之则言则而象之也
　　　　威仪不特解诗透辟可作一则古礼经
　　大雨雹季武子问于申丰曰雹可御乎对曰圣人在上无雹虽有不为灾古者日在北陆而藏冰西陆朝觌而出之其藏冰也深山穷谷固阴冱寒于是乎取之其出之也朝之禄位宾食丧祭于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而启之公始用之火出而毕赋自命夫命妇至于老疾无不受冰山人取之县人传之舆人纳之隶人藏之夫冰以风壮而以风出其藏之也周其用之也徧则冬无愆阳夏无伏阴春无凄风秋无苦雨雷不出震无菑霜雹疠疾不降民不夭札今藏川池之冰弃而不用风不越而杀雷不发而震雹之为灾谁能御之七月之卒章藏冰之道也
　　　　本意引诗证藏冰却已为七月作一的确笺注就中写出圣人调燮作用直是弥纶天地古人读书见解如此
　　夏四月甲辰朔日有食之晋侯问于士文伯曰诗所谓彼日而食于何不臧何谓也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时盟于平邱子产争承晋人许之仲尼谓子产于是行也足以为国基矣诗曰乐只君子邦家之基子产君子之求乐者也且曰会诸侯艺贡事礼也
　　　　左氏每于诗所不经意诠出妙解乐字下一求字奇甚
　　晏子与齐侯论和同略曰和如羹焉水火酰醢盐梅以亨鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羹既戒既平鬷格无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊大小短长疾徐哀乐刚柔迟速高下出入周疎以相济也君子听之以平其心心平德和故诗曰德音不瑕今据不然君所谓可据亦曰可否亦曰否若以水济水谁能食之若琴瑟之专一谁能听之同之不可也若是
　　　　和字妙解因味及声及心而总归于德可见饮食音乐俱有至理即在生人大欲中
　　郑子产有疾谓子太叔曰我死子必为政唯有德者能以宽服民其次莫若猛火烈则民畏之故鲜死焉水懦弱民狎而翫之则多死故宽难疾数月而卒太叔为政不忍猛而宽郑国多盗取人于萑苻之泽太叔悔之曰吾早从夫子不及此兴徒兵以攻盗尽杀之盗少止仲尼曰政宽则民慢慢则纠之以猛猛则民残残则施之以宽宽以济猛猛以济宽政是以和诗曰民亦劳止汔可小康惠此中国以绥四方施之以宽也毋纵诡随以谨无良式遏寇虐憯不畏明纠之以猛也柔远能迩以定我王平之以和也又曰不竞不絿不刚不柔布政优优百禄是遒和之至也
　　　　以宽猛平和解四诗妥协
　　魏献子与魏戊县谓成鱄曰人以我为党乎对曰何也戊之为人也远不忘君近不偏同居利思义在约思纯有守心而无淫行虽与之县不亦可乎昔武王克商光有天下其兄弟之国者十有五人姬姓之国者四十人皆举亲也夫举无他唯善所在亲疏一也诗曰惟此文王帝度其心莫其德音其德克明克明克类克长克君王此大国克顺克比比于文王其德靡悔既受帝祉施于孙子心能制义曰度德正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从曰比经纬天地曰文九德不愆作事无悔故袭天禄子孙赖之主之举也近文德矣仲尼闻之也以为义曰近不失亲远不失举可谓义矣又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎
　　　　泛引文王词谀而夸矣然其疏剔九德凿凿有味其言之
　　郑驷歂杀邓析而用其竹刑君子谓子然于是乎不忠苟有可以加于国者弃其邪可也静女之三章取彤管焉干旄何以告之取其忠也故用其道不弃其人诗云蔽芾甘棠勿翦勿伐召伯所茇思其人犹爱其树况用其道而不恤其人乎
　　　　干旄取忠甘棠爱人经生家常谈也静女取彤管先生能无反唇哉知其解者可为说诗长一格矣然细按二取字文义皆于不美中取其美者则干旄亦静女类耳诗岂有一定之柄哉何今之泥诗柄者纷纷高叟之多也噫
　　右左传解诗三十三则本引诗例也而其中往往就诗作解于诗多所发明或解以其题如硕人黄鸟之类是也或解以其事如日食藏冰之类是也或解其大旨如苹蘩之忠信卷耳之周行之类是也或训诂其字义如四牡之周咨以及九德之类是也或大畅其词而另辟一解或断取其义而不泥其文俱可作解诗观总之解不一解亦无定解得其解者进乎解矣
　　补遗
　　秦纳惠公谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僭不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也
　　　　君臣所解忌克皆洞入世情自是霸主本领
　　
　　春秋诗话卷之三
　　引诗
　　　　引诗者引诗之说以证其事也事主也诗宾也然如断狱焉诗则爰书也引之断之而后事之是非曲直锱铢不爽其衡则又事为宾而诗为主知引诗之诗为主可与说诗矣序引诗
　　郑伯克段于鄢遂寘其母于城颍而誓之曰不及黄泉毋相见也既而悔之颖考叔闻之有献于公公赐之食食舍肉公问之对曰小人有母皆尝小人之食矣未尝君之羹请以遗之公曰尔有母遗繄我独无颖考叔曰敢问何谓也公语之故且告之悔曰君何患焉若阙地及泉隧而相见其谁曰不然公从之遂为母子如初君子曰颖考叔纯孝也爱其母施及庄公诗曰孝子不匮永锡尔类其是之谓乎
　　　　类作同类说意味深长孟子所谓天下之为父子者定是也
　　宋穆公卒殇公即位君子曰宋宣公可谓知人矣立穆公其子享之命以义夫商颂曰殷受命咸宜百禄是荷其是之谓乎
　　　　即以宋诗作证确甚切甚
　　齐侯欲以文姜妻郑太子忽忽辞人问其故曰人各有耦齐大非吾耦也诗曰自求多福在我而已大国何为
　　郑忽守正两辞齐昏此独行君子之所为也竟使折胁之祸移于鲁桓岂非自求多福哉小儒好以成败论人遂咎其守小节而失大援抑何其不乐与人为善也小序于扶苏蔓草等诗指为刺忽者不一而足甚至诋为狡童独何心欤抑何见欤
　　齐侯使敬仲为卿辞曰羁旅之臣幸若获宥及于宽政赦其不闲于教训而免于罪戾弛于负担君之惠所获多矣敢辱高位以速官谤请以死告诗曰翘翘车乘招我以弓岂不欲往畏我友朋［逸诗］
　　晋侯使士蔿为二公子筑蒲与屈不慎寘薪焉夷吾诉之公使让之士蔿稽首而对曰臣闻之无丧而戚忧必雠焉无戎而城仇必保焉寇仇之保又何慎焉守官废命不敬固仇之保不忠失忠与敬何以事君诗云怀德维宁宗子维城君其修德而固宗子何城如之三年将寻师焉焉用慎
　　　　议论之奇纳谏之巧不必更言妙在天然城字引用确当古人读书有用如此
　　荀息不食言里克弒卓子死之君子曰诗所谓白圭之玷尚可磨也斯言之玷不可为也
　　　　于此可悟诗之可以言处却在谨言
　　齐侯使管敬仲平戎于王王以上卿之礼享之受下卿之礼而还君子曰管仲之世祀也宜哉让不忘其上诗曰恺弟君子神所劳矣
　　晋侯及秦伯战于韩获晋侯惠公在秦谓韩简子曰先君若从史苏之占吾不及此对曰龟象也筮数也物生而后有象象而后有滋滋而后有数先君之败德及可数乎史苏是占勿从何益诗曰下民之孽匪降自天僔沓背憎职竞由人
　　　　天人之理曲尽幽微惜彼昏之不悟耳
　　宋人伐曹讨不服也子鱼曰文王闻崇乱而伐之军三旬而不降退修教而复伐之因垒而降诗曰刑于一寡妻至于兄弟以御于家邦今君德无乃犹有所阙而以伐人若之何
　　富辰言于王曰请召太叔诗曰协比其邻昏姻孔云吾兄弟之不协焉能怨诸侯之不睦
　　僖公卑邾不设备而御之臧文仲曰国无小不可易也无备虽众不可恃也诗云战战兢兢如临深渊如履薄冰又曰敬之敬之天惟显思命不易哉先王之明德犹无不难也无不惧也况我小国乎君其毋谓邾小蜂虿有毒而况国乎
　　白季荐冀缺于晋侯文公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不祇兄不友弟不恭不相及也诗曰采葑采菲无以下体君取节焉可也
　　殽之役秦大夫请杀孟明秦伯曰是孤之罪也周芮良夫之诗曰大风有隧贫人败类听言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪使复为政
　　　　此可与楚子不筑京观合观一善于居功一善于处过可见秦楚二雄省深得力于诗者桓文岂能及此此秦誓所以与典谟并垂不朽欤
　　赵成子言于大夫曰秦师又至将必辟之惧而增德不可当也诗曰毋念尔祖聿修厥德孟明念之矣
　　秦伯伐晋晋人不出封殽尸而还遂霸西戎君子以是知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪解以事一人孟明有焉贻厥孙谋以燕翼子子桑有焉
　　　　三引诗各有至理孟明之有显而易见子桑之有遽至贻谋可知荐贤者庆流子孙则蔽贤者毒流后世矣识见极高议论极大若秦穆之有乃至以用人之事谋及祖宗微哉微哉非神明于诗而不泥其解者岂见及此
　　逆妇姜于齐卿不行非礼也君子以是知出姜之不允于鲁也曰贵聘而贱逆之君而卑之立而废之弃信而坏其主在国必乱在家必亡不允宜哉诗曰畏天之威于时保之敬主之谓也
　　　　左傅多事后傅会然其论以敬为主自是名言
　　楚人灭江秦伯为之降服出次不举过数大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣
　　　　既痛逝者行自念也贤君忧勤惕励如此此秦之所以日大欤
　　齐侯侵我西鄙谓诸侯不能也遂伐曹讨其来朝也季文子曰齐侯其不免乎己则无礼而讨于有礼者女何故行礼礼以顺天天之道也己则反天而又讨人难以免矣诗曰胡不相畏不畏于天君子之不虐幼贱畏于天也周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣
　　　　两引天字以言礼礼有天礼为有本天有礼天不落空古人晰理精细如此
　　宋华元杀羊食士其御羊斟不与及战羊斟曰畴昔之羊子为政今日之事我为政与入郑师故败君子谓羊斟非人也以其私憾败国殄民于是刑孰大焉诗所谓人之无良者其羊斟之谓乎残民以逞
　　　　羊斟何足责责以无良者所以罪华元之失人也
　　士会谏晋灵公三进及溜而后视之曰吾知所过矣将改之对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂唯羣臣赖之又曰衮职有阙唯仲山甫补之能补过也君能补过衮不废矣
　　赵穿攻灵公于桃园宣子亡未出山而复大史书曰赵盾弒其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之怀矣自贻伊戚其我之谓矣
　　会于攒函狄服也晋大夫欲召狄却成子曰吾闻之非德莫如勤非勤何以求人能勤有继其从之也诗曰文王既勤止文王犹勤况寡德乎
　　　　文王犹勤句振起庸人无限惰气天下学人皆当铭之座右诵一再过
　　晋师救郑郑及楚平桓子欲还随武子曰善会闻用师观衅而动德刑政事典礼不易不可敌也今楚德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也
　　　　以养晦为攻昧另一解也
　　邲之役郑石制实入楚师将以分郑而立公子鱼臣辛未郑杀仆叔及子服君子曰史佚所谓毋怙乱者是也诗曰乱离瘼矣奚其适归归于怙乱者也夫
　　晋侯赏桓子狄臣千室亦赏士伯以瓜衍之县羊舌职曰周书所谓庸庸祇祇者谓此物也士伯用中行伯君信之亦用士伯此之谓明德矣文王所以造周不是过也故诗曰陈锡载周能施也率是道也其何不济
　　士会献狄俘王以黻冕命士会将中军且为太傅于是晋国之盗逃奔于秦羊舌职曰吾闻之禹称善人不善人远此之谓也夫诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也
　　范武子将老召文子曰燮乎吾闻之喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以已乱也弗已者必益之却子其或者欲已乱于齐乎不然余惧其益之也余将老使却子逞其志庶有豸乎尔从二三子唯敬
　　　　此武子一则家训君子喜怒以已乱是学问中语弗已则益是阅历中语皆从诗得来可见当时名卿酝酿之深醇也
　　鞍之役宾媚人赂晋师晋人不可曰必以萧同叔子为质而使齐之封内尽东其畞封曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其毋乃非德类也乎先王疆理天下土物之宜而布其利故诗曰我疆我理南东其畞今吾子疆理诸侯而曰尽东其畞而已唯吾子戎车是利无顾土宜其毋乃非先王之命也乎反先王则不义何以为盟主其晋实有阙四王之王也树德而济同欲焉五伯之霸也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉
　　　　两折晋人三引诗以畅其说皆中情理诗可以言信矣
　　巫臣将取夏姬尽室以行申叔跪遇之曰异哉夫子有三军之惧而又有桑中之喜宜将窃妻以逃者也
　　　　戏言不宜直斥借桑中一诗作谈柄吐属更隽
　　楚子重为阳桥之役以救齐将起师子重曰君弱羣臣不如先大夫师众而后可诗曰济济多士文王以宁夫文王犹用众况吾侪乎
　　蜀之盟蔡侯许男不书乘楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不解于位民之攸塈
　　　　位字说出如许郑重遂将诗人谨肃官箴之言看出圣人爱惜名器之旨凡百有位其敬听之
　　公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎
　　七年春吴伐郯郯成季文子曰中国不振旅蛮夷入伐而莫之或恤无吊者也夫诗曰不吊昊天乱靡有定其此之谓乎有上不吊其谁不受乱吾亡无日矣
　　　　伤心之语几于下泉之痛哭矣
　　晋侯使韩穿来言汶阳之田归之于齐季文子饯之私焉曰大国制义以为盟主是以诸侯怀德畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士二其行士也罔极二三其德七年之中一予一夺二三孰甚焉士之二三犹丧妃耦而况霸主霸主将德是以而二三之其何以长有诸侯乎诗曰犹之未远是用大简行父惧晋之不远犹而失诸侯也是以敢私之
　　晋栾书侵蔡遂侵楚获申骊楚师之还也晋侵沈获沈子揖初从知范韩也君子曰从善如流宜哉诗曰恺悌君子遐不作人求善也夫作人斯有功绩矣
　　楚人伐莒君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也
　　　　逸诗如此类识解高绝虽零金碎玉令人把玩不忍释夫子岂忍删之或谓诗之自轶或传之者之失之非夫子删之也此说近理
　　卫侯享苦成叔傲宁惠子曰苦成家其亡乎古之为享食也以观威仪省祸福也故诗曰兕觥其觩旨酒思柔彼交匪敖万福来求今夫子傲取祸之道也
　　　　傲可亡家柔能致福名言可作弦韦
　　鄢陵之役子反入见申叔时曰师其何如对曰德刑详义礼信战之器也德以施惠刑以正邪详以事神义以建利礼以顺时信以守物民生厚而德正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无灾害民生敦庞和同以听莫不尽力以从上命致死以补其阙此战之所由克也
　　　　论战之道而通于神明说迂远矣然观孔子曰我战则克祭则受福事殊而理则一也
　　齐姜薨初穆姜使择美槚以自为榇与颂琴季文子取以葬君子曰非礼也礼无所逆妇养姑者也亏姑以成妇逆莫大焉诗曰其惟哲人告之话言顺德之行季孙于是乎不哲矣且姜氏君之妣也诗曰为酒为醴烝畀祖妣以洽百礼降福孔皆
　　　　两引似迂而切似谴而正波澜涌起可见古人诗情
　　祁奚之举君子谓其能举善矣称其仇不为谄立其子不为比举其偏不为党商书曰无偏无党王道荡荡其祁奚之谓矣解狐得举祁午得位伯华得官建一官而三物成能举善也夫唯善故能举其类诗云惟其有之是以似之
　　　　有字似字切当
　　楚杀其大夫公子壬夫贪也君子谓楚共王于是不刑诗曰周道挺挺我心扃扃讲事不令集人来定已则无信而杀人以逞不亦难乎［逸诗］
　　楚子囊伐郑子驷子国子耳欲从楚子孔子蟜子展欲待晋子驷曰周诗有之曰俟河之清人寿几何兆云询多职竞作罗谋之多族民之多违姑从楚以纾吾民
　　　　俟河之清人寿几何八字深情若揭魏武父子古乐府拟之不尽
　　吴伐楚丧养由基大败吴师君子以吴为不吊诗曰不吊昊天乱靡有定
　　　　偶然口头语亦引诗以实之想此二字当时已为成说可见此时弦诵有素诗作典用久矣
　　范宣子以栾盈之党囚叔向乐王鲋曰吾为子请叔向不应出不拜人皆咎叔向向曰必祁大夫乐王鲋从君者也何能行祁大夫外举不弃仇内举不失亲其独遗我乎诗曰有觉德行四国顺之夫子觉者也晋侯问叔向之罪于乐王鲋曰不弃其亲其有焉于是祁奚老矣闻之乘驿见宣子曰诗曰惠我无疆子孙保之书曰圣有谟训明征定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎
　　　　两人各称诗以赞扬其美足见古贤相知心处俱从诗书中印证自非世俗标榜恶习
　　郑公孙黑肱有疾归邑于公而使黜官薄祭曰吾闻生于乱世贵而能贫民无求焉可以后亡敬共事君与二三子生在敬戒不在富也君子曰善戒诗曰慎尔侯度用戒不虞子张有焉
　　　　生在敬戒子张之忧患深矣名言可佩
　　子产寓书于范宣子略曰侨闻君子长国家者非无贿之患而无令名之难夫令名德之舆也德国家之基也有基无坏无亦是务乎有德则乐乐则能久诗曰乐只君子邦家之基有令德也夫上帝临女无贰尔心有令名也夫
　　　　引诗基字实落乐字透彻安得不动人
　　卫献公求复国宁喜许之太叔文子曰乌乎诗所谓我躬不说皇恤我后者宁子可谓不恤其后矣将可乎哉殆必不可君子之行思其终也思其复也书曰慎始而敬终终以不困诗曰夙夜匪解以事一人今宁子视君不如弈棋其何以免乎
　　　　视君不如弈棋后世六朝五代臣子都从此安身宁子其不祧之祖哉噫
　　宋左师合晋楚之成请赏公与之邑六十以示子罕削而投之左师辞焉向氏欲攻司成左师曰我将亡夫子存我德莫大焉又可攻乎君子曰彼己之子邦之司直乐喜之谓乎何以恤我我其收之向戍之谓乎
　　郑子展使印段往会葬楚灵王伯有曰弱不可子展曰与其莫往弱不犹愈乎诗曰王事靡盬不遑启处东西南北谁敢宁处坚事晋楚以蕃王室也王事无旷何常之有
　　　　当时每有国议识者辄引诗以折之而议遂定此即汉人引经断狱之旨也
　　晋平公杞出也故合诸侯之大夫以城杞子太叔曰若之何哉晋国不恤周宗之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离德诗曰协比其邻昏姻孔云晋不邻矣其谁云之
　　郑伯有强使子皙如楚子皙怒将攻伯有大夫和之盟于伯有氏裨谌曰是盟也其与几何诗曰君子屡盟乱是用长今是长乱之道也祸未歇也
　　　　传中屡引此诗可想春秋恶盟之旨
　　子产壤晋馆垣晋谢不敏乃筑诸侯之馆叔向曰辞之不可以已也如是夫子产有辞诸侯赖之若之何其释辞也诗曰辞之辑矣民之协安辞之怿矣民之莫矣其知之矣
　　　　辞字是郑国安身立命处亦是子产一生学问经济处引诗一证分明见辞之所系甚巨正非徒为辅颊舌之咸
　　北宫文子相卫襄公以如楚过郑印段迋劳于棐林如聘礼而以劳辞文子入聘子羽为行人冯简子与子太叔逆客事毕而出言于卫侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有
　　　　一濯字也孟子以喻仁左氏以喻礼俱能见其大体此意以说诗何患不触处皆灵
　　叔弓帅师疆郓田因莒乱也于是莒务娄瞀胡及公子灭明以大厖与常仪靡奔齐君子曰莒展之不立弃人也夫人可弃乎诗曰无兢维人善矣
　　令尹子围弒楚王子干奔晋从车五乘叔向使与秦公子同食皆百人之饩赵文子曰秦公子富叔向曰底禄以德德钧以年年同以尊公子以国不闻以富且夫以千乘去其国强御已甚诗曰不侮鳏寡不畏强御秦楚匹也使后子与子干齿
　　　　二句诗长人多少厚道增人多少势力故知当时名卿熟于风雅常存此二句在胸中天下岂有难处之事
　　叔弓聘晋报宣子也晋侯使郊劳辞致馆辞叔向曰叔子知礼哉吾闻之曰忠信礼之器也卑让礼之宗也辞不忘国忠信也先国后己卑让也诗曰敬慎威仪以近有德夫子近德矣
　　齐景公繁于刑市有鬻踊者公问晏子曰子近市识贵贱乎曰踊贵屦贱齐侯于是省刑君子曰仁人之言其利溥哉晏子一言而齐侯省刑诗曰君子如祉乱庶遄已其是之谓乎
　　　　踊贵屦贱四字惊人省刑固其宜耳
　　子产作邱赋国人谤之子宽以告子产曰何害苟利社稷死生以之且吾闻为善者不改其度故能有济也民不可逞度不可改诗曰礼义之不愆何恤于人言吾不迁矣
　　　　逸诗似五言古率直有味
　　宋寺人柳有宠逐华合比于是华亥欲代右师乃与寺人柳比公使代之见于左师左师曰女夫也必亡女丧而宗室于人何有人于女亦何有诗曰宗子维城毋俾城坏毋独斯畏女其畏哉
　　卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰诗曰脊令在原兄弟急难又曰死丧之威兄弟孔怀兄弟之不睦于是乎不吊况远人谁敢归之
　　　　讲兄弟处恻恻动人可知霸主之术非纯任威也
　　孟僖子至楚病不能相礼将终使其子师事仲尼仲尼曰能补过者君子诗曰君子是则是效孟僖子可则效已矣
　　　　一补过便可则效然则过曷尝负人哉诗语鞭策庸人不少
　　石言于晋魏榆晋侯问于师旷曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石之言不亦宜乎于是晋侯方筑虒祈之宫叔向曰子野之言君子哉君子之言信而有征故怨远于身小人之言僭而无征故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子其知之矣
　　　　子野论石不当言而言叔向又赞子野之言为君子言于是引诗无数言字相为映发觉得一篇文字花团锦簇左公文情勃发时有此种
　　冬筑郎囿季平子欲其速成昭子言曰诗曰经始勿亟庶民子来焉用速成其以剿民也无囿犹可无民平子伐莒取郠献俘始用人于社臧武仲在齐闻之曰周公其不享鲁祭乎周公享义鲁无义诗曰德音孔昭视民不佻佻之谓甚矣而一用之将谁福哉
　　　　周公不享鲁祭语有余悲干侯之事兆于此矣
　　齐侯伐徐楚子闻蛮氏之乱遂取蛮氏二月齐师至于蒲隧徐人行成遂盟赂齐侯以甲父之鼎叔孙昭子曰诸侯之无伯害哉齐君之无道也兴师而伐远方会之有成而还莫之亢也无伯也夫诗曰宗周既灭靡所止戾正大夫离居莫知我肄其是之谓乎
　　　　匪风下泉诗人怨痛左氏至此亦无限凄惋大抵霸者亦救时之道至于无霸生民所以憔悴于战国欤
　　葬蔡平公太子朱失位位在卑昭子叹曰蔡其亡乎若不亡是君也必不忠诗曰不解于位民之攸塈今始即位而卑身将从之
　　子大叔相郑伯如楚见范献子献子曰若王室何曰老夫其国家不能恤敢及王室抑人亦有言曰嫠不恤其纬而忧宗周之陨为将及焉今王室实蠢蠢焉吾小国惧矣然大国之忧也吾侪何知焉吾子其早图之诗曰缾之罄矣维罍之耻王室之不宁晋之耻也
　　齐侯禳彗晏子曰无益也天道不谄不贰其命若之何禳之天之有彗也以除秽也君无秽德又何禳焉若德之秽禳之何损诗曰惟此文王小心翼翼昭事上帝聿怀多福厥德不回以受方国君无违德方国将至何患于彗诗曰我无所监夏后及商用乱之故民卒流亡若德回乱民将流亡无能补也公说乃止齐侯与晏子坐于路寝公叹曰美哉谁有此乎晏子曰敢问何谓也公曰吾以为在德对曰如君之言其陈氏乎陈氏虽无大德而施于民豆区釜锺之数其取诸公也薄其施之民也厚公厚敛焉陈厚施焉民归之矣诗曰虽无德与女式歌且舞陈氏之施民歌舞之矣
　　　　坐此室者而问其有此者谁发想奇甚分明劝酒长星无聊之极矣当时世卿之强其上未尝不知而往往付之无可如何其臣虽贤如晏子叔向亦坐视而难挽盖积重之势至于如此国愈大则其祸愈酷齐而田晋而三不待战国时可知矣此春秋恶世卿所以示后世以尾大不掉之患也
　　　　厚施小惠不可以言德而民已歌舞之则民之当时憔悴虐政可知矣引诗巧合亦与上二诗德字相映发
　　晋魏舒合诸侯大夫于狄泉寻盟且城成周魏子南面卫彪徯曰魏子必有大咎干位以令大事非其任也诗曰敬天之怒不敢戏豫敬天之渝不敢驰驱况敢干位以作大事乎
　　　　大夫之强横如此时事可知矣
　　吴入郢昭王奔郧郧公辛之弟怀将弒王以复父仇辛曰君讨臣谁敢仇之君命天也若死天命将谁仇诗曰柔亦不茹刚亦不吐不侮矜寡不畏强御唯仁者能之违强凌弱非勇也乘人之弱非仁也灭宗废祀非孝也动无令名非知也必犯是余将杀女
　　　　子胥郧辛怨同而报异忠孝各行其是而已然君命犹天之言大义犹觉凛凛晰理绝精不得訾其忘父仇也若乘君之厄而下石则忠孝且两伤矣余尝论子胥稽绍所行不同其人皆有血性然以郧辛王裒相比则二子未免有惭色引诗最精慕容垂不迫符坚于险深得诗意自是英雄人本色
　　晋人讨卫之叛故曰由涉佗成何于是执涉佗以求成于卫卫人不许遂杀涉佗成何奔燕君子曰此之谓弃礼必不钧诗曰人而无礼胡不遄死涉佗亦遄矣哉
　　　　引证遄字涉笔成趣摇曳多姿
　　晋赵鞅纳卫太子于戚与郑师遇卜战龟焦乐丁曰诗云爰始爰谋爰契我龟谋协以故兆询可也
　　郑驷秦富而侈嬖大夫也而常陈卿之车服于其庭郑人恶而杀之子思曰诗曰不解于位民之攸塈不守其位而能久者鲜矣商颂曰不僭不滥不敢怠皇命以多福
　　卫出公再奔使以弓问子贡且曰吾其入乎对曰臣不识也私于使者曰昔成公孙于陈宁武子孙庄子为宛濮之盟而君入献公孙于齐子鲜子展为夷仪之盟而君入今君再在孙矣内不闻献之亲外不闻成之卿则赐不识所由入也诗曰无竞维人四方其顺之若得其人四方以为主而国于何有
　　右引诗七十五则通前解诗共一百零八则自朝会聘享以至事物细微皆引诗以证其得失焉大而公卿大夫以至舆台贱卒所有论说皆引诗以畅厥旨焉余尝伏而读之愈益知诗为当时家弦户诵之书凡周家之所以维系八百年之人心酝而酿之以成一代之风气胥是物也今日六经之如日月经天江河行地者盖自尼山论定耳若当时易象春秋仅藏鲁府学士大夫犹不得徧见之若礼乐则太常工瞽乃有专司俱非可以诵读而称引也可以诵读而称引者当时止有诗书然传之所引易乃仅见书则十之二三若夫诗则横口之所出触目之所见沛然决江河而出之者皆其肺腑中物梦寐间所呻吟也岂非诗之为教所以浸淫人之心志而厌饫之者至深远而无涯哉盖尝私揣诸经有邃于理者有严于法者有束于事者惟诗独深于情当其情之深也止有一往不自知其为理为法为事之所在而理与法与事固已悠扬曲折一一具于其中此文武周公之教所以入人而无人非诗人无地非诗景无言非诗声盖至幽厉既伤而后曹桧既亡以还天下陵迟败坏至无可如何而学士大夫骚人怨客犹得称引以舒其愤闷之气而写其无聊之思则诗之教可知矣余故摭拾左氏之引诗而见文武之造周焉
　　
　　春秋诗话卷之四
　　拾诗
　　　　传中多轶诗皆左氏拾而出之者也虽然风雅之坠地久矣左氏体圣人之志传春秋以继诗之亡则三百十一篇皆拾也夫岂惟轶诗余故因左氏之所拾而零拾传中所有之韵语以畅诗之流以补诗之阙而极诗之变焉盖天籁之发触而成声凡有韵可歌者皆诗也其体凡十有一因传所名而区之曰赋曰诵曰讴曰歌曰谣曰箴曰铭曰投壶词曰繇词曰谚曰隐语序拾诗
　　赋一
　　大隧之中共乐也融融大隧之外其乐也泄泄［郑庄公母子相见之赋］
　　　　悠然母子之爱二乐字中无限悲痛可歌可泣不堪回首矣
　　狐裘尨茸一国三公吾谁适从［士蔿筑蒲屈城为晋献公所让而赋］
　　　　三句连韵是柏梁仿体
　　诵二
　　原田每每舍其旧而新是谋［城濮之战晋文公听舆人之诵］
　　　　此即今人卜口卦所自始舆人无心之诵说出新旧二字适中晋文之疑此天籁之动于自然与人事相感发也后秦鸩摩罗什善听风铃疑有此术
　　臧之狐裘败我于狐骀我君小子朱儒是使朱儒朱儒使我败于邾［臧武仲师败于邾国人诵之］
　　　　武仲在鲁有圣人之目此一举也获朱儒之讥焉用圣人为哉
　　取我衣冠而褚之取我田畴而伍之孰杀子产吾其与之／我有子弟子产诲之我有田畴子产殖之子产而死谁其嗣之
　　　　舆人之诵忽祝忽诅子产若非久其位则孰杀之语为终身病矣危哉故知火攻一道亦是下策何今之传舍其官者甫得京兆五日亦矜言猛烈也直是不怕杀耳
　　讴三
　　睅其目皤其腹弃甲而复于思于思弃甲复来［城者之讴］
　　牛则有皮犀兕尚多弃甲则那［华元使骖乘畣讴］
　　从其有皮丹漆若何［城者复畣讴］
　　　　宋人歌谣好以貌写人尤莫奇于此讴以瞠目大腹而多须之人形状魁梧至于弃甲写出令人发笑畣讴佯为不解以呆掩羞锺评所谓滑稽得妙顽钝得妙是也至又讴真咄咄逼人矣安得不驱而去哉吾粤人好歌往往以花月之辰登台倡和语杂俚雅互为嘲讥多比兴之体岭右人听之哂为蛮俗岂知此风始于春秋时哉采风者可以观矣
　　泽门之皙实兴我役邑中之黔实慰我心［宋筑城者之讴］
　　　　不斥其名曰皙曰黔举目所见随口而吟其情如见
　　歌四
　　济洹之水赠我以琼瑰归乎归乎琼瑰盈吾怀乎［声伯梦中歌］
　　　　楚语离奇幽艳诵之觉荒邱鬼啸暗室磷青矣声伯讳梦中占之遽卒后人所以有霄寐匪祯札闼洪庥之书乎
　　恤恤乎湫乎攸乎深思而浅谋迩身而远志家臣而君图有人矣哉　　又曰我有圃生之杞乎从我者子乎去我者鄙乎倍其邻者耻乎已乎已乎非吾党之士乎［南蒯乡人诗］
　　　　恤恤湫攸古奥若不可解而南蒯浮浅之形如见后歌殷勤开导语意深厚居然风诗之遗
　　既定尔娄猪盍归吾艾豭［卫太子过宋听野人之歌］
　　　　谑太虐矣歌者快口闻者刺心遂使卫人父子三代祸乱相寻者此歌兆之衅也
　　景公死兮不与埋三军之事乎不与谋师乎师乎何党之乎［莱人之歌］
　　　　此哀羣公子之失所也音调凄绝
　　鲁人之皐数年不觉使我高蹈唯其儒书以为一国忧［齐人责鲁稽首之歌］
　　　　皐缓也鲁人缓畣齐之稽首故齐邾二国高蹈来此会则以鲁人恃其儒书之故也国之坏也儒书亦足生忧周礼在鲁乃为病矣周公之衰一至此哉
　　謡五
　　丙之晨龙尾伏辰均服振振取虢之旃鹑之贲贲天策焞焞火中成军虢公其奔［晋献公灭虢之謡］
　　鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢远哉遥遥稠父丧劳宋父以骄鸜鹆鸜鹆往歌来哭［文武之世童谣］
　　　　此谶所自始也杜元凯曰童齓之子未有念感而会成嬉戏之言似有冯之者其言或中或否博览之士能惧思之人兼而志之以为鉴戒以为将来之验可有益于世教孙月峰曰荧惑星不见必下至民间化为童子而言后来之事羣儿从而传之圣人屡采之以志兴亡不得以左氏为诬矣杜言理孙言气附记之以备参考
　　箴六
　　芒芒禹迹画为九州岛经启九道民有寝庙兽有茂草各有攸处德用不扰在帝夷羿冒于原兽忘其国恤而思其麀牡武不可重用不恢于夏冢欤臣司原敢告仆夫［辛申虞箴］
　　　　此箴最古风雅先声也汉扬子云极力摹仿仅得其貌便已雄视余子古人之沾丐后人岂浅鲜耶
　　铭七
　　昧旦不显后世犹怠［谗鼎铭］
　　一命而偻再命而伛三命而俯循墙而走亦莫余敢侮饘于是粥于是以餬余口［宋正考父鼎铭］
　　　　此圣人家箴也词繁而不杀极写恭字此与商颂曰自古又曰在昔又曰先民同意俱是郑重恭谨不敢少有轻忽之思也明德之后有达人遂为万世之师鼎之食报岂仅饘粥餬口已哉
　　余掖杀国子莫余敢止［礼至灭邢而铭其器之词］
　　投壶词八
　　有酒如淮有肉如坻寡君中此为诸侯师［晋侯投壶词］
　　有酒如渑有肉如陵寡君中此与君代兴［齐侯投壶词］
　　　　有声有情齐君晋君角胜于酒肉之场如是如是
　　繇词九
　　凤皇于飞和鸣锵锵有妫之后将育于姜五世其昌并于正卿八世之后莫之与京［懿氏卜妻敬仲繇词］
　　　　俨然正雅之音
　　专之渝攘公之貐一熏一莸十年尚犹有臭［晋献公卜立骊姬繇词］
　　　　词古奥而理深邃为焦氏易林滥觞
　　千乘三去三去之余获其雄狐［秦伐晋卜徒父筮得蛊繇］
　　士刲羊亦无忘也女承筐亦无贶也西邻责言不可偿也归妹之睽犹无相也震之离亦离之震为雷为火为嬴败姬车说其輹火焚其旗不利行师败于宗邱归妹睽孤寇张之弧侄其从姑六年其逋逃归其国而弃其家明年其死于高梁之虚［史苏之占］
　　　　占验之词从后观之疑为傅会然古人累世守一官终身名一艺专精之至可以通幽何怪其言之如神也
　　兆如山陵有夫出征而丧其雄［孙文子卜追郑繇词］
　　　　此卫定姜所断繇词也所谓我往彼亡即依此解齐女二人皆有绝世聪明邃于易理而穆姜宣淫不足道矣
　　谚十
　　山有木工则度之宾有礼主则择之［周谚］
　　匹夫无罪怀璧其罪［周谚］
　　　　此即易所谓负且乘致寇至是也
　　心苟无瑕何恤乎无家［晋士蔿引谚］
　　　　二语和平可以销人怨愤
　　辅车相依唇亡齿寒［虞宫之奇引谚］
　　畏首畏尾身其余几［郑子家引古言］
　　　　二谚所喻俱近取诸身指出绝妙道理古人吃紧为人之意阅历深者自知之
　　高下在心川泽纳污山薮藏疾瑾瑜匿瑕国君含垢
　　　　此谚无韵可叶然连类引譬深得比兴之情可作诗观也优孟耕田歌亦无韵大抵音节之妙自有诗情读者听弦外音可也
　　心则不竞何惮于病
　　　　此齐伐郑孔叔引此谚请下齐喻既不能强则但当安于弱病不可惮也齐景公曰既不能令又不受命意亦如此而四韵天然相叶四句意亦相接岂同是古谚而各述之欤然不可考矣
　　隐语十一
　　佩玉蘂兮余无所系之旨酒一盛兮余与褐之父睨之［军中隐语］
　　梁则无矣粗则有之若登首山以呼曰庚癸乎则诺［畣词］
　　　　右拾诗三十五则体裁不一语鲜成章然其味悠然而长其色幽然而苍如鼎彝缺蚀而古色照人者精彩四射而光芒日夕晤对可见古人之气味故采入诗话以与嗜古者共商之
　　
　　春秋诗话卷之五
　　评诗
　　　　自谈诗者有诗品诗式诗格诗法于是唐宋间人诗话汗牛充栋矣其中论声病谈法律别体裁不啻人擅阳秋家悬月旦而诗之源委讫无定评愚尝谓李杜二公千古知己文章亦复齐名而东北一方无从长晤若天作之合晨夕数过则樽酒所论必有可观今观吴公子所论乃知千古知音已有定评可无憾子期之不作耳叙评诗
　　吴公子札来聘请观于周乐使工为之歌周南召南曰美哉始基之矣犹未也然勤而不怨矣为之歌邶墉卫曰美哉渊乎忧而不困者也吾闻卫康叔武公之德如是是其卫风乎为之歌王曰美哉思而不惧其周之东乎为之歌郑曰美哉其细已其民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以德辅此则明主也为之歌唐曰思深哉其有陶唐氏之遗民乎不然何忧之远也非令德之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周德之衰乎犹有先王之遗民焉为之歌大雅曰广哉熙熙乎曲而有直体其文王之德乎为之歌颂曰至矣哉直而不倨曲而不屈迩而不偪远而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也见舞象箾南钥者曰美哉犹有憾见舞大武者曰美哉周之盛也其若此乎见舞韶濩者曰圣人之宏也而犹有惭德圣人之难也见舞大夏者曰美哉勤而不德非禹其谁能修之见舞韶箾者曰德至矣哉大矣如天之无不帱也如地之无不载也虽甚盛德其蔑有加于此矣观止矣若有他乐吾不敢请矣［按自见舞象箾以下属容无声可语故用见字此无关于诗止因评乐文相属故全录之］
　　　　右吴公子观周乐一篇评乐也何曰评诗曰在札为评乐在传为评诗即传曰评乐而吾则以为评诗也何以曰评诗盖乐与诗存则乐为有声诗乐亡诗存则诗为无声乐乐与诗一也子曰吾自卫反鲁然后乐正雅颂各得其所未尝歧诗乐而二之也然皆古人之迹耳古人不传而乐传札仅得以耳见古人古人不传并乐不传而诗仅存吾安得不以目听古乐哉虽然耳与目亦无庸也必执耳目以求古人而倾耳而侧目曰古人在是古人许我乎其不为小序之凿空与诸儒之臆说也与有几而后乃今知说诗之难也惟公子以至聪之耳至明之目而运以古人之心得之于神遇之于幽不觉其津津道之皆有以见古人之真面目真性情也今之说诗者苟如其评以求之不为耳罣不为目碍并不以心为师或可介公子以见古人也余故序春秋诗而殿此以为诗评
　　
　　春秋诗话后序
　　乾隆辛未春桕园张司马权丞佛山书讯彼都人士之能文者予以故友劳子孝舆对司马就其家得春秋诗话五卷序而行之噫孝舆胡为而有此书也哉雍正庚戌诏修一统志予与孝舆与辑粤乘孝舆负奇忤物与同事不相能遂拂衣去而家无担石总裁鲁太史佑人怜其才荐之饶平邑幕饶平在万山中旅食无聊爰托笔墨自遣积成此书太史公曰诗三百篇大抵圣贤发愤之所为作也孝子忠臣劳人思妇之情三百篇尽绘之故春秋二百四十二年间燕享赠答恒托以写其情孝舆壹郁不自得又托于托写其情者以写其情鸣呼其可哀也已孝舆才峰秀逸文采葩流此书拈断烂之朝报展肆好之襟期实兼征南匡鼎之长世有子云定当赏识而忌者或欲投溷故孝舆不轻示人非司马孰从而知之近代怜才阐幽称中郎牧斋二公要欲得同调者为羽翼以树历下弇州之敌故亟取青藤松圆以张其军非真有所爱于徐程也司马与世无竞而于孝舆此书心契而雕镂之此真怜才阐幽者非二公比也孝舆生平怀才落拓与世龃龉荐鸿博再试不遇吏夜郎劳瘁以死遭遇虽厄于生前而著述获阐于身后不可谓非孝舆之幸矣顺德友人罗天尺序
　　右春秋诗话五卷国朝南海劳孝舆阮斋撰按先生事迹具见阮通志本传暨吴雁山孝廉文集七先生传中七先生者乾隆初元吾粤举博学鸿词先生暨许遂车腾芳韩海曹滨锺狮苏珥七人也孝廉称先生神锋儁朗令龙泉邑人思之建劳公书院毕节有铸局莅任者率满载去先生则两袖清风如故也是书体例鹤征录言之已详且谓先生才气豪放学亦博赡殆并重其人者欤先生诗教入人最深春秋时去古未远故情往如赠兴来如荅矢口成声原有天籁自鸣之致先生随手掇拾各以类从若以游戏出之而业已上下千古经部中无此书也纯用本色说经铿铿匡鼎解颐得无类此至如晋人执卫侯一条引司马长卿赋长门为证且云横致千金梢涉猥鄙又如原田每每一条引后秦鸠摩罗什善听风铃为证亦觉儗不于伦然白璧微瑕未足为全书之累先生没后张桕园司马刻之顾中多脱误如匏有苦叶作匏叶瓠叶亦作匏叶僖公作禧公鲁颂作鲁诵叔于田作于田川池作春池开卷即灼知其谬者其它讹舛正多不知当时何以率易至此迩来流布渐稀谭玉生广文箧衍中有是书爱为借钞而重刊之丙午小寒后一日后学伍崇曜谨跋
　　
