
　　春秋公羊传
　　
　　[周]公羊高
　　
　　公羊传隐公
　　
　　隐公（经一一）元年
　　元年春，王正月。
　　（传）元年者何？君之始年也。春者何？岁之始也。王者孰谓？谓文王也。曷为先言王而后言正月？王正月也。何言乎王正月？大一统也。公何以不言即位？成公意也。何成乎公之意？公将平国而反之桓。曷为反之桓？桓幼而贵，隐长而卑，其为尊卑也微，国人莫知。隐长又贤，诸大夫扳隐而立之。隐于是焉而辞立，则未知桓之将必得立也。且如桓立，则恐诸大夫之不能相幼君也，故凡隐之立为桓立也。隐长又贤，何以不宜立？立适以长不以贤，立子以贵不以长。桓何以贵？母贵也。母贵则子何以贵？子以母贵，母以子贵。
　　（经一二）三月，公及邾娄仪父盟于眛。
　　（传）及者何？与也，会及暨皆与也。曷为或言会，或言及，或言暨？会犹最也；及犹汲汲也；暨犹暨暨也。及我欲之，暨不得已也。仪父者何？邾娄之君也。何以名？字也。曷为称字？褒之也。曷为褒之？为其与公盟也。与公盟者众矣，曷为独褒乎此？因其可褒而褒之。此其为可褒奈何？渐进也。眛者何？地期也。
　　（经一三）夏，五月，郑伯克段于鄢。
　　（传）克之者何？杀之也。杀之则曷为谓之克？大郑伯之恶也。曷为大郑伯之恶？母欲立之，己杀之，如勿与而已矣。段者何？郑伯之弟也。何以不称弟？当国也。其地何？当国也。齐人杀无知何以不地？在内也。在内虽当国不地也。不当国虽在外亦不地也。
　　（经一四）秋，七月，天王使宰咺来归惠公仲子之赗。
　　（传）宰者何？官也。咺者何？名也。曷为以官氏？宰士也。惠公者何？隐之考也。仲子者何？桓之母也。何以不称夫人？桓未君也。赗者何？丧事有赗。赗者盖以马，以乘马束帛。车马曰赗，货财曰赙，衣被曰襚。桓未君则诸侯曷为来赗之？隐为桓立，故以桓母之丧告于诸侯。然则何言尔？成公意也。其言来何？不及事也。其言惠公仲子何？兼之，兼之非礼也。何以不言及仲子？仲子微也。
　　（经一五）九月，及宋人盟于宿。
　　（传）孰及之？内之微者也。
　　（经一六）冬，十有二月，祭伯来。
　　（传）祭伯者何？天子之大夫也。何以不称使？奔也。奔则曷为不言奔？王者无外，言奔则有外之辞也。
　　（经一七）公子益师卒。
　　（传）何以不日？远也。所见异辞，所闻异辞，所传闻异辞。
　　隐公（经二一）二年
　　春，公会戎于潜。（经二二）夏，五月，莒人入向。
　　（传）入者何？得而不居也。
　　（经二三）无骇帅师入极。
　　（传）无骇者何？展无骇也。何以不氏？贬。曷为贬？疾始灭也。始灭昉于此乎？前此矣。前此则曷为始乎此？托始焉尔。曷为托始焉尔？《春秋》之始也。此灭也，其言入何？内大恶，讳也。
　　（经二四）秋，八月庚辰，公及戎盟于唐。
　　（经二五）九月，纪履緰来逆女。
　　（传）纪履緰者何？纪大夫也。何以不称使？婚礼不称主人。然则曷称？称诸父兄师友。宋公使公孙寿来纳币，则其称主人何？辞穷也。辞穷者何？无母也。然则纪有母乎？曰有。有则何以不称母？母不通也。外逆女不书，此何以书？讥。何讥尔？讥始不亲迎也。始不亲迎昉于此乎？前此矣。前此则曷为始乎？此托始焉尔。曷为托始焉尔？《春秋》之始也。女曷为或称女，或称妇，或称夫人？女在其国称女，在涂称妇，入国称夫人。
　　（经二六）冬，十月，伯姬归于纪。
　　（传）伯姬者何？内女也。其言归何？妇人谓嫁曰归。
　　（经二七）纪子伯、莒子盟于密。
　　（传）纪子伯者何？无闻焉尔。
　　（经二八）十有二月乙卯，夫人子氏薨。郑人伐卫。
　　（传）夫人子氏者何？隐公之母也。何以不书葬？成公意也。何成乎公之意？子将不终为君，故母亦不终为夫人也。
　　隐公（经三一）三年
　　春，王二月己巳，日有食之。
　　（传）何以书？记异也。日食则曷为或日或不日？或言朔或不言朔？曰「某月某日朔，日有食之」者，食正朔也；其或日或不日，或失之前，或失之后。失之前者，朔在前也；失之后者，朔在后也。
　　（经三二）三月庚戌，天王崩。
　　（传）何以不书葬？天子记崩不记葬，必其时也。诸侯记卒记葬，有天子存，不得必其时也。曷为或言崩或言薨？天子曰崩，诸侯曰薨，大夫曰卒，士曰不禄。
　　（经三三）夏，四月辛卯，尹氏卒。
　　（传）尹氏者何？天子之大夫也。其称尹氏何？贬。曷为贬？讥世卿，世卿非礼也。外大夫不卒，此何以卒？天王崩，诸侯之主也。
　　（经三四）秋，武氏子来求赙。
　　（传）武氏子者何？天子之大夫也。其称武氏子何？讥。何讥尔？父卒子未命也。何以不称使？当丧未君也。武氏子来求赙，何以书？讥。何讥尔？丧事无求，求赙非礼也，盖通于下。
　　（经三五）八月庚辰，宋公和卒。
　　（经三六）冬，十有二月，齐侯、郑伯盟于石门。癸未，葬宋缪公。
　　（传）葬者曷为或日或不日？不及时而日，渴葬也；不及时而不日，慢葬也。过时而日，隐之也；过时而不日，谓之不能葬也。当时而不日，正也。当时而日，危不得葬也。此当时何危尔？宣公谓缪公曰：「以吾爱与夷，则不若爱女；以为社稷宗庙主，则与夷不若女，盍终为君矣？」宣公死，缪公立，缪公逐其二子庄公冯与左师勃，曰：「尔为吾子，生毋相见，死毋相哭。」与夷复曰：「先君之所为不与臣国而纳国乎君者，以君可以为社稷宗庙主也。今君逐君之二子而将致国乎与夷，此非先君之意也。且使子而可逐，则先君其逐臣矣。」缪公曰：「先君之不尔逐可知矣，吾立乎此摄也。」终致国乎与夷。庄公冯弒与夷。故君子大居正，宋之祸宣公为之也。
　　隐公（经四一）四年
　　春，王二月，莒人伐杞，取牟娄。
　　（传）牟娄者何？杞之邑也。外取邑不书，此何以书？疾始取邑也。
　　（经四二）戊申，卫州吁弒其君完。
　　（传）曷为以国氏？当国也。
　　（经四三）夏，公及宋公遇于清。
　　（传）遇者何？不期也。一君出，一君要之也。
　　（经四四）宋公、陈侯、蔡人、卫人伐郑。秋，翚帅师会宋公、陈侯、蔡人、卫人伐郑。
　　（传）翚者何？公子翚也。何以不称公子？贬。曷为贬？与弒公也。其与弒公奈何？公子翚谄乎隐公，谓隐公曰：「百姓安子，诸侯说子，盍终为君矣？」隐曰：「吾否，吾使修涂裘，吾将老焉。」公子翚恐若其言闻乎桓，于是谓桓曰：「吾为子口隐矣。隐曰：『吾不反也。』」桓曰：「然则奈何？」曰：「请作难，弒隐公。」于钟巫之祭焉弒隐公也。
　　（经四五）九月，卫人杀州吁于濮。
　　（传）其称人何？讨贼之辞也。
　　（经四六）冬，十有二月，卫人立晋。
　　（传）晋者何？公子晋也。立者何？立者不宜立也。其称人何？众立之之辞也。然则孰立之？石碏立之。石碏立之，则其称人何？众之所欲立也。众虽欲立之，其立之非也。
　　隐公（经五一）五年
　　春，公观鱼于棠。
　　（传）何以书？讥。何讥尔？远也。公曷为远而观鱼？登来之也。百金之鱼公张之，登来之者何？美大之之辞也。棠者何？济上之邑也。
　　（经五二）夏，四月，葬卫桓公。
　　（经五三）秋，卫师入盛。
　　（传）曷为或言率师或不言率师？将尊师众称某率师，将尊师少称将；将卑师众称师，将卑师少称人。君将不言率师，书其重者也。
　　（经五四）九月，考仲子之宫。
　　（传）考宫者何？考犹入室也，始祭仲子也。桓未君则曷为祭仲子？隐为桓立，故为桓祭其母也。然则何言尔？成公意也。
　　（经五五）初献六羽。
　　（传）初者何？始也。六羽者何？舞也。初献六羽何以书？讥。何讥尔？讥始僭诸公也。六羽之为僭奈何？天子八佾，诸公六，诸侯四。诸公者何？诸侯者何？天子三公称公，王者之后称公，其余大国称侯，小国称伯、子、男。天子三公者何？天子之相也。天子之相则何以三？自陜而东者，周公主之；自陜而西者，召公主之，一相处乎内。始僭诸公昉于此乎？前此矣。前此则曷为始乎？此僭诸公犹可言也，僭天子不可言也。
　　（经五六）邾娄人、郑人伐宋。
　　（经五七）螟。（传）何以书？记灾也。
　　（经五八）冬，十有二月辛巳，公子彄卒。宋人伐郑，围长葛。
　　（传）邑不言围，此其言围何？强也。
　　隐公（经六一）六年
　　春，郑人来输平。
　　（传）输平者何？输平犹堕成也。何言乎堕成？败其成也，曰：「吾成败矣」，吾与郑人末有成也。吾与郑人则曷为末有成？狐壤之战，隐公获焉。然则何以不言战？讳获也。
　　（经六二）夏，五月辛酉，公会齐侯，盟于艾。
　　（经六三）秋，七月。
　　（传）此无事，何以书？《春秋》虽无事，首时过则书。首时过则何以书？《春秋》编年，四时具然后为年。
　　（经六四）冬，宋人取长葛。
　　（传）外取邑不书，此何以书？久也。
　　隐公（经七一）七年
　　春，王三月，叔姬归于纪。滕侯卒。
　　（传）何以不名？微国也。微国则其称侯何？不嫌也。《春秋》贵贱不嫌同号，美恶不嫌同辞。
　　（经七二）夏，城中丘。
　　（传）中丘者何？内之邑也。城中丘，何以书？以重书也。
　　（经七三）齐侯使其弟年来聘。
　　（传）其称弟何？母弟称弟，母兄称兄。
　　（经七四）秋，公伐邾娄。
　　（经七五）冬，天王使凡伯来聘，戎伐凡伯于楚丘以归。
　　（传）凡伯者何？天子之大夫也。此聘也，其言伐之何？执之也。执之则其言伐之何？大之也。曷为大之？不与夷狄之执中国也。其地何？大之也。
　　隐公（经八一）八年
　　春，宋公、卫侯遇于垂。三月，郑伯使宛来归邴。
　　（传）宛者何？郑之微者也。邴者何？郑汤沐之邑也。天子有事于泰山，诸侯皆从。泰山之下，诸侯皆有汤沐之邑焉。
　　（经八二）庚寅，我入邴。
　　（传）其言入何？难也。其日何？难也。其言我何？言我者非独我也，齐亦欲之。
　　（经八三）夏，六月己亥，蔡侯考父卒。辛亥，宿男卒。
　　（经八四）秋，七月庚午，宋公、齐侯、卫侯盟于瓦屋。八月，葬蔡宣公。
　　（传）卒何以名而葬不名？卒从正，而葬从主人。卒何以日而葬不日？卒赴，而葬不告。
　　（经八七）九月辛卯，公及莒人盟于包来。
　　（传）公曷为与微者盟？称人则从不疑也。
　　（经八八）螟。
　　（经八九）冬，十有二月，无骇卒。
　　（传）此展无骇也，何以不氏？疾始灭也，故终其身不氏。
　　隐公（经九一）九年
　　春，天王使南季来聘。
　　（经九二）三月癸酉，大雨，震电。
　　（传）何以书？记异也。何异尔？不时也。
　　（经九三）庚辰，大雨雪。
　　（传）何以书？记异也。何异尔？俶甚也。
　　（经九四）侠卒。
　　（传）侠者何？吾大夫之未命者也。
　　（经九五）夏，城郎。
　　（经九六）秋，七月。
　　（经九七）冬，公会齐侯于邴。
　　隐公（经十一）十年
　　春，王二月，公会齐侯、郑伯于中丘。
　　（经十二）夏，翚帅师会齐人、郑人伐宋。
　　（传）此公子翚也，何以不称公子？贬。曷为贬？隐之罪人也，故终隐之篇贬也。
　　（经十三）六月壬戌，公败宋师于菅。辛未取郜，辛巳取防。
　　（传）取邑不日，此何以日？一月而再取也。何言乎一月而再取？甚之也。内大恶讳，此其言甚之何？《春秋》录内而略外，于外大恶书，小恶不书，于内大恶讳，小恶书。
　　（经十四）秋，宋人、卫人入郑。宋人、蔡人、卫人伐载，郑伯伐取之。
　　（传）其言伐取之何？易也。其易奈何？因其力也。因谁之力？因宋人、蔡人、卫人之力也。
　　（经十五）冬，十月壬午，齐人、郑人入盛。
　　隐公（经十一一）十有一年
　　春，滕侯、薛侯来朝。
　　（传）其言朝何？诸侯来曰朝，大夫来曰聘。其兼言之何？微国也。
　　（经十八）夏，五月，公会郑伯于祁黎。
　　（经十九）秋，七月壬午，公及齐侯、郑伯入许。
　　（经十十）冬，十有一月壬辰，公薨。
　　（传）何以不书葬？隐之也。何隐尔？弒也。弒则何以不书葬？《春秋》君弒，贼不讨，不书葬，以为无臣子也。子沈子曰：「君弒，臣不讨贼，非臣也。子不复雠，非子也。葬，生者之事也。《春秋》君弒，贼不讨，不书葬，以为不系乎臣子也。」公薨何以不地？不忍言也。隐何以无正月？隐将让乎桓，故不有其正月也。
　　公羊传桓公
　　桓公（经一一）元年
　　春，王正月，公即位。
　　（传）继弒君不言即位，此其言即位何？如其意也。
　　（经一二）三月，公会郑伯于垂。郑伯以璧假许田。
　　（传）其言以璧假之何？易之也。易之则其言假之何？为恭也。曷为为恭？有天子存，则诸侯不得专地也。许田者何？鲁朝宿之邑也。诸侯时朝乎天子，天子之郊，诸侯皆有朝宿之邑焉。此鲁朝宿之邑也，则曷为谓之许田？讳取周田也。讳取周田则曷为谓之许田？系之许也。曷为系之许？近许也。此邑也，其称田何？田多邑少称田，邑多田少称邑。
　　（经一三）夏，四月丁未，公及郑伯盟于越。
　　（经一四）秋，大水。
　　（传）何以书？记灾也。
　　（经一五）冬，十月。
　　桓公（经二一）二年
　　春，王正月戊申，宋督弒其君与夷及其大夫孔父。
　　（传）及者何？累也。弒君多矣，舍此无累者乎？曰：有，仇牧，荀息，皆累也。舍仇牧、荀息，无累者乎？曰：有。有则此何以书？贤也。何贤乎孔父？孔父可谓义形于色矣。其义形于色奈何？督将弒殇公，孔父生而存，则殇公不可得而弒也，故于是先攻孔父之家。殇公知孔父死，己必死，趋而救之，皆死焉。孔父正色而立于朝，则人莫敢过而致难于其君者，孔父可谓义形于色矣。
　　（经二二）滕子来朝。三月，公会齐侯、陈侯、郑伯于稷，以成宋乱。
　　（传）内大恶讳，此其目言之何？远也。所见异辞，所闻异辞，所传闻异辞。隐亦远矣，曷为为隐讳？隐贤而桓贱也。
　　（经二三）夏，四月，取郜大鼎于宋。
　　（传）此取之宋，其谓之郜鼎何？器从名，地从主人。器何以从名？地何以从主人？器之与人，非有即尔。宋始以不义取之，故谓之郜鼎；至乎地之与人则不然，俄而可以为其有矣。然则为取可以为其有乎？曰：否。何者？若楚王之妻媦，无时焉可也。
　　（经二四）戊申，纳于太庙。
　　（传）何以书？讥。何讥尔？遂乱受赂，纳于太庙，非礼也。
　　（经二五）秋，七月，纪侯来朝。蔡侯、郑伯会于邓。
　　（传）离不言会，此其言会何？盖邓与会尔。
　　（经二六）九月，入杞。公及戎盟于唐。
　　（经二七）冬，公至自唐。
　　桓公（经三一）三年
　　春，正月，公会齐侯于嬴。
　　（经三二）夏，齐侯、卫侯胥命于蒲。
　　（传）胥命者何？相命也。何言乎相命？近正也。此其为近正奈何？古者不盟，结言而退。
　　（经三三）六月，公会纪侯于盛。
　　（经三四）秋，七月壬辰朔，日有食之，既。
　　（传）既者何？尽也。
　　（经三五）公子翚如齐逆女。九月，齐侯送姜氏于讙。
　　（传）何以书？讥。何讥尔？诸侯越竟送女，非礼也。此入国矣，何以不称夫人？自我言齐，父母之于子，虽为邻国夫人，犹曰吾姜氏。
　　（经三六）公会齐侯于讙，夫人姜氏至自齐。
　　（传）翚何以不致？得见乎公矣。
　　（经三七）冬，齐侯使其弟年来聘。有年。
　　（传）有年，何以书？以喜书也。大有年，何以书？亦以喜书也。此其曰有年何？仅有年也。彼其曰大有年何？大丰年也。仅有年亦足以当喜乎？恃有年也。
　　桓公（经四一）四年
　　春，正月，公狩于郎。
　　（传）狩者何？田狩也，春曰苗，秋曰搜，冬曰狩。常事不书，此何以书？讥。何讥尔？远也。诸侯曷为必田狩？一曰干豆，二曰宾客，三百充君之庖。
　　（经四二）夏，天王使宰渠伯纠来聘。
　　（传）宰渠伯纠者何？天子之大夫也。其称宰渠伯纠何？下大夫也。
　　桓公（经五一）五年
　　春，正月甲戌、己丑，陈侯鲍卒。
　　（传）曷为以二日卒之？怴也。甲戌之日亡、己丑之日死而得，君子疑焉，故以二日卒之也。
　　（经五二）夏，齐侯、郑伯如纪。
　　（传）外相如不书，此何以书？离不言会。
　　（经五三）天王使仍叔之子来聘。
　　（传）仍叔之子者何？天子之大夫也。其称仍叔之子何？讥。何讥尔？讥父老子代从政也。
　　（经五四）葬陈桓公。
　　（经五五）城祝丘。
　　（经五六）秋，蔡人、卫人、陈人从王伐郑。
　　（传）其言从王伐郑何？从王正也。
　　（经五七）大雩。
　　（传）大雩者何？旱祭也。然则何以不言旱？言雩则旱见；言旱则雩不见。何以书？记灾也。
　　（经五八）螽。
　　（传）何以书？记灾也。
　　（经五九）冬，州公如曹。
　　（传）外相如不书，此何以书？过我也。
　　桓公（经六一）六年
　　春，正月，寔来。
　　（传）寔来者何？犹曰是人来也。孰谓？谓州公也。曷为谓之寔来？慢之也。曷为慢之？化我也。
　　（经六二）夏，四月，公会纪侯于成。
　　（经六三）秋，八月壬午，大阅。
　　（传）大阅者何？简车徒也。何以书？盖以罕书也。
　　（经六四）蔡人杀陈佗。
　　（传）陈佗者何？陈君也。陈君则曷为谓之陈佗？绝也。曷为绝之？贱也。其贱奈何？外淫也。恶乎淫？淫于蔡，蔡人杀之。
　　（经六五）九月丁卯，子同生。
　　（传）子同生者孰谓？谓庄公也。何言乎子同生？喜有正也。未有言喜有正者，此其言喜有正何？久无正也。子公羊子曰：「其诸以病桓与？」
　　（经六六）冬，纪侯来朝。
　　桓公（经七一）七年
　　春，二月己亥，焚咸丘。
　　（传）焚之者何？樵之也。樵之者何？以火攻也。何言乎以火攻？疾始以火攻也。咸丘者何？邾娄之邑也。曷为不系乎邾娄？国之也。曷为国之？君存焉尔。
　　（经七二）夏，谷伯绥来朝。邓侯吾离来朝。
　　（传）皆何以名？失地之君也。其称侯朝何？贵者无后，待之以初也。
　　桓公（经八一）八年
　　春，正月己卯，烝。
　　（传）烝者何？冬祭也。春曰祠，夏曰礿，秋曰尝，冬曰烝。常事不书，此何以书？讥。何讥尔？讥亟也。亟则黩，黩则不敬。君子之祭也，敬而不黩。疏则怠，怠则忘。士不及兹四者，则冬不裘，夏不葛。
　　（经八二）天王使家父来聘。
　　（经八三）夏，五月丁丑，烝。
　　（传）何以书？讥亟也。
　　（经八三）秋，伐邾娄。
　　（经八四）冬，十月，雨雪。
　　（传）何以书？记异也。何异尔？不时也。
　　（经八五）祭公来，遂逆王后于纪。
　　（传）祭公者何？天子之三公也。何以不称使？婚礼不称主人。遂者何？生事也。大夫无遂事，此其言遂何？成使乎我也。其成使乎我奈何？使我为媒可，则因用是往逆矣。女在其国称女，此其称王后何？王者无外，其辞成矣。
　　桓公（经九一）九年
　　春，纪季姜归于京师。
　　（传）其辞成矣，则其称纪季姜何？自我言，纪父母之于子，虽为天王后，犹曰吾季姜。京师者何？天子之居也。京者何？大也。师者何？众也。天子之居，必以众大之辞言之。
　　（经九二）夏，四月。
　　（经九三）秋，七月。
　　（经九四）冬，曹伯使其世子射姑来朝。
　　（传）诸侯来曰朝。此世子也，其言朝何？《春秋》有讥父老子代从政者，则未知其在齐与？曹与？
　　桓公（经十一）十年
　　春，王正月庚申，曹伯终生卒。
　　（经十二）夏，五月，葬曹桓公。
　　（经十三）秋，公会卫侯于桃丘，弗遇。
　　（传）会者何？期辞也。其言弗遇何？公不见要也。
　　（经十四）冬，十有二月丙午，齐侯、卫侯、郑伯来战于郎。
　　（传）郎者何？吾近邑也。吾近邑则其言来战于郎何？近也。恶乎近？近乎围也。此偏战也，何以不言师败绩？内不言战，言战乃败矣。
　　桓公（经十一一）十有一年
　　春，正月，齐人、卫人、郑人盟于恶曹。
　　（经十一二）夏，五月癸未，郑伯寤生卒。
　　（经十一三）秋，七月，葬郑庄公。九月，宋人执郑祭仲。
　　（传）祭仲者何？郑相也。何以不名？贤也。何贤乎祭仲？以为知权也。其为知权奈何？古者郑国处于留。先郑伯有善于郐公者，通乎夫人，以取其国而迁郑焉，而野留。庄公死已葬，祭仲将往省于留，涂出于宋，宋人执之，谓之曰：「为我出忽而立突。」祭仲不从其言，则君必死、国必亡；从其言，则君可以生易死，国可以存易亡。少辽缓之，则突可故出，而忽可故反，是不可得则病，然后有郑国。古人之有权者，祭仲之权是也。权者何？权者反于经，然后有善者也。权之所设，舍死亡无所设。行权有道，自贬损以行权，不害人以行权。杀人以自生，亡人以自存，君子不为也。
　　（经十一四）突归于郑。
　　（传）突何以名？挈乎祭仲也。其言归何？顺祭仲也。
　　（经十一五）郑忽出奔卫。
　　（传）忽何以名？《春秋》伯、子、男一也，辞无所贬。
　　（经十一六）柔会宋公、陈侯、蔡叔盟于折。
　　（传）柔者何？吾大夫之未命者也。
　　（经十一七）公会宋公于夫童。
　　（经十一八）冬，十有二月，公会宋公于阚。
　　桓公（经十二一）十有二年
　　春，正月。
　　（经十二二）夏，六月壬寅，公会纪侯、莒子，盟于殴蛇。
　　（经十二三）秋，七月丁亥，公会宋公、燕人，盟于谷丘。
　　（经十二四）八月，壬辰，陈侯跃卒。公会宋公于郯。
　　（经十二五）冬，十有一月，公会宋公于龟。丙戌，公会郑伯，盟于武父。
　　（经十二六）丙戌，卫侯晋卒。
　　（经十二六）十有二月，及郑师伐宋。丁未，战于宋。
　　（传）战不言伐，此其言伐何？辟嫌也。恶乎嫌？嫌与郑人战也。此偏战也，何以不言师败绩？内不言战，言战乃败矣！
　　桓公（经十三一）十有三年
　　春，二月，公会纪侯、郑伯。己巳，及齐侯、宋公、卫侯、燕人战，齐师、宋师、卫师、燕师败绩。
　　（传）曷为后日？恃外也。其恃外奈何？得纪侯、郑伯，然后能为日也。内不言战，此其言战何？从外也。曷为从外？恃外故从外也。何以不地？近也。恶乎近？近乎围。郎亦近矣，郎何以地？郎犹可以地也。
　　（经十三二）三月，葬卫宣公。
　　（经十三三）夏，大水。
　　（经十三四）秋，七月。
　　（经十三五）冬，十月。
　　桓公（经十四一）十有四年
　　春，正月，公会郑伯于曹。
　　（经十四二）无冰。
　　（传）何以书？记异也。
　　（经十四三）夏，五。郑伯使其弟语来盟。
　　（传）夏五者何？无闻焉尔。
　　（经十四四）秋，八月壬申，御廪灾。
　　（传）御廪者何？粢盛委之所藏也。御廪灾，何以书？记灾也。
　　（经十四五）乙亥，尝。
　　（传）常事不书，此何以书？讥。何讥尔？讥尝也。曰：犹尝乎！御廪灾，不如勿尝而已矣！
　　（经十四六）冬，十有二月丁巳，齐侯禄父卒。
　　（经十四七）宋人以齐人、卫人、蔡人、陈人伐郑。以者何？行其意也。
　　桓公（经十五一）十有五年
　　春，二月，天王使家父来求车。
　　（传）何以书？讥。何讥尔？王者无求；求车，非礼也。
　　（经十五二）三月乙未，天王崩。
　　（经十五三）夏，四月己巳，葬齐僖公。
　　（经十五四）五月，郑伯突出奔蔡。
　　（传）突何以名？夺正也。
　　（经十五五）郑世子忽复归于郑。
　　（传）其称世子何？复正也。曷为或言归？或言复归？复归者，出恶，归无恶；复入者，出无恶，入有恶。入者，出入恶。归者，出入无恶。
　　（经十五六）许叔入于许。公会齐侯于鄗。邾娄人、牟人、葛人来朝。
　　（传）皆何以称人？夷狄之也。
　　（经十五七）秋，九月，郑伯突入于栎。
　　（传）栎者何？郑之邑。曷为不言入于郑？末言尔。曷为末言尔？祭仲亡矣。然则曷为不言忽之出奔？言忽为君之微也。祭仲存则存矣，祭仲亡则亡矣！
　　（经十五八）冬，十有一月，公会齐侯、宋公、卫侯、陈侯于侈，伐郑。
　　桓公（经十六一）十有六年
　　春，正月，公会宋公、蔡侯、卫侯于曹。
　　（经十六二）夏，四月，公会宋公、卫侯、陈侯、蔡侯伐郑。
　　（经十六三）秋，七月，公至自伐郑。
　　（经十六四）冬，城向。十有一月，卫侯朔出奔齐。
　　（传）卫侯朔何以名？绝。曷为绝之？得罪于天子也。其得罪于天子奈何？见使守卫朔，而不能使卫小众，越在岱阴齐。属负兹舍，不即罪尔。
　　桓公（经十七一）十有七年
　　春，正月丙辰，公会齐侯、纪侯盟于黄。
　　（经十七二）二月丙午，公及邾娄仪父盟于趡。
　　（经十七三）五月丙午，及齐师战于奚。
　　（经十七四）六月丁丑，蔡侯封人卒。
　　（经十七五）秋，八月，蔡季自陈归于蔡。癸巳，葬蔡桓侯。及宋人、卫人伐邾娄。
　　（经十七六）冬，十月朔，日有食之。
　　桓公（经十八一）十有八年
　　春，王正月，公会齐侯于泺。公与夫人姜氏遂如齐。
　　（传）公何以不言及夫人？夫人外也。夫人外者何？内辞也，其实夫人外公也。
　　（经十八二）夏，四月丙子，公薨于齐。丁酉，公之丧至自齐。
　　（经十八三）秋，七月。
　　（经十八四）冬，十有二月己丑，葬我君桓公。
　　（传）贼未讨，何以书葬？雠在外也。雠在外则何以书葬？君子辞也。
　　公羊传庄公
　　庄公（经一一）元年
　　春，王正月。
　　（传）公何以不言即位？《春秋》君弒，子不言即位。君弒则子何以不言即位？隐之也。孰隐？隐子也。
　　（经一二）三月，夫人孙于齐。
　　（传）孙者何？孙犹孙也。内讳奔谓之孙。夫人固在齐矣，其言孙于齐何？念母也。正月以存君，念母以首事。夫人何以不称姜氏？贬。曷为贬？与弒公也。其与弒公奈何？夫人谮公于齐侯，公曰：「同非吾子，齐侯之子也。」齐侯怒，与之饮酒。于其出焉，使公子彭生送之。于其乘焉，搚干而杀之。念母者，所善也，则曷为于其念母焉贬？不与念母也。
　　（经一三）夏，单伯逆王姬。
　　（传）单伯者何？吾大夫之命乎天子者也。何以不称使？天子召而使之也。逆之者何？使我主之也。曷为使我主之？天子嫁女乎诸侯，必使诸侯同姓者主之。诸侯嫁女于大夫，必使大夫同姓者主之。
　　（经一四）筑王姬之馆于外。
　　（传）何以书？讥。何讥尔？筑之，礼也；于外，非礼也。于外何以非礼？筑于外，非礼也。其筑之何以礼？主王姬者必为之改筑。主王姬者曷为必为之改筑？于路寝则不可，小寝则嫌，群公子之舍则以卑矣，其道必为之改筑者也。
　　（经一五）冬，十月乙亥，陈侯林卒。王使荣叔来锡桓公命。
　　（传）锡者何？赐也。命者何？加我服也。其言桓公何？追命也。
　　（经一六）王姬归于齐。
　　（传）何以书？我主之也。
　　（经一七）齐师迁纪、郱、鄑、郚。
　　（传）迁之者何？取之也。取之则曷为不言取之也？为襄公讳也。外取邑不书，此何以书？大之也。何大尔？自是始灭也。
　　庄公（经二一）二年
　　春，王二月，葬陈庄公。
　　（经二二）夏，公子庆父帅师伐于余丘。
　　（传）于余丘者何？邾娄之邑也。曷为不系乎邾娄？国之也。曷为国之？君存焉尔。
　　（经二三）秋，七月，齐王姬卒。
　　（传）外夫人不卒，此何以卒？录焉尔。曷为录焉尔？我主之也。
　　（经二四）冬，十有二月，夫人姜氏会齐侯于郜。乙酉，宋公冯卒。
　　庄公（经三一）三年
　　春，王正月，溺会齐师伐卫。
　　（传）溺者何？吾大夫之未命者也。
　　（经三二）夏，四月，葬宋庄公。
　　（经三三）葬桓王。
　　（传）此未有言崩者，何以书葬？盖改葬也。
　　（经三四）秋，纪季以酅入于齐。
　　（传）纪季者何？纪侯之弟也。何以不名？贤也。何贤乎纪季？服罪也。其服罪奈何？鲁子曰：「请后五庙以存姑姊妹。」
　　（经三五）冬，公次于郎。
　　（传）其言公次于郎何？刺欲救纪而后不能也。
　　庄公（经四一）四年
　　春，王二月，夫人姜氏飨齐侯于祝丘。三月，纪伯姬卒。
　　（经四二）夏，齐侯、陈侯、郑伯遇于垂。
　　（经四三）纪侯大去其国。
　　（传）大去者何？灭也。孰灭之？齐灭之。曷为不言齐灭之？为襄公讳也。《春秋》为贤讳。何贤乎襄公？复雠也。何雠尔？远祖也。哀公亨乎周，纪侯谮之。以襄公之为于此焉者，事祖祢之心尽矣。尽者何？襄公将复雠乎纪，卜之曰：「师丧分焉。寡人死之，不为不吉也。」远祖者，几世乎？九世矣。九世犹可以复雠乎？虽百世可也。家亦可乎？曰：不可。国何以可？国君一体也；先君之耻犹今君之耻也，今君之耻犹先君之耻也。国君何以为一体？国君以国为体，诸侯世，故国君为一体也。今纪无罪，此非怒与？曰：非也。古者有明天子，则纪侯必诛，必无纪者。纪侯之不诛，至今有纪者，犹无明天子也。古者诸侯必有会聚之事、相朝聘之道，号辞必称先君以相接，然则齐、纪无说焉，不可以并立乎天下。故将去纪侯者，不得不去纪也。有明天子，则襄公得为若行乎？曰：不得也。不得则襄公曷为为之？上无天子，下无方伯，缘恩疾者可也。
　　（经四四）六月乙丑，齐侯葬纪伯姬。
　　（传）外夫人不书葬，此何以书？隐之也。何隐尔？其国亡矣，徒葬于齐尔。此复雠也，曷为葬之？灭其可灭，葬其可葬。此其为可葬奈何？复雠者非将杀之，逐之也。以为虽遇纪侯之殡，亦将葬之也。
　　（经四五）秋，七月。
　　（经四六）冬，公及齐人狩于郜。
　　（传）公曷为与微者狩？齐侯也。齐侯则其称人何？讳与雠狩也。前此者有事矣，后此者有事矣，则曷为读于此焉讥？于雠者将壹讥而已，故择其重者而讥焉，莫重乎其与雠狩也。于雠者则曷为将壹讥而已？雠者无时，焉可与通；通则为大讥，不可胜讥，故将壹讥而已，其余从同。
　　庄公（经五一）五年
　　春，王正月。
　　（经五二）夏，夫人姜氏如齐师。
　　（经五三）秋，倪黎来来朝。
　　（传）倪者何？小邾娄也。小邾娄则曷为谓之倪？未能以其名通也。黎来者何？名也。其名何？微国也。
　　（经五四）冬，公会齐人、宋人、陈人、蔡人，伐卫。
　　（传）此伐卫何？纳朔也。曷为不言纳卫侯朔？辟王也。
　　庄公（经六一）六年
　　春，王三月，王人子突救卫。
　　（传）王人者何？微者也。子突者何？贵也。贵则其称人何？系诸人也。曷为系诸人？王人耳。
　　（经六二）夏，六月，卫侯朔入于卫。
　　（传）卫侯朔何以名？绝。曷为绝之？犯命也。其言入何？篡辞也。
　　（经六三）秋，公至自伐卫。
　　（传）曷为或言致会？或言致伐？得意致会，不得意致伐。卫侯朔入于卫，何以致伐？不敢胜天子也。
　　（经六四）螟。
　　（经六五）冬，齐人来归卫宝。
　　（传）此卫宝也，则齐人曷为来归之？卫人归之也。卫人归之，则其称齐人何？让乎我也。其让乎我奈何？齐侯曰：「此非寡人之力，鲁侯之力也。」
　　庄公（经七一）七年
　　春，夫人姜氏会齐侯于防。
　　（经七二）夏，四月，辛卯夜，恒星不见，夜中星霣如雨。
　　（传）恒星者何？列星也。列星不见，则何以知？夜之中星反也。如雨者何？如雨者非雨也。非雨则曷为谓之如雨？不修《春秋》曰：「雨星不及地尺而复。」君子修之曰：「星霣如雨。」何以书？记异也。
　　（经七三）秋，大水。无麦、苗。
　　（传）无苗，则曷为先言无麦，而后言无苗？一灾不书，待无麦，然后书无苗。何以书？记灾也。
　　（经七四）冬，夫人姜氏会齐侯于谷。
　　庄公（经八一）八年
　　春，王正月，师次于郎，以俟陈人、蔡人。
　　（传）次不言俟，此其言俟何？托不得已也。
　　（经八二）甲午，祠兵。
　　（传）祠兵者何？出曰祠兵，入曰振旅，其礼一也，皆习战也。何言乎祠兵？为久也。曷为为久？吾将以甲午之日，然后祠兵于是。
　　（经八三）夏，师及齐师围成，成降于齐师。
　　（传）成者何？盛也。盛则曷为谓之成？讳灭同姓也。曷为不言降吾师？辟之也。
　　（经八四）秋，师还。
　　（传）还者何？善辞也。此灭同姓何善尔？病之也，曰：师病矣！曷为病之？非师之罪也！
　　（经八五）冬，十有一月癸未，齐无知弒其君诸儿。
　　庄公（经九一）九年
　　春，齐人杀无知。公及齐大夫盟于暨。
　　（传）公曷为与大夫盟？齐无君也。然则何以不名？其讳与大夫盟也，使若众然。
　　（经九二）夏，公伐齐纳纠。
　　（传）纳者何？入辞也。其言伐之何？伐而言纳者，犹不能纳也。纠者何？公子纠也。何以不称公子？君前臣名也。
　　（经九三）齐小白入于齐。
　　（传）曷为以国氏？当国也。其言入何？篡辞也。
　　（经九四）秋，七月丁酉，葬齐襄公。
　　（经九五）八月庚申，及齐师战于干时，我师败绩。
　　（传）内不言败，此其言败何？伐败也。曷为伐败？复雠也。此复雠乎大国，曷为使微者？公也。公则曷为不言公？不与公复雠也。曷为不与公复雠？复雠者在下也。
　　（经九六）九月，齐人取子纠杀之。
　　（传）其言取之何？内辞也；胁我，使我杀之也。其称子纠何？贵也。其贵奈何？宜为君者也。
　　（经九七）冬，浚洙。
　　（传）洙者何？水也。浚之者何？深之也。曷为深之？畏齐也。曷为畏齐也？辞杀子纠也。
　　庄公（经十一）十年
　　春，王正月，公败齐师于长勺。
　　（经十二）二月，公侵宋。
　　（传）曷为或言侵？或言伐？粗者曰侵，精者曰伐。战不言伐，围不言战，入不言围，灭不言入--书其重者也。
　　（经十三）三月，宋人迁宿。
　　（传）迁之者何？不通也，以地迁之也。子沈子曰：「不通者，盖因而臣之也。」
　　（经十四）夏，六月，齐师、宋师次于郎，公败宋师于乘丘。
　　（传）其言次于郎何？伐也。伐则其言次何？齐与伐而不与战，故言伐也。我能败之，故言次也。
　　（经十五）秋，九月，荆败蔡师于莘，以蔡侯献舞归。
　　（传）荆者何？州名也。州不若国，国不若氏，氏不若人，人不若名，名不若字，字不若子。蔡侯献舞何以名？绝。曷为绝之？获也。曷为不言其获？不与夷狄之获中国也。
　　（经十六）冬，十月，齐师灭谭，谭子奔莒。
　　（传）何以不言出？国以灭矣，无所出也。
　　庄公（经十一一）十有一年
　　春，王正月。
　　（经十一二）夏，五月戊寅，公败宋师于鄑。
　　（经十一三）秋，宋大水。
　　（传）何以书？记灾也。外灾不书，此何以书？及我也。
　　（经十一四）冬，王姬归于齐。
　　（传）何以书？过我也。
　　庄公（经十二一）十有二年
　　春，王三月，纪叔姬归于酅。
　　（传）其言归于酅何？隐之也。何隐尔？其国亡矣，徒归于叔尔也。
　　（经十二二）夏，四月。
　　（经十二三）秋，八月甲午，宋万弒其君接及其大夫仇牧。
　　（传）及者何？累也。弒君多矣，舍此无累者乎？孔父、荀息皆累也。舍孔父、荀息，无累者乎？曰：有。有则此何以书？贤也。何贤乎仇牧？仇牧可谓不畏强御矣！其不畏强御奈何？万尝与庄公战，获乎庄公；庄公归，散舍诸宫中，数月，然后归之。归反为大夫于宋。与闵公博，妇人皆在侧。万曰：「甚矣，鲁侯之淑，鲁侯之美也！天下诸侯宜为君者，唯鲁侯尔！」闵公矜此妇人，妒其言，顾曰：「此虏也！尔虏焉故，鲁侯之美恶乎至？」万怒，搏闵公，绝其脰。仇牧闻君弒，趋而至，遇之于门，手剑而叱之。万辟杀仇牧，碎其首，齿着乎门阖。仇牧可谓不畏强御矣！（经十二四）冬，十月，宋万出奔陈。庄公（经十三一）十有三年
　　春，齐侯、宋人、陈人、蔡人、邾娄人会于北杏。
　　（经十三二）夏，六月，齐人灭遂。
　　（经十三三）秋，七月。
　　（经十三四）冬，公会齐侯，盟于柯。
　　（传）何以不日？易也。其易奈何？桓之盟不日，其会不致，信之也。其不日何以始乎此？庄公将会乎桓，曹子进曰：「君之意何如？」庄公曰：「寡人之生，则不若死矣！」曹子曰：「然则君请当其君，臣请当其臣。」庄公曰：「诺。」于是会乎桓。庄公升坛，曹子手剑而从之。管子进曰：「君何求乎？」曹子曰：「城坏压竟，君不图与？」管子曰：「然则君将何求？」曹子曰：「愿请汶阳之田。」管子顾曰：「君许诺。」桓公曰：「诺。」曹子请盟，桓公下与之盟。已盟，曹子摽剑而去之。要盟可犯，而桓公不欺；曹子可雠，而桓公不怨。桓公之信着乎天下，自柯之盟始焉。
　　庄公（经十四一）十有四年
　　春，齐人、陈人、曹人伐宋。
　　（经十四二）夏，单伯会伐宋。
　　（传）其言会伐宋何？后会也。
　　（经十四三）秋，七月，荆入蔡。
　　（经十四四）冬，单伯会齐侯、宋公、卫侯、郑伯于鄄。
　　庄公（经十五一）十有五年
　　春，齐侯、宋公、陈侯、卫侯、郑伯会于鄄。
　　（经十五二）夏，夫人姜氏如齐。
　　（经十五三）秋，宋人、齐人、邾娄人伐儿。郑人侵宋。
　　（经十五四）冬，十月。
　　庄公（经十六一）十有六年
　　春，王正月。
　　（经十六二）夏，宋人、齐人、卫人伐郑。
　　（经十六三）荆伐郑。
　　（经十六四）冬，十有二月，公会齐侯、宋公、陈侯、卫侯、郑伯、许男、曹伯、滑伯、滕子，同盟于幽。
　　（传）同盟者何？同欲也。
　　（经十六五）邾娄子克卒。
　　庄公（经十七一）十有七年
　　春，齐人执郑瞻。
　　（传）郑瞻者何？郑之微者也。此郑之微者，何言乎齐人执之？书甚佞也。
　　（经十七二）夏，齐人瀸于遂。
　　（传）瀸者何？瀸，积也，众杀戍者也。
　　（经十七三）秋，郑瞻自齐逃来。
　　（传）何以书？书甚佞也。曰：佞人来矣！佞人来矣！
　　（经十七四）冬，多糜。
　　（传）何以书？记异也。
　　庄公（经十八一）十有八年
　　春，王三月，日有食之。
　　（经十八二）夏，公追戎于济西。
　　（传）此未有言伐者，其言追何？大其为中国追也。此未有伐中国者，则其言为中国追何？大其未至而豫御之也。其言于济西何？大之也。
　　（经十八三）秋，有蜮。
　　（传）何以书？记异也。
　　（经十八四）冬，十月。
　　庄公（经十九一）十有九年
　　春，王正月。
　　（经十九二）夏，四月。
　　（经十九三）秋，公子结媵陈人之妇于鄄，遂及齐侯、宋公盟。
　　（传）媵者何？诸侯娶一国，则贰国往媵之，以侄娣从。侄者何？兄之子也。娣者何？弟也。诸侯壹聘九女，诸侯不再娶。媵不书，此何以书？为其有遂事书。大夫无遂事，此其言遂何？聘礼：大夫受命不受辞，出竟有可以安社稷、利国家者，则专之可也。
　　（经十九四）夫人姜氏如莒。
　　（经十九五）冬，齐人、宋人、陈人伐我西鄙。
　　庄公（经二十一）二十年
　　春，王二月，夫人姜氏如莒。
　　（经二十二）夏，齐大灾。
　　（传）大灾者何？大瘠也。大瘠者何？疠也。何以书？记灾也。外灾不书，此何以书？及我也。
　　（经二十三）秋，七月。
　　（经二十四）冬，齐人伐戎。
　　庄公（经二一一）二十有一年
　　春，王正月。
　　（经二一二）夏，五月辛酉，郑伯突卒。
　　（经二一三）秋，七月戊戌，夫人姜氏薨。
　　（经二一四）冬，十有二月，葬郑厉公。
　　庄公（经二二一）二十有二年
　　春，王正月，肆大省。
　　（传）肆者何？跌也。大省者何？灾省也。肆大省，何以书？讥。何讥尔？讥始忌省也。
　　（经二二二）癸丑，葬我小君文姜。
　　（传）文姜者何？庄公之母也。
　　（经二二三）陈人杀其公子御寇。
　　（经二二四）夏，五月。
　　（经二二五）秋，七月丙申，及齐高傒盟于防。
　　（传）齐高傒者何？贵大夫也。曷为就吾微者而盟？公也。公则曷为不言公？讳与大夫盟也。
　　（经二二六）冬，公如齐纳币。
　　（传）纳币不书，此何以书？讥。何讥尔？亲纳币，非礼也。
　　庄公（经二三一）二十有三年
　　春，公至自齐。
　　（传）桓之盟不日，其会不致，信之也；此之桓国何以致？危之也。何危尔？公一陈佗也。
　　（经二三二）蔡叔来聘。
　　（经二三三）夏，公如齐观社。
　　（传）何以书？讥。何讥尔？诸侯越竟观社，非礼也。
　　（经二三四）公至自齐。
　　（经二三五）荆人来聘。
　　（传）荆何以称人？始能聘也。
　　（经二三六）公及齐侯遇于谷。萧叔朝公。
　　（传）其言朝公何？公在外也。
　　（经二三七）秋，丹桓宫楹。
　　（传）何以书？讥。何讥尔？丹桓宫楹，非礼也。
　　（经二三八）冬，十有一月，曹伯射姑卒。
　　（经二三九）十有二月甲寅，公会齐侯盟于扈。
　　（传）桓之盟不日，此何以日？危之也。何危尔？我贰也。鲁子曰：「我贰者，非彼然，我然也。」
　　庄公（经二四一）二十有四年
　　春，王三月，刻桓宫桷。
　　（传）何以书？讥。何讥尔？刻桓宫桷，非礼也。
　　（经二四二）葬曹庄公。
　　（经二四三）夏，公如齐逆女。
　　（传）何以书？亲迎礼也。
　　（经二四四）秋，公至自齐。八月丁丑，夫人姜氏入。
　　（传）其言入何？难也。其言日何？难也。其难奈何？夫人不偻不可使入；与公有所约，然后入。
　　（经二四五）戊寅，大夫、宗妇觌用币。
　　（传）宗妇者何？大夫之妻也。觌者何？见也。用者何？用者不宜用也；见用币，非礼也。然则曷用？枣、栗云乎！腶、修云乎！
　　（经二四六）大水。
　　（经二四七）冬，戎侵曹，曹羁出奔陈。
　　（传）曹羁者何？曹大夫也。曹无大夫，此何以书？贤也。何贤乎曹羁？戎将侵曹，曹羁谏曰：「戎众以无义，君请勿自敌也。」曹伯曰：「不可。」三谏，不从，遂去之，故君子以为得君臣之义也。
　　（经二四八）赤归于曹郭公。
　　（传）赤者何？曹无赤者，盖郭公也。郭公者何？失地之君也。
　　庄公（经二五一）二十有五年
　　春，陈侯使女叔来聘。
　　（经二五二）夏，五月癸丑，卫侯朔卒。
　　（经二五三）六月辛未朔，日有食之，鼓、用牲于社。
　　（传）食之则曷为鼓、用牲于社？求乎阴之道也，以朱丝营社，或曰胁之，或曰闇之，恐人犯之，故营之。
　　（经二五四）伯姬归于杞。
　　（经二五五）秋，大水，鼓、用牲于社于门。
　　（传）其言于社于门何？于社，礼也；于门，非礼也。
　　（经二五六）冬，公子友如陈。
　　庄公（经二六一）二十有六年
　　春，公伐戎。
　　（经二六二）夏，公至自伐戎。
　　（经二六三）曹杀其大夫。
　　（传）何以不名？众也。曷为众杀之？不死于曹君者也。君死乎位曰灭，曷为不言其灭？为曹羁讳也。此盖战也，何以不言战？为曹羁讳也。
　　（经二六四）秋，公会宋人、齐人伐徐。
　　（经二六五）冬，十有二月癸亥朔，日有食之。
　　庄公（经二七一）二十有七年
　　春，公会齐伯姬于洮。
　　（经二七二）夏，六月，公会齐侯、宋公、陈侯、郑伯，同盟于幽。
　　（经二七三）秋，公子友如陈，葬原仲。
　　（传）原仲者何？陈大夫也。大夫不书葬，此何以书？通乎季子之私行也。何通乎季子之私行？辟内难也。君子辟内难而不辟外难。内难者何？公子庆父、公子牙、公子友皆庄公之母弟也。公子庆父、公子牙通乎夫人以胁公，季子起而治之，则不得与于国政，坐而视之则亲亲。因不忍见也，故于是复请至于陈，而葬原仲也。
　　（经二七四）冬，杞伯姬来。
　　（传）其言来何？直来曰来，大归曰来归。
　　（经二七五）莒庆来逆叔姬。
　　（传）莒庆者何？莒大夫也。莒无大夫，此何以书？讥。何讥尔？大夫越竟逆女，非礼也。
　　（经二七六）杞伯来朝。
　　（经二七七）公会齐侯于城濮。
　　庄公（经二八一）二十有八年
　　春，王三月甲寅，齐人伐卫，卫人及齐人战，卫人败绩。
　　（传）伐不日，此何以日？至之日也。战不言伐，此其言伐何？至之日也。《春秋》伐者为客，伐者为主，故使卫主之也。曷为使卫主之？卫未有罪尔。败者称师，卫何以不称师？未得乎师也。
　　（经二八二）夏，四月丁未，邾娄子琐卒。
　　（经二八三）秋，荆伐郑，公会齐人、宋人、邾娄人救郑。
　　（经二八四）冬，筑微。大无麦、禾。
　　（传）既见无麦、禾矣，曷为先言筑微，而后言无麦、禾？讳以凶年造邑也。
　　（经二八五）臧孙辰告籴于齐。
　　（传）告籴者何？请籴也。何以不称使？以为臧孙辰之私行也。曷为以为臧孙辰之私行？君子之为国也，必有三年之委；一年不熟，告籴，讥也。
　　庄公（经二九一）二十有九年
　　春，新延厩。
　　（传）新延厩者何？修旧也。修旧不书，此何以书？讥。何讥尔？凶年不修。
　　（经二九二）夏，郑人侵许。
　　（经二九三）秋，有蜚。
　　（传）何以书？记异也。
　　（经二九四）冬，十有二月，纪叔姬卒。
　　（经二九五）城诸及防。
　　庄公（经三十一）三十年
　　春，王正月。（经三十二）夏，师次于成。
　　（经三十三）秋，七月，齐人降鄣。
　　（传）鄣者何？纪之遗邑也。降之者何？取之也。取之则曷为不言取之？为桓公讳也。外取邑不书，此何以书？尽也。
　　（经三十四）八月癸亥，葬纪叔姬。
　　（传）外夫人不书葬，此何以书？隐之也。何隐尔？其国亡矣，徒葬乎叔尔。
　　（经三十五）九月庚午朔，日有食之，鼓、用牲于社。
　　（经三十六）冬，公及齐侯遇于鲁济。
　　（经三十七）齐人伐山戎。
　　（传）此齐侯也，其称人何？贬。曷为贬？子司马子曰：「盖以操之为已蹙以矣！」此盖战也，何以不言战？《春秋》敌者言战，桓公之与戎狄，驱之尔。
　　庄公（经三一一）三十有一年
　　春，筑台于郎。
　　（传）何以书？讥。何讥尔？临民之所漱浣也。
　　（经三一二）夏，四月，薛伯卒。
　　（经三一三）筑台于薛。
　　（传）何以书？讥。何讥尔？远也。
　　（经三一四）六月，齐侯来献戎捷。
　　（传）齐，大国也，曷为亲来献戎捷？威我也。其威我奈何？旗获而过我也。
　　（经三一五）秋，筑台于秦。
　　（传）何以书？讥。何讥尔？临国也。
　　（经三一六）冬，不雨。
　　（传）何以书？记异也。
　　庄公（经三二一）三十有二年
　　春，城小谷。
　　（经三二二）夏，宋公、齐侯遇于梁丘。
　　（经三二三）秋，七月癸巳，公子牙卒。
　　（传）何以不称弟？杀也。杀则曷为不言刺？为季子讳杀也。曷为为季子讳杀？季子之遏恶也，不以为国狱，缘季子之心而为之讳。季子之遏恶奈何？庄公并将死，以病召季子，季子至而授之以国政，曰：「寡人即不起此病，吾将焉致乎鲁国？」季子曰：「般也存，君何忧焉？」公曰：「庸得若是乎？牙谓我曰：『鲁一生一及，君已知之矣。』庆父也存。」季子曰：「夫何敢？是将为乱乎！夫何敢！」俄而，牙弒械成。季子和药而饮之，曰：「公子从吾言而饮此，则必可以无为天下戮笑，必有后乎鲁国。不从吾言而不饮此，则必为天下戮笑，必无后乎鲁国。」于是从其言而饮之，饮之无傫氏，至乎王堤而死。公子牙今将尔，辞曷为与亲弒者同？君亲无将，将而诛焉。然则善之与？曰：然。杀世子母弟，直称君者，甚之也。季子杀母兄，何善尔？诛不得辟兄，君臣之义也。然则曷为不直诛，而酖之？行诸乎兄，隐而逃之，使托若以疾死然，亲亲之道也。
　　（经三二四）八月癸亥，公薨于路寝。
　　（传）路寝者何？正寝也。
　　（经三二五）冬，十月乙未，子般卒。
　　（传）子卒云子卒，此其称子般卒何？君存称世子，君薨称子某，既葬称子，逾年称公。子般卒，何以不书葬？未逾年之君也。有子则庙，庙则书葬；无子不庙，不庙则不书葬。
　　（经三二六）公子庆父如齐。狄伐邢。
　　公羊传闵公
　　闵公（经一一）元年
　　春，王正月。
　　（传）公何以不言即位？继弒君不言即位。孰继？继子般也。孰弒子般？庆父也。杀公子牙，今将尔，季子不免。庆父弒君，何以不诛？将而不免遏恶也。既而不可及，因狱有所归，不探其情而诛焉，亲亲之道也。恶乎归狱？归狱仆人邓扈乐。曷为归狱仆人邓扈乐？庄公存之时，乐曾淫于宫中，子般执而鞭之。庄公死，庆父谓乐曰：「般之辱尔，国人莫不知，盍弒之矣？」使弒子般，然后诛邓扈乐而归狱焉，季子至而不变也。
　　（经一二）齐人救邢。夏，六月辛酉，葬我君庄公。
　　（经一三）秋，八月，公及齐侯盟于洛姑。季子来归。
　　（传）其称季子何？贤也。其言来归何？喜之也。
　　（经一四）冬，齐仲孙来。
　　（传）齐仲孙者何？公子庆父也。公子庆父，则曷为谓之齐仲孙？系之齐也。曷为系之齐？外之也。曷为外之？春秋为尊者讳，为亲者讳，为贤者讳。子女子曰：「以『春秋』为《春秋》，齐无仲孙，其诸吾仲孙与？」
　　闵公（经二一）二年
　　春，王正月，齐人迁阳。
　　（经二二）夏，五月乙酉，吉禘于庄公。
　　（传）其言吉何？言吉者，未可以吉也。曷为未可以吉？未三年也。三年矣，曷为谓之未三年？三年之丧，实以二十五月。其言于庄公何？未可以称宫庙也。曷为未可以称宫庙？在三年之中矣。吉禘于庄公，何以书？讥。何讥尔？讥始不三年也。
　　（经二三）秋，八月辛丑，公薨。
　　（传）公薨何以不地？隐之也。何隐尔？弒也。孰弒之？庆父也。杀公子牙，今将尔，季子不免。庆父弒二君，何以不诛？将而不免，遏恶也；既而不可及，缓追逸贼，亲亲之道也。
　　（经二四）九月，夫人姜氏孙于邾娄。
　　（经二五）公子庆父出奔莒。
　　（经二六）冬，齐高子来盟。
　　（传）高子者何？齐大夫也。何以不称使？我无君也。然则何以不名？喜之也。何喜尔？正我也。其正我奈何？庄公死，子般弒，闵公弒，比三君死，旷年无君。设以齐取鲁，曾不兴师，徒以言而已矣。桓公使高子将南阳之甲，立僖公而城鲁，或曰自鹿门至于争门者是也，或曰自争门至于吏门者是也。鲁人至今以为美谈，曰：「犹望高子也。」
　　（经二七）十有二月，狄入卫。郑弃其师。
　　（传）郑弃其师者何？恶其将也。郑伯恶高克，使之将逐而不纳，弃师之道也。
　　公羊传僖公
　　僖公（经一一）元年
　　春，王正月。
　　（传）公何以不言即位？继弒君，子不言即位。此非子也，其称子何？臣、子一例也。
　　（经一二）齐师、宋师、曹师次于聂北，救邢。
　　（传）救不言次，此其言次何？不及事也。不及事者何？邢已亡矣。孰亡之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之。曷为先言次而后言救？君也。君则其称师何？不与诸侯专封也。曷为不与？实与而文不与。文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。
　　（经一三）夏，六月，邢迁于陈仪。
　　（传）迁者何？其意也。迁之者何？非其意也。
　　（经一四）齐师、宋师、曹师城邢。
　　（传）此一事也，曷为复言齐师、宋师、曹师？不复言师，则无以知其为一事也。
　　（经一五）秋，七月戊辰，夫人姜氏薨于夷，齐人以归。
　　（传）夷者何？齐地也。齐地，则其言齐人以归何？夫人薨于夷，则齐人以归。夫人薨于夷，则齐人曷为以归？桓公召而缢杀之。
　　（经一六）楚人伐郑。八月，公会齐侯、宋公、郑伯、曹伯、邾娄人于朾。九月，公败邾娄师于缨。
　　（经一七）冬，十月壬午，公子友帅师，败莒师于犁，获莒挐。
　　（传）莒挐者何？莒大夫也。莒无大夫，此何以书？大季子之获也。何大乎季子之获？季子治内难以正，御外难以正。其御外难以正奈何？公子庆父弒闵公，走而之莒，莒人逐之，将由乎齐，齐人不纳，却反舍于汶水之上，使公子奚斯入请。季子曰：「公子不可以入，入则杀矣！」奚斯不忍反命于庆父，自南涘，北面而哭。庆父闻之曰：「嘻！此奚斯之声也，诺已。」曰：「吾不得入矣！」于是抗辀经而死。莒人闻之曰：「吾已得子之贼矣！」以求赂乎鲁。鲁人不与，为是兴师而伐鲁，季子待之以偏战。
　　（经一八）十有二月丁巳，夫人氏之丧至自齐。
　　（传）夫人何以不称姜氏？贬。曷为贬？与弒公也。然则曷为不于弒焉贬？贬必于其重者，莫重乎其以丧至也。
　　僖公（经二一）二年
　　春，王正月，城楚丘。
　　（传）孰城之？城卫也。曷为不言城卫？灭也。孰灭之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。
　　（经二二）夏，五月辛巳，葬我小君哀姜。
　　（传）哀姜者何？庄公之夫人也。
　　（经二三）虞师、晋师灭夏阳。
　　（传）虞，微国也，曷为序乎大国之上？使虞首恶也。曷为使虞首恶？虞受赂，假灭国者道，以取亡焉。其受赂奈何？献公朝诸大夫而问焉，曰：「寡人夜者寝而不寐，其意也何？」诸大夫有进对者曰：「寝不安与？其诸侍御有不在侧者与？」献公不应。荀息进曰：「虞郭见与？」献公揖而进之，遂与之入而谋曰：「吾欲攻郭，则虞救之；攻虞，则郭救之，如之何？愿与子虑之。」荀息对曰：「君若用臣之谋，则今日取郭，而明日取虞尔，君何忧焉？」献公曰：「然则奈何？」荀息曰：「请以屈产之乘与垂棘之白璧，往必可得也。则宝出之内藏，藏之外府；马出之内厩，系之外厩尔，君何丧焉？」献公曰：「诺。虽然，宫之奇存焉，如之何？」荀息曰：「宫之奇知则知矣！虽然，虞公贪而好宝，见宝必不从其言，请终以往。」于是终以往，虞公见宝许诺。宫之奇果谏：「记曰：『唇亡则齿寒。』虞、郭之相救，非相为赐，则晋今日取郭，而明日虞从而亡尔。君请勿许也。」虞公不从其言，终假之道以取郭。还，四年，反取虞。虞公抱宝牵马而至。荀息见曰：「臣之谋何如？」献公曰：「子之谋则已行矣，宝则吾宝也，虽然，吾马之齿亦已长矣！」盖戏之也。夏阳者何？郭之邑也。曷为不系于郭？国之也。曷为国之？君存焉尔。
　　（经二四）秋，九月，齐侯、宋公、江人、黄人盟于贯泽。（传）江人、黄人者何？远国之辞也。远国至矣，则中国曷为独言齐、宋至尔？大国言齐、宋，远国言江、黄，则以其余为莫敢不至也。
　　（经二五）冬，十月，不雨。
　　（传）何以书？记异也。（经二六）楚人侵郑。
　　僖公（经三一）三年
　　春，王正月，不雨。
　　（经三二）夏，四月，不雨。
　　（传）何以书？记异也。
　　（经三三）徐人取舒。
　　（传）其言取之何？易也。
　　（经三四）六月，雨。
　　（传）其言六月雨何？上雨而不甚也。
　　（经三五）秋，齐侯、宋公、江人、黄人会于阳谷。
　　（传）此大会也，曷为末言尔？桓公曰：「无障谷，无贮粟，无易树子，无以妾为妻。」
　　（经三六）冬，公子友如齐莅盟。
　　（传）莅盟者何？往盟乎彼也。其言来盟者何？来盟于我也。（经三七）楚人伐郑。
　　僖公（经四一）四年
　　春，王正月，公会齐侯、宋公、陈侯、卫侯、郑伯、许男、曹伯侵蔡，蔡溃。
　　（传）溃者何？下叛上也。国曰溃，邑曰叛。
　　（经四二）遂伐楚，次于陉。
　　（传）其言次于陉何？有俟也。孰俟？俟屈完也。
　　（经四三）夏，许男新臣卒。楚屈完来盟于师，盟于召陵。
　　（传）屈完者何？楚大夫也。何以不称使？尊屈完也。曷为尊屈完？以当桓公也。其言盟于师、盟于召陵何？师在召陵也。师在召陵，则曷为再言盟？喜服楚也。何言乎喜服楚？楚有王者则后服，无王者则先叛。夷狄也，而亟病中国，南夷与北狄交。中国不绝若线，桓公救中国，而攘夷狄，卒帖荆，以此为王者之事也。其言来何？与桓为主也。前此者有事矣，后此者有事矣，则曷为独于此焉？与桓公为主，序绩也。
　　（经四四）齐人执陈袁涛涂。
　　（传）涛涂之罪何？辟军之道也。其辟军之道奈何？涛涂谓桓公曰：「君既服南夷矣，何不还师滨海而东，服东夷且归？」桓公曰：「诺。」于是还师滨海而东，大陷于沛泽之中。顾而执涛涂。执者曷为或称侯？或称人？称侯而执者，伯讨也。称人而执者，非伯讨也。此执有罪，何以不得为伯讨？古者周公东征则西国怨，西征则东国怨。桓公假涂于陈而伐楚，则陈人不欲其反由己者，师不正故也。不修其师而执涛涂，古人之讨，则不然也。
　　（经四五）秋，及江人、黄人伐陈。八月，公至自伐楚。
　　（传）楚已服矣，何以致伐楚？叛盟也。
　　（经四六）葬许缪公。冬，十有二月，公孙慈帅师会齐人、宋人、卫人、郑人、许人、曹人侵陈。
　　僖公（经五一）五年
　　春，晋侯杀其世子申生。
　　（传）曷为直称晋侯以杀？杀世子母弟直称君者，甚之也。
　　（经五二）杞伯姬来朝其子。
　　（传）其言来朝其子何？内辞也，与其子俱来朝也。
　　（经五三）夏，公孙慈如牟。公及齐侯、宋公、陈侯、卫侯、郑伯、许男、曹伯会王世子于首戴。
　　（传）曷为殊会王世子？世子贵也。世子，犹世世子也。
　　（经五四）秋，八月，诸侯盟于首戴。
　　（传）诸侯何以不序？一事而再见者，前目而后凡也。
　　（经五五）郑伯逃归不盟。
　　（传）其言逃归不盟者何？不可使盟也。不可使盟，则其言逃归何？鲁子曰：「盖不以寡犯众也。」
　　（经五六）楚人灭弦。弦子奔黄。
　　（经五七）九月戊申朔，日有食之。
　　（经五八）冬，晋人执虞公。
　　（传）虞已灭矣，其言执之何？不与灭也。曷为不与灭？灭者亡国之善辞也。灭者，上下之同力者也。
　　僖公（经六一）六年
　　春，王正月。
　　（经六二）夏，公会齐侯、宋公、陈侯、卫侯、曹伯伐郑，围新城。
　　（传）邑不言围，此其言围何？强也。
　　（经六三）秋，楚人围许，诸侯遂救许。
　　（经六四）冬，公至自伐郑。
　　僖公（经七一）七年
　　春，齐人伐郑。
　　（经七二）夏，小邾娄子来朝。郑杀其大夫申侯。
　　（传）其称国以杀何？称国以杀者，君杀大夫之辞也。
　　（经七三）秋，七月，公会齐侯、宋公、陈世子款、郑世子华，盟于宁毋。
　　（经七四）曹伯般卒。
　　（经七五）公子友如齐。
　　（经七六）冬，葬曹昭公。
　　僖公（经八一）八年
　　春，王正月，公会王人、齐侯、宋公、卫侯、许男、曹伯、陈世子款、郑世子华，盟于洮。
　　（传）王人者何？微者也。曷为序乎诸侯之上？先王命也。
　　（经八二）郑伯乞盟。
　　（传）乞盟者何？处其所而请与也。其处其所而请与奈何？盖酌之也。
　　（经八三）夏，狄伐晋。
　　（经八四）秋，七月，禘于太庙，用致夫人。
　　（传）用者何？用者不宜用也。致者何？致者不宜致也。禘用致夫人，非礼也。夫人何以不称姜氏？贬。曷为贬？讥以妾为妻也。其言以妾为妻奈何？盖胁于齐媵女之先至者也。
　　（经八五）冬，十有二月丁未，天王崩。
　　僖公（经九一）九年
　　春，王三月丁丑，宋公御说卒。
　　（传）何以不书葬？为襄公讳也。
　　（经九二）夏，公会宰周公、齐侯、宋子、卫侯、郑伯、许男、曹伯于葵丘。
　　（传）宰周公者何？天子之为政者也。
　　（经九三）秋，七月乙酉，伯姬卒。
　　（传）此未适人，何以卒？许嫁矣。妇人许嫁，字而笄之，死则以成人之丧治之。
　　（经九四）九月戊辰，诸侯盟于葵丘。
　　（传）桓之盟不日，此何以日？危之也。何危尔？贯泽之会，桓公有忧中国之心，不召而至者，江人、黄人也。葵丘之会，桓公震而矜之，叛者九国。震之者何？犹曰振振然。矜之者何？犹曰莫若我也。
　　（经九五）甲戌，晋侯诡诸卒。冬，晋里克弒其君之子奚齐。
　　（传）此未逾年之君，其言弒其君之子奚齐何？杀未逾年君之号也。
　　僖公（经十一）十年
　　春，王正月，公如齐。狄灭温。温子奔卫。
　　（经十二）晋里克弒其君卓子及其大夫荀息。
　　（传）及者何？累也。弒君多矣，舍此无累者乎？曰：有，孔父、仇牧皆累也。舍孔父、仇牧无累者乎？曰：有。有则此何以书？贤也。何贤乎荀息？荀息可谓不食其言矣。其不食其言奈何？奚齐、卓子者，骊姬之子也，荀息傅焉。骊姬者，国色也。献公爱之甚，欲立其子，于是杀世子申生。申生者，里克傅之。献公病将死，谓荀息曰：「士何如则可谓之信矣？」荀息对曰：「使死者反生，生者不愧乎其言，则可谓信矣。」献公死，奚齐立。里克谓荀息曰：「君杀正而立不正，废长而立幼，如之何？愿与子虑之。」荀息曰：「君尝讯臣矣，臣对曰：『使死者反生，生者不愧乎其言，则可谓信矣。』」里克知其不可与谋，退，弒奚齐。荀息立卓子，里克弒卓子，荀息死之。荀息可谓不食其言矣！
　　（经十三）夏，齐侯、许男伐北戎。晋杀其大夫里克。
　　（传）里克弒二君，则曷为不以讨贼之辞言之？惠公之大夫也。然则孰立惠公？里克也。里克弒奚齐、卓子，逆惠公而入。里克立惠公，则惠公曷为杀之？惠公曰：「尔既杀夫二孺子矣，又将图寡人，为尔君者，不亦病乎？」于是杀之。然则曷为不言惠公之入？晋之不言出入者，踊为文公讳也。齐小白入于齐，则曷为不为桓公讳？桓公之享国也长，美见乎天下，故不为之讳本恶也。文公之享国也短，美未见乎天下，故为之讳本恶也。
　　（经十四）秋，七月。
　　（经十五）冬，大雨雹。
　　（传）何以书？记异也。
　　僖公（经十一一）十有一年
　　春，晋杀其大夫丕郑父。
　　（经十一二）夏，公及夫人姜氏会齐侯于阳谷。
　　（经十一三）秋，八月，大雩。
　　（经十一四）冬，楚人伐黄。
　　僖公（经十二一）十有二年
　　春，王三月庚午，日有食之。
　　（经十二二）夏，楚人灭黄。
　　（经十二三）秋，七月。
　　（经十二四）冬，十有二月丁丑，陈侯处臼卒。
　　僖公（经十三一）十有三年
　　春，狄侵卫。
　　（经十三二）夏，四月，葬陈宣公。公会齐侯、宋公、陈侯、卫侯、郑伯、许男、曹伯于咸。
　　（经十三三）秋，九月，大雩。
　　（经十三四）冬，公子友如齐。
　　僖公（经十四一）十有四年
　　春，诸侯城缘陵。
　　（传）孰城之？城杞也。曷为城杞？灭也。孰灭之？盖徐、莒胁之。曷为不言徐、莒胁之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。
　　（经十四二）夏，六月，季姬及鄫子遇于防，使鄫子来朝。
　　（传）鄫子曷为使乎季姬来朝？内辞也。非使来朝，使来请己也。
　　（经十四三）秋，八月辛卯，沙鹿崩。
　　（传）沙鹿者何？河上之邑也。此邑也，其言崩何？袭邑也。沙鹿崩，何以书？记异也。外异不书，此何以书？为天下记异也。
　　（经十四四）狄侵郑。
　　（经十四五）冬，蔡侯肸卒。
　　僖公（经十五一）十有五年
　　春，王正月，公如齐。
　　（经十五二）楚人伐徐。
　　（经十五三）三月，公会齐侯、宋公、陈侯、郑伯、许男、曹伯盟于牡丘，遂次于匡。
　　（经十五四）公孙敖率师及诸侯之大夫救徐。
　　（经十五五）夏，五月，日有食之。
　　（经十五六）秋，七月，齐师、曹师伐厉。
　　（经十五七）八月，螽。
　　（经十五八）九月，公至自会。
　　（传）桓公之会不致，此何以致？久也。
　　（经十五九）季姬归于鄫。己卯，晦，震夷伯之庙。
　　（传）晦者何？冥也。震之者何？雷电击夷伯之庙者也。夷伯者，曷为者也？季氏之孚也。季氏之孚则微者，其称夷伯何？大之也。曷为大之？天戒之，故大之也。何以书？记异也。
　　（经十五十）冬，宋人伐曹。楚人败徐于娄林。
　　（经十五十一）十有一月，壬戌，晋侯及秦伯战于韩，获晋侯。
　　（传）此偏战也，何以不言师败绩？君获，不言师败绩也。
　　僖公（经十六一）十有六年
　　春，王正月戊申朔，陨石于宋五。是月，六鹢退飞，过宋都。
　　（传）曷为先言陨而后言石？陨石记闻，闻其嗔然，视之则石，察之则五。是月者何？仅逮是月也。何以不日？晦日也。晦则何以不言晦？《春秋》不书晦也。朔有事则书，晦虽有事不书。曷为先言六而后言鹢？六鹢退飞，记见也，视之则六，察之则鹢，徐而察之则退飞。五石六鹢，何以书？记异也。外异不书，此何以书？为王者之后，记异也。
　　（经十六二）三月壬申，公子季友卒。
　　（传）其称季友何？贤也。
　　（经十六三）夏，四月丙申，鄫季姬卒。
　　（经十六四）秋，七月甲子，公孙慈卒。
　　（经十六五）冬，十有二月，公会齐侯、宋公、陈侯、卫侯、郑伯、许男、邢侯、曹伯于淮。
　　僖公（经十七一）十有七年
　　春，齐人、徐人伐英氏。
　　（经十七二）夏，灭项。
　　（传）孰灭之？齐灭之。曷为不言齐灭之？为桓公讳也。《春秋》为贤者讳。此灭人之国，何贤尔？君子之恶恶也疾始，善善也乐终。桓公尝有继绝，存亡之功，故君子为之讳也。
　　（经十七三）秋，夫人姜氏会齐于卞。
　　（经十七四）九月，公至自会。
　　（经十七五）十有二月乙亥，齐侯小白卒。
　　僖公（经十八一）十有八年
　　春，王正月，宋公会曹伯、卫人、邾娄人伐齐。
　　（经十八二）夏，师救齐。五月戊寅，宋师及齐师战于甗，齐师败绩。
　　（传）战不言伐，此其言伐何？宋公与伐而不与战，故言伐。《春秋》伐者为客，伐者为主。曷为不使齐主之？与襄公之征齐也。曷为与襄公之征齐？桓公死，竖刁、易牙争权不葬，为是故伐之也。
　　（经十八三）狄救齐。
　　（经十八四）秋，八月丁亥，葬齐桓公。
　　（经十八五）冬，邢人、狄人伐卫。
　　僖公（经十九一）十有九年
　　春，王三月，宋人执滕子婴齐。
　　（经十九二）夏，六月，宋人、曹人、邾娄人盟于曹南。鄫子会盟于邾娄。
　　（传）其言会盟何？后会也。
　　（经十九三）己酉，邾娄人执鄫子用之。
　　（传）恶乎用之？用之社也。其用之社奈何？盖叩其鼻以血社也。
　　（经十九四）秋，宋人围曹。
　　（经十九五）卫人伐邢。
　　（经十九六）冬，公会陈人、蔡人、楚人、郑人盟于齐。梁亡。
　　（传）此未有伐者，其言梁亡何？自亡也。其自亡奈何？鱼烂而亡也。
　　僖公（经二十一）二十年
　　春，新作南门。
　　（传）何以书？讥。何讥尔？门有古常也。
　　（经二十二）夏，郜子来朝。
　　（传）郜子者何？失地之君也。何以不名？兄弟辞也。
　　（经二十三）五月乙巳，西宫灾。
　　（传）西宫者何？小寝也。小寝则曷为谓之西宫？有西宫则有东宫矣。鲁子曰：「以有西宫，亦知诸侯之有三宫也。」西宫灾，何以书？记灾也。
　　（经二十四）郑人入滑。
　　（经二十五）秋，齐人、狄人盟于邢。
　　（经二十六）冬，楚人伐随。
　　僖公（经二一一）二十有一年
　　春，狄侵卫。宋人、齐人、楚人盟于鹿上。
　　（经二一二）夏，大旱。
　　（传）何以书？记灾也。
　　（经二一三）秋，宋公、楚子、陈侯、蔡侯、郑伯、许男、曹伯会于霍，执宋公以伐宋。
　　（传）孰执之？楚子执之。曷为不言楚子执之？不与夷狄之执中国也。
　　（经二一四）冬，公伐邾娄。
　　（经二一五）楚人使宜申来献捷。
　　（传）此楚子也，其称人何？贬。曷为贬？为执宋公贬。曷为为执宋公贬？宋公与楚子期以乘车之会，公子目夷谏曰：「楚，夷国也，强而无义，请君以兵车之会往。」宋公曰：「不可。吾与之约以乘车之会，自我为之，自我堕之，曰不可。」终以乘车之会往，楚人果伏兵车，执宋公以伐宋。宋公谓公子目夷曰：「子归守国矣。国，子之国也。吾不从子之言，以至乎此。」公子目夷复曰：「君虽不言国，国固臣之国也。」于是归设守械而守国。楚人谓宋人曰：「子不与我国，吾将杀子君矣。」宋人应之曰：「吾赖社稷之神灵，吾国已有君矣。」楚人知虽杀宋公，犹不得宋国，于是释宋公。宋公释乎执，走之卫。公子目夷复曰：「国为君守之，君曷为不入？」然后逆襄公归。恶乎捷？捷乎宋。曷为不言捷乎宋？为襄公讳也。此围辞也，曷为不言其围？为公子目夷讳也。
　　（经二一六）十有二月癸丑，公会诸侯盟于薄。释宋公。
　　（传）执未有言释之者，此其言释之何？公与为尔也。公与为尔奈何？公与议尔也。
　　僖公（经二二一）二十有二年
　　春，公伐邾娄，取须朐。
　　（经二二二）夏，宋公、卫侯、许男、滕子伐郑。
　　（经二二三）秋，八月丁未，及邾娄人战于升陉。
　　（经二二四）冬，十有一月己巳朔，宋公及楚人战于泓，宋师败绩。
　　（传）偏战者日尔，此其言朔何？《春秋》辞繁而不杀者，正也。何正尔？宋公与楚人期，战于泓之阳。楚人济泓而来。有司复曰：「请迨其未毕济而系之。」宋公曰：「不可。吾闻之也：君子不厄人。吾虽丧国之余，寡人不忍行也。」既济，未毕陈，有司复曰：「请迨其未毕陈而击之。」宋公曰：「不可。吾闻之也：君子不鼓不成列。」已陈，然后襄公鼓之，宋师大败。故君子大其不鼓不成列，临大事而不忘大礼，有君而无臣，以为虽文王之战，亦不过此也。
　　僖公（经二三一）二十有三年
　　春，齐侯伐宋围缗。
　　（传）邑不言围，此其言围何？疾重故也。
　　（经二三二）夏，五月庚寅，宋公慈父卒。
　　（传）何以不书葬？盈乎讳也。
　　（经二三三）秋，楚人伐陈。
　　（经二三四）冬，十有一月，杞子卒。
　　僖公（经二四一）二十有四年
　　春，王正月。
　　（经二四二）夏，狄伐郑。
　　（经二四三）秋，七月。
　　（经二四四）冬，天王出居于郑。
　　（传）王者无外，此其言出何？不能乎母也。鲁子曰：「是王也，不能乎母者，其诸此之谓与？」
　　（经二四五）晋侯夷吾卒。
　　僖公（经二五一）二十有五年
　　春，王正月丙午，卫侯毁灭邢。
　　（传）卫侯毁，何以名？绝。曷为绝之？灭同姓也。
　　（经二五二）夏，四月癸酉，卫侯毁卒。宋荡伯姬来逆妇。
　　（传）宋荡伯姬者何？荡氏之母也。其言来逆妇何？兄弟辞也。其称妇何？有姑之辞也。
　　（经二五三）宋杀其大夫。
　　（传）何以不名？宋三世无大夫，三世内娶也。
　　（经二五四）秋，楚人围陈，纳顿子于顿。
　　（传）何以不言遂？两之也。
　　（经二五五）葬卫文公。
　　（经二五六）冬，十有二月癸亥，公会卫子、莒庆，盟于洮。
　　僖公（经二六一）二十有六年
　　春，王正月己未，公会莒子、卫宁遬，盟于向。
　　（经二六二）齐人侵我西鄙。公追齐师至酅，弗及。
　　（传）其言「至酅，弗及」何？侈也。
　　（经二六三）夏，齐人伐我北鄙。卫人伐齐。公子遂如楚乞师。
　　（传）乞者何？卑辞也。曷为以外内同若辞？重师也。曷为重师？师出不正反，战不正胜也。
　　（经二六四）秋，楚人灭隗，以隗子归。
　　（经二六五）冬，楚人伐宋，围缗。
　　（传）邑不言围，此其言围何？刺道用师也。
　　（经二六六）公以楚师伐齐，取谷。公至自伐齐。
　　（传）此已取谷矣，何以致伐？未得乎取谷也。曷为未得乎取谷？曰：患之起，必自此始也。
　　僖公（经二七一）二十有七年
　　春，杞子来朝。
　　（经二七二）夏，六月庚寅，齐侯昭卒。
　　（经二七三）秋，八月乙未，葬齐孝公。
　　（经二七四）乙巳，公子遂帅师入杞。
　　（经二七五）冬，楚人、陈侯、蔡侯、郑伯、许男围宋。
　　（传）此楚子也，其称人何？贬。曷为贬？为执宋公贬，故终僖之篇贬也。
　　（经二七六）十有二月甲戌，公会诸侯盟于宋。
　　僖公（经二八一）二十有八年
　　春，晋侯侵曹，晋侯伐卫。
　　（传）曷为再言晋侯？非两之也。然则何以不言遂？未侵曹也。未侵曹则其言侵曹何？致其意也。其意侵曹，则曷为伐卫？晋侯将侵曹，假涂于卫，卫曰不可得，则固将伐之也。
　　（经二八二）公子买戍卫，不卒戍，刺之。
　　（传）不卒戍者何？不卒戍者，内辞也，不可使往也。不可使往，则其言戍卫何？遂公意也。刺之者何？杀之也。杀之则曷为谓之刺之？内讳杀大夫，谓之刺之也。
　　（经二八三）楚人救卫。三月丙午，晋侯入曹，执曹伯、畀宋人。
　　（传）畀者何？与也。其言畀宋人何？与使听之也。曹伯之罪何？甚恶也。其甚恶奈何？不可以一罪言也。
　　（经二八四）夏，四月己巳，晋侯、齐师、宋师、秦师及楚人战于城濮，楚师败绩。
　　（传）此大战也，曷为使微者？子玉得臣也。子玉得臣则其称人何？贬。曷为贬？大夫不敌君也。
　　（经二八五）楚杀其大夫得臣。
　　（经二八六）卫侯出奔楚。
　　（经二八七）五月，癸丑，公会晋侯、齐侯、宋公、蔡侯、郑伯、卫子、莒子，盟于践土。陈侯如会。
　　（传）其言如会何？后会也。
　　（经二八八）公朝于王所。
　　（传）曷为不言公如京师？天子在是也。天子在是，则曷为不言天子在是？不与致天子也。
　　（经二八九）六月，卫侯郑自楚复归于卫。
　　（经二八十）卫元咺出奔晋。
　　（经二八十一）陈侯款卒。
　　（经二八十二）秋，杞伯姬来。
　　（经二八十三）公子遂如齐。
　　（经二八十四）冬，公会晋侯、齐侯、宋公、蔡侯、郑伯、陈子、莒子、邾娄子、秦人于温。天王狩于河阳。
　　（传）狩不书，此何以书？不与再致天子也。鲁子曰：「温近而践土远也。」
　　（经二八十五）壬申，公朝于王所。
　　（传）其日何？录乎内也。
　　（经二八十六）晋人执卫侯归之于京师。
　　（传）归之于者何？归于者何？归之于者罪已定矣，归于者罪未定也。罪未定，则何以得为伯执？归之于者，执之于天子之侧者也，罪定不定，已可知矣。归于者，非执之于天子之侧者也，罪定不定，未可知也。卫侯之罪何？杀叔武也。何以不书？为叔武讳也。《春秋》为贤者讳。何贤乎叔武？让国也。其让国奈何？文公逐卫侯而立叔武，叔武辞立而他人立，则恐卫侯之不得反也，故于是已立，然后为践土之会，治反卫侯。卫侯得反，曰：「叔武篡我。」元咺争之曰：「叔武无罪。」终杀叔武，元咺走而出。此晋侯也，其称人何？贬。曷为贬？卫之祸，文公为之也。文公为之奈何？文公逐卫侯而立叔武，使人兄弟相疑，放乎杀母弟者，文公为之也。
　　（经二八十七）卫元咺自晋复归于卫。
　　（传）自者何？有力焉者也。此执其君，其言自何？为叔武争也。
　　（经二八十八）诸侯遂围许。曹伯襄复归于曹。遂会诸侯围许。
　　僖公（经二九一）二十有九年
　　春，介葛卢来。
　　（传）介葛卢者何？夷狄之君也。何以不言朝？不能乎朝也。
　　（经二九二）公至自围许。
　　（经二九三）夏，六月，公会王人、晋人、宋人、齐人、陈人、蔡人、秦人，盟于狄泉。
　　（经二九四）秋，大雨雹。
　　（经二九五）冬，介葛卢来。
　　僖公（经三十一）三十年
　　春，王正月。
　　（经三十二）夏，狄侵齐。
　　（经三十三）秋，卫杀其大夫元咺及公子瑕。
　　（传）卫侯未至，其称国以杀何？道杀也。
　　（经三十四）卫侯郑归于卫。
　　（传）此杀其大夫，其言归何？归恶乎元咺也。曷为归恶乎元咺？元咺之事君也，君出则己入，君入则己出，以为不臣也。
　　（经三十五）晋人、秦人围郑。
　　（经三十六）介人侵萧。
　　（经三十七）冬，天王使宰周公来聘。
　　（经三十八）公子遂如京师，遂如晋。
　　（传）大夫无遂事，此其言遂何？公不得为政尔。
　　僖公（经三一一）三十有一年
　　春，取济西田。
　　（传）恶乎取之？取之曹也。曷为不言取之曹？讳取同姓之田也。此未有伐曹者，则其言取之曹何？晋侯执曹伯，班其所取侵地于诸侯也。晋侯执曹伯，班其所取侵地于诸侯，则何讳乎取同姓之田？久也。
　　（经三一二）公子遂如晋。夏，四月，四卜郊不从，乃免牲，犹三望。
　　（传）曷为或言三卜？或言四卜？三卜，礼也；四卜，非礼也。三卜何以礼？四卜何以非礼？求吉之道三。禘、尝不卜，郊何以卜？卜郊，非礼也。卜郊何以非礼？鲁郊，非礼也。鲁郊何以非礼？天子祭天，诸侯祭土。天子有方望之事，无所不通。诸侯山川有不在其封内者，则不祭也。曷为或言免牲？或言免牛？免牲，礼也；免牛，非礼也。免牛何以非礼？伤者曰牛。三望者何？望祭也。然则曷祭？祭泰山、河海。曷为祭泰山、河海？山川有能润于百里者，天子秩而祭之。触石而出，肤寸而合，不崇朝而遍雨乎天下者，唯泰山尔。河海润于千里。犹者何？通可以已也。何以书？讥不郊而望祭也。
　　（经三一三）秋，七月。
　　（经三一四）冬，杞伯姬来求妇。
　　（传）其言来求妇何？兄弟辞也。其称妇何？有姑之辞也。
　　（经三一五）狄围卫。
　　（经三一六）十有二月，卫迁于帝丘。
　　僖公（经三二一）三十有二年
　　春，王正月。
　　（经三二二）夏，四月己丑，郑伯接卒。
　　（经三二三）卫人侵狄。
　　（经三二四）秋，卫人及狄盟。
　　（经三二五）冬，十有二月己卯，晋侯重耳卒。
　　僖公（经三三一）三十有三年
　　春，王二月，秦人入滑。齐侯使国归父来聘。
　　（经三三二）夏，四月辛巳，晋人及姜戎败秦于殽。
　　（传）其谓之秦何？夷狄之也。曷为夷狄之？秦伯将袭郑，百里子与蹇叔子谏曰：「千里而袭人，未有不亡者也。」秦伯怒曰：「若尔之年者，宰上之木拱矣，尔曷知！」师出，百里子与蹇叔子送其子而戒之曰：「尔即死，必于殽之嵚岩，是文王之所辟风雨者也，吾将尸尔焉。」子揖师而行。百里子与蹇叔子从其子而哭之。秦伯怒曰：「尔曷为哭吾师？」对曰：「臣非敢哭君师，哭臣之子也。」弦高者，郑商也，遇之殽，矫以郑伯之命而犒师焉，或曰往矣，或曰反矣。然而晋人与姜戎要之殽而击之，匹马轮无反者。其言及姜戎何？姜戎微也，称人亦微者也。何言乎姜戎之微？先轸也，或曰襄公亲之。襄公亲之，则其称人何？贬。曷为贬？君在乎殡而用师危，不得葬也。诈战不日，此何以日？尽也。
　　（经三三三）癸巳，葬晋文公。
　　（经三三四）狄侵齐。
　　（经三三五）公伐邾娄，取丛。
　　（经三三六）秋，公子遂率师伐邾娄。
　　（经三三七）晋人败狄于箕。
　　（经三三八）冬，十月，公如齐。
　　（经三三九）十有二月，公至自齐。
　　（经三三十）乙巳，公薨于小寝。
　　（经三三十一）陨霜不杀草，李、梅实。
　　（传）何以书？记异也。何异尔？不时也。
　　（经三三六）晋人、陈人、郑人伐许。
　　公羊传文公
　　文公（经一一）元年
　　春，王正月，公即位。
　　（经一二）二月癸亥朔，日有食之。
　　（经一三）天王使叔服来会葬。
　　（传）其言来会葬何？会葬礼也。
　　（经一四）夏，四月丁巳，葬我君僖公。天王使毛伯来锡公命。
　　（传）锡者何？赐也。命者何？加我服也。
　　（经一五）晋侯伐卫。
　　（经一六）叔孙得臣如京师。
　　（经一七）卫人伐晋。
　　（经一八）秋，公孙敖会晋侯于戚。
　　（经一九）冬，十月丁未，楚世子商臣弒其君髡。
　　（经一十）公孙敖如齐。
　　文公（经二一）二年
　　春，王二月甲子，晋侯及秦师战于彭衙，秦师败绩。
　　（经二二）丁丑，作僖公主。
　　（传）作僖公主者何？为僖公作主也。主者曷用？虞主用桑，练主用栗。用栗者，藏主也。作僖公主，何以书？讥。何讥尔？不时也。其不时奈何？欲久丧而后不能也。
　　（经二三）三月乙巳，及晋处父盟。
　　（传）此晋阳处父也，何以不氏？讳与大夫盟也。
　　（经二四）夏，六月，公孙敖会宋公、陈侯、郑伯、晋士縠，盟于垂敛。
　　（经二五）自十有二月不雨，至于秋七月。
　　（传）何以书？记异也。大旱以灾书，此亦旱也，曷为以异书？大旱之日短而云灾，故以灾书；此不雨之日长而无灾，故以异书也。
　　（经二六）八月丁卯，大事于太庙，跻僖公。
　　（传）大事者何？大祫也。大祫者何？合祭也。其合祭奈何？毁庙之主，陈于太祖；未毁庙之主皆升，合食于太祖，五年而再殷祭。跻者何？升也。何言乎升僖公？讥。何讥尔？逆祀也。其逆祀奈何？先祢而后祖也。
　　（经二七）冬，晋人、宋人、陈人、郑人伐秦。
　　（经二八）公子遂如齐纳币。
　　（传）纳币不书，此何以书？讥。何讥尔？讥丧娶也。娶在三年之外，则何讥乎丧娶？三年之内不图婚。吉禘于庄公，讥。然则曷为不于祭焉讥？三年之恩疾矣，非虚加之也，以人心为皆有之。以人心为皆有之，则曷为独于娶焉讥？娶者，大吉也，非常吉也。其为吉者主于己，以为有人心焉者，则宜于此焉变矣！
　　文公（经三一）三年
　　春，王正月，叔孙得臣会晋人、宋人、陈人、卫人、郑人伐沈，沈溃。
　　（经三二）夏，五月，王子虎卒。
　　（传）王子虎者何？天子之大夫也。外大夫不卒，此何以卒？新使乎我也。
　　（经三三）秦人伐晋。
　　（经三四）秋，楚人围江。
　　（经三五）雨螽于宋。
　　（传）雨螽者何？死而坠也。何以书？记异也。外异不书，此何以书？为王者之后记异也。
　　（经三六）冬，公如晋。
　　（经三七）十有二月己巳，公及晋侯盟。
　　（经三八）晋阳处父帅师伐楚救江。
　　（传）此伐楚也，其言救江何？为谖也。其为谖奈何？伐楚为救江也。
　　文公（经四一）四年
　　春，公至自晋。
　　（经四二）夏，逆妇姜于齐。
　　（传）其谓之逆妇姜于齐何？略之也。高子曰：「娶乎大夫者，略之也。」
　　（经四三）狄侵齐。
　　（经四四）秋，楚人灭江。
　　（经四五）晋侯伐秦。
　　（经四六）卫侯使宁俞来聘。
　　（经四七）冬，十有一月壬寅，夫人风氏薨。
　　文公（经五一）五年
　　春，王正月，王使荣叔归含且赗。
　　（传）含者何？口实也。其言归含且赗何？兼之。兼之非礼也。
　　（经五二）三月辛亥，葬我小君成风。
　　（传）成风者何？僖公之母也。
　　（经五三）王使召伯来会葬。
　　（经五四）夏，公孙敖如晋。
　　（经五五）秦人入鄀。
　　（经五六）秋，楚人灭六。
　　（经五七）冬，十月甲申，许男业卒。
　　文公（经六一）六年
　　春，葬许僖公。
　　（经六二）夏，季孙行父如陈。
　　（经六三）秋，季孙行父如晋。
　　（经六四）八月乙亥，晋侯讙卒。
　　（经六五）冬，十月，公子遂如晋。
　　（经六六）葬晋襄公。
　　（经六七）晋杀其大夫阳处父，晋狐射姑出奔狄。
　　（传）晋杀其大夫阳处父，则狐射姑曷为出奔？射姑杀也。射姑杀则其称国以杀何？君漏言也。其漏言奈何？君将使射姑将。阳处父谏曰：「射姑民众不说，不可使将。」于是废将。阳处父出，射姑入。君谓射姑曰：「阳处父言曰：『射姑民众不说，不可使将。』」射姑怒，出刺阳处父于朝而走。
　　（经六八）闰月不告月，犹朝于庙。
　　（传）不告月者何？不告朔也。曷为不告朔？天无是月也。闰月矣，何以谓之天无是月？是月非常月也。犹者何？通可以已也。
　　文公（经七一）七年
　　春，公伐邾娄。
　　（经七二）三月甲戌，取须朐。
　　（传）取邑不日，此何以日？内辞也，使若他人然。
　　（经七三）遂城郚。
　　（经七四）夏，四月，宋公王臣卒。
　　（经七五）宋人杀其大夫。
　　（传）何以不名？宋三世无大夫，三世内娶也。
　　（经七六）戊子，晋人及秦人战于令狐，晋先眛以师奔秦。
　　（传）此偏战也，何以不言师败绩？敌也。此晋先眛也，其称人何？贬。曷为贬？外也。其外奈何？以师外也。何以不言出？遂在外也。
　　（经七七）狄侵我西鄙。
　　（经七八）秋，八月，公会诸侯、晋大夫，盟于扈。
　　（传）诸侯何以不序？大夫何以不名？公失序也。公失序奈何？诸侯不可使与公盟，眣晋大夫使与公盟也。
　　（经七九）冬，徐伐莒。公孙敖如莒莅盟。
　　文公（经八一）八年
　　春，王正月。
　　（经八二）夏，四月。
　　（经八三）秋，八月戊申，天王崩。
　　（经八四）冬，十月壬午，公子遂会晋赵盾，盟于衡雍。
　　（经八五）乙酉，公子遂会伊雒戎，盟于暴。
　　（经八六）公孙敖如京师，不至复；丙戌，奔莒。
　　（传）不至复者何？不至复者，内辞也，不可使往也。不可使往，则其言如京师何？遂公意也。何以不言出？遂在外也。
　　（经八七）螽。
　　（经八八）宋人杀其大夫司马；宋司城来奔。
　　（传）司马者何？司城者何？皆官举也。曷为皆官举？宋三世无大夫，三世内娶也。
　　文公（经九一）九年
　　春，毛伯来求金。
　　（传）毛伯者何？天子之大夫也。何以不称使？当丧未君也。逾年矣，何以谓之未君？即位矣，而未称王也。未称王，何以知其即位？以诸侯之逾年即位，亦知天子之逾年即位也。以天子三年然后称王，亦知诸侯于其封内三年称子也。逾年称公矣，则曷为于其封内三年称子？缘民臣之心，不可一日无君；缘终始之义，一年不二君，不可旷年无君；缘孝子之心，则三年不忍当也。毛伯来求金，何以书？讥。何讥尔？王者无求，求金非礼也。然则是王者与？曰：非也。非王者则曷为谓之王者？王者无求，曰：是子也。继文王之体，守文王之法度，文王之法无求而求，故讥之也。 
　　（经九二）夫人姜氏如齐。
　　（经九三）二月，叔孙得臣如京师。
　　（经九四）辛丑，葬襄王。
　　（传）王者不书葬，此何以书？不及时书，过时书，我有往者则书。
　　（经九五）晋人杀其大夫先都。
　　（经九六）三月，夫人姜氏至自齐。
　　（经九七）晋人杀其大夫士眛及箕郑父。
　　（经九八）楚人伐郑。
　　（经九九）公子遂会晋人、宋人、卫人、许人救郑。
　　（经九十）夏，狄侵齐。
　　（经九十一）秋，八月，曹伯襄卒。
　　（经九十二）九月癸酉，地震。
　　（传）地震者何？动地也。何以书？记异也。
　　（经九十三）冬，楚子使椒来聘。
　　（传）椒者何？楚大夫也。楚无大夫，此何以书？始有大夫也。始有大夫，则何以不氏？许夷狄者不一而足也。
　　（经九十四）秦人来归僖公成风之襚。
　　（传）其言僖公成风何？兼之。兼之非礼也。曷为不言及成风？成风尊也。
　　（经九十五）葬曹共公。
　　文公（经十一）十年
　　春，王三月辛卯，臧孙辰卒。
　　（经十二）夏，秦伐晋。
　　（经十三）楚杀其大夫宜申。
　　（经十四）自正月不雨，至于秋七月。
　　（经十五）及苏子盟于女栗。
　　（经十六）冬，狄侵宋。
　　（经十七）楚子、蔡侯次于屈貉。
　　文公（经十一一）十有一年
　　春，楚子伐圈。
　　（经十一二）夏，叔彭生会晋郄缺于承匡。
　　（经十一三）秋，曹伯来朝。
　　（经十一四）公子遂如宋。
　　（经十一五）狄侵齐。
　　（经十一六）冬，十月甲午，叔孙得臣败狄于咸。
　　（传）狄者何？长狄也。兄弟三人，一者之齐，一者之鲁，一者之晋。其之齐者，王子成父杀之；其之鲁者，叔孙得臣杀之；则未知其之晋者也。其言败何？大之也。其日何？大之也。其地何？大之也。何以书？记异也。
　　文公（经十二一）十有二年
　　春，王正月，盛伯来奔。
　　（传）盛伯者何？失地之君也。何以不名？兄弟辞也。
　　（经十二二）杞伯来朝。
　　（经十二三）二月庚子，子叔姬卒。
　　（传）此未适人，何以卒？许嫁矣。妇人许嫁，字而笄之，死则以成人之丧治之。其称子何？贵也。其贵奈何？母弟也。
　　（经十二四）夏，楚人围巢。
　　（经十二五）秋，滕子来朝。
　　（经十二六）秦伯使遂来聘。
　　（传）遂者何？秦大夫也。秦无大夫，此何以书？贤缪公也。何贤乎缪公？以为能变也。其为能变奈何？惟諓諓善竫言。俾君子易怠，而况乎我多有之，惟一介断断焉无他技。其心休休，能有容，是难也。
　　（经十二七）冬，十有二月戊午，晋人、秦人战于河曲。
　　（传）此偏战也，何以不言师败绩？敌也。曷为以水地？河曲疏矣，河千里而一曲也。
　　（经十二八）季孙行父帅师，城诸及运。
　　文公（经十三一）十有三年
　　春，王正月。
　　（经十三二）夏，五月壬午，陈侯朔卒。
　　（经十三三）邾娄子蘧蒢卒。
　　（经十三四）自正月不雨，至于秋七月。
　　（经十三五）世室屋坏。
　　（传）世室者何？鲁公之庙也。周公称太庙，鲁公称世室，群公称宫。此鲁公之庙也，曷为谓之世室？世室，犹世室也，世世不毁也。周公何以称太庙于鲁？封鲁公以为周公也。周公拜乎前，鲁公拜乎后。曰：生以养周公，死以为周公主。然则周公之鲁乎？曰：不之鲁也，封鲁公以为周公主。然则周公曷为不之鲁？欲天下之一乎周也。鲁祭周公，何以为牲？周公用白牡，鲁公用骍犅，群公不毛。鲁祭周公，何以为盛？周公盛，鲁公焘，群公廪。世室屋坏，何以书？讥。何讥尔？久不修也。
　　（经十三六）冬，公如晋。
　　（经十三七）卫侯会于沓。
　　（经十三八）狄侵卫。
　　（经十三九）十有二月己丑，公及晋侯盟，还自晋。
　　（经十三十）郑伯会公于斐。
　　（传）还者何？善辞也。何善尔？往党，卫侯会公于沓，至得与晋侯盟。反党，郑伯会公于斐，故善之也。
　　文公（经十四一）十有四年
　　春，王正月，公至自晋。
　　（经十四二）邾娄人伐我南鄙。
　　（经十四三）叔彭生帅师伐邾娄。
　　（经十四四）夏，五月乙亥，齐侯潘卒。
　　（经十四五）六月，公会宋公、陈侯、卫侯、郑伯、许男、曹伯、晋赵盾。
　　（经十四六）癸酉，同盟于新城。
　　（经十四七）秋，七月，有星孛入于北斗。
　　（传）孛者何？彗星也。其言入于北斗何？北斗有中也。何以书？记异也。
　　（经十四八）公至自会。
　　（经十四九）晋人纳接菑于邾娄，弗克纳。
　　（传）纳者何？入辞也。其言弗克纳何？大其弗克纳也。何大乎其弗克纳？晋郄缺帅师，革车八百乘，以纳接菑于邾娄，力沛若有余而纳之。邾娄人言曰：「接菑，晋出也；貜且，齐出也。子以其指，则接菑也四，貜且也六。子以大国压之，则未知齐、晋孰有之也，贵则皆贵矣。虽然，貜且也长。」郄缺曰：「非吾力不能纳也，义实不尔克也。」引师而去之，故君子大其弗克纳也。此晋郄缺也，其称人何？贬。曷为贬？不与大夫专废置君也。曷为不与？实与而文不与。文曷为不与？大夫之义，不得专废置君也。
　　（经十四十）九月甲申，公孙敖卒于齐。
　　（经十四十一）齐公子商人弒其君舍。
　　（传）此未逾年之君也，其言弒其君舍何？己立之，己杀之，成死者而贱生者也。
　　（经十四十二）宋子哀来奔。
　　（传）宋子哀者何？无闻焉尔。
　　（经十四十三）冬，单伯如齐。
　　（经十四十四）齐人执单伯，齐人执子叔姬。
　　（传）执者曷为或称行人？或不称行人？称行人而执者，以其事执也；不称行人而执者，以己执也。单伯之罪何？道淫也。恶乎淫？淫乎子叔姬。然则曷为不言齐人执单伯及子叔姬？内辞也，使若异罪然。
　　文公（经十五一）十有五年
　　春，季孙行父如晋。
　　（经十五二）三月，宋司马华孙来盟。
　　（经十五三）夏，曹伯来朝。
　　（经十五四）齐人归公孙敖之丧。
　　（传）何以不言来？内辞也。胁我而归之，笋将而来也。
　　（经十五五）六月辛丑朔，日有食之，鼓用牲于社。
　　（经十五六）单伯至自齐。
　　（经十五七）晋郄缺帅师伐蔡；戊申，入蔡。
　　（传）入不言伐，此其言伐何？至之日也。其日何？至之日也。
　　（经十五八）秋，齐人侵我西鄙。
　　（经十五九）季孙行父如晋。
　　（经十五十）冬，十有一月，诸侯盟于扈。
　　（经十五十一）十有二月，齐人来归子叔姬。
　　（传）其言来何？闵之也。此有罪，何闵尔？父母之于子，虽有罪，犹若其不欲服罪然。
　　（经十五十二）齐侯侵我西鄙，遂伐曹，入其郛。
　　（传）郛者何？恢郭也。入郛书乎？曰：不书。入郛不书，此何以书？动我也。动我者何？内辞也。其实我动焉尔。
　　文公（经十六一）十有六年
　　春，季孙行父会齐侯于阳谷，齐侯弗及盟。
　　（传）其言弗及盟何？不见与盟也。
　　（经十六二）夏，五月，公四不视朔。
　　（传）公曷为四不视朔？公有疾也。何言乎公有疾不视朔？自是公无疾，不视朔也。然则曷为不言「公无疾不视朔」？有疾犹可言也，无疾不可言也。
　　（经十六三）六月戊辰，公子遂及齐侯盟于犀丘。
　　（经十六四）秋，八月辛未，夫人姜氏薨。
　　（经十六五）毁泉台。
　　（传）泉台者何？郎台也。郎台则曷为谓之泉台？未成为郎台，既成为泉台。毁泉台，何以书？讥。何讥尔？筑之讥，毁之讥。先祖为之，己毁之，不如勿居而已矣！
　　（经十六六）楚人、秦人、巴人灭庸。
　　（经十六七）冬，十有一月，宋人弒其君处臼。
　　（传）弒君者曷为或称名氏？或不称名氏？大夫弒君称名氏，贱者穷诸人；大夫相杀称人，贱者穷诸盗。
　　文公（经十七一）十有七年
　　春，晋人、卫人、陈人、郑人伐宋。
　　（经十七二）夏，四月癸亥，葬我小君圣姜。
　　（传）圣姜者何？文公之母也。
　　（经十七三）齐侯伐我西鄙。
　　（经十七四）六月癸未，公及齐侯盟于谷。
　　（经十七五）诸侯会于扈。
　　（经十七六）秋，公至自谷。
　　（经十七七）冬，公子遂如齐。
　　文公（经十八一）十有八年
　　春，王二月丁丑，公薨于台下。
　　（经十八二）秦伯罃卒。
　　（经十八三）夏，五月戊戌，齐人弒其君商人。
　　（经十八四）六月癸酉，葬我君文公。
　　（经十八五）秋，公子遂、叔孙得臣如齐。
　　（经十八六）冬，十月，子卒。
　　（传）子卒者孰谓？谓子赤也。何以不日？隐之也。何隐尔？弒也。弒则何以不日？不忍言也。
　　（经十八七）夫人姜氏归于齐。
　　（经十八八）季孙行父如齐。
　　（经十八九）莒弒其君庶其。
　　（传）称国以弒何？称国以弒者，众弒君之辞。
　　公羊传宣公
　　宣公（经一一）元年
　　春，王正月，公即位。
　　（传）继弒君不言即位，此其言即位何？其意也。
　　（经一二）公子遂如齐逆女。三月，遂以夫人妇姜至自齐。
　　（传）遂何以不称公子？一事而再见者，卒名也。夫人何以不称姜氏？贬。曷为贬？讥丧娶也。丧娶者公也，则曷为贬夫人？内无贬于公之道也。内无贬于公之道，则曷为贬夫人？夫人与公一体也。其称妇何？有姑之辞也。
　　（经一三）夏，季孙行父如齐。
　　（经一四）晋放其大夫胥甲父于卫。
　　（传）放之者何？犹曰无去是云尔。然则何言尔？近正也。此其为近正奈何？古者大夫已去，三年待放。君放之，非也；大夫待放，正也。古者臣有大丧，则君三年不呼其门。已练可以弁冕，服金革之事。君使之，非也；臣行之，礼也。闵子要绖而服事，既而曰：「若此乎！古之道不即人心。」退而致仕。孔子盖善之也。
　　（经一五）公会齐侯于平州。
　　（经一六）公子遂如齐。
　　（经一七）六月，齐人取济西田。
　　（传）外取邑不书，此何以书？所以赂齐也。曷为赂齐？为弒子赤之赂也。
　　（经一八）秋，邾娄子来朝。
　　（经一九）楚子、郑人侵陈，遂侵宋。
　　（经一十）晋赵盾帅师救陈。宋公、陈侯、卫侯、曹伯会晋师于斐林，伐郑。
　　（传）此晋赵盾之师也，曷为不言赵盾之师？君不会大夫之辞也。
　　（经一十一）冬，晋赵穿帅师侵柳。
　　（传）柳者何？天子之邑也。曷为不系乎周？不与伐天子也。
　　（经一十二）晋人、宋人伐郑。
　　宣公（经二一）二年
　　春，王二月壬子，宋华元帅师，及郑公子归生帅师，战于大棘。宋师败绩，获宋华元。
　　（经二二）秦师伐晋。
　　（经二三）夏，晋人、宋人、卫人、陈人侵郑。
　　（经二四）秋，九月乙丑，晋赵盾弒其君夷嗥。
　　（经二五）冬，十月乙亥，天王崩。
　　宣公（经三一）三年
　　春，王正月，郊牛之口伤，改卜牛。牛死，乃不郊，犹三望。
　　（传）其言之何？缓也。曷为不复卜？养牲养二卜。帝牲不吉，则扳稷牲而卜之。帝牲在于涤三月，于稷者唯具是视。郊则曷为必祭稷？王者必以其祖配。王者则曷为必以其祖配？自内出者无匹不行，自外至者无主不止。
　　（经三二）葬匡王。
　　（经三三）楚子伐贲浑戎。
　　（经三四）夏，楚人侵郑。
　　（经三五）秋，赤狄侵齐。
　　（经三六）宋师围曹。
　　（经三七）冬，十月丙戌，郑伯兰卒。葬郑缪公。
　　宣公（经四一）四年
　　春，王正月，公及齐侯平莒及郯。莒人不肯，公伐莒，取向。
　　（传）此平莒也，其言不肯何？辞取向也。
　　（经四二）秦伯稻卒。
　　（经四三）夏，六月乙酉，郑公子归生弒其君夷。
　　（经四四）赤狄侵齐。
　　（经四五）秋，公如齐。公至自齐。
　　（经四六）冬，楚子伐郑。
　　宣公（经五一）五年
　　春，公如齐。夏，公至自齐。
　　（经五二）秋，九月，齐高固来逆子叔姬。
　　（经五三）叔孙得臣卒。
　　（经五四）冬，齐高固及子叔姬来。
　　（传）何言乎高固之来？言叔姬之来，而不言高固之来则不可。子公羊子曰：「其诸为其双双而俱至者与！」（经五五）楚人伐郑。
　　宣公（经六一）六年
　　春，晋赵盾、卫孙免侵陈。
　　（传）赵盾弒君，此其复见何？亲弒君者赵穿也。亲弒君者赵穿，则曷为加之赵盾？不讨贼也。何以谓之不讨贼？晋史书贼曰：「晋赵盾弒其君夷嗥。」赵盾曰：「天乎！无辜！吾不弒君，谁谓吾弒君者乎？」史曰：「尔为仁为义，人弒尔君，而复国不讨贼，此非弒君而何？」
　　（传）赵盾之复国奈何？灵公为无道，使诸大夫皆内朝，然后处乎台上，引弹而弹之，己趋而辟丸，是乐而已矣。赵盾已朝而出，与诸大夫立于朝，有人荷畚，自闺而出者。赵盾曰：「彼何也？夫畚曷为出乎闺？」呼之不至，曰：「子大夫也，欲视之则就而视之。」赵盾就而视之，则赫然死人也。赵盾曰：「是何也？」曰：「膳宰也，熊蹯不熟，公怒以斗摮而杀之，支解将使我弃之。」赵盾曰：「嘻！」趋而入。灵公望见赵盾，愬而再拜。赵盾逡巡北面再拜稽首，趋而出，灵公心怍焉，欲杀之。于是使勇士某者往杀之，勇士入其大门，则无人门焉者；入其闺，则无人闺焉者；上其堂，则无人焉。俯而窥其户，方食鱼飧。勇士曰：「嘻！子诚仁人也！吾太子之大门，则无人焉；太子之闺，则无人焉；上子之堂，则无人焉；是子之易也。子为晋国重卿而食鱼飧，是子之俭也。君将使我杀子，吾不忍杀子也，虽然，吾亦不可复见吾君矣。」遂刎颈而死。
　　（传）灵公闻之怒，滋欲杀之甚，众莫可使往者。于是伏甲于宫中，召赵盾而食之。赵盾之车右祁弥明者，国之力士也，仡然从乎赵盾而入，放乎堂下而立。赵盾已食，灵公谓盾曰：「吾闻子之剑盖利剑也，子以示我，吾将观焉。」赵盾起将进剑，祁弥明自下呼之曰：「盾食饱则出，何故拔剑于君所？」赵盾知之，躇阶而走。灵公有周狗，谓之獒，呼獒而属之，獒亦躇阶而从之。祁弥明逆而踆之，绝其颔。赵盾顾曰：「君之獒不若臣之獒也！」然而宫中甲鼓而起，有起干甲中者，抱赵盾而乘之。赵盾顾曰：「吾何以得此于子？」曰：「子某时所食活我于暴桑下者也。」赵盾曰：「子名为谁？」曰：「吾君孰为介？子之乘矣，何问吾名？」赵盾驱而出，众无留之者。赵穿缘民众不说，起弒灵公，然后迎赵盾而入，与之立于朝，而立成公黑臀。
　　（经六二）夏，四月。
　　（经六三）秋，八月，螽。
　　（经六四）冬，十月。
　　宣公（经七一）七年
　　春，卫侯使孙良夫来盟。
　　（经七二）夏，公会齐侯伐莱。
　　（经七三）秋，公至自伐莱。
　　（经七四）大旱。
　　（经七五）冬，公会晋侯、宋公、卫侯、郑伯、曹伯于黑壤。
　　宣公（经八一）八年
　　春，公至自会。
　　（经八二）夏，六月，公子遂如齐，至黄乃复。
　　（传）其言至黄乃复何？有疾也。何言乎有疾乃复？讥。何讥尔？大夫以君命出，闻丧徐行而不反。
　　（经八三）辛巳，有事于太庙。
　　（经八四）仲遂卒于垂。
　　（传）仲遂者何？公子遂也。何以不称公子？贬。曷为贬？为弒子赤贬。然则曷为不于其弒焉贬？于文则无罪，于子则无年。
　　（经八五）壬午，犹绎。
　　（经八六）万入去龠。
　　（传）绎者何？祭之明日也。万者何？干舞也。龠者何？龠舞也。其言万入去龠何？去其有声者，废其无声者，存其心焉尔。存其心焉尔者何？知其不可而为之也。犹者何？通可以已也。
　　（经八七）戊子，夫人熊氏薨。
　　（经八八）晋师、白狄伐秦。
　　（经八九）楚人灭舒蓼。
　　（经八十）秋，七月甲子，日有食之，既。
　　（经八十一）冬，十月己丑，葬我小君顷熊。雨不克葬。庚寅，日中而克葬。
　　（传）顷熊者何？宣公之母也。而者何？难也。乃者何？难也。曷为或言而？或言乃？乃难乎而也。
　　（经八十二）城平阳。（经八十三）楚师伐陈。
　　宣公（经九一）九年
　　春，王正月，公如齐。公至自齐。
　　（经九二）夏，仲孙蔑如京师。
　　（经九三）齐侯伐莱。
　　（经九四）秋，取根牟。
　　（传）根牟者何？邾娄之邑也。曷为不系乎邾娄？讳亟也。
　　（经九五）八月，滕子卒。
　　（经九六）九月，晋侯、宋公、卫侯、郑伯、曹伯会于扈。
　　（经九七）晋荀林父帅师伐陈。
　　（经九八）辛酉，晋侯黑臀卒于扈。
　　（传）扈者何？晋之邑也。诸侯卒其封内不地，此何以地？卒于会，故地也；未出其地，故不言会也。
　　（经九九）冬，十月癸酉，卫侯郑卒。
　　（经九十）宋人围滕。
　　（经九十一）楚子伐郑，晋郄缺帅师救郑。
　　（经九十二）陈杀其大夫泄冶。
　　宣公（经十一）十年
　　春，公如齐。公至自齐。
　　（经十二）齐人归我济西田。
　　（传）齐已取之矣，其言我何？言我者未绝于我也。曷为未绝于我？齐已言取之矣，其实未之齐也。
　　（经十三）夏，四月丙辰，日有食之。
　　（经十四）己巳，齐侯元卒。
　　（经十五）齐崔氏出奔卫。
　　（传）崔氏者何？齐大夫也。其称崔氏何？贬。曷为贬？讥世卿，世卿非礼也。
　　（经十六）公如齐。五月，公至自齐。
　　（经十七）癸巳，陈夏征舒弒其君平国。
　　（经十八）六月，宋师伐滕。
　　（经十九）公孙归父如齐，葬齐惠公。
　　（经十十）晋人、宋人、卫人、曹人伐郑。
　　（经十十一）秋，天王使王季子来聘。
　　（传）王季子者何？天子之大夫也。其称王季子何？贵也。其贵奈何？母弟也。
　　（经十十二）公孙归父帅师伐邾娄，取蘱。
　　（经十十三）大水。
　　（经十十四）季孙行父如齐。
　　（经十十五）冬，公孙归父如齐。
　　（经十十六）齐侯使国佐来聘。
　　（经十十七）饥。
　　（传）何以书？以重书也。
　　（经十十八）楚子伐郑。
　　宣公（经十一一）十有一年
　　春，王正月。
　　（经十一二）夏，楚子、陈侯、郑伯盟于辰陵。
　　（经十一三）公孙归父会齐人伐莒。
　　（经十一四）秋，晋侯会狄于櫕函。
　　（经十一五）冬，十月，楚人杀陈夏征舒。
　　（传）此楚子也，其称人何？贬。曷为贬？不与外讨也。不与外讨者，因其讨乎外而不与也，虽内讨亦不与也。曷为不与？实与而文不与。文曷为不与？诸侯之义，不得专讨也。诸侯之义不得专讨，则其曰实与之何？上无天子，下无方伯，天下诸侯有为无道者，臣弒君，子弒父，力能讨之，则讨之可也。
　　（经十一五）丁亥，楚子入陈，纳公孙宁、仪行父于陈。
　　（传）此皆大夫也，其言纳何？纳公党与也。
　　宣公（经十二一）十有二年
　　春，葬陈灵公。
　　（传）讨此贼者非臣子也，何以书葬？君子辞也。楚已讨之矣，臣子虽欲讨之而无所讨也。
　　（经十二二）楚子围郑。
　　（经十二三）夏，六月乙卯，晋荀林父帅师及楚子战于邲，晋师败绩。
　　（传）大夫不敌君，此其称名氏以敌楚子何？不与晋而与楚子为礼也。曷为不与晋而与楚子为礼也？庄王伐郑，胜乎皇门，放乎路衢。郑伯肉袒，左执茅旌，右执鸾刀，以逆庄王曰：「寡人无良，边垂之臣，以干天祸，是以使君王沛焉，辱到敝邑。君如矜此丧人，锡之不毛之地，使帅一二耋老而绥焉，请唯君王之命。」庄王曰：「君之不令臣，交易为言，是以使寡人得见君之玉面而微至乎此。」庄王亲自手旌，左右撝军退舍七里。将军子重谏曰：「南郢之与郑相去数千里，诸大夫死者数人，厮役扈养死者数百人，今君胜郑而不有，无乃失民臣之力乎？」庄王曰：「古者杅不穿、皮不蠹，则不出于四方。是以君子笃于礼而薄于利，要其人而不要其土，告从，不赦不详，吾以不详道民，灾及吾身，何日之有？」既则晋师之救郑者至曰：「请战。」庄王许诺。将军子重谏曰：「晋，大国也，王师淹病矣，君请勿许也。」庄王曰：「弱者，吾威之，强者吾辟之，是以使寡人无以立乎天下！」令之还师而逆晋寇。庄王鼓之，晋师大败，晋众之走者，舟中之指可掬矣。庄王曰：「嘻！吾两君不相好，百姓何罪？」令之还师而佚晋寇。
　　（经十二四）秋，七月。
　　（经十二五）冬，十有二月戊寅，楚子灭萧。
　　（经十二六）晋人、宋人、卫人、曹人同盟于清丘。
　　（经十二七）宋师伐陈。
　　（经十二八）卫人救陈。
　　宣公（经十三一）十有三年
　　春，齐师伐卫。
　　（经十三二）夏，楚子伐宋。
　　（经十三三）秋，螽。
　　（经十三四）冬，晋杀其大夫先縠。
　　宣公（经十四一）十有四年
　　春，卫杀其大夫孔达。
　　（经十四二）夏，五月壬申，曹伯寿卒。
　　（经十四三）晋侯伐郑。
　　（经十四四）秋，九月，楚子围宋。
　　（经十四五）葬曹文公。
　　（经十四六）冬，公孙归父会齐侯于谷。
　　宣公（经十五一）十有五年
　　春，公孙归父会楚子于宋。
　　（经十五二）夏，五月，宋人及楚人平。
　　（传）外平不书，此何以书？大其平乎已也。何大乎其平乎已？庄王围宋，军有七日之粮尔。尽此不胜，将去而归尔。于是使司马子反乘堙而堙宋城，宋华元亦乘堙而出见之。司马子反曰：「子之国何如？」华元曰：「惫矣。」曰：「何如？」曰：「易子而食之，析骸而炊之。」司马子反曰：「嘻！甚矣惫！虽然，吾闻之也：围者柑马而秣之，使肥者应客，是何子之情也？」华元曰：「吾闻之：君子见人之厄则矜之，小人见人之厄则幸之。吾见子之君子也，是以告情于子也。」司马子反曰：「诺，勉之矣！吾军亦有七日之粮尔，尽此不胜，将去而归尔。」揖而去之，反于庄王。
　　（传）庄王曰：「何如？」司马子反曰：「惫矣！」曰：「何如？」曰：「易子而食之，析骸而炊之。」庄王曰：「嘻！甚矣惫！虽然，吾今取此，然后而归尔。」司马子反曰：「不可。臣已告之矣，军有七日之粮尔。」庄王怒曰：「吾使子往视之，子曷为告之？」司马子反曰：「以区区之宋，犹有不欺人之臣，可以楚而无乎？是以告之也。」庄王曰：「诺。舍而止。虽然，吾犹取此然后归尔。」司马子反曰：「然则君请处于此，臣请归尔。」庄王曰：「子去我而归，吾孰与处于此？吾亦从子而归尔。」引师而去之，故君子大其平乎已也。此皆大夫也，其称人何？贬。曷为贬？平者在下也。
　　（经十五三）六月癸卯，晋师灭赤狄潞氏，以潞子婴儿归。
　　（传）潞何以称子？潞子之为善也，躬足以亡尔。虽然，君子不可不记也。离于夷狄，而未能合于中国，晋师伐之，中国不救，狄人不有，是以亡也。
　　（经十五四）秦人伐晋。
　　（经十五五）王札子杀召伯、毛伯。
　　（传）王札子者何？长庶之号也。
　　（经十五六）秋，螽。
　　（经十五七）仲孙蔑会齐高固于牟娄。
　　（经十五八）初税亩。
　　（传）初者何？始也。税亩者何？履亩而税也。初税亩，何以书？讥。何讥尔？讥始履亩而税也。何讥乎始履亩而税？古者什一而藉。古者曷为什一而藉？什一者天下之中正也。多乎什一，大桀、小桀；寡乎什一，大貉、小貉。什一者天下之中正也，什一行而颂声作矣。
　　（经十五九）冬，蝝生。
　　（传）未有言蝝生者，此其言蝝生何？蝝生不书，此何以书？幸之也。幸之者何？犹曰受之云尔。受之云尔者何？上变古易常，应是而有天灾，其诸则宜于此焉变矣。
　　（经十五十）饥。
　　宣公（经十六一）十有六年
　　春，王正月，晋人灭赤狄甲氏及留吁。
　　（经十六二）夏，成周宣谢灾。
　　（传）成周者何？东周也。宣谢者何？宣宫之谢也。何言乎成周宣谢灾？乐器藏焉尔。成周宣谢灾，何以书？记灾也。外灾不书，此何以书？新周也。
　　（经十六三）秋，郯伯姬来归。
　　（经十六四）冬，大有年。
　　宣公（经十七一）十有七年
　　春，王正月庚子，许男锡我卒。
　　（经十七二）丁未，蔡侯申卒。
　　（经十七三）夏，葬许昭公。
　　（经十七四）葬蔡文公。
　　（经十七五）六月癸卯，日有食之。
　　（经十七六）己未，公会晋侯、卫侯、曹伯、邾娄子同盟于断道。秋，公至自会。
　　（经十七七）冬，十有一月壬午，公弟叔肸卒。
　　宣公（经十八一）十有八年
　　春，晋侯、卫世子臧伐齐。
　　（经十八二）公伐杞。
　　（经十八三）夏，四月。
　　（经十八四）秋，七月，邾娄人戕鄫子于鄫。
　　（传）戕鄫子于鄫者何？残贼而杀之也。
　　（经十八五）甲戌，楚子旅卒。
　　（传）何以不书葬？吴、楚之君不书葬，辟其号也。
　　（经十八六）公孙归父如晋。
　　（经十八七）冬，十月壬戌，公薨于路寝。
　　（经十八八）归父还自晋，至柽，遂奔齐。
　　（传）还者何？善辞也。何善尔？归父使于晋，还自晋，至柽，闻君薨家遣，墠帷，哭君成踊，反命乎介，自是走之齐。
　　公羊传成公
　　成公（经一一）元年
　　春，王正月，公即位。
　　（经一二）二月辛酉，葬我君宣公。
　　（经一三）无冰。
　　（经一四）三月，作丘甲。
　　（传）何以书？讥。何讥尔？讥始丘使也。
　　（经一五）夏，臧孙许及晋侯盟于赤棘。
　　（经一六）秋，王师败绩于贸戎。
　　（传）孰败之？盖晋败之，或曰贸戎败之。然则曷为不言晋败之？王者无敌，莫敢当也。
　　（经一七）冬，十月。
　　成公（经二一）二年
　　春，齐侯伐我北鄙。
　　（经二二）夏，四月丙戌，卫孙良夫帅师及齐师战于新筑，卫师败绩。
　　（经二三）六月癸酉，季孙行父、臧孙许、叔孙侨如、公孙婴齐帅师，会晋郄克、卫孙良夫、曹公子手及齐侯战于鞍，齐师败绩。
　　（传）曹无大夫，公子手何以书？忧内也。
　　（经二四）秋，七月，齐侯使国佐如师。己酉，及国佐盟于袁娄。
　　（传）君不行使乎大夫，此其行使乎大夫何？佚获也。其佚获奈何？师还齐侯，晋郄克投戟逡巡再拜稽首马前。逢丑父者，顷公之车右也。面目与顷公相似，衣服与顷公相似，代顷公当左。使顷公取饮，顷公操饮而至，曰：「革取清者。」顷公用是佚而不反。逢丑父曰：「吾赖社稷之神灵，吾君已免矣。」郄克曰：「欺三军者，其法奈何？」曰：「法斮。」于是斮逢丑父。己酉，及齐国佐盟于袁娄，曷为不盟于师而盟于袁娄？前此者，晋郄克与臧孙许同时而聘于齐。萧同侄子者，齐君之母也，踊于棓而窥客，则客或跛或眇，于是使跛者迓跛者，使眇者迓眇者。二大夫出，相与踦闾而语，移日然后相去。齐人皆曰：「患之起必自此始！」二大夫归，相与率师为鞍之战，齐师大败。齐侯使国佐如师，郄克曰：「与我纪侯之甗，反鲁、卫之侵地，使耕者东亩，且以萧同侄子为质，则吾舍子矣。」国佐曰：「与我纪侯之甗，请诺。反鲁、卫卫萧同侄子为质，则吾舍子矣。」国佐曰：「与我纪侯之甗，请诺。反鲁、卫之侵地，请诺。使耕者东亩，是则土齐也。萧同侄子者，齐君之母也。齐君之母，犹晋君之母也，不可。请战，壹战不胜请再，再战不胜请三，三战不胜则齐国尽子之有也，何必以萧同侄子为质？」揖而去之。郄克瞴鲁、卫之使，使以其辞而为之请，然后许之。逮于袁娄而与之盟。
　　（经二五）八月壬午，宋公鲍卒。
　　（经二六）庚寅，卫侯遬卒。
　　（经二七）取汶阳田。
　　（传）汶阳田者何？鞍之赂也。
　　（经二八）冬，楚师、郑师侵卫。
　　（经二九）十有一月，公会楚公子婴齐于蜀。丙申，公及楚人、秦人、宋人、陈人、卫人、郑人、齐人、曹人、邾娄人、薛人、鄫人盟于蜀。
　　（传）此楚公子婴齐也，其称人何？得一贬焉尔。
　　成公（经三一）三年
　　春，王正月，公会晋侯、宋公、卫侯、曹伯伐郑。
　　（经三二）辛亥，葬卫缪公。
　　（经三三）二月，公至自伐郑。
　　（经三四）甲子，新宫灾，三日哭。
　　（传）新宫者何？宣公之宫也。宣宫则曷为谓之新宫？不忍言也。其言三日哭何？庙灾三日哭，礼也。新宫灾，何以书？记灾也。
　　（经三五）乙亥，葬宋文公。
　　（经三六）夏，公如晋。
　　（经三七）郑公子去疾率师伐许。
　　（经三八）公至自晋。
　　（经三九）秋，叔孙侨如率师围棘。
　　（传）棘者何？汶阳之不服邑也。其言围之何？不听也。
　　（经三十）大雩。
　　（经三十一）晋郄克、卫孙良夫伐将咎如。
　　（经三十二）冬，十有一月，晋侯使荀庚来聘。卫侯使孙良夫来聘。
　　（经三十三）丙午，及荀庚盟。丁未，及孙良夫盟。
　　（传）此聘也，其言盟何？聘而言盟者，寻旧盟也。
　　（经三十四）郑伐许。
　　成公（经四一）四年
　　春，宋公使华元来聘。
　　（经四二）三月壬申，郑伯坚卒。
　　（经四三）杞伯来朝。
　　（经四四）夏，四月甲寅，臧孙许卒。
　　（经四五）公如晋。
　　（经四六）葬郑襄公。
　　（经四七）秋，公至自晋。
　　（经四八）冬，城运。
　　（经四九）郑伯伐许。
　　成公（经五一）五年
　　春，王正月，杞叔姬来归。
　　（经五二）仲孙蔑如宋。
　　（经五三）夏，叔孙侨如会晋荀秀于谷。
　　（经五四）梁山崩。
　　（传）梁山者何？河上之山也。梁山崩，何以书？记异也。何异尔？大也。何大尔？梁山崩，壅河三日不流。外异不书，此何以书？为天下记异也。
　　（经五五）秋，大水。
　　（经五六）冬，十有一月己酉，天王崩。
　　（经五七）十有二月己丑，公会晋侯、齐侯、宋公、卫侯、郑伯、曹伯、邾娄子、杞伯同盟于虫牢。
　　成公（经六一）六年
　　春，王正月，公至自会。
　　（经六二）二月辛巳，立武宫。
　　（传）武宫者何？武公之宫也。立者何？立者不宜立也。立武宫，非礼也。
　　（经六三）取鄟。
　　（传）鄟者何？邾娄之邑也。曷为不系于邾娄？讳亟也。
　　（经六四）卫孙良夫率师侵宋。
　　（经六五）夏，六月，邾娄子来朝。
　　（经六六）公孙婴齐如晋。
　　（经六七）壬申，郑伯费卒。
　　（经六八）秋，仲孙蔑、叔孙侨如率师侵宋。
　　（经六九）楚公子婴齐率师伐郑。
　　（经六十）冬，季孙行父如晋。
　　（经六十一）晋栾书率师侵郑。
　　成公（经七一）七年
　　春，王正月，鼷鼠食郊牛角。改卜牛，鼷鼠又食其角，乃免牛。
　　（经七二）吴伐郯。
　　（经七三）夏，五月，曹伯来朝。
　　（经七四）不郊，犹三望。
　　（经七五）秋，楚公子婴齐率师伐郑。
　　（经七六）公会晋侯、齐侯、宋公、卫侯、曹伯、莒子、邾娄子、杞伯救郑。
　　（经七七）八月戊辰，同盟于马陵。
　　（经七八）公至自会。
　　（经七九）吴入州来。
　　（经七十）冬，大雩。
　　（经七十一）卫孙林父出奔晋。
　　成公（经八一）八年
　　春，晋侯使韩穿来言汶阳之田，归之于齐。
　　（传）来言者何？内辞也，胁我使我归之也。曷为使我归之？鞍之战，齐师大败，齐侯归，吊死视疾，七年不饮酒、不食肉。晋侯闻之曰：「嘻！奈何使人之君七年不饮酒、不食肉，请皆反其所取侵地。」
　　（经八二）晋栾书帅师侵蔡。
　　（经八三）公孙婴齐如莒。
　　（经八四）宋公使华元来聘。
　　（经八五）夏，宋公使公孙寿来纳币。
　　（传）纳币不书，此何以书？录伯姬也。
　　（经八六）晋杀其大夫赵同、赵括。
　　（经八七）秋，七月，天子使召伯来锡公命。
　　（传）其称天子何？元年，春，王正月，正也，其余皆通矣。
　　（经八八）冬，十月癸卯，杞叔姬卒。
　　（经八九）晋侯使士燮来聘。
　　（经八十）叔孙侨如会晋士燮、齐人、邾娄人伐郯。
　　（经八十一）卫人来媵。
　　（传）媵不书，此何以书？录伯姬也。
　　成公（经九一）九年
　　春，王正月，杞伯来逆叔姬之丧以归。
　　（传）杞伯曷为来逆叔姬之丧以归？内辞也，胁而归之也。
　　（经九二）公会晋侯、齐侯、宋公、卫侯、郑伯、曹伯、莒子、杞伯同盟于蒲。公至自会。
　　（经九三）二月，伯姬归于宋。
　　（经九四）夏，季孙行父如宋致女。
　　（传）未有言致女者，此其言致女何？录伯姬也。
　　（经九使）晋人来媵。
　　（传）媵不书，此何以书？录伯姬也。
　　（经九六）秋，七月丙子，齐侯无野卒。
　　（经九七）晋人执郑伯。
　　（经九八）晋栾书帅师伐郑。
　　（经九九）冬，十有一月，葬齐顷公。
　　（经九十）楚公子婴齐帅师伐莒；庚申，莒溃。
　　（经九十一）楚人入运。（经九十二）秦人、白狄伐晋。
　　（经九十三）郑人围许。
　　（经九十四）城中城。
　　成公（经十一）十年
　　春，卫侯之弟黑背率师侵郑。
　　（经十二）夏，四月，五卜郊，不从，乃不郊。
　　（传）其言乃不郊何？不免牲，故言乃不郊也。
　　（经十三）五月，公会晋侯、齐侯、宋公、卫侯、曹伯伐郑。
　　（经十四）齐人来媵。
　　（传）媵不书，此何以书？录伯姬也。三国来媵非礼也，曷为皆以录伯姬之辞言之？妇人以众多为侈也。
　　（经十五）丙午，晋侯獳卒。
　　（经十六）秋，七月。
　　（经十七）公如晋。
　　成公（经十一一）十有一年
　　春，王三月，公至自晋。
　　（经十一二）晋侯使郄州来聘。己丑，及郄州盟。
　　（经十一三）夏，季孙行父如晋。
　　（经十一四）秋，叔孙侨如如齐。
　　（经十一五）冬，十月。
　　成公（经十二二）十有二年
　　春，周公出奔晋。
　　（传）周公者何？天子之三公也。王者无外，此其言出何？自其私土而出也。
　　（经十二二）夏，公会晋侯、卫侯于沙泽。
　　（经十二三）秋，晋人败狄于交刚。
　　（经十二四）冬，十月。
　　成公（经十三一）十有三年
　　春，晋侯使郄锜来乞师。
　　（经十三二）三月，公如京师。
　　（经十三三）夏，五月，公自京师，遂会晋侯、齐侯、宋公、卫侯、郑伯、曹伯、邾娄人、滕人伐秦。
　　（传）其言自京师何？公凿行也。公凿行奈何？不敢过天子也。
　　（经十三四）曹伯庐卒于师。
　　（经十三五）秋，七月，公至自伐秦。
　　（经十三六）冬，葬曹宣公。
　　成公（经十四一）十有四年
　　春，王正月，莒子朱卒。
　　（经十四二）夏，卫孙林父自晋归于卫。
　　（经十四三）秋，叔孙侨如如齐逆女。
　　（经十四四）郑公子喜率师伐许。
　　（经十四五）九月，侨如以夫人妇姜氏至自齐。
　　（经十四六）冬，十月庚寅，卫侯臧卒。
　　（经十四七）秦伯卒。
　　成公（经十五一）十有五年
　　春，王二月，葬卫定公。
　　（经十五二）三月乙巳，仲婴齐卒。
　　（传）仲婴齐者何？公孙婴齐也。公孙婴齐，则曷为谓之仲婴齐？为兄后也。为兄后则曷为谓之仲婴齐？为人后者为之子也。为人后者为其子，则其称仲何？孙以王父字为氏也。然则婴齐孰后？后归父也。归父使于晋而未反，何以后之？叔仲惠伯，傅子赤者也，文公死，子幼，公子遂谓叔仲惠伯曰：「君幼，如之何？愿与子虑之。」叔仲惠伯曰：「吾子相之，老夫抱之，何幼君之有？」公子遂知其不可与谋，退而杀叔仲惠伯，弒子赤而立宣公。宣公死，成公幼，臧宣叔者相也。君死不哭，聚诸大夫而问焉，曰：「昔者叔仲惠伯之事，孰为之？」诸大夫皆杂然曰：「仲氏也，其然乎？」于是遣归父之家，然后哭君，归父使乎晋，还自晋，至柽，闻君薨家遣，墠帷，哭君成踊，反命于介，自是走之齐。鲁人徐伤归父之无后也，于是使婴齐后之也。
　　（经十五三）癸丑，公会晋侯、卫侯、郑伯、曹伯、宋世子成、齐国佐、邾娄人同盟于戚。
　　（经十五四）晋侯执曹伯归之于京师。
　　（经十五五）公至自会。
　　（经十五六）夏，六月，宋公固卒。
　　（经十五七）楚子伐郑。
　　（经十五八）秋，八月庚辰，葬宋共公。
　　（经十五九）宋华元出奔晋。
　　（经十五十）宋华元自晋归于宋。
　　（经十五十一）宋杀其大夫山。
　　（经十五十二）宋鱼石出奔楚。
　　（经十五十三）冬，十有一月，叔孙侨如会晋士燮、齐高无咎、宋华元、卫孙林父、郑公子鳅、邾娄人会吴于锺离。
　　（传）曷为殊会吴？外吴也。曷为外也？《春秋》内其国而外诸夏，内诸夏而外夷狄。王者欲一乎天下，曷为以外内之辞言之？言自近者始也。
　　（经十五十四）许迁于叶。
　　成公（经十六一）十有六年
　　春，王正月，雨木冰。
　　（传）雨木冰者何？雨而木冰也。何以书？记异也。
　　（经十六二）夏，四月辛未，滕子卒。
　　（经十六三）郑公子喜帅师侵宋。
　　（经十六四）六月丙寅朔，日有食之。
　　（经十六五）晋侯使栾黡来乞师。
　　（经十六六）甲午晦。
　　（传）晦者何？冥也。何以书？记异也。
　　（经十六九）晋侯及楚子、郑伯战于鄢陵，楚子、郑师败绩。
　　（传）败者称师，楚何以不称师？王痍也。王痍者何？伤乎矢也。然则何以不言师败绩？末言尔。
　　（经十六十）楚杀其大夫公子侧。
　　（经十六十一）秋，公会晋侯、齐侯、卫侯、宋华元、邾娄人于沙随。不见公，公至自会。
　　（传）不见公者何？公不见见也。公不见见，大夫执。何以致会？不耻也。曷为不耻？公幼也。
　　（经十六十二）公会尹子、晋侯、齐国佐、邾娄人伐郑。
　　（经十六十三）曹伯归自京师。
　　（传）执而归者名，曹伯何以不名？而不言复归于曹何？易也。其易奈何？公子喜时在内也。公子喜时在内，则何以易？公子喜时者仁人也。内平其国而待之，外治诸京师而免之。其言自京师何？言甚易也，舍是无难矣！
　　（经十六十四）九月，晋人执季孙行父，舍之于招丘。
　　（传）执未可言舍之者，此其言舍之何？仁之也，曰在招丘悕矣。执未有言仁之者，此其言仁之何？代公执也，其代公执奈何？前此者晋人来乞师而不与。公会晋侯，将执公，季孙行父曰：「此臣之罪也。」于是执季孙行父。成公将会晋厉公，会不当期，将执公。季孙行父曰：「臣有罪，执其君；子有罪，执其父；此听失之大者也。今此臣之罪也，舍臣之身而执臣之君，吾恐听失之为宗庙羞也。」于是执季孙行父。
　　（经十六十五）冬，十月乙亥，叔孙侨如出奔齐。
　　（经十六十六）十有二月乙丑，季孙行父及晋郄州盟于扈。
　　（经十六十七）公至自会。
　　（经十六十八）乙酉，刺公子偃。
　　成公（经十七一）十有七年
　　春，卫北宫结率师侵郑。
　　（经十七二）夏，公会尹子、单子、晋侯、齐侯、宋公、卫侯、曹伯、邾娄人伐郑。六月，乙酉，同盟于柯陵。
　　（经十七三）秋，公至自会。
　　（经十七四）齐高无咎出奔莒。
　　（经十七五）九月辛丑，用郊。
　　（传）用者何？用者不宜用也。九月非所用郊也。然则郊曷用？郊用正月上辛，或曰用然后郊。
　　（经十七六）晋侯使荀罃来乞师。
　　（经十七七）冬，公会单子、晋侯、宋公、卫侯、曹伯、齐人、邾娄人伐郑。十有一月，公至自伐郑。
　　（经十七八）壬申，公孙婴齐卒于狸轸。
　　（传）非此月日也，曷为以此月日卒之？待君命然后卒大夫。曷为待君命然后卒大夫？前此者婴齐走之晋，公会晋侯，将执公。婴齐为公请，公许之反为大夫，归。至于狸轸而卒。无君命不敢卒大夫，公至，曰：「吾固许之反为大夫。」然后卒之。
　　（经十七九）十有二月丁巳朔，日有食之。
　　（经十七十）邾娄子貜且卒。
　　（经十七十一）晋杀其大夫郄锜、郄州、郄至。
　　（经十七十二）楚人灭舒庸。
　　成公（经十八一）十有八年
　　春，王正月，晋杀其大夫胥童。庚申，晋弒其君州蒲。
　　（经十八二）齐杀其大夫国佐。
　　（经十八三）公如晋。
　　（经十八四）夏，楚子、郑伯伐宋。
　　（经十八五）宋鱼石复入于彭城。
　　（经十六六）公至自晋。
　　（经十八七）晋侯使士丐来聘。
　　（经十八八）秋，杞伯来朝。八月，邾娄子来朝。
　　（经十八九）筑鹿囿。
　　（传）何以书？讥。何讥尔？有囿矣，又为也。
　　（经十八十）己丑，公薨于路寝。
　　（经十八十一）冬，楚人、郑人侵宋。
　　（经十八十二）晋侯使士彭来乞师。
　　（经十八十三）十有二月，仲孙蔑会晋侯、宋公、卫侯、邾娄子、齐崔杼同盟于虚朾。
　　（经十八十四）丁未，葬我君成公。
　　公羊传襄公
　　襄公（经一一）元年
　　春，王正月，公即位。
　　（经一二）仲孙蔑会晋栾黡、宋华元、卫宁殖、曹人、莒人、邾娄人、滕人、薛人围宋彭城。
　　（传）宋华元曷为与诸侯围宋彭城？为宋诛也。其为宋诛奈何？鱼石走之楚，楚为之伐宋，取彭城以封鱼石。鱼石之罪奈何？以入是为罪也。楚已取之矣，曷为系之宋？不与诸侯专封也。
　　（经一三）夏，晋韩屈帅师伐郑。
　　（经一四）仲孙蔑会齐崔杼、曹人、邾娄人、杞人次于合。
　　（经一五）秋，楚公子壬夫帅师侵宋。
　　（经一六）九月辛酉，天王崩。
　　（经一七）邾娄子来朝。
　　（经一八）冬，卫侯使公孙剽来聘。
　　（经一九）晋侯使荀罃来聘。
　　襄公（经二一）二年
　　春，王正月，葬简王。
　　（经二二）郑师伐宋。
　　（经二三）夏，五月庚寅，夫人姜氏薨。
　　（经二四）六月庚辰，郑伯睔卒。
　　（经二五）晋师、宋师、卫宁殖侵郑。
　　（经二六）秋，七月，仲孙蔑会晋荀罃、宋华元、卫孙林父、曹人、邾娄人于戚。
　　（经二七）己丑，葬我小君齐姜。
　　（传）齐姜者何？齐姜与缪姜，则未知其为宣夫人与？成夫人与？
　　（经二八）叔孙豹如宋。
　　（经二九）冬，仲孙蔑会晋荀罃、齐崔杼、宋华元、卫孙林父、曹人、邾娄人、滕人、薛人、小邾娄人于戚，遂城虎牢。
　　（传）虎牢者何？郑之邑也。其言城之何？取之也。取之则曷为不言取之？为中国讳也。曷为为中国讳？讳伐丧也。曷为不系乎郑？为中国讳也。大夫无遂事，此其言遂何？归恶乎大夫也。
　　（经二十）楚杀其大夫公子申。
　　襄公（经三一）三年
　　春，楚公子婴齐帅师伐吴。
　　（经三二）公如晋。
　　（经三三）夏，四月壬戌，公及晋侯盟于长樗。
　　（经三四）公至自晋。
　　（经三五）六月，公会单子、晋侯、宋公、卫侯、郑伯、莒子、邾娄子、齐世子光；己未，同盟于鸡泽。陈侯使袁侨如会。
　　（传）其言如会何？后会也。
　　（经三六）戊寅，叔孙豹及诸侯之大夫及陈袁侨盟。
　　（传）曷为殊及陈袁侨？为其与袁侨盟也。
　　（经三七）秋，公至自会。
　　（经三八）冬，晋荀罃帅师伐许。
　　襄公（经四一）四年
　　春，王三月己酉，陈侯午卒。
　　（经四二）夏，叔孙豹如晋。
　　（经四三）秋，七月戊子，夫人弋氏薨。
　　（经四四）葬陈成公。
　　（经四五）八月辛亥，葬我小君定弋。
　　（传）定弋者，襄公之母也。
　　（经四六）冬，公如晋。
　　（经四七）陈人围顿。
　　襄公（经五一）五年
　　春，公至自晋。
　　（经五二）夏，郑伯使公子发来聘。
　　（经五三）叔孙豹、鄫世子巫如晋。
　　（传）外相如不书，此何以书？为叔孙豹率而与之俱也。叔孙豹则曷为率而与之俱？盖舅出也。莒将灭之，故相与往殆乎晋也。莒将灭之，则曷为相与往殆乎晋？取后乎莒也。其取后乎莒奈何？莒女有为鄫夫人者，盖欲立其出也。
　　（经五四）仲孙蔑、卫孙林父会吴于善稻。
　　（经五五）秋，大雩。
　　（经五六）楚杀其大夫公子壬夫。
　　（经五七）公会晋侯、宋公、陈侯、卫侯、郑伯、曹伯、莒子、邾娄子、滕子、薛伯、齐世子光、吴人、鄫人于戚。
　　（传）吴何以称人？吴、鄫人云则不辞。
　　（经五八）公至自会。
　　（经五九）冬，戍陈。
　　（传）孰戍之？诸侯戍之。曷为不言诸侯戍之？离至不可得而序，故言我也。
　　（经五十）楚公子贞帅师伐陈。
　　（经五十一）公会晋侯、宋公、卫侯、郑伯、曹伯、莒子、邾娄子、滕子、薛伯、齐世子光，救陈。十有二月，公至自救陈。
　　（经五十二）辛未，季孙行父卒。
　　襄公（经六一）六年
　　春，王三月壬午，杞伯姑容卒。
　　（经六二）夏，宋华弱来奔。
　　（经六三）秋，葬杞桓公。
　　（经六四）滕子来朝。
　　（经六五）莒人灭鄫。
　　（经六六）冬，叔孙豹如邾娄。
　　（经六七）季孙宿如晋。
　　（经六八）十有二月，齐侯灭莱。
　　（传）曷为不言莱君出奔？国灭，君死之，正也。
　　襄公（经七一）七年
　　春，郯子来朝。
　　（经七二）夏，四月，三卜郊，不从，乃免牲。
　　（经七三）小邾娄子来朝。
　　（经七四）城费。
　　（经七五）秋，季孙宿如卫。
　　（经七六）八月，螽。
　　（经七七）冬，十月，卫侯使孙林父来聘。
　　（经七八）壬戌，及孙林父盟。
　　（经七九）楚公子贞帅师围陈。
　　（经七十）十有二月，公会晋侯、宋公、陈侯、卫侯、曹伯、莒子、邾娄子于鄬。郑伯髡原如会，未见诸侯；丙戌，卒于操。
　　（传）操者何？郑之邑也。诸侯卒其封内不地，此何以地？隐之也。何隐尔？弒也。孰弒之？其大夫弒之。曷为不言其大夫弒之？为中国讳也。曷为为中国讳？郑伯将会诸侯于鄬，其大夫谏曰：「中国不足归也，则不若与楚。」郑伯曰：「不可。」其大夫曰：「以中国为义，则伐我丧；以中国为强，则不若楚。」于是弒之。郑伯髡原何以名？伤而反，未至乎舍而卒也。未见诸侯，其言如会何？致其意也。
　　（经七十一）陈侯逃归。
　　襄公（经八一）八年
　　春，王正月，公如晋。
　　（经八二）夏，葬郑僖公。
　　（传）贼未讨，何以书葬？为中国讳也。
　　（经八三）郑人侵蔡，获蔡公子燮。
　　（传）此侵也，其言获何？侵而言获者，适得之也。
　　（经八四）季孙宿会晋侯、郑伯、齐人、宋人、卫人、邾娄人于刑丘。公至自晋。
　　（经八五）莒人伐我东鄙。
　　（经八六）秋，九月，大雩。
　　（经八七）冬，楚公子贞帅师伐郑。
　　（经八八）晋侯使士丐来聘。
　　襄公（经九一）九年
　　春，宋火。
　　（传）曷为或言灾？或言火？大者曰灾，小者曰火。然则内何以不言火？内不言火者，甚之也。何以书？记灾也。外灾不书，此何以书？为王者之后记灾也。
　　（经九二）夏，季孙宿如晋。
　　（经九三）五月辛酉，夫人姜氏薨。
　　（经九四）秋，八月癸未，葬我小君缪姜。
　　（经九五）冬，公会晋侯、宋公、卫侯、曹伯、莒子、邾娄子、滕子、薛伯、杞伯、小邾娄子、齐世子光伐郑。十有二月己亥，同盟于戏。
　　（经九六）楚子伐郑。
　　襄公（经十一）十年
　　春，公会晋侯、宋公、卫侯、曹伯、莒子、邾娄子、滕子、薛伯、杞伯、小邾娄子、齐世子光会吴于柤。
　　（经十二）夏，五月甲午，遂灭偪阳。公至自会。
　　（经十三）楚公子贞、郑公孙辄帅师伐宋。
　　（经十四）晋师伐秦。
　　（经十五）秋，莒人伐我东鄙。公会晋侯、宋公、卫侯、曹伯、莒子、邾娄子、齐世子光、滕子、薛伯、杞伯、小邾娄子伐郑。
　　（经十六）冬，盗杀郑公子斐、公子发、公孙辄。戍郑虎牢。
　　（传）孰戍之？诸侯戍之。曷为不言诸侯戍之？离至不可得而序，故言我也。诸侯已取之矣，曷为系之郑？诸侯莫之主有，故反系之郑。
　　（经十七）楚公子贞帅师救郑。
　　（经十八）公至自伐郑。
　　襄公（经十一一）十有一年
　　春，王正月，作三军。
　　（传）三军者何？三卿也。作三军，何以书？讥。何讥尔？古者上卿、下卿，上士、下士。
　　（经十一二）夏，四月，四卜郊，不从，乃不郊。
　　（经十一三）郑公孙舍之帅师侵宋。
　　（经十一四）公会晋侯、宋公、卫侯、曹伯、齐世子光、莒子、邾娄子、滕子、薛伯、杞伯、小邾娄子伐郑。
　　（经十一五）秋，七月己未，同盟于京城北。
　　（经十一六）公至自伐郑。
　　（经十一七）楚子、郑伯伐宋。
　　（经十一八）公会晋侯、宋公、卫侯、曹伯、齐世子光、莒子、邾娄子、滕子、薛伯、杞伯、小邾娄子伐郑，会于萧鱼。
　　（传）此伐郑也，其言会于萧鱼何？盖郑与会尔。
　　（经十一九）公至自会。
　　（经十一十）楚人执郑行人良霄。
　　（经十一十一）冬，秦人伐晋。
　　襄公（经十二一）十有二年
　　春，王三月，莒人伐我东鄙，围台。
　　（传）邑不言围，此其言围何？伐而言围者，取邑之辞也；伐而不言围者，非取邑之辞也。
　　（经十二二）季孙宿帅师救台，遂入运。
　　（传）大夫无遂事，此其言遂何？公不得为政尔。
　　（经十二三）夏，晋侯使士彭来聘。
　　（经十二四）秋，九月，吴子乘卒。
　　（经十二五）冬，楚公子贞帅师侵宋。
　　（经十二六）公如晋。
　　襄公（经十三一）十有三年
　　春，公至自晋。
　　（经十三二）夏，取诗。
　　（传）诗者何？邾娄之邑也。曷为不系乎邾娄？讳亟也。
　　（经十三三）秋，九月庚辰，楚子审卒。
　　（经十三四）冬，城防。
　　襄公（经十四一）十有四年
　　春，王正月，季孙宿、叔老会晋士丐、齐人、宋人、卫人、郑公孙囆、曹人、莒人、邾娄人、滕人、薛人、杞人、小邾娄人会吴于向。
　　（经十四二）二月乙未朔，日有食之。
　　（经十四二）夏，四月，叔孙豹会晋荀偃、齐人、宋人、卫北宫结、郑公孙囆、曹人、莒人、邾娄人、滕人、薛人、杞人、小邾娄人伐秦。
　　（经十四三）己未，卫侯衎出奔齐。
　　（经十四四）莒人侵我东鄙。
　　（经十四五）秋，楚公子贞帅师伐吴。
　　（经十四六）冬，季孙宿会晋士丐、宋华阅、卫孙林父、郑公孙囆、莒人、邾娄人于戚。
　　襄公（经十五一）十有五年
　　春，宋公使向戌来聘。二月己亥，及向戌盟于刘。
　　（经十五二）刘夏逆王后于齐。
　　（传）刘夏者何？天子之大夫也。刘者何？邑也。其称刘何？以邑氏也。外逆女不书，此何以书？过我也。
　　（经十五三）夏，齐侯伐我北鄙，围成。公救成，至遇。
　　（传）其言至遇何？不敢进也。
　　（经十五四）季孙宿、叔孙豹帅师城成郛。
　　（经十五五）秋，八月丁巳，日有食之。
　　（经十五六）邾娄人伐我南鄙。
　　（经十五七）冬，十有一月癸亥，晋侯周卒。
　　襄公（经十六一）十有六年
　　春，王正月，葬晋悼公。
　　（经十六二）三月，公会晋侯、宋公、卫侯、郑伯、曹伯、莒子、邾娄子、薛伯、杞伯、小邾娄子于湨梁；戊寅，大夫盟。
　　（传）诸侯皆在是，其言大夫盟何？信在大夫也。何言乎信在大夫？遍剌天下之大夫也。曷为遍剌天下之大夫？君若赘旒然。
　　（经十六三）晋人执莒子、邾娄子以归。
　　（经十六四）齐侯伐我北鄙。
　　（经十六五）夏，公至自会。
　　（经十六六）五月甲子，地震。
　　（经十六七）叔老会郑伯、晋荀偃、卫宁殖、宋人，伐许。
　　（经十六八）秋，齐侯伐我北鄙，围成。
　　（经十六九）大雩。
　　（经十六十）冬，叔孙豹如晋。
　　襄公（经十七一）十有七年
　　春，王二月庚午，邾娄子瞷卒。
　　（经十七二）宋人伐陈。
　　（经十七三）夏，卫石买帅师伐曹。
　　（经十七四）秋，齐侯伐我北鄙，围洮。齐高厚帅师伐我北鄙，围防。
　　（经十七五）九月，大雩。
　　（经十七六）宋华臣出奔陈。
　　（经十七七）冬，邾娄人伐我南鄙。
　　襄公（经十八一）十有八年
　　春，白狄来。
　　（传）白狄者何？夷狄之君也。何以不言朝？不能朝也。
　　（经十八二）夏，晋人执卫行人石买。
　　（经十八三）秋，齐师伐我北鄙。
　　（经十八四）冬，十月，公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子同围齐；曹伯负刍卒于师。
　　（经十八五）楚公子午帅师伐郑。
　　襄公（经十九一）十有九年
　　春，王正月，诸侯盟于祝阿。
　　（经十九二）晋人执邾娄子。
　　（经十九三）公至自伐齐。
　　（传）此同围齐也，何以致伐？未围齐也。未围齐则其言围齐何？抑齐也。曷为抑齐？为其亟伐也；或曰为其骄蹇，使其世子处乎诸侯之上也。
　　（经十九四）取邾娄田，自漷水。
　　（传）其言自漷水何？以漷为竟也。何言乎以漷为竟？漷移也。
　　（经十九五）季孙宿如晋。
　　（经十九六）葬曹成公。
　　（经十九七）夏，卫孙林父帅师伐齐。
　　（经十九八）秋，七月辛卯，齐侯瑗卒。
　　（经十九九）晋士丐帅师侵齐，至谷，闻齐侯卒，乃还。
　　（传）还者何？善辞也。何善尔？大其不伐丧也。此受命乎君而伐齐，则何大乎其不伐丧？大夫以君命出，进退在大夫也。
　　（经十九十）八月丙辰，仲孙蔑卒。
　　（经十九十一）齐杀其大夫高厚。
　　（经十九十二）郑杀其大夫公子喜。
　　（经十九十三）冬，葬齐灵公。
　　（经十九十四）城西郛。
　　（经十九十五）叔孙豹会晋士丐于柯。
　　（经十九十六）城武城。
　　襄公（经二十一）二十年
　　春，王正月辛亥，仲孙遬会莒人盟于向。
　　（经二十二）夏，六月庚申，公会晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子盟于澶渊。
　　（经二十三）秋，公至自会。
　　（经二十四）仲孙遬帅师伐邾娄。
　　（经二十五）蔡杀其大夫公子燮。
　　（经二十六）蔡公子履出奔楚。
　　（经二十七）陈侯之弟光出奔楚。
　　（经二十八）叔老如齐。
　　（经二十九）冬，十月丙辰朔，日有食之。
　　（经二十十）季孙宿如宋。
　　襄公（经二一一）二十有一年
　　春，王正月，公如晋。
　　（经二一二）邾娄庶其以漆闾丘来奔。
　　（传）邾娄庶其者何？邾娄大夫也。邾娄无大夫，此何以书？重地也。
　　（经二一三）夏，公至自晋。
　　（经二一四）秋，晋栾盈出奔楚。
　　（经二一五）九月庚戌朔，日有食之。
　　（经二一六）冬，十月庚辰朔，日有食之。
　　（经二一七）曹伯来朝。
　　（经二一八）公会晋侯、齐侯、宋公、卫侯、郑伯、曹伯、莒子、邾娄子于商任。
　　（经二一九）十有一月庚子，孔子生。
　　襄公（经二二一）二十有二年
　　春，王正月，公至自会。
　　（经二二二）夏，四月。
　　（经二二三）秋，七月辛酉，叔老卒。
　　（经二二四）冬，公会晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于沙随。公至自会。
　　（经二二五）楚杀其大夫公子追舒。
　　襄公（经二三一）二十有三年
　　春，王二月癸酉朔，日有食之。
　　（经二三二）三月己巳，杞伯丐卒。
　　（经二三三）夏，邾娄鼻我来奔。
　　（传）邾娄鼻我者何？邾娄大夫也。邾娄无大夫，此何以书？以近书也。
　　（经二三四）葬杞孝公。
　　（经二三五）陈杀其大夫庆虎及庆寅。
　　（经二三六）陈侯之弟光自楚归于陈。
　　（经二三七）晋栾盈复入于晋、入于曲沃。
　　（传）曲沃者何？晋之邑也。其言入于晋、入于曲沃何？栾盈将入晋，晋人不纳，由乎曲沃而入也。
　　（经二三八）秋，齐侯伐卫，遂伐晋。八月，叔孙豹帅师救晋，次于雍渝。
　　（传）曷为先言救而后言次？先通君命也。
　　（经二三九）己卯，仲孙遬卒。
　　（经二三十）冬，十月乙亥，臧孙纥出奔邾娄。
　　（经二三十一）晋人杀栾盈。
　　（传）曷为不言杀其大夫？非其大夫也。
　　（经二三十二）齐侯袭莒。
　　襄公（经二四一）二十有四年
　　春，叔孙豹如晋。仲孙羯帅师侵齐。夏，楚子伐吴。
　　（经二四二）秋，七月甲子朔，日有食之，既。
　　（经二四三）齐崔杼帅师伐莒。
　　（经二四四）大水。
　　（经二四五）八月癸巳朔，日有食之。
　　（经二四六）公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于陈仪。
　　（经二四七）冬，楚子、蔡侯、陈侯、许男伐郑。公至自会。
　　（经二四八）陈咸宜咎出奔楚。
　　（经二四九）叔孙豹如京师。
　　（经二四十）大饥。
　　襄公（经二五一）二十有五年
　　春，齐崔杼帅师伐我北鄙。
　　（经二五二）夏，五月乙亥，齐崔杼弒其君光。
　　（经二五三）公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于陈仪。
　　（经二五四）六月壬子，郑公孙舍之帅师入陈。
　　（经二五五）秋，八月己巳，诸侯同盟于重丘，公至自会。
　　（经二五六）卫侯入于陈仪。
　　（传）陈仪者何？卫之邑也。曷为不言入于卫？谖君以弒也。
　　（经二五七）楚屈建帅师灭舒鸠。
　　（经二五八）冬，郑公孙囆帅师伐陈。
　　（经二五九）十有二月，吴子谒伐楚，门于巢卒。
　　（传）门于巢卒者何？入门乎巢而卒也。入门乎巢而卒者何？入巢之门而卒也。吴子谒，何以名？伤而反，未至乎舍而卒也。
　　襄公（经二六一）二十有六年
　　春，王二月辛卯，卫宁喜弒其君剽。卫孙林父入于戚以叛。甲午，卫侯衎复归于卫。
　　（传）此谖君以弒也，其言复归何？恶剽也。曷为恶剽？剽之立于是未有说也。然则曷为不言剽之立？不言剽之立者，以恶卫侯也。
　　（经二六二）夏，晋侯使荀吴来聘。
　　（经二六三）公会晋人、郑良霄、宋人、曹人于澶渊。
　　（经二六四）秋，宋公弒其世子痤。
　　（经二六五）晋人执卫宁喜。
　　（传）此执有罪，何以不得为伯讨？不以其罪执之也。
　　（经二六六）八月壬午，许男宁卒于楚。
　　（经二六七）冬，楚子、蔡侯、陈侯伐郑。
　　（经二六八）葬许灵公。
　　襄公（经二七一）二十有七年
　　春，齐侯使庆封来聘。
　　（经二七二）夏，叔孙豹会晋赵武、楚屈建、蔡公孙归生、卫石恶、陈孔瑗、郑良霄、许人、曹人于宋。
　　（经二七三）卫杀其大夫宁喜，卫侯之弟鱄出奔晋。
　　（传）卫杀其大夫宁喜，则卫侯之弟鱄曷为出奔晋？为杀宁喜出奔也。曷为为杀宁喜出奔？卫宁殖与孙林父逐卫侯而立公孙剽，宁殖病将死，谓喜曰：「黜公者，非吾意也，孙氏为之。我即死，女能固纳公乎？」喜曰：「诺。」宁殖死，喜立为大夫，使人谓献公曰：「黜公者，非宁氏也，孙氏为之。吾欲纳公，何如？」献公曰：「子茍欲纳我，吾请与子盟。」喜曰：「无所用盟，请使公子鱄约之。」献公谓公子鱄曰：「宁氏将纳我，吾欲与之盟。其言曰：『无所用盟，请使公子鱄约之。』子固为我与之约矣。」公子鱄辞曰：「夫负羁絷，执鈇锧，从君东西南北，则是臣仆庶孽之事也。若夫约言为信，则非臣仆庶孽之所敢与也。」献公怒曰：「黜我者，非宁氏与孙氏，凡在尔。」公子鱄不得已而与之约。已约，归至，杀宁喜。公子鱄挈其妻子而去之，将济于河，携其妻子而与之盟，曰：「茍有履卫地、食卫粟者，昧雉彼视。」
　　（经二七四）秋，七月辛巳，豹及诸侯之大夫盟于宋。
　　（传）曷为再言豹？殆诸侯也。曷为殆诸侯？为卫石恶在是也，曰恶人之徒在是矣。
　　（经二七五）冬，十有二月乙亥朔，日有食之。
　　襄公（经二八一）二十有八年
　　春，无冰。
　　（经二八二）夏，卫石恶出奔晋。
　　（经二八三）邾娄子来朝。
　　（经二八四）秋，八月，大雩。
　　（经二八五）仲孙羯如晋。
　　（经二八六）冬，齐庆封来奔。
　　（经二八七）十有一月，公如楚。
　　（经二八八）十有二月甲寅，天王崩。
　　（经二八九）乙未，楚子昭卒。
　　襄公（经二九一）二十有九年
　　春，王正月，公在楚。
　　（传）何言乎公在楚？正月以存君也。
　　（经二九二）夏，五月，公至自楚。
　　（经二九三）庚午，卫侯衎卒。
　　（经二九四）阍弒吴子余祭。
　　（传）阍者何？门人也，刑人也。刑人则曷为谓之阍？刑人非其人也。君子不近刑人，近刑人则轻死之道也。
　　（经二九五）仲孙羯会晋荀盈、齐高止、宋华定、卫世叔齐、郑公孙段、曹人、莒人、邾娄人、滕人、薛人、小邾娄人城杞。
　　（经二九六）晋侯使士鞅来聘。
　　（经二九七）杞子来盟。
　　（经二九八）吴子使札来聘。
　　（传）吴无君、无大夫，此何以有君、有大夫？贤季子也。何贤乎季子？让国也。其让国奈何？谒也、余祭也、夷昧也与季子同母者四，季子弱而才，兄弟皆爱之，同欲立之以为君，谒曰：「今若是迮而与季子国，季子犹不受也，请无与子而与弟，弟兄迭为君，而致国乎季子。」皆曰：「诺。」故诸为君者，皆轻死为勇，饮食必祝，曰：「天茍有吴国，尚速有悔于予身。」故谒也死，余祭也立。余祭也死，夷昧也立。夷昧也死，则国宜之季子者也。季子使而亡焉。僚者长庶也，即之，季子使而反，至，而君之尔。阖庐曰：「先君之所以不与子国而与弟者，凡为季子故也。将从先君之命与，则国宜之季子者也；如不从先君之命与，则我宜立者也，僚恶得为君乎？」于是使专诸剌僚，而致国乎季子。季子不受，曰：「尔弒吾君，吾受尔国，是吾与尔为篡也。尔杀吾兄，吾又杀尔，是父子兄弟相杀，终身无已也。」去之延陵，终身不入吴国。故君子以其不受为义，以其不杀为仁。贤季子则吴何以有君、有大夫？以季子为臣，则宜有君者也。札者何？吴季子之名也。《春秋》贤者不名，此何以名？许夷狄者不壹而足也。季子者所贤也，曷为不足乎季子？许人臣者必使臣，许人子者必使子也。
　　（经二九九）秋，九月，葬卫献公。
　　（经二九十）齐高止出奔北燕。
　　（经二九十一）冬，仲孙羯如晋。
　　襄公（经三十一）三十年
　　春，王正月，楚子使薳颇来聘。
　　（经三十二）夏，四月，蔡世子般弒其君固。
　　（经三十三）五月甲午，宋灾，伯姬卒。
　　（经三十四）天王杀其弟年夫。
　　（经三十五）王子瑕奔晋。
　　（经三十六）秋，七月，叔弓如宋，葬宋共姬。
　　（传）外夫人不书葬，此何以书？隐之也。何隐尔？宋灾，伯姬卒焉。其称谥何？贤也。何贤尔？宋灾，伯姬存焉，有司复曰：「火至矣，请出。」伯姬曰：「不可。吾闻之也：妇人夜出，不见傅母不下堂。傅至矣，母未至也。」逮乎火而死。
　　（经三十七）郑良霄出奔许，自许入于郑，郑人杀良霄。
　　（经三十八）冬，十月，葬蔡景公。
　　（传）贼未讨，何以书葬？君子辞也。
　　（经三十九）晋人、齐人、宋人、卫人、郑人、曹人、莒人、邾娄人、滕人、薛人、杞人、小邾娄人会于澶渊，宋灾故。
　　（传）宋灾故者何？诸侯会于澶渊，凡为宋灾故也。会未有言其所为者，此言所为何？录伯姬也。诸侯相聚，而更宋之所丧，曰：「死者不可复生，尔财复矣！」此大事也，曷为使微者？卿也。卿则其称人何？贬。曷为贬？卿不得忧诸侯也。
　　襄公（经三一一）三十有一年
　　春，王正月。
　　（经三一二）夏，六月辛巳，公薨于楚宫。
　　（经三一三）秋，九月癸巳，子野卒。己亥，仲孙羯卒。
　　（经三一四）冬，十月，滕子来会葬。癸酉，葬我君襄公。
　　（经三一五）十有一月，莒人弒其君密州。
　　公羊传昭公
　　昭公（经一一）元年
　　春，王正月，公即位。
　　（经一二）叔孙豹会晋赵武、楚公子围、齐国酌、宋向戌、卫石恶、陈公子招、蔡公孙归生、郑轩虎、许人、曹人于漷。
　　（传）此陈侯之弟招也，何以不称弟？贬。曷为贬？为杀世子偃师贬，曰陈侯之弟招杀陈世子偃师。大夫相杀称人，此其称名氏以杀何？言将自是弒君也。今将尔，词曷为与亲弒者同？君亲无将，将而必诛焉。然则曷为不于其弒焉贬？以亲者弒，然后其罪恶甚，《春秋》不待贬绝而罪恶见者，不贬绝以见罪恶也。贬绝然然罪恶见者，贬绝以见罪恶也。今招之罪已重矣，曷为复贬乎此？着招之有罪也。何着乎招之有罪？言楚之托乎讨招以灭陈也。
　　（经一三）三月，取运。
　　（传）运者何？内之邑也。其言取之何？不听也。
　　（经一四）夏，秦伯之弟针出奔晋。
　　（传）秦无大夫，此何以书？仕诸晋也。曷为仕诸晋？有千乘之国，而不能容其母弟，故君子谓之出奔也。
　　（经一五）六月丁巳，邾娄子华卒。
　　（经一六）晋荀吴帅师败狄于大原。
　　（传）此大卤也，曷为谓之大原？地物从中国，邑人名从主人。原者何？上平曰原，下平曰隰。
　　（经一七）秋，莒去疾自齐入于莒。莒展出奔吴。叔弓帅师疆运田。
　　（传）疆运田者何？与莒为竟也。与莒为竟，则曷为帅师而往？畏莒也。
　　（经一八）葬邾娄悼公。
　　（经一九）冬，十有一月己酉，楚子卷卒。
　　（经一十）楚公子比出奔晋。
　　昭公（经二一）二年
　　春，晋侯使韩起来聘。
　　（经二二）夏，叔弓如晋。
　　（经二三）秋，郑杀其大夫公孙黑。
　　（经二四）冬，公如晋，至河乃复。
　　（传）其言至河乃复何？不敢进也。
　　（经二五）季孙宿如晋。
　　昭公（经三一）三年
　　春，王正月丁未，滕子泉卒。
　　（经三二）夏，叔弓如滕。
　　（经三三）五月，葬滕成公。
　　（经三四）秋，小邾娄子来朝。
　　（经三五）八月，大雩。
　　（经三六）冬，大雨雹。
　　（经三七）北燕伯款出奔齐。
　　昭公（经四一）四年
　　春，王正月，大雨雪。
　　（经四二）夏，楚子、蔡侯、陈侯、郑伯、许男、徐子、滕子、顿子、胡子、沈子、小邾娄子、宋世子佐、淮夷会于申。
　　（经四三）楚人执徐子。
　　（经四四）秋，七月，楚子、蔡侯、陈侯、许男、顿子、胡子、沈子、淮夷伐吴，执齐庆封，杀之。
　　（传）此伐吴也，其言执齐庆封何？为齐诛也。其为齐诛奈何？庆封走之吴，吴封之于防。然则曷为不言伐防？不与诸侯专封也。庆封之罪何？胁齐君而乱齐国也。
　　（经）遂灭厉。
　　（经四五）九月，取鄫。
　　（传）其言取之何？灭之也。灭之则其言取之何？内大恶，讳也。
　　（经四六）冬，十有二月乙卯，叔孙豹卒。
　　昭公（经五一）五年
　　春，王正月，舍中军。
　　（传）舍中军者何？复古也。然则曷为不言三卿？五亦有中，三亦有中。
　　（经五二）楚杀其大夫屈申。
　　（经五三）公如晋。
　　（经五四）夏，莒牟夷以牟娄及防兹来奔。
　　（传）莒牟夷者何？莒大夫也。莒无大夫，此何以书？重地也。其言及防兹来奔何？不以私邑累公邑也。
　　（经五五）秋，七月，公至自晋。
　　（经五六）戊辰，叔弓帅师败莒师于濆泉。
　　（传）濆泉者何？直泉也。直泉者何？涌泉也。
　　（经五五）秦伯卒。
　　（传）何以不名？秦者夷也，匿嫡之名也。其名何？嫡得之也。
　　（经五六）冬，楚子、蔡侯、陈侯、许男、顿子、沈子、徐人、越人伐吴。
　　昭公（经六一）六年
　　春，王正月，杞伯益姑卒。
　　（经六二）葬秦景公。
　　（经六三）夏，季孙宿如晋。
　　（经六四）葬杞文公。
　　（经六五）宋华合比出奔卫。
　　（经六六）秋，九月，大雩。
　　（经六七）楚薳颇帅师伐吴。
　　（经六八）冬，叔弓如楚。
　　（经六九）齐侯伐北燕。
　　昭公（经七一）七年
　　春，王正月，暨齐平。
　　（经七二）三月，公如楚。
　　（经七三）叔孙舍如齐莅盟。
　　（经七四）夏，四月甲辰朔，日有食之。
　　（经七五）秋，八月戊辰，卫侯恶卒。
　　（经七六）九月，公至自楚。
　　（经七七）冬，十有一月癸未，季孙宿卒。
　　（经七八）十有二月癸亥，葬卫襄公。
　　昭公（经八一）八年
　　春，陈侯之弟招杀陈世子偃师。
　　（经八二）夏，四月辛丑，陈侯溺卒。
　　（经八三）叔弓如晋。
　　（经八四）楚人执陈行人于征师杀之。
　　（经八五）陈公子留出奔郑。
　　（经八六）秋，搜于红。
　　（传）搜者何？简车徒也。何以书？盖以罕书也。
　　（经八七）陈人杀其大夫公子过。
　　（经八八）大雩。
　　（经八九）冬，十月壬午，楚师灭陈，执陈公子招，放之于越，杀陈孔瑗。
　　（经八十）葬陈哀公。
　　昭公（经九一）九年
　　春，叔弓会楚子于陈。
　　（经九二）许迁于夷。
　　（经九三）夏，四月，陈火。
　　（传）陈已灭矣，其言陈火何？存陈也，曰存陈悕矣！曷为存陈？灭人之国，执人之罪人，杀人之贼，葬人之君，若是则陈存悕矣！
　　（经九四）秋，仲孙貜如齐。
　　（经九五）冬，筑郎囿。
　　昭公（经十一）十年
　　春，王正月。
　　（经十二）夏，晋栾施来奔。
　　（经十三）秋，七月，季孙隐如、叔弓、仲孙貜帅师伐莒。
　　（经十四）戊子，晋侯彪卒。
　　（经十五）九月，叔孙舍如晋。
　　（经十六）葬晋平公。
　　（经十七）十有二月甲子，宋公戍卒。
　　昭公（经十一一）十有一年
　　春，王正月，叔弓如宋。
　　（经十一二）葬宋平公。
　　（经十一三）夏，四月丁巳，楚子虔诱蔡侯般，杀之于申。
　　（传）楚子虔何以名？绝也。曷为绝之？为其诱封也。此讨贼也，虽诱之则曷为绝之？怀恶而讨不义，君子不予也。
　　（经十一四）楚公子弃疾帅师围蔡。
　　（经十一五）五月甲申，夫人归氏薨。
　　（经十一六）大搜于比蒲。
　　（传）大搜者何？简车徒也。何以书？盖以罕书也。
　　（经十一七）仲孙貜会邾娄子，盟于侵羊。
　　（经十一八）秋，季孙隐如会晋韩起、齐国酌、宋华亥、卫北宫佗、郑轩虎、曹人、杞人于屈银。
　　（经十一九）九月，己亥，葬我小君齐归。
　　（传）齐归者何？昭公之母也。
　　（经十一十）冬，十有一月丁酉，楚师灭蔡，执蔡世子有以归，用之。
　　（传）此未逾年之君也，其称世子何？不君灵公，不成其子也。不君灵公，则曷为不成其子？诛君之子不立，非怒也，无继也。恶乎用之？用之防也。其用之防奈何？盖以筑防也。
　　昭公（经十二一）十有二年
　　春，齐高偃师师纳北燕伯于阳。
　　（传）伯于阳者何？公子阳生也。子曰：「我乃知之矣。」在侧者曰：「子茍知之，何以不革？」曰：「如尔所不知何？《春秋》之信史也，其序则齐桓、晋文，其会则主会者为之也，其词则丘有罪焉耳！」
　　（经十二二）三月壬申，郑伯嘉卒。
　　（经十二三）夏，宋公使华定来聘。
　　（经十二四）公如晋，至河乃复。
　　（经十二五）五月，葬郑简公。
　　（经十二六）楚杀其大夫成然。
　　（经十二七）秋，七月。
　　（经十二八）冬，十月，公子整出奔齐。
　　（经十二九）楚子伐徐。
　　（经十二十）晋伐鲜虞。
　　昭公（经十三一）十有三年
　　春，叔弓帅师围费。
　　（经十三二）夏，四月，楚公子比自晋归于楚，弒其君虔于干溪。
　　（传）此弒其君，其言归何？归无恶于弒立也。归无恶于弒立者何？灵王为无道，作干溪之台，三年不成，楚公子弃疾胁比而立之。然后令于干溪之役曰：「比已立矣，后归者不得复其田里。」众罢而去之，灵王经而死。楚公子弃疾弒公子比，比已立矣，其称公子何？其意不当也。其意不当，则曷为加弒焉尔？比之义宜乎效死不立。大夫相杀称人，此其称名氏以弒何？言将自是为君也。
　　（经十三三）秋，公会刘子、晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于平丘。八月甲戌，同盟于平丘；公不与盟，晋人执季孙隐如以归。公至自会。
　　（传）公不与盟者何？公不见与盟也。公不见与盟，大夫执，何以致会？不耻也。曷为不耻？诸侯遂乱，反陈、蔡，君子不耻不与焉！
　　（经十三四）蔡侯庐归于蔡。陈侯吴归于陈。
　　（传）此皆灭国也，其言归何？不与诸侯专封也。
　　（经十三五）冬，十月，葬蔡灵公。
　　（经十三六）公如晋，至河乃复。
　　（经十三七）吴灭州来。
　　昭公（经十四一）十有四年
　　春，隐如至自晋。
　　（经十四二）三月，曹伯滕卒。
　　（经十四三）夏，四月。
　　（经十四四）秋，葬曹武公。
　　（经十四五）八月，莒子去疾卒。
　　（经十四六）冬，莒杀其公子意恢。
　　昭公（经十五一）十有五年
　　春，王正月，吴子夷昧卒。
　　（经十五二）二月癸酉，有事于武宫。
　　（经十五三）龠入，叔弓卒，去乐卒事。
　　（传）其言去乐卒事何？礼也。君有事于庙，闻大夫之丧，去乐，卒事。大夫闻君之丧，摄主而往。大夫闻大夫之丧，尸事毕而往。
　　（经十五四）夏，蔡昭吴奔郑。
　　（经十五五）六月丁巳朔，日有食之。
　　（经十五六）秋，晋荀吴帅师伐鲜虞。
　　（经十五七）冬，公如晋。
　　昭公（经十六一）十有六年
　　春，齐侯伐徐。
　　（经十六二）楚子诱戎曼子，杀之。
　　（传）楚子何以不名？夷狄相诱，君子不疾也。曷为不疾？若不疾，乃疾之也。
　　（经十六三）夏，公至自晋。
　　（经十六四）秋，八月己亥，晋侯夷卒。
　　（经十六五）九月，大雩。
　　（经十六七）季孙隐如如晋。
　　（经十六八）冬，十月，葬晋昭公。
　　昭公（经十七一）十有七年
　　春，小邾娄子来朝。
　　（经十七二）夏，六月甲戌朔，日有食之。
　　（经十七三）秋，郯子来朝。
　　（经十七四）八月，晋荀吴帅师灭贲浑戎。
　　（经十七五）冬，有星孛于大辰。
　　（传）孛者何？彗星也。其言于大辰何？在大辰也。大辰者何？大火也。大火为大辰，伐为大辰，北辰亦为大辰。何以书？记异也。
　　（经十七六）楚人及吴战于长岸。
　　（传）诈战不言战，此其言战何？敌也。
　　昭公（经十八一）十有八年
　　春，王三月，曹伯须卒。
　　（经十八二）夏，五月，壬午，宋、卫、陈、郑灾。
　　（传）何以书？记异也。何异尔？异其同日而俱灾也。外异不书，此何以书？为天下记异也。
　　（经十八三）六月，邾娄人入鄅。
　　（经十八四）秋，葬曹平公。
　　（经十八五）冬，许迁于白羽。
　　昭公（经十九一）十有九年
　　春，宋公伐邾娄。
　　（经十九二）夏，五月戊辰，许世子止弒其君买。
　　（经十九三）己卯，地震。
　　（经十九四）秋，齐高发帅师伐莒。
　　（经十九五）冬，葬许悼公。
　　（传）贼未讨，何以书葬？不成于弒也。曷为不成于弒？止进药而药杀也。止进药而药杀，则曷为加弒焉尔？讥子道之不尽也。其讥子道之不尽奈何？曰：乐正子春之视疾也。复加一饭则脱然愈，复损一饭则脱然愈；复加一衣则脱然愈，复损一衣则脱然愈。止进药而药杀，是以君子加弒焉尔，曰「许世子止弒其君买」，是君子之听止也；「葬许悼公」，是君子之赦止也。赦止者，免止之罪辞也。
　　昭公（经二十一）二十年
　　春，王正月。
　　（经二十二）夏，曹公孙会自鄸出奔宋。
　　（传）奔未有言自者，此其言自何？畔也。畔则曷为不言其畔？为公子喜时之后讳也。《春秋》为贤者讳。何贤乎公子喜时？让国也。其让国奈何？曹伯庐卒于师，则未知公子喜时从与？公子负刍从与？或为主于国？或为主于师？公子喜时见公子负刍之当主也，逡巡而退。贤公子喜时，则曷为为会讳？君子之善善也长，恶恶也短，恶恶止其身，善善及子孙。贤者子孙，故君子为之讳也。
　　（经二十三）秋，盗杀卫侯之兄辄。
　　（传）母兄称兄，兄何以不立？有疾也。何疾尔？恶疾也。
　　（经二十四）冬，十月，宋华亥、向宁、华定出奔陈。
　　（经二十五）十有一月辛卯，蔡侯庐卒。
　　昭公（经二一一）二十有一年
　　春，王三月，葬蔡平公。
　　（经二一二）夏，晋侯使士鞅来聘。
　　（经二一三）宋华亥、向宁、华定自陈入于宋南里以畔。
　　（传）宋南里者何？若曰：因诸者然。
　　（经二一四）秋，七月壬午朔，日有食之。
　　（经二一五）八月乙亥，叔痤卒。
　　（经二一六）冬，蔡侯朱出奔楚。
　　（经二一七）公如晋，至河乃复。
　　昭公（经二二一）二十有二年
　　春，齐侯伐莒。
　　（经二二二）宋华亥、向宁、华定自宋南里出奔楚。
　　（经二二三）大搜于昌奸。
　　（经二二四）夏，四月乙丑，天王崩。
　　（经二二五）六月，叔鞅如京师。
　　（经二二六）葬景王。
　　（经二二七）王室乱。
　　（传）何言乎王室乱？言不及外也。
　　（经二二八）刘子、单子以王猛居于皇。
　　（传）其称王猛何？当国也。
　　（经二二九）秋，刘子、单子以王猛入于王城。
　　（传）王城者何？西周也。其言入何？篡辞也。
　　（经二二十）冬，十月，王子猛卒。
　　（传）此未逾年之君也，其称王子猛卒何？不与当也。不与当者，不与当父死子继、兄死弟及之辞也。
　　（经二二十一）十有二月癸酉朔，日有食之。
　　昭公（经二三一）二十有三年
　　春，王正月，叔孙舍如晋。
　　（经二三二）癸丑，叔鞅卒。
　　（经二三三）晋人执我行人叔孙舍。
　　（经二三四）晋人围郊。
　　（传）郊者何？天子之邑也。曷为不系于周？不与伐天子也。
　　（经二三五）夏，六月，蔡侯东国卒于楚。
　　（经二三六）秋，七月，莒子庚舆来奔。
　　（经二三七）戊辰，吴败顿、胡、沈、蔡、陈、许之师于鸡父。胡子髡、沈子楹灭，获陈夏啮。
　　（传）此偏战也，曷为以诈战之辞言之？不与夷狄之主中国也。然则曷为不使中国主之？中国亦新夷狄也。其言灭获何？别君臣也，君死于位曰灭，生得曰获，大夫生死皆曰获。不与夷狄之主中国，则其言获陈夏啮何？吴少进也。
　　（经二三八）天王居于狄泉。
　　（传）此未三年，其称天王何？着有天子也。
　　（经二三九）尹氏立王子朝。
　　（经二三十）八月乙未，地震。
　　（经二三十一）冬，公如晋，至河，公有疾，乃复。（传）何言乎公有疾乃复？杀耻也。
　　昭公（经二四一）二十有四年
　　春，王二月丙戌，仲孙貜卒。
　　（经二四二）叔孙舍至自晋。
　　（经二四三）夏，五月乙未朔，日有食之。
　　（经二四四）秋，八月，大雩。
　　（经二四五）丁酉，杞伯郁厘卒。
　　（经二四六）冬，吴灭巢。
　　（经二四七）葬杞平公。
　　昭公（经二五一）二十有五年
　　春，叔孙舍如宋。
　　（经二五二）夏，叔倪会晋赵鞅、宋乐世心、卫北宫喜、郑游吉、曹人、邾娄人、滕人、薛人、小邾娄人于黄父。
　　（经二五三）有鹳鹆来巢。
　　（传）何以书？记异也。何异尔？非中国之禽也，宜穴又巢也。
　　（经二五四）秋，七月上辛，大雩。季辛，又雩。
　　（传）又雩者何？又雩者非雩也，聚众以逐季氏也。
　　（经二五五）九月己亥，公孙于齐，次于杨州。
　　（经二五六）齐侯唁公于野井。
　　（传）唁公者何？昭公将弒季氏，告子家驹曰：「季氏为无道，僭于公室久矣，吾欲弒之，何如？」子家驹曰：「诸侯僭于天子，大夫僭于诸侯久矣！」昭公曰：「吾何僭矣哉？」子家驹曰：「设两观，乘大路，朱干，玉戚，以舞《大夏》，八佾以舞《大武》，此皆天子之礼也。且夫牛马维娄，委己者也，而柔焉。季氏得民众久矣，君无多辱焉！」昭公不从其言，终弒之而败焉。走之齐，齐侯唁公于野井，曰：「奈何君去鲁国之社稷？」昭公曰：「丧人不佞，失守鲁国之社稷，执事以羞。」再拜颡，庆子家驹曰：「庆子免君于大难矣。」子家驹曰：「臣不佞，陷君于大难，君不忍加之以鈇锧，赐之以死。」再拜颡。高子执箪食与四脡脯，国子执壶浆，曰：「吾寡君闻君在外，馂饔未就，敢致糗于从者。」昭公曰：「君不忘吾先君，延及丧人，锡之以大礼。」再拜稽首，以衽受。高子曰：「有夫不祥，君无所辱大礼。」昭公盖祭而不尝。景公曰：「寡人有不腆先君之服，未之敢服；有不腆先君之器，未之敢用，敢以请。」昭公曰：「丧人不佞，失守鲁国之社稷，执事以羞，敢辱大礼？敢辞。」景公曰：「寡人有不腆先君之服，未之敢服；有不腆先君之器，未之敢用，敢固以请。」昭公曰：「以吾宗庙之在鲁地，有先君之服，未之能以服；有先君之器，未之能以出，敢固辞。」景公曰：「寡人有不腆先君之服，未之敢服；有不腆先君之器，未之敢用，请以飨乎从者。」昭公曰：「丧人其何称？」景公曰：「孰君而无称？」昭公于是噭然而哭，诸大夫皆哭。既哭以人为菑，以幦为席，以鞍为，以遇礼相见。孔子曰：「其礼与！其辞足观矣！」
　　（经二五七）冬，十月戊辰，叔孙舍卒。
　　（经二五八）十有一月己亥，宋公佐卒于曲棘。
　　（传）曲棘者何？宋之邑也。诸侯卒其封内不地，此何以地？忧内也。
　　（经二五九）十有二月，齐侯取运。
　　（传）外取邑不书？此何以书？为公取之也。
　　昭公（经二六一）二十有六年
　　春，王正月，葬宋元公。
　　（经二六二）三月，公至自齐，居于运。
　　（经二六三）夏，公围成。
　　（经二六四）秋，公会齐侯、莒子、邾娄子，杞伯盟于剸陵。公至自会，居于运。
　　（经二六五）九月庚申，楚子居卒。
　　（经二六六）冬，十月，天王入于成周。
　　（传）成周者何？东周也。其言入何？不嫌也。
　　（经二六七）尹氏、召伯、毛伯以王子朝奔楚。
　　昭公（经二七一）二十有七年
　　春，公如齐。公至自齐，居于运。
　　（经二七二）夏，四月，吴弒其君僚。
　　（经二七三）楚杀其大夫郄宛。
　　（经二七四）秋，晋士鞅、宋乐祁犁、卫北宫喜、曹人、邾娄人、滕人会于扈。
　　（经二七五）冬，十月，曹伯午卒。
　　（经二七六）邾娄快来奔。
　　（传）邾娄快者何？邾娄之大夫也。邾娄无大夫，此何以书？以近书也。
　　（经二七七）公如齐，公至自齐，居于运。
　　昭公（经二八一）二十有八年
　　春，王三月，葬曹悼公。
　　（经二八二）公如晋，次于干侯。
　　（经二八三）夏，四月丙戌，郑伯宁卒。六月，葬郑定公。
　　（经二八四）秋，七月癸巳，滕子宁卒。
　　（经二八五）冬，葬滕悼公。
　　昭公（经二九一）二十有九年
　　春，公至自干侯，居于运。
　　（经二九二）齐侯使高张来唁公。
　　（经二九三）公如晋，次于干侯。
　　（经二九四）夏，四月庚子，叔倪卒。
　　（经二九五）秋，七月。
　　（经二九六）冬，十月，运溃。
　　（传）邑不言溃，此其言溃何？郛之也。曷为郛之？君存焉尔。
　　昭公（经三十一）三十年
　　春，王正月，公在干侯。
　　（经三十二）夏，六月庚辰，晋侯去疾卒。
　　（经三十三）秋，八月，葬晋顷公。
　　（经三十四）冬，十有二月，吴灭徐，徐子章禹奔楚。
　　昭公（经三一一）三十有一年
　　春，王正月，公在干侯。
　　（经三一二）季孙隐如会晋荀栎于适历。
　　（经三一三）夏，四月丁巳，薛伯谷卒。
　　（经三一四）晋侯使荀栎唁公于干侯。
　　（经三一五）秋，葬薛献公。
　　（经三一六）冬，黑弓以滥来奔。
　　（传）文何以无邾娄？通滥也。曷为通滥？贤者子孙宜有地也。贤者孰谓？谓叔术也。何贤乎叔术？让国也。其让国奈何？当邾娄颜之时，邾娄女有为鲁夫人者，则未知其为武公与？懿公与？孝公幼，颜淫九公子于宫中，因以纳贼，则未知其为鲁公子与？邾娄公子与？臧氏之母，养公者也。君幼则宜有养者，大夫之妾，士之妻，则未知臧氏之母者曷为者也？养公者必以其子入养。臧氏之母闻有贼，以其子易公，抱公以逃。贼至，凑公寝而弒之。臣有鲍广父与梁买子者，闻有贼，趋而至。臧氏之母曰：「公不死也，在是，吾以吾子易公矣。」于是负孝公之周诉天子，天子为之诛颜而立叔术，反孝公于鲁。颜夫人者，妪盈女也，国色也，其言曰：「有能为我杀杀颜者，吾为其妻。」叔术为之杀杀颜者，而以为妻，有子焉，谓之盱。夏父者，其所为有于颜者也。盱幼而皆爱之，食必坐二子于其侧而食之，有珍怪之食，盱必先取足焉。夏父曰：「以来，人未足而盱有余。」叔术觉焉，曰：「嘻！此诚尔国也夫！」起而致国于夏父，夏父受而中分之，叔术曰：「不可！」三分之，叔术曰：「不可！」四分之，叔术曰：「不可！」五分之，然后受之。公扈子者，邾娄之父兄也，习乎邾娄之故，其言曰：「恶有言人之国贤若此者乎！」诛颜之时，天子死，叔术起而致国于夏父。当此之时，邾娄人常被兵于周，曰：「何故死吾天子？」通滥则文何以无邾娄？天下未有滥也。天下未有滥，则其言以滥来奔何？叔术者，贤大夫也，绝之则为叔术不欲绝，不绝则世大夫也。大夫之义不得世，故于是推而通之也。
　　（经三一七）十有二月辛亥朔，日有食之。
　　昭公（经三二一）三十有二年
　　春，王正月，公在干侯。
　　（经三二二）取阚。
　　（传）阚者何？邾娄之邑也。曷为不系乎邾娄？讳亟也。
　　（经三二三）夏，吴伐越。
　　（经三二四）秋，七月。
　　（经三二五）冬，仲孙何忌会晋韩不信、齐高张、宋仲几、卫世叔申、郑国参、曹人、莒人、邾娄人、薛人、杞人、小邾娄人城成周。
　　（经三二六）十有二月，己未，公薨于干侯。
　　公羊传定公
　　定公（经一一）元年
　　春王。
　　（传）定何以无正月？正月者，正即位也。定无正月者，即位后也。即位何以后？昭公在外，得入不得入，未可知也。曷为未可知？在季氏也。定、哀多微辞，主人习其读而问其传，则未知己之有罪焉尔。
　　（经一二）三月，晋人执宋仲几于京师。
　　（传）仲几之罪何？不哀城也。其言于京师何？伯讨也。伯讨则其称人何？贬。曷为贬？不与大王专执也。曷为不与？实与而文不与。文曷为不与？大夫之义，不得专执也。
　　（经一三）夏，六月癸亥，公之丧至自干侯。戊辰，公即位。
　　（传）癸亥公之丧至自干侯，则曷为以戊辰之日然后即位？正棺于两楹之间，然后即位。子沈子曰：「定君乎国，然后即位。」即位不日，此何以日？录乎内也。
　　（经一四）秋，七月癸巳，葬我君昭公。
　　（经一五）九月，大雩。
　　（经一六）立炀宫。
　　（传）炀宫者何？炀公之宫也。立者何？立者不宜立也。立炀宫，非礼也。
　　（经一七）冬，十月，陨霜杀菽。
　　（传）何以书？记异也。此灾菽也，曷为以异书？异大乎灾也。
　　定公（经二一）二年
　　春，王正月。
　　（经二二）夏，五月壬辰，雉门及两观灾。
　　（传）其言雉门及两观灾何？两观微也。然则曷为不言雉门灾及两观？主灾者两观也。时灾者两观，则曷为后言之？不以微及大也。何以书？记灾也。
　　（经二三）秋，楚人伐吴。
　　（经二四）冬，十月，新作雉门及两观。
　　（传）其言新作之何？修大也。修旧不书，此何以书？讥。何讥尔？不务乎公室也。
　　定公（经三一）三年
　　春，王正月，公如晋，至河乃复。三月辛卯，邾娄子穿卒。
　　（经三二）夏，四月。
　　（经三三）秋，葬邾娄庄公。
　　（经三四）冬，仲孙何忌及邾娄子盟于枝。
　　定公（经四一）四年
　　春，王二月癸巳，陈侯吴卒。
　　（经四二）三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾娄子、顿子、胡子、滕子、薛伯、杞伯、小邾娄子、齐国夏于召陵，侵楚。
　　（经四三）夏，四月庚辰，蔡公孙归姓帅师灭沈，以沈子嘉归，杀之。
　　（经四四）五月，公及诸侯盟于浩油；杞伯戊卒于会。
　　（经四五）六月，葬陈惠公。
　　（经四六）许迁于容城。
　　（经四七）秋，七月，公至自会。
　　（经四八）刘卷卒。
　　（传）刘卷者何？天子之大夫也。外大夫不卒，此何以卒？我主之也。
　　（经四九）葬杞悼公。
　　（经四十）楚人围蔡。
　　（经四十一）晋士鞅、卫孔圄帅师伐鲜虞。
　　（经四十二）葬刘文公。
　　（传）外大夫不书葬，此何以书葬？录我主也。
　　（经四十三）冬，十有一月庚午，蔡侯以吴子及楚人战于伯莒，楚师败绩。
　　（传）吴何以称子？夷狄也而忧中国。其忧中国奈何？伍子胥父诛乎楚，挟弓而去楚，以干阖庐。阖庐曰：「士之甚！勇之甚！将为之兴师而复雠于楚。」伍子胥复曰：「诸侯不为匹夫兴师，且臣闻之：事君犹事父也。亏君之义，复父之雠，臣不为也。」于是止。蔡昭公朝乎楚，有美裘焉，囊瓦求之，昭公不与，为是拘昭公于南郢，数年然后归之。于其归焉，用事乎河，曰：「天下诸侯茍有能伐楚者，寡人请为之前列。」楚人闻之怒。为是兴师，使囊瓦将而伐蔡。蔡请救于吴，伍子胥复曰：「蔡非有罪也，楚人为无道，君如有忧中国之心，则若时可矣。」于是兴师而救蔡。曰：事君犹事父也，此其为可以复雠奈何？曰：父不受诛，子复雠可也；父受诛，子复雠，推刃之道也。复雠不徐害，朋友相卫，而不相迿，古之道也。
　　（经四十四）楚囊瓦出奔郑。
　　（经四十五）庚辰，吴入楚。
　　（传）吴何以不称子？反夷狄也。其反夷狄奈何？君舍于君室，大夫舍于大夫室，盖妻楚王之母也。
　　定公（经五一）五年
　　春，王正月辛亥朔，日有食之。
　　（经五二）夏，归粟于蔡。
　　（传）孰归之？诸侯归之。曷为不言诸侯归之？离至不可得而序，故言我也。
　　（经五三）于越入吴。
　　（传）于越者何？越者何？于越者，未能以其名通也。越者，能以其名通也。
　　（经五四）六月丙申，季孙隐如卒。
　　（经五五）秋，七月壬子，叔孙不敢卒。
　　（经五六）冬，晋士鞅帅师围鲜虞。
　　定公（经六一）六年
　　春，王正月癸亥，郑游遬帅师灭许，以许男斯归。
　　（经六二）二月，公侵郑。
　　（经六三）公至自侵郑。
　　（经六四）夏，季孙斯、仲孙何忌如晋。
　　（经六五）秋，晋人执宋行人乐祁犁。
　　（经六六）冬，城中城。
　　（经六七）季孙斯、仲孙忌帅师围运。
　　（传）此仲孙何忌也，曷为谓之仲孙忌？讥二名。二名，非礼也。
　　定公（经七一）七年
　　春，王正月。（经七二）夏，四月。
　　（经七三）秋，齐侯、郑伯盟于咸。
　　（经七四）齐人执卫行人北宫结，以侵卫。
　　（经七五）齐侯、卫侯盟于沙泽。
　　（经七六）大雩。
　　（经七七）齐国夏帅师伐我西鄙。
　　（经七八）九月，大雩。
　　（经七九）冬，十月。
　　定公（经八一）八年
　　春，王正月，公侵齐。公至自侵齐。
　　（经八二）二月，公侵齐。三月，公至自侵齐。
　　（经八三）曹伯露卒。
　　（经八三）夏，齐国夏帅师伐我西鄙。
　　（经八四）公会晋师于瓦，公至自瓦。
　　（经八五）秋，七月戊辰，陈侯柳卒。
　　（经八六）晋赵鞅帅师侵郑，遂侵卫。
　　（经八七）葬曹靖公。
　　（经八八）九月，葬陈怀公。
　　（经八九）季孙斯、仲孙何忌帅师侵卫。
　　（经八十）冬，卫侯、郑伯盟于曲濮。
　　（经八十一）从祀先公。
　　（传）从祀者何？顺祀也。文公逆祀，去者三人；定公顺祀，叛者五人。
　　（经八十二）盗窃宝玉、大弓。
　　（传）盗者孰谓？谓阳虎也。阳虎者，曷为者也？季氏之宰也。季氏之宰则微者也，恶乎得国宝而窃之？阳虎专季氏，季氏专鲁国，阳虎拘季孙，孟氏与叔孙氏迭而食之。睋而锓其板，曰：「某月某日，将杀我于蒲圃，力能救我则于是。」至乎日若时而出。临南者，阳虎之出也，御之。于其乘焉，季孙谓临南曰：「以季氏之世世有子，子可以不免我死乎？」临南曰：「有力不足，臣何敢不勉。」阳越者，阳虎之从弟也，为右。诸阳之从者，车数十乘，至于孟衢，临南投策而坠之，阳越下取策，临南駷马，而由乎孟氏，阳虎从而射之，矢着于庄门。然而甲起于琴如。弒不成，却反舍于郊，皆说然息。或曰：「弒千乘之主，而不克舍此，可乎？」阳虎曰：「夫孺子得国而已，如丈夫何？」睋而曰：「彼哉！彼哉！趣驾。」既驾，公敛处父帅师而至，慬然后得免，自是走之晋。宝者何？璋判白，弓绣质，龟青纯。
　　定公（经九一）九年
　　春，王正月。
　　（经九二）夏，四月戊申，郑伯囆卒。
　　（经九三）得宝玉、大弓。
　　（传）何以书？国宝也，丧之书，得之书。
　　（经九四）六月，葬郑献公。
　　（经九五）秋，齐侯、卫侯次于五氏。
　　（经九六）秦伯卒。
　　（经九七）冬，葬秦哀公。
　　定公（经十一）十年
　　春，王三月，及齐平。
　　（经十二）夏，公会齐侯于颊谷。公至自颊谷。
　　（经十三）晋赵鞅帅师围卫。
　　（经十四）齐人来归运、讙、龟阴田。
　　（传）齐人曷为来归运、讙、龟阴田？孔子行乎季孙，三月不违，齐人为是来归之。
　　（经十五）叔孙州仇、仲孙何忌帅师围郈。
　　（经十六）秋，叔孙州仇、仲孙何忌帅师围费。
　　（经十七）宋乐世心出奔曹。宋公子池出奔陈。
　　（经十八）冬，齐侯、卫侯、郑游遬会于鞍。
　　（经十九）叔孙州仇如齐。
　　（经十十）齐公之弟辰暨宋仲佗、石彄出奔陈。
　　定公（经十一一）十有一年
　　春，宋公之弟辰及仲佗、石彄、公子池，自陈入于萧，以叛。
　　（经十一二）夏，四月。
　　（经十一三）秋，宋乐世心自曹入于萧。
　　（经十一四）冬，及郑平。
　　（经十一五）叔还如郑莅盟。
　　定公（经十二一）十有二年
　　春，薛伯定卒。
　　（经十二二）夏，葬薛襄公。
　　（经十二三）叔孙州仇帅师堕郈。
　　（经十二四）卫公孟彄帅师伐曹。
　　（经十二五）季孙斯、仲孙何忌帅师堕费。
　　（传）曷为帅师堕郈？帅师堕费？孔子行乎季孙，三月不违，曰：「家不藏甲，邑无百雉之城。」于是帅师堕郈，帅师堕费。雉者何？五板而堵，五堵而雉，百雉而城。
　　（经十二六）秋，大雩。
　　（经十二七）冬，十月癸亥，公会晋侯，盟于黄。
　　（经十二八）十有一月丙寅朔，日有食之。公至自黄。
　　（经十二九）十有二月，公围成，公至自围成。
　　定公（经十三一）十有三年
　　春，齐侯、卫侯次于垂瑕。
　　（经十三二）夏，筑蛇渊囿。
　　（经十三三）大搜于比蒲。
　　（经十三四）卫公孟彄帅师伐曹。
　　（经十三五）秋，晋赵鞅入于晋阳，以叛。
　　（经十三六）冬，晋荀寅及士吉射入于朝歌，以叛。
　　（经十三七）晋赵鞅归于晋。
　　（传）此叛也，其言归何？以地正国也。其以地正国奈何？晋赵鞅取晋阳之甲以逐荀寅与士吉射。荀寅与士吉射者，曷为者也？君侧之恶人也。此逐君侧之恶人，曷为以叛言之？无君命也。（经十三八）薛弒其君比。
　　定公（经十四一）十有四年
　　春，卫公叔戍来奔。
　　（经十四二）晋赵阳出奔宋。
　　（经十四三）二月辛巳，楚公子结、陈公子佗人帅师灭顿，以顿子牄归。
　　（经十四四）夏，卫北宫结来奔。
　　（经十四五）五月，于越败吴于醉李。
　　（经十四六）吴子光卒。
　　（经十四七）公会齐侯、卫侯于坚。公至自会。
　　（经十四八）秋，齐侯、宋公会于洮。
　　（经十四九）天王使石尚来归脤。
　　（传）石尚者何？天子之士也。脤者何？俎实也。腥曰脤，熟曰燔。
　　（经十四十）卫世子蒯瞆出奔宋。
　　（经十四十一）卫公孟彄出奔郑。
　　（经十四十二）宋公之弟辰自萧来奔。
　　（经十四十三）大搜于比蒲。
　　（经十四十四）邾娄子来会公。
　　（经十四十五）城莒父及霄。
　　定公（经十五一）十有五年
　　春，王正月，邾娄子来朝。
　　（经十五二）鼷鼠食郊牛，牛死，改卜牛。
　　（传）曷为不言其所食？漫也。
　　（经十五三）二月，辛丑，楚子灭胡，以胡子豹归。
　　（经十五四）夏，五月辛亥，郊。
　　（传）曷为以夏五月郊？三卜之运也。
　　（经十五五）壬申，公薨于高寝。
　　（经十五六）郑轩达帅师伐宋。
　　（经十五七）齐侯、卫侯次于籧篨。
　　（经十五八）邾娄子来奔丧。
　　（传）其言来奔丧何？奔丧，非礼也。
　　（经十五九）秋，七月壬申，姒氏卒。
　　（传）姒氏者何？哀公之母也。何以不称夫人？哀未君也。
　　（经十五十）八月庚辰朔，日有食之。
　　（经十五十一）九月，滕子来会葬。
　　（经十五十二）丁巳，葬我君定公，雨不克葬；戊午，日下昃，乃克葬。辛巳，葬定姒。
　　（传）定姒何以书葬？未逾年之君也，有子则庙，庙则书葬。
　　（经十五十三）冬，城漆。
　　公羊传哀公
　　哀公（经一一）元年
　　春，王正月，公即位。
　　（经一二）楚子、陈侯、随侯、许男围蔡。
　　（经一三）鼷鼠食郊牛，改卜牛。
　　（经一四）夏，四月辛巳，郊。
　　（经一五）秋，齐侯、卫侯伐晋。
　　（经一六）冬，仲孙何忌帅师伐邾娄。
　　哀公（经二一）二年
　　春，王二月，季孙斯、叔孙州仇、仲孙何忌帅师伐邾娄，取漷东田及沂西田。癸巳，叔孙州仇、仲孙何忌及邾娄子盟于句绎。
　　（经二二）夏，四月丙子，卫侯元卒。
　　（经二三）滕子来朝。
　　（经二四）晋赵鞅帅师纳卫世子蒯瞆于戚。
　　（传）戚者何？卫之邑也。曷为不言入于卫？父有子，子不得有父也。
　　（经二五）秋，八月甲戌，晋赵鞅帅师及郑轩达帅师战于栗，郑师败绩。
　　（经二六）冬，十月，葬卫灵公。
　　（经二七）十有一月，蔡迁于州来。
　　（经二八）蔡杀其大夫公子驷。
　　哀公（经三一）三年
　　春，齐国夏、卫石曼姑帅师围戚。
　　（传）齐国夏曷为与卫石曼姑帅师围戚？伯讨也。此其为伯讨奈何？曼姑受命乎灵公而立辄，以曼姑之义为固，可以距之也。辄者曷为者也？蒯瞆之子也。然则曷为不立蒯瞆而立辄？蒯瞆为无道，灵公逐蒯瞆而立辄。然则辄之义可以立乎？曰：可。其可奈何？不以父命辞王父命，以王父命辞父命，是父之行乎子也；不以家事辞王事，以王事辞家事，是上之行乎下也。
　　（经三二）夏，四月甲午，地震。
　　（经三三）五月辛卯，桓宫、僖宫灾。
　　（传）此皆毁庙也，其言灾何？复立也。曷为不言其复立？《春秋》见者不复见也。何以不言及？敌也。何以书？记灾也。
　　（经三四）季孙斯、叔孙州仇帅师城开阳。
　　（经三五）宋乐髡帅师伐曹。
　　（经三六）秋，七月丙子，季孙斯卒。
　　（经三七）蔡人放其大夫公孙猎于吴。
　　（经三八）冬，十月癸卯，秦伯卒。
　　（经三九）叔孙州仇、仲孙何忌帅师围邾娄。
　　哀公（经四一）四年
　　春，王三月庚戌，盗杀蔡侯申。
　　（传）弒君贱者穷诸人，此其称盗以弒何？贱乎贱者也。贱乎贱者孰谓？谓罪人也。
　　（经四二）蔡公孙辰出奔吴。
　　（经四三）葬秦惠公。
　　（经四四）宋人执小邾娄子。
　　（经四五）夏，蔡杀其大夫公孙归姓、公孙霍。
　　（经四六）晋人执戎曼子赤归于楚。
　　（传）赤者何？戎曼子之名也。其言归于楚何？子北宫子曰：「辟伯晋而京师楚也。」
　　（经四七）城西郛。
　　（经四八）六月辛丑，蒲社灾。
　　（传）蒲社者何？亡国之社也。社者封也，其言灾何？亡国之社盖掩之，掩其上而柴其下。蒲社灾，何以书？记灾也。
　　（经四九）秋，八月甲寅，滕子结卒。
　　（经四十）冬，十有二月，葬蔡昭公。
　　（经四十一）葬滕顷公。
　　哀公（经五一）五年
　　春，城比。
　　（经五二）夏，齐侯伐宋。
　　（经五三）晋赵鞅帅师伐卫。
　　（经五四）秋，九月癸酉，齐侯处臼卒。
　　（经五五）冬，叔还如齐。
　　（经五六）闰月，葬齐景公。
　　（传）闰不书，此何以书？丧以闰数也。丧曷为以闰数？丧数略也。
　　哀公（经六一）六年
　　春，城邾娄葭。
　　（经六二）晋赵鞅帅师伐鲜虞。
　　（经六三）吴伐陈。
　　（经六四）夏，齐国夏及高张来奔。
　　（经六五）叔还会吴于柤。
　　（经六六）秋，七月庚寅，楚子轸卒。
　　（经六七）齐阳生入于齐。
　　（经六八）齐陈乞弒其君舍。
　　（传）弒而立者，不以当国之辞言之，此其以当国之辞言之何？为谖也。此其为谖奈何？景公谓陈乞曰：「吾欲立舍，何如？」陈乞曰：「所乐乎为君者，欲立之则立之，不欲立则不立。君如欲立之，则臣请立之。」阳生谓陈乞曰：「吾闻子盖将不欲立我也。」陈乞曰：「夫千乘之主，将废正而立不正，必杀正者。吾不立子者，所以生子者也。走矣！」与之玉节而走之。景公死而舍立。陈乞使人迎阳生于诸其家。除景公之丧，诸大夫皆在朝，陈乞曰：「常之母有鱼菽之祭，愿诸大夫之化我也。」诸大夫皆曰：「诺。」于是皆之陈乞之家坐。陈乞曰：「吾有所为甲，请以示焉。」诸大夫皆曰：「诺。」于是使力士举巨囊而至于中溜，诸大夫见之，皆色然而骇，开之则闯然公子阳生也。陈乞曰：「此君也已！」诸大夫不得已皆逡巡北面，再拜稽首而君之尔，自是往弒舍。
　　（经六九）冬，仲孙何忌帅师伐邾娄。
　　（经六十）宋向巢帅师伐曹。
　　哀公（经七一）七年
　　春，宋皇瑗帅师侵郑。
　　（经七二）晋魏曼多帅师侵卫。
　　（经七三）夏，公会吴于鄫。
　　（经七四）秋，公伐邾娄。
　　（经七五）八月己酉，入邾娄，以邾娄子益来。
　　（传）入不言伐，此其言伐何？内辞也，若使他人然。邾娄子益何以名？绝。曷为绝之？获也。曷为不言其获？内大恶，讳也。
　　（经七六）宋人围曹。
　　（经七七）冬，郑驷弘帅师救曹。
　　哀公（经八一）八年
　　春，王正月，宋公入曹，以曹伯阳归。
　　（传）曹伯阳何以名？绝之。曷为绝之？灭也。曷为不言其灭？讳同姓之灭也。何讳乎同姓之灭？力能救之而不救也。
　　（经八二）吴伐我。
　　（经八三）夏，齐人取讙及僤。
　　（传）外取邑不书，此何以书？所以赂齐也。曷为赂齐？为以邾娄子益来也。
　　（经八四）归邾娄子益于邾娄。
　　（经八五）秋，七月。
　　（经八六）冬，十有二月癸亥，杞伯过卒。
　　（经八七）齐人归讙及僤。
　　哀公（经九一）九年
　　春，王二月，葬杞僖公。
　　（经九二）宋皇瑗帅师取郑师于雍丘。
　　（传）其言取之何？易也。其易奈何？诈之也。
　　（经九三）夏，楚人伐陈。
　　（经九四）秋，宋公伐郑。
　　（经九五）冬，十月。
　　哀公（经十一）十年
　　春，王二月，邾娄子益来奔。
　　（经十二）公会吴伐齐。
　　（经十三）三月戊戌，齐侯阳生卒。
　　（经十四）夏，宋人伐郑。
　　（经十五）晋赵鞅帅师侵齐。
　　（经十六）五月，公至自伐齐。
　　（经十七）葬齐悼公。
　　（经十八）卫公孟彄自齐归于卫。
　　（经十九）薛伯寅卒。
　　（经十十）秋，葬薛惠公。
　　（经十十一）冬，楚公子结帅师伐陈。
　　（经十十二）吴救陈。
　　哀公（经十一一）十有一年
　　春，齐国书帅师伐我。
　　（经十一二）夏，陈袁颇出奔郑。
　　（经十一三）五月，公会吴伐齐；甲戌，齐国书帅师及吴战于艾陵，齐师败绩，获齐国书。
　　（经十一四）秋，七月辛酉，滕子虞母卒。
　　（经十一五）冬，十有一月，葬滕隐公。
　　（经十一六）卫世叔齐出奔宋。
　　哀公（经十二一）十有二年
　　春，用田赋。
　　（传）何以书？讥。何讥尔？讥始用田赋也。
　　（经十二二）夏，五月甲辰，孟子卒。
　　（传）孟子者何？昭公之夫人也。其称孟子何？讳娶同姓，盖吴女也。
　　（经十二三）公会吴于橐皋。
　　（经十二四）秋，公会卫侯、宋皇瑗于运。
　　（经十二五）宋向巢帅师伐郑。
　　（经十二六）冬，十有二月，螽。
　　（传）何以书？记异也。何异尔？不时也。
　　哀公（经十三一）十有三年
　　春，郑轩达帅师取宋于嵒。
　　（传）其言取之何？易也。其易奈何？诈反也。
　　（经十三二）夏，许男戌卒。
　　（经十三三）公会晋侯及吴子于黄池。
　　（传）吴何以称子？吴主会也。吴主会则曷为先言晋侯？不与夷狄之主中国也。其言及吴子何？会两伯之辞也。不与夷狄之主中国，则曷为以会两伯之辞言之？重吴也。曷为重吴？吴在是则天下诸侯莫敢不至也。
　　（经十三四）楚公子申帅师伐陈。
　　（经十三五）于越入吴。
　　（经十三六）秋，公至自会。
　　（经十三七）晋魏多帅师侵卫。
　　（传）此晋魏曼多也，曷为谓之晋魏多？讥二名，二名非礼也。
　　（经十三八）葬许元公。
　　（经十三九）九月，螽。
　　（经十三十）冬，十有一月，有星孛于东方。
　　（传）孛者何？彗星也。其言于东方何？见于旦也。何以书？记异也。
　　（经十三十一）盗杀陈夏彄夫。
　　（经十三十二）十有二月，螽。
　　哀公（经十四一）十有四年
　　春，西狩获麟。
　　（传）何以书？记异也。何异尔？非中国之兽也。然则孰狩之？薪采者也。薪采者则微者也，曷为以狩言之？大之也。曷为大之？为获麟大之也。曷为获麟大之？麟者仁兽也。有王者则至，无王者则不至。有以告者曰：「有麇而角者。」孔子曰：「孰为来哉！孰为来哉！」反袂拭面，涕沾袍。颜渊死，子曰：「噫！天丧予。」子路死，子曰：「噫！天祝予。」西狩获麟，孔子曰：「吾道穷矣！」《春秋》何以始乎隐？祖之所逮闻也。所见异辞，所闻异辞，所传闻异辞。何以终乎哀十四年？曰：备矣！君子曷为为《春秋》？拨乱世，反诸正，莫近诸《春秋》。则未知其为是与？其诸君子乐道尧舜之道与？末不亦乐乎尧舜之知君子也？制《春秋》之义以俟后圣，以君子之为，亦有乐乎此也。
　　
