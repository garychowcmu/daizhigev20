大学辨业  （清）李塨撰

　　大学辨业序
　　塨自幼从先孝悫受学以躬行为主迄弱冠往谒颜习斋先生学六艺之学先生言大学格物为近道始功先儒解未确格如史记殷本纪手格之格身亲其事也已而出阅当世讲学诸儒则宗晦庵阳明者论格物各坚壁垒贤达如汤潜庵张武承龂龂弗相下其它遂构讼甚至操戈矛不解私怪同尊圣道苟有一人得其指归自当心理相合何乃至是乙亥春至浙之桐乡钱生为塨言大学起讫未载学习实功其功具于有斐君子节塨忽解大学一书乃言学中之道在善明亲而非言学习实事如古人学礼学乐之类也不言者以当时学中成法俱在故如今指路者日踧踧周道在往北京而其涂中之束装驱乘则行路人自力之不必指也因举似钱生钱生敛手称是自削其论丁丑重如浙戊寅端月至杭州旅次晨兴忽解物即大学中之物格即可如程朱训为至即学也格物致知为学文诚意以至天下平为约礼乃并解学与行是一是二格致与诚意以至天下平是一是二返证之六经语孟历历可据而向未之见及也乃告王子草堂复语李宁一皆曰然因思学记曰大学之教也时教必有正业今格物不明则学之正业失正业失则明亲之功不实明亲之功不实则往圣之道无以承而斯世不获覩儒者中和位育之全能所关非小也独是先儒当日崛然竖起皆各有所得力因而解经即各以其所得力者为言故岐而不合而塨识浅材弱虽少承庭训以及先生长者之教知求圣道而迟钝莫前皇焉深愧何能辨析学术加以辞说然而五代衰乱之余佛老交订二三巨儒力求坠绪而或此襭彼蹛明儒继之又分岐途迄于今众论杂陈譬之东合议事甲乙盈廷中理自具然后徐徐然得以考共一归况今所持又不敢凭一己私臆遍考诸经以为准的且圣学明晦所关非小虽在愚柔不敢自外非若争胜门户者比谅先儒可作亦必忻然相商以期明行大道而天下后世之诚有志于学者固不惮订榷以从事也是以妄具论以相质焉康熙三十七年戊寅四月戊申蠡吾后学李塨撰
　　凡例
　　一先生是编本之孝悫先生家学孝悫先生躬行实践成己传后详见诸名公传表纪略及孝悫文集内固是编之渊源也
　　一颜习斋先生当羣儒割裂之后独得周孔旧辙卓然见于言行先生从而受之遂广衍抉剔使圣学如日月重光每推习斋先生首倡功不去口
　　一吴匪庵先生延先生至京邸阅是编而韪之厥后果亭徐先生阮亭王先生颛庵王先生皆深许可匪庵先生手为雠校两过与果亭先生慨出清俸付梓有功圣道伟矣
　　一是编遍质当代名流如费此度乔百一王草堂阎百诗万季野朱主一胡朏明王昆绳孔东塘冯绘生诸先生皆欣然以为圣门旧章一旦重明各有校订共勷大道
　　一窦静庵先生与先生交为孝悫先生立传其尾以主敬循礼四字隐括先生之学最得是编纲领
　　一先生从颜习斋先生习礼与赵锡之习射郭子固习御刘见田习数彭雪翁习书已而从王五公先生同韬钤与张文升共学焉后游浙又得过从毛河右先生学乐因而郊社宗庙禘袷冠昏士相见律吕以及水火田赋射御书数之学各有考着传于家塾是编所论皆坐而言起即有可行览者勿徒作书观
　　一先生内而立体戒惧慎独之功梦寐不忘于小心翼翼昭事上帝之什日三复焉每日所行置谱以考得失外而致用如所著瘳忘编学政阅史郄视指学古经世事若数一二而较黑白也学者实从此问涂是编乃非虚设
　　一是编在后儒中为创论置先圣之门则为习言故历考诸经论学者为一册以见圣学本如是非臆说也有心目者自共知之
　　一辨业意有不尽者入之学规学规意有不尽者入之论学虽指陈肯綮谆谆然而无费辞无噍音盖先生不得已而有言非尚口也
　　一编内议论凡古今人已有者直录其名氏并无近今著书纂他人说为己之失
　　一著书务成己说驱古就我虽名儒不免焉即此心已不诚矣是编无是
　　一学明则诸经皆可明先生有学易学书学诗学春秋学礼诸编皆洗剔讹言倡明圣道宜继是编领取
　　一先生以子隆官侄大莲寅虎将入小学念朱考亭所编强半属成人事不切幼童乃纂小学一书自八岁后迄十五前所当学者历历为谱真可补小学之缺而立大学之基矣有志者循序而入学明道兴人材辈出将在弹指焉
　　弟 培
　　门人陈兆兴仝顿首识
　　    高  捷
　　
　　大学辨业目录
　　  卷一
　　总论大学    辨后儒所论小学大学     论小学    辨后儒改易大学原本
　　卷二
　　  大学原文一篇  全篇解  大学之道至致知在格物解
　　卷三
　　辨后儒格物解［物格而后知至至壹是皆以修身为本解在内］ 其本乱至此谓知之至也解  申论格物
　　卷四
　　  所谓诚其意者至未解  申解全篇
　　题辞
　　高忠宪言天下万世之心目固有渐推而愈明论久而后定者予谓如大学不必定曾子作以一引曾子曰遂谓是弟子于师之辞然则礼器亦止一引曾子内则亦一引岂此二篇亦曾氏门人所成乎且孟子七篇于颜渊或名之或字之或子之则子通称也是编乃与子说合一也大学释治国未释平天下盖天下者国之积也此国如此用人如此理财推之他国亦如是无异道也故治平条一天下字虚五国字实以为国作尔三十载前闻先师吴太易云是编又不谋而合二也至德不孤斯文尚在不意老年见此奇特太原同学弟阎若璩百诗甫识
　　天下之事定于一苟有二则殽而为百千亦何不可者自程朱改窜大学后乃至有十余家学者将安所适从势亦不得不仍遵古本矣语云九变复贯知言之选恕谷之谓也格物解及学规纂与人论学皆躬行心得之言非耳目剽窃者所能道也总以救静坐观空泛滥诵读之弊其足翼圣道而扶微学又何疑焉同学弟德清胡渭谨题
　　世道之升降在人材人材之盛衰在学术明晦呜呼学术所关一何巨也今有习斋颜先生特倡实学恕谷先生复推明而衍绎之敬闻知已久庚辰暮春携次子本良不远千里造颜先生庐请教适恕谷先生亦至喜不自禁因踵至恕谷斋见其兄弟怡怡上下得所太和在庭除间及阅所著大学辨业及学规二帙真铸人之范而指道之车也乃请学习礼乐射数以及水火诸学几二旬乃去汤阴朱敬顿首拜识
　　大学一篇皆言大学之道也往儒论格致一身之外至于天地鬼神舟车龙蠖皆欲穷其所以然不者又言直截顿悟矣请思大学中安有察舟车龙蠖等事乎成童入大学安能躐及天地鬼神之所以然且直截顿悟乎岂皆忘此篇是论古大学耶圣道晦极复明为之起舞仝里姻眷弟彭超顿首拜题
　　周孔故道如夜复旦一何快也凡有心目者试观此论尚不平乎尚或未析乎勿以门户而不返勿以愚柔而自安是所望焉武林同学弟王复礼顿首拜具
　　圣学失传久矣自有宋及明诸先儒辈出阐扬发明可谓不遗余力然言之不一指归莫定如格物致知为大学之始功最属肯綮而格物二字诸儒纷纷聚讼迄无成说予窃疑之春初刚主大兄告予曰格至也学习之谓也物即大学中之物格者学此而已乃恍然大悟知虚言格物与泛言格物者均无当也因谨志之不忘今读辨业学规二编辨之极其精言之极其切引之极其详证之极其明遂使圣学昭著宇宙灿若列星实而宜行确而可据津梁后学非浅鲜矣吾不禁为世道人心幸焉戊寅暮春日会稽弟维坤拜识
　　李子是编辩而不争故而非凿不附程朱陆王直传孔孟异哉非豪杰之士孰能为之予尝慨宋后儒者讲性命不讲经猷方幅以隘其才占毕瞑坐以柔其习自谓有得圣学而使英奇束手不能有为奸宄得以自恣而无所忌不但不及圣人之经纶且远出汉唐名臣建立之下以为何以至是今乃恍然知其于大学之道有未识而体用不全故也然则是编所关岂其细哉岂其细哉北平同学弟王源顿首拜题
　　予自少留意礼乐兵农诸学亦稍稍见之施行矣然未敢自信今读恕谷先生大学辨业何其先得我心欤再四披订伫见圣道之日月昭而江河流也何快如之曲阜同学弟孔尚任拜题
　　戊九寅月塨得陆世仪道威思辨录其一则云古者有大学之法所以教人为大学之道后世但有大学之道而无所谓大学之法故成就人材难何谓大学之法诗书礼乐是也今诗书犹十得五六然礼乐不修则学者终无持循是已先愚妄而言之矣
　　何文定公瑭曰儒者之学当务之为急细而言语威仪大而礼乐刑政此物之当格而不可后者也学问思辨一旦卓有所见则物格而知至矣由是而发之以诚主之以正则身可修家可齐矣至究其本原为性命而缓急先后各有次第不可紊也今曰理出于心心存则万理备吾道一贯圣人之极致也奚事外求吾恐其修齐治平之道反有所略则所学非所用所用非所学于古人之道不免差矣呜呼何见之的也盖先生力躬行不尚浮言故所见高于有明一代儒者如此乃或驳其视性命为后若无与于修齐之事而专事礼乐等为本末倒置呜呼先生言物之本为性命岂视为无与欤特以性天必俟上达不可躐等耳以为倒置则孔子之教人文以礼乐不言性天亦倒置欤后儒先求上达本属倒置而反以讥人诚所谓悖者以不悻为悻也癸未阳月李塨阅明儒学案识
　　
　　大学辨业卷一    蠡吾李塨稿
　　大学礼记四十九篇之第四十二篇也今录汉儒注所传原文如后汉熹平年蔡邕书石经魏正始年邯郸淳等因之又书石经唐开成年郑覃等因之又书石经今存与此文同
　　大学大字汉唐注疏云旧音泰朱子章句云今读如字音代夫古字通用者时或通读然大学称大［泰］学犹大子称大［泰］子古圣制度定名传至今犹然也则不可臆改矣
　　按大学二程各有移易然尚未分经传至朱子章句遂分圣经贤传其言曰正经辞约而理备言近而指远非圣人不能及然以其无他左验且意或出于古昔先民之言也故疑之而不敢质曰盖夫子之言而曾子述之至于传文或引曾子之言而又多与中庸孟子者合则知其成于曾子门人之手而子思以授孟子无疑也夫大学载道甚正自是孔门弟子所传述但千载后未有见文难以凿定何人耳
　　王阳明曰大学古本朱子疑其有所脱误而改正补缉之在某则谓其本无脱误悉从其旧而已矣［传习录］
　　罗近溪曰大学原是一章书［高子遗书］
　　顾泾阳曰大学原不分经传［高子遗书］
　　大学注疏陆德明曰郑云大学者以其记博学可以为政也
　　孔颖达疏曰大学之篇论学成之事能治其国章明其德于天下
　　何文定公瑭儒学管见曰大学儒者之正学也或者乃舍而不由其徒从事于记诵辞章者既不足道而所谓道学者又多用心于性与天道之闻名虽可观实则无补其可叹者多矣功倍于小学而无用高过于大学而无实宜朱子之太息也
　　大戴礼保傅篇曰古者年八岁出就外舍学小艺焉履小节焉束发而就大学学大艺焉履大节焉注曰束发谓成童而贾谊新书容经篇亦有古者年九岁入小学蹍小节业小道束发就大学蹍大节业大道之文尚书大传曰公卿之世子元士之嫡子年十三入小学见小节而践小义二十入大学见大节而践大义白虎通曰八岁毁齿入学十五入大学诸书入学之年互有不同或古人通用或朝代各异朱晦庵据白虎通为断亦可谓酌其中矣至学之之事则大戴礼与新书大传之言为得其正而班氏食货志亦曰八岁入小学学六甲五方书计之事始知室家长幼之节十五入大学学先圣礼乐而知朝廷君臣之礼周礼乐师教国子小舞郑注曰谓少时教之盖总此道艺之事而程其年力使之从小入大从易入难耳至朱晦庵乃自立一说以洒扫应对进退之节礼乐射御书数之文入之小学以穷理正心修己治人八字隐括大学格物等入之大学殊不思内则为学之次成童始舞象二十始学礼而俱责之幼童其能乎且礼乐射御书数圣人所以成德持世也而但归之小学乎至谓小学者学其事大学者学小学之事之所以然蔡虚斋遂曰格致只是穷理非追补其事诚正修又说此事不入是进于大学只当如后儒静坐观理读书谈道而已诚正修身说此事不入然则礼乐将何用乎圣人言文以礼乐非礼不动所以修身皆误语乎夫格物致知以诚正修齐治平正在礼乐之道艺用功非二事也譬之治田道艺其耒耜鏄铫也诚正修齐治平其用耒耜鏄铫以耕耘收获也今谓治田者年幼则专习耒耜鏄铫之事年长则专讲耕耘收获之理岂可也哉
　　鲁论兴于诗章朱子集注曰按内则十岁学幼仪十三学乐诵诗二十学礼则此三者非小学传授之次乃大学终身所得之难易先后深浅也则亦当自知其大学序论学之误矣
　　班氏艺文志载小学十家自史籀以及杜林苍颉训纂皆字学也共言曰古者八岁入小学故周官保氏掌养国子教之六书夫以书为小学而曰八岁入小学教之书则小学即幼学也然食货志曰八岁入小学学六甲五方书计之事始知室家长幼之节六甲数日也五方方名也计数也室家长幼之节礼也则幼学不止学书矣乃列次经艺专以书为小学者何也盖内则所记为学次序方名六岁已教八岁后六艺之学礼祇学幼仪乐祇舞勺而射御与礼及乐之舞象舞大夏皆在成童以后以非小学时所能任也惟书数八岁后学之而史又以数学入之律历故专以书为小学耳
　　朱子曰王公以下以至庶人之子弟八岁皆入小学按白虎通曰八岁毁齿入小学而学书计此大子之礼尚书大传言自公卿世子至元士嫡子十三岁皆入小学班史食货志曰冬民毕入于邑是月余子亦在于序室八岁入小学十五入大学朱子之言固有征也
　　宋程灏改大学一本  程颐改一本  朱熹改一本［即今行世章句］元王柏改一本  明蔡清改一本  季本改一本  高攀龙宗崔铣论改一本  甬东丰氏伪政始石经一本  葛寅亮改一本  王世贞改一本［各家改本王草堂二经汇刻内载甚具］
　　王草堂二经汇刻曰自程明道移易大学而伊川再易是弟不以兄为然也二程之学递传以至朱子朱子已下递传以至鲁斋一脉相承源流可考朱子再为移易增补分别经传鲁斋削去补传以知止听讼二段为释格物致知是徒不以师为然也嗣后虚斋增所谓致知在格物者一句彭山削故治国在齐其家七字丰坊搀入论语屺瞻定为七章弇州后渠另行移易是后儒不以先儒为然也何如恪遵原本焉有异同况其书载在注疏其板藏于国学非一人一家之书今改本盛行原文晦蚀变乱旧章终无底止不得不辨
　　又曰论语重出者莫敢删去不载束皙补亡者不敢刊入毛诗何以朱子于孝经删削二百二十一字于大学增补一百二十八言以致后儒效尤纷纷改窜二经何辜遭此割裂至于此极耶
　　自二程改经僭妄者因之大易尚书皆被劖削颠越至于改本周礼竟将五官割补冬官妄人作妄可怪可晒亦已至矣
　　
　　大学辨业卷二 蠡吾李塨稿
　　大学原文一篇
　　大学之道在明明德在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平自天子以至于庶人壹是皆以修身为本其本乱而末治者否矣其所厚者薄而其意薄者厚未之有也此谓知本此谓知之至也所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也曾子曰十目所视十手所指其严乎富润屋德润身心广体胖故君子必诚其意诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可諠兮如切如嗟者道学也如琢如磨者自修也瑟兮僩分者恂栗也赫兮喧兮君威仪也有斐君子终不可諠兮者道盛德至善民之不能忘也诗云于戏前王不忘君子贤其贤而亲其亲小人乐其乐而利其利此以没世不忘也康诰曰克明德太甲曰顾諟天之明命帝典曰克明峻德皆自明也汤之盘铭曰苟日新日日新又日新康诰曰作新民诗曰周虽旧邦其命惟新是故君子无所不用其极诗云邦畿千里惟民所止诗云缗蛮黄乌止于邱隅子曰于止知其所止可以人而不如鸟乎诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信子曰听讼吾犹人也必也使无讼乎无情者不得尽其辞大畏民志此谓知本所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓修身在正其心所谓齐其家在修其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苗之硕此谓身不修不可以齐其家所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使众也康诰曰如保赤子心诚求之虽不中不远矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国尧舜率天下以仁而民从之桀纣率天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也故治国在齐其家诗云桃之夭夭其叶蓁蓁之子予归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道诗云乐只君子民之父母民之所好好之民之所恶恶之此之谓民之父母诗云节彼南山维石岩岩赫赫师尹民具尔瞻有国者不可以不慎辟则为天下僇矣诗云殷之未丧师克配上帝仪监于殷峻命不易道得众则得国失众则失国是故君子先慎乎德有德此有人有人此有土有土此有财有财此有用德者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出康诰曰惟命不于常道善则得之不善则失之矣楚书曰楚国无以为宝惟善以为宝舅犯曰亡人无以为宝仁亲以为宝秦誓曰若有一个臣断断兮无他技其心休休焉其如有容焉人之有技若己有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人见贤而不能举举而不能先命也见不善而不能退退而不能远过也好人之所恶恶人之所好是谓拂人之性菑必逮夫身是故君子有大道必忠信以得之骄泰以失之生财有大道生之者众食之者寡为之者疾用之者舒则财恒足矣仁者以财发身不仁者以身发财未有上好仁而下不好义者也未有好义其事不终者也未有府库财非其财者也孟献子曰畜马乘不察于鸡豚伐冰之家不畜牛羊百乘之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也
　　此篇明大学成己成物之道也古者学中教人之法正而且备圣君贤相巨儒皆由此出然当时从政之斗筲者岂尽不从学中来耶则以未尝实致力于大学之道也自在明明德至虑而后能得明其道也自物有本末至国治而后天下平言为其道则有事而学其事则有物物者大学教人之成法如礼乐等是也古人事此物以成己成物先后有定序而必由于学中学习其物而后由知以行成己成物之道可一一全也自天子以至于庶人至此谓知之至也则承上文先后之序而言以身为本盖诚意正心修身明明德也皆所以修身也齐家治国平天下亲民也皆由身而推所谓明明德于天下也如此则先后晰矣此谓知本如此则大学格物之事事矣此谓知之至也夫学中教人之法礼乐灿然师亦诏之弟亦学之矣而必进以诚意者则以学矣而好善恶恶不实自欺也自欺者不可以欺人诚中者必至于形外故君子慎独以诚意要矣果能慎独以诚意而学问精自修密恂栗威仪则明德明矣明德明则民不能忘矣何以不能忘也明德明则必亲贤乐利明明德于天下而民何能忘也如康诰太甲帝典则皆言明明德也如盘铭康诰周诗则言明明德以及于天下也是君子用极之道也极者何也即至善也如穆穆文王则所谓知止而君臣父子以至与国人交各得至善者也然总根于诚意己之意诚则民之意亦畏之而诚而不诚之辞不得尽矣此诚意而心广体胖修身于上者也知本者也故修身以及天下递有先后谓修身在正其心者心不正则身不可修也齐家在修其身者身之用情有辟则家不可齐也治国必先齐家者为父子兄弟不能仁以率民则国不可治也平天下在治其国者于国不能絜矩而理财用人好恶拂民则天下不可平也至于平天下而大学之道全矣夫不学则无以诚正修齐治平故诚正修齐治平必先致其知而致知在格物然学而不力乎诚正修齐治平之事何为而在学中欤故大学之道在明明德在亲民在止于至善
　　诚意言慎独正心以修身言心在修身以齐家言用情不辟齐家以治国言为父子兄弟仁以帅民治国以平天下言絜矩以迸媢疾聚敛之臣盖格物致知以后人己交成之学虽己有具而天德王道不可不用其极又有如此者
　　孔疏曰言大学之道在于章明己之光明之德一也在亲爱于民二也在止处于至善之行三也
　　程伊川曰亲民当作新王阳明曰下文治国平天下处皆于新字无发明如云亲贤乐利如保赤子好民好恶民恶此之谓民之父母皆亲字意亲民兼教养说新民便觉偏
　　孔孟前周官大学成法俱在但恐徒习其文而身心意知未克醇成己之仁家国天下未克精成物之知则论语所谓可与共学未可与适道者矣故直指其道曰在明明德在亲民在止于至善而至教学之实物非以其有成法不必详言也观修齐绦只言人情偏向之弊而未言范围之礼乐治平条言理财用人宜絜矩不宜辟而不言田赋劝省选举计察之实政可见若不解此而于近者古法耗斁之时徒读大学一篇以为学教实事尽是则又误矣譬之言成衣然成衣之道在成单衣在成缊袍在单衣缊袍皆成之甚佳以识其纲又衣袍有领有袖有身有襟领欲圆袖欲便利身欲正襟欲齐以列其目而尚非成衣之实事也实事则用翦用针用线之类也师以是教弟以是学也朱子曰大学是一个腔子须要填实此言得之
　　郑康成注曰止犹自处也得谓得事之宜也
　　孔疏曰知止而后有定者覆说止于至善之事
　　明德本也亲民末也格致始也诚意以至天下平终也致推致也与中庸致曲之致同格尔雅曰至也虞书格于上下是也程子朱子于格物格字皆训至又周书君奭篇格于皇天夭寿平格蔡注训通又孔丛子谏格虎赋格义同搏颜习斋谓格物之格如之谓亲手习其事也又尔雅格格举也郭璞注曰举持物也又尔雅到字极字皆同格盖到其域而通之搏之举之以至于极皆格义也物物有本末之物也即明德亲民也即意心身家国天下也然而谓之物者则以诚正修齐治平皆有其事而学其事皆有其物周礼礼乐等皆谓之物是也格物者谓大学中之物如学礼学乐类必举其事造其极也朱子曰谓实走到地头如南剑人往建南须到郡厅上方是至若只到建阳境上即不谓之至也致知在格物者从来圣贤之道行先以知而知在于学周官曰不学墙面学记曰人不学不知道董仲舒曰强勉学问则闻见博而知益明徐干曰白日照则所求见学者心之白日也故先王立学教以六德六行六艺皆此谓也语云一处不到一处黑最切致知在格物之义
　　诚意以至治平下皆有覆明之文而致知格物无者以致知之功在于格物而格物之事即在大学作书者之时大学教法尚在不必言也惟恐时之学者浮游其物而体用不实故指其道曰在明亲止善然而明亲之道舍学无由故又曰致知在格物今释其文曰大学之道在诚意正心修身齐家治国平天下而欲平天下治国齐家修身正心诚意者必先致知而致知在学则晓然矣｜然不曰学而曰格何也学有浅有深皆可谓学格者于所学之物由浅及深无所不到之谓也｜谓学外复有物者非纤细则空虚也谓学习外复有格物者非泛滥则冥寂也皆非圣学也试思士人切用之物尚在学外则古圣何为立学学之外尚有士人格物之功则古圣又何必立学
　　鲁论君子学道则爱人小人学道则易使孔安国训解曰道谓礼乐也弟子行有余力则以学文朱子注曰文者诗书六艺之文六艺礼乐射御书数也颜渊曰博我以文侯氏曰博文致知格物也此数条论学论格物甚当
　　中庸曰不明乎善不诚乎身是欲诚其意者先致其知也好学近乎知或学而知之或困而知之博学审问慎思明辨虽愚必明论语子曰我非生而知之者好古敏以求之者也多闻择其善者而从之多见而识之知之次也是致知在格物也盖问思辨皆学中事也困即困于学也好古敏求即学也多闻多见所谓文武之道贤者识其大者不贤者识其小者夫子焉不学也圣门舍学更无致知之法也格物非学而何欤以经证经昭如矣
　　周礼大司徒以乡三物教万民而宾兴之一曰六德智仁圣义忠和二曰六行孝友睦姻任恤三曰六艺礼乐射御书数此物字正格物之物古圣之学也
　　冯应京经世实用编曰学无二事一之乎成德而已德非自私归之乎济世而已洪荒剖判三才合同天道日施地道日化人道日为故人之参天地者六德也德之见乎世者六行也行之措乎事者六艺也先王时庠序学校惟五礼六乐五射五御六书九数之为孜孜而德行备乎其间矣徐干中论艺纪篇曰艺者所以旌智饰能统事御羣圣人之所不能已也故先王立保氏掌教六艺礼以考敬乐以敦爱射以平志御以和心书以缀事数以理烦艺者德之枝叶德者人之根干原不偏立亦不独行木无枝叶则不能丰其根干谓之瘐人无艺则不能成其德谓之野有据哉二子之言也夫德行之实事皆在六艺艺失则德行俱失孔子曰兴于诗立于礼成于乐非千古之学规欤
　　李中孚四书返身录曰博文即大学之格致约礼即大学之诚正修其言甚当然齐治平亦约礼也
　　
　　大学辨业卷三 蠡吾李塨稿
　　郑注曰格来也物犹事也其知于善深则来善物知于恶深则来恶物言事缘人所好来也｜如此注则是格物在知至矣
　　孔疏曰欲诚其意先致其知者言欲精诚于己意先须招致其所知之事言初始必须学习然后乃能有所知晓其成败故云先致其知也夫曰必须学习然后乃能有所知是致知在格物矣所见甚是乃为郑注所拘反以此疏先致其知句而至于疏格物从郑批注则龃龉矣
　　或问朱晦庵曰幼学先小学而后大学诚幸矣若年长而不及乎此者欲反从事于小学恐其不免于扞格不胜勤苦难成之患欲直从事于大学又恐其失序无本不能以自达也如之何曰敬之一字圣学之所以成始成终也小学不由乎此固无以涵养本原而谨夫洒扫应对进退之节与夫六艺之教大学不由乎此亦无以开发聪明进德修业而致夫明新之功是以程子发明格物之道必以是为说焉问敬字当不得小学曰看来小学却未当得敬敬是彻上彻下工夫虽做到圣人田地也放下这敬不得问大学首曰明德却不曾说主敬算是已见于小学否曰然自小学不传伊川却是带补一敬字曰所谓敬者若何用力曰程子尝以主一无适言之矣以整齐严肃言之矣至其门人谢氏则又有所谓常惺惺法者焉尹氏则又有所谓其心收敛不容一物者焉观是数说足见其用力之方矣知用力之方则知小学不能无赖于此以为始知小学赖此以始则夫大学不能无赖乎此以为终者可一以贯之而无疑矣盖此心既立由是格物致知以尽事物之理则所谓尊德性而道问学由是诚意正心以修其身则所谓先立乎其大者而小者不能夺由是齐家治国以及乎天下则所谓修己以安百姓笃恭而天下平是皆未始一日离乎敬也则敬非圣学始终之要也哉［大学或问］｜人即已过小学之时而志于学如己有子弟者洒扫或可不必矣至于应对进退虽三四十时未闻可废也况礼乐不可斯须去又何间于年少长耶乃问者曰从事小学扞格从事大学又失序答者遂谓小学失以敬字补之盖宋儒误解小学大学教法其言遂如此｜敬为圣学始终之要诚然也然即在诚正修齐治平内圣经所谓修己以敬笃恭而天下平也今乃言敬心既立由是以格致诚正修齐治平则敬似在明亲之前矣是何功欤至谢氏惺惺法则本之瑞岩和尚者也岂圣学欤｜自诚意以至天下平曰慎独曰心在曰慎德即敬也乃谓大学不言敬何也｜曰小学不当敬乃又以大学不言敬已见于小学之言为然不几自相矛盾乎
　　毛河右有言曰朱子以为格物只是穷理而补穷理一节为传于大学之首至观其语录又疑穷理不可为大学首功必须先涵养而后穷理又补涵养一节于小学之末其言曰向来之论谓必先致知然后用敬疑若未安古人由小学而进大学其于洒扫应对间持守坚定涵养纯熟固已久矣是以大学之序特因小学已成之功而以格致为始今人无小学之功但见大学以格物为先便欲以知识求之更不于操存用功未知其以何为主而格物以致知也则东补西补未免太烦况小子何年洒扫应对何事乃责之以持守涵养已为异矣且持守之不足而坚定涵养之不已而纯熟是孩提而神圣矣尚需大学之教耶｜塨谓以先致知而后敬可疑遂易为先敬而后格致以小学为涵养为操存曰纯熟已久不更可疑乎｜子夏教门人小子以洒扫应对进退而不传之以本朱子注曰本谓正心诚意也盖小学教幼仪习乐舞皆所以训之和敬闲其心意然而存心养性之旨却不之及必俟大学格致后而乃言诚正矣是一事渐进而小学大学功候浅深不同有如此者今朱子之言置敬在致知后则似小学以及格致全不用敬者置敬在格物前又似诚正事在小学已足者岂皆辞之害意欤
　　颜习斋先生存学编曰宋人敬字字面好看却是隐坏于禅学处古人教洒扫即洒扫主敬教应对进退即应对进退主敬教礼乐射御书数即度数音律审固罄控点画乘除莫不主敬故曰执事敬故曰敬其事故曰行笃敬皆身心一致加功无往非敬也若将古人成法皆舍置专以敬坐收摄徐行缓语为主敬乃是以吾儒虚字面做释氏实工夫去道远矣｜中庸言不动而敬则敬有不贴事言者然即诚正之功不在诚正前也
　　朱子补格物传曰即凡天下之物莫不因其已知之理而益穷之以求至乎其极｜夫穷理亦学中事未为不可但不言学习而专言穷理则或流于惝恍或骛于口耳矣且物乃修齐治平之事也若云即凡天下之物莫不穷究未免杂矣故阳明有支离之讥也且即修齐治平之物苟非圣人亦祇就其所学格之未能全格也如子路之兵求之足民公西华之礼乐是也
　　张仲诚曰古文错简何处蔑有独不宜有所缺失而重赖于补且其所缺失者则又格物致知入学之要功也他不之阙而独缺于是亦可怪矣
　　朱子语类曰格物者如言性则当推其如何谓之性言心则当推其如何谓之心只此便是格物又曰格物二字最好物谓事物也须穷极事物之理到尽处便有一个是一个非是底便行非底便不行凡自家身心上皆须体验得一个是非若讲论文字应接事物各各体验渐渐推广地步自然宽阔如曾子三省只管如此体验去又曰如读书而求其义处事而求其当接物存心察其是非邪正皆是也｜朱子亦知格物是学文但认圣学未甚确故言有离合如以穷至性天为格物则是上达知天命之事非成童入学事也以读书讲论文字为格物则后世文墨之学非古大学之物也应接事物存心省身为格物则又力行之功非格物也以力行为格物是行先于知矣倒矣｜或曰子之言学礼学乐非力行欤曰非也好学力行之分圣人明言之矣故中庸曰博学之又曰笃行之易曰学以聚之又曰仁以行之中论亦载孔子曰弗学何以行可见学与行虽一事而实两事也盖学于平日为学行于临事为行如今赞礼先事演礼谓之学至供祭会宾相礼乃谓之行后儒圣学失传凡言学字皆不的不以读书为学则返之而以力行为学矣皆与圣经不合｜格物致知学也知也诚意正心修身齐家治国平天下行也  
　　又论格物曰文武之道未坠于地在人贤者识其大者不贤者识其小者莫不有文武之道焉圣人何事不理会｜此是圣人格物成样引证最得
　　问格物之义固就一事一物上穷格然如吕氏杨氏所谓发明大本处学者亦须兼考曰识得即事事物物上便有大本不知大本是不曾穷得也若只说大本便是释老之学｜此正朱子异于象山阳明者然于事事物物上穷究大本仍与圣学有间圣人曰下学而上达志学立不惑而始知天命今格物致知之后诚意正心修身齐家治国平天下皆下学事也下学尚未尽而欲先知天命不已逆乎｜三十而立则圣人规模已定矣诚正修齐治平皆能矣而尚迟二十年始自信曰知天命后儒身分较圣人之立何如也而动曰知天命耶｜朱子孟子注以知性知天为格物致知存心养性为诚意正心修身盖欲先上达而后下学也至陆王则又以为上达即是下学两派不同在此不知不先下学所谓上达非上达也非大本也皆佛氏之空幻耳
　　下学不真则上达不的不惟不可逆学亦断不能逆学也
　　又曰人主一心本自光明常提撕他起莫为物欲所蔽便将这个做本领然后去格物致知｜如此言则先致知而后格物矣不则先明德而后格物致知矣或先正心而后格物致知矣  世岂有不用心格物而物即能格者心自主于内也但未格物先求光明此心则已躐必先光明此心然后格物则已傎
　　又曰上而无极太极下而至于一草一木一昆虫之微亦各有理一书不格则缺了一书道理一事不穷则缺了一事道理一物不格则缺了一物道理须着逐一件与他理会过［以上皆语类］｜朱子一生功力志愿皆在此数言自以为表里精粗无不到矣然圣贤初无如此学教之法也论语曰中人以下不可语上夫子之言性与天道不可得闻中庸曰圣人有所不知不能可见初学不必讲性天圣人亦不得遍知一草一木也朱子乃如此浩大为愿能乎毋怪太极图解集注当时即不能服陆子静陈龙川而元明以来更多指摘矣｜朱子又有言曰十事格九事不妨一事格九分不可此言得之｜毛春庄太极圆说遗议王草堂太极圆辨皆言无极本于老子曰归于无极庄子曰游无极之野后秦僧肇论中和集曰物我元会归于无极太极图道士陈抟所授本之丹家参同契水火匡廓三五至精二图隋唐道士作真元品合载其图即今太极图圣经无是也
　　朱子曰古人便都从小学中学了所以大来都不费力如礼乐射御书数大纲都学了及至长大也更不大段学便只理会致知穷理工夫而今自小失了要补填实是难但须庄敬笃实立其基本逐事逐物理会道理待此通透意诚心正了就切身处理会旋旋去理会礼乐射御书数也是合当理会的皆是切用但不先就切身处理会道理便教考究些礼文制度又干自家身己甚事［性理大全］｜六艺大学之实事也今云入大学更不甚学事只理会理何不观内则为学之序乎且理与事亦何可分也｜礼乐君子不斯须去身未闻自小失之而后遂可不补填也且礼乐俱未理会而意已诚心已正则其所谓正心诚意者皆何功欤况既云是切用而又云若不先就切身处理会道理便教考究礼文制度有何干己是又以礼乐为非切身事矣辞之游移如此矧圣门视听言动必以礼子贡差等百王德政只在礼乐乃实行之具谁教学者一考究而遂已也
　　颜习斋存学编曰朱子称上蔡直指穷理居敬为入德之门最得明道教人网领仆以为此四字正诸先生所以自误者也何者穷理居敬四字以文观之甚美以实考之则以读书为穷理功力恍惚道体为穷理精妙讲解著述为穷理事业以俨然静坐为居敬容貌主一无适为居敬工夫舒徐安重为居敬作用视世人之醉生梦死奔忙放荡者诚可谓大儒气象矣但观之孔门则以读书为致知中之一事且书亦非徒占毕读之也诵诗以作乐阅书以考政事学易以寡过至博学于文则六艺以及兵农水火天地间灿著者皆文也皆所当学者也曰约之以礼盖冠昏丧祭宗庙会同以及升降周旋衣服饮食莫不有礼也莫非约我者也此理必造精熟之候是谓穷理此事必操谨慎之心是谓居敬上蔡虽贤恐其未得此纲领也不然岂有居敬穷理之人而流入于禅者哉
　　朱子曰格物用力之方或考之事为之着或察之念虑之微或求之文字之中或索之讲论之际［大学或问］｜朱子数语本之程子近宗程朱者谓此语内外该括格物除此无别事矣然实按之皆旁义也考之事为是力行察之念虑是诚意求之文字则或训诂或雕虫事矣索之讲论犹格物所有但正学不的则讲非其讲矣
　　传习录郑朝朔问至善亦须有从事物上求者阳明曰至善只是此心纯乎天理之极便是更于事物上怎生求且试说几件看朝朔曰且如事亲如何而为温清之节如何而为奉养之宜须求个是当方是至善所以有学问思辨之功阳明曰若是是温清之节奉养之宜可一日二日讲之而尽用得甚学问思辨惟于温清时也只要此心纯乎天理之极奉养时也只要此心纯乎天理之极此则非有学问思辨之功将不免于毫厘千里之谬所以虽在圣人犹加精一之训若只是那些仪节求得是当便谓至善即如今扮戏子扮得许多温清奉养得仪节是当亦可谓之至善矣｜善本于性而性即见于事物故大学言明亲止善虑而后得即继曰物有本末事有终始事物岂可不酌量但酌量者原是心耳如阳明言乃分心与事物为二也中庸曰舜好问而好察迩言执其两端用其中于民非从事物酌量乎大学言文王敬止即于君臣父子与国人交见之岂去事物仪文乎学问思辨圣贤明言好古敏求识大识小自是学习古人成法乃皆掷之而惟曰学问思辨此心何也且曰温清奉养之宜可一日二日讲之而尽何言之易也宋英宗明世宗追奉生父一事两代盈廷儒士主客纷纠终不得当至言天子为大宗则数百年皆作寱语乃言考究礼节乌用学问思辨是何言欤心之具而无其仪于何见心然亦谁曰仪之徒具而可无心者爨演则徒扮其仪耳乌可比也程朱未尝没古圣学习旧规但云今已失且读书穷理以旋补之至阳明则直抹摋矣此所以致宗程朱者如刁蒙吉张武承等之掊击之也
　　鹿忠节公善继四书说约曰除了人何处是天除了事何处是性使人事之外有天性则天性为无用之理矣徐爱未会知行合一之训曰古人说知行做两个亦是要人见个分晓一行做知得工夫一行做行得工夫则工夫始有下落阳明曰此却失了古人宗旨也某尝说知是行的主意行是知的工夫知是行之始行是知之成若会得时只说一个知已自有行在只说一个行己自有知在｜不知不能行不行不可谓真知故中庸谓道不行由于不明道不明由于不行如适燕京者不知路向北往如何到燕京至燕京行熟则知其路方真然究是二事究是知在行先如问燕京路是问行燕京路是行中庸好学近知力行近仁知之一行之一明分为二事是也必先问清路然后可行中庸孟子皆言诚身事亲信友获上治民由于明善是也今日说知已有行则大学但言格物足矣何必又言诚正修齐治平说行已有知但言诚正修齐治平足矣何必先言格致｜阳明又曰惟精为惟一工夫博文为约礼工夫皆同此误问格物阳明曰格正也正其不正以归于正也｜若是则可节去正心修身矣
　　阳明曰工夫难处全在格物致知此即诚意之事｜若是则经文当曰诚意即格物致知矣乃曰欲诚其意者先致其知致知在格物何也
　　又曰为学工夫有浅深初时若不着实用意去好善恶恶如何能为善去恶这着实用意便是诚意然不知心之本体原无一物一向着意去好善恶恶便又多了这分意思便不是廓然太公书所谓无有作好作恶方是本体｜此则似禅语矣书言作好作恶失在作字大学言有所忿懥好乐失在有所字非并好善恶恶之意而去之也若如阳明言则舜之好问而好察迩言乐取于人以为善君子有恶皆初学所为非圣贤事矣
　　又曰无善无恶心之体有善有恶意之动知善知恶是良知为善去恶是格物｜以无善无恶为心体是告子无善无不善之说也明与易传言继善孟子言性善相反矣以为善去恶为格物则致知后之诚意为蛇足矣且意之有善有恶亦不可并言动而善者意之自然也动而恶者后起之引蔽习染也
　　黄以方曰博学于文为随事学存此天理然则与行有余力则以学文其说似不相合阳明曰诗书六艺皆是天理之发见文字都包在其中考之诗书六艺皆所以学存此天理也不特发见于事为者方为文耳余力学文亦只是博学于文中事｜以方之问甚有理甚正阳明之说夫事为即行也孔子明日行有余力则以学文是行与学文为两节若阳明以学文为随事学存此天理则仍是行矣何以孔子分为两节也乃解曰考之诗书六艺皆所以学存此天理夫考之诗书岂为事为乎曰不特见于事为者为文夫见于事为如孝弟亲爱谁曰为学文乎后儒自是其说遇诘者理难分疏即作支吾语此然也
　　阳明曰随物而格是致知之功佛氏之常惺惺亦是常存他本来面目耳体段工夫大略相似但佛氏有个自私自利之心所以便有不同耳［以上皆传习録］程朱于佛老固有洗脱未净者然闲邪卫正尚尔毅然至阳明则居之不讳矣夫孟子之存心养性以仁以礼颜子其心三月不违仁在非礼勿视听言动用功与佛氏明心见性之空幻如黑白冰炭焉可冒溷曰佛之上截与吾儒同耶况夫格物博文乃圣门下学实事经书确有凭指而亦混入佛氏嗟乎阳明何为至此
　　阳明又有格去物欲之说近宗之者直训物为私欲谓同孟子物交物祭统不齐则于物无防物字夫去欲乃诚意条如恶恶臭之功非格物事也且所引证物字亦非己之物耳目是也今指己之耳目而即谓之私欲可乎外之物声色是也今指工歌美人而即谓之私欲可乎其失在引蔽二字谓耳目为声色所引蔽而耶僻也不然形色天性岂私欲耶犹人羡人金玉而盗之始谓之盗始谓之赃岂人与金玉并未染指而即坐以盗名定为赃物耶是昭烈之指有酒具者而诛其犯酒禁也至于齐戒所禁之物谓葱韮薤蒜等食及视疾入内等事以为触犯齐戒之物故曰防其邪物若果以此为邪物私欲则君子不齐之时宜于邪物私欲无所防耶不可通矣｜先儒指人心为私欲皆误人心维危谓易引于私欲耳非即私欲也
　　阳明以致良知为致知宗之者曰二知字一也非也良知不学而知者也如孩提知爱其亲不待学也格物所致之知学而知者也如居丧尽礼以孝亲孟子曰诸侯之礼吾未之学也而尝闻焉则必待学者也辟之者曰二知字二也亦非也人心无二知学而致之知即致其不待学之良知也至于大学致知之功实在格物阳明之所谓致固有间也
　　黎立武大学发微曰格物即物有本末之物致知即知所先后之知盖通量物之本末事之终始而为用功之先后耳｜王心斋曰大学是经世完书吃紧处只在止至善格物却正是止至善自天子以至于庶人数句是释格物致知之义［高子遗书］｜证人书院示学语曰二程改本俱以知本为知至知本即格物也格物本末即物格而知至也何尝谓诚意之先当补穷理观伊川将听讼节提在此谓知之至也前而谓衍此谓知本四字正谓致知在知本耳王阳明刻古本大学犹不得其旨一曰格正事物一曰格去物欲至门人王心斋然后有格本末之物致先后之知语为之畅然｜此又出于朱王之外以知本为格致者也不知知本以浅言之则今凡读大学者皆知身为本家国天下为末然皆可谓之物格乎知至乎以深言之则必如子言无讼己之意诚使民之意皆诚乃谓知本则统言明亲之全功也与格物致知为近道之始事者又有分矣至言通量物之本末终始而为用功先后则自欲明明德于天下以下至天下平皆言先后有序而后以知本及末应之以完知所先后之意文义承接自明且观物格而后知至句与下文同言后则格物先于知至知至后于格物只是知所先后句中一端岂专以格物致知为知所先后耶｜观此谓知之至句承上文修身为本而言则格物致知自必如无讼节由本及末乃满格致之量乃全大学之道但格致为始事诚意以至天下平为由始而终事功次划然不可淆乱不然不以解知所先后者反紊其先后耶｜物格知至岂尚不知修身为本乎故知本知至并言之然格致实有学问之事在不得但以较量本末先后了却也｜心斋以为格物是止至善则曰欲亲民明德者先在止至善通乎｜朱子补格物致知传学者不惬其说王鲁斋遂割知止而后有定至则近道矣于听讼吾犹人也之右为格致传崔后渠高景逸又改瞻彼淇澳至此谓知本于此谓知之至也下以释格物致知王心斋又以修身为本数句为释格致盖皆由未明古人学法而疑诚意以下有覆释之文格物致知独无遂扳甲牵乙纷纷诬指如此｜朱子补格致传固误然而郑重格致犹得经文先致其知致知在格物二句语意若以前文之知止至善后文之知本当格致则竟可削去格物致知四字矣
　　孔疏曰本乱谓身不修也末治谓国家治也其所厚者薄而其所薄者厚未之有也者此覆说本乱而末治者否矣之事也齐于氏曰以身之所施者厚薄云云作推类语也
　　此谓知本应上文物有本末知所先后也此谓知之至应上文物格而后知至也独应物格而后知至者以诚正修齐治平已结本末内而格致乃始事故特结之也或问格物即大学之学何以见之曰请思格物之物非即物有本末之物乎物有本末之物非大学中之物乎此尽人所可知也非奇论也曰程朱陆王何乃不言曰程朱固尝言之矣但圣人学习事物实学后世渐湮故辞或有游移耳若认真实学则诸儒之说皆可统摄何者穷理固亦学中之事也格正事物格去物欲则皆学之诚意以后事也知所先后之知亦在致知内也格物以致知自知本也知止亦必由于致知也但实用格物致知之功则是学文不可东挪西就耳曰专以格物致知为学则诚意正心修身齐家治国平天下非学欤曰皆学也然而有辨也物即意心身家国天下之物也然而不即曰意心身家国天下者则以其为意心身家国天下之事如礼乐等艺是也娴习礼乐所以诚意正心修身齐家治国平天下也故大学之道在诚意正心修身齐家治国平天下也故大学之道在诚意正心修身齐家治国平天下而诚意正心修身齐家治国平天下不仅在学习时也犹言礼在中乐在和而中和不仅在学习礼乐时也试思诚意正心修身之事谓在学内即为之可通若齐家治国平天下之事谓在学内即为之不可通矣世有挈妻子臣民以入学者乎是学乃学习明亲之事非即为明亲之事也故曰学与行二事也盖非学无以诚正修齐治平而不可谓学即完诚正修齐治平之事故博文之后又须约礼学问思辨之后又须笃行也若以为学即诚正修齐治平诚正修齐治平即学则王制云六十不亲学可云六十不诚意正心修身乎论语曰仕而优则学可曰治平而优则治平乎
　　
　　大学辨业卷四 蠡吾李塨稿
　　孔疏曰所谓诚其意者至此谓知本广明诚意之事
　　朱子章句曰诚其意者自修之首也
　　此之谓自谦郑注曰谦读为慊朱子章句曰快足于己也颜习斋曰说文谦敬也言好善恶恶此谓自敬饬于内之事所以起下言慎独也
　　诚意为明亲之首故统大学之道释之学格致也自修恂栗威仪诚正修也贤亲乐利齐治平也
　　大全黄氏洵饶曰切磋言学格物致知也已后讲章皆为此说则知格致是学乃圣经本训非臆说矣
　　尔雅郭璞注恂栗曰恒战悚邢昺疏曰谓严恂战栗也朱子章句曰前王不忘言前王能使天下后世无一物不得其所所以既没世而人思慕之愈久而不忘也
　　颜习斋大学正误曰贤其贤用前王所培之贤也亲其亲庇前王所建之亲也
　　尚书孔安国传曰顾谓常目在之諟是也朱子章句曰天之明命即天之所以与我而我之所以为德者也
　　朱子章句曰言周国虽旧文王始受天命也
　　又曰缉继续也熙光明也敬止言其无不敬而安所止也
　　郑注曰大畏民志此谓知本本谓诚其意也孔疏曰能大畏服民志不得尽其虚辞言在上者惟自诚己意亦服民使诚意也
　　陈耀文经典稽疑云本末终始原非条件朱子因本字遂谓听讼节释本末然则又以何者释终始耶
　　心所欲为之事曰意格致之后意自在正修齐治平矣然意欲正修齐治平也如好好色意不欲不正修齐治平也如恶恶臭乃谓诚故君子于独念独处之际必慎之又慎知上帝临汝鬼神在旁焉敢不诚以欺其意乎先儒谓诚意之意有善有恶非也既已入大学而格物致知矣尚意在为恶亦鲜其人即果有其人亦何庸教之以诚意岂教之以诚其恶意乎又谓心之发念皆意亦非也心发而为喜怒哀乐之情有中节不中节之分不必尽分善恶也其余若意见则见解也若意想苏轼谓皋陶曰杀之三舜曰宥之三想当然也有感触感而生不感而止也有杂念间事冗绪无所为善无所为恶也有偶念偶然念及不必欲为其事且或有不能为者也此皆宜用正心之功心正则能照能摄杂者一妄者息矣外此又有思则意在为其事而始思度之又在意之后非意也是心之发亦多矣皆与大学如恶恶臭如好好色之意无涉也诚意之意则格物致知后意在为大学之事也为善去不善也然未必皆诚也不诚则虽有此意而或作或辍或为苟且或为色庄所谓可与共学未可与适道者矣故必诚其意而后可正修齐治平也故前以修身为亲民之本此又以诚意为明亲之本为恶之意即小人闲居为不善之意也非致知诚意之意也盖君子诚意诚于为善去恶之意也小人亦诚意诚于为恶去善之意也故亦曰诚于中惟庸人浮学一意以为道又一意曰姑勿为是之谓不诚
　　宋人谓心统动静又训意为心之动则用正心之功已该有诚意用诚意之功又侵入正心所谓两条件者纠缠不清矣若解意为统贯明亲之意不划然欤
　　程子曰身有之身当作心齐于氏曰忿懥四端皆心之用而见于身者若身有所沾滞则必其心体不正而后发见于身倒见之文也｜文苟可解经岂轻改者盖身有所八句言身滞于忿懥等而不修则是心之不得其正也心不在四句言心不正则身之视听等自无以虚明肆应而不修也反复以明修身在正心也
　　吾儒心官纯一兢业曰慎曰正心官立曰渊泉曰天下大本坦荡自得乃居敬之效验耳若以空澈洒落为主止水寒潭但可幻照玩弄无能实用异端也
　　中庸戒惧即正心而微异正心统动静中庸其所不覩闻专指静言故曰须臾致中则该动静谓不覩闻以至共覩闻无时不存其心也中庸慎独同此而意异此慎独谓慎则不敢欺中庸慎独谓惯则不乖于节致和也自微隐至见显无在不敬其事也
　　谓心无静时只一慎独尽之非也中庸其所不覩闻非静欤分静于动而以主静为功者亦非也何者心之静只是须与不可主之也主此必入二氏矣｜立则见其参于前也在舆则见其倚于衡也即中庸所谓戒惧慎独孟子所谓存心养性也
　　格物之于礼乐学也知也修身之于礼乐行也诚意实其行礼乐之念也正心养礼乐之源也
　　朱子章句曰辟犹偏也亲爱五者本有当然之则然常人之情惟其所向而不加察焉则必陷于一偏而身不修矣
　　未有学养子而后嫁者也朱子章句曰此明立教之本不假强为在识其端而推广之盖言孝弟慈本于天良自然故家国如一耳然嫁不用学养子而入官则须学古不可误解也
　　孔疏曰自所谓平天下以下至篇终覆明平天下先治其国之事欲平天下先须治国治国事多于平天下非一义可了故广而明之｜讲章皆言治国节孝弟慈是感化平天下节絜矩是政事谓平天下之事更多于治国故云然也及阅孔疏乃知其误盖三代之时天下皆诸侯分治之天子祇自治其国礼乐政刑与民相接皆在王畿其平天下之政不过巡狩朝会如修礼同律等事以庆让诸侯而已观有国者不可以不慎得众则得国此谓国不以利为利以义为利只言治国不言平天下诚以天下诸侯视天子之国欲求其平必由于治故曰有国者不可以不慎辟则为天下僇正言国不治则天下不平也如桀纣幽厉只是自乱其国未尝如后世暴虐遍及天下而天下不服羣然倾畔故园曰治天下曰平孟子谓天下之本在国亦同此意若秦人郡县以后则天下为一政教刑罚环海之内秉命一人无国与天下之分亦不必有治平先后之分盖治安天下之道同而时势则异矣至于感化与政事本相通事也
　　诗大雅郑康成笺曰师众也｜仪监诗作宜鉴
　　郑注曰命也读慢也声之误｜颜习斋曰举而不能先命也为一句言不举或举而不速命以位也退而不能远过也为一句言不退或退而不远迸以过责之也则好恶拂人意矣孔子论中行氏之亡以此此亦一说
　　郑注曰彼君也近解者谓人君以小人为善而善之不知小人使为国家掊克聚敛祸败交至是时即有善人救之亦无如何矣
　　所谓修身在正其心以下皆是推明前文知所先后之意而诚意条独不言正心在诚其意者何也以其为明亲之首也惟诚而后可自成矣意物矣所谓忠信以得之也故于慎独以诚意独致意焉
　　经文义自然可览而知如格物即是学遂变上文曰致知在格物诚意条为释前文之首而前无释文故明亲止善以及知本皆统论之之古天子能治其国而天下自平故所谓平天下以下专言治国之事与所谓修身三条反复言治齐修正后先相须之文义不同而结亦不言此谓平天下在治其国可见也
　　通篇言大学之道在善明亲诚正修本也齐治平由本以及末也先后秩然此格物致知者之所有事也
　　
