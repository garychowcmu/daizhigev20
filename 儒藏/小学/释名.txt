释名[汉]刘熙撰
　　
　　叙卷一释天第一
　　释地第二
　　释山第三
　　释水第四释丘第五
　　释道第六
　　释州国第七
　　释形体第八卷二释姿容第九
　　释长幼第十
　　释亲属第十一
　　释言语第十二释饮食第十三
　　释彩帛第十四
　　释首饰第十五
　　
　　卷三释衣服第十六
　　释宫室第十七
　　释床帐第十八
　　释书契第十九释典艺第二十
　　		
　　卷四释用器第二十一
　　释乐器第二十二
　　释兵第二十三
　　释车第二十四释船第二十五
　　释疾病第二十六
　　释丧制第二十七
　　
　　
　　释名叙
　　熙以为自古造化制器立象有物以来迄于近代或典礼所制或出自民庶名号雅俗各方名殊圣人于时就而弗改以成其器着于既往哲夫巧士以为之名故兴于其用而不易其旧所以崇易简省事功也夫名之于实各有义类百姓日称而不知其所以之意故撰天地阴阳四时邦国都鄙车服丧纪下及民庶应用之器论叙指归谓之释名凡二十七篇至于事类未能究备凡所不载亦欲智者以类求之博物君子其答难解惑王父幼孙朝夕侍问以塞可谓之士聊可省诸刘熙成撰
　　
　　
　　
　　释名卷一
　　
　　释天第一
　　天豫司兖冀以舌腹言之天显也在上高显也青徐以舌头言之天垣也垣然高而远也春曰苍天阳气始发色苍苍也夏曰昊天其气布散皓皓也秋曰旻天旻闵也物就枯落可闵伤也冬曰上天其气上腾与地绝也故月令曰天气上腾地气下降易谓之干干也行不息也又谓之元元悬也如悬物在上也
　　日实也光明盛实也
　　月缺也满则缺也
　　光晃也晃晃然也亦言广也所照广远也
　　景境也明所照处有境限也
　　晷规也如规画也
　　曜耀也光明照耀也
　　星散也列位布散也
　　宿宿也星各止宿其处也
　　气饩也饩然有声而无形也
　　风兖豫司横口合唇言之风汜也其气博汜而动物也青徐言风踧口开唇推气言之风放也气放散也
　　阴荫也气在内奥荫也
　　阳扬也气在外发扬也
　　寒捍也捍挌也
　　暑煮也热如煮物也
　　热爇也如火所烧爇也
　　雨羽也如鸟羽动则散也
　　春蠢也动而生也
　　夏假也宽假万物使生长也
　　秋緧也緧迫品物使时成也
　　冬终也物终成也
　　四时四方各一时时期也物之生死各应节期而止也
　　年进也进而前也
　　岁越也越故限也唐虞曰载载生物也殷曰祀祀巳也新气升故气巳也
　　五行者五气也于其方各施行也
　　金禁也其气刚严能禁制也
　　木冒也华叶自覆冒也
　　水准也准平物也
　　火化也消化物也亦言毁也物入中皆毁坏也
　　土吐也能吐生万物也
　　子孳也阳气始萌孳生于下也于易为坎坎险也
　　丑纽也寒气自屈纽也于易为艮艮限也时未可听物生限止之也
　　卯冒也载冒土而出也于易为震二月之时雷始震也
　　辰伸也物皆伸舒而出也
　　巳巳也阳气毕布巳也于易为巽巽散也物皆生布散也
　　午仵也阴气从下上与阳相仵逆也于易为离离丽也物皆附丽阳气以茂也
　　未昧也日中则昃向幽昧也
　　申身也物皆成其身体各申束之使备成也
　　西秀也秀者物皆成也于易为兑兑悦也物得备足皆喜悦也
　　戌恤也物当收敛矜恤之也亦言脱也落也
　　亥核也收藏百物核取其好恶真伪也亦言物成皆坚核也
　　甲孚也万物解孚甲而生也
　　乙轧也自抽轧而出也
　　丙炳也物生炳然皆着见也
　　丁壮也物体皆丁壮也
　　戊茂也物皆茂盛也
　　巳纪也皆有定形可纪识也
　　庚犹更也庚坚强貌也
　　辛新也物初新者皆收成也
　　壬妊也阴阳交物怀妊也至子而萌也
　　癸揆也揆度而生乃出之也
　　霜丧也其气惨毒物皆丧也
　　露虑也覆虑物也
　　雪绥也水下遇寒气而凝绥绥然也
　　霰星也水雪相搏如星而散也
　　霂小雨也言裁历沾渍如人沐头惟及其上枝而根不濡也
　　云犹云云众盛意也又言运也运行也
　　雷硍也如转物有所硍雷之声也
　　电殄也乍见则殄灭也
　　震战也所击辄破若攻战也又曰辟历辟折也所历皆破折也
　　雹炮也其所中物皆摧折如人所盛咆也
　　虹攻也纯阳攻阴气也又曰蝃蝀其见每于日在西而见于东啜饮东方之水气也见于西方曰升朝日始升而出见也又曰美人阴阳不和婚姻错乱淫风流行男美于女女美于男□相奔随之时则此气盛故以盛时名之也
　　霓啮也其体断绝见于非时此灾气也伤害于物如有所食啮也
　　晕卷也气在外卷结之也日月俱然
　　阴而风曰曀曀翳也言掩翳日光使不明也
　　风而雨土日霾霾晦也言如物尘晦之色也
　　珥气在日两旁之名也珥耳也言似人耳之在面旁也
　　日月亏曰食稍稍侵亏如虫食草木叶也
　　晦灰也火死为灰月光尽似之也
　　朔苏也月死复苏生也
　　弦月半之名也其形一旁曲一旁直若张弓施弦也望月满之名也月大十六日小十五日日在东月在西遥相望也
　　昏损也阳精损灭也
　　晨伸也旦而日光复伸见也
　　祲侵也赤黑之气相侵也
　　氛粉也润气着草木因寒冻凝色白若粉之形也
　　彗星光稍似彗也
　　孛蒲没切星星旁气孛孛然也
　　笔星星气有一枝末锐似笔也
　　流星星转行如流水也
　　枉矢齐鲁谓光景为枉矢言其光行若射矢之所至也亦言其气枉暴有所灾害也
　　厉疾气也中人如磨厉伤物也
　　疫役也言有鬼行疫也
　　□截也气伤人如有断截也
　　灾也火所烧灭之余曰言其于物如是也
　　害割也如割削物也
　　异者异于常也
　　青痟也如病者痟瘦也
　　慝态也有奸态也
　　妖夭也夭害物也
　　孽孽也过之如物见髡孽也
　　
　　
　　
　　释地第二
　　地者底也其体底下载万物也亦言谛也五土所生莫不信谛也易谓之坤坤顺也上顺干也
　　土吐也吐生万物也
　　巳耕者曰田田填也五稼填满其中也
　　壤瀼也肥濡意也
　　广平曰原原元也如元气广大也
　　高平曰陆陆漉也水流漉而去也
　　下平曰衍言漫衍也
　　下湿曰隰隰蛰也蛰湿意也
　　下而有水曰泽言润泽也
　　地不生物曰卤卤炉也如炉火处也
　　徐州贡土五色有青黄赤白黑也
　　土青曰黎似黎草色也
　　土黄而细密曰埴埴腻也黏如脂之腻也
　　土赤曰鼠肝似鼠肝色也
　　土白曰漂漂轻飞散也
　　土黑曰卢卢然解散也
　　
　　
　　
　　释山第三
　　山产也产生物也土山曰阜阜厚也言高厚也大阜曰陵陵隆也体高隆也
　　山顶曰冢冢肿也言肿起也山旁曰陂言陂也
　　山脊曰冈冈亢也在上之言也
　　山旁陇间曰涌涌犹桶桶挟而长也
　　山大而高曰嵩嵩竦也亦高称也
　　山小高曰岑岑崭也崭然也
　　土锐而长曰峤形作桥也
　　小山别大山曰□音彦□甑也甑一孔者□形孤出处似之也
　　山多小石曰磝磝尧也每石尧尧独处而出见也
　　山多大石曰礐礐学也大石之形学学然也
　　山有草木曰岵岵怙也人所怙取以为事用也
　　山无草木曰屺屺圯也无所出生也
　　山上有水曰垺垺脱也脱而下流也
　　石载土曰岨岨胪然也土载石曰崔嵬因形名之也
　　山东曰朝阳山西曰夕阳随日所照而名之也
　　山下根之受霤处曰圳圳吮也吮得山之肥润也
　　山中藂木曰林林森也森森然也
　　山足曰麓麓陆也言水流顺陆燥也
　　山体曰石石格也坚捍格也
　　小石曰砾砾料也小石相枝柱其间料料然出内气也
　　
　　
　　
　　释水第四
　　天下大水四谓之四渎江河淮济是也
　　渎独也各独出其所而入海也
　　江公也小水流入其中公共也
　　淮围也围绕扬州北界东至海也
　　河下也随地下处而通流也
　　济济也源出河北济河而南也
　　川穿也穿地而流也
　　山夹水曰涧涧间也言在两山之间也
　　水正出曰滥泉滥衔也如人口有所衔口闿则见也
　　悬出曰沃泉水从上下有所灌沃也
　　侧出曰汍泉汍轨也流狭而长如车轨也
　　所出同所归异曰淝泉本同出时所浸润少所归各枝散而多似淝者也
　　水从河出曰雍沛言在河岸限内时见雍出则沛然也
　　水上出曰涌泉渎泉并是也
　　水泆出所为泽曰掌水停处如手掌中也今兖州人谓泽曰掌也
　　水决复入为汜汜巳也如出有所为毕巳而还入也
　　风吹水波成文曰澜澜连也波体泛流相及连也
　　水小波曰沦沦伦也小文相次有伦理也
　　水直波曰泾泾径也言如道径也
　　水草交曰湄湄眉也临水如眉临目也水经川归之处也
　　海晦也主承秽浊其水黑如晦也
　　水注谷曰沟田间之水亦曰沟沟构也从横相交构也
　　注沟曰浍浍会也小沟之所聚会也
　　水中可居者曰洲洲聚也人及鸟物所聚息之处也
　　小洲曰渚渚遮也体高能遮水使从旁回也
　　小渚曰沚沚止也小可以止息其上也
　　小沚曰泜泜迟也能渴水使流迟也
　　人所为之曰潏潏术也堰使水郁术也鱼梁水碓之谓也
　　海中可居者曰岛岛到也人所奔到也亦言鸟也物所赴如鸟之下也
　　
　　
　　
　　释丘第五
　　丘一成曰顿丘一顿而成无上下大小之杀也
　　再成曰陶丘于高山上一重作之如陶灶然也
　　三成曰昆仑丘如昆仑之高而积重也
　　前高曰髦丘如马举头垂髦也
　　中央下曰宛丘有丘宛宛如偃器也泾上有一泉水亦是也
　　偏高曰阿丘阿荷也如人担荷物一边偏高也
　　亩丘丘体满一亩之地也
　　圜丘方丘就其方圜名之也
　　锐上曰融丘融明也明阳也凡上锐皆高而近阳者也如乘曰乘丘四马曰乘一基在后似车四列在前似驾马车之形也
　　如陼之与反者曰陼丘形似水中之高地隆高而广也
　　水潦所止曰泥丘其止污水流不去成泥也
　　泽中有丘曰都丘言虫鸟往所都聚也
　　当途曰梧丘梧忤也与人相当忤也
　　道出其右曰画丘人尚右凡有指画皆用右也
　　道出其前曰载丘在前故载也
　　道出其后曰昌丘
　　水出其前曰址丘址基趾也言所出然
　　水出其后曰阻丘此水以为险也
　　水出其右曰沚丘沚止也西方义气有所制止也
　　水出其左曰营丘
　　丘高曰阳丘体高近阳也
　　宗丘邑中所宗也
　　
　　
　　
　　释道第六
　　道一达曰道路道蹈也
　　路露也人所践蹈而露见也
　　二达曰岐旁物两为岐在边曰旁此道并通出似之也
　　三达曰剧旁古者列树以表道道有夹沟以通水潦恒见修治此道旁转多用功稍剧也
　　四达曰衢齐鲁谓四齿杷为欋欋杷地则有四处此道似之也
　　五达曰康康昌也昌盛也车步并列并用之言充盛也
　　六达曰庄庄装也其上使高也
　　七达曰剧骖骖马有四耳今此道有七比于剧也
　　八达曰崇期崇充也道多所通人充满其上如共期也
　　九达曰逵齐鲁谓道多为逵即此形然也
　　城下道曰□□翱也都邑之内翔翔祖驾之处也
　　步所用道曰蹊蹊系也射疾则用之故还系于正道也
　　径经也人所经由也
　　鹿兔之道曰亢行不由正亢陌山谷草野而过也
　　涂度也人所由得通度也
　　
　　
　　
　　释州国第七
　　青州在东取物生而青也州注也郡国所注仰也
　　徐州徐舒也土气舒缓也
　　扬州州界多水水波扬也
　　荆州取名于荆山也必取荆为名者荆警也南蛮数为寇逆其民有道后服无道先疆常警备之也
　　豫州地在九州之中京师东都所在常安豫也
　　凉州西方所在寒凉也
　　雍州在四山之内雍翳也
　　并州曰土无也其州或并或设故因以为名也
　　幽州在北幽昧之地也
　　冀州亦取地以为名也其地有险有易帝王所都乱则冀治弱则冀彊荒则冀丰也
　　兖州取兖水以为名也
　　司州司隶校尉所主也
　　益州益阨也所在之地险阨也
　　古有营州齐卫之地于天文属营室取其名也
　　燕宛也北方沙漠平广此地在涿鹿山南宛宛然以为国都也
　　宋送也地接淮泗而东南倾以为殷后若云滓秽所在送使随流东入海也
　　郑町也其地多平町町然也
　　楚辛也其地蛮多而人性急数有战争相争相害辛楚之祸也
　　周地在岐山之南其山四周也
　　秦津也其地沃衍有津润也
　　晋进也其土在北有事于中国则进而南也又取晋水以为名其水迅进也
　　赵朝也本小邑朝事于大国也
　　鲁鲁钝也国多山水民性朴鲁也
　　卫卫也既灭殷立武庚为殷后三监以守卫之也
　　齐齐也地在渤海之南渤齐之中也
　　吴虞也太伯让位而不就归封之于此虞其志也
　　越夷蛮之国也度越礼义无所拘也此十二国上应列宿各以其地及于事宜制此名也至秦改诸侯置郡县随其所在山川土形而立其名汉就而因之也河南在河之南也
　　河内河水从岐山而南从雷首而东从谭首而北郡在其内也
　　河东在河水东也
　　河西在河水西也
　　上党党所也在山上其所最高故曰上也
　　颍川因颍水为名也
　　汝南在汝水南也
　　汝阴在汝水阴也
　　东郡南郡皆以京师方面言之也
　　北海海在其北也
　　西海海在其西也
　　南海在海南也宜言海南欲同四海名故言南海
　　东海海在其东也
　　济南济水在其南也
　　济北济水在其北也义亦如南海也
　　济阴在济水之阴也
　　南阳在国之南而地阳也凡若此类郡国之名取号于此则其余可知也县邑之名亦如之
　　大曰邦邦封也封有功于是也
　　国城曰都者国君所居人所都会也
　　周制九夫为井其制似井字也四井为邑邑犹悒也邑人聚会之称也
　　四邑为丘丘聚也
　　四丘为甸甸乘也出兵车一乘
　　鄙否也小邑不能远通也
　　县悬也悬系于郡也
　　郡群也人所群聚也
　　五家为伍以五为名也又谓之邻邻连也相接连也
　　又曰此相亲比也
　　五邻为里居方千里之中也
　　五百家为党党长也一聚之所尊长也
　　万二千五百家为乡乡向也众所向也
　　
　　
　　
　　释形体第八
　　人仁也仁生物也故易曰立人之道曰仁与义
　　体第也骨肉毛血表里大小相次第也
　　躯区也是众名之大总若区域也
　　形有形象之异也
　　身伸也可屈伸也
　　毛貌也冒也在表所以别形貌且以自覆冒也
　　皮被也被覆体也
　　肤布也布在表也
　　肌懻也肤幕坚懻也
　　骨滑也骨坚而滑也
　　胑枝也似水之枝格也
　　肉柔也
　　筋力也肉中之力气之元也靳固于身形也
　　膜幕也幕络一体也
　　血濊也出于肉流而濊濊也
　　脓醲也汁醲厚也
　　汁涕也涕涕而出也
　　津进也汁进出也
　　泽也有润泽也
　　汗涆也出在于表涆涆然也
　　髓遗也遗□也
　　发拔也拔擢而出也
　　鬓峻也所生高峻也
　　髦冒也覆冒头颈也
　　眉媚也有妩媚也
　　头独也于体高而独也
　　首始也
　　面漫也
　　额鄂也有垠鄂也故幽州人则谓之鄂也
　　角者生于额角也
　　頞鞍也偃折如鞍也
　　目默也默而内识也
　　眼限也瞳子限限而出也
　　睫插接也插于眼眶而相接也
　　瞳子瞳重也肤幕相褁重也子小称也主谓其精明者也或曰眸子眸冒也相裹冒也
　　鼻嘒也出气嘒嘒也
　　口空也
　　颊夹也两旁称也亦取挟敛食物也
　　舌泄也舒泄所当言也
　　齿始也少长之别始乎此也以齿食多者长也食少者幼也
　　颐养也动于下止于上上下咀物以养人也牙摅牙也随形言之也
　　辅车其骨强所以辅持口也或曰牙车牙所载也或日颔颔含也口含物之车也或曰颊车亦所以载物也或曰鼸车鼸鼠之食积于颊人食似之故取名也
　　凡系于车皆取在下载上物也
　　耳耏也耳有一体属着两边耏耏然
　　唇缘也口之缘也
　　吻免也入之则碎出则免也又取□也漱唾所出恒加□拭因以为名也
　　舌卷也可以卷制食物使不落也鼻下曰立人取立于鼻下狭而长似人立也
　　口上曰髭髭姿也为姿容之美也
　　口下承浆浆水也
　　颐下曰须须秀也物成乃秀人成而须上也亦取须体干长而后生也
　　在颊耳旁曰髯随口动摇髯髯然也
　　其上连发曰鬓鬓滨也滨崖也为面额之崖岸也
　　鬓曲头曰距距拒也言其曲似拒也
　　项确也坚确受枕之处也
　　颈径也径挺而长也
　　咽咽物也
　　□在颐缨理之中也青徐谓之脰物投其中受而下之也又谓之嗌气所流通阨要之处也
　　胡互也在咽下垂能敛互物也
　　胸犹□也□气所冲也
　　臆犹抑也抑气所塞也
　　膺壅也气所壅塞也
　　腹复也富也肠胃之属以自裹盛复于外复之其中多品似富者也
　　心纤也所识纤微无物不贯心也
　　肝干也五行属木故其体状有枝干也凡物以大为干也
　　肺也言其气郁也
　　脾裨也在胃下裨助胃气主化谷也
　　肾引也肾属水主引水气灌注诸脉也
　　胃围也围受食物也
　　肠畅也通畅胃气去滓秽也
　　脐剂也肠端之所限剂也
　　胞□也□空虚之言也主以虚承水汋也或曰膀胱言其体短而横广也
　　自脐以下曰水腹小汋所聚也又曰少腹少小也比于脐以上为小也
　　阴荫也言所在荫翳也
　　胁挟也在两旁臂所挟也
　　肋勒也检勒五脏也
　　膈塞也塞上下使气与谷不相乱也
　　腋绎也言可张翕寻绎也
　　肩坚也甲阖也与胸胁皆相会阖也
　　臂裨也在旁曰裨也
　　肘注也可隐注也
　　腕宛也言可宛屈也
　　掌言可以排掌也
　　手须也事业之所须也
　　节有限节也
　　爪绍也筋极为爪绍续指端也
　　背倍也在后称也
　　脊积也积续骨节终上下也
　　尾微也承脊之末稍微杀也
　　腰约也在体之中约结而小也
　　髋缓也其腋皮厚而缓也
　　臀殿也高厚有殿也
　　尻廖也尻所在廖牢深也枢机也要脾股动摇如枢机也
　　髀卑也在下称也
　　股固也为强固也
　　膝伸也可屈伸也
　　脚却也以其坐时却在后也
　　胫茎也直而长似物茎也
　　膝头曰围也因形团圜而名之也
　　或曰蹁蹁扁也亦因形而名之也
　　足续也言续胫也
　　趾止也言行一进一止也
　　蹄底也
　　足底也
　　蜾□也居足两旁硗确然也亦因其形踝踝然也
　　足后曰跟在下旁着地一体任之象木根也
　　钟钟也钟聚也上体之所钟聚也
　　释名卷一终
　　
　　
　　
　　释名卷二
　　释姿容第九
　　姿资也资取也形貌之禀取为资本也
　　容用也合事宜之用也
　　妍研也研者研精于事宜则无蚩缪也蚩痴也
　　两脚进曰行行抗也抗足而前也
　　徐行曰步步捕也如有所伺捕务安详也
　　疾行曰趋趋赴也赴所至也
　　疾趋曰走走奏也促有所奏至也
　　奔变也有急变奔赴之也
　　仆踣也顿踣而前也
　　超卓也举脚有所卓越也
　　跳条也如草木枝条务上行也
　　立林也如林木森然各驻其所也
　　骑支也两脚枝别也
　　乘升也登亦如之也
　　载载也在其上也
　　檐任也任力所胜也
　　负背也置项背也
　　驻株也如株木不动也
　　坐挫也骨节挫屈也
　　伏覆也偃安也
　　僵正直然也
　　侧逼也
　　据居也
　　企启开也目延竦之时诸机枢皆开张也
　　竦从也体皮皆从引也
　　视是也察是非也
　　听静也静然后所闻审也
　　观翰也望之延颈翰翰也
　　望茫也远视茫茫也
　　跪危也两膝隐地体危倪也
　　跽忌也见所敬忌不敢自安也
　　拜于丈夫为趺趺然屈折下就地也于妇人为扶自抽扶而上下也
　　攀翻也连翻上及言也
　　掣制也制顿之使顺巳也
　　牵弦也使弦急也
　　引演也使演广也
　　掬□也使相□近也
　　撮捽也暂捽取之也
　　樝又也五指俱往也
　　促捉也使相促及也
　　执摄也使畏摄巳也
　　拈黏也两指翕之黏着不放也
　　柣铁也其处皮薰黑色如铁也
　　蹋榻也榻着地也
　　批裨也两相裨助共击之也
　　搏博也四指广博亦似击之也
　　挟夹也在旁也
　　捧逢也两手相逢以执之也
　　怀回也本有去意回来就巳也亦言归也来归巳也
　　抱保也相亲保也
　　戴载也载之于头也
　　提地也臂垂所持近地也
　　挈结也结束也束持之也
　　持跱也跱之于手中也
　　操抄也手出其下之言也
　　揽敛也敛置手中也拥翁也翁抚之也
　　抚敷也敷手以拍之也
　　拍搏也手搏其上也
　　摩娑犹未杀也手上下之言也
　　蹙遒也遒迫之也
　　践残也使残坏也
　　踖藉也以足藉也
　　履以足履之因以名之也
　　蹈道也以足践之如道路也
　　跐弭也足践之使弭服也
　　蹑摄也登其上使摄服也
　　匍匐小儿时也匍犹捕也藉索可执取之言也匐伏也伏地行也人虽长大及其求事尽力之勤犹亦称之诗曰凡民有丧匍匐救之是也
　　偃蹇也偃息而卧不执事也
　　蹇跛蹇也病不能作事今托病似此而不宜执事役也
　　望佯佯阳也言阳气在上举头高似若望之然也
　　沐秃也沐者发下垂秃者无发皆无上貌之称也
　　卦卖卦挂也自挂于市而自卖边自可无惭色言此似之也
　　倚簁倚伎也簁作清簁也言人多技巧尚轻细如簁也
　　窭数犹局缩皆小意也
　　啮掣掣卷掣也啮噬啮也语说卷掣与人相持啮也
　　脉摘犹谲摘也如医别人脉知疾之意见事者之称也
　　贷騃者贷言以物贷予騃者言必弃之不复得也不相量事者之称也此皆见于形貌者也
　　卧化也精气变化不与觉时同也
　　寐谧也静谧无声也
　　寝权假卧之名也寝侵也侵损事功也
　　眠泯也无知泯泯也
　　觉告也
　　寤忤也能与物相接忤也
　　欠嵚也开张其口声唇嵚嵚也
　　嚏踕也声作踕而出也
　　笑钞也颊皮上钞者也
　　
　　
　　
　　释长幼第十
　　人始生曰婴儿胸前曰婴抱之婴前乳养之也或曰嫛婗嫛是也言是人也婗其啼声也故因以名之也
　　男任也典任事也
　　女如也妇人外成如人也故三从之义少如父教嫁如夫命老如子言青徐州曰□□忤也始生时人意不喜忤忤然也
　　见始能行曰孺孺濡也言濡弱也
　　七年曰悼悼逃也如有廉耻隐逃其情也亦言是时而死可伤悼也
　　毁齿曰龀龀洗也毁洗故齿更生新也
　　长丁丈反苌也言体苌也
　　幼少也言生日少也
　　十五曰童故有有阳童牛羊之无角者曰童山无草木曰童言未巾冠似之也女子之未笄者亦称之也
　　二十曰弱言柔弱也
　　三十曰壮言丁壮也
　　四十曰强言坚强也
　　五十曰艾艾治也治事能断割芟刈无所疑也
　　六十曰耆耆指也不从力役指事使人也
　　七十曰耄头发白耄耄然也
　　八十曰耋耋铁也皮肤变黑色如铁也
　　九十曰鲐背背有鲐文也或曰黄耇鬓发变黄也耇垢也皮色骊悴恒如有垢者也或曰胡耇咽皮如鸡胡也或曰冻梨皮有斑黑如冻梨色也或曰齯齯大齿落尽更生细者如小儿齿也百年曰期颐颐养也老昏不复知服味善恶孝子期于尽养道而巳也
　　老朽也老而不死曰仙仙迁也迁入山也故其制字人旁作山也
　　
　　
　　
　　释亲属第十一
　　亲衬也言相隐衬也
　　属续也恩相连续也
　　父甫也始生巳也
　　母冒也含生巳也
　　祖祚也祚物先也又谓之王父王暀也家中所归暀也王母亦如之
　　曾祖从下推上祖位转增益也
　　高祖高皋也最在上皋诸下也
　　兄荒也荒大也故青徐人谓兄为荒也
　　弟第也相次第而上也
　　子孳也相生蕃孳也
　　孙逊也逊遁在后生也
　　曾孙义如曾祖也
　　元孙元悬也上悬于高祖最在下也
　　元孙之子曰来孙此在无服之外其意疏远呼之乃来也
　　来孙之子曰昆孙昆贯也恩情转远以礼贯连之耳
　　昆孙之子曰仍孙以礼仍有之耳恩意实远也
　　仍孙之子曰云孙言去巳远如浮云也皆为早娶晚死寿考者言也
　　父之兄曰世父言为嫡统继世也又曰伯父伯把也把持家政也
　　父之弟曰仲父仲平也位在中也
　　仲父之弟曰叔父叔少也
　　叔之弟曰季父季癸也甲乙之次癸最在下季亦然也
　　父之世叔父母曰从祖父母言从巳亲祖别而下也
　　亦言随从巳祖以为名也
　　父之姊妹曰姑姑故也言巳为久故之人也
　　姊积也犹日始出积时多而明也
　　妹昧也犹日始入历时少尚昧也
　　姑谓兄弟之女为侄侄迭也共行事夫更迭进御也
　　夫之父曰舅舅久也久老称也
　　夫之母曰姑亦言故也
　　母之兄弟曰舅亦如之也
　　妻之父曰外舅母曰外姑言妻从外来谓至巳家为妇故反以此义称之夫妻匹敌之义也
　　妻之昆弟曰外甥其姊妹女也来归巳内为妻故其男为外甥之甥甥者生也他姓子本生于外不得如其女来在巳内也
　　姊妹之子曰出出嫁于异姓而生之也
　　出之子曰离孙言远离巳也
　　侄之子曰归孙妇人谓嫁曰归侄于列故其所生为孙也
　　妻之姊妹曰娣娣弟也言与巳妻相长弟也
　　母之姊妹曰姨亦如之礼谓之从母为娣而来则从母列也故虽不来犹以此名之也
　　姊妹互相谓夫曰私言于其夫兄弟之中此人与巳姊妹有恩私也
　　舅谓姊妹之子曰甥甥亦生也出配他男而生故其制字男旁作生也
　　妾谓夫之嫡妻曰女君夫为男君故名其妻曰女君也
　　嫂叟也叟老者称也叟缩也人及物老皆缩小于旧也
　　叔少也幼者称也叔亦俶也见嫂俶然却退也
　　夫之兄曰公公君也君尊称也
　　俗间曰兄章章灼也章灼敬奉之也又曰兄忪是巳所敬见之怔忡自肃齐也俗或谓舅曰章又曰忪亦如之也
　　少妇谓长妇曰姒言其先来巳所当法似也
　　长妇谓少妇曰娣娣弟也巳后来也或曰先后以来先后之也
　　青徐人谓长妇曰稙长禾苖先生者曰稙取名于此也荆豫人谓长妇曰熟熟祝也祝始也
　　两婿相谓曰亚言一人取姊一人取妹相亚次也又并来至女氏门姊夫在前妹夫在后亦相亚而相倚共成其礼也又曰友婿言相亲友也
　　妇之父曰婚言婿亲迎用昏又□以昏夜成礼也
　　婿之父曰姻姻因也女因媒也
　　天子之妃曰后后后也言在后不敢以副言也
　　诸侯之妃曰夫人夫扶也扶助其君也
　　卿之妃曰内子子女子也在闺门之内治家也
　　大夫之妃曰命妇妇服也服家事也夫受命于朝妻受命于家也
　　士庶人曰妻妻齐也夫贱不足以尊称故齐等言也
　　天子妾有嫔嫔宾也诸妾之中见宾敬也
　　妾接也以贱见接幸也
　　侄娣曰媵媵承事嫡也
　　配辈也一人独处一人往辈耦之也
　　匹辟也往相辟耦也耦遇也二人相对遇也嫡敌也与匹相敌也
　　庶摭也拾摭之也谓拾摭微陋待遇之也
　　无妻曰鳏鳏昆也昆明也愁挹不寐目恒鳏鳏然也
　　故其字从鱼鱼目□不闭者也
　　无夫曰寡寡踝也踝踝单独之言也
　　无父曰孤孤顾也顾望无所瞻见也
　　老而无子曰独独只独也言无所依也
　　
　　
　　
　　释言语第十二
　　道导也所以通导万物也
　　德得也得事宜也
　　文者会集众彩以成锦绣会集众字以成辞义如文绣然也
　　武舞也征伐动行如物鼓舞也故乐记曰发扬蹈厉太公之志也
　　仁忍也好生恶杀善含忍也
　　义宜也裁制事物使合宜也
　　礼体也得事体也
　　智知也无所不知也
　　信申也言以相申束使不相违也
　　孝好也爱好父母如所悦好也孝经说曰孝畜也畜养也
　　慈字也字爱物也
　　友有也相保有也
　　恭拱也自拱持也亦言供给事人也
　　悌弟也
　　敬警也恒自肃警也
　　慢漫也漫漫心无所限忌也
　　通洞也无所不贯洞也
　　达彻也
　　敏闵也进叙无否滞之言也故汝颖言敏曰闵也
　　笃筑也筑坚实称也
　　厚后也有终后也故青徐人言厚曰后也
　　薄迫也单薄相逼迫也
　　懿僾也言奥僾也
　　良量也量力而动不敢越限也
　　言宣也宣彼此之意也
　　语叙也叙巳所欲说也
　　说述也序述之也
　　序杼也拽杼其实也
　　枻泄也发泄出之也
　　发拨也拨使开也
　　拨播也播使移散也
　　导陶也陶演巳意也
　　演延也言蔓延而广也
　　颂容也叙说其成功之形容也
　　赞录也省录之也
　　铭名也记名其功也
　　勒刻也刻识之也
　　纪记也记识之也识帜也有章帜可按视也
　　视是也察其是非也
　　是嗜也嗜乐之也
　　非排也人所恶排去也
　　基据也在下物所依据也
　　业捷也事捷乃有功业也
　　事伟也伟立也凡所立之功也故青徐人言立曰伟也
　　功攻也攻治之乃成也
　　取趣也
　　名明也名实事使公明也
　　号呼也以其善恶呼名之也
　　善演也演尽物理也
　　恶扼也扼困物也
　　好巧也如巧者之造物无不皆善人好之也
　　丑臭也如臭秽也
　　迟颓也不进之言也
　　疾截也有所越截也
　　缓浣也断也持之不急则动摇浣断自放纵也
　　急及也操功之使相逮及也
　　巧考也考合意类共成一体也
　　拙屈也使物否屈不为用也
　　燥燋也
　　湿浥也
　　疆也
　　弱衄也又言委也
　　能该也无物不兼该也
　　否鄙也鄙劣不能有所堪成也
　　躁燥也物燥乃动而飞扬也
　　静整也
　　逆也不从其理则生殿不顺也
　　顺循也循其理也
　　清青也去浊远秽色如青也
　　浊渎也汁滓演渎也
　　贵归也物所归仰也汝颖言贵声如归往之归也
　　贱践也卑下见践履也
　　荣犹荧也荧荧照明貌也
　　辱衄也言折衄也
　　祸毁也言毁灭也
　　福富也其中多品如富者也
　　进引也引而进也
　　退坠也
　　羸累也恒累于人也
　　建也能有所建为也
　　哀爱也爱乃思念之也
　　乐乐也使人好乐之也
　　委萎也萎蕤就之也
　　曲局也相近局也
　　踪从也人从形之也
　　迹积也积累而前也
　　扶傅也傅近之也将救护之也
　　缚薄也使相薄着也
　　束促也相促近也
　　覆孚也如孚中之在物外也
　　盖加也加物上也
　　威畏也可畏惧也
　　严俨也俨然人惮之也
　　政正也下所取正也
　　教效也下所法效也
　　侍时也尊者不言常于时供所当进者也
　　御语也尊者将有所欲先语之也亦言职卑尊者所勤御如御牛马然也
　　雅雒也为之难人将为之雒雒然惮之也
　　俗欲也俗人所欲也
　　艰根也如物根也
　　难惮也人所忌惮也
　　吉实也有善实也
　　凶空也就空亡也
　　停定也定于所在也
　　起启也启一举体也
　　翱敖也言敖游也
　　翔佯也言仿佯也
　　出推也推而前也
　　入纳也纳使还也
　　候护也司护诸事也
　　望惘也视远惘惘也
　　狡交也与物交错也
　　夬决也有所破坏决裂之于终始也
　　始息也言滋息也
　　消削也言减削也
　　息塞也塞满也
　　奸奸也言奸正法也
　　宄佹也佹易常正也
　　谁相也有相择言不能一也
　　往暀也归往于彼也故其言之于卬头以指远也
　　来哀也使来入巳哀之故其言之低头以招之也
　　粗错也相远之言也
　　纳弭也弭弭两致之言也
　　疏索也获索相远也密蜜也如蜜所涂无不满也
　　甘含也人所含也
　　若吐也人所吐也
　　安晏也晏晏然和喜无动惧也危阢也阢阢不固之言也
　　成盛也
　　败溃也
　　乱浑也
　　治值也物皆值其所也
　　烦繁也物繁则相杂挠也
　　省啬也曜啬约少之言也
　　间简也事功简省也
　　剧巨也事功巨也
　　贞定也精定不动惑也
　　淫侵也浸淫旁入之言也
　　沈澹也澹然安着之言也
　　浮孚也孚甲在上称也
　　贪探也探入他分也
　　廉敛也自检敛也
　　洁确也确然不群貌也
　　污洿也如洿泥也
　　公广也可广施也
　　私恤也所恤念也
　　勇踊也遇敌踊跃欲击之也
　　怯胁也见敌恐胁也
　　断假也分为异假也
　　绝截也如割截也
　　骂迫也以恶言被迫人也
　　詈历也以恶言相弥历也亦言离也以此挂离之也
　　祝属也以善恶之词相属着也
　　诅阻也使人行事阻限于言也
　　盟明也告其事于神明也
　　誓制也以拘制之也佐左也在左右也
　　助乍也乍往相助非长久也
　　饰拭也物秽者拭其上使明由他物而后明犹加文于质上也
　　荡荡也排荡去秽垢也
　　啜惙也心有所念惙然发此声也
　　嗟佐也言之不足以尽意故发此声以自佐也
　　噫忆也忆念之故发此声意之也
　　呜舒也气愤满故发此声以舒写之也
　　念黏也意相亲爱心黏着不能忘也
　　忆意也恒在意中也
　　思司也凡有所司捕必静思忖亦然也
　　克刻也刻物有定处人所克念有常心也
　　虑旅也旅众也易曰一致百虑虑及众物以一定之也
　　
　　
　　
　　释饮食第十三
　　饮奄也以口奄而引咽之也
　　食殖也所以自生殖也
　　啜绝也乍啜而绝于口也
　　干也干入口也
　　吮循也不绝口稍引滋汋循咽而下也
　　嗽促也用口急促也
　　含合也合口停之也衔亦然也
　　咀藉也以藉齿牙也
　　嚼削也稍削也
　　鸟曰啄如啄物上复下也
　　兽曰啮啮齾也所临则秃齾也
　　饼并也溲面使合并也
　　胡饼作之大漫冱也亦言以胡麻着上也蒸饼汤饼蝎饼髓饼金饼索饼之属皆随形而名之也
　　糁黏也相黏□也
　　饵而也相黏而也
　　兖豫曰溏浃就形名之也
　　糍渍也丞燥屑使相润渍饼之也
　　饙分也众粒各自分也
　　飧散也投水于中解散也
　　叹汪也汁汪郎也
　　□蒿也香气蒿蒿也
　　糜煮米使糜烂也
　　粥濯于糜粥粥然也
　　浆将也饮之寒温多少与体相将顺也
　　汤热汤汤也
　　酪泽也乳作汁所使人肥泽也
　　齑济也与诸味相济成也
　　菹阻也生酿之遂使阻于寒温之间不得烂也
　　□投也味相投成也
　　醢海也冥也封涂使密冥乃成也醢多汁者曰醯醯沈也宋鲁人皆谓汁为沈醢有骨者曰臡如吮反臡也骨肉相搏无汁也
　　豉嗜也五味调和须之而成乃可甘嗜也故齐人谓豉声而嗜也
　　朽也郁之使生衣朽败也
　　蘖缺也渍夌覆之使生牙开缺也
　　鲊滓也以盐米酿之如菹熟而食之也
　　腊干昔也
　　脯搏也干燥相搏着也又曰修修缩也干燥而缩也
　　膊迫也薄椓肉迫着物使燥也
　　脍会也细切肉令散分其赤白异切之巳乃会合和之也
　　炙炙也炙于火上也
　　脯炙以饧密豉汁淹之脯脯然也
　　釜炙于釜汁中和熟之也
　　□衔也衔炙细密肉和以姜椒盐豉巳乃以肉衔裹其表而炙之也
　　貊炙全体炙之各自以刀割出于胡貊之为也
　　脍细切猪羊马肉使加脍也
　　生□以一分脍二分细切合和挻搅之也
　　血□以血作之增有酢豉之味使甚苦以消酒也
　　消膏而加菹其中亦以消酒也
　　生瀹葱薤曰兑言其柔滑兑兑然也
　　韩羊韩兔韩鸡本法出韩国所为也犹酒言宜成醪苍梧清之属也
　　□奥也藏物于奥内稍出用之也
　　脬赴也夏月赴疾作之久则奥也
　　分干切猪肉以梧分干其中而和之也
　　肺饡也以米糁之如膏饡也
　　鸡纤细擗其腊令纤然后渍以酢也兔纤亦如之
　　饧洋也煮米消烂洋洋然也
　　饴小弱于饧形怡怡也
　　哺哺也如饧而浊可哺也
　　酒酉也酿之米曲西泽久而味美也亦言踧也能否皆彊相踧待饮之也又入口咽之皆踧其面也
　　缇齐色赤如缇也
　　盎齐盎滃滃然浊色也
　　泛齐浮蚁在上泛泛然也
　　沉齐浊滓沉下汁情在上也
　　醴齐醴礼也酿之一宿而成礼有酒味而巳也
　　醳酒久酿酉泽也
　　事酒有事而酿之酒也
　　苦酒淳毒甚者酢苦也
　　寒粥末稻米投寒水中育育然也
　　干饭饭而暴干之也糗龋也饭而磨之使龋碎也
　　糇候也候人饥者以食之也煮麦曰麰麰亦龋也煮熟亦龋坏也
　　奈油捣奈实和以涂缯土燥而发之形似油也奈油亦如之
　　桃滥水渍而藏之其味滥滥然酢也
　　奈脯切奈暴干之如脯也
　　鲍鱼鲍腐也埋藏奄使腐臭也
　　蟹胥取蟹藏之使骨肉解之胥胥然也
　　蟹齑去其匡齑熟捣之令如齑也
　　桃诸藏桃也诸储也藏以为储待给冬月用之也
　　瓠蓄皮瓠以为脯蓄积以待冬月时用之也
　　
　　
　　
　　释彩帛第十四
　　青生也象物生时色也
　　赤赫也太阳之色也
　　黄晃也犹晃晃象日光色也
　　白启也如冰启时色也
　　黑晦也如晦冥时色也
　　绛工也染之难得色以得色为工也
　　紫疵也非正色五色之疵瑕以惑人者也
　　红绛也白色之似绛者也
　　缃桑也如桑叶初生之色也
　　绿浏也荆泉之水于上视之浏然绿色此似之也
　　缥犹漂漂浅青色也有碧缥有天缥有骨缥各以其色所象言之也
　　缁滓也泥之黑者曰滓此色然也
　　皂早也日未出时早起视物皆黑此色如之也
　　布布也布列众缕为经以纬横成之也又太古衣皮女工之始始于是施布其法使民尽用之也
　　疏者言其经纬暕也
　　绢□也其丝□厚而疏也
　　缣兼也其丝细致数兼于布绢也细致染缣为五色细且致不漏水也
　　练烂也煮使委烂也
　　素朴素也巳织则供用不复加巧饰也又物不加饰皆自谓之数此色然也
　　绨似□虫之色绿而泽也
　　锦金也作之用功重于其价如金故其制字帛与金也
　　绮欹也其文欹邪不顺经纬之纵横也有杯文形似杯也有长命其彩色相间皆横终幅此之谓也言长命者服之使人命长本造意之意也有棋文者方文如棋也
　　绫凌也其文望之如冰凌之理也
　　绣修也文修修然也
　　罗文疏罗也纚簁也粗可以簁物也令辟经丝其杼中一间并一间疏疏者苓苓然并者历辟而密也
　　纺粗丝织之曰疏疏寥也寥寥然也
　　縠粟也其形足足而踧视之如粟也又谓沙縠亦取踧踧如沙也
　　穗齐人谓凉谓惠言服之轻细凉惠也
　　纨涣也细泽有光涣涣然也
　　蒸栗染绀使黄色如蒸栗然也
　　绀含也青而含赤色也
　　绵犹湎湎柔而无文也
　　纶伦也作之有伦理也
　　絮胥也胥久能解落也
　　抽也抽引丝端出细绪也又谓之絓絓挂也挂于帐端振举之也
　　茧幕也贫者着衣可以幕络絮也或谓之牵离煮熟烂牵引使离散如绵然也
　　
　　
　　
　　释首饰第十五
　　冠贯也所以贯韬发也
　　缨颈也自上而系于颈也
　　笄系也所以系冠使不坠也
　　祭服曰冕冕犹俛也俛平直貌也亦言文也元上纁下前后垂珠有文饰也
　　有衮冕衮卷也画卷龙于衣也
　　有鷩冕鷩雉之憋恶者山鸡是也鷩憋也性急憋不可生服必自杀故画其形于衣以象人执耿介之节也
　　毳冕毳芮也画藻文于衣象水草之毳芮温暖而洁也
　　黻冕黻紩也画黻紩文彩于衣也此皆随衣而名之也所垂前后珠转减耳
　　章甫冠名也甫丈夫也服之所以表章丈夫也
　　牟追牟冒也言其形貌发追追然也
　　收夏后氏冠名也言收敛发也
　　委貌冠形又委貌之貌上小下大也
　　弁如两手相合抃时也以爵韦为之谓之爵弁以鹿皮为之谓之皮弁以韦为之也
　　纚以韬发者也以纚为之因以为之名
　　总束发也总而束之也
　　帻迹也下齐员迹然也兑上下小大兑兑然也或曰□□折其后也或曰帻形似帻也贱者所着曰兑发作之裁裹发也或曰牛心形似之也
　　帽冒也巾谨也二十成人士冠庶人巾当自谨修于四教也
　　簪兟也以兟连冠于发也又枝也因形名之也
　　揥摘也所以摘发也
　　导所以导栎鬓发使入巾帻之里也或曰栎鬓以事名之也
　　光景也言有光景也
　　梳言其齿疏也数言比比于疏其齿差数也比言细相比也
　　刷帅也帅发长短皆令上从也亦言瑟也刷发令上瑟然也
　　镊摄也摄取发也
　　绡头绡钞也钞发使上从也或曰陌头言其从后横陌而前也
　　齐人谓之□言□敛发使上从也
　　王后首饰曰副副覆也以覆首亦言副贰也兼用众物成其饰也
　　编编为之次第发也
　　发被也发少者得以被助其发也
　　□剔也剔形人之发为之也
　　步摇上有垂珠步则摇也
　　簂恢也恢廓覆发上也鲁人曰頍頍倾也着之倾近前也齐人曰饰形貌也华象草木华也
　　胜言人形容正等一人着之则胜也
　　蔽发前为饰也
　　爵钗钗头及上施爵也
　　瑱镇也悬当耳旁不欲使人妄听自镇重也或曰充耳充塞也塞耳亦所以止听也故里语曰不喑不聋不成姑公
　　穿耳施珠曰珰此本出于蛮夷所为也蛮夷妇女轻淫好走故以此琅珰锤之也今中国人效之耳
　　脂砥也着面柔滑如砥石也
　　粉分也研米使分散也
　　胡粉胡糊也脂和以涂面也
　　黛代也灭眉毛去之以此画代其处也
　　唇脂以丹作之象唇赤也
　　香泽者人发恒枯悴以此濡泽之也
　　彊其性凝强以制服乱发也
　　以丹注面曰勺勺灼也此本天子诸侯群妾当以次进御其有月事者止而不御重以口说故注此于面灼然为识女史见之则不书其名于第录也
　　□粉□赤也染粉使赤以着颊上也卷终
　　
　　
　　
　　释名卷三
　　释衣服第十六
　　凡服上曰衣衣依也人所依以芘寒暑也
　　下曰裳裳障也所以自障蔽也
　　领颈也以壅颈也亦言总领衣体为端首也
　　襟禁也交于前所以禁御风寒也
　　袂掣也掣开也开张之以受臂屈伸也
　　袪虚也
　　袖由也手所由出入也亦言受也以受手也
　　衿亦禁也禁使不得解散也
　　带蒂也着于衣如物之系蒂也
　　系系也相连系也
　　衽襜也在旁襜襜然也
　　裾倨也倨倨然直亦言在后常见踞也
　　元端其袖下正直端方与要接也
　　素积素裳也辟积其要中使踧因以名之也
　　王后之上服曰袆衣画翚雉之文于衣也伊洛而南雉青质五色备曰翚鹞翚画鹞雉之文于衣也江淮而南雉素质五朵皆备成章曰鹞
　　阙翟翦阙缯为翟雉形似缀衣也
　　鞠衣黄如菊花色也
　　袒衣袒坦也坦然正白无文彩也
　　褖衣褖然黑色也
　　蔽也所以蔽膝前也妇人蔽膝亦如之齐人谓之巨巾田家妇女出自田野以覆其头故因以为名也
　　又曰跪襜跪时襜襜然张也
　　佩倍也言其非一物有倍贰也有珠有玉有容刀有帨巾有之属也
　　襦耎也言温耎也
　　葱跨也两股各跨别也
　　□袭也覆上之言也
　　禅衣言无也
　　属也衣裳上下相连属也荆州谓禅衣曰布亦是襜襦言其襜襜宏俗也
　　禅衣之无胡者也言袖夹宜形如沟也
　　中衣言在小衣之外大衣之中也
　　祢裆其一当胸其一当背也
　　帕腹横帕其腹也
　　抱腹上下有带抱裹其腹上无裆者也
　　心衣抱腹而施钩肩钩肩之间施一裆以奄心也
　　衫芟也衫末无袖端也
　　有里曰复
　　无里曰单
　　反闭襦之小者也却向着之领反于背后闭其襟也
　　妇人上服曰褂其下垂者上广下狭如刀圭也
　　撰也青绛为之缘也
　　裙下群也连接裾幅也
　　缉下横缝缉其下也
　　缘裙裙施缘也
　　缘施缘也
　　帔披也披之肩背不及下也
　　直领邪直而交下亦如丈夫服袍方也
　　交领就形名之也
　　曲领在内以中襟领上横壅颈其状曲也
　　单襦如襦而无絮也
　　要襦形如襦其要上翘下齐要也
　　半袖其袂牛襦而施袖也
　　留幕冀州所名大褶下至膝者也留牢也幕络也言牢络在衣表也
　　袍丈夫着下至跗者也袍苞也苞内衣也妇人以绛作衣裳上下连四起施缘亦曰袍义亦然也齐人谓如衫而小袖曰侯头侯头犹言解渎臂直通之言也
　　被被也被覆人也
　　衾广也其下广大如广受人也
　　汗衣近身受汗垢之衣也诗谓之泽受汗泽也或曰鄙袒或曰羞袒作之用六尺裁足覆胸背言羞鄙于袒而衣此耳裈贯也贯两脚上系腰中也
　　逼所以自逼束今谓之行縢言以裹脚可以跳腾轻便也
　　袜末也在脚末也
　　履礼也饰足所以为礼也
　　复其下曰舄舄腊也行礼久立地或泥湿故复其末下使干腊也
　　屦拘也所以拘足也
　　齐人谓韦屦曰屝屝皮也以皮作之不借言贱易有宜各自蓄之不假借人也
　　齐人云搏腊搏腊犹把作粗貌也荆州人曰粗麻韦草皆同名也粗措也言所以安措足也
　　屩跷也出行着之跷跷轻便因以为名也
　　屐搘也为两足搘以践泥也
　　□跨也两足各以一跨骑也
　　之缺前壅者胡中所名也犹速独足宜前之言也
　　鞋解也着时缩其上如履然解其上则舒解也
　　帛屐以帛作之如屩者不曰帛屩者屩不可践泥者也此践泥者也亦可以步泥而浣之故谓屐也
　　晚下如写其下晚晚而危妇人短者着之可以拜也
　　靸韦履深头者之名也靸袭也以其深袭覆足也
　　仰角屐上施履之名也行不得蹶当仰履角举足乃行也
　　
　　
　　
　　释宫室第十七
　　宫穹也屋见于垣上穹隆然也
　　室实也人物实满其中也
　　室中西南隅曰奥不见户明所在秘奥也
　　西北隅曰屋漏礼每有亲死者辄撤屋之西北隅薪以爨灶煮沐供诸丧用时若值雨则漏送以名之也必取是隅者礼既祭改设馔于西北隅令撤毁之示不复用也
　　东南隅曰窔窔幽也亦取幽冥也
　　东北隅曰宧宧养也东北阳气始出布养物也
　　中央曰中霤古者寝穴后室之霤当今之栋下直室之中古者霤下之处也
　　宅择也择吉处而营之也
　　舍于中含息也
　　宇羽也如鸟羽翼自覆蔽也
　　屋亦奥也其中温奥也
　　庙貌也先祖形貌所在也
　　寝寝也所寝息也
　　城盛也盛受国都也
　　郭廓也廓落在城外也
　　城上垣曰睥睨言于其孔中睥睨非常也亦曰陴陴裨也言裨助城之高也亦曰女墙言其卑小比之于城若女子之于丈夫也
　　寺嗣也治事者嗣续于其内也
　　廷停也人所集之处也
　　狱确也实桷人之情伪也又谓之牢言所在坚牢也又谓之圜土筑其表墙其形圜也又谓之囹圄囹领也圄御也领录囚徒禁御之也
　　亭停也亦人所停集也
　　传传也人所止息而去后人复来转相传无常主也
　　瓦踝也踝确坚貌也亦言也在外见也梁彊梁也
　　柱住也
　　□隐也所以隐桷也或谓之望言高可望也或谓之栋栋中也居屋之中也
　　桷确也其形细而疏确也或谓之椽椽传也相传次
　　而布列也或谓之榱在□旁下列衰衰然垂也
　　梠旅也连旅旅也或谓之槾槾绵也绵连榱头使齐平也上入曰爵头形似爵头也
　　楣眉也近前若面之有眉也
　　掇儒也梁上短柱也掇儒犹侏儒短故以名之也
　　牾在梁上两头相触牾也
　　挛挛也其体上曲挛拳然也
　　卢在柱端都卢负屋之重也
　　斗在栾两头如斗也斗负上员□也
　　笮迮也编竹相连迫迮也
　　屋脊曰甍甍蒙也在上覆蒙屋也
　　壁辟也辟御风寒也
　　墙障也所以自障蔽也
　　垣援也人所依阻以为援卫也
　　墉容也所以蔽隐形容也
　　篱离也以柴竹作之疏离离也青徐曰椐椐居也居于中也
　　栅迹也以木作之上平碛然也又谓之撤撤紧也诜诜然紧也
　　殿有殿鄂也陛卑也有高卑也天子殿谓之纳陛言所以纳人言之阶陛也
　　阶梯也如梯之有等差也
　　陈堂涂也言宾主相迎陈列之处也
　　屏自障屏也
　　萧廧在门内萧萧也将入于此自肃敬之处也
　　宁伫也将见君所伫立定气之处也
　　序次序也
　　夹室在堂两头故曰夹也
　　堂犹堂堂高显貌也
　　房旁也在堂两旁也
　　楹亭也亭亭然孤立旁无所依也
　　齐鲁读曰轻轻胜也孤立独处能胜任上重也
　　檐檐也接檐屋前后也
　　霤流也水从屋上流下也
　　阙在门两旁中央阙然为道也
　　罘罳在门外罘复也罳思也臣将入请事于此复重思之也
　　观观也于上观望也
　　楼谓户之间有射孔楼楼然也
　　台持也筑土坚高能自胜持也
　　橹露也露上无屋覆也
　　门扪也在外为人所扪摸也
　　障卫也
　　户护也所以谨护闭塞也
　　聪也于内窥外为聪明也
　　屋以草盖曰茨茨次也草为之也
　　寄上曰庐庐虑也取自覆虑也
　　草圆屋曰蒲蒲敷也总其上而敷下也又谓之庵庵奄也所以自覆奄也
　　大屋曰庑庑幠也幠覆也并冀人谓之庌庌正也屋之正大者也
　　井清也泉之清洁者也井一有水一无水曰汋竭也汋者水声汋汋也
　　灶造也造创物食也爨铨也铨度甘辛调和之处也
　　仓藏也藏谷物也
　　库舍也物所在之舍也故齐鲁谓库曰舍也
　　厩勼也勼聚也牛马之所聚也
　　廪矜也宝物可惜者投之其中也
　　囷绻也藏物缱绻束縳之也
　　庾裕也言盈裕也露积之言也盈裕不可称受所以露积之也
　　囤屯也屯聚之也
　　圌以草作之团团然也
　　厕言人杂在上非一也或曰溷言溷浊也或曰圊至秽之处宜常修治使洁清也或曰轩前有伏似殿轩也
　　泥迩也迩近也以水沃土使相黏近也
　　涂杜也杜塞孔穴也
　　垩亚也次也先泥之次以白灰饰之也
　　塈犹煟煟细泽貌也
　　
　　
　　
　　释床帐第十八
　　人所坐卧曰床床装也所以自装载也长狭而卑曰榻言其鹌榻然近地也
　　小者独坐主人无二独所坐也
　　枰平也以板作其体平正也
　　几屐也所以屐物也
　　筵衍也舒而平之衍衍然也
　　席释也可卷可释也
　　簟箪也布之簟簟然平正也
　　荐所以自荐藉也
　　蒲草也以蒲作之其体平也
　　旃也毛相着旃旃然也
　　褥辱也人所坐亵辱也
　　裘溲犹屡数毛相离之言也
　　榻登施大床之前小榻之上所以登床也
　　貂席连貂皮以为席也
　　枕检也所以检项也
　　帷闱也所以自障围也
　　幕幕络也在表之称也
　　小幕曰帟张在上帟帟然也
　　幔漫也漫漫相连缀之言也
　　帐张也张施于床上也小帐曰斗形如覆斗也
　　慊廉也自障蔽为廉耻也
　　幢容也施之车盖童童然以隐蔽形容也
　　户慊施之于户外也
　　床前帷曰帖言帖帖而垂也
　　幄屋也以帛衣板施之形如屋也
　　承尘施于上承尘土也搏辟以席搏着壁也
　　扆猗也在后所依倚也
　　屏风言可以屏障风也
　　
　　
　　
　　释书契第十九
　　笔述也述事而书之也
　　砚研也研墨使和濡也
　　墨痗也似物痗墨也
　　纸砥也谓平滑如砥石也
　　板般也般般平广也
　　奏邹也邹狭小之言也
　　札栉也编之如栉齿相比也
　　简间也编之篇篇有间也
　　簿言可以簿疏密也
　　笏勿也君有教命及所启白则书其上备忽忘也
　　椠板之长三尺者也椠渐也言其渐渐然长也
　　牍睦也手执之以进见所以为恭睦也
　　籍籍也所以籍疏人名户口也
　　檄激也下官所以激迎其上之书文也
　　检禁也禁闭诸物使不得开露也
　　玺徙也封物使可转徙而不可发也
　　印信也所以封物为信验也亦言因也封物相因付也
　　谒诣也诣告也书其姓名于上以告所至诣者也
　　符付也书所敕命于上付使传行之也
　　节赴也执以赴君命也
　　传转也转移所在执以为信也
　　券绻也相约束缱绻以为限也
　　□别也大书中央中破别之也
　　芺刻也刻识其数也
　　策书教令于上所以驱策诸下也
　　汉制约敕封侯曰册册赜也敕使厘赜不犯之也
　　示示也过所至关津以示之也
　　诣启也以君语官司所至诣也
　　书庶也纪庶物也亦言着之简纸永不灭也
　　画挂也以五色挂物上也
　　书称剌书以笔剌纸简之上也又曰写倒写此文也
　　书姓字于奏上曰书剌作再拜起居字皆达其体使书尽边徐引笔书之如画者也下官剌曰长剌长书中央一行而下之也又曰爵里剌书其官爵及郡县乡里也
　　书称题题谛也审谛其名号也亦言第因其第次也
　　书文书检曰署署予也题所予者官号也
　　上敕下曰告告觉也使觉悟知巳意也
　　下言上曰表思之于内表施于外也又曰上示之于上也又曰言言其意也
　　约约束之也敕饰也使自警饰不敢废慢也
　　谓犹谓也犹得敕不自安谓谓然也
　　
　　
　　
　　释典艺第二十
　　三坟坟分也论三才之分天地人之治其体有三也
　　五典典镇也制法所以镇定上下其等有五也
　　八索索素也着素王之法若孔子者圣而不王制此法者有八也
　　九丘丘区也区别九州土气教化所宜施者也此皆三王以前上古羲皇时书也今皆亡惟尧典存也
　　经径也如径路无所不通可常用也
　　纬围也反覆围绕以成经也
　　图度也尽其品度也
　　谶纤也其义纤微也
　　易易也言变易也
　　礼体也得其事体也
　　仪宜也得事宜也
　　传传也以传示后人也
　　记纪也纪识之也
　　诗之也志之所之也兴物而作谓之兴敷布其义谓之赋事类相似谓之比言王政事谓之雅称颂成功谓之颂随作者之志而别名之也
　　尚书尚上也以尧为上始而书其时事也
　　春秋春秋冬夏终而成岁春秋书人事卒岁而究备春秋温凉中象政和也故举以为名也
　　国语记诸国君臣相与言语谋议之得失也又曰外传春秋以鲁为内以诸国为外外国所传之事也
　　尔雅尔昵也昵近也雅义也义正也五方之言不同皆以近正为主也
　　论语记孔子与诸弟子所语之言也
　　法逼也莫不欲从其志逼正使有所限也
　　律累也累人心使不得放肆也
　　令领也理领之使不得相犯也
　　科课也课其不如法者罪责之也
　　诏书诏昭也人暗不见事宜则有所犯以此示之使昭然知所由也
　　论伦也有伦理也
　　称人之美曰赞赞纂也纂集其美而叙之也叙杼也
　　杼泄其实宣见之也
　　铭名也述其功美使可称名也
　　诔累也累列其事而称之也
　　谥曳也物在后为曳言名之于人亦然也
　　谱布也布列见其事也
　　统绪也主绪人世类相继如统绪也
　　碑被也此本王莽时所设也施其辘轳以绳被其上以引棺也臣子追述君父之功美以书其上后人因焉无故建于道陌之头显见之处名其文就谓之碑也
　　词嗣也令撰善言相续嗣也
　　
　　
　　
　　释名卷四
　　释用器第二十一
　　斧甫也甫始也凡将制器始用斧伐木巳乃制之也鎌兼也体廉薄也其所刈稍稍取之又似廉者也
　　斨戕也所伐皆戕毁也
　　仇矛雠也所伐则平如讨仇雠也
　　锥利也
　　椎推也耒亦椎也
　　凿有所穿凿也
　　镌鐏也有所鐏入也
　　耜似也似齿之断物也
　　犁利也利则发土绝草根也
　　檀垣也摩之使垣然平也
　　锄助也去秽助苗长也齐人谓其柄曰橿橿然正直也头曰鹤似鹤头也
　　枷加也加杖于柄头以挝穗而出其谷也或曰罗枷三杖而用之也或曰丫丫杖转于头故以名之也
　　锸插也插地起土也或曰销销削也能有所穿削也
　　或曰铧铧刳地为坎也其板曰叶象木叶也
　　把播也所以播除物也
　　拂拨也拨使聚也
　　耨以锄耨禾也
　　鑮亦锄类也鑮迫也
　　沟也既割去垄上草又辟其上以壅苗根使垄下为沟受水潦也
　　□杀也言杀草也
　　铚获忝铁也铚铚断穗声也
　　釿谨也板广不可得制削又有节则用此釿之所以详谨令平灭斧迹也
　　弥也釿有高下之迹以此弥其上而平之也
　　锯倨也其体直所截应倨句之平也
　　钃诛也主以诛除物根株也
　　
　　
　　
　　释乐器第二十二
　　钟空也内空受气多故声大也
　　罄磬也其声磬磬然坚致也
　　鼓郭也张皮以冒之其中空也
　　□导也所以导乐作也
　　鼙裨也裨助鼓节也
　　声在前曰朔朔始也在后曰应应大鼓也
　　所以悬鼓者横曰簨簨峻也在上高峻也从曰虡虡举也在旁举簨也簨上之板曰业刻为牙捷业如锯齿也
　　瑟施弦张之瑟瑟然也
　　筝施弦高急筝筝然也
　　筑以竹鼓之筑柲之也
　　箜篌此师延所作靡靡之乐也后出于桑间瞨上之地盖空国之侯所存也师涓为晋平公鼓焉郑卫分其地而有之遂号郑卫之音谓之淫乐也
　　枇杷本出于胡中马上所鼓也推手前曰枇引手却曰杷象其鼓时因以为名也
　　埙喧也声浊喧喧然也
　　篪啼也声从孔出如婴儿啼声也
　　箫肃也其声肃肃而清也
　　笙生也象物贯地而生也
　　竹之贯匏以瓠为之故曰匏也竽亦是也其中污空以受簧也簧横也于管头横施于中也以竹铁作于口横鼓之亦是也
　　搏拊也以韦盛糠形如鼓以手附拍之也
　　柷状如伏虎如见柷柷然也故训为始以作乐也
　　敔衙也衙止也所以止乐也
　　春橦也牍筑也以春筑地为节也
　　籥跃也气跃出也
　　篴涤也其声涤涤然也
　　铙声铙铙也
　　人声曰歌歌柯也所歌之言是其质也以声吟咏有上下如草木之有柯叶也故兖冀言歌声如柯也
　　竹曰吹吹推也以气推发其声也
　　吟严也其声本出于忧愁故其声严肃使人听之凄叹也
　　
　　
　　
　　释兵第二十三
　　弓穹也张之弓隆然也其末曰箫言箫梢也又谓之弭以骨为之滑弭弭也中央曰弣弣抚也人所持抚也箫弣之间曰渊渊宛也言曲宛也
　　弩怒也有势怒也其柄曰臂似人臂也钶弦者曰牙似齿牙也牙外曰郭为牙之郭也下曰悬刀其形然也合名之曰机言如机之巧也亦言如门户之枢机开阖有节也
　　矢指也言其有所指向迅疾也又谓之箭箭进也其本曰足失形似木木以下为本本以根为足也又谓之镝镝敌也可以御敌也齐人谓之镞镞族也言其所中皆族灭也关西曰釭釭铰也言有交刃也其体曰干言梃干也其旁曰羽如鸟羽也鸟须羽而飞矢须羽而前也齐人曰卫所以导卫矢也其末曰栝栝会也与弦会也栝旁曰形似也其受之器以皮曰箙谓柔服用之也织竹曰笮相迫笮之名也步人所带以箭又其中也马上曰鞬鞬建也弓矢并建立其中也
　　刀到也以斩伐到其所刀击之也其末曰锋言若锋剌之毒利也其本曰环形似环也其室曰削削峭也其形峭杀褁刀体也室口之饰曰琫琫捧也捧束口也下末之饰曰卑也在下之言也短刀曰拍髀带时拍髀旁也又曰露拍言露见也
　　佩刀在佩旁之刀也或曰容刀有刀形而无刃备仪容而巳
　　剪刀剪进也所剪稍进前也
　　书刀给书简札有所刊削之刀也
　　封刀铰刀皆随时名之也
　　戟格也旁有枝格也
　　戈句矛戟也戈过也所剌捣则决过所钩引则制之弗得过也车戟曰常长丈六尺车上所持也八尺曰寻倍寻曰常故称常也
　　手戟手所持摘之戟也
　　矛冒也刃下冒矜也下头曰鐏鐏入地也松椟长三尺其矜宜轻以松作之也椟速椟也前剌之言也
　　矛长丈八尺曰马上所持言其便杀也又曰激矛激截也可以激截敌阵之矛也仇矛头有三言可以讨仇敌之矛也
　　夷矛夷常也其矛长丈六尺不言常而曰夷者言其可夷灭敌亦车上所持也
　　□徐木作移矛长九尺者也□霍也所中霍然即破裂也
　　殳矛殳殊也长丈二尺而无刃有所撞挃于车上使殊离也
　　盾遯也跪其后避以隐遯也大而平者曰吴魁本出于吴为魁帅者所持也隆者曰须盾本出于蜀须所持也或曰羌盾言出于羌也约胁而邹者曰陷虏言可以陷破虏敌也今谓之曰露见是也狭而长者曰步盾步兵所持与刀相配者也狭而短者曰孑盾
　　上所持者也孑小称也以缝编秽谓之木络以犀皮作之曰犀盾以木作之曰木盾皆因所用为名也
　　彭排彭旁也在旁排敌御攻也
　　铠犹垲也垲坚重之言也或谓之甲似物孚甲以自御也
　　剑检也所以防检非常也又其在身拱时敛在臂内也其旁鼻曰镡镡寻也带所贯寻也其末曰锋锋末之言也
　　鋋延也达也去此至彼之言也
　　钩镶两头曰钩中央曰镶或椎镶或钩引用之之宜也
　　九旗之名日月为常画日月于其端天子所建言常明也
　　交龙为旗旗倚也画作两龙相依倚也通以赤色为之无文辨诸侯所建也通帛为旃旃战也战战恭巳而巳也三孤所建象无事也熊虎为旗军将所建象其猛如虎与众期其下也
　　鸟隼为旟旟誉也军吏所建急疾趋事则有称誉也杂帛为旆以杂色缀其边为翅尾也将帅所建象物杂也
　　龟蛇为旐旐兆也龟知气兆之吉凶建之于后察度事宜之形兆也
　　金羽为□□犹滑也顺滑之貌也
　　析羽为旌旌精也有精光也
　　緌有虞氏之旌也注旄竿首其形橤橤然也
　　绥夏后氏之旌也其形衰衰也
　　白旆殷旌也以帛继旐末也
　　翿陶也其貌陶陶下垂也
　　幢童也其貌童童也
　　幡幡也其貌幡幡也
　　校号也将帅号令之所在也
　　节为号令赏罚之节也
　　铎度也号令之限度也
　　金鼓金禁也为进退之禁也
　　戚戚也斧以斩断见者皆戚惧也
　　钺豁也所向莫敢当前豁然破散也
　　
　　
　　
　　释车第二十四
　　车古者曰车声如居言行所以居人也今曰车车舍也行者所处若车舍也
　　天子所乘曰玉辂以玉饰车也辂亦车也谓之辂者言行于道路也象辂金辂木辂各随所以为饰名之也
　　钩车以行为阵钩股曲直有正夏所制也
　　胡中车胡以罪没人为官奴者引之殷所制也
　　元戎车在军前启突敌阵周所制也
　　辇车人所辇也
　　柏车柏伯也大也丁夫服任之小车也
　　羊车羊祥也祥善也善饰之车今犊车是也
　　墨车漆之正黑无文饰大夫所乘也
　　重较其较重卿所乘也
　　役车给役之车也
　　栈车栈靖也麻靖物之车也皆庶人所乘也
　　軘车戎者所乘也
　　容车妇人所载小车也其盖施帷所以隐蔽其形容也
　　衣车前户所以载衣服之车也
　　猎车所乘以畋猎也
　　小车驾马轻小之车也驾马宜轻使之局小也
　　高车其盖高立载之车也
　　安车盖卑坐乘今吏之乘小车也
　　嬴车羔车各以所驾名之也
　　槛车上施槛栏以格猛兽之车也
　　轺车轺遥也远也四向远望之车也
　　辎车载辎重卧息其中之车也辎厕也所载衣物杂厕其中也骈车骈屏也四面屏蔽妇人所乘牛马也辎骈之形同有邸曰辎无邸曰骈辀句也辕上句也衡横也横马颈上也
　　游环在服马背上骖马之外辔贯之游移前却无常处也
　　胁驱在服马外胁也
　　阴荫也横侧车前以阴笒也
　　靷所以引车也鋈金涂沃也治白金以沃灌靷环也
　　续续靷端也
　　文□车中所坐者也用虎皮有文辨因与下舆相连着也
　　□伏也在前人所伏也
　　轼式也所伏以式敬者也
　　□□车中重荐也轻□□小貂也
　　毂埆也体坚埆也
　　辕援也车之大援也
　　枕横在前如卧床之有枕横也枕横也横在下也
　　荐板在上如荐席也齐人谓车枕以前曰缩言局缩也兖冀曰育御者坐中执御育育然也
　　较在箱上为辜较也
　　立人象人立也
　　或曰阳门在前曰阳两旁似门也
　　枙也所以枙牛颈也马曰乌啄下向又马颈似乌开口向下啄物时也
　　隆强言体隆而强也或曰车弓似弓曲也其上竹曰郎疏相远晶晶然也
　　□复也重复非一言之也
　　辋罔也罔罗周伦之外也关西曰輮言曲輮也或曰□□绵也绵连其外也
　　轮纶也言弥纶也周匝之言也
　　□言辐□入毂中也
　　舆举也
　　轴抽也入毂中可抽出也
　　釭空也其中空也
　　间也间釭轴之间使不相摩也
　　辖害也车之禁害也
　　輠裹也裹轵头也
　　轵指也如指而见于毂头也
　　笒横在车前织竹作之孔笒笒也
　　盖在上覆盖人也
　　軬藩也蔽水雨也
　　轑盖也如屋构橑也
　　杠公也众所公共也
　　犹秘啮也在车轴上正轮之秘齿前却也
　　屐似人屐也又曰伏兔在轴上似之也又曰輹輹伏也伏于轴上也
　　钩心从舆心下钩轴也
　　缚在车下与舆相连缚也
　　棠□也在车两旁□幰使不得进却也
　　幰宪也御热也
　　绁制也牵制之也
　　纷放也防其放弛以拘之也
　　辔咈也牵引咈戾以制马也
　　勒络也络其头而引之也
　　衔在口中之言也
　　鏕苞也所以在旁苞敛其口也
　　鞅婴也喉下称婴言缨络之也其下饰曰樊缨其形樊樊而上属缨也
　　韅经也横经其腹下也
　　靽半也拘使半行不得自纵也
　　羇检也所以检持制之也
　　缰疆也系之使不得出疆限也
　　遒也在后遒迫不得使却缩也
　　负在背上之言也
　　□悬也所以悬缚轭也
　　
　　
　　
　　释船第二十五
　　船循也循水而行也又曰舟言周流也其前立柱曰椳椳巍也巍巍高貌也
　　其尾曰柂柂拖也后见拖曳也且弼正船使顺流不使他戾也在旁曰橹橹膂也用膂力然后舟行也
　　引舟者曰笮笮作也作起也起舟使动行也
　　在旁拨水曰棹棹濯也濯于水中也且言使舟棹进也又谓之札形似札也又谓之楫楫捷也拨水使舟捷疾也所用斥旁岸曰交一人前一人还相交错也
　　帆泛也随风张幔曰帆使舟疾泛泛然也
　　舟中床以荐物者曰笭言但有箦如笭床也南方人谓之笭言湿漏之水然从下过也
　　其上板曰覆言所覆众枕也其上屋曰庐象庐舍也其上重室曰飞庐在上故曰飞也又在上曰爵室于中候望之如鸟雀之警示也军行在前曰先登登之向敌阵也
　　狭而长曰艨冲以冲突敌船也
　　轻疾者曰赤马舟其体正赤疾如马也
　　上下重床曰舰四方施板以御矢石其内如牢槛也
　　五百斛以上还有小屋曰斥候以视敌进退也
　　三百斛曰□□貂也貂短也江南所名短而广安不倾危者也
　　二百斛以下曰□其形径梴一人一人所行也
　　
　　
　　
　　释疾病第二十六
　　疾病者客气中人急疾也病并也并与正气在肤体中也
　　疹诊也有结气可得诊见也
　　疚久也在体中也
　　痛通也通在肤脉中也
　　痒杨也其气在皮中欲得发扬使人搔发之而扬出也
　　眩县也目视动乱如悬物遥遥然不定也
　　历□□从耳鼻中出历历然也
　　秃无发沐秃也毼头生创曰瘕毼亦然也
　　盲茫也茫茫无所见也
　　瞽鼓也瞑瞑然目平合于鼓皮也
　　蒙有眸子而失明蒙蒙无所别也
　　□缩坏也
　　瞎迄也肤幕迄迫也
　　眸子明而不正曰通视言通达目匡一方也又谓之丽视丽离也言一目视天一目视地目明分离所视不同也
　　目匡陷急曰眇眇小也目眦伤赤曰□□末也创在目两末也
　　目生肤入眸子曰浸浸侵也言侵明也亦言浸淫转大也
　　聋笼也如在朦胧之内听不察也
　　鼻塞曰鼽鼽久也涕久不通遂至窒塞也
　　龋朽也虫啮之齿缺朽也
　　喑唵然无声也
　　瘿婴也在颈婴喉也
　　痈喉气者喉中不通蓄成痈也
　　消□□渴也肾气不周于胸胃中津润消渴故欲得水也
　　呕伛也将有所吐脊曲伛也
　　欬刻也气奔至出入不平调若刻物也
　　喘湍也湍疾也气出入湍疾也
　　吐泻也故扬豫以东谓泻为吐也
　　乳痈曰妒妒褚也气积褚不通至肿溃也
　　心痛曰疝疝诜也先诜诜然上而痛也
　　□否也气否结也
　　小儿气结曰哺哺露也哺而寒露乳食不消生此疾也
　　注病一人死一人复得气相灌注也
　　泄利言其出漏泄而利也下重而赤白曰□言厉□而难也
　　阴肿曰隤气下隤也又曰疝亦言诜也诜诜引小腹急痛也
　　疼旱气疼疼然烦也
　　痔食也虫食之也
　　酸逊也逊遁在后也言脚疼力少行遁在后以逊遁者也
　　消弱也如见割削筋力弱也
　　懈解也骨节解缓也
　　厥逆气从下厥起上行人心胁也
　　疟酷虐也凡疾或寒或热耳而此疾先寒后热两疾似酷虐者也
　　疥齘也痒搔之齿□齘也
　　癣徙也浸淫移徙处自广也故青徐谓癣为徙也
　　胗展也痒搔之捷展起
　　肿钟也寒热气所钟聚也
　　痈壅也气壅否结裹而溃也
　　淋懔也小便难懔懔然也
　　疮戕也戕毁体使伤也
　　痍侈也侈开皮肤为创也
　　瘢漫也生漫故皮也
　　痕根也急相根引也
　　瘤流也血流聚所生瘤肿也
　　赘属也横生一肉属着体也
　　丘也出皮上聚高如地之有丘也
　　
　　
　　
　　释丧制第二十七
　　人死气绝曰死死澌也就消澌也
　　士曰不禄不复食禄也大夫曰卒言卒竟也
　　诸侯曰薨薨坏之声也
　　天子曰崩崩坏之形也崩硼声也
　　殪翳也就隐翳也
　　徂落徂祚也福祉殒落也徂亦往也言往去落也
　　罪人曰杀杀窜也埋窜之使不复见也
　　罪及余人曰诛诛株也如株木根枝叶尽落也
　　死于水者曰溺溺溺也不能自胜之言也
　　死于火者曰烧烧燋也
　　战死曰兵言死为兵所伤也
　　下杀上曰弑弑伺也伺间而后得施也
　　悬绳曰缢缢阨也阨其颈也
　　屈颈闭气曰雉经如雉之为也
　　狱死曰考竟考得其情竟其命于狱也
　　市死曰弃市市众所聚言与众人共弃之也
　　斫头曰斩斩腰曰腰斩斩暂也暂加兵即断也
　　车裂曰轘轘散也肢体分散也
　　煮之于镬曰烹若烹禽兽之肉也
　　槌而死者曰掠掠狼也用畏大暴于豺狼也
　　老死曰寿终寿久也终尽也生巳久远气终尽也
　　少壮而死曰夭如取物中夭折也
　　未二十而死曰殇殇伤也可哀伤也
　　父死曰考考成也亦言稿也稿于义为成凡五材胶漆陶冶皮革干稿乃成也
　　母死曰妣妣比也比之于父亦然也
　　汉以来谓死为物故言其诸物皆就朽故也既定死曰尸尸舒也骨节解舒不复能自胜敛也
　　衣尸曰袭袭匝也以衣周匝覆衣之也
　　以囊韬其形曰冒覆其形使人勿恶也
　　巳衣所以束之曰绞衿绞交也交结之也衿禁也禁系之也
　　含以珠具含其口中也
　　握以物着尸手中使握之也
　　衣尸棺曰敛敛藏不复见也
　　棺关也关闭也
　　椁郭也廓落在表之言也
　　人巳在棺曰柩柩究也送终随身之制皆究备也
　　于西壁下涂之曰殡殡宾也宾客遇之言稍远也涂曰攒攒木于上而涂之也
　　三日不生生者成服曰缞缞催也言伤催也绖实也
　　伤催之实也
　　绞带绞麻缌为带也三年之缞曰斩不缉其末直翦斩而巳期曰斋斋齐也
　　九月曰大功其布如粗大之功不善治练之也
　　小功精细之功小有饰也
　　缌麻缌丝也绩麻缌如丝也
　　锡缞锡治也治其麻使滑易也
　　疑拟也拟于吉也
　　穗细如穗也
　　疏疏如穗也
　　环绖末无余散麻圆如环也
　　弁绖加爵弁而素加绖也
　　重死者之资重也含余米以为粥投之瓮而悬之比葬未作主权以重主其神也
　　葬藏也
　　圹旷也藏于空旷处也
　　舆棺之车曰爫爫耳也悬于左右前后铜鱼摇绞之属耳耳然也
　　其盖曰柳柳聚也众饰所聚亦其形偻也亦曰鳖甲以鳖甲亦然也其旁曰墙似屋墙也
　　翣齐人谓扇为翣此似之也象翣扇为清凉也翣有黼有画各以其饰名之也两旁引之曰披披摆也各于一旁引摆之备倾倚也
　　从前引之曰绋绋发也发车使前也
　　悬下圹曰繂繂将也徐徐将下之也
　　棺束曰缄缄函也古者棺不钉也旁际曰小要其要约小也又谓之衽衽任也任制祭会使不解也
　　送死之器曰明器神明之器异于人也
　　涂车以泥涂为车也
　　刍灵束草为人马灵名之也
　　丧祭曰奠奠停也言停久也亦言扑奠合体用之也
　　朔望祭曰殷奠所用殷众也
　　既葬还祭于殡宫曰虞谓虞乐安神使还此也
　　又祭曰卒哭卒止也止孝子无时之哭朝夕而巳也
　　又祭曰祔祭于祖庙以后死孙祔于祖也
　　期而小祥亦祭名也孝子除首绖服练冠也祥善也
　　加小善之饰也
　　又期而大祥亦祭名也孝子除缞服服朝服缟冠如大善之饰也
　　间月而亦祭名也孝子之意澹然衰思益衰也
　　冢肿也象山顶之高肿起也
　　墓慕也孝子思慕之处也
　　丘象丘形也陵亦然也
　　假葬于道侧曰肂肂翳也
　　日月未满而葬曰渴言谓欲速葬无思也
　　过时而不葬曰慢谓慢傲不念早安神也
　　葬不如礼曰埋埋痗也趋使葬腐而巳也
　　不得埋之曰弃谓弃之于野也
　　不得停尸曰捐捐于地边者也
　　
　　
　　
　　
