杂纂三续[明]黄允交撰
　　李义山，浪子，以巷谈寓滑稽。王君玉、苏子瞻各仿之。遂成风流雅谑。后有续者，不免画足，宁复遗珠。徒为大雅罪人，未必能博好诙士一轩渠也。壬子下第，出白门车中识。
　　必不来
　　贫士请贵要。子弟穷后邀帮闲。
　　父母召训骄儿。衙官提势豪。冷曹结客。
　　杀风景
　　鼓吹游山。听歌说家务。
　　松林作厕。对名姬骂坐。名山壁上题诗。
　　不如不解
　　衲子称诗。闺人识字。
　　奴善作文。武将清谭。读书人精刀笔。
　　难理会
　　坊妓私谭。村巫作神语。  谬汉做文章。
　　劝不得
　　醉人唱曲。妒妻骂妾。
　　炼炉火。讲道学。
　　老人说远年事。爱小便宜。俗汉作诗。
　　难忘
　　游过好山水。良友箴规。
　　宠婢为妻所遣。情人语。困厄时受人怜。
　　不祥
　　咒骂天地祖先。日晏高眠。
　　遮护子孙过失。奴仆放谈。
　　笑人家俭啬。听妇女傲尊长。
　　开口说咒誓。妇女好游谈。
　　女人口出是非。子弟好用机诈。与无赖往还。
　　难久留
　　爱赌人手中钱。败子肥田。
　　无钱官居美任。雨中花。
　　老年娶少艾。京中下第秀才。有妒妻蓄艳婢。
　　学不得
　　好音声。臂力。
　　美姿貌。多子。不识羞。
　　未足信
　　公人说行止语。自称围棋高手。
　　娼愿从良。假托熟说同心话。
　　子弟向父兄言勤学。道学人称天理。
　　游客雌黄人物。欲为夫纳妾。  边官夸说谋略。
　　不可过
　　赌博被禁。好饮人无酒。
　　浪子乏缠头。荡姬受检束。
　　暗欢喜
　　掘地得藏金。贪人受重贿。
　　理学人迁美官。拐人赚痴人得手。新妇见郎君貌美。
　　阻兴
　　赏花无沽酒处。村客闯席。佳期发疝。
　　陡顿欢喜
　　乞儿见横财。贫人得富妻。
　　离乱后逢骨肉。多年致政忽起用。
　　得人怜
　　作家妻妾。孝顺儿。
　　妇人不长舌。小儿不嫌粗糙。
　　子弟好交长者。仆妾善体主人。
　　可惜
　　好天资不读书。名书画入村手。
　　作诗赠俗人。清官罢职。
　　好试文曳白。聪俊儿郎不自爱。有学人弄笔头。
　　闷损人
　　客途久雨。遇村老诉家务。
　　急归阻风。赔俗士久谭。
　　恶模样
　　村汉着新衣。和尚发怒。
　　妒妻骂婢。谄吏谒上司。学市井声态。
　　这回得自在
　　懒汉被逐。州县转京职。
　　边军遇赦。妾值妒妻亡。
　　迟滞
　　贵人见客。小儿进学堂。
　　遣爱婢。新婚远别。  清官升转。
　　富贵相
　　晚妆。记门簿。
　　婢子宝钗罗袖。后庭弦索声。
　　院内奚奴调马。古董客候门。
　　叵耐
　　无情妓。仆做主人。
　　播弄亲朋骨肉。就中取利。
　　庸人弹射文章。败军奏捷。
　　少道理
　　俗僧说法。醉汉教诲人。
　　将军掉书袋。纵子弟游闲。
　　冷淡
　　三家村赛社。草县开操。
　　广文先生升堂。措大会亲。初学人作赋。
　　无凭据
　　田夫讲故事。试场中更鼓。
　　村巫符咒。妓家年纪。
　　方士自称百岁。塞上叙军功。
　　不相称
　　重服挟妓。佛院养鸡豚。
　　侩子吃斋。皂快不喝叱。
　　措大斗鸡走狗。武将戒杀生。秀才出入公门。
　　佯不会
　　新妇推酒。坊伎减餐。尊长问卑幼歌唱。
　　旁不忿
　　豪家白占妻田。好官被劾。
　　看杂剧邪人害正。谬汉讥驳好诗文。看唆弄痴人作过。
　　怕人知
　　僧道走狭邪路。客路带重赀。
　　蓄违禁物。举子通关节。有私夫。
　　不嫌
　　贪人得薄赂。穷汉娶再醮妇。  淹滞措大中末榜。
　　强陪奉
　　妓伴老翁。村汉见贵亲。
　　病人请客。老娶少妻。
　　不图好
　　罢任与上司放对。失节妇再嫁。
　　革退吏胥发本官赃私。嫖荡后打《莲花落》。
　　说不得
　　同官挟去赃物。僧被行童对传。
　　买字眼着赚。在任吃劫。讲学人遭妻欧。
　　谩不得
　　向牙郎说物价。妄诞措大遇主司。
　　正人前漏脱空话。严明官听讼。对老伎使乖。
　　讳不得
　　阴疮出面。不爱好儿郎。
　　易图谋
　　贫家婢仆。俗客古书画。
　　下僚财物。败子田园。
　　没意头
　　与俗人论词赋。向再醮妇谈贞烈事。对落第举子夸新郎君。
　　重难
　　暑月登楼饮酒。破船遭风。
　　浊音人唱无板腔。隆冬落水。
　　丑妻奇妒。独子不孝。失意后遇负心人。
　　必不得
　　索悭人酒食。偃蹇措大假贷。穷书生乞富家婚。
　　不快意
　　负病赏花。佳会主人欠踊跃。中秋月淡。
　　不达时宜
　　借书籍不还。强评前辈文字。
　　闯妓席。书生御敌。
　　对人家子弟说淫艳事。索不相知酒食。
　　与无赖人辩曲直。邀落解秀才看迎举人。恶诗画强污人扇。
　　不识羞
　　单说富贵往还。开口脱空。
　　高自称许。惯使小机术。
　　剽窃诗文。逢人数子弟罪过。倚亲族贵势凌人。
　　虚度
　　少年不读书。月夜高眠。
　　好山水不游赏。妾遇主母妒。荡子妇。
　　不忍闻
　　屠门宰杀声。雨夜啼鹃。
　　边城报败。孤儿哭父。
　　老人听《蒿里》歌。酷吏拷掠声。
　　下第后唱《渭城》。恶少述淫亵语。
　　改不得
　　内相妇人形。见人便诙诨。
　　好市井诡谲。不肯说真话。
　　弄刀笔。喜暗唆。
　　快意
　　平城走骏马。饱帆张风。
　　花时人送酒。年少儿子及第。
　　胜地豪吟。美妾贤妻。
　　听人说神仙侠烈。乘胜逐敌。
　　
