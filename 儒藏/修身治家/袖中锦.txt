袖中锦 [宋] 太平老人
　天下第一 
　　监书、内酒、端砚、洛阳花、建州茶、蜀锦、定磁、浙漆、吴纸、晋铜、西马、东绢、契丹鞍、夏国剑、高丽秘色、兴化军孑鱼、福州荔眼、温州挂、临江黄雀、江阴县河豚、金山咸豉、简寂观苦笋、东华门把鲊、京兵、福建出秀才、大江以南士大夫、江西湖外长老、京师妇人，皆为天下第一，他处虽效之，终不及。 
　三出 
　　凤州三出，手、柳、酒。宣州四出，漆、栗、笔、蜜。 
　岭南节 
　　岭南所重之节，腊一，伏二，冬三，年四。 
　峡舟三字 
　　川人雇舟出峡，有三字：新、轻、卓［卓谓不揽客货］。 
　京妇美陋 
　　京师妇人，美者谓之搭子，陋者谓之七。盖搭子者，女傍着子为好字。七者，谓其不成妇女也。七字不成女字。 
　二妙 
　　苏州儿，越州女。 
　四禁 
　　中书四禁：一曰漏泄，二曰稽缓，三曰遗失，四曰忘误。 
　知酒法 
　　知酒美恶法，但以手扣其坛，其声清而长者，其酒必佳；声重而短者，其酒苦；声不响，其酒必坏。 
　老人十拗 
　　老人有十拗：白日顿睡，夜闲不交睫。哭则无泪，笑则泣下。三十年前事总记得，眼前事转头忘了。吃肉肚里无，总在牙缝里。面白反黑，发黑反白。 
　带子之人 
　　常言带子之人性多毒，忽戏之恐招悔吝，如瞎子、缺子、跛子之类是也。 
　少见三儿 
　　世闲少见三儿，谓麻面老儿，秃鬓、凸肚乞儿。 
　四事不可久恃 
　　世闲四事不可久恃：春寒、秋热、老健、君宠。 
　古所不及 
　　章相言：近世有古所不及者三事，洛花、建茶、妇人脚。 
　盗有三畏 
　　盗者有常语曰：不怕你铁墙铁壁，只怕你恶犬健人。偷儿云：夜入人家有三畏，一畏有老人，二畏有孩儿，三畏乳犬。如金银物在大柜，有铁钮，贼不能入。 
　唐畿尉六道 
　　唐畿尉有六道：入御史为佛道，入评事为仙道，入赤县为人道，入畿丞为苦海道，入县令为畜生道，入判司为饿鬼道。 
　四妖 
　　世有四妖：宫殿高侈谓之土木之妖，珠玑锦绣谓之服饰之妖，洛中牡丹、维扬芍药谓之花妖，妇人美色、能文翰谓之人妖。 
　仕宦三还 
　　仕宦改官后有三还：教官改秩作县，为还俗；职官后作县，为还债；作令了作县，为还魂。 
　四忌 
　　人有四忌：一日之忌暮无饱食，一月之忌暮无大醉，一岁之忌暮无远行，终身之忌暮无然烛行房。 
　鸡有五德 
　　鸡一名烛夜，一名司晨，有五德：头有冠象文，足有距象武，遇敌则鬬象勇，得食相呼象义，鸣不失时象信。 
　易为美 
　　妇人三上三中三下，皆易为美：墙上、马上、楼上，旅中、醉中、日中，月下、烛下、帘下。 
　仕宦五瘴 
　　仕宦有五瘴：急催暴敛，剥下奉上，名曰赋租之瘴。深文以逞，善恶不白，名曰刑狱之瘴。昏晨酣宴，弛废王事，名曰饮食之瘴。侵牟民利，以实私储，名曰贪财之瘴。盛畜侍妾，以娱声色，名曰帷薄之瘴。 
　五绝 
　　汉篆、晋字、唐诗、宋词、元曲。 
　三贱 
　　明州有三贱：烧底贱，着底贱，吃底贱。或问其故，曰：烧底是灯草，着底是草鞋，吃底是盐。 
　三荐 
　　有人嘲小邑市云：茶店汤瓶不曾荐，客店床上无藁荐，大街上好放荐。
