义山杂纂[唐]李义山撰
　　
　　必不来
　　穷措大唤妓女。醉客逃席。
　　把棒唤狗。客作偷物请假。追王侯家人。
　　不相称
　　先生不甚识字。贫斥使人。
　　穷波斯。不解饮弟子。
　　瘦人相扑。社长乘凉轿。
　　瘦杂职。病医人。
　　老翁入娼家。屠家念经。肥大新妇。
　　羞不出
　　新妇失礼。师姑怀孕。
　　初落解。相扑人面肿。
　　奴婢偷物败。犯奸。
　　富人乍贫。重孝醉酒。
　　子女豆瘢。处子犯物议。
　　怕人知
　　摄官系狱。犯人爱宠。
　　匿人子女。贼把赃物。
　　国忌动乐。亲情犯罪。透税。
　　相似
　　老鸦似措大，饥寒则吟。
　　穷亲情似破袖肘，常自出。
　　婢似猫儿，暖处便住。
　　京官似冬瓜，暗长。
　　印似婴儿，长长随身。
　　馒头似表亲，独见相亲。
　　燕子似尼姑，有伴方行。
　　县官似虎狼，动要伤人。
　　尼姑似鼠狼，入深处。
　　乐官似喜鹊，人见不嫌。
　　不嫌
　　徒行得劣马。饥得粗饭。
　　久贫得薄酒。渴饮冷浆。
　　行久得坐次。行急得小船。遇雨就小屋。
　　不如不解
　　措大解声音，解则废业。
　　妇人解诗，解则犯物议。
　　劣奴解识字，解则作过。
　　僧人解饮酒，解则昏教。
　　子弟解烧炼，解则破产。
　　官人解手艺，解则卑污。
　　恶不久
　　夫妇争小事。骂爱宠。
　　大僚门客发怒。赃滥官打骂公人。奸污僧尼骂行童。
　　迟滞
　　老长官上任。佐官勾追人。
　　谒致仕官。新媳妇见客。
　　休官后出入。穷汉醵率。
　　老剩员传语。贫家作会。孕妇行步。
　　不得已
　　忍病吃酒。掩意打儿女。
　　大暑赴会。汗流行礼。
　　为妻打骂爱宠。忍痛灼灸。
　　为人题疏头。穷寺院待过客。
　　被势位牵率。冒暑迎谒。老乞休致。
　　失本体
　　不学发遣书题，失子弟体。
　　吊孝不哀，失凶礼体。
　　不收拾碗器家事，口中不喃喃，失老婢体。
　　送客不出门下厅，不安排椅榻，失主人体。
　　不阑腰，不自持刀砧，失厨子体。
　　不点检学生作课，不念书，失先生体。
　　不口打口骂，失节级体。
　　早晚不礼拜念佛，失僧尼体。
　　仆子着鞋袜衣裳宽长，失仆子体。
　　不听呼唤、不会传语，失院子体。
　　逃席后不传语谢主人，失宾客体。
　　唱小喏，行步迟缓，失武官体。
　　恼人
　　遇佳食味，睥胃不调。终夜欢饮，酒尊却空。
　　赌博方胜，油尽难寻。牵不动驴马。
　　相看上司忽背痒。淘井汉急尿屎。
　　着不稳衣裳。扇不去蚊蝇。遣不动穷亲情。
　　隔壁闻语
　　说所送物好还么，必是不佳。
　　新娶妇却道是前缘，必是丑。
　　说食鲙恰好，必是少。
　　说太公八十遇文王，必是不达。
　　说食禄有地，必是差遣不好。
　　说随家丰俭，必是待客不成礼数。
　　说屋住得恰好，必是小狭。
　　咒骂祖先，必是家计不成。
　　不穷相
　　骏马嘶。蜡烛泪。
　　栗子皮。荔枝壳。
　　堆垛钱米。遗下花钿。
　　莺燕语。落花飞。
　　高楼上唱歌。念书声。捣药碾茶声。
　　谩人语
　　说风尘有情。说烧炼致富。
　　说在官课绩。说上位见知。
　　说所入庄课。自说勤苦读书。
　　说爱宠年纪小。穷县说官清。夸说器皿价例。
　　酸  寒
　　山县移市。村县喝道。
　　书斋作会。村县待客。
　　牛背上吹笛。骡鸣村中。
　　村汉呼鸡。村汉着新衣。
　　乞儿打驱傩。散乐打单枝鼓。
　　不快意
　　钝刀切物。破帆使风。
　　鲙醋不中。筑墙遮山。
　　树阴遮景致。花时无音乐。
　　暑月背风排筵。夏月着热衣服。
　　惶愧
　　出门逢债主。少人物未还。
　　犯人家讳忌。犯人家奴婢。
　　去人家失礼。撞见仇家。
　　醒酒后说醉时语。误说他心中讳事。
　　煞风景
　　松下喝道。看花泪下。
　　苔上铺席。斫却垂杨。
　　花下晒裩。游春重载。
　　石笋系马。月下把火。
　　步行将军。背山起高楼。
　　果园种莱。花架下养鸡鸭。妓筵说俗事。
　　难容
　　僧道对风尘笑语。客作儿恼婢。
　　少去就客。仆人学措大体段。
　　卑幼傲尊长。发怒对长官。
　　吏人学书语。虞候搀语论。
　　不忍闻
　　落第后闻喜鹊。旅店秋砧声。
　　孤馆猿啼。市井秽语。
　　做孝闻乐声。少妇哭夫。
　　夜静闻乞儿声。才及第便卒。
　　虚度
　　好时节褊迫。花时多雨。
　　好家业常厮吵。阉官有美妇。
　　贫家节日。好景不吟。
　　好厅馆不作会。贫家好花树。富家不会使用。
　　不可过
　　夏日肥汉。入舍妻恶。
　　穷措大举选。严恶人家奴婢。
　　遇着恶俗同官。守令发人家私事。
　　大暑涉长途。对粗俗人久坐。
　　遭贪酷上官。舟中雨漏。茅屋下秽湿
　　意  想
　　冬月着碧纱似寒。夏月见红似热。
　　入神庙若有鬼。腹大师尼似有孕。
　　重幕下似有人。过屠家觉膻。
　　见冰玉心中凉。见梅齿软。
　　恶模样
　　作客与人争相骂。打球坠马。
　　对大僚食咽。僧尼新还俗。
　　做客踏翻台桌。说主人密事。
　　对丈人丈母唱艳曲。嚼残鱼肉归盘上。
　　对众倒卧。横箸在羹碗上。
　　闷损人
　　局席办请客不来。不唤自来。
　　酒醉喝人。出门逢债主。
　　物贱无钱买。大暑逢恶客。
　　攫索人守着门。与仇家对坐。
　　被醉人缠住不放。美妾妒妻。
　　不达时宜
　　不相称强学时样妆束。下贱人前谈经史。
　　向娼妇吟诗。认他高贵为亲。
　　入境不顺风仪。将男女赴筵。
　　隔席和人唱。残食还主人。
　　夸男女伎俩。将主人酒食做人情。
　　筵上啜醋声。筵上包弹品味。奖男女娇騃。
　　无所知
　　与寡妇往来。与他饮食不谦让。
　　借他物令人取。得人恩不思报。
　　向人花园摘花果。入人房合取人物看。
　　食后不起妨主人。穷汉说大话。
　　家贫学人富。作客自呼宾。
　　问主人鱼肉价。暑月排筵久坐。家贫不守已。
　　痴顽
　　有钱不还债。知过不能改。
　　见他言语强拗。自不知非责人过。
　　话语不信。把酒犯令不受罚。
　　见人文字强评隲。家贫强作富贵相。
　　少知尘俗
　　狎近小人。合姓称名。
　　和匙把箸。未语先笑。
　　搀人话病。捶胸打背。
　　学市廛语牵曳衣衫。筵上乱叫唤。
　　着鞋卧人床。觑人不转睛。
　　愚昧
　　见人强语。背面说人过。
　　讲他人恶事。弃家酖酒。
　　讲人家密事。闻善不记。
　　闻过作他人。党妻儿骂人。
　　图他酒食作证人。说六亲过恶与外人。
　　三头两面趋奉人。父母在索要分张。
　　会聚不识尊长位次。有憾于人望人恕。有惠于人望人报。
　　时人渐颠狂
　　无因依妒毒仇记他人。酒后呼鬼神。
　　孝子说歌令。重孝斗鸡走马。
　　仇记恩门。长大汉放风筝。
　　养闲汉出入。卖田业了吉凶。
　　殢人掷杯珓。将田宅与人作保。妇女出街坊骂詈。
　　非礼
　　呼儿孙表德。母在呼舅作渭阳。
　　呼他兄作家兄。呼他弟作舍弟。
　　客穿人房合。对父母呼妻弟行。
　　听妻话怪尊长。傲慢尊长不拜。祭亡人却动乐。
　　不祥
　　卧吃食。无事嗟叹。
　　寝如尸。荐上座。
　　露顶吃食。对日月大小便。
　　未食碗中先插匙箸。卧床上唱歌曲。
　　牵父母作咒誓。妇人发垂下不收。
　　露顶写字。捶胸骂人。
　　枉屈
　　好父母无好子。好子无好妻。
　　好女无好良人。有钱不会使。
　　好衣不会着。向口惜食。
　　家富不追陪。向身惜衣。
　　好厅馆不洒扫。有匹帛不装着。
　　男女长成不教。好闲废业。
　　好颜色不解匹配。惜钱有病不医。
　　家藏书不解读。好妾驱使重难事。
　　明月夜旱睡。有好花不吟诗酌酒。
　　近好山水不游玩。有美味悭藏臭腐。
　　清要官自犯赃罪。年少时好闲不习事。权在手不作好事。
　　须贫
　　家有懒妇。早卧晚起。
　　作债追陪。养子不及妇。
　　狼藉米谷。仓库不点检。
　　抛散饮食。庄园不收入。
　　多输爱赌。漫藏贮不堪物。
　　弃业逐乐。物贵争买。
　　遮盖家作非为事。家事不惜爱。
　　物贱算分文不买。爱赌博饮酒。
　　多蓄爱宠。好迁移不止。
　　好结纳权贵。悭不中礼。多作淫巧。
　　必富
　　勤求俭用。见艺广学。
　　不迷酒色。不取债负。
　　不嫌粗辣。爱惜家事衣服。
　　耕种酿造及时。婢妾解机织。
　　钱物出入有簿历。算计买卖不失时。
　　及时收藏。检束家计不作践。
　　常点检家事。夜眠早起。
　　家养六畜。子弟一心。
　　主母不信佛。诸妇和谐。积少成多。
　　有智能
　　立性有守。密事藏机。
　　交结有智人。为客善谈对。
　　临事有心机。有疑问人。
　　酒后不多语。接论知今古。
　　回避他人讳。不习贱劣事。
　　入门问忌讳。入境问风俗。
　　尊敬德行人。小人不亲近。
　　不共愚人争是非。不妄自逞能。
　　不妄信奴仆。夜间常醒睡。
　　失去就
　　卸起帽与人言谈。衩衣出门迎客。
　　不敲门直入人家。主人未请先上厅坐。
　　席局上不慎涕唾。主人未揖食先举箸。
　　探手隔坐取物。众食未了先卸箸。
　　开人家盘盒书启。骂人家奴婢。钻壁窥人家。
　　养男训诲
　　一曰习祖业。二立言不回。
　　三知礼义廉耻。四精修六艺。
　　五谈对明敏。六知尊卑威仪。
　　七忠良恭俭。八孝敬慈惠。
　　九博学广览。十与贤者交游。
　　十一不事嬉游。十二有守。十三遇事有知识。
　　养女训诲@
　　一曰习女工。二议论饮食。
　　三温良恭俭。四修饰容仪。
　　五学书学算。六小心软语。
　　七闺房贞洁。八艳词不唱。
　　九闻事不传。十善事尊长。
　　强会
　　见他人文籍强披览。见他人鞍马逞乘骑。
　　见他人弓矢强弹射。见他人文字强弹驳。
　　见他人着衣强问色目。  见他人家事强处置。
　　见他人斗打强助拳。见他人物件强评价色。见他人评论强断是非。
　　无见识
　　不问道理随人做事。不说事因先骂人。
　　做贱劣人伎俩。俗人学僧家道场。
　　遇事不分别是非。习工艺之事。
　　不量能解使人。纵儿子学乐艺。
　　不识字自撰。纵儿子笼养。
　　男儿学女工。要小下便宜。
　　十戒
　　不得饮酒至醉。不得暗黑处惊人。
　　不得阴损于人。不得独入寡妇人房。
　　不得开人家书。不得戏取人物不令人知。
　　不得黑暗独自出行。  不得与无赖子弟往还。
　　不得借人物经旬不还。
　　
