西畴老人常言 宋 何坦 
    ○讲学
    学贵有常，而悠悠害道。循序而进，与日俱新，有常也。玩忄曷自恕，曰我未尝废，非悠悠乎？顾一曝而十寒，斯害也已。孔子曰：学如不及，犹恐失之。
    学不可躐等，先致察于日用常行。人能孝于事亲，友于兄弟，夫妇睦，朋友信，出而事君，夙夜在公，精白承德。虽穷理尽性，亦无越于躬履实行也。
    学以养心，亦所以养身。盖邪念不萌，则灵府清明，血气和平，疾莫之撄，善端油然而生矣，是内外交相养也。《记》曰：“心广体胖。”此之谓也。
    士有假书于人者，必熟复不厌；有陈书盈几者，乃坐老岁月。是以白屋多起家，膏梁易偷惰。知儆则庶几矣。
    君子之学，体用具藏修之，余时与事物酬酢，因可以识人情世态。其间是非利害，岂能尽如吾意哉？有困心衡虑，则足以增益其所未能也。
    交朋必择胜己者。讲贯切磋，益也；追随游玩，损也。若佞谀相甘，言不及义，宁独学寡闻，犹可以无悔吝。
    勿忌人善，以身取则焉，孳孽不已，恶知其非我有也？勿扬人过，反躬默省焉，有或类是，亟思悔而违改也。去其不善而勉进于善，是之谓善学。
    与刚直人居，心所畏惮，故言必择，行必谨，初若不相安，久而有益多矣。与柔善人居，意觉和易，然而言必予赞也，过莫予警也，日相亲好，积尤悔于身而不自知，损孰大焉！故美味多生疾，药石可保长年。
    孔门《大学》之道，备九思三畏，正心诚意也。敏事而谨言，修身也。孝友施于有政而家齐矣，敬信节用爱民惜力而国治矣。以至谨修宪度而四方之政行，振坠拔遗而天下之民归心。二帝三王子治之道，莫或加此矣。
    节食则无疾，择言则无祸。疾祸之生，匪降白天，皆自其口。故君子于口之出纳唯谨。
    礼以严分，和以通情。分严则尊卑贵贱不逾，情通则是非利害易达。齐家治国，何莫由斯？
    恭俭，美德也，出于矫则过。故足恭取辱，苦节招凶，君子约之以中，而行之以诚，则恭近礼，俭中度矣。
    子贡谓性与天道不可得而闻，夫子非隐也。如入孝出弟数语，必行有余力而后可以学文，盖实行不先则徒文无益，况可遽闻性与天道乎？后世学者从事口耳，且茫无所从入，乃窃袭陈言，自谓穷理尽性，亦妄矣。
    人心如盘水也，措之正则表里莹然，微风过之则湛浊动乎下，而清明乱乎上矣。夫水方未动时，非有以去其滓污也，澄之而已。风之过，非有物入之也，挠动则浊起而清白乱也。君子其谨无挠之哉！
    为己之学，成己所以成物，由本可以及末也。为人之学，徇人至于丧己，逐未而不知反本也。
    初学自诵数入，若口诵而心不在焉，罔然莫识其为何说也。学者展卷，当屏弃外虑，收心于方策间，熟复玩味，义理自明，所谓习矣而知察也。
    水道曲折，立岸者见而操舟者迷；棋势胜负，对奕者惑而傍观者审。非智有明暗，盖静可以观动也。人能不为利害所汩，则事物至前，如数一二，故君子养心以静也。
    为学日益，须以人形己，自课其功，然后有所激于中而勇果奋发，不能自已也。人一己百，虽柔必强。
    ○律己
    上智安行乎善，而无所避；中人觊福虑祸，故强为善，而不敢为恶；下愚瞀不畏祸，故肆为恶而亡所忌惮。
    日用饮食，取给不必精也；衣冠礼容，苟备不必华也。若悯耕念织，将惭惕不暇，敢过用乎哉？
    一毫善行皆可为，母徼福望报；一毫恶念不可萌，当知出乎尔者反乎尔。
    惟俭足以养廉，盖费广则用窘。盼盼然每怀不足，则所守必不固。虽未至有非义之举，苟念虑纷扰，已不克以廉靖自居矣。
    饮宁浅酌，食必分器，戒乎留残；衣必浣濯，破必缝补，戒于中弃。盖万物皆造化所畀予，深恶人殄坏之也。福者备也，备者百顺之名也。人惟起居饮食日顺其常，福莫大焉。昧者不悟其为福而徒歆慕荣利，不知荣利外物也，顾可当哉？
    饮啄前定，毋庸强求。任目前所有则自如，想珍异不获则心慊矣。自此理以推广，凡贵贱亨屯无入而不自得也。
    惠迪吉，从逆凶，惟影响然。世固有多行悖戾而未罹殃咎者，何也？天有显道，疏网难逃，霖淫浸渍，人固未之觉，迨两止则墙陨矣。
    士能寡欲，安于清澹，不为富贵所淫，则其视外物也轻，自然进退不失其正。
    人情惮拘检而乐放纵，初肆其情之所安，若未害也。操修不勤，威仪不摄；流入小人之域而不自觉，可不惧乎？所贵乎学问者，所以制其情之安肆也。
    君子安分养恬，凡物自外至者，皆无容心也。得则若固有之，不得本非我有也，欣戚不加焉。丰不见其有余，夫何羡？约不知其为乏，夫何慊？义理先立乎其在我，故人欲弗之累也。
    矜名誉，畏讥毁，自好也；忘检制，肆偷情，自弃也。自好者，中人也，可导之使为善也；自弃者，民斯为下矣，不足与有为也。
    知学则居贫无怨，学而探于道，则安贫能乐。常人贫则怨，小人贫则乱。
    学成行尊，优入圣贤之域者，上达也；农工商贾，各随其业以成其志者，下达也。夫子论上达下达，盖以学者对小民而并言也。若夫为恶为不义之小人，彼则有败乱耳，恶能达？
    名者，实之宾也。实有美恶，名亦随之。故溢美则为誉，溢恶则为毁，是以古者无毁誉，所谓直道而行也。
    过而能改者，上也，圣人也；过而不贰者，次也，几于圣也；有过而知悔，又其次也，抑亦可以为贤矣；下此则有文过而遂非者矣，舍曰欲之而必为之辞也。故曰：“吾未见能见其过而内自讼者也，吾夫子之所以叹也。”
    欲为君子，非积行累善，莫之能致。一念私邪，一事悖戾，立见其为小人。故曰：“终身为善不足，一旦为恶有余。”
    常情处顺适则安，值猜沮则惧。惧则知防，安则靡戒，故悔吝多生于念虑所不加，而动必检饬者，可保无咎也。
    君子有偶为小人所困，抑若自反无愧作，于我何损，又安知其不为进德之助欤？
    ○应世
    富儿因求宦倾赀，污吏以黩货失职，初皆起于慊其所无，而卒至于丧其所有也。各泯其贪心而安分守节，则何夺禄败家之有？
    士有宽余，义当轸念穷乏，然孰能遍爱之哉？骨肉则论服属戚疏，交朋则计情义厚薄，以次及之，如力所不逮，亦勿强也。
    酒用于馈祀醮集以成礼，若常饮则商刑所儆，彝酒则周诰所戒。况居官必有职业，处家亦有应酬，无故日饮则神昏思乱，安保其不舛谬哉？君子制之有节焉，惟宾飨则卜昼余，非烛后不举盏。
    江行者事神甚敬，言动稍亵则飘风怒涛对面立见，此诚有之。愚俗盖迫于势耳。君子不欺暗室，处平地者顾可肆乎？
    凡居人上，有势分之临。惟以恕存心，乃可以容下。故行动必先謦欲，步远则有前导，燕坐则毋帘窥壁听。是故君子不发人阴私，不掩人之所不及也。
    无仆御，莫事君子。平时当拊存以恩，而不可假之辞色。微过勿问，慵惰必儆，大不忠则斥远，斯可以无后患。女君之育婢获，亦莫不然。
    富贵利达是人之所欲也，然而出处去就之异趣，君子小人之攸分。盖君子必审夫理之是非，而小人惟计乎事之利害。审是非则虞人虽贱，非招不往；计利害则苟可获禽，虽诡遇为之。
    惟天生人，随赋以禄。蚕方蠕而桑先萌，儿脱胞而乳已生，如形声影响之符，孰主张是？彼皇皇求财利如恐不及者，岂不谬用其心耶？
    人事尽而听天理，犹耕垦有常勤，丰歉所不可必也。不先尽人事者，是舍其田而弗芸也；不安于静听者，是揠苗而助之长也。孔子进以礼，退以义，非尽人事与？得之不得曰有命，非听天理与？
    君子之事上也，必忠以敬；其接下也，必谦以和。小人之奉上也，必谄以媚；其待下也，必傲以忽。媚上而忽下，小人无常心，故君子恶之。
    齐人竞与右师言，媚其权也，为其能富贵己也。孟子独不与之言，知良贵在我也，不甘为小人屈也。去就有义，穷达有命，富贵在我，岂权幸所能擅哉？
    在仕者事上官如严师，待同僚如畏友，视吏胥如仆隶，抚良民如子弟，则无往而非学矣。居家者事亲如君，敬尊属如上官，待兄弟亲宾如同僚，慈幼少、恤耕役者如百姓，御奔走使令者如吏卒，而少加宽焉，是亦为政矣。
    世俗之爱其身，曾不如爱其子之至也。遣子入学必厉以勤，教子治身必导以为君子；逮迹其自为则因循惰弛，罕克自强，措心积虑甘心为小人而不以为病，兹非惑欤？有能即其所以为子谋者而为己谋，则思过半矣。
    ○明道
    道统之传自尧舜，《书》虽载精一传心，而学之名未著也。学聚问辨，盖夫子赞《易》之辞；如三王四代，惟其师出于记礼者之言尔。尧学于君畴等，说亦见于孙卿所述，六经未之前闻也。发明典学实自《说命》始，至成王而后缉熙光明，形于诗人之颂焉。由是推之，传说之有功于名教大矣。
    舜命契敷五教，《泰誓》数受狎侮五常，兹有见于经者。然初不列五者之目为何事也。所谓仁义礼智信，孔门垂教，因门人问及，则随为之答，亦未尝合五者而为言，至汉儒而后指名为五常矣。史氏以之协五行与五音，上配五星，下俪五事，其说似凿。然质诸理而当，揆之数而合，盖亦自然而然，非强为附会也。
    夫子论少壮老所当戒者三，为学者血气戒也，而未始言养气。养气之说实于孟子。然则夫子曷为不言养气也？曰：夫子称天生德于予而斯文在兹，其高明广大，浑然天成，视持养之功粗矣，是谓诚者，天之道也。若孟子则必善养而无害也，是谓思诚者，人之道也。充孟子之养，犹曰威武不能屈，则康人与宋司马，其如夫子何多？见其不知量也。
    夫子答仲弓、子桑伯子之问，闻子游弦歌之声而笑，皆微启其端以示之。居敬而行简，学道则爱人，必待二子自述，夫子然后进之曰：“雍之言然”，“偃之言是也”。其初也，夫子岂有隐乎？曰：开而弗达则思，举一隅使得以三隅自反也。颜子终日不违，既心通默识矣，犹必退省其私而后称，其亦足以发，非所谓循循善诱欤？若夫造如愚之境，则非二子所能及也。
    孔子曰：“我非生而知之者。吾有知乎哉？无知也。”孟子曰：“我知言，我善养吾浩然之气。我非尧舜之道不陈，齐人莫如我敬王也。”孔子每自抑，孟子每夸大，何也？曰：夫子宗主斯文，故道洪德博，如沧溟泰华无所不容。孟子思济斯民，故行峻言厉，如拯溺救焚，不暇退逊。圣贤分量固殊，而所遭时势又异，自不得而强同也。
    夫子品题诸子，皆因问仁发之。由也可使治千乘之赋，求可宰千室之邑，赤可使与宾客言，三子皆卿大夫之才也。出门如见大宾，使民如承大祭，则付雍以侯国之任矣。一日克己复礼，天下归仁焉，其与颜渊者何如哉？异时为邦之问，独以四代之礼乐许之，次而雍也，则可使南面。至若由、求辈，则仅列政事科而已。权衡诚设，宁有锱铢之爽乎？
    一贯之旨，曾子领其要，曰忠恕而已矣。及子思得其传，其论诚也，极而可以赞天地之化育。孟子嗣之，其论养气也，大而至于塞乎天地之间。夫圣门讲学，雍容唯诺而已。至子思、孟轲，乃如此张大，何欤？曰：圣道本平夷，夫子如一人在上，不言而信，群弟子如百僚相师，温乎其和也。子思、孟轲出自圣门，如肃将王命建侯植屏以蕃王室，八鸾四牡之盛，威仪皇皇，非复内朝之简且易矣。本厚而华实蕃，不亦宜乎？
    孔子之于阳货也，瞰其亡而往见之，不欲仕而诺以仕。圣人之言行当如是乎？待小人以权也，如不能全身远害而直堕恶人之阱，则何以为孔子？
    世未尝无贤者也，君不见用，故绩效不获显于时。士未尝无遗逸也，不遇圣贤，故声迹亦不著于后。微生亩、楚接舆与晨门、荷蒉、耦耕、荷之徒，虽议论趋响未合中道，然而生不逢辰，能卷怀遂志，岂不远胜夫同流合污以自辱者哉？不幸不遇明君，不得以所长自见也；抑又幸而遇吾夫子，犹得以所怀自白也。
    夫子之不为卫君也，冉有何疑？子贡又何待于问也？孔门诸子直情无隐，求实有疑。既于心未安，赐未能决，亦不敢臆对，逮闻夫子夷齐得仁何怨之论，不惟二子之疑释然，后世虽愚懵者，亦不待诏诰而自无疑惑矣。
    儒者之待异端，甚于拒寇敌，惟恐其得以潜窥侧睨也。若其回心向正，亦欲招而纳之，如逃杨墨而愿归于儒。孟子曰“归斯受之”，岂非招降纳款，开之以自新乎？
    杨墨害道，孟子辟之。在孔子时，岂无邪说讠皮行乎？不闻有以辟之，何也？曰：圣人之待异端，如十国之<耳氐>夷狄，人之<耳氐>禽兽也，世治化行则蛮夷率服矣。深居简出，虽有猛鸷其如人何？孔子不过曰攻乎异端斯害也已，子夏谓小道致远恐泥而已，处之于谈笑之间。而孟子乃深排峻抵，虽曰出于不得已，然亦辞费而力殆矣。
    七十子之在圣门，皆可与共学也，而未必皆可适道。由、求、商、赐诸子可与适道矣，未可与立也。可与立者，颜子一人而已。抑可与权乎？曰：其殆庶几，未达一间耳。择乎中庸，未造乎时中也；三月不违，未至于安仁也。曾子何如？悟道于一唯之间而临深履薄，终身戒惧，亦庶乎其为立也。
    子所雅言，诗书执礼而已。子以四教，文行忠信而已。圣道可谓简易，而冉求乃自病其力之不足，子贡谓犹天之不可阶而升，何哉？谁能出不由户，何莫由斯道也，匹夫之愚可以与知。天何言哉？四时行焉，百物生焉，宜学者望道而不可及也。
    ○莅官
    为政宽严孰尚？曰：张严之声，行宽之实。政有纲，令有信，使人望风肃畏者，声也。法从轻，赋从薄，使人安静自适者，实也。乃若始焉玩易启侮，终焉刑不胜奸，虽欲行爱人利物之志，吾知其有不能也。
    凡莅事之始，不可自出意见以立科条。虽尝有所受之，亦恐易地不便于俗也。苟人情有弗而固行之，终必格，如病其难行而中变，后有命令人弗信矣。故初政莫若一仍旧贯，如行之宜焉，何必改作？或节目未便，孰察而徐更之，人徒见上下相安而泯不知其所自，不亦善乎？故君子视俗以施教，察失而后立防也。
    官职崇庳当安义命。自抱关击柝以上，苟能官修其方，职思其忧，虽未著殊庸伟绩，亦可无愧于也无负于国。若苟且以侥求幸进，将谁欺乎？
    居下位求应上之期会，则莅事毋拘早晏也。然须群吏咸集，则观听无疑。吏或独抱文书以进，在我者固不为其私请而曲徇。万一小人巧设阴计，姑炫外以售其私，则瓜李何能自明？兹不可不防也。
    当官动必自防，凡家之器服所需，宜壹取诸其乡。不得已薪蔬常用市于官下，亦须给纳明文帐具，予直适平而物毋苛择，庶免于悔吝。
    敝政有当革者，必审稽源委，如其更也，于公私兼利，夫复何疑？若动而利少害多，不若用静吉也。
    举事而人情俱顺，上也。必不得已，利无十全，则宁诎己以求利乎人，毋贻害于人而求便乎己。
    法示防闲，非必尽用，职存临莅，安在逞威？但使条教章明，则易避而难犯。吾谨无以扰之，任其耕食凿饮，彼此两相忘矣。
    守曰牧民，令曰字民，抚养惟钧而孳毓，取义尤切也。盖求牧与刍，不过使饱适而无散佚耳。凡乳儿有所欲恶，不能自言，所以察其疾痒，时其饥饱，勿违其意，是司乳哺者责也。若保赤子，故县令于民为最亲。
    近世长民者每立抑强扶弱之论，往往所行多失之偏，未免富豪有辞于罚。夫强弱何常之有？固有赀厚而谨畏者，有怙贫而亡藉者，当置强弱而论曲直可也。直者伸之，曲者挫之，一当其情，人谁不服？若在事者律己不严而为强有力者所持，则政格不行，孰执其咎哉？
    君子当官任职，不计难易而志在必为，故动而成功。小人苟禄营私，择己利便而多所辟就，故用必败事。仲弓问政，夫子告之以举贤才。子游宰武城，方扣其得人而遽以澹台灭明对。夫邑宰之卑，仕非得志也，而圣门之教必使之以举贤为先；子游方闲暇时已得人于察访之熟。后世有位通显而蔽贤，不与之立，何以逃窃位之诮哉？
    ○原治
    帝者以道怀民，其治浑然而不可名也，故其民安之而习于相忘。王者以仁抚民，其治至公而无私也，故其民爱之而上下相乐。霸者以法齐民，其治假公以行其私也，故其民畏而相制不敢违。强国以威劫民，其治无往而非私也，故其民怨而易于相率以为乱。仅存之国厉民以自养，无复有政治也，故其君民相与危寄，惴惴然朝不谋夕矣。
    周之士贵以肆，秦之士拘且贱。士生于秦，士之不幸也，而于秦乎何益？以是知皋、夔、稷、契，知效忠嘉为当然。至夏商之季，亦岂逢、干所愿哉？
    人主立政造事，图惟永久则当参酌群言，是之谓佥谋。智略毕达则当择是而从，是之谓独断。若事必己出而弗加咨访，乃自用也，谓之独断可乎？自用则小，最君人者之大戒也。
    君臣相与谋谟，各由其心之相契而入。文帝天资仁厚，闻张释之长者之言而悦；景帝资禀不及，而晁错术数之说得以投之。故以德化民，克成刑措之风；以智驭物，循致七国之变。一言契合，治体以分，可不谨夫！
    君子之事君，当弥缝其阙而济其所不逮。汉武帝好大喜功，方穷奢极靡，而公孙洪为相，乃以人主病不广大为言，孟子所谓逢君之恶者欤？
    人君以至诚治天下，不容有一毫之伪也。伪萌于心则发于政，事有不可掩焉者。如病作于心而脉已形，饮未及醉而色已见，可畏也哉！
    人主之心不可有所偏倚。汉武初年独任宰相，致田之专恣擅权。厥后偏信诤臣，致严、朱、吾丘、主父诸人交私诸侯，潜蕴赞诉。故曰：“偏听生奸，独任成乱。”
    大哉，我宋之祖宗容受谠言，养成臣下刚劲之气也！朝廷一黜陟不当，一政令未便，则正论辐凑，各效其忠，虽雷霆之威不避也。汉唐恶足以语此哉？
    有过而讳言，适重其过；因言而遽改，适彰其美。晋灵公冬寒而役民凿池，过也；能听宛春之谏而罢其役，后世有取焉，为其能用人之善也。况不为灵公者，可讳过而惮改乎？
    舜取人为善，咨四岳，辟四门，无所不访也。近君侧之人有不待问而自言者，或恐其有所挟而言，未可遽信也，故必察焉。所谓好问而好察迩言是也。
    天下不能常治，有弊所当革也；犹人身不能常安，有疾所当治也。溺于宴安而因循弗革，是却药屏医而觊疾之自愈也；率意更张而躁求速效，是杂方俱试而幸其一中也。
    善保家者戒兴讼，善保国者戒用兵。讼不可长，讼长虽富家必敝；兵不可久，兵久虽大国必诎。理有曲直，有司者治之，曲者必受罚；师有曲直，天鉴实临之，曲者必败绩。故安分守己，崇逊息争，可以长守富也；饬备安边，爱民惜费，可以长享治也。
    齐国尝饥，孟子言于王而为之发棠。他日饥，齐人望之，孟子忍不与复请，何也？孟子非有言责而齐王本无爱民之诚心，一请而偶从，亦觉其若蹈虎尾矣。彼受牧者恝然立视，矧不在其位而狃于数请，得不贻攘臂之诮哉？以孟子切于济民，且未免避远形迹。人君不能舍己从人，则无望乎嘉言之罔伏也。
    进危言于平治之世，明主不可易之以为过计也。齐威侯不说扁鹊有疾当治之言，逮至疾深，彼则望之而走矣。图治者其毋忽乎思患豫防之戒哉！
    四方有败，当国者讳言，犹赤子受病，保母为之掩覆也。故祸几始作，当杜其萌；疾证方形，当绝其根。讳乱而不早治者，危其国；讳病而不亟疗者，亡其身。
    ○评古
    季氏将伐颛臾，由、求同见而请问焉。夫子未答而独呼求以责之，盖主是役者，求也。求因闻持危扶颠之戒而后独陈夫近费当取之说，夫子何以逆知其主是役哉？为兵谋者先聚敛圣门，尝鸣鼓以声求之罪矣。然则子路不与谋欤？曰：不与谋则不同请矣。盖求实倡而由和之也，宜夫子并目之为具臣也。
    不仁者不可以久处约，为其好勇而疾贫，易于为乱也。然则如之何？王者制民之产使有常业，则不至于久处约矣。彼有仰事俯育之资，虽使不仁且勇，非迫于贫之可疾，肯捐所爱而为乱乎？
    孟子不肯枉尺直寻，及说时君则每因其所好而进说，何也？功利之与仁义犹水火之相反，不乘其所乐闻而巽入之，则正论难以动其听也。他日语齐王，方问以四境不治，则遽顾左右而言他矣。不仁者可与言哉？
    齐梁之君，地丑德齐。孟子以仁义游于其间，幸其听用，则皆可以泽民也。卒乃谓齐王足用为善，至梁惠则以不仁斥之，非有适莫也，志莫患乎自满而惟虚可以受人。梁惠自矜其于国尽心而齐宣犹能谓吾忄昏不敏，取齐弃梁于此乎决矣。然而卒无成功者，天也。孟子亦自叹夫天未欲平治也。
    滕文公服膺孟子之教讲明，凡一再而行之身，措之国者，已有余用。民之被泽未也，而仁心仁闻已达乎四境，贤者闻风而悦之，许行自楚往，陈相自宋往，何其速哉！信乎饥渴者易为饮食也。
    梁襄，惠王之嗣也，孟子鄙之，谓望之不似人君。齐王之子亦人子也，孟子一望见之顷，则兴喟然之叹，为大哉之称。于此亦可见取齐弃梁之意也。
    什一，中制也，三代共之。由春秋至战国，良法废格而取民出于私意久矣。戴盈之欲复什一而未能，无勇也；白圭欲二十而取一，过犹不及也。
    唐杜佑建省官之议，上稽有虞之制，疾当时诸曹列寺官名之重复也。今六部长贰并制而诸司各具郎员，卿监与少皆除而丞属亦俱充备。方之古制，冗不亦甚乎？是又杜佑之所未见也。
    先儒论本朝兵制之善，谓天下之兵本于枢密，有发兵之权而无握兵之重，京师之兵总于三帅，有握兵之重而无发兵之权，意深矣远矣。历数百年而无兵患，可为法于天下后世，愈久而愈无弊也。
    古称将帅，名号一也，今日之制实则异焉。将所以握兵，诸军统制、统领、正副将是也。帅所以御将，诸道制置经略安抚、知州带节制是也。体统相维，上下相制，朝廷远虑过于前代矣。
    租赋，田桑所出也，自禹定制，不使贡其所无。今之取民视古什一，何啻数倍矣，谷帛之外又折估而使输钱焉。夫民不能自鼓铸也，使捐其所有，损所直以就所售，吏之不良又先期以趣之，斯民益不堪命也。古者山虞不赋鱼鳖，川衡不贡材木，先王恤民之意概可识矣。
    朝廷责守令以惠养，德意美矣。近制郡守更代，以财计亏盈为殿最。于是常赋之在邑者，郡皆掩取不遗，而督迫于县者日急。令亡所从出则又苛责于民，是泽上壅而害流于下也。法不良而欲美意之行，难矣！
    ○用人
    使人当用其所长而略其所短，则无弃才。事上当度己量力以肃共王命，则无败事。责人以其所不能，是使马代耕也；强己才之所不逮，是行舟于陆也。
    虞朝九官各因能任职而终身不易，后世庸才不量能否而俾更九职之事，以此责治，不亦难乎？而况鲜同寅协恭之诚，无率作兴事之志？盖由朝除夕改之不常，考绩黜陟之法废也。
    朝廷需贤以为用，常患乎欲用而无才。人才修饬以待用，每厄于无路以自进。盖贤否之不辨则铨曹资格病之也，奔竞者得志则庙堂听察不广也。上下相求，两不相值，欲贤才不遐遗，官职无旷弛，得乎？
    州县置学以教养人才，美意也。设教官之科而许人求试，是使人之好为人师也。师严然后道尊，顾未能无患失之念，恶在其为尊乎？
    君子小人互相指为朋党，辨之不早则君子常被诬而小人常得志也。先儒有言曰：“君子至公引类，小人徇私立党。”善夫为国者，知所以扶植善类而不为恶党所倾，其庶几矣。
    何代不生贤，虽战国之世，未尝无也，而曷为不能致治？鲁之使乐正子为政也，用未必专也；宋使薛居州在王所也，爱莫助之也。滕将行王政而选择使毕战也，国褊小而无得展布也，甚至居位而言不见用，在下而上不见知，如齐之氐蛙、孔距心者，若之何而能致治哉？故君臣相得，古今所难也。
    ○止弊
    甚矣风俗侈靡而法禁不行也。泥金以饰服玩，而山泽之产毛矣；销钱以为器具，而鼓铸之利蠹矣。京都列肆，日价相夸，远方何禁焉？王公戚里，时尚竞新，士庶何责焉？法行而后化流，皆当自近始也。
    冠昏丧祭，民生日用之礼，不可苟也。在上莫为之制节而一听俚俗之自为，鄙陋不经甚矣。考古酌今，著为彝典，颁之四方，以革猥习，是当今之急务也。
    三代盛时，民德归壹，农祥祈报而已。今也祠社非时，率敛征醵，急于官府，是以丰年常若不给，一遇饥歉则流亡矣。上之教不明，下由之而莫知悔也，勿之何而使斯民之富庶也？
    自左道乱俗，有茹蔬杂聚而生废人理者；自妖巫惑众，有病不医药而死非正命者。准之法令，皆杀无赦。今愚迷诳诱，壁挂空文而刑戮不加焉，何以革其非而导之归正欤？
    国匮民贫，莫今为甚矣。寺观塔庙崇建未已也，乃曰人自乐施，非欺罔乎？为国者藏富于民，今乃潜耗民力，竭国本矣。上之人宜亟为禁止也，况有导之者乎？古者禁人群饮，今榷酤牟利，设法以诱其来，惟恐其不酣醉也。古者制民常产，今民自有田，州县利于税契，惟恐其不贸易也。富教大略如此，欲风俗还醇，不可得也。
