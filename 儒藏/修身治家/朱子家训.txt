《朱子家训》
　　
　　[清]朱用纯 
　　
　　黎明即起，洒扫庭除，要内外整洁。
　　
　　既昏便息，关锁门户，必亲自检点。 
　　
　　一粥一饭，当思来处不易；半丝半缕，恒念物力维艰。 
　　
　　宜未雨而绸缪，毋临渴而掘井。 
　　
　　自奉必须俭约，宴客切勿流连。 
　　
　　器具质而洁，瓦缶胜金玉；饭食约而精，园蔬愈珍馐。 
　　
　　勿营华屋，勿谋良田。 
　　
　　三姑六婆，实淫盗之媒；婢美妾娇，非闺房之福。 
　　
　　童仆勿用俊美，妻妾切忌艳妆。 
　　
　　祖宗虽远，祭祀不可不诚；子孙虽愚，经书不可不读。 
　　
　　居身务期质朴，教子要有义方。 
　　
　　莫贪意外之财，莫饮过量之酒。 
　　
　　与肩挑贸易，毋占便宜；见穷苦亲邻，须加温恤。 
　　
　　刻薄成家，理无久享；伦常乖舛，立见消亡。 
　　
　　兄弟叔侄，须分多润寡；长幼内外，宜法肃辞严。 
　　
　　听妇言，乖骨肉，岂是丈夫；重资财，薄父母，不成人子。 
　　
　　嫁女择佳婿，毋索重聘；娶媳求淑女，勿计厚奁。 
　　
　　见富贵而生谄容者，最可耻；遇贫穷而作骄态者，贱莫甚。 
　　
　　居家戒争讼，讼则终凶；处世戒多言，言多必失。 
　　
　　勿恃势力而凌逼孤寡；毋贪口腹而恣杀性禽。 
　　
　　乖僻自是，悔误必多；颓惰自甘，家道难成。 
　　
　　狎昵恶少，久必受其累；屈志老成，急则可相依。
　　
　　轻听发言，安知非人之谮诉，当忍耐三思； 
　　
　　因事相争，焉知非我之不是，须平心再想。 
　　
　　施惠无念，受恩莫忘。 
　　
　　凡事当留余地，得意不宜再往。 
　　
　　人有喜庆，不可生妒忌心；人有祸患，不可生喜幸心。 
　　
　　善欲人见，不是真善，恶恐人知，便是大恶。 
　　
　　见色而起淫心，报在妻女；匿怨而用暗箭，祸延子孙。 
　　
　　家门和顺，虽饔飧不济，亦有余欢； 
　　
　　国课早完，囊橐无余，自得其乐。 
　　
　　读书志在圣贤，非徒科第；为官心存君国，岂计身家。 
　　
　　守分安命，顺时听天。为人若此，庶乎近焉。
　　
