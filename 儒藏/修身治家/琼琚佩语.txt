琼琚佩语 柏乡魏裔介贞庵纂
　　
　　为学
　　一时劝人以口，百世劝人以书。［韩退之］
　　圣希天，贤希圣，士希贤。［周濂溪］
　　涵养须用敬，进学则在致知。［程明道］
　　六经须循环理会，义理无穷。［程伊川］
　　吾道自足，何事旁求。［张横渠］
　　学者于释氏之说，直须如淫声美色以远之。不尔，则骎骎然入于其中矣。［程明道］
　　心不清则无以见道，志不确则无以立功。［林和靖］
　　读书，吾得其要天命之性是也。［薛文清］
　　读书不向自家身心做工夫，虽读尽天下书，无益也。［薛文清］
　　开卷即有与圣贤不相似处，可不勉乎。［薛文清］
　　为学只是学天理人伦，外此便非学。［薛文清］
　　造化无一息之间，人之存心亦当无一息之间。［薛文清］
　　论性是学问大本大原。［薛文清］
　　才收敛身心便是居欲，纔寻思义理便是穷理。二者交资，而不可缺一也。［薛文清］
　　自有文籍以来，汗牛充栋之书日益多，要当择其是而去其非可也。［薛文清］
　　得圣学之真，则知异学之妄。［薛文清］
　　圣贤相传之道，尽性而已。［薛文清］
　　周子之几，超凡之梯；张子之豫，作圣之据；程朱之敬，立身之命。敬以立身，豫以作圣，几以超凡。吾计始定。［蔡虚斋］
　　赵文肃公曰：少年不学隳复隳，壮年不学亏复亏，老年不学衰复衰。一息不学谓之忘，一时不学谓之狂，一日不学谓之荒。或问何谓学，曰：瞬有存，息有养，仁不可终食违，道不可须臾离，礼乐不可斯须去。［脉望］
　　观川流则思道体之无穷，视日阴则知天行之不息。［南牖日笺］
　　君子不能无非心之萌，而旋即去之，故日进于圣贤。小人不能无良心之萌，而旋自昧之，故日近于禽兽。［赵梦白］
　　此生不学一可惜，此日闲过二可惜，此身一败三可惜。［黄正夫］
　　量思宽，犯思忍，劳思先，功思让，坐思下，行思后，名思悔，位思卑，守思终，退思早。［玉剑尊闻］
　　天地有万古，此身难再得。人生只百年，此日最易过。幸生其间者，不可不知有生之乐，亦不可不怀虚生之忧。［座右编］
　　太极之秘义，一洙泗之微言。［孙锺元］
　　读书不独变化气质，且能养人精神。盖义理收摄故也。［拈屏语］
　　孟子生而杨墨熄，程朱出而佛老衰。［曹厚庵］
　　为学全在精神，精神不足，未有能成者。精神者，二五之萃，人之本，德之舆也。爱养精神，完固其学，易明易成。［研几录］
　　
　　修己
　　制水者必以堤防，制性者必以礼法。［林和靖］
　　为学大益，在自求变化气质。［张横渠］
　　阳明胜则德性用，阴浊胜则物欲行。［张横渠］
　　正心之始，当以己心为严师。［张横渠］
　　动以天为无妄。［程伊川］
　　蝉蜕人欲之私，春融天理之妙。［张南轩］
　　心本可静，事触则动。动之吉为君子，动之凶为小人。［遵生笺］
　　山势祟峻则草木不茂，水势湍急则鱼鳖不留。观山水可以观人矣。［薛文清］
　　气昏物诱者性之害，识明理胜者学之功。［薛文清］
　　知道则言自简。［薛文清］
　　慎言谨行，是修己第一事。［薛文清］
　　名节者，道之藩篱。藩篱不守，其中未有能独存者。［陈白沙］
　　不自重者取辱，不自畏者招祸，不自满者受益，不自是者博闻。［景行录］
　　人之精神，贵藏而用之。苟衒于外，鲜有不败者。［邵子］
　　象以牙而成擒，蚌以珠而见剖，翠以羽而招网，龟以壳而致亡，雉以尾而受羁，鹦以舌而取困，麝以脐而被获，犀以角而就烹，金铎以声自毁，膏烛以明自煎。故勇士死于锋镝，智士败于壅蔽，好水者溺于水，驰马者堕于马。君子慎勿以炫露而招损哉。［什类书］
　　寡言者可以杜忌，多行者可以藏拙，寡智者可以习静，寡能者可以节劳。［省身集要］
　　器虚则注之，满则覆之。木小则培之，大则伐之。故虚可处，满不可处也；小可处，大不可处也。［何大复］
　　以简傲为高，以謟谀为礼，以刻薄为聪明，以阘葺为宽大，胥失之矣。［省身长语］
　　养得胸中无一物，其大浩然无涯。有欲则邪得而入，无欲则邪无自而入。且无欲则所行自简，又觉胸中宽平快乐，静中有无限妙理。［薛文清］
　　造化翕聚专一则发育万物有力，人心凝静专一则穷理作事有力，愈收敛愈充扩，愈细密愈广大，愈深妙愈高明。［薛文清］
　　人须是一切世味淡薄方好，不要有富贵相。常自激昂，便不得到坠堕。［胡文定］
　　凡人之心，存于有警，而佚于无制。［自警编］
　　君子事来而心始见，事去而心随空。［座右编］
　　言行拟古人则德进，功名付天命则心闲。报应念子孙则事平，受享虑疾病则用俭。［座右编］
　　容耐是忍事第一法，安详是处事第一法，谦退是保身第一法，涵容是处人第一法，置富贵贫贱死生常变于度外是养心第一法。［座右编］
　　造命者天，立命者我。［袁了凡］
　　日日知非，日日改过。［袁了凡］
　　天下聪明俊秀不少，所以德不加修、业不加广者，只为因循二字担合一生。［袁了凡］
　　善所当为，羞谭福报。［座右编］
　　颜曾希圣，四勿三省。［玉剑尊闻］
　　尽人伦，体天理。［朱勉斋］
　　提出良心，自作主宰，决不令为邪欲所胜，方是工夫。［金伯玉］
　　血气盛则克治难，欲养心者先治其气。［吴元汭先生］
　　戒之为言，最为入道之首而进德之先。［吴元汭］
　　念头起处，纔觉向欲路上去，便挽从理路上来。一起便觉，一觉便转。［菜根谈］
　　节义傲青云，文章高白雪，若不以德性陶镕之，终为血气之私、技能之末。［莱根谈］
　　
　　惇伦
　　父善教子者，教于孩提。君善责臣者，责于冗贱。盖嗜欲可以夺孝，富贵可以夺忠。［林和靖］
　　以爱妻子之心事亲，则无往而不孝。以保富贵之心事君，则无往而不忠。［林和靖］
　　以忠孝遗子孙者昌。［林和靖］
　　尝思君臣父子夫妇兄弟朋友，有多少不尽分处。［程明道］
　　为家以正伦理、别内外为本，尊祖睦族为先，以勉学修身为要，树艺牧畜为常。守以节俭，行以慈让，足己而济人，习礼而畏法，可以寡过，可以静摄，可以成德。［遵生笺］
　　孝友德行第一事，故曰行仁之本。张仲以孝友人佐天子，君陈以孝友出尹东都，大舜以孝友为天子。［郑淡泉］
　　凡为子孙计者，当戒以忿怒致争。忿怒致争，其初甚微，其祸甚大。语曰：一朝之忿，忘其身以及其亲。此之谓也。性犹火也，方发之初，灭之甚易。既炎则焚山燎原，不可扑灭。若人屡相凌逼，当理遣之、逊避之。［王氏家训］
　　狄梁公以一身系唐宗社之重，贤者识其心，自白云一念中来。故曰求忠臣于孝子之门。［陈白沙］
　　易基乾坤，诗始关睢。夫妇之际，人道莫重焉。周太王、王季、文王、武王，有太姜、太妊、太姒、邑姜为配。周之子孙独盛于夏商，世祚亦最永。岂惟帝王，古今世家，亦多繇母德之贤。故婚配不可不慎。［集语要］
　　常观孝弟之风，多敦于贫贱之族，而衰于富贵之家。盖贫贱之族，骨肉相爱之情真也。富贵之家，势利争夺之私胜也。［东谷赘言］
　　闻君子议论，如啜苦茗，森严之后甘芳溢颊。闻小人谄笑，如嚼糖冰，爽美之后寒冱凝腹。［樵谈］
　　家人有过，不宜暴扬，不宜轻弃。此事难言，借他事隐讽之；今日不悟，俟来日正警之。如春风解冻，如和气消寒，纔是家庭的型范。［菜根谈］
　　
　　政术
　　亲履艰难者知下情，备经险易者达物伪。［张衡］
　　用不节财何以丰，民不苏国何以安。［林和靖］
　　邪正者治乱之本，赏罚者治乱之具。举正错邪，赏善罚恶，未有不治者。邪正相杂，赏罚不当，求治难矣。［林和靖］
　　论学便要明理，论治便须识体。［程明道］
　　有天德便可语王道，其要只在慎独。［程明道］
　　治天下以正风俗、得贤才为本。［程明道］
　　必有关睢麟趾之意，然后可以行周官之法度。［程明道］
　　欲当大事，须是笃实。［程明道］
　　学者不可不通世务。［程伊川］
　　风俗天下之大事，廉耻士人之美节，为政者当以扶纲常、正名分、重道义为第一。［司马温公］
　　放亿万之羽毛，未若消兵以全赤子；饭无数之缁褐，不如散廪以活饥民。周宣歌泽雁，孟子讽野殍，言穷民之当恤也。［苏东坡］
　　夫宰相者，持心如水，以义理为权衡而已，无与。［刘伯温］
　　处有事当如无事，处大事当如小事。［夏忠靖］
　　言忠信、行笃敬，天德也。不伤财、不害民，王道也。［梁石门］
　　三纲五常，礼乐之本，万世之原。［薛文清］
　　自古有天下者，观其所用之人，则政事可知矣。［薛文清］
　　为政以爱人为本。［薛文清］
　　圣人治天下，公而已。［薛文清］
　　法者，礼乐刑政是也。［薛文清］
　　天人一理，故致乖致和，无不感通。［薛文清］
　　举四海九州岛生民之气既和，则自足以感阴阳之和。举四海九州岛生民之气既乖，则亦足以感阴阳之异。此理之必然也。［薛文清］
　　禹贡纪山川而不纪风俗，纪物产而不纪人才。风俗人才，由乎上之教化也。［升庵璅语］
　　平准书讥横敛之臣，货殖传讥好贷之君，太史公之旨懿哉。［升庵璅语］
　　中才皆可用之才，不必求备。平易有近民之实，不必务奇。治有端绪，不必责效于旦夕之间。事可包荒，不必刻意于渊鱼之察。［石文介］
　　席地古礼也，今也严。肉刑古政也，今也仁。［弇州剳记］
　　图治之道察于事，则愈察而愈细。研于理，则愈研而愈精。［文文起］
　　国家之用才，犹农家之积粟。粟积于丰年，乃可以济饥。才储于平时，乃可以济事。［玉剑尊闻］
　　风俗奢侈，所关不小。如古今阶乱者，在太平富庶之后。其反治者，乃于国乱民贫得之。［憬然录］
　　兵贵精不贵多，兵不用命，上无节制故也。［毛伯温］
　　为国欲致升平，必厚风俗。欲厚风俗，必正士习。欲正士习，必重师儒。此成周来已试之效也。［藤阴箚记］
　　教化衰则风俗日坏，敛财急则民生日困。［集语要］
　　成周六善，以廉为首。当官三事，厥重惟清。［谷贻录］
　　阴小人也，阳君子也。进君子而退小人，燮理之能事毕矣。［魏环极庸言］
　　
　　敬畏
　　恐惧者修身之本。事前而恐惧则畏，畏可以免祸；事后而恐惧则悔，悔可以改过。夫知者以畏消悔，愚者无所畏而不知悔，故知者保身，愚者杀身。大哉，所谓恐惧也。［林和靖］
　　坐密室如通衢，驭寸心如六马，可以免过。［林和靖］
　　敬胜百邪。［程明道］
　　敬只是主一也。［程伊川］
　　学者当提醒此心，如日之升，群邪自息。［朱文公］
　　心存焉则谓之敬。［吕东莱］
　　善保家者戒兴讼，善保国者戒用兵。讼不可长，讼长虽富家必敝。兵不可久，兵久虽大国必诎。［胡文定］
　　罗竹谷着畏说，曰：天子且有所畏，诗曰我其夙夜畏天之威。孰谓士大夫而可不知所畏乎，圣人且有所畏，鲁论曰畏天命畏大人畏圣人之言。孰谓学者而可不知所畏乎，苟内不畏父兄之言，外不畏师友之议，仰不畏天，俯不畏人，猖狂妄行，恣其所欲，吾惧其入于小人之归也。［鹤林玉露］
　　君子之立身立言，不可不慎。称杨伯起者，以其辞暮夜之金也。薄杨子云者，以其献美新之文也。［东谷赘言］
　　欲为君子，非积行累善，莫之能致。一念私邪，立见为小人。故曰：终身为善不足，一日为恶有余。［宾退录］
　　圣贤成大事者，皆从战战兢兢之心来。［薛文清］
　　万事敬则吉，怠则凶。［薛文清］
　　易摇而难定、易昏而难明者，人心也。惟主敬则定而明。［薛文清］
　　在暗室屋漏中，常恐得罪天地鬼神。［袁了凡］
　　知天地神人顷刻不离，自然常存敬畏。知祖孙父子荣辱相关，自然爱惜身名。［赵梦白择言］
　　
　　勤俭
　　一年之计在于春，一日之计在于寅。［座右编］
　　民生在勤，勤则不匮。一夫不耕，必受其饥；一妇不蚕，必受其寒。是勤可免饥寒也。农民昼则力作，夜则颓然甘寝，非心淫念无从而生，是勤可远患也。户枢不蠹，流水不腐，周公论三宗文王之寿，必归之无逸。是勤可致寿考也。故大禹必惜寸阴。［鹤林玉露］
　　俭于听可以养虚，俭于视可以养神，俭于言可以养气，俭于门闼可无盗贼，俭于嫔嫱可保寿命，俭于心可出生死。是知俭为万化之柄。［谭子］
　　有保一器毕生不璺者，有挂一裘十年不敝者，斯人也，可以司粟帛，可以亲百姓，可以掌符玺，可以即清静之道。［谭子］
　　生财不如节财，省用方能足用。［王十朋理财策］
　　不厚费者不多营，不妄用者不过取。［谷贻录］
　　走江湖不如乐田园，炼丹砂不如惜五谷，结权贵不如乐妻孥，奉仙佛不如歆祖考。［黎寿］
　　
　　摄生
　　水之有源，其流必远。木之有根，其叶必茂。屋之有基，其柱必正。人之有精，其命必长。［抱朴子］
　　多言则背道，多欲则伤生。［林和靖］
　　声色者，败德之具。［林和靖］
　　寡言省谤，寡欲保身。［林和靖］
　　广积聚者，遗子孙以祸害。多声色者，残性命以斧斤。［林和靖］
　　口腹不节，致疾之因。念虑不正，杀身之本。［林和靖］
　　吾尝夏葛而冬裘、饥食而渴饮，节嗜欲，定心气，如斯而已矣。［程明道］
　　天下同知畏有形之寇，而不知畏无形之寇。欲之寇人，甚于兵革；礼之卫人，甚于城郭。［吕东莱］
　　精神不运则愚，气血不运则病。［陆象山］
　　治身养性者，节寝处，适饮食，和喜怒，便动静。在巳者得而邪气无由入。［辛文子］
　　万般补养皆虚伪，惟有操心是要规。［许鲁斋］
　　人之将疾也，必先酒色之好。国之将亡也，必恶直谏之言。［辛文子］
　　耳目淫于声色，五脏动摇而不定，血气逸荡而不休，精神驰骋而不守，祸之来如邱山，无由识之矣。［辛文子］
　　持守正念之法，如执玉，如捧盈，战战兢兢，惟恐失坠。［脉望］
　　人身未尝有疾也，疾之生，必有致之之由。诚能预谨于饮食嗜欲之际，而慎察于喜怒哀乐之间，以固其元气，而调其荣卫，使寒暑燥湿之毒不能奸其中，虽微药石，固不害其为寿。［方逊志］
　　形劳而不休则蔽，精用而不已则竭。［庄子］
　　摄生之道，大忌嗔怒。［百警世编］
　　勿以妄想戕真心，勿以客气伤元气。［康斋日记］
　　衰病多事，如着敝絮入荆棘中，触处挂阂。简豫习静，如排沙寻金，往往见宝。［集语要］
　　常沈静则含蓄，义理深而应事有力，故厚重静定宽缓，乃进德之基，亦养寿之要。［薛文清］
　　只寡欲便无事，无事心便澄然矣。［薛文清］
　　迷于利欲者如醉酒之人，人不堪其丑，而己不觉也。［薛文清］
　　生死路窄，只在寡欲与否。［吴忠节公］
　　绝饮酒，薄滋味，则气自清。寡思虑，屏嗜欲，则精自明。定心气，少眠睡，则神自澄。［王阳明］
　　夫天有元气焉，善养生者养此而已矣。善固国者，固此而已矣。元气者何？仁也。［藤阴箚记］
　　安静可以养福。［座右编］
　　人常想病时则尘心自灭，人常想死时则道念自生。风流得意之事一过，辄生悲凉；清真寂寞之境愈久，转有滋味。［崇修指要］
　　人之精神有限，过用则竭。［座右编］
　　欲心一萌，当思礼义以胜之。［座右编］
　　地上有门曰祸门，而作恶者自投之。地下有门曰鬼门，而好色者自趋之。此二门者，皆一入而不出者也。［座右编］
　　服金石酷烈之药，必致损命。即坐功服气，往往损人。人能清心寡欲，自然血气和平，却疾多寿。［申凫盟荆园小语］
　　福者备也，备者百顺之名也。人惟起居饮食日顺其常，福莫大焉。［乐善录］
　　
　　接物
　　飞乌以山为卑，而层巢其巅。鱼鳖以渊为浅，而穿穴其中。然所以得之者，饵也。君子苟能无以利害身，则辱安从生乎。［曾子］
　　处事速不如思，便不如当，用意不如平心。［张无垢］
　　人之于患难，只有一个处置：尽人谋之后，却须泰然处之。［程伊川］
　　凡为人言者，理胜则事明，气忿则招拂。［程明道］
　　惟正足以服人。［薛文清］
　　深以刻薄为戒，每事当存忠厚。［薛文清］
　　事来不问小大，即当揆之以义。［薛文清］
　　但当循理，不可使气。［薛文清］
　　木秀于林，风必摧之。堆出于岸，流必湍之。行高于人，众必非之。所以良田每败于邪径，黄金多铄于众口。投杼且疑于三疑，市虎亦成于三人。青蝇簧鼓，无世无之。是以君子贵先觉也。［谷贻录］
　　泛交不如寡交，多求不如慎守。［遵生笺］
　　虑事周密，处心泰然。［南牖日笺］
　　罪莫大于淫，祸莫大于贪，咎莫大于僭。此三者祸之车。［南牖日笺］
　　石生玉，反相剥。木生虫，还自食。人生事，还自贼。好事者未尝不败，争利者未尝不穷。［辛文子］
　　万物不能碍天之大，万事不能碍心之虚。［南牖日笺］
　　道心只在人心，应感上磨练；天理只在人事，变态中体贴。［南牖日笺］
　　说人之短，乃护己之短。夸己之长，乃忌人之长。皆由存心不厚、识量太狭耳。能去此弊，可以进德，可以远怨。［省身集要］
　　君子不迫人于险。当人危急之时，操纵在我，宽一分则彼受一分之惠。若阸之不已，乌穷则攫，兽穷则搏，反噬之祸，将不可救。［脉望］
　　觉人之诈，不形于言。受人之侮，不动于色。此中有无穷意味。［拈屏语］
　　市私恩不如挟公议，结新知不如敦旧好，立荣名不加种隐德，尚奇节不如谨庸言。［菜根谈］
　　君子不以己之长露人之短。天地间长短不齐，物之情也。必欲炫己之长露人之短，跬步成雠矣。言人之短者，谓种祸。［笔畴］
　　
　　出处
　　圣人不畏多难，而畏无难。［容斋随笔］
　　讲学论政，当切切询人。若夫去就语默，如人饮食寒温，必自斟酌，不可询人，亦非人所能决也。［胡安国］
　　与其得罪于百姓，不如得罪于上官。［吴其］
　　与其进而负于君，不若退而合于道。［李衡］
　　圣贤处世，出有出的道理，处有处的道理。尽得道理，出也好，处也好。今人志于富贵功名，所以见的处不如出也。［座右编］
　　乱世之名，以少取为贵。［座右编］
　　自古豪杰之士，立业建功、定变弭难，以无所为而为者为高。若范蠡霸越而扁舟五湖，鲁仲连下聊城而辞千金之谢、却帝秦而逃上爵之封，张子房颠嬴蹶项而飘然从赤松子游，皆高出秦汉人物之上。［鹤林玉露］
　　进将有为，退必自修。君子出处，惟此二事。［薛文清］
　　修德行义之外，当一听于天。若计较利达日夜，思虑万端，而所思虑者又未必遂，徒自劳扰，祗见其不知命也。［薛文清］
　　德业常看胜我者，则愧耻自增。爵禄常看不及我者，则怨尤自息。［人伦要鉴］
　　仕宦居乡，百凡炫耀，所谓众皆悦之，其为士者笑之也。［文雅社约］
　　
　　人品
　　外重者内轻，故保富贵而丧名节。内重者外轻，故守道德而乐贫贱。［林和靖］
　　忠信廉洁，立身之本，非钓名之具也。［林和靖］
　　君子所贵，世俗所羞。世俗所贵，君子所贱。［程伊川］
　　宁可忍饿而死，不可苟利而生。［宋潜溪］
　　取与是一大节，其义不可不明。［薛文清］
　　名节至大，不可妄交非类。［薛文清］
　　愿为真士夫，不愿为假道学。［邵文庄］
　　视屋漏如明廷，对妻孥如大宾。［玉剑尊闻］
　　财散可来，名辱不复。［玉剑尊闻］
　　居乡勿为乡愿，居官勿为鄙夫。［高子遗书］
　　名节之于人，不金帛而富，不轩冕而贵。士无名节，犹女不贞，虽有他美，亦不足赎。故前辈谓爵禄易得、名节难保。［官箴集要 ］
　　不学之谓贫，无成之谓贱，心死之谓夭，失身之谓无后。［弇州箚记］
　　为人如构室，先须根基坚固，始可承载。忠诚敦厚，人之根基也。［宁鸠子］
　　只这主张形骸的一点良心，常然静定，便是超凡入圣。［集语要］
　　见人有得意事，便当生忻喜心。见人有失意事，便当生怜悯心。皆自己真实受用处。忌成乐欺，何预人事？自坏心术耳。［座右编］
　　诗书乃圣人之供案，妻妾乃屋漏之史官。［座右编］
　　世人若不求利即无害，若不求福即无祸。［座右编］
　　人能不以衣食自累，而读书厚自堤防，则置身洁白，而与圣贤同归矣。［座右编］
　　
