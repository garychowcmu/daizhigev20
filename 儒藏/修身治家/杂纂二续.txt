杂纂二续 宋 苏轼撰
　　
　　叵耐
　　监司闻部下赃滥事发。猾胥曲法取受。
　　奴婢不伏使唤。见非理论讼平人。知人去上官处损陷。
　　自羞耻
　　和尚道士有家累。师姑养孩儿。
　　应举遭风水牓。在官赃污事发。说脱空漏绽。
　　强陪奉
　　庄客随有钱子弟。不饮酒见醉汉。
　　做债对财主说闲话。入国与蕃使接谈。
　　对上官说葛藤话。无钱人被人要赌赛。庄家人与妓筵。
　　佯不会
　　对尊官饶棋。假耳聋。
　　初到官问旧来事体。问新到仆妾手艺。新佥民兵问力气。
　　旁不忿
　　村里汉有钱。木大汉好妻。
　　无知事业及第。庸常辈作好官。见善人被恶小凌辱。
　　得人惜
　　初学行孩儿。善歌舞小妓。
　　快马稳善。俊猫儿不偷食。
　　做活计子弟。良仆妻。
　　好书画。有行止公人。会读书儿子。
　　不快活
　　步行着窄鞋。赴尊官筵席。
　　入试裹窄幞头。重囚被锁缚。
　　暑月对生客。妒妻头白相守。
　　村里女婿裹幞头。小儿初入学堂。吏胥遇严明长官。
　　未得便信
　　卖鞭人索价。驴牙郎做咒。
　　和尚不吃酒食。醉汉隔宿请客。
　　媒人夸好女儿。吏胥小心畏慎。
　　妓别恸哭如不欲生。敌国讲和。
　　陡顿喜欢
　　穷措大及第。未有嗣生男。
　　远地得家书。有罪遇赦。富家儿乍入舍女婿。
　　这回得自在
　　僧尼还俗。重孝服阕。
　　不肖子弟乍无尊长。宠妾独随使头赴官。
　　宫人放出。囚徒释脱。
　　将不了就不了
　　逃军酒醉叫反。赌钱输首滩。
　　虔婆索钱，大家领了。
　　不藉赖
　　癞子吃猪肉。乞儿突好人。
　　已欠债吏转。合死囚妄引徒伴。
　　户目赊物。死囚骂法官。
　　怕人知
　　配所人逃走归。经贩私商物。
　　孝服内生孩儿。同居私房蓄财物。
　　卖马有毛病。去亲戚家避罪。
　　买得贼赃物。藏匿奸细人。
　　学不得
　　神仙。天性敏速。
　　能饮啖。才识过人。
　　有胆气。临官行事迟疾。
　　忘不得
　　父母教育。好交友。
　　曾受厚恩。得意文字。少年记诵经史。
　　会不得
　　福州举人商量作事。诸行市语。
　　番人说话。争论讼无道理。
　　上山无路。  为客少裹缠。
　　说不得
　　有举业偶程试疏脱。哑子做梦。
　　教骏兵士落马。作官处被家人带累。
　　被人冤枉。医人自患。
　　奸良人陪却钱物。私藏物遭偷盗。
　　贼赃被人转取去。招箭人中箭。
　　善相扑偶输。合门舍人误通谒。
　　处子怀孕。贼被狗咬。
　　留不得
　　春雪。暑月盛馔。
　　爱逃席客。下水船趁顺风。
　　潮水。猴狲看果子。
　　穷人家春绵衣。城门发更后。大官得替后。
　　谩不得
　　曹司对晓事官员。熟谙行市买卖。
　　妒妻不会饮酒。灵利孩儿换物。
　　劝不得
　　服硫黄。病酒汉。
　　爱赌钱人。醉后相骂。
　　夫妻因婢争闹。两境人须要厮打。
　　悔不得
　　赌钱输。恶中醉酒。
　　失口许人物。作过后事发。
　　出语容易。少年不修学。
　　遇好景不曾游赏。见好物不曾买。
　　爱不得
　　见他人好书画奇玩物。路行名山水。隔壁美妇人。
　　怕不得
　　阵上相杀。夏月饼师。
　　有罪吃棒。相扑汉拳踢。
　　射虎弄潮。招箭。
　　竿上打失落。台谏官言事。丑妇见舅姑。
　　讳不得
　　健儿面上逃走字。屎桶。
　　捉贼见真赃。小官祖父名。有罪对知证人。
　　改不得
　　生下劣相。性好偷窃。
　　谬汉作文章。村里人体段。
　　好说脱空。好笑话人。
　　还俗僧道举止。爱说是非。
　　贪财人爱便宜。婢作正室有旧态。
　　口吃人多说话。不肖子好赌博。偷食猫儿。
　　
