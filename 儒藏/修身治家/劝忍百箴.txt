劝忍百箴

[元]许名奎

序一
　　予读唐史，见高宗幸张公艺家，问其九世不分之状，书忍字百余以对，于是兴感。嗟乎，人为血气所使，至于凶于而身害于而家何限？昔成王之命君陈曰：“必有忍其乃有济，有容德乃大。“孔子曰：“小不忍则乱大谋。“叔孙豹之慨季孙，其御者曰：“鲁以相忍为国。“赵襄子曰：“以能忍耻庶无害。“赵宗平驭吏醉污丞相车茵当斥，丙吉曰：“西曹第忍之。“柳玭《家训》曰：“肥家以忍顺。“杜牧之《遗兴诗》曰：“忍过事堪喜。“司空图曰：“忍字敌灾星。“《说苑丛谈》云：“能忍耻者安，能忍辱者存。“吕存仁亦云：“忍诟二字，古之格言，学者可以详思而致力。“然则忍之一字，自宰相至于士庶，人皆当以此为药石。予自壮至老，以贱且贫，故受侮于人屡矣。复思前哲有“德量自隐忍中大“之语，益自勉励，逆来顺受，不与物竞，因作《劝忍百箴》，愿与天下共之。每箴皆事为之句，入经出史，各有考据。公卿大夫四民十等，家置一本，朝夕看阅，亦足少补德量之万一，毋忽幸甚！
　　时至大三年良月吉旦四明梓碧山人许名奎叙
　　
序二
　　四明梓碧山人许名奎著《劝忍百箴》四卷。考注者为上竺前堂芳林释觉澄，不知何时人。其书刻于万历甲春。余所得为司礼监本。杨升庵《丹铅杂录》著之，顾误名奎鄞。《艺文志》既误列许氏为朱明时人，又讹“劝忍“为“勤忍“，由于末见原书也。考山人自序作于至大三年，为元武宗时。范氏天一阁有其书。惜山人生平无可稽，然受而读之，淹贯经史，洞达事理，每箴以“可不忍欤“终，使人惕然憬然。有则改之，无则加勉，诚有心人也。夫忍字从刃从心，谓心坚而能决绝也。《说文》：“忍，能也。“《广雅；释言》：“耐也。“凡坚而能上下日容忍，坚而能行日强忍。容忍仁也，强忍义也，残忍则不仁不义矣。《荀子；儒效》篇：“志忍私然后能公，行忍性情然后修。“注：忍，谓矫其性也。《吕览；去私》》篇：“忍所私以行大义。“《晋语》：“以忍去过。“注：以义断也。要之非存仁义之心者不能忍也。道家言忍为多，儒家言忍为少，鲁以相忍为国，孔子于季氏舞八佾曰：“是可忍也，孰不可忍也！“反之，即小不忍则乱大谋之意。吾向以为天下事有可忍者，有不可忍者，匹夫岗辱，拔剑而起，挺身而斗争，此可忍而不忍者也。富贵不能淫，贫贱不能移，威武不能屈，此其所挟持者甚大，所谓坚而能正也。忍与不忍，断之于义可矣。岂忍而与之终古乎？则又所谓坚而能行矣。山人《百箴》，因物付物，悉取其当。生与死较，利与害权，福与祸衡，喜与怒称，小之一身，大之天下国家，无所不包，鉴往知来，然后可以临大事决大疑。前乎山人者，吾有取于杨诚斋之《易传》；后乎山人者，吾有取乎刘念台之《人谱》。合是书而三之，以矫其性，亦庶几可以寡过矣。君子之于世也，亦时中而已矣。时当末至，进德修业，终日乾乾，进退得丧，无失其正。及时既至，发于事业，美在其中  ，以厚德载物之身，支玄黄天地之局，剥极而复，无平不陂矣。若《贾子；道儒篇》所云：“恻隐怜人谓之慈，反慈为忍。“彼反慈者，其亦知存亡之  道乎？余既有感于时，因重刻许氏《劝忍百箴》而纵论之如此。
　　民国二十九年一月后学张寿镛序
　　
言之忍第一
恂恂便便，侃侃誾誾，忠信笃敬，盍书诸绅。讷为君子，寡为吉人。
　　乱之所生也，则言语以为阶；口三五之门，祸由此来。
　　《书》有起羞之戒，《诗》有出言之悔，天有卷舌之星，人有缄口之铭。
　　白珪之玷尚可磨，斯言之玷不可为。齿颊一动，千驷莫追。噫，可不忍欤！

气之忍第二
燥万物者，莫＊乎火；挠万物者，莫疾乎风。风与火值，扇炎起凶。
　　气动其心，亦蹶亦趋，为风为大，如鞴鼓炉。养之则为君子，暴之则为匹夫。
　　一朝之忿，忘其身以及其亲，非惑欤？噫，可不忍欤！

色之忍第三
　　桀之亡，以妹喜；幽之灭，以褒姒。
　　晋之乱，以骊姬；吴之祸，以西施。
　　汉成溺，以飞燕，披香有“祸水“之讥。
　　唐祚中绝于昭仪，天宝召寇于贵妃。
　　陈候宣淫于夏氏之室，宋督目逆于孔父之妻，败国亡家之事，常与女色以相随。
　　伐性斤斧，皓齿蛾眉；毒药猛兽，越女齐姬。枚生此言，可为世师。噫，可不忍欤！
　　
酒之忍第四
禹恶旨酒，仪狄见疏。周诰刚制，群饮必诛。
　　窟室夜饮，杀郑大夫。勿夸鲸吸，甘为酒徒。
　　布烂覆瓿，箴规凛然；糟肉堪久，狂夫之言。
　　司马受阳谷之爱，适以为害；灌夫骂田蚡之坐，自贻其祸。噫，可不忍欤！
　　
声之忍第五
恶声不听，清矣伯夷；郑声之放，圣矣仲尼。
　　文侯不好古乐，而好郑卫；明皇不好奏琴，乃取羯鼓以解秽。虽二君之皆然，终贻笑于后世。
　　霓裳羽衣之舞，玉树后庭之曲，匪乐实悲，匪笑实哭。
　　身享富贵，无所用心；买妓教歌，日费万金；妖曲末终，死期已临。噫，可不忍欤！

食之忍第六
饮食，人之大欲，末得饮食之正者，以饥渴之害于口腹。人能无以口腹之害为心害，则可以立,身而远辱。
　　鼋羹染指，子公祸速；羊羹不遍，华元败衄。
　　觅炙不与，乞食目痴，刘毅末贵，罗友不羁。
　　舍尔灵龟，观我朵颐。饮食之人，则人贱之。噫，可不忍欤！
　　
乐之忍第七
音聋色盲，驰骋发狂，老氏预防。
　　朝歌夜弦，三十六年，赢氏无传。
　　金谷欢娱，宠专绿珠，石崇被诛。
　　人生几何，年不满百；天地逆旅，光阴过客；若不自觉，恣情取乐；乐极悲来，秋风木落。噫，可不忍欤！
　　
权之忍第八
子孺避权，明哲保身；杨李弄权，误国殄民。
　　盖权之于物，利于君，不利于臣，利于分，不利于专。
　　惟彼愚人，招权入已，炙手可热，其门如市，生杀予夺，目指气使，万夫胁息，不敢仰视。
　　苍头庐儿，虎而加翅，一朝祸发，迅雷不及掩耳。
　　李斯之黄犬谁牵，霍氏之赤族奚避？噫，可不忍欤！
　　
势之忍第九
迅风驾舟，千里不息；纵帆不收，载胥及溺。
　　夫人之得势也，天可梯而上；及其失势也，一落地千丈。朝荣夕悴，变在反掌。炎炎者灭，隆隆者绝。观雷观火，为盈为实，实天收其声，地藏其热。高明之家，鬼瞰其室。噫，可不忍欤！
　　
贫之忍第十
无财为贫，原宪非病；鬼笑伯龙，贫穷有命。造物之心，以贫试士，贫而能安，斯为君子。民无恒产，因无恒心，不以其道得之，速奇祸于千金。噫，可不忍欤！
　　
富之忍第十一
富而好礼，孔子所诲；为富不仁，孟子所戒。盖仁足以长福而消祸，礼足以守成而防败。
　　怙富而好凌人，子羽已窥于子皙；富而不骄者鲜，史鱼深警于公叔。
　　庆封之富非赏实殃，晏子之富如帛有幅，
　　去其骄，绝其吝，惩其忿，窒其欲，庶几保九畴之福。噫，可不忍欤！
　　
贱之忍第十二
人生贵贱，各有赋分；君子处之，遁世无闷。
　　龙陷泥沙，花落粪溷；得时则达，失时则困。
　　步骘甘受征羌席地之遇，宗悫岂较乡豪粗食之羞。
　　买臣负薪而不耻，王猛鬻畚而无求。苟充诎詘而陨获，数子奚望于公侯。噫，可不忍欤！
　　
贵之忍第十三
贵为王爵，权出于天；洪范五福，贵独不言。朝为公卿，暮为匹夫。横金曳紫，志满气粗；下狱投荒，布褐不如。
　　盖贵贱常相对待，祸福视谦与盈。鼎之覆＊，以德薄而任重；解之致寇，实自招于负乘。
　　讼之＊带，不终朝而三褫；孚之翰音，凶于天之躐登。静言思之，如履薄冰。噫，可不忍欤！
　　
宠之忍第十四
婴儿之病伤于饱，贵人之祸伤于宠。龙阳君之泣鱼，黄头郎之入梦。董贤令色，割袖承恩，珍御贡献，尽入其门。尧禅末遂，要领已分。
　　国忠娣妹，极贵绝伦；少陵一诗，画图丽人；鱼阳兵起，血污游魂。
　　富贵不与骄奢期，而骄奢至；骄奢不与死亡期，而死亡至。思魏牟之谏，穰侯可股栗而心悸。噫，可不忍欤！
　　
辱之忍第十五
能忍辱者，必能立天下之事。圯桥匍匐取履，而子房韫帝师之智；市人笑出胯下，而韩信负侯王之器。
　　死灰之溺，安同何羞；厕中之箦，终为应侯。盖辱为伐病之毒药，不瞑眩而曷瘳。
　　故为人结袜者廷尉，唾面自干者居相位。噫，可不忍欤！
　　
安之忍第十六
宴字鸩毒，古人深戒；死于逸乐，又何足怪。饱食无所用心，则宁免博奕之尤；逸居而无教，则又近于禽兽之忧。
　　故玄德涕流髀肉，知终老于斗蜀；士行日运百甓，习壮图之筋力。
　　盖太极动而生阳，人身以动为主。户枢不蠹，流水不腐。噫，可不忍欤！
　　
危之忍第十七
围棋制淝水之胜，单骑入回纥之军。此宰相之雅量，非元帅之轻身。盖安危末定，胜负末决，帐中仓皇，则麾下气慑，正所以观将相之事业。
　　浮海遇风，色不变于张融；乱兵掠射，容不动于庾公。盖鲸涛澎湃，舟楫寄家；白刃蜂舞，节制谁从。正所以试天下之英雄。噫，可不忍欤！
　　
忠之忍第十八
事君尽忠，人臣大节；苟利社稷，死生不夺。杲卿之骂禄山，痛不知于断舌；张巡之守瞧阳，烹不怜于爱妾。
　　养子环丸而侮骂，真卿誓死于希烈。忠肝义胆，千古不灭。在地则为河岳，在天则为日月。
　　高爵重禄，世受国恩。一朝难作，卖国图身。何面日以对天地，终受罚于鬼神。昭昭信史，书曰叛臣。噫，可不忍欤！
　　
孝之忍第十九
父母之恩与天地等。人子事亲，存乎孝敬，怡声下气，昏定晨省。
　　难莫难于舜之为子，焚廪掩井，欲置之死，耕于历山，号泣而已。
　　冤莫冤于申生伯奇，父信母谗，命不敢违。祭胡为而地坟，蜂胡为而在衣？
　　盖事难事之父母，方见人子之纯孝。爱恶不当疑，曲直何敢较？
　　为子不孝，厥罪非轻。国有刀锯，天有雷霆。噫，可不忍欤！
　　
仁之忍第二十
仁者如射，不怨胜已；横逆待我，自反而已。夫子不切齿于桓＊三害，孟子不芥蒂于臧仓之毁。人欲万端，难灭天理。
　　彼以其暴，我以吾仁；齿刚易毁，舌柔独存。
　　强怒而行，求仁莫近；克已为仁，请服斯训。噫，可不忍欤！
　　
义之忍第二十一
义者，宜也。以之制事，义所当为，虽死不避；义所当诛，虽亲不庇；义所当举，虽仇不弃。
　　李笃忘家以救张俭，祈奚忘怨而进解狐。
　　吕蒙不以乡人干令而不戳，孔明不以爱客败绩而不诛。
　　叔向数叔鱼之恶，实遗直也；石＊行石厚之戮，其灭亲乎？
　　当断不断，是为懦夫。勿行不义，勿杀不幸。噫，可不忍欤！
　　
礼之忍第二十二
天理之节文，人心之检制。出门如见大宾，使民如承大祭。当以敬为主，非一朝之可废。
　　＊ ＊屈于宣子之恭敬，汉兵弭于鲁城之守礼。
　　郭泰识茅容于避雨之时，晋臣知冀缺于耕之际。
　　季路结缨于垂死，曾子易箦于将毙。噫，可不忍欤！
　　
智之忍第二十三
樗里、晁错俱称智囊，一以滑稽而全，一以直义而亡。
　　盖人之不可智用之，过则怨集而祸至。故宁武之智，仲尼称美；智不如葵，鲍庄断趾。
　　士会以三掩人于朝，而杖其子；闻一知十之颜回，隐于如愚而不诫。噫，可不忍欤！
　　
信之忍第二十四
自古皆有死，民无信不立。尾生以死信而得名，解杨以承信而释劫。
　　范张不爽约于鸡黍，魏侯不  失信于田猎。
　　世有薄俗，口是心非。颊舌自动，肝膈不知。敢怨之道，种祸之基。诳楚六里，勿效张仪；朝济夕版，曲在晋师。噫，可不忍欤！
　　
喜之忍第二十五
喜于问一得之，子禽见录于鲁论；喜于乘桴浮海，见诮于孔门。
　　三仕无喜，长者子文；沾沾自喜，为窦王孙。
　　捷至而喜窥安石，公辅之器；捧檄而喜知毛义，养亲之志。
　　故量有浅深，气有盈缩；易浅易盈，小人之腹。噫，可不忍欤！
　　
怒之忍第二十六
怒为东方之情而行阴贼之气，裂人心之大和，激事物之乖异，若火焰之不扑，期燎原之可畏。
　　大则为兵为刑，小则以斗以争。太宗不能忍于蕴古、祖尚之戮，高祖乃能忍于假王之请、桀纣之称。
　　吕氏几不忍于嫚书之骂，调樊哙十万之横行。
　　故上怒而残下，下怒而犯上。怒于国则干戈日侵，怒于家则长幼道丧。
　　所以圣人有忿思难之诫，靖节有徒自伤之劝。惟逆来而顺受，满天下而无怨。噫，可不忍欤！
　　
疾之忍第二十七
六气之淫，是生六疾。慎于末萌，乃真药石。
　　曾调摄之不谨，致寒署之为衅。药治之而反疑，巫眩之而深信。卒陷枉死之愚，自背圣贤之训。
　　故有病则学乖崖移心之法，末病则守嵇康养生之论。
　　勿待二竖之膏肓，当恩爱我之疾痰。噫，可不忍欤！
　　
变之忍第二十八
志不慑者，得于预备；胆易夺者，惊于猝至。
　　勇者能搏猛兽，遇蜂虿而却走；怒者能破和壁，闻釜破而失色。
　　桓温一来，坦之手板颠倒；爱有谢安，从容与之谈笑。
　　郭晞一动，孝德彷徨无措；亦有秀实，单骑入其部伍。
　　中书失印，裴度端坐；三军山呼，张泳下马。噫，可不忍欤！
　　
侮之忍第二十九
富侮贫，贵侮贱，强侮弱，恶侮善，壮侮老，勇侮懦，邪侮正，众侮寡，世之常情，人之通患。
　　汤事葛，文王事昆夷，是谓忍侮于小。太王事匈奴，勾践事吴，是谓忍侮于大。忍侮于大者无忧，忍侮于小者不败。当屏气于侵杀，无动色于睚眦。噫，可不忍欤！
　　
谤之忍第三十
谤生于＊，亦生于忌。求孔子于武叔之咳唾，则孔子非圣人；问孟轲于臧仓之齿颊，则孟子非仁义。
　　黄金，王吉之衣囊；明珠，马援之薏苡。以盗嫂污无兄之人，以笞舅诬娶孤女之士。
　　彼何人斯，面人心狗。荆＊满怀，毒蛇出口。投畀豹虎，豹虎不受。人祸天刑，彼将自取。我无愧怍，何慊之有。噫，可不忍欤！
　　
誉之忍第三十一
好誉人者谀，好人誉者愚。夸燕石为瑾瑜，诧鱼目为骊珠。
　　尊桀为尧，誉跖为柳。爱憎夺其志，是非乱其口。
　　世有伯乐，能品题于良马；岂伊庸人，能定驽骥之价。
　　古之君子，闻过则喜。好面誉人，必好背毁。噫，可不忍欤！
　　
谄之忍第三十二
上交不谄，知几其神。巧言令色，见谓不仁。
　　孙弘曲学，长孺百折，萧诚软美，九龄谢绝。
　　郭霸尝元忠之便液，之问奉五郎之溺器。朝夕挽公主车之履温，都堂拂宰相须之丁渭。节之简册，千古有愧，噫，可不忍欤！
　　
笑之忍第三十三
乐然后笑，人乃不厌。笑不可测，腹中有剑。
　　虽一笑之至微，能召祸而遗患。齐妃嗤跛而郤克师兴，赵妾笑＊而平原客散。
　　蔡谟结怨于王导，以犊车之轻诋；子仪屏去左右，防鬼貌之卢杞。
　　人世碌碌，准无可鄙。冯道兔园策，师德田舍子。噫，可不忍欤！
　　
妒之忍第三十四
君子以公义胜私欲，故多爱；小人以私心蔽公道，故多害。多爱，则人之有技若已有之；多害，则人之有技＊疾以恶之。
　　士人入朝而见嫉，女子入宫而见妒。汉宫兴人彘之悲，唐殿有人猫之惧。
　　萧绎忌才而药刘遴，隋士忌能而刺颖达。僧虔以拙笑之字而获免，道衡以燕泥之诗而被杀。噫，可不忍欤！
　　
忽之忍第三十五
勿谓小而弗戒，溃堤者蚁，螫人者虿。
　　勿谓微而不防，疽根一粟，裂肌腐肠。
　　患尝消于所慎，祸每生于所忽。与其赞赏于焦头烂额，孰若受谏于徙薪曲突，噫，可不忍欤！

忤之忍第三十六
驰马碎宝，醉烧金帛，裴不谴吏，羊不罪客。
　　司马行酒，＊遐坠地。推床脱帻，谢不瞋系。诉事呼如周，宗周不以讳。是何触触生，姓名俱改避？
　　盖小之事大多忤，贵之视贱多怒。古之君子，盛德弘度，人有不及，可以情恕。噫，可不忍欤！
　　
仇之忍第三十七
血气之初，寇仇之根。报冤复仇，自古有闻，不在其身，则在子孙。人生世间，慎勿构冤。小吏辱秀，中书憾潘。谁谓李陆，忠州结欢？
　　霸陵尉死于禁夜，庾都督夺于鹅炙。一时之忿，异日之祸。
　　张敞之杀絮舜徒，以五日京兆之忿；安国之释田甲，不念死灰可溺之恨。
　　莫惨乎深文以致辟，莫难乎以德而报怨。君子长者，宽大乐易，恩仇两忘，人已一致。无林甫夜徒之疑，有廉蔺交欢之喜。噫，可不忍欤！
　　
争之忍第三十八
争权于朝，争利于市，争而不已，＊不畏死。
　　财能得人，亦能害人。人曷不悟，至于丧身。权可以宠，亦可以辱。人胡不思，为世大＊？
　　达人远见，不与物争。视利犹粪土之污，视权犹鸿毛之轻。污则欲避，轻则易弃。避则无憾于人，弃则无累于已。噫，可不忍欤！
　　
欺之忍第三十九
郁陶思君，象之欺舜。校人烹鱼，子产遽信。
　　赵高鹿马，廷龄羡余。以愚其君，只以自愚。丹书之恶，斧铖之诛。
　　不忍丝发欺君。欺君，臣子之大罪。二子之言，千古明诲。
　　人固可欺，其如天何！暗室屋漏，鬼神森罗。作伪心劳，成少败多。
　　鸟雀至微，尚不可欺。机心一动，末弹而飞。人心叵测，对面九疑。欺罔逝陷，君子先知。波遁邪淫，情见乎辞。噫，可不忍欤！
　　
淫之忍第四十
淫乱之事，易播恶声。能忍难忍，谥之曰贞。
　　路同女宿，至明不乱；邻女夜奔，执烛待旦。
　　宫女出赐，如在帝右。面阁十宵，拱立至晓。
　　下惠之介，鲁男之洁。日磾彦回，臣子大节。百世之下，尚鉴风烈。噫，可不忍欤！
　　
惧之忍第四十一
内省不疚，何忧何惧？见理既明，委心变故。
　　中水舟运，不谄河伯。霹雳破柱，读书自若。
　　何潜心于《太玄》》，乃惊遽而投阁。故当死生患难之际，见平生之所学。噫，可不忍欤！
　　
好之忍第四十二
楚好细腰，宫人饿死。吴好剑客，民多疮＊。
　　好酒好财好琴好笛好马好鹅好锻好屐，凡此众好，各有一失。人惟好学，于已有益。
　　有失不戒，有益不劝，玩物丧志，人之通患。噫，可不忍欤！
　　
恶之忍第四十三
凡能恶人，必为仁者。恶出于私，人将仇我。
　　孟子恶我，乃真药石。不以为怨，而以为德。
　　南夷之窜，李平廖立；陨星讣闻，二子涕泣。
　　爱其人者，爱及屋上乌；憎其人者，憎其储胥。
　　鹰化为鸠，犹憎其眼。疾之已甚，害几不免。
　　仲弓之吊张让，林宗之慰左原，致恶人之感德，能灭祸于他年。噫，可不忍欤！
　　
劳之忍第四十四
有事服劳，弟子之职。我独贤劳，敢形辞色。
　　《易》称劳谦，不伐终吉。颜无施劳，服赝勿失。
　　故黾勉从事，不敢告劳，周人之所以事君；惰农自安，不昏作劳，商盘所以训民。
　　疾驱九折，为子赣之忠臣；负来百里，为子路之养亲。噫，可不忍欤！
　　
苦之忍第四十五
浆酒藿肉，肌丰体便。目厌粉黛，耳溺管弦。此乐何极？是有命焉。
　　生不得志，攻苦食淡；孤臣孽子，卧薪尝胆。
　　贫贱患难，人情最苦。子卿北海之上牧羝，重耳十九年之羁旅。呼吸生死，命如朝露。
　　饭牛至晏，襦不蔽＊；牛衣卧疾，泣与妻决。天将降大任于斯人，必先锇其体而乏其身。噫，可不忍欤！
　　
俭之忍第四十六
以俭治身，则无忧；以俭治家，则无求。人生用物，各有天限。夏涝太多，必有秋旱。
　　瓦鬲进煮粥，孔子以为厚；平仲祀先人，豚肩不掩豆。季公庾郎，二韭三韭。
　　脱粟布被，非敢为诈；蒸豆菜菹，勿以为讶。食钱一万，无乃太过。噫，可不忍欤！
　　
贪之忍第四十七
贪财曰＊，贪食曰餮。舜去四凶，此居其一。
　　＊ 如打五鼓，谢令推不去。如此政声，实＊众怒。
　　口称夷齐，心怀盗跖。产随官进，财与位积。游道闻魏人之劾，宁不有＊于面目。噫，可不忍欤！
　　
躁之忍第四十八
养气之学，戒乎躁急。刺卵掷地，逐蝇弃笔。录诗误字，啮臂流血。觇其平生，岂能容物。
　　西门佩韦，唯以自戒。彼美刘宽，翻羹不怪。
　　震为决躁，巽为躁卦。火盛东南，其性不耐。雷动风挠，如鼓炉＊。大盛则衰，不耐则败。一时之躁，噬脐之悔。噫，不可忍欤！
　　
虐之忍第四十九
不教而杀，孔谓之虐。汉唐酷吏，史书其恶。
　　宁成乳虎，延年屠伯。终破南阳之家，不逃严母之责。恳恳用刑，不如用恩；孳孳求奸，不如礼贤。
　　凡尔有官，师法循良。垂芳百世，召杜龚黄。噫，可不忍欤！
　　
骄之忍第五十
金玉满堂，莫之能守。富贵而骄，自遗其咎。
　　诸侯骄人则失其国，大夫骄人则失其家。魏侯受田子方之教，不敢以富贵而自多。
　　盖恶终之衅，兆于骄夸；死亡之期，定于骄奢。先哲之言，如不听何！
　　昔贾思伯倾身礼士，客怪其谦。答以四字，衰至便骄。斯言有味。噫，可不忍欤！
　　
矜之忍第五十一
舜之命禹，汝雅不矜。说告高宗，戒以矜能。圣君贤相，以此相规。人寸善，矜则失之。
　　问德政而对以偶然之语，问治状而答以王生之言。三帅论功，皆曰：臣何力之有焉。为臣若此，后也称贤。
　　文欲使屈宋衙官，字欲使羹之北面，若杜审言名为虚言。噫，可不忍欤！
　　
侈之忍第五十二
天赋于人，名位利禄，莫不有数。人受于天，服食器用，岂宜过度。乐极而悲来，祸来而福去。
　　行酒斩美人，锦幛五十里，不闻百年之石氏；人乳为蒸豚，百婢捧食器，待诧一时之武子。史传书之，非以为美，以警后人，戒此奢侈。
　　居则歌童舞女，出则摩＊结驷。酒池肉林，淫窟屠肆。三辰龙章之服，不雨而溜之第。
　　厮养傅翼之虎，皂隶人立之＊僭似王侯，薰炙天地。
　　鬼神害盈，奴辈到财。巢覆卵破，悔何及哉！噫，可不忍欤！
　　
勇之忍第五十三
暴虎冯河，圣门不许；临事而惧，夫子所与。
　　黝之与舍，二子养勇，不如孟子，其心不动。
　　故君子有勇而无义，为乱；小人有勇而无义，为盗。圣人格言，百世诏诰。噫，可不忍欤！
　　
直之忍第五十四
晋有伯宗，直言致害；虽有贤妻，不听其戒。
　　札爱叔向，临别相劝；君子好直，思免于难。直哉史鱼，终身如＊。以尸谏君，虽死不死。夫子称之，闻者兴起。
　　时有污隆，直道不客。曲而如钩，乃得封侯。直而如弦，死于道边。枉道事人，隳名丧节；直道事人，身婴本铁。噫，可不忍欤！
　　
急之忍第五十五
事急之弦，制之于权。伤胸扪足，盗印追贼。诳梅止渴，扶背误敌。
　　判生死于呼吸，争胜负于顷刻。蝮蛇螫手，断腕宜疾。冠而救火，揖而拯溺，不知权变，可为太息。噫，可不忍欤！
　　
死之忍第五十六
人谁不欲生，罔之生也，幸而免；自古皆有死，死得其所，道之善。
　　岩墙桎梏，皆非正命；体受归全，易箦得正。
　　召忽死纠，管仲不死，三衅三浴，民受其赐。
　　陈蔡之厄，回可敢死！仲由死卫，末安于义。百金之子不骑衡，千金之子不垂堂。非恶死而然矣，盖亦戒夫轻生。噫，可不忍欤！
　　
生之忍第五十七
所欲有甚于生，宁舍生而取义。
　　故陈容不愿与袁绍同日生，而愿与臧洪同日死。
　　元显和不愿生为叛臣，而愿死为忠鬼。天下后世，称为烈士。读史至此，凛然生风。
　　苏武生还于大汉，李陵生没于沙漠，均为之生，而不得并记于麟阁。噫，可不忍欤！
　　
满之忍第五十八
伯益有满招损之规，仲虺有志自满之戒。夫以禹汤之盛德，犹惧满盈之害。
　　月盈则亏，器满则覆，一盈一亏，鬼被祸福。
　　昔刘敬宣不敢逾分，常惧福过灾生，实思避盈居损。三复斯言，守身之本。噫，可不忍欤！
　　
快之忍第五十九
自古快心之事，闻之者足以戒。秦皇快心于刑法，而扶苏婴矫制之害；汉武快心于征伐，而轮台有晚年之悔。
　　人生世间，每事欲快。快驰骋者，人马俱疲；快酒色者，膏肓不医；快言语者，驷不可追；快斗讼者，家破身危；快然诺者，多悔；快应对者，少思；快喜怒者，无量；快许可者，售欺。与其快性而蹈失，孰若徐思而慎微。噫，可不忍欤！

取之忍第六十
取戒伤廉，有可不可。齐薛馈金，辞受在我。
　　胡奴之米不入修龄之甑釜，袁毅之丝不充巨源之机杼。计日之俸何惭，暮夜之金必拒。
　　幼廉不受徐乾金锭之路，钟意不拜张恢赃物之赐。彦回却求官金饼之袖，张奂绝先零金＊之遗。千古清名，照耀金匮。噫，可不忍欤！
　　
与之忍第六十一
富视所与，达视所举。不程其义之当否，而轻于赐予者，是损金帛于粪土；不择其人之贤不肖，而滥于许与者，是委华背衮于狐鼠。
　　《春秋》不与卫人以繁缨，戒假人以名器。孔子周公西之急，而以五秉之与责冉子。噫，可不忍欤！
　　
乞之忍第六十二
箪食羹，不得则死，乞人不屑，恶其蹴尔。
　　晚菘早韭，赤米白盐，取足而已，安贫养恬。
　　巧于钻刺，郭尖李锥，有道之士，耻而不为。
　　古之君子，有平生不肯道一乞字者；后之君子，诈贫匿富以乞为利者矣。故《陆鲁望之歌》曰：“人间所谓好男子，我见妇人留须眉。奴颜婢膝真乞丐，反以正直为狂痴。“噫，可不忍欤！
　　
求之忍第六十三
人有不足于我乎，求以有济无，其心休休。冯驩弹铗，三求三得。苟非长者，怒盈于色。维昔孟尝，倾心爱客，比饭弗憎，焚劵弗责。欲效冯驩之过求，世无孟尝则羞；欲效孟尝之不吝，世无冯驩则倦。羞彼倦此，为义不尽。
　　偿债安得惠开，给丧谁是元振。噫，可不忍欤！
　　
失之忍第六十四
自古达人，何心得失。子文三已，下惠三黜，二子泰然，曾无愠色。
　　银杯羽化，米斛雀耗，二子淡然，付之一笑。
　　盖有得有失者，物之常理；患得患失者，目之为鄙。塞翁失马，祸兮福倚。得丧荣辱，奚足介意。噫，可不忍欤！
　　
利害之忍第六十五
利者人之所同嗜，害者人之所同畏。利为害影，岂不知避！贪小利而忘大害，犹痼疾之难治。鸩酒盈器，好酒者饮之而立死，知饮酒之快意，而不知毒人肠胃；遗金有主，爱金者攫之而被系，知攫金之苟得，而不知受辱于狱吏。
　　以羊诱虎，虎贪羊而落井；以饵投鱼，鱼贪饵而忘命。
　　虞公耽于垂棘而昧于假道之假，夫羞＊于西施而忽于为沼之祸。
　　匕首伏于督亢，贪于地者始皇；毒刃藏于鱼腹，溺于味者吴王。噫，可不忍欤！
　　
顽嚣之忍第六十六
心不则德义之经曰顽，口不道忠信之言曰嚣。
　　顽嚣不友，是为凶人，其名浑敦，晋物丑类，宜投四裔，以御魑魅。唐虞之时，其民淳，为此为戒；秦汉之下，其俗浇，习此不为怪。
　　盖凶人之性难以义制，其吠噬也，似犬而＊其抵触也，如牛而角。待之以恕则乱，论之以理则叛，示之以弱则侮，怀之以恩则玩。当以禽兽而视之，不与之斗智角力，待其自陷于刑戮，若烟灭而爝息。我则行老子守柔之道，持颜子不辍之德。噫，可不忍欤！
　　
不平之忍第六十七
不平则鸣，物之常性。达人大观，与物不竞。
　　彼取以均石，与我以锱铢；彼自待以圣，视我以为愚。
　　同此一类人，厚彼而薄我。我直而彼曲，屈于乎高下。人所不能忍，争斗起大祸。我心常淡然，不怨亦不怒。彼强而我弱，强弱必有故；彼盛而我衰，盛衰自有数。
　　人众者胜天，天定则胜人。世态有炎燠，我心常自春。噫，可不忍欤！
　　
不满之忍第六十八
望仓庾而得升斗，愿卿相而得郎官，其志不满，形于辞气。
　　故亚夫之怏怏，子幼之呜呜，或以下狱，或以族诛。
　　渊明之赋归，扬雄之解嘲，排难释忿，其乐陶陶。
　　多得少得，自有定分。一阶一级，造物所靳。宜达而穷者，阴阳为之消长；当与而夺者，鬼神为之典掌。付得失于自然，庶神怡而心旷。噫，可不忍欤！
　　
听谗之忍第六十九
自古害人莫甚于谗，谓伯夷溷，谓盗跖廉。贾谊吊湘，哀彼屈原，《离骚》、《九歌》，千古悲酸。
　　亦有周《雅，十月之交》：“无罪无辜，谗口嚣嚣。“
　　大夫伤于谗而赋《巧言》，寺人伤于谗而歌《巷伯》。父听之则孝子为逆，君听之则忠臣为贼，兄弟听之则墙阋，夫妻听之则反目，主人听之则平原之门无留客。噫，可不忍欤！
　　
无益之忍第七十
不作无益害有益，不贵异物贱用物。此召公告君之言，万世而不可忽。
　　酣游废业，奇巧废功，薄博废财，禽荒废农。凡此无益，实贻困穷。
　　隋珠和壁，＊酱筇竹，寒不可衣，饥不可食。凡此异物，不如五谷。
　　空走桓玄之画舸，徒贮王涯之复壁。噫，可不忍欤！
　
苛察之忍第七十一
水太清则无鱼，人太察则无徒。瑾瑜匿瑕，川泽纳污。
　　其政察察，其民缺缺，老子此言，可以为效法。
　　苛政  不亲，烦苦伤恩，虽出鄙语，薛宣上乘。
　　称柴而＊，数米而炊，擘肌折骨，如此用之，亲戚叛之。
　　古之君子，于有过中求无过，所以天下无怨恶；今之君子，于无过中求有过，使民手足无所措。噫，可不忍欤！
　　
屠杀之忍第七十二
物之具形色，能饮食者，均有识知，其生也乐，其死也悲。
　　鸟俯而啄，仰而四顾，一弹飞来，应手而仆。
　　牛舐其犊，爱深母子，牵就庖厨，＊觫畏死。
　　蓬菜谢恩之雀，白玉四环汉川。报德之蛇，明珠一寸。勿谓羽鳞之微，生不知恩，死不知怨。仁人君子，折旋蚁封，彼虽至微，惜命一同。
　　伤猿，细故也，而部伍被黜于桓温；放麂，违命也，而西巴见赏于孟孙。
　　胡为朝割而暮烹，重口腹而轻物命？礼有无故不杀之戒，轲书有闻声不忍食之警。噫，可不忍欤！
　　
祸福之忍第七十三
祸兮福倚，福兮祸伏，鸦鸣鹊噪，易惊愚俗。
　　白犊之怪，兆为盲目，征戊不及，月受官粟。
　　荧惑守心，亦孔之丑，宋公三言，反以为寿。
　　城雀生乌，桑谷生朝，谓祥匪祥，谓妖匪妖。
　　故君子闻喜不喜，见怪不怪，不崇淫祀不虚费，不信巫觋之狂墈。信巫觋者愚，崇淫祀者败。噫，可不忍欤！
　　
苟禄之忍第七十四
窃位苟禄，君子所耻，相持而动，可仕则仕。墨子不会朝歌之邑，志士不饮盗泉之水。
　　析圭儋爵，将荣其身，鸟犹择木，而况于人。
　　逢萌挂冠于东都，陶亮解印于彭泽，权皋诈死于禄山之荐，费怡漆身于公孙之迫。
　　携持琬琰，易一羊皮，枉尺直寻，颜厚忸怩。噫，可不忍欤！
　　
躁进之忍第七十五
仕进之路，如阶有级，攀援躐等，何必噪急。
　　远大之器，退然养恬，诏或辞，再命犹待三。趋热者，以不能忍寒；媚灶者，以不能忍谗；逾墙者，以不能忍淫；穿窬者，以不能忍贪。
　　爵乃天爵，禄乃天禄，可久则久，可速则速。
　　辇载金帛，奔走形势。食玉炊桂，因鬼见帝。虚梦南柯，于事何济！噫，可不忍欤！
　　
特立之忍第七十六
特立独行，士之大节，虽无文王，犹兴豪杰。
　　不挠不屈，不仰不俯，壁立万仞，中流砥柱。
　　炙手权门，君恐炭于朝而冰于昏；借援公侯，吾恐喜则亲而怒则仇。
　　傅燮不从赵延殷勤之喻，韩稜不随窦宪万岁之呼。袁淑不附于刘湛，僧虔不屈于细夫。王昕不就移床之役，李绘不供麋角之需。
　　穷通有时，得失有命。依人则邪，守道则正。修已而天不与者命，守道而人不知者性。
　　宁为松柏，勿为女萝，女萝失所托而萎恭，松柏傲霜雪而嵯峨。噫，可不忍欤！
　　
勇退之忍第七十七
功成而身退，为天之道；知进而不知退，为乾之亢。验寒暑之候于火中，悟羝羊之悔于大 壮。
　　天人一机，进退一理，当退不退，灾害并至。祖帐东都，二疏可喜，兔死狗烹，何嗟及矣。噫，可不忍欤！
　　
挫折之忍第七十八
不受触者，怒不顾人；不受抑者，忿不顾身。一毫之挫，若挞于市；发上冲冠，岂非壮士。
　　不以害人则必自害，不如忍耐徐观胜败。名誉自屈辱中彰，德量自隐忍中大。黥布负气，拟为汉将，待以踞洗则几欲自杀，优以供帐则大喜过望。功名末见其终，当日已窥其量。噫，可不忍欤！
　　
不遇之忍第七十九
子虚一赋，相如遽显；阙书一下，顿荣主偃。王生布衣，教龚遂而＊祖汉庭；马周白身，代常何而垂身唐殿。
　　人生末遇，如求谷于石田；及其当遇，如取果于家园。岂非得失有命，富贵在天？
　　卞和三献，不售；颜驷三朝，不遇。何贾谊之抑郁，竟知终于《鹏赋》。噫，可不忍欤！
　　
才技之忍第八十
露才扬已，器卑识乏。盆括有才，终以见杀。
　　学有余者，虽盈若亏；内不足者，急于人知。
　　不扣不鸣者，黄钟大吕；嚣嚣聒耳者，陶盆瓦釜。
　　韫藏待价者，千金不售；叫炫市巷者，一钱可贸。
　　大辩若讷，大巧若拙。辽豕贻羞，黔驴易蹶。噫，可不忍欤！
　　
小节之忍第八十一
顾大体者，不区区于小节；顾大事者，不屑屑于细故。视大圭者，不察察于微玷；得大木者，不快快于末蠹。以玷弃圭，则天下无全玉，以蠹废材，是天下无全木。苟变干城之将，岂以二卵而见麾；陈平而奇之智，不以盗嫂而见疑。
　　智伯发愤于庖亡一炙，其身之亡而弗思；邯郸子瞋目于园失一桃，其国之失而不知。
　　争刀锥之末而致讼者，市人之小器；委四万斤金而不问者，万乘之大志。故相马失之瘦，必不得千里之骥；取士失之贫，则不得百里奚之智。噫，可不忍欤！
　　
随时之忍第八十二
为可为于为之时，则从；为不可为于不可为之时，则凶。故言行之危逊，视世道之污隆。
　　老聃过西＊而夷语，夏禹入裸国而解裳。墨子谓乐器为无益而不好，往见荆王而衣锦吹笙。
　　苟执方而不变，是不达于时宜。贸章甫于椎髻之蛮，炫绸＊履于跣足之夷，袗絺冰雪，挟纩炎曦，人以至愚而谥之。噫，可不忍欤！
　　
背义之忍第八十三
古之义士，虽死不避。栾布哭彭，郭亮丧孝。
　　王修葬谭，操嘉其义。晦送杨凭，擢为御史。此其用心，纯乎天理。
　　后之薄俗奔走利欲，利在友则卖友，利在国则卖国。回视古人，有何面目？赵岐之遇孙嵩，张俭之逢李笃，非亲非旧，情同骨肉，坚守大义，甘婴重戮。噫，可不忍欤！
　　
事君之忍第八十四
子路问事君于孔子，孔子教以勿欺而犯。唐有魏征，汉有汲黯。
　　长君之恶其罪小，逢君之恶其罪大。张禹有靦于帝师之称，李绩何颜于废后之对？
　　俯拾怒掷之奏札，力救就戮之绯裈。忠不避死，主耳忘身。一心可以事百君，百心不可以事一君。若景公之有晏子，乃是为社稷之臣。噫，可不忍欤！
　　
事师之忍第八十五
父生师教，然后成人。事师之道，同乎事亲。
　　德公进粥林宗，三呵而不敢怒；定夫立侍伊川，雪深而不敢去。
　　膏梁子弟，闾阎小儿，或恃父兄世禄之贵，或恃家有百金之资，厉声作色，辄谩其师。弟子之傲如此，其家之败可期。故张角以走教蔡京之子，此乃忠爱而报之。噫，可不忍欤！
　　
同寅之忍第八十六
同官为僚，《春秋》所敬；同寅协恭，《虞书》所命。生各天涯，仕为同列，如兄如弟，议论参决。
　　国尔忘家，公尔忘私，心无贪竞，两无猜疑。言有可否，事有是非，少不如意，矛盾相持。
　　幕中之辨人，以为叛；台中之评人，以为顺。昌黎此箴，足以劝惩。噫，可不忍欤！
　　
为士之忍第八十七
峨冠博带而为士，当自拔于凡庸；喜怒笑＊之易动，人已窥其浅中。故临大节而不可夺者，必无偏躁之气；见小利而易售者，生之斗筲之器。
　　礼义以养其量，学问以充其智。不戚戚于贫贱，不汲汲于富贵。庶可以立天下之大功，成天下之大事。噫，可不忍欤！
　　
为农之忍第八十八
终岁勤勤，仰事俯畜，服田力穑，不避寒燠。
　　水旱者，造化之不良，良农不因是而辍耕；稼穑者，勤劳之所有，厥子乃不知于父母。
　　农之家一，而食粟之家六，苟惰农不昏于作劳，则家不给，而人不足。噫，可不忍欤！
　　
为工之忍第八十九
不善于斫，血指汗颜。巧匠傍观，缩手袖间。
　　行年七十，老而斫轮，得心应手，虽子不传。百工居肆以成其事，犹君子学以致其道。学不精则窘于才，工不精则失于巧。
　　国有尚方之作礼，有冬官之考阶，身宠而家温，贵技高而心小。噫，可不忍欤！
　　
为商之忍第九十
商者，贩商，又曰商量。商贩则＊迁有无，商量则计较短长。
　　用之缓急，价有低昂，不为折阅不市者。荀子谓之良贾，不与人争买卖之价者；《国策》谓之良商，何必鬻良而杂苦，效鲁人之晨饮其羊。
　　古之善为货殖者，取人之所舍，缓人之所急，雍容待时，赢利十倍。陶朱氏积金，贩脂卖膊之鼎食，是皆大耐于计筹，不规小利于旦夕。噫，可不忍欤！
　　
父子之忍第九十一
父子之性，出于秉彝。孟子有言，贵善则离，贼恩之大，莫甚相夷。
　　焚禀掩井，瞽太不慈。大孝如舜，齐栗夔夔。
　　尹信后妻，欲杀伯奇，有口不辨，甘逐放之。
　　洒米数百斛而空其船，施才数千万而罄其库，以郗超、全琮不禀之专，二父胡为不怒？
　　我见叔世，父子为仇，证罪攘羊，德色借耰。
　　父而不父，子而不子，有何面目，戴天履地？噫，可不忍欤±
　　
兄弟之忍第九十二
兄友弟恭，人之大伦。虽有小忿，不废懿亲。
　　舜之待象，心无宿怨；庄段费协，用心交战。
　　许武割产，为弟成名；薛包分财，荒败自营。
　　阿奴火攻，伯仁笑受；酗酒杀牛，兄不听嫂。
　　世降俗薄，交相为恶，不念同乳，阋墙难作。噫，可不忍欤！
　　
夫妇之忍第九十三
正家之道，始于夫妇。上承祭祀，不养父母。唯夫义而妇顺，乃起家而裕厚。《诗》有仳离之戒，《易》有反目之悔。
　　鹿车共挽，桓氏不恃富而凌鲍宣；卖薪行歌，朱氏乃耻贫而弃买臣。
　　茂弘忍于曹夫人之妨，夷甫忍于郭夫人之悍。不谓两相之贤，有此二妻之叹。噫，可不忍欤！
　　
宾主之忍第九十四
为主为宾，无骄无谄；以礼始终，相孚肝胆。
　　小夫量浅，挟财傲客，箪食豆羹，即见颜色。
　　毛遂为下客，坐于十九人之末，而不知为耻；鹏举为贱官，馆于马坊，教诸奴子而不以为愧。广阳岂识其文章，平原不拟其成事。
　　孙丞相延宾，而开东阁；郑司家爱客，而戒留门。醉烧列舰，而无怒于羊侃；收债焚券，而无恨于田文。杨政之劝马武，赵壹之哭羊陟。居今之世，此末有闻。噫，可不忍欤！
　　
奴婢之忍第九十五
人有十等，以贱事贵，耕樵为奴，织爨为婢。父母所生，皆有血气，谴督太苛，小人怨詈。
　　陶公善遇，以嘱其子。阳城不嗔易酒自醉之奴，文烈不谴籴米逃奔之婢。二公之性难齐，元亮之可继。噫，可不忍欤！
　　
交友之忍第九十六
古交有真金百炼而后不改其色，今交如暴流盈涸而不保朝夕。
　　管鲍之知，穷达不移；范张之谊，生死不弃。
　　淡全甘坏，先哲所戒；势贿谈量，易燠易凉。盖君子之交，其名为市。
　　郈子迎谷臣之妻子至于分宅，到溉视西华之兄弟胡心不恻。指天誓不相负，反眼若不相识。噫，可不忍欤！
　　
年少之忍第九十七
人之少年，譬如阳春，莺花明媚，不过九旬，夏热秋凄，如环斯循。人寿几何，自轻身命；贪酒好色，博奕驰娉；狎侮老成，党邪疾正；弃掷诗书，教之不听。玄＊易白，红颜早衰，老之将至，时不再来。不学无术，悔何及哉！
　　噫，可不忍欤！
　　
将帅之忍第九十八
阃外之事，将军主之；专制轻敌，亦不敢违。卫青不斩裨将而归之天子，亚夫不出轻战而深沟高垒。军中不以为弱，公论亦称其美。
　　延寿陈汤，兴师矫制，手斩郅支，威振万里，功赏末行，下狱几死。
　　自古为将，贵于持重；两军对阵，戒于轻动。故司马懿忍于妇帻之遗，而犹有死诸葛之恐；孟明视忍于＊陵之败，而终致穆公之三用。噫，可不忍欤！
　　
宰相之忍第九十九
昔人有言，能鼻吸三斗醇醋，乃可以为宰相。盖任大用者存乎才，为大臣者存乎量。丙吉不罪于醉污车茵，安世不诘于郎溺殿上。
　　周公忍召公之不悦，仁杰受师德之包容。彦博不以弹灯笼锦而衔唐介，王旦不以罪倒用印而仇寇公。廊庙倚为镇重，身命可以令终。噫，可不忍欤！
　　
好学忍第一百
立身百行，以学为基。古之学者，一忍自持。凿壁偷光，聚萤作囊，忍贫读书，车胤匡衡。
　　耕助画佣，牛衣夜织，忍苦向学，倪宽刘寔。
　　以锥刺股者，苏秦之忍痛；系狱受经者，黄霸之忍辱。
　　宁越忍劳于十五年之昼夜，仲淹忍饥于一盆之粟粥。
　　及乎学成于身，而达乎天子之庭。鸣玉曳祖，为公为卿。为前圣继绝学，为斯世开太平。
　　功名垂于竹帛，姓字著于丹青。噫，可不忍欤！
　　

