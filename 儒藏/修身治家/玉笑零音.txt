　玉笑零音　　（明）田艺衡 撰 

　　鹏运扶摇，不知游于天外。虱逃缝絮，不求出乎裈中。居化有宜，适真各得。 

　　华渚流虹，虹非淫气；有穷射日，日岂阳精？ 

　　柱梁衣绣，而士寒咎犯，切中晋文之病；鼠壤余，而妹弃成绮，奚知李耳之仁。 

　　心全者，以身为朽骨。神超者，以心为死灰。魄玄合者，以神为碍影。 

　　神龙无孵卵，灵凤无孽雏。白狗不能产驺虞，黄狼不解天禄。 

　　御寇好游，壶丘晓之以内观，宋经好游，孟氏语之以尊德，德尊则高而俯物，观内则明而烛人。酷刑为栉，则虮落黔黎，巧谮为钩，则鱼馁臣妾。故圣王栉之以礼，梳之以乐，钓之以义，网之以仁。上善若水，有时而作恶。贞心如石，有时而自开，是以怒动情澜，喜开欲窦。 

　　诗人以素餐为讥，商君以荒饱为惧。 

　　使勋华而为巢许，则丹商之恶不彰；使癸辛而为舆台，则禹汤之泽不斩。 

　　雷无偏击，日无私烛。使编首而击之，则丰隆亦亵矣。推户而烛之，则义和其劳乎。击因邪召，烛以虚来。虚纳天光，邪其天戾。 

　　伊尹亡，而沃丁葬以天子之礼。周公封，而成王赐以天子之乐。弃天下尚为敝屣，假礼乐岂为虚文。生前名器或惜繁缨，死后功勋何难隧道。 

　　心如天运谓之勤，心如地宁谓之慎。天匪勤则不能广运，地匪慎则不能久持。乾之自强，天心也。坤之厚载，地心也。 

　　忘名之士能弃万乘之君，好名之人能轻千乘之国。 

　　阳鱎迎吏，宓子为之长挥。猛狗龁人，韩菲因之并叹。 

　　景阳入并丽华逐，狎客何在庭花空，崖山踏海白鹇从，丞相犹存衍义进。君臣两失，禽色同荒。士苟洁心，无假浴于江海；女能饬体，何必竞其黛朱！ 

　　观文未及李生叹，愈老不休韩子悲。 

　　刘累豢夏后之龙，孔甲醢鳞而龙游。孟亏驯虞氏之凤，夏民食卵而凤翔。 

　　五府灵而中天之台以建，六府流而方寸之地乃空。 

　　以轩乘鹤，卫国谓之不君，以车载猃，周家名为贤主。 

　　女冠男冠，妹喜亡国。男服女服，何晏丧躯。 

　　子云注情于绵竹，非杨庄无以上宣。相如立誉于子虚，非得意莫能自荐。 

　　师开鼓琴，以东方西方之声，而知朝夕之室。子野吹律，以南风北风之辨，而测胜负之军。 

　　女乐归而鲁削，巫音作而楚衰，汉饰伎以祭郊，唐藉倡以供御。 

　　尚父戒罔念，鲁叟悔徒思。惟克乃作圣，非学亦成章。 

　　果有人面之名，仁者不餐其肉。里有狗葬之号，孝子不瘗其亲。 

　　梁山壅河，三日不逝，晋景公素缟哭之而水流。海潮击岸，百里为墟，吴越王强弩射之而潮息。是伯鲧之智，不及于辇夫之言。而神禹之功，仅等乎铁箭之力。 

　　鲍鱼小鲜，吕涓不登于太子。邪蒿恶菜，邢峙不进于储君。为传者，贵谨其几微。养德者，在慎其饮食。 

　　师寒，而楚子拊之，三军暖如挟纩。兵渴，而曹操谲之，万众津若餐梅。 

　　董仲舒睹重常之鸟。刘子政晓贰负之尸。实沉一台，非郑侨之博物不能言。龙见绛郊，非蔡墨之明占莫能御。虽禀生知之质，亦资好学之功。 

　　隼虽鸷，不能以攫凤。虎虽猛，不能以搏麟。 

　　王道通衢也，伯道吏径也。三代以上由通衢，其功缓；三代以下由支径，其效速。噫！通衢日荆棘矣！ 

　　耕男之职也，今之业耕者，毁其锄犁，而诲其子以盗。织妇之事也，今之业织者，弃其机杼，而诲其女以淫，是何也？古之耕织也，得饱暖。而今之耕织也，饥寒因之矣！耕织反不若淫盗。噫！是孰使之然哉！文王伐崇，而袜系解，自结之，而弗役其所与处，君道也。武王伐纣，而袜系解，五人在前，而莫肯结，臣道也。周之君臣，两得之矣。自是而下，君将自结邪，臣将结之邪，一举足而见之矣！ 

　　杨朱泣岐路，阮籍泣穷途。一以悲道之多端，一以悲道之不达。 

　　周监于二代，郁郁乎文哉。吾从周，殷已悫，吾从周然则文果胜悫矣乎！悫悲殷之初也，文非周之末也。 

　　楚庄纳伍胥之谏，而罢淫乐。齐威悟淳于之讽，而行诛赏。易曰：冥豫成有渝，无咎。言人君贵信贤而改过也，名之曰庄威，不亦宜乎。 

　　龙负夏禹之艇，卒治水而窆衣。蛇绕卫君之轮，遂投殿而伏剑。 

　　阳，君道也，故尊而难对。阴，臣道也，故卑而喜应。九畴之凶，生于对奇也。八卦之吉，生于应偶也。风行天上，动万物者，莫疾乎风。水行地中，润万物者，莫疾乎水。故生者之择居，死者之择穴，皆莫离乎风水也。 

　　治世不能无祠淫，正人未尝有淫祀。 

　　潮汐之盛缩，因月之盈虚，古语如是，谁则验之？吾观于鱼脑之光减而信之矣！盖鱼虾水畜也，水者月之液，月者水之精。阴气之以类相感者也。 

　　管晏之文，无盐丑女也，虽丑而有益于国；庄列之文，西施美妇也，虽美而裨于世。 

　　文胜而周衰，清谈而晋败，道学盛而宋亡，国无实也。 

　　拘儒不可与谈玄，腐儒不可与论道。 

　　鳌戴山而水居，蚁负粒而陆游；大小之乐，均也。蛇委腹而缓步，蚿百足而疾行，有无之势，一也。 

　　孰重孰轻，孰多孰寡，孰劳孰逸，理之各足焉耳。 

　　天本明，云蔽之。心本明，欲蔽之。云散欲消，天心同澈。云锢欲钳，天心同闭。 

　　鸜鹆之勇能夺巢，终贻窃位之耻。蛣蜣之智能转丸，卒蒙秽饱之羞。泰伯逃荆，夷齐采薇，丑此故也。以人治人，孔子之教也。以心印心，佛氏之教也。圣人见道不远人，故曰道不可须臾离，可离非道。至人见道不外心，故曰离道别觅道，终身不见道，人即心也，心即人也，夫道一而已矣。 

　　禽之集也，翔以择木。兽之走也，挺以择荫。人之处也，审以择居。翔以择木，可以远矰弋。挺以择荫，可以远陷穿。审以择居，可以远刑辟。 

　　恶土虽善，种不生。善土虽恶，种不死。良农择地而种，君子择人而施。 

　　智者之纳言也，如以水沃燥沙也。昏者之拒谏也，如以水泼镕金也。以水沃乎燥沙，吾见其顺受矣。以水泼乎镕金，吾见其腾沸矣。非水之异也，投之非其所也。非辞之殊也，告之非其人也。有千里之马，而无千里之御，不能独驰也。有千里之御，而无千里之刍豢，不能久良也。善其刍豢者，主也。善其御者，牧也。如是而不千里，非骐骥也。 

　　忍大师曰，死生大事。禹曰，生寄死归。庄周曰，生浮死休。知其为大事，则人固不可轻于生死而忽之，知其为寄归浮休，则人亦不可重于生死而惑之。如是，可为了死生者。 

　　螽斯春黍，虽不足以济饥，而惰农愧矣。莎鸡促织，虽不足以济寒，而懒妇惊矣。丹乌挟火，虽不足以济昏，而暗行惧矣。呜呼！其诸造物者，自然之治乎。沉檀之木，不适用于穉生。豫章之材，不可琢于既朽。何则，物有不同，时有所宜也。 

　　虎豹驱羊，孰不怜。豺狼驱民，熟能愍？ 

　　罪春秋于当时，仲尼不得已也。期子云于后世，杨雄其如何哉？ 

　　虽有金钟，击以金梃，其声必裂。虽有仁主，辅以仁臣，其治必弱。扣金钟必以木槌。佐仁主必以义士。权会庄诵易卦，而却乘驴前后之鬼。徐份诡诵孝经，而愈陵久危笃之疾（会北齐人，份陈人）。 

　　猛虎之势，奋于一朴。三军之气，作于一鼓。 

　　麒麟、麋鹿，有角同也。然麒麟不能为麋鹿之解角。君子、小人，有心同也。然君子不能为小人之易心。绳之生也曲，其用也必直。人之生也直，其用也或曲。 

　　衣锦食鲜，非所以延年。服粗餐粝，聊可以卒岁。 

　　句践铸金于少伯，君子谓之貌臣。贯休铸金于贾岛，君子谓之心师。 

　　王右军之书，五十三乃成。高常侍之诗，五十外始学。 

　　阮籍之放，见称于司马。稽康之和，致忤于钟会。晋公之度，征西之祸，于此见之矣。 

　　萝茑依松林，可以延百寻。青蝇附骥尾，可以致千里。其为依附则得矣，而如仰高居后，何哉！ 

　　尧舜之爱身，甚于爱天下，故让天下于许由务光而不吝，许由务光知其害，故不受天下以完其身。尧舜之爱天下，不如爱子，故不以天下与丹朱、商均，朱、均非不肖也。何以故让天下与舜禹而不争，不贤而忍之乎？舜禹不知其害，而受之天下，故有苍梧会稽之祸，不得死于故居，而死于逆旅，不得死于中国，而死于四夷。 

　　展禽忍于三黜，在今人则为之贪位慕禄。屈原甘于九死，在今人则为之病狂丧心。 

　　吴起吮一人之疽，而邻敌却。假烦裹一人之疮，而西羌平。子罕哭一夫之亡，而宋国安。私恩小惠，三代以下，皆是道也，今此之不能，为将之道何如？ 

　　晋文公二竖，入于膏肓，扁鹊识之。秦孝王崔妃，入于灵府，许智庄识之。非察其疾也，乃诊其（心也）。 

　　栾布祠彭越不忘奴、主之情。廉范敛广汉实切师、生之义。 

　　良匠之目，无材弗良。圣主之目，无臣弗圣。非材之尽良也，大小各有所取也。非臣之尽圣也，内外各有所使也。 

　　鸡鸷雄埘，犬猛专牢，强弱之不敌也。蚁勇兼垤，蜂策攻窠，众寡之相凌也。据势以猎，冯力以角，其诸春秋战国之君乎。 

　　孔子以死丧之道为难言，重阴道也。孟子以浩然之气为难言，重阳道也。然则终不可言与，曰原始反终，故知死生之说。 

　　形如槁木，不死之真。心如穀种，长生之仁。死生不测，造化之神。 

　　防细民之口易，防处士之口难。得丘民之心易，得游士之心难。此七国所以惧横议，而暴秦所以令逐客也。 

　　象以齿焚，犀以角毙，猩以血刺，熊以掌亡，貂以毛诛，蛇以珠剖髦，断尾以缨，狐分腋以白，龟钻甲以灵，麝噬脐以香。故曰禽兽无辜，怀宝其害。匹夫何辜，怀壁其罪。嗟夫！罪在怀璧，固已矣。攘人之璧而自抵于罪者，独何与？ 

　　地以海为肾，故水咸。人以肾为海，故溺咸。 

　　以热攻热，药有附子。以凶去凶，治有干戈。善用则生，不善用则死。 

　　若纲在网，掣绳者君。如锥处囊，脱颖者人。 

　　人之初生，以七日为腊；人之初死，以七日为忌。一腊而魄成，故七七四十九日而七魄具矣。一忌而一魂散，故七七四十九日而七魂泯矣。易曰：精气为物，游魂为变，故知鬼神之情状。微言绝耳，颜远叹别于欧阳。鄙吝萌心，仲举思见乎黄叔。 

　　君子之异于人者，道；同于人者，貌。 

　　冬江而夏山，公阅休之安宅也。地棺而天椁，逍遥子之大葬也。 

　　西伯泽及枯骼，而大老双归。燕昭价重死骨，而骏马三至。 

　　白驹过隙，魏豹具感于人生。飞鸟过日，张翰愁思乎瀛海。 

　　大禹入裸国而不衣，秦伯适荆蛮而披发。父母之遗体，有时而自残，衣冠之盛仪，因地而或废。 

　　仲尼击槁而歌焱风，仁可以充饥也。曾参曳履而歌商颂，义可以御寒也。 

　　分人以道谓之神，分人以德谓之圣，分人以功谓之公，分人以利谓之私。 

　　田子见玉食，蹙然曰，弗饥，斯可矣。见锦衣，颦然曰，弗寒，斯可矣。见华屋，愀然曰，弗露，斯可矣。毋玉尔食，而玉尔仪。毋锦尔衣，而锦尔心。毋华尔屋，而华尔德。惟仪之玉，以振天下。惟心之锦，以文天下。惟德之华，以覆天下。故君子去彼取此。 

　　王生以结袜而重廷尉。汲黯以长揖而重将军。 

　　吴雄不择封葬，而三世廷尉。赵兴故犯妖禁，而三叶司隶。陈伯敬终不言死，而年老见杀。 

　　学非诵说之末也，行而已。政非文饰之具也，实而已。王非治安之迹也，化而已。化者其帝乎？皇则神矣！ 

　　有一乡一国天下之量，斯能受一乡一国天下之善。故曰：量者量也，量其多寡而受之也。 

　　田真三人共爨，妇析紫荆之干以图分。刘良四世同居，妻易庭禽以雏以求异。故齐家者，先刑其室，正内者，必绝其私。 

　　仓庚为炙，可止妒妇之心。凤凰为羹，难化忌士之口。 

　　太公诛狂獝华士，周公非之，而下白屋之贤。放勋容驩鲧共苗，重华矫之，而正四裔之罪。 

　　徐景山画生鲻而执白獭，放挫啼，悬死鼠而钓大雕。画鲻其冠裳乎，悬鼠其爵禄乎，呜呼悲夫！孔子历诸侯七十二聘，而不遇一主，乃思九夷老子，历流沙八十一国，而化被三千，遂忘中夏。倚墙之木盗之桥，倚床之仆奸之招。 

　　周旦作金滕以祈天命，君子以为咒诅之媒。夏禹铸鼎象以辟神奸，后世遂有厌镇之术。 

　　亡国之社，上屋而下柴，绝于天地也。败家之子，覆祀而灭嗣，绝于祖宗也。 

　　心灵匪形，故天地不能役，而人反以利禄役其心。心虚匪气，故阴阳不能运，而人反以喜怒运其气。此心之所以不能不动也。尽心者虚，存心者灵。 

　　祭葬厚而奉养薄，末世之孝子也。承顺过而弼拂微，末世之忠臣也。事生，孝之先。犯颜，忠之大。琴瑟合调，夫妇之所以谐音。埙篪一节，兄弟之所以同气。鼋鸣而鳖应，兔死则狐悲。 

　　人之为学，四书其门墙也，五经其堂奥也，子史其廊庑也，九流百家其器用也。居不可以不广，学不可以不博。举业锢而居隘，语录倡而学荒。 

　　有子如龙虎，不须作马牛；有子如豚犬，何须作马牛！ 

　　涪水杂江水，蒲元能辨其性，故淬剑精。石城杂南冷，德裕能辨其味，故煮茶美。 

　　京师元帝，为周围尚谈老子之旨。海岛宋君，为元逐犹讲大学之章。腐臣朽主，自取灭亡。神谟圣训，何裨解禳。 

　　天地施恩于万物，而不望万物之报，吾是以知天地之大。父母施恩于子孙，而不望子孙之报，吾是以知父母之大。天为严父，地为慈母。少极吾宗，太极祖，巍巍乎其功德，荡荡乎其难名哉！腐鼠堕而虞氏亡，猰狗逐而华臣走。孽虽由于自作，衅实起于不虞。 

　　欲治疑狱，觟■〈角虎〉解触，咎繇碌碌。若济大师，仓光实危，尚父嗤嗤（光一作兕）。 

　　败岁皆莩形菜色之民，而通都有吞花卧柳之司牧；防秋多梦妻哭子之士，而幕府有歌儿舞女之将军。民欲不流，得乎？士求不叛，难矣！ 

　　善富者，羞德之不积，不羞金之不积；善贵者，耻德之不伙，不耻禄之不伙。德以聚金，则满不扑，德以居禄，则鼎不颠。 

　　苏子瞻作杀鸡之疏，非吾儒之仁。张乘崖转到羊之经，乃异端之义。 

　　用良匠者，必胥良材。用大贤者，必胥大位。无良材，则良匠不足以成器。无大位，则大贤不足以成治。临厕而惰容，非颜闵之德。膺刃而回虑，非关比之忠。 

　　君子寝义而梦荣，小人寝利而梦辱。是故寝薄冰者，梦溺；寝积薪者，梦焚。 

　　乾盖西旋，故二曜转运；坤舆东转，故百谷马奔。暮没而朝升，同此日也。天不更，则日亦不更。左注而右浮，同此水也。地不耗，则水亦不耗。 

　　民五百里之名，士无千里之名，仲尼所以来凤狗之诮。民无百里之友，士无千里之友，林宗所以丛党锢之灾。友者人之所憎，名者天之所忌。 

　　三皇不期皇而皇，五帝不期帝而帝，三王不期王而王。期皇不皇者，始皇也。期帝不帝者，东帝也。期王不王者，霸王也。 

　　以蛙黾当鼓吹，孔珪之志，初不在于清音。以蟋蟀代箫管，道贲之声，实有契于定慧。 

　　诗因鼓吹发，桓玄耳入而心通。笔以鼓吹神，张旭得心而应手。 

　　珠虽泐不失为宝，莠虽乔不失为草。宁为回天，母为踱老。 

　　江河若决，神禹不能挽其流。井田既开，周公不能复其界。地利有宜，人事有时。 

　　日月不以阴霾而改其升沉。圣贤不以昏乱而变其出处。有常度万物仰，有常德万民望。建律者君，行律者臣，守律者民。 

　　以道为阱，则士游祥麟。以德为笼，则士来瑞凤。以功为罟，则士投猛虎。以利为薮，则士奔狂狗。梓庆鐻成而疑鬼，灵芸针妙而惊神。圣道散于游艺，天巧丧于工人。 

　　狂以全身，君子也。狂以杀身，小人也。被发箕子昌，驾坐灌夫亡。接与陆通免，捶杖正平殃。五子歌不慧，仲尼思中行。 

　　日闲与卫，何难乎良马之逐。不离辎重，岂忧乎终日之行。利往基于具备，丧握本于持轻。 
　　月不暇照，云火升梯。雨不及施，水轮灌陇。 

　　笑之频者，泣必深。生之急者，亡必疾。 

　　天铸万物，圣人鼓之天蕴至文，圣人诂之。铸非鼓，则器将监。蕴非诂，则文不宣。 

