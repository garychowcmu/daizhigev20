度心第一
  吏者，能也，治之非易焉。
  仁者，鲜也，御之弗厚焉。
  志大不朝，欲寡眷野。
  才高不羁，德薄善诈。
  民之所畏，吏无惧矣。
  狡吏恃智，其勇必缺，迫之可也。
  悍吏少谋，其行多疏，挟之可也。
  廉吏固傲，其心系名，誉之可也。
  治吏治心，明主不弃背己之人也。
  知人知欲，智者善使败德之人焉。
  御心第二
  民所求者，生也；君所畏者，乱也。
  无生则乱，仁厚则安。
  民心所向，善用者王也。
  人忌吏贪，示廉者智也。
  众怨不积，惩恶勿纵。
  不礼于士，国之害也，治国固厚士焉。
  士子娇纵，非民之福，有国者患之。
  士不怨上，民心堪定矣。
  严刑峻法，秦之亡也，三代盛典，德之化也。
  权重勿恃，名高勿寄，树威以信也。
  擒心第三
  德不悦上，上赏其才也。
  才不服下，下敬其恕也。
  才高不堪贱用，贱则失之。
  能傲莫付权贵，贵则毁己。
  才大无忠者，用之祸烈也。
  人不乏其能，贤者不拒小智。
  智或存其失，明者或弃大谋。
  不患无才，患无用焉。
  技显莫敌禄厚，堕志也。
  情坚无及义重，败心矣。
  欺心第四
  愚人难教，欺而有功也。
  智者亦俗，敬而增益也。
  自知者明，人莫说之。
  身危者骇，人勿责之。
  无信者疑，人休蔽之。
  诡不惑圣，其心静焉。
  正不屈敌，其意谲(jue)焉。
  诚不悦人，其神媚焉。
  自欺少忧，醒而愁剧也。
  人欺不怒，忿而再失矣。
  纵心第五
  国盛势衰，纵其强损焉。
  人贵势弱，骄其志折焉。
  功高者抑其权，不抑其位。
  名显者重其德，不重其名。
  败寇者纵之远，不纵之近。
  君子勿拘，其心无拘也。
  小人纵欲，其心惟欲也。
  利己纵之，利人束之，莫以情易耳。
  心可纵，言勿滥也。
  行可偏，名固正也。
  构心第六
  富贵乃争，人相构也。
  生死乃命，心相忌也。
  构人以短，莫毁其长。
  伤人于窘，勿击其强。
  敌之不觉，吾必隐真矣。
  贬之非贬，君子之谋也。
  誉之非誉，小人之术也。
  主臣相疑，其后谤成焉。
  人害者众，弃利者免患也。
  无妒者稀，容人者释忿哉。
  逆心第七
  利厚生逆，善者亦为也。
  势大起异，慎者亦趋焉。
  主暴而臣诤，逆之为忠。
  主昏而臣媚，顺之为逆。
  忠奸莫以言辩，善恶无以智分。
  谋逆先谋信也，信成则逆就。
  制逆先制心也，心服则逆止。
  主明奸匿，上莫怠焉。
  成不足喜，尊者人的也。
  败不足虞，庸者人恕耳。
  夺心第八
  众心异，王者一。
  慑其魄，神鬼服。
  君子难不丧志，释其难改之。
  小人贵则气盛，举其污泄之。
  穷堪固守，凶危不待也。
  察伪言真，恶不敢为。
  神褫之伤，愈明愈痛。
  苛法无功，情柔堪毕焉。
  治人者必人治也，治非善哉。
  屈人者亦人屈也，屈弗耻矣。
  警心第九
  知世而后存焉。
  识人而后幸焉。
  天警人者，示以灾也。
  神警人者，示以祸也。
  人警人者，示以怨也。
  畏惩勿诫，语不足矣。
  有悔莫罚，责于心乎。
  势强自威，人弱自惭耳。
  变不可测，小戒大安也。
  意可曲之，言虚实利也。
  诛心第十
  诛人者死，诛心者生。
  征国易，征心难焉。
  不知其恩，无以讨之。
  不知其情，无以降之。
  其欲弗逞，其人殆矣。
  敌强不可言强，避其强也。
  敌弱不可言弱，攻其弱也。
  不吝虚位，人自拘也。
  行伪于谶，谋大有名焉。
  指忠为奸，害人无忌哉。
