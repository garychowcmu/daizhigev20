
　　幽梦续影　［清］朱锡绶


　　真嗜酒者气雄，真嗜茶者神清，真嗜笋者骨臞，真嗜菜者志远。

　　鹤令人逸，马令人俊，兰令人幽，松令人古。

　　善贾无市井气，善文无迂腐气。

　　学导引是眼前地狱，得科第是当世轮回。

　　求忠臣必于孝子，余为下一转语云：求孝子必于情人。

　　造化，善杀风景者也。其尤甚者，使高僧迎显宦，使循吏困下僚，使绝世之姝习弦索，使一羁之士累米盐。

　　日间多静坐，则夜梦不惊，一月多静坐，则文思便逸。

　　观虹销雨霁，是何等气象；观风回海立时，是何等声势。

　　贪人之前莫炫宝，才人之前莫炫文，险人之前莫炫识。

　　文人富贵，起居便带市井；富贵能诗，吐属便带寒酸。

　　花是美人后身。梅，贞女也；梨，才女也；菊，才女之善文章者也；水仙，善诗词者也；荼蘼，善谈禅者也；牡丹，大家中妇也；芍药，名士之妇也；莲，名士之女也，海棠，妖姬也；秋海棠，制于悍妇之艳妾也；茉莉，解事雏鬟也；木芙蓉，中年侍婢也；惟兰为绝代美人，生长名阀，耽于词画，寄心清旷，结想琴筑，然而，闺中待字，不无迟暮之感。优此则绌彼，理有固然，无足怪者。

　　能食淡饭者方许尝异味，能溷市嚣者方许游名山，能受折磨者方许处功名。

　　非真空不宜谈禅，非真旷不宜谈酒。

　　雨窗作画，笔端便染烟云；雪夜呤诗，纸上如洒冰霰。是谓善得天趣。

　　凶年闻爆竹，愁眼见灯花，客途得家书，病后友人邀听弹琴，俱可破涕为笑。

　　观门径可以知品，观轩馆可以知学，观位置可以知经济，观花卉可以知旨趣，观楹帖可以知吐属，观图画可以知胸次，观童仆可以知器宇，访友人不待亲接言笑也。

　　余亦有三恨，一恨山僧多俗，二恨盛暑多蝇，三恨时文多套。

　　蝶使之俊，蜂使之艳，月使之温，庭中花斡旋造化者也。使名士增情，使美人增态，使香炉茗碗增奇光，使图画书籍增活色，室中花附益造化者也。

　　无风雨不知花之可惜，故风雨者，真惜花者也；无患难不知纔之可爱，故患难者，真爱纔也。风雨不能因惜花而止，患难不能因爱纔而止。

　　琴不可不学，能平纔士之骄矜，剑不可不学，能化书生之懦怯。

　　美味以大嚼尽之，奇境以粗游了之，深情以浅语传之，良辰以酒食度之，富贵以骄奢处之，俱造化本怀。

　　楼之收远景者，宜游观不宜居住；室之无重门者，便启闭不便储藏；庭广则爽，冬累于风；树密则幽，夏累于蝉；水近可以涤暑，蚊集中宵；屋小可以御寒，客窘炎午。君子观居身两全，知处境无两得。

　　懮时勿纵酒，怒时勿作札。

　　不静坐不知忙之耗神之速，不泛应不知闲之养神者真。

　　笔苍者学为古，笔隽者学为词，笔丽者学为赋，笔肆者学为文。

　　读古碑宜迟，迟则古藻徐呈；读古画宜速，速则古香顿溢；读古诗以挹而后永。

　　物随息生，故数息可以致寿；物随气灭，故任气可以致天。欲长生只在呼吸求之；欲长乐，只在和平求之。

　　雪之妙不能积，云之妙在不留，月之妙在有圆有缺。

　　为雪朱阑，为花粉墙，为鸟疏枝，为鱼广池，为素心开三径。

　　筑园必因石，筑楼必因树，筑榭必因池，筑室必因花。

　　梅绕平台，竹藏曲院，枊护朱楼，海棠依阁，木犀匝庭，牡丹对书斋，藤花蔽绣闼，绣球傍厅，绯桃照池，香草漫山，梧桐覆井，酴縻隐竹，秋色依栏干，百合爷拳石，秋萝亚曲阶，芭蕉障文窗，蔷薇窥疏帘，合欢俯锦帏，柽树花媚纱槅。

　　花底填词，香边制曲，醉后作草，狂来放歌，是谓遣笔四称。

　　谈禅不是好佛，只以空我天怀，谈无不是羡老，只以贞我内养。

　　路之奇者入不宜深，深则来踪易失；山之奇者入不宜浅，浅则异境不呈。

　　木以动折，金以动缺，火以动焚，水以动溺，惟土宜动。然而思虑伤脾，燔炙生冷皆伤胃，则动中须静耳。

　　习静觉日长，逐忙觉日短，读书觉日可惜。

　　少年处不得顺境，老年处不得逆境，中年处不得闲境。

　　素食则气不浊，独宿则神不浊，默坐则心不浊，读书则口不浊。

　　空山瀑走，绝壑松鸣，是有琴意；危楼雁度，孤艇风来，是有笛意；幽涧花落，疏林鸟坠，是有筑意；书帘波漾，平台月横，是有箫意；清溪絮扑，丛竹雪洒，是有筝意；芭蕉雨粗，莲花漏续，是有鼓意；碧瓯茶沸，绿沼鱼行，是有阮意；玉虫妥烛，金莺坐枝，是有歌意。

　　琴医心，花医肝，香医脾，石医肾，泉医肺，剑医胆。

　　对酒不能歌，盲于口；登山不能赋，盲于笔；古碑不能模，盲于手；名山水不能游，盲于足；奇纔不能交，盲于胸；庸众不能容，盲于腹；危词不能受，盲于耳；心香不能嗅，盲于鼻。

　　静一分，慧一分；忙一分，愦一分。

　　至人无梦，下愚亦无梦，然而文王梦熊，郑人梦鹿。圣人无泪，强悍亦无泪，然而孔子泣麟，项王泣骓。

　　感逝酸鼻，感恩酸心，感情酸手足。

　　水仙以玛瑙为根，翡翠为叶，白玉为花，琥珀为心，而又以西子为色，以合德为香，以飞燕为态，以宓妃为名，花中无第二品矣。

　　小园玩景，各有所宜，风宜环松，雨宜俯涧轩窗，月宜临水平台，雪宜半山楼槛，花宜曲廊洞房，烟宜绕竹孤亭，初日宜峰顶飞楼，晚霞宜池边小彴。雷者天之盛怒，宜危坐佛龛。雾者天之肃气，宜屏居邃闼。

　　富贵作牢骚语，其人必有隐懮；贫贱作意气语，其人必有异能。

　　高枊宜蝉，低花宜蝶，曲径宜竹，浅滩宜芦，此天与人之善顺物理，而不忍颠倒之者也；胜境属僧，奇境属商，别院属美人，穷途属名士，此天与人之善逆物理，而必欲颠倒之者也。

　　名山镇俗，步水涤妄，僧舍避烦，莲花证趣。

　　星象要按星实测，拘不得成图；河道要按河实浚，拘不得成说；民情要按民实求，拘不得成法；药性要按药实咀，拘不得成方。

　　奇山大水，笑之境也；霜晨月夕，笑之时也；浊酒清琴，笑之资也；闲僧侠客，笑之侣也；，抑郁磊落，笑之胸也；长歌中令，笑之宣也；鹘叫猿啼，笑之和也；棕鞋桐帽，笑之人也。

　　医花十剂，壅而补之，水以润之，露以和之，摘以宣之，火以泄之，日以涩之，雨以滑之，风以燥之，祛蠹以养之，纱笼纸帐以护之。

　　雁字不能尽梅，淡字不能尽梨，韵字不能尽水仙，艳字不能尽海棠。

　　樱桃以红胜，金柑以以黄胜，梅子以翠胜，葡萄以紫胜，此果之艳于花者也；银杏之黄，乌柏之红，古柏之苍，筤竿之绿，此叶之艳于花者也。

　　脂粉长丑，锦绣长俗，金珠长悍。

　　雨生绿萌，风生绿情，露生绿精。

　　村树宜诗，山树宜画，园树宜词。

　　抟土成金元不满之欲，画笔成人元不偿之愿，缩地成胜元不扩之胞，感香成梦元不证之因。

　　鸟宣情态，香传情韵，山水开情窟，天地辟情源。

　　将营精舍先种梅，将起画楼先种柳。

　　词章满壁，所嗜不同；花卉满圃，所指不同；粉黛满座，所视不同。

　　爱则知可憎，憎则知可怜。

　　云何出尘？闭户是。云何享福？读书是。

　　厚施与即是备急难，俭婚嫁自然无怨旷，教节省胜于裕留贻。

　　利字从禾，利莫于禾，劝勤耕也；从刀，害莫甚于刀，戒贪得也。

　　乍得勿与，乍失勿取，乍怒勿责，乍喜勿诺。

　　素深沉，一事坦率便能贻误；素和平，一事愤激便足取祸。故接人不可猝然改容，持已不可以偶尔改度。

　　孤洁以骇俗，不如和平以谐俗；啸傲以玩世，不如恭敬以陶世；高峻以拒物，不如宽厚以容物。

　　冬室密，宜焚香；夏室敞，宜垂帘。焚香宜供梅，垂帘宜供兰。

　　楼无重檐则蓄婴武，池无杂影则蓄鹭鸶。园有山始蓄鹿，水有藻始蓄鱼。蓄鹤则临沼围栏，蓄燕则沿梁承板，蓄狸奴则墩必装褥，蓄玉［犭呙］则户必垂花。微波菡萏多蓄彩鸳，浅渚菰蒲多蓄文蛤。蓄雉则镜悬不障，蓄兔则草长不除。得美人始蓄画眉，得侠客蓄骏马。

　　任气语少一句，任路让一步，任笔文检一番。

　　以任怨为报德则真切，以罪己为劝人则沉痛。

　　偏是市侩喜通文，偏是俗吏喜勒碑，偏是恶妪喜诵佛，偏是书生喜谈兵。

　　真好色者必不淫，真爱色者必不滥。

　　侠干勿轻结，生人勿轻盟，恐其为我轻死也。

　　宁受呼蹴之惠，勿受敬礼之恩。

　　贫贱时少一攀援，他时少一掣肘；患难时少一请乞，他日少一疚心。

　　舞弊之人能防弊，谋利之人能兴利。

　　善诈者借我疑，善欺者借我察。

　　过施弗谢，自反必太倨，过求弗怒，牻反必太卑。

　　英雄割爱，奸雄割恩。

　　天地自然之利，私之则争；天地自然之害，治之无益。汉魏诗象春，唐诗象夏，宋元诗象秋，有明诗象冬，包含四时，生化万物，其国初诸老之诗乎？

　　鬼谷子方可游说，庄子方可诙谐，屈子方可牢骚，董子方可议论。

　　唐人之诗多类名花，少陵似春兰，幽芳独秀；摩洁似秋菊，冷艳独高；青莲似绿萼梅，仙风骀荡；玉溪似红萼梅，绮思［女便］娟；韦枊似海红，古媚在骨；沈宋似紫薇，矜贵有情；昌黎似丹桂，天葩洒落；香山似芙蓉蕖，慧相清奇；冬郞似铁梗垂丝；阆仙似檀心磬口；长吉似优钵昙，彩云拥护；飞卿似曼陀罗，琼月玲珑。

　　幽梦续影跋余重刊《幽梦影》 ， 既蒇吴门潘椒坡明府 ， 远自临湘任所寄示以《幽梦续影》 ， 谓为镇洋朱撷筠大令所着 ， 其弟伯寅尚书所刊 ， 曷不并入 ， 以成合璧。余受而读之 ， 觉词句隽永 ， 与前书颉颃 ， 一新耳目。爰体明府之意趣 ， 付手民。愿与阅是书者 ， 共探其奥而索其旨焉。

　　光绪七年季春月仁和葛元煦理斋识。

