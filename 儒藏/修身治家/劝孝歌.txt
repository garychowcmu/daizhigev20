劝孝歌 
　　
　　清·王中书  
　　
　　
　　孝为百行首，诗书不胜录。 
　　富贵与贫贱，俱可追芳躅。 
　　若不尽孝道，何以分人畜。 
　　我今述俚言，为汝效忠告。 
　　百骸未成人，十月怀母腹。 
　　渴饮母之血，饥食母之肉。 
　　儿身将欲生，母身如在狱。 
　　惟恐生产时，身为鬼眷属。 
　　一旦见儿面，母命喜再续。 
　　一种诚求心，日夜勤抚鞠。 
　　母卧湿蕈席，儿眠干蓐茵。 
　　儿睡正安稳，母不敢伸缩。 
　　儿秽不嫌臭，儿病甘心赎。 
　　横簪与倒冠，不暇思沐浴。 
　　儿若能步履，举步虑颠覆。 
　　儿若能饮食，省口恣所欲。 
　　乳哺经三年，汗血耗千斛。 
　　劬劳辛苦尽，儿至十五六。 
　　性气渐刚强，行止难拘束。 
　　衣食父经营，礼义父教育。 
　　专望子成人，延师课诵读。 
　　慧敏恐疲劳，愚怠忧碌碌。 
　　有善先表暴，有过常掩护。 
　　子出未归来，倚门继似烛。 
　　儿行十里程，亲心千里逐。 
　　儿长欲成婚，为访闺中淑。 
　　媒妁费金钱，钗钏捐布粟。 
　　一日媳入门，孝思遂衰薄。 
　　父母面如土，妻子颜如玉。 
　　亲责反睁眸，妻誉不为辱。 
　　母披旧衫裙，妻着新罗谷。 
　　父母或鳏寡，为儿守孤独。 
　　父虑后母虐，鸾胶不再续； 
　　母虑孤儿苦，孀帏忍寂寞。 
　　身长不知恩，糕饵先儿属。 
　　健不祝哽噎，病不如伸缩。 
　　衣裳或单寒，衾绸失温燠。 
　　风烛忽垂危，兄弟分财谷。 
　　不思创业艰，惟道遗资薄。 
　　忘却本与源，不念风与木。 
　　蒸尝亦虚文，宅兆何时卜？ 
　　人不孝其亲，不如禽与畜。 
　　慈乌尚反哺，羔羊犹跪足。 
　　人不孝其亲，不如草与木。 
　　孝竹体寒暑，慈枝顾本末。 
　　劝尔为人子，孝经须勤读： 
　　王祥卧寒冰，孟宗哭枯竹。 
　　蔡顺拾桑椹，贼为奉母粟。 
　　杨香拯父危，虎不敢肆毒。 
　　伯俞常泣杖，平仲身自鬻。 
　　江革甘行佣，丁兰悲刻木。 
　　如何今世人，不效古内俗。 
　　何不思此身，形体谁养育？ 
　　何不思此身，德行谁式谷？ 
　　何不思此身，家业谁给足？ 
　　父母即天地，罔极难报复。 
　　亲恩说不尽，略举粗与俗。 
　　闻歌憬然悟，省得悲莪蓼。 
　　匆以不孝首，枉戴人间屋； 
　　勿以不孝身，枉着人间服。 
　　勿以不孝口，枉食人间谷。 
　　天地虽广大，难容忤逆族。 
　　及早悔前非，莫待天诛戮。 
　　万善孝为先，信奉添福禄。
　　
