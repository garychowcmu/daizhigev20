诫子拾遗
　　李恕
　　据文渊阁《四库全书》本《戒子通录》卷三
　　
　　
　　唐中宗时县令，以《崔氏女仪》，戒不及男，《颜氏家训》，训遗于女，遂着《戒子拾遗》十八篇，兼教男女。令新妇子孙人写一通，用为鉴戒云。
　　
　　男子六岁，教之方名。七岁读《论语》、《孝经》，八岁诵《尔雅》、《离骚》。十岁出就师傅，居宿于外，十一专习两经。志学之年，足堪宾贡。平翼二子，即是其人，夫何异哉，积勤所致耳。擢第之后，勿弃光阴，三四年间，屏絶人事，讲论经籍，爰迄史传，并当谙忆，悉令上口。洎乎弱冠，博综古今，仁孝忠贞，温恭谦顺，器惟瑚琏，材堪廊庙。如或出身之后，怠而自逸，被服绮罗，弄姿顾影，朝游酒肆，暮宿倡楼，虽则生之，不如遄死，若豘犬耳，奚足惜哉！
　　
　　居九品之中，处百僚之下，清勤自勖，平真无亏。事长官以忠诚，接僚友以谦敬，言思乃出，行思乃动。勿辄有毁誉，勿轻论得失。
　　
　　格式律令，为政之堤防。一牵吏役，动遵宪纲。与夺割断，必须理惬条章。喜怒刑名，岂可率由胷臆。枷杖様式，着于令文，凖令而行，足堪市耻。勿奋威怒，麤杖大枷，肆一朝之忿，取终身之败。
　　
　　申上移牒，言唯谨尔，署必真书，慎勿侮弄刀笔，讥玩朋僚。若犯要司，败不旋踵；若轻同类，怨岂在明。位下处卑，触涂防谨，部内士人，虚心接引，乡中耆望，以礼承迎。若恣心纵骂，轻出莠言，骂父子怨，骂兄弟怨，既为怨府，亦谓深雠。刘宽不呵童仆 ，嗣宗口不臧否 。韩子曰：善为吏者树德，不善为吏者树怨 。勉之勉之。
　　
　　县有长官，职宣风化，丞尉卑末，无劳广为。若乃斥强健，压雄豪，奋下车之威，钓高明之誉，指挥一县，专擅六曹，识者寒心，旁观启齿。但能正身范物，修己安人，不与典吏交言，不在公庭妄笑，立无偏倚，坐必正方，人自怀之畏之矣。
　　
　　汝辈后生，始从卑仕，禄俸所获，仅以代耕，宜减省家人，谨身节用。合门昼掩，镇安关钥，家童敛迹，无出府廷。使马如羊，不以入厩；使金如粟，不以入怀。夫如是则骢马埋轮 ，且安高枕。岂多言之可畏，何众口之能伤哉！杨震为涿郡太守，子孙皆蔬食步行，曰：使人称为清白吏子孙。 诚哉斯言，誓铭肌骨。部内交关，诚非所愿，傥缘切要，不遑远市。衣食之外，无辄交通，必须依价钱，归物主，分眀付领。书取文钞，虽云细务，易涉流言，勿招抑逼之词，以获侵渔之谤。若能远希先觉，遥杜未萌，清介皎然，吾无忧矣。
　　
　　周生烈云：食禄坐观，贼也。老子云：债少易偿，职寡易守 。汝等欲仕周行，深期自卜，审己量分，或保微班。冒宠贪荣，方贻后谴。但能绩着鸣弦，功彰露冕，足隆门阀，不坠箕裘。岂要荣贵，方为宦达。
　　
　　纳采行媒，咸求雅对，河鲂宋子 ，勿坠清规。或嫁女从夫，有资贤壻；如为男求妇，必在甲门。无隳百代之规，以适一时之欲。
　　
　　告休暇景，公务余闲，学以润身，必资宏益。谯周云：圣人学之于天，君子学之于圣。又云：进者犹行也，朝发而异宿矣。益者其犹取菜乎，勤则顷筐盈矣。家中经史，不能周足，但能阅市，恒有贱书，假如数万青蚨纔当一马之直，堪得数千黄卷，便为百代之寳。凡人皆知市骏马、悦轻肥，而莫肯市书，见近识小。淮南子云：家有三史无痴子。可不勉欤。
　　
　　吾昆弟七房，子侄尤众，未出一门，已成三从，左提右挈，洎乎成长，世祀云远，恩爱不渝。怀橘而归，遗兼诸母；易衣而出，讵止同胞。服有功缌，礼经所限，情存家法，勿或亏焉。博徒暴客，破产倾家，汝等子孙，尤宜戒谨。脱子侄之中顽嚚不肖，公违父叔之令，辄从轻薄之徒，必当断其掷头之指，以为终身之戒。宁不知亏令断骨，忍痛伤心，折一指足，以保一门。所全者大，故不隐也。
　　
　　夫酒者，所以祀鬼神、养病老，冠昏之礼，非酒不成；宾主之欢，非酒不接。无容沈湎过度，颠沛有亏。汝等从宦，顾惜身名，纵不能全然禁断，倍须拘检。酒气未尽，不可参预府庭；面色未平，不宜呵叱百姓。以此为戒，余可知矣。
　　
　　孙叔敖为令尹，一老父教之云：位益高而意益下，官益大而心益小。袁子云：贫贱愿人之接己，富贵忘己之接人 。大禹一饭十起，周公一沐三握。夫接士忘疲，礼贤忘倦，圣贤犹且若是，而况凡庸乎？
　　
　　曾子云：书功不过百日。谚云：千里面（首）〔目〕。既堪力致，何惜余闲。诸葛戒子，尚忧粗拙 。汝辈锺张真草之迹，念并留心；阴阳卜筮之书，慎毋开卷。射宫观德 ，君子攸宜；弹琴自娱，性灵取悦。自余伎术，并勿经怀。敬慎威仪，以近有德。《女诫》、《女仪》，儿女等各写一通，咸将自警。女兼辅佐君子，儿亦劝奖室家。中外相承，夫妻并立，终朝三省，每月一寻，实获我心，念无违也。
　　
　　闾阎贱弟，委巷庸兄，多分嫡庶，构成痛痏。不念胞胎虽别，骨血不殊，岂可儿结父雠，子兼母妬，伤心犯顺，所不忍言。汝等幼习义方，以归名教，察天伦之重，既悟同生；觉流俗之非，毋遵覆辙。
　　
　　女子七岁，教以女仪，读《孝经》、《论语》，习行步容止之节，训以幽闲听从之仪。礼云：女子十年，治丝枲织纴，观祭祀，纳酒浆 。事人之礼，此最为先。十五而笄，十七而嫁，既从礼制，是谓成人。若不微涉青编，颇窥缃素，粗识古今之成败，测览古女之得失，不学墙面 ，宁止于男。通之妇人，亦无嫌也。
　　
　　妇人之德，贵在贞静，内外之言，不出闺阃。郑卫之音，尤非所习；游娱之乐，无以寛怀。夫若东西家无耆旧，年少子幼，虑远防微。家具无假于人，馈献杜而弗纳。心怀廉谨，外絶交通，衣食斟量，常令备足。披寻谱谍，记忆亲姻，戚属尊卑，吉凶周至，方为内范，念勖前规。
　　
　　谚云：成家由妇，破家由妇。缅寻其语，谅匪虚谈。未有娣姒相怜而兄弟不睦，娣姒相嫉而昆季雍和者也。
　　
　　升堂拜母，心所未通，广坐呈妻，理尤不可。人之家法，难易不同，在于吾心，以难胜易。与其轻易，宁可从难。
　　
　　
