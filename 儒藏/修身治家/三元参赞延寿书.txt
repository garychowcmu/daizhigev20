三元参赞延寿书（元 李鹏飞）
　　《四库总目提要》： 
　　所言皆摄生之事，凡节嗜欲，慎饮食，神仙导引之法，俚俗阴阳之忌，因果报应之说，无不悉载。其说颇为丛杂，要其指归，则道家流也。前有自序，亦称得之飞来峰下道士云。
　　序
　　
　　黄帝问岐伯曰：“余闻上古之人，春秋皆度百岁而动作不衰，今时之人，年至半百而动 作皆衰，时世异耶？人将失之耶？”岐伯对曰：“上古之人，其知道者，法於阴阳，和於术数，食饮有节，起居有常，不妄作劳，故能形与神俱，而尽终其天年。今 时之人不然也。以酒为浆，以妄为常，以欲竭其精，以耗散其真，不知持满，不时御神，务快其心，逆於生乐，故半百而衰也。”又曰：“知之则强，不知则老，知 则耳目聪明，身体轻健，老者复壮，寿命与天地无穷”。此仆养生延寿之书所由作欤。
　　
　　所谓养生者，既非炉鼎之诀，使惮於金石之费者不能为；又非吐纳之术，使牵於事物之变者不暇为。郭橐驰有云：“驰非能使人寿且孳也，以能顺人之天，而致其性焉耳”。仆此书，不过顺乎人之天，皆日用而不可缺者，故他书可有也，可无也。此书则可有，也必不可无也。
　　
　　仆生甫二周，而生母迁于淮北，壮失所在，哀号奔走淮东西者，凡三年。天悯其衷，见母於蕲之罗田。自是岁於涉淮。一日道出庞居士旧址，遇一道人，绿发童颜， 问姓，曰：“宫也，”问所之，曰：“采药。”与语移日，清越可喜，同宿焉。道人夜坐达旦，问其齿，九十余矣。诘其所以寿？曰：“子闻三元之说乎”？时匆匆 不暇叩。后十年戊辰，试太学至礼部，少憩飞来峰下，忽复遇其人，貌不减旧。始异之，携手同饮。因诘向语，道人曰：“此常理耳。”余稽手请之，曰：“人之寿 天元六十，地元六十，人元六十，共一百八十岁。不知戒慎，则日加损焉。精神不固，则天元之寿减矣；谋为过当，则地元之寿减矣；饮食不节，则人元之寿减矣。 当宝啬而不知所爱，当禁忌而不知所避，神日以耗，病日以来，而寿日以促矣。其说皆具见於黄帝、岐伯、《素问》、老聃、庄周及名医书中。其与孔孟无异，子归 以吾说求之，无他术也。复为余细析其说，且遗以二图，余再拜谢。蚤夜以思之，前之所为，其可悔者多矣。於是以其说，搜诸书集而成编，以自警焉。仆年七十， 父年且九十一矣，蒙恩免役，侍奉他无以仰报。
　　
　　明时愿锓诸梓与众，共之庶读者详焉。不敢以父母遗体行，殆安乐寿考，以泳太平，似于天朝好生之德，不为无补云。
　　
　　                                                                    至元辛卯菊月吉日，九华澄心老人李鹏飞
　　卷之首：人说
　　
　　天地之间人为贵，然囿於形而莫知其所以贵也。头圆象天，足方象地，目象日月，毛发 肉骨象山林土石，呼为风，呵为露，喜而景星庆云，怒而震霆迅雷，血液流润，而江河淮海。至於四肢之四时，五脏之五行，六腑之六律，若是者，吾身天地同流 也。岂不贵乎？按：藏教父母及子相感，业神入胎，地水火风，众缘和合，渐得长生。一七日如藕根；二七日如稠酪；三七日如鞋袜；四七日如温石；五七日有风触 胎，名摄提，头及两臂胫，五种相现；六七日有风，名旋转，两手足四相现；七七及八七日，手足十指二十四相现；九七日眼、耳、鼻、口及下二穴、大小便处九种 相现；十七日有风，名普门吹，令坚实及生五脏；十一七日上下气通；十二七日大小肠生；十三七日渐知饥渴，饮食滋味，皆从脐入；十四七日身前身后，左右二边 各生五十条脉；十五七日又生二十条脉，一身之中共有八百吸气之脉，至是皆具；十六七日有风，名甘露，安置两眼，通诸出入息气；十七七日有风，名毛拂，能令 眼、耳、鼻、口、咽喉、胸臆一切合入之处，皆得通滑；十八七日有风，名无垢，能令六根清净；十九七日眼耳鼻舌四根成就得种报，曰身命意；二十七日有风，名 坚固，二脚二手二十指节至，一身二百大骨及诸小骨，一切皆生；二十一日有风，名生起，能令生肉；二十二七日有风，名浮流，能令生血；二十三七日生皮；二十 四七日皮肤光悦；二十五七日血肉滋润；二十六七日发毛爪甲皆与脉通；二十七七日发毛爪甲悉皆生就；二十八七日生屋宇园池河等八想；二十九七日各随自业，或 黧或白；三十七日黧白想现；三十一七日至三十四七日渐得增长；三十五七日肢体具足；三十六七日不乐往腹；三十七七日生不净臭秽，黑暗三想；三十八七日有 风，名蓝花，能令长伸两臂，转身向下，次越下风，能令足上首下，以向生门。是时也，万神必唱，恭而生男，万神必唱，奉而生女。至於五脏六腑，筋骨髓脑，皮 肤血肢，精脏水脏，二万八千形景，一万二千精光，三万六千出入，八万四千毛窍，莫不各有其神以主之。然则人身，岂易得哉？鞠育之恩，又岂浅浅哉？夫以天地 父母之恩生，此不易得之。身至可贵，至可宝者五福，一曰寿而已。既得其寿，则富贵利达，致君泽民，光前振后，凡所掀揭宇宙者皆可为也。盖身者，亲之身。轻 其身是轻其亲矣，安可不知所守以全天与之寿而有以尽事亲之大乎？或曰：婴孺之流，天真未剖，禁忌饮食又无所犯，有至夭枉者，何欤？曰：此父母之过也。为父 母者，或阳盛阴虚；或阴盛阳虚；或七情郁於内；或八邪袭於外；或母因胎寒而饵暖药；或父阴萎而饵丹药；或胎元既充，淫欲未已，如花伤培，结子不实。既产之 后，禀赋怯弱，调养又失其宜，骄惜太过。睡思既浓，尚令咀嚼；火合既暖，犹令饮酌；厚衾重覆，且令衣着，抚背拍衣，风从内作。指物为虫，惊因戏谑，危坐放 手，我笑渠恶，欲令喜笑，肋胁指龊。雷鸣击鼓，且与掩耳，眠卧过时，不令早起，饮食饱於，不与戒止。睡卧当风，恐吓神鬼。如此等事，不一而已。斯言也，演 山省翁之至言也。父母者因是而鉴之，则后嗣流芳，同此一寿，岂不伟欤。
　　卷之一：天元之寿（精神不耗者得之）
　　
　　男女居室，人之大伦，独阳不生，独阴不成，人道有不可废者。庄周乃曰：“人之可畏 者，衽席之间，不知戒者过也。”盖此身与造化同流，左为肾，属水；右为命门，属火。阳生于子，火实藏之，犹北方之有龟蛇也。膀胱为左肾之腑，三焦为右肾之 腑。三焦有脂膜，如掌大，正与膀胱相对，有二白脉，自中而出，夹脊而上，贯于脑。上焦在膻中，内应心；中焦在中脘，内应脾；下焦在脐，下即肾间，动气分 布，人身方其湛寂。欲念不兴，精气散于三焦，荣华百脉。及欲想一起，欲火炽然，翕撮三焦，精气流溢，并从命门输泻而去。可畏哉。嗟夫。元有限，人欲无涯， 火生于木，祸发必克，尾闾不禁，沧海以竭。少之时，血气未定，既不能守夫子在色之戒，及其老也，则当寡欲闲心。又不能明列子养生之方，吾不知其可也。麻衣 道人曰：“天地人等列三才，人得中道，可以学圣贤，可以学神仙。”况人之数，多于天地万物之数。但今人不修人道，贪爱嗜欲，其数消灭，只与物同也。所以有 老、病、夭、伤之患。鉴乎此，必知所以自重而可以得天元之寿矣。
　　卷之一：欲不可绝
　　
　　黄帝曰：“一阴一阳之谓道，偏阴偏阳之谓疾。”曰：“两者不和，若春无秋，若冬无夏，因而和之，是谓圣度。”圣人不绝和合之道，但贵于闭密，以守天真也。
　　
　　《素女》曰：“人年二十者，四日一泄；三十者，八日一泄；四十者，十六日一泄；五十者，二十日一泄。”此法语也，所禀者厚，食饮多，精力健，或少过其度， 譬之井焉，源深流长，虽随汲随满，犹惧其竭也。若所禀者薄，元气本弱，又食减精耗，顾强而为之，是怯夫而试冯妇之术，适以虎牙耳。
　　
　　《素女》曰：“人年六十者，常闭精勿泄，若气力尚壮盛者，亦不可强忍久而不泄，致生痈疾。”
　　
　　彭祖曰：“男不可无女，女不可无男。若念头正直，无可思者，大住长年也。”又曰：“人能一月再泄精，一岁二十四泄，得寿二百岁。”
　　
　　《名医论》曰：“思欲无穷，所愿不得，意淫于外，为白淫而下，因是入房太甚，宗筋纵弛。”
　　
　　《书》云：“男子以精为主，女子以血为主，故精盛则思室，血盛则怀胎。若孤阳绝阴，独阴无阳，欲心炽而不遂，则阴阳交争，乍寒乍热，久而为劳。”
　　
　　富家子唐靖，疮发于阴至烂，道人周守真曰：“病得之欲泄而不可泄也。”
　　
　　《史记》济北王侍人韩女，病腰背痛，寒热。
　　
　　《仓公》曰：“病得之欲男子不可得也。”
　　卷之一：欲不可早
　　
　　齐大夫褚澄曰：“羸女则养血，宜及时而嫁；弱男则节色，宜待壮而婚。”
　　
　　《书》云：男子破阳太早，则伤其精；气女破阴太早，则伤其血脉。
　　
　　《书》云：精未通而御女，以通其精，则五体有不满之处，异日有不状之疾。
　　
　　《书》云：未笄之女，天癸始至，已近男色，阴气早泄，未完而伤。
　　
　　《书》云：童男室女积想在心，思虑过当，多致苛损，男则神色先散，女则月水先闭。
　　卷之一：欲不可纵
　　
　　《黄庭经》曰：长生至慎房中急，何为使作令神泣。
　　
　　彭祖曰：上士异床，中士异被，服药千裹，不如独卧。
　　
　　老君曰：情欲出於五内，魂定魄静，生也。情欲出於胸臆，精散神惑，死也。
　　
　　彭祖曰：美色妖丽，娇妾盈房，以致虚损之祸，知此可以长生。
　　
　　《阴符经》曰：淫声美色，破骨之斧锯也，世之人若不能秉灵烛以照迷情，持慧剑以割爱欲，则流浪生死之海，害生於恩也。
　　
　　全元起曰：乐色不节则精耗，轻用不止则精散，圣人爱精，重施髓满骨坚。
　　
　　《书》云：年高之时，血气既弱，觉阳事辄盛，必慎而抑之。不可纵心竭意，一度不泄，一度火灭，一度火灭，一度增油。若不制而纵欲，则是膏火将灭，更去其油。
　　
　　庄子曰：嗜欲深者，其天机浅。春秋秦医和，视晋候之疾曰：“是谓近女室，非鬼非食，惑以丧志”。公曰：“女不可近乎。”对曰：“节之。”
　　
　　玄枢曰：元气者，肾间动气也，右肾为命门，精神之所舍，爱惜保重，荣卫周流，神气不竭，可与天地同寿。
　　
　　《元气论》曰：嗜欲之性，固无穷也，以有极之性命，遂无涯之嗜欲，亦自毙之甚矣。
　　
　　《仙经》云：无劳尔形，无摇尔精，归心静默，可以长生。经颂云：道以精为宝，宝持宜秘密，施人则生人，留己则生己，结婴尚未可，何况空废弃，弃损不觉多，衰老而命坠。
　　
　　《仙书》云：阴阳之道，精液为宝，谨而守之，后天不老。
　　
　　《书》云：声色动荡于中，情爱牵缠，心有念，动有着，昼想夜梦，驱逐於无涯之欲，百灵疲役而消散，宅舍无宝而倾颓。
　　
　　《书》云：恣意极情，不知自惜，虚损生也。譬枯朽之木，遇风则析将溃之岸，值水先颓。苟能爱惜节情，亦得长寿也。
　　
　　《书》云：肾阴内属於耳中，膀胱脉出於目眦，目盲所视，耳闭厥聪，斯乃房之为患也。
　　
　　《书》云：人寿夭在於樽节，若将息得所，长生不死，恣其情，则命同朝露。
　　
　　《书》云：欲多则损精，人可保者命，可惜者身，可重者精。肝精不固，目眩无光；肺精不交，肌肉消瘦；肾精不固，神气减少；脾精不坚，齿发浮落。若耗散真精不已，疾病随生，死亡随至。
　　
　　神仙可惜许歌曰：可惜许，可惜许，可惜元阳宫无主。一点既随浓色，百神泣送精光去。三喜，七魄怒，血贩气衰将何补。尺宅丹田属别人，玉炉丹灶阿谁主。劝世人，休恋色，恋色贪淫有何益？一神去后百神离，百神去后人不知。几度待说说不得，临临下口泄天机。
　　卷之一：欲不可强
　　
　　《素问》曰：“因而强力，肾气乃伤，高骨乃坏。”云：“强力入房也。强力入房则精耗，精耗则肾伤，肾伤则髓气内枯，腰痛不能仰。”
　　
　　《黄庭经》云：“急守精室勿妄泄，闭而宝之可长活。”
　　
　　《书》云：阴痿不能快欲，强服丹石以助阳，肾水枯竭，心火如焚，五脏干燥，消渴立至。近讷曰：少水不能灭盛水，或为疮疡。
　　
　　《书》云：强勉房劳者，成精极、体瘦、羸、惊悸、梦泄、遗沥、便浊、阴痿、小腹里急、面黑耳聋。
　　真人曰：养性之道，莫强所不能堪尔。
　　
　　《抱朴子》曰：才不逮，强思之，力不胜，强举之，伤也甚矣。强之一字，真戕生伐寿之本。夫饮食所以养生者也。然使醉而强酒，饱而强食，未有不疾而害其身，况欲乎？欲而强，元精去，元神离，元气散，戒之。
　　卷之一：欲有所忌
　　
　　《书》云：饱食过，房室劳损，血气流溢，渗入大肠，时便清血，腹痛，病名肠癖。
　　
　　《书》云：大醉入房，气竭肝伤，丈夫则精液衰少，阴痿不起；女子则月事衰微，恶血淹留，生恶疮。
　　
　　《书》云：燃烛行房，终身之忌。
　　
　　《书》云：忿怒中尽力房事，精虚气节，发为痈疽。恐惧中入房，阴阳偏虚，发厥、自汗、盗汗，积而成劳。
　　
　　《书》云：月事未绝而交接，生白驳。又冷气入内，身面萎黄不产。
　　
　　《书》云：金疮未瘥而交会，动於血气，令疮败坏。
　　
　　《书》云：忍小便入房者，得淋疾，茎中疼痛，面失血色，或致胞转，脐下急痛死。
　　
　　《书》云：或新病可而行房，或少年而迷老，世事不能节减，妙药不能频服，因兹致患。岁月将深，直待肉尽骨消，返穴神鬼，故因油尽灯灭，髓竭人亡。添油灯壮，补髓人强，何干鬼老来侵，总是自招其祸。
　　
　　《书》云：交接输写，必动三焦，心脾肾也，动则热而欲火炽，因入水致中焦热郁发黄；下焦气胜额黑；上焦血走随瘀热行於大便，黑溏。男女同室而浴者，多病死。
　　
　　《书》云：服脑麝入房者，关窍开通，真气走散，重则虚眩，轻则脑泻。
　　
　　《本草云》：多食葫行房，伤肝，面无光。
　　
　　《书》云：入房汗出中风，为劳风。
　　
　　《书》云：赤目当忌房事，免患内障。
　　
　　《书》云：时病未复，犯者舌出数寸死。
　　
　　《三国志》子献病已瘥，华佗视脉曰：“尚虚未复，勿为劳事，色复即死，死当舌出数寸。”其妻从百里外省之，止宿，夜交接，三日病发，一如佗言。可畏哉。
　　卷之一：欲有所避
　　
　　孙真人曰：大寒与大热，且莫贪色欲。
　　
　　书云：凡大风、大雨、大雾、雷电霹雳、日月薄蚀、虹霓地动、天地昏冥、日月星辰之下、神庙寺观之中、井灶圊厕之侧、墓、柩之傍，皆所不可。若犯女，则损人 神。若此时受胎，非止百倍损於父母，生子不仁、不孝，多疾损寿。唐?魏征令人勿犯长命及诸神，降日犯淫者，促寿。及《保命诀》所载：朔日减一纪，望日减十 年；晦日减一年。初八上弦，二十三下弦，三元减五年；二分二至二社，各减四年；庚申甲子本命减二年。正月初三万神都会，十四十六三官降，二月二日万神会， 三月初九牛鬼神降，犯者百日中恶。四月初四万佛善化，犯之失音。初八夜盖恶童子降，犯者血死。五月三个五日、六日、七日为九毒日，犯者不过三年。十月初十 夜，西天王降，犯之一年死。十一月二十五日，掠剩大夫降，犯之短命。十二月初七夜犯之恶病死；十日天师相交行道，犯之恶病死。二十天师相交行道，犯之促 寿。每月二十八人神在阴；四月十月阴阳纯用事，已上辰犯淫且不可，况婚姻乎。按《庚申论》曰：古人多尽天数，今人不尽天年，何则？以其罔知避慎，肆情恣 色，暗犯禁忌，阴司减其龄，算能及百岁者，几何人哉。蜀王孟昶，纳张丽华於观侧，一夕迅雷电火，张氏殒。道士李若冲，於上元夜，见殿上有朱履衣冠之士，面 北而立廊下，罗列罪人，有女子甚苦，白其师唐洞卿，师曰：“此张丽华也，昔宠幸於此，亵渎高真所致。”由是观之，天地间禁忌不可犯也。
　　卷之一：嗣续有方
　　
　　建平孝王妃姬寺，皆丽无子，择良家未笄女，入内又无子，问褚澄曰：“求男有道 乎？”澄曰：“合男女必当其年，男虽十六而精通，必三十而娶；女虽十四而天癸至，必二十而嫁，皆欲阴阳完实，然后交合，合而孕，孕而育，育而子壮强寿。今 也不然此，王之所以无子也。”王曰：“善。”未再期，生六男。
　　
　　书云：丈夫劳伤过度，肾经不暖，精清如水，精冷如冰，精泄，聚而不射，皆令无子。近讷曰：此精气伤败。
　　
　　《书》云：女人劳伤气血，或月候愆期，或赤白带下，致阴阳之气不和，又将理失宜，食饮不节，乘风取冷，风冷之气，乘其经血，结於子脏，皆令无子。
　　
　　《书》云：月候一日至，三日子门开，交则有子，过四日则闭，而无子。又经后一日、三日、五日受胎者，皆男；二日、四日、六日受胎者，皆女。过六日胎不成。凌霄花，凡居忌种此，妇人闻其气，不孕。
　　卷之一：妊娠所忌
　　
　　《产书》云：一月足厥阴肝养血，不可纵欲，疲极筋力，冒触邪风；二月足少阳胆，合 於肝，不可惊动；三月手心主右肾养精，不可纵欲，悲哀，触冒寒冷；四月手少阳三焦合肾，不可劳逸；五月足太阴脾养肉，不可妄思，饥饱，触冒卑湿；六月足阳 明胃合脾，不得杂食；七月手太阴肺养皮毛，不可忧郁叫呼；八月手阳明大肠合肺以养气，勿食燥物；九月足少阴肾养骨，不可怀恐，房劳，触冒生冷；十月足太阳 膀胱合肾，以太阳为诸阳，主气，使儿缕皆成，六腑调畅，与母分气，神气各全，候时而生。所以不说心者，以心为五脏主，如帝王，不可有为也。若将理得宜，无 伤胎脏。又每月不可针灸其经。如或恶食，但以所思物与之食必愈。所忌之物，见食物门中。
　　
　　《太公胎教》云：母常居静室，多听美言，讲论诗书，陈说礼乐，不听恶言，不视恶事，不起邪念，令生男女，福寿敦厚，忠孝两全。演山翁云：成胎后，父母不能禁欲，已为不可。又有临产行淫，致其子头戴白被而出，病夭之端也。
　　卷之一：婴儿所忌
　　
　　《书》云：儿未能行，母更有娠，儿饮妊乳，必作病，黄瘦骨立，发热发落。
　　
　　《书》云：小儿多因缺乳，吃物太早，又母喜嚼食喂之，致生疳病，羸瘦腹大，发竖萎困。
　　
　　《养子直诀》云：吃热莫吃冷，吃软莫吃硬，吃少莫吃多，真妙法也。
　　
　　《书》云：母泪勿堕子目中，令子目破，生翳。
　　
　　《琐碎录》云：小儿勿令指月，主生月蚀疮，勿令就瓢及瓶中饮水，令语讷；又衣服不可夜露。
　　卷之二：地元之寿（起居有常者得之）
　　
　　人之身，仙方以屋子名之。耳、眼、鼻、口其窗牖、门户也；手足肢节其栋梁、榱桷 也；毛发体肤其壁瓦、垣墙也。曰气枢、曰血室、曰意舍、曰仓廪玄府、曰泥丸绛宫、曰紫房玉阙、曰十二重楼、曰贲门、曰飞门、曰玄牝等门，盖不一也，而有主 之者焉。今夫屋或为暴风疾雨之所飘摇，螫虫蚁蠹之所侵蚀，或又为鼠窃狗偷之所损坏，苟听其自如而不知检，则日积月累，东倾西颓，而不可处矣。盖身者屋也， 心者居室之主人也。主人能常为之主，则所谓窗户、栋榱、垣壁皆完且固，而地元之寿可得矣。
　　卷之二：养生之道
　　
　　老子曰：人生大期，百年为限，节护之者，可至千岁。如膏之小炷与大耳。众人大言，而我小语，众人多烦，而我少记，众人悸暴，而我不怒。不以人事累，意淡然无为，神气自满，以为不死之药。
　　
　　庄子曰：能尊生者，虽富贵不以养伤；身虽贫贱，不以利累形。今世之人，居高年尊爵者，皆重失之。
　　
　　《孙真人铭》曰：怒甚偏伤气，思多太损神，神疲心易役，气弱病相萦。勿使悲欢极，当令饮食均，再三防夜醉，第一戒晨嗔。夜寝鸣云鼓，晨兴漱玉津，妖邪难犯己，精气自全身。若要无诸病，常当节五辛，安神宜悦乐，精气保和纯。寿夭休论命，修行本在人，若能遵此理，平地可朝真。
　　
　　《书》云：未闻道者放逸其心，逆於生乐，以精神殉智巧，以忧畏殉得失，以劳苦殉礼节，以身世殉财利，四殉不置心，为之病矣。陶隐居云：万物惟人灵且贵，百岁光阴如旅寄，自非留意修养中，未免疾苦为身累。
　　卷之二：养生之道
　　
　　老子曰：人生大期，百年为限，节护之者，可至千岁。如膏之小炷与大耳。众人大言，而我小语，众人多烦，而我少记，众人悸暴，而我不怒。不以人事累，意淡然无为，神气自满，以为不死之药。
　　
　　庄子曰：能尊生者，虽富贵不以养伤；身虽贫贱，不以利累形。今世之人，居高年尊爵者，皆重失之。
　　
　　《孙真人铭》曰：怒甚偏伤气，思多太损神，神疲心易役，气弱病相萦。勿使悲欢极，当令饮食均，再三防夜醉，第一戒晨嗔。夜寝鸣云鼓，晨兴漱玉津，妖邪难犯己，精气自全身。若要无诸病，常当节五辛，安神宜悦乐，精气保和纯。寿夭休论命，修行本在人，若能遵此理，平地可朝真。
　　
　　《书》云：未闻道者放逸其心，逆於生乐，以精神殉智巧，以忧畏殉得失，以劳苦殉礼节，以身世殉财利，四殉不置心，为之病矣。陶隐居云：万物惟人灵且贵，百岁光阴如旅寄，自非留意修养中，未免疾苦为身累。
　　卷之二：忿怒
　　
　　《书》云：忿怒则气逆，甚则呕血。少怒则形佚，悄悄忿恨则损寿，怒目久视日月去则损明。
　　
　　《书》云：大怒伤肝，血不荣於筋而气激矣，气激上逆，呕血、飧泄、目暗，使人薄厥。
　　
　　《书》云：切切忿怒，当止之。盛而不止，志为之伤，喜忘前言，腰背隐痛，不可以仰屈伸。
　　
　　《书》云：多怒则百脉不定。又多怒则鬓发焦，筋萎为劳，卒不死，俟五脏传遍终死矣。药力不及。苟能改心易志，可以得生。隐居云：道家更有颐生旨，第一令人少嗔恚。
　　
　　《书》云：当食暴嗔，令人神惊，夜梦飞扬。
　　
　　《淮南子》曰：大怒破阴，又勿恚怒，神不乐。
　　
　　《名医叙论》曰：世人不终耆寿，皆由不自爱惜，忿争尽意，聚毒攻神，内伤骨髓，外乏肌肉，正气日衰，邪气日盛，不异举沧波以炷爝火，颓华岳以涓流。先贤诗曰：怒气剧炎火，焚和徒自伤，触来勿与竞，事过心清凉。
　　卷之二：悲哀
　　
　　《书》云：悲哀、憔悴、哭泣、喘乏，阴阳不交，伤也。故吊死问病，则喜神散。
　　
　　《书》云：悲哀动中则伤魂，魂伤则狂忘不精，久而阴缩拘挛，两胁痛不举。
　　
　　《书》云：悲哀太甚，则胞络绝。而阳气内动，发则心下溃，溲数血也。
　　
　　《书》云：大悲伐性，悲则心系急，肺布叶举，上焦不通，荣卫不舒，热食在中而气消。又云：悲哀则伤志，毛悴色夭，竭绝失生。近讷云：肺出气，因悲而气耗，不所以心系急而消矣。夫心主志，肾藏志，悲属商，因悲甚而失精阴缩，因悲而心不乐，水火俱离，神精丧亡矣。
　　卷之二：思虑
　　
　　黄帝曰：外不劳形於事，内无思想之患，以恬愉为务，以自得为功，形体不弊，精神不散，可寿百数也。
　　
　　彭祖曰：凡人不可无思，当渐渐除之，人身虚无，但有气，气息得理，百病不生。又曰：道不在烦，但能不思衣，不思食，不思声色，不思胜负，不思得失，不思荣辱，心不劳，神不极，但尔可得千岁。
　　
　　庚桑楚曰：全汝形，抱汝生，无使汝思虑营营。
　　
　　《灵枢》曰：思虑怵惕则伤神，神伤则恐惧，自失破悃，脱肉毛悴色夭。
　　
　　《书》云：思虑过度，恐虑无时，郁而生涎，涎与气搏，升而不降，为忧气劳思食，五噎之病。
　　
　　《书》云：思虑则心虚，外邪从之喘而积气，在中时害於食。又云：思虑伤心，为吐衄，为发焦。
　　
　　《书》云：谋为过当，食饮不敌，养生之大患也。
　　
　　诸葛亮遣使至司马营，懿不问戌事，但以饮食及事之繁简为问，使曰：“诸葛公夙兴夜寐，罚二十以上，皆亲览焉，饮食不数升。”懿曰：“孔明食少事烦，其能久乎？”以后果然。
　　
　　张承节云：“劳，经言瘵证，有虫，患者相继，诚有是理。只譬如俗谈，不晓事人，吉相思病也。与一女人情密，忽经别离，念念不舍，失察忘餐，便觉形容瘦悴， 不偿所愿，竟为沉疴。士人有观书忘食，一日有紫衣人立前曰：“公不可久思，思则我死矣。”问其何人？曰：“我谷神也”。於是绝思，而食如故。盖思则气结， 喉热不散，久而气血俱虚，则疾速至而夭枉也。
　　卷之二：忧愁
　　
　　《灵枢》曰：内伤於忧愁则气上逆，上逆则六输不通，温气不行，凝血蕴里而不散，津液涩渗著不去，积遂成矣。
　　
　　《书》云：忧伤肺气而不行。又云：遇事而忧不止，遂成肺痨，胸膈逆满，气从胸达背，隐痛不已。
　　
　　《书》云：忧愁不解则伤意，恍惚不宁，四肢不耐。
　　
　　《书》云：当食而忧，神为之惊，梦寐不安。
　　
　　《书》云：女人忧虑，思想哭泣，令阴阳气结，月水时少时多，内热苦渴，色恶，肌体枯黑。
　　
　　《书》云：深忧重恚，寝息失时，伤也。又云：久泣神悲感，大愁气不通，多愁则心慑。
　　卷之二：愁泣
　　
　　《真诰》曰：学生之法，不可泣泪及多唾泄，此音为漏精损液，使喉脑大痛，是以真人、道士常吐纳咽味，以和六液。又云：哭者亦趣死之音，哀者乃朽骨之大患，恐君子未悟之，相为忧耳。
　　
　　《巢氏病源》曰：哭泣悲来，新哭讫不用即食，久成气病。不可泣泪，使喉涩大渴。愤懑伤神，神通於舌，损心则謇吃。
　　卷之二：惊恐
　　
　　《书》云：因事而有大惊恐，不能自遣，胆气不壮，神魂不安，心虚烦闷，自汗体浮，食饮无味。《书》云：恐惧不解则精伤，骨，精时自下，五脏失守，阴虚气不耐。
　　
　　《书》云：惊则身无所倚，神无所归，虑无所定，气乃乱矣。
　　
　　《书》云：大恐伤肾，恐不除则志伤，恍惚不乐，非长生道。
　　
　　《书》云：惊恐忧思，内伤脏腑，气逆於上，则吐血也。
　　
　　《书》云：恐则精却，却则上焦闭，闭则气逆，逆则下焦胀，气乃不行。有妇人累日不产，以坐草太早，恐惧气结而然，遂与紫苏药破气，方得下。
　　
　　《书》云：临危冒险则魂飞，戏狂禽异兽则神恐。
　　
　　《淮南子》曰：大怖生狂。高逢辰表，常惠山，暮归遇一二人，醉卧寺门，惊悸不能解，自是便溺，一日五、六十次。心、小肠受盛府也，因惊而心火散失，心寒肾 冷而然，其伤心伤肾之验欤。有朝贵坐寺中，须臾雷击坐后柱，且碎，而神色不动。又有使高丽者，遇风樯析，舟人大恐，其人恬然读书，如在斋阁。苟非所守如 此，则其为疾，当何如耶？
　　卷之二：憎爱
　　
　　老子曰：甚爱必大费，多藏必厚亡，知足不辱，知止不殆，可以长久。甚爱色，费精神；甚爱财，遇祸患。所爱者少，所费者多，惟知足知止，则自可不辱而不危也，故可长久。
　　
　　《书》云：憎爱损性伤神，心有所憎，不用深憎，常运心於物平等。心有所爱，不用深爱，如觉偏颇，寻即改正。不然损性伤神。
　　
　　《书》云：多好则专迷不理，多恶则憔悴无欢，乃戕生之斧也。
　　
　　《淮南子》曰：好憎者使人心劳，弗疾去则志气日耗，所以不能终其寿。
　　卷之二：视听
　　
　　老子曰：五色令人目盲，五音令人耳聋。
　　
　　彭祖曰：淫声哀音，怡心悦耳，以致荒耽之惑，知此可以长生。
　　
　　孔子曰：非礼勿视，非礼勿听。孟子曰：伯夷目不视恶色，耳不听恶声。
　　
　　孙真人曰：生食五辛，接热食饮，极目远视，夜读注疏，久居烟火，博奕不休，饮酒不已，热餐面食，抄写多年，雕镂细巧，房室不节，泣泪过多，月下观书，夜视 星斗，刺头出血多，日没后读书数卷，日月轮看，极目瞻视，山川草木，驰骋田猎，冒涉风霜，迎风追兽，日夜不息，皆丧明之由。慎之。
　　
　　《书》云：心之神发乎目，久视则伤心；肾之精发乎耳，久听则伤肾。
　　
　　《书》云：耳耽淫声，目好美色，口嗜滋味，则五脏摇动而不定，血气流荡而不安，精神飞驰而不守，正气既散，邪淫之气乘此生疾。
　　
　　《叙书》云：久视日月星辰损目，路井莫顾损寿，故井及水渎勿塞，令人目盲、耳聋。玩杀看斗，则气结。
　　
　　《书》云：五色皆损目，惟皂糊屏风可养目力。
　　
　　《淮南子》曰：五色乱目，使目不明，五声哗耳，使耳不聪。又曰：耳目曷能久熏劳而不息乎。有年八十余，眸子然，夜读蝇头字。云别无服药，但自小不食畜兽肝，人以《本草》羊肝明目，而疑之。余曰：羊肝明目，性也。他肝不然，畜兽临宰之时，忿气聚於肝，肝主血，不宜於目明矣。
　　卷之二：疑惑
　　
　　《书》云：疑惑不已，心无所主，正气不行，外邪干之，失寐忘食，沈沈默默，气血以 虚，渐为虚劳。春秋晋候有疾，秦医和视之，曰：“不可为也，疾如蛊。”赵孟曰：“何谓蛊？”对曰：“淫溺惑乱所生也，於文血虫为蛊，在《易》女惑男，风落 山谓之蛊。其卦巽下艮上。巽为长女，为风；艮为少男，为山。少男而悦长女，非匹，故惑。山木得风而落也。
　　
　　《国史补》云：常疑必为心疾。李蟠常疑遇毒，锁井而饮。心灵府也，为外物所中，终身不痊。多疑惑，病之本也。昔有饮广客酒者，壁有雕弓，影落杯中，容疑其 蛇也，归而疾。作复再饮其地，始知其为弓也，遂愈。又僧入暗室，踏破生茄，疑为物命，念念不释，中夜有扣门索命者，僧约明日荐拔，天明视之，茄也。疑之为 害如此。
　　卷之二：谈笑
　　
　　老子曰：塞其兑，闭其门，终身不勤；开其兑，济其事，终身不救。谓目不妄视，口不妄言，终身不勤苦。若目视情欲，又益其事则没，身不可救矣。
　　
　　《书》云：谈笑以惜精气为本，多笑则肾转腰疼。
　　
　　《书》云：多笑则神伤，神伤则悒悒不乐，恍惚不宁。
　　
　　《书》云：多笑则脏伤，脏伤则脐腹痛，久为气损。真人云：人若不会将理者，只者多说话。戒多言损气，以全其寿也。
　　
　　《书》云：呼叫过常，辩争问，冒犯寒暄，恣食咸苦，肺为之病矣。又云：多笑则伤脏，多乐则意溢，多喜则忘错昏乱。
　　
　　《书》云：行语令人失气，语多须住乃语。
　　卷之二：津唾
　　
　　真人曰：常习不唾地，盖口中津液，是金浆玉醴，能终日不唾，常含而咽之，令人精气常留，面目有光。
　　
　　《书》云：养性者，唾不至远，远则精气俱损，久成肺病。手足重，皮毛粗涩，脊痛，咳嗽。故曰远唾不如近唾，近唾不如不唾。
　　
　　《书》云：嗌为醴泉，聚流为华池府，散为津液，降为甘露，溉脏润身，宣通百脉，化养万神，肢节毛发，坚固长春。《书》云：人骨节中有涎，所以转动滑利，中 风则涎上潮，咽喉衮飨，以药压下，俾归骨节可也。若吐其涎，时间快意，枯人手足，纵活亦为废人。小儿惊风，亦不可吐涎也。
　　
　　《仙书》云：亥子日不可唾，亡精失气，灭损年命。有人喜唾，液干而体枯，遇至人教以回津之法，久而体复润。盖人身以滋液为本，在皮为汗，在肉为血，在肾为 精，在口为津，伏脾为痰，在眼为泪。曰汗、曰血、曰泪、曰精，出则皆不可回，为津唾则独可回，回则生意又续矣。滋腋者，吾身之宝。
　　
　　金丹诀曰：宝聚则为富家翁，宝散则为孤贫客。
　　卷之二：起居
　　
　　广成子曰：无劳尔形，无摇尔精，乃可以长生。所谓无劳者，非若饱食坐卧，兀然不动，使经络不通，血气凝滞。但不必提重执轻，吃吃终日，无致精力疲极，则妙矣。
　　
　　庄周曰：人有畏形恶迹而走，举足愈数而迹愈多，走愈疾而影不随，是自以为尚迟，疾走不休，绝力而死。不知处阴以休影，处静以息迹，遇亦甚矣。
　　
　　《书》云：勇於敢则杀，勇於不敢则活。盖敢於有为即杀身，不敢有为则活其身也。
　　
　　《书》云：起居不节，用力过度，则络脉伤，伤阳则衄，伤阴则下
　　
　　《书》云：起居不时，食饮不节者，阴受之而入五脏，填满拍塞为泄，为肠癖。贼风虚邪者，阳受之而入六腑，身热不得卧，上为喘呼。
　　
　　《书》云：精者，神之本。气者，神之主。形者，气之宅，神大用则竭，精大用则竭，气大劳则绝。
　　
　　《书》云：清旦常言好事，勿恶言。闻恶事，即向所来方唾之三遍，吉。又勿嗔怒，勿叱咤咄呼，勿嗟叹，勿唱奈何，名曰请祸。
　　
　　《书》云：早起以左右手摩肾，次摩脚心，则无脚气诸疾。以热气摩面，则令人悦色，以手背揉眼，则明目。煨生姜早晨含少许，生胃气，辟山瘴邪气。早起先以左 足下床，则一日平宁。每日下床，先左脚，念“乾元亨利贞”；下右足，念“日日保长生”，如此各念三遍，则终日吉。晨兴以钟乳粉入白粥中，拌和食之，极益 人。早起不可用刷牙子，恐根浮，兼牙疏易损极，久之患牙疼。盖刷牙子皆是马尾为之，极有所损。今时出牙者，尽有马尾灰，盖马尾能腐齿根。
　　
　　《书》云：早起向东坐，以两手相摩令热，以手摩额上至顶上，满二九，正名曰存泥丸。清旦初起，以两手又两耳极上下之二七止，令人不聋。次缩鼻闭气，右手从 头上引左耳二七止，次引两发鬓，举之，令人血气流通，头不白。又摩手令热，以摩身体，从上至下，名干浴，令人胜风寒，时气，寒热头疼，百病皆除之。凡人旦 起，常言善事，天与之福。夜起坐以手攀脚底，则无筋转之疾。
　　卷之二：行立
　　
　　《书》云：久行伤筋，劳於肝；久立伤骨，损於肾。
　　
　　《养生》云：行不疾步，立不至疲，立勿背日。
　　
　　《书》云：奔走及走马，大动其气，气逆於膈未散，而又饮水，水搏於气，为上气。
　　
　　《书》云：水有沙虱处勿浴勿渡，当随牛马急渡之，不伤人。水中又有弩射人影即死，以物打水，令弩散，急渡吉。
　　
　　《书》云：行汗勿床悬脚，久成血痹，足痛腰疼。真人曰：夜行常啄齿，杀鬼邪。又疾行损筋，行不得令人失气。又行及乘马，不用回顾，则神去。凡欲行来，常存 魁罡在头上，所向皆吉。行不多言，恐神散而损气。夜行常啄齿，啄齿亦无限数也，煞鬼邪。鬼邪畏啄齿声，是故不敢犯人。夜行及冥卧，心中恐者，存日月还入於 明堂中，须臾百邪自灭，山居恒尔此为佳。夜归左手或右手，以中指书手心，作“我是鬼”三字，再握固，则不恐惧。沈存中《笔谈草闲》有黄花蜘蛛，名天蛇。遭 其螫仍濡露，则病如癞，通身溃烂，露涉者慎之。
　　
　　《书》云：大雾不宜远行，行宜饮少酒，以御露瘴。昔有三人早行，一食粥而病，一空腹而死，一饮酒而健，酒能壮气，辟雾瘴也。
　　卷之二：坐卧
　　
　　《书》云：久坐伤肉，久卧伤气，坐勿背日，勿当风湿，成劳；坐卧於墓之傍，精神自散。
　　
　　《书》云：卧出而风吹之，血凝於肤为痹，凝脉为血行不利，凝於足为厥。
　　
　　《书》云：灯烛而卧，神魂不安。卧宜侧身屈膝，不损心气，觉宜舒展，精神不散，舒卧招邪魅。孔子云：寝不尸。
　　
　　《书》云：寝不得言语，五脏如悬，磬不悬，不可发声。
　　
　　孔子曰：寝不言。
　　
　　《书》云：卧不可戏将笔墨画其面，魂不归体。
　　
　　《书》云：卧勿以脚悬踏高处，久成肾水，损房足冷。
　　
　　《书》云：卧魇魂魄外，为邪所执，宜暗唤，忌以火照，照则神魂入，乃至死於灯前。魇者本由明出，不忌火，并不宜近唤及急唤，亦喜失神魂也。
　　
　　《书》云：卧处头边勿安火炉，日久引火气，头重目赤鼻干，发脑痈疮疖。
　　
　　《书》云：卧习闭口，气不失，邪不入。若张口久成消渴，无血色。又夜卧勿覆头，得长寿。濯足而卧，四肢无冷病。又醉卧当风，使人发。醉卧黍穰中，发疮，患大风眉堕。又雷鸣时，仰卧星月下，裸卧当风中，醉卧以人扇之，皆不可也。隐居云：卧处须当傍虚歇，烘烘衣衾常损人。
　　
　　《书》云：饱食即卧，久成气病，腰痛，百疴不消，成积聚。
　　
　　《书》云：汗出不可露卧及浴，使人身振，寒热风疹。
　　
　　《西山记》：坐卧於墓之间，精神自散。枯木大树之下不可息，防阴气触人阳神。孙真人曰：坐卧莫当风，频於暖处浴。
　　
　　《书》云：坐卧处有隙风急避之，尤不宜体虚年老之人。昔有人三代不寿，问彭祖，祖观其寝处，果有一穴，当其脑户，令塞之，遂得寿。盖隙风入耳吹脑，则阳气散。头者诸阳所聚，以主生也。
　　卷之二：沐浴洗面
　　
　　《书》云：频沐者，气壅於脑，滞於中，令形瘦体重，久而经络不通畅。
　　
　　《书》云：饱食沐发，冷水洗头，饮水沐头，热泔洗头，冷水濯足，皆令人头风。
　　
　　《书》云：新沐发勿令当风，勿湿萦髻，勿湿头卧，令人头风、眩闷及生白屑、发秃、面黑、齿痛、耳聋。
　　
　　《书》云：女人月事来不可洗头，或因感疾，终不可治。
　　
　　《书》云：沐浴渍水而卧，积气在小腹与阴，成肾痹。
　　
　　《书》云：炊汤经宿洗体成癣，洗面无光，作甑哇疮。
　　
　　《书》云：频浴者，血凝而气散，体虽泽而气自损，故有痈、疽、疮、疖之疾者，气不胜血，神不胜形也。
　　
　　《书》云：时病新愈，冷水洗浴，损心胞。
　　
　　《书》云：盛暑冲热，冷水洗手，尚令五脏干枯，况沐浴乎？
　　
　　《书》云：因汗入水，即成骨痹。昔有名医将入蜀，见负薪者，猛汗河浴。
　　医曰：此人必死，随而救之。其人入店中，取大蒜细切，热面浇之，食之汗出如雨。
　　医曰：“贫下人且知药，况富贵乎。”遂不入蜀。
　　
　　《书》云：远行触热，逢河勿洗，面生乌。
　　
　　《闲览》云：目疾切忌浴，令人目盲。白彦良壮岁，常患赤目。道人曰：但能不沐头，则不病此。彦良记之，七十余更无眼疾。
　　卷之二：栉发
　　
　　真人曰：发多栉，去风明目，不死之道。曰：头发梳百度。陶隐居云：饱则人浴饥则梳，梳多浴少益心目。故道家晨梳，常以百二十为数。
　　
　　真人曰：发宜多栉，手宜在面，齿宜数叩，精宜常咽，气宜精炼。此五者，所谓子欲不终，修昆仑耳。
　　安乐诗云：发是血之余，一日一次梳。通血脉，散风湿。
　　
　　《琐碎录》云：乱发藏卧房壁中，久招不祥。又云：勿令发覆面，不祥。头发不可在鱼中食之，杀人。
　　
　　《本草》云：收自己乱头发，洗净，干，每一两入椒五十粒，泥固封，入炉，大火一煅，如黑糟，细研，酒服一钱匕，髭发长黑。刘安君烧自己发，合头垢等分，合服如大豆许三丸，名曰还精。令头不白，服气积义。
　　
　　刘根曰：取七岁男齿女发，与己颈垢合烧，服之一岁，则不知老，常为之，使老有少容也。
　　
　　《书》云：凡梳头发及爪皆理之，勿投水火，正尔抛掷。一则敬父母之遗体，二则有鸟，曰鹄，夜入人家，取其爪发，则伤魂。
　　
　　《书》云：发落诸饮食中，食之成瘕。
　　
　　宋明帝宫人腰痛引心，发则气绝，徐文伯曰：“发瘕也。”以油灌之，吐物长二尺，头已成蛇，悬柱上水沥尽，惟余一发。
　　
　　唐?甄立言为太常，昔有病人心腹满烦弥瘴，诊曰：“误食发而然。”令饵雄黄，吐一蛇，如拇指大，无目。烧之，有发气，若头尾全，误食必然。
　　卷之二：大小腑
　　
　　《书》云：忍尿不便，成五淋；膝冷成；忍大便成五痔。
　　
　　《书》云：弩小便，足膝冷呼气；弩大便，膝痛目涩。
　　
　　《书》云：或饮食，或走马，或疾走，或为寒热所迫，令胞转，脐下痛，胞屈辟，不小便致死。
　　
　　《琐碎录》云：夜间小便时，仰面间眼，至老眼不昏。又丈夫饥欲坐小便，若饱则立小便，慎之无病。又云：不可对正北溺，及对三光便溺，及向西北，并损人年寿。
　　
　　《书》云：凡人求道受戒，勿犯五逆，有犯者凶。大小便向南一逆，向北二逆，向日三逆，向月四逆，仰视天及星辰五逆。
　　
　　《书》云：大小二事，勿强关抑忍，又勿失度，或涩，或滑，皆伤气害生，为祸甚速。刘惟简至乾宁军，有人献金花丸，以缩小便，药犯砒蜡，服三日，小便极少。 至羁州，肢体通肿。盖被闭却水道，水溢妄行。不遇卢昶，几为所误。盖水泉不止者，膀胱不藏也，宜服暖剂以摄水，可强止之耶？
　　卷之二：衣着汗
　　
　　《书》云：春冰未泮，衣欲下厚上薄，养阳收阴，继世长生。
　　
　　《书》云：春天不可薄衣，伤寒、霍乱、食不消、头痛。
　　
　　《书》云：冬时绵衣、毡褥之类，急寒急着，急换急脱。陶隐居云：绵衣不用顿加添，稍暖又宜时暂脱。
　　
　　《琐碎录》云：若要安乐，不脱不着，北方语也。若要安乐，头脱头着，南方语也。
　　
　　《书》云：醉酒汗出，脱衣靴袜，当风乘凉，成脚气。
　　
　　《书》云：大汗能易衣佳，或急洗亦好。又多汗损血。又云：大汗偏脱衣，得偏风，半身不遂。又云：劳伤汗出成疾。
　　
　　《书》云：大汗急宜敷粉。汗湿衣不可久着，令人发疮及风瘙，大小便不利。
　　
　　《书》云：汗出毛孔开，勿令人扇，亦为外风所中。又人汗入诸肉，食之作疔疮。
　　
　　《黄帝?素问》曰：饮食饱甚，汗出於胃，饱甚胃满，故汗出於胃也；惊而夺精，汗出於心，惊夺心精，神气浮越，阳内薄之，故汗出於心也；持重远行，汗出於 肾，骨劳气越，肾复过疲，故持重远行汗出於肾也；疾走恐惧，汗出於肝，暴役於筋，肝气罢极，故疾走恐惧汗出於肝也；摇动劳苦，汗出於脾，摇动体劳，苦谓动 作旋力，非疾走远行也，然动作用力则谷精四布，脾化水谷，故汗出於脾也。
　　卷之二：天时避忌
　　
　　《内经》云：阳出则出，阳入则入，无扰筋骨，无见雾露，违此三时，形乃困薄。
　　
　　《经》云：大寒大热、大风大雾勿冒之。天之邪气，感则害人五脏。水谷寒热，感则害人六腑。地之湿气，感则害人皮肉筋脉。先贤曰：人以一握元气，岂可与大造化敌，康节有四不出之训。
　　
　　《书》云：犯大寒，而寒至骨髓，主脑逆、头痛、齿亦痛。又云：不远热而热至，则头痛、身热、肉痛生矣。真人曰：在家在外，忽逢大风、暴雨、震雷、昏雾，皆是诸龙鬼神经过，宜入室，烧香静坐以避之，
　　过后方出，吉，不尔杀人。
　　
　　《书》云：大忌朔不可哭，晦不可歌，招凶。四时调摄《内经》曰：春三月，此谓发陈，夜卧早起，生而勿杀，逆之则伤肝，夏为寒变，奉长者少。又春伤於风，夏必飧泄。
　　
　　《书》云：春夏之交，阴雨卑湿，或引饮过多，令犯风湿，自汗体重，转侧难，小便不利。作他治必不救，惟五苓散最佳。
　　
　　《内经》曰：夏三月，此谓蕃秀，夜卧早起，使志无怒，使气得泄。逆之则伤心，秋为疟，奉收者少。陶隐居云：四时惟夏难将息，伏阴在内腹冷滑，补肾汤剂不可无，食物稍冷休哺啜。
　　
　　《书》云：夏之一季，是人休息之时，心旺肾衰化为水。至秋而凝，冬始坚，当不问老少，皆食暖物，则不患霍乱，腹暖百病不作。
　　
　　《书》云：夏冰止可隐映饮食，不可打碎食之，入腹冷热相搏成疾。
　　
　　《书》云：夏至以后迄秋分，须慎肥腻，饼、油酥之属，此物与酒浆、瓜果极理相妨，所以多病者，为此也。陶隐居云：冷枕凉席心勿喜。凡枕冷物大伤人目。《书》云：夏不宜露卧，令皮肤厚，成癣或作面风。
　　
　　《书》云：夏伤暑，秋疟。忽大寒，勿受之。患时病由此。
　　
　　《书》云：暑月日晒处，有石不可便坐，热生疮，冷成疝。
　　
　　《书》云：盛热带汗，当风不宜过。自日中来，勿用冷水沃面，成目疾。伏热者，未得饮水及以冷物迫之，杀人。
　　
　　《书》云：五六月泽中停水，多有鱼鳖精，饮之成瘕。
　　
　　《内经》曰：秋三月，此谓容平，早卧早起，使志安宁，逆之则伤肺。冬为飧泄，奉藏者少。
　　
　　《书》云：秋伤於湿，上逆而咳，发为痿厥。又立秋日勿浴，令皮肤粗燥，因生白屑。又八月一日后，微火暖足，勿令下冷。
　　
　　《内经》曰：冬三月，此谓闭藏，水冰地拆，无扰乎阳，早卧晚起，必待日光，去寒就温，毋泄皮肤，逆之伤肾，春为痿厥，奉生者少。
　　
　　《书》云：冬时忽大热，勿受之，患时病由此。又曰：冬伤於寒，春必病温。
　　
　　《书》云：冬时天地闭，血气藏，作劳不宜，汗出冷背。
　　
　　《书》云：冬寒虽近火，不可令火气聚，不须於火上烘炙，若炙手暖则已，不已损血，令五心热，故手足应於心也。
　　
　　《书》云：大雪中，跣足人不可便以热汤洗，或饮热酒，足趾随堕。又触寒来，寒未解，勿便饮汤食、热物。
　　
　　《四气调神论》曰：夫四时阴阳者，万物之根本也。所以圣人春夏养阳，秋冬养阴，与万物浮游於生长之门。逆其根则伐其本，坏其真矣。故阴阳四时者，万物之终 始，死生之本也。逆之则灾害生，从之则苛疾不起，是谓得道。故《天真论》曰：有贤人者，逆从阴阳，分别四时，将从上古合同於道，亦可使益寿而有极时也。
　　卷之二：旦暮避忌
　　
　　《书》云：早出含煨生姜少许，辟瘴开胃。又曰：起空腹不宜见臭气，人鼻、舌上白起、口臭，欲见宜饮酒少许。
　　
　　真人曰：平明欲起时，下床先左脚，一日无灾咎，去邪兼辟恶，如能七星步，令人长寿乐。又清旦常言善事，闻恶事则向所来方三唾之吉。又旦勿嗔恚，暮无大醉，勿远行。
　　
　　《经》曰：平旦人气生，日中阳气隆，日西阳气已虚，气门乃闭。是故暮而收拒，无扰筋骨，无见雾露，违此三时，形乃困薄。
　　
　　《书》云：夜行用手掠发，则精不敢近。常啄齿，杀鬼邪。又夜卧，二足伸屈不并，无梦泄。
　　真人云：夜梦恶不须说，旦以水面东之，咒曰：恶梦着草木，好梦成珠玉。吉。有教入广者曰：朝不可虚，暮不可实。今气候不齐，不独入广也。
　　卷之二：杂忌
　　
　　《书》云：过神庙勿轻入，入必恭谨，不宜恣视，吉。
　　
　　《书》云：忽见光怪变之物，强抑勿怪，吉。伊川官廨多妖，有报曰鬼使扇，曰：他热。又曰鬼打鼓曰以槌与之。范文正公常读书于府学，每夜有大面之鬼怪近案边，范公以笔书其面曰：汝面非常大，难欺范仲淹。二公不以怪处之，而怪自灭。可为法也。
　　
　　《书》云：脂油燃灯，人神不安在血光之下，等闲刀画地，乃招不祥事。
　　
　　《感应篇》曰：勿朔旦号怒，勿对北恶骂。不可腊歌舞，不可对灶吟咏，不可向灶骂詈，不祥。慎勿上床卧歌凶。凡欲眠，勿歌咏，不祥。
　　
　　《书》云：凡刀刃所伤，切勿饮水，令血不止而死。若血不止，急以布蘸热汤之，或冷水浸之，嚼寄叶止血妙。
　　
　　《书》云：凡古井及深井中多毒气，不可辄入，五六月最甚，先下鸡、鸭毛试之，若旋转不下，是有毒气，便不可下去。又云：山有孔穴，采宝者惟三月、九月，余月山闭气交，死也。
　　
　　《琐碎录》云：萧管挂壁取之，勿便吹，恐有蜈蚣。
　　祖师刘复真，赴召早起，见店妇仆地，叫号可畏，但见吹火筒在傍，刘知其蜈蚣入腹，刺猪血灌之，吐出蜈蚣，可不慎欤。
　　卷之三：人元之寿（饮食有度者得之）
　　
　　《黄帝内经》曰：“阴之所生，本在五味；阴之五宫，伤在五味。”扁鹊曰：“安身之本，必资於食，不知食宜者，不足以存生。”乡党一篇具载圣人饮食之节为甚详。后人奔走於名利而饥饱失宜，沉酣於富贵而肥甘之人，是务不顺四时，不和五味而疾生焉。戒乎此则人元之寿可得矣。
　　卷之三：五味
　　
　　《内经》曰：“谨和五味，骨正筋柔，气血以流，腠理以密，长有天命。”
　　
　　《淮南子》曰：“五味乱口，使口爽，伤病也。”
　　
　　陶隐居云：“五味偏多不益人，恐随脏腑成殃咎。五味稍薄，令人神爽，若稍偏多，损伤脏腑，此五行自然之理。初则不觉，久当为患也。”酸多伤脾，肉而唇竭，故春七十二日，省酸增甘，以养脾气。曲直作酸，属木，脾主肉，属土，木克土也。
　　
　　酸过食，损胃气及肌脏筋骨，不益男子，损颜色。不与蛤同食，相背也。有云：“饮少热醋，辟寒胜酒。”黄戬云：“自幼不食醋，今八十，尤能传神。”又：心色 赤，宜食酸，小豆、犬肉、李、韭皆酸。咸多伤心血，凝泣而变色。故冬七十二日，省咸增苦，以养心气。润下作咸，属水，心主血，属火，水克火也。盐过於咸， 则伤肺，肤黑损筋力，西北人食而耐咸，多寿；东南人食绝欲咸，少寿。病咳及水气者，全宜禁之。晋桃源避世之人，盐味不通，多寿。后五味通而寿啬矣。又：脾 色黄，宜食咸，大豆、豕肉、栗、藿皆咸。甘多伤肾，骨痛齿落，故季月各十八日，省甘增咸，以养肾气。稼穑作甘，属土，肾主骨，属水，土克水也。蜜饧、沙 糖，各见本条。又：肝色青，宜食甘，粳米、牛肉、枣、葵皆甘。苦多伤肺，皮槁而毛落，故夏七十二日，省甘增辛，以养肺气。炎上作苦，属义，肺主皮毛，属 金，火克金也。胆、柏皮等。又：肺色白，宜食苦，麦、羊肉、杏、薤皆苦。辛多伤肝，筋急而爪枯，故秋七十二日，省辛增酸，以养肝气。从革作辛，属金，肝主 筋，属木，金克木也。胡椒和气，过多损肺，令人吐血。红椒久食，失明乏气，合口者害人，十月勿食。椒损人心，伤血脉，多忘除湿，湿中益妇人。又肾色黑，宜 食辛，黄黍、鸡肉、桃、葱皆辛。
　　卷之三：饮食
　　
　　《书》云：善养性者，先渴而饮，饮不过多，多则损气，渴则伤血；先饥而食，食不过饱，饱则伤神，饥则伤胃。
　　
　　《书》云：饮食务取益人者，仍节俭为佳，若过多，觉彭亨短气便成疾。
　　
　　《书》云：饮食於露天，飞丝堕其中，食之，咽喉生泡。
　　
　　《书》云：饮食收器中，宜下小而上大，若覆之不密，虫鼠欲盗食而不可，环器堕涎，食者得黄病，通身如蜡，针药不能疗。
　　
　　《书》云：饮食以铜器盖之，汗若入内，食者发恶疮肉疽。
　　
　　《书》云：饮食上蜂行住，或猫犬破之水生疮。
　　
　　《书》云：饮食生冷，北人土厚水深，禀气坚实，不损脾胃。久居南方，宜忌之。南人土薄水浅，禀赋多虚，不宜脾胃。久居北方者，尤宜忌之。
　　
　　《书》云：空心茶，宜戒；卯时酒、申後饭，宜少。
　　
　　《书》云：极饥而食且过饱，结积聚极，渴而饮且过多，成痰癖。日没后食讫，便未须饮酒，不干呕。
　　太宗谓宰臣曰：“朕每日所为，自有常节，饮食不过度，行之已久，甚觉有力。老子云：‘我命在我，不在天，全在人之调适。’卿等亦当加意，毋自轻摄养也。” 陶隐居云：何必餐霞服大药，妄意延年等龟鹤，但於饮食嗜中，击其甚者将安乐。浆水，按《本草》：味甘，酸，微温，无毒。调中引气，开胃止渴，强力通关，治 霍乱泻痢。消宿食，解烦去睡，调理脏腑，治呕哕，白人肤体如缯帛，为人常用，故不齿其功。世之所用熟水品目甚多，贵如沉香则燥脾，木骨草则涩气，蜜香则冷 胃，麦门冬则体寒，如此之类，皆有所损。紫苏汤，今人朝暮饮之，无益也。芳草致豪贵之疾，此有一焉。宋仁宗命翰林院定熟水，奏曰：“紫苏第一，沉香第二， 麦门冬第三，以苏能下胸膈浮气。”殊不知久则泄人真气，令人不觉。
　　
　　《本草》云：酒饮之，体软神昏，是其有毒也，损益兼行。扁鹊云：久饮常过，腐肠烂胃，溃髓蒸筋，伤神损寿。有客访周，出美酒两石，饮石二，客饮八斗，次 明，无所苦，酒量贯也，客已死矣。观之，客肠已出，胁已穿，岂非量过，而犯扁鹊之戒欤。饮白酒，食牛肉，生虫。酒浆，照人无影不可饮，不可合乳汁饮，令人 气结，祭酒自耗者杀人。酒后食芥辣物多，则缓人筋骨。卧黍穰，食猪肉，患大风。凡中药毒及一切毒，从酒得者难治。酒性行血脉，流遍身体也。
　　
　　《书》云：饮酒，醉未醒，大渴饮冷水，又饮茶，被酒引入肾脏，为停毒之水。腰脚重，膀胱冷痛，兼患水肿，消渴挛。”
　　
　　《书》云：酒醉当风，以扇扇之，恶风成紫癜。又：醉酒吐罢，便饮水，作消渴。神仙不禁酒，以能行气壮神，然不过饮也。
　　
　　《本草》：茶饮者，宜热，宜少，不饮尤佳。久食去人脂，令人瘦，下焦虚冷，惟饱食後一、二盏不妨消渴也。饮则尤不宜，令人不眠。同韭食身重。
　　
　　《书》云：将盐点茶，引贼入家，恐伤肾也。东坡说茶除烦去腻，世固不可无茶。然暗中损人不少，吾有一法常自修之。辄以浓茶漱口於食後，烦腻既去而脾胃不知，凡肉之在齿者，得茶漱涤，乃不觉脱去，不烦挑剔也。盖齿性便苦，缘此渐坚牢，而齿蠹且日去矣。
　　
　　《书》云：饮多，则肺布叶举，气逆上奔。
　　
　　《书》云：阴地流泉，六月行路，勿饮之，发疟。
　　
　　《书》云：饮宴於圣像之侧，魂魄不安。
　　
　　《书》云：饮水勿急咽，久成气病。
　　
　　《书》云：形寒饮冷，则伤肺，上气咳嗽，鼻鸣。
　　
　　《书》云：粥后饮白汤，为淋，为停湿。陶隐居云：食戒欲粗并欲速，宁可少餐相接续。莫教一饱顿充肠，损气伤心非尔福。”
　　
　　《养生》云：美食须热嚼，生肉不须吞。”又云：食毕漱口，数过齿不龋，口不臭，漱口忌热汤，则损牙齿。”又云：食炙，宜待冷，不然伤血脉，损齿。”
　　
　　《书》云：食厨屋漏水，堕脯肉，成瘕，生恶疮。”
　　
　　《书》云：人汗入肉，食之作疔疮。又食诸兽自死肉亦然。”
　　
　　《书》云：食物以象牙、金铜为匙箸，可以试毒。”隐居云：生冷粘腻筋韧物，自死牲牢皆勿食。馒头闭气莫过多，生脍偏招脾胃疾。炸酱胎卵兼油腻，陈臭淹藏尽阴类。老人朝暮更餐之，借是寇兵无以异。
　　
　　《琐碎录》云：馒头闭气悔血，汤以破之。包子包气，好醋以破之。
　　
　　《书》云：食物以鱼器盛之，有蛊毒，辄裂破入闽者，宜审之。
　　
　　《书》云：夜半之食宜戒，申酉前晚食为宜。
　　
　　《周礼》：乐以消食。盖脾喜音声，夜食则脾不磨，为音响绝也。夏月夜短，尤宜忌之。老子云：不饥强食，则脾劳。不渴强饮，则胃胀。食欲常少，勿令虚。冬则朝勿虚，夏则夜勿饱。
　　
　　《书》云：君子慎言语，节饮食，人之当食，须去烦恼，食毕当漱口，数过令人牙齿不败，口香。
　　天隐子云：人之有斋戒者，斋乃洁净之物，戒乃节慎之称，有饥即食，食勿全饱，此所谓中也。百味未成熟，勿食，此皆宜戒也。手常摩擦皮肤，温热熨去冷气，此所谓畅外也。此是调理形骸之法。
　　
　　《书》云：色恶不食，臭恶不食，失饪不食，不时不食。前云：色臭二恶不食者，调饭食及肉颜色香臭变恶者，皆不食之。失饪不食者，谓非朝夕日中时也。
　　
　　《书》云：饮食以时，饥饱得中，水谷变化，冲气和融，精血生，荣卫以行，腑脏调平，神志安宁，正气充实于内，元真通会于外，内外邪，莫之能干，一切疾患无 从所作也。又：饮食之宜，当候已饥而进食，食不厌熟嚼，仍候焦渴而引饮，饮不厌细呷，无待饥甚而后食。食不可饱，或觉微渴而省饮，饮不欲太烦，食不厌精 细，饮不厌温热。食无生冷、韧、焦燥、粘滑物伤，则胃中水谷易於腐化矣。食物饱甚，耗气非一，或食不下而上涌呕吐以耗灵源，或饮不消而作痰咯唾以耗神水。 好食炙者，将为口疮、咽痛、壅热、痈疡之疾。偶食物饱甚，虽觉体倦，无辄就寝，可运动徐行纳百余步，然后解带、松衣、伸腰、端坐，两手按摩心腹，交叉来往 约一二十过，复以两手自心胁间按擦，向下约十数过，令心腹气道不至壅塞，过饱食随手消化也。当盛暑时，食饮加意调节，缘伏阴在内腐化稍迟，又果园蔬，多将 生啖，苏水桂浆，惟欲冷饮，生冷相值，克化尤难。微伤即飧泄，重伤即霍乱吐利。是以暑月食物尤要节减，使脾胃易於磨化，戒忌生冷，免有腹脏之疾也。
　　
　　《琐碎录》云：暑月瓷器如日照者，不可便盛饮食。
　　
　　阎孝忠曰：吴楚之人，每中脘有疾，翻谓脾病，胸腹痛不以虚实，悉谓脾病。凡脾药皆椒姜术附之类。又盛夏必然食，居密室服药，习以为常。余劝以夏当寒食，高居以远炎暑。则曰：吴楚与北人异，以此自将安乐，充实岂不难哉。
　　
　　《经》云：春夏养阳，秋冬养阴，顺天地之柔刚。注：阴报於阳谓五月，五阳一阴始生，圣人春食温，夏食寒，以抑阳扶阴。十一月，五阴一阳，故热附炎以抑阴扶 阳，反此者是谓伐根。盛夏热食，穷冬寒食，以自取困踣，吾未如之何。一日之忌：暮无饱食物，至饱伤脏腑。又人之阳气，随日升沉，日中则隆，日西则虚。无劳 复筋骨，当休息肢体，力省运行，食难磨化，或即就寝，不免重伤。故云：夜食饱甚损一日之寿也。王叔和洞识摄生之道，常谓：人曰食不欲杂，杂则或有所犯，当 时或无灾患，积久为人作疾。寻常饮食，每令得所，多食令人膨短气，或致暴疾。夏至秋分少食肥腻、饼之属，此物与酒食瓜果相妨，当时不必习病，入秋节变阳消 阴息，寒气总至，多诸暴卒。良由涉夏取冷太过，饮食不节故也。而不达者，皆以病至之日便谓是受病之始，而不知其所由来者渐矣。岂不惑哉。
　　卷之三：食物
　　
　　物之无益而有损者，常人尤不可多食，况病人当避忌者乎，此书所载。凡物之有益而无损者，不书。或损益相半者，则书其损而不书其益。
　　卷之三：果实
　　
　　生枣令人热，渴、气胀、寒热、羸瘦者，弥不可多，动脏腑，损脾元，与蜜同食损五脏。软枣冷，动宿疾，发嗽，与蟹相忌。
　　
　　梅子坏齿及筋，多食发热。
　　
　　生龙眼平，沸汤内淖过不动脾。
　　
　　樱桃，寒热病多食，发暗风，伤筋骨，呕吐。小儿多食作热，性热也。
　　
　　生荔枝性热，多食发虚热、烦渴、口干、衄血。
　　
　　楂子不可多食，损齿及筋。
　　
　　乳柑太寒，冷脾，发痼疾，利肠，发轻汗。脾胃冷人，尤不可多食，诸柑性同。
　　
　　橘柚酸者聚痰，甜者润肺，不可多食，令人口爽，不知五味。
　　
　　橙子温，皮多食伤肝，与槟榔同食，头旋恶心，生痰疟。
　　
　　杨梅多食发热，损齿及筋。
　　
　　杏实热，多食伤筋骨。
　　
　　杏酥生熟吃俱得，半生半熟，杀人。
　　
　　杏仁久服，目盲，眉、发、须落，动宿疾。双仁者，杀人，可研细治犬伤。
　　
　　桃实，发丹石，损胃，多食有热。饱食桃仁，水浴成淋。桃杏花，本五出而六出者，必双仁能杀人者，失常故也。
　　
　　李子平，发疟，多令虚热，白蜜和食，伤人五内，不可临水上啖之及与雀肉同食。李不沉水者，毒。仁和
　　
　　鸡子食，内结不消。
　　
　　梨寒，乳鹅梨、紫花梨治心热，此外生不益人，多食，寒中。产妇，金疮人，勿食，令萎困。其性益齿而损脾胃，正二月勿食佳。有人家生一梨，大如斗，送之朝贵，食者皆死。考之树下有大蛇，聚毒于此，不常为妖也，他此。
　　
　　藤梨，名沐猴梨，食多冷中。林檎多食，发热涩气，好睡发冷疾，生疮疖，脉闭不行，子不可食，令人烦。
　　
　　石榴多食，损肺及齿。山石榴多无益，涩气。
　　
　　栗子，温，生治腰脚。生即发气，宜暴干蒸炒，食多即气壅，患风水气，人不宜食。生栗可於灰火中煨，令汗出，杀其水气，不得通熟。小儿食生者，多难化。熟者，多滞气。
　　
　　柿子，寒，日干者，性冷，多食腹痛，生者弥冷。红柿与蟹同食，吐红；饮酒食红柿，心痛至死，亦易醉，不解酒毒。一种塔柿引痰，日干多动风火，干味不佳。子性尤冷，与蟹同食，腹疼大泻。葡萄酒过，昏人眼，架下饮酒，防虫屎伤人。
　　
　　白果生引疳，解酒；熟食益人，然不可多食，腹满，有云满一千个者，死。此物二更开花，三更结子，当是阴毒之物。有人艰籴，取白果以为饭，饱食，次日皆死。
　　
　　蒌芰也，冷脏色利，损阳，令阴萎，不益脾，难化，令胀满，姜酒解之。七月食生菱，作蛲虫。茨菰，大寒，动宿冷气，腹胀满，小儿秋食之，脐下痛，孕不可食。
　　
　　吴茱萸食，患脚气，瘫痪，损齿，失颜色。
　　
　　荸荠性与乌芋同。
　　
　　芡实生食，动风冷气，损脾难消却益精。
　　
　　藕多食，冷中，能去疫气，产后惟此不同生冷忌者，破血故也。
　　
　　甜瓜，动痼疾，多食，阴下湿痒，生疮，发虚热。破腹，令人弱，脚手无力。少食则可不中暑，多食未有不下。贫下多食，深秋下痢难治，损阳故也。患脚气食此， 永不除。五月甜瓜沉水者，杀人。多食，发黄疸，动气，解药力。双蒂者，杀人。与油饼同食发病。防州太守陈逢原，避暑食瓜至秋，忽腰腿痛，不能举动，遇商助 教疗之，更生。
　　
　　西瓜甚解暑毒，北人禀厚食惯，南人禀薄，不宜。多食至於霍乱，冷病人终身不除。
　　
　　木瓜，温，皮薄微赤黄，香，甘酸不涩，向里子头尖，一面方，是真。益脾而损齿。若圆和子微黄，蒂粗涩小圆，味涩微咸，伤人气，多食损牙。
　　
　　甘蔗多食，衄血，烧其滓，烟入目则眼暗。
　　
　　砂糖，寒，多食心痛。鲫同食成疳；葵同食生流癖；笋同食成食瘕，身重不能行。小儿多食，损齿及生蛲虫。不可多食，损齿伤筋。
　　
　　松子多食，发热毒。
　　
　　柰子多食，胪胀，不益人，病人尤甚。
　　
　　胡桃，平，多食，利小便，脱人眉，动风，动痰，恶心呕吐。酒同食过多，咯血。五月食未成果核，发痈疖寒热。秋夏果落地，恶虫缘食之，患九漏。一切果核双仁害人。生果停留多日，有损处，食之伤人。
　　
　　治诸果毒，烧猪骨过为末，水服方寸匕。
　　
　　枇杷多食，发痰热。
　　
　　橄榄食之，必去两头，有大热。过白露摘食，庶不病。
　　
　　榧子多食，能消谷，助筋骨，行荣卫，明目轻身，治咳嗽。食之过多，则滑肠。
　　
　　榛子，益气力，宽肠胃。
　　
　　莲子，食之宜蒸，生则胀人腹中，噫，令人吐。食当去之，不去心食之霍乱。又：性寒，生食微动气，蒸食之良。
　　
　　藕生食，主霍乱后烦渴，虚闷不能食，蒸食能补五脏，实下焦。与蜜同食，令人腹脏肥，不生诸虫。除烦解酒毒，压食反，病后热渴，食藕用少盐水或梅水浸，供多 食，不损口。久服轻身耐老，止热破血。鸡头益精气志，令耳目聪明。久服，轻身不饥，耐老，作粉食极妙，是长生之药。与小儿食，不能长大，故驻年耳。生食， 动风冷气，多食不益脾胃气兼难消化。
　　卷之三：米谷
　　
　　粳米，生者冷，燔者热，生不益脾，过熟则佳。苍耳同食，卒心痛；马肉同食，发痼疾。
　　
　　稻米，糯米也。妊娠与杂肉食之，不利其子，生寸白。久食，身软缓筋故也。性寒，壅经络气，使人四肢不收，昏闷多睡，发风动气，可少食。
　　
　　秫米，似黍而小，亦可造酒。动风，不可常食。
　　
　　黍米，发宿疾，久食，昏五脏，好睡。小儿食，不能行，缓人筋骨，绝血脉。白黍久食，多热，令人烦。赤黍不可合蜜，惟可作糜。不可为饭，粘着难解。
　　
　　五种黍米，合葵食之，成痼疾，藏脯於中，食之闭气。肺病者，宜此。生米戏食，久为米瘕，肌疲如劳，缺米则口吐清水。饴糖进食，健胃，多食则动脾风。麦占四时，秋种夏收。西北多霜雪，面无毒；南方少雪，有毒。
　　
　　小麦，性壅热，小动风气，治面后觉中毒，以酒咽汉椒三五粒不为疾。
　　
　　大麦，久食宜人，带生则冷，损人。麦蘖，久食消肾，不可多。麦，西川多种，山东河北人，正月方种，先患冷气，人不宜食。
　　
　　荞麦，性寒难消。久食动风，头眩，和猪肉食八九次，患热风，脱眉须。
　　
　　粟米食后，勿食杏仁，令人吐泻。
　　
　　稷米，也，发三十六种病。八谷之中最为下，不可同川附子服。陈廪粟米、米，陈者，性皆冷，频食之，自利。藏脯腊於中，三月久满不知而食之，害人。
　　
　　绿豆治病，则皮不可去，去皮，食少壅气。
　　
　　赤小豆，行小便，久食虚人，令人黑瘦枯燥，能逐津液，身体重。
　　
　　青小豆，一名胡豆，合鲤鱼食之，肝黄，五年成干消。
　　
　　赤白豆合鱼食之，成消渴。
　　
　　黑白黄褐豆，大小豆，作豉极冷，黄卷及酱皆平，多食体重。
　　
　　服大豆末者，忌猪肉。炒豆与一岁以上十岁以下食之，即啖猪肉，久当壅气死人。有好食豆腐中毒，不能治。更医至中途，遇作腐人家相争，因问，妻误将莱菔汤置锅中，腐更不成。医得其说，以莱菔汤下药而愈。
　　
　　莱菔，即萝卜也。
　　
　　酱，当是豆为者，今以面麦为者，食之多杀药力。夫子云：不得其酱，不食，故五脏悦而爱之，此亦安乐之端。
　　
　　脂麻炒熟，乘热压出生油，但可点。再煎炼方方谓熟油，可食。油发冷疾，滑骨髓，困脾脏，经宿即动气。牙齿脾疾人宜陈油，饮食须逐日熬熟。
　　
　　黑脂麻，炒食之，不生风疾，风人日食之，则步履端正，语言不謇。白脂麻，生则寒，炒则无发霍乱，抽人肌肉。
　　
　　又：别有胡麻，味苦，乃苣胜也，不可为补益。用乌麻最益人。胡麻，一名苣胜，服之不老，耐风湿，补衰老。九蒸九曝，末之，以枣膏丸服之，治白发还黑。补五 内，益气力，长肌肉，填骨髓脑，坚筋骨。久服轻身不老，明耳目，耐饥渴，延年。逐日熬熟，用经宿即动气，有牙齿并脾胃疾人，切不可吃。大麻仁，不宜多食， 损血脉，滑精气，痿阳气，妇人多食，发带疾。以五升同葱一握捣，和浸三日，去滓沐发，令白发不生。研取汁，煎三十余沸收之，常取汁和羹兼煮粥，食之去一切 五脏气。
　　卷之三：菜蔬
　　
　　葵为五菜，主秋种，早者至春作子，名冬葵。其心有毒，伤人。性冷，热食之亦令热闷，甚动风气。葵冻者，生食之，动五种瘤，饮甚则吐水，和鲤鱼食之，害人。四季勿食。生葵不化，发人一切宿疾。百药忌食之，发狂犬咬。
　　
　　吴葵，一名蜀葵，不可久食，钝人志性。被狗咬戒食，误食之，永不瘥。
　　
　　戎葵并鸟肉食，无颜色。生葱食之，即啖蜜，下痢。食烧葱啖蜜，壅气，死。杂白犬肉食之，九窍出血。患气者多发气，上充人，五脏闭绝，虚人胃，开骨节，正月食之，生面上游风。大抵功在发汗，多则昏人神。
　　
　　胡葱，多食伤神，损性多忘，损目发痼疾，狐臭、齿人食之甚，青鱼合食，生虫。
　　
　　韭，俗呼草钟，乳病人可食。然多食，昏神暗目，酒后尤忌。不可与蜜同食。未出土为韭黄，不益人，滞气。花动风。过清明勿食，不利病人，心腹痼疾者加剧。霜韭，不可食，动宿饮，必吐水。五月食之损人滋味，乏气力，不可共牛肉食，成瘕热病。后十日，不可食，发困。葱亦不宜。
　　
　　薤，肥健人。生食，引涕唾，与牛肉食，作瘕。四月勿食薤。三冬至食，多涕唾。葫，大蒜也，久食伤肝损目，弱阳。煮以合青鱼发黄作，啖伐命。惟生食，不 中煮。暑毒，烂嚼下咽即知，仍禁冷水。四月八月，食之伤神，损胆气，喘悸气急，腹内生疮，肠肿成疝瘕。多食葫行房，伤肝，面无光，北方人禀厚者，食惯病 少。
　　
　　小蒜不可常食，食而啖生鱼夺气，阴核疼，欲死。三月勿食，伤志。时病瘥后，与一切食，竟入房，病发必死。胡荽，荞子也，久食令人多忘，狐臭，口气，慝齿，脚气加剧，根发痼疾。
　　
　　蓼子，是水浸令生芽而食之者，多食令人吐水，损阳少精，心痛寒热，损骨髓。二月食之，伤肾，和生鱼食，夺阴气，核子痛，欲死。
　　
　　萱草，一名忘忧，嫩时取以为蔬，食之动风，令人昏昏然，终日如醉，因得其名。
　　
　　菘，发诸风冷，有热，人食之，不发病，性冷也。
　　
　　芥，多食动风气，发丹石，与兔肉同食，成恶病。
　　
　　芜青，蔓青也，根不可多食，令气胀，子作油涂，头发黑。
　　
　　莱菔，即萝卜，力弱。人不宜多食，生者渗人血。
　　
　　生青菜，时病瘥后食之，手足青肿。
　　
　　一切菜，五月五日勿食之，变百病。
　　
　　一切菜，熟煮热食之。凡澹流滴着者，有毒。十月被霜菜，食者面无光，目涩，腰疼，心疟。发时，足十指爪青，萎困。
　　
　　荠菜，不宜面同食，令人督闷发病，凡用甘草皆忌此。
　　
　　苋菜，多食动气，冷中损腹，共蕨及鳖食，生瘕。
　　
　　堇菜，不宜多食，令人身重，多肿，只可一二顿。
　　
　　芸苔菜，患腰脚人，多食加剧。损阳气，发口疮，齿痛生虫，狐臭人忌之。
　　
　　鹿角菜，久食发宿疾，损经络，少颜色。
　　
　　菠菜，北人食肉面即平，南人食鱼米即冷。多食，冷大小肠；久食，脚软腰痛。莼菜，多食性滑发痔，引疫气，上有水银故也。七月蜡虫着上，令霍乱，勿食之。
　　
　　芹菜生高田者，宜人。黑滑地名水芹，赤色者害人，性寒，和醋食之损齿。春秋龙带精入芹中，偶食之，手青肚满，痛不可忍，服砂糖三二斤，吐出蚰蜴，便愈。
　　
　　苦荬，夏月食之以益心，蚕妇忌食之。
　　
　　莴苣冷，久食昏人目。白莴苣，冷气人食之，腹冷。产后不可食，寒中。共饴食，生虫。苦苣不可与蜜同食。多食，动气冷气，人食之，必破腹。
　　
　　苜蓿，利在小肠。蜜食下痢，多食瘦人。
　　
　　蕨，久食脚弱无力，弱阳，眼暗多睡，鼻塞，发落，小儿食之，不行。冷气食之，腹胀。生食成蛇瘕。郄鉴镇丹徒出猎，有甲士折一枚食之，觉心淡淡成疾，后吐一小蛇，悬屋前，渐成干蕨，信不可生食蕨也。
　　茄至冷，五劳不可多食，发疮损人，动气发痼疾。熟者少食无忧患，冷人不可食，秋后食之损目。
　　黄瓜，本名胡瓜，不益人。患脚气虚肿者，毒永不除。
　　
　　越瓜，色白，动气发疮，脚弱不益。小儿、时病后勿食，与乳酪及空心食，心痛。
　　
　　青瓜，令人多忘。冬瓜多食，阴湿生疮，发黄疸，九月勿食。被霜瓜向冬发血寒热，反恶。病初食，吐，食竟心下停水，或为翻胃。有冷者食之瘦，瓜能暗人眼，尤不宜。老人中其毒，至秋为疟痢。
　　
　　一切瓜，苦者有毒。两蒂两鼻者，害人。瓠子，冷气人食之病甚。大耗食，患脚气，虚肿。人食之，毒永不除。
　　
　　葫芦，多食令人吐。
　　
　　芋，一名土芝，有紫有白，冬月食，不发病，他月不可食。
　　
　　薯蓣，亦有紫白，颇胜芋。有小而名山药者佳，冷气人少食之。曾有患瘵，自谓无生，是物不忌，邻家修，求食之，美，遂多食，竟愈。有病腮痈者数人，余教多食此而愈。甜瓜多食，令人阴下痒湿生疮，发黄疸病。凡瓜入水沉者，食之得冷气，终身不瘥。
　　
　　上床萝卜下床姜。盖夜间萝卜消宿食，早起姜能开胃也。萝卜和羊肉食，下五脏一切气冷，人肥白。如无羊肉，诸鱼肉皆得用也。久服涩肠卫，令人发早白。牛蒡， 通十二经脉，洗五脏壅气，可常菜食。菜细切，以生蜜洗或略煎，吃之爽口，妙，能消宿食。多食发痼疾。昆布多食令人瘦。紫菜多食，令人腹痛，发气吐白沫，饮 少热醋解。决明叶，明目轻身，利五脏，作菜食之良。子，主肝家热，每日取一匙，将去土，空腹吞之，百日后夜见字。
　　
　　干苔，发诸疮疥，下一切丹石，杀诸药毒，不可多食，令人动血气。
　　
　　茭白，不可合生菜食之。多食发气并弱阳，不可杂蜜食之，发痼疾。主心胸中浮热动气。不中食，发冷，滋牙齿，伤阳道，不食为妙。
　　
　　苦笋，主不睡，去面目并舌下热黄，消渴，明目，解热毒，除热气，健人。笋箭，荀新者，稍可食，除者，不可食。淡竹荀，虽口美，发背闷、脚气。
　　
　　笋以薄荷叶数片同煮，即无奁味。诸笋煮二三日不烂，脾难克化，脾病者，不宜吃。
　　
　　生姜，九月九日勿食之，伤神损寿。
　　
　　干姜，妊多食内消。椿芽，多食神昏。
　　
　　榆仁，多食发热、心痛。
　　
　　菌，地生为菌，木生为、为木耳、为蕈。新蕈有长者、下无纹者、夜有光者、煮不熟者、欲烂无虫者、煮讫照人无影者、春夏有恶虫毒蛇经过者，皆杀人。误食毒 菌，往往笑不止而死。惟掘地为坎，投水搅取清者饮之。木菌，楮、槐、榆、柳、桑五木之耳可食，冬春无毒，木耳亦不宜多食，如前所云者皆杀人。
　　
　　又：赤色仰面不覆者，及生野田中者，皆毒。又：发冷风气痔，多睡无力。甘露子，不宜生食，不可多食，生寸白虫，与诸鱼同食，病生反胃。茱萸，六七月食之， 伤神气。茼蒿，多食气满。莳萝根，曾有食者杀人。蔓菁，菜中之最益人者，常食之，通中益气，令人肥健。兰香，不可多食，壅关节，涩荣卫，令人血脉不行，又 动风，发脚气。
　　卷之三：飞禽
　　
　　鸡，黄者宜老人，乌者暖血，产妇宜之。具五色，食者必狂，六指。玄鸡白头家鸡及野 禽生子有八字文及死不伸足，害人。乌鸡合鲤鱼食，生痈疽。丙午日食鸡肉，主丈夫烧死，目盲，女人血死，妄见。《千金方》载：四月勿食暴鸡肉，作疽液漏，男 女虚劳乏气。八月食之伤神气。妊妇多食，子患诸虫。妊食鸡子，多令子失音。鸡子动风，动气，合鳖肉食害人；合犬肝、犬肉食泄利害人；合鱼汁内成心瘕；合獭 肉及野鸡共家鸡肉合食之，成遁尸，尸鬼缠身，四肢百节疼痛。鸡子白合胡荽、葱、蒜食，滞气短气；合生葱、犬肉食，谷道流血，疹。食鸡鸭子眼翳。鸡过宿收不 密，蜈蚣必集其中，不再煮而食之，为害非轻。鸡并子不可合李子食之。老鸡能呼人姓名，杀之则止。鸡有四距重翼者，龙也，杀之震死。乌鸡最暖，可补血，妇人 可食。阉鸡善啼，内毒。踏鸡子壳令人得白瘕风。半夜鸡啼则有忧事。鸡生子皆雄者必有喜事。雉离，禽也。损多益少，久食瘦人，春夏多食有毒。九、十至十一月 稍补，他月发痔及疮疥，八月忌之。益人神气，丙午日不可食，明主於火也。四月勿食，气逆。和胡桃、菌子同食，下血，有痼疾者不宜。和荞麦面食生肥虫。卵不 与葱同食生寸白。
　　
　　鹜，鸭也，六月勿食，益神气。黑鸭滑中，发冷痢脚气，人不可多食，有毒。妊娠多食，令子倒生。野鸭不可与胡桃、木耳同食。《异苑》曰：章安有人元嘉中啖鸭 肉成瘕，胸满面赤，不得饮食，医以秫菜食之，须臾吐一鸭雏，遂瘥。此因内生所致，又食过而然。白鸭，补虚，目白者杀人。鸭卵多食发疾冷气。老鸭善，嫩鸭 毒。鸭子不可合蒜食之，又不可合李子、鳖肉食之。野鸭九月已后，即中食，全胜家者，虽寒不动气，又身上生热疮，多年不好者，但多食之即瘥。白鹅，肉性冷， 多食霍乱发痼疾。卵不可多食。
　　苍鹅发疮脓。老鹅善，嫩鹅毒。鹅毛柔暖而性冷，选细毛夹以布帛，絮而为被，偏宜覆婴儿而避惊痫也。
　　鹌鹑，四月已后，八月已前，不堪食。《本草》云：虾蟆化也。鹑，患痢人可煮食之，良。和生羹煮食泄痢，酥煎偏令下焦肥。与猪肝同食面生黑子。与菌同食发痔疾。鹧鸪不可与笋同食，令人腹胀。此鸟天地之神，每月取一只飨，至尊，自死者忌之。
　　
　　山鸡顿食发五痔，和荞麦食生疮，不与豉同食，杀人，卵不可与葱同食，生寸白，不可久久食，令人疫。雉，一名山鸡，养之禳火灾，山鸡类也。南唐相冯延已苦脑 痛，久不减，太医吴延绍诰。庖人曰：“相公平日多食鹧鸪、山鸡。”吴曰：“得之矣。”投以甘草汤而愈。盖此禽多食乌头、半夏，有毒，以此解之。又类编通判 杨立之官南方，多食鹧鸪，生喉痈，脓血日夕不止。泗水杨吉老令先啖生姜一片，愈。盖以制半夏毒也。唐崔魏公，以多食竹鸡暴亡，梁新命捩生姜汁，折齿灌之， 复活。亦此意也。
　　
　　鸳鸯肉常食之患大风。夫妇不相和，煮鸳鸯肉食之，即时和顺相爱也。雀肉不与李同食。合酱食妊娠所忌。不可合杂生肝食之。雀粪和老姜末蜜丸服之，令人肥白。
　　
　　鹁鸽，虽益人，病者食之多减药力。
　　
　　雄鹊，妇人不可食，烧毛纳水中沉者是雄。
　　
　　乌鸦，肉涩不中食。鸦瘦，病嗽骨蒸者，可和五味腌炙食之。鸦眼睛，研，注人目中，令人见神鬼。
　　
　　燕肉，人不可食，入水必为蛟龙所害，食者损人神气。出千金博物志。
　　
　　雁肉勿食，损人神气。脂，可和豆黄末服，令人肥白。孔雀毛入人眼即瞎。诸般死鸟皆不可食。
　　
　　杜鹃初鸣先闻者，主别离。学其声吐血。厕上闻者，不祥，作犬声应之，吉。凡禽自死口不闭者杀人。
　　卷之三：走兽
　　
　　猪肉之用最多，然不宜人，食之暴肥，致风虚也，闭血脉，弱筋骨，虚人肌，病人金疮 者尤甚。食其肉饮酒，不可卧秫穰中。又：白猪白蹄杂青者，不可食。猪肾理肾气，多食肾虚，久食少子。猪心肝不可多食，无益，猪临宰惊入心，绝气归肝也。猪 肝、鹌鹑同食，令人面生黑点。猪肉共羊肝和食之，令人心闷；不可与生胡荽同食，烂人脐；不可合龟鳖肉，食之害人；不可合葵及乌梅，食之气少；不可合鸡子同 食，令人气消闷；食猪脂忌乌梅、生梅子，害人。
　　
　　野猪青蹄者不可食，江猪多食者令人体重。豪猪不可多食，发风气，令人虚羸。凡煮猪肉用桑白皮、皂荚、高良姜、黄蜡块同煮，食不发风。脂油作灯，目暗。肝肺 共鱼或，食之作痈疽。共鲤子食，伤人神。八月勿食佳。脑子损阳，临房不能举。今食者以盐酒，是引贼也，曾不思皮尚可消而不觉其毒耶？头动风，其嘴尤毒， 风人不宜食者。以竹叶烧烟撑口熏之，得口鼻涎出则无害。猪不姜食之，中年气血衰，面生黑点。俞氏云：“猪肉生姜同食，发疾风。”又云：“发大风。”羊肉， 性大热，时病愈，百日内不可食，食则复令骨蒸。和食伤人心，和生鱼酪食害人。生脂宿有热者不可食。蹄甲中有珠子白者，名悬筋，发人。肝和猪肉及梅子、小豆 食之伤人，心肝有窍，不可合乌梅、白梅食之，皆害人。
　　
　　山羊肉不可久食，及楮木炙食，及合鸡子食，令人腹生虫。大病人妊娠食肝，令子多厄。一切羊肝共生椒，食之破五脏，伤心，小儿亦忌之。肚子，病人共饭常食 之，久成反胃，作噎病。共甜粥，食之多唾，吐清水。脑子，男子食之损精，少子，欲食者，研细醋和之。猪脑亦然，不食佳。白羊黑头，食其脑作肠痈。饮酒后不 得食羊、豕脑，大害人。心有孔者及一角者，皆杀人。羊，青羝羊也。肉以水中柳木及白杨木，不得於铜器内煮。食之丈夫损阳，女子绝阴，暴下不止。髓及骨汁合 食，烦热难退，动利。六月勿食，以益神气。青羊肝和小豆食之，目少明。羊不酱同食，久而生癞，发痼疾。羊、猪血，人不可过，多食则鼻中毛出，昼夜可长五 寸，渐粗圆如绳，痛不可忍，虽忍痛摘去，即复生。子益治奇疾，方用乳石、硇砂各一两为末，以饭丸如桐子大，空心临卧水吞下十粒，自然退落。
　　
　　牛，盛热时卒死者，不食，作肠痈，下痢者，必剧。丑月食之，伤神气。患牛脚蹄中拒筋，食之作肉刺。合马肉食，身痒；共猪肉食，生寸白。不可和黍米、白酒、 桑柴火炙，并生栗食，生寸白虫。牛肉，患冷人不宜食。五脏各补人五脏。沙牛肉，常食发宿疾。牛者，稼穑之资，不可屠杀，自死者，血脉已绝，骨髓已竭，不堪 食。牛黄发病，黑牛尤不可食。牛乳汁及酪合生鱼食，成鱼瘕。花牛最毒，眼疾人吃双盲，用姜损齿。独肝牛肉食之杀人，牛食蛇者独肝。一切牛，盛热气时奇死 者，总不堪食，生肠痈之疾。食牛之人，生遭恶鬼侵害，多染疫疠，死入地狱，受赦所不原之罪，戒杀编类。台州摄参军陈昌梦入东岳，见廊下有罪数人，悉断割肢 体，号叫极甚。陈问阴吏，曰：“此数人以食牛肉，宰杀耕牛，受此报也。”既觉遂不食牛肉与鸡。台州起瘟疫，环城几无免者，陈颇忧之，梦神告曰：“子不食牛 肉，我当护卫。邪疫之气，各自回避，不必忧也。”其患遂息。好食牛肉，人寿禄皆减，百神皆散。戒食者，百神守护，妖邪鬼魅不敢侵犯。
　　
　　马肉，自死者害人，甚者杀人，勿食。下痢人食者加剧。肉多着水浸洗，方煮得烂，去血始可煮。炙肥者亦然，不然毒不出，患疔肿。只可煮，余食难消，不可多 食。妊不食。五月食之，伤神气。食肉而心烦闷者，饮清酒则解，浊酒则剧。不与陈食、米同食，卒得恶，十死九。姜同食，生气嗽，患痢，食心闷。血有毒，饮美 酒解。白马玄蹄脑令人；白马青蹄肉不可食；黑脊斑臂肉不可食；鞍下黑色彻肉里者，伤人五脏。马头骨作枕，令人不睡。食死马，勿食仓米，发百病。马汗气及 毛，不可偶入食中，害人。汗不可近阴，先有疮，不得近马汗及肉汁、马气并毛等，必杀人。马筋肉非十二月采者，宜火干。马心，下痢人不可食。马蹄，夜目五月 以后，勿食之。肉不可与鹿膳同食。患疥人食之，令人身体痒。马肉不可热吃，伤人心。马猪肉共食，成霍乱。
　　
　　驴肉病死者，不堪。骡、驴、马为其十二月胎，骡又不产妊，不可食。驴肉动风，脂肥尤甚，食肉慎不可饮酒，至疾杀人。尿稍毒服不过二合。驴、猪肉合食，霍 乱。醍醐酥酪有益无损，羊、牛、马酪食竟即食大酢，变血澹，尿血。牛乳不可与酸物食，成坚积。驴乳冷不堪酪。一切牛马乳及酪共生鱼食，成鱼瘕。乳酪煎鱼， 主霍乱。甲子日勿食一切兽肉，大吉。
　　
　　《五行书》云：“白犬虎文，南斗君，畜之，可致万石也。”黑犬白耳犬，王犬也。畜之令家富贵；黑犬白前两足，宜子孙；白犬黄头，家大吉；黄犬白尾，代有衣 冠。又白前两足利人。人家养犬，纯白者，主凶。犬黑色者，养之能辟伏尸。若斑青者，识盗贼则吠之。犬肉不熟食及多食，令人成瘕，患消渴病。白犬合海食，必 生恶病。白犬自死舌不出，食之害人。不与蒜同食，损人，及悬蹄犬肉有毒，败人。犬瘦者，是病不可食；妊娠食犬，儿无声。九月禁食，以养神气。血，食肉而去 血，不益人。狂犬，若鼻赤起与燥者，此欲狂，其肉不堪食。孙真人曰：“春末夏初，犬多发狂，当戒，小弱持杖预防之。防而不免，莫出於灸。其法只就咬处牙上 灸一日一次，灸一二三丸，在意灸至百二十日止。咬后便讨韭菜煮食之，日日食为佳。此病至重，世不以为意，不可不知也。”吃犬肉人，减克年寿（《戒杀编》） 人能戒牛、犬，寿命延长。《真武启圣录记》云：“食犬折寿禄，作事大不利。”鹿肉、獐肉为一，不属十二辰也。五月勿食之，伤神，豹文者，杀人。鹿茸不可以 鼻嗅，有小虫入鼻为虫颡，药不及也。鹿肉痿人阴，不可近。鹿肉，多食令人弱房，发脚气。麋不可合獭肉，食之害人。不可合杂鸪肉食，不可合生菜、虾米，同食 之害人。鹿角锉为屑，白蜜五升淹之，微火熬令小变，曝干更携筛，服之令人轻身，益气强骨髓，补绝阳。鹿一千年为苍鹿，又百年化为白鹿，又五百年化为玄鹿， 玄鹿为脯，食之寿二千岁。狸肉骨，可治劳。白鹿肉和蒲白作羹，发恶疮。壶居士云：“饵药人食鹿肉，必不得效。以其食解毒之草，能散药力也。”獐肉，八月至 十一月食之，胜羊肉，余月动气。獐肉不可合虾及生菜、梅、李、果实食，发痼疾。獐肉不可炙食，令人消渴。麂肉，多食动痼疾。以其食蛇，所以毒。麋肉，不与 野鸡及虾、生菜、梅、李、果实同食，皆病人。麋脂，不可近男子阴，令痿。肉不可与雉肉同食。麋脂及梅、李子，若妊娠妇人食之，令子青盲，男子伤精。麋骨， 可煮汁酿酒饮之，令人肥白，美颜色。生肉共虾汁合食之，令人心痛。生肉共雉肉食之，作痼疾。肉不可合鹄肉食之，成病。麝肉共鹄肉食之，作病。麝 脐中香，治一切恶气，疰。百疾研服之，立瘥也。
　　
　　象肉不可食，令人体重。
　　
　　虎肉不可热食，坏人齿。虎肉正月忌食，以益寿。药箭死者，毒渍骨间，血犹能伤人，不可食。狸、豹同。人家畜猫一产止一子者，害其主人，急弃之乃免。又云：虽一产三四而皆雄或皆雌者，亦不可畜。
　　兔肉，妊娠食，生子缺唇，兔产从口出，忌之宜。丹石人八月、十一月可食。多食损阳绝血脉，令人萎黄。豆疮，食之大毒，斑烂损人。二月勿食，养神气。共獭 肉、肝食，成遁尸。鹅肉同食，血气不行。白鸡肝同食，面失血色，一年成疸。共姜、橘同食，心气痛，成霍乱。兔肉，深时则可食，令气全生。兔死而眼合者，食 之害人。
　　
　　川山甲，多食动旧风气。
　　
　　豹肉，酸不可食，消人脂肉，令人瘦，损神情。
　　
　　獭肉，只治热，若冷气、虚胀，食之甚也。消阳不益，男子宜少食。五脏及肉性寒，惟肝温，治传尸劳。
　　熊肉，有痼疾者不可食，终身不愈，十月禁食。脂，不可作灯，烟气入目，失明。不可近阴，不起。麝肉共鹄肉食，作瘕。此物夏月食蛇，带其香，日久透关成异疾。不得近鼻，有白虫入脑，患虫颡。猿猴，小儿近之伤志。
　　
　　猬肉，可食，骨不得食，能瘦人，使人缩小。肉汁在密器中气不泄者、禽畜肝青者及兽赤足者、有歧尾者、煮熟不敛水者、煮而不熟者、生而敛者、野兽自死北首伏 地者、祭肉无故自动者、禽兽自死无伤处者、犬悬蹄沾漏、肉中有星如米者、羊脯三月以后有虫如马尾者、米瓮中肉脯久藏者皆杀人。脯暴不燥，火烧不动，入腹不 消。自死，肝脏不可食。肉虽鲜似有息气，损气伤脏。肉及肝落地不粘尘，不可食。诸心损心，诸血损血，一切脑、一切肝不可食，皆能害人。一切肉惟烂煮停冷食 之，食毕漱口数过，齿不龋。食肉过度，还饮肉汁，即消。禽畜五脏，三月三日勿食，则吉。
　　卷之三：鱼类
　　
　　鱼及  鱼，有疮者不可食。
　　
　　鲤鱼，至阴之物也。其鳞三十六，阴极则阳复。所以《素问》曰：“鱼，热中。”王叔和曰：“热即生风，食之所以多发风热。”诸家所解皆不言。日华子云：“鲤 鱼，凉”今不取，直取《素问》为正。万一风家使食鱼，则是贻祸无穷矣。鲤鱼多发风热，修理当去脊上两筋及黑血。沙石溪中者，毒多在脑，勿食其头。山上水中 有鲤，不可食。五月五日，勿食鲤。天行病后不可食，再发痈疽。鲤不可合小豆、藿食。食桂竟食鲤，成瘕。鱼及子不可合猪肝食，鲫鱼亦然。鳜鱼背上有十二蓍 骨，每月一骨，毒杀人，宜尽去之。苏州王顺食鳜骨，鲠几死。渔人张九取橄榄核末，流水调服而愈。人问其故，九曰：“父老传橄榄木作掉，鱼触便浮，知鱼畏此 木也。”白鱼，泥人心。疮疖人不可食，其发脓，灸疮不发。食之，久食发病。鲤鱼不可合犬肉食之。六甲日，勿食鳞甲之肉。二月庚寅日，勿食鱼，大恶。
　　
　　鲫鱼，春不食，其头中有虫也。合猴、雉肉、猪肝食之，不宜。子合猪肉食不宜；和蒜少热；和姜、酱少冷；与麦门冬食，杀人；与芥菜同食，水肿。
　　
　　青鱼及，服木者忌之。合生葫、葵、蒜、麦酱食不宜；青鱼不可合小豆、藿食之。黄鱼发气、发疮、动风，不可多食。合荞麦食，无音；黄颡鱼不可合荆芥食，令人吐血。犯者以地浆解。时鱼味美，稍发疳痼。鲂鱼，患疳痢者禁之。
　　
　　鲇鱼勿多食，赤目赤须者杀人。合鹿肉及无鳃者同。
　　
　　鲻鱼久食，令人肥健。
　　
　　鲟鱼味美而发诸药毒，虽世人所重，不益人，丹石人不可食，令少气，发疮疥，动风气。小儿食之多成瘕及咳，大人久食卒心痛，合干笋食之瘫痪。鱼腹中有子，最毒，不可食，令人下痢。鱼，多食发疥。比目鱼，多食动气。
　　
　　鲈鱼，多食令人发痃癖病，尤良。肝不可食，中其毒，面皮剥落及疮肿。不可与乳酪同食。
　　
　　鲫鱼，不可同砂糠食，令人成疳虫；不可合乌鸡肉同食，令人发疽。石首鱼和莼菜作羹，开胃益气，只不堪鲜食。
　　
　　鳜鱼益气力，令人肥健，仙人隐常食之。章鱼冷而不泄。狗鱼暖而不补。鲇鱼不可与牛肝合食，令人患风，多噎、涎。又不可与野猪肉同食，令人吐泻。鱼，即鱼 也，不可合鹿肉食之，令人筋甲缩。河豚，又名胡夷鱼，味珍。《经》云：“无毒。”实有大毒，修治不如法，杀人。眼赤者害人，独行者不可食。食河豚罢，不可 啜菊头。肝有大毒，中之立死。中其毒者，橄榄、芦根汁解之。鳜鱼，肝及子有毒，入口烂舌，入腹烂肠。鱼，即鼍也，老者多能变化为邪魅，又能吐气成雾。梁周 兴嗣常食其肉，后患恶疮，切勿食之。
　　
　　鳅鱼，不可合白犬肉、血食之。
　　
　　鳝，不可合白犬肉血食之。鳝鱼，时病起，食之复，过则成霍乱。四月食之，害神气，腹下黄为黄鳝。又有曰鳝，稍粗，二者皆动风气。妊娠食之，胎生疾。凡头中 无腮，皆有白点并杀人。《茅亭客话》云：“鳝鳖不可杀，大者，有毒，杀人。”京师一郎官喜食鳝，一日过度，吐利大作，几殆，信不可多食也。鳝鱼肝生恶疮， 勿以盐炙。食鳝，不可用桑柴煮之。鳝是赤，形类圣蛇，宜放，不可杀食。食鳝折人寿禄，作事无成。乌贼鱼久食，主无子。
　　
　　乌鱼，水厌焚修者，忌之。鲎鱼，多食发嗽并疮癣。小者，谓之鬼鲎，害人。鱼中若有头发在内，误食杀人。黄鱼食后，食荆芥杀人。凡食一切鱼，皆忌荆芥。一切 鱼毒。鱼油点灯，烟盲人眼，诸禽兽油亦然。无鳞恶荆芥。无腮发癫。全腮发痈。鱼目有睫。目自开合。二目不同。鱼连鳞者。无鳞者。皆杀人。腹下丹字鱼，煮不 熟食，之成瘕。石矾鱼，勿食肠卵，就成霍乱吐泻。鱼无肠胆，食之三年，丈夫阴萎，女人绝产。头有白色如连珠至脊上者，杀人。白目、白背黑点、赤鳞、目合， 并不可食。有角食之发心惊；目赤者，作成瘕，作害人，共菜食，作蛔蛲虫。下痢者食鱼，加剧难治。一切鱼尾不益人，多有勾骨着人咽。鱼子共猪肝，食不化， 成恶病。妊娠食干鱼，令子多疾。鱼汁肉不可合鸬鹚肉食。鱼、瓜，忌同食。鳗鲡鱼，虽有毒而治劳。
　　
　　昔陈通判女病劳将死，父母以船送之江中，飘泊孤洲，渔人见而怜之，与之鳗鲡羹，渐有生意，越月渔人送还陈府，女病已脱然矣。治蚊虫，以鳗鲡鱼干於室中烧 之，蚊子即化为水矣。烧烟熏毡中蛀虫，置其骨於箱衣中，断白鱼蛀虫。鳢鱼属北方癸化，不可杀，只宜放。能发疮，忌食。又能治脚气，风气，食之效。南方溪涧 中有鱼，生石上，号石班鱼，作甚美，至春有毒，不可食，云与蜥蜴交也。《真武启圣录》大忌食鳖，系四足状，如神龟，只宜放，不宜杀，食折人寿禄，作事不 利。鳖居水底，性甚冷海。有劳气、瘕人，不宜食。肉主聚，甲主散，凡制鳖当锉其甲，同煮熟，则去其甲食之，庶几性稍平。目大者、显足者、肉下有王字形 者、三足者并能杀人。独目者、目白者害人。腹下有蛇纹者，是蛇，须看之。合鸡子、鸭、猪肉、兔肉、芥子、酱，食之损人。妊娠食之，令子短项。六甲日忌食龟 鳖及鳞甲，害人心神。薄荷煮鳖，曾杀人。合苋菜食，腹中生鳖。巢氏云：“有主人共奴俱患鳖瘕，奴前死，剖腹得一白鳖仍活。有人乘白马来看，马尿落鳖上即缩 头，寻以马尿灌之，化为水。其主曰吾病将瘥矣。即服之，果瘥。”龟黑者，常啖蛇不中食，其甲不可入药。十一月勿食龟鳖，能发水病。龟肉共猪肉食害人；合酒 并菰、白米、果子同食，令人生寒热；不可瓜食之；不可合苋菜食之。六甲日勿食龟，害人心神。
　　
　　蟹未被霜者，甚有毒，云食水茛。人中之不即疗，多死。背上有星点者、脚不全者、独螯者、独目者、两目相向者、足斑目赤者、腹下有毛、腹中有骨并杀人。中其 毒，速以冬瓜汁、紫苏汤或大黄汁灌之。妊娠食之，令子横生。蟹及动风，体有风疾、风气人，不可食之。至八月蟹肠有真稻芒长寸许，向冬输与海神，未输芒未可 食，十二月勿食，以养神气。食蟹即食红柿及荆芥，动风，缘黄下有风虫，去之不妨，与灰酒同食吐血。海边又有彭蜞拥出，似彭而大，似蟹而小，不可食。蔡谟初 渡江，不识而食之，几死。叹曰：读《尔雅》不熟，几为所误。蛙，骨热食之，小便淋，甚苦。妊娠食之，令子寿夭。蛙之小者，亦令多小便闭，脐下酸疼，有至死 者，冷水擂车前草饮之。牡砺火上炙令沸，去壳，食之最美，令人，细肌肤，美颜色。
　　
　　虾，发风动气及疮癣、冷积之疾。无须者及腹中通黑煮而色白者，不可食。虾、生虾不可合杂肉，食之损人。内有者，大毒。以热饭盛密器中，作毒人至死，虾 共猪肉食之，常恶心，多唾，损颜色、精气。螺，大寒，疗热，醒酒，压丹石，不可常食。螺、蚌、菜共食之，心痛三日一发。蚌着甲之物，十二月勿食之。
　　
　　蚌，冷，无毒。明目除烦，压丹石药毒。蚶子，每食后以饭压之，不尔令人口干。蚶，益血色，利五脏，健脾，可火上暖之令沸，空腹中食十数个，以饭压之，大 妙。蛤蜊，服丹石人食之，腹中结痛。淡菜多食，烦闷、目暗，微利即止。蚬多食，发嗽并冷气、消肾。马刀，京师谓之岸，发风痰，不可多食。蛏与服丹石人相 宜，天行病后不可食，切忌之。又云：主胸中烦闷，邪热相过，须在饭后食之佳。
　　卷之三：虫类
　　
　　蜜，七月勿食，生韭发霍乱，蜜瓶不可造，瓶不可盛蜜。煎，损神气。
　　
　　白花蛇，用之去头尾，换酒浸三日，弃酒不用，大炙仍令去皮骨，此物毒甚，不可不防。
　　
　　乌蛇，生商洛，今蕲黄有之，皆不三棱，色黑如漆，性善，不啮物，多在芦丛嗅花气，尾长能穿百钱者佳。市者伪以他蛇，烟熏货之，不可不察。脊高，世谓敛脊乌 稍。商州有患大风，家人恶之，为起茅屋，山中有乌蛇，堕酒罂，病人不知而饮，遂瘥。《史记》有患者，食至胸，即吐，作胃疾不愈。病者日素有大风，求蛇肉， 风愈而有此疾。盖蛇瘕，腹上有蛇形也。蛇头不可以刀断，必回伤人，名曰蛇箭。已年不宜杀蛇。见蛇莫打，损寿，凡见蛇交则有喜。
　　
　　蛤蜊，其毒在眼，其功在尾，尾全为佳。水蛭干者，冬月猪脂煎令黄，乃堪用，腹有子去之，此物极难死，火炙经年，得水犹活。
　　
　　石蛭，头尖腹大，不可药用，误用令人目生烟不已，渐至枯损，不可不辨。有吴少师得疾数月，肉瘦，食下咽，腹中如万虫钻刺且痒痛，皆以为劳，张蜕取黄土温调 服，下马蝗千余，皆困。云：去年出师饮涧水，似有物入口，吞入喉，自得疾。夫虫入肝脾，势须滋生，食时则聚丹田间，吮咂精血，随则散处四肢，久则杀人，不 可不甚也。
　　
　　蜈蚣黄足者甚多，不堪用。鸡杀过宿，收拾不密，此虫必集其中，不再煮而食之，其害非轻。花蜘蛛丝，最毒，能瘤，断牛尾，人有小遗，不幸而着阴，缠而后已，切宜慎之。曾有断其阴者。蚕砂煮酒，色清美，能疗病疾。
　　
　　蜘蛛，灰色大腹，遗尿着人，作疮癣。
　　
　　蚯蚓，著月履湿毒，能中人。昔有中其毒者，腹大，夜闻蚯蚓鸣於身，以盐水浸之而愈。又张歆为蚓所咬，形如大风，眉须尽落，蚓鸣於身，亦以此取效，仍当饮盐汤。
　　卷之四：神仙救世（却老还童真诀）
　　
　　三元之道，所谓地元，人元，百二十岁之寿，得其术则得其寿矣。如迷途，一呼万里可 彻然，天元六十者，固已失之东隅，能不收之桑榆者乎？归而求之，又将与天地始终，岂止六十而已哉？乔松彭祖，当敛在下风，或曰此道神仙所秘也。少火方炎， 强勉而行真，可一蹴而造仁寿之哉？奈之何！道不易知也，纵知之亦未易行也。人年八八，卦数已极，汞少铅虚，欲真元之复殆，渴而穿井，不亦晚乎？煮石为粥， 曾不足喻其难，于是岂知道也域？剥不穹则复不返也，阴不极则阳不生也，知是理可以制是数矣。
　　
　　《回真人内景诀》曰：“天不崩地不裂，惟人有生死何也？”曰：“人昼夜动作，施泄散失元气不满天寿，至六阳俱尽，即是全阴之人，易死也。”若遇明师指诀， 信心苦求则虽一百二十岁，犹可还乾，譬如树老用嫩枝再接，方始得活。人老用真气还补，即返老还少。勤修一年，元气添得二两，便应复卦道。
　　
　　《书》曰：人者，物之灵也。寿本四万三千二百余日，元阳真气，本重三百八十四铢，内应乎乾。乾者，六阳具而未知动作施泄。迨十五至二十五，施泄不止，气亏 四十八铢。存者，其应乎。加十岁焉，又亏四十八铢。存者，其应乎。加十岁焉，又亏四十八铢。存者，其应乎否。至此乃天地之中气。又不知所养，加五岁焉，其 亏七十二铢。存者，其应乎观。加五岁焉，其亏九十六铢。存者，其应乎剥。剥之为卦，上九一阳爻而已。
　　
　　《仙书》曰：“有一爻阳气者不死。”倘又不知所觉则元气尽矣，其应乎坤。坤者，纯阴也，惟安谷而生，名曰苟寿。当此苟寿之时，而不为延寿之思，惑矣。天下 无难事也，马自然怕老怕死。有六十四岁将谓休之叹，汲汲求道，遇刘海蟾传以长生之诀，返老还婴，遂得寿於无穷。彼何人哉？之则时在一觉顷耳。苟能觉之体大 易之，复日积月累，元气充畅，复而临，临而泰，泰而大壮，大壮而，真精纯粹，乾阳不难复矣。箕畴五福之一微，斯人吾谁与归？虽然此道天之宝也，有能觉之， 天不负道，必将默佑於冥冥中，当遇至夫如刘海蟾者，以尽启其秘。滋补有药，导引有法，还元有图，则俱列于左。
　　卷之四：滋补有药
　　
　　孙真人曰：“人年四十以后，美药当不离於身。”
　　
　　神仙曰：“世事不能断绝，妙药不能频服，因兹致患，岁月之久，肉消骨弱。”
　　
　　彭祖曰：“使人丁壮，房室不劳损，莫过麋角，妙药也。”麋角末七两，酒浸炙熟　生附子一个炮熟上为末，合和，每服方寸匕，酒调，日三。昔城都府有绿须美颜 道士，酣酒楼歌曰：尾闾不禁沧海竭，九转丹砂都谩说，惟有班龙脑上珠，能补玉堂关下血。乃奇方也，今名班龙珠丹。鹿角霜十两，为末　鹿角胶十两，酒浸数 日，煮糊丸药　菟丝子十两，酒浸二宿，蒸焙　子仁十两，净，别研　熟地黄十两，汤洗，清酒浸二宿，蒸焙入药用上末，以胶酒三四升煮糊，杵一二千下，丸如梧 桐子大，食前盐汤或酒吞下，五六十丸。
　　卷之四：导引有法
　　
　　夜半后生气时，或五更睡觉，或无事闲坐，腹空时宽衣解带，先微微呵出腹中浊气，一 九止或五六止，定心闭目，叩齿三十六通，以集身中神气。然后以大拇指背拭目，大小九过，使无翳障，明目去风，亦补肾气。兼按鼻左右七过，令表里俱热，所谓 灌溉中岳以润肺。次以两手摩令极热，闭口鼻气，然后摩面不以遍数，连发际，面有光。又摩耳根、耳轮不拘遍数，所谓修其城郭以补肾气，以防聋。名真人起居 之法：以舌柱上腭，上漱口中内外，津液满口作三咽下之，如此三度九咽。《黄庭经》曰：“漱咽灵液，体不干”是也。便兀然放身心同太虚，身若委衣，万虑俱 遣，久久行之，血气调畅，自然延寿也。又两足心涌泉二穴，能以一手举足一手摩擦之百二十数，疏风去湿健脚力。欧阳文忠公用此有大验。神枕法：昔太山下有老 翁者，失其名姓，汉武帝东巡见老翁锄于道傍，背上有白光高数尺。帝怪而问之有道术否？老翁对曰：“臣昔年八十五时，衰老垂死，头白齿落，有道士者教臣服 枣，饮水绝谷，并作神枕法，中有三十二物，其三十二物中二十四物药以当二十四气，其八物毒以应八风。臣行之转少，白发返黑，堕齿复生，日行三百里。臣今年 一百八十岁矣，弃世入山，顾恋子孙，复还食谷，又已二十余年，犹得神枕之力，往不复老。”武帝视老翁颜状当如五十许人，验问其邻，皆云信。帝乃从受其方作 枕而不能随其绝谷饮水也。方用五月五日、七月七日取山林柏以为枕，长一尺二寸，高四寸，空中容一斗二升，以柏心赤者为盖，厚二分，盖致之令密，又当使可开 用也，又钻盖上为三行，每行四十孔，凡一百二十孔，令容粟米大。其用药：芎、当归、白芷、辛夷、杜衡、白术、藁本、木兰、蜀椒、官桂、干姜、防风、人 参、桔梗、白薇、荆实、飞廉、柏实、白术、秦椒、麋芜、肉苁容、薏苡仁、款冬花，凡二十四物以应二十四气；加毒者八物以应八风：乌头、附子、藜芦、皂荚、 甘草、矾石、半夏、细辛。上三十二物各一两，俱咀，以此药上，安之满枕中，用布囊以衣，枕百日面有光泽。一年体中所疾及有风疾一一皆愈，满身尽香。四年白 发变黑，齿落更生，耳目聪明，神方有验，秘不传其非人也。藁本是老芎母也，武帝以问东方朔，答曰：“昔女廉以此方传玉青，玉青以传广成子，广成子以传黄 帝。近者，谷城道士淳于公枕此药枕耳，百余岁而头发不白。夫病之来皆从阳脉起，今枕药枕，风邪不得侵人矣。又当以布囊衣枕，复以帏囊重包之，须欲卧枕时乃 脱去之耳。”帝大喜，诏赐老翁匹帛，老翁不受。曰：“陛下好善，故进之耳。”
　　卷之四：神仙警世
　　
　　黄帝问气之盛衰，岐伯对曰：“人生十岁，五脏始定，血气通，真气在下，好走；二十 岁血气始盛，肌肉方长，好移；三十岁五脏大定，肌肉坚固，血气盛满，好步；四十岁脏腑十二筋脉皆大盛以平定，腠理始疏，荣华颓落，发颇斑白，平盛不摇，好 坐；五十岁肝气始衰，肝叶始薄，胆汁始灭，目始不明；六十岁心气始衰，善忧悲，血气懈惰，好卧；七十岁脾气虚，皮肤枯；八十岁肺气衰，魄离，故言善误；九 十岁肾气焦，四脏经脉虚；百岁五脏皆虚，神气乃去，形骸独居。”《经》曰：“人年四十阴气陪；五十肝气衰；六十筋不能动，精气少，须当自慎自戒，少知调和 摄养，宁不为养生之本；七十以上，宜取性自养，不可劳心苦形冒寒暑，若能顺四时运气之和，自然康健延年，苟求贪得，尚如壮岁，不知其可如矣。”《壮神真 经》曰：“养生以不损为延年之术，不损以有补为卫生之经，处安虑危防未萌也，不以小恶为无害而不去，不以小善为无益而不为。虽少年致损，气弱体枯。及晚景 得悟，防患补益，气血有余而神自足矣，则自然长生延寿也。”
　　卷之四：阴德延寿论
　　
　　一念所觉，因所以得三元之寿，考一德之修，又所以培三元之寿脉甚矣。念之不可以不觉，而德之不可以不修也。
　　
　　老子曰：“我命在我，不在天。”
　　
　　紫阳真人曰：“大药修之有易难也，须由我也，由天若非积行施阴德，动有群魔作障，缘是可以自信矣。”道人郭太史，精於谈天者也，应天有书，后之星翁推步必 来取法。曰：“五行四柱曰星辰运限如是，而富贵寿考如是，贫贱疾苦如是，而是凶恶夭折若镜烛影，若契合符，世之人似不能逃其数者及其究也。合於书者固多， 其不合者亦不少，是何欤？岂人生宇宙间，或囿於数，或不囿於数欤？盖尝考之。其推玄究微，既条列于前，至其后则曰：“阴功不延其寿，吉人依旧无凶。”又 曰：“随时应物行方便，纵犯凶星亦不危。”是必有见矣，不然，寿夭休论命，修行本在人。”孙思邈曰：“何以有此言欤？”太极真人徐来勒尝遇南斗寿星，问寿 夭吉凶之事，星君曰：“天道福善祸淫，神明赏善罚恶逆。人能刻意为善，静与道合，动与福会，如此则我命在我，不为司杀所执，不求寿而自寿，不求生而自生。 苟或堕纲纪，违天地，肆愚悖侮神明，背仁慈，亏忠孝，明则刑纲理之，幽则鬼神诛之，是不知所积，冥冥中夺其算而夭其寿者矣，广行阴德如于公治狱，子为丞 相；徐卿积善，衮衮公侯，在所不论。昔比丘得六神通，与一沙弥同处林野间，比丘知沙弥七日当死，因曰父母思汝可暂归，八日复来。沙弥八日果来，比丘怪之入 三昧。察其事，乃沙弥於归路中脱袈裟壅水，令不得入蚁穴，得延寿一纪。孙叔敖儿时见两头蛇，恐他人又见，杀而埋之，母曰：“吾闻有阴德者，天报之福，汝不 死也。”后为楚令尹。窦禹钧夜梦祖父谓曰：“汝年过无子，又寿不永，当早修阴德。”禹钧自是勤修阴德，行之罔倦。后又梦其祖父与曰：“天以汝阴德，故延寿 三纪，赐五子，荣显后，居洞天之位。”范仲淹为之记。由是观之，三元寿考，固得於一念之觉，三元寿脉，又在於一德之修也。或曰：阴德曷从而修之？曰：“凡 可修者，不以富贵贫贱拘，亦不在勉强其所为，但於水火、盗贼、饥寒、疾苦、刑狱逼迫、逆旅狼狈、险阴艰难，至於飞、潜、动、植，於力到处种种，多行方便， 则阴德无限量，而受报如之矣。善乎！《西山之记》曰：至人得传真法，虽云修养所至，是亦阴德之报也。此予所以於参赞书后，复作论曰：阴德延寿。
　　卷之四：函三为一歌图
　　
　　天地人三元，每元六十年，三六一百八十年，此寿得於天。天本全付与，於人或自偏。 全之有其法，奈何世罕传。函三为一图，妙探太极先。外圆而内方，一坤与一乾。定体凝坤象，妙用周乾园。寿年在黄间，得之本自然。一岁加一点，渐此乔彭肩。 未悟参赞法，所点恐莫全。此书神仙诀，识者作寿仙。颜朱发长绿，髓满骨且坚。岂特点尽图，天地相周旋。
　　
　　天之健应地无疆（图缺）
　　
　　乾，阳刚也，生意本具，一旦为阴柔乘之，为、为遁、为否、为观、为剥，剥极而为坤。坤，纯阴也，阴极则主杀矣。苟知所复则硕果不食，阴极而阳，静极而动，生意又勃然矣。
　　
　　坤，阴也，阴极阳复。阴，人欲也。阳，天理也。以理制欲，於是阳长阴消，患迷复耳。苟不迷焉复而临，临而泰，泰而大壮，大壮而，，决也，决则纯乾可复，行天之健，与天同寿矣。
　　
　　还元图（图缺）
　　
　　道心泯而人心胜，则自望至晦之月也。人欲尽而天理还，则自旦至望之月也。
　　
　　
　　
