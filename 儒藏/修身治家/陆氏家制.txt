陆氏家制﹝宋﹞陆九韶撰 
　　
　　
　　居家正本上
　　古者，民生八岁入小学，学礼乐射御书数。至十五岁，则各因其材而归之四民，故为农工商贾者亦得入小学，七年而后就其业。其秀异者入大学而为士。民之德行，凡小学大学之所教，俱不在言语文字，故民皆有实行而无诈伪。自井田废坏，民无所养，幼者无小学之教，长者无大学之师，有国者设科取士。其始也，投名自荐，其终也，糊名考校。礼义亷耻絶灭尽矣。学校之养士，非养之也，贼夫人之子也。父母之教子，非教之也，是驱而入争夺倾险之域也。愚谓人之爱子，但当教之以孝弟忠信，所读之书先须六经语孟，通晓大义，明父母君臣夫妇兄弟朋友之节，知正心修身齐家治国平天下之道，以事父母，以和兄弟，以睦族党，以交朋友，以接邻里，使不得罪于尊卑上下之际次。读诸史以知历代兴衰，究观皇帝王霸与秦汉以来为国者规模措置之方。此皆非难事，功效逐日可见，惟患不为耳。世之教子者不知务此，惟教以科举之业，志在于荐举登科，难莫难于此者。试观一县之闲应举者几人，而与荐者有几？至于及第，尤其希罕。盖是有命，非偶然也。此孟子所谓求在外者得之有命是也。至于止欲通经知古今修身，为孝弟忠信之人，特恐人不为耳。此孟子所谓求则得之求在我者也。此有何难，而人不为耶？况既通经知古今，而欲应今之科举，亦无难者。若命应仕宦，必得之矣。而又道德仁义在我，以之事君临民，皆合义理，岂不荣哉！
　　居家正本下
　　人孰不爱家爱身爱子孙？然鲜克明爱之之道，故终焉适以损之。请试言其略：一家之事，贵于安宁和睦悠久也，其道在于孝弟谦逊，重仁义而轻名利夫！然后安宁和睦，可得而享也。今则不然，所谓谦逊仁义之道，口未尝言之，朝夕之所从事者，名利也；寝食之所思惟者，名利也；相聚而讲究者，取名利之方也。言及于名利，则津津然有喜色；言及于孝弟仁义，则淡然无味，惟思卧；幸其时数之遇，则跃跃以喜；小有沮意，则躁闷若无所容与，镬汤炉炭无异。如其时数不遇，则朝夕忧煎，怨天尤人，至于父子相夷，兄弟叛散，良可悯也！岂非爱之适以损之乎？夫谋利而遂者不百一，谋名而遂者不千一。今处世不能百年，而乃徼幸于不百一不千一之事，岂不痴甚矣哉？就使遂志，临政不明仁义之道，亦何足为门户之光耶？愚深思熟虑之日久矣，而不敢出诸口。今老矣，恐一旦先朝露而灭，不得与乡曲父兄子弟语及，于此怀不满之意，于冥冥之中无益也。故辄冒言之，幸垂听而择焉。夫事有本末，知愚贤不肖者本也，贫富贵贱者末也。得其本则末随，趋其末则本末俱废。此理之必然也。何谓得其本则末随？今行孝弟，本仁义则为贤为知，贤知之人，众所尊仰。虽箪瓢为奉，陋巷为居，已固有以自乐，而人不敢以贫贱而轻之，岂非得其本而末自随乎？夫慕爵位，贪财利，则非贤非知，非贤非知之人，人所鄙贱，虽纡青紫，怀金玉，其胸襟未必通哓义理，亦无以自乐，而人莫不鄙贱之。岂非趋其末而本末俱废乎？况贫富贵贱，自有定分。富贵未必得，则将陨获而无以自处矣。斯言往往招人怒骂，然愚谓或有信之者，其为益不细，虽怒骂有所不恤也。况相信者稍众，则贤才自此而盛，又非小补矣！
　　居家制用上
　　古之为国者，冢宰制国用，必于岁之杪，五榖皆入，然后制国用。用之大小，视年之丰耗。三年耕，必有一年之食。九年耕，必有三年之食。以三十年之通制国用，虽有凶旱水溢，民无菜色。国既若是，家亦宜然。故凡家有田畴，足以瞻给者，亦当量入而为出，然后用度有凖，丰俭得中，怨讟不生，子孙可守。今以田畴所收，除租税及种盖粪治之外，所有若干，以十分均之，留三分为水旱不测之备。
　　专存米榖，不可变易银钱轻货，但当逐年增置仓廪。
　　一分为祭祀之用，祭祀谓先祖中溜社稷之神。
　　六分分十二月之用，闰月则分作十三月之用。
　　取一月合用之数，约为三十分，日用其一。茶饭鱼肉，宾客酒浆，子孙纸笔，先生束修，干事奴仆等，皆取诸其间。
　　可余而不可尽，用至七分，为得中。不及五分，为太啬。盖于所余太多，则家益富，不至僭侈无度，而入于罪戾矣。
　　其所余者，别置簿收管，以为伏腊裘葛修葺墙屋医药宾客吊丧问疾时节馈送。又有余，则以周给邻族之贫弱者，贤士之穷困者，佃人之饥寒者，过往之无聊者，毋以妄施僧道。盖僧道本是蠧民，况今之僧道，无不丰足。施之适足以济其嗜欲，长其过恶，而费农夫血汗勤劳所得之物，未必不增吾冥罪，果何福之有哉？其田畴不多，日用不能有余，则一味节啬，裘葛取诸蚕绩，墙屋取诸畜养，杂种蔬果皆以助用，不可侵过次日之物。一日侵过，无时可补，则便有破家之渐，当谨戒之！其有田少而用广者，但当清心俭素，经营足食之路，于接待宾客吊丧问疾时节馈送聚会饮食之事，一切不讲，免致干求亲旧，以滋过失责望，故素以生怨尤，负讳通借，以招耻辱。家居如此，方为称宜，而远吝侈之咎。积是成俗，岂惟一家不忧水旱天灾，虽一县一郡通天下皆无忧矣！其利岂不博哉！
　　居家制用下
　　居家之病有七，曰呼，曰游，曰饮食，曰土木，曰争讼，曰玩好，曰惰慢。有一于此，皆能破家。其次贫薄而务周旋，丰余而尚鄙啬，事虽不同，其终之害，或无以异，但在迟速之间耳。夫丰余而不用者，宜若无害也，然已既丰余，则人望以周济。今乃恝然，必失人之情。既失人之情，则人不佑之，惟恐其无隙。苟有隙可乘，则争媒蘖之，虽其子孙，亦怀不满之意。一旦入手，若决堤破防矣。前所言存留十之三者，为丰余之多者制也。苟所余不能三分，则存二分亦可。又不能二分，则存一分亦可。又不能一分，则宜樽节用度，以存赢余，然后家可长久。不然一旦有意外之事，必遂破家矣。
　　记曰：丧用三年之仂。注谓仂，什一也。计今所存留三分之数，丧葬所费，其丰约之节，当以此为凖。余谓人家婚礼，当视丧礼所费，则丰约亦似得中。其有贫者，岂复可立凖则？所谓敛手足形，还葬而无椁，人岂有非之者？则婚礼亦宜俱无所费，所谓迨其谓之是矣。
　　前所谓一切不讲者，非絶其事也。谓不能以货财为礼耳。如吊丧则以先往后罢为助，宾客则樵苏供爨清谈而已。至如奉亲，最急也，啜菽饮水，尽其欢，斯谓之孝；祭祀，最严也，蔬食菜羹，足以致其敬。凡事皆然。则人固不我责，而我亦何歉哉！如此，则礼不废而财不匮矣。前所言以其六分为十二月之用，以一月合用之数约为三十分者，非谓必于其日用尽，但约见每月每日之大槩，其间用度，自为赢缩，惟是不可先次侵过，恐难追补。宜先余而后用，以无贻鄙啬之讥。世皆谓用度有何穷尽？盖是未尝立法，所以丰俭皆无准则。好丰者妄用以破家，好俭者多藏以敛怨，无法可依，必至于此。愚今考古经国之制，为居家之法，随赀产之多寡，制用度之丰俭。合用万钱者，用万钱不谓之侈；合用百钱者，用百钱不谓之吝，是取中可久之制也。
　　
　　
　　 
　　
