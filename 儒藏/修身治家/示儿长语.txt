示儿长语      清·潘德舆
　　
　　○心法吟
　　
　　为禽为兽，为孝为忠。天壤悬隔，方寸之中。尔心能存，目明耳聪。尔心不存，目瞽耳聋。尔心能存，荣及祖宗。尔心不存，灾及尔躬。何穷何通，何吉何凶，正心淫心，天不梦梦。毋黠而惰，宁拙而恭。宁直而啬，毋曲而丰。五经之外，更无信从。五伦之外，更无事功。五常之外，更无心胸。士不治心，不如力农。
　　
　　○作人诗七章
　　
　　作人先立志，志立乃根基。人无向上志，念念入涂泥。从善天所命，尔毋迷途歧。
　　
　　念念循善念，大端为顺亲。何不从亲训，而乃从他人？悖德者自思，何以有此身？
　　
　　顺亲非面貌，反身诚为主。外顺内悖之，禽兽衣冠伍。魂梦内省来，欺诈速宜去。
　　
　　诚心顺亲者，作事必识羞。惟恐辱吾亲，戏荡是吾仇。匪人引货色，断不与交游。
　　
　　识羞知正路，步步学谨慎。守身如执玉，保德保性命。一言不敢妄，矧敢有恶行？
　　
　　谨慎自勤业，读书真读书。熟读复细思，无处肯模糊。将求古人心，立品与之俱。
　　
　　凡吾之所言，经传咸已具。古训谁不闻？嗜欲绊乃误。斩欲始作人，失足悔迟暮。
　　
　　右诗七章，章章相衔接而下，以首章为提纲，以末章为归宿。中五章□顺亲，仁也；诚身，信也；识羞，义也；谨慎，礼也；读书，智也。五常具备，万事万物之理，不出乎此矣。所以不言五常之名目，不依其自然之次序者，以言其理，则名目可不言也。且五常之理，甚大而精，姑言浅近急切之端，以自成其次序耳。
　　
　　顺亲、诚身，虽非浅近，而小子肯听父母教训，亦为顺亲；肯踏实作事，绝不说谎欺人，亦为诚身，此皆最急之事。识羞、谨慎，皆踏实做工夫处，故即次之。读书，在作人为余事，乃智之一端，故置之后；然非此不能明理以诚其身，故足与上四者相配而立也。总之，先非立志，则善无原；终非斩欲，则恶不净。故首、末二章，尤吃紧也。能率首、末二章之意，而中五章，乃一线穿成矣。
　　
　　以“作人”二字命题，明从此，则为人；不从此，则为禽兽也。欲为人乎？欲为禽兽乎？如之何勿思？孟子曰：“我固有之也，弗思尔矣。”“岂爱身不若桐梓哉？弗思甚也。”“心之官则思，思则得之；不思则不得也。”“人人有贵于己者，弗思耳。”故“思”字最要。思之熟乃能立志耳。程子亦曰：为恶之人，未尝知有思；有思，则为善矣。一心为善，非立志而何。
　　
　　知羞能吃苦，踏实自生明（肯吃苦而不寻乐，必是个出色男子）。理义为真我，《诗》、《书》是后天。
　　
　　聪明而浮游，非有成之材也。鲁钝之质而又有浮游之心，吾不知之矣。
　　
　　“孝弟忠信，礼义廉耻”八字，尔辈知其当然，而不知其所以然。故视若束缚人之物而苦之也。知其所以当然之故，则不苦之矣。此非思不可也。口讲耳闻，皆当然者也；学也，学而不思则罔，罔则苦也。
　　
　　讲日记故事，孝子悌弟，便有思齐之心，方是有才情后生。
　　
　　肯读书者，远到不信道，为下愚。
　　
　　只要一个真心，“真心”者，耻也。
　　
　　先求专诚不欺，再讲余事。
　　
　　天下无一事能假，天下无一人可欺。不能假而假之，其徒假也──可笑。不能欺而欺之，其自欺也──可哀。
　　
　　浑朴如孺子，微细如鸟雀，而不能欺之言色间，况进于此者乎？
　　
　　孝弟者，人之元气；廉耻者，人之骨干；忠信者，人之心肝，试思此，有一时可无者乎？
　　
　　经、史，饮食也，所谓“后天”也，亦不可废也。
　　
　　○读书三要
　　
　　字句清朗，遍数满足，常常自背。
　　
　　读书二大要
　　
　　思之，行之。
　　
　　○读书五则
　　
　　凡读书，须为终身计。古人每日只读一本书，一本书只读二、三百字，二、三百字便读二、三百遍，所以终身不再读此书，而无不熟也。所以有余力读他书、生书，无一日停，而能无书不读也。尔辈始而生书，继而熟书，终而带背，似手法详虑密。究竟读生书时，预备做熟书，再加遍；读熟书时，预备归带背时，再加遍。挨次姑待，无一踏实透熟之时，故已归带背，仍然与熟书等。必须读而后背，其为有名无实亦甚矣。带背既多，时日不给，不得不停生书以理之，此为磨面之驴，终日循环而一无所见，眼前路，究不知何处者也，其可哀亦甚矣。今生、熟书、带背之例，诚难骤革，然尔等每读生书，便须知为终身计；则熟书带背，亦势如破竹矣。其已做熟书、已归带背者，每日温理时，亦须痛下工夫，为终身之计，方有出头日子。否则，每日读书，无一本熟。不智不信，即读书一端，而知为庸恶陋劣之徒矣。
　　
　　读书。读，固要紧；背，亦要紧。大抵背之时，不可早；背之数，不可少。如一书，须读五、六十遍方熟者，定至五、六十遍方背。须三、四十遍方熟者，定至三、四十遍方背。早，则生疏而不自然浃洽。此背之时，不可早也。又如一书读之五六十遍方熟者，定须背十五遍；读之三四十遍方熟者，定须背十遍。古人看读百遍，背读亦百遍，所以书之精熟。今背十五遍，或十遍，较之古人，已减其十之八、九，岂可更少？少则生疏而不自然浃洽矣。此背之数，不可少也。其背的遍数已足后，仍加读的遍数，多一遍，妙一遍。至夏夜露坐，滚背熟书，遍数或多或少，可不拘耳。
　　
　　读书眼到、口到，仍要耳到。字字入耳，心便在腔内；一字不入耳，便是心走了。此课心之妙诀也。
　　
　　读书勿遽讲，熟读成诵而后讲。诗文则先讲而后读也。
　　
　　朱子曰：“某旧苦文字记不得，后来只是读。今之记得者，皆读之功也。是知书只贵熟读，别无方法。”又曰：“福州陈正之，极鲁钝，每读书，只读五十字，必二、三百遍方熟。积习读去，后来却无书不读。”又曰：“陈烈先生苦无记性，一日读《孟子》：‘学问之道无它，求其放心而已矣’。忽悟曰：‘我心不曾收，如何记得书？’遂闭门静坐百余日，以收放心。更去读书，遂一览无遗。”朱子三说，皆读书之真千金方也。
　　
　　○书缓缓读有七美
　　
　　唱叹悠扬，不伤气力，一也；字句清朗，铿锵悦听，二也；无别字，无生疏字，三也；节拍分明，易通文义，四也；咀含有余味，五也；次早，不必加遍，自能滚背，六也；带背，永远记忆，省却许多工夫，七也。
　　
　　○讲书、看书六法
　　
　　义理、时势、人才、典章、物类、文词。
　　
　　○读文、读诗十五法
　　
　　题求解、字求解、句求解、虚实前后、闭合反正、段段立意、著著归题、笔笔斩爽、言之有味、生发不穷、通篇一气、看旁评、看总评、涵泳、旁推。
　　
　　右十五法，每读一文、一诗，以此十五法作十五遍，以分求之。前五法尤紧要。
　　
　　○作文三美
　　
　　笔气、笔情、笔力
　　
　　○作文、诗二大原
　　
　　积理、积书（积理，则思虑、处事、接物，凡有闻见皆是。积书，专在诵读耳）。
　　
　　○写字三美
　　
　　端直、浑厚、匀称。
　　
　　○写字二法
　　
　　摹帖，专学其笔意；临帖，并学其结构，而仍以笔意为要。
　　
　　○作人二大要
　　
　　敬、信。
　　
　　作文学韩愈，作诗学杜甫，作字学王羲之，作时文学归有光，此皆今人所知也。独作人不知学孔子，何也？有言学孔子者，则笑其不知量。朱子所谓“让第一等，与别人做”是也。所谓“书不记，熟读可记；义不精，细思可精；惟有志不立，直是无著力处”是也。亦可悲也夫，亦可悲也夫！
　　
　　○君子无四好
　　
　　无好色、无好货、无好名、无好便安。
　　
　　诚者，万善之会归；伪者，万恶之渊薮。
　　
　　○学者四不足畏四大足畏
　　
　　鬼神、气化也，不足畏；贫贱、时运也，不足畏；诽谤、俗情也，不足畏；生死、命数也，不足畏。
　　
　　嗜欲不除，禽兽也，大足畏；品行不立，粪土也，大足畏；学问不广，傀儡也，大足畏；时日易过，草木也，大足畏。
　　
　　二、三十岁方可交友。宁迟无早、宁少无多、宁涩无甜、宁孤无泛。
　　
　　○择友六法
　　
　　事亲，看其孝；临财，看其廉；立言，看其直；处久远，看其信；临患难，看其仁；常相见，看其敬。
　　
　　古人友多闻者，是多闻典礼道艺，有助身心。多闻治乱兴亡，有关劝戒。今之多闻者，博杂之学也，既骄且吝，庸足为友乎？
　　
　　四书五经之外，所当朝夕看者，其《通鉴纲目》、《小学》、《近思录》乎？
　　
　　○学者三难过关
　　
　　货色关、科名关、仙佛关。
　　
　　○事亲二大要
　　
　　养志（父母在日），守身（直贯终身）。
　　
　　吾家先人始著仕绩，自吾十一世祖冰壑公，武昌二尹也。吾九世祖、副都御史熙台公，在明武宗朝，以直谏闻。在明世宗朝，以军绩著。年逾五十便归田在家，修家庙、定祭田、创宗谱，在郡建昭恤院，以白杨公之冤。辑《文献志》，以阐淮人之美。其他兴利除害之事尚多。出，不苟出；处，亦不苟处。《明史》本传只书仕迹，故未及归田后耳。家藏奏疏、杂文、诗稿，子孙敬谨展诵，便当感激奋发，求自树立，无作我前人羞。否则碌碌无闻，已非绳武之美，况昏愚流荡，颠覆其家范也乎！慎之哉，慎之哉！
　　
　　吾家先人入郡邑志者，隐逸、独行、仕绩、文苑传中皆有之。为子孙者，当世济其美，不可一日自惰。予尝自励云：光阴易逝书难读，门户难撑品易污。小子识之哉！
　　
　　杨秉“三不惑”，故足为清白吏子孙。“三不惑”者，不惑于酒、不惑于色、不惑于财也。贫儒少年，初学入手，当切切以杨公为法。此处立不住脚，永无指望。
　　
　　酒色财气，俗言也。观人先观此四者。于此四者不动心，天下动心事亦寡。
　　
　　不欺不荡，长读长讲，后生有此，大器之相也。
　　
　　多才易，寡过难。
　　
　　饥寒，岂可求人，却不当有致饥寒之理；鲁钝，岂足为罪，却不当抱鲁钝以终。
　　
　　○接物五要
　　
　　明辨、信实、长厚、谦谨、公直。
　　
　　○治家六法
　　
　　孝、弟、恭、恕、勤、俭。
　　
　　○治家三礼
　　
　　谨尊卑之序，严内外之辨，肃宾祭之仪。
　　
　　读书不破名利关，不足言大志；读书非为科名计也，读书非为文章计也，此展卷时便当晓得者。
　　
　　读书到昏怠时，当掩卷端坐，振起精神。不可因循咿唔而不自觉也。
　　
　　读书不欺人，事事不欺人矣。
　　
　　《四书集注》讲义理处，犹五经也，不可草草看过。
　　
　　读书，但得一句便可终身行之。如《大学》只一句：“毋自欺也。”《中庸》只一句：“择善而固执之。”《论语》只一句：“修己以敬。”《孟子》只一句：“求其放心。”
　　
　　《孟子》读得透时，不独学问大进，并气魄亦壮，文字亦佳。
　　
　　人情不可失，世故可不从。
　　
　　遵时与从俗大有异，不可不辨。
　　
　　天文、地舆、礼、乐、兵、刑、食货，此学问大头脑也，略能通晓文义，便当讲求，故经史如饮食也。
　　
　　八家古文中，韩、欧、曾之文，可多读。
　　
　　以为善骄人，此与以能吃饭骄人何异？以读书多、能文章骄人，则如以能饮酒骄人者矣。以善钩取富贵骄人，则如本有异癖，能食土炭而骄人焉，弥足怪矣。
　　
　　读“五经”，经文一字不可节去；“三传”，且拣紧要读耳。
　　
　　《易》，只是分个阴阳；《书》，只是分个治乱；《诗》，只是分个贞淫；《春秋》，只是分个邪正；《礼》，只是分个敬怠。君子扶阳而抑阴，制治而鉴乱，保贞而防淫，黜邪以崇正，主敬以胜怠；小人一切反是。故五经之道行而天地位、万物育；五经之道衰而三纲沦、九法ル。
　　
　　胡文定公《教子书》曰：“饮食男女，古圣贤都从这里做工夫起，可不慎乎？”文定此言，人禽关、金锁银匙也。
　　
　　作恶者，断不自以为作恶，必以为寻乐，不知恶成而乐何往哉？灭身、覆宗，皆寻乐之心害之耳。君子寻道而已矣，道得而乐在其中，故君子有乐而不寻乐。
　　
　　以作恶为寻乐，则必以作善为寻苦。故庸陋之夫作恶，如下坂之丸；作善，如逆水之舟也。夫天性之内，本有善而无恶，及为气质所拘，物欲所蔽，遂以恶顺而善逆。欲为善者，须步步用逆法。才要畅快，便思收敛。一步，艰难一步；实一步，长进一步。细看市井之徒，何人不自觉欢娱，朝朝歌笑，此皆作恶习惯而不自知也。逆水牵船，一步放松不得。慎之，慎之（“步步用逆法”，明高忠宪公语也）。
　　
　　“下愚不移”，不是蠢愚、鲁钝不能开明转动，是他误用聪明，自暴自弃。程子注甚明。
　　
　　为善，不遽有福，而必有福，为恶，不遽有祸，而必有祸。数在理中，终久自验。人眼光短，天气候大，故以为无凭耳。
　　
　　善之得福，此善气与善气相感通也；恶之得祸，此恶气与恶气相感通也。总是自然而然，不曾有一毫勉强计较。盖水必就湿，火必就燥之道也。能谓水就湿、火就燥有勉强计较乎哉？然则谓善、恶两途，天计较其报应者，妄矣。然则伪为善，以求报应，而切切计较其间者，谬矣。
　　
　　人之所以为人者，理义也，非形气也。顾舍形气，则理义安所寄，是故君子慎言行也。书之所以为书者，理义也，非字句也。顾舍字句则理义安所寄，是故初学者求训诂也。
　　
　　勿以不知为知，勿以不能为能。勿以知，傲人之不知；勿以能，傲人之不能。四者皆笃实长厚之道，亦远耻避祸之法也。
　　
　　言人之恶，在盛世为德薄，在末世为祸端，慎之哉，慎之哉！惟居官建言，则当弹击奸邪，无所回避耳。
　　
　　佛，不必信；僧，不必骂。信佛，是不智也。今之僧，假此以博衣食耳，骂之则不仁也。
　　
　　佛者，圣之贼也；仙者，佛之奴也。
　　
　　仙，断无；养生长年，或有之。程子言之尽矣。
　　
　　行己有耻，博学于文。圣门教人浅近著实法，人人可循者也。
　　
　　“敬”、“信”二字，皆彻上彻下、彻始彻终之道，无终食之间可违者也。
　　
　　圣贤去人果远乎？则仁义去人远矣。人皆有所不忍，人皆有所不为，仁义果远乎哉？
　　
　　吉人惟为善，故吉；凶人惟为不善，故凶。而不曰“善人”曰“吉人”，不曰“恶人”曰“凶人”者，可知理能包数，数断不能逃理也。然则龙逢、比干之死时，亦曰“吉”；共工、欢兜富贵时，亦曰“凶”。
　　
　　圣人论人才，不曰“善”、“恶”，而曰“枉”、“直”者，真善乃为“直”也，无恶迹也可以“枉”也。“枉直”二字，真取出心肝来看人了。如此，方是知人。
　　
　　国无礼必乱，家无礼必亡。礼，在“五常”则范乎仁、义、智、信；在“五经”则贯乎《易》、《诗》、《书》、《春秋》。“人而无礼，胡不遄死”，“不吊不祥，威仪不类”，可不敬戒乎？
　　
　　阴阳、堪舆、星占、子平、相法，皆有害义而惑人之语，以理义自持者，方能不为所惑也。
　　
　　知子平之术，非知命也。唐李虚中能以年、月、日断人禄寿，而己则饵金丹暴死，可谓知命乎？
　　
　　读书未仕，亦有君臣之义乎？曰：如之何其未有也？作秀才，不好讼，不揽漕，不入有司衙署，皆是也。初应童子试不匿丧，考不怀挟，不为人作文字，不隽人作文字，不通关节贿赂，皆是也。“遵王之路”即义也，而谓之无君臣之义可乎？
　　
　　“其亡其亡，系于苞桑”八字，保国、保家、保身、保心皆然，即《尚书》一“钦”字也。
　　
　　但说个“其亡其亡”，便“系于苞桑”乎？隋炀帝曰：“好头颅，谁当斫之。”亦知其必亡矣，而何益耶？故知两“其”字，有许多事实在也。
　　
　　《书》之《伊训》、《太甲》、《咸有一德》、《无逸》；《诗》之《棠棣》、《小 》、《小宛》、《抑戒》；《丰》之《曲礼》、《内则》、《少仪》、《学记》，皆初学所当痛读、痛讲而浃洽于心者也。
　　
　　“吉人为善，惟日不足；凶人为不善，亦惟日不足”，“作德心逸日休；作伪心劳日拙”数语，写君子、小人情性，真绘日绘影，绘水绘声之技。虽云《古文尚书》是伪作，然此等，皆非圣人不能道，其殆有所本而言欤！
　　
　　《风》之《七月》，《雅》之笃《公刘》，多读他几遍。不独使人肯习勤苦也，长厚古朴之意，亦油然生矣。
　　
　　《书》之《洪范》，《易》之否、泰、剥、复、损、益最好看。但初学苦不易解，且从浅处挨次理会去。
　　
　　讲书而不读书，犹向面朋而乞米也；读书而不解书，犹食美物而不化也。喜读文而不喜读书，犹好饮酒而不啖饭也；不喜读书而常常作文，犹无米而朝夕炊爨也。今之学文章者，鲜不犯此病矣。
　　
　　近寒士家子弟，迫于衣食，而不求其材之成就，遂至百无一佳者。其病在“三早”而已矣。一曰作文早，二曰应试早，三曰教馆早。此“三早”者，皆为学之大忌也。
　　
　　不荡难，不欺尤难。不欺者之不荡，乃真不荡也；常读难，常讲尤难，常讲者之常读，乃有用之常读也。
　　
　　读书不易熟，非尽关资质之钝，心不易入，耳未听著读也。不拘何事，入心则易，不入心则难，独读书而不然乎？故为学之道，一言以蔽之，曰治心。
　　
　　立志要作第一等人，不尽是第一等人也。若立志要作第二、三等人，少间利欲当前，便和禽兽也都做了。故尚志最先（立志，是做人的基本，如谷之有种，木之有根也）。
　　
　　一生，不能不与世俗之小人居，其何以处之？曰“敬”与“和”而已矣。敬，则彼不敢犯；和，则彼不忍犯。且小人之为小人，暴慢而已矣。敬，足以化彼之慢；和，足以化彼之暴。彼方为我所化，而犯我乎哉？其有犯者，以正容镇之，以大度容之，不必辨也，不必争也，而彼亦久而悟焉矣。除此二法，更无他法。若夫畏其犯而曲意以徇之，防其犯而厉色以拒之，皆失身招辱之道而已。
　　
　　曾子曰：“居处不庄，非孝也；事君不忠，非孝也；莅官不敬，非孝也；朋友不信，非孝也，战陈无勇，非孝也”。论“孝”至此，精矣，大矣！予又为世俗之稍知孝道者，赘以数言曰：妻子不肃，非孝也；兄弟不爱，非孝也；族姻不睦，非孝也；乡党不和，非孝也；师长不敬，非孝也。
　　
　　一收心便耳聪目明，虽中、下之材亦然。然则何为聪明哉？收心而已矣；何为不聪明哉？不收心而已矣。故聪明过人者，无他异焉，心易收而已矣。
　　
　　“父母惟其疾之忧。”不独父母在时当体此志也，虽终身可也。故曾子之“战战兢兢、如临深渊、如履薄冰”也，谓之守身可，谓之养志亦可。
　　
　　君子之心一，小人之心万，只争这些子。
　　
　　小人之心万，只是二、三。二、三，非万也。二、三，未有不万者也。《书》曰：“德二、三，动罔不凶”；《诗》曰：“士也罔极，二、三其德”，此之谓也。
　　
　　有明黄石斋先生致命之日，犹作小楷数百字，岂真铁石心哉？只是一耳。
　　
　　荀 、荀攸、周瑜、陆逊，皆乱臣也。读《春秋》方知此义也。吾于《三国》得二人焉，如诸葛武侯可以出，如管幼安可以处，皆合乎孔子之道者也。
　　
　　今人之才学，非才学也。君子以有耻为学，以改过为才。学不能有耻，无本之学；才不能改过，无益之才。
　　
　　“一刀两断”，只在为亡。为人处能一刀两断，则壁立万仞矣。
　　
　　有盖世之志，方有盖世之气；有盖世之识，方有盖世之量。
　　
　　谦则有益，恒则无损。
　　
　　“胆欲大，心欲小；智欲员，行欲方”。孙思邈方外之人，而《小学》采其言，以此十二字，足为千秋之宝训也。
　　
　　二十岁内，子弟正是紧要关头，为善为恶，皆在此时分途。慎之哉，慎之哉！一坠火坑，终身拔不出来，毋谓眼前受用为可乐也。小则灭身，大则灭宗。祖、父之身，而非己一人之身可以灭之乎？况使门户颠坠，祭祀斩绝，而一灭无所不灭乎？言至此，心胆真欲坠地，而可不畏乎？可不痛乎！
　　
　　子弟衣食，不可求美，宴游不可数，与朋友不可骤交，闲人不可多见，淫词不可寓目，时日不可偷过。
　　
　　做秀才要做个好秀才，做官要做个好官，方不贻父母骂辱耳。不然，虽位至公卿，终为不孝之子。
　　
　　除好色、好货、好名、好便安外，犹有病耶？有“四好”而万恶来，无“四好”而万善来。无之，殊不易，须猛力克耳。
　　
　　○子弟偏好必中“四毒”：
　　
　　一色毒（邪思、秽语、淫视、浪游）。
　　
　　二货毒（钱财、器用、衣服、玩好）。
　　
　　三名毒（诈伪、争斗、夸耀、妒忌）。
　　
　　四便安毒（闲散、游戏、贪饮、好眠）。
　　
　　○既中四毒、虽得善药、难治“四症”：
　　
　　一傲症（刚愎自用、闻善不服）。
　　
　　二惰症（虽不自用、颓靡难堪）。
　　
　　三隔症（非傲非惰、胸实不开）。
　　
　　四杂症（亦有所解、心自乱麻）。
　　
　　○四症既深、善药不治、必成“四死”：
　　
　　一性情死（良心销灭、永无转念）。
　　
　　二耳目死（聪明锢塞、无路开导）。
　　
　　三身死（淫昏凶险、亏体促寿）。
　　
　　四家死（世德倾颓、门祚颠坠）。
　　
　　呜呼？凡子弟稍有人心者，闻吾“四毒”、“四症”、“四死”之说，得不悚然自振拔哉！一悚然自振拔，而症有起色，可以不死矣。彼“四毒”，又乌能害人也！危哉，微哉！
　　
　　○佳子弟十德（或问予：佳子弟若何，故书此）：
　　
　　敦孝弟、务信实、存长厚、知名节、慎交游、恒诵读、循恭逊、持静默、习勤苦、崇俭朴。
　　
　　○今世士人家子弟，朝夕于师长、书策之前，而长有五恶：
　　
　　鄙陋、怠惰、淫荡、欺诈、桀傲。
　　
　　○立身立业、二主二辅：
　　
　　内怀廉耻（立身之主），外饬威仪（立身之辅）；痛读经书（立业之主），亲习文辞（立业之辅）。
　　
　　○子弟变化气质二急务：
　　
　　读书、择交（刘元城有言：“子弟宁可终岁不读书，不可一日近匪人。”然则二者之中，择交尤急。）
　　
　　不顺乎亲，则不信于友，此良友也。吾以为不顺乎亲者，必交败德之友矣。《易》曰：“比之匪人，不亦伤乎？”伤其身，即伤其亲而已矣。
　　
　　不爱其亲而爱他人者，谓之悖德；不敬其亲而敬他人者，谓之悖礼。古人爱敬良友之心，犹不敌爱敬其亲之心之半也，而又焉有势利之交哉？而又焉有浮荡之交哉？今人于势利、浮荡之人，则敬之、爱之，惟恐不当其意，居然过于己之亲焉，非大悖而何？
　　
　　“傲不可长，欲不可纵。”二语相因，盖长傲者欲必纵，纵欲者傲愈长，终于亡其心身而已矣。
　　
　　“无若丹朱傲，惟漫游是好。傲虐是作，罔昼夜额额，罔水行舟，朋淫于家，用殄厥世。”此数句只以一“傲”字括之。傲则必慢，傲则必好游戏，傲则必虐人，傲则必多燕朋，傲则必淫，傲则不顺天地之常。故昼夜不息，罔水而亦行舟。夫孝该百行则傲该万恶，孝之为言顺也，傲字正相反。舜之孝，丹朱之傲，一圣一愚，天地悬绝，水火不相入，顺而不顺之间而已（舜，圣之至也，故能化丹朱而使不为乱。《书》曰“虞宾在位”是也）。
　　
　　与父、师常相亲者，心胸必易明，学业必易进。
　　
　　子弟初亦未见大恶，但于圣贤之格言，谓为迂腐而无益，不便于身心者，其人必大奸邪流荡之徒。
　　
　　诸恶从一“薄”字生出。
　　
　　“敬胜百邪”，朱子语也。切记，切记！
　　
　　就事察事而义出矣，将心比心而仁出矣。
　　
　　始不知理，继不行理而患，遂入于膏肓而不可救。不知由于不思，须沈苦反复而思之；不行由于不断，须著力猛克而断之
　　
　　嗜欲如水之流，非礼让廉耻以防之，何不可以滔天哉？
　　
　　少年人于可喜之事到前，须想到三件事：一曰身命、二曰品行、三曰学问。
　　
　　寻乐则必逐欲，逐欲则必伤身，伤身则必害亲。夫害亲者，亲之仇也。然则寻乐者，是寻其父母之仇人而与之为乐也，亦大不仁哉（诸欲之中，色财二关最难打过。打过此二关，大半近理矣）！
　　
　　呜呼！汝来前，汝能听吾言，则此数千言者，汝守之，以善其一身，而并以传汝之子孙。予虽不德，将与有荣焉。而此数千言者，且将为传家之宝训也。不然，予虽谆谆言之，汝则藐藐听之，则此数千言者，将视为迂腐之物，不足为重而止足为笑，并席间之废纸而犹不如者也。夫不言，予之过也；不听，汝之罪也。予尽予之心而已矣，能强汝乎哉？
　　
　　
