
　　序
　　
　　
　　通玄理而不通禅，必受固执之病；通禅理而不通儒，多成狂慧之流。求其禅儒皆通而又能贯之以道，不但今鲜其人，即古之紫衣、黄冠，下除紫阳莲池外，恒不多觏。
　　丙午夏之日，偶过友人赵公斋头，见几上有《养真集》一卷。因溯其书之渊源，乃得之海甸慧福寺，寺僧得之陈提台，提台又得之其家西席，遂借归。阅之系隐士养真子所著，惜其不表姓名，盖赤松黄石者流也。其书，由儒悟禅，就虚灵而养舍利；由禅证道，借般若而炼金丹。谈空则皆拈花面壁之真传，论道则无铅虎汞龙之假借。孔颜乐处，信手拈来；濂洛薪传，随笔挥出。汇三教而同归，扫白马青牛之幻相，总百家为一辙，泄天心水面之精微。不作空中阁楼，步步阶梯；修成幻海桥梁，头头道路。衲子朝夕玩味，不须十卷《楞严》；羽客行住遵循，何用五千道德。蓦直行去，省多少云水三千，便可坐洞天十二。因其为稀有之奇书，遂全忘我心之故陋，始续貂以裁狗，继付枣而登梨，以后寻真不用白云观里，从兹访道何须黄鹤楼头？采玉探珠，全望高明之慧眼；飞升羽化，庶酬作者之婆心。噫！偌大乾坤，应有知音之客；如斯世界，岂无见性之人？聊染翰而畅言，遂无心以成序。
　　乾隆丁未上元观灯日，白鬓老人王士端题于尘世蓬壶。
　　
　　养真集上卷
　　
　　
　　
　　
　　道
　　
　　今夫人要做天地间第一等美事，莫如读书；要做读书中第一等高人，莫如学道。朱子曰："读书将以求道，不然读他何用？至于学业乃分外事，可惜坏了多少人。"《道德经》有云："立天子、置三公，虽有拱璧以先驷马，不如坐进此道。"古者帝王，皆以君道而兼师道者也。至于孔子，斯道不在于君而在于士。今非无士也，孰是见而知之者，孰是闻而知之者。夫道若大路然，岂难知哉？人病不求耳，求则得之。天子得道能保其天下，诸侯得道能保其国，卿大夫得道能保其家，士庶人得道能保其身。才为人用而鲜终，德为修己而有名。'道'则无名，而用之无穷。是故君子惟道是学，功名、富贵，皆视如浮云任其去来，而漠然无所动于其中矣。
　　或问："君子惟道是学，有所取益而然欤？"曰："有。"愿闻焉？曰："学道之人，是学其在我。我者也，心可广，身可润，病可愈，死可免，如是之益，益莫大焉。"
　　又问："学道之人，果有是益与乐乎？而今世人见有学道之人，共嗔为迂，何也？"曰："《道德经》有云：上士闻道，勤而行之。中士闻道，若存若亡。下士闻道，大笑之，不笑不足以为道。"
　　白鬓老人曰："读书中第一等高人，莫如学道。自古及今学道者纷纷，成道者寥寥，其故何也？首要根器高，次要读书多，三要遇人早。根器不高，不能有出世之想；读书不多，不能见理即明；遇人不早，多受旁门小术之误，终不能成大道。试看钟、吕、紫阳、玉蟾、丘祖诸仙。俱是颖悟超群，胸藏万卷，更兼早遇仙师，是以名标仙籍，身出尘凡。若不得真师，断难成道。若谓余言有谬，君其问诸蓬莱。
　　
　　理
　　
　　
　　夫道，一而已矣。在天曰'命'，在人曰'性'，在物曰'理'。此理流行于天地之间，发着于日用之际。事事物物，皆有当然之理，而不容己。即有所以然之理，而不可易。惟循理君子，以理观物，是是非非，善善恶恶，因而付之，是谓无我。无我则公，公则明，明则处事当，而尽物之性矣。若以我观物，则爱憎横生，不免任情，任情则私，私则昏，昏则颠倒错乱，只知有我，不知有理也。有理斯有气，气着而理隐。有气斯有形。形着而气隐，理无不中也。不中气则偏矣，形又偏矣。中无不善，偏有不善矣。茍求化偏之不善，而归于中之善也，须于几动之始，密密省察，是发于理之中者，扩而充之；是生于形之偏者，绝而去之。久而理自常存，欲自消亡。天下之理不可不穷也，而亦不可胜穷也。有要焉，辨吾心之惑而已矣。辨则明，明则诚，诚则天下之理得，而成位乎其中矣。圣人有言曰："爱之欲其生，恶之欲其死，是惑也。"一朝之忿，忘其身，以及其亲，非惑与，因圣言而扩充之。身受贫贱而慕富贵者，亦惑也。人不来学，而思往教，亦惑也。邪教惑人，王法禁之犹不止，吾欲以空言拒之，亦惑也。圣贤之道，必待其人而后行，望庸众之人为之，又非惑与。事有必不可成，物有必不可得者，而营营在心，亦惑也。人有不可强就，功有不可速成者，而孜孜在念，非惑与。素位不行，而生无益之外愿，是惑也。圣言不畏，而思非道之邪事，非惑与。明知一善是中，而不致中；明知万法惟心，而不了心。是惑也。明知生死大事，而不体验无生；明知无常迅速，而不了却无常，非惑与。理是本有的，但加提撕而自有；欲是本无底，但能照破而自无。遏欲存理，原非二事。遏了一分欲，即存得一分理，遏了十分欲，即存得十分理。益人莫大于理，而存理者少；损人莫大于欲，而纵欲者多。人之多欲，犹树之有虫，暗食于内，不久自毙。夫人以欲为乐，不知欲犹火也，不戢将自焚。神明受其熬煎，酒色耗其精气，生病生疮，昼夜叫苦。浮屠谓死后受罪，而不知生前已受之早矣。
　　白鬓老人曰："周子曰：明不至则疑生。明，无疑也。经年穷理之人，尚不能认理皆真，行理皆当，而况未尝学问之人乎？世之因明理而保身者固多，因争理而丧身者，亦复不少，故禅家又以理为障。
　　
　　天地
　　
　　
　　大道无形，天地是个有形底道；天地不言，圣人是个能言底天地。圣人，吾不得而见之矣。未尝不见经书，见经书而能明其义理，与见圣人何殊？天生我形，天赋我性，内外皆天，我何敢紊？我在天中，天在我心，见天地而效其清静，与其大道不二，少有私意，获罪匪轻。形色，天性也。率天性而行，自无人欲之累，日用常则也。顺常则而动，必无逾矩之愆。人之道，无时不与天地相合。一动一静是也；人之气，无时不与天地相通，一呼一吸是也。尝见日入地中，心火下降之象；月到天心，肾水上升之象也。仰观北辰，居其所而众星拱之，名曰"天枢"。夫天固有枢，以为造化之本。人亦有枢，以为性命之源。均是人也，有所谓大人者，与天地合其德。试察我之心，并我之性，其合乎天地有几？合则加勉，不合则速改，而至于大人，不为忧矣。天生地成，吾人之大父母也；天动地静，吾人之大师教也。已往圣人，天地之肖子也；未来圣人，天地之慈孙也。能爱其亲者，大德必受命；能敬其师者，下学而上达。
　　　　白鬓老人曰："人不畏天。皆因把天看远了。"此篇最吃紧处，莫过"天在我心一语"。人若真知天在我心，敢不畏乎？敢不敬乎？畏敬既久，可以明心，可以见性，可以成佛，可以作祖。所患者随知随忘耳！
　　
　　人生
　　
　　
　　人生者，太极也，太极动而生阳为火。火者，神也，静而生阴为水。水者，精也，神火精水，妙合而凝在两肾之间，为元炁之根。夫吾人未生以前，气禀之清浊，从天所赋，人不得而与焉。既生以后，人品之邪正，由人自造，天不得而司之。天地生人，上智固少，下愚亦少，惟中人最多。中人能自强，与上智不二；中人若自弃，与下愚何殊？今夫人，只知我是父母之所生也，不知我与父母、与天地，皆道之所生也。是故君子必求得道，而后无愧于天地，无忝于父母。子贡曰："文武之道，未坠于地。在人，非止在春秋之人，亦在今世之人。非止在今世之人，亦在后世之人。"一人生来有一身，一身皆有一真人。真人灵妙通天地，真人清净无埃尘。真人自古不增减，真人从来莫死生。但能养得真人就，胜如贫子获万金。孟子曰："人之所以异于禽兽者几希？庶民去之，君子存之。存之者，成圣成贤；去之者，为禽为兽。是去之时，即变为禽兽，不待死后与来生也。今夫天有五行，金、木、水、火、土是也。不止，谓之行。一时稍止，不可谓之行矣。今夫人有五常，仁、义、理、智、信，是也。不变，谓之常。一念稍变，不可谓之常矣。是五行也，是五常也，具于人身之中，则为五脏，心、肝、脾、肺、肾是也。五脏也者，生人之大本也，伤此大本，则不能以有生。是故明医治之，必先调和五脏。发于日用之际，则为五伦。君、臣、父、子、夫妇、兄弟、朋友是也。五伦也者，天下之达道也，废此达道，则不可以为人。是故先王教人，先明五伦之理。而今世人，有堕肢体，去人伦，以求道者，彼固不知其非也，世人惊以为贵而尊奉之，此亦不知其非也。
　　　　白鬓老人曰："气禀之清浊从天，人品之邪正由己。"此固说得好。"一时稍止，不可谓之行；一念稍变，不可谓之常。"说得尤好。
　　
　　老
　　
　　
　　人皆曰："人上六十，一年老了一年；人上七十，一月老了一月；人上八十，一日老了一日。"予今八十有余，将如之何？自今以后，多活一日，是天假道之一日也，敢虚度乎？今纵得道，已是迟了，岂容再迟？
　　昔有三个老者，言及无常。有一老者曰："今年酒席筵前会，不知来年又少谁？"又一老者曰："你说底远了，今晚脱下鞋和袜，不知天明穿不穿。"又一老者曰："你说底还远了，这口气既然出去，不知进来不进来。"智者不失时，勇者不再计。今日知道，今日就该下手；此时得知，此时就是下手之时。若曰："今且不暇，姑待异日。"只恐你要做时，却又做不得了。人有三宝，曰"精"曰"气"曰"神"。老来之精惟恐竭，精竭则死；老来之气惟恐泄，气泄则死；老来之神惟恐离，神离则死。精何以不竭？必也远色乎；气何以不泄？必也寡言乎；神何以不离？必也无欲乎。神不可以强留，心息相依则神自留矣；气不可以轻泄，忘言守中则气不泄矣；精不可以漏失，还精补脑则精不漏矣。
　　或问："人老血气既衰，如何可补？"曰："慎言语可以补肺，节饮食可以补脾，绝思虑可以补心，去嗔怒可补肝，断淫欲可以补肾。"请益曰："不患不补，惟恐补而又损。"我故尝曰："百日补之不见其有余，一旦损之遂觉其不足。"视彼草木，其叶蓁蓁，秋后落叶，生理归根，归根不死，来春复生。由是观之，生生不已，天之道也。各归其根，物之理也。知其理不悖其道者，其惟真人乎？故真人之息以踵，踵犹根也。三冬归根之时，宜静养之。
　　　　白鬓老人曰："心息相依，忘言守中，还精补脑，则三宝固矣。"慎言语，节饮食，绝思虑，去嗔怒，断淫欲，则五脏足矣。三宝既固，五脏又足，有不延年益寿乎之理？
　　
　　病
　　
　　
　　病何由而生也？皆因妄想而生烦恼，烦恼既生，则内伤其心，心伤则不能养脾，故不嗜食。脾虚则肺气必亏，故至发咳，咳作则水气竭绝，故木气不充，发焦筋痿，五脏传遍而死矣。人当妄想萌动之时，即疾病发生之时也。今人不察，必待疼痛着身，才为有病，而不知非一朝一夕之故，其所由来者渐矣。人之一身，外有六淫，风、寒、暑、湿、燥、火是也。内有七情，喜、怒、哀、乐、忧、恐、惊是也。因七情而病者，为内伤而成不足之症。因六淫而病者，为外感而成有余之病。不足宜补，有余宜泻。后天有形之血气受伤而病者，药石针灸可以治之。先天无形之精神内伤而病者，非反观静养不能愈也。十大名医，治人身病；三教圣人，治人心病。亲朋有病皆知去看，自己有病却不知看。若知自看，内看无心，外看无身，心身既无，受病者是谁？不病者是谁？见得分明，自然无事。常想病时，则尘情渐减；常防死日，则道心自生。昔子元有心病，遇一高僧，谓之曰："贵恙起于烦恼，烦恼生于妄想。"夫妄想有三，或追忆数十年荣枯恩冤，即种种闲情，此是过去妄想也。或事到眼前可以顺应，却琼森意见，犹豫不决，此是现在妄想也。或期日后富贵如愿，或望子孙及时登荣与夫不可必成，不可必得之事，此是未来妄想也。三者妄想，忽生忽灭，禅家谓之幻心。能照见是妄，遂即消灭，禅家谓之觉心。故曰："不患念起，惟恐觉迟。念起是病，不续是药。"又曰："贵恙亦是水火不交，凡溺爱佳冶而作色荒，此是外感之欲。或夜思佳冶而成梦遗，此是内生之欲。二者染着，耗散元精，若能断之，则肾水自然滋生，可以上交于心。至于思索文字，忘其寝食，谓之理障。经营职业，不惮劬劳，谓之事障。二者虽非人欲，亦损性灵。若能缓之，则心火不至上炎，可以下交于肾。故尘不相缘，根无所偶，反流归一，六用不行。"子元如其言，独处一室，扫空万缘，坐至月余，心疾如失。自家有病自家知，即知须要早时医，倘若忌医终讳病，无常临到悔追迟。
　　　　白鬓老人曰："谚云「心病难医」。非难医也，不得其法，不行其法耳。三教圣人，善治心病，一语可为患心病者指南，谁其信之？谁其行之？昔余为抱关吏时，患脾虚下泄之症五年，奄奄一息，百药不效，万无生理。因谢绝人事，反观静坐，闲校心经一卷。百日后，经完病愈。此余即验之奇方。故敢告之有痼疾者。
　　
　　死
　　
　　
　　人当血气强壮之时，驰志六欲，无所不为。及血气受伤，百病生焉，死期将至，纵有满堂儿女，也替不得，无数金银，也买不得。至死方悔，迟了！谁不怕死？当怕之于未死之先，若待将死之时而怕死，则死难免矣。谁不怕病？当怕之于未病之先，若到有病之时而怕病，则病难治矣。试观天下之物，有重于性命者乎？试思天下之事，有大于生死者乎？人莫不好生也，但不好长生之道；人莫不恶死也，但不恶取死之事。人在世上，事事相续，必死而后己。直等到临死，有甚方法可以躲得？不如急早回心，将种种尘缘一齐放下，做个长生出世之人，不亦善乎？
　　或问："尘缘缠绕，日久年深，一旦就要放下，不亦难乎？"曰："只是你不肯放下，是以说难。设若你死，还有不放下底么？今虽未死，权当已死，一齐放下，有何不妙？"又问："放下个甚么。"曰："放下四大五蕴、情识种子。真修行人，恰似大死一番，却活才好。大死人也，无世界缠绕，也无妙道理，如此大休歇，方为了当。""朝闻道，夕死可矣！"此吾夫子教人急切之语，盖谓："上士闻道，了生死于片晌之间也。"
　　　　白鬓老人曰："昔人云「举世尽从忙里老，谁人肯向死前休」。若有人能向死前休者，不但其死必迟，而且可以了生死。
　　
　　苦
　　
　　
　　人只为一个爱字，不能除却。爱名利，遂为名利所缚；爱酒色，遂为酒色所缚；爱身家，遂为身家所缚；爱子孙，遂为子孙所缚。将此真性缚得七颠八倒，往来人间，受无限之苦。受父精母血，始结成胎，衣胞犹如囹圄拘束其身，母吃热底，如滚汤浇身；母吃冷底，如寒水逼体。及至气满胎全，急要撞出，必将衣胞先挝抉数日，衣胞才破。人只知为母底腹痛之苦，不知为子底更受无数底苦楚。至于分娩，"呱"底一声，受苦于胎中才尽，又有一身之苦随至，内患饥渴，外畏寒热，变蒸痘疹相继而作，此童蒙之苦也。及至成人，事业临身，为君王者忧社稷，为士庶者忧身家。昼夜焦劳，坐卧不安，五火俱动，焚其天和，随身疾病不禁。夫人也始成病苦，终至死苦，后有报苦，历劫轮转，无有休息。释氏曰："爱别离苦，怨憎会苦，求不得苦，"今人苦恼都是自作自受。有不知是苦，而误入其中者；有明知是苦，而脱离不得者。语曰："莫言婚配早，婚配后事难了；莫言中会高，中会后业大了；莫言耕种饱，耕种后苦多了；莫言僧道好，僧道后心难了。"
　　或问："世人之苦多在身，学人之苦独在心，无绳而自缚，无事而自忙，要收收不来，要放放不下，如之何则可？"曰："学人未得真传，其苦有如斯也。苟得真传，收放由我，何苦之有？况学道是个安乐法门，凡说下苦，便是个外道。"
　　白鬓老人曰："世人常谈谓人生下时，必"呱"的一声，可见从此皆是苦境。余谓不然，皆因迷了真性，纵欲不遂，是以百苦丛集。若肯回心向道，万物皆备于我，乐莫大焉，何苦之有？"
　　
　　性命
　　
　　
　　学道入门，先须理会性命二字。性有性源，心地是也；命有命蒂，真息是也。命蒂要固，性源要清。
　　或问："性源如何清？"曰："内外两忘则清矣。""命蒂如何固？"曰："神气相守则固矣。"性即神也，命即精与气也。《太极图》曰："无极之真，二五之精，妙合而凝，而人始生焉。"所谓性，即无极之真也；所谓命，即二五之精也。无易子曰："性具于心，心空一分则性见一分，心空十分则性见十分，性见则性尽矣。是止念即所以尽性也。性尽一分则神气凝一分，性尽十分则神气凝十分。为学别无工夫，不过从容至之而已。"大抵工夫全在止念，心息相依，此法最为直捷。何也？气乃神之母，神乃气之子，心息相依，如子母相见，神气融浑，打成一片，紧紧密密，久久而成大定。此之谓归根复命根深蒂固，长生久视之道也。邱祖师曰："息有一毫之未定，命非己有。"我则曰："心有一丝之未忘，息不能定。"夫人有天地之性，有气质之性。天地之性，太极之全体也，才到阴阳五行处，便是气质之性，即此太极之体，堕在气质之中，非别有一性也。张子曰："善反之，则天地之性存焉。"
　　或问："善反有道乎？"曰："有"。"愿闻焉"。曰："儒曰洗心退藏于密；佛曰观自在；老曰复归于朴，是善反之始也。儒曰知止而后有定，定而后能静；佛曰照见五蕴皆空；老曰复归于婴儿，是善反之中也。儒曰无意、无必、无固、无我；佛曰无眼、耳、鼻、舌、身、意；老曰复归于无极，是善反之至也。人性本善，有不善者，气质之性也。知是气质而不为其所使，便是变化气质之方。八十五岁大老汉，每日静坐无事干。道义明了没底说，经书见了懒待看。识得一性是主宰，照破万缘皆空幻。散淡逍遥自在活，再不与人闲扯淡。"
　　白鬓老人曰："无极之真，理也，性也；二五之精，气也，命也。从古多少大儒，发明一理二气之奥。可见天下无无理之气，亦无无气之理。其在人也，无无命之性，亦无无性之命。奈释道二教弟子各执一端，纷纷聚讼。究之总因太极之理并未深明，是以性命之源裂成两片，遂至释门崇性学，道家重命功，分门别户，如道冠僧帽之不同，殊令大彻大悟者喷饭。吁！胡不取此篇而玩索之？
　　
　　　心
　　
　　
　　人只一个心，向外是情，向内是性，顺去是识，逆来是智。今要将顺去向外者转而逆来向内，必也反观乎？盖反有能回能复之义，而观有能照能了之功。人之神在心，而心之机在目，故目用在内而心亦随之在内。不但在也，而且定矣。此心一定，心火下降，肾水上升，口饵甘津，足蹑火鼎，其妙有不可尽言者。
　　人只一个真心，因何而妄？迷则似有，觉则还无。我故曰：知妄无妄，要放即放。诚，是去个伪；敬，是去个慢。当妄想纷起之时，不用止绝，直反看其心，看他想底是甚么，但回光一照，当处即寂。学道无别法，时常返照便是学，无了妄想便是道。朱子曰：有一分心向里，得一分力；有两分心向里，得两分力。若紧紧收拾，不要逐物去了，安有不得其正者？虽半月间可验也。又曰：求放心者，非是别求一个心来存着，只才觉放心，便想此心是我底心，须要由我使，不得信从他往外去了。虽锢蔽之久，猛可醒来，大喝一声，百邪皆退。继之以观心，心无；继之以依息，息住，而神随之俱住焉。此之谓真人之息以踵。
　　人之所以异于禽兽者，惟此心耳。佛言作恶之人，来生变为禽兽；予谓丧心之人，当时变为禽兽。何也？形虽是人，心已不是人了。见境心不动，则名不生，不生即不灭，则此心不为尘缘所缚，无缚即解脱矣。
　　白鬓老人曰：《大学正心章》前言四样"有所"，是有心之病，则心不得其正；后言"心不在焉"四句，是无心之病，心亦不得其正；究竟并未指出正心功夫，教学者无从下手。此篇既指出正心之功，又指出心正之效，条分缕析，字字金针。吾人诚能遵而行之，不但可以希圣希贤，并可以成佛作祖。有志斯道者，胡不勉旃！
　　
　　情
　　
　　
　　七情已见前篇，喜则气缓，怒则气上，哀则气消，乐则气散，忧则气结，愁则气下，惊则气乱。乖戾失常，变生诸病，为心腹膨痞，为腹胁刺痛，为咽喉窒塞，为上气喘急，为五积六聚，夹血而为症，夹水而为癖，痰涎或因之以凝结，如絮如膜，不可胜纪。故善养者，摄情归性，乃却病之良方也。情者，性之向外而动也。圣人养之于未动之先，故能以其情顺万物而无情，过而不有，涉而不流，譬如明镜照物。美者，物之美也，不因之而生爱念；恶者，物之恶也，不因之而生憎心。故曰：廓然而大公，物来而顺应。大公云者，纯是天理，无一毫人欲之私也；顺应云者，有物必有则，行其所无事也。
　　定性书曰：人之情各有所蔽，故不能适道，大率在于自私而用智。自私则不能以有为为应迹，用智则不能以明觉为自然。又曰：人之情易发而难制者，惟怒为甚。第能于怒时遽忘其怒，而观理之是非，亦可见外诱之不足恶，而于道亦思过半矣。朱子曰："忘怒则公，观理则顺。"二者所以为自反而去蔽之方也。得道之人，内外空寂，静中反观，了无一物，则身寄寰中，而心超物外矣。
　　白鬓老人曰：古人云："太上忘情"，非忘情也，摄情归性也。人能摄情归性，在儒谓之收放心，在道谓之炼还丹，日久功深，自能似佛之如如不动矣。
　　
　　思
　　
　　
　　人心要死，其机贵活。死，谓死其欲念；活，谓活其理趣。夫思者，心之活机，无邪其纲也，九思其目的也。思道为正，思物为邪。道，我固有之也。思，我固有之道，思即是道。思到妙处，洒然会心，优游悦怡，始可谓之自得。若思索虽深，心气耗竭，纵有所见，非自得也。不思而得者，圣人也；思则得之，贤人也；不思不勉之谓诚，即赤子不学不虑之良知是也。择善者，择此不思不勉而已矣。
　　人心有七孔，多为血丝所锢，如要开通，非学思不能。思有钻研之义，学有印证之功。思学兼用，何道不得？理有未通者，如面墙而立，思如墙上钻穴，钻得一穴，透得了一穴之明，先小后大，久则并其墙而去之，则豁然大通，无复障碍矣。《礼》云："俨若思。"俨则不苟，若则不苦，不苟不苦，可谓善思也矣。"君子思不出其位"，谓之思；但出其位，则谓之念。思是入道之门，念是障道之根。
　　白鬓老人曰：儒曰思，释曰参，道曰悟，皆用心求道之名也。少年要用心，中年要养心，老年要息心，则功夫得其当矣。儒曰化，释曰了，道曰得，则功夫无可用矣。
　　
　　念
　　
　　
　　只因不觉，忽然念起，是谓无明。无明起，故谓心为念。心实不动，观心空此，其念自止。止念不难，能反诸一念未起以前，则念自不续矣。未起以前，浑然无极，而今要会一念不起，便是当察念之所由生也。因现在生过去，因过去生未来，现在若无心，过去自然了。人我之见固是念，法爱之见亦是念，必尽除之而后可。用心止妄念，妄念反觉多。试看他念甚，其念自消没。修真要止念，止念要观心。观心心不有，心无境自空。心境既然无，止观亦何存？
　　圭峰曰："密密觉察，勤勤观照。习气若起，当处即休，切莫随之，免落凡夫，纵情亦莫减之，免堕二乘。"夫圆宗顿教，毕竟如斯，但与本性相应，觉知自然无间。《参同契》曰："耳目口三宝，闭塞勿发通。委志归虚无，无念以为常。"即心得无心者，不灭心相而分别也；既念而无念者，以念无自性，缘起即空也。
　　白鬓老人曰：用心止念，未必能止。即使止住，念去止存，此止独非念乎？犹逐张三而留李四也。初学之人每受此病，然则如何而可？必也坐忘乎？忘则无我，我尚然无，谁来起念？
　　
　　好
　　
　　
　　人心各有所好。好者，心之所独注，有不期然而然者，竟不知其所以然者也。夫以一念而分人品之高下，一时而定终身之成败，不可不慎也。使其所好者，仁义也，礼乐也，诗书也，不问而知其为贤也；使其所好者，佚游也，博弈也，酒色也，不问而知其为废人也；使其所好者，苑囿也，渔樵也，不问而知其为细民也；使其所好者，斗讼也，骄傲也，兵刃也，不问而知其为凶人也。凡好玩乐戏耍者，其失有五焉：一曰亵体，二曰劳神，三曰伤财，四曰失时，五曰误事。纵情精巧，不能致远，是以君子不为也。
　　白鬓老人曰：大凡人之偏好，皆从无始劫带来种子。非彻悟以后，要改甚难。
　　
　　身
　　
　　
　　人之一身，前有三宫，曰泥丸宫、绛宫、黄庭宫，为神气栖泊之所；后有三关，曰尾闾关，曰夹脊关，曰玉枕关，为神气通畅之路。孟子曰："尧舜性之也，汤武反之也"，又曰："汤武身之也"，只是反求诸己而已矣。汤武能反求，汤武身中有个尧舜；吾人能反求，吾人身中都有尧舜。反观其身，气在其中矣；反观其气，神在其中矣。君子以身任道，故身修而道立，小人以身循欲，故欲滋而身亡。《楞严经》曰："一门深入，入一无妄，彼知六根，一时清静"。
　　人之不能得道者，皆为形所累也。欲除此累，须知此身是不牢之物，最苦之躯，无主之形，脓血尿屎之袋，浑身内外，无一点好处。为甚么你要吃好的，穿好的。每到人前夸伶俐，卖俊俏，指使底人意乱心迷。把世上人都被弄坏了。死了生，生了死，从无量劫来受过无数苦恼，终无出期。我今立志学道，把你始未缘由都看透了，再不受你迷惑，再不受你指使，渐作入空慧，顿用舍身法，坠肢体，黜聪明，抱而弗离道，可几乎？仙家修身，必返其体，神即炁凝，炁即神注，性命双修，道器相乘，形神俱妙，与道合真。
　　白鬓老人曰：老子云："外其身而身存"，长春真人云："百计以养身，即百计以昧心"，再兼看皮囊歌，自能全身放下。
　　
　　脉
　　
　　
　　人身之脉，正经一十有二，奇经有八。惟任督二脉系人之生死。凡夫任脉之在腹者从下而上行，督脉之在背者从上而下行，前后间隔，化机无本，遂以禀气之浅深为寿命之修短。仙家识得任总诸阴之会，督统众阳之纲，二脉若通，百脉皆通，故退阴符，进阳火，而行河车运转之法。其法凝神入气穴，是谓归根，神气相守，抱一勿离，迨夫静极而动，是神复乘气根而上升于泥丸，于是河车之路始通。要知河车之路即吾身之任督二脉也。气之始生也，郁蒸于两肾之间，泛溢于五腧之上，乃经水乱行，不由沟洫也。吾急以神斡归尾闾，而上至于夹脊，夹脊难过，舌柱上腭，使之上风府而直至泥丸，神与气交会于此，其疏畅融液可知。少焉变为甘露，急将舌放自鹊桥而下，通开会咽，过重楼，游绛宫，复归于所藏之处而休焉。如此循环灌注，久之纯熟，气满三田，上下交泰，所谓"常使气通关节透，自然精满谷神存"。
　　白鬓老人曰：其法以下数句，万卷丹经不能出此，出此便是旁门，老子所谓"致虚极，守静笃，万物并作，吾以观其复"，正谓此也。宝之秘之，尤愿与上等根器者笃行之。
　　
　　尘世
　　
　　
　　摇动之谓尘，变迁之谓世。世有治乱，治世贵才而见，乱世贵德而隐；人有老少，少年贵学而勤，老年贵养而静。唐虞之世有许由，孰忧孰乐？叔季之世无严光，孰清孰浊？吾人涉世如渡河，凡有陷溺处，要知避之。良骥至捷，常受风尘之苦；玄龟虽灵，难逃刳肠之祸。相彼飞鸟，乘风而起，择木而栖，何其适也。只因贪食，误入于笼，求脱不得。今夫爵禄，亦人之樊笼也欤！春秋不用孔子，春秋之不幸，后世之大幸也；玄德能用孔明，玄德之大幸也，孔明之不幸也。古人所行之淑匿，与今人所行之是非，并自己所行之得失，事属已往，俱是尘世中之精扯淡，说着何为？念着何益？不说不念，则心静矣。心静便是道，今日之洒脱处，皆从先年之不如意得来；今日之不如意处，安知非异日之洒脱乎？
　　白鬓老人曰：心静便是道，可见道不远人；世人之不得意处，正高人之得意洒脱时也。参！参！
　　
　　名利
　　
　　
　　学道之未得者，皆妄念之不绝，有以障之也；妄念之不绝者，皆名利之难忘，有以牵之也。茍欲绝妄念，必先把名利照破而后可，名为造物之所深忌，利是人情之所必争。故名利杀人甚于戈矛，何也？戈矛杀人，人知避之，名利杀人，死而不悔。
　　古之有道者，多为佯狂，盖不欲人知也。今之人，但有寸长，而欲表暴于世者，陋矣！君子学道，将一切好胜逞能之心，俱都忘尽，暗暗潜修，道明德立，犹未能焉。故曰："君子之所不可及者，其惟人之所不见乎。"利之为物也，无德而使人亲，无火而使人热，无权而使人不惮其劳，无情而使人一刻不忘。使学道者见之而败德，使治世者见之而枉法。自古人心国法，多为利所害。天下有大害，藏于大利之中，而人不知，非不知也，为利所昏也。犯法之赃，犹犯病之食也。窃取时惟恐其不多，败露时惟恐其不少。一物也，何前后之异若斯也？利与害相随故也。设若见利时即思有害，而苟且之念必念可息矣。君子积德，德能润身，亦能荣身。故大德者，位禄名寿，不求而自至；小人积财，财能养身。亦能害身。故财多者，忧患恐惧，欲去而不能。
　　　　白鬓老人曰："名为造物之所深忌。"固说得好。"利之为物"以下数句，尤说得透骨透髓。商贾闻之，亦当点头，况士大夫与学道之人乎？
　　
　　色
　　
　　
　　今夫天地，一大夫妇也，能生万物。夫妇，一小天地也，能生男生女。大抵人道通乎天道，顺施之可以生子，逆取之可以成仙。古仙有曰："子要不老，还精补脑。"脑也者，诸髓之海也。淫佚之精，是诸髓之所化而出也。好色之人多患头痛，脑空是也。噫！油尽灯灭，髓竭人亡。楚馆秦楼，非乐地也，陷人之罟获也；歌妓舞女，非乐人也，破家之鬼魅也。人都怕鬼，独不怕家中有妆扮之鬼，钩人神魂；人都怕虎，独不怕床上有同眠之虎，吃人骨髓；人都怕蛇，独不怕衾中有缠人之蛇，吸人血气；人都怕贼，独不怕夜间有盗阳之贼，害人性命。色之害人也，大矣哉！非不知戒也，戒而又犯，将以为美乎！殊不思耳中有垢，目中有眵，鼻中有涕，口中有涎，腹中有尿屎，阴中有浓血，腥臊臭秽，处处不洁焉。娇娆巧媚，诈为亲爱，其实狠毒。无知愚人，为之心醉，图取片时之欢，不顾百骸之枯，败德损身，为害最大，应当远离，如避盗贼。贼劫人财尽者穷。色盗人精竭者死。
　　　　白鬓老人曰："洞宾诗云：“二八佳人体似酥。腰悬利剑斩愚夫。虽然不见人头落。暗里教人骨髓枯。”中年以后之人，尚不能深信此言，而况少年乎？而况无知之少年乎？
　　
　　事
　　
　　
　　事有不可以行诸身者，即不可以萌诸心；有不可以对人言者，即不可以告天知。就此四可不，时时检点，则近道矣。天下事机会难逢，可为者不可自诿，自诿者无功。不可为者不可强为，强为者取败。事之来也，莫不有理。君子论是否，小人论利害。人当无事时，心要常存腔子里，不可暗中妄想；有事时，心要专在理上，不可强从己见。身上事少，自然苦少；口中言少，自然祸少；腹中食少，自然病少；心中欲少，自然忧少。天下至难为者，其事有二，莫如过海、与上阵。人犹不畏其难，而有为之者。至于学道有反求即得之易，不似过海之险也；有天理自然之安，不似上阵之危也。既易且安，而人鲜有为之者，何哉？
　　　　白鬓老人曰："高明人之事多从外来，且能就事了事；痴愚人之事多由内生，偏会就事多事。"高明人事来应之以理，自然如庖丁之解牛官止神行；痴愚人事来，应之以私，自然如鹬蚌相持，渔人享利。
　　
　　物
　　
　　
　　万物之有生于无，凡人之情着于有。能究常无固难，常无其有更难。人要欲立常无之地，必主以性。主以性则未始有物，己忘而物自化，物虽满前常归于无矣。庞居士曰："但自无心于万物，那怕万物常围绕。"人有妖人，物有妖物，皆能迷人。彼岂能迷人哉？还是人自迷之也。百字碑曰："真常须应物，应物要不迷。"见物之美者，而生一爱念，此心便为他引去，即是迷了。看透一物，不受一物之迷；看透万物，不受万物之迷。金刚经曰："一切有为法，如梦幻泡影，如露亦如电，应作如是观。"天下事事物物，自有个停停当当底道理，一毫私意用不得。故曰："天下何虑？"君子就事了事而不生事，因物付物而不着物。程伊川曰："人于外物奉身者，事事要好，只有自己一个身与心，却不要好。茍得外物好时，而不知自己身与心，已先不好了也。"今夫人房舍、衣服、饮食、器皿，多耻不如人。至于学问不如人，良心不如人，却不知耻，抑独何哉？弗思甚也。
　　　　白鬓老人曰："己忘而物自化。"可见内因有己，外才有物。内己若忘，外物自化。世人弃真觅假，尚曰："予智！"
　　
　　
　　我
　　
　　
　　《论语》记孔子绝四而以无我终之，盖谓意必固皆因有我而言也，惟我无则意必固与之俱无矣。‘我’是众私之根也，无我则根断而众私不生矣。
　　今人有心制行，有一不为我者乎？不利于我，即功略盖世，见以为分外也，而弃之矣。有利于我，即升斗锱铢，裂形陨身而亦趋之矣！‘我’之为害何大也！惟无我则私化行端且忘形骸矣！有何物之累哉？遍索诸形之内，何者是‘我’？‘我’见既无，得大解脱。
　　《永嘉集》曰："无明不了，妄执为我，我见坚固，贪瞋邪见，横计所有，生诸染着，知身是幻，了无自性。"
　　色即是空，谁是我者？一切诸法但有假名，无一真实，四大五蕴一一非我，和合亦无，内外推求毕竟无我，详看‘我’字，从二戈而成，一正戈一反戈，狠浊杀生之祸皆因有‘我’而起也，故心于道者先要无我。
　　白鬓老人曰："世人所谓我，非真我也，识神之作崇耳。"昔人云："无量劫来生死本，痴人认作本来人。"又云："去后来先作主人。"若不将金钵覆住，金箍棒打死，则取经降魔，皆六耳猕猴之事未假。
　　
　　假
　　
　　
　　学道之士先要认得真假，而后可以入道矣。尝观作戏者穷通得丧、离合悲欢，外像宛然，心内坦然。彼何所得？能不动心若斯也。彼明知形象假妆，情境假作，互换互移而无损益于己也，学者观之可以悟道焉。又见提偶者手舞足蹈，恍若人形，不知者观偶观线，却不思在线有人，提而后能动，倏尔人去，偶线俱在而不能动。今夫人之形骸其偶乎？气血其线乎？真性其人乎？又见耍戏法者，变名易质以炫观者，庸愚见之目眩心惑，称为奇妙。世间一切有为法，你来哄我我来哄你，颠倒倒颠，与耍戏法何异？见之而目不炫、心不惑，则近道矣。又见挑灯击鼓，燃灯击鼓，令人齐来看影，其心与目俱随影转，丢下自己一个皮壳却不知看，及至油尽灯灭，种种幻态皆归于无，智者观之可以悟道。
　　当其无而生有也，有亦非有；及其有而归无也，无亦非无。夫何以故？缘会之“有”，“有”无自性，故言“非有”以破常见，性空自无，无显真体，故言“非无”以破断见。小而昼夜生死，大而元会运世，皆可触类而旁通矣。学道者须知一性是真，万缘皆假，一切日用养生之物皆假中之尘垢也，胡为乎与凡庸之辈争多寡，较美恶于尘垢之间哉。
　　白鬓老人曰："忧人知戏是假，学人认世为真，岂学人反劣忧人乎？"欠悟耳！言“非有”以破常见，言“非无”以破断见，二语尤精。人能参透，自然不着有无。
　　
　　境
　　
　　
　　三界无别法，惟是一心动念而生一切境也。念若不生，境自无了，及穷动念，念亦空寂。既知迷时无失，悟亦无得，以无住真心不增减，故心因境起，借心观境，见物生心，虽居山林海岛都是尘劳。人恋境，境弄人，人失其正而发狂；情逐物，物引情，神离乎舍而成痴。好境歹境总是境，境虽杳来而非有；邪念正念皆属妄，念纵纷起而亦无。勿谓五欲为乐，迷而忘返，必至伤身而伤命。
　　当知一性是真，抱之弗离，却能消魔，破五浊世变作净土，归根复命，凡身结成圣胎。三界唯心所作，何不将心先了；六尘借识而入，直要把识顿绝。赤子浑然无识，尘缘滚滚永无可人之窦；真人纯然是智，法界朗朗尽是了妙之乡。
　　白鬓老人曰："境无苦乐，从心所起。同一岳阳楼，有心旷神怡之人，即有感极而悲之客。"昔人云："神仙无别法，只生欢喜不生愁。"非道德深厚者，难以语此。
　　
　　识
　　
　　
　　本来之性，真净明妙，虚彻灵通。迥出思议之表，无异同，无分别，悟之则菩提岸，迷之则生死海。小儿未识父母谓之"朴"，能识父母谓之"痴"。痴者，心病也。见识一长发热是心病，而身随病也。由是而生分别是‘识’，领纳在心是‘受’，思念是‘想’，贪着是‘行’，汗秽是‘色’。如若降伏识神，莫如变识为智，何哉？识尝逐境而忘返，智能了境而不着。逐境不了，何智非识？了境不着，何识非智？切要而言，止此一心，放去是识，收来是智，但有分别，即堕情识，稍有攀缘，即是妄想。不知直下尽了，才得清净。
　　白鬓老人曰："小儿才识父母，已露识神伎俩。"见识一长是心病，知此病者，几人？逐境是识，了境是智，放去是识，收来是智，字字指得分明。的确可称黄帝看症，歧伯立方，其如众生之不信何。
　　
　　过
　　
　　
　　有心失理之谓恶，无心失理之谓过。语曰："人非圣贤孰能无过。"此言可以恕人，不可以恕己。籧伯玉行年五十，而知四十九年之非。予今行年八十有五，八十四年之非能尽知乎？已往之非犹且不知，近日之非未易知也，何哉？迷则执非为是，悟者见是犹非，省不止三，悟岂容再。朱子曰："日用之间知此为非即不如此，便是去病之方。若问何由能不如此？便是骑驴觅驴。"
　　学者在净修口业、身业、意业，三者而已。无口过易，无身过难；无身过易，无意过难。有志者必就难处用力速改，而后可以入道也已。
　　或问："人有罪，可忏乎？"曰："昔者所作，无大无小，内外求之，了不可得，名「真忏悔」。"又问："人有誓愿，怕犯何如？"曰："迷则说誓，悟则全无。"今试求之，誓愿安在？得大解脱。
　　白鬓老人曰："儒理去非存是，禅理是非不着。因不着，方能解脱。"
　　
　　善
　　
　　
　　善也者，太极一动所生之阳也，人得之以为性，故人性皆善。修养之家要养得阳在，天之阳生于十月纯坤之后，规中真息是也。释氏为示劝惩，说天堂地狱，善恶因报分毫不爽，必待异日与来世也。吾夫子只曰：上达下达，坦荡荡、长戚戚。
　　夫上达者日进于高明，非天堂如何？下达者沉溺于卑污，非地狱而何？坦荡荡者随在无非乐地，福谁如之？长戚戚者到处俱是陷阱，业莫大焉。盖作善作恶之时，即受福受业之时，捷如影响，不待异日与来生也。
　　或问禅者曰：天堂地狱是有是无？曰："欣怖在心，善恶成境，但了一心自然无。"或问："心如何了？"曰："善恶都莫思量。"或问："为善与学好有以异乎？"曰："无以异也。"问："其目何如？"曰："耳不听淫声是好耳；目不视邪色是好目；口不出非言是好口；心不起妄念是好心；手不取非礼之物是好手；足不踏非礼之地是好足；本尧舜之道以治其民者是好君；学伊吕之道以事其君者是好臣；学孟母择邻以教子者是好母；学曾参养志以奉其亲者是好子。"
　　又问："今之所谓修路、修庙、修来生者，果有好处乎？"曰："吾闻圣人有言曰：“自天子以至于庶人，壹是皆以修身为本”，凡舍身而曰有修者是之谓不知本。
　　白鬓老人曰：太极一动，所生之阳为性，可谓天命之谓性第一注脚。欲养此阳，又指出规中真息是也。可谓合盘托出鲜能知味，能修身内者几人，身外之修，宜乎众矣。
　　
　　梦
　　
　　
　　梦何为而作也？总是沉迷不醒，一个识神变作种种幻境。三界四相唯一梦心，梦中变异，无中生有。正作梦时苦乐身受，忽然觉来一切顿无，非觉始无，本来无故。证道歌曰："梦里明明有六趣，觉后空空无大千。"山河大地皆梦中境也；王侯将相皆梦中人也；三教圣人皆先觉人也；三教经典皆解梦书也。
　　苟知世事皆空，生死一梦，无罣无碍，名为“觉了”。昔者白云先生睡醒，金励问以世事。先生曰："两仪之下孰尔孰我？千载之中，谁兴谁亡？说者非项羽是刘邦，记者非灵君是元亮，谈者太丘悲范滂，看来都是尘土中泥涂，总不如一杯浊酒，一局残棋，一枕鼾睡，身内乾坤随我收放。"
　　励曰："先生以一睡收天地之浑沌，以‘觉’来破古今之往来，妙哉睡也！亦有道乎？"曰："有道！凡人之睡也，先睡目后睡心；吾之睡也，先睡心后睡目；吾之醒也，先醒目后醒心。目醒因见心，心醒不见世，不见世并不见心。宇宙以来治世者以玄圭封，以白胜出。出世者以黄鹤去，以青牛渡。训世者以赤子推，以录图画。吾尽付之无心也，睡无心、醒亦无心。"
　　励曰："吾欲学无心，如何则可？"曰："对境莫认心，对心莫认境，如是而已矣！焉知其它，觉来无所知，知来心愈困，堪笑尘世中，不知梦是梦。"
　　白鬓老人曰："心醒不见世，可见着境者皆在梦中。"
　　
　　神
　　
　　
　　人之真性，即人之元神也。以其灵明而莫测，妙应而无方，故名之曰‘神’、谓之‘元’者，所以别于后天思虑之神也。神来人身者生，神去离身者死。何以知‘神’来？念止神即来。何以知‘神’去？念动神即去。形者，气之宅也，气在则形不衰；气者，神之母也，气在则神不散。人为善则神聚而灵，人为恶则神散而昏，人有病则神离形而不受其苦，人有难则神先去而不当其殃。人一息不得神，则一息不至。人有三谷，其虚如谷，而神居之，故曰"谷神"。上曰"天谷"，泥丸是也。为天根，神之本宫，故神居天谷，则精化炁，炁上升，九年天宫满，而天门为之开通矣。中曰"应谷"，绛宫是也。为布政之明堂，故神居应谷则耳有闻、目有见，五官效职，而百骸为之从令矣。下曰"灵谷"，丹田是也。为藏修之密室，故神居灵谷则视者返、听者收，神气相守，而营魄为之抱一矣。
　　白鬓老人曰：“元神”二字，说得极明白，不然必认后天思虑之神为神矣。念止神即来，念动神即去，尤为下手口诀。有病则神离形而不受其苦，有难则神先去而不当其殃。非神化之人，断不能道神化之妙，世之津津论神者，何尝梦见。
　　
　　养真集上卷终
　　　
　　
　　养真集下卷
　　
　　气
　　
　　
　　凡人之气前升后降，真人之气后生前降。气之有出有入谓之凡息，不出不入谓之真息。盖凡息既停而真息自动，息之所以停者，非强闭之不出也，乃虚极静笃，心愈定而气愈微耳。其法：行住坐卧摄心归静，未来不想，既往不思，久之神与气会，情与境忘，神凝气结，只有一息腹中旋转，不出不入，名曰“胎息”。
　　此息既生，牢守虚静，练精化气，通透三关，灌注三宫，是谓“真橐龠、真鼎炉、真火候”也。《翠虚篇》云："昔遇真师传口诀，只要凝神入气穴"者，乃吾人胎元受气之初，所禀父母精气而成者，乃吾人各具之太极也。真人神依于息，深入于本穴之中，绵绵若存，无少间断，故得“专气致柔”之妙，而能观其复也。
　　太上曰："天地之间其犹橐龠乎？"人得天地之气以生，呼吸者，橐钥之机。真息者，呼吸之气也。然此真息为受气之蒂，生气之原。呼吸升降，互相迭推，与阴阳相应，刻漏相准，故曰："周天息数微微数，玉漏寒声滴滴符。"
　　或问："以真息为火，亦有说乎？"曰："非以真息为火也。火，人神也，息，乃火之橐钥也。盖橐钥绵绵不绝，即真人之息以踵也。"故曰："谩守药炉看火候，但安神息住天然。"
　　夫人之一身总是一气之周流，气通则快，气塞则病，故手舞足蹈以养其气血。此法不拘时候，得便就行，必要专心闭息，则神气充满而气易流通。仍要怒目切齿，则严密武毅而邪念自无。行此数次，而后静坐，最能除妄消病。此一段功夫大有益处，不可忽诸。
　　白鬓老人曰：仙家秘而不传者只一命功。所谓命者何？气是也。此篇既指出"不出不入谓之真息，"又说出"凡息既停，而真息自动。"盖凡息者，人生的一声，口鼻通气。所谓后天之气也。后天之气既通，必得乳食之养，少加蒙盖则死矣。先天之炁则不然，一任母腹之十月，胞衣之包裹，终不能死，其何故也？既此篇所谓腹中旋转不出不入是也。修炼之人，摄情归性，日久功深，返本还元如婴儿在母腹中一般。世之所死者，不过口鼻无气耳。今活时，口鼻已经无气，又死个什么？世之不信仙道者，皆因未明其理，未见其人耳。
　　
　　精
　　
　　
　　真人练精化气，凡人气化为精。古人比之为‘汞’，谓其最易走失也，喻之以‘龙’谓其最难降服也。学道者固守而不失焉，名曰：“筑基”。神与炁精常欲去，人但留得住，使之不去，可以长生。魏伯阳曰："凡说抽铅填汞，实是还精补脑。"
　　或问："学道之人多患梦遗，练睡固难，服药不效，如之何则可？"曰："转牵白牛，则不走矣！"
　　又问："人言玄牝立则真精固，玄牝如何立？"曰："谷神不死则立矣！"问："谷神如何不死？"曰："无欲静极，则不死矣。"
　　尝入元帝庙，见龟蛇盘纠。夫玄帝，天神也，而居北辰，人神独无所居乎？维天之所在，紫微居其所而不动，天之极立焉，造化所由生也；维人之所在，黄庭立其所而不迁，人之极立焉，性命之所由固也。故善养者将神火精水凝在一处，犹如龟蛇盘绕混成一块，再不间离，久之静极生动，真火熏蒸，金精吐艳，冲关透顶，灌注上下，此深根固蒂，长生久视之道也。
　　白鬓老人曰：无欲静极则谷神不死，谷神不死则玄牝立矣。玄牝立则真精固，真精固则永无走失之患。可见梦遗之病，皆从色心未退而起。人真能堪破色魔，一心清净，则龙不难降，汞不妄走矣。若功夫未到之人，偶有遗失之病，须用牵转白牛之法，其法不拘布帛，做一小兜，将外肾兜起，栓在腰后裤带之上，此病自免无须服药也。
　　
　　教
　　
　　
　　道是个无言底圣人；圣人是个有言底道。虽曰有言，不过以其人之道还治其人之身，非强其所难知难能也。古之教人者，便是教以圣人之道。《易》曰："蒙以养正，圣功也。"是训蒙时即以学圣望之，而学者可不以学圣自勉乎？
　　慨自孔子之道不着，而佛老之教兴，自佛老之教乱传，而邪说之风起。老子曰："修己之身，其德乃真。"舍身而言修者，假也！今之求仙佛者，往往绝人逃世以求之，彼以为有身家、有妻子、有人事皆能累人，故不能成仙成佛也，必绝人逃世以为之。殊不知仙佛之道不离身心，果能正心修身，有身家可居，有妻子可乐，有人事可以磨练，故在家亦可以成圣成贤、成仙成佛，何必弃其所甚便者，而必为其所不便者乎？
　　白鬓老人曰：说出家可以成仙成佛者，人或信之。说在家可以成仙成佛者，人不信。其何故也？皆因未真明其道，未真穷其理耳。独不思仙佛必得出家方成，难道圣人亦必得出家方成乎？何世人着相之甚也！
　　
　　学
　　
　　
　　学也者，适道之路也。圣经贤传其路引乎？后是邪教大作，其言与行果合于圣经贤传乎？但有不合焉，即为魔说。学道者只要收得身心牢固，舍身心而别处用功，便非正道。学道不是说过便罢，亦不是知道便了，必要实实的向自己心中，将一切物欲打扫得干干净净，自然合道。
　　学道之志，贫当益坚，老当益壮。或为客气所使，外物所夺，其咎不在气与物也，皆是志不立之病。只可责志，反复寻思，必见病痛处，决裂底断了，譬如抽骨换髓，涤肠洗胃，另换了一个人，破死底做上一番，何事不成？
　　圣人之心与人同耳，何独常清常静耶？此无它，只是见得真、养得定。惟性见得真，一切幻境不能迷乱；养得定，一切好物不能摇夺耳闻目见。譬如饮食日日要用，日日又要化而去之，若化去不尽，停滞在腹中，久而成病。
　　白鬓老人曰：世间学者如牛毛，大约非名即利，名利之外如此好学，如此用功者，几人？故吕祖云："天涯间说人寻我，走遍天涯不见人。"诚哉是言也！
　　
　　知
　　
　　
　　学莫先于致知，致知在格物，必学了思，思了学，至于豁然贯通，则知至矣。知至则意诚心正，可次第而得知矣。学者识见有限，天下义理无穷，故有所知，必有所未知。及知其所未知，更有所未知，故诗人有如切如磋之喻。
　　人非无知也，而真知为难，人之于珠玉也皆欲以手执之，以怀藏之。何哉？盖真知其为宝也，学道者如是真知，不患其不力矣。人之于砒刀也，皆不敢以舌尝之，以身当之。何哉？盖真知其能伤人也。去恶者如是真知，不患其不净矣。
　　人心本明，只为物欲所蔽便昏了。若知是物欲所蔽，便是明处，紧紧着力主定，今日去些，明日去些，忽生忽灭，汝知之乎？知而能照则可不生不灭，至于不生不灭，则心定而性尽矣。汝今之一气，一出一入，汝知之乎？知而能依则可以不出不入，至于不出不入则气全而命立矣。
　　白鬓老人曰：今日论知、行，多云知易而行难，殊不悟所知者皆圣贤之枝叶、皮肤耳！真精髓、真命脉，曷尝容易知哉！人若真知，必肯真行，其不肯真行者，仍是假知。
　　
　　行
　　
　　
　　知、行，原是合一之功。常常保得知在，便是能行，若一刻不行，便是一刻昏了。君子以身体道，凡身之所在即道之所在。是故行有行功，立有立功，坐有坐功，睡有睡功，随在无念，随在是功。凡有行不来底，只是知不真，知理果真，自然乐于循理，故曰："学不厌者知也。"若见理未真而勉强果行者，意气能有几何？至于意尽气弛，自当行不去了。
　　时当晚夕，此君子晏息之时也，随当收敛神室，抱一弗离，故无世情缠绕，亦无玄妙道理，乍同死人，始可谓大休歇。至于梦寝无颠倒，而后见主敬之功。迨至来朝，此君子日新之时，也随当蚤起，日求其所未至。有人一己百、人十己千之志，积日成月，积月成岁，不论三年五载，而学不至于圣人者，未知有也。瞬存息养，功无间断于俄顷，日就月将，学有缉熙于光明。
　　或问："天理如何全？"曰："必得时时存养。"又问："人欲如何净？"曰："只是日日消磨。"人皆有良知良能，然良知贵致，良能贵充，致而充之，在于勤学好问而已矣。
　　吾人真性灵而最神，念动即飞，不见其形。若欲留之，须察其宗。机常在目，宅安于心，心常清静，神水归根，久生至宝，渐渐充盈，周流上下，遍体生春，练己纯熟，对境忘情，采取灵药，用阳制阴，养成圣胎，号曰"真人"。
　　白鬓老人曰：常常保得住，知便是行。此一语非透重关者，不能道破，至论晏息日新，瞬存息养，日就月将，天理必时时存养，人欲当日日消磨，尤为十二时中忘不得之注脚。
　　
　　言
　　
　　
　　圣贤言语都是实事，依而行之，可以修己，可以治人。凡看书必要要看通彻，体认在自己身上，才有得力处。大学下手功夫，全在「格物致知」。看佛经一藏不如玩《心经》一卷；玩《心经》一卷不如解「观自在」三字。《道德经》五千言，其要全再"虚心实腹"四字。
　　凡人之患，在好言人之是非；学道之患，在好执己是。予尝自警曰："先年所学多知多能，近日所作，或诗或文，检点起来都是心病，今急要去。默而搜寻，天下治乱付诸罔闻，人间是非置之不论，憨憨傻傻，兀兀腾腾，万物无有，三际皆空，尘缘断尽，神气归根，大道已了，何必寻人？言言实践，句句相应，来日有限，切莫因循。言行相顾，圣人称其君子；予能言而行不逮，圣人讥其为朽木、为粪土。"
　　或曰："子，儒者每引佛语，何也？"曰："今之儒者名利熏心，专格虚文以干禄位，偶有厌世离尘者出乎其间，不思明德新民是何物？知止能得是何事？往往悖儒而求仙佛，不知吾儒之所谓圣，即玄释之所谓仙佛也。予若以佛老之语为异而不言，彼必以予未知伊之妙，彼且争立门户各建旗鼓，纷纷纭纭未有已时也。"
　　白鬓老人曰：每见世人观书如市中驰马，大段落尚不能分明，而何敢叩其精细乎？何敢望其领悟乎？古人云："书读千遍，其意方见。吁！一味匆忙，虽涉猎五车何益？
　　
　　省察
　　
　　
　　省察者，省察我之心。一日十二时，几个时在内，几个时在外？如是之人自有得力处。
　　昔有陈烈自察其心，用黑白二色豆以记之，起一善念取一白豆置于盘中，起一恶念，取一黑豆置于盘中。初则黑豆多，继则黑白相半，久则白豆多于黑豆，又久则纯是白豆无一黑豆，又久则白豆亦无。如此拙法，亦有可取者也。
　　省察即是觉照，克治即是改过，存养即是主敬。大道虽无修无证，尘情要日消日磨。人只一个心，要在内者是谁底心？忽然走在外边又是谁底心？察得分明，而后可以进修。
　　省察要细心，克治要果决，存养要宽裕：此三样功夫日日要用，至于无功可用则成矣！或谓不假施功，顿超彼岸，此在上智，容或有之，不敢谓人皆可能也。
　　白鬓老人曰：此三样功夫，即圣门口诀，有志希贤希圣者，勿忽！
　　
　　敬
　　
　　
　　本性灵光无有生灭，亦无增减，虽锢蔽日久，灵光一耀，可以灭千恶而生万善。但保得灵光常在，与圣人何殊？或问："如何保得灵光常在？"曰："必也敬乎！惟敬则保得灵光常在。"
　　戒慎恐惧固是敬，兢兢业业亦是敬。敬则不生妄想，不随昏住。允矣存心之要，修己之法乎。自古圣人以此传心，今夫人正衣冠，净思虑，自然生敬。敬只是主一，主一则自无邪僻矣。
　　心者，身之主也。敬者，心之至也。今夫入庙而生敬者，为有神像在上耳，却不思自己身中有个真真底鬼神在里面，慢不知敬，独何欤？程明道曰："某写字时甚敬，非是要字好，只此是学。"
　　程伊川曰："周先生说一者无欲也。寻常人如何便是无欲？只在敬字上步步捱去执持得定，只如此下手用功，时时惺惺，莫令昏昧，一二日便可见效。"
　　规矩，方圆之至也；准绳，平直之至也；人而左规矩、右准绳，人之至也。规矩准绳者礼也，礼以敬为本。国无礼则盗贼起而丧其国；身无礼则情欲胜而丧其身。
　　白鬓老人曰：朱子解敬字，谓主一，毋适褚事能主一，则心专而神住，游思妄念，自不能起。道家谓之抱元守一，禅家谓之不二法门。
　　
　　克治
　　
　　
　　圣人有言曰："为学日益，为道日损。"夫损者，损过以就中也，损末以还本也。损人欲而还天理也。
　　凡去私欲必先克己，克己如克敌，必先知敌之所在而后可以进兵，直捣其穴而焚其巢，使无遗类，才得太平。
　　自治宜严，如农夫之去草，必先去其根而后无复生之患；省察如缚贼一时不可放松，克治如杀贼必须一刀两段。攻人欲者必如此而后成功。
　　克治者去其所本无也，须知本来自无，非克治而后无也。存养者保其所本有者，须知本来固有，非存养而始有也。
　　白鬓老人曰：初进步入必得如此克治，如此加工，方是真学道底人，将来可望其成，否则悠悠忽忽，朝勤暮惰，虽到老来，亦是途中汉耳。
　　
　　止
　　
　　
　　《易》曰："艮其背，不获其身。行其庭，不见其人。"人心之所不能静者，皆欲牵之也。夫人一身皆动，惟背不动。一身皆有欲，惟背无欲。故文王教人当「止心于背，」不获其身者，忘我也。忘我则生欲之根绝矣，是静而止也；不见其人者，是忘人也，忘人则可欲之事泯矣，是动而止也。试思民止邦囗，鸟止邱隅，夫物各有当止之所也。而况于人心乎？程子曰："人心必有止，无止则随物是听，何所往而不妄也。止有二义：一是安住于此而不迁也；一是断绝乎是而不复也，二义相须，入道之方也。
　　白鬓老人曰：不获其身，是无我。不见其人，是无人。可以见文王当日已有无我、无人之指趣，岂必待佛入中国而后有无我、无人之论哉？
　　
　　观
　　
　　
　　夫人起得身来，终日营营，绝不知此心去向，或有知存者，又多用强制，强制则反伤其心。《阴符经》云："火生于木，祸发必克。"者此也。人心至活而神，当平其性，顺其机以养之，不令一毫放逸，一毫勉强，一毫间断，始可谓之养心之法矣！孔子所谓“止于至善”，老子之“似或存”，释之“观自在”。
　　盖人之神在心，而心之机在目。目用在内而心即随之在内，故目观自在。观者，反观也；自在者，心自在也。人若反观久之，不但心在而心竟定矣！神气一定，恍若初醒，真如天地交泰，其妙有不可尽言者。《心经》曰："吾从无量劫来，观心得道。"
　　今夫日落室内，此暗不知从何而来，及点起灯时，此暗不知何处去了。要知灯无逐暗之理，暗无畏灯之情，此有彼无，毫不费力。灯明可以喻“觉照”，暗可以喻“无明”。
　　应观过去诸法恍惚如梦，现在诸法迅速如电，未来诸法黑暗如漆。又观世间一切有为之法须臾变坏，历劫以来受过无限苦恼，宜速远离。行住坐卧皆应止观双行。止是“寂静”，观是“惺惺”。
　　或曰："如何是明心？"曰："虚心是明心，四相俱无，万法皆空。""如何是见性？"曰："率性是见性，不识不知，顺帝之则。"
　　白鬓老人曰：孟子云"学问之道无他，求其放心而已。"《易》曰："成性存存，道义之门。"可见人之一心易放难收，学问吃紧处在此，功夫下手处亦在此。若能刻刻回光返照，小则见性明心，大则成佛作祖，了心经谓观心得道，并非虚语。www.taoismcn.com
　　
　　存养
　　
　　
　　“存养”二字原不相离。若不能存，养个什么？存其心便是养性。未发要存养，已发要省察，私意要克治，克治毕又要存养，三者递相为用，一刻不可间断。
　　存心非是用力把持，只要清心寡欲便是存心。须知此心觉即来，不觉即去。必如之何而后能常觉，常不去乎？只在熟之而已。尝见养山禽，非家中物也，只为养的熟了，放之亦不肯去。况心是我心中故物，养之果熟，岂尚有肯去之理乎？
　　朱子曰："涵养本原之功，诚易间断。然才觉断，便是接续处，只要常自提撕，分寸积累将去，久之自然接续，打成一片耳。"
　　精气神得其所养而长者生，失其所养而消者死。试察一日之间，得其所养而长者几何？失其所养而消者几何？则生死可以自知，而无用卜为度也。学道之功要一日密似一日，一时密似一时，久之自熟与道合一矣！
　　白鬓老人曰：人能反观则神气全归于内矣。神气既归于内焉有不却病延年之理乎？邱祖语录中，谆谆以此引人入道，其如不遵不信何？存养功夫难得熟，熟则打成一片，在儒谓之即心即理，在释谓之即心即佛，在仙谓之与道合真。世之半途而废者，总为心生，心生功有间断，西游记到九十七八回才敢说猿熟马驯，吁！熟岂易言乎？
　　
　　戒
　　
　　
　　夫人自有生以来至于今日，皆以情欲用事，习染已深，一旦求得清净，事非容易，故必以持戒为先。
　　持戒者须净修三业，三业为何？身、口、意是也。不杀、不盗、不淫是净修身业；无妄语、无绮语、无两舌、无恶口是净修口业；除贪、除瞋、除邪念是净修意业。
　　视听言动如颜子之四勿，是持戒之至也；克伐怨欲如原宪之不行，是持戒之粗也。子谓："君子有三戒。"盖谓君子常存戒慎之心，一生不为血气所使也。
　　又曰："君子有九思。"盖谓君子之心常惺惺，不用持戒而自无不戒也，《楞严经》曰："摄心为戒。因戒生定，因定生慧。"
　　白鬓老人曰：净修三业，是禅门之戒，四勿九思，是儒门之戒，初学之人不得不刻刻尊行，到家之人不得不椿椿扫却。
　　
　　定
　　
　　
　　定性书曰："所谓定者，动亦定，静亦定。"与其是内而非外，不若内外之两忘也。两忘则澄然无事矣，无事则定，尚何应物之为累哉？心本欲定，不能定者，念实累之矣！若止念存心，无所以乱此心者而心自定矣。
　　云门曰："初禅念住，二禅息住，三禅脉住，四禅灭尽，入乎大定。"须知定中之道有三焉：一曰天生定，谓本性寂然原自不动；二曰修成定，谓涵养纯粹，自性澄澈；三曰宇泰定，谓虚心顺理，行所无事。
　　庄子曰："宇泰定者发乎天光。"古之得道者以恬淡养智，智生而无以知为也，将睡犹未睡，世事无所知，身心寂不动，便是三昧时，在因谓之“止观”，在果谓之“定慧”。
　　白鬓老人曰：两忘即颜子之坐忘也，能到两忘，何愁不定？
　　
　　慧
　　
　　
　　《语》曰："人心如水。澄清之可照须眉，但一桡之天地易位。"须知慧中之道有三：一曰人空慧，谓了悟无生、无我、无人；二曰法空慧，谓了褚阴诸法，缘假非实；三曰空空慧，谓了境智俱空，是空亦空。
　　初修定者忽发神通，或知宿命过去之事，或知异日未来之事，或得他心智，辩才无碍。此无他，我儒所谓“至诚之道，可以前知”者，此也。
　　学道至此，多有贪着世间名利恭敬，俱属有漏，神气因不能固，多致尸解，须急弃之，有漏之法虚妄故也。《道德经》云："俗人昭昭，我独昏昏；俗人察察，我独闷闷。"
　　白鬓老人曰：水澄可鉴须眉，心澄可了生死，澄到无我无人处，便是生死不相关之地。鬼神窥不破之机，故曰："极乐世界"
　　
　　诚
　　
　　
　　一部中庸，皆言“诚”也。择善固执，求诚之事也；参、赞、位、育，至诚之功也。至诚之谓圣，天道也；存诚之谓贤，人道也。法天始能成人，尽人可以合天，故曰：及其成功一也。
　　天之道惟诚，故能生万物；帝王之道惟诚，故能化万民；圣贤之道惟诚，可以备万善。慎独致曲，是日用间求诚最紧要的功夫。至诚可以动天地而格鬼神。
　　盈天地间，无处不见鬼神。人虽不见鬼神，未尝不见天地。夫鬼神者天地之灵，天地者鬼神之迹。君子畏天命即所以畏鬼神也。世之人敢为不善者，只畏人知，不畏天知。畏人知者伪也，小人也。畏天知者诚也，君子也。
　　白鬓老人曰：儒家去尽虚伪，则为至诚，至诚者，圣人也。道家炼尽阴私，则为纯阳，纯阳者，真人也。殊不知诚即真也。真即诚也。昔人云："天下无二道，至人无两心，"诚哉是言！
　　
　　孝
　　
　　
　　孝也者，百行之本，万善之源也。立身行道终身之孝也，服劳奉养一时之孝也。
　　古语曰："父母全而生之，子全而归之，一举足、一开口、一动念不敢忘父母，无辱身丧心羞亲之失，可谓孝矣！"我尝曰：天地全而生之，人全而归之，一举足、一开口、一动念不敢违天地，无辱身丧心逆理之失，可谓仁矣。父母者，一家之天地也。孝子事父母，如事天地，父母爱之，喜而不忘，父母恶之，劳而不怨，天地者，万物之父母也。人事天地当如事父母，富贵利达，处之而不踰其则，贫贱患难，受之而不失其正。
　　或问曰："父母既没，何以行其孝也？"曰："子之身父母之遗体也，谨守之而不失，即所以事父母也。人之性天地之降衷也，培养之而勿丧，即所以事天地也。"
　　白鬓老人曰：人能成圣，则人称其亲为圣父圣母，人能成仙则人称其亲为仙父仙母，人能成佛，则人称其亲为佛公佛母，人若庸碌一生，吾不知人如何称其亲矣。
　　
　　德
　　
　　
　　今世之人得道者鲜矣！非道之难得也，知之未真，守之不固也。人德之功自诚意始；崇德之功自诚意始；修道之功自迁善始。
　　圣人有言曰："含德之厚比于赤子。"夫人之初谁非赤子哉？惟能去净习染，还我赤子之初，圣人之德如斯而已矣。
　　君臣、父子、夫妇、昆弟、朋友，此五者天下之达道也，舍此五者而言道，外道也。智、仁、勇三者天下之达德也，舍此三者而言德，悖德也。
　　古人一怒而安天下，我今以一怒而安斯心，可谓大勇也。尤贵智以助之，仁以成之。智则觉而不迷，仁则纯而不杂，三者备可谓至德而成，大道始凝矣。
　　子曰：“据于德。”据者，固执之谓。惟固执，则一得永得而弗失之矣。久则熟，熟则化而为仁。
　　白鬓老人曰：朱子曰："德者，得也。行道而有得于心也。吾人平日须当痛自检点，果有真知乎？果有真传乎？纵有所闻所见，不过浮浮泛泛而已矣。有则更当勉之，无则自问安乎？
　　
　　仁
　　
　　
　　仁者，人也。人而不仁，欲成真人，无有是处。吾谓儒之所谓仁，即佛之所谓“舍利”，仙家之所谓“金丹”也。心者，仁之舍也，仁者，心之主也，但将此心打扫干净，随觉元气复来，四体百骸无不充畅，旋视万物同一自得之象，故曰："一日克己复礼，天下归仁。"
　　为天地生生之理具于人心，谓之曰仁，取其能生故也。果核之实亦谓之曰仁，亦取其能生故也。人何不将此生生之理存养于心哉？吴临川曰：“仁者寿”，吾尝持此观天下之人，凡气之温和者寿，质之慈良者寿，量之宽宏者寿，貌之厚重者寿，言之简默者寿。
　　盖温和也、慈良也、宽宏也、厚重也、简默也，皆仁之一端也，其寿也宜矣。临川论有仁之一端，尚且能得寿，若并五者而俱有之，其寿之长也不问而可知矣！仁者乐山，夫山之为物也亘古不迁，是凡物之有寿者莫若山也。山能常静，仁者常静，静则神凝气结，精满形固，岂有不寿者哉？
　　白鬓老人曰：颜子问仁，孔子教之以克己复礼，行干之道。令其一刀两段，即禅家所谓顿教也。仲弓问仁，孔子教之以居敬行简，行坤之道。令其循序渐进，此禅家所谓渐教也。自关里已用此义教人，又何待南能北秀，始有顿渐之殊哉？
　　
　　静
　　
　　
　　周子曰：圣人主静立人极。夫极者，人之大中也。圣人主静，非以静为善而故主之也，是万物无足以扰其心，不求静而自静也。今之求静者未得真传，皆曰：“紧锁心猿，牢栓意马”，至于栓锁不住，遂谓此心终不可得而静也。殊不思此不致知之过也。致知则明，明则见得天下之理都是停停当当底，一毫私意着不得，此所谓知止而后有定，定而后能静，静而后能安也。外忘名利则身安，内忘思虑则心安也。
　　人皆曰：“身安便是福”，我则曰：“心安便是道”。慧可见达摩曰：“其心未安，乞师与安，”摩曰：“将心来，与汝安。”可曰：“觅心了不可得。”摩曰：“我与汝安心竟。”其诀曰：三际求心心不有，寸心觅妄妄原无，妄原无处即菩提，是则名为真得道。
　　告子之不动心，是不得勿求，遗弃而不动，后世枯槁之士皆告子之流，非见道者，谁知其谬？
　　白鬓老人曰：人能内忘思虑，外忘名利，则主静工夫，不待言矣。若思虑未除，名利未断，纵静片时，焉能长久把捉与自然，看破与未破，毫厘之分，天壤之异。
　　
　　乐
　　
　　
　　乐莫乐于得道，士庶得道，其乐过于王侯；苦莫苦于失道，王侯失道，其苦大于乞丐。一日学道一日快活，日日学道日日快活，终身学道终身快活。学道原是安乐法门，是以圣人学之不厌。
　　周茂叔教二程氏寻孔颜乐处，是乐也在各人身中，反寻之而自足。孟子谓君子有三乐：一曰天伦之乐，二曰性份之乐，三曰名教之乐。其乐在天与人者，我不得而必之，其乐在我者，胡不自尽焉？
　　今夫人有不为人役者乎？有不为物役者乎？有不为形役者乎？人能去此三役，则可与之言乐矣！尝见茫茫之人筋疲力尽，但得放下，便觉快乐。学道之人若能放下，其乐倍于世人万万矣！
　　先年予尝盛暑远行，见老者坐于凉树之下，以为极乐矣。予今闲暇坐在凉树之下，不见乐处。何哉？先年以劳视逸，故若是耳。意者贫之视富、贱之视贵，皆若是乎？为人只可素其位而行，故能无入而不自得焉。凡愿外之心俱属无益，一切攀缘业债是非功过，皆由此愿外之一念起，可不慎哉？
　　白鬓老人曰：学道为安乐法门，人多目之为苦，名利是极苦之事，人反视之为了，慧眼与肉眼原该有如此之异。
　　
　　太极
　　
　　
　　太极者，两仪之祖也。两仪者，天地之祖也。天地者，万物之祖也。用祖炁以修身则固，取祖炁以书符则灵。太极在吾人是谓玄牝，乃真精妙合，自然而成，是神气之根而性命之窍也。大要在观天之道，执地之行，二者尽之矣！一阴一阳两者配合，天地之道也；日月运行昼夜交光，天地之行也。故曰天地位设而易行乎其中矣！
　　易，谓坎离是也，圣人知其如此，故以乾坤为鼎器，以乌兔为药物，其中消息盈虚之数，则又准之以火候。《阴符经》曰：日月有数，大小有定，神明出焉，圣功出焉。总而言之，盗机逆用，尽之矣！
　　天地既判，日月运行，照耀交光，而造化生焉。日月者，天地阴阳之精神也，于卦为坎离。离中之阴是为乌精，坎中之阳是为兔髓。丹法以乌兔为药物，不过是识五脏之精，盗其机而逆用之耳。
　　是药物也，生产有时节，采取有铢两，颠倒有法度，其要在于月出庚初，铅生癸后，日月交光，阴阳和气，自然而成，故丹之为字像日月。或问：何谓金液还丹？曰：以其既失而复得谓之还，以其采取水中之金，合以己汞而成，谓之金液。
　　白鬓老人曰：太极在天为理，在人为性，两仪在天为气，在人为命。其实理外无气，气外无理，可见性命并非在两处，修性即所以养命，犹实腹即所以虚心也。
　　
　　中
　　
　　
　　古圣相传只有一个“中”字。不偏不倚，“中”之体也；无过、不及，“中”之用也。尧曰："允执厥中。"夫执“中”，兼动静而言也，静则执此“中”以存心，动则执此“中”以应事。允者，信也，有因时随事自然执“中”，无一毫勉强间断之意。
　　舜曰："惟精惟一"。灼见元微曰「精」，始终不二曰“一”。言人必有惟精之见，惟一之守，而后可以执“中”。允字内已赅此意，恐人不解，故益明言之。
　　人心惟危，道心惟微。有念，人心也。无念，道心也。言人心易炽，道心易没也。此言危微之机以惕人，欲人慎乎执“中”也。
　　李延平危坐终日，以验夫喜怒哀乐未发以前气象何如？而求所谓“中”也。如是者久之，而知天下大本，真在乎是也，故曰："学问不在多言，但静坐澄心，体验天理，天理若见，人欲之私皆消退矣！"
　　李清庵曰："此“中”非中外之中，非四方之中，又非在中之中，念头不起处是也。"《易》曰："圣人以此洗心，退藏于密。"
　　白鬓老人曰：念头不起处，谓之“中”。清庵此语可谓画龙点睛之手。延平先生终日危坐，以验夫喜怒哀乐未发以前气象，正是允执厥中，日久功深则人欲变为天理，妖精尽化如来，功夫全在洗心退藏。
　　
　　学圣
　　
　　
　　古人有言曰：人皆可以为尧舜。尧舜是天生底圣人，汤武是学成底圣人。老君曰："我非圣人，学而能之。"或问周茂叔曰："圣可学乎？"曰："可！"曰："有要乎？"曰："有！"请问焉！曰："一为要，一者无欲也。无欲则静虚动直。静虚则明，明则通；动直则公，公则溥，明通公溥庶矣乎！"
　　学道便是学圣人。道我固有不从外来，圣非绝德可学而至。吾人之性与圣人同，能尽其性便是圣人。学举业者能中举人，人皆知之；学圣人者能至圣人，胡不知也？
　　吾夫子信己可以为圣人，故学而不厌；见世人皆可为圣人，故诲人不倦；欲以圣人之道化天下，故周游列国；欲以圣人之道教后世，故删述六经。儒者之所谓圣，即僧道之所谓仙佛也。
　　佛者觉也，仙者山也，此古来命名之义也。予相佛一字更有说焉，佛字从人从弗，弗者不也，有不为人欲为义焉。人而能为人之所不为则可以成佛矣！仙字从人从山，山者静也，有常定常静之义焉。人能如山则可以成仙矣！
　　放下便是佛，提起就成仙，如何能作圣？惟一无二三，看来儒释道皆以无欲而成。彼有所贪而为之者，百无一成。
　　或问：欲学圣人，其如习气难除何？曰：惟不肯除是以说难，若肯除之，刻下即休。何也？一切习气皆是虚妄，心迷似有，心悟则无，非悟始无，本来无故。
　　白鬓老人曰：道我固有，不从外来；圣非绝德，从学而至。此四语可以开圣门之堂奥，长学者之精神，孟子生于孔子百年之后，愿学孔子，所以至今人称孔孟。
　　
　　坎离
　　
　　
　　或问：《易》有八卦，求道之人多言坎离，何也？曰干阳坤阴，南北相对，此先天之体也。干阳一动，便是歪风，故干之中爻，直入坤之中而止，则干成离，坤成坎矣。夫南北者，天地之两枢也，先天卦位，本乾坤所居，今退处于无用之地，而以坎离代之，则后天之用行矣。
　　坎之真炁化而为铅，即天一所生之水也，离之真精化而为汞，即地二所生之火也，故男得其精用精者化，故顺成人，女得其炁，用炁者昌，故逆而成仙，以先天未扰之真铅，制后天久积之真汞，则相爱相恋，如夫妇子母之不忍离，皆自然而然，有不知其所以然者。
　　离为日，日秉阳精而离之中爻，却是阴，是阴藏于阳之宅也，其在人也少阴之数八，男子得之，故二八而真精通，少阳之数七，女子得之，故二七而天癸至，岂非阳得阴数，阴得阳数，而互藏之义，因以见之哉。故人欲求道，必得坎中阳爻复入离之中爻，然后可以复干象而还大道也。且夫阴中之阳以动为主，故取坎之期，惟慎其动，阳中之阴以静为主，故填离之后，致养于静。
　　白鬓老人曰：用精者化，世人皆知，用炁者昌，人皆不知。以先天未扰之真铅，制后天久积之真汞，此二语泄一部《悟真篇》之秘，得诀者自知。取坎之期，惟慎其动，填离之后，致养于静，尤为要紧口诀。
　　
　　开关
　　
　　
　　人身之中，有任督二脉，当其在胞胎中，其脉常运未尝间断，神气混合以通先天，及其胎分蒂绝，其脉遂分而为二。任脉主阴，起于承浆，而终于长强；督脉主阳，起于会阴而终于人中。阴阳不交，前后间断，泥丸不能与丹田相通，丹田之气，不能与尾闾直透，关窍不通，化机无本，以禀气之浅深为寿命之修短，自其生之时，已定其死之日矣。
　　古先达人，得跻长生者，盖有周天升降，河车运转之法，使二脉相接循还无端，三关开通周流不滞。其诀：于子前午后，盘膝端坐，四门外闭，两目内观，湛若止水，寂如空室，未来不想，既往不思，心不生灭，气不出入，调息良久，注想丹田，守气勿散，才觉丹田气动，即将鼻息紧闭，下腹微协以意，气通尾闾。尾闾通即将谷道轻提，舌拄上腭用意并提，徐徐运上泥丸，泥丸气达是谓还精补脑，少焉化为甘露，从鹊桥而下，即将舌放自然会咽开通，用意轻轻送归元海，此为一度。如此三百六十为一周天，行之日久，自然气机流转，骨节疎通，三关渐开，二脉寻后泛曹溪路，有感即通，入众妙之门，元精不走了。此一节即可长生，至于抱元契虚，脱胎神化，别有妙乘实从此权舆也。
　　白鬓老人曰：调息功夫，一旦伏住，后天之气积气开关。自然反回先天路径，所谓寻着来时路也。
　　
　　就正
　　
　　
　　孔圣曰："君子食无求饱，居无求安，敏于事、慎于言，就有道而正焉。"君子心专力勤，可谓学得其宗矣。犹必就正有道者，非过谦也，是求益也。真有见夫天下之道理无穷，一人之学问有限，是故大舜圣人也，犹必好问而好察迩言，舍己从人，乐取于人以为善；颜子大贤也，以能问于不能，以多问于寡，有若无，实若虚。
　　自古以来，圣不自圣所以成其为圣，贤不自贤所以成其为贤。今人不然，自称遇师而不察师之真伪，自称闻道而不察道之深浅，误入旁门，盲修瞎炼，终无一成。彼认假为真，执迷不悟，即有怜其误而告之以正道者，彼亦不信也。
　　《易》曰："一阴一阳之谓道。"仁者见之谓之仁，智者见之谓之智。今世诸家谈道者皆仁智之见，求其本末兼该、上下俱尽、性命双修、道明德立，必待笃好之士。常怀就正之心者，始可与言道也已。
　　有道之士可以成己成物，可以泛应曲当，譬之洪钟大叩大鸣，小叩小鸣，不叩而鸣则人以为怪钟矣！叩之不鸣则人以为废钟矣！故有道之士因人而施，不至失人，亦不至失言也。
　　或问："而今世上纵有慕道之士，其如有道者之难遇何？"曰："世上经书皆有道之所留也，就经书而就正者，但得不悖，其教我者不亦多乎？"
　　白鬓老人曰：就有道而正焉，非己有道焉能知人之有道？况道有大小之不同，邪正之过异。己有正方知人之正，己无邪方明人之邪。若一味皂白不分，逢人求教，其不入于旁门外道者，鲜矣！
　　
　　跋
　　
　　
　　余尝谓："大修行人必得学禅家参悟，用道家功夫，敦儒家品行。其何故也？"人不学禅家参悟，则心性不能明彻；不用道家功夫，则神气不能相抱；不敦儒家品行，则必至好奇尚怪，惊世骇俗而后已。是本欲学仙、学佛，反成魔王妖孽。试看往古今来，得正道而行成者故多，入于傍门而丧身失命者，亦复不少。故邱祖云："试叩禅关，参求无数，往往到头空老。"又云：磨砖作镜，积雪为粮，悮了几多年少！吁！世有躬行深造者，必能默契余言。
　　丁末花朝日，白鬓老人再笔。
　　　
　　
　　
　　
　　
　　
