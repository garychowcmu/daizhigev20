杂 纂 续[宋]王君玉撰
　　奴婢相
　　添瓶满。挑灯长。
　　放物当路。翻着衣裳。
　　报卓子高。吃干饭。
　　疾睡着。剪烛短。
　　凡恶
　　裹假紫头巾。系古样腰带。
　　沥酒作咒。谈话眨眼。
　　吃猪脏夹子。着绣鞋。
　　敲卓子唱《文序子》。说大官是亲情。
　　好看相扑。马上扠手祗揖。说着大官后扣头。
　　易图谋
　　邻舍猫儿。小儿手中物。
　　卑官古画。上元夜出军水口。取债人物业。
　　难奈何
　　恃宠婢。有钱恶妻。
　　咬人马。破活鲇鱼。
　　被里狗蚤。解隐形贼。
　　不识羞
　　下第后人入期集院。新女婿浑身着新衣。
　　被妓女不采后，强门前过。假低价物作贵价。
　　赌输夸口。不请唤来掇坐。
　　夸妓有情。边臣添兵权。
　　夸妻端正。酒食店留得笔帖。
　　不济事
　　将女嫁内官。仕赌掷浑花。
　　饭后请吃茶。持斋日作客。
　　打杀人后戒酒。无钱断赌。
　　大斧伤人手摩挲。临死许修善。
　　断案了赦到。船行借得鞍马。
　　酒尽伶人来。临老了及第。
　　落解后试官道好程试。  临渴掘井。  江心补漏。
　　暗欢喜
　　丈夫商贩远归。赌钱札地位多一。
　　卖棺闻人病重。同行拾得遗弃物。
　　少男女闻女使怀妊。举人荐缄，缄达试官。
　　磨勘选人横门，逢见院子点头。
　　不得人怜
　　卒死虔婆。钉手劫贼。
　　偷食猫儿。咬人犬子。
　　不孝义儿。别人家丑孩儿。
　　使性气乞儿。不成器子弟。
　　趁不得
　　步行寻下水船。惊马脱笼。
　　伴病起人吃饭。与村乐官合曲。
　　少经纪后课钱。捉鸡猫儿。
　　班行与文资磨勘。醉汉蹴踘。移日照人影。
　　无凭据
　　山县更鼓。选人改官。
　　秀才应举。低手围棋。
　　醉后许物。牙郎说咒。
　　初学卜人断祸福。不封底锁。
　　托鱼雁传书。无神通庙里杯筊。
　　子女岁数。买妾问来历。
　　不数料
　　恶文章嫌科名低。老汉恨妻丑。
　　嫌举主不才。不解作客叹沉滞。
　　老子弟争行首。恶札人爱使笺纸。
　　客作儿嫌人家茶饭。大将妻要人呼县君。
　　巧人作事拙人不伏。押君借差嗔人不唤使。
　　低棋人要与国手下棋。  牙校使人双控马。
　　丑妻恨夫要娶妾。下贱人呼人表德。
　　爱便宜
　　不取钱官人贱买物。赌钱输人稍着。
　　共吃果子拣大底。骑别人马远出。
　　好使短陌钱。将生铁博针。
　　共卧把自己被在上。寄槽养马。
　　将虾钓鳌。畜养母狗雌猫。
　　过不得
　　出敕限灾伤状。赁房欠房钱。
　　鞋线穿绣针。夫妻反目。
　　狭巷骑马逢车子。临渡无船。
　　省试落韵。逢大官节。
　　谒上官被虱嘬。暑月酣睡被蝇扰。上司不喜。
　　难理会
　　波斯念《孔雀经》。醉汉寐语。
　　杜撰草书。两人拽斜说话。
　　古篆碑额。抽乱茸线。
　　经纪人市语。短舌人骂詈。
　　欠债无有约。哑汉做手势。
　　远从兄弟服纪。大官侵占人田土。
　　不识迟疾
　　急如厕说葛藤话。留未食人吃茶。
　　唤老娘逢人请召。留走马天使还赌赛。
　　判状救火。告抢妻女依日期。
　　发救兵须拣吉日。发仓赈饥待奏报。
　　冷淡
　　念曲子。说杂剧。
　　吃素冷淘。斋筵听说话。
　　军下人戏。无妓逃席。
　　村伶打诨。吃水晶鲙不用醋。
　　不识好恶
　　失火处乞麸炭。岸上看人溺水。
　　看斩人赏侩子好手。投事望人遗表。
　　贫子去灯心皂荚铺上乞钱。养蚕处乞僵蚕。请举子明年教学。
　　左科
　　郑州出曹门。上厕回嗽口。
　　应举下第授借差。下汴寻上水船。
　　唤人父作大人。唤自己作足下。
　　丈母牙痛，灸女婿脚根。问人及第，道甚年上叨忝。
　　好杀合
　　老妓嫁富商。曹司出职。
　　应五六举，进士高等及第。猛将成功。贪官致仕。
　　琅珰
　　没折合襟剧。拖白举人。
　　刹竿上幡。侯白船家。
　　逃走带料。村妓唱长词。醉汉裩裆。
　　恶行户
　　暑月仵作家。世代劫墓。
　　行法刽子。屈曲赁房。
　　少思算
　　低棋趁手下。无钱挟妓。
　　荒唐举人逞俊。痴儿使爷钱。
　　借钱当赌。秀才不读书。
　　不相称
　　水手淹杀。夫子逃学。
　　师巫魇死。县尉着贼。
　　知班失仪。孝服上着银带。
　　草屋上安兽头。油画屎桶。
　　搭材匠跌死。法司犯法。先生懒惰。
　　自做得的
　　木匠带枷。馆殿书启。
　　师姑袈裟。冶人锅釜。
　　服内怀孕。和尚犯戒还俗。看棋头撞。
　　好看
　　高楼上见人家失火。五花斩人。  岸上看遭风船。
　　辍不得
　　问患脚人借鞍乘。厨子处借刀。
　　就雨中人借伞。三伏手中扇。取课钱逢亲作谒。
　　少道理
　　不会禅和尚问答。无证见论讼。
　　老令断公事。初学读书人策论。
　　和尚撰碑记。村学堂讲书。田夫论朝政。
　　好笑
　　对客泄气。村妓妆梳。
　　长人着短衣。妇人坠马。
　　口吃人相骂。村巫降神。
　　阻兴
　　点心处馒头来尽。  访妓有客。
　　便风无帆。元宵寺门不得开。
　　赌钱处烛灭。待游山雨下。
　　玩月被云遮。新婚忽有疾。
　　花时多事。赏花闻邻家哭声。
　　不可托
　　相新妇。觅女使。
　　买马。往别州追妓。数不知数散钱。
　　见和尚有五防
　　冬月不请去头袖，防夏月不揖开襟。
　　怀中有文字，防是上疏头。
　　上元夜请檀施，防图谋人家口。
　　爱弄人物，防教化去。
　　厅上回顾左右，防说公事。
　　四不愤
　　直殿压京官。油饼压骨头。
　　和尚压道士。见初学人及第。
　　三官怕
　　都监怕城门。提刑怕油饼。
　　没用处
　　过年桃符。破鞋袜。
　　漏瓶罐。折针。
　　旧历。秃笔。
　　可惜许
　　好女嫁丑汉。悭人有钱。
　　富商据名妓。新鞋袴蹴踘。
　　彩帛铺失火。歇妓被决。
　　失手玉器。驴子吃牡丹。古铜器重铸。
　　重难
　　湿疮上吃棒。冬月饮冷酒。
　　暑天赴公筵。陪奉着炙。
　　许舍身修寺。炼顶求福。
　　阵上带甲马。卧棘针乞钱。
　　大雨中送殡。暑月检尸首。冬月跣足乘马。
　　难忍奈
　　观棋不得人教行。病起人忌日。
　　脚骨上取箭头。患腹泄人寻厕不得。
　　小儿灼艾。见人说无天理话。
　　又爱又怕
　　村里汉看弄神鬼。狗吃热油。
　　无裩汉上秋千。小儿看杂剧。
　　小儿放纸炮。新婚女子。
　　初登山游玩。村夫看官讨。
　　没意头
　　入山访僧不遇。妓家夸会做活计。
　　不禄底大官门前牵拢马。  对屠儿说买物放生。
　　对将官说儒雅事。对僧道说异端害正。
　　
