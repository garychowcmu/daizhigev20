《予学》东汉 许劭
　　
　　得失卷一
　　
　　大失莫逾亡也，身存则无失焉。大得莫及生也，害命则无得焉。得失之患，启于不舍。不予之心，兴于愚念。
　　
　　人皆有图也，先予后取，顺人之愿，智者之智耳。强者不予，得而复失。弱者不予，失之难测。予非失，乃存也。得勿喜，失或幸，功不论此也。夺招怨，予生敬，名成于此矣。
　　
　　顺逆卷二
　　
　　患死者痴，患生者智。安顺者庸，安逆者泰。多予不亡，少施必殃。惠人惠己，天不佑凶也。顺由予生，逆自虐起。君子不责小过，哀人失德焉。小人不纳大言，恨己无势焉。君子逆而不危，小人顺而弗远。福祸不侵，心静可也。苦乐不怨，非悟莫及矣。
　　
　　尊卑卷三
　　
　　尊者人予也，失之则卑。卑者自强也，恃之则尊。以金市爵，得而不祥。以势迫人，威而有虞。金不可滥，权不可纵，极则易也。贫者勿轻，其忠贵也。贱者莫弃，其义厚也。忠予明主，义施君子，必有报焉。誉非予莫取，取之非誉也。功不争乃获，获之则功也。
　　
　　休戚卷四
　　
　　物有异也，理自通焉。命有别也，情自同焉。悦可悦人，哀可哀人，休戚堪予也。福不可继，祸不可养，福祸莫受也。不省之人，事无功耳。同欢者寡，贵而远离也。共难者众，卑而无间也。苦乐由人，非苦乐也。至乐乃予，生之崇焉。至苦乃亏，死之惶焉。
　　
　　荣辱卷五
　　
　　人强不辱，气傲无荣。荣辱莫改，其人惟贤。予人荣者，自荣也。予人辱者，自辱也。君子不长衰，小人无久运，道之故也。饥以食，莫逾困以怜。寒以暖，无及厄以诫。予人至缺，其可立也。荣极则辱，惟德可存焉。辱极则荣，惟善勿失焉。
　　
　　成败卷六
　　
　　成无定式，利己利人乃成焉。败有定法，害人害己乃败焉。君子之名，胜于小人之实。小人之祸，烈于君子之难。观其人也，可知成败矣。敌者，予之可制也。友者，予之可久也。亲者，予之可安也。功高未可言胜，功不为胜也。人愚未可言败，愚不为败矣。
　　
　　兴亡卷七
　　
　　无不亡之身，存不灭之理。春秋易逝，宏业可留。薄敛则民富，兴焉。政苛则民怨，亡焉。人主兴亡，非为天也。君子兴家，不用奇计。小人败业，坏于奸谋。正不予贿，邪不予济，察之无误也。天降之喜，莫径取焉。不测之灾，勿相欺焉。
　　
　　
