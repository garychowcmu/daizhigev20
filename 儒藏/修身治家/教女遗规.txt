教女遗规　　（清）陈弘谋 辑 

　　●目录 
　　序 
　　卷之上 
　　卷之中 
　　卷之下 
　　●教女遗规序 
　　天下无不可教之人，亦无可以不教之人，而岂独遗于女子也？ 当其甫离襁褓，养护深闺，非若男子出就外傅，有师友之切磋，诗书之浸灌也。父母虽甚爱之，亦不过于起居服食之间，加意体恤，及其长也，为之教针黹，备装奩而已。至于性情嗜好之偏，正言动之，合古谊与否，则鲜有及焉。是视女子为不必教，皆若有固然者。幸而爱敬之良，性所同具，犹不尽至于背理而伤道。且有克敦大义，足以扶植伦纪者。倘平时更以格言至论，可法可戒之事，日陈于前，使之观感而效法，其为德性之助，岂浅鲜哉？余故于养正遗规之后，復采古今教女之书，及凡有关于女德者，裒集成编。事取其平易而近人，理取其显浅而易晓，盖欲世人之有以教其子，而更有以教其女也。夫在家为女，出嫁为妇，生子为母。有贤女然后有贤妇，有贤妇然后有贤母，有贤母然后有贤子孙。王化始于闺门，家人利在女贞。女教之所系，盖綦重矣。或者疑女子知书者少，非文字之所能教，而弄笔墨工文词者，有时反为女德之累，不知女子具有性慧，纵不能经史贯通，间亦粗知文义。即至村姑里妇，未尽识字，而一门之内，父兄子弟，为之陈述故事，讲说遗文，亦必有心领神会，随事感发之处。一家如此，推而一乡而一邑，孰非教之所可及乎？彼专工文墨，不明大义，则所以教之者之过，而非尽女子之过也。抑余又见夫世之妇女，守其一知半解，或习闻片词只义，往往笃信固守，奉以终身，且转相傳述，交相劝戒，曾不若口读诗书，而所行悉与倍焉者。意者女子之性专一笃至，其为教尤有易入者乎。是在有闲家之责者，加之意而已。 
　　乾隆七年九月既望桂林陈弘谋题于西江使署 
　　●教女遗规卷之上 
　　曹大家《女诫》有序 
　　蔡中郎《女训》 
　　宋尚宫女论语 
　　○曹大家《女诫》有序 
　　曹大家，姓班氏，名昭，后汉平阳曹世叔妻，扶风班彪之女也。世叔早卒，昭守志，教子曹谷成人。长兄班固，作前汉书，未毕而卒，昭续成之。次兄班超，久镇西域，未蒙诏还，昭伏阙上书，乞赐兄归老。和熹邓太后，嘉其志节，诏入宫，以为女师，赐号大家，皇后及诸贵人皆师事之。 
　　鄙人愚暗，受性不敏，蒙先君之余宠，赖母师之典训。年十有四，执箕帚于曹氏，今四十余载矣。战战兢兢，常惧黜辱，以增父母之羞，以益中外之累。是以夙夜劬心，勤不告劳，而今而后，乃知免耳。吾性疎愚，教导无素，恒恐子谷，负辱清朝。圣恩横加，猥赐金紫，实非鄙人庶几所望也。男能自谋矣，吾不复以为忧，但伤诸女，方当适人，而不渐加训诲，不闻妇礼。惧失容他门，取恥宗族。吾今疾在沈滞，性命无常，念汝曹如此，每用惆怅。因作《女诫》七篇，愿诸女各写一通，庶有补益，裨助汝身。去矣，其勖勉之。 
　　谨按：大家，身都贵胄，博极群书，完节抚孤。復能为兄上书，为兄续史。时皇后诸嫔，皆师事之，诚巾帼中丈夫也。今观其所以诫女者，始之以卑弱，终之以谦和，大要以敬顺为主，绝无一语及于外政，则女德之所尚。可知矣。至于近世女子，好华饰，趋巧异异。几几乎以四德为诟病。今所论德言容功，乃在此不在彼，尤可谓对症良剂也。惩骄惰于未萌，严礼法于不坠，贵贱大小，莫不率由，以是为百代女师可也。故列诸卷首，以为教女者则焉。 
　　卑弱第一 
　　古者生女三日，卧之床下，弄之瓦砖，而齐告焉。卧之床下，明其卑弱。主下人也。弄之瓦塼，明其习劳，主执勤也。齐告先君，明当主继祭祀也。三者盖女人之常道，礼法之典教矣。谦让恭敬，先人后己，有善莫名，不自矜夸，有恶莫辞不自饰非，忍辱含垢，常若畏惧，卑弱下人也。晚寝早作，不惮夙夜；执务私事，不辞剧音极烦重也易;所作必成， 手迹整理，是谓执勤也。正色端操，以事夫主；清静自守，无好戏笑；洁齐酒食，以供祖宗，是谓继祭祀也。三者苟备，而患名称之不闻，黜辱之在身，未之见也。三者苟失之，何名称之可闻，黜辱之可免哉？ 
　　夫妇第二 
　　夫妇之道，参配阴阳，通达神明，信天地之宏义，人伦之大节也。是以礼贵男女之际，诗著关睢之义，由斯言之，不可不重也。夫不贤，则无以御；妇不贤，则无以事夫。夫不御妇，则威仪废缺；妇不事夫，则义理堕阙。方斯二者，其用一也。察今之君子，徒知妻妇之不可不御，威仪之不可不整，故训其男，检以书传，殊不知夫主之不可不事，礼义之不可不存也，但教男而不教女，不亦蔽于彼此之数乎。礼，八岁始教之书，十五而至于学矣，独不可以此为则哉。 
　　敬顺第三 
　　阴阳殊性，男女异行。阳以刚为德．阴以柔为用；男以强为贵，女以弱为美。故鄙谚有云：“生男如狼，犹恐其尫生女如鼠，犹恐其虎。”然则修身莫如敬，避强莫若顺，故曰：敬顺之道，为妇之大礼也。夫敬非他，持久之谓也；夫顺非他，宽裕之谓也。持久者，知止足也，宽裕者，尚恭下也。夫妇之好，终身不离，房室周旋，遂生媟黩，媟黩既生，语言过矣，语言既过，纵恣必作，纵恣既作，则侮夫之心生矣，此由于不知止足者也。夫事有曲直，言有是非，直者不能不争，曲者不能不讼，讼争既施，则有忿怒之事矣，此由于不尚恭下者也。侮夫不节，谴呵从之；忿怒不止，楚挞从之。夫为夫妇者，义以和亲，恩以好合，楚挞既行，何义之存，谴呵既宣，何恩之有？恩义俱废，夫妇离行。 
　　妇行第四 
　　女有四行，一曰妇德，二曰妇言，三曰妇容，四曰妇功。夫云妇德，不必才明绝异也；妇言，不必辩口利辞也；妇容，不必颜色美丽也；妇功，不必技巧过人也。幽閒贞静，守节整齐，行己有恥，动静有法，是谓妇德；择辞而说，不道恶语，时然后言，不厌于人，是谓妇言；盥浣音管换，皆洗也。尘秽，服饰鲜洁，沐浴以时，身不垢辱，是谓妇容；专心纺绩，不好戏笑，洁齐酒食，以供宾客，是谓妇功。此四者，女人之大节，而不可乏无者也。然为之甚易，唯在存心耳。古人有言：“仁远乎哉，我欲仁，而仁斯至矣。”此之谓也。 
　　专心第五 
　　礼，夫有再娶之义，妇无二适之文，故曰：夫者，天也。天固不可违，夫故不可离也。行违神祇，天则罚之；礼义有愆，夫则薄之。故《女宪》曰：“得意一人得夫之意，是谓永毕；和谐毕世。失意一人，失夫之意。是谓永讫。讫，止也。夫妇乖离。尽于此也。”由斯言之，夫不可不求其心，然所求者，亦非谓佞媚苟亲也。固莫若专心正色。礼义居洁，耳无妄听，目无邪视，出无冶容，入无废饰，无聚会群辈，无看视门户，则谓专心正色矣。若夫动静轻脱，视听邪偷，入则乱发坏形，出则窈窕作态，说所不当道，观所不当视，此谓不能专心正色矣。 
　　曲从第六 
　　夫得意一人，是谓永毕，失意一人，是谓永讫，欲人定志专心之言也。舅姑之心，岂当可失哉？物有以恩自离者，有恩于人，人反离之。亦有以义自破者也。夫虽云爱，舅姑云非，此所谓以义自破者也。然则舅姑之心奈何，故莫尚于曲从矣。姑云不，音否尔而是，固宜从令。姑云是，尔而非，犹宜顺命。勿得违戾是非，争分曲直，此则所谓曲从矣。故《女宪》曰：“妇如影响顺从舅姑如影随形响应声自得欢心，焉不可赏？” 
　　和叔妹第七 
　　妇人之得意于夫主，由舅姑之爱己也；舅姑之爱己，由叔妹之誉己也。由此言之，我之臧否毁誉，一由叔妹。叔妹之心。不可失也。人皆莫知叔妹之不可失，而不能和之以求亲，其蔽也哉。自非圣人，鲜能无过，故颜子贵于能改，仲尼嘉其不贰，而况于妇人者也。虽以贤女之行，聪哲之性，其能备乎？故室人和，则谤掩，内外离，则过扬，此必然之势也。《易》曰：“二人同心，其利断金可以截金铁。”同心之言，其臭气也，如兰，此之谓也。夫叔妹者，体敌而分尊，恩疎而义亲。若淑嫒谦顺之人，则能依义以笃好，崇恩以结援。使徽美显彰，而瑕过隐塞。舅姑矜善，而夫主嘉美，声誉曜于邑邻，休光延于父母。若夫愚蠢之人，于叔则托名以自高，于妹则因宠以骄盈。骄盈既施，何和之有？恩义既乖，何誉之臻？是以美隐而过宣，姑忿而夫愠，毁訾音子，谤言也，布于中外，耻辱集于厥身，进增父母之羞，退益君子之累。斯乃荣辱之本，而显显扬否之基也，可不慎欤？然则求叔妹之心，固莫尚于谦顺矣。谦则德之柄，顺则妇之行，知斯二者，足以和矣。《诗》云：“在彼无恶，在此无射。”此之谓也。 
　　○蔡中郎《女训》 
　　名邕，字伯喈，东汉人。 
　　谨按女子，自离提抱，无论富贵贫贱，鲜不日有事于盥洗梳栉者也。此编以修容喻修身，因其所共晓，而导以所未明；即其所习为，而责以所未能。眼前指点，何其亲切而有味也。女子虽至愚，三復斯训，能不揽镜而有悟乎？ 
　　心犹首面也，是以甚致饰焉。面一旦不修，则尘垢秽之；心一朝不思善，则邪恶入之。咸知饰其面，不修其心，惑矣。夫面之不饰，愚者谓之丑；心之不修，贤者谓之恶。愚者谓之丑，犹可，贤者谓之恶，将何容焉？故览照拭面，面宜洁净。则思其心之洁也；傅粉，粉宜调和。则思其心之和也；加粉，粉宜鲜明。则思其心之鲜也；泽发，发宜润泽， 则思其心之润也；用栉，栉以理乱丝。则思其心之理也；立髻，髻宜端正。则思其心之正也；攝鬓，鬓宜整齐。则思其心之整也。 
　　○宋尚宫女论语 
　　宋若昭，贝州人，世以儒闻。父棻，好学，生五女，若华、若昭、若伦、若宪、若荀，皆慧美能文。若昭文词高洁，不愿归人，欲以文学名世。若华著《女论语》，若昭申释之。唐贞元中，诏入禁中，试文章，论经史，俱称旨。若昭以曹大家自许，帝嘉其志，称为女学士，拜内职，官尚宫，掌六宫文学，兼教诸皇子、公主，皆事之以师礼，号曰宫师。 
　　谨按：若华托曹大家之意，集为女训，名曰《女论语》，其妹若昭申释之。夫《论语》，圣贤问答之言也，可与之并列乎？然吾观曲礼内则，所载葱薤酒浆，纷帨刀砺，纖悉具备，盖至道不离乎居室日用之常，而圣贤垂训，无非欲人言动举止，悉合于当然之则，《论语》二十篇，亦岂在高远哉？兹编条分缕晰，便于诵习，言虽浅俚，事实切近，妪媪孩提，皆可通晓。苟如斯训，亦不愧于妇道矣。 
　　立身章第一 
　　凡为女子，先学立身。立身之法，惟务清贞。清则身洁，贞则身荣。行莫回头，語莫掀唇。坐莫动膝，立莫摇裙。喜莫大笑，怒莫高声。内外各处，男女异群。莫窥外壁，莫出外庭。男非眷属，莫与通名。女非善淑，莫与相亲。立身端正，方可为人。 
　　学作章第二 
　　凡为女子，须学女工。纫麻缉苎，粗细不同。车机纺织，切勿匆匆。看蚕煮茧，晓夜相从。采桑摘柘，看雨占风。滓湿即替，寒冷须烘。取叶饲食，必得其中。取丝经纬，丈疋成工。轻纱下轴，细布入筒。绸绢苎葛，织造重重。亦可货卖。亦可自缝。刺鞋作袜，引线绣绒。缝联补缀，百事皆通。能依此语，寒冷从容。衣不愁破，家不愁穷。莫学懒妇，积小痴慵。不贪女务，不计春冬。针线粗率，为人所攻。嫁为人妇，耻辱门风。衣裳破损， 牵西遮东。遭人指点，耻笑乡中。奉劝女子，听取言终。 
　　学礼章第三 
　　凡为女子，当知礼数。女客相过，安排坐具。整顿衣裳，轻行缓步。敛手低声，请过庭户。问候通时，从头称叙。答问殷勤．轻言细语。备办茶汤，迎来递去。莫学他人，抬身不顾。接见依稀，有相欺侮，如到人家。当知女务，相见传茶，即通事故。说罢起身，再三辞去。主若相留，礼筵待遇。酒略沾唇。食无又筋。退盏辞壶，过承推拒。莫学他人，呼汤呷醋。醉后颠狂，招人怨恶。当在家庭，少游道路。生面相逢，低头看顾。莫学他人，不知朝暮。走遍乡村，说三道四。引惹恶声，多招骂怒。辱贱门风，连累父母。损破自身，供他笑具。如此之人，有如犬鼠。 
　　早起章第四 
　　凡为女子，习以为常。五更鸡唱，起着衣裳。盥漱已了，随意梳妆。拣柴烧火，早下厨房。摩锅洗镬，煮水煎汤。随家丰俭，蒸煮食尝。安排蔬菜，炮豉舂姜。随时下料，甜淡馨香。整齐碗碟，铺设分张。三餐饱食，朝暮相当。莫学懒妇，不解思量。日高三丈， 犹未离床。起来已晏，却是惭惶。未曾梳洗，突入厨房。容颜龌龊，手脚慌忙。煎茶煮饭，不及时常。又有一等， 餔餟争尝。未曾炮馔，先已偷藏。丑呈乡里，辱及爷娘。被人传说，岂不羞惶？ 
　　事父母章第五 
　　女子在堂，敬重爹娘。每朝早起，先问安康。寒则烘火，热则扇凉。饥则进食，渴则进汤。父母检责，不得慌忙。近前听取，早夜思量。若有不是，改过从长。父母言语，莫作寻常。遵依教训，不可强梁。若有不谙，细问无妨。父母年老，朝夕忧惶。补联鞋袜，做造衣裳。四时八节，孝养相当。父母有疾，身莫离床。衣不解带，汤药亲尝。祷告神祇，保佑安康。设有不幸，大数身亡。痛入骨髓，哭断肝肠。劬劳罔极，恩德难忘。衣裳装殓，持服居丧。安埋设祭，礼拜家堂。逢周遇忌，血泪汪汪。莫学忤逆，不敬爹娘。才出一语，使气昂昂。需索陪送，争竞衣装。父母不幸，说短论长。搜求财帛，不顾哀丧。如此妇人，狗彘豺狼。 
　　事舅姑章第六 
　　阿翁阿姑，夫家之主。既入他门，合称新妇。供承看养，如同父母。敬事阿翁，形容不睹。不敢随行，不敢对语。如有使令，听其嘱咐。姑坐则立，使令便去。早起开门，莫令惊忤。洒扫庭堂，洗濯巾布。齿药肥皂，温凉得所。退步阶前，待其浣洗。万福一声，即时退步。整办茶盘，安排匙筋。香洁茶汤，小心敬递。饭则软蒸，肉则熟煮。自古老人，齿牙疏蛀。茶水羹汤，莫教虚度。夜晚更深，将归睡处。安置相辞，方回房户。日日一般，朝朝相似。传教庭帏，人称贤妇。莫学他人，跳梁可恶。咆哮尊长，说辛道苦。呼唤不来，饥寒不顾。如此之人，号为恶妇。天地不容，雷霆震怒。责罚加身，悔之无路。 
　　事夫章第七 
　　女子出嫁，夫主为亲。前生缘分，今世婚姻。将夫比天，其义匪轻。夫刚妻柔，恩爱相因。居家相待，敬重如宾。夫有言语，侧耳详听。夫有恶事，劝谏谆谆。莫学愚妇，惹祸临身。夫若出外，须记途程。黄昏未返，瞻望相寻。停灯温饭，等候敲门。莫学懒妇，先自安身。夫如有病，终日劳心。多方问药，遍处求神。百般治疗，愿得长生。莫学蠢妇，全不忧心。夫若发怒，不可生嗔。退身相让，忍气低声。莫学泼妇，斗闹频频。粗丝细葛，熨贴缝纫。莫教寒冷，冻损夫身。家常茶饭，供待殷勤。莫教饥渴，瘦瘠苦辛。同甘同苦，同富同贫。死同葬穴，生共衣衾。能依此语，和乐瑟琴。如此之女，贤德声闻。 
　　训男女章第八 
　　大抵人家，皆有男女。年已长成，教之有序。训诲之权，亦在于母。男入书堂，请延师傅。习学礼仪，吟诗作赋。尊敬师儒，束脩酒脯。女处闺门，少令出户。唤来便来，唤去便去。稍有不从，当加叱怒。朝暮训诲，各勤事务。扫地烧香，纫麻缉苎。若在人前，教他礼数。莫纵娇痴，恐他啼怒。莫纵跳梁，恐他轻侮。莫纵歌词，恐他淫污。莫纵游行，恐他恶事。堪笑今人，不能为主。男不知书，听其弄齿。斗闹贪杯，讴歌习舞。官府不忧，家乡不顾。女不知礼，强梁言语。不识尊卑，不能针指。辱及尊亲，有玷父母。如此之人，养猪养鼠。 
　　营家章第九 
　　营家之女，惟俭惟勤。勤则家起，懒则家倾。俭则家富，奢则家贫。凡为女子，不可因循。一生之计，惟在于勤。一年之计，惟在于春。一日之计，惟在于寅。奉箕拥帚，洒扫灰尘。撮除邋遢，洁静幽清。眼前爽利，家宅光明。莫教秽污，有玷门庭。耕田下种，莫怨辛勤。炊羹造饭，馈送频频。奠教迟慢，有误工程。积糠聚屑，喂养孳牲。呼归放去，检点搜寻。莫教失落，扰乱四邻。夫有钱米，收拾经营。夫有酒物，存积留停。迎宾待客，不可偷侵。大富由命，小富由勤。禾麻菽麦，成栈成囷。油盐椒豉，盎甕装盛。猪鸡鹅鸭，成队成群。四时八节，免得营营。酒浆食馔，各有余盈。夫妇享福，懽笑欣欣。 
　　待客章第十 
　　大抵人家，皆有宾主。洗涤壶瓶，抹光橐子。准备人来，点汤递水。退立堂后，听夫言语。细语商量，杀鸡为黍。五味调和，菜蔬齐楚。茶酒清香，有光门户。红日含山，晚留居住。点烛擎灯，安排卧具。钦敬相承，温凉得理。次晓相看，客如辞去。酒饭殷勤，一切周至。夫喜能家，客称晓事。莫学他人，不持家务。客来无汤，慌忙失措。夫若留人，妻怀嗔怒。有筯无匙，有盐无醋。打男骂女，争啜争哺。夫受惭惶，客怀羞惧。有客到门，无人在户。须遣家童，问其来处。当见则见，不见则避。敬待茶汤，莫缺礼数。记其姓名．询其事务。等得夫归，即当说诉。奉劝后人。切依规度。 
　　和柔章第十一 
　　处家之法，妇女须能。以和为贵，孝顺为尊。翁姑嗔责，曾如不曾。上房下户，子姪宜亲。是非休习，长短休争。从来家丑，不可外闻。东邻西舍，礼数周全。往来动问，款曲盘旋。一茶一水，笑语忻然。当说则说，当行则行。闲是闲非，不入我门。莫学愚妇，不问根源。秽言污语，触突尊贤。奉劝女子，量后思前。 
　　守节章第十二 
　　古来贤妇，九烈三贞。名标青史，传到于今。后生宜学，勿曰难行。第一贞节，神鬼皆钦。有女在室，莫出閨庭。有客在户，莫露声音。不谈私语，不听淫音。黄昏来往，秉烛掌灯。暗中出入，非女之经。一行有失，百行无成。夫妻结发，义重千金。若有不幸，中路先倾。三年重服，守志坚心。保家持业，整顿坟茔。殷勤训子，存殁光荣。此篇论语，内范仪刑。后人依此，女德昭明。幼年切记，不可朦胧。若依此言，享福无穷。 
　　●教女遗规卷之中 
　　吕近溪《女小儿语》 
　　吕新吾《闺范》有序 
　　○吕近溪《女小儿语》 
　　公名得胜，明嘉靖时，宁陵人。 
　　谨按：近溪先生小儿语，已刊入养正遗规，兹篇其专训女子者也。警醒透露，无一字不近人情，无一字不合正理，其言似浅，其义实深，闺训之切要，无有过于此者。凡为女子，童而习其词，长而通其义，时时提撕，事事效法，庶乎女德可全，虽以之终身焉可也。 
　　四言 
　　少年妇女，最要勤谨，比人先起，比人后寝。 
　　争着做活，让着吃饭，身懒口馋，惹人下贱。 
　　米面油盐，盘碟匙箸，一切家火，放在是处。 
　　件件要能，事事要会，人巧我拙，见他也愧。 
　　口要常漱，手要常洗，避人之物。藏在背里。 
　　脚手头脸，女人四强，身子不顾，人笑爷娘。 
　　衣服整齐，茶饭洁净，污浊邋遢，诸人厌憎。 
　　一斗珍珠，不如升米，织金妆花，再难拆洗。 
　　刺凤描鸾，要他何用，使的眼花，坐成劳病。 
　　妇女妆束，清修雅淡，只在贤德，不在打扮。 
　　不良之妇，穿金戴银，不如贤女，荆钗布裙。 
　　剩饭残茶，都要爱惜，看那穷汉，糠土也吃。 
　　一米一丝，贫人汗血，舍是阴陟，费是作孽。 
　　笑休高声，说要低语，下气小心，才是妇女。 
　　偷眼瞧人，偷声低唱，又惹是非，又不贵相。 
　　古分内外，礼别男女，不避嫌疑，招人言语。 
　　孝顺公婆，比如爷娘，随他宽窄，不要怨伤。 
　　尊长叫人，接声就叫，若叫不应，自家先到。 
　　长者当让，尊者当敬，任他难为，只休使性。 
　　事无大小，休自主张，公婆禀问，夫主商量。 
　　夫是你天，不可欺心，天若塌了，那里安身。 
　　也休要强，也休撒暴，惧内凌夫，世人两笑。 
　　夫不成人，劝救须早，万语千言，要他学好。 
　　相敬如宾，相成如友，媟狎谑戏，夫妇之丑。 
　　久不生长，劝夫取妾，妾若生子，你也不绝。 
　　家中有妾，快休嚷闹，邻家听的，只把你笑。 
　　越争越生，越嚷越恼，不如贤惠，都见你好。 
　　夫若不平，妾若不顺，你做好人，自有公论。 
　　大伯小叔，小姑妯娌，你不让他，那个让你。 
　　骂尽他骂，说尽他说，我不还他．他也脸热。 
　　百年相处，终日相见，千忍万忍，休失体面。 
　　既是一家，休要两心，外合里差，坏了自身。 
　　母家夫前，休学语言，讲不清白，落个不贤。 
　　让的小人，才是君子，一般见识，有甚彼此。 
　　休要搬舌，休要翻嘴，招对出来，又羞又悔。 
　　邪书休看，邪话休听，邪人休见，邪地休行。 
　　宁好明求，休要暗起，一徧发觉，百徧是你。 
　　也休心粗，也怕手慢，不痒不疼，忙时没干。 
　　看养婴儿，切戒饱煖，些须过失，就要束管。 
　　水火剪刀，高下跌磕，生冷果肉，小儿毒药。 
　　邻里亲戚，都要和气，情性温热，财物周济。 
　　也要仔细，也要宽大，作事刻薄，须防祸害。 
　　只夸人长，休说人短，人向你说，只听休管。 
　　手下之人，劳苦饥寒，知他念他，凡事从宽。 
　　三婆师婆、媒婆、卖婆二妇娼妇、唱妇休教入门，倡扬是非，惑乱人心。 
　　房中说话，常要小心，傍人听去，惹笑生嗔。 
　　门户常关，箱柜常锁，日日紧要，防盗防火。 
　　多积阴陟，少积钱财，儿孙若好，钱去还来。 
　　安分知足，休生暴怨，天不周全，地有缺欠。 
　　任从受气，留着本身，自家寻死，好了别人。 
　　三从四德，妇人常守，犯了五出，不出也丑。无子、有恶疾，皆非其罪。 
　　妇人好处，温柔方正，勤俭孝慈，老成庄重。 
　　妇人歪处，轻浅风流，性凶心狠，又懒又丢。 
　　贤妻孝妇，万古传名，不贤不孝，枉活一生。 
　　杂言 
　　买马不为鞍镫，取妻却争赔赠。 
　　妇人好吃好坐，男子忍寒受饿。 
　　妇人口大舌长，男子家败身亡。 
　　打骂休得烦恼，受些气儿灾少。 
　　谁好与我斗气，是我不可人意。 
　　妇人声满四邻，不恶也是凶神。 
　　美女出头，丈夫该愁。必惹杀夫之祸。 
　　孤儿寡妇，只要劲做。能自树立。 
　　絮聒老婆琐性子，一件事儿重个死。 
　　好听偷瞧，自家寻气。妆哑推聋，倒得便益。 
　　仆隶没贤德的主儿护短之故。娘家没不是的女儿溺爱之故。 
　　新来媳妇难得好，耐心调教休烦恼。 
　　只怨自家有不是，休怨公婆难服事。 
　　公婆夫婿掌生死，心高气傲那里使。 
　　家教宽中有严，家人一世安然。 
　　人有廉耻好化，面色甚似打骂。 
　　妇人败坏说夫婿，开口没你是处。 
　　大妇爱小妻，贤名天下知；继母爱前男，贤名天下传。 
　　○吕新吾《闺范》有序 
　　先王重阴教，故妇人有女师，讲明古语，称引昔贤。令之谨守三从，克尊四德，以为夫子之光，不贻父母之辱。自世教衰，而闺门中人，竟异之礼法之外矣。生闾阎内，惯听鄙俚之言；在富贵家，恣长骄奢之性。首满金珠，体徧毂罗，态学轻浮，语习儇巧，而口无良言，身无善行。舅姑妯娌，不传贤孝之名，乡党亲戚，但闻顽悍之恶．则不教之故，迺高之者，弄柔翰，逞骚才，以夸浮士，卑之者，拨俗弦，歌艳语，近于倡家，则邪教之流也。闺门万化之原。审如是，内治何以修哉？女训诸书，昔人备矣，然多者难悉，晦者难明，杂者无所别白，淡无味者，不能令人感惕。闺人无所持循，以为诵习。余读而病之，乃拟《列女传》，辑先哲嘉言，诸贤善行，绘之图像。其奇文奥义，则间为音释。又于每类之前，各题大指，每传之后，各赞数言，以示激劝。嗟夫!孝贤贞烈，根于天性。彼流芳百世之人，未必读书，而诵习流芳百世者，乃不取法其万一焉，良可愧矣。予因序前贤以警后学云。宁陵吕坤书。 
　　谨按：吕新吾先生，凡有著述，悉有功于世道人心，予录之以为世劝者屡矣。闺范一编，前列嘉言，后载善行，复绘之为图，系之以赞，无非欲儿女子见之，喜于观览，转相论说，因事垂训，实具苦心。当时士林，乐诵其书，摹印不下数万本，直至流布宫禁。其中由感生愧，由愧生奋，巾帼之内，相与劝于善，而远于不善者，盖不知凡几也。今限于卷帙，不復绘图，择其言之尤切，行之尤显者，录为一卷。虽于原编，仅十之三四，而子道、妇道、母道。胥备焉。所载懿行，可以动天地，泣鬼神，至今读之，凛凛犹有生气。诚哉!地维赖以立，天柱赖以尊，孰谓女德为无关轻重哉？! 
　　嘉言 
　　《列女传》曰：“古者妇人妊子，寝不侧，坐不边，立不跸，一不食邪味，割不正不食，席不正不坐，目不视邪色，耳不听淫声，夜则令瞽诵诗，道正事。如此，则生子形容端正，才德过人矣。” 
　　孔子曰：“妇人，伏于人也。是故无专制之义，有三从之道，无所敢自遂也。教令不出闺门，事在馈食之间而已矣。” 
　　是故女及日。乎闺门之内，不百里而奔丧。有三年之嵌，则越境。事无擅为，行无独成。叅参知而后动，可验而后言。书不游庭，夜行以火。所以正妇德也。 
　　女有五不取：逆家不忠不孝，子不取；乱家内外淫嬻，子不取；世有刑人弃于官法。不取；世有恶疾天疱癞风，体气之种，不取；丧父长子，无家教，不取。 
　　妇有七去：不顺父母去，无子去，淫去，妒去，有恶疾去，多言去，窃盗去。 
　　有三不去：有所取娶时父兄在，无所归而今父兄不在，不去；与更三年丧，不去；先贫贱，后富贵，不去。 
　　士昏礼曰：“父醮子，命之曰：‘往迎尔相，承我宗事。嗣先祖勖帅以敬，先妣之嗣，若则有常。’子曰：‘诺。唯恐弗堪，不敢忘命。’” 
　　父送女，命之曰：“戒之无非为敬之勉善行，夙夜无违命舅姑夫子之令。”母施衿结帨，曰：“勉之，敬之，夙夜无违宫事。”庶母及门内施鞶，申之以父母之命，命之曰：“敬恭言敬又言恭，恐其忽忘也。听尔父母之言，夙夜无愆过也，视诸衿鞶。” 
　　视衿鞶。则思父母之命矣。衿鞶二带，欲其重重收敛，帨欲其日日清洁。真西山曰：“夫之道，在敬身以帅其妇；妇之道，在敬身以承其夫。孰谓闺门为放肆之地，夫妇为亵押之人哉？” 
　　文中子王通曰：“婚娶而论财，夷虏之道也，君子不入其乡。古者男女之族，各择德焉，不以财为礼。早婚少聘，教人以偷真性早凿，情欲早肆；妾媵无数，教人以乱。且贵贱有等，一夫一妇，庶人之职也。” 
　　匡衡曰：“匹配之际，生民之始，万福之原。婚姻之礼正，然后，品物遂而天命全。孔子论诗，以《关睢》为首，言太上者，民之父母，后夫人之行，不侔似也。乎天地，则无以奉九庙神灵之统，而理九宫万物之宜，故诗曰：‘窈窕淑女，君子好逑。’言能致极也。其贞淑，不贰其操节操始终如一。情欲之感，无介乎容仪，宴私之意，不形于动静，然后可以配至尊天子。而为宗庙主。此纲纪之首，王教这端也。” 
　　吴虞翻与其弟书曰：“长子容当为求妇。远求小姓，足使生子。天福其人，不在贵族。芝草无根，醴泉无源。” 
　　柳开仲涂曰：“皇考治家孝且严。旦望诸妇等拜堂下毕，即上手低面，听我皇考训诫曰：‘人家兄弟，无不义者，尽因娶妇入门，异姓相聚，争长竞短，渐渍日闻，偏爱私藏，以致背戾，分门割户。患若贼仇，皆汝妇人所作。男子刚肠者几人，能不为妇言所惑，吾见罕矣。若等宁有是耶？’退则惴惴，不敢出一语，为不孝事。开辈抵此，赖之得全其家云。” 
　　愚尝谓妇人有五认得，认得丈夫是自家丈夫，子女是自家子女，财帛是自家财帛，父母兄弟是自家父母兄弟，奴仆是自家奴仆，其夫家尊卑长幼，俱是路人。妯娌皆怀此心，家产安得不分？妇人日浸此言，兄弟安得无嫌？谚曰：“兄弟一块肉，妇人是刀锥。”言任其剜割也。“兄弟一釜羹，妇人是盐梅。”言任其调和也，妇人可畏哉!大抵妇人轻利而寡言，恩多而怨少，庶几不作人家灾星祸鬼云。 
　　司马温公曰：“凡议婚姻，当先察婿与妇之性行，及家法何如，勿苟慕其富贵。壻苟贤矣，今虽贫贱，安知异时不富贵乎？苟为不肖，今虽富贵，安知异时不贫贱乎？妇者，家之所由盛衰也。苟慕一时之富贵而娶之，彼挟富贵，鲜有不轻其夫，而傲其舅姑者。养成骄妬之性，异日为患，庸有极乎？借使因妇财以致富，依妇势以取贵，苟有丈夫之志气，能无愧耶？” 
　　又曰：“女子六岁，始习女工之小者。七岁诵《孝经》、《论语》。九岁讲解《孝经》、《论语》及《女诫》之类，略晓大义。今人或教女子以作歌诗，执俗乐，殊非所宜也。” 
　　安定胡先生曰：“嫁女必须胜吾家者。胜吾家，则女之事人，必钦必戒。娶妇，必须不若吾家者。不若吾家则妇事舅姑，必执妇道。” 
　　《颜氏家训》曰：“妇主中馈，唯事酒食衣服之礼耳。国不可使预政，家不可使干蛊。如有聪明才智，识达古今，正当辅佐君子，劝其不足。必无牝鸡晨鸣以致祸也。” 
　　兄弟者，分形连气之人也。方其幼也，父母左提右挈，前襟后裾，食则同案，衣则传服，学则之业，游则共方。虽有悖乱之人，不能不相爱也。及其壮也，各妻其妻，各子其子，虽有笃原之人不能不少衰也，娣姒之比兄弟，则疏薄矣。今使疏薄之人，而节量亲厚之恩，犹方底而圆盖，必不合矣。唯友悌深至，不为傍人之所移者免夫。” 
　　《李氏女戒》曰：“贫者安其贫，富者戒其富。”又云：“弃和柔之色，作娇小之容，是为轻薄之妇人。藏心为情，出口为语。言语者，荣辱之枢机，亲疏之大节也。亦能离坚合异，结怨兴仇，大则覆国亡家，小则六亲离散。是以贤女谨口，恐招耻谤，或在尊前，或居閒处，未尝触应答之语，他人话，傍边接声，发謟谀之言，不出无稽之词，不为调戏之事，不涉秽浊，不处嫌疑。” 
　　善行 
　　女子之道 
　　妇道母仪，始于女德，未有女无良而妇淑者也。故首女道。 
　　孝女。女耒适人，与子同道。孝子难，孝女为尤难。世俗女子在室，自处以客，而母亦客之。子道不修，母顾共衣食事之焉，养骄修态，易怨轻悲，亦未闻道矣，今录其可法者。 
　　齐景公有爱槐，使衍守之，下令曰：“犯槐者刑，伤槐者死。”于是衍醉而伤槐。景公怒，将杀之。女婧惧，乃造晏子请曰：“妾父衍，先犯君令，罪固当死。妾闻明君之治国也，不为畜伤人，不以草伤稼。今吾君以槐杀妾之父，孤妾之身，妾恐邻国闻之，谓君爱树而贼人也。”晏子惕然。明日朝，谓景公曰：“君极土木以匮民，又杀无罪以滋虐，无乃殃国乎？”公曰：“寡人敬受命矣。”即罢守槐之役。而赦伤槐者。 
　　吕氏曰：势之尊，惟理能屈之，是故君子贵理直。伤槐女之言，岂独能救父死．君相能用其言也。齐国其大治乎! 
　　女娟者，赵简子夫人也。初简子伐楚，与津吏期。简子至，津吏醉不能渡，简子欲杀之。娟对曰：“妾父闻主君来渡不测之水，祷祀九江三淮之神，既祭饮福，不胜杯酌余沥，醉至于此。妾愿以贱躯代父之死。”简子曰：“非女子之罪也。”娟曰：“妾父尚醉，恐其身不知痛，而心不知非也，愿醒而伏辜焉。”简子释其父而弗诛。 
　　齐太仓女者，汉太仓令淳于意之少女．名缇萦。公有女五人，无子。公有罪当刑，诏系长安。会逮，公骂曰；“生女不生男，缓急非有益。”缇萦悲泣随之，至长安，上书曰：“妾父为吏，齐中皆称廉平。今坐法当刑，妾伤夫死者不可复生，刑者不可復属，虽欲改过自新，其道无由也。妾愿入身为官婢，以赎父罪，使得自新。”书奏，天子怜其意，乃除肉刑。淳于公遂得免焉。 
　　吕氏曰：生男未必有益。顾用情何如耳？若缇萦者，虽谓之有子可也。为人子者，可以愧矣。 
　　曹娥者，上虞曹旴之女也。旴能抚剑长歌，婆娑乐神。以汉建安二年五月五日，迎伍君，逆涛而上，为水所没，不得其尸。娥年十四，沿江号哭，十七昼夜不绝声，遂自投江以死。经五日，抱父尸出。县长度尚，改葬娥于江南道傍，为立碑焉。 
　　吕氏曰：曹娥求父，十有七日，而孝念不衰。投江五日，而负尸以出，至诚所格，江神效灵，千古谈及，使人挥泪，江名曹娥，万古流芳矣。 
　　卢氏，永嘉人。一日与母同行，遇虎将噬母。女以身当之，虎得女，母乃免。后有人见其跨虎而行，里人建祠于永宁乡。宋理宗朝，封曰孝祐。 
　　吕氏曰：世岂有不畏虎之人哉？况一胆怯女子，独当母前，惟恐虎不我噬焉，此何心或？一情所笃，万念俱忘。虎何尝噬卢氏，天固假之以章孝应耳。 
　　谢小娥，幼有志操，许聘段居真。父与居真同为商贩，盗申兰申春杀之。小娥诡服为男子，托庸申家。因群盗，饮酒，兰春与群盗皆醉卧，娥闭户斩兰首，大呼捕贼。乡人擒春，得赃巨万。娥乃祝发为尼。 
　　吕氏曰：小娥之节孝无论，至其智勇有伟丈夫所不及者。娥许聘未嫁，一柔脆女子耳。 
　　谁为之谋，又何敢与他人谋，乃托身于危身之地，竟遂其难遂之心，何智深而勇沉耶!吾谓之女子房，卒之祝发，抑赤松与游之，类乎？ 
　　葛妙真，元宣城民家女。九岁，闻日者言母年五十，当死。妙真即悲忧祝天，誓不嫁，终日斋素，以延母年。母后年八十一卒。事上，赐旌异。 
　　吕氏曰：葛妙真笃母子之情，废夫妇之道，可谓卓绝之行，纯一之心矣。人定胜天，孰谓命禀于有生之初哉？ 
　　袁氏女，元溧水人，年十五。其母严氏孀居，极贫，病瘫痪，卧于床，女事母极孝。至正中，兵火延其里，邻妇强女出避，女泣曰：“我何忍舍母去乎？”遂入室抱母，力不能出，共焚而死。 
　　吕氏曰：袁氏以孱弱女子，抱病废之母以出，岂不量力，意甘同死，不忍使母之独死耳。道固当尔，则杀身乃所以成仁乎。 
　　康孝女，明济源人。父友贤，年老无子．择王珏入壻。女劝母纳妾，生子，而乏乳。女亦生女，遂舍之，乳其弟，曰：“吾父老矣，女可得，而弟不可再得也。”母尝遘疾甚，女尝粪甘苦。夫早没，誓不再适。时人称之。 
　　吕氏曰：康女事亲之孝，爱弟之友，从夫之贞，是谓三不可及。 
　　烈女。女子之道，守正待求。不惟从一而永终，亦须待礼而正始。命之不谷，时与愿违，朱颜无自免之术，白刃岂甘心之地，然而一死之外，更无良图。所谓舍生取义者也。 
　　奉天窦氏，有二女，长者年十九，幼者年十六，少有志操，皆美姿容。永泰中，群盗数千人，剽掠其村。二女匿岩穴间，盗曳出之，驱迫以前，临壑谷，深数百尺。其姊曰：“吾宁就死，义不受辱。”即投崖而死。盗方惊骇，其妹继之。折足，破面流血。群盗舍之而去。京兆尹第五琦嘉其贞烈，奏之。诏旌表门闾，永免其家丁役。 
　　詹氏女，绍兴初，年十七。淮寇号“一窠蜂”，破芜湖。女叹曰：“父子俱无生理，我计决矣。”顷之，贼至，执其父兄，将杀之，女泣拜曰：“妾虽窭陋，愿相从，赎父兄命。不然，且同死，无益也。”贼释父兄缚。女麾之曰：“亟走，无相念，我得侍将军足矣。”从贼行数里，过市东桥，跃入水中死。贼相顾骇叹而去。 
　　吕氏曰：宋儒有云，死天下事易，成天下事难。故圣人贵德，尤贵有才之德。詹女委曲 
　　数言，忍死数里，而父兄俱脱于兵刃之下。向使骂贼不屈，阖门被害，岂不烈哉？而一无所济，智者惜之。若詹烈女，可为处变法矣。 
　　贞女。女子守身，如持玉卮，如捧盈水，心不欲为耳目所变，迹不欲为中外所疑，然后可以完坚白之节，成清洁之身，何者？丈夫事业在六合，苟非嬻伦，小节犹足自赎，女子名节在一身，稍有微瑕，万善不能相掩。然居常处顺，十女九贞。惟夫消磨糜烂之际，金久炼 
　　而愈精；滓泥污秽之中，莲含香而自洁。则点节者，亦十九也。故取贞女以示训焉。 
　　江南有一女子，父系狱，无兄弟供朝夕，女与嫂往省之。过高郵，其郡蚊盛，夜若轰雷，非帐中不能避。有男子招入帐者，嫂从之。女曰：“男女别嫌，阿家为准，而可入也？”独宿草莽中。行数日，竟为蚊嘬而死．筋有露者。士人立祠祀之，世传为露筋庙。 
　　吕氏曰：高郵不志其事，而有祠，吾里人有谒其祠者，又载之刘叔刚启蒙故事云。嗟夫!姑嫂同行，旦夕不相离，即投民舍，少避须臾，谁得而议之？贞女守礼爱名，重于生死，固如此。古侍从无人，虽母子父女不同室。近世远别之道不明，即心可自信，而迹易生疑，无别而不苟合者有矣，未有苟合而不始于无别者也。故先王远男女于天壤。明嫌微于毫发，岂惟口语是忧，而实死亡祸败之为惧也。 
　　廉女。视利如尘垢，若将凂焉者也。 
　　曹修古知兴化军，卒于官，贫不能归葬。宾佐赠钱五十万，妻欲受之，季女泣白其母曰：“我先人在，未尝受宾佐餽遗，奈何以赙钱累其身后？”母从之，尽郤不受。 
　　吕氏曰：父之廉见信于女。女爱父以德。宁不能归葬，而不受宾佐之赠焉，此岂世俗之见所能及哉？礼，丧有赙，孔孟亦所不辞，吾未见女予之狷介如是者。故录之以示训焉。 
　　夫妇之道 
　　易之家人曰：“夫夫妇妇而家道正。夫义妇顺，家之福也。”故择夫妇之贤者以示 
　　训焉，使知刑于之化，不独责之丈夫，而同心协德，亦有力焉。 
　　晋冀邑人卻缺，夫妇相敬如宾客。一日缺耨。乃豆切，耘也。其妻馌，音叶，送饭。持飱奉夫甚谨，缺亦敛容受之。晋大夫臼季，过而见之，载以归，言诸文公曰：“敬，德之聚也。能敬，必有德。德能治民，君请用之。”文公以为下军大夫。 
　　吕氏曰：夫妇非疏远之人，田野非几席之地，馌饷非献酬之时，却缺夫妇，敬以相将，观者欣慕焉，则事事有容，在在不苟，可知矣。余尝谓闺门之内，离一礼字不得，而夫妇反目，则不以礼节之故也。却缺夫妇真可师哉! 
　　汉鲍宣妻桓氏，字少君。宣尝就少君父学，父奇其清苦，以少君妻之，资装甚盛。宣不悦曰：“少君生富骄，习美饰，而吾实贫贱，不敢当。”妻曰：“大人以先生修德守约，故使妾侍执巾栉。既承奉君子，唯命是从。”宣笑曰：“能如是，是吾志也。”妻乃悉归侍御服饰，更着短布裳，与宣共輓鹿车。归乡里，拜姑礼毕，提甕出汲。修行妇道，乡邦称之。 
　　吕氏曰：少君以富家少女，幡然甘贫妇之行，毁妆露面，汲水輓车。古称习气难脱，士君子累岁穷年，不能渐变，而况斯妇乎!少君可谓勇于义矣。鲍宣甘心苦节，视势利纷华，若将浼焉，岂不介石君子哉？乃有利妇家之财。得之则喜，不得则怒，日填溪壑而不足者，视此当亦汗颜。 
　　吕荣公夫人仙源，夫人字也。尝言与侍讲为夫妇，相处六十年，未尝一日有面赤。自少至老，虽衽席之上，未尝戏笑。 
　　吕氏曰：夫妇之间，以狎昵始，未有不以怨怒终者。荣公夫妇，惟其衽席无嬉戏．是以终身无面赤，吾录之以为夫妇居室之法云。 
　　妇人之道 
　　妇人者，伏于人者也。温柔卑顺，乃事人之性情。纯一坚贞，则持身之节操。至于四德，尤所当知。妇德尚静正，妇言尚简婉，妇功尚周慎，妇容尚閒雅。四德备，虽才拙性愚，家贫貌陋，不能累其贤；四德亡，虽奇能异慧，贵女芳姿，不能掩其恶。今采古人之贤者。 
　　兼德。妇人备有众善。一长不足以尽之也。故列诸首。 
　　明帝后马氏，伏波将军援之女也。谦抑节俭，不私所亲。肃宗即位，欲封诸舅，太后不听。明年夏，大旱，言事者以为不封外戚之故。太后乃下诏曰：“凡言事者，皆欲媚朕以希恩耳。昔王氏同日五候，其时黄雾四塞，不闻澍雨甘雨之应。田窦貴宠横恣，倾覆之祸，为世所传。故先帝慎防舅氏，不令在枢机之位。诸子之封，裁令半楚淮阳诸国。尝谓我子不得与先帝子等，今有司奈何欲以马氏比阴氏乎？吾为天下母，而身服大练粗熟绢布，食不求甘，左右但着布帛，无香薰之饰者，欲以身率下也。” 
　　吕氏曰：士庶人女，莫不私其所亲，况太后耶!明德惩田窦五王之横，裁抑外家，不令封侯。身为天下母，而衣大练之衣，无三味之膳，敦节俭以为天下先。非甚盛德，何能割恩任怨，约己率人若此哉？吾首录之以为妇道倡。 
　　敬姜者，鲁穆伯之妻，文伯之母，季康子之从祖叔母也。文伯相鲁，退朝，敬姜方绩。文伯曰：“以歜音出文伯名之家，而主大夫之妻称主犹绩，惧干季孙之怒，其以歜为不能事主乎。”敬姜叹曰：“鲁其亡乎!使僮子备官而未之闻耶。居，吾语女：‘昔圣王之于民也，择瘠音即土而处之，劳而用之，故长王天下。夫民劳则思。思则善心生。逸则淫，淫则忘善，忘善而恶心生。沃土之民不材，淫也。瘠土之民向义，劳也。是故天子公侯，王后夫人，莫不旦暮优勤，各修其职业。今我寡也，尔又在下位，朝夕虔事，犹怨忘先人之业，况敢怠耶！”季康子尝至，敬姜纏音委，斜开。门而与之言，不逾阈。仲尼谓敬姜别于男女之礼矣。 
　　吕氏曰：敬姜之内教备矣，无一而不善，可为妇人持身之法。 
　　乐羊子妻，不知何氏女。羊子尝行路，得遗金一饼，与其妻。妻曰：“妾闻志士不饮盗泉之水，廉者不受嗟来之食，况拾金以污其行乎!”羊子大惭，乃捐于野。尝远寻师，学一年来归，妻跪问故。羊子曰：“久行怀思，无他意也。”妻乃引刀就机而言曰：“此织生自蚕茧，成于机杼。一丝之累，以至于寸。累寸不已，遂成丈匹。今若断斯织也，则捐成功，废时月。夫子积学，当日有成。若中道而归，何异断斯织乎？”羊子感其言，还就学，七年不反。妻躬勤养姑，又远馈羊子，俾之卒业。尝有盗入其家，欲犯之不得，乃劫其姑。妻闻，操刀而出。盗曰：“速从我!不从，我杀汝姑!”妻仰天恸哭，举刀刎颈而死。盗大惭，舍其姑而去。太守闻之，赐钱帛，以礼葬之，号曰贞义。 
　　吕氏曰：贤哉，乐羊子之妻乎!遗金不受。临财之义也；乐守寂寥，爱夫之正也；甘心自杀，处变之权也。值此节孝难全之会，一死之外，无他图矣。史逸其名，惜哉! 
　　李五妻张氏，济南邹平县人，年十八，夫戍福建之福宁州，死于戍。时舅姑老，家贫无子，张蚕绩以为养。及舅姑殁，张叹曰：“夫死数千里外，不能归骨以葬者。以舅姑无依，不能远离也。今大事尽矣，而夫骨终弃远土，妾何以生？”乃卧积冰上，誓曰：“使妾若能归夫骨以葬，即幸不冻死。”卧月余不死。乡人异之，乃相率赠以钱粮。大书其事于衣以行，由邹平至福宁，五千余里，不四十日而至。其姪补戍在焉。张氏见之，问夫葬处，已忘之矣。张哀号欲绝，忽其夫降神，道别及死状，且指骨所。张如言求之，果得以归。有司上其事，旌表焉。 
　　吕氏曰：张氏孝节，可谓审于先后矣。夫死而舅姑无依，则我身重于夫，故代夫为子．而夫死若忘。舅姑死而夫为客鬼，则夫身重于我，故忍死间关，而夫尸竟得。孰谓贫妇而有斯人？ 
　　孝妇。万善百行，惟孝为尊。故孝妇先焉。 
　　孝妇者，陈之少寡妇也。甫嫁而夫当戍，将行，属孝妇曰：“我生死未可知，幸有老母，无他兄弟备养。吾不还，汝肯养吾母乎？”妇应曰：“诺。”夫果死不还。妇无子，养姑慈爱愈固。纺绩以为业，终无嫁意。居丧三年，其母将取而嫁之，孝妇曰：“妾闻信者，人之干也。义者，行之节也。妾始嫁时，受严命而事夫。夫行，属妾以母，妾既诺之矣。受人之托，岂可弃哉？弃托不信。背死不义。”母百计劝之，孝妇曰：“所贵乎人，贵其行也。生子而娶之妇，非以托此身乎？姑老矣，夫不幸，不得终为子，而妾又弃之，是负夫之心，而伤妾之行也。行之不修，将何以立于世？”欲自杀，父母惧而从之。养姑二十八年，姑死，终身祭祀。淮阳太守以闻，汉文帝高其义，赐黄金四十斤。复其家，号曰孝妇。 
　　吕氏曰：孝妇夫亡时，年甫十八耳。别时一诺，持以终身。既守妇节，又尽子道。艰苦几经，不二其心，设非孝妇，母也不为沟壑之枯骨乎？ 
　　唐夫人者，中书侍郎崔远之祖母也。夫人事姑孝。姑长孙夫人，年高无齿。唐夫人每旦拜于阶下，即升堂乳其姑。长孙夫人，不粒食数年而康宁。一日疾病，长幼咸集，宣言无以报新妇恩，愿新妇有子有孙，皆得如新妇孝敬。则崔氏之门，安得不昌大乎？！ 
　　吕氏曰：妇事姑，菽水时供，不失妇道。即以孝称者，日竭甘旨，极意承欢，母不能食，亦付之无可柰何耳。唐夫人事姑乃夺子之乳以乳之，非真心至爱，出于自然，何能思及此哉？是故有孝亲之心，不患无事亲之法。 
　　广汉姜诗，事母至孝。妻庞氏，奉顺尤笃。母好饮江水，去舍六七里，其妻取水，值风，还不及时。母渴，诗怒而遣之。妻寄止邻舍，昼夜纺绩，市珍羞，因邻母以达于姑。久之，姑怪问，邻母具对。姑感惭，还之。恩养愈谨。其子因远汲溺死。妻恐姑哀伤，托以远学不在。姑嗜鲙，又不能独食。夫妇常力作供鲙，呼邻母共之。舍侧忽涌泉，味如江水，每日跃出鲤鱼一双，常供二母之膳。赤眉贼经诗里，弛兵而过曰：“惊大孝必触鬼神，其孝感如此。” 
　　吕氏曰：孝子之事亲也，养口体易，养心志难，顺一时易，顺终身难，事慈亲易，事严亲难。庞氏小过被逐，怨怼不生，而托邻母以致养，力作求鲙，不惟供母，又养邻母以陪懽。孝无以加矣!余非人子耶？余甚愧之，安得起九泉人!复伸姜孝子一日之心耶。 
　　赵孝妇，早寡家贫，为人织絍。得美食，必持归奉姑，自啖粗粝。尝念姑老，后事无资，乃鬻次子于富家，得钱百缗，买木治棺。棺成，南邻失火，顺风而北。势迫失矣。孝妇亟扶姑出，而棺重不可移，乃伏棺大哭曰：“吾卖儿得棺，无能为我救者？天乎天乎？”言毕，火越而北，人以为孝感所致。 
　　吕氏曰：孰谓回禄无知哉？止火即异，越孝妇而北不尤异乎!至诚而不动者，未之有也。 
　　俞新之妻，绍兴人，闻氏女也。新殁，闻尚幼，父母虑其不能守，欲更嫁之。闻哭曰：“一身二夫，烈妇所耻。妾可无生，可无耻乎？且姑老子幼，妾去当谁依也？”即断发自誓。父母知其志笃，乃不忍强。姑久病风，失明，闻手涤溷秽，时漱口上堂舐其目，目为复明。及姑卒家贫无资，与子亲负土葬之，朝夕悲号，闻者惨恻。 
　　吕氏曰：未有贞妻不为孝妇者。闻氏事姑，至舐目复明，非至孝感通，孰谓舌能愈目哉？乃有欺其不见，而以螬具食者。 
　　死节之妇。身当凶变，欲求生必至失身。非捐躯不能遂志。死乎不得不死。 
　　虽孔孟亦如是而已。 
　　皇甫规妻，不知何氏女，美姿容，能文，工书，时为规答书记。人怪其工，后乃知之。规卒，妻年方少，董卓为相，聘以辎軿百乘，马二十匹，奴婢钱帛充路。妻乃缞服诣卓门，跪自陈请，辞甚酸怆。卓使侍者拨刃围之，谓曰：“孤之威令，四海风靡，乃不行于一妇人乎？”妻知不免，乃起骂卓曰：“君羌胡之种，毒害天下，犹未足耶！妾先人，清德弈世，皇甫氏，文武上才，为国忠臣。君其趣走吏，敢行非礼于尔君夫人耶？”卓乃引车庭中，以其头悬轭，鞭扑交下。妻谢杖者曰：“重加之，令我速死。”遂死车下。后人图画，号曰礼宗云。 
　　吕氏曰：哀哉！皇甫妻也。有色，有文，有行，而天不祚其身。义哉！皇甫妻也。诿之以利怵之以兵，而竟不夺其志，至于跪卓乞免，积诚意以感动之，可谓从容不迫矣！不爱死，不求死，不得已而后死，其善用死者哉！ 
　　粱氏，临川人。归王氏家，才数月，会元兵至。与夫约曰：“吾必死兵。若更娶，当告我。”顷之，夫妇俱被执。有军千户，欲纳粱氏。粱绐曰：“同行而事两夫，情理均病。乞归吾夫而后可。”千户从之，夫去。计不可迫矣，即拒搏怒骂。遂被杀。越数年，夫谋更娶，议辄不谐。因告妻，夜梦妻云：“我死后，生某氏家，后当复为君妇。”明日遣人聘之，一言而合。询其生，与妇死年月日正同云。 
　　吕氏曰：梁氏全夫之智，临变不迷，从一之贞，再生不易，事不必其有无，然金石之操，两世犹事一夫。世顾有事一夫而怀二心者，梁氏传不可不读。 
　　谭烈妇赵氏，吉州永新人。元兵破城，赵氏抱婴儿，随其舅姑，同藏乡校中。为悍兵所执，杀其舅姑。又执赵欲污之，不从，恐之以刃。赵骂曰：吾舅死于汝，吾姑又死于汝，与其不义而生，宁从吾舅姑死耳。”遂与婴儿同遇害。血渍文庙两楹之间，八甎宛然妇人抱婴儿状。磨以沙石不去，锻以石炭，其状益显。 
　　吕氏曰：舅姑之血，岂不溅染甎石，然已泯没。而烈妇婴儿，血状宛然，磨而益著。贞心为血，贯彻金石，理固然耳。 
　　潘氏字妙圆，山阴人。适同邑徐允让。甫三月，值元兵围城，潘同夫匿岭西，贼得之，允让死于刃。执潘欲辱之，潘颜色自若，曰：“我一妇人，家破夫亡。既已见执，欲不从君，安往？愿焚吾夫，得尽一恸，即事君百年无憾矣。”兵从之，乃为坎燔柴。火正烈，潘跃入烈焰而死。 
　　吕氏曰：济变以才，含情以量，使妙圆骂贼不屈，岂不获死？而夫骨谁收，又安得同为一坎之灰耶？哀惧不形，安详以成其志，圆也可为丈夫法矣。 
　　赵淮，长沙人。德祐中携妾戍银树壩。元兵至，俱执至瓜洲，元将使淮招李庭芝降，淮不从，为所杀，弃尸江滨。妾入元军，泣曰：“妾夙事赵运使，今尸弃不收，情不能忍，愿得掩埋，终身事公，无憾。”元将怜之，使数兵舆至江上。妾聚薪焚淮骸骨，置瓦缶中，自抱持，操小舟至中流，仰天恸哭，跃水而死。 
　　吕氏曰：淮之忠，妾之节，读之俱堪泪下，使妾也骂贼而死，则淮骨终无人收矣。哀言感动，元将为怜，淮葬江心，妾全首领，处变不当如是耶。 
　　守节之妇。视死者之难，不啻十百，而无子女之守为尤难。余列之死者之后，愍死者之不幸也。天地常经，古今中道，惟守为正，余甚重之。 
　　高行者，梁之寡妇也。荣于色，美于行。夫早死不嫁。梁贵人争欲取之，不能得。梁王闻之，使相聘焉，再三往。高行曰：“妾夫不幸，先狗马填沟壑。妾养其幼孤，势难他适。且妇人之义，一醮不改。忘死而贪生，弃义而从利，何以为人？”乃援镜持刀，割其鼻，曰：“妾已刑矣。所以不死者，不忍幼弱之重孤也。且王之求妾者，非以色耶？刑余之人，殆可释矣。”相以报王，王乃免其丁徭，号曰高行。 
　　吕氏曰：王侯不能夺其守，况卿大夫乎？坚于金石，凛若冰霜，吾于梁寡妇见之。 
　　魏夏侯氏，名令女，方适曹文叔，而文叔死。令女年少，无子，父母欲嫁之，令女乃断发为信。后曹氏灭族，父母以其无依，必欲嫁之。令女又截其两耳，断其鼻，以死自誓。蒙被而卧，血流满床席。家人叹而谓之曰：“人生世间，如轻尘棲弱草耳，何辛苦如是？且夫家夷灭已尽，守此欲誰为哉？，令女曰：”吾闻仁者不以盛衰改节，义者不以存亡易心。曹氏前盛之时，尚欲保终，况今衰亡，何忍弃之？禽兽之行，吾岂为乎？!” 
　　吕氏曰：曹爽之族赤矣，独令女在，父母是依，盖朝夕以必嫁为心者也。设令女不毁其形，使不可嫁。宁免夺志之谋乎？令女苦节，盖不得已耳。 
　　刘长卿妻桓氏，生男五岁，而长卿卒。桓氏防远嫌疑，不肯归宁。儿年十五夭死。桓氏虑不免，乃割其耳以自誓。邻妇相与愍之，谓曰：“夫亡子死，无以养节，何贵义轻身若此哉？”对曰：“昔我先君五更，学为儒宗，尊为帝师。五更以来，男以忠孝显，女以贞顺称。《诗》云：‘无忝尔祖，聿修厥德。’是以预自刑翦，以明我情。”沛相王吉，上奏高行，显其门闾，号曰行义桓嫠。 
　　吕氏曰：桓氏寡居守礼，十年不归宁，可谓远嫌之至矣。礼有大归女？丧与在室同之文，桓也即依父母家，何害哉？胡天不福有德，竞令不嗣，至所称不辱先人，则锡光乃父，家教所从来矣。 
　　魏溥妻房氏，贵乡太守房湛之女也。幼有烈操，年十六而溥疾，且卒，谓之曰：“死不足恨，但母寡家贫，赤子未岁，抱恨于黄垆耳!”房垂泣对曰：“幸承先人余训，出事君子，义在偕老。有志不从，命也。今夫人在堂，弱子襁褓，不能以身相从，而多君长往之恨，何以妾为？君其瞑目。”溥卒，将大敛，房氏操刀割左耳，投之棺中，曰：“鬼神有知，相期泉壤。”流血淋漓。姑刘氏，辍哭而谓曰：“何至于此？”对曰：“新妇年少，不幸早寡。实虑父母未谅至情，持此自誓耳。”闻者莫不感怆，竟守志终身。 
　　吕氏曰：房氏年才十六耳，抚孤养母，守节终身，岂不难哉？割耳投棺，一以成永诀之信，一以息夺嫁之谋，贞妇之心，金石同砺矣。 
　　王凝，家青齐间，为虢州司户参军，以疾卒于官。家素贫，一子尚幼。妻李氏，携其子，负凝遗骸以归。东过开封，止于旅舍，主人不纳。李氏顾天色已暮，不肯去，主人牵其臂而出之。李氏仰天恸曰：“我为妇人，不能守节，而此手为人所执耶!”即引斧自断其臂，见者为之叹惜。开封尹闻之，白其事于朝，厚恤李氏，而笞其主人。 
　　吕氏曰：男女授受不亲。故嫂溺始援之手，苟不至溺，两手不相及也。李氏以引臂为污，遂引斧断之。岂不痛楚？义气所激，礼重于身故耳。可为妇人远别之法。 
　　王氏，睢阳人，赵子乙之妻也。子乙早死，王氏誓不改嫁。靖康之乱，自以年少有姿，行节难保，乃以垔土涂面，蓬头散足，负姑携幼子，避地而南，人无犯之者。流离四年，至温陵，徙居于蒲，终身清白。 
　　吕氏曰：冶容诲淫，王氏知之矣。西施为无盐，岂不在我？奈何以一面目，贾一身之祸哉？烈女智不及此，诚可悲矣!吾表王氏，以为美妇女避乱之法。 
　　郑廉，唐人。妻李氏，年十七，嫁廉。一岁而廉死，李守志不移。夜梦一男子求妻，初不许。后数夜梦之。李曰：“岂容貌犹妍，招此邪魇耶？“即断发垢面、尘肤敝衣，自是不复梦。备尝甘苦，守节终身。刺史白其操，号坚正节妇。 
　　吕氏曰：梦非真也。苟不失真，梦亦何害？李氏犹以为恨，而毁容以绝梦焉，如此貞心，即燕雀当不入门，何物男子，敢生邪念哉！ 
　　贤妇，爱夫以正者也。成其德，济其业，恤其患难，皆正之谓也。 
　　高叡妻，秦氏女也。叡为赵州刺史，为默啜所攻。州陷，叡仰药不死。众舁至默啜所，默啜示以宝刀异袍，曰：“尔欲之乎？降我当赐尔官。不降且死。”叡视秦。秦曰：“君受天子恩，贵为刺史。城不能守，乃以死报，分也。即受贼官，虽阶一品，何荣之为？”自是皆瞑目不语。默啜知不可屈，乃并杀之。 
　　吕氏曰：高叡仰药，固慷慨杀身之志也。及被，执而迫以利害，有徘徊心焉。向非秦氏以大义决之，安知不失身二姓乎？不为威怵，不为利诱，此大丈夫事也，乃妇人能之。呜呼，烈矣！ 
　　冯昭仪者，汉元帝之昭仪，光禄勋冯奉世之女也。初入宫为婕妤，生中山王。建昭元帝年号中，上幸虎圈，斗兽，后宫皆从。熊走出攀褴欲上殿，左右贵人皆惊走，婕妤当熊而立。左右格杀熊。天子问：“汝独不畏熊耶？”对曰：妾闻猛兽，得人而止。妾恐至御坐，故以身当之。”元帝嗟叹，以此敬重焉。 
　　吕氏曰：妇人多畏，冯昭仪之当熊，忠义所切，遂不暇畏耳。 
　　守礼之妇。谨勑身心，慎修名节，一言一动，必合于礼而不苟。 
　　贞姜者，齐侯女，楚昭王夫人也。王出游，留夫人渐台之上。江水大至，王使使者迎夫人，忘持符。使者至，请夫人出。夫人曰：“王与宫人约，召必以符。今使者不持符，妾不敢从。”使者曰：“水方亟，还而取符，来无及矣。”夫人曰：“妾闻贞者不犯约，勇者不畏死，妾知从使者必生，然弃约越义，有死不为也。”于是使者取符，比至台崩，夫人溺而死焉。王哀之，号曰贞姜。 
　　吕氏曰：贞姜可谓杀身以成信矣，待符而行，昭王之信也。无论狡伪之徒，假将王命，即王命真耶，非其初约，为贞姜者，有死而已，断断乎不可行也！或曰：“贞姜随使者而来，昭王罪之与？”曰：“王惧其死而方喜其来也，奚罪？”虽贞姜亦信其从召而王不罪已也，以信成君，以礼持己，故宁死而不往耳。 
　　荆国大长公主，宋太宗女也。真宗时，下嫁驸马都尉李遵勖。旧制选尚者，降其父为兄弟行。时遵勖父继昌无恙，主因继昌生日，以舅姑礼谒之。帝闻之喜，密以缣衣宝带器币助为寿。信国长公主，宋神宗女也。崇宁三年，下嫁郑王潘美之曾孙名意。事姑修妇道。潘故大族夫，党数百人，宾接皆尽礼，无里外言。志尚冲澹，服玩不为纷华，岁时简嬉游，十年间，惟一适西池而已。 
　　吕氏曰：妇道之衰也久矣。贵族之女嫁贱，富室之女嫁贫，则慢视舅姑，轻侮夫婿。舅姑夫婿，亦不敢以妇礼责之。见夫党尊长，则倨傲轻浮，此皆无知俗女，有识者为之叹笑，而彼方志骄意得，靦不知愧，则不肖父母之所骄也。今观荆国、信国两公主，克谨妇道，如民间子，可谓千古贤人矣。吾录之以为挟富贵女子之劝。 
　　柳公绰妻韩氏，相国休之孙女。家法严肃，俭约，为缙绅家楷范。归柳氏三年，无少长，未尝见其露齿。常衣绢素，不用绫罗锦绣。每归宁，不坐金碧舆。只乘竹兜子，二青衣步屣以随，常命粉苦参、黄连、熊胆，和为丸，赐诸子永夜习学，含之以资勤苦。 
　　吕氏曰：相国孙女，节度使之夫人，金舆绣服，本不为侈。乃独俭素自持，言笑不苟，岂惟韩氏贤？二公家法，可概知矣。近世妇女，罗珠刺绣，满箧充奁，大袖长衫，覆金掩彩，互羡争学，日新月异，有甫成而即毁者。无识男子，日悦妇人之心而不足，安望以节俭率之哉！德不如人，而衣饰是尚，家不能冶，而容治相先，皆柳夫人之罪人也。 
　　明达之妇。见理真切，论事精详，有独得之识，有济变之才，亦妇人之所难也。 
　　徐吾者，齐东海上贫妇人也。与邻妇李吾之属，会烛夜绩。徐吾最贫，而烛数不继。 
　　李吾谓其属曰：“无与夜也。”徐吾曰：“是何言与！自妾之会烛也，起常先，息常后，洒扫陈席，以待来者，食常从薄，坐常处下，为烛不继之故也。夫一室之中，益一人，烛不为暗；损一人，烛不为明。何爱东壁之余光，不使贫妾得蒙见衰之恩，长为仆役之事乎？”李吾莫能应，遂复与夜，终无后言。 
　　吕氏曰：有余者，当以分人，是谓不费之惠；不足者，当知度已，是谓自善之术。世未有不相资而能相久者也，若徐吾者，可以为法矣。 
　　狄仁杰为相。有卢氏堂姨，居桥南别墅，姨止一子，未尝入都城。狄仁杰每伏腊晦朔，修馈甚谨。尝休暇，候姨安否。适见表弟挟弓夭，携雉冤，来归进膳。顾揖仁杰，意甚轻简。仁杰因启姨：“某今为相，表弟何乐？愿悉力从其旨。”姨曰：“相自为贵尔。姨止有一子，不欲令事女主。”仁杰大惭而退。 
　　吕氏曰：卢氏之贤明，不可及矣，不以贫贱托当路之甥，世情所难。而不事女主一语，尤烈丈夫所难。轻于请托者，可以愧矣。 
　　姚妇杨氏，阉人符承祖之姨也，家贫。承祖为文明太后所宠，家累臣万。疏远亲姻，皆资借为荣利。杨一无所求，尝谓其姊曰：“姊虽有一时之荣，不若妹有无忧之乐。”姊遗之衣服，不受，曰：“我夫家世贫，美服非其所宜。”与之奴婢，不受，曰：“食不能给。常着破衣，自执苦事。”承祖耻之，乃遣人乘车往迎，杨坚卧不起。从者强舁舆上，则大哭曰：“尔欲杀我耶！”符家内外皆笑，号为痴姨。及承祖败诛及亲戚，杨氏以贫窭得免。 
　　吕氏曰：蝇集腥，蚁附羶。常胥及焉。即承祖不败，而有义有命，彼富贵者，岂吾所宜资哉！杨姨不痴，不必验之成败间矣。 
　　郑氏，建州人也。南唐平建州，郑有殊色，裨将玉建封逼之劫以刃不为屈。建封嗜人肉，略少妇百许，日杀其一具食，引郑示之曰：“惧乎！”郑曰：“愿早充君庖，为幸多矣。”建封终不忍杀，以献查文徽。文徽甚爱之，百计必欲相从。郑大骂曰：“王师吊伐，凡义夫节妇，特加旌赏，以风天下。王司徒出于卒伍，不知礼义，无足怪。君侯读圣贤书，为国大将，当表率群下，风示远人。乃欲加非礼于一妇人，以逞无耻之欲。妾有死而已，幸速见杀。”文徽大惭，下令城中。召其夫付之。 
　　吕氏曰：郑所遇王查两将，皆羞恶之心未亡者，故得从容慷慨以免于难。向使节妇贞女，当被执之初，或陈说大义以愧之，或婉语悲情以感之，义理之心，盗贼皆有，宁必其无一悟者乎？要之身陷于贼，非死不足以成名，非骂不足以成死，彼怒心甚，则欲心衰，亦保节之一道。然吾窃有惧焉。一女子不能当两健儿，倘激其怒而必欲相辱，即死不足雪恨。以是知不如愧之感之之为得也。 
　　颖上某为帅淮扬。有一仆号称骁勇。过芒砀间，其地多盗。仆与妻前驱，至葭苇中。仆大呼曰：“素闻此处多豪杰，何无一人敢与吾敌耶？”俄而葭苇中数盗出，攻仆杀之。仆妻跪贼恸哭，叩头感谢曰：“妾本良家妇，被此人杀吾夫而摅之，无力复雠。大王今为吾断其首，妾杀身无以报大德。前途数里，吾母家也，肯惠顾，当有金帛相赠。”贼喜而从之。至一村，保聚多人，外列戈戟。妇人走入，哭诉其故。保长赚贼入，就而擒之，无一人得免。 
　　吕氏曰：仓卒之际，恐惧之心，智者且眩然失策，况妇人乎！乃能以节义之语，触群盗 
　　之怜，既免杀辱，又报仇雠，智深勇沉，烈丈夫所让，孰谓斯人而有斯识耶？ 
　　文学之妇。史传所载，班班脍炙人口。然大节有亏，则众长难掩。无论如蔡文姬、李易安、朱淑贞辈，即回文绝技，咏雪高才，过而知悔，德尚及人，余且不录，他可知矣。然亦有贞女节妇，诗文不录者，彼固不以文学重也。 
　　班婕妤者，汉左曹越骑校尉况之女，彪之姑也。少有才学，成帝选为少使，大被宠幸，居增成舍。帝尝游后宫，欲与同辇，婕妤曰：“妾观古圣帝明王，皆有贤臣正士，侍其左右。惟衰世之君，乃有女嬖在侧。妾不敢恃爱以累圣明。”其后赵飞燕姊妹，妬宠争进，谮班婕妤怨望祝诅。帝考问，对曰：“妾闻修正尚未获福，为邪欲以何望？使鬼神有知，不受不臣之愬，如其无知，愬之何益？”帝然之。婕妤自知难容，乃求供事太后于长信宫。 
　　吕氏曰：同辇之宠，皆后妃嫔御之所祷而求者也。婕妤既辞而复谏，至于辨谤數语，义正辞确，可谓宠辱不惊矣。卒求长信以避妬，不贤而能之乎？ 
　　母道 
　　母不取其慈，而取其教。溺爱姑息，教所难也。继母不责其教，而责其慈。忌嫌憎恶，慈所难也。慈母不传，而慈继母传。为继母者可以省矣。乳保列于八母，故亦附焉。 
　　礼母，教子以礼，正家以礼者也。若孟母礼不足以尽之。而事归于礼，故以礼名。 
　　孟母仉音掌氏，舍近墓，孟子少嬉戏，为墓间事。母曰：“此非吾所居。”乃去舍市傍，孟子嬉戏，为贾音古人衒卖事．母曰：“此非吾所居。”复徙舍学宫之傍，孟子嬉戏，乃设俎豆，揖让进退。母曰：“可矣。”遂居之。及孟子长，学六艺而归。母方绩，问学所至。孟子曰：“自若也。”母以刀断其织，曰：“子废学，若吾断斯织也，夫君子学以立名，问则广知，奈何废之？”孟子惧，旦夕勤学。 
　　正母，望子以正者也。无儿女子之情，惟道义是责。 
　　王孙贾年十五，事齐闵王。国乱，闵王见杀，国人不讨贼。王孙母谓贾曰：“汝朝出而不还，则吾倚门而望汝；暮出而不还，则吾倚闾而望汝。今汝事王，王出走，汝不知其处，尚何归乎？”贾乃入市中，令百姓曰：“淖音闹齿乱国杀王，欲与我诛之者右袒。”市人从者四百人，刺淖齿而杀之。君子谓王孙母义而能教。《诗》云：“教诲尔子，式谷似之。”此之谓也。 
　　吕氏曰：世之爱子者，多欲保全其身。至见危授命，则深悲而固止之。岂知不义而生，不若成仁而死哉！王孙母以求君望其子，宁失倚门之望焉。贤哉！母也善用爱矣。 
　　陆续母，治家有法。续为太守尹兴门下掾。时楚王英谋反，事连续，诣洛阳诏狱。续母自吴达洛阳，无缘见续，但作食馈之。续对食，悲泣不自胜。使者问故，续曰：“母来，不得相见耳。”问何以知之，续曰：“此食，母所饷也。吾母切肉未尝不方，断葱以寸为度，是以知之。”使者以闻，特赦之。 
　　吕氏曰：人未有心正而事邪者，亦未有事慎而心苟者，陆母葱肉两事而平生之端方，言动之敬慎，可类推矣。吾取为妇人法。 
　　范旁母有贤行。汉灵帝建宁中，大诛党人，诏捕滂。滂诣狱，其母就之诀。滂白母曰：“仲博滂弟字孝敬，足以供养。滂从龙舒君滂父归黄泉，存亡各得其所。惟大人割不忍之恩，勿增感戚。”母曰：“汝今与李杜齐名，死亦何恨？既有令名，复求寿考。可兼得乎？”滂跪受教，再拜而辞。 
　　吕氏曰：滂当乱世，而高论以速凶，处小人，而激清以乐死，狷介之流也，吾深惜之。惟是名寿不可兼得，妙合知足之旨，而慨然割爱，无儿女子之情，母也贤乎哉! 
　　刘安世除谏官，未拜命，入白母曰："朝廷不以儿不肖，使居言路。谏官须明目张胆，以身任国，脱有触忤，祸谴立至。主上方以孝治天下，若以老母辞，当可免。”母曰：“不然。吾闻谏官为天子诤臣，汝父平生欲为之而弗得。汝幸居此地，当捐身以报国恩。使得罪流放，无问远近，吾当从汝所之。”安世受命，是以正色立朝，面折廷争，人目之为殿上虎。 
　　吕氏曰：安富贯，保身家，此妇人常态也。安世之母以捐身报国望其子，可谓知大义矣。 
　　仁母，以慈祥教子者也。一念阴德，及于万姓。 
　　雋不疑为京兆尹，行县录囚还，其母辄问。有所平反，母喜笑，饭食言语，异于他时。或无所出，母怒，为之不食。由是不疑为吏不残，君子谓不疑母能以仁教。 
　　严延年母，生五男。延年为河南太守，所在名为严能。冬月论囚，流血数里，河南号曰屠伯。其母常从东海来，欲就延年，腊到洛阳，适见报囚，母大惊，便止都亭，不肯入府。延年出至都亭谒，闭阁不见。延年免冠顿首阁下，母乃见之，因责数延年曰：“幸备郡守，专治千里。不闻仁义教化，有以全安愚民，顾多刑杀以致威，岂为民父母之意哉？！”延年服罪，顿首谢。将归，谓延年曰：“天道神明，人不可独杀。我不自意，老当见壮子被刑戮也。行矣，去东海为汝扫除墓地耳。”遂去。后岁余，延年弃市，东海莫不称母贤智。 
　　吕氏曰：天道好生，雋、严二母，皆明于天道者也。至于仁义教化、全安愚民二语，贤哉！严妪，可为民父母之训辞矣。 
　　欧阳修母郑氏，家素贫无资，亲教公读书。以获画地，教公书字。尝谓曰：“汝父尝夜览囚册，屡废而叹。吾问之，曰：‘死狱也，求其生不得耳。’吾曰：‘生可求乎？’曰：‘求其生而不得，则死者与我，皆无恨也。矧求而有得耶，以其有得，则知不求而死者，有余恨矣。夫常求其生，犹失之死，而世常求其死，岂天道哉？’”修服之终身。 
　　公母，责子而不责人者也。世皆私其女，而尤人无已，不公甚矣。今取其可法者。 
　　张待制夫人鲁氏，申国夫人之姊也，最钟爱其女。然居常至微细事，教之必有法度。如饮食之类，饭羹许更益，鱼肉不更进也及幼女嫁吕荣公，一日夫人来视女，见舍后有锅釜之类，大不乐，谓申国夫人曰：“岂可使小儿辈私作饮食，坏家法耶？”其严如此。 
　　吕氏曰：妇人之于女也，在家恣其言动，以嬉狎为懽，既嫁美其衣食，惟餍足是遂，见姑便以锅釜，惟知感恩，又安问家法可否耶？若鲁氏者，可为妇人爱女之法。 
　　廉母，以贪戒子者也。妇人廉，世所希，故录之。 
　　陶侃母湛氏，生侃而贫。每纺绩资给之，使结胜已者。宾至。辄欸廷不厌．一日大雪，鄱阳孝廉范逵宿焉。母乃彻所卧新荐，自剉给其马。又密截发，卖以供殽馔。逵闻之，叹曰：“非此母，不生此子。”侃后为浔阳县吏，监鱼梁，以一缶鲊遣母。母封还，以书责侃曰：“尔为吏不廉，是吾忧也。” 
　　吕氏曰：余读《诗》，见鸡鸣，妇人欲成夫德，至解難佩”。陶母爱子，剉荐断发以延客，不更切哉？子也何以慰母心，友也何以答母意乎？世之好客如陶母者诚稀，而号称契知者，果能益人之子，足以当陶母之情否耶？吾欲为之流涕。 
　　唐崔元暐，母卢氏，尝戒元暐曰：“吾闻姨兄辛元驭云：‘儿子从宦者，有人来云，贫乏不自存，此是好消息。若赀货充足，裘马轻肥，此是恶消息。’吾尝以为确论。比见亲表中仕宦者，务多财以奉亲，而其亲不究所从来，但以为喜。若出乎祿廪，可矣。不然，何异盗乎？纵无大咎，独不内愧于心？汝今为吏，不务洁清，无以戴天履地，宜识吾意。”故元暐所至，以清白名。 
　　吕氏曰：廉母多矣，未有如崔氏教子之明切者，吾取之以为仕训。 
　　严母，威克厥爱者也。有父道焉。 
　　吴贺母谢氏，每贺与宾客语，辄于屏间窃听之。一日贺言人长短，谢闻之怒，笞贺一百。或曰：“臧否士之常。而笞之若是？”谢曰：“爱其女者，当求三复白圭之士妻之。今独产一子，使知义命，而出语忘亲，岂可久之道哉？！”因泣不食。贺恐惧，自是谨默。 
　　吕氏曰：亡身之祸，言居其九。正使义所当言，杀身何恤！而平居谈短论长，直讦丑诋，自求切齿腐心之恨，祸将焉逃？吴母教子，可谓知所重矣，滂母有遗恨哉！ 
　　陈尧咨母冯氏，有贤德。尧咨善射，为荆南太守。秩满归竭其母，母曰：“尔典名藩，有何异改？”对曰：：“州当孔道，过客以儿善射，莫不叹服。”母曰：“忠孝以辅国，尔父之训也。尔不行仁政，以善化民。顾专卒伍一夫之技，岂父之训哉？”因击以杖，金鱼佩袋坠地。 
　　吕氏曰：严明哉！陈母。知善射非太守之职，可不谓明乎？子为达宦，而犹以杖击之，可不谓严乎？迂者以从子之义责母，谬矣。子正母从。母正子从。 
　　伊川先生曰：“吾母侯夫人仁恕宽厚。抚养诸庶，不异己出。从叔幼孤，夫人存视，常均己子。治家有法，不严而整。不喜笞扑下人，视小奴婢如儿女。诸子或加呵责，必戒之曰：‘贵贱虽殊，人则一也。汝如是大时，能为此事否？’先公凡有所怒，必为之宽解。惟诸儿有过，则不掩也。尝曰：‘子之不肖，由母蔽其过，而父不知耳。’夫人男子六人，所存惟二，亦不姑息。才数岁，行或跌音牒，仆也，家人走前扶抱，夫人呵责曰：‘汝若安徐，宁至跌乎？’每食尝置之坐侧。食絮羹，即叱之曰：‘幼求称欲，长当何如？’虽童仆有过，不令以恶言骂之。故颐兄弟，平生于饮食衣服无所择，不恶骂，教使然也。与人争忿，虽直必责之曰：‘患汝不能屈，不患不能伸耳。’及稍长，使从善师友，虽居贫，子欲延客，则喜而为之。” 
　　吕氏曰：庶子从叔，妇人所厌恶者也，夫人视如己子；幼子，妇人所溺爱者也，夫人待若严师；小臧获，妇人所责备者也，夫人不轻笞扑，慈而正，严而恩，二子皆为大儒，有自哉。 
　　宋吕荣公母，申国夫人，性严有法。虽甚爱公，然教公事事循蹈规矩。甫十岁，祁寒暑雨，侍立终日。不命之坐，不敢坐也。日必冠带以见长者，平居虽甚热，在父母长者之侧，不得去巾袜，衣服惟谨。行步出入，无得入茶肆酒肆。市井里巷之语，郑卫之音，未尝一经于耳。不正之书，非礼之色，未尝一接于目。故公德器成就，大异于人。 
　　吕氏曰：善教子者，一严之外无他术；善用严者，一慎之外无他道。今人教子，每事疏忽宽纵，不耐留心，及德性已坏，而笞扑日加，徒令伤恩，无救于晚，视申国夫人，可以悟矣。 
　　智母，达于利害之故者也 
　　孙叔敖为儿时，出游见两头蛇，杀而埋之。归见其母而泣，母问故，对曰：“吾闻见两头蛇者死，今者出游见之。其母曰：“蛇安在？”对曰：“吾恐他人复见，杀而埋之。”其母曰：“汝不死矣。夫有阴德者，必有阳报。德弭众妖，仁除百祸，书不云乎？皇天无亲。堆德是辅，尔默矣，必兴于楚。”及叔敖长，为令尹，君子谓叔敖之母知天道。 
　　吕氏曰：天道好生，敖母奚取于埋蛇之儿乎？盖杀害人者以全人，阴德奠大焉。世有容保凶顽，殃贼良弱，不肯除害去恶，而自附于仁者，其未知埋蛇之义欤。 
　　慈继母，恩及前子者也。 
　　齐义继母，齐二子之母也。当宣王时，有人斗死于道，二子立其傍，吏坐焉。兄曰：“我杀之。”弟曰：“我杀之。”期年不决，言之王。王曰：“皆赦之，是纵有罪。皆罪之，是诛无辜。”使相问其母，母泣而对曰：“杀其少者。”相曰：“何谓也？”母曰：“少者，妾子也。长者，前妻之子也。其父疾且死，属妾曰：‘善视之。’妾既诺矣，岂可以忘？且杀兄活弟，是废公也。背言忘信，是欺死也。”因泣下沾襟。相告王，皆赦之，尊其母曰义母。 
　　吕氏曰：继母视前子，仇雠也，彼其先吾子之年，共吾子之业，又虑为吾子他日害，虽前子孝养恭诚，未必肯谅其心，而恒不乐其有，况肯救其死，又以己子代之死乎？若义继母，于夫为贤妻，于子为慈母，千载而下，尚能使人挥泪。至于异母兄弟，含冤而争死，凡轻于死者，安肯自私自利，而相处于薄哉？同胞人有余愧矣。 
　　珠崖令死，后妻生子九岁，前妻之女名初十三岁，相携扶榇以归。法携珠入关者死。继母有珠系臂，弃之。其子拾而置之母奁音连，镜匣。皆不知也。至海关，关吏索之，得珠，曰：“嘻，死矣，谁当坐者？”初恐母服罪，对曰：“父亡之日，母弃系臂，初心惜之，取而置诸镜奁，母不知也”，继母亦以初为实然，怜之，因谓吏曰：“愿且待，幸勿劾儿，儿诚不知也。夫不幸，妾解系臂，忘而置诸奁中，妾当坐。”初固曰：“母哀初孤，而强活之，初当坐。”母不与也，相与涕泣哽咽。送葬者尽哭，路人莫不下泪。关吏执笔垂泣，不能就一字，乃曰：“吾宁坐之，不忍刑慈母孝女也。”俱遣之。后乃知其男也。 
　　吕氏曰：此天理人情之至也，可泣鬼神，可贯金石，可及豚鱼，可化盗贼。初年十三耳，而能若是，殆天植其性与。而继母之贤，晚世所希，惜也史逸其姓耳。 
　　李穆姜，南郑人，安众令程文巨之妻也。有二子，而前妻四子，以穆姜非所自出，谤毁日积。穆姜衣食抚字，皆倍所生。或谓母：“四子甚矣，何以慈为？”对曰：“四子无母，吾子有母，设吾子不孝，宁忍弃乎？”长子兴，疾困笃，母亲调药膳，忧劳憔悴。兴愈，呼三弟谓曰：“继母慈仁，出自天性。吾兄弟禽兽其心，惭负深矣。”遂将三弟诣县，陈母之德，状己之罪，乞就刑。县言之郡，郡守表异其母，四子许令自新，皆为孝子。 
　　吕氏曰：世皆恨继母不慈，而宽于前子之不孝，皆一偏之见也。两不得，两有罪。要之礼责卑幼，则尊长无不回之天。故有闵损，不患衣芦之奸。有王祥，不患守柰之虐。吾因穆 
　　姜慈，而有感于世之恕前子者，为未公云。 
　　陈氏，建阳人，余楚继妻也。生子翼，三岁而楚死。陈氏尽以其产与前妻二子。翼年十五，使游学四方。翼在外十五年，成进士以归，迎母入官。后二子贫困，又收养而存恤之。 
　　吕氏曰：继母每私其所生，能均产业，足矣，况夫产尽让前子！既贫而又恤之，即亲母何加焉？均产，中道也，让产，贤道也。天下无过慈之继母。吾于陈氏，所深取焉。 
　　慈乳母。乳母所保，他人子也，祇以受人之托，遂尽亲之情。或身与俱死，或以子代死，为人保子，义当如是。 
　　秦攻魏，破之，杀魏主瑕，诛诸公子。而一公子不得，令魏国曰：“得公子者，赐金千镒。匿之者夷三族。”乳母与公子俱逃。魏故臣见乳母而识之，曰：“公子安在？”母曰：“不知，虽知之，不可以言。”故臣曰：“国破族灭，子尚谁为乎？且千金重利也。夷族极刑也。汝其图之？”母曰：“见利而反上者，逆也。畏死而弃义者，乱也。今持逆乱而求利，吾不为。且为人养子者，务生之，非为杀之也。岂可利赏畏诛，废正义而行逆节哉？”遂逃公子于泽中。故臣以告，秦军争射之。乳母以身蔽公子，遂同死焉。秦王闻之，以卿礼葬乳母，祠之太牢。宠其兄为五大夫，赐金百镒。 
　　吕氏曰：魏之故臣，可寸斩，可族诛矣。吾又叹乳母短于料人也。设见故臣，号泣而问之曰：“公子安在？”或故臣有问，告以被难，又安知公子不能免乎？彼乳母者，固望故臣协力共谋，以免公子也，讵知又一秦哉？君子贵忠，又贵有智以成其忠，诚而不明，保身以济事，难矣哉。 
　　义保者，鲁孝公之保母也。姓臧氏，与其子俱入宫，养孝公。鲁人作乱。求孝公将杀之。义保乃令其子，衣公之衣，卧公之处，鲁人杀之。义保遂抱公子以出，遇公舅鲁大夫于外，遂托以公而逃。鲁人高之。《论语》曰：“可以托六尺之孤。”义保之谓也。 
　　吕氏曰：臧氏贤乎哉！鲁不灭国，不绝嗣，臧氏之力也。鲁之卿大夫愧矣。 
　　姊妹之道 
　　姊妹，女兄弟也。气分一体，情自相关。先王以妇人内家也，每割恩焉，然亲爱出于天性，则休戚岂同路人。取其笃情重义者，不敢尽以中道律之也。 
　　齐攻鲁，至郊，望见一妇人，抱一儿，携一儿。军且及矣，弃其所抱，抱其所携而走。儿随而啼，妇人不顾。齐将问儿，走者谁。曰：“吾母也。”齐将追而问，妇对曰：“所抱者兄子，所弃者妾之子也。军至，力不能两存，宁弃妾子耳。”齐将曰：“兄子与己子，孰亲？”妇人曰：“己之子，私也。兄之子，公也。子虽痛乎，独谓义何？”于是齐将按兵而止，使言于君曰：“鲁未可伐也。山泽妇人，犹知行义，而况士大夫乎？”遂还。鲁君闻之，赐妇人束帛百端，号曰义姑姊。君子曰：义其大哉!虽在匹妇，国犹赖之。 
　　吕氏曰：义则义矣，然而未闻道也。己之子，夫之子也，非妇人所得专也。设夫有众子，或夫在可以复生，兄先亡，或遗孤而为父后，如义姑者，可矣，不则虽以义夺情，终非万世之常经也。然则奈何？曰：“两存之，以乞生于齐将。不得，则死之。孰存孰亡，惟儿所值耳。”至于齐将之料，则可悲矣。鲁士大夫，如义姑者几人哉！ 
　　李文姬者，赵伯英妻，汉太尉固之女也。固为梁冀所杀，二子俱死狱中。少子燮，为文姬所匿，密托固门生王成曰：“李氏一脉，惟此儿在。君执义先公，有古人之节。今以六尺奉托，生死惟足下。”成遂引燮浮江，入徐州界，变姓名为酒家佣。酒家异之，以女妻燮。后遇赦得还。 
　　姒娣之道 
　　姒娣，今所谓妯娌也。异姓而处人骨肉之间，抅衅起争，化同为异，兄弟之斧斤也。录古今贤妯娌。 
　　昌化章氏，兄弟二人，皆未有子。兄先抱族人子育之，未几，其妻生子诩。弟曰：“兄既有子，安用所抱之儿为？幸以与我。”兄告其妻，妻曰：“无子而抱之，有子而弃之，人谓我何？”弟固请，嫂曰：“无已，宁与我所生者。”弟不敢当，嫂竟与之。后二子皆成立，长曰栩，季曰诩。栩之子樵标，诩之子铸鉴，皆相继登第，遂为名族。 
　　吕氏曰：世俗兄弟可笑矣。借马而饥渴在怀，借衣而揉涴是嘱，况乏嗣始得之儿，分以与弟！无德色，无吝心，顾不难哉？要之嫂氏之贤，不可及矣，割肉相与，虽舅姑难强之从，况意不出于夫子耶？天昌其后，殆和气所召与。 
　　苏少娣，姓崔氏。苏兄弟五人，娶妇者四矣，各听女奴语，日有争言，甚者阋墙操刃。少娣始嫁，姻族皆以为忧。少娣曰：“木石鸟兽，吾无如彼何矣，世岂有不可与之人哉？”入门事四嫂，执礼甚恭。嫂有缺乏，少娣曰：“吾有即以遗之。”姑有役其嫂者，嫂相视不应命，少娣曰：“吾后进当劳，吾为之。”母家有果肉之馈，召诸子侄分与之。嫂不食，未尝先食。嫂各以怨言告少娣者，少娣笑而不答。少娣女奴以妯娌之言来告者，少娣笞之，寻以告嫂引罪。尝以锦衣抱其嫂小儿，适便溺，嫂急接之，少娣曰：“无遽，恐惊儿也。”了无惜意。岁余，四嫂自相谓曰：“五婶大贤，我等非人矣。奈何若大年，为彼所笑。”乃相与和睦，终身无怨语。 
　　吕氏曰：天下易而家难，家易而姒娣难。专利辞劳，好谗喜听，妇人之常性也。然始于彼之无良，成于我之相学。三争三让，而天下无贪人矣。三怒三笑，而天下无凶人矣。贤者化人从我，不贤者坏我犹人，吾于苏少娣心服焉。 
　　何氏，永嘉王木叔妻也。初归王氏，家甚贫，何氏佐以勤俭，家用遂饶。一日语夫曰：“子可出仕，奈弟妹贫寒何。橐中余资，请以分之。”夫喜曰：“是吾志也。”旦日尽散，簪珥不遗。木叔既仕，又曰：“弟妹尚困，有田如许，何不畀之？”夫喜曰：“此尤吾志也。”遂以田与弟妹。一郡称为贤妇。 
　　吕氏曰：憎同室而专货利，妇人莫不尔。欲其彼我分明已难，况尽推所有以与弟妹乎！其夫喜而从之友於可概知矣。 
　　姑嫂之道 
　　舅姑之女，兄弟之妻，分莫亲，情莫厚者也。然二人者，每不相得，则女过为多焉。父母无终身之依，姊妹非缓急之赖，继父母而亲我者谁也？独奈何恃目前城社，伤后日松萝哉。夫君子言古道：“不计世情。”余云云，为儿女子说也。 
　　欧阳氏，宋人，适廖忠臣，逾年而舅姑死于疫。遗一女闺娘，才数月，欧阳适生女，同乳哺之。又数月，乳不能给，乃以其女分邻妇乳．而自乳闰娘。二女长成，欧阳于闰娘，每倍厚焉。女以为言。欧阳曰：“汝，我女。小姑，祖母之女也。且汝有母，小姑无母，何可相同？”因泣下。女愧悟，诸凡让姑而自取余。忠臣后判清河，二女及笄，富贵家多求姪氏。欧阳曰：“小姑未字，吾女何敢先。且聘吾女者，非以吾爱吾女乎。”其问诸邻人，卒以富贵家先闰娘。簪珥衣服器用，罄其始嫁妆奁之美者送之，送女之具不及也。终其身如是。闰娘每谓人曰：“吾嫂，吾母也。”欧阳殁，闰娘哭之，至呕血，病岁余。闻其哭者，莫不下泪。 
　　吕氏曰：姑嫂，世所谓参商人也。嫁女之家，闻有小叔姑则戚，而嫂亦厌恶此两人，若不可一日有。何者？为母耳目，谮愬相虐也。世之为嫂者，诚如欧阳氏贤，则举世皆闰娘矣。吾于是知一人尽道，两人成名，同室仇雠，过分寡耳，难以罪一人也。 
　　陈安节之妻王氏，始嫁岁余，而夫卒，遗孤甫月。家贫，王氏躬操勤苦如男子。修行最谨，教子孙有法，家渐以饶。乡人敬之，呼曰堂前。初堂前之归陈氏也，舅姑殁時，夫之妹尚幼。堂前教育抚字如女。及笄厚嫁之。舅姑殁，妹求分财，堂前尽出室中所有与之，无吝色。妹得财，尽为夫淫荡所罄，贫不能自存。堂前又为置田宅，抚诸甥如己出，终无怨语。 
　　吕氏曰：堂前孝养舅姑，教育子孙，周恤宗族，广施阴功，砥砺名节，无一不善者。而姑嫂之情，尤世所希，余特表而出之。 
　　邹媖，宋人，继母之女也。前母兄，娶妻荆氏。继母恶之，饮食常不给，媖私以己食继之。母苦役荆，媖必与俱。荆有过误，媖不令荆知，先引为己罪。母每扑荆，则跪而泣曰：“女他日不为人妇耶？有姑如是，吾母乐乎？奈何令嫂氏父母，日蹙忧女之眉耶？”母怒欲笞媖，媖曰：“愿为嫂受笞。嫂实无罪，母徐察之。”后适为士人妻，舅姑妯娌姊妹，知其贤也，皆敬重焉。媖归宁，抱数月儿，嫂置诸床上，儿偶坠火烂额，母大怒。媖曰：“吾卧于嫂室，不慎，嫂不知也。”儿竟死，荆悲悔不食。媖不哭，为好语相慰曰：“嫂作意耶。我夜梦凶，儿当死，不则我将不利。”强嫂食而后食。母后见女之得爱于夫家也，竟成慈母。媖尝病，嫂为素食三年。媖五子，四登进士，年九十三而卒。 
　　吕氏曰：小姑如姑，嫂甚畏之媖异母也，视嫂乃如是，多壽、多男子、多貴，殆天所以报贤人哉。吾鄉大小姑貴重，出嫁之女，舆母列坐，坐居左。弟婦舆同席，则叩頭告坐，大姑立受之，稍不當于心，则辭色如父母。惟賢者不然，然者强半也。讀此傅，甯不汗顔。 
　　嫡妾之道 
　　有家之凶，嫡妾居其九。尧于舜，既历试诸艰矣，犹以二女难之。彼二女者，何烦舜难哉！况夫非舜，嫡妾非同胞之亲，无英皇之贤，而欲其志同行也，不亦难乎!是故夫道严正，嫡道宽慈，妾道柔顺，三善合而太和在闺门之内矣。 
　　女宗者，宋鲍苏之妻也。鲍苏仕卫三年，而娶外妻。女宗养姑甚谨。因往来人问候其夫，赂遗外妻甚厚。其嫂曰：“夫人既有所好，子何留乎？”女宗曰：“妇人一醮不改，供衣服以事夫子，精酒食以事舅姑，以专一为贞，以善从为顺，岂以专夫之室为善哉？！忌夫所爱，是谓贪淫，妇德之耻也。夫礼，天子十二，诸侯九，卿大夫三，士二。今吾夫诚士也，有二，不亦宜乎？且妇人七去，妬正居一。嫂不教吾以居室之善，而欲使吾为可弃之行耶？”不听。宋公闻之，表其閭曰女宗。 
　　吕氏曰：女无美恶，入宫见妬，此妇人常性也。女宗于夫之外妻，不直不妒，又厚遇之。以是相与，而夫不感其贤，妾不乐其德，以酿一家之和气者，未之有也，可为妇人之法。 
　　花云妻郜氏，妾孙氏，俱怀远人。云守太平，与陈友谅战，为所缚，不屈而死。郜生子炜方三岁。郜闻城将陷，以牲酒祭家庙，会家人，泣曰：“城破，花将军必死，吾岂能独生哉!幸有婴儿，不可使花氏无后，若等善视之。”遂赴水死。孙瘗郜尸，遂抱儿以行。脱簪珥，觅渔舟渡江。遇乱军夺舟，弃孙于水，孙抱儿，遇断木浮至，附之，入苇洲。採莲实哺儿，七日不死。夜半闻人语声，呼之，逢一翁，自称雷老，引达帝所。孙抱儿拜且哭，帝亦哭，置儿于膝曰：“此将种也。”雷老忽不见。炜后拜水军左卫指挥使，偕孙至太平，奉郜骸骨，为云刻像，合葬上元县。 
　　吕氏曰：炜非孙氏出也，乱离之际，忍九死以全孤，卒收夫与嫡而合葬焉，士女淑媛，不在贵贱间矣。身忠臣，妻节妇，妾贤人，孰谓花将军死哉！ 
　　婢子之道。 
　　婢也贱，何以录，录贤也。论势分，则大夫士庶人妻，不相齿。论道义，则沟壑饿莩，可与尧舜共一堂。何言贵贱哉! 
　　会稽翟素，士族之女也。聘而未嫁，贼至欲犯之，临以刃不从。其房婢名青者，跪而泣曰：“无惊我姑氏，青乞代死。”贼竟杀素，又欲犯青，青曰：“我欲代姑，冀全其名节性命耳。姑既见杀，我生何为？”遂骂贼，贼怒，复杀之。 
　　吕氏曰：青之代素，忠也。不受辱，贞也。忠贞两字，士君子且难，况婢女乎! 
　　●教女遗规卷之下 
　　王孟箕《家训?御下篇》 
　　《温氏母训》有序 
　　史搢臣《愿体集》 
　　唐翼修《人生必读书》 
　　王朗川言行汇纂 
　　《女训约言》 
　　○王孟箕《家训?御下篇》 
　　名演畴，江西彭泽人，万历进士，任山西副使。 
　　谨按:宽仁慈惠，妇女之德，即妇女之福也。妇女不与户外，其不宽、不仁、不慈、不惠，或难施于外人，而先施于门内。门内如翁姑夫子女，或犹有不敢不忍之意。其可以逞其不宽、不仁、不慈、不惠者，惟此日夕相对之奴婢耳。故入其家，观其奴婢，而有以知妇之良与不良也。兹篇所言，女子御下，酷烈暴虐之态，可谓推见至隐，极情尽致矣。亦思为妇女而至于如此，贤乎不贤乎？人将畏而敬之乎，抑厌而远之乎？天将予之福禄乎，抑加之以灾害乎？不有人祸，必有天灾；不于其身，必于其子孙。吾愿为士夫者，持此一通，令妇女辈，常相借镜，转相传述，庶几无则加勉，有则改之。救得一分不良之性，即留一分之福泽也。 
　　凡人家道稍温，必蓄仆婢。彼资我之养，我资彼之力，盖相依而成人家。彼既有力，何处不可依人，而谓彼非我则无以为生者误也。律有入官为奴之条。士庶之家，安得有奴？故仆曰义男，婢曰义媳，幼者曰义女，皆与己之儿媳子女同称。虽有贵贱，非犬马之与我不同类者。陶渊明所谓此亦人子也，可绎思矣。 
　　人家于此辈，衣服饮食，不加体恤，已失慈惠之道。若唾骂捶楚，略无节制，残忍何堪！或当骂而竟挞，或宜量挞而加重挞，或无故挞之，此在男子容有之，而妇人尤甚。妇人于仆婢皆然，而于小婢尤甚。 
　　男子得仆以服伺于外，妇人得婢以服伺于内，皆可代己之劳，此男妇之所同也。惟妇人得仆婢，代为出入，而已得严内外之防，得供使令之役，是妇人之于仆婢尤切也。乃于所蓄仆婢，无端凌虐。或炊爨而少窃腥蔬，或看茶而便窃茶果，此小过，恕之可耳。或叱骂之，量朴之足矣。乃以为罪大恶极而不可赦也，尽力鞭笞，不在人理相待之内。有舅姑闻声而不避，有妯娌力劝而不能。若丈夫禁之，则反甚其怒，犹曰彼为盗耳。又有命之服役而不谙，盖彼惟愚痴，故为人役耳，正可情遣理恕，而从容教之。乃持棍棒而押之，一面打骂，一面视其干办。彼痛楚难堪，恐怖心胜，益周章无措，而益棰挞不休，犹曰，此其不用心服役耳。又有因家之不如意，无名顿起无故动火性。怨毒横生。遂迁怒于仆婢而挞之，视平昔更甚。青天雷电，平地风波，令彼躲闪无门，手足难措，岂不为无端业障哉! 
　　夫法莫严于官府矣。打用竹板，笞用荆条，拶夹刑具，止竹木之属，另有人数仗。就是大盗，亦未有杖之上百者。诸刑具止施于两臂手足，而胸背腰胁不及焉。而妇人不然也。房中便用火筯铁钳，厨中便用刀背，有节柴棍，其小者耳。挞之不计其数，甚至一日二三次棰挞之，腰背胁肋诸要害之处，不论焉。况官府中受杖之人，出则有人慰劳，有酒食暖臀，有棒疮膏药，此辈即有同类，不敢一目之顾，又安所得酒食疮伤药物哉!血肉之躯，原非金石，彼不速毙于杖下幸耳。况彼打骂之时，威不稍霁，嗔目咬牙，如猫之捕鼠，狠心毒手，如虎之擒羊，分明一座活地狱。日中挞不计其早晨曾挞；晚间挞不计其日中曾挞，又何论今日挞，计其前日昨日已挞乎！且挞之时，有曰便打你死，不要偿命，不过要去了几两银子。嗟!人命非蚁螘也，但不计费，可任所为？殊不知善恶报应，天理昭彰，不及其身，必于子孙，岂银钱所能宽贷，良可惧也。 
　　欲闲有家，须严于纳媳之始，所谓教妇初来也。盖新妇初来，就是素性刚狠，自有许多含蓄不敢发处。欲挞仆婢，必要先禀白舅姑。月不过一二度，杖不过荆条，数不过三五下。倘有私挞暗地挞，姑查出而叱之。再不改，白其父母。又再不改，父责其子，姑责其媳，不妨过严，自不敢恣其胸臆。数月规矩已定，后来自能照行之。若初时稍纵，将来必势重不可返，无药可医矣。 
　　若其刚很用，不听约束。及初来未严，养成挞人手熟者，又有一处焉。嫁卖之，彼必生衅。惟听其远遁投生，不为寻究，去后亦不复买。惟工雇童稚，应门捧茶。若又稍稍难为，明年并无肯为工雇者。非薄其妻，实所以成之也。惟丈夫刑家无道，只为不堪其舌噪。或已逃而必寻，或寻不获而复买。私心必曰，彼经此错，将来必改。不知妇怨无终，雨行旧路，将来不至挞死不已。是妇人之业，丈夫作之也。明有国法，幽有鬼神，其报应岂不谴及妇人，而并及丈夫哉？！ 
　　○《温氏母训》有序 
　　乌程于石先生，以崇祯丙子举于乡。初名以介，后更命璜。举癸未礼闱，筮仕徽司理。疆事坏死之。先帝后以节烈风万世，公夫人长安从容就义。遗集十二卷，末述先训，乃母夫人陆所身教口授者。信乎家法有素，而贤母之造就不虚也。夫颜训袁范，世称善则，类皆喆士之所修立。未闻宫师垂诫，踵季妇大家而有言也者。有之，自节孝始矣。原集繁重，不利单行，爰再付梓，读者其广知奋兴乎？序失名。 
　　谨按：温母之训，不过日用恒言。而于立身行己之要，型家应物之方，简该切至，字字从阅历中来。故能耐人寻思，发人深省。由斯道也，可不媿鬚眉矣，岂仅为清闺所宜则效哉！于石先生之气节凛凛，有自来也。敬录之，使凡为女子者，知为人妇、为人母，相夫教子，与有责焉。必明大义，谙物情，如温母者，乃尽妇人之道，勿以为止主中馈而已也。 
　　穷秀才谴责下人，至鞭朴而极矣。暂行知警，常用则玩。教儿子亦然。 
　　贫人不肯祭祀，不通庆吊，斯贫而不可返者矣。祭祀绝，是与祖宗不相往来，庆吊绝，是与亲友不相往来，名曰独夫，天人不祐。 
　　凡无子而寡者，断宜依向嫡侄为是。老病终无他诿，祭祀近有感通。爱女爱婿，决难到底同住。同住到底，免不得一番扰攘官司也。 
　　凡寡妇，虽亲子侄兄弟，只可公堂议事，不得孤召密嘱。寡居有婢仆者，夜作明灯往来。 
　　少寡不必劝之守，不必强之改，自有直捷相法。只看晏眠早起，恶逸好劳，忙忙地无一刻丢空者，此必守志人。身勤则念专，贫也不知愁，富也不知乐，便是铁石手段。若有半晌偷闲，老守终无结果。吾有相法要诀，曰：“寡妇勤，一字经。” 
　　妇女只许粗识“柴”、“米”、“鱼”、“肉”数百字，多识字，无益而有损也。 
　　凡人同堂同室同窗多年者，情谊深长，其中不无败类之人。是非自有公论，在我当存厚道。 
　　世人眼赤赤，只见黄铜白铁。受了斗米串钱，便声声叫大恩德。至如一乡一族，有大宰官，当风抵浪的；有博学雄才，开人胆智的；有高年老辈，道貌诚心，后生小子，步其孝弟长厚，终身受用不穷的。这等大济益处，人却埋没不提，才是阴德。 
　　周旋亲友，只看自家力量，随缘答应。穷亲穷眷，放他便宜一两处，才得消谗免谤。 
　　中年丧偶，一不幸也。丧偶事小，正为续弦费处。前边儿女，先将古来许多晚娘恶件。填在胸坎。这边父母，婢妇唆教，自立马头出来。两边闲杂人，占望风气，弄去搬来。外边无干人，听得一句两句，只肯信歹，不肯信好，真是清官判断不开。不幸之苦，全在于此。然则如之何？只要做家主的，一者用心周到。二者立身端正。 
　　凡父子姑媳，积成嫌隙，毕竟上人要认一半过失。其胸中横竖道，卑幼奈我不得。 
　　贫人未能发迹，先求自立。只看几人在坐，偶失物件，必指贫者为盗薮；几人在坐，群然作弄，必持贫者为话柄。人若不能自立，这些光景，受也要你受，不受也要你受。 
　　寡妇勿轻受人惠。儿子愚，我欲报而报不成；儿子贤，人望报而报不足。 
　　我生平不受人惠，两手拮据，柴米不缺。其余有也挨过，无也挨过。 
　　作家的，将祖宗紧要做不到事，补一两件；做官的，将地方紧要做不到事，干一两件，才是男子结果。高爵多金，不算是结果。 
　　儿子是天生的，不是打成的。古云：“棒头出肖子”。不知是铜打就铜器，是铁打就铁器。若把驴头打作马面，有是理否？ 
　　世间轻财好施之子，每到骨肉，反多恚吝，其说有二：他人蒙惠，一丝一粒，连声叫感，至親视为固然之事，一不堪也。他人至再至三，便难启口，至亲引为久常之例，二不堪也。他到此处，正如哑子吃黄连，说苦不得。或兄弟而父母高堂，或叔侄而翁姑尚在，一团情分，利斧难断。稍有念头防其干涉，杜其借贷，将必牢拴门户，狠作声气，把天生一副恻怛心肠，盖藏殆尽，方可坐视不救。如此便比路人仇敌，更进一层。岂可如此？汝深记我言。 
　　问介：“侃母高在何处？”介曰：“剪发饷人，人所难到。”母曰：“非也。吾观陶侃运甓习劳，乃知其母平日教有本也。”世人多被心肠好三字坏了。假如你念头要做好儿子，须外面实有一般孝顺行径；你念头要做好秀才，须外面实有一般勤苦行径。心肠是无影无形的，有何凭据？凡说心肠好者，都是规避样子。 
　　人有父母妻子，如身有耳目口鼻，都是生而具的，何可不一经理？只为俗物。将精神意趣，全副交与家缘，这便唤作家人，不唤读书人。 
　　做人家切弗贪富，只如俗语从容二字甚好。富无穷极，且如千万人家浪用，尽有窘迫时节。假若八口之家，能勤能俭，得十口赀粮；六口之家，能勤能俭，得八口赀粮，便有二分余剩。何等宽舒，何等康泰！ 
　　汝与朋友相与，只取其长，弗计其短。如过刚鲠人，须耐他戾气；遇骏逸人，须耐他罔气；遇朴厚人，须耐他滞气；遇佻达人，须耐他浮气。不徒取益无方，亦是全交之法。 
　　闭门课子，非独前程远大。不见匪人，是最得力。 
　　父子主仆，最忌小处烦碎。烦碎相对，面目可憎。 
　　懒记账籍，亦是一病。奴仆因缘为奸，子孙猜疑成隙者，繇于此。 
　　家庭礼数，贵简而安，不欲烦而勉。富贵一层，繁琐一层；繁琐一分，疏阔一分。 
　　曾祖母告诫汝祖汝父云：“人虽穷饥，切不可轻弃祖基。祖基一失，便是落叶不得归根之苦。吾宁日日减餐一顿，以守尺寸之土也。”出厨尝以手扪锅盖，不使儿女辈减灶更然。今各房基地，皆有变卖转移，独吾家无恙，岂容易得到今日？念之念之。 
　　汝大父赤贫，曾借朱姓者二十金，卖米以糊口。逾年朱姓者病且笃。朱为两槐公纪纲，不敢以私债使闻主人，旁人私幸以为可负也。时大父正客姑熟，偶得朱信，星夜赶归，不抵家，竟持前欠本利至朱姓处。朱已不能言，大父徐徐出所持银，告之曰：“前欠一一具奉，乞看过收明。”朱姓蹶起颂言曰：“世上有如君忠信人哉，吾口眼闭矣。愿君世世生贤子孙。”言已气绝。大父遂哭别而归。家人询知其还欠，或騃之。大父曰：“吾故騃。所以不到家者，恐为汝辈所惑也。”如此盛德，汝曹可不书绅？ 
　　问世间何者最乐？母曰：“不放债，不欠债的人家；不大丰，不大歉的年时；不奢华，不盗贼的地方，此最难得。免饥寒的贫士，学孝弟的秀才，通文义的商贾，知稼穑的公子，旧面目的宰官，此尤难得也。” 
　　凡寡妇不禁子弟出入房阁，无故得谤；妇人盛饰容仪，无故得谤；妇人屡出烧香看戏，无故得谤；严刻仆隶，菲薄乡党，无故得谤。 
　　凡人家处前后嫡庶妻妾之间者，不论是非曲直，只有塞耳闭口为高。用气性者，自讨苦吃。 
　　联属下人，莫如减冗员而宽口食。 
　　做人家，高低有一条活路，便好。 
　　凡与人田产钱财交涉者，定要随时讨个决绝。拖延生事。 
　　妇人不諳中馈，不入厨堂，不可以治家。使妇人得以结伴联社，呈身露面，不可以齐家。 
　　受谤之事，有必要辩者，有必不可辩者。如系田产钱财的，迟则难解，此必要辩者也。 
　　如系闺阃的，静则自销，此必不可辩者也。如系口舌是非的，久当自明，此不必辩者也。 
　　凡人气盛时，切莫说道：“我性子定要这样的，我今日定要这样的。”蓦直做去，毕竟有搕撞。 
　　人当大怒大忿之后，睡了一夜，还要思量。 
　　○史搢臣《愿体集》 
　　名典江，南扬州人。 
　　谨按：妇女深处闺房，不知世事艰难，习成骄悍情性，而构衅于嫡庶之间，耗财于婚嫁之事，取辱于嫌疑之际，往往不免。为士失者，明知其非，而恩常掩义，以至一传众咻，骤难见信，且有阴为所持，牢不可破者矣。愿体集所载，颇多居家涉世之事。兹录其切于近世妇女之病，如前所云者。虽其曲尽形容，不无为下等人说法之处，而知病即药，因俗立教，余有取焉。就此数者之中，男女嫌疑，尤为家门荣辱所系，勿谓无伤，其祸将长。有闲家之责者，防微杜渐，竟以此为门内之人鬼关可也。 
　　妇人女子，明三从四德者，十无一二。在父母膝下，性情自任，于归之后，便见贤愚。贫家妇女，纺绩炊爨，井臼农庄，事姑哺儿，勤劳终日。独是富贵女子，在室受双亲之庇，出嫁享夫家之安。高堂大厦，饮食多美味时鲜，穿插皆绫罗珠翠。儿女有乳媪抱领，针线有婢妾应承。家务从不经心，酿成骄傲之性，惟知妆饰一身，求全责备，竟不知米从稻出，丝自蚕抽。视钱财如粪土，以物命为草芥。那管夫家经商者，有操心筹算；作宦者有仕路艰难。若性质淳良者，尚听公姑之训，丈夫之言。有一等骄悍妇人，不知理法，不信果报。公姑丈夫，开口便伤，侍妾婢女，终朝打骂。及至逼出事端，为丈夫者，顾惜体面，焉肯令妻出乖露丑，到底仍是丈夫抵当，竭力弥缝过去。及至事后，见儿女满前，姻亲罗列，出遣不可，警戒不从，若以大义数责，彼反轻生恐吓，又怕多事，惟有忍耐而已。愚谓经史女箴，劝必不听。惟有令人讲解律例，并词讼招详，某官审某事、某人犯某罪，使知妇女亦有罪条，王法不尽男子。而善恶报应之事，时时陈说，庶乎稍生畏惧，或可挽于万一也。 
　　有夫妇而后有父子，若娶妻而即生子，且联举数子，则承祧有人，可无憾矣，至有子而仍娶妾，贤者所不免焉。为之妻者若果温惠宽和，得以相安无事。则如古所称樛木螽斯之懿范，不多让矣。若夫妇年近四十，或生女而不生男，或曾生而不育，或竟全不一生者，则急宜置妾，以为嗣续之计。为之妇者，正宜和衷宽待，以冀其早为生育，俾吾夫得免无后之叹，而己亦不失为嫡母之尊。每见贤淑之妇，年在四十左右，艰于嗣息，即欢然劝夫娶妾，和集一门。未几妾尚未生，妻忽生子者，亦有妻妾并举子者，要以和气自能致祥也。奈何有一种嫉妒性成者，明知年齿日增，生育无望，说到娶妾，即百计刁难。迄至勉强作成，势必入门见嫉。明则寻是觅非，显加辱苦；暗则私觑密察，以冀间离。幸而怀孕生子，或漠不关情，或佯为称庆，终是满腔积恨，一片杀机。有生子而强遣其母者，有子疾而阴肆其毒者，有斗争无宁日者，充其妒忌之心可以死其夫，可以亡其身，又安惜夫之无后为大哉！夫四十无子则娶妾，妇人无子去，妒去，律例昭然，原不忍斯人之终于无后也。独怪怯懦之夫，甘受制于泼悍之妇。或委靡不振，怒而不言；或顾惜脸面，自相掩覆。坐使无良之妇，得志以逞。俾祖父之血食，自我而斩，岂非不孝之至，而为天地间一大罪人乎？！吾谓人至四十无子，则宜告过宗族及妇之父母兄弟，按律娶之。敢肆阻挠，即正以无子去妒去之罪案，鸣之于官，决于必去。为官长者，伸明律法，不得少事姑惜，按律去之。使闺门不贤不淑之妇，知有天网人纪，不可磨灭，不敢负嵎肆恶。则儆一戒百，不独一人一家，受其福庇，有裨风俗人伦不少矣。 
　　亦有嫡妻素明大义，惟恐覆夫宗嗣，听其置妾纳婢。所赖为之夫者，严分正伦，不容陨越，幸而生有子女，必教以孝敬嫡母，庶义谨微于著之义。乃有婢妾生子，反起踞宠夺嫡之心，始而举动放恣，继以语言肆诟，至谓母以子贵，嫡庶何分，而渐欲易其位者。且有夫心偏向，谓妾能为我生子接宗，一味宽纵，举动任其僭越，语言听其触犯，视结发之爱若路人，于宠姬之间多袒护者，则名分倒置，实为乱阶。不思夫妇为五伦之始，结发乃父母所配，庙见之日，原冀昌衍吾宗，无何实命不犹，不得已而相夫置妾生子，代为恩勤，亦谓子虽庶出，而我为嫡母，是夫宗不绝，即妇嗣有託也。若妾则蛾眉得宠，遽干名分，妻则凄其冷落，视若赘疣，不独悖理灭伦，既获罪于名教，似此寡情薄德，扪心其能自安乎？ 
　　兄弟争财，其父遗不尽不止；妻妾争宠，其夫命不死不休。 
　　世人于嫁女一事，必夸奢斗靡，苦费经营，往往有因一嫁一娶，而大伤元气者。事后追忆所费，其实正用处少，浮用处多。如富盛之家，必欲从厚，与其金珠溢箧，币帛盈箱，采轿几筵，极一时之盛。何如佐以资本，代置庄田，为彼后日之恒产乎！曾见有诗云：“婚姻几见斗奢华，金屋银屏众口夸。转眼十年人事变，妆奁卖与别人家。”殊有深味。 
　　又有不足之家，拘牵礼节。男女俱已长成，或因赔赠无资，不肯允嫁，或因繁文无措，不敢亲迎，坐使婚嫁愆期，宁作旷夫怨女者。不思男女之情，室家之愿，原以婚嫁及时为幸，与其以仪文未备而待时，何如以迁就团圆而成事。况青春已届，年忽一年，时事变迁，又焉保将来之果如吾意耶？又有产仅中人，效颦富室，惟知六礼必周，不计家资厚薄，或称贷以备钗环，或废产以供花烛。迨至入门之后，向之繁文缛节，转眼皆空，今之典借花销，俱成实累。夫男女毕姻，原欲其续祖妣而大门闾，若以一婚嫁之故，而累债耗家，虽有佳男佳妇，已苦于门户无可支持，始悔前此浪费。则亦何益之有？! 
　　妻虽贤不可使与外事，仆虽能不可吏与内事。 
　　三姑六婆，勿令入门。此辈或称募化，或卖簪珥，或假媒妁，或治疾病，專一传播各家新闻，以悦妇女。暗中盗哄财物，尚是小事，常有诱为不端，魇魅刁拐，种种非一，万勿令其往来。至于娼妓，更是不祥秽物，出入卧房，尤为不可。媒婆、稳婆，不能不用，择其善者用之，亦不可令其时常往来。 
　　男女不杂坐，无论尊卑、长幼、远近、亲疏，均无杂坐之理，不同椸枷，不同巾栉拭巾发梳，不相通用，不亲授。丧祭则以盘盛。其余不得已而授受，则置于几桌，令其自取。内外不共井嫌同汲也，不共湢浴，嫌相亵也，不通寝席，如被褥枕簟之类嫌相亲也，不通衣裳嫌混杂也。诸母庶母不漱洗也裳。女子嫁而反，兄弟甥侄同。弗与同席而坐，弗与同器而食。有事来家，则语于中堂，不得房中坐谈。男子入内，不啸不指。夜行以烛，无烛则止（取光明之义，此男子之远嫌也），女子无故不许出中门。出中门，必拥蔽其面（有用紬为补者，名曰头补，或用青纱）。夜行以烛，无烛则止（此妇女之远嫌也）。出入于道路，男子由右，女子由左（以右为尊，道路之间，亦有分别），此曲礼别男女之大节，所以严内外，而防渎乱也。有家者不可不知。 
　　男女远别，不止翁妇嫂叔为然。世俗惟严于翁妇，其余无别。甚者，叔嫂、姊夫、小姨、妻弟之妻，皆不避嫌，近于蛮貊矣。然避嫌不必相隔太远也，三步之外，止足背立可也。数步之外，止足背立，则贫穷小户，皆可避嫌，何况富族。同室尊亲皆能有别，何况外人。 
　　男女之所以隔绝者，惟争一见。礼云：“外言不入于梱（门限也），内言不出于捆。”即声音尚不容通，况颜面乎！于此见圣贤防微杜渐之意。有等妇人，竞不避人，入寺烧香，登船游玩，为丈夫者，明知而纵之。其故何欤？甚有好见人者，反笑避人为不大方，则惑愈甚。 
　　谨饬闺门，人尽知之。而主家者，于服食器用之类，或躬亲备办，或介绍分劳，独于妇女抿掠脂粉，女工针线之物，每多忽略，听其自购。常见闾巷闺雏，朱门媵婢，叢遶贮立，与街市货郎，择拣精粗，夺来抢去，男女混杂，大为不雅。岂礼严内外，独此不禁欤？且所击之器，名为惊闺、结绣、唤娇娘，予谓闺可惊，而娇娘岂可为若辈唤乎？深心者，当令童仆代之。 
　　○唐翼修《人生必读书》 
　　名彪，浙江兰溪人，历任会稽、长兴、仁和训导。 
　　谨按：妇人以夫为天，而舅姑为夫之父母，义莫重焉。事之不得其道，孝敬有亏，即才智有余，曷足贵乎？篇中敬翁姑、敬夫之节，周详真挚，发乎天性。而于继姑、贫贱之夫，委曲承顺，服事尤谨。伯叔妯娌之间，任劳让财，恩爱无间。教子以义方，不事姑息，此尤妇女所难也。一门之内，有妇如此，不特人敬之服之，天亦必佑之，家道其有不兴者乎？此编当与女诫参观，诚哉其为必读书也。 
　　妇人贤不贤，全在声音高低，语言多寡中分。声低言寡者贤也，声高言多者不贤也。 
　　人非圣人，不能无过，况妇人乎！媳妇偶然有失，公姑丈夫谴责，当欣然受之。云媳妇不是，自此当改，则不惟有过无害，即此便增一善矣。若横争我是，得罪公姑，得罪丈夫，是一小过未完，反增一大罪也。 
　　媳妇之倚仗为天者，公姑与丈夫，三人而已。故事三人，必须愉色婉容，曲体欢心，不可纤毫触犯。若公姑不喜，丈夫不悦，久久则恶名昭著，为人所不齿矣，奴仆皆得而抵触我矣。故妇之善事公姑丈夫也，非止为贤与孝也，且以远辱也。 
　　夫者，天也，一生须守一敬字。见丈夫来，便须立起，若宴然高坐，此骄倨无礼之妇也。称夫有定礼，如“相公”、“官人”之类，不云“尔”、“汝”也。如“尔”、“汝”忘形，则夫妇之伦亵矣。凡授餐奉茗，必双手恭擎。未寒进衣，未饥进食，此妇不易之职分也。 
　　媳妇不唯自己要尽孝，尤当劝夫尽孝。语云：“孝衰于妻子。"此言极可痛心，故媳妇以劝夫孝为第一。要使丈夫踪迹，常密于父母，而疏于己身，俾夫之孝行，倍笃于往时，乃见媳妇之贤。若丈夫于公姑，小有违言，便当代为谢罪，曰：“此由媳妇不贤，致使吾夫不顺于公姑，非独丈夫之罪也。请公姑息怒。今后当劝丈夫改过矣。” 
　　妇与姑之最易失欢心者，背后之言语；最易得欢心者，亦背后之言语。如在母家亲戚，夫家亲戚之前．及在自己房中，凡有言语，必称公姑之德，多蒙优待，只是我不能孝顺。展转相闻，公姑岂不大喜乎？！若略有一言怨望，公姑闻之，心必不喜，连当面好处落空矣。虽然，言语之谨肆，发于念头之真假。未有孝顺之心不真，而言语能检点者也。 
　　继姑待媳，多带客气，势所必然。媳妇当此，务以诚心感之。既属己姑，何分前后。凡事极其诚敬，不假一毫虚饰。姑知妇真心相待，自然心欢意悦，并客气都化了。若媳妇胸中，稍分先后，不觉形之辞色，初则彼此客气，既而乖戾无所不至矣。或有媳妇先入门，而继姑后至者，姑尊媳卑，名分不以先后改易，当一于诚敬，不可生怠慢心也。 
　　媳妇于翁，殊难为孝，但当体翁之心，不须以向前亲密为孝也。或翁体不安，须频频凂姑问安为善。 
　　或己为嫡媳，而家有庶姑，其事庶姑，亦须将顺而加礼貌焉。不可恃嫡慢庶，致伤庶姑之心，并伤阿翁之心。若已为庶媳，则宜小心奉侍，曲体庶姑之心。嫡姑在堂，则事庶姑以敬，而礼貌稍杀于嫡姑，统所尊也，姑姑没，并礼貌亦宜尊崇矣。倘或庶姑举止有未合理，媳妇只宜以礼自持，和色婉容，规以正道，不亢傲，不委靡，方为合礼。 
　　婆与媳虽如母子。然母子以情胜，婆媳则重在礼焉。凡婆之衣服器具，银钱酒食，俱不可擅动。婆在房中，开箱看首饰与衣服，或与姑娘小叔密语，俱宜退步，惟命之前始进。又凡有好物好服，察婆欲与姑者，不妨赞成之。 
　　凡公姑与丈夫之亲友，仓卒间到，要留酒食，而银钱偶乏，或庆吊诸仪，银钱无措。媳妇知之，即宜脱簪珥，典衣服，不待公姑开言，方为先意承志，至一二赠嫁器皿，即当公用，不当虑及完全敝毁。若稍有爱惜之语，即伤公姑之心，为下人姗笑。常有公姑宁贷于邻家，而不屑问媳妇借者，其妇之不贤可知也。 
　　平常之家，安能常得甘旨？以供舅姑，然亦有法也。只要诸物烹庖得诀，务令适口，便是甘旨。若遣人办买，必嘱付择其最佳者方买之，此即孝顺妙法也。 
　　一应往还之礼，或行或否，应厚应薄，须一概禀命于姑，不可自作主意。然其中犹有周旋也。待姑家亲戚，须常存要好看之心。母家亲戚，苟礼文可减，一切省之可也。 
　　有等媳妇，不能孝姑，而偏欲孝母，此正是不孝母也。事姑未孝，必贻母氏以恶名，可谓孝母乎？盖女在家以母为重，出嫁以姑为重也。今媳妇必欲尽孝于父母，亦有方略，须先从孝敬公姑丈夫起。公姑喜妇能孝，必归功于妇之父母，必加厚于妇之父母。丈夫既喜妻贤，必云非岳母贤淑，吾妻安得柔和。或夫家富贵，则必有润泽及母家矣。此则女之善孝其亲也。 
　　丈夫有不得意之事，为妻者宜好语劝慰之，勿增慨叹，以助抑郁，但当委婉云，将来自有好日，方谓贤妻。丈夫在馆不归，此是能攻苦读书，不可常寄信问候以乱其心，数数归家，既荒时废业矣。若亲友有书札来，恐有要务，速传送之。 
　　丈夫不事儒业者，或居家营运，出外经商，俱是心血所成，劳四体以赡妻子。为妇者必须悯夫劳役，轸夫饥寒，体恤随顺，方称贤淑，家贫能抚恤慰劳，尤征妇德。若荡子嫖赌，败废祖宗基业，必宜苦谏，至再至三，不听则涕泣争之。 
　　媳妇之善相其夫者，第一要丈夫友爱。世之兄弟不友爱者，其源多起于妯娌不和。丈夫各听妇言，遂成参商，此大患也。为媳妇者，善处妯娌，惟在礼文逊让，言语谦谨。有劳代之，有物分之。公姑见责，多方解劝，要紧之务，先事指点。则彼自感德，妯娌辑睦矣。如我为伯姆，彼为叔娣，倘彼偶疾言遽色，不堪相加，我欢然受之，不争胜气，不与回答，彼自愧悔，和好如初。其或公姑偏爱，多分物件与彼，切勿计量，只是相忘。或我富他贫，我贵他贱，皆须曲意下之，周其不足，不可稍有轻侮。若他富贵，我贫贱，亦宜谦卑委婉，不可先存尔我之见。诸侄、侄女，宜爱之如子，乳少者，助其乳，抱至膝上，常加笑容。己之子女，当令其敬伯母叔母，一如亲母。此要务也。 
　　兄弟一气，必无二心。往往因姒娣之间，自私自利，致伤兄弟之和，此妇之大恶也。妇之贤，第一在和妯娌。妯娌不和，大约以公姑恩有厚薄，便生妒忌，便有争执，此不明之甚也。公姑胸中，如天地一般，有何偏见？若厚于大伯大姆，必是伯姆贤孝，得公姑之欢；厚于小叔婶婶，必是叔婶贤孝。得公姑之欢。正当自反，负罪引慝，改过自新，庶公姑有回嗔作喜之时。岂可不知自责，且有怨望？若公姑独厚于己夫妻，则当深自抑损，凡百分物，让多受寡，让美受恶，方是贤妇人也。长兄如父，长嫂如母，故介妇与冢妇，有尊卑之分，宜随行不敢并行。姑舅若有事，使介妇行者，介妇不得辞劳，欲分任于冢妇。礼也。 
　　妇有必不可辞之职分，又有不可迟缓之行事。客一到门，则茶钟酒杯，箜馔菜碟，俱宜料理，不可委之群婢，更宜速快，迟则恐客不及等待。盖媳妇之职，原须必躬必亲，辛勤代劳。苟义手高坐，便是最不贤之妇。 
　　妇人无事，切勿妄用一文。凡物须留赢余，以待不时之需。若随手用尽，则贫穷可拭目而待，安可不一心节俭也？！妇之贤者，家虽富厚，常要守分，甘淡薄，喜布素，见世间珍宝锦绣，及一切新奇美好之物，皆败家之种子，方为有识妇人。 
　　妇人衣服，宜安本分。富而奢侈，服饰犯分，大不可也。况众人同处，而我一人衣饰独异，为众所指目，小家之妇，欣欣自荣，大家之妇，心必不自安也。 
　　公姑之婢仆，不但不可辱骂也，并不可厉声严色，盖优礼婢仆，既所以敬公姑也。如婢有过失，公姑未见，当好言戒谕之，不必令公姑知之。其或大偷盗，及欲逃亡，媳先知其情者，公姑未晓，亦须禀知。然止可云耳闻。不可显言其状，致难收拾。又须云恐非灼见，再须详察。 
　　本房婢仆，虽宜慈爱，然或触公姑之怒，皆宜重惩，不可护短。但训饬之时，不可烦于言语，恐反开罪于公姑耳。 
　　婢仆衣裳，宜令时加浣濯。髻鬟裤履，须令整顿端齐。若听其蓬头垢面，污秽难堪，甚或身有血渍，面有爪痕，令人不忍见闻，则主妇之不慈不贤，行道之人，皆指摘之矣。 
　　凡物须预谨守防闲，毋令盗窃。万一有此，乃己不能谨密之过，且只忍耐，不妄加猜疑。及轻听人言，辄至仆婢房中搜索。搜出则丧其廉耻；搜不出则彼反有辞。若公家仆婢，及在外之人，尤不可妄指。每因失物，反招大是非，增添闲气，此不可不深思切戒者也。 
　　凡授银物与仆辈，不宜手授，必置几案上，令其自取之。亦须照管，毋令他人窃去也。 
　　凡生养子女，固不可不爱惜，亦不可过于爱惜。爱惜太过，则爱之适所以害之。小儿初生，勿勤抱持。裹而置之，听其啼哭可也。医云：“小儿顿足啼哭，所以宣达胎滞。”乳饮须有节，日不过三次，夜惟鸡将鸣，饮一次。衣用稀布，宁薄无厚。语云：“若要小儿安，常带三分饥与寒。”盖孩提一团和气，十分饱暖，反生疾病。珠帽、项圈、手镯，切不可令着身，无论非从朴之道，而诲盗招拐之祸犹浅，图财丧命之害更深。 
　　富贵之家，爱子过甚。子所欲得，无不曲从之。性既纵成，一往莫御。小有拂逆，便肆咆哮。及至长大，恃强好胜，破败家财，犹系小事，一切刑祸，从此致矣。为父母者，亦曾念及此乎？ 
　　子弟幼时，当教之以礼。礼不在精微，止在粗浅。如见尊长，必作揖；长者经过，坐必起立；长者呼召，即急趋之。门内门外，长者问何人，对必以名，不可曰“我”曰“吾”。长者之前，不可喧嚷致争；厅堂之中，不可放肆偃卧。凡事非僮仆所能为者，必须为父母代劳，不可推诿。略举大端，不能遍指，宜触类推广。 
　　童子幼年，不可衣之罗绮裘裳，恐启其奢侈之心，长大不能改也。 
　　○王朗川言行汇纂 
　　名乏鈇，湖广湘阴人。 
　　谨按：古今妇女懿行，其卓卓可纪者，已载于闺范矣。兹编所录，皆其轶事，不少概见。而俭约朴素之风，孝慈忠厚之道，亦妇女所当广其见闻，而是效是则者也。至于待奴婢之道，虐之不可；纵之亦不可；偏听之更不可。故于御下篇而外，又续有取于此。庶几于体恤之中，寓约束之意。委曲以教导于先，严切以防闲于后，皆所以全惠下之仁也。集中所辑嘉言懿行甚多，兹不及全录云。 
　　妇禁十三：一曰干预外政；二曰入寺烧香，许愿祈男；三曰无故聚饮，即有事饮酒，不得沉醉；四曰会诸姻党，则席熟谈；五曰痛挞奴婢，及恶声詈骂；六曰优厚三婆；七曰侈蓄珠翠；八曰看龙舟、观灯、观会，诸外场杂遝事；九曰与妯娌斗胜；十曰分理是非；十一曰不亲中馈；十二曰厌夫交友宾客；十三曰贪嗜肥甘。 
　　朱子家范。一曰妻妾无妒则家和；二曰嫡庶无偏则家兴；三曰奴仆无纵则家尊；四曰嫁娶无奢则家足；五曰农桑无休则家温；六曰宾祭无坠则家良。 
　　陆象山先生尝谓人家要有三声：读书声，孩儿声，纺织声。盖闻读书声，觉圣贤在他口中，在我耳中，不觉神融；闻孩儿声，或笑或泣，俱自然籁动天鸣，觉后来哀乐情致，较此殊远；闻纺织声，则勤俭生涯，一室儿女，觉有豳风七月景象。最可厌者，妇女啐骂声也，恶也；饮酒喧呶声也，狂也；街巷谈笑声也，谲也；妖冶歌唱声也，淫也。与其闻此，不若聆犬声于夜静，闻鸡声于晨鸣，令人有清旷之思。 
　　袁了凡先生初艰嗣，后乃生若思。母作冬袄，将鬻絮。先生曰：“丝绵轻暖，箧中自有，何必鬻？”母曰：“丝贵絮贱。吾欲以丝易絮，多制絮衣，赠亲戚中寒无衣者。”先生曰：“有是哉，此子寿矣。” 
　　衡公岳知庆阳，僚友诸妇会饮。在席者金绮烂然，公内子荆布而已。既归不乐。公曰：“汝坐何处？”曰：“首席。”公曰：“既坐首席，又要服饰华好、富贵可兼得耶？”至今传为美谈。 
　　橙墩好客。有妾苏氏，善持家。一日讌客，失金杯，诸仆啧啧四觅。苏氏诳之曰：“金杯已收在内，不须寻矣。”及客散，对橙墩云：“杯实失去，寻亦不得。公平日好客，岂可以一杯故，令名流不懽乎？”橙善其言。 
　　大司徒马森，其封君讳某，年四十始得一子。一日婢抱出门，从高阶失手下坠；破其左额，旋死。封君见之，即令婢遁去，而自抱死子，曰：“失手致之伤也。”妇哀痛，寻婢挞之，无有矣婢归匿母家，言其故。婢父母日夜吁天，愿公早生贵嗣。次年果生子，左额宛然赤痕，即司徒也。 
　　晋陵钱氏，顾成之媳也。钱氏往母家，夫家疫盛，转相传染，亲戚不敢过。夫家八人，俱将毙。钱闻欲归家，父母阻之，钱曰：“人为侍养公姑而娶媳。今公姑既病笃，忍心不归，与禽兽何异？吾往即死，不敢望吾亲惜也。”只身就道。其家忽听鬼相语曰：“诸神皆卫孝妇归矣，速避速避。”八人皆活。 
　　欧公池嫡母所生。两兄皆庶出。父以公属嫡，欲厚之。公妻冯氏，请于舅曰：“嫡庶为父母服，有差等否？舅曰：“无。”冯氏曰：“均子也，服无差等，岂可异乎？”舅大悦，从之。妇人未尝读书明理，性情多有僻处。不孝敬舅姑丈夫，却诵经礼佛；不周济骨肉姻亲，却布施僧道；不享现世和平之福，却望来生渺茫富贵。此诚女流中之下愚者。噫，岂有骄悍妒恶，而长享富贵，德性贤良，而堕落轮回者哉？！ 
　　登人之堂，即知室中之事。语云：“入观庭户知勤俭，一出茶汤便见妻。老父奔驰无孝子。要知贤母看儿衣，子之孝，不如率妇以为孝。妇能养亲者也，朝夕不离。潔奉甘旨，而亲心悦。故舅姑得一孝妇，胜得一孝子。妇之孝，不如导孙以为孝。孙能娱亲者也，依依膝下。顺承靡违，而亲心悦。故祖父添一孝孙，又添一孝子。人之居家，凡事皆宜先自筹度，立一区处之方，然后嘱付婢仆为之，更宜三番四覆以开导之。如此周详，犹恐不能如吾意也。今人一切不为之区处，事无大小，但听奴仆自为。不合己意，则怒骂鞭挞继之。彼愚人，止能出力以奉吾令而已，岂能善谋，一一暗合吾意乎？不明如此，家安能治？！ 
　　仆婢天资愚鲁，其性善忘，又多执性，所行甚非，而自以为是，更有秉性躁戾者，不知名分，轻于应对。治家者，须明此理，于使令之际，有不如意，少者悯其智短，老者惜其力衰，徐徐教诲，不必嗔怒也。有诗云：“此辈冥顽坠下尘，只应怜念莫生嗔。若能事事如君意，他自将身作主人。” 
　　小过宜宽，若法应扑责，当即处分。责后呼唤，辞色如常。不可啧啧作不了语，恐愚人危惧，致有他变。 
　　凡婢仆有争斗者，主父母闻之，即时呵禁之。不止，分曲直以杖之，曲者多杖，或一止一不止，则独杖其不止者。 
　　婢仆之言，变乱是非。其意以言他人短，可以悦主人主母之心。苟不知其弊，听信其言，则弟兄妯娌，必至不和，邻里亲戚，必至不睦。有以肤受愬者，宜叱曰：“我不眼见。”驾言他人毁骂主翁者，宜叱曰：“我不曾耳闻。”则此辈无所施其欺矣。 
　　人家仆婢，不可一处饮食，须内外各别。屋多地宽，宜婢内仆外各食。屋少，不妨仆先婢后，亦犹夫各食也。所以然者，仆婢同食，语言之间，未免错杂，非宜家之道也。下人有分别，则上人愈有分别矣。 
　　待小人女子，不可无信，婚姻一节，尤宜慎之。每见人家婢仆，伏侍勤劳，主人即以某婢许某仆。家长一言出口，婢仆百诺于心。或家事迁延，迟疑不决，无识小人，见其为期无定，未免埋怨偷安，主人闻之嗔怒，或改悔前言，男女失望，遂萌异念。奸拐逃盗，变幻百出矣。为人上者，务宜酌量于前，断勿改悔于后。婚姻为一生大事，许定岂容更易？况童婢同在一堂，虽在下人，宁无羞耻？莫如平时不轻许，待二十岁内外，择男女相称相宜者许配。许定即婚，则百弊不生，闺门亦肃矣。 
　　○《女训约言》 
　　出《言行汇纂》，未详姓名。 
　　谨按：妇德所尚，与其所以当戒，已散见于集中矣。兹编载女德二十四条，女戒八十条，则又举妇女所切要，及易犯者，而荟萃其义，撮总其词。虽不识字义之妇女，有能举此诸条，代为讲说，亦可了然于心口之间，而知所法戒矣。此予所以编女教而终之以此也。 
　　女德 
　　性格柔顺，举止安详。持身端正，梳妆典雅。 
　　低声下气，谨言寡笑。整洁祭祀，孝顺公姑。 
　　敬事夫主，和睦妯娌。礼貌亲戚，宽容婢妾。 
　　教道子女，体恤下人。洁治宾筵，谨饬门户。 
　　早起晚眠，少使俭用。学制衣服，学做饮食。 
　　打扫宅舍，收拾家伙。蚕桑纺织，孳生畜牲。 
　　有此女德，虽贫贱之家，人看得自然贵重。虽没好衣服首饰，有好声名，自然华美。又携的本家父母，与阖族亲眷，都有光彩。似这等，也不枉生女一场。 
　　女戒 
　　奠举止轻狂，奠妖乔打扮。莫高声大笑，莫耳软舌长。莫搬弄是非，莫离间骨肉。 
　　莫烦言絮聒，莫巧言狐媚。莫耳边萋晰，莫背后唧哝。莫凭空说谎，莫喜佞悦谗。 
　　莫逼墙窃听，莫偷眼邪视。奠眼空意大，莫口甜心苦。莫嫉人胜己，莫夸己笑人。 
　　莫仿效男妆，莫仿行男礼。莫卖弄颜色，莫炫耀服饰。奠毒手打人，莫恶口骂人。 
　　奠无病称病，奠无忧而忧。莫蓬头垢面，莫赤胸袒膊。莫显见亵服，莫露出枕席。 
　　莫男妇同席，莫男女授受。奠买命算卦，莫听唱说书。莫随会讲经，莫修寺建塔。 
　　莫打醮挂旛，莫庙宇烧香。莫招神下鬼，莫魇镇害人。莫看春看灯，莫学弹学唱。 
　　莫狎近尼姑，莫招延妓女。莫结拜义亲，莫来往三婆。莫轻见外人，莫轻赴酒席。 
　　莫内言传外，莫外言传内。莫倚门看街，莫酒醉失仪。莫忤逆不孝，莫搅家不贤。 
　　莫唆挑夫主，莫欺瞒夫主。莫侮慢夫主，莫钤束夫主。莫溺爱儿女，莫偏向儿女。 
　　莫口谈夫过，莫埋怨家贫。莫妯娌不和，莫伯叔争胜。莫嫉妒婢妾，莫凌虐仆从。 
　　莫怠慢穷亲，莫结怨邻家。奠心贪口馋，莫滥费折福。莫随有随尽，莫随做随毁。 
　　莫轻剪罗缎，莫多宰鸡鹅。莫懒惰邋遢，莫抛撤物件。莫干预外事，莫私放钱债。 
　　莫盗转财物，莫阴厚母家。 
　　以上皆亏损女德之事，虽其中小小出入者，皆世俗常态，然不可不谨也，其余则荡礼逾闲矣。失妇德而荡礼逾闲，纵生长富贵家，衣服首饰，从头到尾，都是金珠，都是绫锦，也不免被人嗤笑，玷辱父母。噫！父母生养我一场，我不能与他争些志气，增些光彩，反因我玷辱，被入嗤笑，我心何安？仔细思想。 

