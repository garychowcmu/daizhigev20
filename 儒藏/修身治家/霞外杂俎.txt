《霞外杂俎》明 杜巽才撰

　　四库存目
　　
　　【霞外杂俎提要】
　　霞外杂俎 一卷 
　　浙江范懋柱家天一阁藏本 
　　旧本题铁脚道人撰。有敖英序。称嘉靖丁酉。泊舟空舲滩偶仙翁所授。又有后跋。称铁脚道人姓杜氏。名巽才。魏人。亦未详其信否也。所言皆养生术大旨阐黄老恬静之理。
　　
　　【霞外杂俎序】
　　嘉靖丁酉秋予有蜀台之役一日泊舟空舲滩上以候风色乃野服登岸眺望由曲径窈窕入平林度石梁又斗折而西行数百步见峭壁攒峰如屏如玦中有石潭水色幽幽可鉴须眉潭上有石笋骈立势欲堕有泉出石窦若喷雪花潺潺落潭中傍有盘石如席石傍有古松三株虬枝奇崛绿阴葳蕤予欣然会心乃小憩石上以观泉流俄有一翁曳杖而来癯然山泽之姿似有道气者予揖而与之坐款语移时因问翁知摄生之要乎翁曰吾每日只服一剂快活无忧散或遇事不如意则服一剂和气汤又问翁居闲处独亦观书否翁曰吾壮年服膺九字经今耄矣渐负此经多矣又问翁于世一有求乎翁曰人生分定机关计较都不济事俟命而已吾何求哉已而苍然暮色自四山而至予遂与翁别翁袖中探此书授予且告曰此铁脚道人所纂也敢以为上客之寿予返而登舟取所授书阅之翁与予石上所语者斑斑在焉连日三复爱其言简易警策若终身行之受用不尽因命幼儿楷书数通以寄乡关亲友东谷居士敖英书于瞿塘峡口舟中
　　
　　
　　
　　《霞外杂俎》
　　铁脚道人纂
　　钱塘
　　明 杜巽才撰
　　
　　【快活无忧散】
　　
　　除烦恼  断妄想
　　Δ
　　右二味等分，为极细末，用清静汤调服。
　　此方药味虽尠，奏功极大。且药性不寒不热，不苦不辛。不必远求之产药之区，自我求之，自我得之。虽神农本草所未载，东垣丹溪诸老所未论及，自是人间一种妙药。苟能日服一剂，胜服四君子汤百剂也。
　　凡合此药，先要洒扫一静室，牕棂虚朗，前列小槛，栽花种竹，贮水养鱼。室中没一几、一榻、一蒲团，每日跏趺静坐，瞑目调息。将前药服之。至三炷香久，任意所适，或散步空庭，吟风弄月，或展玩法贴、名画，或歌古诗二三首，倦则啜苦茗一瓯，就枕偃息，久久觉神清气爽，天君泰然，不知人间有烦恼，不见我心有妄想，斯则效可覩矣。 
　　
　　
　　和气汤
　　Δ
　　专治一切客气、怒气、怨气、抑郁不平之气。
　　先用一个忍字，后用一个忘字。
　　右二味和均，用不语唾送下，此方先之以忍，可免一朝之忿也，继之以忘，可无终身之憾也。服后更饮醇酒五七杯，始醺然半酣尤佳。
　　
　　【九字经】
　　勿欺心、谨言语、守廉耻。
　　Δ
　　此经，字约而义博，知之甚易，行之甚难。苟能实践，可为君子。
　　
　　【警身纂要】（十五条）
　　
　　言行要留好样与儿孙，心朮不可得罪于天地。
　　
　　毋以嗜欲杀身，毋以货财杀子孙。
　　
　　积金以遗子孙，子孙未必能守。积书以遗子孙，子孙未必能读。不如积阴德于冥冥之中，以为子孙长久之计。
　　
　　留不尽之巧，以还造化。留不尽之福，以与子孙.。
　　
　　万事随缘，即是安乐法。
　　
　　但知义命在我，不知势利在人。
　　
　　但行好事，莫问前程。
　　
　　人有不及，可以情恕；非意相干，可以理遣。
　　
　　宁人负我，毋我负人。
　　
　　与其巧，持于末，不若拙戒于初。
　　
　　莫使满顶篷，常留转身地。
　　
　　不作风波于世上，自无氷炭到胸中。
　　
　　平生不作皱眉事，天下应无切齿人。 
　　
　　爽口物多终作疾，快心事过定为殃。
　　
　　一失脚为千古恨，再回头是百年人。
　　
　　
　　【摄身纂要】（二十八条）
　　
　　天地之元气，岁有升降，自冬至后渐升至于九天，夏至后渐降至于九泉。人身元气亦有升降。子时生于肾中，此即天地一阳初动，感而遂通，乃复卦也。自此后，渐渐升至泥丸，午时自泥丸下降于心，戌亥归于腹中，此即天地六阴穷极，百虫闭关，草木归根，寂然不动，乃坤卦也。静极复动，循环无端，其至妙，又在坤复之交，一动一静之间，即亥末子初之时。故屈原远游篇曰：壹气孔神兮，于中夜存； 虚以待之兮，无为之先。朱子谓：此言广成子告黄帝不过如此。阴符经曰：自然之道静，故天地万物生。朱子曰：此二句极说得好，静能生动，若不是极静，则天地万物不生 。养生者当顺其时，而行坤复二卦之功。
　　
　　人身元神，出入目中，五脏精华，亦聚于目，故《阴符经》曰：机在目。《道德经》曰：不见可欲，而心不乱。是以内养之法，常要两目垂帘，返光内照，降心火于丹田，使神气相抱。
　　故《太玄˙养初一》曰：藏心于渊，美厥灵根。测曰：藏心于渊，神不外也。
　　
　　心牵于事，火动于中。
　　
　　有动于中，必摇其精。
　　
　　心静则息自调，静久则息自定。
　　
　　死心以养气，息机以死心。
　　
　　精、气、神为内三宝，耳、目、口为外三宝。常使内三宝不逐物而流，外三宝不诱中而扰。
　　
　　呼吸要绵绵深入丹田。
　　
　　常要使呼吸为夫妇，神气为夫妇。盖夫妇云者，欲其相合而不相离也。
　　
　　毋劳汝形，毋摇汝精，毋使汝思虑营营。寡思虑以养神，寡嗜欲以养精，寡言语以养气。
　　
　　久视伤心损血，久坐伤脾损肉，久立伤肾损骨，久卧伤肺损气，久行伤肝损筋。
　　
　　坐处不可太明，太明则伤魂，不可太暗，太暗则伤魄。尤忌湿气贼风。
　　
　　心有所爱，不可深爱；心有所憎，不可深憎。
　　
　　发多梳，则令人明目去风；体多浴，则令人倦怠。
　　
　　春夏宜早起，秋冬宜晏眠。晏忌日出后，早忌鸡鸣前。
　　
　　大小便，宜紧闭口齿，目上视，使气不泄。
　　
　　遇小疾，可行八段锦，或用六字气法。
　　
　　每夜以手擦涌泉穴，左右各三百，甚益下元。
　　
　　五味淡薄，令人神爽气清，少病。酸多伤脾，咸多伤心，苦多伤肾，辛多伤肝。尤忌生冷硬物。
　　
　　饮食不可过多，不可太速。
　　
　　切忌空心茶，饭后酒，黄昏饭。
　　
　　夜深不可醉，不可饱，不可远行。
　　
　　怒后不可便食，食后不可发怒。
　　
　　软蒸饭，烂煮肉，少饮酒，独自宿。此养生之妙法也。
　　
　　凡早行，须饮酒一瓯，以御霜雾之毒。无酒，嚼生姜一片亦可。
　　
　　饭后要徐徐行数十步，以手摩面，摩胁摩腹，仰面呵气四五口，能去饮食之毒。
　　
　　伤食饱胀，可紧闭口齿，耸肩上视，提气至咽喉，少顷复降入丹田，如此升降四五次即消化矣。
　　
　　临睡用石膏、花椒、青盐为末擦齿，用好茶漱之。叩齿数通，则一日饮食之毒，不留齿间，终身无齿疾。
　　
　　
　　【霞外杂俎后语】
　　东谷子曰予得此书尝物色所谓铁脚道人者有楚客言二十年前曾见道人于荆南虬髯玉貌倜傥不覊人也尝爱赤脚走雪中兴发则朗诵南华秋水篇又爱嚼梅花满口和雪咽之或问咽此何为道人曰吾欲寒香沁入肺腑其后去采药衡岳夜半登祝融峰观日出乃仰天大叫曰云海荡吾心胸居无何飘然而去莫知所之或曰道人姓杜氏名巽才魏人
　　或曰此书以言语为药不亦恠乎东谷子曰苏氏谓传说告高宗一言一药朱子谓圣人答门人之言皆因其病而药之信子之疑古人所谓药石之言者非耶
　　或曰此书以九字为经不亦僣乎不亦简乎东谷子曰经者常也读圣贤之言可以天下后世通行也学者当表里始终无间也按九字经勿欺心即毋自欺也勿妄语即言忠信也守廉耻即有所不为也约圣贤之训辞而名之为经何僣之为且孔门以恕之一字终身可行谢良佐去一矜字费了多少苦心点检若将此九字近里着已用功恐终身点检不暇矣不然博洽如柳宗元君子犹讥其不识字大抵读书万卷无益身心虽多亦奚以为孰谓九字为简乎
　　
