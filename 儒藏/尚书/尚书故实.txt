尚书故实 唐 李绰


提要

　　《尚书故实》一卷，唐李绰撰。绰仕履未详。考《新唐书·宰相世系表》，赵郡李氏，南祖之后，有名绰字肩孟者，为吏部侍郎舒之曾孙，书中自称赵郡人，或即其人欤。是书《宋史·艺文志》凡两载之，一见史部传记类，一见子部小说类，而注其下云，绰一作纬，实一作事。今按曾慥《类说》所引，亦明标李绰之名，则作纬者误矣。自序称宾护尚书张公，三相盛门，博物多闻。绰避难圃田，每容侍话，凡聆徵引，必异寻常，遂纂集尤异作此书。盖皆据张尚书之所述也。惟张尚书不著其名。《新唐书·艺文志》沿《崇文总目》之讹，以张尚书为即延赏，晁公武、陈振孙已斥其误。然书中称嘉贞为四世祖，又称嘉祐为高伯祖，则所谓张尚书者，当在彦远、天保、彦修、曼容诸兄弟中。其文规、次宗乃宏靖子，於嘉贞为曾孙，不可称高祖，振孙乃皆以其不登八座为疑，亦非也。观其言宾护移知广陵，又言公除潞州旌节，则必尝为扬州刺史、昭义节度使者。当以史於天保诸人下略其官位，遂致无可考耳。其书杂记近事，亦兼考旧闻。如司马承顺、王谷、卢元公、尉迟迥、韦卿材、谢真人、沦落衣冠章仇兼琼、郭承嘏诸条，虽颇涉语怪，然如兰亭叙入昭陵，顾长康画清夜游西园图，谢赫、李嗣真评画，百衲琴，戴容刻佛像，碧落碑，狸骨帖，宝章集，灵芝殿，佛教属鬼宿，冒黎生改金根车，谢安无字碑，郑虔三绝，顾况工画诸轶事，皆出此书。而墓碑有圆空，德政碑不当有圆空一条，杨子华画牡丹花，已见北齐一条。晋书寒具一条，省试莺出谷诗一条，杜牧未为比部一条，王右军书千字文一条。尤颇有考证。王楙《野客丛书》引据最为博洽，而牡丹引杨子华事，天厨引西园图事，又引其东方朔一条证《山海经》事，皆据为出典，在唐人小说中亦因话录之亚也。惟张宏靖《萧斋记》本为李约作，原记尚存，而云萧斋在张氏东都旧第；李商隐仅两任校书郎，一任太学博士，本传可考，而云台仪自大夫以下至监察，通谓之五院御史，唐国历五院者，惟李商隐、张延赏、温造三人，皆为失实。要之瑕不掩瑜，固不以一二小节废矣。

尚书故实

　　宾护尚书河东张公，三相盛门，四朝雅望。博物自同于壮武，多闻远迈于咠臣。缚避难圃田，寓居佛庙，秩有同于锥印，迹更甚于酒佣。叨遂迎尘，每容侍话。凡聆征引，必异寻常。足广后生，可贻好事。遂纂集尤异者，兼杂以诙谐十数节，作《尚书故实》云耳。

　　高祖太武皇帝本名与文皇帝同上一字，后乃删去。尝有碑版，凿处具在。太武是陵庙中玉册定口，神尧乃母后追尊。颜公曾抗疏极论，为袁傪所沮丽寝。

　　太宗酷好法书，有大王真迹三千六百纸，率以一丈二尺为一轴。宝惜者独《兰亭》为最，置于座侧，朝夕观览。尝一日，附耳语高宗曰：“吾千秋万岁后，与吾《兰亭》将去也。”及奉讳之日，用玉匣贮之，藏于昭陵。

　　天册府弧矢尺度，盖倍于常者。太宗北逐刘黑闼，为突厥所窘，遂亲发箭射退贼骑。突厥中得此箭传观，皆叹伏神异。

　　后余弓一张，箭五只，藏在武库。历代（一作朝）。郊丘重礼，必陈于仪卫之前，以耀武德。惜哉，今与法物同为煨烬矣。然此即刘氏斩蛇剑之比也，岂不有所归乎？

　　司马天师名承祯，字紫微，形状类陶隐居。玄宗谓人曰：“承祯，弘景后身也。”天降车，上有字曰“赐司马承祯”。尸解去日，自鹤（一作云）。满庭，异香郁烈。承祯号白云先生，故人谓车为白云车。至文宗朝，并张骞海槎同取入内。

　　有李幼奇者，开元中以艺干柳芳。尝对芳念百韵诗，芳已暗记，便题之于壁，不差一字。谓幼奇曰：“此吾之诗也。”幼奇大惊异之，有不平色。久之，徐曰：“聊相戏，此君所念诗也。”

　　因请幼奇更诵所著文章，皆一遍便能写录。

　　又说汉武帝时，尝有外域献独足鹤，人皆不知，以为怪异。

　　东方朔奏曰：“此《山海经》所谓毕方鸟也。”验之果是。因敕廷臣皆习《山海经》。《山海经》，伯翳著，刘向编次作序。伯翳亦曰伯益，《书》曰：“益典朕虞。”盖随禹治水，撮山海之异，遂成书，郭弘农注解。

　　郑广文作《圣善寺报慈阁大像记》云：“自顶至颐，八十三尺，额珠以银铸成，虚中盛八石。”

　　构圣善寺佛殿僧惠範，以罪没入其财，得一千三百万贯。

　　元载破家，籍财货诸物，得胡椒九百石。

　　卢元公好道，重方士，有王谷者得黄白术，变瓦砾泥土立成黄金。宾护时在相国大梁幕中，皆目睹之。谷一日死于淮阴，宾护见范阳公叙言，公曰：“王十五兄不死。”后果有人于湘潭间见之，已变姓名矣。宾护既徙知广陵，常亦话于崔魏公。公因说他日有王修能变竹叶为黄金，某所目击也。

　　进士卢融尝说，卢元公镇南海日，疽发于鬓，气息慑然。有一少年道士，直来床前谓相国曰：“本师知尚书病疮，遣某将少膏药来，可便傅之。”相国宠姬韩氏遂取膏药疾贴于疮上，至暮而较数日平复。于仓皇之际，不知道士所来。及令勘中门至衙门十数重，并无出入处。方知其异也。盛膏小银合子。韩氏收得，后犹在。融即相国亲密，目验其事，因附于此。

　　公自言四世祖河东公为中书令着绯，（绰安邑宅中，曾有河东公任中书令着绯真。）又说傅游艺居相位着绿。

　　李师诲者，画蕃马李渐之孙也。为刘从谏潞州从事，知刘不轨，遂隐居黎城山。潞州平，朝廷嘉之，就除一县宰。曾于衲僧处得落星石一片。僧云：“于蜀路早行，见星坠于前，遂围数尺掘之，得片石如断磬。其一端有雕刻狻猊之首，亦如磬，有孔，穿绦处尚光滑。岂天上乐器毁而坠欤？”此石后流转到绰安邑宅中。

　　《清夜游西园图》，顾长康画，有梁朝诸王跋尾处云，图上若干人，并食天厨。（语出诸子书．检寻未得。）贞观中，褚河南装背题处具在。本张维素家收得，（维素。从申之子。）传至相国张公，（弘靖。）元和中，准宣索并《钟元常写道德经》同进入内。（时张公镇并州，进图表，李太尉卫公作也。）后中贵人崔潭峻自禁中将出，复流传人间。维素子周封，前泾州从事，在京。一日，有人将此图求售，周封惊异之，遽以绢数匹赎得。经年忽闻款关甚急，问之，见数人同称仇中尉传语评事，知《清夜图》在宅，计闲居家贫，请以绢三百匹易之。周封惮其迫胁，遽以图授使人。明日，果赍绢至。后方知诈伪。乃是一力足人求江淮大盐院，时王庶人涯判盐铁，酷好书画，谓此人曰：“为余访得此图，然遂公所请。”因为计取耳。及十二家事起，复落在一粉铺内。郭侍郎承嘏。阍者以钱三百买得献郭。郭公又流传至令狐家。宣宗尝问相国有何名画，相国具以图对。复进入内。（宾护亲见相国说。）

　　公尝于贵人家见梁昭明太子脑骨，微红而润泽，抑异于常也。

　　又尝见人腊长尺许，眉目手足悉具，或以为僬侥人也。

　　又说表弟卢某，一日碧空澄澈，仰见仙人乘鹤而过，别有数鹤飞在前后，适睹自一鹤背迁一鹤背，亦如人换马之状。

　　国朝李嗣真评事云：“顾画屈居第一，然虎头又伏卫协画《北风图》。”（《北风图》，《毛诗》义。）

　　公平康里宅，乃崔司业融旧第，有司业题壁处犹在。

　　蜀王尝造千面琴，散在人间，蜀王即隋文之子杨秀也。

　　又李汧公取桐孙之精者，杂缀为之，谓之百纳琴。用蜗壳为徽，其间三面尤绝异，通谓之“响泉韵磬”，弦一上，可十年不断。

　　兵部李员外约，汧公之子也。识度清旷，迥分尘表。与主客张员外谂同弃官，并韦征君况墙东遁世，不婚娶，不治生业。

　　李尤厚于张，每与张匡床静言，达旦不寝，人莫得知。赠张诗曰：“我有心中事，不向韦二说。秋夜洛阳城，明月照张八。”（谂即尚书公之群从。）

　　佛像本胡夷，朴陋，人不生敬。今之藻绘雕刻，自戴颙始也。颙尝刻一像，自隐帐中，听人臧否，随而改之。如是者积十年，厥功方就。

　　绛州《碧落碑》文，乃高祖子韩王元嘉四男为先妃所制，陈惟玉书。今不知者，妄有指说，非也。

　　荀舆能书，尝写《狸骨治劳方》，右军临之，至今谓之《狸骨帖》。

　　古碑皆有圆空，（音孔。）盖碑者，悲本也。墟墓间物，每一墓有四焉。初葬穿绳于空以下棺，乃古悬窆之礼。《礼》曰：“公室视丰碑，三家视桓楹。”人因就纪其德，由是遂有碑表。数十年前，有树德政碑，亦设圆空，不知根本，甚失。后有悟之者，遂改焉。

　　公自述高伯祖嘉祐，开元中为相州都督，廨宇有灾异，郡守物故者连累。政将军（嘉祐终金吾将军。）至，则于正寝整衣冠通夕而坐。夜分，忽肃屏间闻叹息声。俄有人自西庑而出，衣巾蓝缕，形器憔悴，历阶而上，直至于前。将军因厉声问曰：“是何神祗，来至于此！”答曰：“余后周将尉迟回也。死于此地，遗骸尚存，愿托有心，得毕葬祭。前牧守者，皆胆薄气劣，惊悸而终，非余所害。”又指一十余岁女子曰：“此余之女也，同瘗庑下。”明日，将军召吏发掘，果得二骸。备衣衾棺器，礼而葬之。

　　越二夕，复出感谢，因曰：“余无他能报效，愿裨公政节宣，水旱唯所命焉。”将军遂以事上闻，请置庙，岁时血食。上特降书诏褒异，勒碑叙述，今相州碑庙见在。

　　中书令河东公，开元中居相位，有张憬藏者，能言休咎。一日忽诣公，以一幅纸大书“台”字授公。公曰：“余见居台司，此何意也？”后数日，贬官台州刺史。

　　河东公镇并州，上问：“有何事，第言之。”奏曰：“臣有弟嘉祐，远牧方州，手足支离，常系念虑。”上因口敕张嘉祐可忻州刺史，河东属郡。上意不疑，张亦不让，岂非至公无隐，出于常限者乎？

　　王平南虞，右军之叔也。善书画，尝谓右军：“吾诸事不足法，惟书画可法。”晋明帝师其画，王右军学其书焉。

　　宣平太傅相国卢公，应举时，寄居寿州安丰县别墅。尝游■<芍（丶替换一）>陂，（■<芍（丶替换一）>字今呼为鹊革下，芍药之芍。按《魏志》是■<芍（丶替换一）>，音着多。）见里人负薪者持碧莲花一朵，已伤器刃矣。云：“陂中得之。”卢公后从事浙西，因使淮服，话于太尉卫公。公令搜访■<芍（丶替换一）>陂，则无有矣。又遍寻于江渚间，亦终不能得。乃知向者一朵，盖神异耳。

　　京国顷岁街陌中有聚观戏场者，询之，乃二刺猬对打令，既合节奏，有中章程。时座中有前将作李少监韫，亦云曾见。

　　京城佛寺，率非真僧。曲槛回廊，户牖重复。有一僧室，当门有柜，扃锁甚牢。窃知者云：“自柜而入，则别有幽房邃阁，诘曲深严，囊橐奸回，何所不有。”

　　牛相公僧孺镇襄州日，以久旱祈祷无应，有处士不记名姓，众云豢龙者。公请致雨，处士曰：“江汉间无龙，独一湫泊中有之，黑龙也。强驱逐，必虑为灾难制。”公固命之，果有大雨，汉水泛涨，漂溺万户。处士惧罪，亦亡去。十年前，有人他处见犹在。

　　《汲冢书》，盖魏安釐王冢，晋时卫郡汲县耕人于古冢中得之。竹简漆书科斗文字，杂写经史，与今本校验，多有异同。（耕人姓不，不字，呼作彪：其名曰准．出《春秋后序》，《文选》中注出。）

　　王内史书帖中有与蜀郡守朱（不记名）。书求樱桃来禽，日给藤子。（来禽，言味甘来众禽也。俗作林檎。）又云胡桃种已成矣。又问司马相如、杨子云有后否，蜀城门是司马错所制存乎。

　　卢元公钧奉道，暇日与宾友话言，必及神仙之事。云某有表弟韦卿材，大和中选授江淮县宰，赴任出京日，亲朋相送，离灞浐，时已曛暮矣。行一二十里外，觉道路渐异，非常日经过处。既而望中有灯烛荧煌之状，林木葱蓓，似非人间。顷之，有谒于马前者，如州县候吏。问韦曰：“自何至此？此非俗世。”俄顷，复有一人至前，谓谒者曰：“既至矣，则须速报上公。”韦问曰：“上公何品秩也？”吏亦不对，却走而去。逡巡递声连呼曰：“上公屈韦下马。”趍走入门，则峻宇雕墙，重廊复阁，侍卫严肃，拟于王侯。见一人年仅四十，戴平上帻，衣素服，遥谓韦曰：“上阶。”韦拜而上。命坐慰劳，久之，亦无肴酒汤果之设。徐谓韦曰：“某因世乱，百家相纠，窜避于此。推某为长，强谓之上公。尔来数百年，无教令约束，但任之自然而已。公得至此，尘俗之幸也。不可久留，当宜速去。”命取绡十匹赠之。韦出门上马，却寻旧路，回望亦无所见矣。半夜胧月，信马而行，至明则已在官路。逆旅暂歇，询之于人，且无能知者。取绡视之，光白可鉴。韦遂骤却入关诣相国，具述其事。因以戋戋分遗亲爱，相国得绡，亦裁制自服。韦云：“约其处，乃在骊山蓝田之间。盖地仙也。”

　　顾况字逋翁，文词之暇，兼攻小笔。尝求知新亭监，人或诘之，谓曰：“余要写貌海中山耳。”仍辟善画者王默为副知也。

　　世言牡丹花近有，盖以国朝文士集中无牡丹歌诗。张公尝言杨子华有画牡丹处极分明。子华，北齐人，则知牡丹花亦已久矣。

　　又说顾况志尚疏逸，近于方外，有时宰曾招致，将以好官命之。况以诗答曰：“四海如今已太平，相公何用唤狂生。此身还似笼中鹤，东望沧洲叫一声。”后吴中皆言况得道解化去。

　　有黄金生者，擢进士第，人问：“与颇同房否？”对曰：“别洞。”（黄本溪洞豪姓，生故以此对。人虽咍之，亦赏其真实也。）

　　王僧虔，右军之孙也。齐高帝尝问曰：“卿书与我书孰优？”对曰：“臣书人臣第一，陛下书帝王第一。”帝不悦，后尝以橛笔书，恐为帝所忌故也。

　　陆畅字达夫，常为韦南康作《蜀道易》，首句曰：“蜀道易，易于履平地。”南康大喜，赠罗八百匹。南康薨，朝廷欲绳其既往之事，复阅先所进兵器，刻“定秦”二字，不相与者因欲构成罪名。畅上疏理之，云：“臣在蜀日，见造所进兵器。定秦者，匠之名也。”由是得释。《蜀道难》，李白罪严武也。畅感韦之遇，遂反其词焉。

　　圣善寺银佛，天宝乱，为贼截将一耳。后少傅白公奉佛银三铤添补，然不及旧者。会昌拆寺，命中贵人毁像，收银送内库中。人以白公所添铸，比旧耳少银数十两，遂诣白公索余银。恐涉隐没故也。

　　又云士张林说毁寺时，分遣御史，检天下所废寺及收录金银佛像。有苏监察者，不记名。巡覆两街诸寺，见银佛一尺以下者多袖之而归，谓之苏杠（乌讲反。）佛。或问温庭筠：“将何对好。”遽曰：“无以过密陀僧也。”

　　口州谢真人上升前，玉帝锡以鞍马为信，意者使其安心也。刺史李坚遗之玉念珠，后问念珠在否，云已在紫皇之前矣。一日，真人于紫极宫置斋，金母下降，郡郭处处有虹霓云气之状。至白昼轻举，万目睹焉。

　　《魏受禅碑》，王朗文，梁鹄书，钟繇镌字，谓之三绝。镌字皆须妙于篆籀，故繇方得镌刻。

　　张怀瑾《书断》曰：“篆、籀、八分、隶书、草书、章草、飞白、行书，通谓之八体。而右军皆在神品。右军尝醉书数字，点画类龙爪，后遂有龙爪书，如科斗、玉筋、偃波之类。诸家共五十二般。”

　　公云舒州灊山下有九井，其实九眼泉也。旱即煞一犬投其中，大雨必降，犬亦流出。

　　又南中久旱，即以长绳系虎头骨投有龙处。入水，即数人牵制不定。俄顷云起潭中，雨亦随降。龙虎敌也，虽枯骨犹激动如此。

　　五星恶浮屠像，今人家多图画五星杂于佛事中，或谓之禳灾者，真不知也。

　　武后朝宰相石泉公王方庆，琅琊王也。武后尝御武成殿阅书画，问方庆曰：“卿家旧法书存乎？”方庆遂集自右军已下至僧虔、智永禅师等二十五人，备书一卷进上。后命崔融作序，谓为《宝章集》，亦曰《王氏世宝》也。

　　今延英殿，灵芝殿也。谓之小延英。苗韩公居相位，以足疾步骤微蹇，上每于此待之。宰相对于小延英，自此始也。

　　台仪自大夫已下至监察，通谓之五院御史。国朝践历五院者共三人，为李商隐、张魏公延赏、温仆射造也。

　　裴岳者，久应举，与长兴于左揆友善。曾有一古镜子，乃神物也。于相布素时得一照，分明见有朱衣吏导从。他皆类此。宾护与岳微亲，面诘之，云：“不虚。”旋亦坠失。

　　陈朝谢赫善画，尝阅秘阁，叹伏曹不兴所画龙首，以为若见真龙。

　　陶贞白所著《太清经》，一名《剑经》，凡学道术者，皆须有好剑镜随身。又说干将、莫耶剑，皆以铜铸，非铁也。（按隐居《古今刀剑录》云：自古好刀剑，多投伊水中，以禳肤人之妖。盖伊水中有怪异似人，脥胫已下至脚，有首鼻口耳手足，常损害人矣。）

　　八分书起于汉时王次仲。次仲有道，诏征聘于车中，化为大鸟飞去，坠三翮于地。今有大翮山在常山郡界。

　　兵部李约员外尝江行，与一商胡舟楫相次。商胡病，固邀相见，以二女托之，皆绝色也，又遗一珠，约悉唯唯。及商胡死，财宝约数万，悉籍其数送官，而以二女求配。始殓商胡时，约自以夜光含之，人莫知也。后死商胡有亲属来理资财，约请官司发掘验之，夜光果在，其密行皆此类也。

　　公云，牧弘农日，捕获伐墓盗十余。辈中有一人请间言事。公因屏吏独问，对曰：“某以他事赎死。卢氏县南山尧女冢，近亦曾为人开发，获一大珠并玉碗，人亦不能计其直，余宝器极多，世莫之识也。”公因遣吏按验，即冢果有开处，旋获其盗，考讯与前通无异。及牵引其徒，称皆在商州冶务中。时商牧名卿也，州移牒，公致书皆怒而不遣。窃知者云：“珠玉之器，皆入京师贵人家矣。”公前岁自京徒步东出，过卢氏，复问邑中，具如所说，然史传及地里书并不载此冢。且尧女，舜妃也，皆死于湘岭。今所谓者，岂传说之误欤？矧贻训于茅茨土阶，不宜有厚葬之事，即此冢果何人哉？

　　飞白书始于蔡邕，在鸿门见匠人施垩箒，遂创意焉。梁萧子云能之。武帝谓曰：“蔡邕飞而不白，羲之自而不飞，飞白之间，在斟酌耳。”尝大书“萧”字，后人匣而宝之。传至张氏，宾护东都旧第有萧斋，前后序引，皆名公之词也。

　　杜紫微顷于宰执求小仪不遂，请小秋又不遂。尝梦人谓曰：“辞春不及秋，昆脚与皆头。”后果得比部员外。（又杜公自述，不曾历小比，此必传之误。）

　　杨祭酒敬之爱才，公心尝知江表之士项斯，赠诗曰：“处处见诗诗总好，及观标格过于诗。平生不解藏人善，到处相逢说项斯。”因此名振。遂登高科也。

　　东都顷千创造防秋馆，穿掘多得蔡邕鸿都学所书石经。后洛中人家，往往有之。

　　王内史《借船帖》，书之尤工者也。故山北卢尚书匡宝惜有年。公致书借之不得，云：“只可就看，未尝借人也。”公除潞州，旗节在途，才数程，忽有人将书帖就公求书，阅之，乃《借船帖》也。公惊异问之，云：“卢家郎君要钱遣卖耳。”公叹异移时，不问其价还之。后不知落于何人。

　　京师书侩孙盈者，名甚著。盈父曰仲容，亦鉴书画，精于品目。豪家所宝，多经其手，真伪无逃焉。王公《借船帖》是孙盈所蓄，人以厚价求之不果。卢公其时急切减而赈之，曰：“钱满百千方得。”卢公，韩太冲外孙也。故书画之尤者，多阅而识焉。

　　尝有一沦落衣冠，以先人执友方为邦伯，因远投谒，冀有厚需。及谒见，即情极寻常，所赉至寡。归无道路之费，愁怨动容，因闲步长衢，叹吒不已。忽有一人，衣服垢弊，行过于前，回目之曰：“公有不平之气，余愿知之。”因具告情旨，答曰：“止于要厚恤，小事耳。今夜可宿某舍。”至暮往，即已迟望门外。遂延入，谓之曰：“余隐者也，见为县狱卒，要在济人之急。”既夜分，取一碗合于面前，俄顷揭看，见一班白紫绶者才长数寸。此人诟责之曰：“与人有分，不恤其孤可乎！”紫衣者逊谢，久之，复用碗覆于地，更揭之，则无有矣。明日平旦，闻传声觅某秀才甚急，往则紫衣敛板以待，情义顿浓，遂赠数百缣，亦不言其事，岂非仙术乎。经云：佛教上属鬼宿，盖神鬼之事，鬼暗则佛教衰矣。吴先生尝称有《灵鬼录》，佛乃一灵鬼耳。

　　李抱真之镇潞州也，军资匮阙，计无所为。有老僧大为郡人信服，抱真因诣之，谓曰：“假和尚之道以济军中，可乎？”僧曰：“无不可。”抱真曰：“但言请于鞠场焚身，某当于使宅凿一地道通连，候火作，即潜以相出。”僧喜从之，遂陈状声言。抱真命于鞠场积薪贮油，因为七日道场，昼夜香灯，梵呗杂作。

　　抱真亦引僧入地道，使之不疑。僧仍升座执炉，对众说法。抱真率监军僚属及将吏膜拜其下，以俸入檀施，堆于其旁。由是士女骈填，舍财亿计。满七日，遂送柴积，灌油发焰，击钟念佛。抱真密已遣人填塞地道，俄顷之际，僧薪并灰。数日藉所得货财，辇入军资库。别求所谓舍利者数十粒，造塔贮焉。

　　又说洛中顷年有僧得数粒所谓舍利者，贮于琉璃器中，昼夜香灯，檀施之利，日无虚焉。有士子迫于寒馁，因请僧愿得舍利，掌而观瞻。僧遂出瓶授与，遽即吞之。僧惶骇如狂，复虑闻之于外。士子曰：“与吾几钱，当服药出之。”僧闻喜，遂赠二百缗，仍取万病丸与吃。俄顷泄痢，以盆盎盛贮，濯而收之。

　　（此一事，东都储隐说．后即江表诗人路豹所为。豹非苟于利者，乃刚正之性，以惩无良。豹与张祜、崔涯三人，为文酒之侣也。）

　　章仇兼琼镇蜀日，佛寺设大会，百戏在庭。有十岁童儿一作女童。舞于竿杪。忽有物状如雕鹗，掠之而去。群众大骇，因而罢乐。后数日，其父母见在高塔之上，梯而取之，则神如痴，久之方语，云：“见如壁画飞天夜叉者将入塔中，日饲果实饮馔之味，亦不知其所自。”旬日方精神如初。

　　《晋书》中有饮食名“寒具”者，亦无注解处。后于《齐人要术》并《食经》中检得，是今所谓■<饣睘>饼。桓玄尝盛具法书名画，请客观之。客有食寒具，不濯手而执书画，因有涴，玄不怿，自是会客不设寒具。

　　昌黎生者，名父子也。虽教有义方，而性颇暗劣。尝为集贤校理，史传中有说金根车处，皆臆断之，曰：“岂其误欤，必金银车。”悉改“根”字为“银”字。至除拾遗，果为谏院不受。俄有以故人子悯之者，因辟为鹿门从事也。

　　今谓进士登第为迁莺者久矣。盖自《伐木》诗；“伐木丁丁，鸟鸣嘤嘤。出自幽谷，迁于乔木。”又曰：“嘤其鸣矣，求其友声。”并无“莺”字。顷岁省试《早莺求友》诗，又《莺出谷》诗，别书固无证据，岂非误欤？

　　东晋谢太傅墓碑，但树贞石，初无文字。盖重难制述之意也。

　　西平王始将禁军在蜀戍蛮，与张魏公不叶，及西平功高居相位，德宗欲追魏公者数四，虑西平不悦而罢。后上令韩晋公善说，然后并处中书。一日，因内宴禁中，出瑞锦一匹，令系两人一处．以示和解之意。

　　潞州启圣宫有明皇帝欹枕斜书壁处，并腰鼓马槽并在。公为潞州从事，皆见之。

　　《千字文》，梁周兴嗣编次，而有王右军书者。人皆不晓。

　　其始乃梁武教诸王书，令殷铁石于大王书中拓一千字不重者，每字片纸，杂碎无序。武帝召兴嗣，谓曰：“卿有才思，为我韵之。”兴嗣一夕编缀进上，鬓发皆白，而赏赐甚厚。右军孙智永禅师自临八百本，散与人间，江南诸寺，各留一本。永往住吴兴永福寺，积年学书，秃笔头十瓮，每瓮皆数石。人来觅书并请题头者如市。所居户限为之穿穴，乃用铁叶裹之，人谓为铁门限。后取笔头瘗之，号为“退笔冢”，自制铭志。

　　孙季雍著《葬经》，又有著《葬略》者，言葬用吉礼，僧尼并不可令见之也。

　　郑广文学书而病无纸，知慈恩寺有柿叶数间屋，遂借僧房居止，日取红叶学书，岁久殆遍。后自写所制诗并画，同为一卷封进。玄宗御笔书其尾曰“郑虔三绝”。

　　郭侍郎（承嘏）。尝宝惜书法一卷，每携随兵。初应举，就杂文试，写毕夜色犹早，以纸缄裹置于箧中，及纳所宝书帖。却归铺，于烛笼下取书帖观览，则程试宛在箧中。匆遽惊嗟，计无所出。来往于棘围门外，见一老吏，询其事，具以实告。吏曰：“某能换之，然某家贫，居兴道里，倘换得，愿以钱三万见酬。”公悦而许之。逡巡，赍程试往而易书帖出，授公，公愧谢而退。明日归亲仁里，自以钱送诸兴道。款关久之，吏有家人出，公以姓氏质之，对曰：“主父死三日，方贫，未办周身之具。”

　　公惊叹久之，方知棘围所见乃鬼也。遂以钱赠其家而去。余在京，曾侍太傅相国卢公宴语，亲闻其事。今又得于张公，方审其异也云耳。  
　 
　　 
