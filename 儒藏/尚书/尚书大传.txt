《尚书大传》（辑本）  
　　
　　松惕县教谕 孙之騄 辑
　　
　　提要
　　
　　臣 等谨案尚书大传三卷补遗一卷国朝孙之騄辑之騄字晴川钱塘人按汉书艺文志伏生所传经二十九卷传四十一篇隋志作尚书大传三卷郑康成序谓章句之外别撰大义刘子政校书得而上之其篇次与艺文志合旧唐书志云伏胜注大传三卷畅训三卷新唐书志则作伏胜注大传三卷又畅训一卷已阙二卷至宋史艺文志畅训遂不着録葢已散佚故自明代以来仅留大传残本脱畧漫漶殆不可读之騄诠次其文又博采诸书所引补其佚阙以成此本凡卷中不注出处者皆残本之原文其注某书某书者皆之騄所搜辑也刻成之后续有所得不及逐条附入因又别为补遗一卷缀之卷末近扬州别有刻本相较颇有异同葢亦杂采补缀今与此本并着于録以存古书之梗概总之皆非伏生之旧矣其注乃郑康成作今残本尚题其名新旧唐书并作伏生注大传葢史文之悞也乾隆四十三年八月恭校上
　　
　　总纂官臣 纪昀臣 陆锡熊臣 孙士毅
　　
　　总校官臣 陆费墀
　　
　　尚书大传卷一
　　
　　松惕县教谕孙之騄辑
　　
　　易曰河出图雒出书圣人则之书之所起逺矣至孔子得黄帝玄孙帝魁之书迄于秦穆公凡三千二百四十篇断逺取近定可为世法者凡百二篇而为之序遭秦灭学燔书汉兴旁求儒雅闻故秦博士伏胜能传其业诏太常使掌故晁错往受焉而伏生年且百岁不能正言言不可晓使其女诵二十八篇口授晁错曰尧典皋陶谟禹贡甘誓汤誓盘庚髙宗肜日西伯戡黎微子牧誓洪范金縢大诰康诰酒诰梓材召诰洛诰多方多士立政无逸君奭顾命吕刑文侯之命费誓秦誓凡二十八篇自是传其学者有欧阳大小夏侯宣帝时复有河内女子得泰誓一篇献之与伏生女所诵合二十九篇汉志所谓经二十九卷是也故言书者始济南伏生伏生创大传四十一篇以授同郡张生张生授千乗欧阳生欧阳生授同郡儿寛寛授欧阳生之子世世传之至曾孙欧阳髙谓之尚书书是本名尚则伏生所加也欧阳之学又有夏侯都尉受业于张生以授族子始昌始昌传族子胜为大夏侯之学胜传从子建别为小夏侯之学故有欧阳大小夏侯三家并立迄汉东京相传弗絶中兴书目云伏生为秦博士至孝文时且百岁张生欧阳生从其学而授之生终后数子各论所闻以己意弥缝其间别作章句因经属指名之曰传刘向校书得而上之凡四十一篇至郑康成始铨为八十三篇及晋永嘉之乱欧阳大小夏侯尚书并亡济南伏生之传唯刘向父子所著五行传是其本法而又多乖戾隋志大传三卷郑元注顾彪撰音二卷旧唐书志伏生注大传三卷又畅训三卷新唐书伏生畅训一卷畅训已不复传而隋志所称大传者今遗缺漫灭前后差舛无卷帙伦次可理余披览羣籍钞缀残文寻其端委厘成三卷仍旧名也至伏生之四十一篇与康成铨次之八十三
　　
　　篇之文篇目既亡孰从而询焉
　　
　　虞书
　　
　　三五传
　　
　　燧人以火纪阳也阳尊故托燧皇于天伏羲以人事纪故托羲皇于人盖天非人不因人非天不成也神农悉地力植谷故托农皇于地天地人之道偹而三五之运兴矣
　　
　　燧人为燧皇以火纪官（艺文类聚）
　　
　　伏羲氏作八卦（路史注）
　　
　　伏羲氏没神农氏作神农氏没黄帝尧舜氏作（罗璧识遗）
　　
　　黄帝者光也厚也中和之色徳施四序与地同功故先黄以别之也（风俗通）
　　
　　颛者顺也顼者信也悫也言其承文治之以质使天下遵化皆贵真悫也喾者考也成也言其考明法度美誉醇然若酒之芬香也尧者髙也明也言其隆兴焕炳最髙明也舜者准也循也言其准行道以循尧绪也
　　
　　禹者辅也辅续舜后庶绩洪茂自尧以上王者子孙据国而纪功徳浸盛故造谥舜禹本以白衣砥美行显名升为天子虽复制谥不如名著故因名焉
　　
　　汤者攘也言其攘除不轨改亳为商成就王道天下炽昌文武皆以其长能擅国之谓王能制杀生之威之谓王
　　
　　唐传
　　
　　克明峻徳（荀子书曰克明明徳）以亲九族九族既睦（陈思王表引传）辩章百姓（索隠引今文）
　　
　　尚书欧阳说云九族乃异姓有亲属者父族四母族三妻族二郑玄曰辩别也章明也
　　
　　神农始治农功正节气审寒温以为蚤晚之期故立歴名（一作日）
　　
　　容成作歴（黄帝命容成造葢天仪）
　　
　　日者阳徳之母阳外发故日以昼明名曰曜灵
　　
　　月羣阴之宗光内影以宵曜名曰夜光
　　
　　主春者张昏中可以种稷（一作谷）主夏者火昏中可以种黍主秋者虚昏中可以种麦主冬者昏中可以収敛葢藏畋猎断伐当告于天子而天子赋之民故天子南面而视四星之中知民之缓急急则不赋籍不举力役故曰敬授民时此之谓也（周礼疏及太平御览）
　　
　　郑玄曰籍公家之常徭
　　
　　辩秩东作（索隠引大传）辩秩南讹辩秩西成（周礼疏辩秩据书传而言）
　　
　　书曰分命和仲度西曰栁榖（周礼注疏云书曰者是济南伏生书）
　　
　　郑玄曰五色聚为栁日入时具五色
　　
　　便在伏物（索隠引大传）
　　
　　以正月朝迎日于东郊所以为万物先而尊事天也迎日之词曰维某年某月上日明光于上下勤施于四方旁作穆穆维予一人（一夲无一人二字）某敬拜迎日于郊（宋书志引尚书大传）
　　
　　书传畧说云祀上帝于南郊即春迎日于东郊
　　
　　东方者何也物之动也物之动何以谓之春春出也物之出也故谓东方春也南方者何也任方也任方者物之方任何以谓之夏夏者假也吁荼万物养之外者也故曰南方夏也西方者何也鲜方也鲜讯也讯者始入之貌始入者何以谓之秋秋者愁也愁者物方愁而入也故曰西方者秋也北方者何伏方也伏方者万物之方伏也伏方何以谓之冬冬者中也中也者物方藏于中也故曰北方冬也阳盛则吁荼万物而养之外也阴盛则阴吸万物而藏之内也故曰呼吸者阴阳之交接万物之始终
　　
　　否不也（文选注引大传）
　　
　　古之王者必有命民民能敬长怜孤取舍好让举事力者于其君得命然后得乗饰车骈马衣文锦未有命者不得衣不乗车车衣者有罚（艺文类聚）
　　
　　玉藻疏唐传云古者有命民有饰车骈马衣锦未命为士不得朱轩车不得有飞铃（文选注）
　　
　　郑玄曰轩舆也士以朱饰之飞铃如今窻车
　　
　　士乗饰车两马庻人单马木车衣布帛（选注公羊疏）
　　
　　硕人诗曰衣锦尚蘏（说文引大传）
　　
　　尧时麒麟在郊薮（选注诗疏引唐传）
　　
　　外无旷夫内无怨女（诗疏）
　　
　　孔子对子张曰舜父顽毋嚚无室家之端故谓之鳏（尚书正义诗疏引唐传）
　　 
　　
　　 
　　 
　　 
　　虞传
　　
　　舜贩于顿丘（一作须丘）就时负夏陶于河濵渔雷泽之中尧致舜天下赠以昭华之玉（艺文类聚赠以苕华之玉一本尧得舜推而尊之赠以昭华之玉）
　　
　　郑玄曰负夏卫地雷泽兖州泽今属济阴
　　
　　尧推尊舜属诸侯致天下于大麓之野（路史引虞夏传）
　　
　　郑玄曰山足曰麓麓者録也古者天子命大事命诸侯则为坛国之外尧聚诸侯命舜陟位居摄致天下之事使大録之
　　
　　舜让于徳不怡（索隠引今文）
　　
　　正月上日受终于文祖作璇玑玉衡以齐七政璇玑者何也曰璇者还也玑者几也微也其变几微而所动者大谓之璇玑是故璇玑谓之北极受谓舜也上日元日也文祖尧文徳之祖庙
　　
　　郑玄曰转运者为玑持正者为衡（索隠郑注大传云浑仪中筩为璇玑外规为玉衡也）文祖五府之大名犹周之明堂也
　　
　　七政谓春秋冬夏天文地理人道所以为政也人道正而万事顺成又七政布位日月时之正五星时之纪日月有薄食五星有错聚七者得失在人君之政故谓之为政（玉海引大传）
　　
　　类祭天名也以祀类祭之奈何天位在南方就南郊祭之事也（今文尚书夏侯欧阳说月令疏引）
　　
　　万物非天不生非地不载非春不动非夏不长非秋不収非冬不藏故书曰禋于六宗此之谓也（生一作覆）
　　
　　郑玄曰六宗星辰司中司命风伯雨师也星五纬也辰谓日月所会十二次也司中司命文昌第五第四星也风师箕也雨师毕也欧阳和伯夏侯建曰六宗上不谓（一作及）天下不谓地傍不谓四方在六者之间助阴阳变化者也
　　
　　古者圭必有冒（一作瑁）言下之必有冐不敢专达也天子执冐（瑁）以朝诸侯见则覆之故冒圭者天子所与诸侯为瑞也瑞也者属也无过行者得复其圭以归其国有过行者留其圭能改过者复之三年圭不复少黜以爵六年圭不复少黜以地九年圭不复而地毕削此谓诸侯之于天子也义则见属不义则不见属（周礼疏白虎通及山堂考索）
　　
　　郑玄曰君恩覆之臣敢进
　　
　　古者诸侯之于天子五年一朝朝见其身述其职述其职者述其所职也（选注）
　　
　　五年一朝王者亦贵得天下之欢心以事其先王因助祭以述其职故分四方诸侯为四辈辈主一时（公羊疏引虞传）
　　
　　五岳谓岱山霍山华山恒山嵩山也（白虎通大传又尔雅疏引虞夏传霍山为南岳）
　　
　　江河淮济为四渎（风俗通引大传）
　　
　　五岳视三公四渎视诸侯其余山川视伯小者视子男（尚书正义云其尊卑所视王制及书传之文）
　　
　　郑玄曰谓视其牲币粢盛笾豆爵献之数
　　
　　五岳皆触石出云扶寸而合不崇朝而雨天下（后汉章帝纪注艺文类聚引大传）
　　
　　郑玄曰四指为寸扶音肤
　　
　　惟元祀廵守（一作狩）四岳八伯坛四奥沉四海封十有二山兆十有二州乐正定乐名元祀代泰山贡两伯之乐焉东岳阳伯之乐舞侏（一作株）离其歌声比余謡名曰晳阳仪伯之乐舞鼚哉其歌声比大南名曰南阳中祀大交霍山贡两伯之乐焉夏伯之乐舞谩哉（一作或）其歌声比中謡名曰初虑羲伯之乐舞将阳其歌声比大謡名曰朱干（干一作于）秋祀栁榖华山贡两伯之乐焉秋伯之乐舞蔡俶其歌声比小謡名曰苓落和伯之乐舞玄鹤其歌声比中謡名曰归来祀幽都宏山贡两伯之乐焉冬伯之乐舞齐落（齐一作济）歌曰缦缦并论八音四会归格于祢祖用特五载一廵守群后徳让贡正声而九族（奏）具成
　　
　　郑玄曰沉祭名祭水曰沈兆域也为营域以祭十二州之分星也阳伯春伯秩宗伯夷为之（路史引大传曰伯夷之子为西岳）株离舞曲名言象物生株离也仪伯羲仲之后鼚动貌哉始也南任也夏伯夏官司马弃为之羲伯羲叔之后秋伯秋官士也皋陶为之和伯和叔之后蔡哀也俶始也宏山即恒山冬伯冬官司空垂为之乐者人性所自有也故圣王廵十有二州观其风俗习其情性因论十有二俗定以六律五声八音七始五音天音也八声天化也七始天统也（选注北堂书抄诗谱）
　　
　　见诸侯问百年太师陈诗以观民命风俗命市纳贾以观民好恶山川神祗有不举者为不敬不敬者削以地宗庙有不顺者为不孝不孝者黜以爵变礼易乐为不从不从者君流改制度衣服为畔畔者君讨有功者赏之（白虎通引尚书大传）
　　
　　天子命诸侯辅助为政所以通贤共治示不独尊重民
　　
　　之至大国举三人次国举二人小国举一人（公羊疏云书传文）
　　
　　矜寡孤独天民之穷而无告者皆有常饩（诗疏）
　　
　　唐虞象刑而民不敢犯苗民用刑而民渐兴犯
　　
　　唐虞之象刑上刑赭衣不纯中刑杂屦下刑墨幪（公羊疏引唐传今入虞传）
　　
　　郑玄曰纯縁也时人尚徳义犯刑者但易之衣服自为大耻屦履也幪巾也使不得冠饰
　　
　　子张曰尧舜之圣一人不刑而天下治何则教诚而爱深也一夫而被此五刑子龙子曰未可谓能为书孔子不然也五刑有此教（路史注引大传子赣曰尧舜之王一人不刑而天下冶敬诚而爱深也）
　　
　　郑玄曰二人俱罪吕侯之说刑也被此五刑喻犯数罪也故子曰教然耳犯数罪犹以上一罪刑之
　　
　　子曰古之听民者有过必赦小罪勿増大罪勿累老弱不受刑有过不受罚是故老而受刑谓之悖弱而受刑谓之克不赦有过谓之贼率过以小谓之枳故与其杀不辜宁失有罪与其増以有罪宁失过以有赦
　　
　　郑玄曰延罪无辜曰累
　　
　　惟刑之谧哉（今文）
　　
　　大夫有石材庶人有石承
　　
　　郑玄曰石材柱下礩也石承当柱下布也以外出为饰
　　
　　舜入唐郊以丹朱为尸（礼正义）
　　
　　惟十有三祀帝乃称王而入唐郊
　　
　　郑玄曰舜承尧
　　
　　帝犹反侧晨兴辟四门来仁贤（选注诗疏）
　　
　　孔子曰舜以天徳嗣尧西王母来献白玉管（白虎通）
　　
　　沟渎壅遏水为民害田广不垦则责之司空百姓不亲五品不顺则责之司徒蛮夷猾夏冦贼奸轨则责之司马（艺文类聚北堂书抄）
　　
　　舜无登而髙不行而逺拱揖于天下而天下称仁
　　
　　舜好生恶杀凤凰巢其木（一作树）
　　
　　仁闵覆下则称旻天（说文引虞书）
　　
　　今尚书欧阳说春曰昊天夏曰苍天秋曰旻天冬曰上天（诗周礼尔雅疏）
　　
　　舜将禅禹八风修（一作循）通歌大化大训六府九原而夏道兴
　　
　　郑玄曰四章皆歌禹之功所谓九叙惟歌九徳之歌于此犹可考
　　
　　惟五祀奏锺石（奏一作定）论人声及乃鸟兽咸变于前秋养耆老而春食孤子（一作春食餔于）乃浡然招乐兴于大麓之野报（一作执）事还归二年谈然（谈一作一作）乃作大唐之歌其乐曰舟张辟雝鸧鸧相从八风回回凤皇喈喈歌者三年昭然乃知乎王世明有不世之义招为宾客雍为主人始奏肆夏纳以孝成舜为宾而禹为主人乐正道赞曰尚考太室之义唐为虞宾至今衍于四海成禹之变时俊乂百工相和而歌卿云帝唱之曰卿云烂兮礼（一作糺一作紏李善引大传作体）缦缦兮（一作漫漫）日月光华旦复旦兮八伯咸进稽首曰明明上天烂然星陈日月光华于一人帝乃载歌曰日月有辰（一作常一作恒）星辰有行四时从（一作顺）经万姓几诚（一作百姓允臧一作万物允成）施于论乐配天之灵迁于贤圣莫不咸听鼚乎皷之轩乎儛之精华已竭（一作英华欲遂）褰裳去之于时八风循涌卿云藂藂蟠龙偾信于其藏蛟鱼跃踊于其渊鱼鳖咸出于其穴迁虞而事夏也
　　
　　郑玄曰舜始欲改尧乐百兽之属率舞谈犹灼也大唐之歌美尧禅也招雍皆乐章名也宾入奏招主入奏雍也始谓尸入时也纳谓荐献时也肆夏孝成指乐章名也舜既使禹摄天子之事于祭祀避之居宾客之位献酒则为亚献尚考犹言古考谓徃时也太室明堂之中央室也义当为仪仪礼也谓祭太室礼尧为舜宾之也衍犹溢也言尧之禅天下至于今其徳义溢于四海也缦缦教化广逺也复旦明明相代也藂藂言和气相应也
　　
　　十有四祀钟石笙筦变声乐未罢疾风发屋天大雷雨帝沈首而笑曰明哉非一人天下也乃见于钟石（路史）
　　
　　圣人与圣也犹规之相周矩之相袭（文选注）
　　
　　九共传
　　
　　书曰予辩下土使民平平使民无傲（玉海虞传有九共篇）
　　 
　　
　　 
　　 
　　
　　夏书
　　
　　禹之君民也罚弗及强而天下治
　　
　　天子衣服其文华虫作缋宗彛藻火山龙诸侯作缋宗彛藻火山龙子男宗彛藻火山龙大夫藻火山龙士山龙又曰山龙青也华虫黄也作缋黒也宗彛白也藻火赤也天子服五诸侯四次国服三大夫服二士服一（山堂考索引大传）
　　
　　郑玄曰玄或疑焉华虫五色之虫藻水草苍色
　　
　　予欲闻六律五声八音七始咏（汉律厯志）
　　
　　索隠曰七始咏古文在治忽今文采政忽史记作来始滑
　　
　　古者天子必有四邻前曰疑后曰丞（一作承）左曰辅右曰弼天子有问无以对责之疑可志而不志责之丞（承）可正而不正责之辅可扬而不扬责之弼其爵视卿其禄视大国之君（孝经疏大国作次国）
　　
　　搏拊鼓振以秉琴瑟练丝徽鸣者贵玉声也（白虎通）
　　
　　古者帝王升歌清庙大瑟练达越大琴朱达越以韦为鼓谓之搏拊
　　
　　郑玄曰清庙乐章名越下孔也山堂考索引尚书大传曰大琴敬达越大瑟朱达越葢越底孔也疏达通之也朱练而朱之也葢丝不练则劲而声清练则熟而声浊孔小则声急大者声迟故疏越以迟其声然后不至于太急练丝以浊其声然后不失之太清
　　
　　拊革着以穅（白虎通引尚书大传今书传无着穅之文郑元注乐记拊者以韦为表装之以穅穅一名相因以名焉今齐人或谓穅为相故知穅为相即拊也余按孔安国传搏拊以韦为之实之以穅所以节乐疑非伏传以白虎通引存焉）
　　
　　正朔所不加即君子所不臣也（白虎通引大传）
　　
　　元首明哉股肱良哉元首君也股肱臣也（选注引大传）
　　
　　禹贡传
　　
　　湛浊为地又曰积阴为地故地者浊阴也地不满东南故水潦尘埃归焉
　　
　　子张曰仁者何乐乎山也子曰夫山者恺然髙恺然髙则何乐焉山草木生焉禽兽畜焉财用殖焉生财用而无私为四方皆伐无私与焉出云雨以通乎天地之间阴阳和合雨露之泽万物以成百姓以飨此仁者之乐于山也
　　
　　圻者天子之境也诸侯曰境天子游不出封圻诸侯非朝聘不出境（路史注引大传）
　　
　　河色黄赤众川之流葢浊之积也百里一小曲千里一大曲一直
　　
　　非水无以准万物之平非水无以通道任重也
　　
　　下而平者谓之隰隰之犹言湿也
　　
　　往古之时四极废九州岛裂于是女娲杀黒龙以祭冀州郑玄曰冀州取地以为名也其地有险有易帝王所都乱则冀治弱则冀强荒则冀丰也
　　
　　东原底平大而髙平者谓之太原郡取称焉（水经注引大传）
　　
　　尧南抚交趾于禹贡荆州之南垂幽荒之外故越也（水经注）
　　
　　（一作洧）盘之水出崦嵫山
　　
　　禺铁在辽西（索隠今文尚书）
　　
　　荥播既都（今文）
　　
　　被明都（今文）
　　
　　文皮千合（索隠数两谓之合也）
　　
　　予辛壬娶涂山癸甲生启（索隠曰葢今文尚书）
　　
　　百川趋于海大水小水东流汹汹礚礚皆水声也（文选注）
　　
　　夏成五服外薄四海东海鱼须鱼目南海鱼革珠玑大贝西海鱼骨鱼干鱼胁北海鱼釼鱼石出填击闾河魭江鳝大龟五湖元唐巨野蓤巨定嬴济中瞻诸孟诸灵龟隆谷（一作阴谷）大都鱼鱼刀青丘青丹丘丹雘（此二句山海经广注引大传）咸会于中国（初学记太平御览俱引大传）
　　
　　郑玄曰言徳广之所及所贡物鱼须今以为簮又鱼目今以杂珠鱼革今以饰小车兵室之口贝古以为货鱼干鱼胁未详鱼釼鱼兵如釼也鱼石头中石也出填状如凝脂在水上击闾状如鲐鱼大五六尺今海家谓之（缺字）魭当作鼋鼋状如鳖而大鳝或作鼍鼍状如蜥蜴长六七尺鳝或为鳣鳣鲤也五湖扬州浸也今属呉元唐未闻巨大也野鲁薮今属山阳菱芰巨定泽也今属乐安有故县属齐蠃蜗牛瞻诸鼃黾也孟诸宋薮也龟俯者灵周礼天龟曰灵属隆读如厘降之降或如函谷今河南榖城西闗山也大都明都鱼今江南以为鲍鱼鱼刀鱼兵如刀者也言徳能及之异物来至也禹贡合注引大传曰禹成五服齿革羽毛器乃备
　　
　　甘誓传
　　
　　战者惮警之也（白虎通艺文类聚）
　　
　　天子三公一曰司徒公二曰司马公三曰司空公各兼二卿（周礼正义山堂考索引大传）
　　
　　郑玄曰夏书云六卿者后稷司徒秩宗司马作士共工也周礼天子六卿与太宰司徒同职者则谓之司徒公与宗伯司马同职者则谓之司马公与司寇司空同职者则谓之司空公一公兼二卿举下以是称是其中参六官之事
　　
　　貌属木言属金视属火听属水思属土水火者百姓之求饮食也金木者百姓之所兴作也土者万物之所资生也是为人用（尚书正义）
　　
　　王者一质一文据天地之道（白虎通）正朔三而改文质再而复三统者所以序生也三正者所以统天也是故三统三正也三王之统若循连环周则又始穷则反本也（选注太平御览）
　　
　　诗疏云三正者谓夏与唐虞也正朔三而改夏以建寅为正则舜当以建子尧当以建丑是谓三正也
　　
　　尚书大传卷一
　　 
　　
　　 
　　
　　 
　　
　　 
　　
　　尚书大传卷二
　　
　　商书
　　
　　殷传帝告篇
　　
　　书曰施章乃服明上下（玉海）
　　
　　汤誓传
　　
　　桀无道囚汤后释之诸侯八译来者六国（北堂书抄引大传）
　　
　　伊尹母孕行汲水化为枯桑其夫寻至水濵见桑穴中有儿乃収养之
　　
　　夏人饮酒醉者持不醉者不醉者持醉者相和而歌曰盍归于亳亳亦大矣故伊尹退而闲居深听乐声更曰觉兮较兮吾大命格兮去不善而就善何乐兮伊尹入告于桀（一作王）曰大命之亡（亡一作去）有日矣桀哑笑曰天之有日犹吾之有民（民一作人）日有亡哉日亡吾亦亡矣是以
　　
　　伊尹遂去夏适汤
　　
　　郑玄曰深听乐声思其故也是时伊尹仕桀觉兮谓先知者较兮谓直道者也格至也吾语桀也自比于天言常在也比于日言去复来也
　　
　　伊尹相汤伐桀战于鸣条（春秋地名考引大传）
　　
　　汤放桀也居中野士民皆奔汤桀与其属五百人南徙千里止于不齐士民往奔汤桀与其属五百人徙于鲁鲁士民复奔汤桀曰国君之有也吾闻海外有人与五百人俱去
　　
　　行而无资谓之乏居而无食谓之困（周礼疏引大传）
　　
　　郑玄曰止曰居食谓米也
　　
　　咸乂传
　　
　　亳有祥桑榖共生于朝七日大拱（索隠引尚书大传）
　　
　　郑玄曰两手搤之曰拱
　　
　　说命传
　　
　　诗曰非知之艰行之惟艰（周礼疏引尚书传）
　　
　　髙宗肜日传
　　
　　武丁祭成汤有雉飞升鼎耳而雊问诸祖己曰雉者野鸟也不当升鼎升于鼎者欲为用也无则逺方将有来朝者乎故武丁内反诸已以思先王之道三年辫发重译至者六国孔子曰吾于髙宗肜日见徳之有报之疾也
　　
　　西伯戡黎传（书正义西伯戡黎引伏生传）
　　
　　春子曰文王治岐（玉海引大传）施政而物皆听（文选注）
　　
　　周文王至磻溪见吕望文王拜之尚父望钓得玉璜刻曰周受命吕佐检徳合于令昌来提
　　
　　西伯既戡黎纣囚之羑里（尔雅疏引尚书大传）
　　
　　太公之羑里见文王散宜生遂至犬戎氏取美马驳身朱鬛鸡目者之西海之濵取白狐青翰之于氏（一作于陵氏）取怪兽尾倍其身名曰虞之有参氏（一作莘）取美女之江淮之浦取大贝如车渠陈于纣庭纣悦曰非子罪也崇侯也遂遣西伯伐崇
　　
　　郑玄曰翰长毛也虞葢驺虞也
　　
　　散宜生闳夭南宫括三子者学于太公太公见三子之为贤人遂酌酒切脯除为师学之礼约为朋友
　　
　　散宜生南宫适闳夭三子相与学讼于太公四子遂见西伯于羑里献寳以免文王孔子曰文王得四臣吾亦得四友自吾得回也门人加亲是非胥附耶自吾得赐也逺方之士日至是非奔奏耶自吾得师也前有光后有辉是非先后耶自吾得繇也恶言不至门是非御侮耶文王有四臣以免虎口丘亦有四友以御侮（公羊疏）
　　
　　诗疏引殷传曰西伯得四友献寳免于虎口而克耆又引大传曰得三子献寳纣释文王而出伐黎
　　
　　微子传
　　
　　大夫七十而致仕老于乡里名曰父师士曰少师以教乡人子弟于门塾之基而教之学焉（仪礼疏引书传畧说）
　　
　　七十杖于朝
　　
　　郑玄曰朝当为国者
　　
　　致仕者以朝乗车輲轮
　　
　　郑玄曰乗车安车言輲轮明其小也
　　
　　微子将朝周过殷之墟见麦秀之蔪蔪曰此父母之国宗庙社稷之所立也志动心悲欲哭则朝周俯泣则妇人推而广之作雅声为麦秀之歌歌曰麦秀渐渐兮禾黍油油彼狡童兮不我好仇（选注）
　　
　　郑玄曰狡童谓纣也
　　 
　　
　　 
　　 
　　
　　 
　　
　　周书
　　
　　周传
　　
　　狄人将攻太王亶父召耆老而问焉曰狄人何欲耆老对曰欲菽粟财货太王亶父曰与之毎与狄人至不止太王亶父赘其耆老而问之曰狄人又何欲乎耆老对曰又欲土地太王亶父曰与之耆老曰君不为社稷乎太王亶父曰社稷所以为民也不可以所为民亡民也耆老对曰君纵不为社稷不为宗庙乎太王亶父曰宗庙吾私也不可以私害民遂策杖而去过梁山邑于岐山国人束修奔而从之者二千乗一止而成三千戸之邑
　　
　　郑玄曰岐山在梁山西南赘为属
　　
　　虞人与芮人质其成于文王入文王之境则见其人萌让为士大夫入其国则见士大夫让为卿二国相谓曰此其君亦让以天下而不居也让其所争以为闲田（文选注）
　　
　　文王受命一年断虞芮之讼二年伐邗（礼记正义引大传作伐鬼方）
　　
　　三年伐宻须四年伐犬戎五年伐耆六年伐崇七年而崩
　　
　　文王受命四年伐昆夷采薇为伐昆夷而作
　　
　　郑玄曰犬夷昆夷也诗曰昆夷喙矣
　　
　　泰誓传（泰誓本非伏生所传今并归于伏生故史迁及儒林传云伏生独得二十九篇以教齐鲁）
　　
　　太子发升舟中流（白虎通引尚书曰太子发升于舟）白鱼入于王舟王跪取出燎羣公咸曰休哉（今文）
　　
　　惟丙午王还（刘歆三统歴引今文泰誓云丙午逮师）师乃鼓噪师乃慆前歌后舞格于上天下地咸曰孜孜无怠（大明疏引泰誓）
　　
　　郑玄曰慆喜也众大喜前歌后舞也郑司农引书传曰前师乃鼔噪亦谓喜也
　　
　　司马在前（大明疏引泰誓周礼序引夏传）
　　
　　王肃曰司马太公也
　　
　　正稽古立功立事可以永年丕天之大律（律郊祀志引今文）
　　
　　郑玄曰丕大也律法也
　　
　　王升舟入水鼓锺亚观台亚将舟亚宗庙亚（周礼注）
　　
　　有火自上复于下至于王屋流为乌其色赤其声魄（今文泰誓）
　　
　　欧阳尚书火流于王屋化为鸦其声魄索隠云按今文泰誓流为鵰
　　
　　牧誓传
　　
　　唯四月太子发上祭于毕下至于盟津之上乃告于司马司徒司空诸节亢才予无知以先祖先父之有徳之臣左右小子予受先公戮力赏罚以定厥功明于先祖之遗太子发渡于中流白鱼入于舟王跪取以燎羣公咸曰休哉（今文尚书）
　　
　　郑玄曰燔鱼以祭变礼也
　　
　　武王伐纣战于牧野纣之卒辐分纣之车瓦裂纣之甲如鳞下贺于武王也（选注引大传）
　　
　　武王入殷表商容之闾归倾宫之女
　　
　　武王杀纣继公子禄父
　　
　　郑玄曰继者以武庚为商后也
　　
　　武王伐纣都洛邑未成阴寒大雪深丈余甲子旦不知何五大夫乗马车从两骑止于门外王使师尚父谢宾幸临之尚父使人持一器粥出进五车两骑军使者具以告尚父曰五车两骑四海之神与河伯雨师耳尚父各以其名进之五神皆惊相视而叹
　　 
　　
　　 
　　 
　　 
　　
　　洪范五行传
　　
　　武王释箕子之囚箕子不忍周之释走之朝鲜武王闻之因以朝鲜封之箕子既受周之封不得无臣礼故于十二祀来朝武王因其朝而问洪范
　　
　　惟王后元祀帝令大禹歩于上帝维时洪范六沴用咎于下是用知不畏而神之怒若六沴作见若是共御（一作供御）帝用不差神则不怒五福乃降用章于下若六沴作见若不共御六伐既侵六极其下禹乃共辟厥徳受命休令爰用五事建用王极
　　
　　郑玄曰王谓禹也帝舜也歩推也令禹推衍天道五事象五行则王极象天也
　　
　　长事一曰貌貌之不恭是谓不肃厥咎狂厥罚恒（一作常）雨厥极恶时则有服妖（白虎通引大传作服乗）龟孽鸡祸下体生于上之痾青眚青祥唯金沴木次二事曰言言之不从是谓不乂厥咎僣厥罚恒埸厥极忧时则有诗妖介虫之孽犬祸口舌之痾白眚白祥维木沴金次三事曰视视之不明是谓不悊厥咎荼厥罚恒燠厥极疾时则有草妖倮虫之孽羊祸目痾赤眚赤祥惟水沴火次四事曰听听之不聪是谓不谋厥咎急厥罚恒寒厥极贫时则有鼔妖鱼孽豕祸耳痾黑眚黑祥惟火沴水次五事曰思心思心之不容（一作睿是谓不圣厥咎霿（一作雺厥罚）恒风厥极短折时则有脂液之妖华孽牛祸心腹之痾黄眚黄祥金木水火沴土王之不极是谓不建厥咎眊厥罚恒阴厥极弱时则有射妖龙蛇之孽马祸下人代（一作伐）上之痾日月乱行星辰逆行
　　
　　郑玄曰肃敬也君貌不恭则是不能敬其事也君臣不敬则倨慢如狂貌曰木木主春春气生生气失则踰其节故常雨也服貌之饰也龟虫之生于水而游于春者属木鸡畜之有冠翼者也属貌痾病也貌气失之病也青木色也眚生于此祥自外来也沴殄也乂治也君言不从则是不能治其事也君臣不治则僣差矣金主秋秋气杀杀气失故常埸也杀气失故于人为忧诗之言志也蝝螽蜩蝉之类生于秋而藏于秋者也属金犬畜之以口吠者属言言气失之病视瞭也君视不明则是不能瞭其事也荼一作舒君臣不瞭则舒缓矣视曰火火主夏夏气长长气失故常燠长气失故于人为疾草视之物可见者莫众于草蚕螟虫之类虫之生于火而藏于秋者也倮一作蠃羊畜之逺视者也属视君听不聪则是不能谋其事也君臣不谋则急矣听曰水水主冬冬气藏藏气失故常寒藏气失故于人为贫鼓听之应也鱼虫之生于水而游于水者也豕畜之居闲卫而听者也属听（仪礼郑注引尚书传羊属火豕属水）听气失之痾未齓曰未冠曰短未婚曰折王君也不名体而言王者五事象五行则王极象天也天变化为阴为阳覆成五行眊大传作瞀瞀思心之咎同耳王极象天天阴养万物阴气失故常阴天为刚徳刚气失故于人为弱愚懦不壮毅曰弱射王极之变也射人将发矢必先于此仪之发则中于彼矣君将出政亦先于朝廷度之出则应于民心射其象也龙虫之生于渊行无形游于天者也属天蛇龙之类也天行健马畜之疾行者也属王极夏侯胜说伐宜为代书亦或作代阴阳之神曰精神性情之神曰魂魄君行不由常侜张无度则是魂魄伤也王极气失之病也天于不中之人恒耆其毒増以为病将以开贤代之也春秋所谓夺伯有魄者是也不名病者病不着于身体也乱谓薄食斗并见逆谓缩反明经天守舍之类也
　　
　　惟五位复辟厥沴曰二月三月惟貌是司四月五月维视是司六月七月维言是司八月九月维聴是司十月十一月维思心是司十二月与正月维王极是司凡六沴之作岁之朝月之朝日之朝则后王受之岁之中月之中日之中则正卿受之岁之夕月之夕日之夕则庶民受之其二辰以次相将其次受之
　　
　　郑玄曰自正月尽四月谓岁之朝自五月尽八月为岁之中自九月尽十二月为岁之夕上旬为月之朝中旬为月之中下旬为月之夕平旦至食时为日之朝隅中至日昳为日之中晡时至黄昏为日之夕受之受其咎也二辰谓日月也假令岁之朝也日月中则上公受之日月夕则下公受之岁之中也日月朝则孤卿受之日月夕则大夫受之岁之夕也日月朝则上士受之日月中则下士受之其余差以尊卑多少则悉矣
　　
　　星辰莫同是离逢非沴维鲜之功御貌于乔忽以其月从其礼祭之参乃从御言于讫众以其月从其礼祭之参乃从御视于忽似以其月从其礼祭之参乃从御聴于怵攸以其月从其礼祭之参乃从御思心于有尤以其月从其礼祭之参乃从御王极于宗始以其月从其礼祭之参乃从六沴之礼散斋七日致斋三日新器洁祀用赤黍三日之朝于中庭祀四方从东方始卒于北方其祀礼曰格祀曰某也方祀曰播国率相行祀曰若尔神灵洪祀六沴是合无差无倾无有不正若民有不敬事则会批之六沴六事之机以悬示我我民人无敢不敬事上下王祀
　　
　　郑玄曰格祀篇名也今亡沴殄也凡貌言视聴思心一事失则逆人之心人心逆则怨木金水火土气为之伤伤则冲胜来乗殄之于是民怨神怒将为祸乱故五行先见变异以谴告人也及妖孽祸痾眚祥皆其气类暴作非常为时怪者也各以物象为之占也
　　
　　田猎不宿饮食不享出入不节夺民农时及有奸谋则木不曲直弃法律逐功臣杀太子以妾为妻则火不炎上治宫室饰台榭内淫乱犯亲戚侮父兄则稼穑不成好攻战轻百姓饰城郭邉境则金不从革简宗庙不祷祠废祭祀逆天时则水不润下
　　
　　郑玄曰不宿不宿禽也角主天兵周礼四时习兵因以田猎礼志曰天子不合围诸侯不掩羣过此则暴天物为不宿禽角南有天库将军骑宫享献也礼志曰天子诸侯无事则岁三田一为干豆二为宾客三为充君之庖周礼兽人冬献狼夏献麋春秋献兽物此献礼之大畧也角为天门房有三道出入之象也房心农时之候也季冬之月命农计耦耕事是时房心晨中春秋传曰晨为农祥后稷之所经纬也亢为朝廷房心为明堂谋事出政之象君行此五者为逆天东宫之政东宫于地为木木性或曲或直人所用为器也无故生不畅茂多折槁是为木不曲直东井主法令也功臣制法律者也五行火生上天文以参继东井四时以秋代夏杀太子之象也轩辕为后妃属南宫其大星女主之位女御在前妾为妻之象也君行此四者为逆天南宫之政于地为火火性炎上然行人所用烹饪者也无故因见作热燔炽为害是为火不炎上五行传谓土失其性而为灾也参伐为武府攻战之象轻之者不重民命昴毕间为天街甘氏经曰天街保塞孔涂道衢保塞城郭之象也毕主邉兵君行此四者为逆天西宫之政西宫于地为金金性从刑而革人所用为器者也无故冶之不销或入火飞亡或铸之裂形是为金不从革虚危为宗庙牵牛主祭祀之牲月在星纪周以为正月在玄枵殷以为正皆不得四时之正逆天时之象也君行此四者为逆天北宫之政也北宫于地为水水性漫润下流人所用灌溉者也无故源流遏絶川泽以涸是为水不润下其它变异皆属沴也
　　
　　天一生水地二生火天三生木地四生金前四畴乃王极之体所以建故配其生数地六成水天七成火地八成木天九成金后四畴乃王极之用所以行故配其成数天五生土故配之以王极一二三四皆由五数而成六七八九是水火木金皆赖乎土而成此王极所以为八畴之要枢也（太平御览）
　　
　　八政何以先食食者万物之始人之所本者也（北堂书抄引大传）
　　
　　周以至动殷以萌夏以芽天有三统物有三变故正色有三天有三生三死故土有三王王特一生死（檀弓公羊疏引书传畧说太平御览引尚书大传）
　　
　　郑玄曰谓三王之正月也至动冬日至物始动也异时生者恒异时死
　　
　　夏以孟春月为正殷以季冬月为正周以仲冬月为正夏以十三月为正色尚黒以平旦为朔殷以十二月为正色尚白以鸡鸣为朔周以十一月为正色尚赤以夜半为朔不以二月后为正者万物不齐莫适所统故必以三微之月也（白虎通引尚书大传）
　　
　　子曰心之精神是谓圣（孔子集语引大传）
　　
　　云者起于山弥于天天气乱故其罚恒阴（选注北堂书抄引尚书五行传）
　　
　　君道亏则日蚀人愤怨则水涌溢阴气积则下代上（郭璞疏引洪范传）
　　
　　晦而月见西方谓之脁朔而月见东方谓之朒亦谓之侧匿侧匿侯王其肃脁则侯王其舒月生三日谓之魄（尚书五行传）
　　
　　郑玄曰魄亦作脁行疾貌朒行迟貌元首寛则望舒脁侯王肃则月匿影葢君舒缓则臣骄慢故日行迟而月行疾也
　　
　　月行中道移节应期徳厚受福重华留之（尚书洪范记）
　　
　　明王践位则日俪其精重光以见吉祥（文选注）
　　
　　心之大星天王也其前星太子也后星庶子也（洪范五行传）
　　
　　辰星者北方水精也（选注）
　　
　　北辰谓之曜魄（北堂书抄引尚书大传）
　　
　　祀上帝于南郊所以报天徳（诗疏）
　　
　　黄帝将亡则地裂（尚书说）
　　
　　地者成万物者也（北堂书抄引鸿范五行传）
　　
　　圣人者民之父母也母能生之能养之父能教之能诲之圣人曲偹之者也能生之能食之能教之能诲之也为之城郭以居之为之宫室以处之为之庠序之学以教诲之为之列地制畆以饮食之故书曰天子作民父母以为天下王此之谓也（天中记引大传）
　　
　　乃命五史以书五帝之蛊事彼为训者正以太古之时旡为旡事也今言蛊者是卦之惑乱也时既渐浇（一作绕）物情惑乱故事业因之而起惑矣左传云女惑男风落山谓之蛊（伏曼引尚书大传）
　　
　　夏不数浴非爱水也冬不数炀非爱火也
　　
　　鲁桓公五年大雩旱也先是杀君而立有危亡之心而下有悲恸之气外结大国娶于齐以为夫人后比二年天子使大夫来聘桓公上得天子之意下得大国之援则有亢阳之心以御臣下兴邢丘之役以劳百姓则臣下离心而不从故应是而秋大旱也
　　
　　鲁宣公十年秋大旱是时公与齐伐莱夫伐国亢阳节也师徒百姓所不欲也故应而大旱
　　
　　旱所谓常阳不谓常阳而谓旱者以旱为灾也旱之为言干也万物伤于干而不得水也君持亢阳之节暴虐于下兴师旅劳民众以起城邑臣下悲怨而心不从故阳气盛而失度旱灾应也
　　
　　枉矢者弓矢之象也枉矢之所触天下之所伐灭亡之象也
　　
　　七国之兵战于梁地故天狗先降梁垒见以其象也狗者守御之类也所降以威守御也
　　
　　蜮如鳖三足生于南越南越妇人多淫故其地多蜮淫女惑乱之气所生（诗疏榖梁疏引洪范五行传）
　　
　　蓍之为言耆也百年一本生百茎此草木之寿亦知吉凶者圣人以问鬼神（周易音义艺文类聚引洪范五行传）
　　
　　季夏可以大赦罪人（尚书大传）
　　
　　歴者圣人所以揆天行而纪万国也（北堂书抄引尚书洪范五行传）
　　
　　雷与天地为长子以其长万物与其出入也
　　
　　霜者杀伐之表雨雪者阴之蓄积甚也
　　
　　夫握方诸之镜处深泽之下而上引太清物类相随可不慎耶
　　
　　秦昭王三十八年上郡大饥山木尽死蜂食民苗民无所食
　　
　　饥而不损兹谓泰厥灾水厥咎亡（谷永传引洪范）
　　
　　尚书大传卷二
　　 
　　
　　 
　　 
　　尚书大传卷三
　　
　　金縢传
　　
　　成王之幼云在襁褓褓缚儿被也（诗疏引大传）
　　
　　古尚书说武王崩时成王年十二后二年管蔡作乱周公东辟之王与大夫尽弁以开金縢之书时成王年十四（公羊疏）
　　
　　王命周公践祚朱草畅生
　　
　　王者徳下究地之厚则朱草生
　　
　　徳光地序则朱草生（选注引尚书大传）
　　
　　王者徳及皇天则祥风起
　　
　　周公辅幼主不矜功则蓂荚生
　　
　　郑玄曰矜夸也
　　
　　成王问周公舜何人也曰其政好生而恶杀
　　
　　古之王者必立大学小学使王子公卿大夫元士之适子十有五年始入小学见小节焉践小义焉二十始入大学见大节焉践大义焉故入小学知父母之道长幼之序入大学知君臣之仪上下之位小胥取小学之贤者登之天子天子以为左右
　　
　　郑玄曰小学在公宫之左大学在郊天子当为太子周公居摄践祚而治元世子法于伯禽使之左右所以养成王也（元记为亢）
　　
　　伯禽与康叔朝于成王见于周公三见而三笞康叔有骇色谓伯禽曰有商子者贤人也与子见之乃见商子而问焉商子曰南山之阳有木焉名曰桥二子往视之见桥实髙髙然而上反以告商子商子曰桥者父道也南山之阴有木焉名曰梓二子复往观焉见梓实晋晋而循反以告商子商子曰梓者子道也二子明日见周公入门而趋登堂而跪拂其首劳而食之曰汝安见君子乎二子以实对公曰君子哉商子也（文选注艺文类聚）
　　
　　成王问周公曰舜之冠何如焉周公曰古之人有冒皮而勾然凤皇巢其树麒麟聚其域也（北堂书抄引大传）
　　
　　古人衣上有冒而句领者（荀子注引尚书大传）
　　
　　郑玄曰言在徳不在服也古人三皇时也冒覆顶也句领绕颈也礼正服方领
　　
　　天子太子年十八曰孟侯孟侯者于四方诸侯来朝迎于郊问其所不知也问人民之所好恶土地所生山川所有无及父在时皆知之（仪礼疏诗正义礼行人疏俱引书传畧说天中记引大传）
　　
　　郑玄曰孟迎也十八向入太学为成人博问庶事玉海曰孟侯者四方诸侯来朝迎于郊或可逺郊劳使世子为之是以孝经注亦云世子郊迎郊迎即郊劳也虽据夏法周亦然
　　
　　管叔蔡叔监禄父武王死成王幼周公盛养成王使召公奭为傅周公身居位聴天下为政管叔疑周公而流言于国曰公将不利于王奄君蒲姑（一作薄姑）谓禄父曰武王既死矣成王尚幼矣周公见疑矣此百世之一时也请举事然后禄父及三监叛奄君导之禄父遂与三监叛
　　
　　周公疾曰吾死必葬于成周示天下臣于成王也周公死天乃雷雨以风禾尽偃大木斯拔国恐王与大夫开金縢之书执书以泣曰周公勤劳王家予幼人弗及知乃不葬于成周而葬之于毕示天下不敢臣（师古引尚书大传）
　　
　　一本周公薨成王欲葬之于成周天乃雷电以风禾即尽偃大木斯拔周人大恐王乃葬周公于毕示不敢臣也郑玄曰昔周公葬不如礼天乃动威尚书五行传云周公死成王不图大礼故天大雷雨禾偃大木拔及成王寤金縢之策改周公之葬尊以王礼申命鲁郊而天立复风雨禾稼尽起
　　 
　　
　　 
　　 
　　
　　 
　　大诰传
　　
　　周公先谋于同姓同姓从然后谋于朋友朋友从然后谋于天下天下从然后加之蓍龟是以君子圣人谋义不谋必成卜义不卜不义故卜必以义击不义故战必胜是以君子圣人谋则吉战则胜（太平御览引大传）
　　
　　嘉禾传（大传篇目有九共帝告嘉禾揜诰之类）
　　
　　三苗贯叶（一作桑）而生子为一穗周公曰和气所生以献于文王之庙
　　
　　成王时有苗异茎而生同为一穗其大盈车长几充箱人有上之者王召周公而问之公曰三苗为一穗天下其和为一乎果有越裳氏重译而来
　　
　　交趾之南有越裳国周公居摄六年制礼作乐天下和越裳氏以三象重译而献白雉曰道路悠逺山川阻深音使不通故重译而朝成王以归周公公曰徳不加焉则君子不飨其质政不施焉则君子不臣其人吾何以获此赐也其使请曰吾受命吾国之黄耉曰久矣天之无别风淮雨（一作烈风淫雨）意者中国有圣人乎有则盍往朝之周公乃归之于王称先王之神致以荐于宗庙周既衰于是稍絶
　　
　　郑玄曰重译欲其转相晓也（选注引）
　　
　　康诰传
　　
　　兹殷罚有伦今也反是诸侯不同聴每君异法聴无有伦是故法之难也
　　
　　父子兄弟罪不相及（左传苑何忌云杜注尚书康诰）
　　
　　父不慈子不祗兄不友弟不恭不相及也（左传胥臣云又见后汉章帝诏）
　　
　　天子有事诸侯皆侍尊卑之义（仪礼疏）
　　
　　郑玄曰事谓祭祀
　　
　　宗室有事族人皆侍终日大宗已侍于宾奠然后燕私
　　
　　仪礼疏燕私者合而与族人饮饮而不醉是不亲醉而不出是不敬（诗疏）
　　
　　郑玄曰谓卿大夫以下宗室大宗之家尚书酒诰疏云大传因此言宗室将有事族人皆入侍得有醉与不醉而出与不出之事
　　
　　酒诰传
　　
　　酒诰曰王曰封唯曰若圭璧（盖脱简之文也法言曰酒诰之篇俄空焉今亡夫）
　　
　　召诰传
　　
　　乃社于新邑羊一牛一豕一侯甸任卫作国伯（谓殷也）
　　
　　大社唯松东社唯栢南社唯梓西社唯栗北社唯槐（白虎通引尚书）
　　
　　洛诰传
　　
　　古之处师八家而为邻三邻而为朋三朋而为里五里而为邑十邑而为都十都而为师州十有二师焉家不盈三口者不朋由命士以上者不朋
　　
　　郑玄曰州凡四十三万二千家葢虞夏之数也
　　
　　周公摄政四年建侯卫五年营成周六年制礼作乐七年致政成王
　　
　　郑玄曰建侯卫是封卫侯康叔论封卫之事是四年作康诰也召诰论营洛邑成周之事是五年作召诰也洛诰论致政成王之事是七年作洛诰也
　　
　　周公将作礼乐优游之三年不能作君子耻其言而不见其从耻其行而不见其随将大作恐天下莫我知将小作恐不能扬父祖功业徳泽然后营洛以观天下之心于是四方诸侯率其羣党各攻位于其庭周公曰示之以力役且犹至况导之以礼乐乎然后敢作礼乐书曰作新大邑于东国洛四方民大和会此之谓也（诗疏引大传）
　　
　　卜洛邑营成周改正朔立宗庙序祭祀易牺牲制礼乐一统天下合和四海而致诸侯皆莫不衣绅端冕以奉祭祀者太庙之中缤乎其犹模绣也天下诸侯之悉来进受命于周公而退见文武之尸者千七百七十三诸侯皆莫不磬折玉音金声玉色然后周公与升歌而文武诸侯在庙中者伋然渊其志和其声愀然若复见文武之身然后曰嗟子乎此盖吾先君文武之风也夫（周礼疏引大传）
　　
　　郑玄曰八州州立二百一十国畿内九十三国磬乐器其形曲折
　　
　　于穆清庙周公升歌文王之功烈徳泽尊在庙中尝见文王者愀然如复见文王（文选注）于者叹之穆者敬之（诗疏引大传）
　　
　　肃雝显相四海敬和明徳来助祭以敬和为诸侯者义得两通也（诗疏）
　　
　　王者躬耕所以供粢盛（选注引大传）
　　
　　祭之为言察也察者至也至者人事也人事至然后祭祭者荐也荐之为言在也在也者在其道也（艺文类聚引尚书大传曰祭之为察也荐至也言人事至于神也）
　　
　　庙者貌也以其（一作其以）貌言之也
　　
　　宗子燕族人于堂宗妇燕族人于房序之以昭穆（仪礼疏引大传）
　　
　　缀之以食而弗殊有族食族燕之礼也
　　
　　夏后逆于庙庭殷人逆于堂周人逆于户（公羊疏引书传）
　　
　　战斗不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取何以然所以贵揖让之取也而贱勇力之取向之取也于囿中勇力之取（尔雅疏向之取于囿中勇力之取也）今之取也于泽宫揖让之取也泽习礼之处非所以行礼其射又主中此主皮之射与天子大射张皮侯宾射张五采之侯燕射张兽侯（仪礼郑注引大传）
　　
　　郑玄曰泽射宫也周礼疏引书传云战者男子之事因搜狩以阅之阅之者串之
　　 
　　
　　 
　　 
　　
　　多士传
　　
　　武王入殷周公曰各安其宅各田其田无故无新唯仁之新（申屠刚传注引大传）
　　
　　天子堂九雉诸侯七雉伯子男五雉雉长三丈度髙以髙度长以长（周礼疏诗疏）
　　
　　郑玄曰雉长三丈髙一丈则墙髙一丈仪礼疏）
　　
　　天子堂广九雉三分其广以二为内五分其内以一为髙东房西房北堂各三雉（明堂位正义）
　　
　　天子贲庸诸侯疏杼
　　
　　郑玄曰贲大也言大墙正直也疏衰也杼亦墙也言衰杀其上下不得正直
　　
　　天子将出撞黄锺之钟右五钟皆应入则撞宾之钟左五钟皆应太师于是奏乐（周礼注）
　　
　　郑玄曰黄锺阳声之音阳主动出则撞之右五钟谓林钟至应钟右主静是动以告静者宾在午阴生之月阴主静入亦是静左五钟谓大吕至中吕左阳主动入静以告动也太府于时奏采荠肆夏
　　
　　古者后夫人将侍君前息烛后举烛至房中释朝服袭燕服然后入御于君鸡初鸣太师奏鸡鸣于陛夫人鸣佩玉于房中告去也然后应门击柝告辟也然后少师告质明于陛下然后夫人入庭君出朝凡羣妃御见之法月与后妃其象也卑者宜先尊者宜后自九嫔以下九九而御于王所女御八十一人当九夕世妇二十七人当三夕九嫔九人当一夕三夫人当一夕后当一夕十五日而徧望后反之凡进御君所女史必书其日月授之以环以进退之生子月辰则以金环退之当御者以银环进之蓍（着）于左手既御蓍（着）于右手孔子曰日者天之明月者地之理阴契制故月上属为天使妇从夫放月纪（一本有阳字）
　　
　　郑玄曰朝服展衣燕服褖衣陛周礼疏作檐下
　　
　　黄帝妃嫫母于四妃之班居下貌甚丑而最贤心每自退
　　
　　多方传
　　
　　周公居摄一年救乱二年克殷三年伐奄多方
　　
　　魏収曰周公居摄乃云一年救乱似不称元曰惟五月丁亥王来自奄遂践奄践之者籍之也籍之谓杀其身执其家潴其宫（诗疏引多方传）
　　
　　郑玄曰奄国在淮夷之旁周公居摄之时亦叛王与周公征之三年灭之自此而来归
　　
　　杀君之室虽生美菜有义之士弗食大夫有污潴之宫虽生美菜有义之士不食（二本不同）
　　
　　古者十税一多于十税一谓之大桀小桀少于十税一谓之大貊小貊王者十一而税而颂声作矣故书曰越唯有胥赋小大多政
　　
　　公羊传古者什一而藉多乎什一大桀小桀寡乎什一大貊小貊
　　
　　无逸传
　　
　　厥兆天子爵（白虎通引书无逸传）
　　
　　古者百里之国三十里之遂二十里之郊九里之城三里之宫七十里之国二十里之遂九里之郊五里之城一里之宫五十里之国九里之遂三里之郊一里之城以城为宫（周礼疏引无逸传）
　　
　　郑玄曰玄或疑焉按诗疏引书传云三十里之国三里之郊
　　
　　立政传
　　
　　古者天子三公每一公三卿佐之每一卿三大夫佐之每一大夫三元士佐之（艺文类聚）
　　
　　天子三公一曰司徒二曰司马三曰司空九卿二十七大夫八十一元士凡百二十在天为山川（北堂书抄引今尚书夏侯欧阳说）
　　
　　太师天公也太傅地公也太保人公也烟氛不修山川不祀风雨不时雪霜不降责在天公城郭不缮沟池不修水泉不隆责在地公臣多弑主孽多杀宗五品不训责在人公
　　
　　圣人在位其君不诵无用之言其工不作无用之器其商不通无用之物
　　
　　周人之教以文上教以文君子其失也小人薄（文选注）
　　
　　郑玄曰文谓尊卑之差制也习文法无悃诚也
　　
　　周民可比屋而封（选注引大传
　　
　　君奭传（徐干中论云召公见周公之既反政而犹不知疑其贪位周公为之作君奭然后悦）
　　
　　君奭曰昔在上帝周田观文王之徳（记缁衣）
　　 
　　
　　 
　　
　　吕刑传
　　
　　夏后氏不杀不刑死罪罚二千馔（索隠引大传）
　　
　　马融曰馔音选
　　
　　决闗梁踰城郭而畧盗者其刑膑男女不以义（一作礼）交者其刑宫触易（一作逆）君命革舆服制度奸轨盗攘伤人者其刑劓非事而事之出入不以道义而诵不详（一作祥）
　　
　　之辞者其刑墨降畔冦贼劫畧夺攘矫者其刑死（此二千五百罪之目畧也其刑书则亡）
　　
　　夏刑大辟二百膑辟三百宫辟五百劓墨各千（周礼疏）
　　
　　郑玄曰周改膑作刖刖断足也宫丈夫割其势女子椓其阴闭于宫中非事而事之今所不当为也
　　
　　犯劓者赭衣大辟者布衣（文选注）
　　
　　墨罚疑赦其罚百率（夏侯欧阳说）
　　
　　上刑挟轻下刑挟重（刘恺传）
　　
　　犯墨者蒙巾犯劓者赭其衣犯膑者象其膑犯大辟者衣无领（北堂书抄引尚书大传）
　　
　　天齐乎人假我一日（后汉杨赐传）
　　
　　狱货非可寳也然寳之者未能行其法者也贪人之实受人之财未有不受命以矫其上者也亲下以矫其上者未有能成其功者也
　　
　　子夏曰昔者三王悫然欲错刑遂罚遂罚平心而应之和然后行之然且曰吾意者以不平虑之乎吾意者以不和平之乎如此者三然后行之此之谓慎罚
　　
　　郑玄曰错处也遂行也
　　
　　子曰古之刑者省之今之刑者繁之古者有礼然后有刑是以刑省也今也反是无礼而齐之以刑是以繁也书曰伯夷降典折民以刑谓有礼然后有刑也
　　
　　聴讼之术大畧有三治必寛寛之术归于察察之术归于义是故聴而不寛是乱也寛而不察是慢也古之聴讼者言不越情情不越义是故聴民之术怒必畏畏思义小罪勿兼
　　
　　郑玄曰怒责也因责之罪必思兼谓思其辞思其义思义重罪小可求以出之也
　　
　　子曰今之聴民者求所以杀之古之聴民者求所以生之不得其所以生之之道乃刑杀君与臣会焉
　　
　　子曰聴讼者虽得其情必哀矜之死者不可复生断者不可复续也
　　
　　子如卫人谓曰公甫不能聴狱子曰非公甫不能聴狱也公甫之聴狱也有罪者惧无罪者耻民近礼矣
　　
　　子曰呉越之俗男女同川而浴其刑重而不胜由无礼也中国之教内外有别男女不同椸架不同巾栉其刑重而胜由有礼也语曰夏后不杀不刑罚有罪而民不轻犯
　　
　　夏刑三千条（唐长孙律疏序引尚书大传）
　　
　　晋传
　　
　　古者一弓百矢（周礼疏云尚书文侯之命平王赐晋文侯）
　　
　　古者诸侯之于天子三年一贡士一适谓之攸好徳再适谓之贤贤三适谓之有功有功者天子赐之车服弓矢号曰命诸侯有不贡士谓之不率正一不适谓之过再不适谓之傲三不适谓之诬诬者天子绌之一绌以爵再绌以地三绌而爵地毕也（黄琼传注）
　　
　　郑玄曰适犹得也山堂考索引伏生大传曰诸侯之于天子三年一贡士一适谓之好徳再适谓之贤贤三适谓之有功一不适谓之过再不适谓之傲三不适谓之诬其适则有衣服弓矢秬鬯虎贲之赏其不适则有黜爵之罚
　　
　　以兵属于得专征伐者
　　
　　郑玄曰谓七命以下不得弓矢赐者奏百人之乐致玄鹤之舞（北堂书抄引尚书大传）
　　
　　晋平公问师矌曰吾年七十欲学恐已暮师矌曰臣闻老而学者如执烛之明执烛之明孰与昧行公曰善魏文侯问子夏子夏迁延而退（选注引大传）
　　
　　鲁传
　　
　　周公封以鲁身未尝居鲁也（选注）
　　
　　伯禽将归于鲁周公谓伯禽之傅曰汝将行盍志而子美徳乎对曰其为人寛好自用以慎此三者其美徳也已周公曰呜呼以人恶为美徳虖君子好以道徳故其民归道彼其寛也出无辨矣是其好自用也以敛益之也彼其慎也是其所以浅也吾语女吾文王之子武王之弟成王之叔父吾于天下不贱矣然而吾所执贽而见者十人还贽而相见者三十人貌执之士者百有余人欲言而请毕事者千有余人于是吾仅得三士焉以正吾身以定天下吾所以得三士者亡于十人与三十人中乃在百人与千人之中故上士吾薄为之貌下士吾厚为之貌人人皆以我为越踰好士然故士至士至而后见物见物然后知是非之所在戒之哉汝其以鲁国骄人几矣（荀子注引大传）
　　
　　郑玄曰贽者所执以至也君子见于所尊敬必执贽以将其厚意也十人公卿之中也三十人羣士之中也百人羣大夫之中也
　　
　　周初淮浦徐州并起为寇伯禽伐之于鲜誓鲜誓
　　
　　史记伯禽作肹誓索隠曰按尚书大传作鲜誓周礼注粊誓曰乃获敜乃阱尔雅郭璞注引费誓曰汝则有逸罚云今文
　　
　　子贡曰叶公问政于夫子子曰政在于附近而来逺鲁哀公问政子曰政在于论臣齐景公问政子曰政在于节用三君问政夫子应之不同然则政有异乎子曰荆之地广而都狭民有离志焉故曰政在于附近而来逺哀公有臣三人内比周以惑其君外障拒诸侯宾客以蔽其明故曰政在论臣齐景公奢于台榭淫于苑囿五官之乐不解一旦而赐人百乗之家者三故曰政在节用
　　
　　秦誓传
　　
　　书曰邦之荣懐亦尚一人之庆知秦穆之霸也（白虎通引尚书）
　　
　　书序传
　　
　　子曰参女以明王为劳乎昔者舜左禹而右皋陶不下席而天下治
　　
　　子曰君子不可以不学见人不可以不饰不饰无貌无貌不敬不敬无礼无礼不立夫逺而光者饰也近而逾明者学也譬之如污邪水潦集焉菅蒲生焉从上观之谁知其非源水也
　　
　　稷鉏已藏岁事欲毕余子皆学十三始入小学见小节践小义十八始入大学见大节践大义（书传畧说太平御览艺文类聚俱引尚书大传）
　　
　　多文（一作闻）而齐给（索隠引大传）
　　
　　郑玄曰齐疾也
　　
　　尧八眉舜四瞳子禹其跳汤扁文王四乳八者如八字者也其跳者踦也扁者枯也言皆不善也
　　
　　郑玄曰其发声也踦歩足不能相通也枯言汤体半小象偏枯
　　
　　东郭子思问于子贡曰夫子之门何其杂也子贡曰夫隠栝之家多枉木良医之门多疾人砥砺之旁多顽钝夫子闻之曰修道以俟天下来者不止是以杂也
　　
　　六誓可以观义五诰可以观仁甫刑可以观诚洪范可以观度禹贡可以观事皋陶可以观治尧典可以观美
　　
　　子夏读书毕见夫子夫子问焉子何为于书子夏对曰书之论事也昭昭如日月之代明离离如（一作若）参辰（一作星）之错行上有尧舜之道下有三王之义商所受于夫子者志之不敢忘也虽退而穷居（一作岩居）河济之间深山之中作壤室编蓬户常于此弹琴以咏先王之道则可发愤慷慨矣孔子谓子夏曰子见其表未见其里也
　　
　　尚书大传者汉伏生胜之所作也孔子删书断自虞始迄秦穆公据古书三千二百四十篇定百有二篇率三十而取一葢其慎也书罹秦火澌灭殆尽秦博士伏生胜能诵习其书既使其女口授掌故错二十八篇汉世列之为经又创以己意为大传四十一萹别授同时张生由是学者逓相传习为伏氏尚书之学刘向校之凡四十一篇郑康成铨次为八十三篇至晋永嘉之乱而大传无完书矣隋志大传三卷旧唐书志亦云然近世亦复希觏又恶覩所谓四十一篇八十三篇者哉独时时散见于他说而尚书经生家多漫不措意但知蔡传及两孔氏注疏辨析孰为古文今文之有无同异而已孙君晴川博学嗜古惜此书为九十老生从秦烬之余苦心掇拾昌明圣绪辅翼典常不忍聴其等于陨箨飘风终归冺没于是旁搜羣籍凡传纪百家所援大传单辞俪句莫不心识手抄都为一书厘成三卷合于隋唐志旧目虞夏商周仍以时代相次典谟誓诰各从其类咸有条贯无相紊越使千百年古学之遗散而几完断而复续可谓有功昔贤嘉惠来哲而孙君犹以目未覩四十一篇八十三篇者为憾好学深思之士立心固如是虽然汉太史迁不云乎其言尤雅其所表见皆不虚此三卷者后有艺文志当为首録矣晴川沈绎祖拜
　　
　　尚书大传卷三
　　 
　　
　　 
　　 
　　尚书大传补遗
　　
　　五帝传尧见天因邰而生后稷（诗疏引）
　　
　　论衡引大传曰凤凰在列树
　　
　　萧索轮囷是谓卿云（杨升庵引尚书大传）
　　
　　髙山大川五岳四渎之属（史记正义引）
　　
　　书传曰泽障曰陂（新唐书引）
　　
　　书谓菜为茹（诗疏）
　　
　　政者齐中也谓春秋冬夏天文地理人道所以为政也道正而万事顺成故天道政之大也（史记正义前玉海所引无首句）
　　
　　天子诸侯必有公桑蚕室就川而为之大昕之朝夫人浴种于川（齐民要术引）
　　
　　古者圣帝之治天下也五十已下非烝祭不敢游饮唯六十以上游饮也（大戴记注引）
　　
　　男三十而娶女二十而嫁书曰有鳏在下曰虞舜（仝上引大传）
　　
　　古学彚纂引大传曰男三十而娶女二十而嫁通于织纴纺绩之事黼黻文章之美不若是则上无以孝于舅姑而下无以事夫养子
　　
　　尧为天子丹朱为太子舜为左右尧知丹朱之不肖必将壊其宗庙灭其社稷而天下同贼之故尧推尊舜而尚之属诸侯致天下于大麓之野（太平御览引尚书大传）
　　
　　三王之治如环之无端如水之胜火（仝上）
　　
　　髙宗有亲丧居庐三年然未尝言国事而天下无背叛之心者何也及其为太子之时尽以知天下人民之所好恶是以虽不言国事也知天下无背叛之心（仝上）
　　
　　子张问曰髙宗梁闇三年不言何也孔子曰古者君薨王世子聴于冡宰三年不敢服先王之服履先王之位而聴焉以臣民之义则不可一日无君矣不可一日无君犹不可一日无天也以孝子之隠乎则三年弗居矣故曰义者彼也隠者此也逺彼而近此则孝子之道备矣（升庵集引）
　　
　　古者诸侯始受封则有采地百里诸侯以三十里七十里诸侯以二十里五十里诸侯以十五里其后子孙虽有罪黜其采地不黜使其子孙贤者守之世世以祠其始受封之人此之谓兴灭国继絶世书曰兹予大享于先王尔祖其从与享之此之谓也（路史国名记引）
　　
　　大传引盘庚曰若徳明哉汤任父言卑应言
　　
　　大传引大诰曰民仪有十夫（玉海）
　　
　　书大传云岁事既毕余子皆入学十五入小学十八入大学距冬至四十五日始出学传农事上老平明坐于右塾庶老坐于左塾余子毕出然后归夕亦如之余子皆入父之齿随行兄之齿鴈行朋友不相踰轻任并重任分颁白不提挈出入皆如之此之谓造士（困学纪闻）
　　
　　尚书大传曰爱人者兼其屋上之乌然则恶而知其善爱而知其恶者寡矣（埤雅）
　　
　　传记火发于宻水泄于深（万卷菁华前集引大传）
　　
　　道是周公也克是太公也（按大戴记贾子新书克作充）弼是召公也丞（一作承）是史佚也故成王中立而聴朝则四圣而维之（仝上引大传）
　　
　　舜之在位也端由北极（仝上引大传按淮南览训有之或非传文也）
　　
　　清而明者天之体（晋天文悉引鸿范传）
　　
　　正月雷微动而雉雊雷诸侯之象也雉亦人君之类也（初学记引）
　　
　　人君嫉贤疾善在下谋上则日蚀雨电杀走兽（太平御览引）
　　
　　凡有所害谓之灾无所害而异于常谓之异害为已至异为方来（仝上）
　　
　　云者起于山弥于天阴气也王者失中臣下敢蔽君不明则云阴象多蔽天光有云如众谓风师法有大兵（仝上）
　　
　　沙簏者山林也
　　
　　长狄之人长盖五丈余也
　　
　　洪范五行传曰若烦数溷渎或不精严神不告也或观卦察兆吉不得也或不神蓍不灵此其所以过差圣人不得专用也筮共违于人神灵不佑也
　　
　　魏襄王十三年张仪诈得罪于秦而去相魏将为秦而欺夺魏君是岁魏有女子化为丈夫者天若语魏曰勿用张仪阴变为阳神将为君（神疑臣）是时魏王亦觉之不用张仪仪免去归秦魏无害（仝上）
　　
　　秦始皇九年四月寒冻民有死者（以上俱御览）
　　
　　桀杀刑弥厚而民弥暴（路史注引）
　　
　　传曰狂夫之言而明主择焉（鼌错传引）
　　
　　尚书传言周将兴之时有大赤鸟衔榖之种而集王屋之上者武王喜诸大夫皆喜周公曰茂哉茂哉天之见此以劝之也（春秋繁露）
　　
　　尚书大传曰反必告庙也（穆天子传郭注引）
　　
　　吕尚钓于磻溪得鱼腹中有玉璜（御览）
　　
　　伏生大传云周公兼思三王之道以施于春秋冬夏（困学纪闻）
　　
　　螭猛兽也（欧阳尚书说）
　　
　　尚书大传曰周书自泰誓就召诰而盛于洛诰传曰士卒鳬藻言其和睦欢恱如鳬之戱于水藻也（埤雅引）
　　
　　古者中刑用鑚凿（御览引）
　　
　　周人以仁接人而天下莫不仁故曰大矣
　　
　　有徳者尊其位而重其禄
　　
　　诸侯之义非天子之命不得动众起兵杀不义者所以强干弱枝尊天子卑诸侯也
　　
　　撞宾在外者皆金声在内者皆玉色（御览）
　　
　　大传云周成王时州靡国献狒狒（呉任臣字彚补）
　　
　　尚书大传宣王问于春子曰寡人欲行孝弟之义为之有道乎春子曰昔者卫闻之乐正子曰文王之治岐也云云（困学纪闻）
　　
　　子夏叶拱而进（困学纪闻引大传）
　　
　　余居龙坞之明年借书于赵子公千得困学纪闻太平御览二书公千好学而乐与朋友共之其识见有过人者今録大传四十余则皆前书未有得赵子书而补之不能忘所自也夫以余之孤陋无所知晓使遇天下好学者皆如赵子或藉是可渐补伏书之缺不厚幸与噫燕朋逆师燕辟废学吾又叹世之面朋而不心者何多也矧余于公千未谋面与南漳子
　　
　　尚书大传补遗
　　
