钦定四库全书

　　子部一

　　辨惑编

　　儒家类

　　提要

　　（臣）等谨案辨惑编四卷附录一卷元谢应芳撰应芳有思贤录己著录是编作于至正中因吴俗信鬼神多拘忌乃引古人事迹及先儒议论一一条析而辨之其目凡十五一曰死生二曰疫疠三曰鬼神四曰祭祀五曰淫祀六曰妖怪七曰巫觋八曰卜筮九曰治丧十曰择塟十一曰相法十二曰禄命十三曰方位十四曰时日十五曰异端末一卷附录书及杂着八篇皆力辟俗见龂然据理以争与是编相发明者也昔宋储泳作袪疑说原本久佚惟左圭百川学海中载其节本应芳此书持论虽似乎浅近而能因风俗而药之用以开导愚迷其有益于劝戒与泳书相等而持论较泳尤正大正不得以平易忽之曹安谰言长语曰陵谢子兰取圣贤问荅之词辟异端者为书名曰辨惑编经书子史先儒扶正抑邪之言备载真可以正人心葢深取之也惟叶盛水东日记曰毘陵谢子兰氏辨惑编一书诚亦辟邪植正有益于世其中援据经法深怪世人惑于淫祀当矣乃云自其先人亡后即以所事神影火之以其非义之故此独惜其过当春秋书毁泉台君子以为台之存毁非安危治乱所繋虽勿居可也何必暴扬其失非之毁之至是耶子兰之辟淫祀先儒成说甚多正不必此虽不言可也爱子兰者须削而去之云云其言切中应芳之失葢讲学之家往往矫枉过直此亦其一读者取其大旨之正可矣

　　乾隆四十五年五月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●辨惑编原序

　　往年余舟过毗陵之洞子河见童冠数十人出自乡塾沿河而东拱手肩随鴈行以进秩秩然无敢越序者心甚异之风颿迅速欲舣舟访其师而不可后遇其乡友询之曰此吾谢君子兰也今年春风雪中有客叩门袖■〈夹刂〉以见倒屣出迎则子兰不逺来过延之坐举酒相属谈论亹亹可听慕其人于二十年之前而一旦与之相觌其喜为何如哉良久子兰出巨编置案上拜而请曰吾嫉夫异端邪说之诬民而难以口舌辨也于是裒圣贤之格言征古今之明鉴为是编有年矣而未敢以示诸人也惟先生幸披阅而辱教焉余谢不敏退而观之则有以得其用心矣古昔盛时国无异政家无殊俗异言异服者有禁执左道以乱政者有诛迨其衰也九流百家千时惑众各以其术鸣于当世蚩蚩之氓狃于耳目之习莫有能悟其非者至于后世老佛之说盛则虽髙明宏博之士犹或甘而溺之以洛建诸儒力排痛诋而狂澜之倒亦不能尽障而回之也吁爱生而恶死惧祸而喜福人之情也然而不达乎死生之理不明乎祸福之故而徒谄黩乎鬼神怵惕乎妖妄听莹乎巫卜拘拘乎青囊珞琭之书屑屑乎姑布子卿之说得失纷陈于前而利害交战于内胶胶扰扰卒无以胜其私而窒欲将以求生也而实害之将以辟祸也而实速之呜呼何其惑之甚也使其得是编而观之庶几其少寤乎孔子曰知者不惑子兰其近之矣叙而归之俾俟夫有道者正焉至正戊子二月朔京口俞希鲁书

　　世降周姬王化陵夷异端并作日衍月滋其惑非一风俗以衰迷罔或悟匪氓蚩蚩死生鬼神祭祀蓍龟谟训孔昭典法具垂昧彼正途蹈于他岐妖怪是征淫邪是祠疠疫是畏巫觋是祈禁忌之拘时日之疑葬必求利丧礼则亏曰相曰命为妄为欺至于老佛与圣背驰陷溺其中胡乃弗思事事物物惟理可推是非有无孰外于斯理茍明矣惑安所施何以明理格物致知辨惑之要庶其在兹卓尔特立有见者谁维子兰氏大雅之资笃信力行俛焉孜孜悼昏悯愚戒劝箴规爰述此编采辑靡遗善行嘉言可效以师于以辨惑瞭如妍媸家传其书人习其辞勿谓无益俗变风移人心既正善治之基呜呼识者为余寳之至正甲午秋七月既望中山李桓晋仲书

　　●钦定四库全书

　　辨惑编卷一

　　（元）谢应芳撰

　　○死生

　　死生亦大矣非原始要终以知其说者往往贪生畏死而为异端邪说之所惑茍知之则生顺死安可以无疑矣应芳不揣謏闻力排邪异故先述圣贤所言死生之理以冠编首盖庶乎端本澄源之意云

　　论语曰死生有命
　　伯牛有疾子问之自牖执其手曰亡之命矣夫斯人也而有斯疾也斯人也而有斯疾也
　　孟子曰殀寿不贰修身以俟之所以立命也
　　莫非命也顺受其正是故知命者不立乎岩墙之下尽其道而死者正命也桎梏死者非正命也
　　荀子曰相命已定鬼神不移
　　生人之始也死人之终也终始俱善人道毕矣
　　家语曰命者性之始死者生之终有始则有终也
　　或问命扬子曰命者天之命也非人为也人为不为命请问人为曰可以存亡可以死生非命也命不可避也或曰颜氏之子冉氏之孙以其无避也若立岩墙之下动而征病行而招死命乎命乎吉人凶其吉凶人吉其凶辰乎辰乎曷来迟去之速也君子竞诸
　　或问扬子寿可益乎曰德曰回牛之行德矣曷寿之不益也曰徳故尔如回之残牛之贼也焉得尔曰残贼或寿曰彼妄也君子不妄有生者必有死有始者必有终自然之道也
　　文中子曰命之立也其称人事乎故君子畏之贾璚进曰敢问死生有命富贵在天何谓也子曰召之在前命之在后斯自取也庸非命乎【中说】
　　国语云范文子祈死柳子非之曰死之长短而在宗祝则谁不择良宗祝而祈寿焉文子祈死而得亦妄之大者【柳文】
　　司马公曰夫生之有死譬犹夜旦之必然自古及今固未尝有超然而独存者【通鉴】
　　公为仆射躬亲庶务不舍昼夜宾客见其体羸曰诸葛孔明罚二十以上皆亲之以此致疾不可不戒公曰死生有命为之益力【续通鉴】
　　欧阳文忠公曰道者自然之道也生而必死亦自然之理也以自然之道养自然之生不自戕贼夭阏而尽其天年此自古圣知之所同也禹走天下乗四载治百川可谓劳其形矣而寿百年颜子萧然坐于陋巷箪食瓢饮外不诱于物内不动于心而年不及三十劳其形者长年安其乐者短命禀之于天非人力所能为也后世贪生之徒为养生之术无所不至至茹草木服金石吸日月之精光又有息虑絶欲炼精气勤吐纳执竒怪讹舛之书欲求生而反害其生者可不哀哉【黄庭经序】
　　程子曰人之所生精气聚也人只有许多气须是有个尽时尽则魂气归于天形魄归于地而死矣人将死时热气上出所谓魂升也下体渐冷所谓魄降也此所以有生必有死有始必有终也【遗书】
　　伊川先生谪涪渡江风浪大作舟中之人皆失色伊川正襟危坐神色泰然既及岸有樵夫问曰公是达后如此舍后如此伊川登岸欲与之言已去不可追矣余谓惟达故舍惟舍故达达是智舍是勇达须平时做工夫舍则临事自然如此【程氏外书】
　　张子曰气之不可变者独死生修夭而已【近思录】
　　朱子谓学者曰夫聚散者气也若理则只泊在气上初不是凝结自为一物但人分上合当恁地处便是理不可以聚散言也然人死气虽终归于散亦未便散尽故祭祀有感格之理先祖世次逺者气之有无不可知然奉祭祀者既尽他子孙毕竟只是一气所以有感通之理然已散者不复聚释氏却谓人死为鬼鬼复为人如此则天地间常只是许多人来来去去更不由他造化生生必无是理也【语录】
　　林氏问朱子曰人或死于干戈或死于患难如比干之类亦是正命乎曰固是正命又问以理论之则谓之正命以死生论之则非正命如何曰如何恁地说得尽其道而死者正命也当死而不死却是失其正命此处须当活看如说桎梏而死非正命也须是看得孟子意如何如公冶长虽在缧绁之中非其罪也若死于缧绁不成说不是正命有罪无罪在我而已古人所以杀身成仁舍生取义志士不忘在沟壑勇士不忘丧其元学者须于此处见得临利害时便将自家斫剉了直须是壁立万仞始得如今小有利害便生计校便道恁地死非正命如何得
　　南轩张先生曰如颜子伯牛之死乃可谓之命盖其修身尽道以至于所为谨疾者亦无有憾而止于是焉则曰命也若有取死召疾之道则是有所致而至而非天命之正矣孟子所谓立乎岩墙之下者也【读书记】

　　○疫疠

　　世俗以疾咎鬼神者多矣至于患疫则曰有疠鬼主之余尝过无锡适州人出郭迓神诡衣冠面具为凶丑状旗旄鼓吹卫从而舁之曰此主疫之神唐张巡也原其谬盖以公有疠贼之语附会以神之吁公守睢阳以兵尽力竭不能殄大逆忠义激烈故有是言岂为厉以害天下后世之人哉彼泛言疠鬼者固不足信况诬忠荩之臣乎奈庸俗陋闻转相煽惑遇病疫者皆惴焉而絶交甚而父子兄弟亦不相救伤风败俗莫甚于斯故述此篇于死生之后以晓之

　　庾衮字叔褒咸宁中大疫二兄俱亡次兄毗复危殆疠气方炽父母诸弟皆出次于外衮独留不去诸父兄强之乃曰衮性不畏病遂亲自扶持昼夜不眠其间复抚柩哀临不辍如此十有余旬疫势既歇家人乃反毗病得差衮亦无恙父老咸曰异哉此子守人所不能守行人所不能行岁寒然后知松柏之后凋始知疫疠之不能相染也【晋书】
　　辛公义为岷州刺史土俗畏病若一人有疾即合家避之父子夫妻不相看养孝义道絶由是病者多死公义患之欲变其俗因分遣官人巡检部内凡有疾病皆以床轝来安置床事暑月疫时病人或至数百厅廊悉满公义亲设一榻独坐其间终日连夕对之理事所得秩俸尽用市药迎医疗之躬劝其饮食于是悉瘥方召其亲戚而谕之曰死生由命不相闗着前汝弃之所以死耳今我聚病者坐卧其间若言相染那得不死汝等勿复信之诸病家子孙惭谢而去后人有遇疾者争就使君其家亲属固留养之始相慈爱此风遂革【北史】
　　曽中书巩在洪会岁大疫自州至县镇亭传皆储药以授病者民若军士不能自养者以官舍舍之资其饭食衣衾之具以库钱佐其费责医候视记其全失多寡以为殿最人赖以生【明建録】
　　杭州大旱饥疫并作苏文忠公请于朝免本路上供米三之一明年方春公又作饘粥药剂遣吏挟医分坊治病活者甚众公曰杭水陆之会因疫病死比他处常多乃裒羡缗得二千复发私槖得黄金五十两以作病坊稍蓄钱粮以待之
　　胡文恭公从孙钧居晋陵岁大疫族人有举家病者死者过半亲戚畏避莫敢视君闻亟往具棺敛营药石存亡咸不失所【言行录】
　　祝二翁为人长者岁大疫亲旧有尽室卧病者虽至亲莫敢闯其门翁每清旦辄携粥药徧饮食之而后反日以为常乡人髙其行【晦庵文集】
　　刘忠清公作尊天敬神文曰盖闻非其鬼而谄祭之圣门所戒假于神而疑众者王制必诛敢述愚诚少禆明见自有太极已兆一元既分三才而为三乃播五行而为五岁月欲其无易定为三百六旬寒暑难为骤更次为七十二候一言以蔽大德曰生其在人也或饥寒暴侵或饱暖太过或起居之无节或喜怒之失中或醉而风乗或虚而邪入乃成疠疫各有源流气相熏蒸人易传染所以不能免者亦由有以召之傥感受之初澄清厥念择医必审用药必精幼小则乳哺者以时长上则侍奉者惟谨意之所恶勿置其侧口之所嗜必度其宜又同居之人各敬其事勿相戏慢勿致惊呼身虽忙而涤濯洒扫不异平居心虽忧而衣服饮食不愆常度如此则真气还而何恙不已内志正而何邪可干乃不反之中第求诸外俚俗相煽淫祀繁兴其一曰祭瘟所在市廛皆有庙貌或肖虎兕或象蚖蛇或手足妄加或眉目倒置夫物各从其类而人必儗于伦岂天地造化之功作魑魅魍魉之状况至贪者皁吏有不取之赃至贱者乞人有不屑之食曽谓坱轧钧播而乃饕餮盘飱理固甚明人可自晓至于用医药以救表里亦须托环珓以决从违致取短舍长当汗反下去生已逺之死固当所掷枯节朽根何异长梃利刃其次曰斋圣又次曰乐神昼夜留连男女混杂冥顽之童附而为鬼鬼固不灵腥臊之巫降而为神神亦可耻妄言祸福以绐昏愚牲十余不供一夕之需香数套仅充一爇之用其它诱取胁取不使闻知见知固有妇欺其夫子隠其父厥费无艺岂实有余或典质而一缕无余或假贷而倍蓰计息以致资产破荡老稚流离深原其情有甚于盗又病者欲疗而禁其服饵老者须肉而絶其肥甘投以符水不问证之阴阳■〈目舌〉以皷乐不恤体之烦躁使生者不得尽其力死者无所伸其寃揆以刑书合坐故杀甚至奸欲逞而杜其来往之亲戚言不验而委其祸祟于先亡使和顺之俗变为乖离孝思之心更为怨詈则诬蔑天理壊乱人伦其恶之盈非赦所及顾无士师之权以执其罪无先圣之道以正羣心徒抱拳拳未免喋喋傥能景德者感曽不以人废言庶刷神羞不累其聪明事为敢瘳民瘼同底于寿富康宁【文集】

　　○鬼神

　　北溪陈先生曰鬼神一节说话甚长当以圣经说鬼神本意作一项论又以古人祭祀作一项论又以后世淫祀作一项论又以后世妖怪作一项论旨哉斯言茍不先述古人所谓鬼神祭祀之说则其理不明不述后世淫祀妖怪之说则又何以寤世俗之疑耶应芳今录此四项而此篇者先论鬼神之本意

　　子路问事鬼神子曰未能事人焉能事鬼
　　礼记曰明则有礼乐幽则有鬼神
　　宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也众生必死死必归土此之谓鬼骨肉毙于下阴为野土其气论语发扬于上为昭明焄蒿凄怆此百物之精也神之着也
　　鬼神之为德其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右
　　史嚚曰吾闻之国将兴听于民将亡听于神神聪明正直而壹者也依人而行【左传】
　　张子曰鬼神者二气之良能也【遗书】
　　释氏道家之论鬼神可笑之尤者也
　　邵子曰鬼神无形而有用其情状可得而知也于用则可见之矣若人之耳目鼻口手足草木之枝叶华实颜色皆鬼神之所为也福善祸淫主之者谁耶不疾而速不行而至任之者谁耶皆鬼神之情状也
　　上蔡谢氏曰动之不已其神乎滞而有迹其鬼乎往而不息者神也摧仆归根者鬼也致生之故其鬼神致死之故其鬼不神何也人以为神则神以为不神则不神矣知死而致生之不智知生而致死之不仁圣人所谓神明之也
　　鬼神天地间之妙用祖考之精神即我之精神
　　朱子曰古人之心正故其神亦正后世人心不正故所感无由而正【文集】
　　有此物则有此鬼神盖莫非阴阳之所为也
　　李氏问朱子曰伊川谓鬼神者造化之迹如何曰若论正理则树上忽然生花空中忽然有雷电风雨此乃造化之迹人所常见故不之怪忽闻鬼叫则以为怪不知此亦造化之迹但不是正理故以为怪【语录】
　　程子谓伯有为厉事别是一理朱子曰谓非死生之常理也
　　南轩张先生曰鬼神之说合而言之来而不测谓之神往而不返谓之鬼分而言之天地山川风雷之属凡气可接者皆曰神祖考祀享于庙曰鬼就人物而言之聚而生为神散而死为鬼又就一身上言之魂气为神体魄为鬼凡经所称盖不越是数端然一言以蔽之莫非造化之迹而语其德则诚而已昔者季路盖尝问事鬼神之说矣夫子之所以告之者将使之致知力行而自得之故示其理而不详语也至于后世异说炽行诪张为幻莫可致诘流俗眩于怪诞怵于恐畏胥靡而从之圣学不明虽袭儒衣冠号为英才敏识亦往往习熟崇尚而不以为异至于其说之穷则曰焉知天地间无有是事委诸茫昩而已耳信夫事之妄而不察夫理之真于是鬼神之说沦于空虚而所谓交于幽明者皆失其理礼壊而乐废人心不正浮伪日滋其间所谓因其说而为善者人亦莫匪私利之流乱德害教孰此为甚故本朝河南二程子横渠张子与学者反复讲论而不置夫岂好辩哉盖亦有所不得已也若夫程子发明感通之妙张子推聚散之藴所以示世者深矣学者诚能致知以穷其理则不为众说所咻克己以去其私则不为血气所动于其有无是非之故毫分缕析了然于中各有定见而不乱然后昔人事鬼神之精意可得而求德可立而经可正也不然辨之不明守之不固眩于外而怵于内一理之蔽则为一事之碍一念之差则为一物之诱闻见虽多亦鲜不为异说所溺矣

　　○祭祀

　　应芳生长呉楚间每见邑里之人岁时烝尝皆菲然食饮而已至于山川鬼神妄意徼福动辄致大牲以祀享之问之则曰名山大川礼所当祭其亦不思之甚矣夫礼莫大于分今以一夫之微而欲僭王侯公卿之祭其越分踰礼为何如哉若是者不获戾于鬼神幸也况求福乎故愚采辑前言独详于上下之分祭各不同以破不知者之惑若夫笾豆之事则不尽录

　　礼记曰天子祭天地祭四方祭山川祭五祀岁徧士祭其先
　　夫圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之
　　天子七庙三昭三穆与太祖之庙而七诸侯五庙二昭二穆与太祖之庙而五大夫三庙一昭一穆与太祖之庙而三士一庙庶人祭于寝
　　天子之社稷皆太牢诸侯社稷皆少牢大夫士宗庙之祭有田则祭无田则荐庶人春荐韭夏荐麦秋荐黍冬荐稻韭以卵麦以鱼黍以豚稻以鴈天子无故不杀牛大夫无故不杀羊士无故不杀犬豕庶人无故不食珍
　　祭不欲数数则烦烦则不敬祭不欲疏疏则怠怠则忘
　　汉书曰天子祭天下名山大川懐柔百神咸秩无文五岳视三公四渎视诸侯而诸侯祭其疆内名山大川大夫祭门户井灶中溜五祀士庶人祭祖考而已各有典礼而淫祀有禁
　　程子曰虽庶人必祭及髙祖比天子诸侯止有疏数耳【遗书】
　　朱子曰古人祭山川只是设坛位以祭之祭时便有祭了便无故不至亵渎后世却先立个庙貌所以反致惑乱人心侥求非望无所不至【语录】
　　叶氏问祭礼古今事体不同行之多窒碍如何朱子曰有何难行但以诚敬为主其它仪则随家丰约如一羮一饭皆可自尽其诚
　　叶氏问朱子曰旁亲逺族不当祭者若无后则如之何先生曰这若无人祭只得为他祭
　　北溪陈先生曰古人祭祀各随其分之所至天子中天地而立为天地民物之主故可以祭天地诸侯为一国之主故可以祭一国之社稷山川如春秋时楚庄王不敢祭河以非楚之望缘是时理义尚明故也如士人只得祭其祖先自祖先之外皆不相干涉无可祭之理然支子不当祭其祖而祭其父伯叔父自有后而吾祭之皆为非所当祭【北溪字义】

　　○淫祀

　　淫祀之说经有明训国有常宪愚俗惑之未足为怪至学士大夫亦从而惑之斯可怪矣余自先人殁即以所事神影火之以其非义故也天厯中大疫由母氏以及同产皆遘疟务求医药不事祈祷既而病者俱瘥予则无恙时邻里崇淫祀者适多毙于疫或以是颇叹异之观此亦可见淫祀之不足信

　　孔子曰非其鬼而祭之谄也【论语】
　　礼记曰非其所祭而祭之名曰淫祀淫祀无福
　　寗武子曰鬼神非其族类不歆其祀【左氏传】
　　楚昭王病于军中卜河为祟大夫祷河昭王曰自吾先王受封望不过江汉而河非所获罪也止不许孔子闻之曰楚昭王通大道矣其不失国宜哉【史记】
　　狄仁杰为江南巡抚使呉楚多淫祠仁杰毁七百余所止留夏禹呉太伯季札伍员四祠【唐书】
　　王嗣宗为节度使性刚正尝卧病家人私爇楮币以祈福嗣宗大呼而止之曰神茍有知岂枉法而受贿耶
　　邵康节与富韩公在洛每日晴必同行韩公过佛寺神祠必鞠躬致敬康节笑曰无乃为佞乎韩公亦笑自是不为也【道山清话】
　　程子曰除神祠然后人为善【遗书】
　　谢上蔡尝言祖考精神便只是自家精神故子孙能尽其诚敬则己之精神便聚而祖宗之精神亦聚而来格今人于祖宗正合着实处都却卤莽只管外面祭他鬼神不知他鬼神与己无干涉虽极其诚敬备其牲牢若是正神不歆非类若是淫邪窃食而已必无降福之理
　　胡氏曰古者祭必用币所以交神犹人之相见有贽以为礼非利之也后世淫祀既众于是废币帛而用楮钱是以贿交于神也使神而果神也夫岂可贿使其不神而可贿又安用事【通鉴】
　　晦庵先生曰纸钱起于玄宗时王玙盖古人用玉币后来易以钱至玄宗惑于王玙之术而鬼神事繁无许多钱来埋得故玙作纸钱易之【语录】
　　非其鬼而祭之如天子祭天地诸侯祭山川大夫祭五祀士庶人祭其先上得以兼乎下下不得以兼乎上士庶人而祭五祀大夫而祭山川诸侯而祭天地皆所谓非其鬼也
　　论道家三清云皆无理会如那两尊已是诡名挟户了老子既是人鬼又乃居昊天上帝之上朝廷更不正其位次又如真武本玄武避圣祖讳改玄为真玄龟也武蛇也此本虚危星形似之故因而名北方玄武七宿东方则角亢心尾象龙故曰苍龙西方奎娄状如虎故曰白虎南方张翼状如鸟故曰朱鸟今乃以玄武为真圣而作真龟蛇于下已无义理又増天蓬天猷及翊圣真君作四圣殊无义理
　　南轩张先生治桂林毁淫祠诸生日从游雅歌堂后见土地祠依城隈令毁之曰此祠不经甚矣况自有城隍在问既有社莫不须城隍否曰城隍亦为赘也然载在祀典今州郡惟社稷最正又曰今州县祭社却是要之祀岳当筑一大坛于山下望山而祭今立殿宇已为不经塑为人像又配之以夫妇其亵渎甚矣
　　北溪陈先生曰大凡不当祭而祭皆曰淫祀淫祀无福由脉络不相闗之故后世祭祀只缘佛老来都乱了如老氏设醮以庶人祭天有甚闗系如释迦亦是胡神与中国人何相闗假如忠臣义士配享元勲若是已不当祭皆与我无相干涉自圣学不明鬼神情状都不晓如画星辰都画个人以星君目之如太山曰天齐仁圣帝在唐封天齐王至本朝以东方主生加仁圣二字封帝帝只上帝而已安有一个山而谓之帝今立庙俨然人形貌垂旒端冕衣裳而坐又立后殿于其后不知又是何山可以当其配而为夫妇耶据泰山鲁封内惟鲁公可以祭今隔一江一淮与南方地脉全不相干涉而所在州县皆立东岳行祠亦失于讲明之故【字义】
　　南岳庙向者回禄刘太尉欲再造问于五峯先生先生答以天道人事本一理在三公与皇天上帝并为帝则天道乱矣大君有二则人道乱矣而世俗为貌像为立配为置男女屋而居之亵渎神祀之甚
　　古人宗法子孙于祖先亦是的派方承祭祀在旁支不敢专今人况于祖先之外又招许多淫昏鬼神入来家家事佛事神是多少淫祀孔子谓非其鬼而祭之谄也今人之谄欲以求福不知何福之有

　　○妖怪

　　孔子不语怪今应芳于妖怪之事乃力言之何也诚以俚俗相煽邪风盛行不得不辨知此或可少祛其惑矣

　　郑厉公问申繻曰犹有妖乎对曰人之所忌其气焰以取之妖由人兴人无衅焉妖不自作人弃常则妖兴故有妖【左氏传】
　　荀子曰星坠木鸣国人皆恐是何也曰无何也是天地之变阴阳之化物之罕至者也怪之可也畏之非也夫日月之有蚀风雨之不时怪星之党见是无世而不常有之上明而政平则是虽并世起无伤也上闇而政险则虽无一至者无益也夫星之坠木之鸣是天地之变阴阳之化物之罕至者也怪之可也畏之非也
　　史记曰亳有祥桑谷共生于朝一莫大拱帝大戊惧问伊陟伊陟曰臣闻妖不胜德帝之政其有阙与帝其修德大戊从之而祥桑枯死而去
　　或问赵世多神何也扬子曰神怪茫茫若存若亡圣人曼云【法言】
　　亳州有浮屠诡言水可愈疾号曰圣水饮者不得近荤血人率多死李德裕严勒人逻捕絶之且言昔呉有圣水宋齐有圣火皆本妖祥古人所禁请填塞以絶其妄源上从之【唐书】
　　蔡州妖尼于惠普妄托佛法言人祸福士大夫多称神尼欧阳文忠公自少力排佛氏故独以为妖尼尝有名公于广坐中称尼灵异云尝有牵二牛过尼前者指示人曰二牛前世皆人也前者是一官人后者是一医人官人尝失入人罪医药悞杀人故皆罚为牛因各呼其前世姓名二牛皆应一坐闻之皆叹其异公独折之曰谓尼有灵能知牛前世尚不足信彼二牛安能记前世姓名又能晓人言而应乎且人为万物之灵其尤者为聪明圣智皆不能自知其前世而有罪被谪之牛乃能自知乎坐人皆服【明善录】
　　谨按汝南鲖阳有于田得麏者其主未往取也商车十余乗经泽中望见此麏着绳因持去念其不事而得持一鲍鱼置其处有顷其主往不见所得麏反见鲍鱼泽中非人道路怪之以为神转相告语治病求福多有効验因为立庙众巫数十帷帐钟皷方数百里皆来祷祀号鲍鱼神其后数年鲍鱼主来曰此我鱼也当有何神上堂取之庙从此壊传曰物之所聚斯有神言人共奬成之耳【风俗通论】
　　王沂公作郡时讹言有怪物夜飞下食小儿者逺近相恐未昏则揵户灭烛匿童稚以黄纸熏炷置门用为厌胜公闻之戒徼巡之吏悉令屏去有为先倡者捕而重笞逐出于境民情遂安妖讹乃止【言行录】
　　张忠定公为郡守时民间讹言有白头老翁午后食男女郡县譊譊至莫无行人公召犀浦知县谓曰近讹言惑众汝归县访市肆中如有人敢大言其事但立证解来明日果得之送上州公戮于市即日帖然市肆如故【明善录】
　　祥符中天庆观有蛇妖极怪异郡刺史两至其庭而朝焉人以为龙举州人罔不骏奔于门以觐恭庄肃祗无敢怠者孔公道辅时佐幕在是邦亦随郡刺史于其庭公曰明则有礼乐幽则有鬼神是蛇不亦诬乎惑吾民乱吾俗者杀无赦以手版撃其首遂毙于前蛇无异焉【击蛇録】
　　程明道先生为上元令茅山有龙如蜥蜴而五色祥符中中使取二龙奏云一龙于半途飞去土人严奉以为神物明道捕而脯之使人不惑【遗书】
　　先生在鄠有僧舍歳传石佛放光男女聚观昼夜杂处为政者畏其神莫敢禁先生始至诘其僧曰吾闻石佛歳现光有诸曰然戒曰俟复现必先白吾职事不能往当取其首就观之自是不复有光
　　伊川先生在官廨有报曰鬼使扇先生曰他热故耳又报曰鬼打鼓曰以槌与之其怪自灭
　　张南轩先生帅静江资庆寺有古佛袈裟每岁七月十五日为晒袈裟会乡民毕集男女杂沓舍衣施钱以千万计因之以成喧乱先生命一都监追取袈裟十余件试以其一焚之曰古佛灵火必当异悉焚之先生笑曰今畨百姓煞留得几钱【语录】

　　辨惑编卷一

　　●钦定四库全书

　　辨惑编卷二

　　（元）谢应芳撰

　　○巫觋

　　予蚤岁见巫者为亲戚祀神吐鄙俚之词徼漫漶之福辄羞赧去之既长即拒絶其人虽见之亦不为礼吁闾阎无知之甿信而用之固无足责若大夫士亦信且惑焉能无愧乎茍欲正风俗息妖妄摈巫者不用其在士大夫家始耳

　　西门豹为邺令问民所疾苦长老曰苦为河伯娶妇豹曰至时幸来告吾及告豹往会河上见巫女数十人立大巫后豹呼河伯妇视之曰是女不好烦大巫妪为报河伯更求好女使吏卒拘大巫妪投之河中有顷曰何久也弟子趣之凡投三弟子豹曰巫妪女子不能白事烦三老为入白之复投三老河中良久欲使廷掾等入趣之皆叩头流血乃免自是不复言河伯娶妇【史记】
　　汉武帝征和中女巫往来宫中教美人度厄埋木人祭祀之更相讦以为祝诅上心既疑因是体不平江充因言上疾祟在巫蛊于是上以充为使者治巫蛊狱民转相诬以巫蛊坐而死者数万人【汉书】
　　白虎通论曰武帝时迷于鬼神尤信越巫董仲舒数以为言武帝欲验其道令巫诅仲舒仲舒朝服南面诵咏经论不能伤害而巫者忽死
　　魏文帝诏曰先王制礼所以昭孝事祖大则郊社其次宗庙三辰五行名山大川非此类也不在祀典叔世衰乱崇信巫史至宫殿之内户牖之间无不沃酹甚矣其惑也自今其敢设非礼之祭巫祝之言皆以执左道论【三国志】
　　魏卞兰为将军常侍苦消渴明帝信巫女用水方使人赐水兰不肯饮诏问其疑兰曰治病自当以方药何信于此
　　颜氏家训曰吾家巫觋符章絶之不信汝曹所见勿为妖妄
　　唐肃宗朝王玙以祠祷见宠骤得宰相帝尝不豫玙遣女巫乗传分祷天下名山大川巫皆盛服中人护领所至干托州县赂遗狼藉时有一巫美而艳以恶少年自随驰入黄州刺史左震晨至馆请事门鐍不启震怒破鐍入取巫斩庭下悉诛所从少年籍其赃得十万因遣还中人玙不能诘【通鉴】
　　宋仁宗天圣元年禁巫邪先是江西俗尚鬼多为巫觋惑民病者不服药听命于神时夏竦知洪州索部中得一千九百余家勒令还农毁其淫祠且以上闻故诏禁之【宋通鉴】
　　范氏曰夫惑鬼神听巫觋者匹妇之愚也【通鉴】
　　陈希亮知云都巫觋敛民财祭鬼谓之赛火否则有火灾民诬言衣绀衣老人行火希亮禁之火亦不作毁淫祠数百区勒巫为农者七十余家【东都事畧】

　　○卜筮

　　卜筮之说尚矣予但嫉夫今之卜筮者诬罔百端与古相戾无足取信如占疾茍能断其安危决其吉凶可也今也必曰某神祸之某鬼祟之祷则生不则死吁何其卦兆之间灼见鬼神如是耶其它妖妄大率类此予之所以不信者此也非谓无蓍龟之灵也歴传记述见闻集此篇与知者道

　　书曰朕志先定询谋佥同鬼神其依龟筮协从
　　易曰初筮告再三渎渎则不告
　　礼记曰人而无恒不可以为卜筮
　　卜筮者先圣王之所以使民信时日敬鬼神畏法令也所以使民决嫌疑定犹豫也
　　假于鬼神时日卜筮以疑众杀
　　春秋左氏传曰卜以决疑不疑何卜
　　荀子曰日月食而救之天旱而雩卜筮而后决大事非以为得求也以文之也
　　太史公曰夫卜者多言夸严以得人情虚髙人禄命以说人志擅言祸灾矫言鬼神以厚人财厚以拜谢以私于己此吾之所耻故谓之卑污也【前汉书】
　　白虎通德论曰天子下至士皆有蓍龟者重事决疑示不自专尚书曰汝则有大疑谋及卿士谋及庶人谋及卜筮定天下之吉凶成天下之亹亹者莫善于蓍龟所以先谋及卿士者何先尽人事念而不能得思而不能知然后问于蓍龟
　　京房学易于焦延寿其说长于灾变分六十卦更直日用事以风雨寒温为候以孝亷为郎屡言灾异有验后为石显所害胡氏曰房学易不明其道徒以灾变占候为事此易之末也易曰不出户庭无咎又曰乐天知命故不忧房皆违之而于其术亦不能自信也故占护前知之学君子不贵焉惟明乎消息盈虚之理语黙进退之几以不失乎时中则易之道也【汉书】
　　或问圣人占天乎扬子曰占天若此则史也何异曰史以天占人圣人以人占天或问星有甘石何如曰在德不在星徳隆则晷星星隆则晷德【法言】
　　郭璞尝欲为颜含筮含曰年在天位在人修己而天不与者命也守道而人不知者性也自有性命无劳蓍龟致仕三十余年年九十三而卒【晋书】
　　文中子曰汾阴侯生善筮先人事而后说卦【中说】
　　柳子厚曰卜者世之余伎也道之所无用也圣人用之吾未之敢非然而圣人之用也盖以驱陋民也非恒用而征信矣尔后之昏邪者神之恒用而征信反以阻大事要言卜史之害于道也多而益于道也少虽勿用之可也左氏惑于巫而尤神怪之乃迁就附益以成其说虽勿信之可也【文集】
　　程子曰古者卜筮将以决疑也令之卜筮则不然计其命之穷通校其身之达否而已噫亦惑矣【遗书】
　　晦庵先生曰如卜筮自伏羲尧舜以来皆用之有何不可如义理合当做底事却又疑惑只管去问于卜筮亦是不能逺鬼神也【语录】
　　先生尝与胡叔器论卜筮有曰圣人见得那道理定后常不要卜且如舜所谓朕志先定询谋佥同鬼神其依龟筮协从若恁地便是自家所见已决而卜亦不过如此故曰卜不习吉【语录】
　　东莱先生曰卜筮之理尝见于大舜之训矣曰卜不习吉言已一吉之外无他语也又尝见神禹之畴矣曰龟从筮从而已矣一从之外无他语也又尝见于周公之诰矣曰卜涧水东瀍水西惟洛食而已一食之外无他语也后世始求吉凶于心外心愈疑而说愈凿而验愈疎付之以瞽史之习杂之以巫觋之妄千蹊百径庶几一中失之于心而求之于事殆见日劳而日拙矣【博义】
　　洪内翰曰古谓龟为卜筴为筮皆兴神物以前民用其用之至严其奉之至敬其求之至悉其应之至精斋戒乃请问不相袭后世浸以不然今而愈甚至以饮食冗杂之际呼日者隅坐使之占卜往往不加冠裳一问四五而责其术之不信岂有是理哉【容斋随笔】
　　九峯蔡氏曰蓍龟者至公无私故能绍天之明卜筮者亦必至公无私而后能传蓍龟之意【书集传】

　　○治丧

　　丧礼之废久矣今流俗之弊有二而废礼尤甚其一铺张祭仪务为观美甚者破家荡产以侈声乐器玩之盛视其亲之棺椁衣衾反若余事也其二广集浮屠大作佛事甚者经旬踰月以极斋羞布施之盛顾其身之衰麻哭踊反若虚文也斯二者非害礼之甚者乎然而祭仪之设惟有力者能之若浮屠之事习以成俗无有贫富贵贱之间否则人争非之殊不知彼浮屠之有识者犹以其事为耻可不悟哉子游曰丧致乎哀而止今也茍未能纯用古礼必先去此二者之弊以尽夫哀痛惨怛之实则礼虽不足亦可以弗畔于道

　　礼记曰三年之丧何也曰称情而立文因以饰羣别亲疎贵贱之节而弗可损益也故曰无易之道也创巨者其日久痛甚者其愈迟三年者称情而立文所以为至痛极也斩衰苴杖居倚庐食粥寝苫枕块所以为至痛饰也三年之丧二十五月而毕哀痛未尽思慕未忘然而服以是断之者岂不送死有已复生有节也哉
　　子路曰吾闻诸夫子丧礼与其哀不足而礼有余也不若礼不足而哀有余也
　　子游问丧具夫子曰称家之有无子游曰有无恶乎齐夫子曰有毋过礼茍无矣敛手足形还葬县棺而封人岂有非之者哉
　　汉文帝遗诏治霸陵皆瓦器不得以金银铜锡为饰因其山不起坟【汉书】
　　光武初作寿陵帝曰古者帝王之葬皆陶人瓦器木车茅马使后世之人不知其处太宗识始终之义景帝能述遵孝道遭天下乱而霸陵独完受其福岂不美哉
　　明帝诏曰昔曽闵奉亲竭欢致养仲尼葬子有棺无椁丧贵致哀礼存宁俭今百姓送终之制竞为奢靡生者无儋石之储而财力尽于坟土伏腊无糟糠而牲牢兼于一奠縻破积世之业以供终朝之费子孙饥寒絶命于此岂祖考意哉
　　石昂父平生不喜佛说父死昂于柩前诵尚书曰此先人所欲闻也禁其家不可以佛事污吾先人【北史】
　　魏中书令髙允以文章纂承平之业而风俗仍旧丧葬不依古式乃諌曰前朝之世屡发明诏凡葬送之日歌謡鼓舞杀牲烧葬一切禁絶虽条旨久班而不革变将由居上者未能悛改为下者习以成俗教化陵迟一至于此诗曰尔之教矣人胥效矣人君举动不可不慎
　　姚文献公遗令戒子孙曰昔周毁经像而修甲兵齐崇塔庙而弛刑政一朝合战齐灭周兴汝曹勿效儿女子终身不寤追荐冥福道士见僧获利效其所为尤不可延之于家永为后法【唐书】
　　司马文正公曰世俗信浮屠诳诱于始死及七七日百日朞年再朞除丧饭僧设道场或作水陆大会写经造像修建塔庙云为死者灭弥天罪恶必生天堂受种种快乐不为者必入地狱剉烧舂磨受无边波咤之苦殊不知生含气血知痛痒或翦爪剃髪从而烧斫之已不知苦况死者形神相离形则入于黄壤朽腐消灭与木石等神则飘若风火不知何之借使剉烧舂磨岂复知之且浮屠所谓天堂地狱者计亦以劝善而惩恶也茍不以至公行之虽鬼可得而治乎是以唐庐州刺史与妹书曰天堂无则已有则君子登地狱无则已有则小人入世人亲死而祷浮屠是不以其亲为君子而为积恶有罪之小人也何待其亲之不厚哉就使其亲实积恶有罪岂赂浮屠所能免为此则中智所共知而举世滔滔信奉之何其易惑而难晓也甚者至有倾家破产然后已与其如此曷若早卖田营墓而葬之乎彼天堂地狱若果有之当与天地俱生自佛法未入中国之前人死而复生者亦有之矣何故无一人误入地狱见阎罗等十王者耶不学者固不足言读书知古者亦可以少悟矣【文集】
　　伊川先生家治丧不用浮屠在洛亦有一二人家化之【遗书】
　　朱子知漳州谕其民曰遭丧之家及时安葬不得停丧在家及停寄寺院其有日前停寄棺柩者并立限一月安葬不须斋僧供佛广设威仪但只随家丰俭早令亡人入土如违依条科一百官员不得注官士人不得应举乡里亲知来相吊送但可协力资助不当责其供备饮食【明善录】
　　张忠宣公曰愚民无知丧葬之礼不遵法度装迎之际务为华饰墟墓之间过为屋宇及听僧人等诬诱多作缘事广办斋筵竭产假贷以侈靡相夸不能办者往往停丧不以时葬曽不知丧葬之礼务在主于哀敬随家力量使亡者以时归土便是孝顺何在侈靡乎
　　真文忠公曰程子家治丧不用浮屠在洛亦有化之者司马氏辟之尤严然彼之教得行由礼之先废使今之居丧者始死有奠朔而有殷奠虞祔祥禫而有祭既足以尽人子追慕之情则于世俗之礼且将不暇为之矣不复祭礼而徒曰勿用浮屠使居丧者伥伥然无以报其亲未见其可也
　　释老追荐之说诚为诳世然僧死则不用道道死则不用僧今儒家者读周孔之书死乃用释老之荐岂非惑欤【吹劔录】
　　许鲁斋先生居乡里凡丧葬一遵古制不用释老二氏士大夫家因以为俗四方闻风亦有效之者【考岁略】

　　○择葬

　　择地以葬其亲亦古者孝子慈孙之用心也但后世惑于风水之说往往多为身谋使其亲之骨肉不得以时归土又不若不择之愈也今予首述前辈端确之论以破偏信者之惑后以考亭西山之言折衷之

　　吕才曰古者卜葬盖以朝市迁变泉石交侵不可前知故谋龟筮近代或选年月或相墓田以为穷达寿夭皆因卜葬所致礼天子诸侯大夫葬皆有月数是古人不择年月也春秋九月丁巳葬定公雨不克葬戊午日下昃乃克葬是不择日也郑葬简公司墓之室当路毁之则朝而窆不毁则日中而窆子产不毁是不择时也古之葬者皆于国都之北兆域有常处是不择地也今以妖巫妄言遂于擗踊之际择地择时以希富贵或云辰日不可哭泣遂莞尔而对吊客或云同属忌于临圹遂吉服不送其亲伤教败礼莫斯为甚【通鉴】
　　司马温公曰葬者藏也孝子不忍其亲之暴露故敛而藏之今之葬者相山川冈陇之形势考岁月日时之支干以为子孙贵贱贫富寿夭贤愚繋焉非此地非此时不可葬者举世惑而信之于是丧亲者往往久而不葬问之曰岁月未利也又曰未有吉地也又曰游宦逺方未得归也又曰贫未能办葬具也至有终身累世而不葬遂有弃失尸柩不知其处者呜呼可不令人深叹愍哉人所贵于身后有子孙者为能藏其形骸也其所为乃如是曷若无子孙死于道路犹有仁者见而殣之耶先王制礼葬期不过七月今世着令自王公以下皆三月而葬又礼未葬不变服食粥居倚庐哀亲之未有所归也既葬然后渐有变除今之人背礼违法未葬而除丧从宦四方食稻衣锦饮酒作乐其心安乎人之贵贱贫富寿夭贤愚繋于人固无闗预于葬就使皆如葬师之言为人子者方当哀穷之际何忍不顾其亲之暴露乃欲自营其福利耶昔者吾诸祖之葬也家甚贫不能具棺椁自太尉公而下始有棺椁金银珠玉之物未尝以锱铢置于圹中何塟太尉公族人皆曰葬者家之大事奈何不询阴阳此必不可吾兄伯康无如之何乃曰安得良葬师而询之族人曰近村有张生者良师也兄召张生许钱二万张生闻之大喜兄曰汝能用吾言俾尔葬不用吾言将求他师张生曰惟命是听于是兄自以己意处岁月日时及圹之浅深广狭道路所从出皆取便于事者使张生以葬书缘饰之曰大吉以是族人皆恱今吾兄年七十九以列卿致仕吾年六十六沗备侍从宗族之从仕者二十有三人视他人谨用葬书未必胜吾家也前年吾妻死棺成而敛装办而行圹成而葬未尝以一言询问阴阳家迄今亦无他故今着兹论庶俾后之子孙葬必以时欲知葬具之不必厚视吾祖葬书之不足信视吾家
　　伊川先生曰卜其宅兆者卜其地之美恶非阴阳家所谓祸福者也地之美者则其神灵安子孙盛若培拥其根而枝叶茂理固然矣地之恶者反是然则曷谓地之美者土色之光润草木之茂盛乃其验也父祖子孙同气彼安则此安彼危则此危亦其理也而拘忌者惑以择地之方位决日之吉凶不亦泥乎甚者不以奉先为计而专以利后为虑尤非孝子安厝之用心也惟五患者不可不慎须使异日不为道路不为城郭不为沟池不为贵势所夺不为耕犁所及五患既慎则又掘地必至四五尺遇石必更穿之防水润也既葬则以松脂涂棺椁石灰封墓门此其大略也若夫精画则又在审思虑矣其火焚者出不得已若不可迁就同焚矣至其年祀寖逺曽髙不辨亦在尽诚各具棺椁而葬之不须假梦寐蓍龟而决之也葬之穴尊者居中左昭右穆而次后则或东或西亦左右相对而启穴也今之葬者执信风水五姓将求其吉反获其凶矣至于卜选时日亦多乖缪按葬者逢日食则舍于道左待明而行是必须晴明不可用昏黑也而葬者用干艮二时为吉此二时皆是夜半如何用之又曰己亥日葬凶今按春秋之中此日葬者二十余人皆无其应宜忌者不忌而不宜忌者反忌之颠倒虚妄之甚下穴之位不分昭穆易乱尊卑死者如有知居之其安乎
　　周益公曰汉袁安父殁使求葬地道逢三书生指一处云葬此当世为上公须臾不见安异之于是葬于所占之地故累世隆盛按安理楚狱之连繋还匈奴之生口临事如此平时用心仁恕可知神物兆祥使之昌炽此岂人力所能致哉范史载之亦足以垂劝而世之泥于阴阳家者往往藉以口实谓贵贱贫富死生祸福一繋丘墓殊不问行己之如何于是庸师妖巫始得以售其术若河南吴雄少时家贫丧母营人所不封土者择葬其中丧事趣办不问时日起自孤寒致位司徒而子欣孙恭三世为廷尉为法名家此亦范史所记也予故表而出之以塞不修人事而以袁安为口实者【明善录】
　　晦庵先生曰伊川先生力破俗说然亦自言须是风顺地厚之处乃可然则亦须稍有形势拱揖环抱无空阙处乃可用也但不用某山某水之说尔【文集】
　　西山先生曰按司马氏论葬曰孝经云卜其宅兆而安厝之谓卜地决其吉凶尔非若阴阳家相其山冈风水也程子曰卜其宅非卜其地之美恶也合二先生之言观之以安亲为心则地不可以不择其择也不可太拘择焉茍不至于太拘则葬不患其不时矣然世人多迁延不葬者以昆若弟各懐自利之心而野师俗巫又从而诳惑之甚至偏纳其赂而绐之以私已愚而无知者安受其欺而弗悟也夫某山强则某支富某山弱则某支贫非惟义理所不当问虽近世阴阳家书亦有深排其说者惟野师俗巫则张皇煽惑以为取利之资择地者必先破此谬说而后无太拘之患为人子者所当深察也【文集】
　　赵忠愍公昞族葬图说曰凡为葬五世之茔当以祖墓分心南北空四十五步使可容昭穆之位分心空五十四步可容男女之殇位东西不必预分临时量所葬人数裁酌又曰宗法之壊久矣人之族属散无统纪虽奉先之祀仅伸于四亲而袒免以还不复相录能知同享其所自出者寡矣幸而周礼不泯族葬之类犹有一二存者如祖茔拜扫疎逺咸集馂福胙相劳苦序间阔尚可见同宗之意也但葬者惑于流俗困于拘忌冢墓丛杂昭穆淆乱使不可辨识又或子孙丰显耻葬下列别建兆域以逺其祖是皆可恨也令取墓大夫冢人之义参酌时宜为之图说藏于祠室以遗宗人俾凡有丧按图下葬无事纷纷之说焉盖家之祭止于髙曽祖考亲亲也【按朱文公家礼祠堂为四龛以奉先世髙祖考妣居从西第一龛曾祖考妣次之祖考妣又次之考妣居东龛嗣子易世则逓迁祧毁焉其亲尽者埋神主于墓所或祠堂两阶之间】墓之葬则以造茔者为始祖【谓从他国迁于此地没则子孙始造茔而葬者其墓居茔之中央北首妻没则祔其右有继室则妻居左而继室居右二人以上则左右以次而祔焉其有子之妾又居继室之次亦皆与夫同封按礼虽以地道尊右而葬法周礼昭穆之制昭穆尚左故不得不遵用焉】子不别嫡庶【不分孰为妻及继室所出孰为侧室所出】孙不敢即其父【不分兄或弟所生及嫡庶贵贱也】皆以齿列昭穆【诸子尊祖之东南昭位北首并列以西为上其正妻继室有子之妾各祔其夫之东仍皆与夫同封诸孙葬祖之西南穆位北首并列以东为上妻继室有子之妾各祔其夫之西余与昭同凡昭穆之墓每一列自墓分心南北相去各九步法阳数也每列东西不可预分盖其所葬人数多寡难于前定若夫贵之与贱碑表存焉为人子弟者可不以此而序其天伦哉】尊尊也【知其有祖而不敢私祔其父也】曽玄而下左右祔【诸曽孙不分何房所出皆序齿列葬子之南玄孙序齿列葬孙之南】以其班也【左皆曰昭右皆曰穆】昭与昭并穆与穆并【兄弟同列祖孙同班在昭位则用昭制在穆位则用穆制也】百世可行也【六世孙在曽孙之南七世孙在玄孙之南八世孙在六世之南九世孙在七世之南虽至百世亦皆可祔焉】昭尚左穆尚右贵近尊也【以近祖墓为上】北首诣幽冥也妻继室无所出合祔其夫崇正体也【妾从祔妻曰合妾曰从】母以子贵也【有子则然】降女君明贵贱也【按韩魏公葬所生母胡氏其柩退适夫人之地尺许故今谓凡妾之柩当比正妻继室稍南】与夫同封示系一人也其黜与嫁虽宗子之母不合葬义絶也男子长殇居成人之位十有六为父之道也中下之殇处祖后示未成人也【十六至十九为长殇十二至十五为中殇八岁至十一为下殇凡已婚娶即为成人按周礼周人以殷之棺椁葬长殇以夏后氏之堲周葬中殇下殇注曰椁大于棺以木为之堲者火之余烬治土为砖而四周于棺之之坎也考此亦可以见古人视长殇与中下之殇礼亦异矣故今以长殇居成人之位中殇已娶亦然其未娶者与下殇葬祖之北稍东殇女葬祖之北稍西祖墓正北不可下穴其地东西空三步象三才也凡殇是祖之子与女其墓去祖北六步若孙则在子之北孙女在女之北曽玄而下皆重行南首每一列自墓分心南北亦相去六步法阴数也盖昭穆前引用阳数殇后引用阴数凡葬此者男子先殁则居西后殁者次其东女子先殁则居东后殁者次其西皆不以齿为序按周礼先王之茔子孙从葬而诸侯之祔者则前引大夫士之祔者则后引盖前贵后贱一以爵为尊卑同朝廷之礼若后世臣庶之家其制不应乃尔但当以齿为序而令成人前引殇后引亦不失礼意矣】序不以齿不期夭也【如弟先葬而留兄之穴则是预期其兄夭殇也】男女异位法阴阳也【男居祖北之东女居祖北之西】而昭穆必以班班不可乱也【男女虽异位而二位东西相照必使每行共为一列】祖北不墓避其正也【嫌其当祖之首】葬后者皆南首恶其趾之向尊也嫁女还家以殇处之如在室也【程子曰弃女还家以殇穴葬之故今葬穴在殇女位】妾无子犹陪葬以恩终也【始祖之妾无子者亦陪葬子之西稍北南首子之妾与诸女相直而在祖妾之北孙之妾与孙女相直在子妾之北曽玄以下每列尽然而皆南首先葬者居东后葬者次其西不以娣姒年齿为序按礼古之公卿大夫为贵妾服缌士妾有子亦服之则公卿贵妾无子犹服也今之妾其无所出者生享诸母之尊殁与路人不异据经揆义窃所未安故列诸茔内以广爱亲之意焉】族葬者所以尊逺祖辨昭穆亲逖属宗法之遗意也为子孙而葬其亲苟非贫乏涂逺不祔于祖与祔而不以其伦则视死者为不物矣其如焚尸沈骨委之乌鸢孰不可忍也尚何望其能事祖与宗人哉呜呼去顺效逆葬不以礼绳以春秋诛心之法其亦难乎免矣
　　（图表畧）

　　辨惑编卷二

　　●钦定四库全书

　　辨惑编卷三

　　（元）谢应芳撰

　　○相法

　　相形之术近世或有精之者然致逺恐泥君子不为愚尝谓圣贤亦自有观人之法人特不察耳孔子曰视其所以观其所由察其所安人焉廋哉孟子曰眸子不能掩其恶胷中正则眸子瞭焉胷中不正则眸子眊焉听其言也观其眸子人焉廋哉圣贤观人如此而已若夫死生祸福又岂颜貌间所能尽耶许负之书吾未之学乃所愿则学孔孟

　　荀子曰相古之人无有也学者不道也古者有姑布子卿今之世梁有唐举相人之形状颜色而知其吉凶妖祥世俗称之古之人无有也学者不道也故相形不如论心论心不如择术形不胜心心不胜术术正而心顺之形相虽恶而心术善无害为君子也形相虽善而心术恶无害为小人也君子之谓吉小人之谓凶故长短小大善恶形相非吉凶也
　　魏中领军王肃年六十二疾厉众医并以为不愈肃夫人问以遗言肃云朱达平相我踰七十位至三公今皆未也将何虑乎肃竟卒【三国志】
　　韩子曰昔之圣者其首有若牛者其形有若蛇者其喙有若鸟者有貌若蒙倛者皆貌似而心不同焉可谓非人耶即有平胁曼肤颜如渥丹美而泽者貌则人矣其心则禽兽又恶可谓之人也然貌之是非不若论其心与行事之为不失也【文集】
　　柳贞公浑年十岁有称神巫来告曰若相法当夭且贱幸而为释可以缓而死耳位禄非若事也公诸父素加抚爱尤所信巫遽命夺去其业从巫之言也公不可且曰夫性命之理圣人所罕言搢绅所不道巫何为而能尽之也且令从之而生去圣人之教而为异术不若速死之愈也于是为学益力其在童幼不惑于怪谲矣【子厚文集】
　　国语云校鱼生其母视之曰必以贿死杨食我生成向之母闻其声也曰终灭羊舌氏之宗柳子非之曰君子之于人也听其言而观其行犹不足以定其祸福以其有幸有不幸也今取赤子之形声以命其死亡则何耶或者以其鬼事知之乎则知之未必贤也是不足书以示后世
　　皮氏曰今之相工言人相者必曰某类龙某类鳯某类牛马某至公侯某至卿相类禽兽则富贵也噫立形于天地分性于万物其贵者不过人焉有真人形而贫贱类禽兽而富贵哉圣人之相人也不差忽微不失累黍言其善必善言其恶必恶言其胜任必胜任今之人不以是术行其心区区求子卿唐举之术居其穷处其困不思以道达不能以德进言其有位必翻然自负坐白屋有公侯之姿食藜羮有卿相之色盖不能自相其心者也【相解篇】
　　黄山谷先生曰世俗从相貌观人之法是大不然福本无象何以观之惟视其人之浅深耳又曰观人之寿夭必视其用心夫动入欺诳者岂长世之人乎【林间录】
　　胡忠简公曰世俗所谓骨相之至贵者宜莫如秀眉重瞳龙颜鳯姿也然尧秀眉鲁僖马卿亦秀眉舜重瞳子项羽朱友敬亦重瞳子汉髙龙颜嵇叔夜亦龙颜文皇鳯姿李相国亦鳯姿然则鲁僖沐猴可比尧舜而嵇李可拟汉祖唐宗乎世俗所谓骨相之至恶者宜莫如虎狼蒙倛鸢肩之相也然尼父面如蒙倛阳虎亦如蒙倛窦将军鸢肩马宾王亦鸢肩杨食我熊虎之状班定逺亦燕颔虎头然则虎可以比尼父而窦之不臣可以比宾王之忠食我之恶可以拟定逺之勲乎【文集】

　　○禄命

　　昔之人以阴阳二行推测禄命而知死生祸福亦问有竒中者矣论其拘泥又不啻如相法焉若今之泛泛售其术者尤不足信知命君子何以惑为愚尝谓圣贤知人之死生祸福而非阴阳五行之术也孔子曰由也不得其死其后果战殁于卫孟子曰死矣盆成括未几果见杀于齐盖由也行行有不得其死之理括也小有才未闻君子之大道有足以杀其躯之理虽当时幸而获免圣贤之言犹信也然则学者亦当知此而已禄命之书虽或臆中何足信哉

　　吕才曰禄命之书多言或中人乃信之然长平坑卒未闻共犯三刑南阳贵士何必俱当六合今亦有同年同禄而贵贱悬殊共命共贻而夭寿更异此皆禄命
　　或曰贵与富在我而已以智求则得也何命之为或曰不然求之有不得不求有得皆命也人事何为二子出或问曰二者之言其孰是对曰是皆陷人于不善之言也以智而求盗畊人之田者也皆以为命者弗耕而望収者也吾无取焉尔【李翔命解】
　　柳氏家训曰董生有云吊者在门贺者在闾言忧则恐惧恐惧则福至又曰贺者在门吊者在闾言受福则骄奢骄奢则祸至故世族逺长与命位丰约不假问蓍龟星数在处心行事而已
　　熙宁元丰间有僧化成者以命术闻于京师蔡元长兄弟始赴省试同往访焉时问命者盈门弥日方得前既语以年月率尔语元长曰此武官大使臣命也他时衣食不阙而已余不可望语元度曰此命甚佳今岁便当登第十余年间可为侍从又十年为执政然决不为真相晚年当以使相终既退元长大病其言元度曰观其推步卤莽如此何足信哉更候旬日再往访之则可验矣旬日复往僧已不复记再以年月语之率尔而言悉如前说兄弟相顾大惊然是年遂同登科自是相继贵显以此知所谓命者类不可信其有合者皆偶中也【却扫篇】
　　邵康节有疾张横渠问曰先生论命否曰若天命则已知之世俗所谓命则不知也张曰载尚何言【事畧】
　　或问朱子曰数学如康节之说皆一定不可易如何曰也只是阴阳盛衰消长大数可见今人说康节之数谓一事一物皆有成败之时都说得肤浅了
　　潘时举问曰孟子之言命与今世俗之言命者正相反孟子谓知命者不立岩墙之下今人却道我命若未死纵立在岩墙之下也不到压死先生云莫非命者是活络在这里看他如何来若先说道我自有命虽立岩墙之下也不妨即是先指定一个命如此便是纣说不有命在天相似
　　有日者谒黄直卿云善算星数知人祸福直卿曰吾亦有个大算数书曰惠迪吉从逆凶作善降之百祥作不善降之百殃大学曰言悖而出者亦悖而入货悖而入者亦悖而出此个数亘古今不差岂不优于子之算数乎【鹤林玉露】

　　○方位

　　方位细事也然庸巫谬卜从而神之禁忌百端祈禳无已甚者毁垣撤屋有不能一朝居者其为害亦岂小哉爰述所闻以牖愚俗

　　荀子曰武王之诛纣也行之日以兵忌东面而迎太岁至汜而汜至懐而懐至共头而山队霍叔惧曰出三日而五灾至无乃不可乎周公曰刳比干而囚箕子飞亷恶来知政失又恶有不可焉
　　尸子曰武王伐纣鱼辛谏曰岁在北方不北征武王不从
　　汉书曰阴阳家者流盖出于羲和之官敬顺昊天厯象日月星辰敬授人时此其所长也及拘者为之则牵于禁忌泥于小数舍人事而任鬼神
　　吕才曰近世巫觋妄分五姓如张王为商武庾为羽似取谐韵至于以柳为宫以赵为角又复不类或同出一姓分属宫商或复姓数字莫辨征羽此则事不稽古义理乖僻者也【唐书】
　　唐司隶校尉赵兴每入官舍辄更缮修馆宇移穿改筑故犯妖禁子孙世为司隶
　　德宗建中元年九月宣政殿廊壊将作奏十月魁罡未可修上曰但不妨公害人则吉矣命修之
　　代宗葬元陵将发引上见辒辌不当驰道问其故有司对曰陛下本命在午不敢冲也上哭曰安有枉灵驾而谋身利乎命改辕直午而行
　　宋嘉佑中将修东华门太史曰太岁在东不可犯仁皇帝批其奏曰东家之西乃西家之东西家之东乃东家之西太岁果何在其兴工勿忌【续通鉴】

　　○时日

　　夫内事用柔日外事用刚日者圣人顺阴阳之理初不以死生荣辱贫贱富贵之类一皆繋乎年月日时之吉凶而使人拘拘焉择而用之孟子曰天时不如地利地利不如人和举一物而天下之物莫不皆然亦尽乎人事而已夫天时何足泥哉

　　公交车以反支日不受章奏明帝闻而怪之曰民弃农桑逺来诣阙而复拘以禁忌岂为政之意乎于是遂蠲其制【后汉】
　　后魏武帝讨贺驎太史令姚崇曰纣以甲子亡兵家忌之帝曰纣以甲子亡周武王不以甲子兴乎崇无以对进兵大破之【北史】
　　宋武帝攻慕容超诸将曰往亡兵家所忌帝曰我往彼亡吉孰大焉遂平广固【南史】
　　唐太宗贞观五年有司言皇太子冠用二月吉请追兵备仪仗上曰东作方兴宜改用十月少傅萧瑀奏据阴阳书不若二月上曰吉凶在人若动依阴阳不顾礼义吉可得乎循正而行自与吉会农时急务不可失也【唐书】
　　张公谨卒太宗将出次哭之有司奏曰在辰不可帝曰君臣犹父子也情感于中安有所避遂哭之
　　代宗葬元陵但取七月之期事集而发不复择日
　　唐庄宗将攻梁司天言岁不利用兵郭崇韬曰古者命将凿凶门而出况成算已决区区常谈岂足信也八日而灭梁【五代史】
　　程子曰如阴阳择日之事今人信者必惑不信者亦是孟浪不信如出行忌太白之类太白在西不可西行有人在东方居不成总不西行又却初行日忌次日便不忌次日岂遂不冲太白也如使太白为一人为之则鬼神亦劳矣【遗书】
　　谢愔见程子子留语因请曰今日将沐子曰岂无他日曰今日吉也子曰岂为士而惑此耶曰愔固无疑在已庸何恤第云不利父母子曰有人呼于市曰毁瓦画墁则利父母也否则不利父母亦将毁瓦画墁乎曰此狂人之言也何可信然则子所信者亦狂言尔
　　沈颜曰古者国家将有事乎戎祀必先择时日以定其期是用备物于有司习仪于礼寺俾臻其虑而戒其诚非所以定决胜负也后之惑者不详其故推考时日妄生穿凿斯风不革拘忌益深至使凡庶之家将欲越一沟隍折一葭苇必待择日而后为之构一衡宇薙一榛芜必审方位而后为之且吉凶由人焉繋时日夫四逹之衢轮蹄未尝息也五都之市货贿未尝絶也万家之邑斤斧未尝断也七雄之世战伐未尝已也其凶也必由于人其吉也必由于人故吉人凶其吉凶人吉其凶一于人之所为而已然则惑者不知其在人也有一不吉则罪于时日矣且用兵谋之将不练之士有能以时日胜者乎不耕之田不实之谷有能以时日种者乎以铁为金以石为玉有能以时日济者乎是皆不能也则时日吉凶何有哉
　　洪内翰曰汉武帝时有娶妇家问之某日可取妇五行家曰可堪舆家曰不可建除家曰不吉丛辰家曰大凶厯家曰小凶天官家曰小吉太一家曰大吉辩讼不决以状闻制曰避诸死忌以五行为主则厯卜诸家自古皆不同矣姑以择日一事论之一年三百六十日若泥而不通殆无一日可用也【容斋随笔】

　　辨惑编卷三

　　●钦定四库全书

　　辨惑编卷四

　　（元）谢应芳撰

　　○异端

　　古之为异端邪说者众矣若老庄仙佛之流自秦汉以来惑世尤甚故特举此而详其说余不尽述也先正有言曰邪说害正人人得而攻之不必圣贤如春秋之法乱臣贼子人人得而讨之不必士师吾于此亦云

　　扬子曰老子之言道德吾有取焉耳及椎提仁义絶灭礼学吾无取焉耳又曰庄周不乖寡而渐诸篇则颜氏之子闵氏之孙其如台或问庄周有取乎曰少欲至周罔君臣之义虽邻不觌也【法言】
　　或问有倚孔子之墙弦郑卫之音诵韩庄之言则引诸门乎曰在夷貉则引之在门墙则麾之惜乎衣未成而为裳也
　　晋陶桓公曰老庄浮华非先王之法言不可行也君子当正其衣冠摄其威仪何有蓬头跣足自谓宏达耶【通鉴】
　　魏崔浩性不好庄老之书每读不过数十行辄弃之曰此矫诬之说不近人情必非老子所作老耼习礼仲尼所师岂设败法之言以乱先王之教袁生所谓家人筐箧中物不可扬于王庭【北史】
　　唐玄宗尝梦老君云吾像在京西南百余里遣使求得之迎置兴庆宫胡氏曰人之有梦盖其心之动也昔髙宗恭黙思道诚心求贤故梦帝赉之良弼明皇怠于庶政志求神仙自以老子其祖也感而见于梦亦其诚之形也自是迂怪日闻天下乱矣
　　晁氏曰李耳撰道德经二卷予尝学焉通其大旨而悲之盖不幸居乱世忧惧者所为之书乎不然何其求全之甚也古之君子应世也或智或愚或勇或怯惟其当之为贵初不滞于一曲也至于成败生死则以为有命非人力所能及不用智于其间以求全特随其所遇而处之以道耳是以临祸福得丧而未尝有忧惧之心焉今耳之书则不然畏明之易暗故守以昏畏宠之必失故不辞辱畏刚之折则致柔畏直之挫则致曲畏厚亡也则不敢多藏畏盈溢也则不加甚已既贵矣畏其咎故退功成矣畏其去故不居凡所以知雄守雌知白守黑以懦弱谦下为道者其意盖曰不如是则将不免于咎矣用此观之岂非所谓求全也哉嗟夫人惟有意于求全故中懐忧惧先事以谋而有所不敢为有所不敢为则其蔽大矣此老子之学所以虽深约博大不免率列于百家而不为天下达道欤【文献通考】
　　老子之学只要退步柔伏不与尔争纔有一毫主张计较思虑之心这气便麄了故曰致虚极守静笃又曰专气致柔能如婴儿乎又曰知其雄守其雌为天下溪知其白守其黑为天下谷所为溪所为谷只是低下处让尔在髙处他只要在卑下处全不可当如曰以正治国以竒用兵以无事取天下他取天下便是用此道如子房之术全是如此峣闗之战啖秦将以利与之连和即回兵杀之与项羽约和已讲解了即劝髙祖追之汉家始终治天下全是得此术至武帝尽发出来便郎当子房闲时不做声气莫教他说一话更不可当少年也任侠杀人后来因黄石公教得来较细只是都使人不疑他此其所乖也老子说话只是退步占奸不要与事物接如治人事天莫若啬迫而后动不得已而后起皆这意思故为其学者多流于术数如申韩之徒是也其后则兵家亦祖其说如阴符经之类是也
　　孔子师老耼之说肇于庄子庄子师老子故其着讥侮古今圣贤独推老子甚至假说孔子言语誉之后来汉儒辑礼记承其言曰闻之老耼史记老子传复増许多老子训孔子言语鲋作家语因据为证由是坚后学之信不知庄子一书多架空寓言时孔子未逺知天下崇信其学故托时所最重者尊其师庶几耼之道益隆此庄子抑孔子尊老子之迹也后儒不察礼记家语史记出庄子后见孔子万世师表不应无所自来而问老耼一语备详诸书莫知始自庄子不知老耼之教主于清净无为其著书厌薄礼法曰礼者忠信之薄乱之首庄子传其学从而有剖斗折衡推提仁义焚符破玺絶圣弃智等论则耼又何礼之可问耶太史公谓道家以虚无为本因循为用有法无法有度无度故后之宗老庄者荡弃礼法蓬首垢面丧酒吊肉晋代可证岂有以礼训孔子而勖其徒则异是耶孔子于人之有善若管仲之仁子产之惠皆亟称不暇岂有耼其师而故没之耶此为庄子寓言无疑尝谓孔子之徒当推忠恕而已
　　孟子去孔子甚近尊曽思之等最的诵孔子泒接不过文武周公使孔子果师聊于庄子辈尔耼道之是非庄子述而传逮足矣何必假孔子言明之此借孔子尊师可见矣后之卫道者多为分说若孔子从耼之事庄子外篇着耼为周藏史藏庋书所或者所职多书孔子因往问耼焉容有此理不然鲁论何无一语及耼而耼之礼何不尽传其徒而甘为弃名检薄礼教之罪人耶东坡尝谓庄子虽讥孔子实尊孔子书末叙百家之学曰譬如耳目鼻口各有所明而不能相通故墨翟宋钘禽滑厘尹文彭蒙田骈慎到闗尹老耼至庄周皆叙名之至邹鲁之士搢绅先生其在诗书礼乐多能明之则推而不敢斥此又见庄子前之推老耼者借孔子也【归正集】
　　右论老庄

　　初燕人宋毋忌羡门子髙之徒称有仙道形解销化之术自齐宣燕昭王皆信之使人入海求蓬莱方丈瀛洲云此三神山在渤海中去人不逺患且至则风引船去尝有至者诸仙人不死药皆在焉至是方士徐市等皆上书言之请得斋戒与童男女求之于是遣市发童男女数千人求之船交海中皆以风为解曰未能至望见之焉【史记】
　　李少君以祠灶却老方见上尊之少君匿其年及生长善为巧发竒中言祠灶则致物而丹砂可化为黄金蓬莱仙者可见见之以封禅则不死于是天子始亲祠灶遣方士入海求蓬莱安期生之属而事化丹砂诸药齐为黄金久之少君病死天子以为化去【汉书】
　　方士栾大敢为大言处之不疑见上言曰臣常往来海上见安期羡门之属曰黄金可成而河决可塞不死之药可得仙人可致也然臣师非有求人者陛下必欲致之则贵其使者令为亲属乃可使言也乃拜大为五利将军封乐通侯食邑赐甲第以卫长公主妻之赍金十万斤上亲幸其第贵震天下于是海上燕齐之间莫不搤腕自言有禁方能神仙矣后装为入海求其师乃之泰山上使人随验无所见而大妄言见其师方又多不售坐诬罔腰斩
　　齐人少翁以鬼神方见上上有所幸王夫人卒少翁以方夜致鬼如王夫人之貌天子自帷中望焉于是乃拜少翁为文成将军以客礼之文成又劝上为台室而置祭具以致天神居岁余其方益衰乃为帛书以饭牛佯不知言曰此牛腹中有竒杀视得书出言其怪天子识其手书于是诛之
　　武帝末大鸿胪田千秋曰方士言神仙者甚众而无显功请皆罢斥遣之上曰大鸿胪言是也于是悉罢诸方士候神人者是后上每对羣臣自叹乡时愚惑为方士所欺天下岂有仙人尽妖妄耳
　　或问扬子人言仙者有诸乎曰吁吾闻伏羲神农没黄帝尧舜殂落而死文王毕孔子鲁城北独子爱其死乎非人之所及也仙亦无益子之彚矣或曰圣人不师仙厥术异也圣人之于天下耻一物之不知仙人之于天下耻一日之不生曰生乎生乎名生而实死也或曰世无仙则焉得斯语曰语乎者非嚣嚣也欤惟嚣嚣能使无为有【法言】
　　或问长生神仙之道文中子曰仁义不修孝弟不立奚为长生甚矣人之无厌也【中说】
　　韩文公为李干墓志曰干遇方士柳泌从受药法服之往往下血比四年病益急乃死其法以铅注一鼎按中为空实以水银盖封四际烧为丹砂云余不知服食说自何世起杀人不可计而世慕尚益至此其惑也在文书所记及耳闻相传者不说今直取目见亲与之游而以药败者六七公以为世诫工部尚书归登殿中御史李虚中刑部尚书李逊逊弟刑部侍郎建襄阳节度使工部尚书孟简东川节度御史大夫卢坦金吾将军李道古此其人皆有名位世所共识工部既食水银得病自说若有烧铁杖自颠贯其下者推而为大射窍节以出狂痛号呼乞絶其茵席常得水银发且止唾血十数年以毙殿中疽发背死刑黜为吉司马余自袁州还京师襄阳乗舸邀我于萧洲屏人曰我得秘药不可独不死今遗子一器可用枣肉为丸服之别一年而病其家人至讯之曰前所服药误方且下之下则平矣病二岁竟卒卢大夫死时溺出血肉痛不可忍乞死乃死金吾以柳泌得罪食泌药五十死海上此可心为诫者也蕲不死乃速得死谓之智可不可也五谷三牲盐酰果蔬人所常御人相厚勉必曰强食今惑者皆曰五谷令人夭不能无食当务减节盐酰以济百味豚鱼鸡三者古以养老反曰是皆杀之不可食一筵之馔禁忌十常不食二三不信常道而务鬼怪临死乃悔后之好者又曰彼死者皆不得其道也我则不然始病曰药动故病病去药行乃不死矣及且死又悔呜呼可哀也已可哀也已【文集】
　　唐穆宗饵金石之药处士张皋上疏曰神虑澹则血气和嗜欲胜则疾疹作药以攻疾不可饵也昔孙思邈有言药势有所偏助令人藏气不平借使有疾用药犹须慎重况无疾乎庶人尚尔况天子乎先帝信方士妄言饵药致疾此陛下所详知也岂得复循其覆辙乎上善其言既而疾作而崩【唐书】
　　范太史曰三代之时自天子至于庶人皆有常职以食其力有常行以勤其生壮而强勉焉老而教训焉修身以俟死而已天下无道未有众人皆死而欲一己独不死者也执左道以乱政者杀故无迂怪之士凡药所以攻疾岂有服之而不死者哉后世去圣寖逺异端竞起由秦汉以来乃有神仙服食不死之说故人之多惑圣道不明此其一端也而人主尤甘心焉以唐考之自太宗至于武宗惑于方士而饵药以败者六七君皆求长生而反夭其天年亦可以为戒矣【唐鉴】
　　或问明道先生曰神仙之说有诸曰若说白日飞仙之类则无若言居山林间保形炼气以延年益寿则有之譬如一炉火置之风中则易过置之密室则难过又问扬子言圣人不师仙厥术异也圣人能为此等事否曰此是天地间一贼非窃造化之机安能延年使圣人肯为周孔为之矣【遗书】
　　按道家之术杂而多端先儒之论备矣盖清净一说也服食又一说也符箓又一说也经典科教又一说也黄帝老子列御冦庄周之书所言者清净无为而已而略及炼养之事服食以下所不道也至赤松子魏伯阳之徒则言炼养而不言清净卢生李少君栾大之徒则言服食而不言炼养张道陵冦谦之之徒则言符箓而俱不言炼养服食至杜光庭而下以及近世黄冠师之徒则专经典科教所谓符箓者特其教中一事于是不惟清净无为之说略不能知其旨趣虽所炼养服食之书亦未尝过而问焉矣然俱欲冒以老氏为之宗主而行其术盖尝即是数说者而详其是非如清净无为之言曹相国李文靖师其意而不扰则足以致治何晏王衍乐其诞而自肆则足以致乱盖得失相半者也炼养之说欧阳文忠公尝删正黄庭朱文公尝称参同契二公大儒攘斥异端不遗余力独不以其说为非山林独善之士以此养生全年固未尝得罪于名教也至于经典科教之设尽鄙浅之言庸黄冠以此逐食常欲与释子抗衡而其说较释氏不能三之一为世患蠧未为甚巨也独服食符箓二家其说本邪僻谬悠而惑之者罹祸不浅栾大李少君于吉之徒以此杀其身柳泌赵归真之徒以此祸人而卒自婴其戮张角孙恩吕用之之徒遂以此败人天下国家然则柱史五千言曷尝有是乎盖愈逺而愈失其真矣【文献通考】
　　道书着张陵字辅汉光武十年生天目生得道善以符治病桓帝永寿元年于灵峯白日上升百二十岁邵伯温闻见录汉建安二十年曹操破张鲁定汉中鲁祖父陵顺帝时客蜀学道鸣鹤山中造作符书惑百姓受其道者辄出五斗米时谓之米贼陵子衡衡子鲁以其法相付授自号师君其众曰鬼卒曰祭酒曰理头大抵与黄巾相类朝廷不能讨就拜鲁汉宁太守镇夷中观此则张陵非异端也道家今祖陵为天师按陵封天师始唐天寳年间而北魏史崔浩传已言冦谦之继陵为天师岂天师初只泛号唐始定封耶【归正集】
　　至元间方士请炼大丹世祖勅中书供给所需平章政事亷希宪奏曰前世人主多为方士诳惑尧舜得寿不假灵于大丹也上曰然却之【名臣事畧】
　　右论神仙方士

　　汉明帝初闻西域有神其名曰佛因遣使之天竺求其道得其书及沙门以来其书大抵以虚无为宗贵慈悲不杀以人死精神不灭随复受形生时所行善恶皆有报应故所贵修炼精神以至为佛善为宏阔胜大之言以诱愚俗精于其道号曰沙门于是中国始传其术图其形像独楚王英最先好之后英有逆谋废徙自杀【通鉴】
　　齐竟陵王子良笃好释氏范缜盛称无佛子良曰君不信因果何得有富贵贫贱缜曰人生如树花同发随风而散或拂帘幔坠茵席之上或闗篱墙落粪溷之中坠茵席比殿下是也落粪溷比下官是也贵贱虽殊因果何在子良无以难缜又着神灭论以为形者神之质神者形之用也神之于形犹利之于刀未闻刀没而利存岂容形亡而神在哉
　　赵石虎欲奉佛著作郎王度等议曰王者祭祀典礼具存佛外国之神非天子所应祠也汉魏唯听西域人立寺都邑汉人皆不得出家亦宜禁公卿以下毋得诣寺烧香礼拜其赵人为沙门者皆返初服【北史】
　　唐武德中太史令傅奕上疏曰西域之法无君臣父子以三涂六道吓庸欺愚追既往之罪窥将来之福至有身陷恶逆狱中礼佛口诵梵言以图偷免且生死寿夭本诸自然刑德威福繋之人主今其矫托皆云由佛攘天理窃主权书曰惟辟作福惟辟作威惟辟玉食臣有作福作威玉食害于而家凶于而国五帝三王未有佛法君明臣忠祚年长久至汉明帝始立佛祠然惟西域桑门自传其教西晋以上不许髠髪事佛至石符乱华乃■〈施，弓代方〉厥禁主庸臣佞政虐祚短事佛致然梁武齐襄尤足为戒昔褒姒一女荧惑幽王能亡其国况今僧尼十万刻绘泥像以惑天下有不亡乎陛下以十万之众自相夫妇十年滋产十年教训兵农两足利可胜既耶及太宗即位尝问卿拒佛法奈何奕曰佛西胡黠人尔欺诛夷狄以自神至入中国而纎儿幻夫模象庄老以文饰之有害国家而无补百姓也帝异之
　　佛骨表曰佛者夷狄之一法耳自后汉时流入中国上古未尝有也昔者黄帝在位百年年百一十岁少昊在位八十年年百岁颛顼在位七十九年年九十八岁帝喾在位七十年年百五岁帝尧在位九十八年年百一十八岁帝舜及禹年皆百岁此时天下太平百姓安乐寿考然而中国未有佛也其后殷汤亦年百岁汤孙太戊在位七十五年武丁在位五十九年书史不言其年寿所极推其年数盖亦俱不减百岁周文王九十八歳武王年九十三岁穆王在位百年此时佛法亦未入中国非因事佛而致然明帝时始有佛法明帝在位纔十八年耳其后乱亡相继运祚不长宋齐梁陈元魏以下事佛渐谨年代尤促惟梁武帝在位四十八年前后三度舍身施佛宗庙之祭不用牲牢昼日一食止于菜果其后竟为侯景所逼饿死台城国亦寻灭事佛求福乃更得祸由此观之佛不足事亦可知矣【唐书】
　　唐书曰人之惑怪神也甚哉若佛者特西域一槁人耳裸颠露足以乞食自资癯辱其身屏营山樊行一槩之苦本无求于人徒属稍稍从之然其荒茫漫靡夷幻变现盖推不验无实之事以鬼神死生贯为一条据之不疑掊嗜欲弃亲属大抵与黄老相出入至汉十四叶书入中国迹夫生人之情以耳目不际为竒以不可知为神以物理之外为畏以变化无方为圣以生而死死而复生回复偿报歆艳其间为或然以贱近贵逺为憙疑译差殊不可研诘华人之谲诞者又攘庄周列御冦之说佐其髙层累架腾直出其表以无上不可加为胜妄相夸胁而倡其风于是自天子逮庶人皆震动而祠奉之初宰相王缙以缘业事佐代宗于是始作内道场昼夜梵呗冀禳冦戎大作盂兰肖祖宗像分供塔庙为贼臣嘻笑至宪宗世遂迎佛骨于鳯翔内之宫中韩愈指言其弊帝怒窜愈濒死宪亦弗获天年幸福而祸不亦左乎懿宗不君精爽夺迷复蹈前车而覆之兴哀无知之场丐庇百解之胔以死自誓无有顾藉流涕拜伏虽事宗庙上帝无以进焉屈万乗之贵自等于古胡数千载而迷以身为徇呜呼运移祚殚天亡之矣懿不三月而徂唐德之不竞厥有来哉悲夫
　　唐进士孙樵上言宣宗云百姓男耕女织不能温饱而羣僧安坐华屋美衣精馔率以十户不能养一僧武宗愤其然髪十七万僧陛下即位以来修复废寺度僧几复其旧纵不能如武宗除积弊奈何兴之于已废乎愿早降明诏罢之庶几百姓犹得以息肩也胡氏曰论事于人主必陈其治乱之本原辨之明犹或藐藐其听若徒言末流之害固宜不纳若孙樵之论复僧修寺是也使佛教有益于生人虽以百七十万户养十万僧诚不足爱何者所费者财力所资者善道而孟子所谓有功可食者也惟其殄灭彝伦戕败人理故虽使吸风饮露巢居野处犹将废之况华屋精馔以养惰游乎此圣帝明王之所必除岂繋武宗举措之是非哉以此言之庶乎其有感矣
　　程明道先生不好佛语或曰佛之道是也其迹非也曰所谓迹者果不出于道乎然吾所攻其迹耳道则吾不知也使其道不合于先王固不愿学也如其合于先王则求之六经足矣奚必佛【遗书】
　　或谓佛之理比孔子为径先生曰天下果有径理则仲尼岂欲使学者迂逺而难至乎故外仲尼之道而由径则是冒险阻犯荆棘而已
　　或者曰佛之意亦欲引人为善岂不有助于世而何辟之深则应之曰善者无恶之称也世之无父无君者恶乎善乎或者又曰夫在家以养口体视温凊为孝者其孝小出家得道而升济父母于人天之上者其孝大佛非不孝也将以为大孝也则应之曰良价之杀父效牟尼之逃父而为之者也逃父于山而得道不若使父免于思虑忧勤而亲其身之为全也杀父升之于天之非理不若使父免于叱逐馁殍而养其生之为得也然则佛之所谓大孝乃其父之所谓大不孝耳借使佛之说尽行人皆无父则斯民之种必致殄絶而佛法亦不得传矣人皆无君则争夺屠脍相残相食而佛之党亦无以自立矣【崇正辨序】
　　晦庵先生曰宇宙之间一理而已天得之而为天地得之而为地而凡生于天地之间者又得之以为性其张之为三纲其纪之为五常盖皆此理之流行无适而不在若其消息盈虚循环不已则自未始有物之前以至人消物尽之后终则复始始复有终又未尝有顷刻之或停也儒者于此既有以得其心之本然矣则其内外精粗自不容有纎毫之间而其所以为修己治人垂世立教者亦不容有纎毫造作轻重之私焉是以因自然之理而成自然之功则有以参天地赞化育而幽明巨细无一物之遗也若夫释氏则自其堕地之初而与此理已背驰矣乃欲其所见之不差所行之不谬则岂可得哉盖其所以为学之本心正为恶此理之充塞两间而使已不得一席无理之地以自安厌此理之流行不息而使已不得一息无理之时以自肆也是以叛君亲弃妻子入山林捐躯命以求所谓虚无寂灭之地而逃以其立心之坚苦用力之精专亦有以大过人者故能卒如所欲而实有见焉但以其言行求之则其所见虽自以为至奥极妙有不可以思虑言语到者而于吾之所谓穷理则反懵然其无所覩也虽自以为直指人心而实不识心虽自以为见性成佛而实不识性是以殄灭彝伦堕于禽兽之域而犹不自知其有罪至于为说之穷乃有不舍一法之论为是遁辞以盖前失然亦其秉彝之善有终不可得殄灭者又以牵于实见之差是以有其意而无其理能言之而卒不能践其言也凡释氏之所以为释氏者始终本末不过于此然以其有空寂之说而不累于物欲也则世之所谓贤者好之矣以其有奥妙之说而不滞于形器也则世之所谓智者恱之矣以其有生死轮回之说而自谓亦匍匐而归之矣此其为说所以张皇辉赫震耀千古而为吾徒者方且蠢蠢焉鞠躬屏气为之奔走服役之不暇幸而一有间世之杰而有声罪致讨之心焉然又不能究其实见之差而诋以为幻见空说而不能正之以天理全体之大偏引交通生育之一说以为主则既不得其要领矣而徒欲以戎狄之号加之其于吾徒又未尝教之以内修自治之实而徒骄之以中华列圣之可以为重则吾恐其不惟无坐收摧陷扩清之功或乃往遗之禽而反为吾党之咎也【文集】
　　右论佛氏

　　韩子曰道于杨墨老庄佛之学而欲之圣人之道犹航断港絶潢以望至于海也【文集】
　　原道曰博爱之谓仁行而宜之之谓义由是而之焉之谓道足乎已无待于外之谓德仁与义为定名道与德为虚位故道有君子小人而德有凶有吉老子之小仁义非毁之也其见者小也坐井而观天曰天小者非天小也彼以煦煦为仁孑孑为义其小之也则宜其所谓道道其所道非吾所谓道也其所谓德德其所德非吾所谓德也凡吾所谓道德云者合仁与义言之也天下之公言也老子之所谓道德云者去仁与义言之也一人之私言也周道衰孔子没火于秦黄老于汉佛于晋魏梁隋之间其言道德仁义者不入于杨则入于墨不入于老则入于佛入于彼必出于此入者主之出者奴之入者附之出者污之噫后之人其欲闻仁义道德之说孰从而听之老者曰孔子吾师之弟子也佛者曰孔子吾师之弟子也为孔子者习闻其说乐其诞而自小也亦曰吾师亦尝云尔不惟举之于口而又笔之于其书噫后之人虽欲闻仁义道德之说其孰从而求之甚矣人之好怪也不求其端不讯其末惟怪之欲闻古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后教之以相生相养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其夭死为之葬埋祭祀以长其恩爱为之礼以次其先后为之乐以宣其湮郁为之政以率其怠勌为之刑以锄其强梗相欺也为之符玺斗斛权衡以信之相夺也为之城郭甲兵以守之害至而为之备患生而为之防今其言曰圣人不死大盗不止剖斗折衡而民不争呜呼其亦不思而已矣如古之无圣人人之类灭久矣何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不行君之令而致之民则失其所以为臣民不出粟米麻丝作器皿通货财以事其上则诛今其法曰必弃而君臣去而父子禁而相生养之道以求其所谓清净寂灭者呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与圣其号名殊其所以为圣一也夏葛而冬裘渴饮而饥食其事殊其所以为智一也今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有为也今也欲治其心而外天下国家灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之进于中国则中国之经曰夷狄之有君不如诸夏之亡诗曰戎狄是膺荆舒是惩今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓德其文诗书易春秋其法礼乐刑政其民士农工贾其位君臣父子师友宾主昆弟夫妇其服麻丝其居宫室其食粟米果蔬鱼肉其为道易明而其为教易行也是故以之为己则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼飨曰斯道也何道也曰斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与扬也择焉而不精语焉而不详由周公而上上而为君故其事行由周公而下下而为臣故其说长然则如之何而可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也
　　明道先生曰道之不明异端害之也昔之害近而易知今之害深而难辨昔之惑人也乗其迷暗今之入人也因其髙明自谓之穷神知化而不足以开物成务言为无不周徧实则外于伦理穷深极微而不可以入尧舜之道天下之学非浅陋固滞则必入于此自道之不明也邪诞妖妄之说竞起涂生民之耳目溺天下于污浊虽有髙才明智胶于见闻醉生梦死不自觉也是皆正路之榛芜圣门之蔽塞辟之而后可以入道【行状】
　　致堂胡先生曰三教之名自其徒失本真而云然其谬悠之甚者道家是也儒以名学仁义道德之人自周有之然非一定之美称也故孔子曰女为君子儒无为小人儒学仁义道德而不失其正君子儒也其极则庄周所谓鲁国一人也学仁义道德而失其正小人儒也其极则庄周所谓诗礼发塜者也佛者浮屠所谓觉也为其道而觉号之曰佛则瞿昙之徒是也若夫道则以天下共由而得犹道路然何适而非道哉得道而尽惟尧舜文王而已黄帝之言无传矣老耼八十一篇槩之孔业门难以大成归之自其所见而立言不可与天下共由也独善其身不可与天下共由而名之曰道此汉以来浅儒之论以启后人枝流分裂之弊岂可用也至其后不复宗八十一篇之旨而从方士言乃有飞仙变化之术丹药符录之技祷祈醮祭之法沈沦鬼狱之论杂然并兴皆归于道家者流世人从事于此者皆曰奉道奉道意以道为混沦玄妙有主有知能与人兴祸作福之一物也岂不逺哉佛氏固邪说然所论虚实并行若其三身虽曰寓意而实有是三人焉道家惟老耼者周柱下史其元始太上则无是人也无是人则何所象类无乃邪诞之甚欤至其经论科仪等事又依仿佛氏而不及者自杜光庭为之黄冠师资豢养口体逃避税役士大夫习而不察和其所倡不亦惑哉故因武宗道门先生之命而遂言之彼赵归真者宁有他长必以残生左道荧惑人主故敬武皆饵丹燥渴以殒天年如太宗之婆娑寐宪宗之柳泌尽此类也茍以吹嘘呼吸已疾引年则司马承祯轩辕习之徒安肯舍万乗所问而去之哉武宗曰宫中无事与之谈道涤烦此以清虚之趣盖其非僻之为也人主惟寡欲则邪说无自而入矣【读史管见】
　　一教各植门庭互有诋訾儒者辟天堂地狱轮回忏悔之说据理执正而论也若二氏互相诋訾则释氏云摩诃迦叶下生世间曰老子老氏曰老君遣尹真人喜乗月精白象下天竺于净饭夫人口中托生为佛又云老聃入秦西厯流沙化胡成佛各相轧以求胜也至二氏于儒教庄子首言孔子问礼于老耼释氏天地经云寳厯菩萨下生号伏羲吉祥菩萨号女娲儒童菩萨号孔子月明儒童往为颜回昌黎原道谓佛者曰孔子吾师之弟子也本此南唐景福二年易溧水县南孔子祠为孔子寺以孔子适楚尝经之地后复改为儒童意孔子真佛派也吁不能订其谬过矣又从而溺之焉岂不甚哉古今论衡着周书纪异云周昭王二十四年甲寅岁四月八日井泉溢宫殿夜恒星不见太史苏繇占为西方圣人生此周书纪佛之异也又安有前唐虞夏商豫托生为伏羲女娲等理乎况春秋书恒星不见在庄王十年甲午岁上去昭王甲寅三百四十年周纪亦附会无稽之语也陈大建五年恒星不见史占为主不严法度天子失政诸侯暴横国亡之象又岂生异人之祥乎【归正集】
　　东坡苏先生曰昔王衍好老庄天下皆师之风俗陵夷以至南渡王缙好佛舍人事而修异教大厯之政至今为笑故孔子罕言命为知者少也子贡曰夫子之文章可得而闻也夫子之言性与天道不可得而闻也夫性命之说自子贡不得闻而世之学者耻不言性命此可信也哉今士大夫至以佛老为圣人鬻书于市者非庄老之书不售也读其文浩然无当而不可穷视其貌超然无着而不可挹此岂真能然哉盖中人之性安于放而乐于诞耳使天下能如庄周齐死生一毁誉轻富贵安贫贱则人主之名器爵禄所以砺世摩钝者废矣陛下亦安用之而况其实不能而窃取其言以欺世者哉【奏议】
　　司马温公不喜释老曰其微言不能出吾书其诞语不足信【续通鉴】
　　朱子曰佛氏之言比之杨墨尤为近理所以其害为尤甚学者当如淫声美色以逺之不尔则骎骎然入于其中矣
　　朱子言于孝宗曰彼老子浮图之说固有疑于圣贤者矣然其实不同此以性命为真彼以性命为空虚也此以为实故寂然不动者粲然于其中而民彝物则无一不具所谓感而遂通天下之故而必顺其事循其法无一事之或差彼以为空则徒知寂灭为乐不知其为实理之原徒知应物见形不知其真妄之别也是以自此之说修之则体用一原显微无间而正心修身治国平天下无一事非理由彼之说则本末横分中外断絶虽有所谓廓彻灵通虚静明妙者而无所救于灭理乱伦之罪颠倒运用之失也【语录】
　　佛氏之失出于自私之厌老氏之失出于自私之巧故薄厌世故欲尽空了一切佛氏之失也闗机巧便尽天下之术数老氏之失也故世之用兵算数刑名多本于老氏
　　庄老絶灭义理人伦未尽至佛则人伦灭尽禅则义理灭尽
　　佛氏初来中国多是偷老子意去做经如说空处是也后来道家做清净经却又偷佛家言语佛经所谓色即是空处把色受想行识五字对一个空字故曰空即是色受想行识亦复如是谓皆空也而清净经中偷此句意却说无无亦无只偷得他色即是空却不曽埋会得他受想行识亦复如是之意佛家偷得老子好处道家却偷得佛家不好处譬如道家有个寳藏被佛家偷去道家却只取得佛家瓦砾殊可笑也
　　朱子谓门弟子曰佛老之学不待详辨而明只是废三纲五常这一事已是灭絶天理其它更不消说
　　右通论

　　辨惑编卷四

　　●钦定四库全书

　　辨惑编附录

　　（元）谢应芳撰

　　答陈先生祷疾书

　　赵生来辱书谓古之君子莫不言阴阳鬼神而敬信之今有疾而祷于神者亦敬信之心所由发也吾友何力诋其非耶是不然平居日用暗室屋漏曽不知天地鬼神之足畏迨其有疾惟巫是听必曰某鬼某神祸之祈禳百端焫楮镪如内赂然甚者破家荡产且乞诸邻里亲戚而为之助幸而愈则欣欣然归德于巫如其不幸则曰祷之或迟也祠之之礼或未至也鬼神怒而夺之也于乎愚哉人之死生命于初其有疾疢由于气之乖戾犹阴阳戾而两间之灾咎见焉茍以人之有疾祸由鬼神则两间之灾咎又孰祸夫天耶理固灼然人莫之信如应芳者赖以经训之力颇明是理不为巫祝所惑故乡俗有秀才不信阴阳鬼神之谤惟先生詧之先生儒林老成人所敬服遇有可语者赐一言晓之吾道幸甚风俗幸甚【先生名师可字伯大应芳父执也雅相爱为忘年交以予痛斥巫祝吠雪之犬所在成羣故贻书见诘予答是书辱同郡赵师侣张德逺钱拱之何中行霍用德僧玉林等是之转相传录不事祈祷金坛苏景噡先辈素谓同志甚加叹赏且能训其子若孙力行于家】

　　与盛教授请除土地夫人书

　　自先生之教于常也讲明义理多士恱服缮修庙学巨构一新应芳窃尝与乡之诸老论之国朝置郡博士以来未有如先生用心之勤者也功其懋哉功其懋哉特有细故一端尚宜改作敢以狂瞽之言上渎清听应芳伏覩本学重建地灵祠于戟门之外其神本无有也使诚有之是岂不知亷耻者哉今肖像之设夫妇偶坐楚楚乎帬钗之饰盈盈乎朱粉之妆侍从旁立男女杂处俨然坐圣人清庙之下能无耻乎礼曰男子居外女子居内又曰女子出门必拥蔽其面虽近世礼俗之弊亦未尝无男女之别至于闾阎细民客或过之其妻犹避而不出岂有身为神妻乃不知内外之分呈身露面眉案并食以饕士大夫笾豆之荐反不若闾阎匹妇乎吁幽明虽殊理则一致决无是理明矣比闻先生有见于此止欲设地灵一像今乃不然岂先生以此为细微之故不欲矫世违俗而姑从众也欤先生之心固然矣但学校者风化所出之地凡有作为众所矜式愚恐四方来观将谓礼或宜然转相仿效而卒莫知其非也又恐礼法之士从而议之又安知先生初见之明如彼其后从众之意如此耶此愚所以不避谴诃僣伸尺喙以罄其刍荛之诚惟先生以义揆之勇为撤去非惟雪神羞明礼数不沦胥于习俗之谬抑亦可见先生不以人废言矣抑愚又有说焉夫地之灵者莫灵于贤者也若吴季子张文靖胡文恭邹忠公诸贤皆毗陵土产之英灵学有旧庳隘弗称即以此祠奉之岂不胜夫无名氏之鬼乎程子曰除神祠而民为善夫如是而有获戾于鬼神者其为殃咎宜加于应芳之身无悔

　　第二书

　　应芳比见地灵祠塑夫妇之像殊未合礼僣越有言冀先生听之亦庶乎他山之石云耳书去未蒙回示或有诮予者曰怪神之事圣人不语非不语也不易语诸人也夫地灵之神配偶有无儒先君子必尝论说今吾子以一介之微言虽或中恐未足取信于人奈何余闻之既谢不敏退而考诸五峯胡先生之论南岳曰世为庙貌男女屋居亵渎之甚北溪陈先生曰自圣学不明鬼神情状都不能晓如泰山封帝俨然人形且立后殿不知又是何山配之为妇耶然则土地之于山岳类也像貌之说已为不经况复加之配偶乎惟先生撤而去之以袪众惑其有未喻者请以前二公大儒之言晓之其谁曰不然况当今天下之所通祀者曰三皇曰孔子曰社稷或庙貌焉或坛壝焉皆无配偶何物地灵乃独有之愚也稽之古训已如彼参之祀典又如此反复思绎决无是理不免再用尘渎以殚其千虑一得之愚惟先生垂察焉【常学旧有土地祠多设土偶盛先生尝与议除之既而重构此祠为俗论所惑仍作地灵夫妇之像以余连贡二书乃为除去时至正八年三月也先生名昭字克明维扬人后为淮南省都事守节死】

　　与王氏诸友论斋醮书

　　敬惟贤昆仲居丧三年祥禫有日将欲命羽士设醮以助先君子冥福计以粟费几四百石是亦出乎孝敬之心循乎世俗之礼如此然冥福之实果何有哉愚意不若以三日醮筵之费赈一乡人户之饥当此凶年使乡之食贫者免为沟中之瘠其欢欣赞颂奚止百倍黄冠师哉更欲致追逺之诚则盛设一祭亦庶乎终丧之礼矣但今人于亲殁之后凡言做好事者非佛氏之斋即老氏之醮二端之外余无用情虽祭祀亦茍焉而已此盖汨于习俗不自知其非也愚请引古证今以二端无足信者为诸友详言之佛氏以释迦为师其书无设斋之说也至梁武帝信惑因果俾僧流为之厥后亡灭宗国饿死台城因果无足征矣道家以老子为师书亦未尝有设醮之论也至宋徽宗妄意求福命羽流为之未几倾危宗社流落金营所求之福絶何有哉二君昏迷不明物理特以此为缁黄衣食之计焉耳前代名贤当今豪杰卓然有见而不惑者固常有之惟闾阎小人惑者什九诸友无足效也诸友皆明达之士平居髙论迥出人表岂至是亦沦胥陋俗而不能践其言乎仆与先君子心交几三十年忠告之语多蒙听从前所陈者吾友但从而行之其必含笑冥冥中矣余懐未尽旦夕面言诸亲或有以俗论沮之者谓以吾言折之【至正十有五年时方扰攘斋醮有禁其亲戚尚多非议之者书去乃从吾言】

　　论吴人不当祀范蠡书

　　应芳投老异乡如龟藏殻未尝造公卿大夫之门也今一造焉固不敢如方朔自誉毛遂自荐以求其用亦非有富国强兵之策惊世骇俗之论以售其能特以古人一事闗系风化敢请为阁下陈之仆近过吴江尝游三髙祠顾瞻遗像览前人记载金石之文见所谓三髙者曰范蠡曰张翰曰陆龟蒙谓其清风峻节天下共髙之邑人为东家正而祀之仆于是窃有感焉夫季鹰鲁望吴产也吴人视为东家是己鸱夷子皮始终事越间以行成留矣其心未尝一日忘乎越也进美女献寳器以惑吴之君臣乗虚进兵以灭吴之宗社大率皆蠡之谋越人论功蠡居第一岂非吴之大仇乎惟其功成名遂遯迹而去其识见固髙于常人然浮海之装捆载珠玉在齐复营致千金之产自齐居陶父子耕畜转物逐利复积蓄累巨万太史公前后不一书者盖深鄙之非美之也较诸子房辞汉翛然从赤松子游相去多矣杜牧之苏子瞻皆谓蠡私西施以申公夏姬为比由是观之谓其人为贪为秽亦不为过尚何风节足慕乎今也以呉人馨香之黍稷享敌国贪秽之仇雠于理其可乎哉礼云民不祀非族况仇敌乎或曰有其举之不可废也仆应之曰吴有三髙人特未之思耳若泰伯仲雍延陵季子真天下所共髙者也凡为吴人茍非土木孰不有髙山景仰之思顾仆流落羇旅微如草茅虽欲正之不能惟当道君子循名责实改而易之足以称三髙之名雪千载之羞而厌服舆人之心然斯言也仆不往告之他人而特闻于阁下者诚以阁下心正而理明学广而识髙见义所在勇于有为凡于正人心厚风俗之事知无不行特此一端偶未之及闻仆行说必不以人废言此仆所以发其久箝之口也惟阁下参秉钧衡之暇稽诸祀典以理裁之以义决之为之改作尊三让至德之圣祠于堂上配以二贤仍以季鹰鲁望列之从祀如此则正前人之谬戾新斯民之耳目振髙风崇礼让激衰世薄俗而劝之于风化岂小补哉惟大人君子垂察焉若谓蠡有功而祀之则越人祀之宜矣如诸葛武侯之贤蜀人祀之吴魏未尝有祠焉斯理之公古今一致所谓质诸鬼神而无疑者也第恐不知者以仆所言既不足以谋身又不急于世用斥其迂而笑之然仆之心诚无愧焉古语云可与智者道难为俗人言所恃髙明必蒙鉴察【是书上饶公参政方议移文有司会世变而止今姑录之以俟知者】

　　疠鬼辨

　　往予过无锡适州人出郭迓神赤髪青面吻出四牙状极诡异旗旄鼔吹卫从而舁之予尝讶而问焉人曰此唐张巡也且言公死时自谓当作疠鬼故世称公为疫疠之神而崇奉焉嗟夫是何邪说者附会如此耶按唐史公守睢阳如一木支大厦之踣兵尽力竭死不忘君故发愤曰生不能报陛下死当为厉鬼以撃贼此盖忠义激烈之辞岂谓为疫疠之鬼以害天下后世之人哉所谓疠鬼者乃泛言刚厉之鬼若韩文驱厉鬼之厉相似非疫疠之疠也诬枉前贤罔惑后世邪说之害一至于此可不辨哉第恨老无能为不能为州人毁除淫祠一洗习俗之陋区区謇言用告来者

　　呈长洲县请除淫祀文

　　尝谓古昔名贤合奉烝尝之礼世俗淫祀岂容混杂其间窃见晋常侍赠侍中骠骑将军开府仪同三司顾元公相门华裔文武全才负三俊之盛名平六州之大乱自余勲业具载史编今墓在长洲县黄天荡南旧有祠堂为苏人奉尝之地近被无知小民将比近废庙中俗称金家神等像移入本祠置诸元公之上复有木偶数辈列坐两旁薫莸混淆或乱观听按古祭法以劳定国则祀之今愚民所増妖邪俱系妄言祸福揺惑人心徼求祭赛在王法之所必诛侥幸获免讵容祭享乎如蒙尊礼前贵官为致祭去除淫祀禁止亵渎至如祠宇废壊墓地侵削并乞整治施行【县令周元凯以所言甚当理即期同诣祠茔命为文祭之且令毁去杂像及劝募邑人张君实重建祠宇属鄱阳周伯温为文刻石祠下余又集懐古录三卷并载诸公歌咏云】

　　辨讹

　　夫江南淫祀在唐为狄梁公尽毁唐衰礼废继以五季之乱妄意徼福谄非其鬼泛然以大号加封紊杂祀典祠庙滋多里巷间土地有祠盖启于此吾尝以民情推之其始也必以农谷之功本乎地土岁时祀享亦近乎报本之意迨夫庙貌之说无可为像遂以乡之有齿爵者当之既久而世代变革承讹踵谬至有可笑可怪而不可晓者姑以目前言之郡城西南三十里曰梅村庙称三姑其初必曰某姓三孤之官后乃讹为三姑也按周礼三孤之贵次于三公即后世所谓少师少傅少保是也村甿巫祝之流无知妄作以孤为姑又城之北东有称十姨者必拾遗之讹称雨淋者必羽林也夫以十姨为一妇人以雨淋而不室处是则可笑而已至若三姑乃俨然塑少艾三人冶容美饰众所具瞻且复变九里塘为九女以附会其无根之谈蛊惑人心伤风败俗有不容不辨者改而正诸宜自兹始吁甚矣人之好怪也昔苏长公之诗有曰舟中贾客莫漫狂小姑前年嫁彭郎盖江州有大孤小孤之山澎浪之矶亦讹孤为姑讹澎浪为彭郎公戏而讥之意甚明白有足以破其惑矣如应芳者虽究明是理灼见其非奈无狄公在位之权又无苏子名世之诗请与乡之士君子追原俗情遵依法律彻去谬像题其主曰土地三孤之神如此则可以正讹传息邪说合今朝之令典释旧俗之羣疑且不失其初报本之意若夫扫涤淫祠行之四方有不在我者不喋喋也刍荛有询尚俟他日

　　辨惑编附录

　　●辨惑编跋

　　延陵谢子兰先生辨惑编京口用中俞公建业晋仲李公序之噫南方士林多宗二公为师表诸省大比往往先期币起二公典文衡交恐不逮今词翰怆然犹在谆谆恳恳为世道人心幸则吾谢先生操心之正积学之博与夫人品髙第有不待歴览编中已较然知其非好辨者矣后二十五年武进邑大夫董友善陈汉广尹明善翕然为捐俸镂板以广其传盖以邪说滔滔将藉此为中流砥柱耳予以寝疾不能从诸贤后然而谢先生为忘年交且尝游二公之门反复是编不胜起敬亦重起夫乡邦耆旧寥寥之思也金坛虞士常拜手敬跋
