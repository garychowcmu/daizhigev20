　　钦定四库全书

　　子部一

　　士翼

　　儒家类

　　提要

　　（臣）等谨案士翼三卷明崔铣撰铣字子锺又字仲鳬号洹野安阳人弘治乙丑进士官至南京礼部右侍郎事迹具明史儒林传是书凡三卷名曰述言皆语録之类又尝作续士翼草稿未成而殁此书自序谓退居相台十祀非圣人之志不存非翼经之文不阅乃札记所明稍修章句名曰士翼葢以辅彝典也其间如论髙宗梦传说事涉于怪诞韩子原道葢先乎养二氏之徒之繁由君无以养而安之也又云谈理至宋人而精然而滋蔓讲学至宋人而切然而即空又曰汉唐之小人易见宋之小人难知汉唐之君子可信宋之君子当考所论颇为有见非漫为空言者比然以萧何之荐曹参为克己归仁卢懐慎之让姚崇为一个臣之有容虽意有所寓亦未免品题失当矣

　　乾隆四十三年七月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●士翼原序

　　铣也退处相台之十祀非圣人之志不存非翼经之文不阅省已履事准古验今道虽晚闻愚有一得守之既确居之亦安已乃札记所明稍修章句发挥性道训订经史或申正理或驳陂见名曰士翼盖以辅彛典也自愧穷居拟博问而躬行犹未能云尔嘉靖甲午嘉平节崔铣仲凫序

　　●钦定四库全书

　　士翼卷一

　　（明）崔铣撰

　　○述言上

　　子曰弟子入则孝出则弟谨而信泛爱众而亲仁行有余力则以学文子夏曰贤贤易色事父母能竭其力事君能致其身与朋友交言而有信虽曰未学吾必谓之学矣夫弟子専乎艺学者骛乎逺故世之论贤曰射御毕给子贡之求仁曰博施济众孔门教以反本焉艺者文此也学者履此也夫道仁义而已矣爱亲仁也敬长义也自亲达爱自长达敬放诸天下无碍者此之谓存心

　　学之道无它变化气质尔虞书曰直而温寛而栗刚而无虐简而无敖皋陶列九徳箕子次三徳孔门贵强矫大学正忿懥是故教无枉施人有循功夫道中而已矣人秉阴阳以生故为刚柔之性刚则柔之柔则强之衡之在心裁之在气审之在事一病而砭一药追其何由偏摘其何所溺既真究之惟力克之譬兵逢敌进以致命焉

　　孔门之教曰礼程氏之教曰敬各因习而道之与夫天之生民物必有则故人动必有矩躬修九容行采九徳心不强操而存守不趋径而约矣大道既荒时至于程氏淫放百出茫茫坠绪胡由续之故教以敬内不妄思外不妄动犹未能也养于静以定扰主于一以制杂宅于畏悚以警惰是故礼详而敬截礼实而敬虚礼者圣之由至敬者禅之可窃

　　孟子曰性善犹曰玉之温金之坚善即性也后人谓性兼理气是性自为一物而中涵二者故孟子言约而精后人辞费而支伊川曰性即理也其至言哉

　　斥松为樗何损于材誉莸为兰不揜其臭故毁誉之加诸己也君子必自省其施诸人也君子必不轻

　　常情闻毁则戚戚则思必勉于善矣闻誉则喜喜则矜必流于放矣是毁乃益而誉乃损学者不闻规过之直宁受毁可也无受观善之朋宁逺誉可也

　　司马温公曰圣人性不能无恶否则安用学愚人不能无善否则安用教意则美矣然非笃论焉夫玉譬则性也精纯有品圣人也玉之瑕贤人之性也若曰性兼理气是一性而立二名离之不可一之未能也譬之造化流行四时者气乎春当温秋当凉者理乎理乃气之条段虽纷纭而不可乱者岂伊异物哉温凉曰时圣人也冬过寒则春行其余冽夏过炎则秋冒其余炽气偏理亦滞中人之性也春必温秋必凉性善之譬也故学修而气可翻若夫酷烈载沈七年固旱其下愚哉非用汤之精诚弗回

　　与其强求闻道不若勇于改过与其力骛速成不若安于循序少过则心纯道在是矣有序则行迈成可冀矣故冶炼铅锡而得金泉进科坎而达海诗曰柞棫拔矣行道兊矣又曰宛彼鸣鸠翰飞戾天此之谓也

　　大学中庸论治之书也自羲轩至于汤武圣人必得位伊尹周公建天子之功夫太甲纵于欲也无尹则无商矣成王惑于谗也无公则无周矣圣而穷者自夫子始故删定六经永垂法戒其徒曾子子思述为二书陈治本焉先王之道壊于伯图淆于异言矣大学之治曰明明徳尔中庸之治曰率性尔自仁敬至于不察鸡豚皆徳之明自戒慎至于省工柔逺皆性是率后人谓中庸多言上达是夷之于虚言也不其迂乎学者发蒙即读论语抗志之士曰惟学孔子然自求心习静之论兴窃见孔经之在世犹襄献之王周汉也骤强之臣外曰同奬王室然别出令教自立社稷矣人之贵于物以具彝伦也人之所以尽伦者内积纯心外修曲礼也夫心即事也事即道也事合于道则存心矣事戾于道则失心矣故即涂者必由门户累髙者自厚下基动之不能无静犹静之不能无动各值其遇而已矣静而无事勿生妄念勿从惰容动而酬用勿昧本心勿殉外欲动而殉欲难以求静静而杂念胡以制动是故颜子复礼在四事也曾子忠恕善厥施也大学正心中庸致中勿滞四性也求静者曰真空真识抑何注与

　　语曰圣人心如镜此亶喻其体也人必戴冠镜能别其欹与正尔圣人为人正其欹故学者能静以修实行释子之静止悟空境夫天者羣物之祖也人者万物之备也四时行焉百物生焉缺其一非天也三纲正焉九畴叙焉缺其一非人也

　　问曰原道何以谓之翼圣之书也曰见道之显者也周道微九流兴老氏为盛冲虚肆言矣晋以降佛氏售而言尤微渺韩子谓道者仁义礼乐而已孰不由之圣人修明之与天下同其言曰欲治其身而外天下国家尤要言与问曰歴圣何传也曰即其所举父子君臣丝麻粟米之类也是故典礼命讨天也圣人惇叙章用奉乎天也二氏自明其私与天非类故曰孰传之问曰火攻之可乎曰韩子盖先乎养也夫民止有四则无弃业而袖手坐食者矣疲癃残疾君养之罔俾一人失所是故配夫妻亲父子裕衣食乐耕凿礼旋恩洽乡邻朋友孰肯髠首絶类相从于幽寂乎故二氏之徒之繁君无以养而安之也问曰佛氏之为道何也曰西域葢夷之夷也贪淫毒虐殆越犬豕虎狼然佛生于其中思反其俗而洁其行非上知者耶彼于中国圣人之教何由闻乎徒以其断欲苦行之坚超然有得于心自名知解创立文字使见圣人全体大用之书服礼乐文章之美必乐修而徧履之今舍中国之化而习之是犹舍脍炙而啖野人之蕨籺也野人岂乐乎此哉

　　问曰伊川曰性即理也然乎答曰然性者仁义而已曾谓仁义非理乎仁义有不善与问曰孔子何谓相近也答曰别其所赋之等也问曰性何以有等答曰气也然则气即理乎答曰然何以明之今夫孩童知爱其亲仁也即其喜笑慕恋谓之爱长而知敬其长义也即其恭敬推孙谓之敬是非气乎发于外即其在于中者也理者气之条善者气之徳岂伊二物哉问曰气有原乎答曰有之易曰易有太极诗云有物有则夫极者易之翕则者物之能故曰纯粹精也变是而谈理气支矣夫

　　阳有知而阴无知是故质受神以为运魄资魂以为识阳有去而阴常居是故炎火熄而灰存花色落而朽贮人生为阳志则宰而气则从气为阳中之阴人死为阴气则升而魄则止气为阴中之

　　阳欧阳永叔之本论拟原道也犹扬雄之拟相如也髙其论以相胜岂治世之良策乎佛氏害天下既遍且深言其末者寺院之繁僧尼之众生奸费财靡有纪极韩子火书庐居施之不可缓也是故治民者养之足食教之明伦禁度僧尼壮狡还俗譬之拨乱之君内修外攘并行可矣

　　程子曰权只是经也其至言哉夫天下之理惟其当然耳可经而经当然也可权而权亦当然也夫叔嫂之相视也生则嫌疑之别当慎溺则生死之变又大义各有适皆天命焉朱子曰权者称物轻重游移前却以适平节量仁义而时措之故圣人之学程子发其微朱子排其伪程子犹曾子也朱子犹孟子也

　　髙宗梦傅说事涉怪诞古文尚书晚晋之伪文也岂宜尽信耶夫君之相臣未悉藴抱非出荐扬梦得之即爰立之岂非听命于茫昧乎尧舜用人咨之于众考之以言试之以事然后信而用之斯万世官人之准与事适变而后用权非圣人则流于谲矣

　　臣不量君志而有为鲜不紾矣君不相臣能而授任鲜不偾矣故贾生范仲淹弃于治朝袁粲张徳逺促其败势

　　失道求名古人所贱专欲兴事近患即生

　　孟子曰先立乎其大者能思之谓也夫耳目有用而无思故邪正兼收心则能思以制用故取舍不忒心不思则役于物犹夫耳目也何立之有故外思而言立非告子之强制则释氏之悟空范茂明之心箴虚词也何以即工陆氏之援孟御人也非其适论

　　圣人之别于异端皆实事也古儒之髙于后人无过言也谈理至宋人而精然而滋蔓矣讲学至宋而切然而即空矣夫先圣之教载诸论语他如大小戴之所记荀卿氏之所援家语之所余其言道曰修身从政其言功曰孝弟敬让其言徳曰审贵安贫厚已略外言或可疵旨无大戾夫子告曾氏曰吾道一以贯之教之守约也曾子名之曰忠恕乃合内外之道岂若传述者大言哉

　　文公谓气有聚散理无聚散铣所未详窃意造化之原理常聚而气亦聚人物之生气若散而理亦散气既散矣理安所附是故天地寒暑也人物禾稼也暑来禾生寒来禾死尽矣明年又蕃其鲜者故曰日新之谓盛徳人心岂可以自满哉舜耕歴山惟见已罪不知亲之顽精一之孝遂化嚚傲及其征苗也自省无愆怒彼梗教异乎祗见之心矣振旅舞干性天充溢苗安得而不服噫人心岂可以自满哉

　　天命之谓性故物之理即吾心之理也外之物格则内之知致见天下之物各有则而不可易即此则以应之故时措之宜矣曰穷理则隠而难求曰格物则显而可据格物者修治其目人伦其先也若泛乎其务则荒而靡就故博非颜子之文则约非不叛之道

　　阴阳之大分严矣乎是故阳倡阴和干尊坤卑干之交者曰震曰坎曰艮皆无赖而济坤之交者曰巽曰离曰兊皆有待而成雷乃地奋风因物吹雷自击而震风入窍而鸣水行有常火然必丽山厚木生泽溉资汲故子之无专必父命也臣之奉职必君令也妇之主馈惟承夫也幼之执孙以顺长也安此而治反此而乱礼乐由治而作兵刑由乱而施

　　昔者伏羲之作易也天火阳之正其卦为干为离地水阴之正其卦为坤为坎风为天之变雷为火之变其卦为巽为震山为地之变泽为水之变其卦为艮为兑然而间兊于干离首巽于坎艮盖阳降而下阴上而升泽上于天风行乎地斯以明相交之用与

　　夫珠玉者世主之所寳也和氏献璧再却于闇工况于进贤人乎汉文仁主也冯唐老于郎署贾谊终于长沙宣帝严主也石显用事韩盖不终夫谗臣巧中奸臣遂毒庸臣沮志三者贤之雠也而使得售其计于闇君贤者岂不危哉齐桓公伯以管仲乱以竖刁唐徳宗难则陆贽安则延龄一人之心惟所措之夫得失之别常立于取舍之元而荣辱悬絶是故杨朱泣路墨翟悲丝伤其迷本也夫臣之事君莫先于同志莫急于辨学同利不交而欢同害不盟而固事功之要颊辅之感难矣哉

　　水火者阴阳之实体也水成形火化之天地之妙用二者止矣洪范之五行指地上五材资于民生者若曰五行化生人物易未有训焉仁义者性之全体也仁属火乃其发施义属水乃其断制仁主爱义主敬乃推行之实也五常云者兼其用也礼者理此也知者通此也信者守此也夫子告颜渊曰克复为仁其的在礼克者去其私复者止其则如在手去慢为恭然衡与心齐如鸟舒翼可矣在友去欺为直然忠告善道不内则止可矣

　　元武恪好易每日坚坐或问曰先生之学奚本答曰敬而已吁武氏可谓善学矣宋胡宏病革谓彪徳美曰圣门工夫要处是敬吁胡氏可谓考终矣

　　人非生知义理焉能自会工夫焉能自真指引者圣人之训也故曰知一字行一字得一尺守一尺髙逺之道待其深造积久而得岂可悬空而思躐等而袭乎但存心而余自解必也圣乎夫子其犹病诸

　　人动则涉危机故曰履虎尾能敬则寡患矣敬则必为善善则福至不敬则必为不善不善则祸侵故诗曰战战兢兢如履薄氷

　　衣者身之章古服未之能复也必寛博朴雅斯可岂可随俗为獧狡乎夫风俗之变自服饰始故周人思都士王制禁异服前史讥服妖

　　四孕而得八才天之兴周乎一氏而产四凶【蔡京等】天之弃宋乎天岂切切然为之小心翼翼昭事上帝周文其自兴乎放贤狎佞謟鬼侈害宋徽其自弃乎

　　治亦多术其要养民而已矣是故导农使専务抑末使定趋薄赋使乐积省役使尽力学亦多术其要明伦而已矣是故博学以广业好问以协善深思以极微笃行以既实

　　天道有相反而相成者阴之杀物厚阳之生也亦有相成而相反者风之致雨又开霁景也人道有相反而相成者臣之咈旨流君之徳也亦有相成而相反者子之从命乃贻亲恶也是故贞观之治魏征终之申生之恭君子惜焉故邪正决于一念安危判于片言存亡成于俄顷微乎微乎精知者知危乎危乎见几者持

　　昏暴之君任知相荒纵之君得强辅皆可保邦易曰贞疾恒不死卜以问疑贝乃持资贞之立文也故求正于人曰贞豫之九四刚臣也六五溺于豫疾君也然居中处动执柔中无愎动可渝柔能下故正疾于九四乃得不死是故明皇无韩休先禄山而乱也齐洋无杨愔不髙纬而亡也

　　问曰周子谓无欲可圣也信乎答曰其言大而宜审夫欲非欲之辨贵精欲不欲之决贵豫欲莫甚于酒色然奉祀养老酒为元也引嗣宜家欲乃天也夫圣人明于庶物察于人伦斯纯乎仁义岂独守二言而可造乎问曰太极之说何如答曰陆氏谓之老氏夫无极者气之元也清虚而不可象所谓有物混成先天地生独立而不改太极者既生二五万物之总号也所谓周行而不殆可以为天下母上自二五下至人物皆一生之谓无极二五合而生人者理气之谬自兹蔓矣故周子之书奇哉而下学无可修果能实用其力于日用乎则玄谈其逺诸

　　圣人作易所以开物也古法不传京房梁丘之学絶易存陈编髙者玩其意学者习其读问曰学易者明乎消长以审进退而已奚必寻流逐末乎答曰达兹四者其惟圣人乎贤人犹未能焉夫易与舟车网罟耒耜同为民用所须故曰吉凶与民同患虽蠢蠢一夫皆可按法依象而为趋辟使不逢不若以阏其生夫舍事而言道昧实而循虚斯诵古者之通患也

　　五行养生也五品尽性也五礼五乐正徳也五刑弼教也五兵去间也刑所不移者也三医捄札也五卜二占道吉也九者圣人治世之全道也

　　宋之有天下也弱其由基之未固耶国基于民民固于养文帝力农尚俭故西京富光武専内略外故东汉安卿士大夫其才皆能立事其志皆欲忠君唐贞观之行仁义效矣而崇宫室伐夷貊无两汉安靖之治焉宋祖创业未就而殂太宗之好大真宗之作伪中岁而奉辽矣仁宗仁而疎贤明而狎奸北献西遗支陪不给夫自宋云兴朝无定政民鲜厚生神宗而后非国矣故金人一难遂颠而莫之兴也已

　　汉之乱首外戚也宦官也儒臣张禹孔光之徒持禄茍容被鄙夫之讥宋之乱首自丁谓王安石而下皆诵诗书称先王者甚矣世道降而斯文之丧也夫

　　无气外之形无神外之气无理外之神无命外之理无心外之命无帝外之心心者具万理而出命也

　　书曰惟皇上帝降衷于下民衷者所藴者也降则作用之能神之发也人之性衷也不能自动所以运用敷施者心之灵故孟子曰仁义礼知根于心葢理在人者滞在天者活也子曰人能弘道非道弘人

　　人之生神也死鬼也祭而格鬼之神也天地之判神也混鬼也又辟焉鬼之神也

　　人言曰天地混沌又复开辟不然也天地之始元气息之故自无而有天地之终元气消焉故自有而无终焉者非二者之合也不得元气之息故天无以运而裂地无以凝而坠由是混沌昏暗日化而无元气之母别生新气而复开辟矣

　　天机不器于物在方为方在圆为圆知此者可与言性命矣

　　日火也惟一气月水也乃有质日常光照月有盈亏月本黑体日铄之则明日铄不透故中存黒质夫凡活动温暖之气皆火也凝静寒凉之气皆水也易大象所谓火者皆指气所谓明者方指日朱子谓天外有殻其言似怪而真不然日何以西没而东升乎

　　水静物也激于势而澎湃若草拂于风而翔动河汉水之精也唐史谓一阴生而见一阳生而收者当列子谓注于归墟者妄矣水流于地犹星系于天水可天行则星可地列也古人以数求天地则精以理究天地多谬惟知阴阳判而二物水火尽其妙用者可渐推矣

　　左氏曰魂魄犹能冯依于人以为淫厉又曰魂魄去之是谓魄为形体之精灵外传曰魄魂之术髙诱曰魂阳神魄阴神是也记礼者谓魄为形体若然则死而为枯槁奚能灵祭义报魄与祭地同夫地亦形质也而灵岂魄遂块然而已哉然地生物也魄往物也疑亦不类焉

　　问曰古之祭天地山川不屋谓栋宇不能囿其形也乃以人之食饮荐之夫岂知神之所嗜乎答曰祭也者致其敬与礼也故以人道之所极重者奉之尽其报本之诚已尔若神之所嗜夫恶知之豺之祭兽獭之祭鱼亦就其性之所能也夫

　　祭义自思其居处至闻乎叹息一节自中庸洋洋乎如在其上左右之义而衍说之也夫斋者湛然纯一与神明交如礼所言则未祭纷于念虑当祭志于恍惚何湛一之有先儒谓能祭已为上等人盖中之能静也

　　凡运于天者皆气故曰文言其动而相错凡具于地者皆质故曰理言其静而有条天岂有正色耶即人所见而然犹下瞰千仭之谷而窈然深黒也

　　天之所废王者不敢存桀纣是也天子所罪大臣不敢宥蔡叔是也父之所絶子不得私文姜是也生寛于诛死遗之罚愚安于忍圣严其法焉夫天普覆之地气区疆日永照之月晦匿景故王奉天臣若君子承父妇顺夫反斯道者丧无日矣

　　衣裳所以暖躬宫室所以栖形然而染文章设榱桷者将以贵贵让贤别上下之伦是故等威辨而分定教化行而治成茍隳制越度人从可能之力以逐难穷之欲则乱大伦而縻财用僣斯骄矣贪斯贫矣骄则奸位贫则丛盗故立国者必谨法度焉

　　谓气无理乎则一元之运精而粹者何物谓中有理乎则一元之混岐而二之者何居诗云天生蒸民有物有则可谓浑合而曲尽矣

　　虚藉于实阳冯于阴有阴受而后阳施故阴为道体阳来物生阳去物死无阳造则无阴功故阳主全能是故月不敌日地不配天圣人仰观俯察而制君臣父子夫妇之义也

　　吹为风喷为雨吁为云呵为雾呼为雷人其肖于天乎肃为雨乂为旸哲为燠谋为寒圣为风天其赖于人乎人有心而天无心故流为机诈则济恶之不才者乎

　　小人喜功而嗜利功不己出则利不足欲功不出奇则利不速致于是变先王之法以就已逆天下之心以要君自谓髙于古而破乎俗矣不知事不师古谋不佥同乌能治国家况君之立政本与民同行乎

　　人当平居亦知自反而不责人一旦闻谤讟之入怒激气涌忘其旧志肆其新忿必求报复而后已故曰学至于不责人尽矣盖功深而心平识定而量宏譬之千仭之渊岂石所能激而鸣乎

　　立政之用人有二道未用明察之已用专任之不明恐乱于伪不专恐郁其才故曰迪知忱恂曰克即克知曰灼见曰克宅心曰克由绎皆明也曰乃宅人曰丕式克用曰罔攸兼曰罔敢知曰勿有间之皆专也之二者明尤急焉宋神宗之志而以安石丧邦吁知人其难哉

　　汉祖之取天下也以知光武之取天下也以度唐宗之取天下也尽已之武宋祖之取天下也乗人之弱其敌愈脆其道愈降其才愈劣其得愈易也

　　云敞厚于师背汉事莽王祥孝于母叛魏附晋有是四端而不能充之者与

　　春秋之法君在本国曰居适异邦曰在必天王越在侯服也而曰居于郑唐鉴书帝在房州是夷之于诸侯也

　　春秋春王正月周建子也说者曰行夏之时武曌之簒中宗遭废也史书嗣圣之号则夫子为自专而唐有二统史以録实非以立论如镜照不爽人自改虑焉

　　国家置臣所以匡主今视其主入于丧亡之域而不之救且臣谏则有死之理黙则有保之安非志士大忠孰肯就死而弃安乎先王之制刑曰臣下不匡其刑墨将以激懦而劝忠臣之茍容固位犹夫黩贿肥家也故亦名之墨夫君臣一体未有君败而臣存者故昌邑废而羣属诛刘鋹禽而龚李戮

　　唐相罢而为节度宋相罢而守大郡所谓辞十万而受万也异乎夫子所谓不可则止者矣宋之祠禄始也奸臣以置元老终也儒者以当辟地皆处义之未精与故遯必出逖违必内禄舍是无臣道焉

　　君乐佞言则正论逺国纪乱故政归私家而公道塞贤人隠鲁叔孙昭子孟懿子贤也而不建功齐晏平仲贤也而徒风议鲁羁之不忘君也逃焉尔矣

　　皋陶之九徳自寛至强皆生之质也自栗至义皆学之功也寛而以栗矫之则栗者进于寛可知矣三代恪守九言以立取人之则观诸洪范立政见之

　　问曰点尔之见与何也答曰为其有礼也是故舍瑟之起异撰之对异乎子路之率尔也子路自雄其才点也舞雩之咏少长有序事在日用焉尔夫子之哂路即其与点者论语之立文也前语未白后则发之生事三事即无违也忠恕即道之一也舜禹仁知之相用举二臣也学者毋舍本文他求奇妙圣人未尝说人之穷髙逺也家语曰晢欲修礼教孔子善之所谓浴乎沂风乎舞雩之下问曰如是何以谓之狂也答曰言不毕践也非蔑弃礼教犹冉求之聚敛谓其善治常赋夫背于徳踰于分而富是图恶得而有乎是以夫子恶之

　　孟子曰学问之道无他求其放心而已矣盖求放心即学问之道也犹言善利即舜跖之分也夫心必有所用非若枯木然故存乎仁义之谓收驰于利欲之谓放求者儆觉而常存之词也故学问也者乃约之于仁义出乎是则入乎利矣夫日用皆道也孔孟皆事言也象山附会于禅程子发意犹疎若先事乎求心乃进乎学问者固异说可假也夫理无大小故学无精粗惟物是体乃心之存遗洒扫者非精也骤而务精义者亦粗也后人曰穷理犹落于虚古学曰格物乃当其实

　　孔子教人有序故学曰博文约礼治曰道徳齐礼何也性相近也渐以一之也孟子直指本体故学曰求放心而已治曰善推所为而已何也性善也即此得之也孔子敷治也孟子捄乱也

　　问大学正心何义答曰诚意者笃切之学也夫笃切者恒患于固滞故进之以正心正者居中而待应也鉴之照以空有留景焉虽临泰山而不内故四者有一则心滞于一隅发而中节鲜矣此指本心之体非用之失也问曰然必无是可乎答曰何为其然夫心非死灰胡能不应此四者天性也但勿系吝学者且持其志横渠曰志公而意私盖志者直注也意者营为也营则易岐问曰修身之五者何谓也答曰达之父子兄弟夫妇之间者也前四者约之于心省而易此五者察之于物繁而难人能自知者鲜矣况知人乎况骨肉之间恩义易掩者乎事愈细而功愈密矣圣如尧斯知丹朱贤如吉甫犹罪伯竒子思明而诚者故恕茍变孔明观大略也故失马谡问曰前四者縁何而有答曰感也激则多忿难则多惧达则多好困则多忧

　　出门如见大宾使民如承大祭训敬也已所不欲勿施于人训恕也敬者畏也恕者如也此二言近之矣

　　寒暑之变自微而着庶物之生自勾而实江河之达自源泉而汪洋男女之生自襁褓而耄耋天命也学者乃欲一蹴而造道果道与非与

　　立政而敏效者其俭乎寛一力而民百室安减半租而民终岁饱圣人制用富以奉君矣犹叹乏财葢膳羞之溢祷祀之妄土木之穷兵戎之黩赐予之滥淫声美色之慊上荒于燕下逢其欲权门富幸涂启轻鋭售静重滞不重敛而奚足乎

　　汉髙疾革却医达哉英主也帝王贪于寿方士售其欺唐太宗且饵金丹大渐矣夫通昼夜之道则死生皆常也若帝尝学焉考终顺正岂直委于命哉

　　唐臣之质不胜其才宋臣之才不胜其质唐臣鋭立事而昧于退未足与几也宋臣勇去位而罔于功未足与义也

　　曾公亮引安石以间韩琦一念之克致宋南渡是以先王必放媢嫉于四裔也

　　无逸曰人怨女詈女则皇自敬徳先代多以诩言罪人毋乃同怨与元佑放蔡确弃其罔上而摘其诗龟山论安石遗其蹙邦而咎其经解何其不知务哉

　　赵普有罪而无功【普佐太祖簒君佐太宗夺适削兵权下江南乃宋祖定谟普知之】张浚有名而无实苏轼任气而非诚范纯仁怯志而丧忠宋文近理而乱真宋事虚称而蔑实者多有之盖其时家传墓碑饰词溢美史臣因而载之唐李愬之论平蔡述韩信也王式之戮裘甫又述愬也况于宋乎

　　晋以老庄乱易道宋以禅释乱性命清谈盛而晋灭禅学盛而宋亡何也人臣经国之才不足而立政之贞不持弃礼法而浅先王之训古人一道徳禁奇衺论治者可忽诸

　　卓茂论礼律鲁恭谏伐匈奴其王佐之言乎黄宪之粹陈寔之弘管宁之敬其仁人之质乎

　　惠不在大赴人之急可也论不在奇当物之真可也政不在赫去民之疾可也令不在数达巳之信可也

　　董子曰质朴之谓性待教而后善譬之禾虽出米而禾未可谓米也性虽出善而性未可谓善也夫米岂在禾之外耶其论又下于扬雄矣荀子曰性恶也礼伪也然荀子守道好礼谈王修仁其皆作伪与性者万物之原谬于是则学何据与

　　月之盈亏岂以去日近逺而然盖系阴之消长阴盛光随而盛阴消光随而亏故古人制字谓月光复苏为朔也易曰月几望书曰哉生明诗曰日居月诸胡迭而微慎独岂一端而已乎静矣而容不庄非慎也庄矣而念于妄非慎也发正言而餂人非慎也执尔恭而辟咎非慎也故君子日兢兢焉检察其心而已矣

　　东汉之戮党人其祸烈于坑儒崔寔谓之寛乃愤宦寺之得志也乱世忠邪不辨故刑赏不中若得明主任李范而放节甫世胡不治后人议寔之非曰不当严是无星而移权焉能平物武侯曰亲小人逺贤士后汉所以倾得情事矣

　　寛者治世之常道严者摧枉之飙权寛以立体严以起功乱国用重典已即施化而泽之周待商民是也秦政虐而民憔悴汉祖约三章而民归仁元政弛而民■〈隹上夬下〉诟我皇祖作三诰而民服义一曲之士固难与论政矣

　　太极判为阴阳别为四时播为五行运为天载为地垂为日星散为风雨击为雷霆结为山阜流为江河潴为泽灵为人蠢为物植为草木合之名曰造化犹众体具而曰人也谓人事非造化惑于诞也谓造化止人事拘于小也

　　丽于形者皆不相通是故日月不润风霆不照山拘于峙川限于流惟人乃与天地参心为太极辅相裁成之妙出焉人乃自弃甘与禽伍而草腐者何与

　　神本无也形乃有也夫镜厚如箸照重渊之下瞳大如粒见百物之形心方寸尔潜宇而宇潜宙而宙凡此者神也犹物之精也果可测与

　　古之制字正名记事后人作字变巧趋简故王颜见重而苍史蔑闻矣事之类此者何限君子可无复古之志乎故临字帖不若求其义衍物数不若究其理辨诗格不若逆其志评文法不若核其实

　　人须学也学须敬也学其植禾乎日培则日茂敬其栉发乎日理则日整故老学不如少愈于无闻譬之夕烛不若日胜于冥踬

　　士不师古则陋而患其迂士不通今则固而患其随质以立本而失之木文以适用而失之华君子曰宁迂宁木

　　世之从政者曰刚则取祸柔则取辱然刚则节着而纪纲存柔则行摧而纪纲废士可惑于利害而乱其志乎士听父子兄弟之讼当有教以化之动其性而息其争如仇香之于陈元苏琼之于乙普明是已若酌情事辨曲直信其法是一吏尔奚贵于儒哉

　　君子不受小人之恩恐其责报也不从权人之辟恶与共政也是故中国借兵于夷狄必贻患石晋之契丹是也弱主寄国于强藩必速亡唐昭之宣武是也故立国立身自强已矣

　　君子荐士为国果见其人之奸则义以质责小人荐士为己虽知其人之奸犹阴相翼赞君子祸其身冦准之丁谓也小人祸其国曾公亮之王安石也

　　司马公大贤也而明未融焉是故疑孟子尊扬雄恕安石斥方平抑孔明辩荀彧下先主寛曹操忽二程交范镇【镇固君子非程之匹】安石生而深奸谓之执拗死而逭诛厚其恤典曹操弑后胁君盗汉之国人得而仗义伐之乃寇蜀哉子曰不知言无以知人故大学物格知至而后意诚也与

　　宋之贬蔡确也范纯仁曰勿开棘路恐自不免卲伯温曰此存国体仁人之用心也何言之戾与夫存国体可加诸君子非以纵憸人先王之典奸宄者诛乱常者辟是故尧放四凶孔诛正卯且臣之去恶以存邦遑恤其身后世袭纯仁之知而掩贼保奸乱臣贼子肆无忌惮而横于天下矣

　　宋元佑何反治之难而复乱之易耶王安石之祸天下元城一语尽之曰侥幸路开夫小人用其才已常受任学者习其文已造成业一旦失其所操能无争怨乎诸臣知变法而无所正人心申公而下畏其反噬后创调停之论矣古云天下势而已捄偏于未形上也将成而善捄之次也过此无次矣

　　宋孝宗有雄志而无雄才突尔伐金一败而虩甘为叔侄之国夫中兴之畧约已知人而已张浚愎暗使专征伐张说曾觌使与政权杨甲对策规其乐妃嫔讳兵事而乃日习骑射孟子所讥匹夫之勇与

　　春秋书子卒隠子也着其党也宋理宗其簒立者何异于鲁宣在官者诛无赦史弥逺首恶也郑清之次之宋之彝伦斁矣是以夷狄得而灭之焉

　　君用赏罚以示儆至意运于法外可也臣用论谏以着忠诚心见于言表可也汉文之玄黙几君道矣程伯淳之忠信得臣道矣

　　小人疵人之善君子掩人之过君子量人所不及小人责人所难能是故用意不如平心制法不如议道

　　楚比弑君胡氏之传曲说也楚虔弑君比不讨贼虽适异邦即虔之臣也臣纵遭锢废岂可雠君而背之君犹天也岂臣可与较是非耶虔簒立十有三年与比名分素定何待春秋正之葢皆弃疾之奸谋始也借比以济乱终也取比以归狱已则享其位而遯贼名何粹夫曰经文疑脱楚字如曰楚公子比自晋归于楚楚弑其君虔于干溪楚公子弃疾杀公子比则事核而义明铣曰经衍于字比归本国书归足矣兼録以俟达者【旧说称国以弑当国大臣之罪而国有同谋者正与此合】

　　传曰吴泰伯之后也楚祝融之后也徐伯益之后也越禹之后也夫圣贤孙子何得俱落南夷况诸地在古僻陋葢各国强大自尊其族而诡称之吴人尊泰伯之徳服从其教如箕子在东也后世因雄长而君之与周如立泰伯之封内岂无邦而弃之蛮耶史记不可信【春秋虞公盖天子圻内三公非外诸侯也】

　　武王大诸弟之国不褒泰伯之后封比干之墓不表伯夷之节固道之所缺史之莫考者也

　　学者问关雎之义铣作解一篇曰毛氏之说关雎曰忧在进贤无伤善之心美哉训乎夫窈窕淑女徳莫茂焉君子好逑配莫宜焉然而君家之肥非独知之致也承祀之葅非一手之办也昌胤之道非专宠之充也虽然组纂之丽或伤于素容袂之良或害于贞词思之敏或倾于哲必将躐进而俪于配急售而安于须故周之后妃广于求助精在得媛宗庙之荇左右流之其嫔娣之属与能事鬼神者于人毕宜未得而求之已得而乐之协彼众善以事一人志在相夫尔忘其躬也乐乃有与尔略于色也夫公其心则合异以为同诗曰白华菅兮白茅束兮心一私则判戚而为敌易曰艮其限列其夤厉熏心古帝之圣曰尧曰舜事咨岳牧好察迩言比其化也岳孙帝位九官让能及乎王泽大熄爝存秦穆悔过求臣犹称一个是则一言而治者其好善乎一言而亡者其妬乎是关雎之义也

　　庄周曰易道阴阳未知易也夫易陈人道以前民用彖爻所象建侯行师利见括嚢之类岂玄谈耶有国家者遇以立政细民得之决事君子精义而立道小人怵害而消恶所谓无有师保如临父母者也夫子系传乃推人道之原故及隠赜譬之观木自叶而干而根培根而枝叶有弗茂与韩愈曰春秋谨严未尽春秋也夫子记人之恶全人之耻诛人之意达人之恭是故公薨于齐书葬夫人如齐讳故公孙阳州非自于臣仲孙来没觇其国天王守而朝公狄泉会而讳鲁意溢于言虑先于事夫日照雨润霆击霜折彼苍于穆之体何与焉

　　春秋二百二十四年书子同生一耳葢明适也正隠桓之分别其嫌也书逆女书姜氏至正其为夫人也必如是而后适其子隠之摄桓之为太子由惠之妃其妾故名不正则事不顺而生簒子同生见桓之非适也是故桓之立惠之邪心也世改则事异隠之让正也羣臣可以争于惠不可疾乎桓后世不可以非隠春秋垂父则絶子祸左氏志末仪而失义谷梁信野语而秽经

　　帝统以支继宗权在大臣在君子利于立明立长权在宫闱在奸人利于立幼立昏斯诚社稷安危之几周勃立文霍光立宣汉日强成帝立哀梁冀立桓汉日衰发议则择人易于折枝成事则转祸难于上天可不慎与可不慎与国家非仓卒之变人君将及立年预取戚藩贤子二三人育之宫中长置良傅教之道艺乃取其最者为太子若曰以次则汉武之崩孝昭不得立以神器付之燕旦天下不亦殆哉

　　问曰晋清谈宋禅学孰害答曰禅学为甚清谈者遗落世故恣雎保生礼法之士疾之禅则直指心性上超有无高明之士归之以实行为粗以古训为赘要其极则孟子所谓相率而为伪也

　　性之所寓曰心心之所具曰性性者理也心乃发用斯理者孟子以四端验之夫自修身而齐家而治国平天下斯谓尽心尽性也精一道心者用之执中也中者道心之极也宋人以异端附会之曰道即心也则人非心与

　　夫子告曾子曰吾道一以贯之道即用而言一犹言一个也曾子曰忠恕即其道之一也忠恕者处已待人合内外之道日用之实功也夫子尝告之矣恐其易故此欲其力之专也宋人曰一贯已乖文义附异学者曰一而已何其侮圣言也

　　论道统者曰周子传之二程今考程子之言殆不然以先生称安定以茂叔字濓溪自体天理反求六经盖周子之学潘氏谓之善谈名理尽之程子其传孔氏者与程録亦多玄谈録者附之考程伯子之文叔子之易传何其平实精确也

　　觉心之放即求也知我之病即药也矜已之是即非也妬人之长即短也

　　赏者所以劝功而砺世非以协德而礼贤赏加于羣职可也及于大臣则过班于众人可也在于君子则否大臣与国同体君子忠乃尽性皋陶之谟曰政事懋哉懋哉注曰君主之臣用之亦施诸彼而已

　　古之人于士三聘所以修君敬否则贤不就于臣九命所以共天职否则德不协乃其道之谓也非其赏之谓也后世臣子乃有乞恩者或下为妻子何其自贱耶

　　岑长倩于武曌之革命请赐皇嗣姓武氏及武三思求为太子则止之谓已立皇嗣矣遂被诛长倩用忠而就其势求存唐之社稷而已可谓志士殆过于陈平之封产禄耶

　　李邺侯其留侯之徒耶发必中几言必济用肃之庸代之懦徳之忌皆心服其计乐闻其词好谈诡诞乃知之自将也使君不疑其谋身私党留侯尝从赤松矣岂邺侯亦慕而效之与留侯用以退邺侯翼其进故世轻之盖廊庙具瞻非若山林之自逸耶京房攻显郭璞沮敦可谓守贞惟其征于术而已文中子讥其乱常君子之执可不慎乎邵子欲传数于程子子谢之常谈弗及卓哉人豪与是故不以天合人自以义立命不强其所不能不治其所不见

　　邵子主数占乱生而隠程子主理虽乱命而禄邵子学老子也程子学孔子也

　　耶律晋卿之止杀许平仲之兴学再造北方之命元之兴合朔漠之人而臣之二子以书生处其间君信之臣服之阿哈玛特之残贼知许子无官货之好也子曰言忠信行笃敬二子有焉

　　封建后世不可行已古之列国皆圣贤之后十室之邑有忠信焉蕞尔之国有故家焉一乡之中有先生焉故礼政修而乱不亡及战国天下并为七簒贼之子孙半之秦穷知殚力而仅能取事改俗降久矣故势必趋于郡县况于后世哉区分天下之地付之谖君以御狡民吾见祸乱相寻而无已也夫古之任人度才相徳孔门之徒名以政事者其治千乘千室之邑而已今郡大者千里属邑十数为长者名数且不能悉奚望其理宜令大郡不过五百里邑百里山林闲旷者不会择才久任责以十令一曰明版籍以相数阅二曰审什五以相连持三曰限夫田以断兼并四曰急农桑以丰委积五曰去末作以一本业六曰敦教学以正情性七曰表徳行以厉风俗八曰核才艺以叙官宜九曰严分谊以杜僣忒十曰专刑赏以验劝惩革其卑俛之礼减其厨传之供畧其簿书之稽亦庶乎古之治也

　　喜怒哀乐道心也徇于形气之私或不中节人心也危者可正可邪微者极密极妙精择而一守求其中而执之大本立而达道行矣微者道之体也中者微之则也

　　神者气之英也不可以言道觉者心之灵也不可以训仁情者发之直也不可以配性诚者具之真也不可以附理夫皇吴设卦仓氏作字有是物则命是名有是名则立是字后世圣人因之阐扬示道焉

　　问曰性即理也有气乎否答曰气也惟其为理斯谓之性犹夫纯洁而温者不谓之石而谓之玉也理之训有条也古用以言一事至宋儒而言道体也

　　果之仁谷之种其为物微矣果之根而枝枝而华华而果皆发于仁谷之苗而秀秀而实实而硕皆出于种雨露之养人事之培亶助其达非能益之也心生万化成乎学者如此噫不其神乎

　　本心之人日履实地如覆种于田日生日茂一旦力足过皆善也欺心之人日修饰行如施采于壁日陈日剥一旦力怠善皆恶也

　　古书无以性情对言理气配义者礼曰感于物而动性之欲也则性非无为也诗曰天生烝民有物有则则义无可隙也

　　干惟一君是故舜之田渔初九也升闻九二也厯试九三也居摄九四也受禅九五也传禹则无亢矣故曰时乘六龙以御天坤乃六臣是故初六谨微也六二大臣也六三知臣也六四遯臣也上六僣臣也六五圣臣也徳可以有天下而安下位犹黄本为衣而乃裳周公是也

　　言从而行之则不怍也行从而言之则有稽也故君子不尚杂学以乱其行不事茍得以易其言

　　此身此理得之太虚还之太虚我何有焉彼倡因果之言者遂欲私之耶譬之守帑之吏尺纸下易置之矣夫成而必毁者物也徃而必反者势也天地鬼神且不能违而况于人乎

　　儒释之辨详矣程子两言尽之曰圣人本天释氏本心葢天言其理也心兼乎血气也释氏以精灵觉为主故迷则皆妄悟则皆真甚则以身为幻故曰心圣人以仁义礼智为主故经纶大经裁成大化大则与物同体故曰天今之人以禅附儒欲求髙于人而已噫

　　老氏生于周末时方奔于机知利害相攻竒诡相蒙父子兄弟相残簒弑夺攘之淫犹江河之委而不反也乃思邃古之无事曰此朴也乃道也圣人创物成器皆启民机知之门谓之朴散为器遂以冲漠虚无为道以因物无为为用自尧舜以来无是言也夫民之由朴而漓犹人之自少而壮也民尚朴结绳可治民既漓圣人礼乐化之政教弼之犹多不率纲维一弛奸横四出吁必用老氏之言也乱无息期矣夫

　　庄周有经世之畧不胜其畏祸之心用雄博之辩以发其忿悱之志故其书合道者少伤教者多读之者放恣则易检束则难创立殊称撰造空语侮天地而讪圣贤小人之无忌惮于乎盍火其书

　　许行葢亷勤之士思推其所能以治国夫圣王作任贤使能省刑薄敛俾民得耕耨即并耕也奚必躬操耒耜哉古之人欲以一介之节易天下之道不独许行然尔夫举尺燎之光代日月之照何其愚

　　乳犬玃虎伏鸡搏狸知力不及而有讨心恩之至也性善征于物矣卫宣晋献之为父也独何心耶

　　父母鲜不正训其子者巨盗宿猾垂死亦知戒子勿效其为也况于徳父令母之言乎子能守亲之训皆为善人矣

　　天子首三纲方其为子入内侍膳必有父也入学序齿必有长也入燕乞言必有师也皆教之孝与让故位虽极而心每下礼贤俊重寿耇敬大臣事保传闻言则信欲动则咨是故君寡过而天下治矣

　　蔡秀夫寄医闾集读之曰贺子笃行君子也然慕陈白沙也甚切尝闻白沙谓贺子少自得宜诵佛书贺子不从夫贺子忠孝亷直履坚而安无所得者能之乎儒者尽伦而已必弃日用之务杜门合目悟入阴界名曰沙门可尔胡可附吾圣人之教哉

　　薛包明于子故劳而敬苏武明于臣故危而坚丁鸿明于弟故爵而让云敞明于师故难而犯皆自得也然如此而已未能充其性焉尔岂读天竺书而悟耶

　　宋赵汝愚忠而未智光宗之疾笃不朝重华非罪也宰臣明示百官请子监国如唐顺宪斯定天下矣胡为乎阶祸于凶人哉

　　宋之臣其负君耶国有大政不求济而先抗论不详处而务洁名

　　汉唐之小人易见宋之小人难知汉唐之君子可信宋之君子当考

　　问曰汉士知学乎曰萧何其人也又问唐士知学乎曰卢懐慎其人也未达曰萧之疾忘其愤而荐参卢之相忘其躬而让崇一日克己天下归仁焉何之谓也其如有容保我子孙黎民卢之谓也

　　房乔其古一个臣耶已则无功羣臣各得尽其才上意不合恐惧谢过以谏付王魏马周布衣也天子一旦得之冠诸百僚乔无疑焉狄懐英其忠且智乎存唐社稷如汉之光艰危百之非诚曷济诸韩退之宗孔氏排二家敷陈事理明白洞达所谓贯道之器乎唐一儒而已娄师徳荐狄仁杰仁杰斯得用其诚存唐者娄其元功乎

　　士翼卷一

　　●钦定四库全书

　　士翼卷二

　　（明）崔铣撰

　　○述言中

　　汉学黄老清净其惩秦之暴耶学之者亦能治人庶乎居简而行简者与唐人尚佛溺于斋素因果士夫假以驱遣宦情【考白氏集可见】宋儒谈禅凡一贯道心之目稍涉性命皆乱以其说或窜程朱之録真赝至今杂焉真氏谓居丧毋废浮屠【见读书记】集中有祈福青词又袭唐之陋矣

　　问曰明之儒也孰胜答曰薛敬轩之纯陈克庵之端章风山之质贺医闾之笃蔡虚斋之精皆能审进专经由朱氏而来士知谈道矣论人者必自其行观行者先搉其出处如蹈上蔡鹦鹉之讥奚以名儒

　　震动也大难之迫也处之道曰不丧匕鬯仁人孝子之奉祀精诚之至也变丛于前而无移心处难者如是则无难矣太王之迁岐文王之囚羑里是也岂惟止患化暴而圣垂宪矣艮止也戢其身而弗迁也处之宜曰艮其背夫人资众体以为用耳目止则废视听手足止则废持行惟背可止不运无见也传曰时止则止时行则行言如是乃为全徳艮背乃止其所虽有静无动事若偏而道当然伯夷之饿首阳箕子之适朝鲜志存大伦可矣震来自外艮居自我皆非常有之故先儒动止静止无我无物之训语髙而理不畅夫易圣人处身履运之方毋以恶外是内之心求之也震彖传似有脱文盖发震之象与

　　圣王作井田非亶养民乃施教焉尔夫民受百畆之田三畆之庐岁种各谷以备灾害易植瓜茹环庐树桑鸡豚善其畜长老得衣帛焉食粟焉死者得葬焉里为户八十巷列八家选耆而有髙徳者为父老办护伉健者为里正使民春夏在田秋冬入保城郭田作则督趋耕耨城居则戒令纺绩自十月至正月毕男女怨思作歌饥者歌食劳者歌事官于民间求诗乡移于邑邑移于国国以闻于朝故天子不出户知天下所苦十月讫事父老教于室十岁事小学十五事大学秀俊者渐升于司马曰进士行同能偶别之以射然后爵之士以累行进取君以考功授官是时非里不羣非事不习非人不师非正业不授异端何由兴衺行何由作乎今井田废矣而乡老里长有司学官由古之遗也贪吏罄民财庸吏颓旧制巧吏创奇名文吏修末饬民诈而玩法士骄而慕荣不变之急其大壊可立待也已

　　文王而后视民如伤者其惟我皇祖乎古创业君修礼乐正法度显诸朝廷者尔我皇祖三诰加意闾阎均赋惩奸惟恐妨民之安夫天岂徒尊一人于上以宠其躬而莫之敌凡以长民使贫富相资强弱相安桑麻谷粟以相养父子兄弟以相生是故教者明此也法者维此也诗曰无此疆尔界陈常于时夏言养事修而教道兴矣

　　牧誓而下其惟我皇祖北伐之檄乎泰誓数纣之罪其词敖读者疑之曰武非圣也皇祖之文复纲常正内外知与力弗挈矣噫上配典谟可也

　　元之臣若布呼宻张雄飞陈天祥张贞其学明其节植其才济乎变今论元才者曰虞揭彼特缀缉之技宋濓修史采之杂而予之滥恶在其为史也

　　耶律楚材之谏杀许衡之兴学有肇修人纪功无二子则万里中原郡邑而垧牧人类而马牛虽配三圣可也刘因不就存中外之防其元之伯夷与元之儒孰大于是

　　建文中儒臣建制停罢北方学校夫文翁在蜀常衮在闽兴学起其陋况自古帝王所自立之地耶夫建文之臣杀身之义不能赎其亡国之罪焉

　　古无理气之名而道明后有理气之辨而道晦夫干阳也坤阴也干则静专而动直坤则静翕而动辟皆于生物验之言其迭运曰道言其妙用曰神后人曰所以一阳一阴者道又曰其理则所谓道又曰太极形而上之道阴阳形而下之器夫太极者阴阳之全阴阳者太极之分故以已判未判言太极不知太极者也况岐而二哉

　　心性固不离亦非杂知能心之用也爱亲敬长性也好利恶害心之觉也生可舍死可取性也譬之物焉生生气也谷之甘杏之酸桂之辣性也心灵而性活也心移而性宰也孟子曰仁人心也乃言所主也非用为训也心性之辨一言而决之矣

　　易曰显诸仁藏诸用道周万物曰显日用不知曰藏彼穷冬自地忽逢春而物萌牙可见其仁自牙之后形自形色自色皆造化也人但知物之长茂尔非藏乎夫乾坤变化物受气而自成乾坤何心焉圣人则率作兴事屡省乃成故曰不与圣人同忧

　　干常动其曰静言其收物也坤常静其曰动言其生物也干不交坤曰静坤上交干曰动乃气也非形也阴阳气也刚柔气聚而有体也乾坤阴阳之纯否泰阴阳之交故彖传曰阴阳六子惟曰刚柔各得干■坤■之一体而已古书言气即有理言理即有气

　　圣人本三才以两而成卦故自天地定位推之既成万物言造化以两而为用也是故天地相交山泽相通雷风相益水火相济故曰一阴一阳之谓道

　　易曰成变化而行鬼神自数而推之蓍也有大衍之数而后九六之变化生矣变生乃以未来之吉凶告之所谓行鬼神也人干事于明鬼神司其柄于幽惟蓍知之五十有五之数由五而生故虚五不用大衍之数由一而生故虚一不用居其母而用其子如后天图乾坤隅而六子正也

　　占用九六不用七八铣意以三为竒阳之数也二为偶阴之数也卦象三才故为画三三竒成九为老阳七则乏三偶成六为老阴八则赢天下之物至老而变人耄而化花开而萎禾实而黄大寒而温盛暑而凉晡则夜黒则旦易言九六而无七八传无证焉

　　众人所不能知问于圣哲圣哲亦不能决问诸鬼神筮者问神之法也夫事之所向未定理之所宰各止圣人取物象宜立卦系辞占者遇之决疑敏务是故贞吉臻而凶咎逺矣龟有兆无辞其又神哉

　　井言徳性徳性无加损无待而成鼎言才器才器有大小随量而受井之用汲犹鼎之待举井思王明鼎恶耳革盖徳难见知才每受妬也

　　涣之讼曰涣其羣夫坎水为难在内风以散之四巽之主爻故曰涣其羣以卦变言之非也况卦变自乾坤程传确矣丘髙而在上五也四散其羣而致一以承五巽者入也故曰有丘小人各立私党不一心于君斯所以致难与

　　旅六二曰即次九四曰于处次者蹔止也故曰左次曰师次处者安处也故曰出处曰处仁九二初为旅人待几而发故即为善晋文在狄是也行者赴家辟难者求济旅必有归可以安之而无动乎狐赵不欲晋文久于齐是也

　　洊雷声缓而势消故初九虩而九四泥随风势进而威烈故初六始起之风利用武六四相续之风利去暴夫四得位承五依尊履正虽以柔御刚能获不仁也风亦有摧物之象焉以刚用柔者弱【震】以柔用刚者强【巽】巽之初四皆阴而吉兊之三上皆阴而凶巽者伏于阳也服善也君子之道也兊者说乎阳也献媚也小人之道也巽二达诚于上五宣命于下顺之可信也兊二孚以化其心四介以阻其势说之可忧也顺者公说者私夬五阳决一阴比大壮易为力矣爻辞之危忧其不胜盖开弓及满释矢尤难古曰强弩之末不穿鲁缟阳长将极阴消必生小人势穷疾甚肆厥凶悖况有平日周算而临事改势者武三思匹夫耳而唐再乱噫诚难哉

　　易取人之能悔盖罪已省咎君子也为忠臣为孝子为明长责人护短小人也为奸臣为逆子为贼吏是故一言而兴邦者悔也一言而丧邦者吝也

　　易者阴阳之变交而后有变分为对待流行已支而又以二图当之造化为文字所泥矣

　　初九者象也潜龙勿用者辞也值其爻者变也用其辞者占也凡所谓龙之类因爻而着义也难明者证以物类易知者指其事宜又易者惟曰贞吉悔亡无咎而已夫卦固人可用然圣人命辞即一端而陈道宏义精该通不滞在人推而行之若泛议阔训茫无执着亦未当焉

　　履初九素履素者未有饰也履者礼也忠信之人可以学礼上九履道已成下皆视之考于祥矣祥者福之兆也九五夬厉况上九乎然而徳刚位柔居极应说所谓旋也旋者回反也进而能退行而不偪上而能下也夫如是则徳而不矜髙而不危何吉加焉旋谓之回周旋折旋义在周折先儒谓周旋全备须添字而足则六经有隠语乎郑康成不通经则改字不达礼则推之殷宋人入字成其说失阙疑之义也

　　讼公卿大夫之争断以词噬嗑奸人之梗威以刑讼可悔而止噬必法而定讼以天临于上曲自阻噬以雷击乎下威必终

　　诸臣之争以地以功以赏以地者虞芮是也以功者论萧何是也以赏者王成是也以约讼之者寡矣食旧徳则人莫与争能从事无成则人莫与争功渝即命则人莫与争利何讼之有上六不义而得赏若后世告讦者不胜其喜而矜其终凶者乎命者爵命也曰天命者天之所向也曰君命者上之所令也曰服命者臣之所受也

　　小人之害国家莫甚于引其党小人事败而斥其党乃复蔓延而升复怨愈棘积祸愈深宋王安石之徒是也夫小人犹虎狼也见肉必噬至骨而后已其心犹虺蛇也遇人必施其毒而益怒非恩可结礼可服也宋人调停何愚哉

　　晋韦忠之不就辟唐张彖之隠嵩山刚矣夫汉王生之戒寛饶宋毕仲游之告温公知矣夫汉丙吉之不伐宋程伯子之引咎仁矣夫

　　夫治乱人为之天成之当春之生和风暖日相丽使人说及秋之杀严霜冽风相续使人惨元佑更化明道入朝必能捄温公之直振申公之缩而不幸死非天耶

　　诛武三思而韦氏専方始祸也相张九龄而杨氏入终怙乱也故大臣之职在正君心君正而天下定矣

　　问曰贪吏之易法也今重其罚可乎答曰否君子反经而已矣经正则庶民兴况为士者哉是故天子奬忠直大臣絶私党塞幸门杜贿道惟引贤而録才士将恶衣垢面敝车瘠马以显操矣

　　天子求过大臣荐贤迩臣道谏官拂守令务养民学官督士行

　　古之大臣不荐士人皆责之文侯之择相以其所荐之士之品为差噫斯道之废久矣

　　魏文侯尊卜子夏段干木至命相则曰成孰与璜是以名髙乎桓文而治夷于列国汉武帝贤仲舒敬汲黯至立相则用弘与庆是以威加乎逺夷而徳侪乎秦政皆不能克己之故与故曰去谗逺色贱货而贵徳所以劝贤也

　　朝廷之上贵者不贤可知其政之乱也帷幄之间信者不悫可知其君之僻也关境之外察者不饬可知其兵之散也田野之中耕者不时可知其民之劳也胶庠之内游者不恪可知其士之骄也若是者难必作国必危君子过而弗入居而急徙可也

　　有诡事者勿予学也有骄志者勿予规也有得意者勿予政也有争气者勿予辩也有易心者勿予游也

　　子贡之贤传于货殖君子举戾于道而辱及之可无慎乎然微瑕而疵白璧史氏其刻哉

　　士之修操俗成之也俗之兴义教道之也夫佞而贵贿而富乡人贱之直而贱亷而贫乡人荣之士皆趋之善矣茍惟重贵富而揜其恶轻贱贫而遗其节士皆违于道矣夫守令明禁乡老倡化者也今守令失职乡老乏徳欲俗之美难矣哉

　　昔者先圣教于洙泗之间从者三千人及游四方屡遭厄难盖教者得位惩劝翼焉而趋善者同教者无位则感乎志士而已夫子曰天下其孰能宗予盖伤其不得同也

　　克己者犹兵御敌进而无却养心者犹水渍物渐而不骤慎思者如渫井浚其泉而愈新辩疑者如解丝理其序而自整

　　不轻富贵不能安贫贱不修志意不能小王公故华歆挥金管宁割席孟生弃甑林宗纳交克己不如颜子则箪瓢何乐也省身不及曾子则晋楚可慊也学者宜功儆焉毋蹈上蔡之讥也

　　端吾貌正吾言人斯敬之矣非人也吾自敬也怠吾貌易吾言人斯慢之矣非人也吾自慢也昔苏辙毁程子苏颂止之曰吾观过其门者无不肃也善占徳矣

　　孟子谓宫室之美妻妾之奉所识穷乏者之得我乃不辨礼义而受万锺谓之失其本心后世于是三者未克也闭目阖户而认心体岂所谓酒肆淫房皆般若乎

　　孟子曰大人者不失其赤子之心者也夫赤子之心良知也良能也所谓万物皆备焉精知求毋迷其原笃行求毋遏其生其要诚而已矣岐于意丧于伪大壊于足欲夫农之治谷勤矣不过遂其自登助长且害苗而况伤其种乎

　　吕申公刘元城陈了翁皆叅禅取其定以治心乐其空以忘忧患谓于吾道有裨焉犹愈于阳非阴用者若圣人之处忧患其成徳之地乎是故舜孝纯于厯山文易演于羑里夫子晩踬而定六经学者坚志而迈徃贤者校功而熟仁与夫异端之放与空者判矣天不以穷冬而废生江河不以遇碍而回流

　　勿因喜而发言勿乘快而干事故曰言必虑其所终行必稽其所蔽勿因人敬而喜勿因人慢而怒故敬必省已之实慢必究致之由

　　大治之世大乱基焉桓公葵丘之盛而内嬖竞唐宗贞观之泰而武氏入宋仁嘉佑之厚而安石誉故帝王之化自内风俗之同一徳关雎行不渔色矣兔罝行不谈空矣

　　赤子之心其各正性命保合太和者与覆种于田人事养之雨露润之秀发颖实粒生民而开太平矣

　　汉有三臣焉曰张良之知董仲舒之正汲黯之直唐有三臣焉曰狄仁杰之密宋璟之坚郭子仪之大汉有董公曰为义帝诛项羽唐有徐洪客曰指江都取独夫使汉祖守其义唐宗得其谋二代之得天下汤武何以加诸

　　皇祖之平祸乱功大于汤武道光乎尧舜义祖于春秋于乎百世以俟圣人蔑以尚之矣

　　人臣道盛无明王则泽不施易曰密云不雨自我西郊盖伤于所逢者乎小人怙恶无君子则事益遂易曰剥床以辨未有与也盖感于所见者乎

　　剥之蒙曰剥床以辨未有与也伤其无友也所遇皆柔暗相与懐奸而济恶否之遯曰包羞位不当也幸其得友也所承乃刚明犹知冒耻而茍处彼卑贱之徒窃显位而播恶扬扬乎自得矣又六三之次也

　　君子系遯蹈濡首也小人包羞胜迷复也君子百善一缺足败之矣小人百恶小善犹幸之矣张说因宋璟而直元忠蔡京因张觷而召杨时国尚有赖焉

　　问曰范仲淹韩琦孰优答曰以见则范也精以量则韩也弘范慷慨而近名韩浑厚而近徳胡文定谓忠献宋臣之冠也问李沆答曰当时称圣相矣盖刚中而识微韩范济时也李文靖虑后也夫臣者节可尽识难乎逺一时之功泉溉也后世之谋泽润也贾谊之策久无不中世疎其五饵然金元误陷之肆夷狄之衰甚矣兴国之财积于闾阎亡国之财藏于府库

　　君子虑四方小人谋一身君子遗休小人种祸君子死而献忠史鱼也小人死而献佞司马相如也

　　谦者艮在内中有定守也坤在外外顺时宜也非无所主茍以下人也六二鸣谦鸣而谦也言之孙也九三劳谦劳而谦也行之恭也六二在下其言谦发中之得也上六在上其言谦声人之罪也在下以谦为谦有功以不伐为谦六四以下功为谦五与六有位者太柔则废柄将下移谦施于贤非以御暴五王也故侵伐无不利上公也故利于自治其邑若定之堕三都是也兵以顺动志乃去间莫非谦之用也

　　鬼谷子教其徒之游说也捭阖飞箝百用其奸惟无欲之君则勿徃夫无欲正心之极功也大哉圣学乎无对于天下矣先儒乃惑异端何哉

　　康节卲子其深于易耶首尾百吟其忧宋之将乱耶其言危其虑逺其志激以伤夫盛必衰者有天焉有人焉是故气尽而漓势极而反天也物丰而民骄世异而法弛文用而士异习人也好竒者生事立党者求胜咸腓列夤身其危哉

　　王制乱名改作言伪学非者杀不亦过乎夫植粲之诗乃弱魏也嵇阮之放乃蹙晋也蕃将之守乃叛唐也王安石之新法经义南渡儒生之争胜乃亡宋也是故先王以五伦为本三徳为教六艺为用事周于彛常民安于乐利臣习其谙练而有刑以辟奇衺大哉治乎王制非躗言矣

　　邵子曰大得须防大失若之何防之浚得而弗止者贪也忧失而辟得者偷也若伊尹返太甲而遂致政周公定洛都而思明农大哉圣之谦乎势有失而道咸得矣易常防于未然书贵不见是图故事君者立事可能也虑后世而安之不易能也问曰贾谊其庶乎否曰贾生见天下之势不符其心有经国之术靡得其道自亚夫之后大臣自裁弊也为张禹孔光之阿容王嘉之无能明诸侯分王子弟弊也为伪莽献符崩角稽首夫法与势未有久而中立者昔先王仁义以本之礼乐以结之政刑以维之君子亲贤小人乐利故中才蒙业而安贤相乘盛而起衰夫文帝一俭终汉之世藉之况先王乎有文帝之恭俭又用贾生之策汉治彬彬矣行贾生之策无帝之恭俭所谓徒法者与敬事而信节用而爱人帝之治也自秦之虐刘项之战丘阜积骸川原流血与民休息黄老之言也其时帝遣三将之伐亲劳亚夫之军屈尊以信将重帝有王畧矣世儒乃侪之黄老何不察与

　　唐徳宗少而强治汉武帝老而悔过唐日乱汉遂安故君子贵乎有终

　　言忠信行笃敬许平仲儒者而行乎夷狄金日磾覊夷而行乎中国世祖舍其俗而用许子武帝以爱子而托日磾二子之贤有间二主之知人至矣夫

　　金日磾辟宫女辞内女让托孤其徳敬矣而识加人一等噫孰意夷狄而有斯人哉

　　问曰儒生亡宋其言不已过乎答曰考诸宋人之文可知矣是故党师承而争胜人私也事空辩而无实用靡也既私且靡平居无同雠之义临乱无活国之术元人挺戈而下江南矣东汉卢植皇甫嵩之徒咸以儒生戡国大难已而奸雄林起犹局蹐昏庸之主翼卫危难之都儒之效也宋有一于是乎故人臣当权而误国学者徇偏而惑世虽杀身不贵也

　　圣人生而知之安而行之自性而达于万事本之生末与自学知利行以下由事而协于一性末之反本与陆子静谓性外无道亦笃于问学而抗玄言以排朱氏由是奸人立伪学之禁促宋之亡文公之教孔门旧法也若缓于本末之辨故不能服陆氏之心夫子罕言性道恐人畧于实行也子思详言之恐人陷于异端也

　　真宰之功动处见之真宰之妙静中会之

　　知言者人之言也不得于言已之言也已言且忽况人言乎闻于外者亦能移其志也故多言败成

　　意浅则显事亦惑心精则动微毕识

　　势败事去虽天亦无如之何久而待其复可也夫王郎假汉而窃兴孔明为汉而人莫应为治者其夙夜兢惕持其势而善其事斯可矣

　　暗于成事必当其败失于知人必受其欺败而速改欺而勿察犹胜迷复者乎大病之余深谙药性勿委而遂焉

　　弗为贵所动不骄弗为慧所使不妄制贵易制慧难

　　量力而动因时而消息之所谓识变者乎

　　咸感也乃动也易以山泽象之形之静者也恒久也若静也易以风雷象之气之动者也

　　大传之言造化皆验于生物之功未尝及无极之先六合之外也其约曰易简曰知礼曰徳行曰词皆学易之实也周子曰士希贤贤希圣圣希天

　　阳刚也生也阴柔也成也皆气也即其理也仁阳也爱也义阴也敬也皆气也即其理也古人曰阴阳曰仁义一而已后人和合孔孟之言性乃立理气之名学者勿泥于词而泝其源不可废理而存气也

　　阴阳刚柔相胜如二人角力云彼胜则此负胜者穷力而后已负者极亏而思报各不量其分而伺隙以逞故中国盛而伐夷夷狄强而猾夏是以帝王治内而畧外也凡事莫不然知者握其几预处之大壮才四阳已止遯惟二阴已退盖寒始治裘奚及乎病革问医庸愈乎小畜之上九雨而处和合也以徳载之否则难居也妇贞犹厉月望征凶阴疑于阳进将何为夫刚为天徳犹不干时况于阴乎况于臣子乎

　　秦皇朝同列而平胡越乃亡于适戍之徒晋武平吴五胡乱其家恃胜而不反者凶岂惟臣子哉

　　天暑必寒授衣墐户人以预冬也物聚则盗重门击柝人以御暴也辅以防车之陷也纚以维舟之逸也人亦知矣何治身理国入于荒乱而尚无觉哉

　　天而寒人则御以裘天而暑人则御以葛夫贫与富贵与贱之于人犹夫寒暑也人于富贵则慕而求于贫贱则恶而脱是知韩赵之为中国而不知嵩洛之尤中也不知类孰甚焉

　　防乎其防易之大纲邵子自名其学乎体用一源显微无间程子自述其道乎二子其洙泗之徒乎

　　士之有识者寡矣王安石之亡国宋断【书名不知作者】而始尽陆象山之学禅至我整庵公【泰和罗先生】而明吴澄右乡人而饰曲说直之疚也吴氏博闻则有之矣凝道以水与器为喻以主一为尊徳性读书为道问学既见徳性乃学于己问于人噫本之则谬如之何

　　吴氏举于乡则系仕籍矣元以恃强灭宋而忍为之臣乎秦汉而下难而急君如赵王之养卒匹夫赴义如邢蒯聩之仆者鲜矣甚矣吾道之衰也久矣夫

　　负薪者却遗金虞人以旌召不徃壮哉节乎诵法孔氏者愧彼多矣久矣吾道之衰也甚矣夫寒也暑也天之二气此气缩则彼气伸彼气来则此气徃无并举者凡死生贵贱得失进退皆然方气之进盛也天弗能消之人置爱憎于人者惑矣

　　量寛厚分严肃不寛则人怨而政不协不严则人侮而事不立二者盖阴阳之会也韩忠献其人与

　　赏曰天命罚曰天讨君犹不敢専臣乃窃威福之柄以树徳而复怨焉可乎

　　司马迁之述史记也街谈野语诬圣罔贤迁文伟俊读者歆之不经而为信史然自班固而下皆然欲信而传之难矣哉武成孟子取二三策焉学者之读史可以三隅反矣

　　夫子之经可以寄微旨而达王道者存乎精义不必事详左氏之诬虽列禨祥而备成败者存乎穷理非以耀文后史博闻而非明道难以翼经陈寿之存大要欧阳修之削异端其庶乎欧阳玄之述宋宋景濓之述元其事则志传之副其义则含胡为厚若之何取证也夫

　　陈寿之不帝汉实録也易汉曰蜀佞晋也管宁汉之天民华歆宁之叛友并列而褒贬不加何闇劣也

　　欧阳修之濮议謟君也五代史并前代之礼而乱之一时私是焉能协万世之公乎噫非文过者与

　　诗书史也春秋经也事道一以贯之得其一者可以修已治国矣后人以谈道曰经纪事曰史是故道不关于治乱事无补于存省

　　宋张浚其晋殷浩唐房管乎髙谈可听实用不副天性克忌雠李纲赵鼎宗泽岳飞而荐秦桧信吕祉不采善谋而致三败世有英主当辟失律文公之状似为庇护噫大贤牵于朋好宋事可尽信乎

　　宋诛齐愈大纲粗立状曰李纲之私也徙郭浩抑子盖山东失望夫杀曲端失关中心信吕祉间名相士夫落志伊谁之为与夫举大事者必养民而固本然后选将而练兵尤必乘隙而动敌方强明我尚扰攘突起而北伐用不协之将帅未辑之兵孝宗愚张浚罔矣孝宗之志沮自是为侄请和已耽山水乐妃嫔从幸臣养偾帅如杨甲之策朱子之谏矣状曰欲附归正人铣谓宋生一患果仁政耶中原遗黎箪食壶浆以迎故君彼归正者非不逞之徒则遭刑之辟民乃为逋逃主乎金雍之政过于宋民何弃其业而南与奉骄子者未有得其孝者也状曰取羣盗降虏以攻夷狄夫英雄而后能驭之梁武失于侯景矣世之乱也民无定主可用是策江南素称豪健吴越各用一隅争雄上国宋兼而有之得道而王莫之能止也夫弱子弃其祖遗膏腴而不顾乃欲寄生于寻丈之硗埆樵夫农竖咸呌呶之矣

　　南轩之为子纪述父事乃定国是而多曲笔子于父过讳之可也文饰以乱大经不可也

　　真宗之守澶渊中国全盛也徽宗之不可守汴中原已扰也宋自王安石以来失民矣夷狄徃来之忽出而避之已而复归更治国定矣李纲不知权者也

　　徽宗之北民不附金中原可复因人也岳飞之捷民皆应师中原可复乘胜也过此无几矣是故用贤养民以待衅可也越之报吴歴年三纪胥戮嚭宠斯举况北势之胜雍政之善哉

　　诸葛公之相蜀狄梁公之复唐一人而任社稷微二臣则其国亡非至诚上才曷济哉非三代以下之臣之班也

　　夫易者何也圣人内崇其徳外广其业也知以通故贵乎崇礼以践故贵乎卑崇则彻于逺卑则履其实乃法乎天地焉效法而不失与天地并立而为三天上地下圣人易行其中成性存存道义之门易即理也理乃性中之固有也存其固有者性之成是故知礼成性道义由此而出明道曰尽天理便是易一言尽之矣方易未作止行天地及易已作乃见卦画卦者何也圣人藴之为徳行行之为事业笔是二者于象为易易因圣人有作而名也诸儒之言若易别有物焉而圣人体之用之不其舛与仰以观于天文至易无体圣人之履也

　　仰则观象于天至与地之宜圣人之博也如是而后作易八卦是也是故道准乎天地学贯乎三才故徳通乎神明事类乎万物

　　圣人法易不知易从何而有名夫易者道行于天地象见于画策名立于圣人若曰后贤学易可矣

　　天地卑髙方物象形易呈于两间者总为刚柔分为八卦统于乾坤行于易简人而体之成位矣

　　天地之化两而已两者并立生生不穷故曰一阴一阳之谓道神者二气之英灵所以行乎是道也道者实用神者妙用大传两其文安得混其称耶

　　阴阳形而上者器象而制者网罟之类也易有圣人之道四焉缺其一则不足是故精粗一理也

　　太极者仪象卦之合也仪而象象而卦太极之辟也夫卦之画三三才之象也三才各两故卦再倍而成邵子曰一分为二渐推至六十四先天之数程直方之解确矣启蒙之图不已凿乎四画者太极生两仪五画者两仪生四象名实俱谬五行生克纬书之野以训河图无稽矣河图相生洛书相克马背旋文龟甲拆象具数尔若何而证生克耶五行者圣人取地之五物象天之五气阳主生主暖主动少阳渐长故名木木生物之暖者萌牙而合抱有长之象焉老阳为火则活动炎炽之极也阴主杀主冷主静少阴渐收故名金金杀物而冷者凝固而内明有静之象焉老阴为水则渊澄甘寒之极也两阴两阳之中虽非其气然资之而不能外名土犹金木水火无地无附载也阴阳环而生薪木之传火火烬之变灰厚壤之生金金化而液水润而物阴阳贞而胜斧斤举而林伐草木牙而土裂土拥而水涸水灌而火熄火然而金铄是故名义可得而推矣夫夏当囚水而发洪涛木因火盗而极茂畅拘于时者泥也夫土可一息而离乎坤元之敦龎而夷于金木则二物之化伊谁属耶夫天地之覆载水火之变化造物者妙于是若洪范之五行乃禹谟之六府民用攸资国脉是延亦乱于虚浮何哉何粹夫曰水体凝结本静为天火所化而流至冬凝结极寒乃遂其性也

　　夫惟一气分合生杀静动盛衰厥运差也圣人借物之形而名之欲人之易于识别也故一而混曰浑元浑水之浊也假以名气之一也元人之首也假以名气之始也山之背者云蔽之曰阴假以名地气之卑匿而幽也山之向者日射之曰阳假以名天气之髙显而明也

　　子产医和论晋侯之疾同义而致微故传者比而属之奈注者失其旨焉子产曰君子有四时节宣其气一之则生疾医和谓女当有节然难言也故喻以乐曰有五声迟速本末中也又曰烦手淫声慆堙心耳则非中声矣物亦如之指女也烦乃舍也无以生疾则节女矣六气生五味发五色征五声皆指五行也淫生六疾四者之过也晋侯之疾以女故言六气之淫夫阴之气凛冽也阳之气温煗也晦之气瞢闇也明之气宣朗也风雨之寒凉也以六者分朝昼夕夜焉曰四时朝昼明夕夜晦风雨阴阳时见序为五节即乐之节也阴迟则阳速相及使阴阳得中风本则雨末相及使风雨得中晦明皆然失中为过过则失菑六气之淫犹乐声之淫也故曰过寒热诸疾犹声之慆堙耳目也故曰菑女阳物也言其体温柔礼适四方以妇人晦时言近女当以夜疾生以类应子产所谓一之也夫人道基于男女谓天降命淫则败徳与身谓天降威日用至切要者可不敬乎颐之爻辞曰灵龟曰虎视龟气自咽也不渔食也虎交有时也能逐欲也戒人之穷口嗜而极情好也

　　周公系辞有以一爻取义姤复大有比是也有以二象取义需遯是也观四阴逼而势危乃主二阳归妹兊为妹而震归之上六言夫妇之无终考其辞则义有适推而行则用咸该在需阳方进也小人出言害之渐进为寇御之已至而不敌则顺以听圣人处小人以安君子六四贪而固宠以位为安教之出上六卦终则变无固位之心教之入遯初六戒勿上逼初之势锐六二令其自止二之位中九三系遯位连也谓比二阴九四好遯情洽也谓应初九五嘉遯好逑也谓二五正应上九絶逺于外无阴之疑故肥饶裕也问曰小人可为之谋与答曰小人心奸而性狠然畏罪而避害相时而慎动亦人同耳在治朝羣正人当事首亦可用长而集事古人谓佞于隋而忠于唐者也

　　乾坤相索而生六子所谓阴阳合徳而刚柔有体其明卦变之例乎程子之言有据矣

　　邪之易染由膏之近火也正之易污由白之点墨也易曰君子以逺小人不恶而严严者自持也非礼弗履故禄不可得而荣名不可得而动谄不可得而说害不可得而加申屠蟠之辟董卓得之矣

　　小过之辞说者未明盖亨利贞可小事不可大事谓四阴也不宜上宜下大吉谓二阳也初在卦始而锐上居卦终而极故飞鸟离其凶然党锢尽而阉竖灭伪学禁而侂胄诛小人之雠君子能自免乎善人国之纪害之则逆天也逆天者亡二五中也圣人教之处过之宜祖谓初人之始也妣配祖君谓三阳为君也臣服君位过其祖与之配进则孙君安于臣阴可过而阳不可过如是者无咎六五阴盛阳微不和洽而雨以六之在上也弋之则解夫位过非胤徳之美弋取非拨乱之才所谓小事也君子处小人之下彼犹忌其才而戾其升茍过之则百方害之九三弗过上六而当为之防一小人生心其羣丛起而助之虐或戕谓初也九四弗过五而遇谓承之也虽曰无咎当戒徃而永贞三居下卦之上故凶四居上卦之下故无咎九四君子之失位者虽逊以遇小人亦不与同流而徃子之于阳货是也徃则与小人同受其败龟山之从京辟是也小人虽一时得志而终不久君子敬徳洁已逺利与害以待天之复而已矣夫弗过遇之君子待小人之恭弗遇过之小人凌君子之横六五之权不能雨盖有穴其间而为之间者上六也不仁居亢以屯其膏小人恃君之宠居髙位而播恶于众君徳为之累夫君子茍无意于盗弋而去之阴过之祸息而吾心明于天下矣【小畜极而雨者阳在上也小过不雨阴在上也尚徃而畜之则雨矣】

　　造化阴阳而已国家君子小人而已为学天理人欲而已相制相胜迭消迭长吉凶悔吝生矣大治生乱静久而动也大乱生治动极而静也天主之人为之命之所在时也时之所向势也顺而处之义也

　　治为养民而布教为明伦而生饥食渴饮天性也爱亲敬长良知也圣人发而遂之也

　　君子之学有五恶焉恶浮恐其粃实也恶杂恐其淆真也恶疏恐其害成也恶自足恐其止善也恶自是恐其始乱也

　　仁之贯乎伦纪也犹气之周身也气所不能达斯痿谓之无肢之人可也心生物也仁生之徳也故灵曰心活曰仁忍于父必逆忍于君必欺忍于友必弃斯谓之无伦之人可也

　　龟山杨氏进以蔡京入即发其奸犹可捄乱逮其贬而后劾之敌已在门诗曰啜其泣矣何嗟及矣龟山之谓乎荀爽为卓所刼而出附和羣正密谋诛卓事虽不逮志可则也龟山论贬安石徒摘其误经之疵是舍其盗谷而责其蹊田者与

　　程门真传尹和靖一人而已学主乎敬言纯乎经道行乎富贵患难辨程録之赝有功于师门者也

　　尧舜事业太虚中一点浮云过目言所性不存焉然流于旷诞尧舜盖钦钦尔

　　闻必躬行犹方必疗疾也行之则诞言自废药之则良方斯传言之必可行真言也行之或有弊陂言也若诞言则美听而行塞夫屑金为糁磨珠为芑非不贵且丽然不可养生故虽沟壑之人不食

　　李郭同舟而济望之者若登仙云小人犹未逞于君子诸人重相标表在坤之豫无咎可也而必无誉何慎之至耶不知消息而决为所谓纳诸陷穽而莫之辟也耕莘筑岩者以上徳而安于鄙事声闻落然一起而天下赖之矣

　　问曰患难其人之不幸与答曰人之药石也人未经事者一服之可已其终身之疾秦穆困于殽悔而作誓足殿典谟矣然有服之而不已疾者栁宗元是已困而尚口尤人故也

　　问曰宋璟不与宦者交谈陈寔乃送张阉之葬贤者固异行乎答曰宋相危行遇明主也陈长孙处当乱世也宋在位陈在野居相异也宦者思陈子之义多活善类屈身济众仁矣然为宋易也为陈难也

　　武曌之簒淳风甞占曰女主当有天下岂其徒饰之欲神其事耶夫天道好生奚必故生毒厉剥唐室而噬其子孙史奚所当而载之天之正气消而厉气兴或臣或女或盗或夷莫之为而为然开治之几弭乱之贤无代无也人自失之天乎何尤

　　吕夷简之用范仲淹甚哉其谲也不报其怨而揜以徳不阻其进而困其知使当怨丛谤力穷计尽而身亦不安我收用贤之名彼当不胜任之咎范公明乎进退先后之几结主知正人心言量而发事协而举勿棘于成否则退而已奚为而受其罔复冀功于外藩乎范公功名之士不能卷而懐之欧公之志文公之辩未烛吕之奸也

　　重臣为间于中虽大知不能成绩是故有孝友张仲然后有文武吉甫有魏相识兵畧然后有充国就屯田范公知人料事两失之矣

　　名节之士进锐于退夫子论史鱼伯玉之等示学者以徳与是故不协其道不可立事不固其交不可立事不得其会不可立事不就其势不可立事

　　朱子之文浩繁难得体要学者惮于翻阅遂若废然近者或于一简之中节取十余言不原发词之旨及其全文之归或右陆氏或附禅谈罔先贤惑今听凡文公所辟而塞之者乃复衍而昌之【如以约礼为理】岂特妄作而已哉

　　志之所生则气随之乘而之善忠义愈力乘而之恶暴慢乃引气之所乏则志沮焉强者即涂日惟百里痿者上山时无跬步故志持之勿败于非义气节之勿费于无谓

　　天地交而万物生人道交而万善成故君子之交名曰友徳相先也小人之交名曰党利相倾也

　　人自为善恶也人斯善恶名之人自召祸福也天斯祸福降之故君子正已而已不怨天不尤人

　　存心必公必诚讲学必平必正不公则矜胜生焉不平则奇恠生焉视圣贤之所为曰常人共知且能必出特异斯足名世人情喜新遂以真有过乎人者相与和之成其伪名由是宏才逺志祇以基弊而已常人无中小人无静

　　喜立功者尚为失于相时求立徳者知退过于洁已程明道从容忠厚有夫子之道焉

　　士之失遇也拂其刚必愤于情沮其义必激为放夫忠义之于人犹夫饮食也愤且激则失其常理之御气公也心之察理正也激则就偏愤则益忿求其行之中鲜矣夫水天下之至平也走下而触于石涛则鍧然固非行潦之所有然岂水之性哉

　　读谷风之诗则离骚其犹薄夫之词与

　　宋伊洛之学上继孔氏卓乎莫之与俪若余子之文艺则下汉唐也逺诸抑有悖理害教者焉黄诗险而失和苏文达而鲜质众皆师之惑之甚也

　　程子之实间于苏之浮朱子之精沮于陆之简干知始坤作成既大且广曰易简者其主本也是故一气自运无为而主张易也众形自植至约而事详简也乃以文禅并诬天地矣

　　朱子谓屈原之词放旷悲愁而已既沮而归乃注之盖以游艺之间泄其愤世之志乎

　　易之词诗之兴显道于象指事以物有假义而无浮言也自屈原之词庄周之书撰事立名而荒诞莫之诘矣天问漶漫旷诡泄其忿心其怨天与文公即理为答非作者之情虽无训可也

　　难曰干如物物而刻之岂易乎答曰冲漠之中万象森具故一象不具则一物有缺矣易言知也

　　夫民者农桑生之孝弟道之生厚而徳正然后以其壮健为兵修武业焉斯无敌于天下强国非是必剥弱国守此可立陈亮拾功利之余迹济其张大之气为主复雠可谓不自量已夫立功者沈博有谋方重而断虽相夷之臣如猛及绰皆然斯少致微济亮其孔融之徒与晋悼公五代周世宗英哲而有道故兵之所向不衂义之所服皆孚然晋之驾郑周之夺唐道促而量不宏皆早世而国遂弱矣

　　士贵立志须有实功以济之否则夺于欲而不坚士贵有徳须见实理以居之否则叅以人而易失故子曰志于道据于徳依于仁

　　道在事故曰志自此注彼也徳在已故曰据由外及内也仁者徳之主故曰依乃造精也艺者道之寓故曰游非専业也各因其轻重而深浅其功非有先后之等也

　　子曰禘自既灌而徃者言所用皆王祭也知其说者之于天下言鲁之不当禘也春秋胡为而乱上替无以制下下陵弥以僣上大夫效之而犯诸侯家臣效之而囚大夫孔子得政正名而已是故易见而最甚者禘也自余文武之政修举废坠尔程子之解当矣

　　有朋自逺方来言朋友讲习斯见道之同也一曲之学非通方之论致逺则难若许行之徒焉

　　陆氏谓论语言无头柄夫先圣之训岂后人月旦之具乎夫子之时周礼之善尚存比党老师耆儒犹传先王今左氏可考焉故人少学知善今姑言颜子方其仰钻瞻忽之时必有注拟乃由博约而入理无形事易泯文载则传文广故学博孔门以求仁为学孝弟为仁之基夫自父推之以尽父之行自兄推之以尽兄之行恩同而义杀义杀而事迁凡此载于典存于俗传于老及师者皆识之礼者理也制也有条之谓理有节之谓制文之规矩可由者是故采其精实去其汗漫发于情以正行酌于行以协情方其博也逺求近取精考熟究其功也烦及其约也循经按辙専力直行其功也省不博文则闻见单寡焉能得礼之中正者为归同一闻斯行诸无子路之所闻则子失之専无冉有之所闻则徳失之懦亲炙先圣有如此者况残编坠简微词赜句因言得意会意尽变者岂易言哉晚宋禅学者指礼乃心之理文公斥之近乃有挈为己论翻非前哲人非生知理无自解为此论者岂其生知乎亦尝由学乎使人皆以无星之秤而权物可得其质与铣掌南雍尝语诸生曰学始之一也中之殊也末之反一也盖始言其志中言其据末言其合夫四方万侯同期入觐然而道涂险易舟车利钝风雨留滞日月久近期至则赤舄之趋无后者岂可安居而神游者哉

　　三年无改于父之道犹存其志而未敢遂也不然是有死其亲之心人君于奔臣尚存其田里三年况子于父乎道者事之当然如居不主奥坐不中席之类也先儒如道非道之别费辞矣故人君谅阴不言然天下万几一日失理则乱矣故冢宰是寄焉

　　易曰干父之蛊意承考也盖事虽更变意乃顺承人君之孝在利生民保社稷而已矣

　　管仲之功天下颂之而二子疑焉盖学于圣人之门者重道而轻功也子路勇者故责其死子贡知者故非其相

　　不得于心勿求于气盖仁义根于心晬盎发于气中未得仁义之充外不必修晬盎之饰是勿求于气也然晬盎岂可弃之日充其仁义以征之可也故告子之言未尽

　　问曰易専为卜而作信乎答曰圣人见天道人事之变阳合阴化其总一机故作卦系辞设处身履运之方无事玩辞有动考占趋吉辟凶身安矣遏恶充善性尽矣若曰専以卜也不其陋与

　　朱子论宋祧主取诸商周夫汤文兴自诸侯契稷始封之君也宗之固当布衣而有天下如宋太祖除乱奠民创业垂统宜正东向之位为百代之祖自宣祖而上悉以亲尽而祧天子崩臣子称天以诔之其祭也奉天以尊之若曰先世积徳而致则大贤之后多湮何乃弃赫赫之功而求冥冥之报若曰子孙不当自择其先则自一世二世以至百世皆不迁可也

　　礼曰祖有功宗有徳则周祖后稷汉祖髙帝可矣

　　祭法曰去祧为坛去坛为墠盖祖金縢之文与夫三坛同墠因祷而为之非宗庙之外豫为之以待它日之祷也周公时三王皆正祀文王不迁之主胡为而去祧耶礼记汉儒传闻旧章缀辑成书固难据也

　　天子得四海之心以奉其亲合诸方之物以共其祀盖功徳穹厚天下共报之主之者天子也礼协诸人情岂一家之私徳哉

　　祭法记虞及三代之禘郊择其祖宗有功烈者祀之文公乃比宋有天下抑何其不稽古也

　　礼运之文分则三节曰上古之质中古之文末世之乱合则一纲曰人心天理不泯圣人因之制礼起颓扶败中和致而天地平物产遂矣从初从朔承佑合莫大祥皆正典也大假幽国僣君胁君乱国同国乱纪同谑疵国皆乱事也

　　仪礼精义而繁文周礼大规而猥事戴记博识而鲜效周礼其成于汉乎周末妨列国之僣者礼也故皆去其籍孟子已不闻其详邹鲁之士搜罗故典叅合旧闻而成精粝真赝兼而存之盖多东迁列国之异政云

　　春秋有一事而是非叅晋士匄伐齐而还是也谷梁之义精胡子非之曰古之将不从中复専制境外盖谓用师制胜云尔故周亚夫坚壁而以梁与吴若夫纵舍之权必也有命乎否则何异于桓温其时列国世卿専而不有其君或慕善而行或怙恶而逞皆遂而已矣

　　问曰近日谈锺律者众斯学其传乎答曰器数名物必也秦汉之诂乎残简遗器彼犹见之郑氏注礼曰如今某谓汉制也亦不可知况三代乎夫文字之义必宗尔雅说文画必考篆楷乃通今篆变隶楷变草潦略趋简无取乎尔况于乐哉今不形于器不发于音徒以辨博相髙何也

　　问曰同子之太极可得闻乎答曰诚请行之答曰温公云自不妄语始问张子之西铭可得闻乎答曰公请行之答曰师子路其言曰愿车马衣轻裘与朋友共敝之而无憾是也问曰游氏谓西铭犹中庸也然乎答曰同夫人无须臾无道道出于天人育乎两间者其分殊同生于乾坤人能修道乃协天也人能尽分斯肖乾坤矣秦穆信谝言而袭邻晋襄冒国丧而徼胜秦则侵人晋乃应敌曲直差有别矣穆公报怨淫兵残民以逞中国之罪人也书録其悔一言之善春秋详着其恶恶在其尊之耶

　　春秋伐国称君者君主兵也称人者众词也微者也大夫称人者恒词也书名者横臣専词也出师之义系乎其事也

　　先王食饮衣服宫室器用备文致华已然无异物焉所以为中制也

　　元郭守敬作厯其法之精古无有也谓许衡知厯理使总其事则夫作乐者非慎独之君子其孰尸之

　　问曰三代而下之无乐何也曰无知本者也乐者三才之和气也君子自慎独积其徳而中和与天地合然后能辨声推以制器今心之亡矣而累黍以铢度律以尺末矣哉

　　隋之在朝者溺于淫放万寳常处恬而心正一闻其声而知其乱也予北人也久谙俗乐弘治末予初入翰林秋夕并内西垣而行闻其南有乐声烦促而哀予愀然动意未旬孝皇崩国事大变至今不靖

　　士翼卷二

　　●钦定四库全书

　　士翼卷三

　　（明）崔铣撰

　　○述言下

　　予闻之凡物盛不如衰凡数多不如少草木枝叶茂而本根虚枝叶雕而本根息数多者实索数少者实赢处其盛者退乎当其多者裒乎

　　生曰含气长曰触类收曰成性藏曰反位已用者贱当事则贵渐消驯息鋭进骤退天施地养不反厥类奈何君子动与化戾兆福兴孽非神攸萃挹满弃余兴兮何废勿当其颠而中其会

　　古云学颜子之所学夫无其钻仰之劳博约何循也无其博约之功卓尔何见也瞻前忽后者未立也无所持故尔如有所立有定力矣如者辞之孙也卓尔者立之状犹言申申夭夭也夫颜子学圣人之难今未尝一日实用力于圣人遽为大言不既欺乎

　　颜子之学克己复礼治怒改过庄周谓之黜聪明堕肢体盖肆为躗言以讥孔子之致知谨礼也使圣王在位必以异言罪之宋刘彦冲诸人祖述为文则颜子乃孔门之达磨矣

　　问曰学何的也答曰中庸之达道五诚之者五事是也夫不知无由适行不行不为真知学问思辨斯尽乎知行惟笃而已矣问道之详恐其岐也适燕南辕行愈疾违愈逖即途惟进之不辍耳问曰此人所共知也答曰天地共戴且履也日月共瞻也谷粟共食也布帛共衣也舍是必也为蚓乎非子所能为也

　　孔门诸子即事为学不辩文义量能以进不躐阶序词孙而气和盖渐圣教而然与子路雄而率冉子怯而细然直言其见不文以欺斯为孔氏之徒耶

　　扬雄之法言知尊夫子矣然无能发夫子之学徒慕其号之髙岂所谓能言距杨墨者亦圣人之徒与

　　子贡问君子视之髙且逺也夫子答之惟能各行其所言尔则君子在我赐将跃以为矣

　　至哉夫子之教也相其明而廓之扶其武而诱之子路欲共车裘于友颜子欲辞善劳于己子路重意气颜子达性分犹有人已之判夫子即其志而广之曰老者安之朋友信之少者懐之人已两忘矣彼宜是而我施之四时行而百物生天果忘言哉

　　言之必行则言不怍中之无欲则为何难

　　程子朱子之说论语犹有过言盖程録之误门人附之朱注之衍程録道之曾点言志朱子许其天理流行夫遇一事必有一则处之当而熟则圣人矣一以贯之也岂有物见目前而可玩哉水之流鸢之飞鱼之跃皆实体也犹吾父之慈子之孝皆天命之性人不率之愧于物矣岂若黄花般若为禅机哉程子许其尧舜气象犹前太虚浮云之喻子路若达便是这气象铣伏读典谟二圣盖忧以终身尧之传舜曰四海困穷天禄永终舜之传禹其辞溢而意益艰夫子曰不与圣人同忧岂眇天下薄事功而恣恣雎睢耶夫有天下而不与不乐有位也乐之则且傲且逸且欲天为民立君君乃以民娱已不与焉惟求懋徳康民夫四海民物之繁岂一人之知周知其利病一人之力曲尽其赡养乎若曰曾点冠童是乐而糠粃世故薄劣朋友毋乃庄列之放诞与

　　圣人无功者谦也性未易尽也尽之乃尽分犹人之食而饱不然则枵腹而瘠且病噫此二圣有天下而不与也

　　巧言言之当也令色色之善也学者之懿徳也圣人恐文胜而质衰也故曰鲜矣仁欲人之反观也犹疾行者必顾恐有所妨而踬也孟子曰君子仁义礼智根于心其生色也晬然见于面盎于背

　　曾子之言确而该子夏之言切而密

　　贤贤易色一章言学不过尽伦而已外此非学也吴氏讥其废学将谓其无呻吟呫哔之功与学记稽程之书也未及其本焉

　　小戴记其诸儒之记其师之言与衍说多而实理寡也仪礼其有司之所掌与节文繁而诚心散也子曰人而不仁如礼何又曰礼云礼云玉帛云乎哉礼斯有会矣李延平谓欲复古礼宜节繁文达礼已哉

　　先王修理以正心后世迷心而修文重冠者为成人也使冠者曰吾非童子矣四行不饬冠之耻也后人谨三加之仪四行莫之省故曰人而不仁如礼何

　　人之行善与恶而已诗之咏美与刺而已古人于诗朝夕讽诵之若琴瑟之御然读其美者慕之善心生读其刺者畏之恶者惩故曰一言以蔽之曰思无邪朱子谓读者以无邪之心求之盖朱子去序故也

　　诗序程子笃信朱子痛斥许鲁斋云书去序恐拟议之失甚于汉儒是从程子也夫道可以知穷事必以实着今存其首序正其衍词可以言诗矣

　　八佾诸章痛僣乱也其诸夫子东周之志与明王不兴天下其孰能宗予是以寓志于春秋夫许田四井之邑叔姬亡国之媵大书不一书盖伤经制废兼并兴王纲弛弱小亡也

　　学莫先乎辨志故大富贵则蔑道义矣心无两用出义入利义之不胜利久矣非坚志焉能持之故曰君子去仁恶乎成名是故定而后能静静而后能几几而后能守守而后能化故造次颠沛无违焉

　　士志于道而耻恶衣恶食耻之不已必求鲜衣珍味故曰人能无以饥渴之害为心害夫四体之病可去也心之病则本先蹶矣心之惑可解也心耻之则根盘矣学者预省棘反可也

　　未有无基而作室者故圣门之道随事躬行积之乆而成徳躐斯道而往疎矣不由跬步而致千里其御风乘云者乎然世岂有斯理哉

　　不格物而曰致知者妄也不履事而曰存心者偷也夫人不食而谓饱即空而见花非实也乃病也

　　谓圣人有隠乎四时行焉百物生焉非隠也谓圣人无隠乎下学上达知我者天非无隠也故行之而着察矣而习斯知圣人矣

　　知我者其天乎戒学者之忽于下学也自下达上自上达下只一理也上下皆学也学与达皆功也

　　问曰夫子事辄若何治卫答曰非末学所能知若曰废辄立郢势决不然彼方据国我往为辅彼辄不有其父奚假于臣若辄用圣言致国蒯聩蒯聩得罪于父国非其国卫之臣子请于天王而立辄名义其庶乎问曰刘氏谓蒯聩之奔南子譛之然乎答曰左氏于卫盖所见之世也且疑其载事之讹刘敞宋人何据而辨其诬盖疑经之书世子曰无罪也春秋不以是为例问曰先儒谓上告天子下告方伯何如答曰文谈也当时天子如羸聩之祖方伯乃吞啖之邻伐郑救卫威之削矣道晋伐虢虞不腊矣齐桓胁以兵车而盛是时有行文王之政者如其事殷可也

　　貌也色也言也天性也逺暴慢近信而逺鄙倍君子之自牧也何以能逺能近以道正之也道以正是三者故可贵也不然焉知其暴慢鄙倍而逺之信而近之夫惟有道故心正而身修先儒以三者为效工夫在言表求之深也

　　贪夫不足以害亷假亷者害亷妄人不足以害信伪信者害信故曰乡原徳之贼也春秋之初诸侯无王而有王桓公尊王而无王故曰五伯假之也三王之罪人也

　　大徳大体也小徳细目也皆自一事言之不踰闲则巨防设而有定体酬酢之际因情与势不泥于一端要之未尝出闲也当时盖有好古而泥者子夏进之与若小徳可以出闲害理之大者门人必不録也今人有行古礼者不合至诋其亲子夏斯言不虚矣圣贤之言学者各省其蔽而服焉

　　知徳者鲜践履之未至也学者以聪知强力为可恃一遭外困挠于心则失其素矣若之何践履精义立本克己也知及之仁守之勇进之也子路勇矣或者知之不足与

　　忠恕譬则形影也犹为二之忠以行乎恕盖恕之当也夫子曰吾道有其纲而无其目犹曰无违也曾子曰夫子之道忠恕而已矣指其实别无玄妙也

　　子曰朝闻道夕死可矣言闻道之难也小徳川流大徳敦化斯可言闻非真积力久奚由致之异学超悟直入虽得之于世道何闗但寛其处死之忧尔

　　子之谏亲有三变几谏一也又敬二也不怨三也下气怡色柔声渐而不骤几谏也如是而不从孝悌以感动之不徒以言也夫乡党州闾之罪在亲劳在已子宁绌已而安亲也孝敬之心随遏随生毋曰一谏而已责毋曰不入而任亲子能如是其忠可观矣

　　下气怡色柔声处人当如是夫子乡党之气象可求矣盖渣滓化而和顺达也

　　天下归仁焉协于克一也黙而成之理具而物该推而行之理达而爱普斯纯阳之会而生物之晬乎

　　克己必复礼示人原具之则也如人君絶宴游逺货色然拱手而不事事可乎必求尽君道可也夫人饮酒克其滥与湎然三献旅酬毋废一焉

　　为己为人其事同也其立心异也古之学者犹知学性顾计效而求名则伪矣伪必败易曰不耕获不菑畬则利有攸徃盖为而获惟穑必然不耕获不菑畬后获也则利有攸徃先难也无较计大小迟速之心惟朴质以修迈是故徳成而罔觉矣

　　游定夫问阴阳不测之谓神程子曰子疑而问乎拣难而问乎尹彦明见子半年方看大学西铭二事有洙泗之遗教焉噫斯道之失久矣

　　季路问事鬼神子曰未能事人焉能事鬼谓修已之敬也夫父兄长上色征而言遡之可逆其志若鬼神必诚贯幽明者诚有一分之亏则幽有寻丈之违矣问死子曰未知生焉知死谓处生之道也自昭明徳是已夫无所猷为所知不过情欲之间汶汶而昼昏昏而夜谓之死可也奚以为问焉

　　视人之过若在其躬忠告也微开其端俾可细绎善道也不可则止恐见疏也皆易之道焉

　　故旧贵达而吾贫贱故旧在上而吾为底吏顾待之厚听彼之施耳若责望重而不酬必交怨故惟尽已之分而已矣

　　用人去短而録长取人即新而弃旧子贡以下皆器也况众人乎祝鮀之佞夫子録其典祀之能夫中人恒过而改乃成名徳若以一眚而掩之不亦刻乎

　　矜功伐善作伪盖愆为此者劳甚矣

　　用当其才中人皆可集事用违其才贤者亦难奏功灵公用三子当也公绰在滕薛违也

　　知也不欲也勇也艺也文之以礼乐正乎道也人能有一长者皆成人也

　　巽一阴伏二阳之下巽斯入也学者思索义理必用巽心入其中长短轻重相与逶迤斯得之书所谓逊志彼性粗暴者反此故气质贵乎矫

　　夫子论人之过优游含蓄微见其意尔彼论春秋之例者类过刻其以学者之心窥之也夫子取孔文子之微长隠其大恶不耻下问又损赐之疾矣

　　或人之讥言甚厉子曰是礼何其和微生之讥言甚暴子曰疾固何其直达巷之美言甚陋子曰执御何其平阳货之嘲言甚傲子曰将仕何其舒后人一戾于时喋喋乎恐已志之不白何其浅

　　夫果之实生者味酸熟者味甘故孟子谓仁在夫熟国之养才未须其成而用之是食生果也涩齿咋舌不免矣

　　君子熟于忠信小人熟于巧诈

　　问曰君子信而后谏刘蕡伤于棘何如答曰是时中官杀君易主如玩婴孺于掌上所谓宫闱将变社稷将倾事不可需矣夫拱手徐趾堂闼之矩不可以捄溺虽被发缨冠可也

　　交道之难乆矣燕朋狎友逺之犹能移人是故与其失于子张之泛毋宁失于子夏之狭可也

　　王贡之仕止判管华之忠背逺弑父与君华歆从之乃以太尉孙幼安何其不知也

　　郭林宗交游当世而无茍就奬鉴羣才而又矜愚见几秉哲终亨时晦其孔氏之徒与

　　臣之谏君当如子之谏父又敬不违虽劳不怨孟子曰反复谏之而不听以一言一事塞责欺矣夫

　　刘向事君可谓反复谏之而不听忠之至也始困于石显终困于王氏其介不易前人优扬雄而劣向吾不知其取舍也

　　邴原华歆皆事魏操管宁不可禄也渊潜俭徳浑乎无迹庶乎遯世无闷者与

　　古之君子求人于有过后之君子责人于无过申生季札是也铣尝着论以示诸生焉申生论曰孟子言有求全之毁予读左氏至申生以谗见诛未尝不垂泣也及见后人责过申生则又低回太息深闵其不幸嗟乎昏如幽王故褒姒得以逐宜臼庸愚如卫灵故南子得以奔蒯聩晋献者奸人之雄也绐虞伐虢一举而就桓公威振列侯不能致其一来岂一姬之知所能欺而使之盖耽于邪嬖废适立孽之谋内决乆矣金玦之佩偏衣之衣二伐之役国人咸知世子之将危姬告优施曰君许我杀太子立奚齐矣申生已践东朝之位国之属望而归心者也重耳夷吾庶公子也莫适主国故二子能亡申生存则晋终非二孽有也故献公必杀之也申生如被恶名以出献公犹欲甘心焉为宋冯之受伐为长万之赂获父恶愈着身死为逆孰若受命自裁之恭且安乎夫反常之祸辞难明也快心之忿情难释也世子之虑审矣其心纯乎仁未可以轻訾也季札论曰更至者事也准权者义也不察其势望以所难居不量其后处以所近安戾愈积而义全损矣季子春秋之哲人也不以爱子伤其性不因寳物违其心闻乐知徳觇国知终如此其哲也曾谓于其宗国而忍付之颠越哉夫立适者常取贤者权常则一夫可由权则众贤斯举以禹之圣不能袭尧舜之让盖顺时宜民之道非已可得而强违焉季子逆见其国俗既狡而王僚暨光又皆喜乱而多才撄国攘位后必有之吾既莫之何也已吾洁已以禁始祸自靖以献于先王虽废先君之命姑全其义盖叔齐之流也后人议曰季子非中庸实祸吴国故春秋书名以贬夫季子聘鲁已三十年而后光乱作圣人之仁不如是之深险也春秋即见事以举义乃豫举其人失中之行而贬之楚椒秦术复将以何为义哉

　　欲人徳我则怨至矣欲人誉我则毁至矣

　　问曰神仙长生之言信乎答曰使天有昼而无夜有春而无冬吾斯信之矣夫物之鲜槁花之开落人之生死即化之消长也故疫岁人鲜不病者得之太虚还之太虚我何容心之有

　　问曰今之谈禅者心术简直径于学子之饰威仪研文义也答曰享室家美服食大居宇党同朋骋雄辩而求空识吾恐为禅之蠧也问曰陈白沙氏何如答曰今有白沙如宋有林逋魏野以见则白沙髙以行则二子真以白沙附于儒者不类矣尝筑阳春台闭闗习静穴壁进餐如是者数年粤又有曹溪矣夫

　　臣优于君则君藉其安鲁友之翼僖卫俞之保成也君髙于臣则臣受其成魏文之兴化周世宗之怯敌也我皇祖文宗平乱定燕英断神略臣下奔奏我皇祖记阅江碑皇陵直述其艰以法于万代荡荡乎天地之无私蔽盛哉三代而下无有也

　　鲁子家懿伯持心坚正义不亡君发谋料事动即中会鲁臣之冠与晋却至闻命就戮据逆胜而无异图槩之书偃之徒不其忠与

　　周之臣从子朝者逆相敬王者忠国乱君弱大臣辅翼当立身捍大艰传者乃有责言何也

　　尧曰篇记尧舜之禅受汤武之伐国其以着世变与子称文王至徳武未尽善乃其微意与

　　申生为晋泰伯不亦善乎比诛而逃无及矣

　　泰伯三让言其让之确也曰以天下让臣子之辞也

　　心一有所系即事失其平

　　谷伤烝湿种之不生太和保合者入于地即达于上矣可以体仁凡种之播必立根于下而乃芽甲故易曰反生可以知学

　　观诸造化静多于动虽阳气毕达万有并作本体固凝也可以知徳矣

　　病未除其里但解其标善医之忧庸医喜之也政不正其本蹔去其末识者之虑常人快之也

　　观诸造化动而无息是故絶涧石壁草藓之生冬冽地拆荠麦之青可以知仁矣

　　行之失事已有迹犹身之疡溃乎瘢结可无慎乎

　　择言而后发则言自简视地而后行则行自慎圣贤见知闻知云者皆谓尽性也夫道一而已矣故其揆同彼以言而征者取诸一端尔

　　服尧舜之服诵尧舜之言行尧舜之行所谓人皆可以为尧舜也若所造之域则系乎资与力云尔

　　孟子言必称尧舜学则愿孔子下而扬雄著述必准经大哉志也后之人安于卑陋言及圣人若神明之不可扳万事皆茍就而已矣

　　实不副名功未及志勉而进之百倍其功可也若有惮难之心必退恧矣有袭成之心必助长矣是故功贵及日效则须时古人有炼丹之喻也

　　实过其名宋有尹和靖元有许鲁斋

　　列圣元气也羣贤犹风霆之助其施吴草庐以四徳拟之既妄矣直以已当之不其僣乎

　　谈评义理曰学道也缀缉遗文曰继统也则举天下而有圣贤夫圣人言述其所履直纸上求之耶故自南宋而来辩太极谈心性布卦画亦学之蠧也

　　孔门首颜子宋儒优明道二子无所著它人识其绪言简而宏确欲希圣者宜知所用心矣

　　刘向之所纂博而杂扬雄之所摹简而晦向以救时雄欲成名厥心公私判矣

　　大学者全体大用之文治与学一以贯之也功始于格物者承小学之后也是故正容谨节闲于六艺幼学之心如泉出山未之污滑自此道之避碍而通于海朱子曰先事于敬补小学之废也近时有讥其赘者妄也

　　大学之为文乃一篇与洪范同制先撮总而后分目要之皆明明徳而已仁者与物同体遗一物涂一民非仁也故新民即明徳古人字简通用新亲其互行与今必曰亲非新也孟子谓于民仁之而弗亲何为混其施也

　　学莫先乎辨志志何辨盖义与利尔心诚注于义凡合于义者必行之疚于义者必去之犹谷种立根于下而后乃芽乃甲师友之讲析古训之指引其诸风雨之润人事之达与

　　不仁之人非礼之事疾之已甚非矣然拒之必严违之必逺毋曰姑寛之如墨点白污之易而难湔也

　　君之于臣不用其道而爵禄溢之是豢之也曾谓君子而可豢乎臣能轻爵而秉义难縻而易退君斯不敢以其所操骄其臣故易曰利贞征凶弗损益之

　　衣服所以表徳故君子衰绖则色哀端服则色庄甲胄则色威服其服而容不称则其徳与行可征诗刺不称其服礼称不贰壹民

　　君子亲人不以色惠人不以口爱人不以姑息礼曰古之君子不必亲相与言也以礼乐相示而已即谓九礼四飨也故示人以敬曾子之修容是已着人之失子游之麻衰是已授人以托郈成子之加璧是已杨慈湖之训过矣真西山取之何谓乎怙其才不以茂徳用其刚不以修礼皆乱之道也

　　礼有复雠之文铣所未详死者果有罪耶有司论之君辟之果非辜耶直枉理寃亦上也庶民安得而私报之人杀我之父兄我亦杀之我杀人之父兄人又杀之是相杀无已也盖东迁之后列国自为政如宋万弑君越诸异邦故有养士结党多方以快志岂盛世之政乎周礼乃设官以调之夫真迂儒之言也

　　汉人约文王之孝立世子之礼夫色忧云云者出于本情夫安可立法使为之圣人人伦之至为法于天下后世薄待天下乃下圣人一等以制礼且内竖言复初则子竟不面其父而问其疾皆背礼者也

　　公孙弘论族郭解而后私报之风少衰故弘亦名汉相与弘有相之末无相之本盖妬贤也汲直非受知于君必死弘手盖陷之以事兼使丧节吕夷简似之

　　许鲁斋尝病文籍之繁曰有圣人出必大芟而治之大哉志乎虽三礼之文亦难尽信也

　　读书先求其大者余文琐意略之可也脱篇误字阙之可也凡医方传之古者疑则不服恐伤人尔

　　易与诗皆全书易以卜筮诗以口咏王栢欲删郑卫诸篇为其淫也然以序求之则各有指夫録桑中可以知卫之乱録溱洧可以知郑之衰彼男女赠答之狎夫子必不録也春秋壊君臣兄弟之伦郑先之壊父子夫妇之伦卫先之卫録緑衣而验于定中郑録叔田而验于东门春秋其纲诗其目耶

　　子曰郑声淫声者雅乐也淫者其调也古乐和平可以消欲释躁淫者过巧也使人好之好之则长欲矣盖用之祭祀燕享工者染于习若闾里男女之诱言未必被之声也夫郑韶对举乃以治天下何为肆然倡彼狎慢者哉后世万寳常闻隋乐淫厉而哀知其将乱亦雅乐与

　　程子谓世有笃志力行而不闻道者盖未能本性与是以知则蔽而行有滞也

　　学者端黙存心则问辩而精思之践履而实验之笃则久久则化茍恃合情之奋激义之气也如火然草焰甫腾而烬矣奚从而有光

　　鸟知择荫而息人可不知择地而处乎

　　奸人之得志也亦知公论所与每择谨愿懿和者荐之同升乃又施尊官出清秩尽罗天下之才见道未固者为所致矣惟其知我是以污我惟其贵我是以祸我故俭徳而夷名者上也名闻而晦迹者次也昔人隠牛侩卒阿里甚乃讼田于嫠深恐其禄之及然使士如此为之上者可以警且愧矣

　　君子之处衰世孙言可也行不贬也晦迹可也志则抗也昔白乐天进之忠退之安有君子之道焉佞佛耽酒大聚声伎寄达于污君子不为也

　　心贵乎虚无私也心贵乎实存性也

　　小忠有大祸之基小亷有大贪之伏

　　虎豹之疑不如螫蜂之遂故处事贵果鹳鹤之亮不如击隼之匿故谋事戒露丘阜之止不如涓泉之逝故学贵不已雷风之迅不如霡霂之润故心贵不躁

　　丘园之隠以虚易实终南之捷用退作进甚哉士之狡也夫人君崇隠贵节乃基此弊况以贪躁取之

　　士不自贵而后君贱之后世开国劳臣多不全身亦其初售之易而君宿轻之耶李绩稍知报主太宗托以孤士如三代当有成汤武丁者礼之矣

　　铣教乡闾之士作二篇授之使毋悖儒道也士叹篇曰胥攻乎律也仕则弗踬士习夫经也仕则格岂经之咎哉胥以律仕士则弃经夫士藉经以自肥尔非服之心而发之用也经犹农之田商之利本也诵习以求仕犹耕之期获本之生息也虽有善宦者上者取名下者冀后利故饰行兴而纯心亡浮文售而实徳隠体势存而情志离虽然农获稼而勤于耕商取息而丰其本士之成宦而笃乎经者几人哉重可叹已儒耻篇曰由宋而来学者何其纷纷乎其于释氏也不几乎阳排而阴取之乎其由求精之早而省烦之亟耶昔夫子之教人仁也慎于处与事而隠其体孟子之言本心也察其死与安而就其重非离物而索之恍惚也夫心之丧者欲之深也理之易晦者习之未安也居之移者存主之岐也是故有安仁利仁强仁之等焉后之言心者异乎是直超径造一蹴而入堂户曰道无待乎外求是释氏之偷也其无遗而弗举用而无具者乎夫今之黄冠者必斥缁流缁流者必屏黄冠曰道不同不相为谋儒者乃袭彼禅悟之绪且哆然多其学也重可耻已

　　易之书一句以尽之曰君子小人迭胜然夬之五阳盛矣其辞危阳若负然姤之一阴微矣其辞惧阴已难制久矣乎正不胜邪然非力之可与则已矣君子正大宅心光明行事岂为包承甘临而惑哉不然何以名君子小人之攻易明小人之谮难防小人之敖可抗小人之甘易惑故鸩毒愚知辟之酒旨知亦好之比及害人一也

　　气聚则雨雪坠而形风霆鼓而声散则寂然心用则威仪中而适言辞应而安止则湛然天其神乎人其天乎问曰国之乏财胡以充之答曰薄征敛省力役革冗滥止工筑断祷祀问曰如是则上将益贫答曰诗云岂弟君子民之父母未有子富且孝忍馁其亲也

　　君子之言寡而实小人之言多而虚君子之行简而厚小人之行详而薄

　　君不出环堵之外而知周天下好问之故也

　　运于帷幄之中而徳加方外亲贤之谓也

　　负石入渊行之难也申屠狄行之君子不蹈也委辩解纷言之能也鲁仲连效之君子不贵也君子捄事于几道人以诚诗云既明且哲以保其身又曰辞之辑矣民之洽矣

　　离之六三不歌则嗟皆谓不能处老也晋人之丝竹赵孟之语偷是也子曰发愤忘食乐以忘忧夫焉有大耋之嗟乎士不闻圣道美材成蠧矣

　　君子不耻恶衣恶食令出于心不信耳目君子不可迁怒迁爱道发于性毋任意向

　　君子居君子之位则小人居小人之位是以贤治不肖也故政必平事必简举措必协民心胡不治小人居君子之位则君子居小人之位是以不肖治贤也故政必陂事必繁举措必失民心胡不乱夫君子小人皆以其彚征彼小人者穴虺蛇于窟室从虎狼于衢术民之害蔓延矣夫

　　预知莽之奸而避之孔休一人而已不畏卓之威而拒之申屠蟠一人而已士之有识者可贵矣夫

　　予君子以位而心膂不寄犹外也置小人于散而意念未忘犹内也故李绛罢而承璀入矣

　　兊之六三来上六也兊之上六引六三也致彼曰来汲下曰引二小人合则君蛊而国危九四以刚得位又居二邪之中故介而别之伐其交离其萃然需乃事贼迟则几失故贵乎疾君无孚剥之厉喜矣

　　文字支离渊潜恍惚需功既失锐进则退夫子善诱有循者矩盖性率为道心着于行博乃可约文精为礼主曰忠信徙义则克己多言败徳杂学溺心嗜欲使行乱谀从使知损勿色厉内荏勿轻誉多毁污行不可浣败事不可完慎患于微止悔于吝祸生于足欲福基于亨困尊人卑我服善容愚穷通天之运行义士之止从吾所好适遇皆可毋谓天无闻兢兢者存毋谓人可欺烨烨者亏盗憎其主民怒其贵勿骄以矜必恭以畏夫子一言之符曰恕

　　尸禄之臣难与存邦善畏之友不能规过

　　问曰谏有五夫子从风者则余皆非耶答曰求济其事不显其迹古人以直谏死者多矣贤者非有所畏而茍免也为杀身无益而章主之暴也世有贪位怙宠者弗可借口盖君不可谏则去否亦卑散者也

　　昊天曰明及尔出王故人有过言天且闻之非天殃之必人害之故王者罪已学者省咎

　　大舜征苗归修文徳夫子讳君恶自幸有过况在学者乎行有不得皆反求诸己而已矣

　　大舜之耕厯田也惟怨慕文王之在羑里曰臣有罪非自抑也乃求尽分也夫凡臣子所能为者皆分也亲之过即已之过君之恶即已之恶吾诚不能动徳不能化则亲焉用子君焉用臣乎

　　春秋亡陈之罪首则公孙宁仪行父次则征舒盖二子致君于弑者也无二子则征舒非怙恶好乱也

　　说苑载子夏之言曰春秋者记君不君臣不臣父不父子不子者也此非一日之事也有渐以至焉铣谓臣而弑君何诛焉致弑者则君父之失道乃上之鉴与郑子家子公之遂恶起于一食先儒疑传之诬夫列国君失其权臣济其奸所谓非一日之事素弁髦其主偶拂其欲乃逞逆心又何疑焉

　　中庸戒惧慎独夫何注拟盖体道也性者道之所从出中庸不指仁义为性而曰喜怒哀乐盖二者旨微而难言四者常发而易见夫仁义之训至宋而明今即田父市人而语之曰女喜女怒性也皆晓然而领四者即仁义之用考孟子之四端则参得之矣戒惧以体验此中使勿有所系而偏大学所谓正心慎独以儆省此和使勿有所逐而流大学所谓修身静立动之本动达静之具交养互发非二事也问曰程子谓未发不可言求何也答曰此恐人执着以助长也夫欲射必注的欲御必主辔若学无所事事则静而溟溟昏昏动而拘拘剪剪况圣人之道明于庶物察于人伦岂一言半语可毕其功与次哉然静中之象缓急俱病纸上之词擿议愈乱其反求之可也

　　喜怒哀乐性之实也中性之徳也犹孟子谓之善也天曰阴与阳地曰刚与柔天施地合而生人喜与乐阳与刚也哀与怒阴与柔也古之修学曰性性之由治曰中舜命契曰直而温寛而栗刚无虐简无敖夫子称颜子曰不迁怒不贰过大学正心中庸修道同乎是也孟子曰仁义乃充其恻隠羞恶而已矣四性中焉则和矣惟圣能之学者矫以正偏强以树矫则愚可明而柔可立后人求详于仁义之诂论日髙美反若疎逺由是治性者益寡

　　不欺君不虐民不乱法臣之三道也治官事则不营私家在公门则不言货利行典法则不阿权党举贤才则不徇爱憎臣之四节也

　　天啬于冬而布于春泽上于天而雨于土故多积弗施名之怨府诗曰中原有菽庶民采之

　　知而用私不若愚而奉公巧而乱常不若拙而守旧

　　半言之寛世解罔罗一役之罢民已受惠君其易为者也危亡之祸胎于不虞肘腋之变生于所忽君其难为者也朝而知改易桀为舜夕而罔念自圣入狂心其易变者也自反而缩履险如夷果见之真舍生取义心其不变者也

　　千钧之弩发于寸机万石之钟县于尺追盖所操者要也夫士之百行国之万务皆出于心可不慎所操乎

　　不欺闇室可以莅朝廷不欺孺子可以临百姓

　　人臣言于朝者无隠情反于家者无愧词斯忠矣否则如正人何

　　鼎待铉举钟以追县鼎不举则雉膏不食钟不县则宏声不播然而言钟鼎之功者铉与追不与焉昔萧何荐韩信房杜用诸臣狄仁杰荐张柬之彼皆绩伟劳巨我则无闻噫其有古大臣之道耶

　　霍光延汉祚者也狄仁杰复唐室者也渊谋定力素履诚节当大变而上下信之屹然天人耶后人易而讪之噫胡不自审与光发显之邪谋阖门请死已自放于閴寂臣节终矣忍而覆之又贵其女学之不讲陨族隳忠惜哉惜哉

　　有意悦人则非仁矣故君子持已也庄发言也恪

　　小人不可与尽言浅夫不可与深谋

　　无外好则逢恶售技之徒逺矣

　　心才放则私意生敬不属则怠行入

　　言才发即思黙物才接便思省非必于黙与省也盖循理则一介弗所易也

　　缕肉而集众蛆勺水而活百鱼人欲専利免夺乎

　　诗人谏君有述古事之美者以伤今楚茨以下是也有述古人之恶者以伤今荡是也虽闗雎鲁诗亦曰刺也盖古有此法以陈谏今三百篇必皆君子之文或称先王之徳或述闾巷之情夫子取其义之可鉴音之可歌者为经云尔

　　板之章曰牖民孔易盖道本易简毋作聪明为邪辟以乱之故孟子曰行所无事则知亦大矣

　　诗之美君万年寿也昭明髙朗令终徳也景福福也室家之安子孙之继康宁也五福备矣

　　不大声以色者不假色以大其声如怒而言疾和而言温也不长夏以革者不变作以为之长如更制度建都邑易诸侯也然事有不得不然者循天之则也何谓天则时之所向义之所顺也

　　诗之美刺述国政民风也政有纯驳风有淳漓冀上之人闻而儆焉益以守善而改其恶故邵子称爱君云其真作者之志乎

　　诗亡者民亡诗也一曰民俗愈下美刺不足鉴二曰王室大壊刑赏无所施也夫有诗则奸人有所畏亡诗则残贼之行横行故春秋纪其故采毫毛之善贬纎介之恶乃人复知所惧是故其世治者其论公于众其世兴者其论公于朝其世衰者其论公于野上下不公其世不可为已故党锢息而汉亡朋党尽而宋乱夫公论弗可一日而废也

　　临事不辟难已事不责成

　　三代之季世祸败由女宠焉知好色之究伐年无定制之恣足欲天下将蒙化陵夷而成俗也故闗雎咏淑女以配君子间关思徳音以括其上盖幽王昏乱法家拂士斥矣所信惟妇言故诗人冀其改徳于贤女尔

　　古无宦官之祸考诗之所刺可知盖故家旧臣世掌国政与自汉而下始于石显极于唐末噫刑余之贱乃废天子执政权世道之大降也夫

　　先王制诸侯之赏罚莫先于土地田野之政故周遣臣工于庙则戒之上欲富其民而让于下故曰骏发尔私国之大庆曰为酒醴献祖妣宁胡考是故义理之本原皆起于稼穑之际后之好奇功祷妄祠者胥乱而已矣

　　鱼藻刺幽王也万物失其性犹鱼相忘于江湖而乃依于蒲藻浅水之中窘蹙甚矣君则饮酒那居其能久乎持心猜忌则谗言易入诗曰岂弟君子毋信谗言

　　营营青蝇止于樊戒其勿入宫室污盘盂也蝇污白为黒犹谗人之蔑善良蝇驱去复来犹小人之贪宠禄

　　文王作人外则使有文曰追琢其章内则使有质曰金玉其相夫文充其质之所能非刓朴而散淳夫子读易叹曰贲非正色质有余者不受饰若非礼之仪不法之词乃若续鳬短而断鹤长者奚文之足云

　　忠直易疎谗佞难退宴安易溺勤俭难居逊志易入逆耳难受故常有千年之乱而鲜有百年之治

　　知进退存亡而不失其正者子房其庶乎然而未纯击秦皇者侠也取峣关者诈也结项伯者巧也封韩信者忍也皆策士之余习也韩亡矣义不仕秦以待天下之清可也

　　诗书礼乐教人以事穷理乃即物而究本末精粗兼修共贯学之者有浅深成才有大小而无虚诞也

　　汉人从师讲授而归或仕或隠推行所习古之道也心存则鉴物之理气和则识仁之象

　　君数问细事于小人则谗言其兴矣盖君子大节不可毁也徃徃捃拾其小故而使君疑之也君问事于小人为其可信也小人岂能忠乎由是以细故取验以小亮取任已乃援党朋诬贤哲窃重招权比君悔而逐之国蛊已甚矣

　　君仁则草木允殖臣有不荣者乎君不仁则宗庙不保臣有独存者乎故臣之蔽其君者适以自亡而已世以仇士良之术为自保者未之深思也已

　　求静者心未定也好辩者中未信也

　　求静不如省事好辩不如黙养

　　君子视乎山之重则定可也察乎水之渊则静可也审乎地之翕则畜可也观乎天之化则变可也

　　学与治审几而已几在事先者成事在几先者倾

　　三才皆主于静天运列宿太一常居地产万物极北最寒人身出百容惟背常止夫以其当明者出之以其在幽者枢之斯发之有源而镇之不倚故阴为道体易曰终万物始万物者莫盛乎艮东北之卦也

　　问曰今之名臣有几答曰李忠文【时勉】之直王忠肃【翱】之乂王庄毅【竑】之刚王端毅【恕】之强问亷答曰刘南安【实】轩司寇【輗】潘司空【礼】其人也司空治薪于易洁身而贿门塞岁省民赀累千暨归归徳有田一夫躬稼以生城无居四时栖田庐盗夜掠之有粟数升一弊裘尔盗惊叹叩头曰使在官皆若公我辈安敢乱夫司空亷不治名又难能也问循吏答曰铣尝称段坚者是也天下岂无若人更博访焉问三杨答曰功过不相揜可也

　　魏相由外戚言事至今人议之宣帝非假外戚以权者况后世之臣结宦寺以进者哉尚论者慎之

　　宋刘元城陈了翁贫久不移大威不震丈夫矣哉

　　未能正君而厘弊不务养民而立法其败可待也

　　洪范九畴皆尧舜之道典谟之文所谓六府三事九徳皋陶之职羲和之厯也禹列之使有叙先养次教次政帅之君考之天验之四时说者贯以五行附会缭绕夫考易之传则图书同出考书之言则洪范是锡后人谓禹得书于洛何无稽与

　　伊尹明汤徳以训太甲周公申文考以告成王曷为不及尧舜一曰逺事难能弗责幼冲二曰安政习民可即兴行三曰祖孙易感家庭闻见之真夫尧舜汤文同道孟子之世道息泽斩矣故复称尧舜焉尔

　　气化一徃而尽方生之气为来一岁之运小消息也天地之终大消息也旧者已消新者渐息比其成而后明故混沌之久不然则陷造化于轮回矣

　　不言常而言变异端皆然虽申韩之法皆防人之欺疑人之叛夫将置秉彝于何地耶

　　圣人非无法也礼教先之也

　　戴记载教之不变屏之逺方夫罢之于农可矣奈何加以治媢嫉者之刑况移之公族乎真躗言也

　　官人之法择贤而久任之考成而超进之久任则能立其政超进则不郁其才择之不精则不肖者将以虐民考之不严则作伪者得以冒赏

　　圣贤论学详矣中庸约之曰君子尊徳性而道问学夫徳性者本也由学问之功以致尊之之实致广大八者皆学问之目乃所以尊徳性焉夫尊徳性譬则射之的也学问譬则修弓矢之利审彀率之巧乃求中的也宋程氏出而圣学传其徒乃曰先静坐以求中夫中庸之教慎独者存性也自忠恕以徃至于九经孰用非性孰功非慎本立道生则操存伊始中状徳之成夫诚意而后正心毕万而后协一有序矣自是溢于陆氏滥于杨简认心之觉为性肆厥诩语畧此阶序轻六经曰注脚斥论语支离黜大学非经谓圣人有不胜诛之罪夫经何为而作也圣人思其身之不存无能淑来世故笔之书犹父祖籍家积以贻子孙后贤躬行有得言之翼圣奈何迷者误用擿寻章句穿凿靡极易主易箕子曰荄滋书改治忽曰始咏春秋争婼舍周礼补司空衍太极易卦图白纷丘殉无益生民豪芒之用由前则曰吾学陆氏之学尊徳性也非此则支离尔由后则曰吾学朱氏之学道问学也非此则空寂尔究其归皆求以炫名实若其异端骋靡之文稗谈野记之纂杂起于四方故今日载籍之繁入充栋宇出汗牛马学者如入武库浅丽易说深淡难知眩目滥聪道真遂蔽夫治七年之病不追致原不养生气虽得三年之艾蒸骨瘢肉奚益乎中庸谓性者天命也率性者道也教以修之上古邈矣尧舜乃可得而稽焉曰人心惟危道心惟微惟精惟一允执厥中斯统与父子有亲君臣有义夫妇有别长幼朋友有序与信斯目与直而温寛而栗刚而无虐简而无敖斯功与是时士有田可生有业可修有友可观嚣嚣焉求尽其分安于终身一旦为臣治人止推其心立政乃出其素昔稷契皋夔皆圣人之徒然各治一职老而不易同志协徳天下安而我不与焉譬之御人口叱目视手调足践共行一车譬之舟子或楫或柁或帆或绠共流一航一人一心也众人亦一心也自是代则降而道永传民则衺而贤不乏商周之际事出创生无古可范太王之授泰伯之孙王季之友文王之臣三臣之生死夷齐之逃周召之任自靖各献咸中天则盖率性之外无他夺也故曰天下同归而殊涂一致而百虑孔氏删定为经至教星垂而士趋下武是以道为天下裂昔者夫子教曾子以孝于是孝经述焉上自天子下至庶人其分愈邈天子徳教刑于四海庶人谨节养其父母其事愈卑并列为孝夫孰人无生孰生无亲孰亲无爱孰爱无本吾惟无遏其生而伤其本则贵贱之徳同各享其所得安其所限一箪之欢九鼎之华则丰约之敬同位可介而仁直遂噫其夫子所谓一以贯之者乎夫孝匪直养而已匪直敕其身而已虽天子必有尊也而事之必有先也而友之必有辅也不敢遗必有所矜也不敢侮自大夫以下敬身以立事推家以理官不义则争非法不行由是推之如尧斯君也如舜斯臣也夫然乃不辱其亲不亏其体噫其夫子所谓一以贯之者乎生而共没而葬久而思祭而严制礼立庙传之子孙则不匮是子身有终孝无穷已也夫一念感神明不曰至徳乎自家达四海不曰要道乎噫真所谓一以贯之者矣

　　后稷封邰周之有国也文王三分有二周之有天下也故稷以配天文以配帝斯礼也定而文王世世尊故周公得遂其严父之心也盖相其功徳非出私意不然不几于诬亲者乎非谓有天下者皆法此为孝后儒欲以开国之祖厌于无闻之先者何其迂而狭与人臣敬以保禄一旦事有不然者出死辱而争之舍爵位而去之首阳之饿荣于千驷之君夫人子岂専以贵事其亲乎今道无传矣学无徒矣夫何适从曰师夫子圣之逝矣世之邈矣焉寻求曰诵论语夫讽其文如聆至言考其行如瞻睟容察其因人之教如亲善诱我能步子之步趋子之趋见子之门墙斯考诸子合于师者从之异于师者置之背于师者挥之毋妄辩毋过言毋躐行毋退却自是而诗以兴礼以达易以变春秋以制如饮江海腹之大小为受焉

　　士翼卷三
