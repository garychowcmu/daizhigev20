宋学渊源记 清 江藩
　　
　　序
　　尝观元代之尊孔子曰先孔子而圣者非孔子无以明后孔子而圣者非孔子无以法至哉言乎不唯有明讲学者所弗能及即宋儒极力推崇连篇累牍亦未有若是之精确者也盖天之生物气具则命立性赋则理存而人秉天地之中以生故为万物之灵有斯世则有斯人有斯人则有斯性自开辟以至今日自羲农以至今世之人此理无一息之闲断此性亦无一人之不具也但天道不能无寒暑昼夜之递嬗人性不能无昏明强弱之不同反其同而变其异作之君作之师所谓修道之教也粤稽尧舜禹汤文武之为君皋陶稷契伊周之为臣其所谓继天立极者亦不过君君臣臣父父子子各全其天性而已周衰孔子生于东鲁出类拔萃继往开来然使当日得行其道亦不过致君为尧舜之君使民为尧舜之民原不能于各全天性之外别有神奇也无如天厌周德其道未能大行于天下不得已订诗书正礼乐序易象修春秋以垂教于万世而大经大法奥义微言具载六经后之人果能于六经身体而力行之以之修身则可悟前圣之心传以之治世则可返唐虞之盛轨内圣外王体用兼尽原非为托之空言已也至于七十二子之徒皆亲炙门墙身通六艺其中惟颜曾独得心传诸子则各具一体其问答之间皆因其品诣而指示之非厚于颜曾而薄于诸子也圣人之言广大精微因人设教使诸子各尊所闻而深造之其要归亦未有不合于一贯之旨者也孔子没杨墨兴孟子辞而辟之廓如也然当时已有好辩之讥暴秦焚书坑儒典籍荡然然斯人斯性未尝灭绝也汉兴尊崇经术诸大儒于灰烬之余或师学渊源专门稽古或殚心竭虑皓首穷经而各守一说不相攻击意至厚也昌黎崛起数百年后推崇圣道力排佛老而于荀扬则曰大纯而小疵亦何尝于儒术之中自相抵牾哉盖道在修己功在安民王道圣功理无二致故大学始言格致诚正以修身终之以齐家治国平天下节次不紊事理相因本心性以为事功即所谓一以贯之者也自宋儒道统之说起谓二程心传直接邹鲁从此心性事功分为二道儒林道学判为两途而汉儒之传经唐儒之卫道均不啻糟粕视之矣殊不思洛闽心学源本六经若非汉唐诸儒授受相传宋儒亦何由而心悟且详言诚正略视治平其何以诋排二氏之学乎南渡后江西陆氏永嘉陈氏或尊德性或讲事功议论与朱子不合门下依草附木者互相攻讦沿至有明姚江王氏本良知以建功业稍征实学而推尊古本大学不遵朱注于是党同伐异者又羣起而攻阳明矣本朝列圣相承本建中立极之学为化民成物之政四子书仍遵朱子十三经特重汉儒名贤辈出或登廊庙黼黻皇猷或守蓬茅躬行实践府县置学官无聚徒私议之士文武归科第无怀才不售之人重熙累洽一道同风直迈三代而媲美唐虞矣今世之人幸值休明之运果能下学上达服古入官言行一以孔圣为依归则将仰高钻坚瞻前忽后矻矻孜孜寸阴是惜又何暇分唐分汉辟陆辟王舍己之田而芸人之田乎甘泉江子郑堂博学多识有志斯文经术湛深渊源有自既编汉学师承记芸台宫保为跋于前继又纂宋学渊源记问序于予予才疎学浅曷能妄测高深详阅其书无分门别户之见无好名争胜之心唯录本朝潜心理学而未经表见于世者其余庙堂诸公以有国史可考不敢僭议也其用心至矣其用力勤矣因忘其谫陋本诸师傅验诸心得为弁数语于简端以答其虚衷下问之意若夫精一执中至诚无息之渊源请还质诸世之善法孔子者时皇清道光二年嘉平月长白达三书于粤东榷署
　　
　　宋学渊源记
　　卷上
　　春秋战国之际杨墨之说起短长之策行薄汤武非周孔圣人之道几乎息矣暴秦燔书弃仁义峻刑法七十子之大义乖矣汉兴儒生婚摭群籍于火烬之余传遗经于既绝之后厥功伟哉东京高密郑君集其大成肄故训究礼乐以故训通圣人之言而正心诚意之学自明矣以礼乐为教化之本而修齐治平之道自成矣爱及赵宋周程张朱所读之书先儒之义疏也读义疏之书始能阐性命之理苟非汉儒传经则圣经贤传久坠于地宋儒何能高谈性命耶后人攻击康成不遗余力岂非数典而忘其祖欤惟朱子则不然其言曰郑康成是好人又曰康成是大儒再则曰康成毕竟是大儒朱子服膺郑君如此而小生竖儒妄肆诋诃果何谓哉然而为宋学者不第攻汉儒而已也抑且同室操戈矣为朱子之学者攻陆子为陆子之学者攻朱子至明姚江之学兴尊陆卑朱天下士翕然从风姚江又着朱子晚年定论一篇为调人之说亦自悔其党同伐异矣窃谓朱子主敬大易敬以直内也陆子主静大学定而后能静也姚江良知孟子良知良能也其末节虽异其本则同要皆圣人之徒也陆子一传为慈湖杨氏其言颇杂禅理于是学者承隙攻之遂集矢于象山讵知朱子之言又何尝不近于禅耶盖析理至微其言必至涉于虚而无涯涘斯乃贤者过之之病中庸之所以为难能也儒生读圣人书期于明道明道在于修身无他身体力行而已岂徒以口舌争哉有明儒生断断辩论朱陆王三家异同甚无谓也我朝圣人首出庶物以文道化成天下斥浮伪勉实行于是朴棫之士彬彬有洙泗之遗风焉藩少长吴门习闻硕德耆彦谈论壮游四方好搜辑遗闻逸事词章家往往笑以为迂近今汉学昌明徧于寰宇有一知半解者无不痛诋宋学然本朝为汉学者始于元和惠氏红豆山房半农人手书楹帖云六经尊服郑百行法程朱不以为非且以为法为汉学者背其师承何哉藩为是记实本师说嗟乎耆英雕谢文献无征甚惧斯道之将坠耻躬行之不逮也惟愿学者求其放心反躬律己庶几可与为善矣至于孰异孰同概置之弗议弗论焉国朝儒林代不乏人如汤文正魏果敏李文贞熊文端张清恪朱文端杨文定孙文定蔡文勤雷副宪陈文恭王文端或登台辅或居卿贰以大儒为名臣其政术之施于朝廷达于伦物者具载史宬无烦记录且恐草茅下士见闻失实贻讥当世也若陆清献公位秩虽卑然乾隆初特邀从祀之典国史自必有传矣藩所录者或处下位或伏田间恐历年久远姓氏就湮故特表而出之黄南雷顾亭林张蒿庵见于汉学师承记兹不复出此记之大凡也附尝于此
　　孙奇逢
　　孙奇逢字启泰号锺元容城人年十七中万历庚子科举人与定兴鹿忠节公善继友以圣贤相期勉居丧尽礼偕兄弟庐慕巡按御史以闻下诏旌表天启时魏阉窃朝柄左光斗魏大中周顺昌被逮三君与善继奇逢友善时善继在榆关赞孙承宗军事奇逢遣弟彦逢上书高阳曰左魏诸君善类之宗直臣之首横被奇冤有心者孰不扼腕昔虑次楩一莽男子耳谢茂秦以布衣为行哭于燕市曰诸君今不为卢生地乃从千载下哀湘而吊贾乎李献吉在狱何仲默致书杨文襄求一援手康德涵至不自爱其名左魏之品可方献吉非次楩所敢望奇逢一介书生无由哭诉尚惭茂秦阁下名位比肩文襄岂至出德涵下乎高阳览书即具疏请朝面陈军事忠贵大惧谓高阳兴晋阳之甲夜绕御床而泣乃驰诏止之然高阳亦不能申救也时三君子诬赃以万计许显纯严刑追比奇逢与善继之父鹿太公正及张果中倡义捐助输者麕至缴纳未竟而三君已毙于诏狱矣乃经纪其丧归葬故里高阳知其贤将荐之于朝奇逢知时不可为自陈愿老公车不敢以他途进崇正丙子容城被围率里人坚守巡抚上其事有旨褒美而已时李自成已陷秦晋贼氛甚迫乃移家之易州五公山中依之者数百家奇逢定条约修武备暇则讲论身心性命之学远近慕德土贼亦相戒勿犯孙先生顺治中巡按御史柳寅东陈蜚交章谕荐朝命敦促固辞弗应诏遂率子弟躬耕于苏门之百泉山筑堂名兼山读易其中四方负笈而来者日众睢州汤斌成进士后始从学谨守师说奇逢门下第一人也其学于忧患中默识心性原本尝曰喜怒哀乐中视听言动必合于礼子臣弟友尽分此终身行不尽者世之学者不务躬行惟腾口说徒坟藩篱于道何补病世之辩朱陆异同者不知反本着理学宗传以周程张邵朱陆薛王罗顾十一子为正宗汉董子以下迄明季诸儒中谨守绳墨者次之横浦慈湖等议论有出入儒佛者又次之其言平实切理门户之见泯然矣康熙十五年卒年九十二孙之洤康熙壬戌进士
　　刁包
　　刁包字蒙吉祁州人明天启中举人再试不第遂谢公交车力志于学尝曰吾日三省吾身心无妄念乎言无妄发乎事无妄为乎居乡党恂恂如也然见义必为勇过孟贲崇正末流贼至祁散家财结聚千余人守且战贼却走时有二珰督兵探卒报贼势张甚珰怒谓卒诳语惑军心欲斩之包厉声曰必欲杀此卒请先杀刁包二珰气索而止贼去流民满野为茅屋处之且给以食有伤痍者予以药存活数百人山东妇女被难者不能归遣健仆六人护之归于其行敦属六人保护八拜而送六人感泣尽归诸其家无一人失所也甲申闻变服斩衰朝夕哭忽有伪官趣之起七发书拒之其人将行戕害会闻败得免初闻百泉讲学向慕其言行后读梁溪高氏遗书大喜曰不读此书虚过一生矣作木主奉之或有过即跪主前自讼居父丧恸哭无已时须发尽白三年不入内不饮酒食肉能尽古丧礼及母殁大哭呕血数升以毁卒将卒时肃衣冠起坐命子濂告先人及高子主前俄曰吾胸中无一事去矣遂逝门弟子私谥为文孝
　　李中孚
　　李中孚盩厔人家在二曲之闲人称为二曲先生父可从字信吾烈士也崇正末应募从军隶监纪孙兆禄军从陕西总督汪乔年讨闯贼乔年战死襄城兆禄与可从等五千余人同日死难中孚年十六而孤母彭氏教之读家贫常借人书遂博览经史考其误谬著书数十卷及长尽弃之为穷理之学以悔过自新为始基静坐观心为入手谓必静坐乃能知过知过乃能自悔悔过乃能改过此颜子不远复之功也已而母殁往襄城求父骨将以合葬不得襄城知县张允中感其孝为可从立祠常州知府骆锺麟师事中孚闻在襄城迎至道南书院主东林讲席继讲于江阴靖江宜兴兴起甚众还襄城以竣祠事初可从从军以落齿一枚与其妻曰贼氛甚炽此行恐不能生还见齿如见我也中孚以落齿与母合葬名曰齿冢昆山顾炎武作襄城纪异诗以褒美之康熙十二年陕西总督鄂善以隐逸荐固辞以疾十七年礼部以真儒荐大吏至其家敦迫之中孚绝粒六日至拔刀自刺大吏骇去得以疾辞遂居土室反扃其户不与人通后圣祖西巡召赴行在辞以老病乃就其家取所著四书反身录赐额曰关中大儒大吏使作表谢词甚拙大吏笑置之晚迁富平率弟子王心敬传其学心敬字尔缉鄠县人少为诸生岁试学使遇之不必礼脱帽而出居平不苟言笑终日默坐有人问学曰反求诸己而已矣心敬学问淹通有康济之志所著丰川集中论选举饷兵马政区田法圃田法井利说井利补说诸篇皆可起而行较之空谈性命置天下苍生于度外而不问者岂可同日语乎朱高安督学关中数造庐请益焉陕西总督额忒伦年羹尧先后上章荐于朝两征不起羹尧以礼招致幕府心敬见其所为骄纵不法避而不见亦不往谢世宗闻而重之乾隆初有蒲城新进士应廷试鄂西林相国问丰川安不丰川心敬之号也进士不知为何许人茫无以对相国笑曰若不知若乡有丰川亦成进士耶
　　李因笃
　　李因笃字天生一字子德富平人明季庠生时天下大乱因笃走塞上访求勇敢士招集亡命歼贼以报国无有应者归而闭户读经史为有用之学与李中孚友善昆山顾炎武至关中主其家甲申乙酉之间与炎武冒锋刃间关至燕中两谒愍帝攒宫康熙己未诏举博学鸿词朝臣交章荐之因笃以母老辞是时秉钧者闻其名必欲致之大吏承风旨县官加意迫促因笃将以死拒其母劝之行始涕泣就道试授翰林院检讨以母老且病上疏辞职归养疏曰窃惟幼学而壮行者人臣之盛节辞荣而乞养者人子之苦心故求贤虽有国之经而教孝实人伦之本伏蒙皇上勅谕内外诸臣保举学行兼优之人比有内阁学士项景襄李天馥大理寺少卿张云翼等旁采虚声先后以臣因笃姓名联尘荐牍获奉谕旨吏部遵行陕西督抚促臣应诏赴京臣母年逾七旬属岁多病又缘避寇坠马左股撞伤昼夜呻吟久成废疾困顿床褥转侧需人臣止一弟因材从幼过继于臣叔曾祖家分奉小宗之祀臣年四十有九儿女并无母子焭焭相依为命躬亲扶侍跬步难离随经具哀辞次第移咨吏部吏部谓咨内三人其中称亲援病恐有推诿一概驳回窃思己病或可伪言亲老岂容假借臣虽极愚不肖讵忍借口所生指为诿卸之端痛思臣母迟莫之年不幸身婴残疾臣若贪承恩诏背母远行必至倚门倚闾夙病增剧况衰龄七十久困扶床辇路三千难通啮指一旦祷北辰而已远回西景以无期万一有人子所不忍言者则毛义之捧檄不逮其亲温峤之绝裾自忘其母风木之悲何及鉼罍之耻奚偿即臣永为名教罪人亏子职而负朝廷非臣愚之所敢出也皇上方敬事两宫聿隆孝治细如草木咸被矜容自能宏锡类之仁推之士庶宁忍孑然母子饮泣向隅夺其乌鸟私情置之仕路盖阁臣去臣最远故以虚誉采臣而不知臣之有老母也臣云翼与臣皆秦人虽所居里闾非远知臣有母老而不知其既病且衰委顿支离至于此极也即部臣推诿之语槩指臣三人而言非谓臣必舍其亲而不知顾也且臣虽謭陋而同时荐臣者悉皆朝廷大臣其于君亲出处之义闻之熟矣如臣猎名违母则其始进已乖不惟渎斁天伦无颜以对皇上而循陔负疚躁进贻讥则于荐臣诸臣亦为有腼面目去岁台司郡邑络绎遗人催臣长行急若风火臣趋朝之限虽迫于戴星而问寝之私倍悬于爱日然呼天莫应号泣就途志绪荒迷如堕云雾低头转瞬辄见臣母在前寝食俱忘肝肠迸裂其不可渎官常而干禄位也明矣况皇上至圣至仁以尧舜之道治天下敦伦厚俗远迈前朝而臣甘违离老亲致伤风化有臣如此安所用之乃臣自抵都以来屡次具呈具疏九重严邃情壅上闻随于三月初一日扶病考试蒙皇上拔之前列奉旨授臣翰林院检讨与臣同官纂修明史闻命悚惶忝窃非分臣衡茅下士受皇上特达之知天恩深重何忍言归但臣于去秋入京奄更十月接数家信云臣母自臣远离膝下哀痛弥侵昼夜思臣流涕无已双目昏眊垂至失明臣仰图报君俯迫谂母欲留不可欲去未能瞻望阙庭进退维谷乃于五月二十一日具呈吏部未蒙代题臣孺切下情惟哀祈君父查见行事例凡在京官员无以次人丁听其终养臣身为独子与例正符伏愿皇上特沛恩慈许臣遄归扶养其母叨沐圣泽以终天年臣母残病余生统山再造臣母子衔环镂骨竭毕生而报国方长策名有日益图力酬知遇务展涓埃矣疏上有旨放归吴江钮琇谓本朝两大文章叶方伯映榴绝命疏与因笃陈情表也后奉母家居晨夕不离左右乡人称其孝焉其学以朱子为宗时二曲提唱良知关中人士皆从之游二曲与因笃交最密晚年移家富平时相过从各尊所闻不为同异之说君子不党其二子之谓乎平生尚气节急人之难亭林在山左被诬陷因笃走三千里至日下泣诉当事而脱其难性忼直面斥人过与毛奇龄论古韵不合奇龄强辩因笃气愤填膺不能答遂拔剑斫之奇龄骇走当时相传为快事或曰因笃性刚非君子也予曰无欲则刚人之所难故圣人有未见之叹子之言过矣因笃诗文出唐入宋乃一代作者有寿祺堂集乃于世
　　孙若羣
　　孙若羣淄川人学瞻品端言动有则乡里称为小圣人早岁成进士谒选京师任少司寇克溥延之课子坐不易床食不兼豆虽盛暑亦衣冠危坐如见大宾司寇知其二子应童子试时山左学使与司寇交善将为之地而不知二子名屡欲问之惮其严终不敢发若羣寡言语然有问难者则指画谈议滔滔不绝评骘人文务惬其隐穷通寿夭皆能以文决之康熙癸丑出为交城知县遣其子归淄就昏去后见其近作制艺叹曰吾子其不反矣归家数日竟无故自缢死治交多异政秩满迁四川某州知州卒于官
　　张沐
　　张沐字仲诚土蔡人顺治十五年进士除直隶内黄县敦教化重农事注六谕敷言反复譬喻虽妇孺闻之亦憬然改过也朔望集诸生讲学明伦堂勉以圣贤之道在官五年坐事免复以荐起知四川资县治资如内黄一载告归从百泉游初汤文正道出内黄与语大悦寄书百泉种其任道甚勇求道甚切及入京文正与人书又云仲诚脚踏实地学以主敬为功治易有心得当代真儒也后主游梁书院晚辟白龟圃以教学者时人咸称为上蔡夫子云
　　窦克勤
　　宝克勤字敏修柘城人少勤学读书恒至夜半比长治五经闻耿介石传百泉之学从之游居嵩阳六年遂契心宗介石名介登封人顺治八年进士官至少詹事百泉之高弟子也百泉应京兆试获隽谒汤文正公日夜请业文正谓师道不立由教官之失职劝克勤就教职选泌阳教谕泌阳地小而僻人鲜知学克勤立五社学置之师各设规过劝善簿月朔稽善过而劝惩之又立童子社学授以孝经小学次及四书五经暇则读书虽饘粥不继宴如也康熙十七年成进士选庶吉士丁母忧归于柘城东门外建朱阳害院倡导正学服除入京授检讨一日圣祖命诸翰林院作楷书克勤书学宗孔孟治法尧舜而其要在慎独十四字以进圣祖览而器之寻以父老乞归着有孝经阐义事亲庸言切于内行卒年六十四
　　刘原渌
　　刘原渌字昆石安邱人明末盗贼蜂起原渌与仲兄某率乡人垒土为堡以御贼贼至守堡者多被创死仲兄出鬬身中九矢力战原渌从之发数十矢矢尽仲兄麾之去原渌大呼曰离兄一步非死所乃举刀斩二渠帅获马六匹贼遁去乱定以力耕致富既而推膏腴与仲兄以其余为长兄立后兼赡亡姊家于是谢人事阅道书求长生久视之术寝食俱废得咯血疾遂弃去后读宋儒书乃笃信朱子之学集朱子书作续近思录尝曰学者居敬穷理二者皆法文王而已矣小心翼翼昭事上帝居敬之功也不识不知顺帝之则穷理之功也每五更起谒祠后与弟子讲论常至夜分仲兄疾吁天祈以身代兄死三日内水浆不入口又为乡人置义仓歉岁煮粥以食饥人尝曰人与我一天而已何畛域之有焉卒年八十二
　　姜国霖
　　姜国霖字云一潍县人生有至性父客燕中成病国霖往省跣走千里至则父已殁无钱市棺以衣裹尸负之行乞食归里泣告族党曰父死不能敛又不能葬欲以身殉又有老母在长者何以教我人怜其孝为捐金以葬母善怒一日怒甚国霖作小儿嬉戏状长跪膝前持母手披其面母大笑自是不复怒时年五十矣师事昌乐周士宏尝与云一至莒乐其山川遂移家昌乐死而葬焉国霖筑室墓侧安贫守素不求于人值歉岁三旬九食莒人恐其饥死闻于官而周之粟亦弗却也昌乐阎循观问国霖喜读何书曰论语终身味之不尽予年四十始能不以贫富撄其心五十始能不以死生动其心其自述如此循观字怀庭年十八举于乡初喜读西方书后览朱子大全集乃专治洛闽之学少孤及长春秋家祭哀慕泣下乾隆三十四年成进士授考功司主事持大体不阿附上官衙中会食必四五簋循观独怀饼食之同僚哂其俭曰性能粗粝非矫强也一同年友为外官遗之金不受曰忝居此职不敢受且不可以贫累君也未几引疾归卒于家循观之友有韩梦周者字公复潍县人乾隆二十二年进士其学以存养省察致知三者为入德之资躬行士也后为莱安县有政声长洲彭进士绍升称其治莱如元鲁山
　　孙景烈
　　孙景烈字口口号酉峯武功人早岁举于乡为商州教官勤于课士不受诸生一钱雍正年间巡抚蒲坂崔公以贤良方正荐授六品衔乾隆庚午陈文恭公抚陕奉旨举经明行修之儒将以景烈名入告先是二年己未成进士明年授检讨以言事忤旨放归景烈深自韬晦乃以赋性拘墟学术肤浅固辞主讲关中书院兰山书院教生徒以克己复礼居平虽盛暑必肃衣冠韩城王文端公为入室弟子尝语人曰先生冬不炉夏不扇如邵康节学行如薛文清又曰先生归籍三十年虽不废讲学独绝声气之交为关中学者宗有自来矣
　　记者曰自孙奇逢以下诸君皆北方之学者也北人质直好义身体力行南人习尚浮夸好腾口说其蔽流于释老甚至援儒入佛较之陆王之说变本加厉矣北学以百泉二曲为宗其议论不主一家期于自得无一语堕入禅窟即二曲虽提倡良知然不专于心学所以不为禅言不为禅行也刁王诸子亦皆敬守洛闽之教者岂非笃信志道之士哉
　　卷下
　　刘汋
　　刘汋字伯绳山阴县人忠介公宗周之子也忠介家居讲学弟子中有未达者问于汋答问如流无滞义共相敬服及忠介闻国变绝食死唐鲁二王皆遣使致祭荫以官辞曰敢因父死以为利既葬杜门不出绝人事副使王尔禄故忠介门生以白镪三百两请刊忠介遗书不受语来伻曰幸为我辞出处殊途毋苦相强忠介欲着礼经考次一书属汋撰成处小楼中日夕编纂以夏小正为首篇而附月令帝王所以治历明时也次丹书而附王制正己以正朝廷百官万民也于是原礼之所由起而次礼运焉推礼之行于事而次礼器焉验乐之所以成而次乐记焉然后述孔子之言次哀公问次燕居闲居坊记表记设为祀典次以祭法祭义祭统大传施于丧葬次以丧大记丧服小记杂记申以曾子问檀弓奔丧问丧终之以间传三年问丧服四制而丧礼无遗矣君子常服深衣雅歌投壶不可不讲也则次以深衣投壶男女冠笄婚姻所有事则次以冠义昏义而乡饮酒义射义燕义聘义合三十篇谓之礼经别分曲礼少仪内则玉藻文王世子学记七篇谓之曲礼垂老未卒业其子茂林始克成之著书之暇谈论惟史孝咸恽仲升数人而已或劝之举讲会不应戒其子曰若等当常记忆大父遗言守人谱以终身足矣人谱忠介所著书也病时所卧榻乃假之祁氏者强起易之曰岂可终于假人之榻耶门弟子私谥曰贞孝先生恽仲升号逊庵寿平之父黄宗羲以仲升为蕺山门下第一人其事迹莫详或曰鲁王监国时授职为监司兵败后薙发于灵隐寺久之携子归毘陵反初服云
　　韩孔当
　　韩孔当字仁父沈求如之弟子其学以名教经世严于儒佛之辨家贫未尝向人称贷每言立身须自节用始出陆梭山居家制用一编示学徒与人讲学反复开导人有过于讲学时以危言动之而不明言其过闻者内愧沾汗也疾亟谓弟子曰吾于文成宗旨觉有新得然检点于心终无受用小子识之味其言则知其学不尊文成而尊朱子矣
　　邵曾可
　　邵曾可字子唯与韩孔当同时皆余姚人也为人以孝弟为本少爱书画一日读孟子伯夷圣之清者也句忽有悟悉弃去壹志于学时初立姚江书院里人多笑之曾可曰不如是虚度此生遂往听讲主讲者为史孝咸曾可师事之其初以主敬为宗自见孝咸之后专守良知尝曰于今乃知知之不可以已日月有明容光必照不尔日用跬步鲜不贸贸者矣孝咸病晨走十余里叩床下省疾不食而反如是月余亦病同侪共推为笃省之士焉
　　张履祥
　　张履祥字考父桐乡人明季诸生幼孤贫不能就外塾其母授以四子书及长从刘忠介公游尝书所得呈质忠介可之明亡教授里中着经正录自叙云天之恒道民实秉之存亡显晦而治乱以分由古道今百世无忒也故纲常者经世之本父子君臣之道得而国治犹恒星不愆而五气顺布四时序行也邪慝生于心则祸乱中于世殆非朝夕之故矣极阴生阳无往不复有开必先非学不为功窃取反经之义辑旧闻举其要以端其本云云居乡躬耕习于农事着补农书以为学者舍稼穑别无治生之道能稼穑则无求于人而廉耻立知稼穑之艰难则不敢妄取于人而礼让兴廉耻立礼让兴而世道可以复古矣又着有杨园备忘录其学以鹿洞为宗盖蕺山见姚江末学流于禅言禅行作人谱以正其失履祥传其学故所著之书切于日用是时主讲者多不务己徒骋口辩深疾其所为不敢抗颜为师来学者一以友道处之履祥颇能诗秀水朱彝尊称其诗无头巾气云
　　朱用纯
　　朱用纯字致一昆山人父集璜贡生大兵下江南城破不屈死用纯痛其亲之死取王裒攀柏事自号柏庐其学以主敬为程长洲徐枋屡以书问学答曰窃观吾兄酬应人伦微喜谐谑虽无损大节要非君子所宜为何者书云德盛不狎侮身狎侮其职不修心狎侮其体不立孔子曰修己以敬己非外人物而为孤孑之己修亦非外人物而为偏寂之修故一修己而人安百姓安矣若视他人一分可忽便是自己一分学力未到盖圣贤实见人之与我此心同此理同吾无可骄于彼彼无可为吾所忽者夫妇之愚不肖可以与知能及其至也虽圣人亦有所不知不能夫又何可忽乎哉夫又何可忽乎哉狎侮之心毕竟起于忽人忽人之心毕竟起于不自修未见自修之至而犹恐忽人者也此温恭克让所以为尧之德允恭温塞所以为舜之德也枋又言先须发悟而后可以言学用纯曰圣贤之道不离乎事事物物即事事物物而道在即事事物物而学在苟欲先得乎道而后言学则离事与物而二之亦析学与道而二之矣朱子曰人须是博学审问慎思明辨笃行然后可到易简地位若先以易简存心便入异端惟即事物而达简易之理故应天下之事接天下之物不觉其烦难若舍事物而求简易则虽应一事接一物便觉烦难不胜分错圣贤之学无过一敬敬犹长堤巨防滴水不漏敬之至也一敬而天下之理得天下之能事毕变通鼓舞尽利尽神希圣希天之举俱在于是用纯居平晨起谒家祠诵孝经置义田赡宗族友爱诸弟白首无间康熙十八年诏举博学鸿儒有将以用纯荐者力却之有司举乡饮大宾亦弗应其教生徒先授以近思录次以四子书每岁孟春率生徒行释奠先师礼将事后讲书一章以诚意启沃人心又恐学者空言无实作辍讲语反躬自责言多深切乡里重其学行世传家训乃用纯之文世人不知误为文公所作卒年七十二卒之前三日设先人位拜于中堂起顾弟子曰学问在性命事业在忠孝勉之着有愧讷集大学中庸讲义行于世无子以弟之子导诚嗣徐枋字昭法明史有传
　　沈昀
　　沈昀初名兰先更名昀字朗思仁和人前明诸生刘忠介之弟子也明亡教授里中尝绝粮采阶前马蓝草为食客有馈米者不受客固请昀固辞推让良久昀饥且惫遂仆于地客乃骇走既而苏徐起笑曰其意可感然适以困老人耳忠介卒后传其学者互相争辩曰道在躬行徒以口舌争非先所望于吾曹也以丧礼久废辑士丧礼说授弟子陆寅疾亟人问曰此时何似曰知诚敬而已没后贫无以殓友人应撝谦经纪其丧为之涕泣不食或问之曰吾不敢轻受赙以辱先生撝谦之徒姚敬恒趋而前曰如敬恒者可以敛沈先生乎曰子之笃行乃沈先生所许也可矣敬恒乃敛而葬焉
　　谢文游
　　谢文游字秋水南丰人明季诸生时天下大乱慨然有出世志入广昌香山为浮屠氏之学好大慧和尚害学佛益力后得余姚龙溪书读之大悔前此之非遂偕友生讲于新城之神童峰有王圣瑞者力攻阳明与之辩论累日不能胜退而为之心动又读罗整庵困知记遂专力程朱辟程山学舍颜其堂曰尊洛着大学中庸切己录以为为学之要畏天命一言尽之矣圣人一生战兢惕厉曰顾諟天之明命曰上帝临汝无贰尔心曰昊天曰明及尔出王昊天曰旦及尔游衍无非畏天命之心法学者注目而视惟此倾耳而听惟此稍有一念之私急须痛悔刻责速自洗涤无犯帝天之怒工夫既久人欲净尽上下同流乐天境地可得而臻也时宁都易堂九子星子髻山七子以文章气节名髻山宋之盛过访文游见其学行醇粹遂约易堂魏禧彭任会讲程山咸推文游笃恭行识道本康熙二十年得疾自为墓志卒
　　应撝谦
　　应撝谦字嗣寅仁和人早岁能文章尚气节与虞畯民张伏生蒋与恒诸子结社讲学因东林之后几复二社以诗文制艺号召南北知名之土非顾高二君之志也于是绝声气之交独究性命之旨故名其社为獧社康熙十八年以博学鸿需征称疾不行大吏促之舆床诣有司验疾乃得免海宁知县许某请主书院两造其庐不见既而曰是非君子之道也乃棹小舟往谒令大喜曰先生其许我耶逡巡对曰令君学道但从事于爱人足矣彼腾口说者客气耳令默然既出即行弟子曰令君必来去何急也笑曰令君好事必有所赠拒之则益其愠受之则非心所安也遂解维疾去同里姜图南为巡鹾御史归赠撝谦金弗受一日遇诸涂方盛暑撝谦衣木棉衫图南归遗以葛二端且曰此非盗跖物也撝谦却之曰吾昨偶中寒絺衣故在箧也其治经以实践为主坐卧小楼中一几一榻书籍之外别无长物终日端坐无疾言遽色远近从学者甚众里中一恶少年使酒好鬬忽求听讲许之听讲三日甚拘苦遂去使酒如故一日持刀欲杀人势汹汹莫能沮忽见撝谦来遽失色刀堕于地撝谦以好语抚之曰一朝之忿何至于此少年俯首谢过去自后与人争傍观者不能劝解绐之曰应先生来矣即遁走所著书甚多以朱子为宗阳明之说亦不致辩也
　　吴慎
　　吴慎字徽仲歙县诸生笃行好学尤致力于宋五子书以诚敬为宗故自号敬庵游梁溪时主东林书院者为高世泰字汇旃忠宪公之从子也恪守家法春秋释奠毕升堂即席以次开讲威仪肃然莫不敛容钦听慎与施璜无锡张夏同受业焉后归歙会讲紫阳还古两书院四方来学者甚众老于家着有周易粹言大学中庸章句翼行于世
　　施璜
　　施璜字虹玉休宁人初为举业诣府应试入紫阳书院听讲瞿然曰学者当如是矣遂弃举业发愤志于道自梁溪归紫阳还古两处会讲首推璜璜先期斋戒至开讲日肃衣冠升座以诚感人教学者以九容养外九思养内以造于自得学者翕然宗之在东林时将归与世泰约某年某月日来赴讲会及期世泰设榻以待或曰千里之期能必信乎曰施生笃行君子也必如约如失信不至吾不复相天下士矣言未终而璜挈其子至矣着有思诚录小学近思录发明等书
　　张夏
　　张夏字秋绍隐于菰川孝友力行初受业于马文肃之门后入东林书院其学先经后史博览强记而归本修齐高世泰殁后主东林讲席汤文正为江苏巡抚至书院与夏讲学韪其说邀至苏州学宫讲孝经小学退而着孝经解义小学瀹注又考先儒书着洛闽源流录卒年八十余
　　彭珑
　　彭珑字云客号一庵苏州卫籍早岁补庠生有文名顺治初结慎交社始则宋实颖弟兄三人及尤侗汪琬吴敬生七人而已后远近闻风入社者不可胜纪年近四十贡入成均廷试以知县用不就顺治十四年顺天乡试举人十六年成进士选惠州长宁县县城在山中仅五里前假令贪而酷民甚苦珑至去苛政与民休息自书楹柱云厥田下下惟愿减赋轻徭汔五都之小息自我居居庶几饮冰茹蘗偕百姓以长宁数月后讼简民安讼庭稀鞭扑声以廉直忤知府又与前假令有隙乃合谋诬陷遂罢官归初珑好佛又喜道家言至六十余得梁溪高顾二家书读之始潜心儒术一以主敬律身尝谓其子定求曰吾姑泛滥涉猎好语浑同所谓骑墙耳宁有当乎学至求神达化而终归于一矩故知居敬穷理之功不可须臾懈也尚何敢旷逸之耽驰骛之役乎于是悉屏平生所玩物署所居曰志矩斋端坐其中陈四子书五经及宋儒诸书寻绎点注夜以继日自称信好老人集诸生课八股文引而进之于道弟子著录者百有余人或曰公何自苦曰吾不忍使后生之无闻也汤文正知珑学尝称之圣祖前文正卒珑为之出涕曰不复见正人矣吴民立文正祠岁时伏腊必至其祠瞻拜尽礼卒年七十又七弟子私谥曰仁简先生子定求字勤止康熙十二年举人十五年会试廷对皆第一官至国子监司业定求孙启丰字翰文雍正四年举人明年会试殿试亦皆第一官至吏部右侍郎彭氏在明时仕不过七品自珑以后一门鼎贵为三吴望族珑治家整肃至今子弟恪守庭训不踰规矩有万石之遗风江南世禄之家鲜克由礼当以彭氏为矜式焉
　　高愈
　　高愈字紫芝无钖人忠宪公之兄孙也十岁读忠宪遗书即有向学之志后补弟子员不事帖括曰诵经史谨言行严取舍尝曰士求自立须自不忘沟壑始事亲孝父晋侯嗜酒每食必具酒肉出就人饮必遣童往候己立道左俟父出趋而扶掖归先后居父母丧不内寝不饮酒食肉有两兄皆殁抚其子女为之昏嫁家有田数十顷性好施予所入钱谷随手辄尽晚年坐是大困尝啜粥七日尚挈子登城远眺可谓贫而乐矣张清恪抚吴日檄有司延主东林讲席以疡疾辞有司馈以椵皮不受平居和易近人以巽语道子弟不加诃斤终日静坐不欠伸当暑不裸跣与人食不越簋下箸里人有忿争者至愈前辄惭愧而去时县中讲学者好以道学相攻击独于愈皆曰君子人也着有周礼朱子小学注乾隆中督学尹会一以小学注颁行于学官使诸生习之
　　顾培
　　顾培字畇滋无锡人少多病其母忧之命弃举子业事胎息导引之术行之有效后从宜兴汤之锜问学幡然改曰道在人伦庶物而已甚矣哉吾向者之自私也之锜歾有弟子金敞传其学培筑共学山居以延敞晨夕讲贯守高忠宪静坐之说于默识未发之中悟性善之旨四方来学者甚众春秋大会于山居复行忠宪七规有请益者教以默识大原实体伦物七日后释奠先师习礼歌诗岁以为常张清恪公诣东林讲学疑静坐非入德之方培畅忠宪之旨往复千言清恪不能难也
　　钱民
　　钱民字子仁嘉定人早孤年十三弃书学贾性拘谨言动以礼数为乡里所侮慨然曰世多妄人求其不妄者惟圣人乎闻青浦有孔子衣冠墓斋戒往祭愿为圣人之徒其夕梦一伟丈夫告之曰道之不明由后儒之说乱之也子欲为学屏去汉以后书其可矣既归始取四子书读之题所居曰存养反观克己曰有启发陆清献公知嘉定从之讲学又五年清献在籍往平湖见之清献与之语多不合怪问其所由曰公从朱子入民从孔子入耳尝与友人书曰先圣之学贵乎本末兼尽始终有序大学所谓知本者作圣之基也诚正者作圣之功也中庸所谓尊德性先也本也道问学后也末也即物穷理其病在于无本六经注我其误在于无末论语曰君子务本本立而道生朱子以为学者不可厌末求本教人但学其末是所谓其本乱矣本乱而求末之治岂可得乎此未合乎大学也孟子曰尧舜之治不偏物中庸曰虽圣人亦有所不知焉朱子教初学者即责以知尽而后意可诚又云格物者穷事事物物之理致知者知事事物物之理如此则意之惑乱滋甚又安可得而诚乎且尧舜之知不能徧物况初学乎此未合乎孟子也又言今之学者不知追求孔孟之实而纷纷焉争朱陆之异同是谓舍己田而芸人之田终亦必亡而已矣培之说以经注经颇得经旨即物穷理其病在于无本六经注我其误在于无末二语可谓破的之论辩朱陆之异同者何尝见及此哉
　　劳史
　　劳史字麟书余姚人世为农少就塾读书长而力耕以养父母夜则披卷庄诵读朱子大学中庸序慨然以道自任又读近思录数过起立设香案稽首曰吾师在是矣史以为天之命我者若君之诏臣父之诏子一废职即膺严谴一坠家业即穷无所归可不慎哉引接后学委曲尽诚佣工下隶皆引之向道曰尽汝分所当为务实作去终身不懈即是贤人勿自弃也闻者莫不憬然其德化于乡里商贾不鬻伪物有争鬬者多携酒登堂求辨曲直史巽语解纷无不帖服即刍儿牧竖亦服其教不事戏弄一乡之中有洙泗之风焉弟子桑调元自钱塘来谒论学数日临行送之曰我寿不过三年恐不复相见矣后三年九月语弟子汪鉴曰今月某日吾其逝乎遂徧诣亲友家饭与老者言所以教与少者言所以学令家人治木饬丧事死之前一夕趣具汤沐至期而殁着有余山遗书调元所刻也鉴余姚人父死于云南鉴护丧归至汉川遇大风舟且覆抱棺大哭誓以身殉忽风回得泊沙渚众呼为孝子为人尚气节史戒之曰英气客气也其以问学融化之史之殁也鉴实左右焉
　　朱泽澐
　　朱湘陶名泽澐宝应人早年力学得程氏分年日程即次读之阅数年而略徧更涉猎天文舆地诸书穷竟原委久之始志于道读朱子语录有得尝言世之名朱学者其居敬也徒矜持于言貌而所为不覩不闻者离矣其穷理也徒泛滥于名物而所为无方无体者昧矣于是有舍德性而言问学以为朱学固如是者不知从来道问学莫如朱子尊德性亦莫如朱子观朱子中和之说其于中庸之旨深乎故知居敬穷理只是一事穷即穷其所存之心存即存其所穷之理初非有二也雍正六年诏公卿各举所知泽澐同邑之刘师恕为直隶总督知泽澐之学行欲荐于朝作书与其弟使先为道意弗应晚年得脾疾然犹五更起观书至夜分不倦疾甚吟康节诗曰任经生死心无异虽隔江湖路不迷命家人治后事别亲友卒
　　向璇
　　向璇字荆山山阴人少攻八股文年二十余居母丧始阅性理书一日读孟子人之所以异于禽兽者几希瞿然曰吾其遂为禽兽乎切己改过心不宁者数月时有王行九者文成之裔也开讲良知之学璇往请业聆其言心有所得以书问难往复者再遂致力于王氏之学为辅仁会赴会十有余人每月朔一举威仪进止咸中规矩里人目以为痴璇作痴人传其文以游戏出之非居敬之道兹不录璇为王学有年后读程朱书心窃疑之偶于书肆中得高忠宪公年谱读之遂尽弃其学而学焉谨守雒闽诸书与其徒辩析异同着志学录明其学一本程朱不杂以异说尝言事事反躬刻刻畏天一刻不畏天便是罪过一事不反躬便涉怨尤故其平日虽小过亦自责甚严日之所为夜必告天其弟子有黄艮辅程登泰艮辅字序言亦始宗王学后归程朱能文章登泰宇鲁望侍父病劳瘁得咯血疾人称为孝子疾剧尚读书不辍人止之曰死命也以学死不愈于徒死乎二人皆山阴人也
　　黄商衡
　　黄商衡字景淑改名商衡长洲人黄孝子农之遗孤也节母金氏课商衡夜读常至鸡鸣时流涕述先人志行以勖之家贫或劝之使商衡学贾曰命当贫改业能富耶吾不忍堕先人志也商衡承母志益刻苦于学夜寝刻香系铁锤下承铜盘香尽锤堕击盘铿然作声即惊觉起读所为文词深理奥因此久困童子试陈恪勤公知苏州府试阅其文曰深入显出非熟读宋五子书者不能作此文拔置第一院试不获隽年四十余始补弟子员遂无意功名日读先儒性理书尤好蕺山太极图说推衍其义贯以论语大学中庸及横渠朱子之绪辑为一书题曰困学录自命为又次学人先是孝子卒于康熙二十一年雍正元年诏访穷檐苦节节母年十七而寡殁于雍正二年五十余年矣例合请旌时沈公德潜为诸生与其友数人请于大吏具以闻得邀旌典至乾隆六年其父复以孝子旌谋建孝节坊择日奉主入忠孝祠遽得疾强足拜送寻卒
　　任德成
　　任德成字象元吴江府学生笃于儒行奉朱子白鹿洞规因集自汉及明先正格言与洞规相发明者合为一书名洞规大义以明先后一揆之旨居乡勤施济置社仓创乡塾浚万顷江达之太湖里中无水患有司以闻赐八品服年饥煮粥食饿者乡人德之一夕步于庭有偷儿方踰垣下见德成惊欲窜走徐语之曰子毋恐得无患馁乎吾与子米手量一斛给之曰此危道也慎勿更为其人叩头负米去乃徧告其党相戒勿窃任氏其言颇闻于人于是同里津津传达焉而德成未尝语人也雍正初诏举贤良方正鄂文端公为布政使欲荐德成固辞乃已乾隆三十七年年八十九十月得疾诫其子曰勤读书勉为善守此两言可矣遂吟康节诗云俯仰天地间浩然无所愧吟罢而逝后诏采天下遗书其家以所著书上之四库馆
　　邓元昌
　　邓元昌字慕濂赣人也少为诸生有文名后得宋五子书读之曰今而后始知为人之道矣出入禽门而不知省哀哉遂弃举子业致力于学雩都宋昌图以通家子往谒与之讲论大喜曰吾小友也馆昌图于家晨夕论学为日程言动必记之互相考核有兄瞽而顽大小事必告而行后无性暴而刻每怒元昌长跽请罪必释乃已后母弟及弟妇元昌待之甚厚弟死有子妇泣请于元昌曰感伯之德誓不他适愿苦守抚孤儿元昌亦泣拜之自是不入内处携其子寝于中堂课其子与弟之子后皆成立元昌有田在城南秋成视获见贫人子拾秉穗者招之曰来女无然我教女读能背诵者我与女谷羣儿争趋之始教以识字既使诵章句又以俚语譬晓之羣儿踊跃受教卒获时羣儿号曰先生将归矣奈何至有泣者嗣后视获羣儿来学以为常城南人无少长皆曰我邓先生见有衣冠问元昌者则曰我先生客也不敢慢市井人见元昌来必起立俟其去始就坐其至诚感人也如此
　　记者曰刘汋以下皆南方之学者也夫道学始于濂溪而盛于洛闽自龟山辟书院以讲学于是白鹿鹅湖相继而起逮及明时讲席徧天下而东南尤甚至本朝其风衰矣爰考厥初其讲学皆切于身心性命之旨自道南柬林以还但辩论朱陆王之异同而已是为词费是为近名即以洛学而论同时康节别立一帜然二程不非邵邵亦不非程也朱陆之主敬主静及论尊德性道问学之互异亦各尊所闻各行其志而已初未尝相争相竞也惟太极无极之说遗书往来辨难不置此乃教学相长之义岂务以词胜者哉昔朱陆会于白鹿象山讲君子小人喻于义利章听者泣下朱子深为叹服谓切中学者隐微深痼之病象山云青田亦无陆子静建安亦无朱元晦观二子之言可见其廓然至公无一毫私意存乎中矣阳明之学不过因陆子之言而发明之其后为王学者遂视朱子为仇雠朱学之徒又斥陆王为异端而攻击者并文成之事功亦毁之甚至谓明之亡不亡于朋党不亡于寇盗而亡于阳明之学术吁其言过矣藩诠次诸君子于哓哓辨论三家之异同者概无取焉
　　
　　附记
　　沈国模
　　沈国模字求如明季余姚诸生为文成之学尝与刘忠介公证人讲会归而辟姚江书院与管宗圣史孝咸史复讲明良知之说与山阴祁忠敏公友善忠敏以御史按江东一日杖杀大憞数人适国模至欣然述杖杀人事国模瞠目视祁曰世培亦曾闻曾子曰如得其情则哀矜而勿喜乎后忠敏尝语人曰吾虑囚必念求如言恐仓卒喜怒过差负此良友也崇祯末屏处石浪明亡闻忠介死节为位痛哭顺治十三年死于石浪管宗圣字霞标余姚人崇祯十四年卒
　　史孝咸
　　史孝咸字子虚余姚人国模殁后继主姚江书院尝曰良知非致不真又曰空谈易对境难居处恭执事敬与人忠精察力行之其庶乎家贫日食一粥泊如也其学以觉悟为宗昆山葛瑞五参学有得通书孝咸复之曰人生惟此一事足下既于此有省良可庆幸深望百尺竿头进步否则藕丝一缕亦能绊人也卒于顺治十六年
　　王朝式
　　王朝式字金如山阴人国模之弟子尝与证人社忠介主诚意朝式守致知曰学不从良知入必有诚非所诚之蔽由是会者往往持异同从忠介学者多以沈史为禅学忠介尝致书朝式其略曰仆生也晚不及事前辈老师大儒幸私淑诸人于吾乡得陶先生学有渊源充养自得每与讲席积痼顿开退而惘然失所怀也其它若求如之斩截霞标之笃实子虚之明快皆仆自忖以为不可及者不问其为儒与禅也至足下志愿之大骨力之坚至之以不止成就正未可量亦不暇遽问其为儒与禅也然而世人悠悠若能无疑曰诸君子言禅言行禅行律禅律何以道学为诸君子自信愈坚世人疑之愈甚今将永拒人于流俗不得一闻圣人之道是亦诸君子之过也传有之中道而立能者从之诸君子诚畏天命悯人穷有溥济一世之愿尽一世之人纳之大道闯阳明之室接孔孟之传则心迹去就之际宜必有以自处矣若止就一身衡量诸君子既已自信矣亦安往有不可乎然仆有以知足下之必为彼而不为此也忠介所称陶先生陶奭龄也朝式得书亦不辨亦不愠崇祯十年浙中大饥朝式入嵊赈粟全活甚众时天下大乱将走四方求奇杰之士谋治安战守之策不果行寻卒年三十八朝式卒之年月无可考大约在顺治初也
　　薛香闻师
　　先生讳起凤字家三少孤依舅氏广严福公公本滕县诸生厌弃世法出家傅磬山宗住扬州法云寺寺有谢太傅祠谢氏子孙欲占为己产倚势鸣官福公见逐居吴下隐于卜得钱资先生从师读福公即吴人所称不二和尚也间与先生论出世法辄解悟乃大喜曰末法众生不识心原儒佛互争子欲见儒者身说法要以见性为宗诚能见性何儒佛之有先生之说出入儒佛所由来矣先生少为长洲县学生与余古农师汪孝廉元亮同学为古文诗歌见称于时日夕读书损一目高宗南幸紫阳书院山长以先生名闻于大吏强先生应召试呈献诗中有范宁中年眼暗侵之句山长令改之不可庚辰举于乡文名益着来学者甚众尝诲人曰作圣之基当从诚意始此心本无所染意不诚则有污矣须知此心染污不得能识子在川上舜居深山时气象则取之左右逢原矣或有问轮回之说者曰精气为物游魂为变二语尽之矣藩从先生受句读方十二龄即谕以涵养工夫一日藩怒叱仆人先生婉言开导曰读书以变化气质为先女如此气质尚能读书乎况彼亦人子也为女役者逼于饥寒耳方哀矜之不暇忍加诃责耶后主沂州书院得疾归筮之不吉书纸尾曰勿起妄心勿生妄见修德忏悔时哉时哉寻卒先生天性纯厚虽居贫常周人之急姊家负人债百金未卒前数日出金代偿之人以为尤难也
　　罗有高
　　罗有高字台山瑞金人生而奇伟年十六补诸生明年寓雩都萧氏别业徧读所藏书心慕古昔豪杰之士习技勇读兵书视同舍生蔑如也久之人有道雩都宋道原为宋五子之学君子也有高闻而心动遂往见之自述其所学道原不以为然有高负气争辨道原曰子少安母躁吾语子昔张子见范文正公言兵法公勿善也授以中庸足下兵法自问如张子否即便如张子亦非儒者所尚况未必如张子乎天生烝民有物有则视听貌言思物也明聪恭从睿则也能全是理而后能有其身能有其身而后闺门顺叙而家齐达而行之若有原之水有根之木滂沛条畅无湮塞天札之患及其成也身亨而道泰致足乐也今察足下气浮而言疾神明扰攘常若有营以此入世得免刑戮不累父母兄弟幸矣尚求有济于天下乎有高闻言汗流浃背舌缩肢挛无地自容久之请曰何以教我曰子归而读先儒书有余师又出所作持敬主一二铬示之曰力为之于是弃所学而学焉尤喜明道象山阳明念庵之书旁推曲证颇多心得后谒雷化宁受业门下每有陈说雷公曰子太聪明如水银泼地吾惧其流也乾隆二十七年举优贡生遂入京师三十年应顺天乡试出彭芝庭先生之门与彭公子尺木居士友善屡至吴门主其家同修净业闭关七旬读首楞严参究上乘尝言东西二圣人权实互用门庭迥别其归宿名相离言思绝一且不立二复何有惟自证者知之非可以口舌争也性喜出游常之广东客恩平县李文藻官舍又见戴东原太史于京师始检注疏及尔雅说文解字诸书为训诂之学有释纛一篇文烦不录三十七年会试报罢后游宜黄有余子安者馆之石跫山僧舍日诵华严经修念佛三昧寻至扬州高旻寺主僧贞公照月门风甚峻屡呈见解不许曰此是口头学得何关本分诘以古德机锋不能对乃发愤入禅室随众起倒昼夜参究居半年积疑顿释遂辞去偕同参僧度钱塘又之宁波主同年友邵海图家度海上落伽山礼大士已而至吴下与尺木居士游太湖洞庭乐石公之胜赁僧舍居之未几又至宁波有高自谓解脱然名心不死又与海图入京应试不获隽得末疾复至吴下疾大剧踉跄归甫抵家而死汪爱庐师读其与法镜野论春秋书评曰上帝临坛万灵拱肃世尊下降诸天震动尺木居士谓有高奋乎百世之下希三代之英可谓豪杰之士又称其文华梵交融奏刀砉然倾倒至矣昔日与友人程君茌仁挑灯道故程君曰罗先生可谓天下第一学人予曰为宋儒之学不及道原归西方之教不如照月肄训诂之学不如戴太史文则吾不知也又曰其学佛猛勇精进必往生净土予曰人之所以学佛者为了生死耳闭户参究回光反照即可以了矣何事仆仆道路为亦可谓疲于津梁矣当钟鸣漏尽之时尚不知反几死道路危哉且屡上公交车求一进士而不可得名利之心甚炽而能了不染之心耶清净世界中一朵莲花岂容此凡夫趺坐其上在仁又述其在奉化西峰寺事云一日出白金易泉金甚伙县役疑其为盗捕之手仆三人余皆逃去寻自诣县令升堂见之叱使跪不应诘其姓名不答羁之告成寺邵海图闻其事白于县令释之能御强暴岂非豪士哉予笑曰此妄人之所为也当县役捕时晓之曰我罗举人非盗也即不信同县役诣县自述颠末且可援邵海图以为证其事即解何必用武耶其在县堂时县令闻其勇愈疑其为盗所以叱之诘之何以不答岂亦将施老拳于县令耶幸有海图在耳设海图不知县令横虐竟肆桁杨因好勇鬬狠毁伤父母遗体不孝莫大焉少有知识者尚不为而学佛者为之乎
　　汪爱庐师
　　先生讳缙字大绅吴县诸生少孤程太孺人抚以成立幼入塾读书性不善记年十六试为文数百言立就其文在荆川百川之闲至于发挥经旨涵泳道德唐方二家所不及也喜为诗以陈子昂杜少陵为则不二师见其虎邱题壁诗诧曰此白衣大有根器后见寒山舍得诗喜其字字句句皆从性海流出于是以诗作佛事有空山无人水流花开之妙境非若王安石之句摹字拟也尤工古文人所不能言者能言之人所不敢言者能言之人所不能畅者能畅之人所不能曲者能曲之其出儒入佛之作则言思离合水月圆通有不可思议者尺木居士许之曰嘘气成云王光禄西庄云读大绅文十洲三岛悉在藩溷间矣然而先生之志不在此也有诗曰消沉文字海万古涕淋浪先生之志盖在向上一义矣壮岁读陈龙川文集慕其为人思见用于世既而读宋五子书又读西来梵筴始悟其非谓赵宋以来儒与佛争儒与儒争轇葛纷纭莫能是正乃统其同异通其隔阂仿明赵大洲二通之作着二录三录以明经世之道又着读书四十偈私记以通出世之法尝谓藩曰吾于儒佛书有一字一句悟之十余年始通者读二录三录当通其可通者不可强通其不可通者尺木居士谓先生之论佛儒一彼一此忽予忽夺似未深知先生者先生岂无权量于其间耶先生落落寡合往来最密者尺木居士一人而已曾主来安建阳书院以正学教诸生缘岁饥辍讲归又尝应浙江窦学使聘校试文非所好也归而闭户习静不复应科举作无名先生传曰先生讲学不朱不王先生著书不孟不庄先生吟诗不宋不唐先生为人不獧不狂先生处世不圆不方复作歌曰先生有耳听清风先生有眼看明月先生有身神仙人先生有家山水窟先生于事无不有人欲说之壁挂口自述其孤往也如此以食廪岁满贡太学未得教官卒年六十八卧疾数日口不及家事索茗尽两瓯曰好好而逝
　　彭尺木居士
　　尺木居士又号知归子名绍升字允初大司马芝庭公之四子也八龄踬于户阈损一目早岁举于乡乾隆己丑成进士例选知县不就生性纯厚禀家教读儒书谨绳尺初慕洛阳贾生之为人思有以建白树功名后读先儒书遂一志于儒言儒行尤喜陆王之学及与薛汪二先生游乃阅大藏经究出世法绝欲素食久之归心净土待戒甚严好作有为功德鸠同人施衣施棺恤嫠放生乡人多化之修净业后一切屏去惟读古德书闲作汉隶收弆金石文字尝谓予曰朱子亦爱金石碑版此论语所谓游于艺非玩物丧志也治古文言有物而文有则熟于本朝掌故所著名臣事状良吏述儒行述信而有征卓然可传于后世论学之文精心密意纪律森然谈禅之作亦择言尔雅不涉禅门语录恶习其解大学格物训格为度量本之仓颉篇宋以后儒者自撰诂训岂知此哉其读古本大学一首有稗于经传文曰大学一书古圣人传心之学也传心之学明明德一言尽之矣亲民者明德中自然之用非在外也民吾同体亲之云者还吾一体而已矣故下文不曰亲民而曰明明德于天下心量所周荡然无际民视民听即吾视听民忧民乐即吾忧乐如明镜物无不鉴如太虚物无不覆是谓明明德于天下故曰一日克己复礼天下归仁焉仁非在外也亦还吾一体而已矣至善者明德中自然之矩所谓天则也见龙无首乃见天则圣人以此洗心退藏于密所谓至也故道莫先于知止矣知者明德之所著察止外无知知外无止止外无知是谓知本知外无止是谓知至知至云者外观其物物无其物物无其物是谓物格内观其意意无其意意无其意是谓意诚进观其心心如其心心如其心是谓正心由是以身还身以家还家以国还国以天下还天下不役其心不动于意不殽于物是谓身修家齐国治天下平而其机莫切于知本家国天下以身为本而身以知为本故反复于本末之辨而终之曰此谓知本此谓知之至也知本则知止知止则知至不其然乎虽然本末易知也知本矣而其功莫精于诚意盖乱吾知者意也意之动而好恶形焉是不可得而遽泯也慎之于独而已矣慎之于独无有作好无有作恶而已矣如恶恶臭如好好色言无作也无作则无意矣心广礼胖此其征也淇澳烈文德之所被民不能忘一诚之所贯浃也所谓诚于中形于外也何以诚之反之于独而已矣反之于独不昧其知谓之自明用其极者自明之极本斯在是矣缉熙敬止其功也仁敬孝慈信一止也极也大畏民志通天下之志也意既诚矣知斯至矣知本之说也然则学者宜知所以事心也心本无所有所不可也本无不在有不在不可也善事心者纳之于一矩而已矣所谓正也自身而家自家而国自国而天下纳之于一矩而无不修且齐焉治且平焉矩也者所谓极也至善也絜矩云者即本以知末止于至善明明德于天下之实也君子先慎乎德反本而已矣彼好恶拂人之性者岂其性异人哉舍本而逐末卒为天下僇本其可勿务乎故曰自天子以至于庶人一是皆以修身为本居士盖本阳明之说而推广之如意无其意心本无所语近于禅然其言为学之次第知所本矣又有论语集注疑大学章句疑中庸章句疑孟子集注疑四篇居士深于陆王之学故于朱子不能无疑焉亦各尊其所闻而已乾隆四十九年大司马卒后往深山习静参究向上第一义自云当沉舟破釜血战一番埽尽羣魔以还天明作蓼语示诸兄子久之又复家居寻卒
　　程在仁
　　在仁常熟人困童子试每试必更名无定名以字行深于史学尤精二汉书尝谓魏收有史才陈寿沈约皆不及也艮庭江先生亟称之喜谈匡济之学以为如有用我者可以立致太平豪气勃勃不可一世从吴门老儒陆佩鸣为师一日谓在仁曰我不足为子师为子择师莫如汪君爱庐在仁闻之即执贽门下盛称其学汪先生曰昔朱子谓吕子伯恭喜读史书所以心粗不能体认经书子之学去吕子十万八千里而子之心已粗气亦浮矣岂有心粗气浮之人能读书乎而能成功业乎在仁瞿然下拜曰愿受教乃取近思录授之十日后问之曰省否曰不省又授以陆王之书久之又问之曰省未曰省曰前此何以不省也曰心不在腔子裏从此砥厉廉隅虽三旬九食不妄受人惠性孤冷不乐见热客座是益困矣假僧舍读书徧阅大藏又得李卓吾紫柏书读之感其遇为之泣下尝曰一僧一俗皆从悲愤海中来盖引以自喻也后下榻予家乐与先君子谈论自悲身世不偶多愤激之言先君子曰传有之富贵在天虽一衿亦有定数子学儒学佛十有余年胸中尚不能消秀才二字学道何为退而告藩曰闻丈言醍醐灌我顶矣未几归海虞以贫病死
　　记者曰儒生辟佛其来久矣至宋儒辟之尤力然禅门有语录宋儒亦有语录禅门语录用委巷语宋儒语录亦用委巷语夫既辟之而又效之何也盖宋儒言心性禅门亦言心性其言相似易于浑同儒者亦不自知而流入彼法矣至儒佛之分在毫厘之间若暗中分五色饮水辨淄渑其理至微学者贵自得之岂可以口舌争乎自象山之学兴慈湖之言近于禅矣姚江之学继起折而入于佛者不可更仆数矣然尚自讳其学曰吾之言儒言也非禅言也吾之行儒行也非禅行也如沈史诸君子是已至明之赵大洲始以儒证佛以佛证儒如香闻师诸先生是已闲尝考之后人皆曰援儒入佛始于杨慈湖然程伯子有言曰佛言前后际断纯亦不已是也是援儒入佛不始于慈湖始于伯子矣先君子学佛有年明于去来尝曰儒自为儒佛自为佛何必比而同之学儒学佛亦视其性之所近而已儒者谈禅略其迹而存其真斯可矣必曰儒佛一本亦高明之蔽也藩谨守庭训少读儒书不敢辟佛亦不敢佞佛识者谅之
　　
　　跋
　　右国朝宋学渊源记二卷附记一卷国朝江藩撰百余年来学者以训诂小学相尚许郑之学尊于周孔巂材秀民欲以是别异矫枉过直集矢于宋儒影响附和冥行摘埴扪钥揣烛皆自以为汉学亦一蔽也盖汉儒专言训诂宋儒专言义理原不可偏废学者各尊所闻各行所知随其性情之所近诣力之所专殊涂同归与道大适无庸悦甘而忌辛是丹而非素也郑堂复撰此书匪骑墙之见亦持平之论耳汤文正魏果敏诸巨公以史宬当有传故未及载若陆清献从祀孔庭史臣亦必有传故亦未载亦见矜慎至孙百泉道光间从祀孔庭则郑堂书成久矣南北学者分上下二卷附记一卷多援儒入墨之论殊可不必郑堂专宗汉学而是书记宋学渊源胪列诸人多非其所心折者固不无蹈瑕抵隙之意至罗台山孝廉传痛诋之几无完肤其人苟无可取亦何必为之立传甚矣郑堂之褊也郑堂学术人品颇近毛西河检讨故留粤时于阮文达亦颇有违言则其它可知读者分别观之可耳张石州阎潜邱年谱称是书载李天生于甲申乙酉间冒锋刃闲关至燕中两谒愍帝攒宫是并先生诗文集未之见也云云李天生今传无此语或石州所见为郑堂未定之本欤咸丰甲寅夏五望后南海伍崇曜谨跋
　　
