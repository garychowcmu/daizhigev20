内训 明 仁孝文皇后徐氏
　　
　　
　　钦定四库全书
　　
　　子部一
　　
　　内训
　　
　　儒家类
　　
　　提要
　　
　　臣等谨案内训一卷明仁孝文皇后撰案成祖以簒逆取国滛刑肆暴无善可称后乃特以贤着是书凡二十篇曰徳性曰修身曰慎言曰谨行曰勤励曰警戒曰节俭曰积善曰迁善曰崇圣训曰景贤范曰事父母曰事君曰事舅姑曰奉祭祀曰母仪曰睦亲曰慈幼曰逮下曰待外戚前有永乐三年正月望日自序内有肃事今皇上三十余年之语考明史后妃传后以洪武九年册为燕王妃至永乐三年正月甫及三十年云三十余年葢约畧大数耳又考本传载后撰此书颁行天下在永乐三年而明朝典彚载五年十一月以仁孝皇后内训颁羣臣俾教于家若五年以前已颁行天下不应至五年之末始赐羣臣又考名山藏坤则记载后初为此书不过示皇太子诸王而已至永乐五年七月以后成祖乃出后内训劝善二书颁赐臣民与典彚相合此本为明初刋板首标大明仁孝皇后于永乐五年七月乙夘崩甲午谥曰仁孝则此本刋于五年七月以后无疑至十一月特赐臣民正属刋行之始明史本传偶未及检耳各章之下系以小注往往颁扬原文当为儒臣所加明史艺文志及明朝典彚俱不着其名皆为疎漏又艺文志载内训一卷髙皇后撰劝善书一卷文皇后撰不知二书之出于一人亦偶误也
　　
　　乾隆四十三年六月恭校上
　　
　　总纂官臣纪昀臣陆锡熊臣孙士毅
　　
　　总校官臣陆费墀
　　
　　●内训原序
　　
　　吾幼承父母之教诵诗书之典职谨女事蒙先人积善余庆夙被妃庭之选事我孝慈髙皇后朝夕侍朝髙皇后教诸子妇礼法惟谨吾恭奉仪范曰聆教言祗敬佩服不敢有违肃事今皇上三十余年一遵先志以行政教吾思备位中宫愧徳弗似歉于率下无以佐皇上内治之美以忝髙皇后之训常观史传求古贤妇贞女虽称徳性之懿亦未有不由于教而成者然古者教必有方男子八岁而入小学女子十年而聴姆教小学之书无传晦庵朱子爰编缉成书为小学之教者始有所入独女教未有全书世惟取范晔后汉书曹大家女戒为训恒病其略有所谓女宪女则皆徒有其名耳近世始有女教之书盛行大要撮曲礼内则之言与周南召南诗之小序及传记而为之者仰惟我髙皇后教训之言卓越徃昔足以埀法万世吾耳熟而心藏之乃于永乐二年冬用述髙皇后之教以广之为内训二十篇以教宫壸夫人之所以克圣者莫严于养其徳性以修其身故首之以徳性而次之以修身而修身莫切于谨言行故次之以愼言谨行推而至于勤励警戒而又次之以节俭人之所以获乆长之庆者莫加于积善所以无过者莫加于迁善又次之以积善迁善之数者皆身之要而所以取法者则必守我髙皇后之教也故继之以崇圣训逺而取法于古故次之以景贤范上而至于事父母事君事舅姑奉祭祀又推而至于母仪睦亲慈幼逮下而终之于待外戚顾以言辞浅陋不足以发扬深旨而其条目亦粗备矣观者于此不必泥于言而但取于意其于治内之道或有禆于万一云永乐三年正月朢日序
　　
　　●钦定四库全书
　　
　　内训
　　
　　（明）仁孝文皇后徐氏撰
　　
　　○徳性章第一
　　
　　贞静幽闲端庄诚一女子之徳性也孝敬仁明慈和柔顺徳性备矣夫徳性原于所禀而化成于习匪由外至实本于身【贞静者正固而不妄动也幽闲者幽深闲雅之谓端庄者齐肃正直之谓诚一者眞实无妄之谓善事父母为孝主一无适为敬仁者心之徳爱之理明谓聪明慈者无不爱和者无所乖柔顺者坤之徳也言是数者女子之徳性也必全是数者而后徳性备夫徳性者天之所命而成于所禀无有不善而气习变化始有善恶之异然非由外烁我者也实本于吾之身而已○烁商入声】古之贞女理性情治心术崇道徳故能配君子以成其教【言古之贞女理其性情治其心术崇其道徳以成教于内也】是故仁以居之义以行之智以烛之信以守之礼以体之匪礼勿履匪义勿由动必由道言必由信匪言而言则厉阶成焉匪礼而动则邪僻形焉阈以限言玉以节动礼以制心道以制欲养其徳性所以饬身可不愼与【阈音域○此理性情治心术崇道徳之事也烛照也体以身体之也履践也勿者禁止之辞道则日用事物当行之理厉祸阶梯也阈门限也言居仁由义智以照私言不失实身体乎礼以全五常之徳非礼勿践非义勿由举动必循乎道发言必本于信非礼之言而言之则祸乱之阶梯成焉非礼之事而践之则已之邪僻见焉古者言不踰阈是阈以限言也行则鸣佩玉是玉以节动也礼以裁其心道以胜其欲如此则可以养其徳性以修饬其身不可不谨以致丁宁告戒之意】无损于性者乃可以养徳无累于徳者乃可以成性积过由小害徳为大故大厦倾颓基址弗固也巳身不饬徳性有亏也【七情之过皆足以损性惟存于中者澹然而无所汨则其徳日新矣一事之微皆可以累徳惟在于己者至公而无私则其性浑然矣夫人之积过虽甚小而其害徳则甚大犹大厦倾危其基址有不坚固身不修饬其徳性有所亏损】美璞无瑕可为至寳贞女纯徳可配京室检身制度足为母仪勤俭不妬足法闺阃【璞音朴瑕音遐○璞未琢之玉也瑕玼也配匹也京室京师之室诗所谓京室之妇是也言美玉无有瑕玼则可以为至寳贞女秉纯粹之徳则可以为京室之匹能以法度检束其身则可以表仪于下能勤俭而不妬忌则可以示法于中○玼音慈】若夫骄盈嫉忌肆意适情以病其德性斯亦无所取矣古语云处身造宅黼身建徳诗云俾尔弥尔性纯嘏尔常矣【嘏音假○骄矜盈满害贤曰嫉憎恶曰忌四者女之丑徳而又加之以恣肆其心意便适于情欲是则所以害其徳性也何足取哉古语先民之言也黼绣斧于裳也建立也黼身建徳犹杨雄所谓斧藻其徳也诗大雅卷阿之篇弥终也性犹命也嘏福也引诗以言有是徳性则可以常享福禄也】
　　
　　○修身章第二
　　
　　或曰太任目不视恶色耳不聴淫声口不出傲言若是者修身之道乎曰然古之道也夫目视恶色则中眩焉耳聴淫声则内禠焉口出傲言则骄心侈焉是皆身之害也【眩音县禠音池侈音耻○或人问文王母太任之事为修身之道故然其言也盖非特太任也古者妇人姙子寝不侧坐不邉立不跸不食邪味割不正不食席不正不坐目不视邪色耳不聴淫声夜则令瞽诵诗道正事如此则生子形容端正才过人矣淫声非礼之声傲言非礼之言眩者目无常主也禠夺也侈泰也夫淫声恶色皆足以惑人有触于外必动其中故必以是为戒夫言者心之发也矜慢在心故其发于言也傲言之傲则其骄心侈泰可知身之不修此为害矣○跸音必】故妇人居必以正所以防慝也行必无陂所以成徳也【慝音忒陂音秘○慝秽也邪也隠恶也陂倾也此承上文而言妇人所居必以正所以防御邪慝行无倾邪所以成其徳行者也】是故五彩盛服不足以为身华贞顺率道乃可以进妇徳不修其身以爽厥徳斯为邪矣谚有之曰治秽养苖无使莠骄刬荆剪棘无使涂塞是以修身所以成其徳者也【莠音酉刬音铲○华光华也率循也爽差也谚俗语也秽芜也一曰田中杂草也一曰污也莠害苖草也骄盛貌刬削也棘木丛生多刺涂路也以五彩绘绣而为衣服非不盛也以人视之则可以为光华此特饰其外者耳必也秉贞顺之操以循乎道然后可以进妇徳妇徳进而后可以光华于身则修身之效着矣夫惟饰其外而于其内者有所差爽则不得其正矣故引谚语以明之以言乎必在于修身乃可以成其徳也】夫身不修则徳不立徳不立而能成化于家者盖寡焉而况于天下乎【天下之本在国国之本在家家之本在身身不修则己之徳有所不立不能成教化于一家而况助君子以行教化于天下乎言必不能也】是故妇人者从人者也夫妇之道刚柔之义也昔者明王之所以谨婚姻之始者重似续之道也家之隆替国之废兴于斯系焉于乎闺门之内修身之教其勖愼之哉【替音涕勖音旭○似嗣也续相连也隆丰大也替灭也勖勉也妇有三从之道在家从父适人从夫夫死从子故曰妇人从人者也刚柔者阴阳之义也天地合而后万物兴阴阳和而后雨泽降夫妇和而后家道成故曰刚柔之义也夫昏礼万世之始上以事宗庙下以继后世关于家国者匪轻故君子重之然则处于闺门之内者其可不加勉于修身之教哉】
　　
　　○愼言章第三
　　
　　妇教有四言居其一心应万事匪言曷宣言而中节可以免悔发不当理祸必随之谚曰誾誾謇謇匪石可转訿訿譞譞烈火燎原又曰口如扃言有恒口如注言无据甚矣言之不可不愼也【中去声当去声誾音银謇肩上声訿音紫譞音暄燎音料○四教者古者妇人先嫁三月教以妇徳妇言妇容妇功也曷何宣通悔恨也誾誾和悦而诤也謇謇直言貌訿訿谤毁也譞譞多言也烈火猛也燎放火也髙平曰原扃关也恒常也注灌也据依也此甚戒妇言之不可不谨也○先去声】况妇人徳性幽闲言非所尚多言多失不如寡言故书斥牝鸡之晨诗有厉阶之刺礼严出捆之戒善于自持者必于此而加愼焉庶乎其可也【斥音尺牝贫上声刺音次相坤上声○寡少斥指斥也牝母捆门限也庶近也言妇人不尚多言多言则必致多失不如言之少也书牧誓曰牝鸡之晨惟家之索诗瞻卬篇曰妇有长舌维厉之阶礼记曲礼曰外言不入于捆内言不出于捆是皆多言之戒也妇人善持其身者茍能视此以为警焉则庶几可以无多言之失也○卭音仰】然则愼之有道乎曰有学南宫绦可也【绦音叨○南宫绦孔子弟子南容也居南宫又名适字子容大雅抑之诗曰白圭之玷尚可磨也斯言之玷不可为也南容一日三复此言盖深能谨于言也此承上文言愼言有道乎故曰有当学南容之谨言可也】夫缄口内修重诺无尤宁其心定其志和其气守之以仁厚持之以庄敬质之以信义一语一黙从容中道以合乎坤静之体则谗慝不作家道雍穆矣【缄音监诺囊入声谗音巉○缄封诺应尤过也宁安也谗譛也言缄口以修其徳于内虽一诺不敢以轻则可以无过夫心宁则言不躁志定则言不剽气和则言不暴仁厚则言温纯庄敬则言恪重信义则言惇实一语黙之间从容不迫脗合乎坤静之体则谗邪之言无自而兴则家道极其和矣○剽飘去声脗文上声】故女不矜色其行在徳无盐虽陋言用于齐而国安孔子曰有徳者必有言有言者不必有徳【矜骄矜也无盐齐之丑女以言讽宣王宣王用其言停渐台罢女乐退谄谀去雕琢辟公门招直言延侧陋立无盐为后齐国大安事见新序此所谓女不矜色而所行惟在于徳也故引孔子之言以美之以见和顺积中英华发外则徒能言者未必有徳也○渐平声】
　　
　　○谨行章第四
　　
　　甚哉妇人之行不可以不谨也自是者其行专自矜者其行危自欺者其行矫以污行专则纲常废行危则嫉戾兴行矫以污则人道絶有一于此鲜克终也【甚哉者嗟叹之深也专专制也危隤也自欺云者知其行之当谨而不能谨也矫诈污薉也纲谓三纲君为臣纲父为子纲夫为妻纲常谓五常仁义礼智信也嫉戾恶狠也人道絶则纲常荡灭矣克能也是数者妇人之行所当谨者也然或有一于此则其能有终者少也故篇首深致嗟叹之辞其所以警发者至矣○薉秽同隤颓同】夫干霄之木本之深也凌云之台基之厚也妇有令誉行之纯也本深在乎栽培基厚在乎积累行纯在乎自力不为纯行则戚疏离焉长幼紊焉贵贱殽焉是故欲成其大当谨其微纵于毫末本大不伐昧于冥冥神鉴孔明百行一亏终累全徳【紊音问○霄云霄也本根也凌越也令誉善称也纯不杂也培壅也基址也积累者聚积而増累之也力犹力穑之力用力勉强之义戚亲也疏逺也紊乱也殽杂错也大者徳行是也微者一举动之微也伐斩伐也昧晦冥冥幽暗也鉴照孔甚也亏缺也全徳即纯行也以木与台之髙大必本于栽培积累之所致以喻乎女子之行亦必在于眞积力乆而后纯夫不能自立以丧其行则亲疏之属相去而不附长幼之序紊乱而无别贵贱之等殽杂而无纪欲成其大者则于甚细微之事尤当致谨然或忽于毫末之微而不加谨则终大而莫伐犹传所谓毫末不扎将寻斧柯是也盖冥冥之中有昭昭者存茍谓幽暗之处而无所见则神之鉴照甚明岂可忽哉然或百行之中有一亏焉则终有累于全徳也○穑音色】体柔顺率贞洁服三从之训谨内外之别勉之敬之终始惟一由是可以修家政可以和上下可以睦姻戚而动无不协矣易曰恒其徳贞妇人吉此之谓也【协音叶○三从说见前篇协和也自体柔顺至终始惟一此皆谨行之本也下极言其效故引易恒卦之言以结之夫以顺从为恒者妇人之道在妇人则为贞故吉也】
　　
　　○勤励章第五
　　
　　怠惰恣肆身之殃也勤励不息身之徳也是故农勤于耕士勤于学女勤于工农惰则五谷不获士惰则学问不成女惰则机杼空乏【恣资去声殃音央励音例获黄入声空去声乏凡入声○怠懈倦也惰不敬也恣纵也肆放也殃祸也勤勤劳也励勉力也不息无已也五谷禾麻粟麦豆也刈谷曰获机杼织具也空穷乏匮也天下之事未有怠惰而能有成也此特举士农而为言者所以切晓于人也以见妇人内助其君子其可顷刻而忘勤励哉】古者后妃亲蚕躬以率下庶人之妻皆衣其夫効绩有制愆则有辟夫治丝执麻以供衣服羃酒浆具菹醢以供祭祀女之职也不勤其事以废其功何以辞辟【衣去声辟音僻羃音觅菹臻鱼切醢音海○祭统曰王后蚕于北郊以供纯服盖后妃亲蚕其来尚矣躬以率下者以身先之也庶士众士也衣服之也绩功愆过也辟法也羃覆也浆酢也菹酢菜也醢肉酱也此引礼记国语之言互相发明以见女职之不可懈也茍为怠其事以废其功则亦何以免于先王之法哉○纯音缁酢音昨又音措】夫早作晚休可以无忧缕积不息可以成匹戒之哉毋荒宁荒宁者刿身之廉刃也虽不见其锋阴为其所戕矣诗云妇无公事休其蚕织此怠惰之慝也【缕音吕刿姑卫切戕音墙○休息止也缕线也四丈为匹刿割也廉刃廉铦之刃也锋兵端也戕者卒然而伤之也诗大雅瞻卭之篇公事朝廷之事蚕织妇人之业言夙兴而夜息则用力勤而可以无怠惰之忧一缕而积乆则可以成匹然则岂可不勤哉甚戒荒宁之不可也荒宁之戕身虽不可见其锋刄然闇为其所伤矣故引诗言妇人本无公事岂可舎其职业而成怠惰之慝哉警戒之意深矣○线线同铦音纎端端同闇暗同】于乎贫贱不怠惰者易富贵不怠惰者难当勉其难毋忽其易【于乎叹辞也人之处富贵则必安于骄逸其能不怠惰者鲜矣盖贫贱而不怠惰则顺而易富贵而不怠惰则逆而难然亦有处贫贱而慵惰者故又警之曰当勉其难毋忽其易】
　　
　　○警戒章第六
　　
　　妇人之徳莫大乎端已端己之要莫重乎警戒居富贵也而恒惧乎骄盈居贫贱也而恒惧乎放失居安寕也而恒惧乎患难奉巵于手若将倾焉择地而旋若将陷焉【巵音支陷咸去声○端已正身也要约也警言之戒也放失肆纵也巵酒器旋周旋陷隤没也人之平居鲜有无事而预为警戒者其心怠忽则百弊乘隙而生及心有所寤而欲戒焉徒然莫追矣故言妇人之徳莫大乎端已端已之要莫重乎警戒也茍能常存乎敬畏奉巵于手若将倾覆焉择地而旋若将坠陷焉兢兢业业推类而尽之不忘乎警戒则必无所失矣夫巵器之小者奉之则甚易宜无所倾覆而常若倾焉择地而旋则举动之间详审周密宜无所隤陷而常若陷焉警戒之道至矣】故一念之微独处之际不可不愼谓无有见乎能隠于天乎谓无有知乎不欺于心乎【一念之微人所不知也独处之际人所不见也故易生怠忽不可不谨然人虽不知不见其能隠于天而欺于心乎天即理也不违于理无歉于心故可与言警戒矣○歉苦簟切】故肃然警惕恒存乎矩度湛然纯一不干于匪僻举动之际如对舅姑闺房之间如临师保【湛谗去声惕他厯切○肃敬也戒也惕忧惧也矩为方之器度法制也度有五分寸尺丈引也湛然澄彻也纯一不杂不二也言心体之明而无所汨挠也干犯也僻邪也不干于非僻言不犯于非礼也舅姑夫之父母也尊亲同于己之父母不敢不敬一举动之际若对于舅姑则毋敢有忽也师女师保保其身体者也闺房至深密之处常若师保临之在傍自不容于惰慢而益有所警畏矣○汨音骨挠女巧切】不惰于冥冥不矫于昭昭行之以诚持之以乆隠显不贰由是徳宜于家族行通于神明而百福咸臻矣【隠暗处也显明也宜者和顺之意家一家族三族父族母族夫族也臻至也常人之情忽于幽暗而欲矫饰于白日隠显一致非至诚无息者不能妇人能以诚自守仰不愧俯不怍则徳非但宜于一家又宜于三族行通于神明而百顺之福自然至矣○怍音昨】夫念虑有常动则无过思患预防所以逺祸不然一息不戒灾害攸萃累徳终身悔何追矣【预音誉○攸所萃聚也警戒常存乎念虑是以动无过失未患而先思所以防之祸焉从生茍一息之顷而不戒则灾害所萃终身有累于徳虽欲改悔无所及矣】是故鉴古之失吾则得焉惕厉未形吾何尤焉诗曰相在尔室尚不愧于屋漏礼曰戒愼乎其所不覩恐惧乎其所不闻此之谓也【覩都上声○厉危也形现也尤罪也鉴视古人之失而省己之失则吾身之徳日修是吾之所得焉事虽未形而常兢惕若处危地则吾身何有于罪焉诗大雅抑之篇相视也尚庶几也屋漏室西北隅也言独居于室之时亦当庶几不愧于屋漏然后可尔复引礼记中庸篇之言以结之言常存敬畏虽不见闻亦不敢忽所以示警戒之意深矣】
　　
　　○节俭章第七
　　
　　戒奢者必先于节俭也夫澹素养性奢靡伐徳人率知之而取舍不决焉何也志不能帅气理不足御情是以覆败者多矣【节撙节也易所谓节以制度是也俭约也澹素澹泊而质素也奢靡奢丽也伐败也率皆也决断也志者气之将帅理者情之羁勒言人皆知俭素可以养性奢侈足以败徳而不能决断于取舎之间由其志无所守而私胜于公所以颠覆败亡者多矣○撙尊上声】传曰俭者圣人之宝也又曰俭徳之共也侈恶之大也若夫一缕之帛出工女之勤一粒之食出农夫之劳致之非易而用之不节暴殄天物无所顾惜上率下承靡然一轨孰胜其敝哉【殄田上声轨音诡胜平声○传谓古书子华子曰夫俭圣人之寳也所以御世之具也言圣人不寳金玉而寳节俭也春秋庄公二十四年春刻桓公桷御孙諌曰臣闻之俭徳之共也侈恶之大也共恭也一说共也谓与天下共行此徳也侈奢侈也暴疾也殄絶也率行也承奉也靡随顺也轨车辙也胜堪也敝败坏也言天下之物皆出于农夫工女之勤劳用之无节暴殄天物奢侈相承上行下效随顺一律则亦何以胜其敝哉】夫锦绣华丽不如布帛之温也竒羞美味不若粝粢之饱也且五色坏目五味昬智饮清茹淡祛疾延龄得失损益判然悬絶矣【粝音辣粢音资茹如去声祛去平声龄音零○羞膳之美者也脱粟曰粝粝粢黍稷之粗者也五色乱目则目不明五味乱口则智益昬茹食也祛却之也龄年也甚言淡薄之有益于人也判然断然也悬絶谓相去辽逺也】古之贤妃哲后深戒乎此故絺绤无斁见美于周诗大练粗疏垂光于汉史敦廉俭之风絶侈丽之费天下从化是以海内殷富闾阎足给焉【絺音笞绤音隙斁音亦○絺绤葛布也精曰絺粗曰绤斁厌也周南葛覃之诗曰为絺为绤服之无斁言文王后妃躬治葛为布而服之无有厌斁也大练粗缯也后汉明徳皇后常衣大练裙不加縁朔朢诸姬主朝请望见后袍疏粗反以为绮縠就视乃笑后曰此缯特宜染色故用之耳六宫莫不叹息是以节俭之化行而四海之内富盛闾里之间丰足○缯慈陵切縁去声縠音斛】盖上以导下内以表外故后必敦节俭以率六宫诸侯之夫人以至士庶人之妻皆敦节俭以率其家然后民无冻馁礼义可兴风化可纪矣【馁弩罪切○导犹引导谓先之也表犹明也敦厚也率先也馁饥也纪理也极也言上下之间各敦乎节俭则治化之效必臻其极矣】或有问者曰节俭有礼乎曰礼与其奢也宁俭然有可约者焉有可腆者焉是故处已不可不俭事亲不可不丰【腆他典切○约俭也腆厚也此引孔子之言以答或人之问又恐其一于俭而无等差故终之曰处已宜俭事亲必丰】
　　
　　○积善章第八
　　
　　吉凶灾祥匪由天作善恶之应各以其类善徳攸积天降阴隲昔者成周之先世累忠厚暨于文武伐暴救民又有圣母贤妃善徳内助故上天阴隲福庆悠长【隲音质○隲定也暨及也言为善而获吉祥为恶而召凶灾匪天之降是于人也而实各以类应人惟行善而所积既乆则天命降鉴阴定于上周自后稷始封于邰十世而至太王十二世而文王始受天命十三世至武王伐纣救民遂为天子圣母贤妃盖指太任太姒邑姜也圣贤之君继作而又有圣母贤妃以善徳而助于内故上天阴隲使周家福庆悠乆而绵逺也】我国家世积厚徳天命攸集我太祖髙皇帝顺天应人除残削暴救民水火孝慈髙皇后好生大徳助勤于内故上天阴隲奄有天下生民用乂天之阴隲不爽于徳昭若明鉴夫享福禄之报者由积善之庆妇人内助于国家岂可以不积善哉【奄大也乂安也言天之所以阴隲于上者由人之徳之所感召故无所差爽天之鉴照甚明而享福禄之庆者皆由于积善之所致也此序国家受命隆兴与成周同一积善之庆也】古语云积徳成王积怨成亡荀子曰积土成山风雨兴焉积水成渊蛟龙生焉积善成徳神明自得自后妃至于士庶人之妻其必勉于积善以成内助之美【此引古语与荀卿之言以见积善之不可已也如此】妇人善徳柔顺贞静温良庄敬乐乎和平无乖戾也存乎寛弘无忌嫉也敦乎仁慈无残害也执礼秉义无纵越也祗率先训无愆违也不厉人适已不以欲戕物以是而内助焉积而不已福禄萃焉易曰积善之家必有余庆书曰作善降之百祥此之谓也【祗音支愆丘虔切○柔顺贞静者柔顺利贞以合乎坤静之徳温和厚也良易直也庄敬诚一之至也妇人善徳无过于此矣乖戻违背也弘大也秉执也纵放越度也祗敬率遵先训先代之训言也愆过违背也厉虐害也适便也欲私欲也戕物残伤于物也萃聚也言妇人能全是数者之善而行之无所违则积善之福必源源而至矣故引易书之言以终之以见天下之事未有不由积而成家之所积者善则福庆及于子孙善必积而后成恶虽小而可畏丁宁申戒之意切矣】
　　
　　○迁善章第九
　　
　　人非上智其孰无过过而能知可以为明知而能改可以跂圣小过不改大恶形焉小善能迁大善成焉【跂与企同音弃○孰谁也跂举足也言人非上智之资其谁无过乎然能知其过则谓之明知过而能改则可以跂望于圣人然人毎吝于改小过小过不改终成大恶茍能知小善之可为而徙过以从善则大善由兹而立矣盖积小可以成大也】夫妇人之过无他惰慢也嫉妬也邪僻也惰慢则骄孝敬衰焉嫉妬则刻菑害兴焉邪僻则佚节义颓焉是数者皆徳之弊而身之殃或有一焉必去之如蟊螣逺之如蜂虿蜂虿不逺则螫身蟊螣不去则伤稼已过不改则累徳【蟊音矛螣音特虿柴去声螫音释稼音架佚音逸颓徒回切○惰慢者无所敬畏也嫉妬者专于忌媢也邪僻者邪侈放僻也骄者矜髙刻者惨核降于天者曰菑作于人者曰害佚荡佚也颓坠也蟊螣害苖虫也食根曰蟊食叶曰螣蜂虿皆毒虫其芒在尾螫毒也禾之秀实曰稼言妇人于是数者之过或有一焉皆足以丧徳而败身必当逺去之毋使累其徳也○核音核】若夫以恶小而为之无恤则必败以善小而忽之不为则必覆能行小善大善攸基戒于小恶终无大戾故谚有之曰屋漏迁居路纡改途传曰人谁无过过而能改善莫大焉【恤忧也覆倾覆也居处也纡萦曲也言人以一事之恶为小而为之无所忧恤虽未即至于败然有败之道存焉何则今日为一小恶明日又为一小恶积之之乆则小者成大乌有不败人以一事之善为小而不为虽未便至于覆然有覆之理系焉何则今日舎一小善而不为明日又舎一小善而不为则是终无一善焉得不覆故曰能行小善大善攸基戒于小恶终无大戾又引俗语以明人有过则当改犹屋之敝漏则必迁其处路之纡枉则必由其直也春秋晋灵公杀宰夫士会谏之公曰吾知过矣士会曰人谁无过过而能改善莫大焉事见宣公二年】
　　
　　○崇圣训章第十
　　
　　自古国家肇基皆有内助之徳埀范后世夏商之初涂山有莘皆明教训之功成周之兴文王后妃克广关雎之化【肇音兆范音范○肇始也范法也关雎国风周南诗之首篇也禹娶涂山氏长女为妃独明教训而致其化焉汤娶有莘氏之女为妃亦明教训而致其功焉文王娶圣女姒氏为妃则关雎之化行而仁厚之徳广是皆内助而肇兴国家者也】我太祖髙皇帝受命而兴孝慈髙皇后内助之功至隆至盛盖以明圣之资秉贞仁之徳博古今之务艰难之初则同勤开创平治之际则弘基风化表壸范于六宫着母仪于天下验之徃哲允莫与京譬之曰月天下仰其髙明譬之沧海江河趋其浩博然史传所载什裁一二而微言奥义若南金焉铢两可寳也若榖粟焉一日不可无也贯彻上下包括巨细诚道徳之至要而福庆之大本矣【壸音阃○博普徧也壸范宫中模范也徃哲徃古明哲之后也允信也京大也趋归往也浩博广大也什犹军法以十人为仆也裁之为言仅也奥深奥也南金荆扬之金也铢两者十黍为絫十絫为铢二十四铢为两也贯彻通达也包括包举而无遗也此序太祖髙皇帝龙兴而孝慈髙皇后备如是髙明广大之徳肃成内助而徃古贤后诚莫能同其大也嘉谟圣训精微深奥至贵至重切于日用语其指要则贯彻乎上下语其浩博则包括乎巨细诚为道徳之极至而福庆之本源咸由于斯矣○絫音累】后遵之则可以配至尊奉宗庙化天下衍庆源诸侯大夫之夫人与士庶人之妻遵之则可以内佐君子长保富贵利安家室而垂庆后人矣诗云太姒嗣徽音则百斯男敬之哉敬之哉【徽音晖○遵循也配对也至尊者君也奉承也衍延也庆源福庆之本源也佐助也诗大雅思齐之篇太姒文王之妃也嗣续也徽美也百男举成数而言其多也此言髙皇后大徳懿训后能循而行之则可以配于天子奉承宗庙教化天下以广延其福庆之源下至于士庶人之妻莫不皆然又引诗言太姒能继太任美徳之音而子孙众多也重言敬之哉者以明圣训之不可以忘故致丁宁之意也】
　　
　　○景贤范章第十一
　　
　　诗书所载贤妃贞女徳懿行备师表后世皆可法也夫女无姆教则婉娩何从不亲书史则徃行奚考稽徃行质前言模而则之则徳行成焉【姆音茂婉音宛娩音晚○懿美也备具也姆女师也婉谓言语娩谓容貌司马温公云柔顺貌从由也奚何也稽考也徃行徃哲所行之行也质证也前言前代所训之言也模规模则法也诗首关雎书美厘降观古昔所称颂者皆由其徳行纯美故可以为天下后世法言女子必有姆教然后能成婉娩之徳必亲书史然后知古人行事之实否则无以成其徳以考其业也故必求法于古则己之徳行乃可以成焉】夫明镜可以鉴妍媸权衡可以拟轻重尺度可以测长短徃辙可以轨新迹希圣者昌踵弊者亡【妍音言媸音笞辙音彻○妍美也媸丑也权称锤也衡平也拟凖拟也尺度说见前测度也辙车轮所辗之迹也轨法也希望也踵蹑也○锤音椎度入声辗音碾踵音肿蹑音聂】是故修恭俭莫盛于皇英求贞顺莫备于太姜效诚庄莫隆于太任行孝敬莫纯于太姒仪式刑之齐之则圣下之则贤否亦不失于从善【皇英尧之二女娥皇女英也以天子之女而事舜于畎畆之中谦谦恭俭思尽妇道太姜者太王之妃也贞顺率道而靡有过失太任之性端一诚庄惟徳之行太姒仁明有徳贵而能勤富而能俭已长而敬不弛于师傅已嫁而孝不衰于父母是数妃者圣徳全备特各举其一二言之可以互见非谓有于此而不足于彼也仪式刑皆法也言能取法于此齐之则可以至于圣下之则可以及于贤有所不至亦不失于为善】夫珠玉非宝淑圣为宝令徳不亏室家是宜诗云髙山仰止景行行止其谓是与【淑善圣通明也令亦善也诗小雅车舝之篇仰望也景行大道也言妇人不以珠玉为寳而以淑圣为寳茍令善之徳无所亏缺则可以宜其室家矣故引诗以结之以言髙山则可仰景行则可行然则内助于国家者其可以忘景仰前人之法也哉○舝音辖】
　　
　　○事父母章第十二
　　
　　孝敬者事亲之本也养非难也敬为难以饮食供奉为孝斯末矣孔子曰孝者人道之至徳夫通于神明感于四海孝之致也【善事父母之谓孝洞洞属属之谓敬言妇人之事亲以孝敬为本不以饮食供奉为难也论语曰有酒食先生馔曽是以为孝乎正此意也此引孔子之言事见亢仓子所谓人道之至徳无以复加于孝乎通达于神明感动于四海孝之所致也然则孝敬行于一身而感通之大也如此其可忽乎○亢音庚】昔者虞舜善事其亲终身而慕文王善事其亲色忧满容或曰此圣人之孝也非妇人之所宜也是不然孝弟天性也岂有间于男女乎事亲者以圣人为至【虞氏舜名书称其克谐以孝又曰祗载见瞽瞍夔夔齐栗孟子曰大孝终身慕父母五十而慕者予于大舜见之矣文王之为世子朝于王季日三至于寝门外问内竖曰今日安否何如内竖曰安文王乃喜其有不安节内竖以告文王文王色忧行不能正履王季复膳然后亦复初此举二圣人之孝以为训或者以为非妇人之所宜盖孝弟本乎天性故无间于男女事亲者必以圣人之道而为极至○竖音树】若夫以声音笑貌为乐者不善事其亲者也诚孝爱敬无所违者斯善事其亲者也县衾敛簟节文之末纫箴补缀帅事之微必也恪勤朝夕无怠逆于所命祗敬尤严于杖屦旨甘必谨于馂余而况大于此者乎是故不辱其身不违其亲斯事亲之大者也【县音悬衾音钦簟添去声纫音银箴与针同缀音拙一音惴帅音率恪康入声屦音句馂音俊○衾被也簟竹席也纫郭璞云以线贯箴也缀聨缀也帅与率同循也恪敬也屦履也食余曰馂礼曰父母在朝夕恒食子妇佐馂既食恒馂父殁母存冢子御食羣子妇佐馂如初旨甘柔滑孺子馂夫声音笑貌皆可以伪为之而以为足以事其亲则未也惟诚孝爱敬之发于心无所背于理者则可谓善事其亲矣若夫谨于事为之末节以此而为孝亦未也必也能尽其诚敬无怠逆于父母之命斯可矣虽杖屦与饮食之馂余尤加敬谨矧有大于此者而可以不敬乎夫身者亲之遗体也不辱其身是不辱其亲也岂非事亲之大者乎】夫自幼而笄既笄而有室家之望焉推事父母之道于舅姑无以复加损矣故仁人之事亲也不以既贵而移其孝不以既富而改其心故曰事亲如事天又曰孝莫大于宁亲可不敬乎诗云害澣害否归宁父母此后妃之谓也【笄音鸡害音曷澣音浣○笄簮也女子十年姆教十五而笄既笄则许嫁而有室家之责推事父母之道以事舅姑同一道矣惟仁人之事其亲终始如一不以富贵而有所改移也家语云事亲如事天天者至尊无对惟亲可儗扬子曰孝莫大于宁亲宁者安其亲之心也心有所不安是贻其亲之忧也其可忽乎诗周南葛覃之篇害何也澣濯其衣也宁安也言何者当澣而何者可以未澣乎我将服之以归宁于父母矣此文王后妃既富贵而孝不衰于父母也如此故以是终焉○簮缁岑切贻音怡】
　　
　　○事君章第十三
　　
　　妇人之事君比昵左右难制而易惑难抑而易骄然则有道乎曰有忠诚以为本礼义以为防勤俭以率下慈和以处众诵诗读书不忘规谏寝兴夙夜惟职爱君【昵尼入声○比宻也昵日相近也正君曰规分别善恶以陈于君曰谏寝息也兴起夙早也职主也言妇人日切近于君之左右难禁制而易眩惑难遏抑而易骄纵妇人事君之道以忠诚而为根本以礼义而为堤防躬行勤俭以表率于下慈仁温和以安处于众诗以理性情书以道政事诵诗书之言不违规諌寝兴夙夜之间惟主于爱君而已不可顷刻而忘乎正也】居处有常服食有节言语有章戒谨谗慝中馈是专外事不涉谨辨内外教令不出逺离邪僻威仪是力毋擅宠而怙恩毋干政而挠法擅宠则骄怙恩则妬干政则乖挠法则乱谚云汨水淖泥破家妬妻【擅音膳淖音闹○不为宴游逸乐则居处有常矣不穷嗜欲华靡则服食有节矣不道非礼之言则言语有章矣谗譛也慝邪也馈食也妇人居中而主馈者也故云中馈易曰无攸遂在中馈贞吉诗曰无非无仪惟酒食是议外事不涉者言不与外事也男不言内女不言外是也谨辨内外者礼始于谨夫妇为宫室辨外内男子居外女子居内深宫固门阍寺守之男不入女不出教令不出者言教令不出于闺门也逺离邪僻者不犯于非礼也威仪者徳之见乎外者也力用力以修其威仪也擅专也宠爱也怙恃也干预也挠扰也乖戾也汨浊也淖亦泥也言水之浊也淖泥汨之家之破也妬妻败之夫妇人之事君能谨守礼法遵是数者而行之则未有不善也】夫不骄不妬身之福也诗云乐只君子福履绥之夫安命守分僣黩不生诗云夙夜在公寔命不同是故姜后脱珥载籍攸贤班姬辞辇古今称誉【绥音虽僣子念切黩音读珥音耳辇连上声○诗周南樛木之篇履禄也绥安也此诗美后妃无嫉妬之心故乐其徳而愿其安享福禄也命者天所赋之分也僣侵也黩渎慢也言安其命而守其分则侵慢之事不生矣诗召南小星之篇此诗南国夫人承后妃之化能不妬忌以惠其下故其众妾美之如此盖众妾进御于君不敢当夕遂言其所以如此者由其所赋之分不同于贵者深以得御于君为夫人之惠无敢致怨于徃来之勤也此两引诗以言事君者无嫉妬之行则必获福禄安其命分则必无怨恶姜后周宣王之后姜氏珥耳珰也宣王常晏起后脱簮珥待罪永巷使傅母言于王曰妾不才使君王失礼晏朝以见君王乐色而忘徳也夫茍乐色必好奢穷欲乱之所兴也原乱之兴从婢子始敢请婢子之罪王曰寡人不徳寔自生过非夫人之罪也遂勤于政事卒成中兴之业君子谓姜后为能事君也班姬者汉孝成皇帝之婕妤也成帝逰后庭常欲与同辇辞曰观古图画贤圣之君皆有名臣在侧三代末主乃有女嬖今欲同辇得无似之乎帝善其言而止又引姜后班姫之事以为事君之法也○樛居尤切】我国家隆盛孝慈髙皇后事我太祖髙皇帝辅成鸿业居富贵而不骄职内道而益谨兢兢业业不忘夙夜徳盖前古埀训万世化行天下诗云思齐太任文王之母思媚周姜京室之妇此之谓也【媚明秘切○诗大雅思齐之篇思语辞齐庄媚爱也此序孝慈髙皇后之尽道以事太祖髙皇帝亘万古而莫并是以埀法于天下万世而无穷复引诗以咏叹之其旨深矣○亘居邓切】纵观徃古国家兴废未有不由于妇之贤否也事君者不可不愼诗云夙夜匪解以事一人【诗大雅烝民之篇解怠也一人谓君也歴观古昔成败其原皆本于妇人夏之兴也以涂山而其亡也以妺喜殷之兴也以有娀而其灭也以妲己周之兴也以太任太姒而其衰也以褒姒以此而言事君者不可不愼故引诗以结之丁宁告戒之意切矣○妺音末妲音怛】茍不能胥匡以道则必自荒厥徳若网之无纲众目难举上无所毗下无所法则沦胥之渐矣夫木瘁者内蠧攻之政荒者内嬖蛊之女宠之戒甚于防敌诗云赫赫宗周褒姒烕之可不鉴哉【毗音琵瘁音萃蠧都故切嬖音臂烕呼决切○胥相匡正也荒荒迷也毗辅沦陷也没也瘁病也蠧木中虫也攻伐也嬖便嬖左右近习者也蛊腹中蛊亦曰惑也诗小雅正月之篇宗周镐京也褒姒幽王之嬖妾褒国女姒姓也烕亦灭也言妇人之事君茍不能相正以道必自荒迷其徳犹网无纲则众目不举是以在上者无以为之辅在下者无所以取法是则渐至于沦没矣夫木之凋瘁者蠧以攻其内政事之荒失者嬖以惑其中故曰女宠之戒甚于防敌盖拒之欲坚而守之欲固也又引诗以见赫赫然之宗周而一褒姒足以灭之盖深以为鉴矣○镐音昊】夫上下之分尊卑之等也夫妇之道阴阳之义也诸侯大夫及士庶人之妻能推是道以事其君子则家道鲜有不盛矣【在上者尊君之谓也在下者卑妾妇之谓也上下有一定之分尊卑有不易之等不敢有一毫之陵越也夫易始乾坤则男女之道着故曰夫妇之道阴阳之义也妇人之事君者能尽其道则国家之隆盛不言可知若夫诸侯大夫及士庶人之妻能推是道以事其君子则家道有不盛者未之有也】
　　
　　○事舅姑章第十四
　　
　　妇人既嫁致孝于舅姑舅姑者亲同于父母尊儗于天地善事者在致敬致敬则严在致爱致爱则顺专心竭诚毋敢有怠此孝之大节也衣服饮食其次矣【儗拟同○在家则孝于父母既嫁则孝于舅姑舅姑之亲同于父母也舅姑之尊比于天地也孝之之道在于善事之而已善事者在于致敬而已敬则严严则不茍在于致爱而已爱则顺顺则不逆专一其心竭尽其诚禁止其怠慢此孝之大目也若夫以衣服饮食奉养为孝抑又其次矣】故极甘旨之奉而毫髪有不尽焉犹未尝养也尽劳勚之力而顷刻有不恭焉犹未尝事也舅姑所爱妇亦爱之舅姑所敬妇亦欲之乐其心顺其志有所行不敢专有所命不敢缓此孝事舅姑之要也【勚音异○旨美也勚劳也言极其甘美之奉而毫髪之事有不尽于心则与未养同竭其勤劳之力而顷刻之际有所不敬则与未事同故舅姑之所敬爱者亦当敬爱之娱乐其心毋使忧愠也顺从其志毋有逆违也已有所行则必禀命于舅姑毋敢自擅也舅姑有命则必奉承而行毋敢稽缓也此孝事舅姑之要道】昔太姒思媚周基益隆长孙尽孝唐祚以固甚哉孝事舅姑之大也夫不得于舅姑则不可以事君子而况于动天地通神明集嘉祯乎故自后妃下至卿大夫及士庶人之妻壹是皆以孝事舅姑为重诗云夙兴夜寐无忝尔所生【祚存故切○太姒思媚说见前唐太宗文徳皇后长孙氏有贤行事髙祖尽孝谨承诸妃消释嫌猜太宗有天下致基祚之隆后与有力甚矣孝事舅姑其道之大也如此茍惟不得于舅姑是犯七去之一则不足以事其君子况于动天地通神明集祯祥者乎故自后妃以至庶人之妻一切皆以孝事舅姑为重也诗小雅小宛之篇忝辱也引此诗而言事舅姑者当夙兴夜寐以尽其道以求无辱于父母而已○嫌贤兼切猜仓才切】
　　
　　○奉祭祀章第十五
　　
　　人道重夫昏礼者以其承先祖共祭祀而已故父醮子命之曰徃迎尔相承我宗事母送女命之曰徃之女家必敬必戒国君取夫人辞曰共有敝邑事宗庙社稷分虽不同求助一也【醮焦去声○醮冠取之祭名也相助也宗事者宗庙之事也女家妇人内夫家故曰女家也言妇人之职奉宗庙祭祀以助其君子上下之分虽有不同其求助于内则一也】盖夫妇亲祭所以备外内之官若夫后妃奉神灵之统为邦家之基蠲洁烝尝以佐其事必本之以仁孝将之以诚敬躬蚕桑以为玄紞备仪物以共豆笾夙夜在公不以为劳诗云君妇莫莫为豆孔庶【蠲音涓紞都感切○蠲言齐戒涤濯之洁宗庙之祭春曰祠夏曰禴秋曰尝冬曰烝躬以身亲之也蚕所以为丝而桑所以养蚕紞织丝为之用县瑱以塞耳者鲁语云王后亲织玄紞仪物礼仪之物也共具也木曰豆竹曰笾所以盛菹醢者也诗小雅楚茨之篇君妇主妇也莫莫清静而敬至也豆所以盛内羞庶羞主妇荐之也庶多也○涤音狄濯音浊禴音药瑱音鎭】夫相礼罔愆威仪孔时宗庙飨之子孙顺之故曰祭者教之本也茍不尽道而忘孝敬神斯弗享矣神弗享而能保躬裕后者未之有也凡内助于君子者其尚勖之【言助于祭祀礼罔愆违而威仪既得其宜宗庙飨其诚而子孙顺其孝祭统曰祭者教之本也言圣人立教其本在此茍不尽其诚敬之道则神且弗享其祀矣神之弗享而能保其躬以饶裕其后者未之有也凡有内助之责者可不知勉于是哉】
　　
　　○母仪章第十六
　　
　　孔子曰女子者顺男子之教而长其理者也是故无专制之义所以为教不出闺门以训其子者也【教诲不倦曰长理义理也言女子但顺从男子之教而长其义理亦惟在于从人无专制者也然其所以教不出于闺门之内以训诲其子女而已无阃外之事也】教之者导之以徳义养之以廉逊率之以勤俭本之以慈爱临之以严恪以立其身以成其徳【廉俭也逊让也严毅恪敬也言教其子女者须引导之以徳义则不入于邪僻涵养之以廉逊则不至于贪鄙先之以勤俭则不至于奢靡以慈爱存于心以严恪临其上乃可以立其身而成其徳者也母仪之要斯为至切矣】慈爱不至于姑息严恪不至于伤恩伤恩则离姑息则纵而教不行矣诗云载色载笑匪怒伊教【姑息茍安也言慈爱者必当爱之以道以姑息而为慈爱则不知所以爱其子矣严恪者不至于暴戾使在下者畏而爱之茍惟一之以严毅而无优裕之容则必至于伤恩伤恩则其心离姑息则其心纵而教训有所不行矣诗鲁颂泮水之篇色和颜色也引诗而言又在于和其颜色以教之也○戾音丽】夫教之有道矣而在己者亦不可不愼是故女徳有常不踰贞信妇徳有常不踰孝敬贞信孝敬而人则之诗云其仪不忒正是四国此之谓也【忒音慝○言所以教其子者既有其道矣而在我之母仪者亦不可不愼夫女有常徳不过贞信而已妇有常徳不过孝敬而已此亦互文也言在己者有是贞信孝敬之实则人必取以为法诗曹风鸤鸠篇言其仪度不差忒则足以正四国矣○鸤音尸】
　　
　　○睦亲章第十七
　　
　　仁者无不爱也亲疏内外有本末焉一家之亲近之为兄弟逺之为宗族同乎一源矣【仁者之人无所不爱也由亲以及疏由内以及外皆致其爱焉夫内亲而外疏内本而外末亲疏之分等差虽有不同推其和睦之道则一而已兄弟者亲之至近者也宗族者亲之至逺者也溯其流派则始于一源之所出矣岂可忘其所本而不加爱哉○差义宜切推出唯切溯音素派普卦切】若夫娣姒姑姊妹亲之至近者也宜无所不用其情夫木不荣于干不能以达支火不灼乎中不能以照外是以施仁必先睦亲睦亲之务必有内助【娣音弟姊音子○娣姒妯娌相呼之名姑父之姊妹也夫之姊妹亦曰姑女兄曰姊女弟曰妹情实也言此皆亲之至近爱之宜尽其情实也干木正出者支木旁生者灼光明也言施仁之道必先睦亲睦亲之道必自近始然其能行是道亦必由于内助之所致也○妯音逐娌良士切】凡一源之出本无异情间以异姓乃生乖别书曰敦叙九族诗曰宜其家人主乎内者体君子之心重源本之义敦頍弁之徳广行苇之风仁恕寛厚敷洽惠施【頍犬蕋切弁音卞洽胡夹切○大抵逺之为宗族近之为兄弟本出一源而无所异也惟间以异姓不相和睦乃生乖异尔书皋陶谟敦厚也九族髙祖至玄孙之亲厚叙九族则亲亲恩笃而家齐矣诗周南桃夭之篇家人一家之人也凡主乎内者宜体其君子仁爱之心当益重水源木本之义也頍弁小雅诗之篇此诗宴兄弟亲戚之诗其辞曰岂伊异人兄弟匪他又曰兄弟甥舅頍弁貌或曰举首貌弁皮弁也敦頍弁之徳者言效是诗之厚于亲戚也行苇大雅诗之篇此宴父兄耆老之诗其辞曰戚戚兄弟莫逺具尔行道也苇芦苇也广行苇之风者言广是诗蔼然笃厚之意也有如是之恩则其仁厚寛恕之实见于惠施者敷布而周洽矣○陶音遥】不忘小善不记小过录小善则大义明略小过则谗慝息谗慝息则亲爱全亲爱全则恩义备矣疏戚之际蔼然和乐由是推之内和而外和一家和而一国和一国和而天下和矣可不重与【夫亲亲之间有小善者不可以忘之录其小善则人心益劝而大义益明有小过者不可以记之略其小过则是非不兴而谗慝不作如此则亲爱之情全而恩义之意备矣则亲疏之间蔼然和乐自一家而推之至于一国而天下靡有不和者矣其可不以是为重哉大学传曰一家仁一国兴仁一家让一国兴让此之谓也】
　　
　　○慈幼章第十八
　　
　　慈者上之所以抚下也上慈而不懈则下顺而益亲是故乔木竦而枝不附焉渊水涸而鱼不藏焉故甘瓠累于樛木庶草繁于深泽则子妇顺于慈仁理也【竦息勇切涸音鹤瓠音护累伦追切○上之抚下者一本于慈爱而已慈爱之心有所不懈则在下者必顺承而愈亲戴其上矣借使上之待下者鲜慈爱之道譬之乔木上竦而旁枝不相附属渊水涸竭而巨鱼不能容藏夫樛木下埀故有甘美之瓠固结于其上矣深泽寛广故有众多之草繁盛于其中矣居上慈仁故子妇自顺从于下矣其理固如此也】若夫待之不以慈而欲责之以孝则下必不安下不安则心离心离则忮忮则不祥莫大焉为人父母者其慈乎其慈乎【忮支义切○夫待下而不以慈乃欲责之以尽其孝则在下者有所不安于上矣下之不安则其心已离离则有所忮害忮害则其为不祥莫大于是故曰为人父母者其慈乎其慈乎重言之者深言慈爱之道不可以亡也大学传以慈为使众之道内助于国家者其可忽乎】然有姑息以为慈溺爱以为徳是自敝其下也故慈者非违理之谓也必也尽教训之道乎亦有不慈者则下岂可以不孝必也勇于顺令如伯竒者也【然亦有不知其子之恶偏于一己之私茍且溺爱以为慈为徳是自败其子也故慈者非若此悖理之谓必尽教训之道则必无非礼违法之事矣亦有父母待子以不慈则子岂可以不孝必尽其在己者矣伯竒尹吉甫之子也后母譛而逐之伯竒履霜中野勇于顺令如伯竒者言在下者当如伯竒之顺令也○譛侧禁切】
　　
　　○逮下章第十九
　　
　　君子为宗庙之主奉神灵之统宜蕃衍似续传序无穷故夫妇之道世祀为大古之哲后贤妃皆推徳逮下荐达贞淑不独任已是以茂衍来裔长流庆泽【衍音演裔以制切○言古之人君主宰天下重以嗣续为大也然使子孙蕃盛者皆由贤妃哲后能不妬忌有逮下之徳荐达贞淑以奉其上不专于一己而已是以后嗣延昌庆泽绵逺矣汉明徳皇后荐达左右若恐不及后宫有进见者毎加慰纳】周之太姒有逮下之徳故樛木形福履之咏螽斯扬振振之美终能昌大本支绵固宗社三王之隆莫此为盛矣【螽音终○太姒樛木说见前螽斯蝗属一生九十九子振振盛貌后妃不妬忌而子孙众多故众妾以螽斯之羣处和集而子孙众多比之言其有是徳而宜有是福也事见诗周南螽斯篇本宗子也支庶子也本宗则百世为天子支庶则百世为诸侯使宗社绵延巩固而夏殷周后妃之盛莫有过于太姒者也○巩音拱】故妇人之行贵于寛惠恶于妬忌月星并丽岂掩于末光松兰同畆不嫌于俱秀【此承上文而言妇人以寛惠为徳而尤恶于妬忌也夫月与星并丽则其光自不相掩松与兰同秀则其色自不相妨以见已与众妾同处亦当若此而无所忌嫉也】自后妃以至士庶人之妻诚能贞静寛和明大孝之端广至仁之意不专一己之欲不蔽众下之美务广君子之泽斯上安下顺和气蒸融善庆源源实肇于此矣【言凡内助于君子者诚能有贞静寛和之徳明大孝继承之本广至仁逮下之意不专己以蔽下之美务推广君子之恩泽斯则上安其心下顺其义而上下之间蔼然和气熏蒸融液而积善之庆源源而来实始由于此矣】
　　
　　○待外戚章第二十
　　
　　知几者见于未萌禁微者谨于抑末自昔之待外戚鲜不由于始纵而终难制也虽曰外戚之过亦系乎后徳之贤否尔【几者动之微也萌芽也微者细微之事而末又微之至也谨之者言虽至微之事当抑遏之茍忽而不抑将必至于甚大甚大而欲抑则有所不能矣传曰禁微者易抑末者难正此意也自古之待外戚多因狎恩恃爱始则纵其所为及其后也骄横强肆而难以裁制虽云外戚之过亦系乎后妃之贤否尔贤者则能戒饬之而长保其安全不贤者则骄纵之而卒使其丧败也○遏阿葛切饬音勑】观之史籍具有明鉴汉明徳皇后修饬内政患外家以骄恣取败未尝加以封爵唐长孙皇后虑外家以贵富招祸请无属以枢柄故能使之保全【后汉显宗明徳皇后马氏伏波将军援之女也谦肃节俭检抑外家尝撰显宗起居注削去兄防参医药事肃宗即位请曰黄门舅旦夕供奉且一年既无褒异又不录勤劳无乃过乎后曰吾不欲令后世闻先帝数亲后宫之家故不着也建初元年欲封爵诸舅后不聴明年夏大旱言事者以为不封外戚之故后诏曰凡言事者皆欲媚朕以要福尔先帝防愼舅氏不令在枢机之位吾岂可上负先帝之旨下亏先人之徳固不许帝省诏悲叹重以为请后曰吾岂徒欲获谦让之名而使帝受不外施之嫌哉髙帝约无军功非刘氏不侯今马氏无功于国家岂得与阴郭中兴之后等耶吾计之熟矣勿有疑也初大夫人葬起坟微髙后以为言兄廖实时减削外亲有谦素义行者辄假以温言赏以财货如有纎芥即加谴责车服不轨者便絶属籍遣归田里于是内外从化诸家惶恐四年帝封三舅廖防光为列侯并辞就关内侯后闻之曰吾居不求安食不念饱冀乗此道不负先帝所以化导兄弟何意老志复不从哉万年之日长恨矣廖等不得已受封爵而退位归第焉唐太宗文徳皇后长孙氏隋右骁卫将军长孙晟之女兄无忌于帝本布衣交以佐命为元功出入卧内帝将引以辅政后固谓不可乘间曰妾托体紫宫尊贵已极不愿私亲更据权于朝汉之吕霍可以为诫帝不聴自用无忌为尚书仆射后宻谕令牢譲帝不获已乃聴后喜见颜间他日谓帝曰妾家以恩泽进无徳而禄易以取祸无属枢柄以外戚奉朝请足矣此皆后之贤者故能保全外戚也○援音院骁音浇晟音盛射音夜】其余若吕霍杨氏之流僣踰奢靡气焰熏灼无所顾忌遂至倾覆良由内政偏陂养成祸根非一日矣易曰驯致其道至坚氷也【驯音旬○汉髙祖吕后有佐定天下之功惠帝即位尊为太后帝崩临朝称制大赦天下乃立兄子吕台产禄台子通四人为王封诸吕六人为列侯追尊父吕公为吕宣王兄周吕侯为悼武王太后病困以赵王禄为上将军居北军梁王产为相国居南军戒产禄曰髙帝与大臣约非刘氏王者天下共击之今王吕氏大臣不平我即崩恐其为变必据兵卫宫愼毋送丧及后崩禄产颛兵政因谋作乱太尉周勃等共诛之悉捕诸吕男女无少长皆斩之霍光女为宣帝后宣帝始立立许妃为皇后光妻显欲以小女为后私使乳医淳于衍毒杀许后因劝光纳女立为后立三岁而光薨子禹嗣为博陆侯显改光时所造茔制而侈大之起三出阙北临昭灵南出承恩盛饰祠室辇阁通属永巷幽良人婢妾守之广治第室作乗舆辇加画绣絪冯黄金涂韦絮荐轮侍婢以五采丝挽显游戏第中而禹山亦并缮治第宅走马驰逐平乐馆云当朝请数称病私出多从宾客张围猎黄山苑中使苍头奴上朝谒莫敢谴者而显及诸女昼夜出入长信宫殿中无期度又奴与御史家奴争道霍氏奴入御史府欲躢大夫门御史为叩头谢乃去后杀许后事颇泄显遂与诸壻昆弟谋反发觉皆诛灭唐玄宗贵妃杨氏蜀州司户玄琰女姿色冠代善歌舞邃音律智筭过人动移上意姊三人皆有才貌并封国夫人长韩国次虢国次秦国出入宫掖势倾天下兄铦鸿胪卿累授三品上柱国锜侍御史尚太华公主赐甲第连于宫禁钊字国忠亦寖显与铦皆私第立戟五家甲第僣拟宫掖车马仆御照耀京邑逓相夸尚毎构一堂费踰千万见胜于己者即彻而复造土木之工昼夜不息颁赐五家中使不絶毎有请托府县承迎峻如诏勑四方赂遗其门如市开元以来豪贵雄盛无杨氏之比玄宗毎幸华清宫五家扈从家各为队队各一色五家合队照映川谷如百花焕发遗钿坠舄瑟瑟珠翠璨瓓芳馥于路毎朝贺待漏靓妆盈巷蜡炬如昼国忠既居宰执势益恣横十载正月朢夕五宅夜逰与广平公主争门杨氏奴挥鞭及公主衣公主坠马驸马程昌裔扶公主因及数挝公主泣奏之杀杨氏奴昌裔亦停官贵妃姊妹与范阳节度使安禄山结为兄弟及禄山叛露檄数国忠罪河北盗起以太子监抚军国事国忠大惧及潼关失守玄宗西幸陈玄礼宻启太子诛国忠父子既死军不散玄宗遣力士宣问对曰祸本尚在盖指贵妃也帝不获已与妃决遂缢死韩国虢国二夫人亦为乱兵所杀国忠妻自刭死子暄等皆诛灭按吕霍杨氏僣礼踰分骄奢侈靡气焰熏灼可畏如此而罔知忌避以至倾覆其祀皆因内政不平包藏祸根非一日矣易戒履霜坚氷至言始虽甚微不可使长长则至于盛也若是者皆因循而至于坚氷也观于此足以为鉴矣○悼音道颛专同薨呼肱切饰音式冯皮氷切挽音晚躢音闼琰以冉切邃音遂虢古伯切铦音纎锜音竒寖与浸同赂音路扈音户舄音昔馥音伏靓音净挝职瓜切檄形狄切潼音童缢音翳刭古顶切】夫欲保全之者择师傅以教之隆之以恩而不使挠法优之以禄而不使预政杜私谒之门絶请求之路谨奢侈之戒长谦逊之风则其患自弭【弭母婢切○优有余也预干也杜塞也谒请也絶断也弭息也言欲保全外戚者择师傅以教之使其由于道义隆之以亲亲之恩使其不扰于法度优之以爵禄使其不干于政事塞其私谒之门断其请求之路戒之使毋及于奢侈以长其谦卑退逊之风则其骄恣之弊自然而息矣】若夫恃恩姑息非保全之道恃恩则侈心肆焉姑息则祸机蓄焉蓄祸召乱其患无断盈满招辱守正获福愼之哉愼之哉【恃恩者外戚也姑息者后宫也彼之恃恩则奢侈恣肆靡所不至我之姑息则养成其患而祸机藴蓄于中蓄祸将必召乱由我之姑息而始不能断决也盈满则必至于招辱小则失其身家大则覆宗絶嗣惟守正者不骄不侈循于道义故能全保富贵此则可以获福矣故重言愼之哉者警戒之义至深切矣读者当详味之○藴于问切】
　　
　　内训
　　
　　
