黄书 清 王夫之
　　
　　原极第一
　　
　　夫观初始於天地者，岂不大哉！洋洋乎金以铣之，木以干之，土以敦之，火烜、风挠、水裹以烝化之，彼滋此孕以繁之，脉脉门门，泮涣搏翕以离合之，故盛德行於无疆而不知其届也。然而清其族，绝其畛，建其位，各归其屏者，则函舆之功所以为虑至防以切。是故山禽趾疏，泽禽趾幂，乘禽力横，耕禽力枞，水耕宜南，霜耕宜北，是非忍於其泮散而使析其大宗也，亦势之不能相救而绝其祸也。是故圣人审物之皆然而自畛其类，尸天下而为之君长。区其灵冥，湔其疑似，乘其蛊坏，峻其墉廓，所以绝其祸而使之相救，故曰「圣人与天地合德」者，岂虚构哉！夫人之於物，阴阳均也，食息均也，而不能绝乎物。华夏之於夷狄，骸窍均也，聚析均也，而不能绝乎夷狄。所以然者何也人不自畛以绝物，则天维裂矣。华夏不自畛以绝夷，则地维裂矣。天地制人以畛，人不能自畛以绝其党，则人维裂矣。是故三维者。三极之大司也。昔者，周之衰也，誓谐替，刺雅兴，镐京沦，东都徙，号祭存，纲纽佚，诅盟屡私，数圻日兼，故抱器服而思烹溉者，日恻恻然移玉之为忧。而圣人之所深长思者，或不在此，作春秋，明王道，内中夏，外戎狄，疑号者正其辜而终徕之，外会者斥其贱而等摈之。夫周之衰，非有匈奴、吐蕃、契丹、鞑靼以为之外逼也，陆浑、吾离、允姓、侨如之族种不能配中国之一名都也，燕之北鄙，秦之西陲，未尝晨夕於奔命也。葵邱束牲而小白求三脊之茅，城濮馆毂而重耳干隧道之请，周之玉步将上逼之为兢兢，而圣人终不以彼忧易此恤者，则其故何也？文武之兴，昕履牧率，夕步天祚，滥唐沿虞，服夏裼商，承建列侯，各君分长，山河塞阨际蛮戎夷貊者，昔之天下也。既规规然惴其旁午，复鼎鼎然虞其上下，诸侯或僻介荒小，用寡捍强，以小藩大，势诎於所守，力仅於所争，固未尝不纠回蜿蜒於圣王之心。夫廷万国，一君长，挟尺捶而奔役四宇，功施鈇钺，烂然开於共主而天下弗分其功名，圣人岂异人情而不欲此哉！然而山、河以西，师旦分牧。函、崟以东，召奭代理。五侯九伯，州长连率，经纬缝紩，割制员幅者，使之控大扶小，连营载魄。是故偏方远服，不受孤警。连城通国，若运揽臂。则周之盛王所以维系神皋，摈拒夷类者，意未有所弛而权不可得而衰。夷、厉而降，牧长无命，纲维溃破，锋矢寻於同仇，牖户薄於外御。是故孤竹蹙燕，淮夷病杞，鄋瞒、义渠侮齐，宋而窥河、渭，然而天子不能命伯。
　　
　　列侯之强大者矫激奋起，北斥南征，故斩令支，轹卑耳，拓西戎，刈潞氏者，犹赫赫然震矜其功以张赤县之帜。彼其左旋右携，夸武辟疆者，虽不足以与圣王权衡三维，裘领八极之盛心，而圣人犹将登进之，为稍持其祸而异於澌灭也。是以周之天子赐肵俎，锡彤弓，命随会，攽黻冕，贺任好，播金鼓，而不见讥於春秋。故曰「其事则齐桓、晋文，其义则某窃取之矣」，盖进之也。夫奠三极，长中区，智周乎四皇，心尽乎来许。清露零柯而场圃入保，片云合岱而金堤戒滥，吴呼好冠而晋视命圭，杞用夷礼而胄绌神禹，莫不逆警萌甲而先靖宫庭。是故智小一身，力举天下，保其类者为之长，卫其群者为之邱。故圣人先号万姓而示之以独贵，保其所贵，匡其终乱，施於孙子，须於後圣，可禅，可继，可革，而不可使夷类间之。然后植其弱，掖其僵，扬其洁，倾其滓，冠昏饮射以文之，哭踊虞祔以哀之，堂廉级次以序之，刑杀征伐以整之，清气疏曜，血脉强固，物不干人，沴不侵祥；黄钟以节之，唱叹以浏之，故礼乐兴，神人和，四灵集，而朱草、醴泉相踵而奔其灵也。今夫玄驹之右君也，长其穴壤，而赤蚍、飞蚹之窥其门者，必部其族以噬杀之，终远其垤，无相干杂，则役众蠢者，必有以护之也。若夫无百祀之忧，鲜九垓之辨，尊以其身於天下，愤盈俦侣，畛畔同气，猜割牵役，弱靡中区，乃霍霍然保尊贵，偷豫尸功，患至而无以敔，物偪而无以固，子孙之所不能私，种类之所不能覆，盖王道泯绝而春秋之所大慭也。
　　
　　
　　古仪第二
　　
　　自昔炎裔德衰，轩辕肇纪，闵阽危，铸五兵，诛铜额，涤飞沙，弭刃於涿鹿之野，垂文鼓弦，巡瑞定鼎，来鹇梦弼，建屏万邦，而神明之胄骈武以登天位者，迄於刘汉五姓百十有七后，岂不伟与！是岂有私神器以贻曾玄之心哉！而天贶不舍，灵光来集者，盖建美意以垂家法，传流云昆，不丧初旨，群甿蒸蒸，必以得此而後足於凭依，故屡滨播弃，而卒不能舍去以外求宗主。迹其所以焘冒天下者，树屏中区，闲摈殊类而止。若乃天命去留，即彼舍此之际，无庸置心。要以衣冠舄带之伦，自相统役，奠维措命，长远丑孽者，实以为符，得人而遂授之。然而帝眷民怀，丝游胶液，纷纷延延，弥保云系者，则贸於相求而隐於相报也。迄於孤秦，家法沦坠，胶胶然固天下于揽握，顾盼惊猜，恐强有力者旦夕崛起，效己而劫其藏。故翼者翦之，机者撞之，腴者割之，贰人主者不能藉尺土，长亭邑者不能橐寸金。欲以凝固鸿业，长久一姓，而偾败旋趾。由此言之，詹詹凿陋，未尝回轸神区而援立灵族，岂不左与！汉承其敝，古型秦轨，白黑兼半，而强干植条为数百年之计者，亦自创异意，冥合十九。侯王封君，兼城占籍，铸兵支粟，不为禁戒。故长沙可以支三粤之侵叛，而燕旦受封制册之中，所以防遏獯鬻氏者三致意焉。景、武以还，推恩少力，酎金夺侯。虽辀辅弱助，而命大将，遣单使，得以意行消息，权制士马。而且金、虎、铜、竹，虽握禁闼，军民部署，尤隆刺、守。故元、成运替，安、顺爽凌，然而楼兰、郅支，绝亢悬首；乌桓、羌部，踬驾伏尸。虽莽僭西都，丕夺许鼎，而南阳、益部连衍而接坠绪者，犹此枌榆之苗裔也。晋氏失计，延非族以召祸乱，中国隤隤，非无自致，而州牧分土，长其君，子其民，措施不拔，琅琊以延。向使泮散消弱，守牧无资，十六国之戎马精悍，非江东之所能敌也。六代文嬴，漫不足纪，遗法余力，仅支江介者二百七十年。使彼孱主孤邦，日斤斤焉以孤寡陵迟，倒柄藩牧为虑，曾不足以建十年，而石、苻、拓拔已褰裳而绝安流矣。是故天下之势，有合者，有分者，有张者，有翕者，有纵而随者，强彼而固此者。故曰「大制不割」，乐天下之成而成之，选天下之利而利之。今夫柔鸷击，辑纵横，驱合於农则实去。要愿朴，建脆弱，驱合於兵则名存。名存实去，则自忘其弱而丧其畛。方且割万有，专己私，侈身臂，矜总持，不纵以权，不强其辅，则所以善役天下而救其祸者，荡然无所利赖。此仁者之悲膺疾頞，而俗儒之利以为名也。唐无三代牧伯帅长之援，无深仁大计，建民、固本、清族类、拒外侮之谋。窃尸寓农之遗号，强合兵农，分制府兵，徵发宿戎，壹听於京师。此其法，足以数世速亡，而迄於天宝祸发始尅者，岂府兵之败轨特迟哉！溯其仅存，寻其利赖，自西州沿北庭迄辽左，置督护、都督者不随腹裏，得专措置。故一时大勋名将若李勣、薛仁贵、王忠嗣、郭元振之流，进止刑赏，不受中覆。选士马，审机宜，滂沛椎酤，奴隶偏裨，下至乾没，犹无所问。极重不返，而节度逆行，干天历以成五季者，事势澜流洄漩，激而反倒其归也。然且更迭闰位，图录弈改，石晋北倾，恃怙蠢丑，而并阳不拔，胡马北首，数阅而仍归中国，内强之效亦可覩焉。宋以藩臣暴兴鼎昨，意表所授，不寐而惊。赵普斗筲菲姿，负乘铉器，贡谋苟且，肘枕生猜。於是假杯酒以固欢，托孔云而媚下，削节镇，领宿卫，改易藩武，建置文弱，收总禁军，衰老填籍，孤立於强虏之侧，亭亭然无十世之谋。枞佚文吏，拘法牵执，一传而弱，再传而靡。赵保吉之去来，刘六符之恫喝，玩在廷於偶线之中而莫之或省。城下受盟，金绘岁盆，偷息视肉，崇以将阶，推毂建牙，遗风澌灭。狄青以枢副之任，稍自掀举，苟异一切，而密席未温，嫌疑指斥，是以英流屏足，巨室寒心。降及南渡，犹祖前谋，蕲、循仅存於货酒，岳氏遽陨於风波，挠栋触藩，莫斯为甚！夫无为与者，伤之致也；交自疑者，殊俗之听乘也。卒使中区趋靡，形势解散，一折而入於女直，再折而入於鞑靼，以三、五、汉、唐之区宇，尽辫发负笠，澌丧残剐，以溃无穷之防，生民以来未有之祸，秦开之而宋成之也。是故秦私天下而力克举，宋私天下而力自诎。祸速者绝其胄，祸畏者丧其维，非独自丧也，抑丧天地分建之极。呜呼！岂不哀哉！夫石守信、高怀德之流，非有韩、彭倔强之质也，分节旄，拥镇牙，非有齐秦百二，剖土君民之厚实也，谈笑尊豆，兵符立释，非有田承嗣、王武俊、李纳之跋扈而不可革也。使宋能优全故将，别建英贤，颠倒奔奏，星罗牙错，充实内地，树结边隅，一方溃茂，声援谷响，虽逮陵迟，取资百足。亦何至延息海滨，乞灵潮水，皋亭纳玺，磵岛沈渊，终使奇渥吞舟，乾坤霾塞，滨百年而需远复哉！惟其涂蔽万民，偷锢大器，瓦缶之量，得盈为欢；婴儿护饵，偃鼠贪河，愚夫之惑，智者哂焉。易曰：「其亡其亡，系於苞桑」，苟有系也，足以固矣，而必於苞桑焉，秦、宋之系於苕枝而不知其根之拔也。故曰「前事之失，後事之师」，其来兹之谓与！
　　
　　
　　宰制第三
　　
　　今欲取天下而宰制之，有圣人，反三维，起在位，度不十数传，复有口口口口之等夷，狡焉思裂维而盗神器，如口所为，彼固狃以为故常，无足难也。而天下亦恬不知所怪，天地之气相干凌矣，亦或赢槁不能为人救。圣人坚揽定趾以救天地之祸，非大反孤秦、陋宋之为不得延，固以天下为神器，毋凝滞而尽私之。故易曰：「圣人之大宝曰位，何以守位曰人，何以聚人曰财」，非与于贞观之道者，亦安足以穷其辞哉！天地之产，聪明材勇，物力丰犀，势足资中区而给其卫。圣人官府之，公天下而私存，因天下用而用天下。故曰「天无私覆，地无私载，王者无私以一人治天下」，此之谓也。今欲宰制之，莫若分兵民而专其治，散列藩辅而制其用。今之自县以上，三进而及市政使司，凡以治民者，自秦而下不能易也。县隶府，府隶司，司受命於天子，足以呼响，无关格之疢矣。府治其属，既不能专，其有事，旁挠於同、判、推官，而巡守兵备安坐其上以扼郡邑之呼吸，则分司之建可革也。山东府六而分司者十六，山西府五而分司者十三，陕西府八而分司者二十四，四川府九而分司者十七，或倍之，或参倍之。其佐倅遇府设焉，或稍浮於府，未有一道而兼制数府者也。所以束湿缠系於知府者，可谓急矣。而一郡数邑，不得以制其短长之命，旦夕不测，其民视牧长，如逸兔之於惊麚也。况其为天子守疆圉，取必而与城共命乎！魏尚之於云中，李广之於陇西，以一郡捍匈奴之名王者，事权重而战守专也。故革分司，重府权，尽治其郡，设推官以赞其吏治，立武监以简其兵赋，兵赋所讲，受成於府，有所徵发，府受台计而遣之。刑名、钱馕、驿置、屯田、水利，奏最於两司足矣。夫挠郡权而临其上者，不过治府绪之余，而形隔势碍，推委以积其坏，是庞睫儋耳，无益於视听而益损其官也。自郡上之，为民之治者受於司，为兵之治者请仍巡抚使之任，而去其京衔，定其镇地，制其厄塞，重其威令，佥其劲锐，闲其文武，假其利资。七者具修以置藩辅，各战其境，互战其边，行之百年，以意消息，中国可反汉，唐之疆，而绝孤秦、陋宋之丰祸也。中区之地，四斁用文，河山用武，沙衍耐骑，箐峒耐步，江海耐舟，麦食耐勇，稻食耐智，杂食耐劳，广土坟争，崟崎壁守，卤国给鹾，泽国给积，涝乡给鱼，赭山给铸，林阜给荈，边徼互马，殷道课关；其它连锡、丝枲、筋鳔、皮革、蒲条、硝黄、翎毛、杉柟、冈桐、栟榈、漆林、苎絮之所产者，可相输而各奏其利。大司农不登之书，非中监渔采，则豪猾墨吏兼并闾右之所攘也，一切取足，其瘠疲不耐给者，百之四五。故曰利资可假，劲锐可佥，厄塞可制也。请置河北、山东为一使，江北、济南为一使，河南、荆北为一使，燕南、河东为一使，开陕、秦、陇为一使，荆南、江右为一使，江南、福、浙为一使，巴西、泸南为一使，南赣、岭海为一使，岭西、桂、象为一使，滇、黔、洱海为一使。此十一区者，用武地六，用文地四，兼错犬牙率得险者，或十六七，或十三四。因舒蜿，随原隰，各固其圉，取材其产，搜其军实以听边关之不时。畿辅为一使，左辅为一使，右辅为一使，大同为一使，延绥为一使，宁夏为一使，河西为一使。此七区者，战地十九，内地十一，大司农因漕委输，转十五司之粟米以灌注之。滑州襟带黄河，右腋太行，左腋钜野，临制河南之膺隔，一要区也，河北、山东行台治之。其地起大名，北有广平、顺德，南有彰德、卫辉、封邱、延津、阳武、原武；东得东昌、济南，东传於海，得益都、临淄、泰安、博兴、寿光、昌乐、临朐、高苑，又东得登、莱，极于海；西得怀庆、潞安、泽、沁，扼太行，窥冀、晋，传於山。洛阳据土中，左京、索，右潼关，三涂、岳鄙，神明之区也，河南、荆北行台治之。其地起河南，东北得汝州、开封、许、禹、郑之属邑，穷於荥泽，东南得南、汝，南得襄、郧、承德；西南得兴安、平利、石泉、洵阳、紫阳、白河、汉阴；滨汉。沔，间湍、沟，承楚脊，控关南，东固汝水，放於淮。徐州凭黄流，睨大江，披带长淮，东枕瑯琊，咽鬲南北，一要区也，江北、济南行台治之。其地起徐州，东南得凤阳、淮安，南得庐州、安庆、黄州、滁、和，尽于江，东北得兖州、安邱、诸城、蒙阴、莒州、沂水、日照，北阻大岘；东传於海。西得归德、太康、陈州、商水、西华、项城、沈邱，穷於汝，颖之交。太原以故晋之墟，左山右河，北阻忻、代，士马劲疾，险障重沓，一要区也，燕南、河东行台治之。别治晋阳，别嫌藩司，形势无相互格。其地起阳曲、太原、榆次、太谷、祁、徐沟、清源、交城、文水、寿阳、盂、静乐、平定，割雁塞以为大同守；西南得汾州、平阳、辽州；西尽河；南不尽太行，以壮泽、潞；东出土门，历常山，得真定，弥互络绎，以承右辅之或赢。咸阳居渭流之北，与长安相望，秦川八百，关河沃衍之区也，关陕、秦陇行台治之。别治渭北，别嫌藩司，形势无相互格。其地起西安，北尽北洛，界梁山；西南得凤翔、汉中、宁羌之属，割兴安畀河南为右腋；西得巩昌，阻阴平，锁蜀汉；北得平凉、华亭、镇原、祟信、泾州、灵台、安化、合水、宁州、真宁、狄道、渭源、庆、洮、平凉诸边之剧邑，割实边藩，为所保守，有秦川供三边之奔命；又西得岷、洮；北阻萧关；西戒河、湟，以司茶马之居僦；又西不尽于生番。武昌，长江东下，清汉南来，雄挽中流，搏蛮中引，江外一要区也，荆南、江右行台治之。治故鄂城，别嫌藩司，形势无相互格。其地起武昌，逾江得汉阳，阻涢水；南得岳州、长沙、衡阳、安仁、衡山、酃县、耒阳、常宁，讫南条；西南逾洞庭，得荆州、辰、常，泝於沅，有黎平、平溪、清浪，迄於偏镇，中括施、撒、永定、永顺、保靖，兼汉土；西又南，得邵阳、新化，分资水为南塞；东得南昌、瑞州、九江、袁、临、饶、广、南康，包彭蠡，有江右之衍区；诸挟岭为闽、广脊，受无赖者，割以为南赣守。镇江因京、岘，缘扬子，西接汉、岷，北拒淮、泗，漕守山东，俯拾建业，一要区也，江南、福、浙行台治之。其地起镇江，得苏、松、常州、广德，西上夹辅应天，沿江得宁国、池、太；东有徽州，倚三天子鄣，沿渐江，东有全浙；循海而南，得福、泉、兴化，福宁；渡江北直海门狼山，锁大江，得扬州，尽淮东；罄折江海，索腴赋，休士马，辉戈船，根抵南国，以备倭盗而资山东之奔命。合州，三江所会，鱼复、僰道、褒骆、武都、严道、夜郎之所奏而会，一要区也，巴西、泸南行台治之。其地全有四川，自威、茂、杂谷、天全、黎、邛、昌，跨大渡，度相岭，右绕东川乌撒、乌蒙界水西，尽辖土夷；南渡乌江，得平越；东北上，得清平、兴隆、思南、石仟、思州、铜仁，穷五塞，南尽於沅。赣州咳颐梅关，延纡岭塞，注泻海峤，络引大帽、浰头、东乡之条纪，武备所向，楼船步卒之冲，一要区也，南赣、岭海行台治之。其地起赣州、南安，西得郴、桂、临、蓝、嘉禾，尽楚猺地；北得吉安；东北缘山，有建昌、抚州，故盗区薮；下杉关，得延平、邵武、建宁，南迤汀、漳，穷於海；次海滨，得惠、潮、广州，蔓引连阳，与临桂会，而西尽於漓水之交。梧州控肘楚峤，垂臂琼海，是漓潭、牂牁漉江之下游，逆邀其所趣，土、汉噤喉之要区也，岭西、桂、象行台治之。其地起梧州，东得肇庆，穷於漓口；东南得罗定、高州、雷、廉，南极交趾，滨於海，渡海得琼；西泝三江，全有广西；北越秦城，放湘源，得永州、武冈、城步、新宁、靖州，通西延、古泥之径；寻左江西上，得都匀，犬牙楚、黔，界於播夷。大理、叶榆所派，金、沧所维，北捍土蕃，南覆挝、甸、六诏，上游之雄徼，一要区也。滇、黔、洱海行台治之。其地全有云南，并夷部，东迳县度出箐道，得贵州西境；东有贵阳，讫乎新添北缘、陆广，赤水、乌撒而界于泸南；沿平伐、镇宁，顶营募役，凿初道以通乎泗城，而西南穷于交趾。於是登其甲乘，制其刑典，宅其赏罚，司其汰补，宽其踪指，要其连系。盗贼踞山谷泛洋汛者，府自部讨之，闻於台。盗名城，躏旁邑，暨小夷之窃发，台部讨之，闻於司马。边徼奔命，巨寇弥延，羽书驰於司马，下徼台使，因其形势，奔走疾呼，以应其邻左；劳逸腴瘠，抟隘劲脆，以视其往来。滑台涉钜鹿，通天津，以纡左辅。徐州沿淮、泗，下盱眙，以固江南，东放瑯琊以应登、莱之不逮。河南搜练腹裏，开花园、党子，西南缀上庸瓯脱，纡秦、蜀，制山南，北守黄河，犄角畿南而抚其怠。太原居西，补河曲，急则东纡右辅，或出雁塞以应大同。关、陕阻关自保，声势山河，视其旁午，连川河以轸绥宁、河曲之恤。江、湖、赣、岭、巴、蜀、滇、黔，既随以蛮夷、海汛分其所守，就近参援而调置往来。泝大海，沿淮海，以纡山东；入武关，绕松、洮，以纡关外；或驰孔道，下冥阨，骋大梁，绝黄河以卫京畿。因裹粻兵，取给於十五使司，登大司农而受裁於庙议者，皆以流荡营魄而振戴根本也。台之所治，或千余里，或二三千里际荒陲，容受不轨，卒相摇动，禁制不时。河北则东登、莱，滨海线通海、盖；西泽、潞，太行伏戎。河南则襄阳受沔下游，制郧，西受夔、庸逋逃。江北则安庆以名城阻江、楚。江南则温州总海以须岛夷，芜湖对濡须直江北之冲。荆南则沅州领苗夷，殷黔道。关陕则阶、文制生番，匡川北之不虞。巴西则马湖逼泸水，亢嗉南中，威州孤悬鸟术，垂制江外。南赣则潮州承闽而分海汛；岭西则雷州障交夷，县穷发；庆远扈田、泗，西系那丹，以通都泥。滇黔则贵阳总线道，飞系荒远；楚雄殷六诏之中，右哀牢，左特磨，直下车里，老挝以距南丑。凡各分司以镇之，而受其生死动静之数於台。武监之治，请视兵赋之多寡。弱郡并之，劲郡专之，或赢置之，以登成於知府，而受其生死动静之数於台。故指臂相须，而批导形便也。诸行边领重镇者，地俭于腹裏，而刍粟士马，节制旌旄，秩等部从，不亚于中区。或覆增之系其任。或卿尹出牧；或他台使以崇望右陟；或大将超裨校，威信足恃赖，以大将军行使，系其人。昌平屏拥翠微，衡盖辇下，左古北，右居庸，畿辅行台治之。起喜峰，出定州，西至延庆，为其守；北抵滦西清兀良哈之塞。永平东北极徼，环海循山，外邀三坌、白狼之险，东丑之所出入也，左辅行台治之。接喜峰，画滦水，东尽关门，沿海下天津为其守；东北出三卫金源故地，穷兴中、大定，东捣开、铁，靖其庭穴。宣府有偏岭、飞狐之胜，繁饶悍鸷，直开平之吭，右辅行台治之。起怀来，阻桑干，西抵广昌为其守；北出兴和，扩亭障，斥地沙漠。大同平衍广野，内护句注，散战之区也，大同行台治之。内连广昌，北出天城、阳和，绕黑河而西，尽东胜，遵浊河，下偏关，抵洒曲、保德，画大河为其守；渡黑水，击云内，奏集宁斥丰州之塞。葭州外控榆林，左拊西河，保甘泉之外障，延绥行台治之。东起黄甫，际河而西，西抵花马池之右，怀抱环、庆为其守；直北清河，南修受降之遗地。宁夏左省嵬，右贺兰，赫连兀卒之自雄其都也，灵武之所由收关、洛也，宁夏行台治之。修杨制使之遗塞，东起花马池，东尽兰州为其守；北逾贺兰，驰燕支之下。甘州緜缀新秦，壤地数千里，孤峙以制西夷之生命，河西行台治之。东起庄浪，西极嘉峪，南绕西宁、归德，渡碛石，抵河州为其守；出酒泉，修瓜、沙之塞，横互自保，以维西陲；余力蓄士马，奔他边之棘；相附郡邑，守隧所统，往来所奏，则分隶其台。畿辅得保安、延庆、顺天，效上供之余。左辅得永平、河间、天津。右辅得保定、万全。大同得大同、忻、代、岢岚、保德之属。延绥得延安、环县。宁夏得六卫、中卫、靖虏、固原、静宁、庄浪、隆德、兰州、金县。河西得甘、凉，肃、庄浪、西宁、镇番、永昌、河州。以资其刍收、工匠、孳养，鼓铸之用，丁男輓运，城堡筑浚之役，征调游弈，视中区为费。司农宽赋役以休息之，疲者不赋於大官。藩司登计其人，移台用者十可三四给也；不足，仰於腹裏。行漕开中，不尽於京师，便归其塞。胶、莱漕关东、汴渠、屯氏。沽、潞漕畿，分漕万全。桑干漕大同。淇、沁漕太行，浮于河。河漕延绥，浮渭抵陕，济宁夏。河西不足漕者，牛车橐驴之所任也。渠河流，润苦壤，修屯积粟，大农济其畚臿，稍给牛具金铁之资焉。凡军伍之佥，中区之厚土，烈风、山箐、水国之任为兵者，可数也。边徼先其土著，阅其子弟，蕃其牧养，不足，请命逾台以调益之。中区各佥其治毋逾，十八而传，六十而老，废疾而给，及身而放，不传子弟；予弟以总角从军，验其娴熟精僄者传之。榆关而西，极乎大同，其民小悍。延绥、灵、朔、环、庆之区，其民大悍。庄浪度河，甘、凉，洮，岷之间，其民小悍。皆家丁子弟之闻于天下者也。泽、潞、太行、河北、山东之弓马。登、莱海舟，死走盐利。南阳毛葫卢之桑弓、毒矢。郧阳维五方，依老山，沿汉而上，南通庸、蜀流民之苗孽。庐、凤习江北，轻生乐祸，舒、皖、六安茶山射猎之徒，劲弩药镞，洞中沸糜。木陵、黄土、新市之脊，共争之区，依砦步斗者，以寡击众。太原、汾、辽、易、定之间，赵、代也，民小悍。京口僄锐，沿江海者渐为下，义乌之步卒，青溪之亡命，其族故存。徽之行贾，便习剑击，宣、泾喜弩猎，在江表为强。福、广濒海习舟，依山习步，猿接猱跳，飞瓦攫樯。赣、抚、汀、建依山者嗜利喜死，抚、建为下。辰、沅而西，起永定筸子，放乎云、贵、宋、蔡、犵猡，西南之尤悍者也。蜀沿江有巴、渝之遗，汶、黎、松潘相岭冲天之徼，东绕马、泸，讫黔、酉土司，各以标枪、利弩、火器，革氂之资，耐劳奔险，乐死好斗。南、太狼家尽泗城而西，不下数十万，顾保其区，不战散地。其他一邑一乡，颇有劲悍者。守监随多寡占募，不以额佥如府兵、彍骑、禁厢，卫所之制，老死子孙而诛及疲劣，则上下数百年中区之材用，可因时消息而登之用也。夫捐父老，犯零露，贱伏尸，闲熛火，争死於百一者，涖以洁清嚼白之率长，使啖粝茹蔌，穷年永岁，无酾酒、割鲜、蒲塞、驰射之欢，携修眉、听啭歌、靡滥柔暖、妖娈弦索之戏，则蛇慵麖散而不可止。故牛酒时作，金钱飞沥，所以贾桀骜之死心也。而况旗帜、帷幛、号矢、刀矛、火器、马疋、鞍鞯之精铣，率不再岁而敝坏与！夫闻谍、侦探、游宾、说客、死士之往来，国家不能括资於经费之中，则假台使以权，宽其缮具。倘如昔者守司农听攽，率不得请，请下得报，报不得速，事机先失，守文吏随持其後，此以约束庸愚而坐自弱其势矣。今夫中区之产八，谷不与赋於大农，其滂溢横射，走天下全利者，鹾政为上。淮安、通、泰隶两淮者，北食陈、汝，南食长沙，利参天下之一。长芦领北海，食畿下。山东领胶东、滨、乐，并食徐、邳。解池三场食两河，届泽、沁。陕西领灵州池，障西和井，食陇右。河西山丹红盐，居延白盐，稍食其地。浙江领许村、仁和、嘉兴、松江、宁、绍、温、台，食吴会。福建自食。广东食岭东、南海北，兼食广西，北食衡、宝。云南黑白井自食。四川领成都、富顺、淯川、荣昌、大昌、开县、盐亭诸井，食其地。或因其产，或因其食，隶之台治。商引料价，批杂税，割太仓之半，分畀台使。开中者听其自募牢盆，稍食稍取给焉。川、湖、六、霍，茶荈之所出也，铅、铁、铜、锡炉、甘、苎、竹有所产，吴松原蚕，滨江芦荻鱼利，山后石煤，边番互市，福，广番舶，浒墅、临清、九江、芜湖、梅岭、钱塘以放关，市船碁布丝萦者，间饱渔侵。使台使诸得自领，会出其余，以佐他镇之歉迫，台无上计，部无授程，悉俟九载以奏其出纳，而纳其奇羡。於是因赢余，饬六师，精器备，广城堡，溢赏格，走死智勇於边徼杀戮之地，为天子使。是故中国财足自亿也，兵足自强也，智足自名也。不以一人疑天下，不以天下私一人，休养厉精，土佻粟积，取威万方，濯秦愚，刷宋耻，此以保延千祀，博衣、弁带、仁育、义植之士甿，足以固其族而无忧矣。
　　
　　
　　慎选第四
　　
　　万族蒸蒸，各保其命，各正其性，所以为之者，岂非天哉！饮食而有血气，阴阳而有生死，天之同人於物也。出尘舒光，漂轻存重，变不变以为信智，敢不敢以为仁勇，拔万类而授之人，拔人族而授之圣贤之族，天之异人於物、异圣贤於人也。同者为贱，异者为贵，以有尤贵滋性而统君之。无同则害命，无异则沦性。故圣王齐物以为养，从天之同也；利物以为教，宠天之异也。从者差养，宠者辨教，澂汰滓魄，濯洗清明，分万命，理万性，拣其粹白以珍之万族之上，所以助天而保合太和者，始於大公而终於至正也。虞书曰：「日宣三德，夙夜浚明，有家日严，只敬六德，亮采有邦。」等而上之，知九德之有天下明矣。家邦以给之。三六以别之，德以画之，使乂咸事，来章一人。天下之大，万民之众，审其所撰，忖其所葳，由臣之不虚贵也，知主之不虚王也。如此，则踞天位而长万邦者，彼何人哉！德未至，不敢干。德已至，不敢越。井井然犹墙堞阶圮之累上，故奇杰意消，聪明思返，卒以奠大宝而徕尊亲矣。故同、异、贵、贱、差、辨，此六数者，圣王所以正天下之性，效阴阳之位也，而一以胥天下之和平。尚其所尊而鼓钟以乐之，则和矣。量其不能而桑亩以安之，则平矣。故怨讟不起，而奸宄息也。三代以降，汉之选举以郡邑州将，曹魏六代以大小中正。始於扬汰，终於浮滥，亵薄天宠，流觞媮竞者，往往弊自上开。而当其严整，犹有差别之足纪焉。隋承陈、梁之末造，宫体先吹，文争实长，其曼声、曳趾、挑绮、拾英之流习，滥於崇朝。科目之兴，寻远古则然，世会所争，不能逆流而泝之上矣。因缘其轨，欲以稍静天下者，固当心载大公，较隆天秩，则异非所异而宠殊所宠，犹可以徐俟和平，来附人心，而明贵贱之级。流及於宋，窃窃然唯恐天下之异心也，师武曌之智，开笼络之术，广进士，明经、学究之科，下逮七科、乙等之目，推郊祀、任子、异姓甥壻、门客之恩，摇荡诱饵天下於堂陛嫌微之际。而当时桀黠者，亦微测上旨，倒持来去，以邀荣朊，不得则李巨川、张元、吴昊之流愤起而播其乱。其君臣之间，犹发箧行侩之相为禁持，故和平去心，而粹白失性，胥中区而沦虐老兽心之俗者，非无所自开其源也。近世之思政者，踵而用之，增文学，益解额，倍制科，升乙榜，推恩乡贡，职名不足，缀冗员、速资格以济之，而天下之怨亦由是而兴。夫天下，恩之不胜恩也，怨之不胜怨也，恩之所止，怨之所流。故曰「和大怨者必有余怨」。而窃天地之恩以鬻贩人民而胶饴其心，施天下以私而责其公报，犹假敌戈鋋，望其稽伏，其不伤脰陷胸於彼者，盖亦鲜矣，诗曰：「尸鸠在桑，其子七兮。」淑人君子，均平专一，而风流雏鷧，无私之谓也。故孔子射于矍相之圃，退者十九，早知不能而使退，故法严而怨不起。今广其科目於此，人倖得焉，而得者百一，则怨一矣。捷其资格於此，人倖远焉，而速者十一，则怨二矣。两者皆以恩天下也，而贸其怨。故士自授经成读，昧偏傍，盲语助，老死童子者，皆有怨心。其极则蹑六卿，登黄阁，皓发返林，赐镪驰驿，祖帐晖煌传於亭，而闲语乘兴，犹戟髯把揽，呃塞而不得语。彼亲天子之侧者，乖沴横塞，奴虏驵贩如此，其他上偪下流，畜狡伺而幸翻覆，侵寻沈淖，尤不知其所届。是何也始诱之以甚易，而後继之以极难也。弓之解也，胶液筋缓，则熯而张之。承今之敝，建小康之术，莫若先其甚难而後稍授以易。先其所难，则知不能者退矣，犹矍相之射也，废然而无妒姢之心矣。是故以贤者厕不肖，不肖者忮；以不肖者厕贤，贤者惭。惭发於贤者，故拾橡织絇，愤弃君父之忧；忮发於不肯，溃决奸宄，郁不可折之势以仇君父，长乱阶，不濒之亡而不止。坤之履霜，不肖之忮也；括囊，贤人之惭也。贤人隐，弑逆作，相乘之理，渐不知保，岂一朝一夕之故哉！是故顺异同，立差辨，以小人养君子，天之制也。观其所养，故养而不穷。今一邑之小，补生徒者养於民，成岁贡者养於民，偕乡计者养於民，登进士者养於民，授职官者养於民。五累而上，养之益丰。五降而下，养之益繁。而又无以观其所养，博泛丛阘，登进苟且，其一切所为，卒无以异於阛阓拚除卒伍之行。籍起上流，尸避徭役，公私谒请，流连嬉燕，以操细民之生命。其不一旦得当，裂冠冕而泄其不堪者，寡矣。裁生徒，节贡举，省进士，谨资格，持之以难，择之以慎，天下乃晓然知上所尊尚之旨，其不容苟且如此，而抑欢然奉养於长吏孝秀而永谢其望心。况累是而上，享玉食，蹈天位者，不愈震耀肌魄以推戴莫京哉！故差其所养，别其所教，执相成而功相倚也。王者规天道，长万族，顺其所从，珍其所宠，则性命正矣。累上以为益尊，则天位凝矣。忘恩以远怨，则和平臻矣。节养以息民，返不率以归农，则民志定矣。革陋宋鬻贩之私，则大公行矣。百年之内，乘千岁之弊，仍科目而减其额，核资格而难其选，则始基立矣。然後抑浮藻，登德行，立庠序，讲正学，厉廉耻，易科目，升孝秀，俟之必世之後而天气清，人维固，禽心息，口行泯。沄沄陶陶，太和旋复。诗曰：「文王在上，於昭于天。』言其赞助清明，而扶光霄极，叶天道也。
　　
　　
　　任官第五
　　
　　董子曰：「仁者人也，义者我也。』以仁爱人，以义制我。以仁爱人，不授以制而尽其私。以义制我，不私所爱而厚其疑。恶有为天下王者自爱而制人，可以宰九州，建千祀者乎！且诚非所以自爱。天有四时、五行、四方，各位其位，时其时。不疑冬之凄苦而间以燠；不疑夏之歊暑而间以寒，不疑西北之有昆仑，崇堕崟崔，隔己而陵夷之；不疑东南之有尾闾，淫浸沈没，泛己而堙燥之。四时、五行、四方各行其职，胥以归功，盖相报也。诗云：「投我以木桃，报之以琼瑶。』言齐桓推亡固存，以诚信礼卫，毁於两河脰吻之间而不相疑，故取似实果而赠美琼瑶也。王者拜贶天醮，宅履中区，感河流光，承剑启珓，以贻后世，得之丁宁，付之郑重，固其所也。然三、五之代，以历迭兴，或及身而授，或数十世而授，卒不越神明之胤。恶有如赵宋之削其援，弱其族，以口之口口者乎！彼耶律、完颜、奇渥温之初始，亦尝分尺土，籍一民，伏莽啮堤，以为窥窃之资也哉！若晋、宋、梁、唐之末造，僭偪孤寡，权壅上流，彼畀受苟简，日习而次垂之，此又无庸致怪也。流风沿递，疑积相仍，乃至论道之职，喉舌之司，六官之长，旬宣之使，下及郡邑，城不足百雉，户不满三千者，盈天下而无非疑地。以为不可疑也，是戈矛填心而黚皰割腕也。以为可疑也，是授蹻、跖以籥键而稍滞其户牡也。以为疑在此而制以彼也，是忌狸窃雏而间之以狐也。舜之命官也，禹陟司空，宅百揆，弃为后稷，契作司徒，皋陶作士，伯作秩宗，夔典乐，教胄子，龙作纳言，各专其采。虽稽让从容，后心载俞，而旁任必咈，其汝谐以往者，共工百度之薮，虞理名山大泽之长也。故劳谢专尸以体其爱，道孤独赞以去其制，则仁义立而天工亮矣。天地之气，刑德相召，祸喜相感。甘草兆熟，苦草兆饥。醴泉甘露，不流桀池。夹珥阴风，不凄尧宇。诚由诚往，疑用疑来。是故五臣、十乱、酂、留、冯、邓之侣，布心洒血而不恤，彼有以召之也。李广之射石，非虎也而饮金没羽。诚以拔之，则小人革面；疑以任之，则君子寒心。是故豫生饮药于赵都，百里行哭於秦族，越石授命於并阳，袁、刘糜姓於台下，杨业介马以丧元，余阙凭城而溅血。此数子者，事二姓，弃旧君，比匪类，仕伪邦，非有皦日白水之畴昔也，而一旦甘死趋祸，大贸其夙夜之狂心者，岂非任服躬而难委，诚推心以必酬者乎！故专任者不期报而报臻，疑投者不期欺而欺应矣。今命官之制，在外者，一县之令，丞、簿不听命焉。
　　
　　一郡之守，同知、判、推不听命焉。一司之使，分以左右，二参、副、佥不听命焉。文移印信，封掌押发，登於公座，唯恐长官之或偷也，而钳束之如胥吏。行未百年，法已圮坏，犹使藉口公座，脱独户之咎，疑制之患，已大可睹。又复分其屯田、水利、钱法、驿传、盐政，分为数道以制司。道立分司，督察巡守兵粮之务以制郡。巡按之使，络绎驰道，循环迭任，无隙日月以尽制之。所以制外者无遗力矣。在内者，取都督一府而五之，间以同、佥。六部卿贰，或七八员。都堂、大理、通政、太仆以放，虽有长贰之别，而事权散出，不受裁制。黄扉论道之席，至永刊极刑以废其官。其文移印信，封掌押法，公同朝参者犹外也，复使给谏御史巡视刷卷以制之。卒有爰立大僚、边关盗贼、建置河漕、三礼疑似之事，所部不得决，又设会议、抄参、私揭以制之。所以制内者无遗力矣。以一人敌天下之力，以一代敌数百年之力，力穷法匮，私蠹蚀烂，乃使相秀而谢之。非己之专也，则是开以滑避之径而绝其功名之涂也，岂不拂与！夫一职而分官以领之，连衔以辖之，所以疑制不肖也。人材之数，曰贤，曰不肖，口中人。贤制不肖则不肖惧，不肖制贤则贤者忧，中人制不肖则恶不弭，中人制贤则善不长，贤制中人则疲於效命，不肖制中人则靡於朋淫，贤制贤则意见差，不肖制不肖则声气叶。不肖惧则裂而伤贤，贤者忧则引而避不肖，恶不弭则忌惮益忘，善不长则登进无助，疲於效命则事会圮，靡於朋淫则媚术张，意见差则乖左折衷，声气叶则胶固两利。然则疑制者，唯两不肖而後谐也，亦将大违其疑制之始心矣。天原道，君原天，相原君，百官原相，大哉！滂沛万登，而纲纽尺握，乃以禁制朕兆，膏泛群族也！今以天下之大，选贤简德之繁且久，不能得一二心膂之臣，任以论思，乃靳然果废其官，夫唯开业於风雨，英敏神灵者，括万几，统一心，无所凝滞。过此以往，奏报日冗，陈案日仍，晏安日藉，声色玩好、禽马柔曼，淫音幻技日进於深宫，外劳内蛊，其不折而入於中奄者，无几也。故胡惟庸、汪广洋之祸，消於纶扉，移於涓寺，而万安、焦芳、黄立极、丁绍轼之徒，承颏颐，奉密教於北门者，且波溶瓦散而不可救。元气痿，大务阁，民愁闾左，士叹十亩，粻空於野，金蚀於藏，彼揖此让，晋口口而口之大口，可不痛与！则仁义不立，而疑制深也。传曰：「贱妨贵，新间旧，小加大，逆也。」故王者制名，天下奉名，百官赴名。倒其所制，昧其所奉，贸其所赴，则将贱爵禄而重事权。爵禄者，天之秩也，事权者，上之意也。菲天秩则士薄功名，尊上意则人丧廉耻。是以王者慎名，名正则任重，任重则责隆，责隆则政理矣。今夫学士之秩，五品也，使立於九卿之上。贱妨贵，小加大，背盭凌迟者，莫甚於此！则将使天下蜗瞀蝇营以趋事权，而天秩之自然，荡然不可复稽。
　　
　　夫虚一品之置者，靳其爱以制物也。爱以我私，而制尽人族，与仁义背驰，而求治天下，亦难矣。给事、御史之秩，胥七品也，给事以巡视遣，御史以巡按遣，则操六卿、两司大臣之臧否以乱其掌故。彼之愿职任，累岁时，登进崇阶，代天工，作民牧，其前效已可睹也。早知不能，废之而已。乃升新进，夸小臣，翻戾趾肘，使黄发卿尹呵斥所辍者，屏息蹑踵，禠绣隅坐，以承其欬笑，不亦左与！故主贵其名，莫不贵之也；贱其名，莫不贱之也。制名以任贤能，疑名以尊意旨，浮薄长进，权藉推委，效著於偶然而垂为法制，故人纪贱而天维缺，非建国不拔之典矣。唯除疑制者不然。尊其尊，卑其卑，位其位，事其事，难其选举，易其防闲，公其心，去其危，尽中区之智力，治轩辕之天下，族类强植，仁勇竟命，虽历百世而弱丧之祸消也。
　　
　　
　　大正第六
　　
　　昔者三、五之王也，推五德，承终始，其原本洒祓嬗革之际，如平旦之受夜，虞渊之受昼也。后世五德失坠，治无主尚，以意为轻重，至於湔恶俗，拯民瘵，创业中兴，莫不有彷彿之意焉。粤自成汤革夏配天，伊尹、仲虺以弼之，一德馨闻，廷野革面。不数十世，而故家大族盘枕膏腴、湛溺财贿者，以乱阿衡之治。故盘庚之诰曰：「无总於货宝，生生自庸。」由是言之，凌迟乾没，绍治而启乱者，明主所深患也。传曰：「国家之败，由官邪也；官之失德，宠赂彰也」，可不戒与！天以五行养万民，食於阴，饮於阳，衣被荣毳，侑佐盐醴，水滋土敦，木实火调，若此者，民承养於天，无须於王者之制，而流荡生死，萦纡往来，通愚强之力，致文弱之养。金之为用，王者所加於天，以损民而益之上也。故水之德润，木之德成，土之德安，火之德化，金之德贼。是以圣人尤难之，行於不得巳而用其利，戒於祸之必尅而制其贼，愚强者宝之以劝其功，文弱者贱之以杀其滥。沃以所宝，则小人和平；教以所贱，则君子强固；此为节宣五行而胜其害气也。其有不率教者，於是诃斥以辱之，裔夷以逖之，纆棘以锢之，刑杀以威之。夫王者之於万姓，视犹一父之子也。其聪明文辨、便数强固者，亦克家当户之子也，则岂不惨怛割裂、涕洟於刑戮之加哉！而其受五行之贼，犯王者之贱，越辐欺轨，沈没淫滥，螟螣细民，愁痛孤寡者，则尤恝然其忍之。诗曰：「去其螟螣，及其蟊贼，无害我田穉，田祖有神，秉畀炎火」，言远害也。今夫农夫泞耕，红女寒织，渔凌曾波，猎犯鸷兽，行旅履霜，酸悲乡土，淘金、采珠、罗翠羽、探珊象，生死出入，童年皓发以获赢余者，岂不顾父母，拊妻子，慰终天之思，邀须臾之乐哉！而刷玄鬓，长指爪，宴安谐笑於其上者，密布毕网，巧为射弋，甚或鞭楚斩杀以继其後。乃使县罄在堂，肌肤剟削，含声陨涕，郁闷宛转於老母弱子之侧，此亦可寒心而栗体矣。而以是鼓声名，市奏最，渔猎大官，貤封门荫，层累封垤，以至於无穷，则金死一家而害气亦迸集焉。夫故家名族，公卿勋旧之子孙，其运数与国家为长短，而贼害怨咨之气偏结凝滞，则和平消实，倾否折足，亦甚非灵长之利也。即或狼藉著见，挂吏议，左降褫锢者，犹衔舟络马，飞运以返乡里，有司宾之，乡社祝之，闾里畏之，广顷亩，益陂池，敞榭邃房，鼓钟妖舞，舂容鱼雅以终其天年，锢石椁，簪翁仲，梵呗云潮以荣施於重泉之下。而游佻公子，发其赢余，买越娃，拥小史，食游客，长夜酣饮，骤马轻纨，六博投琼而散犹未尽。亦恶知向之朘削零丁者，已灭族靳胤於塞阡、荒壑之旁也！岂不痛与！赵宋之有天下也，解散法禁以惑媚强智，而苟固其位者，可谓泰矣。然京朝长吏以赃赇败者，其刑大辟，岁论决若而人无所赦。法合世重，惠逮孤寡，以振起五代之残刘者，有足重焉。降及太宗，减大辟流沙门岛，而滥觞起矣。真宗以还，复减流岛之科，刺配腹里军州；天书降赦而後，此法愈减，贪墨跋扈，运鬐尺水者，恣无所恤，而蔡京、王黼、韩侘胄、贾似道之流，鸣上风以登飞鸟之音矣。鞑靼九十年间，其狼戾睢囆者，不仅在阿合马、桑哥之尤著。太祖起田间，尤惨其所为，故刑法严厉，夷风以革。数传而后，仅以大计褫削当炎火迎猫之刑，无惑其裂廉隅而莫惩也。律法监临主守盗公物盈贯以上，积至死罪，而敕使、守臣、郡邑之长猎部民极钜万，不以投辟。绎成汤之责，寻仲蔑之言，亦已悖矣。诗云：「君子如怒，乱庶遄沮。」承贪乱之余，不以刑辟整绝之，未有能齐壹天步，柔辑惸独者也。天地之奥区，田蚕所宜，流肥潴聚，江海陆会所凑。河北之滑、浚，山东之青、济，晋之平阳，秦之泾阳、三原，河南大梁、陈、睢、太康，东传于颖，江北淮、扬、通、泰，江南三吴滨海之区，歙，休良贾移於衣冠，福、广番舶之居僦，蜀都盐、锦，建昌番布，丽江氂密企碧所自氈金碧所自产，邕管、容、贵稻畜滞积，其他千户之邑，极於瘠薄，亦莫不有素封巨族冠其乡焉。此盖以流金粟，通贫弱之有无，田夫畦叟，盐鲑布褐，伏腊酒浆所自给也。卒有旱涝，长史请蠲赈，卒不得报，稍需日月，道殣相望。而怀百钱，挟空券，要豪右之门，则晨户叩而夕炊举矣。故大贾富民者，国之司命也。今吏极亡赖，然朘刻单贫，卒无厚实，抑弃而不屑，乃藉锄豪右，文致贪婪，则显名厚实之都矣。以故粟货凝滞，根柢浅薄，腾涌焦涩，贫弱孤寡佣作称贷之涂窒，而流死道左相望也。汉法：积粟多者得拜爵免罪，比文学孝秀，今纵鹰鸷攫猎之，曾不得比於偷惰苟且之游民，欲国无贫困，以折入於口口，势不得已。故惩墨吏，纾富民，而後国可得而息也。易曰：「观盥而不荐，有孚颙若。」阴长於下，连类遂志，刑害阴私，贪吝污鄙，偪天位而无忌，故圣人神道以示观。退省其躬，行下言之教，成加民之治，故曰下观而化，慎所示也。明兴，家法忠质，宫庭洁清，无别馆、离宫之崇饰，龙舟、步辇、驰道旁午之游观，无置骑、飞舸、千里割鲜、铜狄花石之供，无算车、料产，均输、酒酢、香药、子母责息之利谋，观道尽矣。而贪沿下游，极重不复者，法教不施而风俗苟简也。州县之制，以差选人者，唐、宋分畿、赤、次、雄、望、紧、上、中、下，凡九等，以分别资格，升降除擢而止。今吏部之注府州县，分系以瘠、饶、淳、顽，进士、乙科、乡贡、任子视以除授，则将部、台、藩、臬、分司岁时、生辰、荐奖之苞苴视以厚薄，钦使往来，供亿、劳贿、车船之悉索视以苛简，而长吏之乾没其民者亦将视以裒益，胥上下之耳目交注於淳饶，而其惫可知也。抑县垂格范，为割蜜分羹不刊之则，固授之以亡廉销耻之术迳矣。古者未命之士，食如其力，等而上之，亚於国君，位次升，禄次腆，车乘家老次备，赠答宴祭次隆。故延州投缟，子产献紵，足於己而无籍於物也。今万户之邑，十万之都，皆古诸侯之治也。稍给禄养，不逮家臣。居禁掖，登小卿者，劣盒十口，宾客服佩之不给。郎官宂散，称子息，仰给责家，指拟差遣外除以售所贷，而子弟横乡里，尸狱讼，以仅完田庐。徒广其科目，易其升擢，博置员额，以诱其仕心。禄入已菲，米钞又折减其什五，率天下养百官而不足，纵百官食天下而有余，此何异饥鹰以攫雉兔乎！请罢劝贪之的，革饶瘠之目。除授之别，以轻、重、边、腹差等其资色，而禄石、傔从、薪马、紵丝、公私宴答之给，授以本色而丰溢之。不率，则刑辟拟其後，而无仁恕之歉也。比国家之加惠缙绅者，下逮休废，尤为沦洽。起废员，晋勋阶，有大庆则播为恩例。其非制科、不登五品者，宾於乡钦酒礼。而髦荒畜厚之家，迹绝金闺，犹走谒要津，窥倖庆典。清白县车者，复恬静白遗恩外。抑褫夺、靡戍，狼藉，簄脱之寒灰，晋与饮礼，终日百拜，清酒九酳，习为优戏，荣施愚目，而自好者莫不非笑之。今为之定制，诸非居任以廉最者，虽边功建言，不得与起废晋阶之科。其尤沈没之伦，遇乡饮酒，齿之下座以折辱之。而告老闲住者，买声色，教歌舞，广亭榭，不以俭率子弟，所司岁具上闻，追还封诰，齿於僇民。帛锁终於在笥，桑榆鉴於口口，斯不肖销心而贤廉得意，亦移风振俗之一道也，学校者，国之教也，士之所步趋而进退也。比者邑置郡设，鸣琴释菜，虚器岁修，官掌故者垂老气尽，渔猎生徒。学使奖行绌劣，率一二人，视掌故郡邑之喜怒，士之诵习帖括者，固巳羔雁视之，寓目横经，则朵颐温饱。廉耻风衰，君师道丧，未有如斯之酷烈也。今即旦暮不能废隋，宋之格，而稍涤正之，尤当以行相参，定其殿最，如较文之等。州、县之长，超乙科，廉静文弱，才下任剧者，改邑教授；郎、舍、守、令起制科者，改郡教授。晋其秩如先所任，纪其教成，以为礼曹、太常、国子、学使之选。或乡老休致者，郡邑得聘领之，为之授兼经，讲正学，考内行，辨同异，究性命。举於乡者，不通四民之旨，及因缘长吏，与闻狱讼者，学使犹得按而黜之。以需数十年之後，廉耻厉，行检修，学术正，然後革词章，慎乡物，较隋、宋，媲庠序，虽有泛驾之士，亦戒足沈溺而正衿稜觚矣。故王者养贤以养民，口口以配天。继於其乱，先以刑禁；继於其治，终以德化。相因小民之疾苦，则焦頳焚灼，妖怨亟起，而欲望建淳和以迓祥吉者，是孳息螟蝝而冀登嘉谷也。
　　
　　
　　离合第七
　　
　　中区之间，轩辕所冶，大禹之所经维，起句注之西，迤石梯，画黄河，东逾白登，阻桑乾，复山叠嶂，界以野狐、居庸二翮之险。极东尽渝关，凭海阳。其外乱岫荒原，丰草大泊，曾冰酷寒，毛革酪乳之乡，殊形诡嗜，以讫北维之丘。西自黄甫川阻奢延之水，度盐池，跨南河，有贺兰、燕支、车箱、雪山之险，以西极乎青海黑水，逆流而南，放乎湟，洮。其外平沙朔野，横吹万里，间以西戎。积石而南，西倾、三危、岛栊、太白、岷、嶓、严道、越巂、峨、崃经脊地岫，峻削崩奔。其内羌、沔、大江、若、沫支流倾润乎中国。其外县絙流沙，赤土头痛，积雪夏飞之野，戒以碧目黧面翦发环耳之俗。滇诏之西，金沙、潞江、麓川之水，羊肠盘曲，南结以护嶍、岷之塞，放特磨，界交趾，几络乎广右。其南则邕部、百粤、铁围、鬼门、狼夷高髻藤笠之族，东被而尽乎海滨。渝关以南，巨浸浮绝，潏沸渟泊，南历沭榆、之罘、瑯琊、海门、三江、舟山、雁荡、霍童、紫帽、甲子之门，罗浮、七星以柱南维。过崖、碙而西，接合浦而界以日南。其他东辽水，北开平，西瓜、沙，南哀牢、缅甸、交趾北户之乡，盖中区之余气也。崇峦沓嶂以垣结之，沙衍茅苇以纷披之，绝壁渴涧以沟画之，瀚海尾闾以凝荡之。其中带束脉绕，搏聚约固，寒暑相剂。言语相译，形象相若，百谷相养，六畜相字，货贝相灌，百川流恶，群山荫夕以翕成乎中区之合，自然之合也。天地之气，辅其自然而循其不得已，辅其自然故合，循其不得已故离。是故知天地之昼夜者，可与语离合之故矣。行其不得已，知其有离，不得已者抑自然之所出也。而后统以三条，分以两戒，郭景纯、僧一行、朱元晦之说由此其选焉。中区之形，首建乎西北而穷乎东南，支山自主，支水自戒，文武自俗，阨塞自理。大河中画，北燥南润。火故润之，水故燥之，天地所以节阴阳也，而遂有不相需之时，以成南北。河北则桑乾以南，恒山之支，历井陉、少山、黑岭、伏牛、羊头，峙以太行、王屋，穷於中条，委於河，而太行之东，淇、洹、漳、湡凑山东者，成为一区。河右则割黄流，浥秦川，南穷於褒、斜者，或稍舆山西合而离乎！河山以东，河南则出潼、殽、嵩、少、熊耳、桐柏之山，东延成皋，南间平靖、黄土、木陵、岐岭，结为潜、霍之岳，以渐乎江，是大江之所守也。江南则岷、峨南垂，放泸水以北，迳牂牁，出夫夷，东被衡山，以尽乎彭蠡，而上庸之北，障以武当，沿沔而西，北极武关，萦纡汉中，限以大散，南赴荆门、归峡，穷於沅、酉，江东浙岭、渐江分以太湖。闽有武林、仙霞、杉关之隘。粤有五岭、泷水、秦城、潭中之塞。若此者，旁条畦列，亦乘天地之间气，率以为离也。间气际离，纯气际合。合气恒昼，离气恒夜。无平不陂，无往不复，否泰之所都也。虽然，亦存其人焉。昔者轩辕之帝也，上承羲、炎，下被有周，敦亲贤，祚神明，建万国，树侯王，君其国，子其民，修其徼圉，差共政教，顺其竟絿，乘其合，稍其离，早为之所，而无夸大同。然後总其奔奏，戴其正朔，徕其觐请，讲其婚姻，缔其盟会，系以牧伯，纠以州长，甥舅相若，死丧相闻，水旱相周，兵戎相卫，仕宦羁旅往来，富贵相为出入，名系一统，而实存四国。此三、五之代寓涣散於纠缠，存天地之纯气而戒其割裂，故气应以正而天报以合，数千年之间，中区之内訚訚如也。秦、汉以降，东南壹尉，西北均候，缀万国於一人之襟，而又开河西，通瓯骆，郡朱崖，县滇笮，其合也泰焉。物不可以久合，故河山条派奇杰分背之气，率数百年而一离。建安以後，裂为七八而离为三。太康合之，未百年而又离，播为十六。宇文、高氏稍合，而别於江左者终离为三。开皇合之，未三十年而又离，以逮乎武德而後，合者几三百年。天宝乱而河北小离，广明乱而并晋、大梁，幽镇、吴越、闽广、荆湖、两川之草据者不胜离也。雍熙合之而燕、云终离，末二百年而卒离为二。鞑靼驱除其离，以授其合於洪武。祥兴以後，中区之气，永合於兹者四百载矣。是故合极而乱，乱极而离，离极而又合，合而後圣人作焉。受命定符，握枢表正，以凝保中区之太和，自然之节，不得已之数也，天且弗能违，而况於人乎！故太史儋曰：「始秦与周合而离，离五百岁而复合，合七十余岁而霸王者出焉。」终南、汧、渭之交，周、秦之先所合处也。平王东迁，弃其故地。秦阻殽、函，东西并峙。其后守府仅存，四伯迭起，不能复问丰、镐之王迹，迄於战国，瓜分瓦解，而河山以东仅敌一秦者，东西相离之大致也。故三川并而天下一，驱除尽而汉祖兴。由此言之，离合之际，非深识者不测其旨矣。夫三、五而降，其得姓授氏，为冠盖之族，或稍陵夷衰微，迁徙幕占，南屯北戍，逮为殊俗者，其始皆数姓之胤胄矣。精脉嬗演，筋肉同抵，姻亚僚寀，欢若臂腋。迨其涣散，不可寻忆，则有兄弟互斗於原野，甥舅各畜其弋铤，血肉狼藉，巴吞鸩禁，此非惨心痛髓之事，而天地之所深悼哉！然而闻其害气，则姑且听之，行其不得已。尤惧其坏溃而无以救其孑遗，则原坂以阻之，江河以堑之，金铁、粟米、盐卤、皮革散其产以资之，贤豪财勇各君其地、帅其师以长之。是故合者圣人之德也，离者贤人之功也。今戒其或离而求致其功，所以因条戒，络地脉，靳天宝，采物杰，因民志，建规抚者，无庸褒耳经维而蔽目规尽矣。南条之纪，不得熊耳、冥阨、寿春，不足於守。中条之纪，不得杨刘、曹濮、河内、太行，不足于守。东条之纪，不得虎牢、广武、少室、熊耳，不足於守。江汉之纪，不得荆门、上庸、襄阳、舒、皖、濡须，不足於守。坤维之纪，不得武都、天水、仇池、陈仓，不足於守。武林放海，余气也，不阻太湖，不足於守。五岭穷於蛮中，余气也，不左洞庭，右彭蠡，不足於守。用文之国，士马佻脃，数战以逞，魄浸耀、气浸衰而不知，因长以攻瑕者，不足於守。珍先王之典器，葆其训物，崇廉耻，敬臣民，厉风轨，敌苛虐，武健以邀辅皇天，而故反其道，谐於霸夷者，不足於守。鱼盐、秔稻、锦绮、玑象，宅其地，登其盈，以争长靡丽，嬉荡民心而弱败之，不足於守。不制其臣，不珍其实，盗窃偷步，祸发堂廉，授敌间而乘之；或惩其道，上猜下离，自弃其辅，偏一於此，不足於守。此十一不守者，贤者所必鉴也。故地有必争，天有必顺，气有必养，谊有必正，道有必反，物有必惜，权有必谨，辅有必强。取必八术以遂其功，所以慭爱余民，救害气於十一，抑可以为百年之谋矣。诗曰：「既顺乃宣，而无永吧」，顺民之离逷，以经其畛畔，遏救残刘，消弭啼怨，公刘之听以延天笃也。或曰：天地之数，或三或五，三百年而小变，千五百年而大变。由轩辕迄桀千五百年，禅让之消，放伐变之。由成汤迄汉千五百年，封建之消，离合变之。由汉迄乎祥兴千五百年，离合之消，纯杂变之。纯以绍合，杂以绍离。纯从同，杂乱异。同类主中国，口口口口口，各往其复，各泰其否。然则授天命以振三维者，非奖掖中区，宰制清刚，作智勇之助，骁悍硗駮之气，固不能早绝纯杂之消，反之於太古轩辕之治，后之治也而无所俟焉。呜呼！非察消息，通昼夜，范围天地而不过者，又恶足以观其化哉！
　　
　　
　　后序
　　
　　述古继天而王者，本轩辕之治，建黄中，拒间气殊类之灾，扶长中夏以尽其材，治道该矣。客曰，昔者夫子惩祸乱，表殷忧，明王道，作春秋。後儒绍隆其说，董、胡为尤焉，莫不正道谊，绌权谋。今子所撰，或异於是，功力以为固，法禁以为措，苟穷诸理，抑衍而论其数。虽复称仁义，重德化，引性命，探天地之素，恐乖异乎春秋之度也！曰，何为其然也？民之初生，自纪其群，远其害沴，摈其口口，统建维君。故仁以自爱其类，义以自制其伦，强干自辅，所以凝黄中之絪缊也。今族类之不能自固，而何他仁义之云云也哉！客曰，宰制所谟，以贻无疆，固当通其变而不滞其常。汉起西京，中兴洛阳，子之所制，定燕蓟为会同之邦，不已固与？曰，王者相阴阳，定风雨，建之邦畿，为宰治主，亦莫不用气之厚而固自然之宇也。是故羲、农之都，或陈或鲁。平阳、蒲坂、安邑、耿、相，凭河东北，以为安处。长安、洛阳、大梁之土，后王宅之，数百年之下而后地力衰歇，渐以薄卤。今燕蓟之宅，受命而兴者，女直、鞑靼曾不足於称数。永乐定鼎，始建九五，水土未薄，天气翕聚，天子守边，四方来辅。后之所宅，固当踵迹灵区，以光赞我成祖也。客曰，贤哲制未乱，庸愚谋已然，立说之大凡也。今子所撰，陈於数十年之前，可以救而保其坚；方兹陆沈，口口忽其斩焉，过述先事之失，为期忌愆，子所谓失鱼而求筌也。曰，孔子著春秋，定、哀之间多微辞。言之当时，世莫我知。聊忾寤而陈之，且亦以劝进於来兹也。昔在承平，祸乱未臻，法祖从王，是为俊民。虽痛哭流涕以将其过计，进不效其言，而退必灾其身矣。天下师师，谁别玉珉，荏苒首解，大命以沦。於是哀其所败，原其所剧，始於嬴秦，沿於赵宋，以自毁其极，推初弱丧，具有伦脊。故哀怨繁心，於邑填膈，矫其所自失，以返轩辕之区画。延首圣明，中邦作辟，行其教，削其辟，以藩扦中区，而终远口口，则形质消陨，灵爽亦为之悦怿矣。岁德在丙，火运宣也。斗建维辰，春气全也。文明以应，窃承天也。太原之系，世胄緜也。为汉大行，忠效捐也。悲懑穷愁，退论旃也。明明我后，逖播迁也。俟之方将，须永年也。黄书之所以传也，意在斯乎！
　　
　　
