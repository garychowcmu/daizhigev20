汉学师承记 清 江藩
　　
　　
　　序
　　
　　两汉经学所以当尊行者为其去圣贤最近而二氏之说尚未起也老庄之说盛于两晋然道德庄列本书具在其义止于此而已后人不能以己之文字饰而改之是以晋以后鲜乐言之者浮屠之书语言文字非译不明北朝渊博高明之学士宋齐聪颖特达之文人以己之说傅会其意以致后之学者绎之弥悦改而必从非释之乱儒乃儒之乱释魏收作释老志后踪迹可见矣吾固曰两汉之学纯粹以精者在二氏未起之前也我朝儒学笃实务为其难务求其是是以通儒硕学有束发研经白首而不能究者岂如朝立一旨暮即成宗者哉
　　
　　甘泉江君子屏得师传于红豆惠氏博闻强记无所不通心贯羣经折衷两汉元幼与君同里同学窃闻论说三十余年江君所纂国朝汉学师承记八卷嘉庆二十三年居元广州节院时刻之读此可知汉世儒林家法之承授国朝学者经学之渊源大义微言不乖不绝而二氏之说亦不攻自破矣元又尝思国朝诸儒说经之书甚多以及文集说部皆有可采窃欲析楼分条加以翦裁引系于羣经各章句之下譬如休宁戴氏解尚书光被四表为横被则系之尧典宝应刘氏解论语哀而不伤即诗惟以不永伤之伤则系之论语八佾篇而互见周南如此勒成一书名曰大清经解徒以学力日荒政事无暇而能总此事审是非定去取者海内学友惟江君暨顾君千里二三人他年各家所著之书或不尽传奥义单辞沦替可惜若之何哉
　　
　　岁戊寅除夕阮元序于桂林行馆
　　
　　
　　
　　国朝汉学师承记　[清]江藩撰
　　
　　
　　
　　国朝汉学师承记卷一
　　
　　先王经国之制井田与学校相维里有序乡有庠八岁入小学学六甲五方书计之事始知室家长幼之节十五入大学学先圣礼乐而知朝廷君臣之礼所以耕夫余子亦得秉耒横经渐诗书之化被教养之泽济济乎洋洋乎三代之隆轨也秦并天下燔诗书杀术士圣人之道坠矣然士隐山泽岩壁之间者抱遗经传口说不绝于世汉兴乃出言易淄川田生言书济南伏生言诗于鲁则申公培于齐则辕固生于燕则韩太傅言礼鲁高堂生言春秋于齐则胡母生于赵则董仲舒自兹以后专门之学兴命氏之儒起六经五典各信师承嗣守章句期乎勿失西都儒士开横舍延学徒诵先王之书被儒者之服彬彬然有洙泗之风焉爰及东京硕学大师贾服之外咸推高密郑君生炎汉之季守孔子之学训义优洽博综群经故老以为前修后生未之敢异晋王肃自谓辨理依经逞其私说伪作家语妄撰圣证以外戚之尊盛行晋代王弼宗老庄而注周易杜预废贾服而释春秋梅赜上伪书费甝为义疏于是宋齐以降师承凌替江左儒门参差互出矣然河洛尚知服古不改旧章左传则服子慎尚书周易则郑康成诗则并主于毛公礼则同遵于郑氏若辅嗣之易惟河南青齐间有讲习之者而王肃易亦间行焉元凯之左氏但行齐地伪孔传惟刘光伯刘士元信为古文皆不为当时所尚隋书云南人约简得其英华北学深芜穷其枝叶岂知言者哉唐太宗挺生于干戈之世创业于戎马之中虽左右櫜鞬栉沐风雨然锐情经术延揽名流即位后仇正五经颁示天下命诸儒萃章句为义疏惜乎孔冲远朱子奢之徒妄出己见去取失当易用辅嗣而废康成书去马郑而信伪孔谷梁退麋氏而进范宁论语则专主平叔弃尊彝而宝康瓠舍珠玉而收瓦砾不亦傎哉宋初承唐之弊而邪说诡言乱经非圣殆有甚焉如欧阳修之诗孙明复之春秋王安石之新义是已至于濂洛关闽之学不究礼乐之源独标性命之旨义疏诸书束置高阁视如糟粕弃等弁髦盖率履则有余考镜则不足也元明之际以制义取士古学几绝而有明三百年四方秀艾困于帖括以讲章为经学以类书为博闻长夜悠悠视天梦梦可悲也夫在当时岂无明达之人志识之士哉然皆滞于所习以求富贵此所以儒罕通人学多鄙俗也
　　
　　我世祖章皇帝握贞符膺图箓拨乱反正伐罪吊民武德定四海文治垂千古顺治十三年敕大学士傅以渐撰易经通注以永乐大全繁冗芜陋刊其舛讹补其阙漏勒为是书颁之学官圣祖仁皇帝嗣位削平遗孽亲征西番戡定三藩永清六合然万机之暇栖神坟典悦志艺文阐五音六律之微稽八线九章之术天亶睿知典学宏深伊古以来所未有也康熙十九年敕大学士库勒纳等编日讲四书解义日讲书经解义二十二年敕大学士牛钮等编日讲易经解义三十八年奉敕撰春秋传说汇纂五十四年又敕大学士李光地等撰周易折中六十年又敕大学士王顼龄等譔书经传说汇纂又敕户部尚书五鸿绪等撰诗经传说汇纂凡御纂群经皆兼米汉宋先儒之说参考异同务求至当远绍千载之薪传为万世不刊之巨典焉世宗宪皇帝际升平之时咸宁之世未明求治乙夜观书虽夙通三乘然雅重七经即位之后即刊行圣祖钦定诗经传说汇纂书经传说汇纂皆御制序文弁于卷首又编定圣祖日讲春秋解义雍正五年御纂孝经集注折衷群言勒为大训推武周达孝之源究天地明察之理故能心契孔曾权衡醇驳也至高宗纯皇帝御极六十年久道化成不疾而速不行而至武功则耆定十全文德则旁敷四海富既与地乎侔资贵刀与天乎比崇盛德日新多文日富乾隆元年诏儒臣排纂圣祖日讲礼记解义十三年钦定周官义疏仪礼义疏礼记义疏二十年大学士傅恒等奉敕撰周易述义诗义折中三十年大学士傅恒等奉敕撰春秋直解于易则不涉虚渺之说与术数之学观象则取互体以发明古义于诗则依据毛郑溯孔门授受之渊源事必有征义必有本臆说武断概不取焉于礼则以康成为宗探孔贾之精微综群儒之同异本天肴地经国坊民治法备矣于春秋则采三家之精华斥安国之迂谬阐尼山之本意洵为百王之大法也经学之外考石鼓辨大昌用修之非刊石经湔开成广政之陋又刻御制说经文于太学皆治经之津梁论古之枢要所谓悬诸日月焕若丹青者也于是鼓箧之士负笈之徒皆知崇尚实学不务空言游心六艺之囿驰骛仁义之涂矣我皇上诞敷文教敦尚经术登明堂坐清庙次群臣奏得失天下之众乡风随流卉然兴道而迁义家怀克让之风人诵康哉之咏猗欤伟欤何其盛也盖惟列圣相承文明于变尊崇汉儒不废古训所以四海九州岛强学待问者咸沐菁莪之雅化汲古义之精微缙绅硕彦青紫盈朝缝掖巨儒弦歌在野担簦追师不远千里讲诵之声道路不绝可谓千载一时矣
　　
　　藩绾发读书授经于吴郡通儒余古农同宗艮庭二先生明象数制度之原声音训诂之学乃知经术一坏于东西晋之清谈再坏于南北宋之道学元明以来此道益晦至本朝三惠之学盛于吴中江永戴震诸君继起于歙从此汉学昌明千载沈霾一朝复旦暇日诠次本朝诸儒为汉学者成汉学师承记一编以备国史之采择嗟乎三代之时弼谐庶绩必举德于鸿儒魏晋以后左右邦家咸取才于科目经明行修之士命偶时来得策名廊庙若数乖运舛纵学穷书圃思极人文未有不委弃草泽终老邱园者也甚至饥寒切体毒螫肤筮仕无门赍恨入冥虽千载以下哀其不遇岂知当时绝无过而问之者哉是记于轩冕则略记学行山林则兼志高风非任情轩轾肆志抑扬盖悲其友麋鹿以共处候草木以同雕也
　　
　　阎若璩[张弨　吴玉搢　宋鉴]
　　
　　阎若璩字百诗先世居太原县西寨村五世祖始居淮安祖世科明万历甲辰进士官至布政司参议父修龄郡学生若璩生世科爱之常抱置膝上摩其顶曰汝貌文其为一代儒者以光吾宗乎若璩生而口吃性钝六岁入小学读书千遍不能背诵年十五冬夜读书捍格不通愤悱不寐漏四下寒甚坚坐沈思心忽开朗自是颖悟异常是年补学官弟子一时名士如李太虚方尔止王于一杜于皇皆折辈行与交若璩研究经史寒暑弗彻尝集陶贞白皇甫士安语题所居之柱云一物不知以为深耻遭人而问少有宁日其立志如此年二十读尚书至古文即疑二十五篇之伪沈潜二十余年乃尽得其症结所在作古文尚书疏证其说之最精者谓汉书艺文志言鲁共王坏孔子宅得古文尚书孔安国以考二十九篇得多十六篇楚元王传亦云逸书十六篇天汉之后孔安国献之古文篇数之见于西汉者如此而梅赜所上乃增多二十五篇此篇数不合也杜林马郑皆传古文者据郑氏说则增多者舜典汨作九共大禹谟益稷五子之歌嗣征黄宝汤诰咸有一德伊训肆命原命武成旅獒冏命十六篇而九共有九篇故亦称二十四篇今晚出书无汨作九共典宝等篇此篇名之不合也郑康成注书序于仲虺之诰太甲说命微子之命蔡仲之命周官君陈毕命君牙皆注曰亡而于汨作九共典宝肆命诸篇皆注曰逸逸者即孔壁书也康成虽云受书于张恭祖然其书赞曰我先师棘下生子安国亦好此学则其渊源于安国明矣今晚出书与郑名目互异其果安国之旧耶又云古文传自孔氏后惟郑康成所注者得其真今文传自伏生后惟蔡邕石经所勒者得其正今晚出书宅嵎夷郑作宅嵎昧谷郑作柳谷心腹肾肠郑作忧肾阳劓刵斀黥郑作膑宫劓割头庶黥与真古文既不同矣石经残碑遗字见于洪适隶释者五百四十七字以今孔书校之不同者甚多碑云高宗之飨国百年与今书之五十有九年异孔叙三宗以年多少为先后碑则以传叙为次则与今文又不同然后知晚出之书盖不古不今非伏非孔别为一家之学者也班孟坚言司马迁从安国问故故尧典禹贡洪范微子金縢诸篇多古文说许慎说文解字亦云其称书孔氏今以史记说文与晚出书相校又甚不合安国注论语予小子履以为墨子引汤誓其辞若此不云此出汤诰亦不云与汤诰小异然则予小子履云云非真古文汤诰盖断断也其注虽有周亲不如仁人句于论语则云亲而不贤不忠则诛之管蔡是也仁人谓微子箕子来则用之于尚书则云周至也言纣至亲虽多不如周家之少仁人其诠释相悬绝如此岂一人之手笔乎又云古未有夷族之刑即苗氏之虐亦只肉刑止尔有之自秦文公始伪作古文者偶见荀子有乱世以族论罪以世举贤之语遂窜之泰誓篇中无论纣恶不如是甚而轻加三代以上以惨酷不德之刑何其不仁也荀乡曰诰誓不及五帝司马法言有虞氏戒于国中夏后氏誓于军中殷誓于军门之外周将交刃而誓之当虞舜在上禹纵征有苗安得有会后誓师之事此亦不足信也司马法曰入罪人之地见其老弱奉归无伤虽遇壮者不校勿敌敌若伤之药医归之三代之用兵以仁为本如此安得有火炎昆冈玉石俱焚之事既读陈琳檄吴文云大兵一放玉石俱碎锺会檄蜀文云大兵一发玉石俱碎乃知其时自有此等语则此书之出魏晋间又一佐也又云武成篇先书一月壬辰次癸巳又次戊午已是月之二十八日后继以癸亥甲子已是为二月之四五日而不冠以二月非今文书法也洛诰称乙卯费誓两称甲戌此周公伯禽口中之词指此日有此事云尔岂史家纪事之例乎又云书序益稷本名弃稷马郑王三家本皆然盖别是一篇中多载后稷与契之言扬子云法言孝至篇言合稷契之谓忠谟合皋陶之谓嘉子云亲见古文故有此言晚出书析皋陶谟之半为益稷则稷与契初无一言子云岂凿空者耶其辨孔传之伪云三江入海未尝入震泽孔谓江自彭蠡分而为三共入震泽者谬也金城郡昭帝所置安国卒于武帝时而传称积石山在金城西南岂非后人作伪之证乎传义多与王肃注同乃孔窃王非先有孔说而王取之也汉儒说六宗者人人各异王肃对魏明帝乃取家语孔子曰所宗者六之语肃以前未闻也而伪传已有之非孔窃王而何其论可谓信而有征矣
　　
　　康熙元年始游京师合肥龚尚书鼎孳为之延誉由是知名旋改归太原故籍为廪膳生昆山顾炎武游太原以所譔日知录相质即改订数则炎武心折焉未几出游巩昌与陈秀才寿善一夕共成七言绝句百首名曰陇右倡和诗十七年应博学宏词科试不第留京师与长洲汪编修琬反复论难琬着五服考异成若璩纠其缪琬虽改正然护前辙谓人曰百诗有亲在而喋喋言丧礼乎若璩闻之曰王伯厚尝云夏侯胜善说礼服言礼之丧服也萧望之以礼服授皇太子则汉世不以丧服为讳也唐之奸臣以凶事非臣子所宜言去国恤一篇识者非之讲经之家岂可拾其余唾哉昆山徐赞善干学问曰于史有征矣于经亦有征乎若璩曰按杂记曾申问于曾子曰哭父母有常声乎申曾子次子也檀弓子张死曾子有母之丧齐衰而往哭之夫孔子没子张尚存见于孟子子张没而曾子方丧母则孔子时曾子母在可知记所载曾子问一篇正其亲在时也干学叹服三十一年客闽归干学延至京师为上客每诗文成必属裁定曰阎先生学有师法非吴志伊辈所及也合肥李公天馥亦云诗文不经百诗勘定未可轻易示人及干学以尚书归里奉敕修一统志开局于洞庭东山既又移嘉善后归昆山若璩皆从事焉若璩精于地理之学山川形势州郡沿革了若指掌尝曰孟子言读书当论其世予谓并当论其地少读孟子书疑滕定公薨使然友之邹问孟子何缓不及事及长大亲历其地方知故滕国城在今县西南十五里故邾城在今邹县东南二十六里相去仅百里故朝发而夕至朝见孟子而暮即反命也因撰四书释地六卷释地余论一卷又据孟子七篇参以史记诸书作孟子生卒年月考一卷晚年名益着学者称为潜邱先生世宗在潜邸手书延至京师握手赐坐呼先生而不名索观所著书每进一篇未尝不称善疾亟请移就外留之不可乃以大床为舆上施青纱帐二十人舁之出移居城外十五里如卧床箦不觉其行也卒年六十有九时康熙四十三年六月八日世宗遣官经纪其丧亲制挽诗四章有三千里路为余来之句后为文以祭之有云读书等身一字无假孔思周情旨深言大若璩以诸生而受圣主特达之知可谓得稽古之荣矣
　　
　　平生长于考证遇有疑义反复穷究必得其解乃已尝语弟子曰曩在东海公邸夜饮公云今晨直起居注上问古人言使功不如使过此语自有出处当时不能答予举宋陈良时有使功不如使过论篇中有秦伯用孟明事但不知此语出何书耳越十五年读唐书李靖传高祖以靖逗留诏斩之许绍为请而免后率兵破开州蛮俘擒五千帝谓左右曰使功不如使过果然谓即出此又越五年读后汉书独行传索卢放谏更始使者勿斩太守曰夫使功不如使过章怀注若秦穆公赦孟明而用之霸西戎乃知全出于此甚矣学问之无穷而尤不可以无年也天性多否少可词科五十人中独许吴志伊之博览徐胜力之强记而已如李天生谓其杜譔故事汪钝翁谓其私造典礼所服膺者三人曰钱受之黄太冲顾宁人然论受之则曰此老春秋不足作准论太冲则曰太冲之徒粗待访录指其缪讹不一而足指摘日知录一卷见潜邱札记中藩闻之顾君千里云曾见初印亭林所刊广韵前有校刊姓氏列受业阎若璩名则若璩常执贽昆山门下然若璩所著书中不称亭林为师岂亭林没后遂背其师耶所著古文尚书疏证四书释地孟子生卒年月考潜邱札记行于世子咏亦能文
　　
　　同时山阳有张弨者字力臣隐于贾受业于昆山顾炎武究心小学有娄机汉隶字原校本叙曰自隶变篆以就省而碑版各家可以随意增减点画改易偏旁好异尚奇贻误后学今悉准之说文于汉隶字原中取一正体以朱笔标出之或破体而不至背正体者亦标出之其虽无当于正体而近是者亦点出之其全讹者则据说文驳正之其本碑不误而字原钞写致错者亦校正之论辞字曰辞乃辞讼之辞若辞受之辞则从受而文词之词又别焉论怀字怀乃怀想之怀若褱抱之褱则不从心而褢袖之褱又别焉论麟字曰麟大牝鹿也非西狩所获也四灵之一乃麟字也论氤氲二字曰以篆法当作壹壸而隶无壸字故借为烟煴又借煴而为缊若氤氲乃俗字而絪亦俗字也论雕字曰雕之为雕犹鸡之为鸡本一字而雕则琢也今反歧雕与雕为二字而系雕与雕为一字谬之尤者也论华字曰古作蕐通作蕐宋齐以南无花字北朝魏齐之交始有之论强字曰强者弓有力也强则蚚也非强也论累字曰系累之累省而为累非积絫之絫论序字曰庠序之序是学名非次叙之叙论草字曰草乃象形若草则斗栎实也别为一字论气字曰凡天气地气之气皆气也加米是气廪之气今妄以气为气而加食字为饩赘文也论俊字曰千人之材曰俊若隽则肥肉也<隽-隹>弓之横体引弓射隹故曰得隽非俊也今加人于隽旁通以为俊谬之大者也论黻字曰黑与青相次之文市则上古蔽前之皮其字象形市之重文曰<韦冘>非█也后世加草于市为芾非也又改韦作系为绂亦非也汉人不晓妄用之宋之米元章名芾而通书作黻皆误也其书之大略如此力臣虽不知古人假借通用之说然谨守叔重之书辨乡壁虚造之字其学识远出戴侗杨桓之上矣雅好金石文字遇荒村野寺古碑残碣埋没榛莽之中者靡不椎拓尝登焦山乘江潮归壑往山岩之下藉落叶而坐仰读瘗鹤铭聚四石绘为图联以宋人补刻字证为顾况书援据甚核力臣书法唐贤世称能品为炎武写广韵及音学五书今世传雕本是也
　　
　　力臣之后有吴玉搢字藉五号山夫考古书文字之异取字体之假借通用者系韵编次各注所出为之辨证着别雅五卷亦癖金石与力臣同嗜作金石存十卷乾隆年间游京师秦大司寇蕙田延至味经轩中校定五礼通考后以廪贡生官凤阳训导卒
　　
　　又有安邑宋半塘者传潜邱之学半塘名銮字符衡世居运城生而颖悟善读书乾隆甲子举于乡戊辰成进士铨授浙江常山县知县三年调鄞县莅鄞七年以廉能升广东南雄府通判署连州又署澳门同知又署潮阳县所至有政声士民立生祠颂遗爱焉以亲老告归囊无长物携书数千卷而已归田后弟某为确山令驰书招之至确山卒于官署半塘湛深经术尤精小学以潜邱古文尚书疏证文词曼衍而不尔雅重辑尚书考辨四卷尝曰经义不明小学不讲也小学不讲则形声莫辨而训诂无据矣说文解字乃小学之祖也取而疏之治经者其有所津逮乎采经史方言释名玉篇广韵水经注诸书为说文解字疏详赡辨博又益以附借备三门如水部沛字本辽东水名附训为泽借训为大为仆此皆见于经传者若见于史者如汉书礼乐志神哉沛师古注沛疾也司马相如封禅文沛然改容师古注感动又大人赋沛艾赳注张揖曰沛艾駊騀也则谓之备也此乃宋氏一家之学附者说文无此训以经注训附益之故曰附至于借例与附益无二又非通借之借意当时必有一说以处之不可得闻矣又有易见尚书汇钞汉书地理考诗文集藏于家子葆淳字帅初一字芝山乾隆甲午优贡生癸卯举人隰州学正以例授国子监助教学问淹通工诗古文词性爱金石隶书行楷山水皆入能品传其家学时阳城张古余太守与芝山友善太守名敦仁古余其字也乾隆甲午举人乙未成进士戊戌补应殿试以知县用今官吉安府知府于学无所不窥邃于经术尤精天文历算北方之儒者也
　　
　　胡渭[黄仪　顾祖禹]
　　
　　胡渭初名渭生字胐明一字东樵世为德清人曾祖友信明隆庆戊辰进士广东顺德县知县有政声工古文与归有光齐名世所称思泉先生也父公角天启甲子举人渭生十二而孤母沈携之避寇山谷间虽遭颠沛犹手一编不辍十五为县学生试高等充增生屡赴行省试不售乃入太学尝馆益都冯文毅公家渭潜心经义尤精舆地之学昆山徐尚书干学奉诏修一统志开馆洞庭山延渭与黄仪子鸿顾祖禹景范阎若璩百诗分郡纂辑因得博观天下郡国书又与子鸿辈观摩相善而问学益进焉
　　
　　渭素习尚书禹贡谓伪孔孔冲远及蔡沈于地理皆疏舛如三江当主郑康成说庾仲初之言不足信浮于淮泗达于河河当从说文作菏荥波既猪波当从郑康成本作播梁州之黑水与导川之黑水不可溷而为一因足疾家居博稽载籍及古今注释考其异同而折中之依经立解章别句从成禹贡锥指二十卷锥指者取庄子秋水篇用管窥天用锥指地之意言所见者小也又谓禹贡山川非图不明而汉永平中赐王景之图及晋司空裴秀之图皆亡宋程大昌禹贡山川地理图世无传本而合沙郑氏东卿禹贡二十五图世亦罕觏且于郡国山川未能精审先儒旧说与经异者不能厘正乃据九州岛五服导山导水之文证以地志水经参之传纪计里画方为图四十七古今水道山脉条分缕析聚米画沙如身历目击者矣汉唐以来河道迁徙虽非禹贡之旧要为民生国计所系故于导河一章备考历代决溢改流之迹论近日淮黄之势云清口不利海口愈塞加以淫潦而何淮上流一时并决洪泽诸湖冲荡高堰人力仓卒难支必决山盐高宝诸湖而淮南海口沙壅更甚为祸尤烈近日治河乃遏之使不得北而南入于淮以便运耳南行非河之本性东冲西决率无宁岁非治河治漕也设会通有时不用则河可以北先期戒民凡田庐冢墓当水之冲者悉迁他所官给其费两岸之堤增卑培薄更于低处创立遥堤使暴水至得左右游波宽缓而不迫然后纵河所之决金龙注张秋而东北由大清河入于渤海不烦人力也其说可称卓论岂不通时务之迂儒所能哉
　　
　　尝谓诗书礼春秋皆不可无图惟易无所用图六十四卦二体六爻之画即图也八卦之次序方位乾坤三索出震齐巽二章尽之矣安得有先后天之别哉河图之象自古无传何从拟议洛书之文见于洪范五行九宫初不为易而设作易图明辨十卷又言洪范古圣所传如日月之丽天有目者所共睹而闲有晦盲否塞者先儒曲说为之害也汉儒五行传专主灾异以瞽史矫诬之说乱彝伦攸叙之经其害一也洛书之本文具在洪范宋儒创为白黑之点方圆之体九十之位书也而变为图矣且谓洪范之理通于易刘牧以九为河图十为洛书蔡元定两易其名其害二也洪范元无错简而宋儒任意改窜移庶征王省惟岁以下为五纪之传移皇极敛时五福至其作汝用咎及三德惟辟作福以下并为五福六极之传其害三也作洪范正论五卷又作大学翼真七卷言格物致知之义释在邦畿章内本无缺文无待于补其议论之正可谓通儒矣
　　
　　康熙己卯因再从侄会恩官京师乃复游日下礼部尚书李振裕侍讲学士查升皆以为当代儒宗未几以老病归升供奉内廷暇日以禹贡锥指进呈上览而嘉之问年籍对曰浙江人六十余岁礼部侍郎胡会恩之叔也四十二年法驾南巡渭撰平成颂一篇献诸行在有诏嘉奖召至南书房直庐赐馔及书扇又御书耆年笃学四大字赐之禁直诸臣咸谓一时之旷典云五十三年正月九日卒于家年八十有二
　　
　　黄仪常熟人笃信古学放经史中地理及各家舆地书靡不究心谓班书地志所载诸川第言其所出所入而中间经历之地不可得闻惟水经注备着之然非绘图读者不能了然于心目乃反复寻玩每水各为一图如某水出某县向某方流径某县某方至某县合某水某县入某水无一不具阎若璩见之不忍释手叹曰郦道元千古以下第一知己也
　　
　　顾祖禹无锡人徙居常熟客于钓渚渡依范九鼎后居胶山黄守中家父柔谦字刚中精于史学着山居赘论一书祖禹少承家训不事拈括经史皆能背诵如流水性好远游足迹遍天下无所遇归而闭户著书撰历代州域形势九卷南北直隶十三省一百十四卷川渎异同六卷天文分野一卷共一百三十卷又用开方法绘地图四卷名曰读史方舆纪要凡职方广舆诸书承讹袭谬皆二驳正详于山川险要及古今战守之迹而景物名胜皆在所略读其书可以不出户牖而周知天下之形胜为地理之学者莫之或先焉世所称三大奇书此其一也其二则梅文鼎历算全书李清南北史合钞然合钞本人所易为李书尤嫌疏漏岂能与顾氏梅氏之书称鼎足哉
　　
　　张尔歧
　　
　　张尔歧字稷若自号蒿庵居士济阳人也少为县诸生逊志好学工古文词着天道论中庸论笃终论为时所称年三十读仪礼叹曰汉初高堂生传仪礼十七篇武帝时有李氏得周官五篇河间献王以考工补冬官共成六篇奏之后复得古经五十六篇于鲁淹中其十七篇与高堂生所传同余三十九篇无师说汉志所载传礼者十三家其所发明皆周官及此十七篇之旨也十三家独小戴大显近代列于经以取士而二礼反日微盖先儒于周官疑信各半而仪礼则苦其难读故也夫疑周官者尚以新莽荆国为口实仪礼则周公之所定孔子之所述当时圣君贤相士君子之所遵行可断然不疑者而以难读废可乎因郑康成注文古质贾公彦释义曼衍学者不能寻其端绪乃取经与注章分之定其句读疏其节录其要取其明注而止有疑义则以意断之亦附于末始名仪礼郑注节释后改名仪礼郑注句读又参定监本脱误凡二百余字并考石经脱误凡五十余字作正误二篇附于后成书之时年五十有九矣昆山顾炎武游山左与尔歧友善读其书而为之序手录一本藏山西祁县所立书堂尝与汪琬书称尔歧之学根本先儒立言简当又与友人论师道书曰独精三礼卓然经师吾不如张稷若其为亭林所推重如此尔歧闭户著书是以世无知者平生交游炎武之外则长山刘友生乐安李象先关中李中孚王宏撰四人而已所著书有夏小正传注一卷吴氏仪礼考注订误一卷弟子职注一卷老子说略二卷济阳县志九卷蒿庵集三卷蒿庵闲话二卷春秋传议未成晚年萧然物外不与世接自为墓铭而卒
　　
　　马骕[王尔膂]
　　
　　马骕字宛斯一字骢御邹平人顺治已亥进士谒选在京师用才望与顺天乡试同考官后为淮安府推官寻奉裁改知灵壁县有善政卒于官士民皆哭且号于上曰愿世世奉祀于是得部檄祠名宦骕少孤事母以孝闻颖敏强记于书无不精研而尤癖左氏春秋以叙事易编年引端竟绪条贯如一传谓之左传事纬凡数万言又取太古以来及亡秦之事合经史诸子钩括裁纂佐以图考参以外录谓之绎史分五部一曰太古三皇五帝计十篇二曰三代夏商西周计二十篇三曰春秋十二公时事计七十篇四曰战国春秋至亡秦计五十篇五曰外录纪天官地志名物制度等计十篇合一百六十篇篇为一卷其书最精时人称为马三代顾炎武读是书叹曰必传之作也康熙四十四年仁皇帝南巡狩至苏州一日垂问骕所著书命大学士张玉书物色元板明年四月令人赍白金二百两至邹平购板入内府
　　
　　同时有王尔膂字襄哉号止庵一号泡斋掖县诸生读经宗汉学以为郑夹漈谓汉人穷经而经亡此言大非汉儒有家法七十子之大义赖汉以存穷经而经亡当在魏晋以后盖荀虞之易乱于王辅嗣马郑之书亡于伪孔氏贾服之春秋淆于杜元凯其幸存者毛郑之诗何氏之公羊郑氏之三礼耳穷经当以毛何郑为主然后参以六朝唐宋元明诸儒择其善而折衷焉庶乎可矣其论读史也以正史为主而旁证以外史如前后汉外有荀悦袁宏两汉纪三国志外有萧常续汉书谢陛季汉书晋书外有崔鸿十六国春秋南北史宋齐梁陈隋诸书外有许嵩建康实录新唐书外有刘煦旧唐书范祖禹唐鉴五代史外有尹洙五代春秋范垧林禹吴越备史句延庆锦里耆旧传马令陆游南唐书宋史外北宋有王禹偁东都事略曾巩隆平集南宋有李心传建炎以来朝野杂记徐梦莘北盟会编叶绍翁四朝闻见录元史外有苏天爵名臣事略凡此诸书皆当参互考订以知其得失亦一时之学者也
　　
　　
　　
　　国朝汉学师承记卷二
　　
　　惠周惕[惠士奇　惠松崖]
　　
　　惠周惕字符龙一字研溪吴县人先世居扶风远祖元佑徙洛阳靖康末以文林阁学士扈高宗跸如临安家湖州生善分为四支曰四七曰廿一曰三八曰小一三八支后七传至伦始迁吴县东渚邨五传至洪洪年至一百五岁吴下所称百岁翁是也洪生万方万方生有声有声生周惕有声字朴庵明岁贡生与同里徐枋友善以九经教授乡里尤精于诗研溪先生少传家学又从徐枋汪琬游工诗古文词既壮厄于贫遍游四方与当代名士交秀水朱彝尊亟称之文名益着康熙辛未成进士选庶吉士因不习国书改密云知县卒于官着有易传春秋问三礼问诗说及研溪诗文集
　　
　　子士奇字天牧晚年自号半农人研溪先生梦东里杨文贞公来谒已而生先生遂以文贞之名名之年十二即能诗有柳未成阴夕照多之句为先辈所激赏二十一为诸生不就省试或问之曰胸中无书焉用试为乃奋志力学晨夕不辍遂博通六艺九经诸子及史汉三国志皆能闇诵尝与名流宴集坐中有难之者曰闻君熟于史汉试为诵封禅书先生朗诵终篇不遗一字众皆惊服戊子乡试第一明年成进士选庶吉士散馆授编修癸巳乙未会试两充同考官圣祖尝问廷臣谁工作赋阁学蒋廷锡以华亭王顼龄仁和汤右曾及先生三人对其后己亥正月太皇太后升祔礼成奉命祭告炎帝陵舜陵故事祭告使臣学士以上乃得开列先生以编修得膺宠命洵异数也庚子主湖广乡试冬奉命督学广东雍正元年癸卯命留任三年尝谓汉时蜀郡僻陋文翁守蜀选子弟就学遣隽士张宽等东受七经还以教授其后司马相如王褒严遵扬雄相继而起文章冠天下汉之蜀今之粤也于是毅然以经学倡三年之后通经者多文体为之一变又谓今之校官古博士也博士明于古今通达国体今校官无博士之才弟子何所效法访诸舆论有海阳进士翁廷资其学品胜校官之职具疏题补韶州府教授得以诱进多士吏部以学臣向无题补官员之例格不行世宗特旨惠士奇居官声名好所举之人谅非徇私着照所请补授后不为例在任迁右春坊右中允超擢侍讲学士转侍读学士丙午任满还都送行者如堵墙既去粤人设木主配食先贤广州于三贤祠惠州于东坡祠潮州于昌黎祠元旦及生日诸生肃衣冠入拜其得士心如此丁未五月奉旨修镇江城以产尽停工罢官乾隆元年奉旨调取来京引见以讲续用所欠修城银两得宽免丁巳六月补侍读戊午以病告归辛酉三月卒年七十有一
　　
　　先生邃深经术撰易说六卷礼说十四卷春秋说十五卷其论易曰易始于伏羲盛于文王大备于孔子而其说犹存于汉不明孔子之易不足与言文王不明文王之易不足与言伏羲舍文王孔子之易而远问庖牺吾不知之矣汉儒言易如孟喜以卦气京房以通变荀爽以升降郑康成以爻辰虞翻以纳甲其说不同而指归则一皆不可废今所传之易出自费直费氏本古文王弼尽改为俗书又创为虚象之说遂举汉学而空之而古学亡矣易者象也圣人观象而系辞君子观象而玩辞六十四卦皆实象安得虚哉其论春秋曰春秋三传事莫详于左氏论莫正于谷梁韩宣子见鲁春秋曰周礼尽在鲁矣然则春秋本周礼以记事也左氏褒贬皆春秋诸儒之论故纪事皆实而论或未公公羊不信国史惟笃信其师说师所未言则以意逆之故所失常多要之左氏得诸国史公谷得之师承虽互有得失不可偏废后世有王通者好为大言以欺人乃曰三传作而春秋散于是啖助赵匡之徒争攻三传以伸其异说夫春秋无左传则二百四十年盲然如坐闇室之中矣公谷二家即七十子之徒所传之大义也后之学者当信而好之择其善而从之若徒据孟子尽信书不如无书之说力排而痛诋之吾恐三传废而春秋亦随之而亡也左氏最有功于春秋公谷有功兼有过学者信其所必不可信疑其所必无可疑惑之甚者也
　　
　　其论周礼曰礼经出于屋壁多古字古音经之义存乎训识字审音乃知其义故古训不可改也康成注经皆从古读盖字有音义相近而伪者故读从之后世不学遂谓康成好改字岂其然乎康成三礼何休公羊多引汉法以其去古未远故借以为说贾公彦于郑注如飞茅扶苏薄借綦之类皆不能疏所读之字亦不能疏辄曰从俗读甚违不知盖阙之义夫汉远于周而唐又远于汉宜其说之不能尽通也况宋以后乎周秦诸子其文虽不尽雅驯然皆可引为礼经之证以其近古也
　　
　　幼时读廿一史于天文乐律二志未尽通晓及官翰林因新法究推步之原著交食举隅二卷言测日食者先求食限食限必在两交去交近则食远则否有入食限而不食者未有不入食限而食者也古法不能定朔故曰食或在晦说者谓日之食晦朔之闲月之食惟在望此知二五而不知十也日月有平行有实行有视行日月之食亦有实食有视食实食者日月在天相掩之实度视食者人在地所见之初亏食甚复圆也古术或知求实行莫知求视行皆知求平朔莫知求实朔故不能定朔者以此七政有高卑故有恒星天有五星天有日天有月天古人以恒星最高遂指恒星为天体新法于恒星天之外又有宗动天合于九重之数宗动者七政之所同宗也沈括谓日月星辰之行不相触者气而已此不知历象者也如日月有气而无体则月焉能掩日哉日高而月下五星亦有高下高下既殊又焉能相触乎春秋曰有食之既既者有继之辞非尽也新法谓之金钱食日大月小月不能尽掩日光故全食之时其中阙然而光溢于外状若金钱也
　　
　　又撰琴理数考四卷其略云十二律黄锺至小吕为阳蕤宾至应锺为阴阳用正而阴用倍蕤宾长小吕短黄锺中自古相传之旧法也晋永嘉之乱有司失传染武帝始改旧法黄锺长应锺短小吕中由是阳正阴倍之法绝汉魏律小吕一均之下征调黄锺为宫有小吕无蕤宾故假用小吕为变征黄锺之黄锺宫为正宫小吕之黄锺宫为下宫征最小而以为宫故为下宫隋郑译遂以黄锺正宫当之擅去小吕用蕤宾以附会先儒宫浊羽清之说夫宫浊羽清者指下征调而言译改为正宫是以历代之乐皆患声高隋唐以来惟奏黄锺一均而旋宫之法废矣古法尽亡独存于琴孔疏密取则琴晖琴之十二律起于中晖之七音生于宫孔黄锺从宫孔黄锺始一上一下终于蕤宾琴自中晖黄锺始一左一右终于十晖书成惟嘉定王进士恪见而喜之余莫能解也
　　
　　所著有红豆斋小草咏史乐府及南中集采莼集归耕集各一卷人海集四卷时术录一卷海内学者称为红豆先生初研溪先生由东渚邨迁居郡城东南香溪之北郡城东禅寺有红豆一株相传白鸽禅师所种老而枯矣至是时复生新枝研溪先生移一枝植阶前生意郁然僧睿目存为绘红豆新居图自题五绝句又赋红豆词十首和者二百余人四万名士过吴门者必停舟访焉因自号红豆主人所以乡人称研溪先生曰老红豆先生半农先生曰红豆先生松崖先生曰小红豆先生
　　
　　松崖先生半农先生之次子也名栋字定宇一字松崖初为吴江学生员复改归元和籍自幼笃志向学家有藏书日夜讲诵自经史诸子百家杂说及释道二藏靡不穿穴父友临川李绂一见奇之曰仲孺有子矣学士视学粤东先生从之任所粤中高才生苏珥罗天尺何梦瑶陈海六时称惠门四子常入署讲论文艺与先生为莫逆交至于学问该洽则四子皆自以为远不逮也及学士毁家修城先生往来京口饥寒困顿甚于寒素遭两丧不以贫废礼终年课徒自给甑尘常满处之坦如雅爱典籍得一善本倾囊弗惜或借读手钞校勘精审于古书之真伪了然若辨黑白乾隆十五年诏举经明行修之士两江总督文端公尹继善文襄公黄廷桂交章论荐有博通经史学有渊源之语会大学士九卿索所著书未及进而罢归然先生于两公非有半面识也年五十后专心经术尤邃于易谓宣尼作十翼其微言大义七十子之徒相传至汉犹有存者自王弼兴而汉学亡幸传其略于李鼎祚集解中精揅三十年引伸触类始得贯通其旨乃撰周易述一编专宗虞仲翔参以荀郑诸家之义约其旨为注演其说为疏汉学之绝者千有五百余年至是而粲然复章矣书垂成而疾革遂阙鼎至未济十五卦及序卦杂卦传二篇孔氏正义据马融陆绩说以爻辞为周公所作与郑学异其所执者明夷六五云箕子升六四云王用享于岐山皆文王后事也先生独能辨之于明夷之五曰箕子当从古文作其子其古音亥亦作萁刘向云今易其子作荄兹荀爽据以为说读萁子为荄兹其与亥子与兹文异而音义同三统术云该阂于亥孳萌于子该亥亦同物也五本坤也坤终于亥干出于子用晦而明明不可息故云其子之明夷马融俗儒不识七十子传易之大义读其为箕盖涉彖传而讹五为天位箕子臣也而当君位乖于易例甚矣谬种流传兆于西汉博士施仇读其为箕蜀人赵宾述孟氏之学以为箕子明夷阴阳气无箕子箕子者万物方荄兹也宾据古义以难诸儒诸儒皆屈于是施仇梁邱贺皆嫉之孟喜仇贺同事田王孙喜未贵而学独高喜所传易家候阴阳灾变书得自王孙而贺恶之谓无此事语闻于上宣帝遂以喜为改师法中梁邱之谮也仇贺嫉喜而并及宾班固作喜传亦用仇贺之单词皆非实录刘向别录犹循孟学故马融俗说荀爽独知其非复用宾古义而晋人邹湛以漫衍无经讥之盖魏晋以后经师道丧王肃诋郑氏而禘郊之义乖袁准毁蔡服而明堂之制亡邹湛讥荀谞而周易之学晦郢书燕说一倡百和何尤乎后世之纷纭也于升之四曰文王爻辞皆据夏商之制春秋引夏书惟彼陶唐帅彼天常有此冀方服虔云尧居冀州虞夏因之禹贡冀州治梁及岐尔雅云梁山晋望也诸侯三望天子四望梁山为晋望明梁岐皆冀州之望此王谓夏后氏受命祭告非文王也其说干之四德曰元者天地之始说文元从一道立于一造分天地化生万物干之初九积善在下阳之始生东方为仁故云善之长阴阳交而后亨干之九二当上升坤五为天子故文言再言君德经凡言亨者皆谓乾坤交也干六爻二四上匪正坤六爻初三五匪正干变坤化六爻皆正成两既济故云各正性命保合太和和即利正即贞也经凡言利贞者皆爻当位或变之正或刚柔相易惟既济一卦六爻皆正故云刚柔正而位当杂卦篇所谓既济定也卦具四德者七乾坤变化而成两既济屯三爻变革四爻变皆成既济随三四易位成既济元妄三四易位上爻又变而成既济临二升居五位三爻又变而成既济故皆言元亨利贞也其论占筮之法曰易称天下之动贞夫一故卦爻之动一则正两则惑京氏筮法一爻变者为九六二爻以上变为八晋公子得贞屯悔豫皆八乃三艾变不称屯之豫而称八穆姜遇艮之八乃五爻变不称艮之随而称八所谓贞夫一也七者蓍之数八者卦之数蓍圆而神卦方以知神以知来知以藏往知来为卦之未成者藏往为卦之已成者故不曰七而曰八春秋内外传无筮得某卦之七者以七为蓍之数未成卦也
　　
　　又因学易而悟明堂之法撰明堂大道录八卷禘说二卷大略谓说卦帝出乎震帝者五帝也在太微之中五德相次以成四时圣人法之立明堂为治天下之大法明堂有五室四堂室以祭天堂以布政王者承天统物各于其方以听事谓之明堂月令今所传月令是也古之圣人生有配天之德没有配天之祭故太皞以下历代称禘太皞以木德炎帝以火德黄帝以土德少皞以金德颛顼以水德王者行大享之礼于明堂谓之禘祖宗其郊则行之南郊禘郊祖宗四大祭而总谓之禘者禘其祖之所自出故也郑注大传不王不禘及诗长发大禘笺皆云郊祀天是郊称禘也周颂雝序云禘太祖也郑笺云太祖谓文王是祖称禘也刘歆云大禘则终王是宗称禘也董子曰天地者先祖之所自出也禘者禘其祖之所自出故四大祭皆蒙禘名禘礼上溯远祖旁及毁庙下逮功臣圣人居天子之位行配天之祭推人道以接天而天神降地出人鬼格夫然而阴阳和风雨时五谷熟草木茂群生咸遂物无疵疠所谓既济定也先儒皆以明堂上有灵台下有辟雍四门有太学颎容春秋释例云太庙有八名肃然清静谓之清庙行禘祫序昭穆谓之太庙告朔行政谓之明堂行飨射养国老谓之辟雍占云物望氛祥谓之灵台其四门之学谓之太学其中室谓之太室总谓之宫卢植礼记注亦云明堂即太庙与灵台辟雍古法皆同一处近世殊异分为三耳而晋时袁准着论非之昧于古制矣王者觐诸侯或巡狩四岳则有方明方明者放乎明堂之制也亦谓之明堂荀子所谓筑明堂于塞外以朝诸侯战国时齐有泰山明堂即方明也周书朝诸侯则于明堂觐诸侯则设方明故虞禋六宗而觐四岳群牧周礼方明而觐公侯伯子男六宗方明即明堂六天之神郑氏谓天之司盟非也自明堂之制不详而禘礼亦废郑氏知圜丘方丘之为禘而不知为明堂六帝王肃又误据鲁禘改禘为宗庙之祭无配天之事此魏明所以汉四百余年废无禘祀也禘行于明堂明堂之法本于易中庸言至诚可以赞化育与天地参此明堂配天之义也又有易汉学七卷易例二卷皆推演古义针砭俗说
　　
　　于书有古文尚书考二卷谓孔壁中古文得多十六篇内有九共九篇析之为二十四篇郑康成所传之二十四篇即孔壁真古文东晋晚出之二十五篇与汉书不合可决其伪唐人诋郑所传为张霸伪造者妄也今文泰誓三篇其略见于太史公书太史公从安国问故当可信唐人尊信晚出之泰誓而以今文泰誓为伪亦非也
　　
　　于春秋有左传补注六卷自序云尝见郑康成之周礼韦宏嗣之国语纯采先儒之说末乃下以己意令学者审其异同杜元凯春秋集解虽根本前修而不着其说又其持论闲与诸儒相违于是乐逊序义刘炫规过之书出焉今刺取经传附以先世遗闻宗韦郑之遗前修不掩效乐刘之意有失必规而于古今文之同异辨之尤悉云其注秦穆姬属贾君用唐尚书说以贾君为申生妃令尹蔿艾猎用世本说为叔敖之兄同盟于亳城北用服虔本证亳为京之讹堑防门而守之广里用续汉书及京相璠说以防门广里为地名吴句余用服虔说以为吴子余祭万者二人用吴仁杰说二人当为二八臧文仲废六关训废为置读如公羊废其有声者之废皆前人所未及道也又言公羊有严颜二家蔡邕石经所定者严氏春秋也何邵公所注者颜氏春秋也石经公羊末云桓公二年颜氏有所见异辞云云僖公三十年颜氏言君出则己入今何本皆有之又云颜氏无伐而不言围者非取邑之辞也今何本亦有之以此知何所注者颜氏本也郑康成注三礼引隐二年放于此乎隐三年登戾之桓十一年迁郑焉而鄙留皆与何氏异与石经同盖郑所据者严氏本也又云应劭风俗通称谷梁为子夏门人杨士勋谓受经于子夏按桓谭新论云左氏传世遭战国寖微后百余年鲁谷梁赤为春秋残略多所违失然则谷梁子非亲受经于子夏矣古人亲受业者称弟子转相授者称门人则谷梁于子夏犹孟子之于子思故魏糜信注谷梁以为与秦孝公同时也杨士勋言谷梁作传传孙卿卿传鲁人申公申公传博士江公按孙卿齐愍襄时人当秦之惠王则在其后卿所注书言天子庙数及赙赗襚含之义述春秋善胥命而言盟诅不及三王诸侯相见仁者居守皆本谷梁说其言传孙卿信矣隐元年传成人之美不成人之恶僖二十二年传过而不改是谓之过二十三年传以不教民战则是弃其师今皆在论语中传所载与仪礼二记合者尤多故郑康成曰谷梁善于经者也
　　
　　其论论语曰宣尼言述而不作于鲁论见之乡党一书半是礼经尧曰数章全书训典论君臣则人言不废讥无恒则南国有言于善人为邦则曰诚哉是言于隐居行义则曰吾闻其语素绚唐棣逸时可诵百官冢宰古典可稽出门如见大宾使民如承大祭此胥臣多闻之所述也视其所以观其所由察其所安此文王官人之所记也克已复礼左氏以为古志己所不欲勿施于人管子以为古语[见小问篇]参分天下而有其二周志之遗文也[今逸周书即周志也在程典篇]陈力就列不能者止周任之遗言也推此言之圣人岂空作哉
　　
　　其论尔雅曰释诂释训乃周公所作以教成王故诗称古训是式汉时谓之故训又谓之诂训诂训者雅言也周之古训仲山式之子之雅言门人记之俗儒不信尔雅而仲山之古训夫子之雅言皆不存矣
　　
　　又撰九经古义十六卷讨论古字古音以博异闻正俗学又以范蔚宗后汉书缺略遗误范书行而东观汉记谢承薛莹司马彪华峤谢沈张莹袁山松诸家之书皆亡乃取初学记艺文类聚北堂书钞太平御览诸书作后汉书补注十五卷所有撰述如王文简公精华录训纂二十四卷盛行于世论者以为过于任渊之注山谷李壁之注荆公诗焉周易本义辨证五卷太上感应篇注二卷亦经好事刊刻惟山海经训纂十八卷九曜斋笔记二卷松崖笔记二卷松崖文钞二卷世无刊本又有诸史会最竹南漫录皆未成书卒于乾隆二十三年戊寅五月年六十有二先生晚年卢运使见曾延至邗上如雅雨堂十种山左诗钞感旧集皆先生手定焉
　　
　　同时与先生友善者沈彤沈大成大成字学子号沃田华亭人有学福斋集受业弟子最知名者余古农同宗艮庭两先生如王光禄呜盛钱少詹大昕戴编修震王侍郎兰泉先生皆执经问难以师礼事之钱少詹为先生作传论曰宋元以来说经之书盈屋充栋高者蔑弃古训自夸心得下者剿袭人言以为己有儒林之名徒为空疏藏拙之地独惠氏世守古学而先生所得尤深拟诸汉儒当在何邵公服子慎之闲马融赵岐辈不能及也
　　
　　沈彤
　　
　　沈彤字冠云一字果堂吴江县诸生也康熙雍正闲何学士焯以制义倡导学者四方从游弟子著录者四百余人弟子中惟陈季方陈少章及彤最知名季方工文词少章精史学彤独以穷经为事核先儒之异同而求其是为文章不贵词藻抒心自得而已应博学鸿词科以奏赋至夜半不及成诗不入选有人荐修三礼及大清一统志议叙得九品官耻不仕遂归吴江闭户治经矻矻终年群经皆有撰述尤邃于礼着周官禄田考三卷因欧阳修有周礼官多田少禄且不给之疑故详究周制以与之辨官爵数公田数禄田数三篇积算特为精密又以仪礼古人患其难读自唐贾公彦后惟朱子李如圭张淳黄干杨复五人乃专攻士礼着有仪礼小疏惜未成书惟有士冠礼士昏礼公食大夫礼士丧礼丧服传五篇每篇附以监本刊误卷末又附左右异尚考一篇其说以康成公彦为宗兼采元敖继公之注然掊击君善者十之七从其说者十之二三耳彤述作矜慎不轻意下笔所著如尚书小疏春秋左传小疏仅有数十则以视近日士大夫急于成书蹈卤莽灭裂之讥者有霄壤之分矣其书传于世者周官禄田考仪礼小疏之外有吴江震泽二县志果堂集十二卷彤老而无子穷困以卒得年六十有四
　　
　　藩向在京师有夫已氏问予曰叔嫂有服乎无服乎予答之曰据礼经是叔嫂无服也考奔丧云无服而为位者唯叔嫂及妇人降而无服者麻郑注虽无服犹吊服加麻袒免为位哭也则叔嫂之服吊服加麻袒免既葬而除无所谓大功也夫己氏出鄞人万充宗叔嫂有服辨示予大笑曰子墨守郑学知其一而不知其二岂得为礼家乎充宗之文因晋成粲之说而曲解丧服传夫之所为兄弟服妻降一等以证叔嫂之大功而谓康成不能解公彦强为之解予心知其说之谬然无以应也南归后读仪礼小疏曰夫之所为兄弟服妻降一等郑于上记注云兄弟犹言族亲也此兄弟同义故不重出贾云妻从夫服其族亲即上经夫之诸祖父母见于缌麻章夫之世叔父母见于大功章夫之昆弟之子不降嫂叔又无服今言从夫降一等记其不见者当是夫之从母之类乎彤谓此条总结上经非专记其不见者夫之姑姊妹见于小功章贾乃遗之至云从母之类则有若夫之从祖父母夫之从父姊妹之类皆以小功而降为缌有若夫之族曾祖父母族祖父母族父母及夫之从祖姑姊妹适人者之类夫皆为之缌妻皆降而无服并包含于其中矣从母者母之女兄弟也故亦可称兄弟此可以发成粲之症结息充宗之狂喙矣且自愧不能潜心寻讨传文及郑贾之说至为夫己氏所折乃知果堂肄礼之精审如此嗟乎先辈之用心缜密乌可及哉
　　
　　余古农先生
　　
　　先生讳萧客字仲林别字古农吴县布衣也先生生五岁父幕游粤西不归母颜授以四子书五经夜则课以文选及唐宋人诗古文年十五通五经即知气理空言无补经术思读汉唐注疏家贫不能蓄书有苕溪书棚徐姓识先生一日诣书棚借左传注疏匝月读毕归其书徐姓讶其速曰子读之熟矣乎曰然徐手翻一帙使先生背诵终卷无误徐大骇曰子奇人也赠以十三经注疏十七史说文解字玉篇广韵于是闭户肄经史博览群书性癖古籍闻有异书必徒步往借虽仆仆五六十里不以为劳也以郭璞注尔雅用旧注而掩其名谓之攘善无耻乃采注疏及太平御览诸书中犍为舍人孙炎李巡旧注而为之释书未成先成注雅别钞八卷专攻陆佃新义埤雅及罗愿尔雅翼之误兼及蔡卞毛诗名物解沈宗伯德潜见其书折节下交年二十二以注雅别钞就正于松崖先生先生曰陆佃蔡卞乃安石新学人人知其非不足辨罗愿非有宋大儒亦不必辨子读书譔着当务其大者远者先生闻之矍然遂执贽受业称弟子焉吴县朱丈文游藏书之富甲于吴门延先生教读馆于滋兰堂中得遍读四部之书又尝阅道藏于玄妙观阅佛藏于南禅寺居恒手一编弗辍日不足则继之以夜于是目力亏损不见一物有人传以坐暗室中目蒙蓝布存想北斗七宿一年之后目虽能视然读书但能读大字本而已直隶总督方恪敏公观承闻其名延至保定修畿辅水利志闲游京师与朱学士笥河先生纪文达公昀胡文恪公高望相友善咸谓其学在深宁亭林之间因目疾复作举歙戴震以代遂南归以经术教授乡里闭目口授生徒极盛是时江震沧孝廉名筠者亦以目疾教读时人皆号为盲先生同郡以经义诗古文词相论难者薛家三先生汪爱庐先生彭进士绍升汪孝廉元亮先生上下议论风发泉涌家三先生曰鬼谷子纵横家舌有锋锷不可当也先生状貌奇伟顶有二肉角疏眉大眼口侈多髯如轨革家悬鬼谷子像故同社中戏呼为鬼谷子乾隆年间诏开四库馆征四万名彦充校雠之任有人以山阴童钰及先生名达于金坛因一诸生一布衣格于例不果荐先生贫病交攻再娶无子卒年四十有七其牢骚不平之气往往托之美人香草形于歌咏哀音微茫有骚人之遗意焉
　　
　　生平著述甚多尔雅释注雅别钞悔其少作不以示人文选音义亦悔少作然久已刊行乃别譔文选杂题三十卷又有选音楼诗拾若干卷先生深于选学因名其搂曰选音疾革之时以杂题诗集付弟子朱敬舆敬舆宝为枕中秘以是学者罕知之惟古经解钩沈已入四库经部当日戴震谓是书有钩而未沈者有沈而未钩者然沈而未钩诚如震言若曰钩而未沈则震之妄言也今核考其书岂有是哉惟皇侃论语义疏其书出于着钩沈之后且为足利赝鼎何得谓之钩而未沈者乎藩为先生受业弟子闻之先生曰钩沈一书汉晋唐三代经注之亡者本欲尽采因乾隆壬午四月得虚损证危若朝露急欲成书乃取旧稿录成付梓至今歉然吾精力衰矣汝能足成之亦经籍之幸也藩自心丧之后遭家多故奔走四方雨雪载涂饥寒切体不能专志壹心从事编辑今年已五十忽忽老矣叹治生之难蹈不习之罪有负师训能不悲哉
　　
　　江艮庭先生
　　
　　先生讳声本字涛后改叔澐其先世居休宁之梅田后迁苏州又迁无锡复归吴下遂为吴县人少与兄震沧孝廉同学不事帖括读尚书怪古文与今文不类又怪孔传庸劣且甚支离安国所为不应若此年三十五师事同郡通儒惠松崖征君得读所著古文尚书考及阎若璩古文疏证乃知古文及孔传皆晋时人伪作于是集汉儒之说以注二十九篇汉注不备则旁考他书精研古训成尚书集注音疏十二卷附补谊九条识伪字一条尚书集注音疏前后述外编一卷尚书经师系表也经文注疏皆以古篆书之疑伪古文者始于宋之吴才老朱子以后吴草庐郝京山梅鷟皆不能得其要领至本朝阎惠两征君所著之书乃能发其作伪之迹剿窃之原若刊正经文疏明古注则皆未之及也先生出而集大成岂非伏孔马郑之功臣乎
　　
　　其辨泰誓曰泰誓今文古文皆有之汉儒皆诵习之马郑皆为之注自东晋伪古文出则有泰誓三篇世无具巨眼人遂翕然信奉以为孔壁古文因目此为今文且反疑其伪以故寖微而至于亡顾其遗文记火流谷至之事且无诸传记所引之语故马融虽为之注不能无疑今姑备录马说而辩之马融书叙曰泰誓后得案其文似若浅露又云八百诸侯不召自来不期同时不谋同词及火复于上至于王屋流为雕五至以谷俱来举火神怪得毋在子所不语中乎又春秋引泰誓曰民之所欲天必从之国语引泰誓曰朕梦协朕卜袭于休祥戎商必克孟子引泰誓曰我武惟扬侵于之疆则取于残杀伐用张于汤有光孙卿引泰誓曰独夫纣礼记引泰誓曰予克纣非予武惟朕文考无罪纣克予非朕文考有罪惟予小子无良今之泰誓皆无此语吾见书传多矣所引泰誓而不在泰誓者甚多弗复悉记略举五事以明之亦可知矣马此说具正义辨之曰案融之意以泰誓非伏生所传故疑之尔融独不见伏生之尚书大传乎泰誓维四月太子发上祭于毕云云大传既引其文矣其所以不传者盖生年老容有遗忘自所得二十八篇之外不能记忆其全故尔大传引九共曰予辨下土使民平平使民无敖引帝告曰施章乃服明上下能录其词组而不传其全文是其不能记忆之明验也然则泰誓虽不出于伏生不得谓非秦火已前伏生所藏之旧文矣且汉书艺文志云尚书古文经四十六卷为五十七篇计伏生书二十八篇三分盘庚则为三十加孔氏多出之二十四篇才五十四加泰誓三篇适五十七无泰誓则不符其数又李颙集注尚书于此泰誓辄引孔安国曰则孔氏古文亦有此篇安国且作传矣而两汉诸儒备见今文古文者未尝疑泰誓有今古文之异然则今文泰誓同乎古文又可知矣融独以其后得而疑之则五十四篇恶在其可信邪若其所称八百诸侯不期而会则娄敬说高帝尝言之矣司马子长亦录其文于本纪矣不既信而有征乎又若火流为雕以谷俱来斯乃符命之应犹龟书马图之属也孔子系易曰河出图洛出书圣人则之论语记孔子之言曰凤鸟不至河不出图吾已矣夫然则符瑞之征圣人且觊幸遇之而乃以火流谷至为神怪谓为子所不语岂通论乎且思文之诗不云乎贻我来麰帝命率育即此以谷俱来之谓融亦将斥诗为诞乎不然诗则信之书则疑之进退皆无据矣融又以书传所引泰誓甚多而疑此泰誓皆无有又案汤誓篇传自伏生既又出诸孔壁今文古文若合符节而予小子履敢用玄牡云云载于墨子兼爱篇而汤誓未有其文故孔安国注论语尧曰篇不敢质言汤誓之文而云墨子引汤誓其词若此又墨子尚贤篇引泰誓曰聿求元圣与之戮力同心以治天下而汤誓中亦无之然而谓汤誓有逸文可也谓汤誓为伪书则不可以此相况泰誓亦犹是耳夫复奚疑哉不独此也大传引盘庚曰若德明哉汤任父言卑应言引无逸曰厥兆天子爵今盘庚无逸具在而皆无是言经与传具出于伏生不应传录其文经反遗其语然则伏生既传之后欧阳夏侯递有师承犹不能无阙逸况泰誓经灰烬之余百年而出反怪其有遗逸邪且夫传记诸书夫人而见之矣苟欲伪造必不敢张空弮以自吐其胸臆并不敢出神奇以骇人之观听将摭拾典籍以供补缀依据谊理以为干城以求售其欺于后世如彼伪孔氏之所为矣安肯故留此闲隙以滋后人之议哉盖惟当时实有其事史官据事直书而无所顾忌故有火流谷至之文逮其后遗文残阙传之者仅守残编而不敢补缉故无诸传记所引之语斯何足怪乎季长之说吾不谓然故为此辨此又阎惠二君之所未及也
　　
　　先生精于小学以许叔重说文解字为宗说文所无之字必求假借之字以代之生平不作楷书即与人往来笔札皆作古篆见者讶以为天书符箓俗儒往往非笑之而先生不顾也尝着六书说一首自书勒石其说转注以五百四十部为建类一首以凡某之属皆从某为同意相受实前人所未发又恒星说一卷文不录喜为北宋人小词亦以篆书书之先生性耿介不慕荣利交游如王光禄鸣盛王侍郎兰泉先生毕制军沅皆重其品藻而先生未尝以私事干之所以当事益重其人嘉庆元年诏开孝廉方正科江苏巡抚费公淳首举先生赐六品顶带卒年七十有八晚年因性不谐俗动与时违取周易艮背之义自号艮庭学者称为艮庭先生云
　　
　　藩少从古农先生学先生没后藩泛滥诸子百家如涉大海茫无涯涘先生教之读七经三史及许氏说文乃从先生受惠氏易读书有疑义质之先生指画口授每至漏四下犹讲论不已可谓诲人不倦者矣子镠字贡庭名诸生孙沅字铁君优贡生世传其学弟子数十人元和顾广圻长洲徐颋最知名广圻字千里号薲邑诸生天资过人无书不读经史小学天文历算舆地之学靡不贯通又能为诗古文词骈体文字当今海内学者莫之或先也颋字述卿嘉庆甲子举人乙丑以第二人及第今官翰林院编修先生老友中来往亲密者钱宫詹大昕褚部郎寅亮宫詹别有传
　　
　　褚寅亮
　　
　　褚寅亮字搢升号鹤侣一字宗郑长洲人也乾隆十六年召试举人授内阁中书官至刑部员外郎与钱宫詹大昕为同年友深于经学从事礼经几三十年尝谓宋人说经好为新说弃古注如土苴惟仪礼一书为朴学空谈义理者不能措辞而晦庵勉斋信斋又崇信之故郑氏之学未为异义所汩至元吴兴敖继公譔集说虽云采先儒之言其实自注疏而外皆自逞私意专攻郑氏学者苦注疏之难读而喜其平易乃盛行于世盖君善之意不在解经而有意与康成立异特其巧于立言含而不露若无意于排击者是以入其玄中而不悟至于说有不通甚且改窜经文曲就其义不几于无所忌惮乎着仪礼管见四卷其说之最精者如乡饮酒记北面者东上敖改东为西驳之曰注明言统于门门在东则不得以西为上也乡射记胜者之弟子洗觯升酌南面坐奠于丰上降袒执弓反位敖以袒执弓句为衍驳之曰胜者之弟子即射宾中年少者以是胜党故袒执弓非衍文也燕礼胜觚于宾敖改觚为觯驳之曰凡献以爵者酬以觯燕礼宰夫主献既不以爵则酬亦不以觯矣安可破觚为觯乎大射仪以耦在还上射于左敖依乡射改为于右驳之曰上射位在北下射位在南乡射大射所同但乡射位在楅西从楅向西则北为右大射次在楅东从楅向东则北为左敖比而同之昧于东西之别矣丧服记公子为其妻縓冠敖改縓为练驳之曰练冠之纰亦饰以縓故闲传云练冠縓缘就其质言之曰练冠就其纰言之曰縓冠母重故言其质妻轻故言其纰非有二也士虞礼明齐醙酒敖以醙酒为衍文驳之曰注明言有酒无醴据下文普荐醙酒亦专言酒不及醴岂得妄解明齐为醴辄删经文乎特牲馈食礼三拜众宾众宾答再拜敖改再为一驳之曰乡饮酒众宾答一拜者大夫为主人也有司彻之答一拜者大夫为祭主也此士礼安得以彼相例乎
　　
　　寅亮精天文历算之术尤长于句股和较相求诸法作句股广问三卷钱少詹着三统术衍寅亮校正刊本误字如月相求六扐之数句六扐当作七扐推闰余所在加十得一句加十当作加七少詹服其精审早年为公羊何休之学撰公羊释例三十篇谓三传惟公羊为汉学孔子作春秋本为后王制作訾议公羊者实违经旨又因何邵公言礼有殷制有时王之制与周礼不同作周礼公羊异义二卷又着十三经笔记十卷诸史笔记八卷诸子笔记二卷名家文集笔记七卷藏于家乾隆四十年以病告归五十五年卒
　　
　　
　　
　　国朝汉学师承记卷三
　　
　　王鸣盛[金日追]
　　
　　王鸣盛字凤喈一字礼堂别字西庄嘉定人生而敏慧四岁随王父读书丹徒学署日识数百字县令冯咏以神童目之年十二为四书文才气浩瀚已有名家风度年十七补诸生屡试第一乡试中副榜才名藉甚江苏巡抚陈文肃公大受招入苏州紫阳书院院长归安吴大绶常熟王峻皆赏其才乾隆十二年乡试以五经中式会试不第客游苏州时沈文悫公德潜以礼部侍郎致仕海内英隽之士皆出其门下与王侍郎兰泉先生钱少詹大昕吴内翰企晋及曹仁虎赵文哲黄文莲相倡和文悫以为不下嘉靖七子又与惠松崖征君讲经义知诂训必以汉儒为宗精研尚书久之乃信东晋之古文固伪而马郑所注实孔壁之古文也东晋所献之泰誓固伪而唐人所斥为伪泰誓者实非伪也古文之真伪辨而尚书二十九篇粲然具在知所从事矣十九年庄培因榜以第二人及第授编修公卿争以礼致之刑部侍郎秦蕙田修五礼通考属以分修尤见重于掌院学士蒋文恪公溥二十三年天子亲试翰詹诸臣特置一等一名擢侍讲学士充日讲起居注官明年充福建正考官未蒇事即有内阁学土兼礼部侍郎之命还京有御史论其驰驿滥用驿马挂吏议左迁光禄寺卿寻丁内艰归遂不复出卜居苏州闾门外不与当事通亦不与朝贵接家本寒素卖文谀墓以自给余则一介不取也闭户读书日夕探讨尝谓汉儒说经必守家法亦云师法自唐贞观撰诸经义疏而家法亡宋元丰以新义取士而汉学殆绝今好古之士皆知崇注疏矣然经注惟诗三礼及公羊传犹是汉人家法余经则出于魏晋未为醇备故所譔尚书后案以郑马为主不得已闲采伪孔王肃而唐宋诸儒之说概不取焉又撰十七史商榷一百卷主于校勘本文补正讹脱审事迹之虚实辨纪传之异同最详于舆地职官典章制度独不喜褒贬人物以为空言无益也又有蛾术编一百卷其目有十说录说字说地说制说人说物说集说刻说通说系其书辨博详明与洪容斋王深宁不相上下诗宗盛唐中年出入于香山东坡晚年独爱玉溪生谓少陵以后一人手定诗集二十四卷古文若干卷老年因读书穷日夜不辍目遂瞽有吴兴医针之而愈著书如常乃自号西沚卒年七十有八
　　
　　藩十六岁时着尔雅正字光禄在艮庭先生家见此书嘱艮庭先生招藩往谒奖赏不去口尝谓藩曰予门下士以金子璞园为第一予近日得见好学深思之士惟子及李子赓芸费子士玑三人而已璞园名日追嘉定诸生闭门校书不求闻达十三经皆有校本而仪礼尤精着有仪礼正讹十七卷行于世士玑吴江人嘉庆戊午科举人治汉易李赓芸号许齐嘉定人深于小学乾隆庚戌成进士今官浙江嘉兴府知府
　　
　　钱大昕[钱塘　钱坫]
　　
　　钱大昕字晓征一字辛楣又号竹汀先世自常熟徙居嘉定遂为嘉定人生而颖悟读书十行俱下年十五为诸生有神童之目时紫阳书院院长王侍御峻询嘉定人材于王光禄西沚以先生对先生西沚之妹婿也侍御告之巡抚雅蔚文檄召至院中试以周礼文献通考两论下笔千言悉中典要侍御叹为奇才乾隆十六年高宗纯皇帝南巡献赋行在召试举人以内阁中书补用在京师与同年长洲褚寅亮全椒吴朗讲明九章算学及欧罗巴测量弧三角诸法时礼部尚书大兴何翰如久领钦天监事精于推步时来内阁与先生论李氏薛氏梅氏及西人利玛窦汤若望南怀仁诸家之术翰如逊谢以为不及也
　　
　　先是在吴门时与元和惠定字吴江沈冠云两征君游乃精研古经义声音训诂之学旁及壬遁太乙星命靡不博综而深究焉乾隆十九年庄培因榜成进士散馆授编修二十三年大考翰林以二等一名擢右赞善寻迁侍读二十八年又以大考一等三名擢侍讲学士充日讲起居注官三十七年改补侍读学士其年冬擢詹事府少詹事纯皇帝深知为绩学之士官侍读学士时即命入直上书房授皇十二子书又奉敕修热河志续文献通考续通志一统志天球图皆预纂修之列己卯壬午乙酉甲午充山东湖南浙江河南主考官庚辰丙戌充会试同考官主考河南之年授广东学政明年夏以丁外艰归先生淡于名利慕邴曼容之为人尝谓官至四品可以归田故奉讳家居之后即引疾不出矣嘉庆四年今上亲政垂询大昕家居状朝贵寓书敦劝还朝婉言谢之嘉庆九年十月二十日卒于紫阳书院年七十有七
　　
　　先生深于经史之学其论易先天后天之说曰说卦传孔子所作其言曰震东方巽东南离南方干西北坎正北艮东北惟不见坤兑二方兑为正秋则必正西方矣坤介于离兑之闲亦必位西南矣伏羲画卦以来盖已有之伏羲以木德王而传称帝出乎震是震东巽东南之位必出于伏羲不当别有方位也汉唐以前儒家与方士均未有言先天图者宋初方士始言之而儒家尊信其说欲取以驾乎文王孔子之上毋乃好奇而诬圣人乎天地水火雷风山泽各自相对本无方位之可言后儒援天地定位四语傅会先天之说尤为非是夫天高而尊地下而卑古今不易之位也地势北高而南下君位北而南面臣位南而北面信如干南坤北之说上下颠倒甚矣安得云定位乎
　　
　　论虞氏之卦之说曰之卦即变卦也虞仲翔说易专取旁通与之卦旁通者干与坤坎与离艮与兑震与巽交相变也之卦则以两爻交易而得一卦乾坤者诸卦之宗复临泰大壮夬阳息卦姤遁否观剥阴消卦皆自乾坤来而诸卦又生于消息卦三阴三阳之卦自泰来者九恒初四易也井初五易也蛊初上易也丰二四易也既济二五易也贲二上易也归妹三四易也节三五易也损三上易也自否来者九益初四易也噬嗑初五易也随初上易也涣二四易也未济二五易也困二上易也渐三四易也旅三五易也咸三上易也二阴二阳之卦自临来者四升初三易也解初四易也明夷二三易也震二四易也自遁来者四无妄初三易也家人初四易也讼二三易也巽二四易也自大壮来者四大畜上四易也睽上三易也需五四易也兑五三易也自观来者四萃上四易也蹇上三易也晋五四易也艮五三易也临二之五为屯观上之初亦为屯临初之上为蒙观五之二亦为蒙故不从自临观来之例于屯曰坎二之初于蒙曰艮三之二也遁二之五为鼎大壮上之初亦为鼎遁初之上为革大壮五之二亦为革于例不当从遁大壮来而仲翔于鼎曰大壮上之初于革曰遁初之上失其义矣愚谓鼎盖离二之初革盖兑三之二也临初之五为坎观上之二亦为坎遁初之五为离大壮上之二亦为离临二之上为颐观五之初亦为颐遁二之上为大过大壮五之初亦为大过此四卦亦不得从临观遁大壮来之例中孚小过二卦则非临观遁大壮所能变且颐大过中孚小过与坎离乾坤皆反复不衰之卦故别自为例于颐曰晋四之初于大过曰讼三之上于中孚曰讼四之初于小过曰晋三之上而仲翔于大过仍取大壮五之初于颐兼取临二之上又于坎云观上之二于离云遁初之五皆自紊其例也一阴一阳之卦仲翔说易未及之今依其例理而董之则复初之二为师初之三为谦剥上之五为比上之四为豫姤初之二为同人初之三为履夬上之五为大有上之四为小畜每卦当各生二卦也而仲翔于谦云剥上之三[蔡君谟说]于豫云复初之四于比云师二之五此别取两象易为义其注大畜云萃五之二成临于丰云噬嗑上之三于旅云贲初之四亦两象易也睽本大壮上之三而仲翔汪击辞盖取诸睽又云无妄五之二亦自紊其例也
　　
　　论郑爻辰之例曰郑氏爻辰之例初九辰在子颐初云舍尔灵龟子为天鼋龟者鼋属也同人初云同人于门随初云出门交有功节初云不出户庭子上直危危为盖屋故有门户之象节九二不出门庭二亦据初故云门也明夷初云三日不食子为玄枵虚中也故有不食之象九二辰在寅泰二云用冯河寅上直天汉云汉天河也九三辰在辰大壮三云羸其角辰上直角也九五辰在申萃五云大人虎变申上直参参为白虎也上九辰在戌睽上云见豕负涂戌上直奎奎为封豕也初六辰在未小过初云飞鸟以凶未为鹑首也六三辰在亥上直营室营室为清庙萃涣之彖辞皆云王假有庙谓六三也六四辰在丑大畜四云童牛之牿丑上直牵牛也上六辰在巳小过上云飞鸟离之巳为鹑尾也小过六爻惟初上有飞鸟之象此其义也解上云公用射隼巳上直翼翼为羽翮有隼象也此皆可以爻辰求之者也康成初习京氏易后从马季长授费氏易费氏有周易分野一书其爻辰之法所从出乎
　　
　　论孔壁书增多二十四篇康成既亲见之何以不为之注曰汉儒无无师之学古文尚书初得之屋壁未有能通之者孔安国始以今文读之而成孔氏之学然安国非能自造也亦由先通伏生书古今文本不相远以此证彼易于闿阐惟文义不能相通者乃别为之说以名其学若增多之书既无今文可相参考虽亦写定而不为训诂故马季长云逸十六篇绝无师说也自安国以及卫贾马诸君皆未有说此逸篇者康成又何能以无征不信之说着于竹帛乎即如礼古经五十六篇郑亦亲见之其注仪礼多以古文参定而不注增多之三十九篇亦以无师说故也左氏得刘子骏创通大义故流传至今而逸书逸礼无师说故皆亡于永嘉自东晋古文出乃有安国承诏为五十八篇作传之语夫使安国果为逸篇作传则都尉朝庸生辈必兼受之何以马郑以前传古文者皆止二十九篇已哉朱文公疑康成不解逸礼三十九篇予向亦未喻其故今因论古文逸篇而并悟及之
　　
　　论诗毛传多转音曰古人音随义转故字或数音小旻谋夫孔多是用不集与犹咎为韵韩诗集作就于音为协毛公虽不破字而训集为就即是读如就音书顾命克达殷集大命汉石经集作就吴越春秋子不闻河上之歌乎同病相怜同忧相救惊翔之鸟相随而集濑下之水回复俱留是集有就音也瞻卬藐藐昊天无不克巩传训巩为固即转从固音与下句后为韵也载芟匪且有且传训且为此即转从此音与下句兹为韵也顾亭林泥于一字只有一音遂谓诗有无韵之句是不然矣溱洧之溱本当作潧说文潧水出郑国引诗潧与洧方涣涣兮是也今毛诗作溱者读潧如溱以谐韵耳溱即潧之转音不可谓诗失韵亦不可据诗以疑说文也鲁颂烝徒增增传云增增众也本尔雅释训文而小雅室家溱溱传亦云溱溱众也潧溱声相近转潧为溱亦以谐韵与潧洧作溱洧同
　　
　　论春秋曰孟子言孔子成春秋而乱臣贼子惧愚尝疑之将谓当时之乱贼惧乎则赵盾崔杼之伦史臣固已直笔书之不待春秋也将谓后代之乱贼惧乎则春秋以后乱贼仍不绝于史册吾未见其能惧也孟氏之言毋乃大而夸乎然孟子固言春秋者天子之事也述王道以为后王法防其未然非刺其已然也太史公曰拨乱世反之正莫近乎春秋又曰有国家者不可以不知春秋前有谗而弗见后有贼而不知为人臣子者不可以不知春秋守经事而不知其宜遭变事而不知其权春秋之法行而乱臣贼子无所容其身故曰惧也凡篡弒之事必有其渐圣人随事为之杜其渐隐之弒也于翚帅师戒之子般之杀也于公子庆父帅师伐于余邱戒之此大夫不得专兵柄之义也尹氏立王子朝在昭公之世而书尹氏卒于隐之策崔杼弒君在襄公之世而书崔氏奔卫于宣之策此卿不得世之义也齐侯使其弟年来聘再见于春秋为无知之杀君张本也母弟虽亲不可使逾其分也赵穿弒君而以赵盾主恶名穿之弒由于盾也胥甲父与穿同罪盾于甲父则放之于穿不惟不放且使之帅师侵崇盾尚得辞其罪乎侵崇小事不必书而书之所以正盾之罪且不使穿得漏网也郑公子宋弒君而以归生主恶名归生正卿且尝帅师败华元矣力足以制宋而从宋之逆较之赵盾又有甚焉不得托于本无逆谋也楚公子比之弒君弃疾成之而比独主恶名者奸君位也而弃疾之恶终不可掩故以相杀为文着其罪同然比与弃疾皆楚灵之弟灵逐比而任弃疾卒死于二人之手先书比奔晋又书弃疾帅师围蔡明君之晜弟不可以爱憎为予夺也卫孙宁出其君而以出奔为文衎有失国之道也贬衎则嫌于奖剽故先书公孙剽来聘以见义公孙而干正统其罪不可掩也楚商臣蔡般之弒子不子父亦不父也许止不尝药非大恶而特书弒以明孝子之义非由君有失德故楚蔡之君不书葬而许独书葬所以责楚蔡二君之不能正家也楚成之事与晋献略同子孝则为申生子不孝则为商臣而晋亦寻有奚齐与卓之弒未有家不齐而国治者也故晋献之卒亦不书葬也书阍弒吴子余祭戒人君之近刑人也书盗弒蔡侯申戒人君之疏大臣而近小人也栾盈之入曲沃赵鞅之入晋阳书之以戒大都耦国之渐人臣不可专其私邑也楚子虔弒于干溪书其地着役之久也君亲出师久而不归祸之不旋踵宜矣楚之强莫强于虔伐吴执庆封灭赖灭陈灭蔡史不绝书而无救于弒者无德而有功天所恶也宋襄公用鄫子楚灵王用蔡世子皆特书之恶其不仁也且以征二君之强死非不幸也宋公与夷齐侯光楚子虔以好战而弒晋侯州蒲以诛戮大臣而弒经皆先文以见义所以为有国家者戒至深切矣左氏传曰凡弒君称君君无道也称臣臣之罪也后儒多以斯语为诟病愚谓君诚有道何至于弒遇弒者皆无道之君也其贼之有主名者书名以着臣之罪其微者不书不足书也无主名者亦阙而不书史之慎也非恕臣之罪也圣人修春秋述王道以戒后世俾其君为有道之君正心修身齐家治国各得其所又何乱臣贼子之有若夫篡弒已成据事而书之良史之职耳非所谓其义则窃取之者也秦汉以后乱贼不绝于史由上之人无以春秋之义见诸行事故尔故曰惟孟子能知春秋
　　
　　论妇人七出之说曰七出之文先王所以扶阳抑阴而家道所以不至于穷而乖也夫父子兄弟以天合者也夫妇以人合者也以天合者无所逃于天地之间而以人合者可制以去就之义尧舜之道不外乎孝弟而孝弟之衰自各私其妻始妻之于夫其初固路人也以室家之恩联之其情易亲至于夫之父母夫之兄弟姊妹夫之兄弟之妻皆路人也非有一日之恩第推夫之亲以亲之其情固已不相属矣况妇人之性贪而吝柔而狠而筑里姑姊之伦亦妇人也同居而志不相得往往有之其真能安于义命者十不得一也先王设为可去之义义合则留不合则去俾能执妇道者可守从一之贞否则宁割伉俪之爱勿伤骨肉之恩故嫁曰归出亦曰归以此坊民恐其孝衰于妻子也然则圣人于女子抑之不已甚乎曰去妇之义非徒以全丈夫亦所以保匹妇后世闾里之妇失爱于舅姑谗闲于叔妹抑郁而死者有之或其夫淫酗凶悍宠溺嬖媵凌迫而死者有之准之古礼固有可去之义亦何必束缚之禁锢之置之必死之地以为快乎先儒戒寡妇之再嫁以谓饿死事小失节事大予谓全一女子之名其事小得罪于父母兄弟其事大故父母兄弟不可乖而妻则可去去而更嫁不谓之失节使其过在妇欤不合而嫁嫁而仍穷自作之孽不可逭也使其过不在妇欤出而嫁于乡里犹不失为善妇不必强而留之使夫妇之道苦也自七出之法不行而牝鸡之司晨日炽夫之制于妇者隐忍而不能去甚至于破家绝嗣而有司之断斯狱者犹欲合之知女子不可事二夫而不知失妇道者虽事一夫未可以言烈也知臣之不可事二君而不知失臣节者虽事一君未可以言忠也此未谕先王制礼之意也
　　
　　论性与天道之说曰经典言天道者皆以吉凶祸福言易天道亏盈而益谦春秋传天道多在西北天道远人道迩吾非瞽史焉知天道古文尚书满招损谦受益时乃天道天道福善祸淫史记天道无亲常与善人皆此道也郑康成注论语曰天道七政变通之占与易春秋义正同孟子云圣人之于天道也亦谓吉凶阴阳之道圣人有所不知故曰命也否则性与天道又何别焉一说性与天道犹言性与天合也后汉书冯异传臣伏自思惟以诏敕战攻每辄如意时以私心断决未尝不有悔国家独见之明久而益远乃知性与天道不可得而闻也管辂列传苟非性与天道何由背爻象而任心胸晋书纪瞻传陛下性与天道犹复役机神于史籍此亦汉儒相承之说而何平叔俱不取
　　
　　论孟子决汝汉排淮泗而注之江先儒以为记者之误曰汉儒赵邠卿注孟子于此文未尝致疑宋以后儒乃疑之予谓孟子长于诗书岂不知读禹贡且生于邹峄淮泗之下流近在数百里之闲何至有误盖天下之水莫大于海而江即次之故老子以江海为百谷王南条之水皆先入江后入海世徒知毗陵为江入海之口不知朐山以南余姚以北之海皆江之委也汉水入江二千余里而尚有北江之名淮口距江口仅五百里其为江之下流何疑禹贡云沿于江海达于淮泗此即淮泗注江之证注江者会江以注海与导水之文初不相悖也说文云江水至会稽山阴为浙江浙江者渐江也渐江与江水不同源而得名江者源异而委同也国语吴之与越三江环之韦昭以为吴松江钱塘江浦阳江也钱塘江即浙江吴松浦阳亦注江而后注海故皆有江之名汉儒去古未远其言江之下流不专指毗陵一处如知会稽山阴亦为江水所至则无疑乎淮泗注江之文矣
　　
　　此先生说经之大略也至于辨文字之诂训考古今之音韵以及天文舆地草木虫鱼散见于文集十驾斋养新录者不下数万言文多不载尝谓自惠戴之学盛行于世天下学者但治古经略涉三史三史以下茫然不知得谓之通儒乎所著二十二史考异盖有为而作也又谓史之芜陋未有甚于元史者顾宁人谓食货选举二志皆案牍之文朱锡鬯谓列传既有速不台矣而又有雪不台既有完者都矣而又有完者拔都既有石抹也先矣而又有石抹阿辛阿塔赤忽剌出两人既附书于杭忽思直脱儿之传矣而又别为立传皆乖谬之甚者金华乌伤二公本非史才所选史官又皆草泽迂生不谙掌故于蒙古语言文字素所未习所以动笔即讹即假以时日犹不免秽史之讥况成书之期又不及一岁乎如太祖功臣首推四杰而赤老温之传独缺世尚公主者鲁昌赵郓最着而郓国之传亦缺塔察儿和礼霍孙至元之良臣旭迈杰倒剌沙泰定之元辅而史皆失其传礼乐兵刑诸志皆缺顺帝一朝之事地理志载顺帝事仅二条余亦缺漏列传之重复者如昂吉儿已附于也蒲甘卜传而又别有昂吉儿传重喜已附于塔不已儿传而又别有重喜传阿术鲁已附于怀都传而又别有阿术鲁传谭澄已附其父资荣传而又别有谭澄传此又朱氏所未及纠者也其它事迹舛误如仁宗庄懿皇后卒于仁宗朝未尝尊为皇太后吾也而围益都从木华黎之弟带孙非从木华黎张子良来归元帅察罕非因阿术段直为深州长官在太祖朝非世祖朝此皆谬戾之显然因搜罗元人诗文集小说笔记金石碑版重修元史后恐有违功令改为元诗纪事
　　
　　生平著述传于世者潜研堂文集五十卷诗集廿卷二十二史考异一百卷潜研堂金石文跋尾元集六卷亨集七卷利集六卷贞集六卷十驾斋养新录二十卷养新余录三卷日记钞四卷补元史氏族表三卷元诗纪事补元史艺文志六卷先生不专治一经而无经不通不专攻一艺而无艺不精经史之外如唐宋元明诗文集小说笔记自秦汉及宋元金石文字皇朝典章制度满洲蒙古氏族皆研精究理不习尽工古人云经目而讽于口过耳而谙于心先生有焉戴编修震尝谓人曰当代学者吾以晓征为第二人盖东原毅然以第一人自居然东原之学以肄经为宗不读汉以后书若先生学究天人博综群籍自开国以来蔚然一代儒宗也以汉儒拟之在高密之下即贾逵服虔亦瞠乎后矣况不及贾服者哉
　　
　　先生之弟大昭从子塘坫东垣绎侗子东壁东塾一门群从皆治古学能文章可谓东南之望矣大昭字晦之一字竹庐淹贯经史著书满家刊行者惟后汉书补表八卷而已嘉庆元年应孝廉方正科赐六品顶戴东垣举人绎侗东壁东塾皆诸生
　　
　　塘字学渊一字禹美为诸生时与诸殿沦汪糹羽青王鹤溪王耿仲相倡和为古今体诗为王光禄西庄王侍郎兰泉先生所激赏塘慊然不足不欲以诗名及选拔入成均试归肆力于经史之学乾隆四十四年举江南乡试明年汪如洋榜成进士需次当得知县自以不习吏事就教职选授江宁府学教授公务多暇专志撰述于声音文字律吕推步之学尤有神解着律吕考文六卷又着史记三书释疑于律历天官家言皆究其原本而以他书疏通证明之律书上九商八羽七角六宫五征九数语注家皆不能晓小司马疑其数错塘据淮南子太玄经证之始信其确不可易又以淮南天文训一篇多周官冯相保章遗法高氏注阙略罕所证明作补注三卷以阐其旨晚年读春秋左氏经传精心有得作古义若干卷以补杜氏之阙且纠其谬其所作古文曰述古编四卷皆行于世卒年五十有六
　　
　　坫字献之少而颖敏有过人之资精于小学游京师朱笥河先生延为上客乾隆甲午中副榜遂至关中在毕巡抚沅幕中与歙方子云阳湖洪亮吉孙星衍讨论训诂舆地之学后就职州判监修陕西城授干州州判得末疾归卒于苏州着有诗音表一卷车制考一卷论语后录五卷十经文字通正书十四卷新斠注地理志十六卷献之工于小篆不在李阳冰徐铉之下晚年右体偏枯左手作篆尤精世人藏弆其书如拱璧云尝注史记详于音训及郡县沿革山川所在兵部侍郎松筠为陕甘总督时重其学品亲至卧榻问疾索未刊著述献之以史记注付公泣曰坫疾不起矣三十年精力尽于此书惟明公怜之勿使蜡以覆车焉是时侍郎有伊犁将军之命曰塞外不能事剞劂当录一副本原稿必寄子也后江都韦佩金书城为广西凌云县知县获谴谪塞外戍满南还公知书城与献之同举于乡以原稿嘱书城付献之献之捧书泣曰我不能复见公矣至公为两江总督时献之先四年死而书城亦化为异物公皆赒恤其家嗟乎当今士大夫能谦益下士故旧不遗如公者有几人哉
　　
　　
　　
　　国朝汉学师承记卷四
　　
　　王兰泉先生[袁廷梼]
　　
　　先生讳昶字德甫号述庵一字兰泉又字琴德其先世居浙江之兰溪高祖懋忠始迁江南松江府青浦县西珠街角镇遂为青浦人考士毅字鸿远年四十五无子祷于杭州灵隐寺梦人赠以兰明日市兰归逾两旬兰茁两枝一出土即陨其一长尺有六寸森森若巨竹状及夏紫燕栖于楹同巢异穴至冬陆太夫人孕男不育而钱太夫人生先生咸以为兰征燕兆也先生生而开敏四五岁时能背诵周伯弜三体唐诗为人演说杨用修廿一史弹词娓娓不倦年十八应学使试以第一入学是年得韩柳文集归震川集张炎山中白云词读而爱之乃肆力于古文词年二十一丁外艰先生侍疾日久哀劳毁瘠居丧读礼不作诗文服阕游吴中蒋恭棐杨绳武见先生诗文谓宋文宪以后一人也肄业紫阳书院时从惠征君定宇游于是潜心经术讲求声音训诂之学是时沈尚书归愚为院长选先生及王光禄凤喈吴舍人企晋钱少詹晓征赠光禄寺少卿赵升之曹学士来殷上海黄芳亭泌阳令文莲七人诗称为吴中七子流传日本大学头默真迦见而心折附番舶上书于沈尚书又每人各寄相忆诗一首一时传为艺林盛事乾隆十八年癸酉乡试中式十九年甲戌成进士归班候选秦尚书蕙田延先生修五礼通考明年游山左归陆太夫人病逝哭泣尽礼两淮盐运使卢见曾聘先生课其子及孙与程编修午桥马同知曰管弟征君曰潞汪部曹棣张贡生四科为文酒之会二十二年高宗纯皇帝南巡献赋行在钦定一等第一授内阁中书是岁仍留扬州卢运使属撰红桥小志以记筱园平山堂亭榭花木之胜明年入都供职溧阳南沙芗林三公皆以国士待之二十二年授刑部山东司主事充方略馆收掌官三十一年授刑部浙江司员外三十二年升刑部江西司郎中三十三年两淮运使提行事发先生与赵文哲坐言语不密罢职
　　
　　时缅甸未靖诏以伊犁将军文成公阿桂为兵部尚书定边右副将军总督云南贵州文成文勤公阿克敦子也文勤为先生殿试读卷师是以知先生学问经济请以从诏许之三十四年文成出万仞关住腾越顷之得旨命大学士忠勇公傅恒为经略缅酋懵驳乞降经略属先生草檄谕懵驳允其降三十六年文成罢用理藩院尚书温福代之奏留先生佐筹善后事会四川小金川土司泽旺之子僧格桑指沃咒诅发兵占其地又侵据明正土司浓等寨而金川应袭土司索诺木亦并革什咱杀其土司上命温福移师赴四川奏请以先生行奉旨赏给主事随往四川军营办事旋授吏部考功司主事僧格桑遣人诉沃诅害状先生作檄斥其罪大兵进讨克斑斓山破斯当安进攻日耳寨三十七年参赞大臣五岱与温福讦讼诏罢五岱命文成往北山木雅斯底代统其众先生从文成督兵缘山而下筑卡断贼路时南路总督桂林统兵次达乌久不能克乃以兵三千遣参将薛综从墨垄沟经郭舟山出贼后为夹攻之策既行大雨雪兵无继者金川贼由格六古来援综援绝粮尽全军皆没上削桂林职趣文成督南路兵文成奏请以先生从先生因兵至达乌久不攻战贼必无备乃建策潜师袭之于十一月四日子刻潜师渡溪遂据达乌翁古尔垄之贼亦震骇无守志破其栅克美诺僧格桑遁入金川
　　
　　先是文成奏先生系独子母年七十余深明大义勖以殚心军事今从军已五年矣请量加拔擢至是得旨以吏部员外郎升用大兵进讨金川议分三路温福与参赞哈国兴由空喀文成与参赞明亮由当噶兵部尚书果毅公丰升额与参赞舒常往绰斯甲由日傍俄坡未几哈国与病没奉旨以海兰察代之三十八年从师由美诺进发次当噶山攻克西山峰又克两大碉而将军温福自空喀移兵木果木攻战失利贼煽小金川人尽反其地先侵登达占固提督董天弼赴水死遂分寇登春八卦碉海兰察夺隘出兵溃温福死焉六月十日也金川既得美诺率众犯当噶参将刘辉祖率一百四十余人拒战自亥至寅杀贼二百人而领队大臣奎林于色木则隘口拒贼日十余接贼死者甚众畏当噶兵乞降文成知当噶不可守姑从其请彻师至翁古尔垄奏沃日乃进讨大路请往视师乃西行是时晨夕得警报而诏旨询问无虚日先生驰马日行四五百里夜草奏治文书恒彻夜不寐十一月八日大兵至大板昭僧格桑复窜入金川八日而小金川悉平三十九年分兵三路合攻先生从师自美诺启行抵谷噶四月刑部侍郎袁守侗按事入川诏令入军营视状知军牍皆先生一人经画回京具奏上嘉之有旨垂问文成覆奏得旨擢吏部郎中四十年五月克逊克尔宗奉旨补吏部文选司郎中八月克勒乌围贼巢十二月克则朗噶克下压雍中喇嘛寺取之金川贼索诺木之母阿仓及姑阿青时在河西路断不能归来降于是移大营于噶喇依[即刮耳崖]四十一年三路兵合攻索诺木兄莎罗奔冈达克索诺木明楚克等相继投出三月合攻益急索诺木率其兄爽尔瓦沃杂尔弟斯丹巴妻巴底土妹得什安木楚及大头人丹巴讹杂尔等二千余人赍印出降僧格桑已病死并以首献两金川荡平先生从征九年虽羽书旁午然磨盾之暇马上吟咏穹庐诵读无一日废也凯旋至良乡驾幸黄新庄郊劳用戎服行礼四月二十九日上遣皇子献俘太庙五月朔御午门受俘讯于瀛台以逆酋兄弟罪在不赦磔死县首藁街是日幸紫光阁赐宴作四裔之乐宴毕赐白金段匹朝珠荷包奉旨吏部郎中王昶久在军营着有劳绩着升授鸿胪寺卿赏戴花翎在军机处行走命纂金川方略充总修官寻擢通政使司副使四十二年三月擢大理寺卿四十三年上因大清一统志成于雍正四年至乾隆二十三年平定准噶尔回部拓地二万余里及府州县增置改析者多命重修充总修官四十四年补授都察院左副都御史又有旨授河南布政使户部尚书梁公国治言先生在军机久多闻旧事请留内用上允其奏四十五年随驾南巡銮舆次嘉兴有旨授江西按察使旋丁内艰回籍治丧能尽古丧礼奉讳家居时建宗祠置家塾以教族人子弟服阕补授直隶按察使未抵任改授西安按察使四十九年甘肃固原属盐茶厅回人田五阿浑倡复新教纠众攻破西安州阿浑者回语通经教主之称也总督李侍尧提督刚塔具奏奉旨以西安州距陕西长武六跕恐回匪窜入命往御乃至长武长武有都司一员兵一百三十名提督调去存三十名又益以宜君兵五十名合参将孙受兵四十二名共一百二十名而长武之通甘肃者有七路各以兵役数人守之未几田五自戕死余党张文庆等走会宁提督又调孙受兵去长武势益弱贼又走安定之官川其地乃前回匪马明心所居回匪盘聚于此贼势甚张乃借兵于总兵三德得兵三百令通判黄秉哲率领以来椎牛享之分拨城内外声势稍壮民心乃安
　　
　　时副都统明善参将孙受以满汉兵一千七百人驻高庙山击贼失利二人没于阵贼势大炽距长武不及三百里先生乃试炮巡城为防御计数堞分人籍城外民强壮者识其名如有急入城协守凡刀矛炮石镫烛油米悉具无缺民恃以不恐邠干永寿皆凿堑填门而长武樵采往来自若也贼知有备不敢犯与石峰回匪合兵据隘以守上命大学士阿桂户部尚书福康安领侍卫内大臣都统海兰察领京兵从山西来工部尚书复兴领兵从河南来将军莽古赉统宁夏兵一千阿拉善王旺亲班巴尔统蒙古兵一千五百皆会隆德贼首马文熹率众降而总兵三德调赴甘肃敷伦泰代之会敷伦泰亦调往甘肃以太原总兵富敏泰统兵先生恐其未习地利遂出长武从陇州至长宁见富敏泰告以要险形势及攻贼之策复归长武诸军攻剿断贼水道贼势蹙欲突围出海兰察率兵邀截殪无算于是阿浑张文庆李可魁马四娃等皆就擒余党悉平是役也用兵陕西绿营驻防五千名之外调山西兵二千京兵二千络绎过长武需车辆马赢约以万计而银钱火药枪炮车装驼载者又以万计先生不携胥吏不籍宾僚草檄飞书无一舛误奏上有旨嘉许五十一年河南伊阳县民秦某等三十余人戕知县孙岳灏逸去巡抚毕沅搜捕不获因奏言伊阳接壤湖陕恐由熊耳诸山遁入商洛得旨派往督缉乃赴商州檄州同李景莲逻缉奉旨授云南布政使仍令督捕事竣入都陛见未几景莲等获秦某解京师即命入京陆见时奏肝气不调精神疲惫请改京职温旨不许乃之任五十三年调江西布政使五十四年奉旨授刑部侍郎五十五年随驾东巡回銮至青县上命与兵部尚书庆桂往江南同鞫高邮州典史陈倚道揭州书吏假印重征事定谳回京又命同兵部侍郎吉庆驰驿鞫湖南湘乡县民童高门控书吏收漕折色案事竣又命审湖北应城县科派敛钱事发折起行又得旨鞫江陵县赵学三控书吏何良弼修方家渊堤工偷减土方案讯毕又命讯湖南永明县贿买武童及长沙勒买常平仓谷二案分别定拟奏闻奉旨允行是年纯皇帝八旬万寿恩诏晋封三代皆光禄大夫妣皆一品夫人先生暨邹夫人亦封一品勘方家渊堤工时按册丈量无偷减情迹其残损处应赔补者属知府张方理任之回至荆州方家渊堤工尚未修补乃具奏方理草率捏饰落其职五十七年随驾幸五台八月充顺天乡试主考官有贵介子摈斥忤当轴旨遂乞假南归有终焉之志矣一日上召见大臣询王昶何以不来辇下诸公飞札告知乃克日就道时届隆冬跋涉二千里精神疲苶动履盘跚召见时上鉴其老病以原品休致传谕岁暮苦寒宜俟春融回籍
　　
　　先生以文学受纯皇帝特达之知所以开续三通馆方略馆通鉴辑览皆预纂修之役己卯庚辰壬午充顺天乡试同考官辛巳癸未充会试同考官及壬子主试顺天所得皆知名士在京师时与朱笥河先生互主骚坛门人著录者数百人有南王北朱之称归田后往来吴门宾从益盛与王西沚钱竹汀两先生舣舟白公堤下朋簪杂沓诗酒飞腾望之者若神僊然六十年乙卯先生年七十二纯皇帝以明年归政举行千叟宴诏中外臣工逾七十者皆入宴遂诣阙召见时询问旧事及江浙年岁丰稔状奏对称旨嘉庆元年正月初四日行千叟宴礼于宁寿宫宴毕赐玉如意楠木鸠杖紬段装锦大呢笔墨等十六件献诗六章奉旨刻入燕集中二十一日陛辞出都主娄东书院讲席嘉庆四年正月太上皇帝升遐入都哭临三月初一日召见询问历官始末及外省吏治民情与川楚寇盗未平之故奏对毕又谕凡有欲言可缮写密封以进明日诣观德殿前敬谒梓宫遂陈数事上命留览四月十三日百日期满具奏回籍先生以辛酉年补博士弟子至嘉庆六年辛酉六十年矣江苏学政钱樾松江府知府赵宜喜请重游泮宫率新弟子祗谒文庙行释奠礼宴于曲水园时阮侍郎元为浙江巡抚请主敷文书院主讲席者三年卒于家年八十有三
　　
　　先生天资过人于学无所不窥尤邃于易诗宗杜少陵玉溪生而参以韩柳古文则以韩柳之笔发服郑之蕴功业文章炳着当代求之古人中亦岂易得者哉生平著述甚富春融堂诗文集六十八卷金石粹编一百六十卷明词综十二卷国朝词综四十八卷湖海诗传四十六卷续修西湖志青浦县志太仓州志陕西旧案成编云南铜政全书皆刊行于世其未刊行者则滇行日录三卷征缅纪闻三卷蜀徼纪闻四卷属车杂志二卷豫章行程记一卷商洛行程记一卷重游滇诏纪程一卷雪鸿再录二卷使楚丛谈一卷台怀随笔一卷青浦诗传三十六卷天下书院志十卷其未成书者则群经楬橥五代史注楬橥取周礼职金注今时之书有所表识谓之楬橥之意盖以汉学为表识而专攻毁汉学者皆藏于家
　　
　　藩从先生游垂三十年论学谈艺多蒙鉴许后先生因袁大令枚以诗呜江浙闲从游者若骛若蚁乃痛诋简斋隐然树敌比之轻清魔提唱风雅以三唐为宗而江浙李赤者流以至吏胥之子负贩之人能用韵不失黏者皆在门下嘉庆四年藩从京师南还至武林谒先生于万松书院从容言曰明时湛甘泉富商大贾多从之讲学识者非之今先生以五七言诗争立门户而门下士皆不通经史粗知文义者一经盼饰自命通儒何补于人心学术哉且昔年先生谓笥河师太邱道广藩谓今日殆有甚焉默然不答是时依草附木之辈闻予言大怒造谤语构怨几削著录之籍然而藩终不忍背师立异也
　　
　　先生弟子中以经术称者三人开化戴君敦元字金溪乾隆癸卯举人庚戌中式进士癸丑殿试授庶吉士今官刑部郎中会稽王君绍兰字畹馨癸丑进士官至福建按察使二君博通经传为当代闻人袁上舍廷梼字又恺一字寿阶吴县人也明六俊之后为吴下望族饶于资筑小园于枫江有水石之胜又得先世所藏五砚为楼弆之蓄书万卷皆宋椠元刻秘籍精钞以及法书名画金石碑版贮于五砚楼中又得洞庭山徐尚书健庵留植于金氏听涛阁下之红蕙种之阶前名其室曰红蕙山房遇春秋佳日招云闲汪布衣墨庄胡上舍元谨同邑钮布衣非石顾秀才千里戈上舍小莲为文酒之会时钱竹汀先生主紫阳讲席王西沚先生段大令懋堂三寓公亦时相过从袁大令枚王兰泉先生往来吴下皆主其家于是四方名流莫不拏舟过访诗酒流连应接不暇寿阶性好读书不治生产且喜挥霍急人之难坐是中落乃奔走江浙闲岁无虚日矣后江观察颉云延之康山宾馆颉云为俗僧小石构精舍于浙之西溪属寿阶董其事冒暑热独步山中得痢下疾死于家年四十有七
　　
　　藩与寿阶少同里闬后携家邗上寿阶馆于康山踪迹最密谈论经史有水乳之合寿阶无书不窥精于仇校邃深小学其论大诰叙将黜殷命云今尚书诸本皆无命字诗豳谱正义引此则有命字案微子之命叙及周官叙皆云既黜殷命则此必曰将黜殷命二叙相应且此叙正义云黜退殷君武庚之命又云独言黜殷命者又云且顾微子之命叙故特言黜殷命也据此则正义本实有命字近见钱少詹唐石经考异云将黜殷下本有命字后摩改因取旧藏石经检视作字之旁犹留命字右偏之波磔诰字既移第二行之末矣而第三行之首犹有摩未尽之诰字具存此摩改之明证也其论说文解字蘜以秋华曰以秋华者谓此为月令有黄华之蘜字以别于蘜之为治墙菊之为大菊蘧麦也嗙司马相如说淮南宋蔡舞嗙喻也曰淮南宋蔡舞嗙喻七言句也盖凡将篇之一句李善引凡将曰黄润纤美宜制禅欧阳询引凡将曰钟磬竽笙筑坎侯皆七言也麔麋牝者曰宋本作牡与尔雅合上文曰麎牝麋则麔不当云牝矣液尽也曰尽当作<律/血>血部<律/血>气液也小徐本玉篇广韵并作律者假借通用字今毛本作尽误也豕古文亥为豕与豕同曰汲古阁初印本篆文如此各本皆同说解当云古文亥亥为豕[小徐本如此]故字与豕同转写讹脱耳字与豕同者古文豕亦作豕见九篇豕部此己亥与三豕之所由误也所谓误者己与三字之误耳亥豕古文本同字读书者当依文义读之今本剜改篆体作<豕干>则叔重云与豕同者何解乎著书甚多皆未编辑其子椎鲁不能读父书所有稿本散失无存矣今记藩之所闻者略书数语以见梗概云
　　
　　非石名树玉吴县人家洞庭山隐于贾无书不读亦深小学着有说文解字校录三十卷说文新附考七卷诗文清峭拔俗亦当代之畸士焉
　　
　　朱笥河先生
　　
　　先生讳筠字竹君一字美叔号笥河其先家浙之萧山曾祖必名始居京师遂为大兴人祖登俊湖南长阳四川珙县知县后官中书科中书父文炳大兴诸生官陕西盩厔县知县先生年十三通七经十五作诗文才气浩瀚老宿见之咋舌与弟文正公圭读书同卧起手钞默诵鸡鸣不已弟兄同入泮宫学使吕炽试以鹏翼搏风歌奇其才为之延誉京兆尹武进蒋炳邀刘文定公纶程文恭公景伊钱文敏公维城庄侍郎存与及其弟学士培因设筵招先生及文正公饮试以昆田双玉歌诗成诸公叹赏不绝于是京师有竞爽之目年二十五乾隆癸酉中式举人明年成进士选庶吉士丁丑散馆授编修充方略馆纂修官辛巳充会试同考官旋丁外艰哀毁骨立先生本无宦情服阕后欲遍游天下名山已乞假矣上召见文正询家事曰编修无定额汝兄当补官不似汝需缺也文正告之翰林院取假呈归曰兄实无疾恐上再诘问不敢欺罔强为弟起先生不答既而冁然曰汝败我清兴矣是年授赞善明年大考翰詹御试二等擢翰林院侍读学士充日讲起居注官戊子科顺天乡试同考官三十四年钦派协办内阁学士批本事充己丑会试同考官庚寅奉命为福建乡试正考官充辛卯会试同考官是秋奉命视学安徽以古学教士子重刻许氏说文解字而为之叙
　　
　　叙曰汉汝南召陵许君慎范蔚宗儒林传不详惟曰五经无双许叔重为郡功曹举孝廉再迁除洨长卒于家作说文解字十四篇本书召陵万岁里公乘许冲上书言先帝诏侍中骑都尉贾逵修理旧文臣父故太尉南阁祭酒慎本从逵受古学博问通人考之于逵作说文解字凡十五卷慎前以诏书校书东观教小黄门孟生李熹等以文字未定未奏上今病遣臣赍诣阙建光元年九月己亥朔二十日戊午上徐锴曰建光元年安帝之十五年岁在辛酉也按贾逵传肃宗建初元年诏逵入讲北宫白虎观南宫云台八年诏诸儒各选高才生授左传谷梁春秋古文尚书毛诗皆拜逵所选弟子及门生为千乘王国郎朝夕受业黄门署据此知许君校书东观教小黄门等当在章帝之建初八年岁在癸未也本书许君自叙言粤在永元困敦之年孟陬之月朔日甲申次列微辞徐锴曰和帝永元十二年岁在庚子也按逵传逵以永元八年自左中郎将复为侍中骑都尉内备帷幄兼领秘书近署据此知许君本从逵受学其考之于逵作此事正当逵为侍中之后四年其后二十一年当安帝之建光元年岁在辛酉君病在家书成乃令子冲上之也其始末略可考见如此夫许君之为书也一曰世人诡更正文乡壁虚造不可知之书一曰诸生竞说字解经諠称秦之隶书为仓颉时书一曰廷尉说律至以字断法皆不合孔氏古文谬于史籀恐巧说衰辞使学者疑于是依据宣王太史籀大篆十五篇丞相李斯仓颉篇中车府令赵高爰历篇太史令胡母敬博学篇黄门侍郎扬雄训纂篇诸书又杂采孔子楚庄王左氏韩非淮南子司马相如董仲舒京房卫宏数十家之说然后成之又曰必遵旧文而不穿凿又曰非其不知而不问盖其发挥六书之指使百世之下犹可以窥见三古制作之意者固若日月之丽天江河之由地其或文奥言微不尽可解亦必明者之有所述师者之有所授后学小生区闻陬见不得而妄议已易曰书不尽言言不尽意陈其大要约有四端一曰部分之属而不可乱叙曰其建首也立一为端据形联系引而申之以究万原毕终于亥是以徐锴作系传有部叙二卷本易叙卦传为之推原偏旁所以相次之故使五百四十部一字不紊今起东既疑韵书而比类又从字体便于检讨实昧形声自李焘之五音韵谱作而部分纷然自乱其例矣一曰字体之精而不可易夫篆本异文而今同一首者奉奏春秦泰是也篆本同文而今异所从者<辶从>从<廴士>徒是也贼之从戈则声而改从戎赖之从贝剌声而改从负半讹也悘之为舜壶之为壶<囗共>之为曲█之为爵全讹也以气化之气当乞而气牵之气遂当气于是有俗饩字以萎饲之萎当<夕委>而饥喂之喂当萎于是有俗馁字此因一字以讹数字者也匈已从勹而又从肉州已从川而又从水既重其类垔从土而又土蜀从虫而加虫又重其从此并二字以讹一字者也从者失从滋者不滋自隶一变之楷再变之而字体莫之辨识矣一曰音声之原可以知农之从晨囱声玉篇囱窗同考工记匠人四旁两夹窗窗一音匆徐锴以为当从凶乃得声非也移之从禾多声古音弋多反楚辞夫圣人者不凝滞于物而能与世推移举世皆浊何不淈其泥而扬其波徐锴以为多与移声不相近非也能之足似鹿从肉乙声古音奴来奴代反诗其湛曰乐各奏尔能宾载手仇室人入又酌彼康爵以奏尔时徐铉等以为乙非声疑象形非也摘之从手啻声陟革反去声则陟置反啻与啇同文摘与适同声诗勿予祸适稼穑匪懈徐铉等以为当从适省乃得声非也此音声之可据者也一曰训诂之遗可以补易其牛觢觢一角仰也尔雅皆踊觢郭注今竖角牛也书西伯既欦黎欦从戈今声杀也不当作戡戡剌也诗深则砅砅从水从石履石渡水也在彼淇厉蒙梁而言亦此训也得此蟗尔黾蟗亦为鼀鼀尔黾詹诸缟衣綼巾綼从纟卑声未嫁女所服处子也周礼垗五帝于四郊垗畔也为四畤界祭其中也春秋传修涂梁溠溠荆州浸也职方氏豫州其浸波溠郑注春秋传曰楚子除道梁溠则溠宜属荆州在此非也阙巩之甲巩水边石也论语小人穷斯滥矣滥从女监声过差也孟子呭呭犹沓沓呭呭多言也沓沓语多沓沓也所谓言则非先王之道也尔雅西至汃国谓四极汃从水入声西极之水也广韵汃府巾切西方极远之国又普八切西极水名也不当作邠邠周大王国也此训诂之可据者也
　　
　　部以属之体以别之音以审之训以洁之文字之事加诸蔑矣后之非毁许君者或摘其一文或泥其一说历代以来不量与撼要无足论惟近日顾氏炎武修绍绝业学者所宗而于是书亦有不尽然之言窃恐瞽说附声信近疑远是不可以不辨今如所举秦从禾以地宜禾宋从木为居薛从辛为罪威为姑也为女阴殹为击声困为故庐普为日无色貉之言恶犬之字如画狗有曰不宜有袖为解衣耕吊为人持弓会驱禽辱为失耕时臾为束缚捽抴罚为持刀骂詈劳为火烧门宰为罪人在屋下执事冥为十六日月始亏刑为刀守井凡此诸说皆始造文字取用有故必非许君之所创作书契代远难以强说复不当删是以观象阙文之训明着于叙岂得以剿说穿凿横暴先儒乎至若江别泛洍舄掔已逑救各引载旆为坺当时孔壁古文未亡齐鲁韩三家之诗具在众音杂陈殊形备视岂容废百举一去都即鄙耶又言别指一字以镏当刘以絻当由以絻当免此说亦非按本书之例从某者有其部也某声者有其字也浏之从水刘声紬之从丝由声勉之从力免声具着于篇乃知书阙有闲传写者之过谓别指一字以当之者谬矣记曰今人与居古人与稽居不当为法古乎易曰是兴神物以前民用用不当为卜中乎费誓之费改为粊训为恶米按陆德明经典释文曾子问注作粊誓粊音秘郑君说也童为男有罪按易丧其童仆作童至僮之字国语使童子备官而未之闻韦昭注僮僮蒙不达也史记乐书使僮男僮女七十人俱歌本书叙尉律学僮十七已上亦同当知僮子之僮从人罪人为奴者正作童也训参为商星乃连大书读参商星也即如水部河水出焞煌塞外泑泽在昆仑下之例明参与商同为星非参商亦不知也其引齐之郭氏及乐浪事古人往往随事博征不拘拘一说也至援莽传及谶记以刘之字为酉金刀谓许君脱其文按刘之字从刀从金酉声酉古酉酉非酉也谶记不可以正六书后汉书光武纪论王莽以钱文有金刀改为货泉或以货泉字为白水真人于篆货或近真人泉岂得为白水耶五行志献帝初僮谣曰千里草何青青十日卜不得生以千里草为董十日卜为卓按重字从壬东声非千里草早字为日在甲上非十日卜又可据以为证乎又援魏太和初公卿奏于文文武为斌古未尝无斌字按彬从彡从林为文质备文武之字经典阙如不知所从无以下笔徐铉列之俗书是也又可据魏以疑汉乎凡顾氏所说皆不足以为许君病辄附疏之用诏学者
　　
　　时上诏求遗书先生上言伏见皇上稽古右文勤求坟典请访天下遗书以广艺文之阙而前明永乐大典中古书有仅存宜选择写入于著录又请立校书之官参考得失并令各州县所有钟鼎碑碣悉拓进呈俾资甄录奏入上嘉之下军机大臣议行乃命纂辑四库全书于永乐大典中采辑逸书五百余部次第刊布流传海内实先生启之也又奏请仿汉熹平唐开成故事择儒臣校正十三经文字勒石太学奉旨候朕缓缓酌办其秋以某生欠考事部议甚严得旨朱筠学问尚优加恩授编修在四库全书处行走又命总办日下旧闻纂修事是时金坛掌院为总裁又直军机凡馆书稿本披核辨析苦往覆之烦欲先生就见而先生执翰林故事总裁纂修相见于馆无往见礼先生友某公强先生见之先生持论侃直不稍下金坛憾之闲为上言朱筠纂修不勤上曰命蒋赐棨趣之而不之罪焉己亥八月特旨命先生督学褔建至闽以经学六书训士口讲指画无倦容有某生为摄令某坐以杀人锻炼成狱发其奸雪某生冤闽中士人至今称道之任满回京卒于家年五十有二
　　
　　先生博闻宏览于学无所不通说经宗汉儒不取宋元诸家之说十七史涑水通鉴诸书皆考其是非证其同异泛滥诸子百家而不为异说所惑古文以班马为法而参以韩苏诗歌出入唐宋不名一家先生之学可谓地负海涵渊渟岳峙矣先生性爱山水探黄山武夷之胜峭壁巉岩不通樵径攀藤附葛必登其巅题名镌石而下性又喜饮至连举数十觥不乱拇战分曹杂以谐笑每酒酣耳热时议论天下事自比李元礼范孟博激扬清浊分别邪正慷慨激昂闻者悚然屡主文柄搜罗英俊如大理寺卿陆锡熊吏部主事程晋芳礼部郎中任大椿皆所取士也戴编修震汪明经中皆兀傲不群好雌黄人物在先生幕中独于先生无闲言阳湖孙观察星衍为诸生时以不见先生为恨属同邑洪君稚存为绍愿遥执弟子礼天下士仰慕丰采望风景附有如此先生提唱风雅振拔单寒虽后生小子一善行及诗文之可喜者为人称道不绝口饥者食之寒者衣之有广厦千间之概是以天下才人学士从之者如归市所居之室名曰椒花吟舫乱草不除杂花满径聚书数万卷碑版文字千卷终年吟啸其中足不诣权贵门惟与好友及门弟子考古讲学酾酒尽醉而已藩年十六即受知于先生每酒阑灯灺时尝谓藩曰吾侪当以乐死功名利钝何足介意哉先生之襟期磊落萧然远矣
　　
　　子二长锡卣府学生次锡庚字少白乾隆戊申科举人候选直隶州缘事罢官读书好古精于左氏春秋能世其学弟子以通经著者兴化任大椿龙溪李威阳湖洪亮吉孙星衍偃师武亿全椒吴鼒李威字畏吾深于六书之学着有说文解字定本十五卷戊戌进士今官广东廉州府知府孙星衍字伯渊读书破万卷训诂舆地及阴阳五行之学靡不贯串乾隆丙午举人丁未以第二人及第今官山东粮道吴鼒字山尊淹通经史凡学术之异同论说之是非一见即能分黑白辨昭聋也乾隆壬子举人嘉庆己未进士今官翰林院侍读学士任君大椿别见
　　
　　武亿武亿字虚谷先世由怀庆军籍迁偃师父绍周雍正癸卯进士官至吏部郎中少喜读书年十七丧父十九母孟生母郭皆逝时伊洛溢庐舍毁圮架席处洿泥中诵读不辍斯朽木焚火以御寒斧伤指及足流血殷地终不废读也年二十二入学乾隆庚寅举乡试庚子会试中式赐同进士出身以知县用辛亥选山东博山县讼无留牍祷雨即降有人贿以二千金者曰汝不闻雷声乎我惧雷击我也暇日召耆老问土俗利病革除民供煤炭及馈里马草豆诸秕政博山民煮糯米汁为土玻璃作钗珥瓶盎灯球鬻于市及妇孺嬉戏之物不足以供玩好之式乾隆中叶有好事者为山东巡抚取以入土贡遂为例每岁按额征之民苦其扰乃为民请于大吏力白其害遂不入贡创范泉书院立程课教诸生亲往讲学励以读书立品为善士君承笥河先生之学痛诋二氏乃檄合邑僧尼至署谕以佛为异端害人心坏风俗演傅奕韩愈之言反复譬喻僧尼虽不解其说然感其诚皆蓄发还俗于是入其境者第闻弦歌之声不闻梵呗之音矣
　　
　　乾隆壬子大学士和珅兼步军统领闻妄人言山东反贼王伦未死密遣番役四出踪迹之于是副头目杜成德曹君锡等十一人横行州县至博山宿逆旅饮博手持铁尺指挥如意莫敢谁何君率役往收之成德等持器械拒捕役不敢前君手扑之仆缚以归成德尚倔强不服出牌掷于堂上瞋目大呼曰吾等奉提督府牌缉要犯汝何官敢问我邪立而不跪命役挝其胫始伏地乃杖之曰牌役二名此十一人为谁且牌文明言所至报有司协缉汝来三日不谒见是不奉法吾通揭汝等骚扰状奈我何成德等始惧咸叩首求去其事喧传省中小人皆谓武卤莽祸叵测将累上官时山东巡抚吉庆畏势阘茸闻此言即发员络绎于道访问虚实有府佐刘大经者与君不相能驾说于大府前吉庆以滥责无罪直书其事劾之和珅笑曰是暴吾役之不谨而阴为武令地也封还其疏吉庆望风承旨易以任性行杖空言入奏报罢县民闻令去扶老携幼数千人走省中见大府叩首乞留我好官吉庆曰归无哗还汝好知县吉庆知不容于舆论而忸于权势会将入觐乃挈君至都下为谋捐复和珅总吏部事驳之其事遂寝乃请主东昌启文书院讲席以塞众口也后故人秀水王复为偃师令遂归与复商榷政事暇时考校古书相得甚欢不复作出山之计嘉庆四年天子亲政和珅伏辜诏各举所知废员可起用者有以博山事闻敕吏部将原任山东博山县知县武亿行文豫省巡抚咨部引见并将革职原案查奏十一月二十九日事也而君先一月死矣得年五十有五
　　
　　君生而状貌魁梧有兼人之力兼人之量生平深于经史七经注疏三史涑水通鉴皆能闇诵所著书有经读考异义证偃师金石记校定五经异义驳异义补遗箴膏肓起废疾发墨守郑志等书与童君二树名钰者同修偃师县志童君好收藏碑版君考订秦汉以来金石文字童君服其精审于是酷嗜翠墨游历所至如嵩山泰岱遇有石刻扪苔剔藓尽心摸拓或不能施毡椎者必手录一本偃师杏园庄去所居四十余里民家掘井得晋刘韬墓志长二尺有余重几百斤君肩之以归性善哭馆笥河师家除夕师谓君曰客中度岁何以破岑寂君曰但求醉饱而已乃遗以二彘肩一鸡一鹜蒙古酒一斗及汤饼丕饦诸物君闭户恣啖食尽酒倾至晚师曰醉饱矣更有他求乎对曰哭师亦曰哭乃放声大恸比邻惊问笥河师大笑而去庚子年阳湖洪亮吉稚存黄景仁仲则流寓日下贫不能归偕饮于天桥酒楼遇君招之入席尽数盏后忽左右顾盼哭声大作楼中饮酒者骇而散去藩尝叩之曰何为如此曰予幸叨一第而稚存仲则寥落不偶一动念不觉涕泣随之矣藩戏之曰君乃今日之唐衢也藩与君交垂二十年核君行事不愧循吏古人云以经术饰吏事不通经术而能为循吏者盖有之矣我未之见也
　　
　　洪亮吉[张惠言　臧琳]
　　
　　洪亮吉字君直一字稚存先世居歙县祖公采赘于武进赵氏至君籍阳湖生六岁而孤依外家读书颖悟异常儿晚自塾归母氏篝灯课读机声轧轧与书声相闲不断年十八祖妣赵及祖相继下世君承重水浆不入口杖而后起二十四岁入学为附生与同邑黄秀才景仁为诗歌相唱和有时誉人目为洪黄后谒安徽学使笥河先生受业为弟子先生延之校文时幕下士多通儒戴编修震邵学士晋涵王观察念孙汪明经中皆通古义乃立志穷经家居与孙君星衍相观摩学益进时人又目为孙洪乾隆三十九年甲午科中本省乡试副榜四十一年母猝病卒时在浙江学使王文端公杰幕中得病耗驰归里门有以死告者大恸失足落水遇汲者救苏既以不得视含敛为终天之恨遂绝粒或喻以毁不灭性始啜粥居苫枕块不入内不饮酒食肉里中称为孝子四十五年庚子科中式顺天举人五十五年庚戌石韫玉榜以第二人及第授编修充国史馆纂修官明年又充石经收掌详覆官藩是时馆总裁王文端公第君手定条例属藩呈之公是其说彭文勤主其事以为不然文端不能与之争也后文勤自作凡例文端命藩勘定驳其秕谬者数十条文勤大怒谓藩与君互相标榜嗟乎直道之不行也久矣五十七年壬子科充顺天乡试同考官即拜贵州学政之命黔省僻远无书籍为购经史通典文选诸书置各府书院黔人争知好古君之教也奏陈灏礼记注乃臆说空言绝无师法宜易郑玄注以试士格于部议不行嘉庆元年充咸安宫总裁在上书房行走三年正月大考翰詹时教匪充斥题为征邪教疏君指陈时事直书无隐又在师友前论时事扼腕叹息皆以为狂君知不容于时适弟蔼吉卒于家以古人有期功去官者乃引疾归今上亲政修高宗纯皇帝实录朱文正公圭荐君复赴都与修实录教习庶吉士与同馆议论不合将乞假归矣念今上大开言路而陈奏者皆无经国之计身居翰林又无奏事之责因陈时政数千言谓故福郡王所过繁费州县供亿致虚藏帑故相和珅擅权时达官清选或执贽门下或屈膝求擢罗列中外官罔上负国者四十余人作书上成亲王及朱文正刘相国权之进呈御览有旨革职审拟对簿时词色不挠王大臣等拟以大不敬律置重辟有旨减死发伊犁武进赵君怀玉入诏狱慰之君曰昨日念念在西市今日念念在玉门关矣次日赵君送至广宁门外握手黯然而君神气自若将抵戍所某将军妄测圣意奏请俟君至毙以法先发后闻有旨申饬不行五年四月京师亢旱上因久不雨减释军流不雨朱文正奏称安南黎氏二臣忠于其主而久系狱中请释之又不雨上乃念君以直言获罪立予释回是日甘霖大沛御制得雨诗纪其事又制导言纳谏论言亮吉原书无违碍之句有爱君之诚实足启沃朕心并将其书装潢成卷常置座右以作良规以劝言事者毋因亮吉获咎钳口不敢复言君以六年归里虽蒙编管而江左名流过君讲学问字者无虚日十二年常州旱有司勘不成灾饥民剥树皮以食君请当事率绅士捐资赈济所活饥民数十万邑人至今称颂不衰十四年五月十二日以疾终得年六十有四
　　
　　君性伉直疾恶如仇自谓不能容物生平好学尝举荀子语为人戒有暇日所以穷日著书老而不倦深嫉浮屠氏之说诗文中未尝用彼教语譔着行于世者左传诂二十卷公羊谷梁古义二卷汉魏音四卷比雅十二卷六书转注录八卷弟子职笺释一卷补三国晋书地理志十六国疆域记乾隆府厅州县志诗文集若干卷君在毕尚书沅幕中最久预修宋元资治通鉴修陕西河南各州县志是以深于史学而尤精地理沿革所在嘉庆四年藩遇君于宣城论说文解字五龙六甲之说及冕旒字不合君出示所作古文藩又指摘其用事讹舛君龂龂强辩藩曰君如梁武之护前矣君愠见于色因藩谈次偶及舆县君云在江都藩据文选注赤岸山之证当在六合藩又谓太平寰宇记邓艾石鳖城白水陂事不见于史而已并未言无此事也君忽寓书于藩谓舆县实在江都而邓艾事乐史本之元和郡县志岂可疑为无此事者洒洒千言反复辨论藩不答一字恐激君之怒耳岂知益增其怒遂不复相见矣今作君传潸然泪下自悔卤莽致伤友道能不悲哉
　　
　　与君同时为汉学者孙君渊如之外有三人焉一为庄君炘字虚庵乾隆戊子副榜较刊淮南子一切经音义深于声音训诂之学今官陕西干州知州一为武进赵君怀玉字亿孙一字味辛庚子召试举人授内阁中书出为山东青州府同知好学深思无书不读肄经深于诗故兼工文章一为武进张惠言字皋文乾隆丙午中式举人嘉庆己未成进士改庶吉士充实录馆纂修官武英殿协修官辛酉散馆授编修卒于官着有周易虞氏义九卷虞氏消息二卷仪礼图六卷其甥董士锡字晋卿传其学
　　
　　康熙时又有臧琳者武进诸生博综经史百氏之书教人先以尔雅许氏说文解字曰不识字何以读书不通训诂何以明经键户著述世无知者着有经义杂记三十卷太原阎百诗为之序玄孙镛刊行之镛字在东卢绍弓学士之弟子自云段大令懋堂致书学士曰高足臧君学识远超孙洪由是学士益敬异之然乎否乎又有刘君逢禄字申甫嘉庆辛酉选拔贡生丁卯举人淹通经传着春秋公羊释例
　　
　　
　　
　　国朝汉学师承记卷五
　　
　　江永
　　
　　江永字慎修婺源人少就外傅为世俗学一日见明邱浚大学衍义补引周礼求之有书家得写本周礼白文朝夕讽诵闭户授徒束修所入尽以购书遂通经艺年二十一为县学生二十四补廪膳生六十二为岁贡生永好学深思长于步算锺律声韵尤深于礼以朱子晚年治礼为仪礼经传通解未成而卒黄干纂续缺漏浸多乃为之广摭博讨从吉凶军宾嘉五礼之次名曰礼经纲目数易稿而后定其论宣城梅氏所言岁实消长之误曰日平行于黄道是为恒气恒岁实因有本轮均轮高冲之差而生盈缩谓之视行视行者日之实体所至而平行者本轮之心也以视行加减平行故定气时刻多寡不同高冲为缩末盈初之端岁有推移故定气时刻之多寡且岁岁不同而恒气恒岁实终古无增损也当以恒者为率随其时之高冲以算定气而岁实消长可勿论犹之月有平朔平望之策以求定朔定望而此月与彼月多于朔策几何少于朔策几何俱不计也论锺律曰黄锺之宫黄锺半律也即后世所谓黄锺清声是也唐时风雅十二诗谱以清黄起调毕曲琴家正宫调黄锺不在大弦而在第三弦正黄锺之宫为律本遗意亦声律自然古今不异理也国语伶州鸠因论七律而及武王之四乐夷则无射曰上宫黄锺太簇曰下宫盖律长者用其清声律短者用其浊声古乐用钧之法既亡而因端可推韩子外储篇曰夫瑟以小弦为大声大弦为小声虽诡其辞以讽然因是知古者调瑟之法黄锺大吕太簇夹锺姑洗仲吕蕤宾用半而居小弦林锺夷则南吕无射应锺用全而居大弦此皆合之以管吕论声律相生者始明也论声韵曰古韵起于吴才老而昆山顾氏尤精然顾氏考古之功多审音之功浅为书以正顾氏分十部之疏而分平上去三声皆十三部入声八部虞属鱼模又分之以属侯幽顾氏未之知也先属元寒又分之以属真谆而真以后十有四韵之当分为二考之三百篇用韵画然顾氏未之审也萧至豪四韵之读如今音者一部也又分以属侯幽在三百篇亦画然而顾氏未审也覃至盐属添严又分以属侵自侵以后九韵以侈敛当分为二犹之真以后当分十有四韵为二也顾氏亦一之侯之正音近幽顾氏不之审而转其读以从虞永之说盖欲弥缝其缺也
　　
　　易彖言往来上下者后儒谓之卦变言人人殊辨之曰周易以反对为次序卦变当于反卦取之否反为泰泰反为否故曰小往大来曰大往小来是其例也凡曰来曰下曰反者自反卦之外卦来居内卦也曰往曰上曰进曰升者自反卦之内卦往居外卦也
　　
　　后儒言古者寓兵于农井田废而兵农始分辨之曰考之春秋时兵农固已分矣管仲参国伍鄙之法齐三军出之士乡十有五公与国子高子分率之而鄙处之农不与也为农者治田供税不以隶于师旅也乡田但有兵赋无田税似后世之军田屯田此外更无养兵之费晋之始惟一军既而作二军作三军又作三行作五军既舍二军旋作六军以新军无师而复三军其既增又损也盖除其军籍使之归农若军尽出于农则农民固在安用屡易军制乎随武子曰楚国荆尸而举商农工贾不败其业此农不从军之证也鲁之作三军也季氏取其乘之父兄子弟尽征之孟氏取半焉以其半归公叔孙氏臣其子弟而以其父兄归公所谓子弟者兵之壮者也父兄兵之老者也皆其素在军籍隶之卒乘者非通国之父兄子弟也其后舍三军季氏择二二子各一皆尽征之而贡于公若民之为农者出田税自仍然归之君故哀公曰二吾犹不足三家虽专亦惟食其采邑岂尝使通国之农尽属己哉阳虎壬辰戒都车令癸巳至此又兵常近国都之证其野处之农固不为兵也
　　
　　卒年八十有二所著书周礼疑义举要六卷仪礼释宫增注一卷礼记训义择言八卷深衣考误一卷礼经纲目八十八卷律吕阐微十卷春秋地理考实四卷乡党图考十卷古韵标准六卷四声切韵表四卷音学辨微一卷推步法解五卷七政衍金水二星发微冬至权度恒气注历辨岁实消长辨历学补论中西合法拟草各一卷近思录集注十四卷读书随笔十二卷四书典林四十卷
　　
　　永为人和易近人处里党以孝悌仁让为先人多化之尝援春秋传丰年补败之义劝乡人输谷立义仓行之三十年一乡之人不知有饥馑云尝一至江西应学使金德瑛之招也一游京师以同郡程编修恂延之也是时三礼馆总裁方侍郎苞自负其学见永即以所疑士冠礼士昏礼数事为问从容答之苞负气不服永哂之而已荆溪吴编修绂深于三礼质以周官疑义永是以有周礼疑义举要之作也后数年程吴二君皆没永家居寂然值纯皇帝崇奖实学命大臣举经术之儒有人荐永者永力辞之当朝廷开三礼义疏馆纂修诸臣闻有礼经纲目一书檄下郡县录送以备参订没后一年诏修音韵述微刑部尚书秦文恭公蕙田请于朝令督臣取所著韵书三种进呈贮馆以备采择盖戴编修震在京师文恭公延之修五礼通考戴君携有永书以推步法解全篇加载观象授时一类所以文恭知永为学者而有是请也考永学行乃一代通儒戴君为作行状称其学自汉经师康成后罕其俦匹非溢美之辞然所著乡党图考四书典林帖括之士窃其唾余取高第掇巍科者数百人而永以明经终老于家岂传所谓志与天地拟者其人不祥欤
　　
　　金榜
　　
　　金榜字辅之一字蕊中又字盘斋歙县人江慎修之高弟子少有过人之资与休宁戴编修震相亲善承师友之训所以学有根柢言无枝叶也乾隆乙酉召试举人授内阁中书在军机处行走乾隆壬辰以第一人及第授修撰散馆后即乞假归徜徉林下著书自娱专治三礼以高密为宗不敢杂以后人之说可谓谨守绳墨之儒矣
　　
　　戴君东原以司马法赋出车徒二法难通乃举小司徒正卒羡卒以释之曰夏官诸司马职亡周人军赋莫可考见其制有正卒以起军旅有羡卒以作田役比追胥小司徒职均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役无过家一人以其余为羡惟田与追胥竭作又云凡国之大事致民大故致余子此正羡二卒以司马法计之率十人而赋其一其大法也司马法一云六尺为步步百为亩亩百为夫夫三为屋屋三为井井十为通通为匹马三十家士一人徒二人通十为成成百井三百家革车一乘士十人徒二十人十成为终终千井三千家革车十乘士百人徒二百人十终为同同方百里万井三万家革车百乘士千人徒二千人盖家计可任者一人一成三百家可任者三百人而革车一乘士徒凡三十人是为十而赋一所谓凡起徒役无过家一人者也一云九夫为井四井为邑四邑为邱邱十六井有戎马一匹牛三头是曰匹马邱牛四邱为甸甸六十四井出长毂一乘马四匹牛十二头甲士三人步卒七十二人戈楯具备谓之乘马甸六十四井通上中下地率之定受田二百八十八家计可任者二家五人凡七百二十人出长毂一乘步卒七十二人亦十而赋一甲士三人者其军吏所谓惟田与追胥竭作者也前法家可任者一人十赋一为正卒后法可任者二家五人十赋一为通正羡之卒小司徒职凡起徒役无过家一人不言可任者蒙上可任也者家三人二家五人家二人省文非谓家作一人为徒役其云田与追胥竭作亦非竭作此家三人二人为羡卒也自均土地至田与追胥竭作为小司徒稽民数而辨其可任者之事下云大事致民大故致余子为小司徒临事征调之事族师职曰五家为比十家为联五人为伍十人为联四闾为族八闾为联使之相保相受相共以役国事士师职曰掌乡合州党族闾比之联与其民人之什伍使之相安相受以比追胥之事明联其什伍十赋一为卒爰使其居者相与共其马牛车辇兵器诸用物是为周人以地与民制赋之成法孙武言兴师十万不得操事者七十万家彼以八家赋出一卒七家相与共其用故云不得操事是犹略具周人任民遗意管子治齐作内政寄军令卒伍定乎里军政成乎郊其制士乡十五始家出一人为卒班孟坚所谓随时苟合以求欲速之功故不能充王制者也诗颂鲁僖曰公交车千乘公徒三万与司马法革车一乘士十人徒二十人数合春秋成元年作邱甲说者谓此甸所赋使邱出之邱十六井通上中下地二而当一为七十二家亦家出一人为卒至战国时苏秦谓临淄之中七万户下户三男子临淄之卒固已二十一万始尽役其家之正羡为卒而祸变亟矣儒者于周官军数往往杂引管子释之而于司马法与周官更相表里转茫然莫辨甚矣其惑也
　　
　　小司徒职曰乃经土地而井牧其田野九夫为井四井为邑四邑为邱四邱为甸四甸为县四县为都以任地事而令贡赋凡税敛之事此经主于任地合赋邱甸县都者出赋之定数也古者一成百井定出赋六十四井谓之甸甸之言乘也谓出兵车一乘赋法盖权舆于此刑法志曰一同百里提封万井除山川沈斥城池邑居园囿术路三千六百井定出赋六千四百井戎马四百匹兵车百乘一封三百一十六里提封十万井定出赋六万四千井戎马四千匹兵车千乘天子畿方千里提封百万井定出赋六十四万井戎马四万匹兵车万乘今即一同之内出赋六千四百井计之凡为甸者百为县者二十有五为都者六有奇赋法备于一甸小司徒经土地必计及一都之田而后上中下地通率二而当一井牧之法如此郑君释其制为造都鄙更为治洫治浍之说榜谓大司徒之职凡造都鄙制其地域而沟封之以其室数制之不易之地家百亩一易之地家二百亩再易之地家三百亩周官造都鄙之法具于是至于匠人为沟洫司险设国之五沟五涂皆掌其事于官其用民力也则均人均其力征丰年公旬用三日中年公旬用二日无年公旬用一日谓缘边一里治洫十里治浍非古制也如郑君说一同百里仅四千九十六井出田税又与司马法邱乘之制不合小司徒有九夫为井之法遂人有十夫有沟之法地之险夷异形广狭异数因地势而制其宜凡不可井者济以遂人法而地无旷土孟子请野九一而助国中什一使自赋国中城郭宫室差多涂巷又广于遂人法为宜是小司徒实与遂人联事通职不以乡遂都鄙异制审矣
　　
　　周礼泉府以国服为之息元明诸人以为乃新莽之制刘歆取以羼入周官宋王安石窃其说为青苗法乃周礼之遗害也辨之曰泉府凡民之贷者与其有司辨而授之以国服为之息注云有司其所属吏也与之别其贷民之物定其贾以与之郑司农云贷者谓从官借本贾也故有息使民弗利以其所贾之国所出为息也假令其国出丝絮则以丝絮偿其国出絺葛则以絺葛偿玄谓以国服为之息以其于国服事之税为息也于国事受园廛之田而贷万泉者则期出息五百王莽时民贷以治产业者但计赢所得受息无过岁什一榜谓凡民之贷者谓从官借本贾先郑说是也以国服为之息以其于国服事之税为息后郑说是也泉府市官之属以受市之征布为职以其市之征布贷于贾人以贾与上经以征布敛市之滞货同义二者皆恤商阜货泉府之职也其言凡民之贷者对下有司言之谓之民泉府不得与国人为贷周官旅师职云掌聚野之锄粟屋粟闲粟凡用粟春颁而秋敛之此贷于国人者不令出息为其无所取赢也贾人贷官财以权子母之利则有息农民受田计所收者纳税贾人贷泉计所得者出息其息或以泉布或以货物轻重皆视田税为差是谓以国服为之息朝士凡民同货财者令以国法行之后郑释国法为国服之法然则同货财者为贷本以贾者与经言凡国事之财用取具焉指所受市之征布大府所云关市之赋以待王之膳服是也外府职之其以国服为之息者谓之余财下经岁终纳其余是也职币职之后儒以经文以国服为之息与下凡国事之财用取具焉文相联属误合为一事至依托泉府以行其奸爰据二郑之言赞而辨之如此
　　
　　又论禘祭云天祭莫大于圜丘地祭莫大于方泽与宗庙禘其祖之所自出三者皆禘见于郑君释周官经大司乐后儒习知宗庙有禘疑禘非祭天地之名惟郑君识古能述其义周语禘郊之事则有全烝鲁语天子日入监九御使洁奉禘郊之粢盛楚语禘郊不过茧栗烝尝不过把握又曰天子禘郊之事必自射其牲王后必自舂其粢诸侯宗庙之事必自射其牛刲羊击豕夫人必自舂其盛又曰天子亲舂禘郊之盛王后亲缫其服其言禘郊与宗庙烝尝对文明禘非宗庙之祭王制祭天地之牛角茧栗宗庙之牛角握与国语禘郊茧栗烝尝把握之文合表记天子亲耕粢盛秬鬯以事上帝与国语天子亲舂禘郊之盛文合天地之祭名禘着于此矣周人岁有事于天者冬至禘昊天启蛰郊上帝及四时迎气于四郊兆祀五帝凡七祀大宗伯以禋祀祀昊天上帝司服祀昊天上帝则服大裘而冕祀五帝亦如之典瑞四圭有邸以祀天旅上帝明昊天与上帝殊掌次大旅上帝则张毡案设皇邸祀五帝则张大次小次设重帟重案明上帝与五帝殊其冬至禘昊天以喾配启蛰郊上帝以稷配鲁语是以言周人禘喾而郊稷四时迎气祀五帝则以太皞炎帝黄帝少皞颛顼配冬至禘昊天国语谓之禘戴记通谓之郊郊特牲曰郊之祭也迎长日之至也大报天而主日也又曰郊之用辛也周之始郊日以至祭义曰郊之祭大报天而主日配以月礼家旧说言日以周郊天之月而至阳气新用事顺之而用辛日此冬至圜丘之禘通得郊名也对启蛰而郊言之故谓之始郊大司乐职凡乐圜锺为宫黄锺为角大簇为征姑洗为羽雷鼓雷鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣经言冬日至于圜丘奏之是着启蛰而郊无此降神之乐郑君释天神地示人鬼三大祭为禘引祭法周人禘喾而郊稷谓此祭天圜丘以喾配之又言人鬼则主后稷既于圜丘之禘宗庙之禘区别不疑其释丧服小记及大传王者禘其祖之所自出以其祖配之又以禘为郊稷与大司乐宗庙之中礼人鬼之交违异丧服小记曰王者禘其祖之所自出以其祖配之而立四庙汉韦元成等四十四人奏议云礼王者始受命诸侯始封之君皆为大祖以下五庙而递毁周之所以七庙者以后稷始封文王武王受命而王是以三庙不毁与亲庙四而七然则周人祖文武祖之所自出主稷也稷为太祖庙立文世室武世室配之皆世世不毁又下禘其亲庙四所谓以其祖配之而立四庙也逸礼禘于太庙礼毁庙之主升合食而立二尸又曰献昭尸如穆尸之礼又曰毁庙之主昭共一牢穆共一牢祝词称孝子孝孙此禘祭之见于逸经者毁庙之主立二尸是昭共一尸穆共一尸祝词称孝子明各祭于其庙故于祢庙称孝子也春秋公羊传大事者何大祫也毁庙之主陈于太祖未毁庙之主皆升合食于太祖曾子问七庙无虚主虚主者惟祫祭于祖而逸礼有七尸之文礼器周旅酬六尸郑注云后稷尸发爵不受旅此经传之言祫禘者周公制礼之时文武之主尚在亲庙故禘迁主于太庙而立昭穆二尸逸礼祫祭惟七尸则祫之迁主无尸天子立庙得及其始祖之所自出凡祭皆然不惟禘也禘祭礼盛事殷故名大祭春秋传曰鲁有禘乐明堂位季夏六月以禘礼祀周公明其礼乐与时祭殊禘祫俱及迁庙之主诸侯则有祫无禘故记曰礼不王不禘天祭有禘名以别于郊宗庙之祭有禘名以别于祫禘郊禘祫因其散见之文可考如此
　　
　　论感生帝曰生民之诗具矣诗曰履帝武敏歆攸介攸止载震载夙载生载育时维后稷言后稷感神灵之气而生也曰诞后稷之穑有相之道曰诞降嘉种维秬维秠维穈维芑言后稷为天所助以成稼穑之功也曰载燔载烈以兴嗣岁曰其香始升上帝居歆言后稷肇祀以祈丰年而上帝歆享之也或曰帝或曰上帝皆指天帝而言若如传释帝为高辛氏之帝则从于帝而见于天因以生子此亦何足称异下经置之隘巷置之平林寒冰不且大远于事情乎周人祈谷之郊实本于后稷之肇祀今由生民之诗绎之郑君谓郊祀为祀感生帝说非无据但月令孟春乃择元日祈谷于上帝春秋传孟献子曰夫郊祀后稷以祈农事也是故启蛰而郊郊而后耕夫曰祈谷曰祈农事而绝不及于祭感生者盖诗表先代之神灵礼严百王之祀事故不同也大传王者禘其祖之所自出以其祖配之诸侯及其太祖大夫士有大事省于其君于祫及其高祖是为尊者尊统上卑者尊统下之义丧服小记王者禘其祖之所自出以其祖配之而立四庙则以后稷始封文武受命称王与四亲庙对言为七庙二条皆谓宗庙之禘与祭天无涉且禘喾郊稷礼家或混禘于郊未尝混郊于禘如郑君说则祈谷又蒙禘名矣故郑志答赵商云悉信亦非不信亦非斯言也敢援以为治经之大法此其说之尤著者
　　
　　其论三江世儒多是之独王光禄西沚与藩不以为然
　　
　　年老得髀痛疾卧床席间手定礼笺十卷未几卒
　　
　　戴震
　　
　　戴震字慎修一字东原休宁人祖宁仁父弁皆不仕君年十岁乃能言就傅读书过目成诵塾师授以大学章句右经一章问其师曰此何以知为孔子之言而曾子述之又何以知为曾子之意而门人记之师曰此子朱子云尔又问朱子何时人曰南宋又问曾子何时人曰东周又问周去宋几何时曰几二千年曰然则子朱子何以知其然师不能答读书一字必求其义塾师略举传注训解之意不释师恶其烦乃取许氏说文解字令检阅之学之三年通其义于是十三经尽通矣随父客南丰课学童于邵武自邵武归年甫二十同县程中允洵一见奇之时江君慎修来歙见君目为儒者一日举历算中数事曰吾积疑十有余年而未剖析者君为之比较言其所以然江君惊喜曰今之定九也年二十八补县学生家屡空而学日进着考工记图屈原赋注句股割圜记流传浙东西天台齐侍郎召南读其书恨不识其入江南惠定宇沈冠云二征君皆引为忘年交乾隆二十七年壬午举于乡策蹇至京师困于逆旅人皆以狂生目之几不能供饘粥获交于钱少詹大昕称为天下奇才秦文恭公纂五礼通考求精于推步者少詹举君名文恭延之纂观象授时一类后高邮王文肃公安国请君至家塾课其子念孙一时馆阁通人如河闲纪庶子昀嘉定王编修鸣盛青浦王兰泉先生大兴朱笥河先生皆与之定交从此海内知东原氏矣试礼部不第后朱方伯圭招之游晋修汾州府志三十八年奉召充四库全书馆纂修官三十九年乙未特命与会试中式者同赴廷对授翰林院庶吉士四十二年五月卒于官享年五十有五
　　
　　生平无嗜好惟喜读书词义钩棘难通之文一再读之涣然冰释其学长于考辨立一义初若创获及参互考之确不可易春秋昭公二十二年十月王子猛卒而其夏秋已两书王猛说者莫得其解解之曰王猛与郑忽皆以国氏者也王者诸侯目王畿之辞非天子之号春秋凡书王犹列国之书其国书天王犹列国之书爵故王人与列国书人同为微者王猛与郑忽同以国氏忽未即位而出奔归不得书爵书世子正其复国也王子猛未即位称王故卒称王子若先正其号曰王不得复称王子矣
　　
　　周髀言北极璇玑四游又言正北极枢璇玑之中后人多疑其说解之曰正北极者鲁论之北辰今人所谓赤道极也北极璇玑者今人所谓黄道极也正北极者左旋之枢北极璇玑每昼夜环之而成规冬至夜半在正北极下是为北游所极日加卯之时在正北极之左是为东游所极日加午之时在正北极之上是为南游所极日加酉之时在正北极之右是为西游所极此璇玑之一日四游所极也冬至夜半起正北子位昼夜左旋一周而又过一度渐进至四分周之一则春分夜半为东游所极又进至夏至夜半为南游所极又进至秋分夜半为西游所极此璇玑之一岁四游所极也虞夏书在璇玑玉衡以齐七政盖设璇玑以拟黄道极世失其传也
　　
　　今人所用三角八线之法本出于句股而尊信西术者辄云句股不能御三角折之曰周髀云圜出于方方出于矩矩出于九九八十一三角中无直角则不应乎矩无例可比矣必以法御之使成句股而止八线比例之术皆句股法也
　　
　　尝谓儒者治经宜自尔雅始世所传郭注已删节不全邢疏又多疏漏如释言桄充也六经无桄字郑注乐记孔子闲居皆训横为充横桄古通用书光被四表汉书引为横被四表今孔传犹训光为充文讹而义不殊也释言庥荫也即诗不可休思之休释木桑柳丑条即诗蚕月条桑之条庄子云已而为知者已而不知其然当从释诂解已为此其考证通悟多如此
　　
　　水经注讹舛多矣王伯厚引经文四事其三事皆注之溷于经者则经注之淆南宋时已然君独寻其义例区而别之云经文每一水云某水出某郡县此下不更举水名注则兼及所纳群川故须重举经云过某县者统一县而言注则详言所径委曲故有一县而再三见者经据当时县治善长作注时县邑流移是以多称故城经无言故城者也经例云过注例云径以是推之经注之淆者可正也阎百诗顾景范胡胐明虽善读古书犹未悟斯失至君始厘正之今武英殿所刊即用其校本海内始复见此书之真面目焉
　　
　　尝论学云经之至者道也所以明道者辞也所以成辞者字也必由字以通其辞由辞以通其道乃可得之又云治经之难虽一事必综其全而核之诵尧典至乃命羲和不知日月星辰之所以运行则掩卷不能卒业诵周南召南自关雎而往不知古音徒强以协韵则已龃龉失读诵古礼先士冠礼不知古者宫室衣服等制已迷于其方莫辨其用不知古今地方沿革则禹贡职方山镇川泽春秋列国疆域会盟攻战之地失其处所不知古今推步之长则如夏书之辰不集于房鲁太史引以为正阳之月孟夏东晋古文尚书系之季秋小雅十月之交郑康成以为周正十月刘原父以为夏正十月春秋传两记日南至历代史志载步算家上考曲合其一而卒违其一儒者何以识古今之真伪辨笺解之得失决鲁历至朔之当否不知少广旁要则考工之器不能因文而推其制不知鸟兽虫鱼草木之名号状类则比兴之意乖六书之学训诂音声未始相离声与音又经纬衡从宜辨魏有孙叔然创立翻语厥后考经论韵悉用之晋人以译西域释氏之言释氏之徒群习其法因窃为己有谓来自西域儒者数典不能记忆也管吕言五声十二律宫位乎中黄锺之宫四寸五分为起律之本学者蔽于锺律失传之后不追溯未失传之先宜乎其说之多凿也
　　
　　又训学者二曰私曰蔽私生于欲之失而蔽生于知之失异氏尚无欲君子尚无蔽异氏之学主静以为至君子强恕以去私而问学以去蔽主以忠信而止于明善凡生于其心必发于其事私者逞己以纵欲无良而憯不畏明无私矣尚不能无蔽蔽者不求诸事情以其意见信为义理公而不能明廉洁而流于刻记曰夫民有血气心知之性而无喜怒哀乐之常应感起物而动然后心术形焉凡有血气心知于是乎有欲性之征于欲声色臭味而爱畏分既有欲矣于是乎有情性之征于情喜怒哀乐而惨舒分既有欲有情矣于是乎有巧与智性之征于巧智美恶是非而好恶分生养之道存乎欲者也感通之道存乎情者也二者自然之符天下之事举矣尽美恶之极致存乎巧者也宰御之方由斯而出尽是非之极致存乎智者也圣贤之德由斯而备二者亦自然之符精之以底于必然天下之能举矣君子之治天下也使人各得其情各遂其欲勿悖于道义君子之自治也情与欲使一于道义夫遏欲之害甚于防川绝情去智充塞仁义人之饮食也养其血气而其问学也养其心知是以贵乎自得血气得其养虽弱必强心知得其养虽愚必明是以贵乎扩充君子独居思仁公言言义动止应礼竭所能之谓忠履所明之谓信平所施之谓恕驯而致之仁且智不私不蔽者也君子之未应事也敬而不肆以虞其疏事至而动正而无邪以虞其伪必敬必正而要于致中和以虞其偏其谬戒疏在乎戒惧去伪在乎慎独致中和在乎达礼精义至仁尽伦天下之人同然而归之善可谓至善矣夫以理为学以道为统以心为宗探之茫茫索之冥冥不若反求诸六经此原善之书所以作也
　　
　　其所譔述有毛郑诗考正四卷考工记图二卷孟子字义疏证三卷方言疏证十三卷原善三卷原象一卷句股割圜记三卷策算一卷声韵考四卷声类表十卷仪礼正误一卷尔雅文字考十卷屈原赋注四卷九章补图一卷古历考二卷历问二卷水地记一卷戴氏水经注四十卷直隶河渠书六十四卷文集十卷皆曲阜孔户部继涵为刊行之君没后十余年高庙校刊石经一日命小珰持君所校水经注问南书房诸臣曰戴震尚在否对曰已死上叹惜久之时人皆谓君若不死必充纂修官嗟乎君以庶吉士得邀特达之知亦可谓稽古之荣矣
　　
　　同时学者郡人郑牧方矩程瑶田汪龙郑方二人事迹不得其详瑶田字易田又字易畴歙人乾隆庚辰举人太仓州校官着有通艺录行于世汪龙字蛰泉乾隆丙午举人着有毛诗申成毛诗异义皆未刊行亲受业者高邮王念孙字怀祖乾隆乙未进士授庶吉士散馆改主事官至直隶永定河道精于训诂着有广雅疏证十卷子引之字伯申嘉庆己未姚文田榜以第三人及第今官翰林院侍讲学士能世其学段大令玉裁字若膺一字懋堂金坛人乾隆庚辰举人官四川巫山县知县讲求古义深于小学著书满家刊行者惟诗经小学录四卷说文解字注三十二卷卢学士文弨纪相国昀邵学士晋涵任侍御大椿洪舍人榜汪孝廉元亮皆同志之友而问学焉孔检讨广森则姻娅而执弟子之礼者也懋堂大令之婿曰龚丽正号闇斋仁和人以懋堂为师能传其学着有国语韦昭注疏嘉庆丙辰进士今官礼部词祭司郎中
　　
　　
　　
　　国朝汉学师承记卷六
　　
　　卢文弨
　　
　　卢文弨字绍弓号矶鱼又号檠斋晚更号弓父抱经其堂颜也人称曰抱经先生其先自余姚迁杭州父存心恩贡生应博学鸿词科不第母冯冯景山公之女也文弨生而笃实少不好弄以读书为事既禀家学又得外王父之绪论已知学之所向矣长为桑调元甫婿师事之于是学有本原不为异说所惑初名嗣宗为钱塘县学生员继由余姚祖籍改今名援例入监乾隆戊午中式顺天举人壬戌考授内阁中书壬申恩科秦大士榜第三人及第授翰林院编修丁丑命尚书房行走由左春坊左中允洊至翰林院侍读学士充乙酉广东正考官旋命提督湖广学政戊子以学政言事不合例部议左迁明年乞假养亲归乾隆乙卯十一月二十八日卒于常州龙城书院年七十有九
　　
　　绍弓官京师与东原交善始潜心汉学精于仇校归田后二十余年勤事丹铅垂老不衰所校之书大戴礼记左传经典释文逸周书孟子音义荀子方言释名贾谊新书独断春秋繁露白虎通吕氏春秋韩诗外传颜氏家训封氏闻见记诸书又取易礼注疏吕氏读书记魏书宋史金史新唐书列子申鉴新序新论诸本脱漏者荟萃一书名曰群书拾补抱经堂文集三十四卷及钟山札记龙城札记刊行于世
　　
　　纪昀
　　
　　纪昀字晓岚一字春帆晚年自号石云献县人也世为河闲着姓祖天申有善行父容舒官姚安太守河闲为九河故道天雨则洼中汪洋成巨浸夜有火光天申夜梦火光入楼中而公生火光遂隐人以为公乃灵物托生也少而奇颖读书过目不忘夜坐暗室内二目烁烁如电光不烛而能见物比知识渐开光即敛矣年二十四乾隆丁卯科解元甲戌成进士授庶吉士散馆授编修己卯充山西乡试正考官庚辰充会试同考官辛巳京察以道府记名壬午充顺天乡试同考官命提督福建学政于癸未授侍读明年丁父忧服阕充日讲起居注官擢左庶子戊子授贵州都匀知府以四品留任晋侍读学士缘事挂误发乌鲁木齐效力至戍所时遣戍单丁五年内积至六千人为都统具奏稿得旨减释为民辛卯召还授编修三十八年擢侍读命为四库全书馆总纂官丙午授侍读学士充文渊阁直阁事日讲起居注官己亥擢詹事旋晋内阁学士壬寅授兵部右侍郎仍兼直阁事改任不开缺乃异数也又转左侍郎甲辰充会试副考官知武会试贡举乙巳晋左都御史丙午转礼部尚书充经筵讲官戊申赐紫禁城骑马充武会试正考官壬子畿辅水灾奏请截留南漕万石设十厂赈饥全活无算嘉庆元年丙辰充会试正考官转兵部尚书己未充武会试正考官癸亥六月以八旬开秩上遣官赍上方珍玩赐之是年奏妇女猝遭强暴捆缚受污不屈见戕者例无旌表臣谓捍刃捐生其志与抗节被杀者无异如忠臣烈士誓不从贼而扎缚把持虽使跪拜可谓之屈膝贼廷哉请敕交大学士九卿科道公议与未被污者略示区别量予旌表大学士保宁等议奏如凶手在两人以上显系孱弱难支与强奸被杀者一体予旌饬交各督抚勘明情形请旨定夺报可乙丑正月奉旨调礼部尚书协办大学士加太子少保管国子监事十五日卒于位年八十有二奉旨纪昀学问淹通办理四库全书始终其事十有余年甚为出力由翰林洊历正卿服官五十余载本年正月甫经擢襄纶阁晋锡宫衔遽闻溘逝深为轸惜加恩赏陀罗经被派散秩大臣德通带同侍卫十员前往赐奠并赏库银五百两经理丧事任内处分悉予开复应得恤典查例具奏赐祭葬予谥文达
　　
　　公于书无所不通尤深汉易力辟图书之谬四库全书提要简明目录皆出公手大而经史子集以及医卜词曲之类其评论抉奥阐幽词明理正识力在王仲宝阮孝绪之上可谓通儒矣胸怀坦率性好滑稽有陈亚之称然骤闻其语近于诙谐过而思之乃名言也公一生精力粹于提要一书又好为稗官小说而懒于著书少年闲有撰述今藏于家是以世无传者今录公所作戴氏考工记图序一篇以见梗概
　　
　　序曰戴君东原始为考工记作图也图后附以己说而无注乾隆乙亥夏余初识戴君奇其书欲付之梓迟之半载戴君乃为余删取先后郑注而自定其说以为补注又越半载书成仍名曰考工记图从其始也戴君语予曰昔丁卯戊辰闲先师程中允出是书以示齐学士次风先生学士一见而叹曰诚奇书也今再遇子奇之是书可不憾已戴君深明古人小学故其考证制度字义为汉以降儒者所不能及以是求之圣人遗经发明独多诗三百尚书二十八篇尔雅等皆有譔着自以为恐成书太早而独于考工记则曰是亚于经也者考证虽难要得其详则止矣余以戴君之说与昔儒旧训参互校核毂末之轵明其当作軿不得与舆人之轵轛二名溷淆今字书并軿字无之车人彻广六尺以鬲长车广当相等两辕之闲六尺旁加辐内六寸辐广三寸绠寸合左右凡二尺则大车之彻亦八尺字讹八为六弓人胶三锊一弓之胶不得过两有十铢二十五分铢之十四正其当为三锾此皆记文之误汉儒已莫之是正者后郑谓轸舆后横木戴君乃曰辀人言轸闲左右名轸之证也加轸与轐弓长庇轸轸方象地前后左右通名轸之证也辀人任正衡任郑以当軓与衡而谓軓为舆下三面材輢式之所树戴君乃曰此为下当兔围轴围发其意也若輢式之所树宜记于舆人今辀人为之殆非也郑以戈胡句倨外博为胡上下戴君曰此不宜与已倨已句字义有异郑引许叔重说文解字及东莱称证锾锊数同戴君乃曰锾之假借字作垸锊之假借字史记作率汉书作选伏生尚书大传作馔数小大相悬合为一未然也戟刺长短无文郑氏既未及贾公彦云盖与胡同六寸戴君则曰戈一援戟二援也中直援名刺与枝出之援同长七寸有半寸刺连内为一直刃通长尺有二寸犹夫戈之直刃通长尺有二寸也桃氏为剑中其茎设其后郑训设为大谓从中已后稍大之戴君曰不当与设其旋设其羽之属异义后谓剑环在人所握之下故名后与剑首对称矣锺之钲闲无文郑以为与鼓闲六等而合舞广四为锺长十六戴君乃曰锺自铣至钲自钲至舞敛杀以二准诸句股法铣闲八钲闲亦八是为锺长十六舞者其上覆修六广四盖锺羡之度不当在锺长之数玉案以承枣莫详其制戴君引棜禁及汉小方案定其有四周而局足庐人句兵欲无弹刺兵欲无蜎郑皆训之为掉戴君读弹如夗蟺之蟺转掉也蜎摇掉也其所以补正郑氏注者精审类如此他若因嘉量论黄锺少宫因玉人土圭匠人为规识景论地与天体相应寒暑进退昼夜永短之理辩天子诸侯之宫三朝三门宗庙社稷所在详明堂个与夹室之制申井田沟洫之法触事广义俾古人制度之大暨其礼乐之器昭然复见于今兹是书之为治经所取益固巨然戴君不喜驰骋其辞但存所是文略又于辀人龙旗鸟旟之属梓人<笋大>虡车人大车羊车之等图不具其言曰思而可得者微见其端要留以待后学治古文者之致思可也斯诚得论著之体矣余独虑守章句之儒不知引伸胶执旧闻沾沾然动其喙也是以论其大指以为之序首
　　
　　同时翁君覃溪者亦为汉学收藏金石碑版文字着有经义考补两汉金石文字记行于世翁君名方纲大兴人乾隆丁卯科举人壬申恩科成进士授庶吉士散馆授编修官至内阁学士兼礼部侍郎因老疾以学士归田
　　
　　邵晋涵
　　
　　邵晋涵字与桐号二云余姚人也祖向荣康熙壬辰进士父佳鈗增广生君生而颖异少多疾左目微眚然读书十行并下终身不忘乾隆乙酉中式本省乡试举人典试者钱先生竹汀也越六年礼部会试第一赐进士出身乾隆三十八年诏修四库全书金坛首以君名入告召赴阙下除翰林院庶吉士充纂修官逾年授编修后御试翰詹名列二等迁右中允洊官至侍讲学士兼文渊阁直阁事于书无所不读而非法之书不陈于侧尝谓尔雅乃六艺之津梁而邢疏浅陋乃别为正义兼采舍人樊光李巡孙炎诸家之注有未详者摭他书补之今之学者皆舍邢而宗邵矣在四库馆时永乐大典载有薛居正五代史乃会粹编次其阙者以册府元龟诸书补之由是薛史复传竹汀先生闲论宋史纪传南渡后不如东都之有法宁宗以后又不如前三朝之粗备微特事迹不详即褒贬亦失其实君闻而善之取熊克李焘李心传陈均刘时举所譔之书及宋人笔记撰南都事略以续王偁之书词简事增正史不及也君尝预修国史馆中收贮先朝史册以数千计总裁问以某事答曰在某册第几叶中百不失一咸讶以为神人焉撰述又有孟子述义谷梁正义韩诗内传考皇朝大臣迹录輶轩日记南江文集皆实事求是为学者有益之书君在日下教授生徒以自给足不诣权要之门所以回翔清署二十余年而官止四品也君少从山阴刘文蔚豹君童君二树游习闻蕺山南雷之说于明季党祸缘起奄寺乱政及唐鲁二王本末从容谈论往往出于正史之外自君谢世而南江之文献亡矣
　　
　　任大椿
　　
　　任大椿字幼植一字子田兴化人为诸生时与同邑侍鹭川朝诗歌唱和艺林称之乾隆壬午科举人三十四年己丑二甲第一名进士授礼部主事转郎中陕西道监察御史充四库全书馆纂修官子田与东原同举于乡于是习闻其论说究心汉儒之学着有弁服释例十卷深衣释例三卷字林考逸八卷小学钩沈二十卷子田诗集四卷同时有归安丁小疋名杰者谓曾着字林考逸一书稿本存子田处子田窃其书而署其名作书遍告同人一时传以为笑然子田似非窃人书者今其族弟兆麟又采获一百五十余条为考逸补正云
　　
　　兆麟字文田震泽籍诸生荐举孝廉方正尝注夏小正本郑仲师周官注移主夫出火一条在三月又移时有见稊始收一条在五月又为补入采芑鸡始乳二条王光禄礼堂序以为确当绝伦也弟子中以经术著者山阳汪廷珍字瑟庵十三经义疏皆能闇诵不遗一字举经史疑义叩之应答无滞义乾隆丙午科举人己酉恩科胡长龄榜以第二人及第今官内阁学士兼礼部侍郎胡长龄字西庚一字印渚通州人博览群籍说经以康成为宗乾隆癸卯举人己酉恩科第一人及第今官兵部侍郎
　　
　　洪榜
　　
　　洪榜字汝登一字初堂歙县人也年十五补邑庠生乾隆乙酉选拔与兄朴同应召试梁文定公国治时为安徽学使评其赋曰词霏玉屑则弟胜于兄文抱风云则伯优于仲朴授中书而榜未获隽然以文章见知于文定乃从游至晋旋中乾隆戊子科举人丙申应天津召试第一授中书舍人卒年三十有五
　　
　　榜少与同郡戴君东原金君辅之交粹于经学着有明象未成书终于益卦因郑康成易赞作述赞二卷其解周易训诂本两汉行文如先秦又明声均撰四声均和表五卷示儿切语一卷江氏永切字六百十有六是书增补百三十九字又以字母见溪等字注于广韵之目每字之上以定喉吻舌齿唇五音盖其书宗江戴二家之说而加详焉平生著述甚多皆未卒业有周易古义录书经释典诗经古义录诗经释典仪礼十七篇书后春秋公羊传例论语古义录初堂读书记初堂随笔许氏经义诸书留心奇遁之术以其述犯造物忌病中举所著畀之火唯新安大好纪丽久已刊行为人律身以正待人以诚以孝友着于乡里生平学问之道服膺戴氏戴氏所作孟子字义疏证当时读者不能通其义惟榜以为功不在禹下撰东原氏行状载与彭进士尺木书笥河师见之曰可不必载戴氏可传者不在此榜乃上书辨论今行状不载此书乃东原子中立删之非其意也藩是时在吴下见其书叹曰洪君可谓卫道之儒矣今录其文于左
　　
　　文曰洪榜顿首笥河先生阁下前者具状戴先生行实俾其遗孤中立稽首阁下之门求志其墓石顷承面谕以状中所载答彭进士书可不必载性与天道不可得闻何图更于程朱之外复有论说乎戴氏所可传者不在此榜闻命唯唯惕于尊重不敢有辞退念阁下今为学者宗非漫云尔者其指大略有三其一谓程朱大贤立身制行卓绝其所立说不得复有异同疑于缘隙奋笔加以酿嘲夺彼与此其一谓经生贵有家法汉学自汉宋学自宋今既详度数精训故乃不可复涉及性命之旨反述所短以掩所长其一或谓儒生可勉而为圣贤不可学而至以彼矻矻稽古守残谓是渊渊闻道知德曾无溢美必有过辞盖阁下之旨出是三者仰见阁下论学之严制辞之慎然恐阁下尚未尽察戴氏所以论述之心与榜所以表章戴氏之意使榜且得罪不可以终无辞夫戴氏与彭进士书非难程朱也正陆王之失耳非正陆王也辟老释之邪说耳非辟老释也辟夫后之学者实为老释而阳为儒书援周孔之言入老释之教以老释之似乱周孔之真而皆附于程朱之学阁下谓程朱大贤立身制行卓绝岂独程朱大贤立身制行卓绝陆王亦大贤立身制行卓绝即老释亦大贤立身制行卓绝也唯其如是使后儒小生闭口不敢道宁疑周孔不敢疑程朱而其才智少过人者则又附援程朱以入老释彼老释者幸汉唐之儒抵而排之矣今论者乃谓先儒所抵排者特老释之粗而其精者虽周孔之微旨不是过也诚使老释之精者虽周孔不是过则何以生于其心发于其事缪戾如彼哉况周孔之书具在苟得其解皆不可以强通使程朱而闻后学者之言如此知必急急然正之也然则戴氏之书非故为异同非缘隙酿嘲非欲夺彼与此昭昭甚明矣至谓治经之士宜有家法非为宋学即为汉学心性之说贾马服郑所不详今为贾马服郑之学者亦不得详夫言性言心亦不自宋以后兴也周末诸子及秦汉闲著书立说者多及之其辞虽殊其意究无大异凡以劝学立教而已惟老聃庄周之书乃有冲虚之说真宰之名不寄于事不由于学谓之返其性情而复其初魏晋之闲此学盛兴而诸佛书流入中土亦适于此时为盛其书本浅妄无足道译者杂以老庄之旨缘饰其说大畅玄风唐傅奕曾言其事矣然而未敢以入儒书也至乎昌黎韩氏力辟佛老作为原道等书使学者昭然知二氏之非而其时佛氏之说入人既深则又有柳子厚之徒谓韩氏所罪者其迹也忿其外而遗其中譬之知石而不知韫玉彼其不可斥者往往与易论语合不与孔子异道也此说一出后之学者往往执是说以求之易论语而所谓易论语者则又专用魏王氏之注与何氏之集解其人本深于老释其说亦杂于二家此则宜其有合也历唐之末逮宋之初此论纷纭固结而不可解于是读易论语书者或往往先从事于二氏因即以其有得于二氏之精者以说易论语之书是以眉山苏氏作六一居士集序曰新学以佛老之似乱周孔之真识者忧之也宋熙宁以后此弊日深至于姚江王氏之学行则直以佛书释论孟矣彼贾马服郑当时盖无是弊而今学者束发受书言理言道言心言性所谓理道心性之云则皆六经孔孟之辞而其所以为理道心性之说者往往杂乎老释之旨使其说之果是则将从而发明之矣如其说之果非则治经者固不可以默而已也如使贾马服郑生于是时则亦不可以默而已也前之二说阁下苟详察之亦知戴氏之非私于其学而榜之非私于戴氏矣至于闻道之名不可轻以许人犹圣贤之不可学而至如阁下以此为虑此其犹存乎后儒之见也孟子谓圣人人伦之至首阳之义孔子称曰古之贤人夫圣贤不可至盖在是矣虽然安可以自弃乎哉若夫高谈深远者谓之知道不言而躬行者谓之未闻道及夫治经训者谓之儒林明性道者谓之道学此固戴氏所不道而榜所望于阁下表扬之者亦不在是也夫戴氏论性道莫备于其论孟子之书而所以名其书者曰孟子字义疏证焉耳然则非言性命之旨也训故而已矣度数而已矣要之戴氏之学其有功于六经孔孟之言甚大使后之学者无驰心于高妙而明察于人伦庶物之闲必自戴氏始也惟阁下裁察焉
　　
　　榜弟梧字桐生乾隆庚子召试中书庚戌成进士授庶吉士散馆授编修官至沂州府知府博古通今兼工词翰榜同邑有汪莱者字孝婴沈之密友也优贡生大学士禄康荐修国史天文志议叙以教官用选石埭县训导深于经学十三经注疏皆背能诵如流水而又能心通其义人有以疑义问者触类旁通略无窒碍尤善历算通中西之术着有衡斋算学刊行于世与元和李尚之锐论开方题解及秦九韶立天元一法不合遂如寇仇终身不相见噫过矣然今之学者大江以南惟顾君千里与孝婴二人而已乌可多得哉孝婴之友有歙人罗子信者名永符丁卯举于乡辛未成进士选庶吉士善读书通经达史工诗古文亦瑰奇之士也洪莹字宾华甲子举人己巳恩科第一人及第授修撰淹通经史五经皆有撰述亦歙人也
　　
　　汪元亮
　　
　　汪元亮字明之一字竹香元和人为诸生时有文誉与同郡余古农师薛香闻师结诗社于城东睥睨余子不可一世乾隆壬午与戴君东原同举于乡相亲善乃究心经义及六书之学平生论学则推东原及程君易畴论诗文则推古农师屡上公交车不第以教授生徒自给从游者多掇科第去而君以孝廉终命也夫少时得狂疾忽已忽作作时不省人事日夕叫骂缠绵几二十年所有著述于疾作时皆投诸火仅存诗古文而已
　　
　　孔广森[李文藻　桂馥]
　　
　　孔广森字众仲一字撝约又字巽轩曲阜人年十七中乾隆戊子科举人辛卯成进士官检讨旋丁内艰服阕补官淡于世情陈情归养忽遭家难为讼所累扶病奔走江淮河洛闲卒卒无欢悰未几居大母与父丧竟以哀毁卒卒年三十有五
　　
　　少受经于东原氏为三礼及公羊春秋之学能作篆隶书入能品尤工骈体文汪明经中孙观察星衍亟称之其序戴氏遗书曰
　　
　　缅惟乐游讲艺访太傅于石渠元日谈经坐侍中于重席时则玉羊既远金虎初开着学官者凡十四家说稽古者成数万字至若五是六沴之征定君阳武三科七缺之法弊狱淮南士苟通经皆能致用盖原其授受本属参商叙其世年未暌昌阙是以祖之前师沿之后叶北方戎马不能屏视月之儒南国浮屠不能改经天之义夫学有优劣者时也经有显晦者数也五君晚出非汉博士之传千祀相仍废郑司农之注纵横异说别创先天颠倒圣文悉更后定特以腐儒炫视易谬骊黄末士明经原求青紫但遵甲令粗知帖括之词畴克庚言绍彼先民之作敏而好学信而好古惟于戴君见之已君以梅姚售伪孔蔡谬悠妄云壁下之书猥有航头之字古文一卷只出西州小序百篇旧名北斗正谟摄诰历黄序而仅存月采丰刑遘赤眉而已烬乃或误援伊训滋元年正月之疑强执周官推五服一朝之解譬之争年郑市本自两非议瓜骊山良无一是是用翦除假托折衷群淆步骤五三目录四七为尚书义考未成成尧典一卷又以要闻五际尚论四家毛传孤行是觞源于牟妙郑笺破字每毫采于辕婴莫不假声注文以意逆志诚古训之所式多识之所资也虽其篇冠以叙择焉不精或云托诸西河或云造诸东海然嗣衿贻玖何必欲色之音交扈罗鸳实为陈古之刺为毛郑诗考正四卷别为诗补传未成成周南召南二卷君之入书局也西京客史夙善徐生东观中文遂分淹礼乃取忠甫识误德证释文殚求豕亥之差期复鸿都之旧互相参检颇有整齐削康成长衍之条退丧服厕经之传为仪礼正误一卷郑斤粤镈之篇备遗事职穹盖星弓之教首列巾车九经九纬营国有方五沟五涂奠水有则寻筵既度遂知洛邑之朝圭未悬孰辨营邱之夕以至肆悬舞甬五等琮璜槐里樽空椎成剑没大夫嫁女之器未必皆真单于贿汉之铭何尝尽伪谌镒之所画缋梁聂之所更厘不有参稽将无竞爽为考工记图二卷古者冕服以祭弁服以朝祭则衣纯朝则衣布芾形连带制异于直方屦色从裳次分于缋绣周坛飨帝大裘降繁露之华鲁禘嫌王旒璪饰丹鸡之祝等威昭焉文质备焉道学起而儒林衰性理兴而曲台绝齐秦委武莫识称名殷夏圜章焉能考据溯增冰于积水示祭海于先河为学礼篇一卷冠其文集十卷之首且夫一阴一阳之为道见仁见知之为性通于六籍之为学辨于万事之为理谓理具灵台则师智者得谓学遗象罔则悟寂者先岂有略窥语录便诩知天解斥阳明即称希圣信洛党之尽善疑孟氏之未醇其说空空其见小小盖绎郑君生质之训诵周雅教木之笺所谓受中自天秉彝攸好孔提可案汉学非讹为原善一卷孟子字义疏证三卷大学中庸补注各一卷君之学术此其大端欤景纯有云尔雅者九流之津涉六艺之钤键虎闱小学未束发而知书豹鼠奇编不下席而观古故辨言之乐对于三朝首基之文问于五始至于殊方别语绝代离词皆转注之指归亦凡将之坠绪为尔雅文字考十卷方言考证十三卷书教有六最伙谐声叔重无双惟传解字若乃部分平仄母别见溪官家恨狭羊戎之所自为天子圣哲梁武之所不信古人韵缓止属椎轮后世音繁实精引墨君审其清浊导以源流旁通反纽发周沈之旧闻上协诗骚采顾江之新义为声韵考四卷声类表十卷于是辨韵之余留观百氏研音之下雅爱三闾以为娀台访女近窈窕之遗声湘水搴芳续榛苓之逸响叔师注而未详辨招附而不可核之汉志名从主人为屈原赋注四卷自畴人分散邹大失居九章中落昧商高积矩之言八线西来窃师氏旁要之算而耳听下士穴见小儒不知五五之开方辄薄九九之贱技哨壶斗五律管径三元晦以之存疑季通以之强说未知纪步何能读宅柳之经未晓倨句何能治上舆之记为九章补图一卷原象一卷古历考二卷历问二卷昔赵商难礼先求五服之方景伯受诗即涉七州之地君山川能说郡县成图郦元故籍证其繇褫昆渤今流条其脉络为戴氏水经注四十卷水地记一卷直隶河渠书六十四卷呜呼君之著书可谓博矣君之见道可谓深矣向使寿之以年行其所志下安轮于都尉授梯几于鸿胪雍宫未建命曹褒以定仪大予将成诏宋登而持节虽复辨卿讼阙公羊未必能明子骏移书逸礼难其置立而太山郡将北面称师上蔡通侯西行受业则何汤既贵辎车方赐于五更君上从游录牒庶多于万计岂谓阴堂告祲圆石镌名一经之写定无年三岁之琼瑰已梦清明卷佚长封下马之陵通德人亡不待嗟蛇之岁然而太玄覆瓿终遇桓谭都养陈谟弥尊伏胜郑乡绝学倘千百载而重兴戴氏遗书于十三经其有补悲怀逝者延伫将来
　　
　　广森深于戴氏之学故能义探其原言则于古也世人徒赏其文词之工抑亦未矣着有大戴礼记注十三卷仪郑堂文集二卷
　　
　　继涵字荭谷乾隆庚辰科举人辛巳成进士官至户部郎中其子广栻东原之婿继涵深于三礼校刊微波榭丛书广森之叔也
　　
　　同时有李南涧者名文藻字素伯一字茝晚先世自枣强迁益都遂为益都人文藻天资俊朗年十三从父远游曹家亭作记一篇仿赤壁赋见者以为神童二十一补邑庠生乾隆己卯中式本省举人明年成进士久之谒选广东恩平县知县三年俸满擢桂林府同知未及一年卒居官有政绩粤人至今称之性好博览不为世俗之学聚书数万卷手自仇校丹铅不去手又好碑版文字游历所至学宫寺观岩崖石壁必停骖搜讨有仆刘福者善椎拓携纸墨以从有所得尽拓之又有一仆忘其名因拓摩崖刻石失足堕崖死文藻哭之恸生平乐道人善表章潜德如济阳张处士稷若元和惠征君定宇婺源江君慎修访其遗书刊行之名曰贷园丛书德州梁鸿翥穷老笃学月必诵九经一过乡里目为痴人文藻一见奇之为之延誉遂知名于世
　　
　　曲阜桂馥字未谷亦深小学乾隆己酉科举人庚戌成进士选教授保举知县补云南永平县知县卒于官工篆刻世人重其技拟之文三桥云所著有许氏说文解字义证五十卷札朴十卷
　　
　　近日山左学者以郝君懿行为巨擘焉懿行字恂九栖霞人嘉庆己未进士官主事着有山海经注乃实事求是之学若近世摽窃肤浅者岂可同日而语哉栖霞又有牟廷相字默人覃溪学士为藩言之后晤莱阳赵君曾始知其治今文尚书赵君字北岚乾隆己酉举人分发江苏以知县用性好古钱及金石文字治经为今文尚书三礼左氏春秋之学亦山左之翘楚也又有济宁进士许君鸿盘字渐逵者安徽候补同知深于舆地之学亡友凌君次仲亟称之后见所著雪帆杂着一册皆辨驳地理之说不在胐明祖禹之下其论内地及外裔山川了如指掌盖四方经纬洞彻胸中故不为皮傅之言也在京师与戴君金溪谈其雪帆杂着金溪曰许君曾官指挥当时以俗吏目之失许君矣又有胶州王夏字蜀子号大村邑诸生喜为诗与高密诗人李少鹤兄弟友善好学笃古尤邃于经其持论多发前人所未发所有著述秘不示人于赵君北岚处见其所作释稷一篇穿穴经传义明词达可谓通人矣
　　
　　
　　
　　国朝汉学师承记卷七
　　
　　陈厚耀
　　
　　陈厚耀字泗源泰州人康熙四十五年丙戌进士学问淹通从梅征君鼎受历算遂通中西之术李相国光地荐厚耀通历学召见试以三角形令求中线又问弧背尺寸厚耀具札进呈称旨旋以省亲乞归里戊子特命来京己丑五月驾幸热河至密云命写笔算式进呈少顷出御书笔算问知此法否对曰皇上此法精妙简便臣法不可用上谕曰朕将教汝汝其细心贯想以待朕问次日又问曰汝能测北极出地高下否对曰若将仪器测景长短用检八线表可得高度此乃二分所测之法若余节气又有加减之法然亦不准以地上有朦气差以人目视之有卑高映小为大之异故也又问地周三百六十度依周尺每度二百五十里今尺二百里地周几何地径几何奏云依周尺地周九万里今尺七万二千里以围三径一推之地径二万四千以密率推之当得地径二万二千九百一十八里有奇上复问地圜出何书对以髀算经曾言之问何以见其圜也对曰职方外纪西人言绕地过一周四匝皆生齿所居故知其为圜且东西测景有时差南北测星有地差皆与圜形相合故益知其为圜
　　
　　时厚耀以母年高不忍离乃就教职得苏州府教授未逾年召入南书房上问测景是何法厚耀求指示上曰此法甚精不必用八线表即以西洋定位法开方法虚拟法写示又命至座旁随意作两点于纸上厚耀随点之上用规尺画图即得两点相去几何之法上从容谕之曰尧典敬授人时乃帝王大事奈何勿讲尝召入至渊鉴斋问难反复并及天象乐律山川形势得徧观御前陈列仪器召至西暖阁询问家世甚详从至热河命赋泉源石壁诗授中书科中书传旨曰上道汝学问好授汝京官使汝老母喜也又谕厚耀曰汝尝言梅瑴成算学甚深今命来京与汝同修算法瑴成至上问曰汝知陈厚耀否他算法近日精进向曾受教于汝祖今汝祖若在尚将就正于彼矣乃命厚耀瑴成并修书于蒙养斋赐算法原本算法纂要同文算指嘉量算指几何原本周易折中字典西洋仪器金扇松花石砚及瓜果等克什癸巳书成特授翰林院编修甲午丁内艰命赐帑银着江苏织造经纪其丧服阕晋国子监司业擢左谕德兼翰林院修撰充戊戌会试同考官己亥告病以原官致仕
　　
　　所著书有春秋战国异辞五十六卷孔子家语注左传分类礼记分类十七史正讹及天文历算诸书又有春秋长历十卷乃左传分类中一门为补杜预长历而作其凡有四一曰历证备引汉晋隋唐宋元诸史志及朱戴堉历书诸说以证推步之异又引春秋属辞杜预论日月差谬一条为注疏所无大衍历议春秋历考一条亦唐志所未录尤足以资考证二曰古历古以十九年为一章一章之首推合周历正月朔旦冬至前列算法后以春秋十二公纪年横列为四章纵列十二公积而成表以求历元三曰历编举春秋二百四十二年一一推其朔闰及月之大小而以经传干支为证佐皆述杜预之说而考辨之四曰历存以古术推隐公元年正月庚戌朔杜预长历则为辛巳朔乃古术所推之上年十二月朔谓元年之前失一闰以经传干支排次知之厚耀则谓如预之说元年至七年中书日者虽多不失而与二年八月之庚辰三年十二月之庚戌四年二月之戊申又不能合且隐公三年二月己巳朔日食桓公三年七月壬辰朔日食亦皆失之盖隐公元年以前非失一闰乃多一闰因退一月就之定隐公元年正月为庚辰朔较长历实退两月推至僖公五年止以下朔闰一一与杜历相符故不复续载焉盖厚耀精于历法视预为密于考证之学尤为有裨治春秋者不可少此编矣又有春秋世族谱一卷亦左传分类之一门也卒年七十有五
　　
　　程晋芳
　　
　　程晋芳字鱼门一字蕺园江都人家山阳饶于赀喜读书蓄书五万卷丹黄皆遍性又好客延揽四方名流与袁大令枚赵观察翼蒋编修士铨为诗歌唱和无虚日由此名日高而家日替矣累试南北闱不售乾隆二十七年高宗纯皇帝南巡召试授中书后十年始成进士改主事旋授吏部员外郎与修四库全书钦命改翰林院编修君生而颀长美须髯酒酣耳热纵论时事则掀髯大笑少所容贷至于奖掖后进则有誉无否也不善治生家事皆委之仆人坐此贫不能供饘粥以至责户剥啄之声不绝于耳而君伏案著书若无事者然后乞假游西安卒于巡抚毕沅署中君始为古文词及官京师与笥河师戴君东原游乃治经究心训诂着有周易知旨尚书今文释义左传翼疏礼记集释勉行斋文集十卷蕺园诗集三十卷
　　
　　贾田祖
　　
　　贾田祖字稻孙号礼耕高邮州人廪膳生乾隆四十二年试于泰州病经宿而卒藩亡友汪明经中志其墓称田祖好学多所瞻涉喜左氏春秋未尝去手旁行斜上朱墨烂然善为诗所作三千余篇性明达于释老神怪阴阳拘忌及宋儒道学无所惑伯兄有锢疾喜怒失中君事之曲得其欲与阳湖洪稚存同里李惇王念孙友善矜立名节猛志疾邪云云盖力行笃学之士也藩未识其人亦未读其所著书墓志云旁行斜上者岂田祖为春秋之表学欤然明经不轻许人其言可信也
　　
　　李惇
　　
　　李惇字成裕一字孝臣高邮州人祖兼五父佩玉皆有笃行君治经通敏尤深于诗及春秋三传之学晚好历算得宣城梅氏书尽通其术与同郡刘君台拱王君念孙汪君中友善力倡古学君内性淳笃恂恂退让不与人较然遇友朋患难则尚义有为至死不变久困诸生以高第将贡于国学试之前夕执友贾田祖死君不入试亲为棺敛送归其家容甫称其勇于为义有过贲育非虚语也乾隆四十四年己亥中式举人明年成进士注选如县幞被南归不能家食时谢侍郎墉督学江苏延之主暨阳书院君口不雌黄人物与世无忤然忌其学者于侍郎前日贡萋斐之言侍郎轻信谗言竟下逐客之令君尝谓人曰容甫恃才傲物宜为时所嫉予一生谨厚亦为世人所忌岂命宫坐箕宿耶后得末疾终于家年五十一
　　
　　忆昔年君往江阴留宿藩家与君然烛豪饮议论史事君朗诵史文往往达旦明日藩取史文核之一字不误也藩获交于君时年少好诋诃古人君从容谓藩曰王子雍有过人之资若不作圣证论攻康成岂非淳儒哉少顷又曰若夫佛氏轮回因果之说浅人援儒入墨之论不可不辨子车氏所谓正人心息邪说苟不力辟之是无是非之心矣呜呼自君谢世之后二十余年藩坎坷日甚而情性益戾不闻规过之言徒增放诞之行可悲也夫君所著有卜筮论尚书古文说金縢大诰康诰三篇毛诗三条辨大功章烂简文明堂考辨考工车制考历代官制考左传通释杜氏长历补说文引书字异考浑天图说群经识小录碎金诗文集藏于家
　　
　　江德量
　　
　　江德量字成嘉一字秋史仪征人父恂字于九号蔗畦拔贡生官至安庆府知府有政声伯父昱字宾谷号松泉江都诸生读书好古为声音训诂之学又好碑版文字考核精详长于诗着有潇湘听雨录二卷韵岐五卷松泉集六卷德量少承家学励志肄经既长与同郡汪明经容甫为文字交其学益进乾隆丁酉选拔贡生己亥举人庚子汪如洋榜第二人及第授编修改御史历掌浙江江西道德量精于小学收藏碑版法书名画古钱着有泉志三十卷又撰广雅疏未成而卒
　　
　　汪中
　　
　　汪中字容甫先世居歙之古唐里曾祖镐京始迁剔州遂为江都人父一元邑增生君生七岁而孤家夙贫母邹缉屦以继饔餐冬夜藉薪而卧旦供爨给以养亲力不能就外傅读母氏授以小学四子书及长鬻书于市与书贾处得借阅经史百家于是博综典籍谙究儒墨经耳无遗触目成诵遂为通人焉年二十李侍郎因培督学江苏试射雁赋第一入学为附生时杭太史世骏主安定书院见君制述深加礼异所作诗文必属君视草君侨寓真州沈按察廷芳主乐仪讲席闻君议论叹曰吾弗逮也年三十客游于外代州冯观察廷丞同郡沈太守业富朱学使笥河先生皆招至幕中礼为上客同时郑赞善虎文王侍郎兰泉先生钱少詹竹汀卢学士绍弓并为延誉然母老家贫中年乏嗣戚戚少欢叹世人之不知悼赋命之不偶着吊黄祖文狐父之盗颂以写怀自伤而俗子以为讥刺当世矣乾隆四十二年丁酉谢侍郎墉督学江苏选拔贡生每试别置一榜署名诸生前谓所取士曰若能受学于容甫学当益进也又曰予之先容甫以爵也以学则北面事之矣容甫以劳心故病怔忡闻更鼓鸡犬声心怦怦动夜不成寐是以不与朝考绝意仕进乾隆五十一年丙午朱文正以侍郎典试江南思得君为选首不知君不与试也君感知遇之恩上书侍郎请执弟子礼侍郎旋奉命督学浙江君往谒时为述扬州割据之迹死节之人作广陵对三千余言博征载籍贯串史事天地闲有数之文也文多不载后毕尚书沅开府湖北君往投之命作琴台铭甫脱稿好事者争写传诵其文章为人所重如此
　　
　　君治经宗汉学谓国朝诸儒崛起接二千余年沈沦之绪通儒如顾宁人阎百诗梅定九胡胐明惠定宇戴东原皆继往开来者亭林始闿其端河洛图书至胡氏而绌中西推步至梅氏而精力攻古文者阎氏也专治汉易者惠氏也及东原出而集大成焉拟作六儒颂未成好金石碑版尝从射阳湖项氏墓得汉石阙孔子见老子画像因署其堂曰问礼君性情伉直不信释老阴阳神怪之说又不喜宋儒性命之学朱子之外有举其名者必痛诋之每谓人曰周礼天神地示人鬼今合而为一如文昌天神也东岳地示也先圣先师人鬼也天神地示世俗必求其人以实之岂不大愚乎且言世多淫祀尤为惑人心害政事见人邀福祠祷者辄骂不休聆者掩耳疾走而君益自喜于时流不轻许可有盛名于世者必肆讥弹人或规之则曰吾所骂者皆非不知古今者惟恐莠乱苗尔若方苞袁枚辈岂屑屑骂之哉然钱少詹事竹汀程教授易畴王观察怀祖孔检讨众仲刘训导端临李进士孝臣诸君子或以师事之或以友事之终身称道弗衰焉事母至孝家无儋石储而参术之进滫之奉尝称贷以供母疾笃侍疾昼夜不寝涤牏之事不任仆婢无愁苦之容有孺子之慕吁可谓孝矣生平笃师友之谊一饭之恩终身不忘也
　　
　　君中年辑三代学制及文字训诂制度名物有系于学者分别部居为述学一书属稿未成后乃以譔着之文分为述学内外篇刊行之又采扬州故实始春秋至杨吴作广陵通典藏于家
　　
　　君一生坎轲不遇至晚年有鹾使全德耳其名延君鉴别书画为君谋生计藉此稍能自给而鹾使素不以学问名嗟夫当世士大夫自命宏奖风流者皆重君之学而不能周其困乏于以知世之好真龙者鲜矣乾隆五十九年因校勘文宗阁四库全书往浙江借书仇对卒于西湖之葛岭园僧舍卢学士抱经鲍丈以文梁君玉绳经纪其丧以归卒年五十一子喜孙字孟慈嘉庆丁卯科举人能读父书长于考据传其学
　　
　　藩弱冠时即与君定交日相过从尝谓藩曰予于学无所不窥而独不能明九章之术近日患怔忡一构思则君火动而头目晕眩矣子年富力强何不为此绝学以梅氏书见赠藩知志位布策皆君之教也君少喜为诗不为徘徊光景之作尤善属文土苴韩欧以汉魏六朝为则藩最重君文酷爱其自序一首今录于左
　　
　　文曰昔刘孝标自序生平以为比迹敬通三同四异后世诵其言而悲之尝综平原之遗轨喻我生之靡乐异同之故犹可言焉夫亮节慷慨率性而行博极群书文藻秀出斯惟天至非由人力虽情符曩哲未足多矜余玄发未艾野性难驯麋鹿同游不嫌摈斥商瞿生子一经可遗凡此四科无劳举例孝标婴年失恃藐是流离托足沙门栖寻刘宝余幼罹穷罚多能鄙事赁舂牧豕一饱无时此一同也孝标悍妻在室家道轗轲余受诈兴公勃溪累岁里烦言于乞火家构衅于蒸梨蹀躞东西终成沟水此二同也孝标自少至长戚戚无欢余久历艰屯生人道尽春朝秋夕登山临水极目伤心非悲则恨此三同也孝标夙撄羸疾虑损天年余药裹关心负薪永旷鳏鱼嗟其不瞑桐枝惟余半生鬼伯在门四序非我此四同也孝标生自将家期功以上参朝列者十有余人兄典方州余光在壁余衰宗零替顾景无俦白屋藜羹馈而不祭此一异也孝标倦游梁楚两事英王作赋章华之宫置酒睢阳之苑白璧黄金尊为上客虽车耳未生而长裾屡曳余簪笔佣书倡优同畜百里之长再命之士苞苴礼绝问讯不通此二异也孝标高蹈东阳端居遗世鸿冥蝉蜕物外天全余卑栖尘俗降志辱身乞食饿鸱之余寄命东陵之上生重义轻望实交陨此三异也孝标身沦道显籍甚当时高斋学士之选安成类苑之编国门可县都人争写余著书五车数穷覆瓿长卿恨不同时子云见知后世昔闻其语今无其事此四异也孝标履道贞吉不干世议余天谗司命赤口烧城笑齿啼颜尽成罪状跬步才蹈荆棘已生此五异也嗟夫敬通穷矣孝标比之则加酷焉余于孝标抑又不逮是知九渊之下尚有天衢秋荼之甘或云如荠我辰安在实命不同劳者自歌非求倾听目瞑意倦聊复书之
　　
　　藩自遭家难后十口之家无一金之产迹类浮屠钵盂求食睥睨纨裤儒冠误身门衰祚薄养侄为儿耳热酒酣长歌当哭嗟乎刘子之遇酷于敬通容甫之厄甚于孝标以藩较之岂知九渊之下尚有重泉食荼之甘胜于尝胆者哉
　　
　　顾九苞[顾凤毛]
　　
　　顾九苞字文子兴化人博闻强记长于毛诗三礼母任子田之祖姑通经达史文子之学母之教也文子乾隆四十六年辛丑成进士未几卒子凤毛字超宗号小谢亦受经于祖母年十一通五经着有毛诗集解董子求雨考楚词韵考入声韵考乾隆四十九年甲辰高宗纯皇帝南巡召试钦取二等后中戊申科副榜卒年二十七
　　
　　刘台拱
　　
　　刘台拱字端临先世自苏州迁居宝应父世谟官靖江县训导君生而岐嶷不好弄就塾读书不离几席九岁作颜子颂斐然成章观者称为神童年十六为邑庠生二十一中乾隆三十七年辛卯科举人屡试礼部不第铨授丹徒县训导君少失恃事继母锺如母丹徒去宝应三百里每年必迎二亲至学署奉养无缺得亲欢心体夙清羸迭遭大故饭疏食淡哀毁过情卧病不起卒年五十有五君六世祖永澄问学于蕺山以躬行实践为主子孙世传其学至君又习闻王予中朱止泉之绪论深研程朱之行以圣贤之道自绳然与人游处未尝一字及道学也君学问淹通尤邃于经解经专主训诂一本汉学不杂以宋儒之说着有论语骈枝一卷荀子补注一卷汉学拾遗一卷经传小记三卷古文集一卷君勤于读书懒于著述不似今人卤莽成书动辄盈尺也
　　
　　锺褱
　　
　　锺褱字保其一字菣崖甘泉人与阮侍郎元焦孝廉循相善共为经学旦夕讨论务求于是君淡然无欲以读书为乐生平笃实敦善行交游中称为君子尝撰汉儒考较陆元朗所载增多十余人又有祭法考诸书举优贡生卒阮侍郎为刻考古录四卷
　　
　　徐复
　　
　　徐复字心仲江都人本农家子所居南乡乃互乡也有子弟读书者必群起哗之心仲少孤喜读书其兄使之牧乃弃牛而逃至郡西僧寺中为僧供洒扫之役以糊口暇则诵读恒达旦不寝一日焦孝廉循憩寺中见其所诵之五经及所作制义大奇之为之延誉于是为乡塾童子师未几补诸生遂从事于经史之学甲寅省试与友人江都黄君承吉同寓黄君诘以九章算法不能答以为耻典衣购算书归时君携妇入城与藩所赁之屋衡宇相望薄暮时即执算书一册来相质问未及一年弧三角之正弧垂弧次形矢较诸法皆能言其所以然矣后得虚损疾危笃时犹手执北齐书与友人讲论语未毕而逝着有论语疏证藩为之序
　　
　　君没后无子妇归南乡其兄鬻为土豪妾而妇不知也诓以上冢赚至豪家妇忽举止异常行状声音宛如心仲指豪大呼曰汝何人敢买我妻为妾乎妇遂仆地其兄遁去俄顷妇醒遂入厨取厨刀自刎死其兄至今无恙也先世有良田百亩其兄恶心仲不务农而读书疾之如仇乃避兄居城中不食兄之粟其死也能为厉以全妻之节而不祸其兄岂不欲伤手足之情欤呜呼君生不能叨一第之荣而身罹六极之备天之困通人若此之酷耶其兄之所为天实为之也
　　
　　汪光爔
　　
　　汪光爔字晋蕃号芝泉仪征县廪膳生其先人韡怀部郎讳棣与惠征君松崖戴编修东原及王兰泉先生王光禄西沚钱詹事竹汀为莫逆交晋蕃少承庭训习闻诸老宿名论乃潜志读书博通经史尝着夷稗释一篇其说曰孟子五谷章不如荑稗赵注云五谷虽美种之不成则不如荑稗之草其实可食按荑之说凡五说文荑草名也尔雅莁荑蔱蘠注云一名白篑玉篇荑茅始生又荑桑也莁荑也广韵荑秀诗静女章自牧归荑传云荑茅之始生硕人章手如柔荑传云如荑之新生是也稗之说凡三说文稗禾别也释文引字林云禾别名玉篇稗秕也广韵稗稻也又稗草似谷戴侗六书故稗叶纯似稻节间无毛实似蕡害稼后汉书光武纪建武三十一年陈留雨谷形如稗实李贤引左传杜注云草之似谷者是也但荑稗之荑当为蕛而非荑按说文蕛苵也尔雅蕛苵注云蕛似稗布地生秽草则蕛之状可识庄子秋水篇蕛米之在太仓又云知天地之为稊米也释文引司马云稊米小米也李云蕛草也则蕛之实可考孟子言五谷不熟而比以蕛稗者取其类也且庄子知北游又云道在蕛稗释文作苐薜李云二草名又云本又作稊稗而尔雅释文云蕛又作稊引庄子云道在稊稗是也则蕛稗或作稊稗或作苐薜断不作荑稗是蕛苵之蕛不同莁荑之荑明矣说文禾部无稊字或缺耳稗为禾别者以其形似禾而别于禾徐曰似禾而别是也玉篇误以为秕说文秕不成谷也稗无秕训秕亦无稗训以稗为秕者乃俗解非古训也广韵又误以为稻说文稻稌也亦无稗训唯其异于稻所以有禾别之名若稻则何别矣或疑易大过枯杨生稊李氏易传引虞翻易注云稊稚也杨叶未舒则字本作稊释文引郑氏易注云枯谓无姑山榆荑木更生山榆实则字又作荑是蕛荑二字似可通非也按诗七月章猗彼女桑传云女桑荑桑也疏云取周易枯杨生荑之义亦作荑而不作稊可见凡木更生皆为荑则大戴礼夏小正柳稊亦当作柳荑而不作柳稊矣生荑之荑不得误为稊则稊稗之稊亦不得讹为荑但篆文二字相近或传写之错耳又辨惠氏易爻辰图之谬予服其精深文多不载晋蕃夙患哮疾羸瘦骨立丁卯秋八月应省试归病复作遂卒年四十有三病中尚手批大戴礼文选不置云阮梅叔亨刻其遗稿入瀛舟笔谈淮海续英灵集
　　
　　李锺泗
　　
　　李锺泗字滨石其先阜宁人父世琏卖卜扬州市遂居甘泉滨石读书性善记人所作文一览即能闇诵治经深于左氏春秋撰规规过一书抑刘伸杜焦孝廉循称其书精妙详博而藩未之见也滨石少孤从黄大令洙读四子书黄君爱其聪颖忽弃而学贾一日误碎肆中玻璃缸贾者责之滨石大哭黄君适过之曰所碎之器我偿汝值贾者逊谢乃携滨石归谓其母曰此子能读不能贾而使之贾何哉母曰家贫不能供修脯黄君曰第从我读何修脯为年之后补邑庠生文名大着嘉庆六年辛酉举于乡其学益进尝从藩问丧礼往覆问难发人所未发赴礼部试不第殁于京师
　　
　　凌廷堪
　　
　　凌廷堪字次仲一字仲子歙人也父文焻字灿然自歙迁于海州之板浦场遂家焉君十二岁即弃书学贾偶在友人家见词综唐诗别裁集携归就灯下读遂能诗及长短句浙人张宾鹤见其诗词大奇之告之板浦场大使汤某某敬礼之邀君至扬州是时鹾使置词曲馆检校词曲中之字句违碍者从事仇校得修脯以自给君之精于南北曲而能分别宫调者基于此也久客邗江为华氏聱婿与黄明经文旸交明经勉君为举子业始学作八股文读五经是时年已二十五矣后游京师受业于翁覃溪学士乃究心经史之学干隆戊申顺天副榜贡生己酉中式本省举人庚戌成进士铨授宁国府教授迎生母王至学署先意承志得亲欢心母偶不怿必长跪以请俟母笑乃起母没哀毁骨立眚一目而妻亦相继殂谢孑然一身居恒不乐至徽州依程君丽仲丽仲以师礼事之阮侍郎芸台服阕复为浙江巡抚延之课子得末疾终于歙君病时丽仲赠以紫团手煎汤药其死也经纪其丧拟之古人其范巨卿之流欤君无子应继兄子嘉锦嘉锦先君卒嘉锡兄嘉钖在海州闻讣以次子名德后嘉锦为君之承重孙
　　
　　君读书破万卷肄经邃于士礼披文摘句寻例析辞闻者冰释至于声音训诂九章八线皆造其极而抉其奥于史则无史不习大事本末名臣行业谈论时若瓶泻水纤悉不误地理沿革官制变置元史姓氏有诘之者从容应答如数家珍焉近时讲学者喜讲六书孜孜于一字一音苟问以三代制度五礼大端则茫然矣至于潜心读史之人更不能多得也先进之中惟钱竹汀邵二澐两先生友朋中则李君孝臣汪君容甫及君三人而已其于诗也不分唐宋门户专论声韵之协对们之工诗余亦不主一家而严于律今人之词有一字不合者必指摘之雅善属文尤工骈体得汉魏之醇粹有六朝之流美在胡稚威孔巽轩之上而世人不知也
　　
　　弟子中最著者仪征阮君常生字寿昌一字小芸从君授士礼校刻礼经释例十三卷小芸好学深思不以才地矜物恂恂君子也宣城张君其锦字褧伯廪膳生精研章句不堕师承闻君没徒步至歙访君遗书无所得又北走海州于败簏中捃拾残稿假居僧寺辑录以归得燕乐考原六卷元遗山年谱二卷充渠新书二卷校礼堂文集三十六卷诗集十四卷梅边吹笛谱二卷将谋剞劂可谓不负师门矣嗟乎君冷宦无家白头乏嗣虽死故乡实同旅殡亦生人之极哀也已然而怀方之礼付于戚生昌黎之文编烦李汉斯又不幸中之幸也
　　
　　君久客扬州如刘君端临汪君容甫诸君子以及宋君守端秦君敦夫焦君理堂阮君伯元杨君贞吉黄君春谷皆君之友也援寓公之例记于郡人之末云守端名绵初高邮州人乾隆丁酉拔萃科选儒学训导邃深经籍尤长于诗着有韩诗内传征四卷子保字定之廪膳生候选训导精于声音训诂之学敦夫名恩复一字澹生江都人乾隆癸卯举人丁未进士授编修读书好古所居五笥僊馆蓄书万卷以校雠为事丹铅不去手校刻陶宏景鬼谷子注卢重元列子注隶韵诸书见人谦益不自满亦绝口不谈学问是以世无知者理堂名循一字里堂江都人家黄子湖嘉庆辛酉举人声音训诂天文历算无所不精淡于仕进闭户著书五经皆有撰述刊行者群经宫室图考理堂算学北湖小志伯元名元一字芸台仪征人乾隆丙午举人己酉进士授编修官至浙江巡抚今官詹事府少詹事于学无所不通着有考工车制考石经校勘记十三经注疏校勘记曾子注论语论仁论畴人传等书贞吉名大壮一字竹庐甘泉人昭武将军之裔也以世袭起家官至安徽参将病废回籍日读古经注疏尤精于历算律吕之学春谷名承吉字谦牧江都人嘉庆戊午科解元乙丑成进士以知县用分发广西补兴安县知县今罢官归天资过人为汉儒之学笃志研究得其精微通历算能辨中西之异同又工诗古文自出机杼空无依傍寓神明于规矩之中不屑为世俗之诗文者也又有仪征许珩者字楚生能诗读周官经时有所得着周礼献疑七卷能疑所当疑不疑所不当疑亦近时有心之士也
　　
　　
　　
　　国朝汉学师承记卷八
　　
　　黄宗羲
　　
　　黄宗羲字太冲余姚人忠端公尊素之长子也生而岐嶷垂髫读书不事举业年十四补博士弟子员时魏忠贤弄国柄戕害清流忠端遭罗织死诏狱有覆巢毁卵之虞宗羲奉养王父及母以孝闻读书毕夜分伏枕呜呜哭不敢令堂上知也思宗即位携铁锥草疏入京讼冤至则逆奄已死有诏恤死奄难者赠官三品予祭葬荫一子乃诣阙谢恩疏请诛曹钦程李实盖忠端削籍乃钦程奉奄旨论劾而李实则成丙寅党祸之首者也得旨刑部作速究问崇祯元年五月会讯许显纯崔应元对簿时出所袖锥锥显纯流血满体显纯自诉为孝定皇后外甥律有议亲之条请从末减宗羲谓显纯与逆奄构难忠艮尽死其手几覆宗社当与谋逆同科以谋逆论虽如亲王高煦尚不免诛况后之外亲乎卒论二人斩时钦程已入逆案而李实辨原疏非实所作乃逆奄取其印信空本填写故墨在朱上又阴致宗羲三千金求勿质宗羲即奏称李实今日犹能公行贿赂其辨词岂足信哉于对薄时亦以锥锥之然丙寅之祸实由空本填写得减死狱成偕同难子弟设祭于诏狱中门哭声如雷闻于禁中思宗叹曰忠臣孤子朕心为之恻然宗羲与吴江周延祚光山夏承锥牢子叶咨颜文仲应时而毙二人乃毙诸君子于狱中者思宗悯其忠孝不之罪也宗羲在京师殴应元胸拔其须归焚而祭之忠端木主前乃治葬事父冤既白之后日夕读书十三经二十一史及百家九流天文历算道藏佛藏靡不究心焉忠端遗命以蕺山刘忠正公宗周为师乃从之游又约吴越中向学者六十余人共侍讲席力排陶奭龄援儒入释之邪说弟宗炎字晦木宗会字泽望并负异才宗羲亲教之皆成儒者
　　
　　崇祯中复用涓人逆党咸冀录用而在廷诸臣或荐霍维华吕纯如或请复涿州冠带至阳羡出山特起马士英为凤督士英以阮大铖为援奄党又炽即东林中如钱谦益以退闲日久亦相附和矣独南都太学诸生仍持清议乃以大铖观望南中心生他变作南都防乱揭文宜兴陈贞慧宁国沈寿民贵池吴应箕芜湖沈士桂共议署名东林子弟首推无锡顾文端公之孙杲被难诸家推宗羲缙绅则推周仪部镳大铖衔之壬午入京阳羡欲荐宗羲为中书舍人力辞不就遂南归甲申之难赧王立国大铖骤起遂按揭一百四十人欲尽杀之时宗羲忧国势难支之南都上书而祸作同邑有奄党者纠刘忠正公及三弟子三弟子者都御史祁彪佳给事中章正宸与宗羲也遂与杲并逮驾帖未出而大兵至得免
　　
　　南都归命踉跄回浙东时忠正已死节鲁王监国孙嘉绩熊汝霖以一旅之师画江而守宗羲纠黄竹浦子弟数百人随诸军江上人呼之曰世忠营黄竹浦者宗羲所居之乡也宗羲请如唐李泌故事以布衣参军不许授职方司员外寻以柯夏卿孙嘉绩等交章论荐改监察御史仍兼职方司事总兵陈梧自嘉兴之乍浦浮海至余姚纵兵大掠王职方正中行县事集兵民击杀之梧兵大噪有欲罢正中官以安诸营者宗羲曰乘乱以济私致于众怒是贼也正中守土为国保民何罪之有监国从之是年作监国鲁元年大统历颁之浙东马士英南中脱走在方国安营欲入朝朝臣皆言宜诛之熊汝霖恐其挟国安为患曰非杀士英时也使其立功自赎宗羲曰公力不能杀耳春秋之孔子岂能加兵于陈恒但不得谓其不当杀也汝霖大惭谢过焉遗书总兵王之仁曰诸公何不沈舟决战由赭山直趋浙西而日于江中放船伐鼓意在自守也蕞尔三府以供十万之众岂能久守乎总兵张国柱之浮海至也诸军大惊廷议欲封以伯宗羲言于嘉绩曰若封以伯则国柱益横且何以待后来有功者请署为将军从其请又力请西进之策孙嘉绩以所部卒尽付之与王正中合军得三千人正中之仁从子也以忠义自奋宗羲深结之使之仁不以私意挠军事故诸军与之仁有隙皆不能支饷而宗羲军独不乏食查职方继佐军乱披发夜走投宗羲拜于床下宗羲出抚其众遂同继佐西行渡海驻潭山烽火遍浙西太仆寺卿陈潜夫以军同行尚宝司卿朱大定兵部主事吴乃武皆来会师议由海宁以取海盐因入太湖招吴中豪杰百里之内牛酒日至直抵乍浦约崇德孙奭为内应会大兵已戒严不得前复议再举而王正中军溃于江上宗羲走入四明结山寨自固残兵从至者五百余人驻军杖锡寺微服潜出欲访监国消息为扈从计戒部下无妄动部下不遵节制扰山中民民潜焚其寨部将茅翰汪涵死之己丑闻监国在海上乃与都御史方端士赴之晋左佥都御史再晋左副都御史时方发使拜山寨诸营官宗羲言诸营之强莫如王翊乃心王室者亦莫如翊宜优其爵使之总诸营以捍海上朝臣皆以为然俄而大兵围健跳城中危甚会荡湖救至得免时熊汝霖刘中藻钱肃乐皆死宗羲失兵无援与尚书吴锺峦坐舟中讲学推算欧罗巴历法而已
　　
　　宗羲之从亡也母氏尚居故里章皇帝下诏凡前明遗孽不顺命者录其家口以闻宗羲闻之恐母氏罹罪陈情监国得请变姓名归锺峦桌三板船送三十里外哭别于波涛中是年监国由健跳至翁州复召宗羲副冯京第乞师日本之长崎岛不得请宗羲赋式微之章以感将士乃回甬上是时大帅治浙东凡得名籍与海上有涉者即行翦除宗羲虽杜门息景然位在列卿而江湖侠士多来投止冯侍郎京第结寨杜岙即宗羲旧部大帅习闻其事宗羲名与冯侍郎并悬通衢有上变于大帅者首列宗羲名捕者益急宗羲窜匿草莽东徙西迁屡濒于危然犹挟帛书招婺中镇将遣使入海告警令为之备而不克弟宗炎与京第交通有状被获刑有日矣宗羲潜至鄞以计脱之慈水寨主沈尔绪难作牵连宗羲大帅遣人四出搜捕乃挈眷属伏处海隅草闲苟活迨海氛靖后圣祖仁皇帝如天之仁不复根追胜国从亡诸人宗羲始奉母返里门复举蕺山证人书院之会从之讲学者数百人尝谓明人讲学袭语录之糟粕不以六经为根柢束书不读但从事于游谈学者必先穷经经术所以经世乃不为迂儒又谓读书不多无以证斯理之变读书多而不求于心则又为伪儒矣故受其教者不堕讲学之弊不为障雾之言其学盛行于东南当时有南姚江西二曲之称二曲者李中孚也
　　
　　康熙戊午诏征博学鸿儒掌院学士叶方蔼先以诗寄宗羲怂恿之宗羲次韵答以不出之意方蔼商于宗羲门人陈庶常锡嘏对曰是将迫先生为谢迭山矣其事遂寝未几有诏命叶方蔼与同院学士徐元文监修明史宗羲为世家子弟家有十三朝实录复娴于掌故方蔼与元文又荐宗羲乃与前大理寺评事兴化李清同征诏督抚以礼敦遣宗羲以母老及老病辞方蔼知不可致乃请诏下浙江巡抚就家钞所著书有关史事者付史馆元文又延宗羲子百家及鄞处士万斯同参订史事斯同宗羲之弟子宗羲戏答元文书曰昔闻首阳山二老托孙于尚父遂得三年食薇颜色不坏今吾遣子从公可以置我矣
　　
　　宗羲之学出于蕺山虽姚江之派然以慎独为宗实践为主不恣言心性堕入禅门乃姚江之诤子也又以南宋以后讲学家空谈性命不论训诂教学者说经则宗汉儒立身则宗宋学又谓昔贤辟佛不检佛书但肆谩骂譬如用兵不深入其险不能剿绝鲸鲲也乃阅佛藏深明其说所以力排佛氏皆能中其窾要国难时遗老以衣钵晦迹者久之或嗣法上堂宗羲曰是不甘为异姓之臣反为异氏之子弟宗会晚年好佛为之反复辨论极言其不可盖于异端之说虽有托而逃者亦不容少宽假焉
　　
　　宗羲性耿直于友朋中多不少可周囊云一人之外皆有微辞在南都时见归德侯朝宗每宴以妓侑酒宗羲曰朝宗之尊人尚在狱中而放诞如此乎吾辈不言是损友也或曰侯生性不耐寂寞曰夫人而不耐寂寞则亦何所不至耶时人皆叹为至论及选明文或谓当黜方域文宗羲曰姚孝锡尝仕金元遗山终置之南冠之列不以为金人者原其心也夫朝宗亦若是矣乃知其论人严亦未尝不恕也
　　
　　平生勤于著述年逾八十尚矻矻不休所著有明儒学案六十二卷宋儒学案元儒学案易学象数论六卷辨河洛方位图说之非授书随笔一卷则阎若璩问尚书而答之者春秋日食历一卷律吕新义二卷少时取余姚竹管肉孔匀者截为管而吹之知十二律之四清声乃着是书孟子师说四卷因蕺山有论语大学中庸诸解独无孟子以旧闻于蕺山之说集为一书故名师说明史案二百四十四卷弘光纪年一卷隆武纪年一卷永历纪年一卷鲁纪年一卷赣州失事纪一卷绍武事纪一卷四明山寨纪一卷海外痛哭记一卷日本乞师记一卷舟山兴废一卷沙定洲记乱一卷赐姓本末一卷汰存录一卷纠夏考功幸存录也授时历故一卷大统历推一卷授时历假如一卷公历假如一卷回历假如一卷气运算法勾股图说开方命算测圆要诸书又有今水经四明山志台岩纪游匡庐游录病榻随笔明文海四百八十二卷与十五朝国史可互相参正续宋文鉴元文抄以补吕苏二家之缺思旧录姚江琐事姚江文略姚江逸诗自着年谱明夷待访录二卷南雷文案十卷外集一卷吾悔集四卷撰杖集四卷蜀山集四卷诗历四卷又分为南雷文定南雷文约合之得四十卷明夷留书一卷言王佐之略昆山顾绛见而叹曰三代之治可复也又欲修宋史而未成仅存丛目补遗三卷宗羲以古文自命有志于明史虽未预修史而史局遇有大事疑事必咨之其论古文曰唐以前句短唐以后句长唐以前字华唐以后字质唐以前如高山深谷唐以后如平原旷野自唐以后为文之一大变然而文章之美恶不与焉其所变者词而已所不可变者虽千古如一日也此论足以扫近人规橅字句之陋习矣晚年爱谢皋羽晞发集注冬青树引西台恸哭记盖悲皋羽之身世苍凉亦以自伤欤
　　
　　康熙戊辰冬营生圹于忠端墓侧中置石床不用棺椁子弟疑之作葬制或问一篇援赵邠卿之例毋得违命自以身遭国难期于速朽不欲显言也卒之日遗命一被一褥即以所服角巾深衣敛遂不棺而葬卒年八十有六门生私谥曰文孝学者称为南雷先生云
　　
　　顾炎武
　　
　　顾炎武本名绛乙酉改名炎武字宁人学者称为亭林先生顾氏为江东望族五代时由吴郡徙徐州南宋时迁海门已而复归吴下遂为昆山人其先世在明正德间有工科给事中广东按察使司佥事凑溱之弟济刑科给事中济生兵部侍郎广志侍郎生左赞善绍芳及国子生绍芾绍芳生官荫生同应同应之仲子即炎武也绍芾生同吉早卒聘王氏未婚守节以炎武为之后炎武生而双瞳子中白边黑见者异之读书一目十行性耿介绝不与世人交独与里中归庄善同游复社相传有归奇顾怪之目母王养炎武于襁褓中抚育守节事姑孝会断指疗姑疾崇祯九年直指王一鹗请旌于朝报可乙酉之夏母王年六十避兵常熟谓炎武曰我虽妇人然受国恩矣设有大故必死是时炎武方应昆山令杨永言之辟与嘉定诸生吴其沆归庄共起兵奉故郧抚王永祚以从夏文忠公于吴江东授炎武兵部司务事不克永言遁去其沆死之炎武与庄脱走母王氏不食卒遗言后人勿事二姓次年闽中使至以职方郎召炎武念母氏未葬辞不赴次年几豫吴胜兆之祸葬事毕将之海上道梗不前庚寅有怨家欲陷之伪作商贾由嘉禾窜京口遂之金陵谒孝陵变姓名为蒋山佣甲午侨居神烈山下遍游沿江一带以观山川之胜有三世仆陆恩见炎武久不归投身里豪家炎武四谒孝陵回持之甚急恩欲告炎武通海乃亟禽之数其罪沈之水恩之婿某复投里豪谋报怨以千金贿太守告炎武通海不系之讼曹而击之奴家甚危急有为求救于钱谦益谦益欲炎武自称门下而后许之其人知不可而恐失事机乃私书一刺与之炎武闻之急索刺还不得列揭文于通衢以自白谦益闻之曰宁人何其卞也时有路舍人泽溥者故相文贞公振飞之子寓洞庭东山识兵备使者为之愬冤其事遂解乃五谒孝陵遂北行垦田于章邱长白山下戊戌遍游北都谒长陵以下图而记之次年再谒十三陵而念江南山水有未游者复归六谒孝陵东游至会稽次年复北谒思陵攒宫由太原大同以入关又北走至榆林康熙甲辰与李因笃同谒攒宫为文以祭往代州垦田每言马伏波田畴皆从塞上立业欲居代北曰使吾泽中有牛羊千则江南不足怀矣然又苦其地寒但经其始使门人掌之丁未之淮上次年取道山东入京师莱黄培之奴姜元衔告其主诗词悖逆案多株连又以吴人陈济生所辑忠节录指为炎武作炎武闻之驰赴山左自请系勘李因笃为告急于有力者亲往历下解之狱释复入京师五谒思陵从此策马往来河北诸边塞者十余年丁巳六谒思陵后始卜居华阴尝谓人曰徧观四方惟秦人慕经学重处士持清议而华阴绾毂关河之口虽足不出户而能见天下之人闻天下之事一旦有警入山守险不十里之遥若志在四方一出关门亦有建瓴之势乃定居焉王征君山史筑斋延之炎武置田五十亩于华下供晨夕又饵沙苑蒺藜而甘之曰啖此久不肉不茗可也盖以蒺藜苗佐餐以子待茗故有此语朝廷开明史馆大学士孝感熊公赐履主馆事以书招炎武答曰愿以一死谢公戊午词科诏下诸公争欲致之炎武作书与门人之在京师者曰刀绳具在无速我死次年大修明史诸公又欲荐之乃贻书叶学士讱庵请以身殉得免或曰先生盍亦听人一荐荐而不出其名愈高矣笑曰此所谓钓名者也今夫妇人之失所天也从一而终之死靡慝其心岂欲见知于人若曰盍亦令人强委禽焉而力拒之以明吾节则吾未之闻矣昆山相国元文弟兄炎武之甥也尚书干学未遇时炎武振其困乏至是一门鼎贵以书迎之南归为买田置宅拒而不往或叩之答曰昔岁孤生飘摇风雨今兹亲串崛起云霄思归尼父之辕恐近伯鸾之灶且犹吾大夫未见君子徘徊渭川以毕余年足矣庚申其妻没于家寄诗挽之而已次年卒于华阴年六十有九无子自立从子衍生为后门人奉丧归葬高弟子吴江潘耒收其遗书序而传之
　　
　　撰述之书有左传杜解补正三卷音论三卷诗本音十卷易音三卷唐韵正廿卷古音表二卷吴韵补正一卷营平二州地名记一卷求古录一卷金石文字记六卷石经考一卷日知录三十卷天下郡国利病书及肇域志二书未成炎武留心经世之术游历所至以二马二骡载书自随至西北厄塞东南海陬必呼老兵退卒询其曲折与平日所闻不合即发书检勘其所著天下郡国利病书聚天下图经历朝史籍以及小说笔记明十三朝实录公移邸报之类有关于朝政民生者酌古通今旁推互证不为空谈期于致用肇域志则专论山川要厄边防战守之事盖炎武周流西北垂三十年边塞亭障皆经目击故能言之了了也
　　
　　晚年笃志六经精研深究居华阴有请讲学者谢曰近日二曲以讲学得名遂招逼迫几致凶死虽曰威武不屈然而名之为累则已甚矣况东林覆辙有进于此者乎有求文者告之曰文不关于经术政事者不足为也韩文公起八代之衰若但作原道谏佛骨表平淮西碑张中丞传后叙而一切谀墓之文不作岂不诚山斗乎在关中论学曰诸君关学之余也横渠蓝田之教以礼为先孔子尝言博我以文约之以礼而刘康公亦云民受天地之中以生所谓命也是以有动作礼义威仪之则以定命然则君子为学舍礼何由近来讲学之师专以聚徒立帜为心而其教不肃方将赋茅鸱之不暇何问其余哉
　　
　　炎武生性兀傲不谐于世身本南人好居北土尝谓人曰性不能舟行食稻而喜餐麦跨鞍又谓北方之人饱食终日无所用心南方之人群居终日言不及义好行小慧时人谓其评论切中南北学者之病尝至京师东海两学士延之夜饮怒曰古人饮酒卜昼不卜夜世间惟淫奔纳贿二者皆夜行之岂有正人君子而夜行者乎其狷介嫉俗如此于同时诸君子虽以苦节推百泉二曲以经世之学推梨洲至于论经评史亦不苟同也
　　
　　节甫曰记成之后客有问于予曰有明一代囿于性理汨于制义无一人知读古经注疏者自梨洲起而振其颓波亭林继之于是承学之士知习古经义矣所以阎百诗胡胐明诸君子皆推挹南雷昆山今子不为之传岂非数典而忘其祖欤予曰黎洲乃蕺山之学矫良知之弊以实践为主亭林乃文清之裔辨陆王之非以朱子为宗故两家之学皆深入宋儒之室但以汉学为不可废耳多骑墙之见依违之言岂真知灼见者哉客曰二君以瑰异之质负经世之才思见用于当世垂勋名于来叶读书论道重在大端疏于末节岂若抱残守缺之俗儒寻章摘句之世士也哉然黄氏辟图书之谬知尚书古文之伪顾氏审古韵之微补左传杜注之遗能为举世不为之时谓非豪杰之士耶国朝诸儒究六经奥旨与两汉同风二君实启之菜瓜祭饮食之人芹藻释瞽宗之奠乃木本水源之意也况若璩四书释地曲护紫阳胐明洪范正论直讥刘向于此则从宽假之条于彼则严逾闲之辨非有心轩轾者乎予曰甲申乙酉之变二君策名于波浪砺滩之上窜身于榛莽穷谷之中不顺天命强挽人心发蛙黾之怒奋螳螂之臂以乌合之众当王者之师未有不败者矣逮夫故土焦原横流毒浪之后尚自负东林之党人犹效西台之恸哭虽前朝之遗老实周室之顽民当名编熏胥之条岂能入儒林之传哉客曰固哉子之说也我祖宗参化育之功体生成之德不但不加以诛戮抑且招之使来所以突围猛兽得以遁迹山林漏网长鲸亦复呴濡江海此伊古以来未有之宽仁厚泽也我高宗纯皇帝御批通鉴辑览乙酉一年不黜留都位号唐桂二主并为窃据续编即钦定明史亦仿宋史甲戌乙亥之例大书而特书矣是以祁彪佳熊开元皆有列传核二君事迹祁熊之流也今子不尊圣人至公之心而为拘牵之论何所见之不广耶予曰噫吾过矣退而辑二君事实为书一卷附于册后
　　
　　经师经义目录
　　
　　易
　　
　　鲁商瞿子木受易于孔子五传至齐田何子庄子庄之后有施孟梁邱之学施施雔也孟孟喜也梁邱梁邱贺也又有京氏学京氏京房也从梁人焦延寿学易延寿尝从孟喜问易喜死房以延寿易即孟氏学翟牧白生不肯皆曰非也然则京生之学实出于焦赣长于灾异非孟氏易明矣又有费氏易费氏名直本以古字号古文易无章句徒以象象系辞文言解说上下经成帝时刘向典校书考易以为诸家说皆祖田何大义略同惟京氏为异又以中古文易经校施孟梁邱之易经或脱去无咎悔亡惟费氏经与古文同京兆陈元扶风马融河南郑众北海郑元颍川荀爽并传费氏易沛人高相治易与费氏同时其易亦无章句专说阴阳灾异自言出丁将军传至相丁将军丁宽也受田何易是为高氏易汉初立易杨氏博士杨氏字叔元田何之弟子也宣帝后立施孟梁邱之易元帝又立京氏易费高二易民间传之后汉费氏兴而高氏微矣永嘉以来郑元王弼二注列于国学至南齐易用郑义隋唐始专主王粥至汉晋诸儒之注皆亡惟唐李鼎祚周易集解博采诸家之说如孟喜京房马融郑元荀爽刘表宋衷虞翻陆绩略存一二于是卦气六日七分游归飞伏爻辰交互消息升降纳甲之变半见等例藉此可以推寻无如王韩清谈程朱理学固结人心或诋为穿凿或斥为邪说先儒古义弃如土梗矣夫易为卜筮之书秦火未燔商瞿受易以来传授不绝则汉儒之说以商瞿为祖商瞿之说孔子之言也嗟乎孔子之言可以谓之穿凿谓之邪说哉盖易自王辅嗣韩康伯之书行二千余年无人发明汉时师说及东吴惠氏起而导其源疏其流于是三圣之易昌明于世岂非千秋复旦哉国初老儒亦有攻王弼之注击陈抟之图者如黄宗羲之易学象数论虽辟陈抟康节之学而以纳甲动爻为伪象又称王辅嗣注简当无浮义黄宗炎之周易象辞图书辨惑亦力辟宋人图书之说可谓不遗余力矣然不宗汉学皆非笃信之士也惟毛奇龄仲氏易推易始末春秋占筮书易小帖四书颇宗旧旨不杂芜词但以变易交易为伏羲之易反易对易之外又增移易为文王周公之易牵合附会不顾义理务求词胜而已凡此诸书不登兹录易图明辨十卷[胡渭撰]易说六卷[惠士奇撰]周易述二十三卷易汉学八卷易例二卷周易本义辨证五卷[惠定宇撰]易述赞二卷[洪榜撰]周易虞氏义九卷虞氏消息二卷[张惠言撰]易音三卷[顾炎武撰]
　　
　　尚书
　　
　　尚书有二一为今文伏生所授也一为古文孔安国所传也书本有百篇孔子序之遭秦灭学至汉唯济南伏生口传二十八第一尧典合舜典为一篇二皐陶谟合益稷为一篇三禹贡四甘誓五汤誓六盘庚七高宗彤日八西伯戡黎九微子十坶誓十一洪范十二金縢十三大诰十四康诰十五酒诰十六梓材十七召诰十八洛诰十九多士二十无逸二十一君奭二十二多方二十三立政二十四顾命合康王之诰为一篇二十五吕刑二十六文侯之命二十七粊誓二十八秦誓又河内女子得泰誓一篇献之共二十九篇伏生作尚书传四十一篇以授同郡张生张生授千乘欧阳生欧阳生授同郡儿宽宽授欧阳生之子世世传之至曾孙欧阳高谓之尚书欧阳之学又有夏侯都尉受业于张生以授族子始昌始昌传族子胜为大夏侯之学胜授从子建别为小夏侯之学于是有欧阳大小夏侯三家讫汉东京相传不绝是为今文尚书汉武帝时鲁恭王坏孔子宅得古文尚书孔安国以今文字读之皆起增多一十六篇舜典一汨作二九共三大禹谟四弃稷五五子之歌六允征七汤诰八咸有一德九典宝十伊训十一肆命十二原命十三武成十四旅獒十五煛命十六郑康成谓之二十四篇者分九共为九篇也遭巫蛊事不得列于学官故称逸书亦称中古文其传之者都尉朝朝授胶东庸生庸生授胡常常授徐敖敖授王璜涂恽恽授桑钦成哀时刘向父子校理秘书皆见之后汉贾徽受业于涂恽传子达又有孔僖者安国后也世传其学尹敏周防周盘杨伦张楷孙期亦习古文又有扶风杜林得西州桼书互相考证以授卫宏徐巡马融亦传其学郑君康成先受古文于张恭祖既又游马融之门乃渊源于孔氏又通杜林桼书者也是为古文尚书然增多之一十六篇马融云绝无师说盖安国以今文读之校其文字习其句读而已汉儒重师承无师说者不敢强为之解则张楷之注贾逵之训马融之传康成之注亦但解伏生所传之二十八篇其一十六篇皆无注释也所以谓之逸书逸书者非逸其文其说逸而无考也其后武成亡于建武之际至东汉之末允征伊训犹有存者故康成注书间一引之如禹贡注引尤征典宝注引伊训之类迄乎永嘉师资道丧二京逸典咸就灭亡江左中兴元帝时豫章内史梅赜奏上孔传古文尚书目云晋太保公郑冲以古文尚书授扶风苏愉愉授天水梁柳柳授城阳臧曹曹授汝南梅赜赜所上之书增多古文二十五篇一大禹谟二五子之歌三允征四仲虺之诰五汤诰六伊训七太甲上八太甲中九太甲下十咸有一德十一说命上十二说命中十三说命下十四泰誓上十五泰誓中十六泰誓下十七武成十八旅獒十九微子之命二十蔡仲之命二十一周官二十二君陈二十三毕命二十四君牙二十五冏命是为伪古文尚书伪孔传齐建武中吴姚方兴于大航市得舜典一篇奏上比马郑注多曰若稽古帝舜曰重华协于帝浚哲文明温恭允塞元德升闻乃命以位二十八字乃分尧典之半为舜典此又伪中之伪也时梁武为博士驳之遂不行至唐孔颖达为正义取伪孔书又取此说反斥郑氏所述之二十四篇为张霸伪造霸伪造者乃百两篇成帝时刘向以古文校之非是遂黜其书汉书儒林传先述孔壁逸书后叙百两篇则逸书非百两明矣且逸书及百两篇刘向父子领校秘书时皆得见之岂有向明知其伪而撰别录仍取霸书乎歆撰三统历述伊训武成毕命诸篇悉孔壁古文岂有歆亦知其伪而反取其说乎冲远之说可谓游谈无根矣自此以后正义大行而马郑之注皆亡至宋吴棫朱子始疑其伪继之者吴草庐郝京山梅鷟也然皆未能抉其奥探其蕴逮国朝阎氏惠氏出而伪古文寝微马郑之学复显于世矣国朝注尚书者十有余家不知伪古文伪孔传者概不著录如胡朏明洪范正论虽力攻图书之谬而辟汉学五行灾异之说是不知夏侯始昌之洪范五行传亦出于伏生也朏明虽知伪古文而不知五行传之不可辟是以黜之古文尚书疏证八卷[阎若璩撰]禹贡锥指二十卷图一卷[胡渭撰]古文尚书考二卷[惠定宇撰]尚书考辨四卷[宋鉴撰]尚书后案三十卷[王鸣盛撰]尚书集注音疏十二卷尚书经师系表一卷[江艮庭撰]
　　
　　诗
　　
　　诗有齐鲁韩毛四家皆出于子夏齐诗齐人辕固生作诗传号曰齐诗鲁人申培公受诗于浮邱伯以诗经为训故以教无传疑者则阙号曰鲁诗燕人韩婴推诗之意作内外传万言号曰韩诗毛诗者出自毛公河间献王好之徐整云子夏授高行子高行子授薛仓子薛仓子授帛妙子帛妙子授河间人大毛公为诗故训传于家以授赵人小毛公小毛公为河间献王博士以不在汉朝故不列于学一云子夏传曾申申传魏人李克克传鲁人孟仲子孟仲子传根牟子根牟子传赵人孙卿子孙卿子传鲁人大毛公汉书儒林传云毛公赵人治诗为河间献王博士授同国贯长卿长卿授延年延年授虢徐敖敖授九江陈侠或云陈侠授谢曼卿三说不同未知孰是后汉郑众贾逵传毛诗马融作注郑元作笺于是毛传大行而三家废矣魏王肃又述毛非郑王基驳王申郑孙毓为诗评评毛郑王肃三家同异而朋于王陈统又难孙申郑王郑两家互相掊击皆本毛传自汉及五代未有不本毛公而别为之说者有之自欧阳修诗本义始于经义毫无稗益专务新奇而已修开妄乱之端于是攻小序者不一其人攻大序者不一其人若毛传郑笺则弃之如粪土矣至程大昌之诗论王柏之诗疑变本加厉斥之为异端邪说可也国朝崇尚实学稽古之士崛起然朱鹤龄之通义虽力驳废序之非而又采欧阳修苏辙吕祖谦之说盖好博而不纯者也鹤龄与同里陈启源商榷毛诗启源又着稽古编三十卷惠征君定宇亟称之其书虽宗郑学训诂声音以尔雅为主草木虫鱼以陆疏为则可谓专门名家矣然而解西方美人则盛称佛教东流始于周代至谓孔子抑藐三皇而独圣于西方解捕鱼诸器谓广杀物命恬不知怪非大觉缘果之文莫能救之妄下断语谓庖牺必不作网罟吁可谓怪诞不经之谈矣以佛说解经晋宋间往往有之然皆袭其说而改其貌未有明目张胆若此者也顾震沧之毛诗类释多凿空之言非专门之学亦在删汰之列诗说三卷[惠周惕撰]毛郑诗考正四卷[戴震撰]诗本音十卷[顾炎武撰]诗音表一卷[钱坫撰]诗说三卷[惠周惕撰]毛郑诗考正四卷[戴震撰]诗本音十卷[顾炎武撰]诗音表一卷[钱坫撰]
　　
　　礼
　　
　　秦氏坑焚礼经缺坏汉兴鲁高堂生传士礼十七篇即今之仪礼也而鲁徐生善为容景帝时河间献王好古得古礼献之古文礼五十六篇记百三十一篇周礼六篇其十七篇与高堂生同而字多异或曰河间献王开献书之路有李氏上周官五篇失冬官一篇乃购千金不得取考工记以补之即今之周礼也礼记者本孔子门徒共撰所闻以为此记后人各有损益中庸子思所作缁衣公孙尼子制月令吕不韦撰王制汉时博士所为陈邵周礼论序云戴德删古礼二百四篇为八十五篇谓之大戴礼戴圣删大戴礼为四十九篇是为小戴礼后汉马融卢植考诸同异附戴圣篇章去其繁重及所叙略而行于世即今之礼记也传礼经者自瑕邱萧奋授东海孟卿卿授同郡后苍及鲁瑕邱卿其古礼经五十六篇苍传十七篇所余三十余篇以付书馆名为逸礼苍说礼号后苍曲台记授闻人通汉及戴德戴圣庆普由是礼有大小戴庆氏之学普授夏侯敬又传族子咸大戴授徐艮小戴授桥仁杨荣新莽时刘歆为国师始立周官经杜子春受业于歆授郑兴父子此士礼周官授受源流也庆氏曲台其亡已久传礼记者马融卢植郑康成自晋及唐三礼皆用郑注至宋儒潜心理学不暇深究名物度数所以于礼经无可置喙然必欲攻撃汉儒乃于周礼中指摘其好引谶纬而已南宋以后始改窜经文补亡之说兴矣士礼十七篇文词古奥宋儒畏其难读别无异说至敖继公始疑丧服传非子夏所作而注文隐攻郑氏巧于求胜于是郝敬之臆断奇龄之吾说起矣延佑科举之制易诗书春秋皆以宋儒新说与注疏相参惟礼记则专用注疏至陈澔乃为集说一书不从郑注于是谈礼记者皆趋浅显而不问古义矣至国朝如万斯大蔡德晋盛百二虽深于礼经然或取古注或参妄说吾无取焉方苞辈则更不足道矣周官禄田考三卷[沈彤撰]禘祫说二卷[惠定宇撰]周礼疑义举要七卷[江永撰]考工记图二卷[戴震撰]弁服释例十卷[任大椿撰]车制考一卷[钱坫撰]仪礼郑注句读十七卷监本正误一卷石经正误一卷[张尔岐撰]仪礼小疏一卷[沈彤撰]仪礼释宫谱增注一卷[江永撰]仪礼管见四卷[禇寅亮撰]仪礼正讹十七卷[金日追撰]仪礼图六卷[张惠言撰]礼经释例十三卷[凌廷堪撰]深衣考一卷[黄宗羲撰]明堂大道录八卷[惠定宇撰]礼记训义择言八卷深衣考误一卷[江永撰]深衣释例三卷[任大椿撰]
　　
　　附三礼总义礼说十四卷[惠士奇撰]礼经纲目八十五卷[江永撰]礼笺十卷[金榜撰]
　　
　　春秋孔子作春秋为之传者左邱明公羊高谷梁赤及邹氏夹氏邹氏无师夹氏有录无书皆不显于世传于世者左氏公谷三家邱明作传以授曾申申传吴起起传其子期期传铎椒椒传虞卿卿传荀况况传张苍苍传贾谊谊传至其孙嘉嘉传贯公贯公传少子长卿长卿传张敞及张禹禹传尹更始更始传其子咸及翟方进胡常常授贾护护授陈钦刘歆从尹咸及翟方进受左氏歆授贾徽徼传子逵逵受诏列公羊谷梁不如左氏四十事奏之又作左氏训诂于是郑众马融服虔皆为左氏学至和帝元兴十一年郑兴父子奏上左氏乃立于学官遂盛行江左中兴用服氏注后专用杜氏而诸家之注废矣传公羊者胡母生董仲舒仲舒传褚大嬴公段仲温吕步舒嬴公授孟卿及眭宏宏授严彭祖颜安乐由是公羊有严颜之学数传至孙宝后汉何休为之注传谷梁者瑕邱江公受于鲁申公其学寝微惟荣广浩星公二人受焉蔡千秋周庆丁姓皆从广受谷梁千秋又事浩星公为学最笃宣帝即位闻卫太子好谷梁乃诏千秋与公羊家并说上善谷梁说后又选郎十人从千秋受会千秋病死征江公孙为博士诏刘向受谷梁欲令助之江博士复死乃征周庆丁姓待诏使卒授十人十余岁皆明习乃召五经名儒太子太傅萧望之等大议殿中平公羊谷梁同异望之等多从谷梁由是大盛又有尹更始事千秋传其学又授左氏传为章句十五卷继之者唐固縻信至隋时谷梁用范宁注是时左氏学大行二家鲜习之者至唐赵匡啖助陆淳始废传谈经而三传束置高阁春秋之一大厄也有宋诸儒之说春秋皆啖赵之子孙而已国朝为左氏之学者吴江朱氏无锡顾氏而鹤龄杂取邵宝王樵之说而不采贾服震沧之大事表虽精然实以宛斯之书为蓝本且不知著书之体有不必表者亦表之甚至如江湖术士之书以七言为歌括不值一噱矣兹不著录宋以后贵文章治左氏公谷竟为绝学阮君伯元云孔君广森深于公羊之学然未见其书不敢著录余仿此左传杜解补正三卷[顾炎武撰]左传事纬十二卷附录八卷[马骕撰]春秋长历十卷春秋世族谱一卷[陈厚耀撰]左传补注六卷[惠定宇撰]春秋左传小疏一卷[沈彤撰]春秋地理考实四卷[江永撰]
　　
　　附三传总义春秋说十五卷[惠士奇撰]
　　
　　论语
　　
　　论语者孔子应答弟子及时人所言或弟子相与言而接闻夫子之语也郑康成云仲弓子夏等所撰定汉兴传者鲁论语齐论语古论语三家传鲁论者龚奋夏侯胜韦贤贤弟元成扶卿夏侯建萧望之齐论语则有问王知道二篇凡二十二篇其二十篇中章句颇多于鲁论传之者王吉王卿贡禹五鹿充宗胶东庸生古论语出孔壁中二十一篇有两子张篇次与齐鲁不同孔安国为传马融亦注之张禹受鲁论于夏侯建又从庸生王吉受齐论择善而从号曰张侯论包咸周氏并为章句郑元就鲁论张包周之篇章考之齐古为之注焉魏何晏又为集解梁陈郑何并立于学官唐则专用何注而郑注亡矣至南宋朱子始以论语孟子及礼记中之中庸大学二篇合为四书盛行于世凡四书类及经总义类皆附于此四书释地一卷四书释地续一卷四书释地又续二卷四书释地三续二卷四书释地余论一卷[阎若璩撰]乡党图考十卷[江永撰]孟子字义疏证三卷[戴震撰]论语后录五卷[钱坫撰]论语骈枝一卷[刘台拱撰]
　　
　　附经总义九经误字一卷[顾炎武撰]九经古义十六卷[惠定宇撰]羣经补义五卷[江永撰]经义杂记三十卷[臧琳撰]古经解钩沈三十卷[余古农撰]经读考异义证口口卷[武亿撰]经传小记三卷[刘台拱撰]
　　
　　尔雅
　　
　　尔雅一书张揖云释诂一篇周公作释言以下或言仲尼所增子夏所足叔孙通所益梁文所补汉儒为此学者犍为舍人刘歆樊光李巡孙炎后用郭璞注而各家之注俱亡凡方言释名小学诸书皆附于后尔雅正义二十卷[邵晋涵撰]方言疏证十三卷[戴震撰]释名疏证八卷释名补遗一卷续释名一卷[江艮庭撰]小学钩沈二十卷字林考逸八卷[任大椿撰]说文解字义证五十卷[桂馥撰]别雅五卷[吴玉搢撰]
　　
　　附音韵音论三卷唐韵正二十卷古音表二卷韵补正一卷[顾炎武撰]古韵标准四卷四声切韵表四卷音学辨微一卷[江永撰]声韵考四卷声类表五卷[戴震撰]四声均和表五卷示儿切语一卷[洪榜撰]
　　
　　乐
　　
　　古者六籍五经礼乐并重周衰礼坏乐微迨秦燔书而乐之遗籍扫地尽矣汉兴制氏以雅乐声律世为乐官能记其铿锵鼓舞而不能言其义其后乐人窦公献乐章武帝时河间献王作乐记与制氏不相远内史丞王定传之以授常山王禹成帝时禹为谒者献记二十四卷刘向校书得乐记二十三篇与禹不同其道寝微魏晋以后典章废弃即班志所载二十三篇已不复得于是遂为绝学国朝诸儒蔚起搜讨旧闻虽乐制云亡而论音律者求周尺汉尺之遗寻审律审音之旨俾二千余年之坠绪彰明宇宙不诚继往开来之伟业哉若斯之类不可泯灭因别立一类以附卷末律吕新论二卷律吕阐微十卷[江永撰]律吕考文六卷[钱塘撰]燕乐考原六卷[凌廷堪撰]
　　
　　家大人既为汉学师承记之后复以传中所载诸家撰述有不尽关经传者有虽关经术而不醇者乃取其专论经术而一本汉学之书仿唐陆元朗经典释文传注姓氏之例作经师经义目录一卷附于记后俾治实学者得所取资寻其宗旨庶不致混莠于苗以砆为玉也著录之意大凡有四一言不关乎经义小学意不纯乎汉儒古训者固不著录已一书虽存其名而实未成者不著录一书已行于世而未及见者不著录一其人尚存著述仅附见于前人传后者不著录凡在此例不欲滥登固非以意为弃取也决列既承命钧缮录因不揣梼昧着其义例于末嘉庆辛未良月既望男钧谨识
　　
　　跋一
　　
　　古者国家有巡守封禅朝聘燕飨明堂宗庙辟雍之仪天子广集众儒讲议典礼损益古今之宜推所学以合于世用根底六经宪章四代先王制作之精义可考而知焉自后儒以读书为玩物丧志义理典章区而为二度数文为弃若弁髦笺传注疏束之高阁又其甚者肆其创获之见着为一家之言缀王肃之卮词弃郑君之奥论末学肤受后世滋惑经学浸微盖七百年矣国朝汉学昌明超轶前古阎百诗驳伪孔梅定九定历算胡朏明辨易图惠定宇述汉易戴东原集诸儒之大成裒然著述显于当代颛门之学于斯为盛至若经史词章金石之学贯穿勃穴靡不通擅则顾宁人导之于前钱晓征及先君子继之于后可谓千古一时也若夫矫诬之学震惊耳目举世沿习罔识其非如汪钝翁私造典故其它古文词支离抵牾体例破坏方灵皐以时文为古文三礼之学等之自郐以下毛西河肆意讥弹譬如秦楚之无道王白田根据汉宋比诸春秋之调人恶莠乱苗似是而非自非大儒孰有能辨之者吾乡江先生博览羣籍通知作者之意闻见日广义据斯严汇论经生授受之旨辑为汉学师承记一书异时采之柱下传之其人先生名山之业固当附此不朽或如司马子长史记班孟坚汉书之例撰次叙传一篇列于卷后亦足屏后儒拟议规测之见尤可与顾宁人钱晓征及先君子后先辉映者也喜孙奉手受教服膺有年被命跋尾不获固辞谨以所闻质诸座右未识先生以为知言不也
　　
　　嘉庆十有七年五月七日后学汪喜孙识
　　
　　跋二
　　
　　右国朝汉学师承记八卷附录国朝经师经义目录一卷国朝江藩撰洪惟昭代经学修明定鼎之初顾亭林胡朏明阎百诗诸先生崛起远绍两汉诸儒之坠绪笃实淳懿恪守师法承先启后私淑有人实宋元明以来所未有郑堂特着此书国朝经师学行出处着撰绪论搜括靡遗洵盛业也阮文达定香亭笔谈称元和惠征君定宇经学冠天下郑堂于惠氏弟子余君仲林尽得其传洪北江诗话亦称其学有师法珠湖草堂笔记则称是书极有史家体裁郑堂久在阮文达幕府文达撰国史儒林传稿第一次顾亭林居首第二次黄棃洲居首而是书以两先生编于卷末以纯宗汉学也亦可见其体例之严然如王兰泉侍郎传记及其以五七言诗章立门户讥其太邱道广一事洪北江诗诂称侍郎所选诗一以声调格律为准其病在于以己律人而不能各随人之所长亦颇有微词亦何至如郑堂所云也又北江传记及其出示所作古文指摘其用事舛讹断断强辨一事北江诗话则称郑堂过毕弇山宫保墓道诗曰公本爱才勤说项我因自好未依刘亦隐然自具身分惜其为饥寒所迫学不能进也则宛然报复之师矣昔司马子长撰郦生传不言其说高祖封六国后完人之美俾成佳传也又于子房传见之者纪其实也此等事纵匪凿空亦当记之说部等书胪载本传无论有乖史例亦适征其所养之不醇然究为上下二百年一大著作谈汉学者决不可少之书读者略其小疵可耳咸丰甲寅夏五朔日南海伍崇曜谨跋
　　
　　
