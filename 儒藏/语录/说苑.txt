说苑[西汉]刘向

卷一　君道
　　晋平公问于师旷曰：“人君之道如何？”对曰：“人君之道清净无为，务在博爱，趋在任贤；广开耳目，以察万方；不固溺于流俗，不拘系于左右；廓然远见，踔然独立；屡省考绩，以临臣下。此人君之操也。”平公曰：“善！”
　　齐宣王谓尹文曰：“人君之事何如？”尹文对曰：“人君之事，无为而能容下。夫事寡易从，法省易因；故民不以政获罪也。大道容众，大德容下；圣人寡为而天下理矣。书曰：‘睿作圣’。诗人曰：‘岐有夷之行，子孙其保之！’”宣王曰：“善！”
　　成王封伯禽为鲁公，召而告之曰：“尔知为人上之道乎？凡处尊位者必以敬，下顺德规谏，必开不讳之门，撙节安静以借之，谏者勿振以威，毋格其言，博采其辞，乃择可观。夫有文无武，无以威下，有武无文，民畏不亲，文武俱行，威德乃成；既成威德，民亲以服，清白上通，巧佞下塞，谏者得进，忠信乃畜。”伯禽再拜受命而辞。
　　陈灵公行僻而言失，泄冶曰：“陈其亡矣！吾骤谏君，君不吾听而愈失威仪。夫上之化下，犹风靡草，东风则草靡而西，西风则草靡而东，在风所由而草为之靡，是故人君之动不可不慎也。夫树曲木者恶得直景，人君不直其行，不敬其言者，未有能保帝王之号，垂显令之名者也。易曰：‘夫君子居其室，出其言善，则千里之外应之，况其迩者乎？居其室，出其言不善，则千里之外违之，况其迩者乎？言出于身，加于民；行发乎迩，见乎远。言行君子之枢机，枢机之发，荣辱之主，君子之所以动天地，可不慎乎？’天地动而万物变化。诗曰：‘慎尔出话，敬尔威仪，无不柔嘉。’此之谓也。今君不是之慎而纵恣焉，不亡必弒。”灵公闻之，以泄冶为妖言而杀之，后果弒于征舒。
　　鲁哀公问于孔子曰：“吾闻君子不博，有之乎？”孔子对曰：“有之。”哀公曰：“何为其不博也？”孔子对曰：“为其有二乘。”哀公曰：“有二乘则何为不博也？”孔子对曰：“为行恶道也。”哀公惧焉。有间曰：“若是乎君子之恶恶道之甚也！”孔子对曰：“恶恶道不能甚，则其好善道亦不能甚；好善道不能甚，则百姓之亲之也，亦不能甚。”诗云：‘未见君子，忧心惙惙，亦既见止，亦既觏止，我心则说。’诗之好善道之甚也如此。哀公曰：“善哉！吾闻君子成人之美，不成人之恶。微孔子，吾焉闻斯言也哉？”
　　河间献王曰：“尧存心于天下，加志于穷民，痛万姓之罹罪，忧众生之不遂也。有一民饥，则曰此我饥之也；有一人寒，则曰此我寒之也；一民有罪，则曰此我陷之也。仁昭而义立，德博而化广；故不赏而民劝，不罚而民治。先恕而后教，是尧道也。当舜之时，有苗氏不服，其所以不服者，大山在其南，殿山在其北；左洞庭之波，右彭蠡之川；因此险也，所以不服，禹欲伐之，舜不许，曰：‘谕教犹未竭也，究谕教焉，而有苗氏请服，天下闻之，皆非禹之义，而归舜之德。’”
　　周公践天子之位布德施惠，远而逾明，十二牧，方三人，出举远方之民，有饥寒而不得衣食者，有狱讼而失职者，有贤才而不举者，以入告乎天子，天子于其君之朝也，摄而进之曰：“意朕之政教有不得者与！何其所临之民有饥寒不得衣食者，有狱讼而失职者，有贤才而不举者？”其君归也，乃召其国大夫，告用天子之言，百姓闻之皆喜曰：“此诚天子也！何居之深远而见我之明也，岂可欺哉！”故牧者所以辟四门，明四目，达四聪也，是以近者亲之，远者安之。诗曰：“柔远能迩，以定我王”，此之谓矣。
　　河间献王曰：“禹称民无食，则我不能使也；功成而不利于人，则我不能劝也；故疏河以导之，凿江通于九派，洒五湖而定东海，民亦劳矣，然而不怨者，利归于民也。”
　　禹出见罪人，下车问而泣之，左右曰：“夫罪人不顺道，故使然焉，君王何为痛之至于此也？”禹曰：“尧舜之人，皆以尧舜之心为心；今寡人为君也，百姓各自以其心为心，是以痛之。”书曰：“百姓有罪，在予一人。”
　　虞人与芮人质其成于文王，入文王之境，则见其人民之让为士大夫；入其国则见其士大夫让为公卿；二国者相谓曰：“其人民让为士大夫，其士大夫让为公卿，然则此其君亦让以天下而不居矣。”二国者，未见文王之身，而让其所争以为闲田而反。孔子曰：“大哉文王之道乎！其不可加矣！不动而变，无为而成，敬慎恭己而虞芮自平。”故书曰：“惟文王之敬忌。”此之谓也。
　　成王与唐叔虞燕居，剪梧桐叶以为圭，而授唐叔虞曰：“余以此封汝。”唐叔虞喜，以告周公，周公以请曰：“天子封虞耶？”成王曰：“余一与虞戏也。”周公对曰：“臣闻之，天子无戏言，言则史书之，工诵之，士称之。”于是遂封唐叔虞于晋，周公旦可谓善说矣，一称而成王益重言，明爱弟之义，有辅王室之固。
　　当尧之时，舜为司徒，契为司马，禹为司空，后稷为田畴，夔为乐正，倕为工师，伯夷为秩宗，皋陶为大理，益掌驱禽，尧体力便巧不能为一焉，尧为君而九子为臣，其何故也？尧知九职之事，使九子者各受其事，皆胜其任以成九功，尧遂成厥功以王天下，是故知人者王道也，知事者臣道也，王道知人，臣道知事，毋乱旧法而天下治矣。
　　汤问伊尹曰：“三公九卿，二十七大夫，八十一元士，知之有道乎？”伊尹对曰：“昔者尧见人而知，舜任人然后知，禹以成功举之。夫三君之举贤，皆异道而成功，然尚有失者，况无法度而任己，直意用人，必大失矣。故君使臣自贡其能，则万一之不失矣，王者何？以选贤。夫王者得贤材以自辅，然后治也，虽有尧舜之明，而股肱不备，则主恩不流，化泽不行，故明君在上，慎于择士，务于求贤，设四佐以自辅，有英俊以治官，尊其爵，重其禄，贤者进以显荣，罢者退而劳力，是以主无遗忧，下无邪慝，百官能治，臣下乐职，恩流群生，润泽草木，昔者虞舜左禹右皋陶，不下堂而天下治，此使能之效也。”
　　武王问太公曰：“举贤而以危亡者，何也？”太公曰：“举贤而不用，是有举贤之名，而不得真贤之实也。”武王曰：“其失安在？”太公望曰：“其失在君好用小善而已，不得真贤也。”武王曰：“好用小善者何如？”太公曰：“君好听誉而不恶谗也，以非贤为贤，以非善为善，以非忠为忠，以非信为信；其君以誉为功，以毁为罪；有功者不赏，有罪者不罚；多党者进，少党者退；是以群臣比周而蔽贤，百吏群党而多奸；忠臣以诽死于无罪，邪臣以誉赏于无功。其国见于危亡。”武王曰：“善！吾今日闻诽誉之情矣。”
　　武王问太公曰：“得贤敬士，或不能以为治者，何也？”太公对曰：“不能独断，以人言断者殃也。”武王曰：“何为以人言断？”太公对曰：“不能定所去，以人言去；不能定所取，以人言取；不能定所为，以人言为；不能定所罚，以人言罚；不能定所赏，以人言赏。贤者不必用，不肖者不必退，而士不必敬。”武王曰：“善，其为国何如？”太公对曰：“其为人恶闻其情，而喜闻人之情；恶闻其恶，而喜闻人之恶；是以不必治也。”武王曰：“善。”
　　齐桓公问于宁戚曰：“筦子今年老矣，为弃寡人而就世也，吾恐法令不行，人多失职，百姓疾怨，国多盗贼，吾何如而使奸邪不起，民衣食足乎？”宁戚对曰：“要在得贤而任之。”桓公曰：“得贤奈何？”宁戚对曰：“开其道路，察而用之，尊其位，重其禄，显其名，则天下之士骚然举足而至矣。”桓公曰：“既以举贤士而用之矣，微夫子幸而临之，则未有布衣屈奇之士踵门而求见寡人者。”宁戚对曰：“是君察之不明，举之不显；而用之疑，官之卑，禄之薄也；且夫国之所以不能士者，有五阻焉：主不好士，谄谀在旁，一阻也；言便事者，未尝见用，二阻也；壅塞掩蔽，必因近习，然后见察，三阻也；讯狱诘穷其辞，以法过之，四阻也；执事适欲，擅国权命，五阻也。去此五阻，则豪俊并兴，贤智求处；五阻不去，则上蔽吏民之情，下塞贤士之路；是故明王圣主之治，若夫江海无不受，故长为百川之主；明王圣君无不容，故安乐而长久。因此观之，则安主利人者，非独一士也。”桓公曰：“善，吾将着夫五阻以为戒本也。”
　　齐景公问于晏子曰：“寡人欲从夫子而善齐国之政。”对曰：“婴闻之，国具官而后政可善。”景公作色曰：“齐国虽小，则何为不具官乎？”对曰：“此非臣之所复也。昔先君桓公，身体堕懈，辞会不给，则隰朋侍；左右多过，刑罚不中，则弦章侍；居处肆纵，左右慑畏，则东郭牙侍；田野不修，人民不安，则宁戚侍；军吏怠，戎士偷，则王子成父侍；德义不中，信行衰微，则筦子侍；先君能以人之长续其短，以人之厚补其薄；是以辞令穷远而不逆，兵加于有罪而不顿；是故诸侯朝其德而天子致其胙。今君之失多矣，未有一士以闻者也，故曰未具。”景公曰：“善。吾闻高缭与夫子游，寡人请见之。”晏子曰：“臣闻为地战者不能成王，为禄仕者不能成政；若高缭与婴为兄弟久矣，未尝干婴之过，补婴之阙，特进仕之臣也，何足以补君。”
　　燕昭王问于郭隗曰：“寡人地狭人寡，齐人削取八城，匈奴驱驰楼烦之下，以孤之不肖，得承宗庙，恐危社稷，存之有道乎？”郭隗曰：“有，然恐王之不能用也。”昭王避席请闻之，郭隗曰：“帝者之臣，其名，臣也，其实，师也；王者之臣，其名，臣也，其实，友也；霸者之臣，其名，臣也，其实，宾也；危国之臣，其名，臣也，其实，虏也。今王将东面，目指气使以求臣，则厮役之材至矣；南面听朝，不失揖让之礼以求臣，则人臣之材至矣；西面等礼相亢，下之以色，不乘势以求臣，则朋友之材至矣；北面拘指，逡巡而退以求臣，则师傅之材至矣。如此则上可以王，下可以霸，唯王择焉。”燕王曰：“寡人愿学而无师。”郭隗曰：“王诚欲兴道，隗请为天下之士开路。”于是燕王常置郭隗上坐南面，居三年，苏子闻之，从周归燕；邹衍闻之，从齐归燕；乐毅闻之，从赵归燕；屈景闻之，从楚归燕。四子毕至，果以弱燕幷强齐；夫燕齐非均权敌战之国也，所以然者，四子之力也。诗曰：“济济多士，文王以宁。”此之谓也。
　　楚庄王既服郑伯，败晋师，将军子重，三言而不当，庄王归，过申侯之邑，申侯进饭，日中而王不食，申侯请罪，庄王喟然叹曰：“吾闻之，其君贤者也，而又有师者王；其君中君也，而又有师者霸；其君下君也，而群臣又莫若君者亡。今我，下君也，而群臣又莫若不谷恐亡，且世不绝圣，国不绝贤；天下有贤而我独不得，若吾生者，何以食为？”故战服大国义从诸侯，戚然忧恐圣知不在乎身，自惜不肖，思得贤佐，日中忘饭，可谓明君矣。
　　明主者有三惧，一曰处尊位而恐不闻其过，二曰得意而恐骄，三曰闻天下之至言而恐不能行，何以识其然也？越王勾践与吴人战，大败之，兼有九夷，当是时也，南面而立，近臣三，远臣五，令群臣曰闻吾过而不告者其罪刑，此处尊位而恐不闻其过者也。昔者晋文公与楚人战，大胜之，烧其军，火三日不灭，文公退而有忧色，侍者曰：“君大胜楚，今有忧色，何也？”文公曰：“吾闻能以战胜而安者，其唯圣人乎！若夫诈胜之徒，未尝不危也，吾是以忧。”此得意而恐骄也。昔齐桓公得筦仲隰朋，辩其言，说其义，正月之朝，令具太牢进之先祖，桓公西面而立，筦仲隰朋东面而立，桓公赞曰：“自吾得听二子之言，吾目加明，耳加聪，不敢独擅，愿荐之先祖。”此闻天下之至言而恐不能行者也。齐景公出猎，上山见虎，下泽见蛇，归召晏子而问之曰：“今日寡人出猎，上山则见虎，下泽则见蛇，殆所谓之不祥也。”晏子曰：“国有三不祥，是不与焉，夫有贤而不知，一不祥；知而不用，二不祥；用而不任，三不祥也；所谓不祥乃若此者也。今山上见虎，虎之室也，下泽见蛇，蛇之穴也，如虎之室，如蛇之穴而见之，曷为不祥也。”
　　楚庄王好猎，大夫谏曰：“晋楚敌国也，楚不谋晋，晋必谋楚，今王无乃耽于乐乎？”王曰：“吾猎将以求士也，其榛藂刺虎豹者，吾是以知其勇也；其攫犀搏兕者，吾是以知其劲有力也；罢田而分所得，吾是以知其仁也。因是道也而得三士焉，楚国以安。”故曰：苟有志则无非事者，此之谓也。汤之时大旱七年，雒坼川竭，煎沙烂石，于是使人持三足鼎，祝山川，教之祝曰：政不节耶？使人疾耶？苞苴行耶？谗夫昌耶？宫室营耶？女谒盛耶？何不雨之极也，盖言未已而天大雨，故天之应人，如影之随形，响之效声者也。诗云：“上下奠瘗，靡神不宗。”言疾旱也。
　　殷太戊时，有桑谷生于庭，昏而生，比旦而拱，史请卜之汤庙，太戊从之，卜者曰：“吾闻之，祥者福之先者也，见祥而为不善，则福不生；殃者祸之先者也，见殃而能为善，则祸不至。”于是乃早朝而晏退，问疾吊丧，三日而桑谷自亡。
　　高宗者，武丁也，高而宗之，故号高宗，成汤之后，先王道缺，刑法违犯，桑谷俱生乎朝，七日而大拱，武丁召其相而问焉，其相曰：“吾虽知之，吾弗得言也。闻诸祖己，桑谷者野草也，而生于朝，意者国亡乎？”武丁恐骇，饬身修行，思先王之政，兴灭国，继绝世；举逸民，明养老。三年之后，蛮夷重译而朝者七国，此之谓存亡继绝之主，是以高而尊之也。
　　宋大水，鲁人吊之曰：“天降淫雨，溪谷满盈，延及君地，以忧执政，使臣敬吊。”宋人应之曰：“寡人不佞，斋戒不谨，邑封不修，使人不时，天加以殃，又遗君忧，拜命之辱。”君子闻之曰：“宋国其庶几乎！”问曰：“何谓也？”曰：“昔者夏桀殷纣不任其过，其亡也忽焉；成汤文武知任其过，其兴也勃焉；夫过而改之，是犹不过。故曰其庶几乎！”宋人闻之，夙兴夜寐，早朝晏退，吊死问疾，戮力宇内。三年，岁丰政平，向使宋人不闻君子之语，则年谷未丰而国未宁，诗曰：“佛时仔肩，示我显德行。”此之谓也。
　　楚昭王有疾，卜之曰：“河为祟。”大夫请用三牲焉。王曰：“止，古者先王割地制土，祭不过望；江、汉、睢、漳，楚之望也；祸福之至，不是过也。不谷虽不德，河非所获罪也。”遂不祭焉。仲尼闻之曰：“昭王可谓知天道矣，其不失国，宜哉！”
　　楚昭王之时，有云如飞鸟，夹日而飞三日，昭王患之，使人乘驿东而问诸太史州黎，州黎曰：“将虐于王身，以令尹司马说焉则可。”令尹司马闻之，宿斋沐浴，将自以身祷之焉。王曰：“止，楚国之有不谷也，由身之有匈胁也；其有令尹司马也，由身之有股肱也。匈胁有疾，转之股肱，庸为去是人也？”
　　邾文公卜徙于绎，史曰：“利于民不利于君。”君曰：“苟利于民，寡人之利也，天生烝民而树之君，以利之也，民既利矣，孤必与焉！”侍者曰：“命可长也，君胡不为？”君曰：“命在牧民，死之短长，时也；民苟利矣，吉孰大焉。”遂徙于绎。
　　楚庄王见天不见妖，而地不出孽，则祷于山川曰：“天其忘予欤？”此能求过于天，必不逆谏矣，安不忘危，故能终而成霸功焉。
　　汤曰：“药食先尝于卑，然后至于贵；药言先献于贵，然后闻于卑。”故药尝乎卑，然后至乎贵，教也；药言献于贵，然后闻于卑，道也。故使人味食然后食者，其得味也多；使人味言然后闻言者，其得言也少。是以明王之言，必自他听之，必自他闻之，必自他择之，必自他取之，必自他聚之，必自他藏之，必自他行之；故道以数取之为明，以数行之为章，以数施之万物为藏。是故求道者不以目而以心，取道者不以手而以耳。
　　楚文王有疾，告大夫曰：“筦饶犯我以义，违我以礼，与处不安，不见不思，然吾有得焉，必以吾时爵之；申侯伯，吾所欲者，劝我为之；吾所乐者，先我行之。与处、则安，不见、则思，然吾有丧焉，必以吾时遗之。”大夫许诺，乃爵筦饶以大夫，赠申侯伯而行之。申侯伯将之郑，王曰：“必戒之矣，而为人也不仁，而欲得人之政，毋以之鲁、卫、宋、郑。”不听，遂之郑，三年而得郑国之政，五月而郑人杀之。
　　赵简子与栾激游，将沈于河，曰：“吾尝好声色矣，而栾激致之；吾尝好宫室台榭矣，而栾激为之；吾尝好良马善御矣，而栾激求之。今吾好士六年矣，而栾激未尝进一人，是进吾过而黜吾善也。”
　　或谓赵简子曰：“君何不更乎？”简子曰：“诺。”左右曰：“君未有过，何更？”君曰：“吾谓是诺，未必有过也，吾将求以来谏者也，今我却之，是却谏者，谏者必止，我过无日矣。”
　　韩武子田，兽已聚矣，田车合矣，传来告曰：“晋公薨。”武子谓栾怀子曰：“子亦知君好田猎也，兽已聚矣，田车合矣，吾可以卒猎而后吊乎？”怀子对曰：“范氏之亡也，多辅而少拂，今臣于君，辅也；畾于君，拂也，君胡不问于畾也？”武子曰：“盈而欲拂我乎？而拂我矣，何必畾哉？”遂辍田。
　　师经鼓琴，魏文侯起舞，赋曰：“使我言而无见违。”师经援琴而撞文侯不中，中旒溃之，文侯谓左右曰：“为人臣而撞其君，其罪如何？”左右曰：“罪当烹。”提师经下堂一等。师经曰：“臣可一言而死乎？”文侯曰：“可。”师经曰：“昔尧舜之为君也，唯恐言而人不违；桀纣之为君也，唯恐言而人违之。臣撞桀纣，非撞吾君也。”文侯曰：“释之！是寡人之过也，悬琴于城门以为寡人符，不补旒以为寡人戒。”
　　齐景公游于蒌，闻晏子卒，公乘舆素服，驿而驱之，自以为迟，下车而趋，知不若车之速，则又乘，比至于国者四下而趋，行哭而往矣，至伏尸而号曰：“子大夫日夜责寡人，不遗尺寸，寡人犹且淫泆而不收，怨罪重积于百姓。今天降祸于齐国，不加寡人而加夫子，齐国之社稷危矣，百姓将谁告矣？”
　　晏子没十有七年，景公饮诸大夫酒，公射出质，堂上唱善，若出一口，公作色太息，播弓矢。弦章入，公曰：“章，自吾失晏子，于今十有七年，未尝闻吾过不善，今射出质而唱善者，若出一口。”弦章对曰：“此诸臣之不肖也，知不足知君之善，勇不足以犯君之颜色。然而有一焉，臣闻之：君好之，则臣服之；君嗜之，则臣食之。夫尺蠖食黄，则其身黄，食苍则其身苍；君其犹有陷人言乎？”公曰：“善！今日之言，章为君，我为臣。”是时海人入鱼，公以五十乘赐弦章归，鱼乘塞涂，抚其御之手，曰：“曩之唱善者，皆欲若鱼者也。”昔者晏子辞赏以正君，故过失不掩，今诸臣谄谀以干利，故出质而唱善如出一口，今所辅于君，未见众而受若鱼，是反晏子之义而顺谄谀之欲也，固辞鱼不受。君子曰：弦章之廉，乃晏子之遗训也。夫天之生人也，盖非以为君也；天之立君也，盖非以为位也。夫为人君行其私欲而不顾其人，是不承天意忘其位之所以宜事也，如此者，春秋不予能君而夷狄之，郑伯恶一人而兼弃其师，故有夷狄不君之辞，人主不以此自省，惟既以失实，心奚因知之，故曰：有国者不可以不学春秋，此之谓也。
　　齐人弒其君，鲁襄公援戈而起曰：“孰臣而敢杀其君乎？”师惧曰：“夫齐君治之不能，任之不肖，纵一人之欲以虐万夫之性，非所以立君也。其身死自取之也；今君不爱万夫之命而伤一人之死，奚其过也。其臣已无道矣，其君亦不足惜也。”
　　孔子曰：“文王似元年，武王似春王，周公似正月，文王以王季为友，以太任为母，以太姒为妃，以武王周公为子，以泰颠闳夭为臣，其本美矣。武王正其身以正其国，正其国以正天下，伐无道，刑有罪，一动天下正，其事正矣。春致其时，万物皆及生，君致其道，万人皆及治，周公戴己而天下顺之，其诚至矣。”
　　尊君卑臣者，以势使之也。夫势失则权倾，故天子失道，则诸侯尊矣；诸侯失政，则大夫起矣；大夫失官，则庶人兴矣。由是观之，上不失而下得者，未尝有也。
　　孔子曰：夏道不亡，商德不作；商德不亡，周德不作；周德不亡，春秋不作；春秋作而后君子知周道亡也。故上下相亏也，犹水火之相灭也，人君不可不察而大盛其臣下，此私门盛而公家毁也，人君不察焉，则国家危殆矣。筦子曰：权不两错，政不二门。故曰：胫大于股者难以步，指大于臂者难以把，本小末大，不能相使也。
　　司城子罕相宋，谓宋君曰：“国家之危定，百姓之治乱，在君行之赏罚也；赏当则贤人劝，罚得则奸人止；赏罚不当，则贤人不劝，奸人不止，奸邪比周，欺上蔽主，以争爵禄，不可不慎也。夫赏赐让与者，人之所好也，君自行之；刑罚杀戮者，人之所恶也，臣请当之。”君曰：“善，子主其恶，寡人行其善，吾知不为诸侯笑矣。”于是宋君行赏赐而与子罕刑罚，国人知刑戮之威，专在子罕也，大臣亲也，百姓附之，居期年，子罕逐其君而尊其政，故曰：无弱君无强大夫。老子曰：“鱼不可脱于渊，国之利器，不可以借人。”此之谓也。
卷二　臣术

　　人臣之术，顺从而复命，无所敢专，义不苟合，位不苟尊；必有益于国，必有补于君；故其身尊而子孙保之。故人臣之行有六正六邪，行六正则荣，犯六邪则辱，夫荣辱者，祸福之门也。何谓六正六邪？六正者：一曰萌芽未动，形兆未见，昭然独见存亡之几，得失之要，预禁乎不然之前，使主超然立乎显荣之处，天下称孝焉，如此者圣臣也。二曰虚心白意，进善信道，勉主以体谊，谕主以长策，将顺其美，匡救其恶，功成事立，归善于君，不敢独伐其劳，如此者良臣也。三曰卑身贱体，夙兴夜寐，进贤不解，数称于往古之德行事以厉主意，庶几有益，以安国家社稷宗庙，如此者忠臣也。四曰明察幽，见成败早，防而救之，引而复之，塞其间，绝其源，转祸以为福，使君终以无忧，如此者智臣也。五曰守文奉法，任官职事，辞禄让赐，不受赠遗，衣服端齐，饮食节俭，如此者贞臣也。六曰国家昏乱，所为不道，然而敢犯主之颜面，言君之过失，不辞其诛，身死国安，不悔所行，如此者直臣也，是为六正也。六邪者：一曰安官贪禄，营于私家，不务公事，怀其智，藏其能，主饥于论，渴于策，犹不肯尽节，容容乎与世沈浮上下，左右观望，如此者具臣也。二曰主所言皆曰善，主所为皆曰可，隐而求主之所好即进之，以快主耳目，偷合苟容与主为乐，不顾其后害，如此者谀臣也。三曰中实颇险，外容貌小谨，巧言令色，又心嫉贤，所欲进则明其美而隐其恶，所欲退则明其过而匿其美，使主妄行过任，赏罚不当，号令不行，如此者奸臣也。四曰智足以饰非，辩足以行说，反言易辞而成文章，内离骨肉之亲，外妒乱朝廷，如此者谗臣也。五曰专权擅势，持招国事以为轻重于私门，成党以富其家，又复增加威势，擅矫主命以自显贵，如此者贼臣也。六曰谄言以邪，坠主不义，朋党比周，以蔽主明，入则辩言好辞，出则更复异其言语，使白黑无别，是非无间，伺侯可推，而因附然，使主恶布于境内，闻于四邻，如此者亡国之臣也，是谓六邪。贤臣处六正之道，不行六邪之术，故上安而下治，生则见乐，死则见思，此人臣之术也。
　　汤问伊尹曰：“三公九卿大夫列士，其相去何如？”伊尹对曰：“三公者，知通于大道，应变而不穷，辩于万物之情，通于天道者也；其言足以调阴阳，正四时，节风雨，如是者举以为三公，故三公之事，常在于道也。九卿者，不失四时通于沟渠，修堤防，树五谷，通于地理者也；能通不能通，能利不能利，如此者举以为九卿，故九卿之事，常在于德也。大夫者，出入与民同众，取去与民同利，通于人事，行犹举绳，不伤于言，言之于世，不害于身，通于关梁，实于府库，如是者举以为大夫，故大夫之事常在于仁也。列士者，知义而不失其心，事功而不独专其赏，忠政强谏而无有奸诈，去私立公而言有法度，如是者举以为列士，故列士之事，常在于义也。故道德仁义定而天下正，凡此四者明王臣而不臣。”汤曰：“何谓臣而不臣？”伊尹对曰：“君之所不名臣者四：诸父、臣而不名，诸兄、臣而不名，先生之臣、臣而不名，盛德之士、臣而不名，是谓大顺。”
　　汤问伊尹曰：“古者所以立三公、九卿、大夫、列士者，何也？”伊尹对曰：“三公者，所以参五事也；九卿者，所以参三公也；大夫者，所以参九卿也；列士者，所以参大夫也。故参而有参，是谓事宗；事宗不失，外内若一。”
　　子贡问孔子曰：“今之人臣孰为贤？”孔子曰：“吾未识也，往者齐有鲍叔，郑有子皮，贤者也。”子贡曰：“然则齐无筦仲，郑无子产乎？”子曰：“赐，汝徒知其一，不知其二，汝闻进贤为贤耶？用力为贤耶？”子贡曰：“进贤为贤？”子曰：“然，吾闻鲍叔之进筦仲也，闻子皮之进子产也，未闻筦仲子产有所进也。”魏文侯且置相，召李克而问焉，曰：“寡人将置相，置于季成子与翟触，我孰置而可？”李克曰：“臣闻之，贱不谋贵，外不谋内，疏不谋亲，臣者疏贱，不敢闻命。”文侯曰：“此国事也，愿与先生临事而勿辞。”李克曰：“君不察故也，可知矣，贵视其所举，富视其所与，贫视其所不取，穷视其所不为，由此观之，可知矣。”文侯曰：“先生出矣，寡人之相定矣。”李克出，过翟黄，翟黄问曰：“吾闻君问相于先生，未知果孰为相？”李克曰：“季成子为相。”翟黄作色不说曰：“触失望于先生。”李克曰：“子何遽失望于我，我于子之君也，岂与我比周而求大官哉？君问相于我，臣对曰：‘君不察故也，贵视其所举，富视其所与，贫视其所不取，穷视其所不为，由此观之可知也。’君曰：‘出矣，寡人之相定矣。’以是知季臣子为相。”翟黄不说曰：“触何遽不为相乎？西河之守，触所任也；计事内史，触所任也；王欲攻中山，吾进乐羊；无使治之臣，吾进先生；无使傅其子，吾进屈侯附。触何负于季成子？”李克曰：“不如季成子，季成子食采千钟，什九居外一居中；是以东得卜子夏，田子方，段干木，彼其所举人主之师也，子之所举，人臣之才也。”翟黄方然而惭曰：“触失对于先生，请自修，然后学。”言未卒，而左右言季成子立为相矣，于是翟黄默然变色内惭，不敢出，三月也。
　　楚令尹死，景公遇成公干曰：“令尹将焉归？”成公干曰：“殆于屈春乎！”景公怒曰：“国人以为归于我。”成公干曰：“子资少，屈春资多，子义获天下之至忧也，而以为友；鸣鹤与刍狗，其知甚少，而子玩之。鸱夷子皮日侍于屈春，损颇为友，二人者之智，足以为令尹，不敢专其智而委之屈春，故曰：政其归于屈春乎！”
　　田子方渡西河，造翟黄，翟黄乘轩车，载华盖黄金之勒，约镇簟席，如此者其驷八十乘，子方望之以为人君也，道狭下抵车而待之，翟黄至而睹其子方也，下车而趋，自投下风，曰：“触”，田子方曰：“子与！吾向者望子疑以为人君也，子至而人臣也，将何以至此乎？”翟黄对曰：“此皆君之所以赐臣也，积三十岁故至于此，时以间暇祖之旷野，正逢先生。”子方曰：“何子赐车轝之厚也？”翟黄对曰：“昔者西河无守，臣进吴起；而西河之外，宁邺无令，臣进西门豹；而魏无赵患，酸枣无令，臣进北门可；而魏无齐忧，魏欲攻中山，臣进乐羊而中山拔；魏无使治之臣，臣进李克而魏国大治。是以进此五大夫者，爵禄倍以故至于此。”子方曰：“可，子勉之矣，魏国之相不去子而之他矣。”翟黄对曰：“君母弟有公孙季成者，进子夏而君师之，进段干木而君友之，进先生而君敬之，彼其所进，师也，友也，所敬者也，臣之所进者，皆守职守禄之臣也，何以至魏国相乎？”子方曰：“吾闻身贤者贤也，能进贤者亦贤也，子之五举者尽贤，子勉之矣，子终其次也。”
　　齐威王游于瑶台，成侯卿来奏事，从车罗绮甚众，王望之谓左右曰：“来者何为者也？”左右曰：“成侯卿也。”王曰：“国至贫也，何出之盛也？”左右曰：“与人者有以责之也，受人者有以易之也。”王试问其说，成侯卿至，上谒曰：“忌也。”王不应。又曰：“忌也。”王不应。又曰：“忌也。”王曰：“国至贫也，何出之盛也？”成侯卿曰：“赦其死罪，使臣得言其说。”王曰：“诺”。对曰：“忌举田居子为西河而秦梁弱，忌举田解子为南城，而楚人抱罗绮而朝，忌举黔涿子为冥州，而燕人给牲，赵人给盛，忌举田种首子为即墨，而于齐足究，忌举北郭刁勃子为大士，而九族益亲，民益富，举此数良人者，王枕而卧耳，何患国之贫哉？”
　　秦穆公使贾人载盐，征诸贾人，贾人买百里奚以五羖羊之皮，使将车之秦，秦穆公观盐，见百里奚牛肥，曰：“任重道远以险，而牛何以肥也？”对曰：“臣饮食以时，使之不以暴；有险，先后之以身，是以肥也。”穆公知其君子也，令有司其沐浴为衣冠与坐，公大悦，异日与公孙支论政，公孙支大不宁曰：“君耳目聪明，思虑审察，君其得圣人乎！”公曰：“然，吾悦夫奚之言，彼类圣人也。”公孙支遂归取鴈以贺曰：“君得社稷之圣臣，敢贺社稷之福。”公不辞，再拜而受，明日，公孙支乃致上卿以让百里奚曰：“秦国处僻，民陋以愚无知，危亡之本也，臣自知不足以处其上，请以让之。”公不许，公孙支曰：“君不用宾相而得社稷之圣臣，君之禄也；臣见贤而让之，臣之禄也。今君既得其禄矣，而使臣失禄可乎？请终致之！”公不许。公孙支曰：“臣不肖而处上位是君失伦也，不肖失伦，臣之过，进贤而退不肖，君之明也，今臣处位，废君之德而逆臣之行也，臣将逃。”公乃受之。故百里奚为上卿以制之，公孙支为次卿以佐之也。
　　赵简主从晋阳之邯郸，中路而止，引车吏进问何为止，简主曰：“董安于在后。”吏曰：“此三军之事也，君奈何以一人留三军也？”简主曰：“诺。”驱之百步又止，吏将进谏，董安于适至，简主曰：“秦道之与晋国交者，吾忘令人塞之。”董安于曰：“此安于之所为后也。”简主曰：“官之宝璧吾忘令人载之。”对曰：“此安于之所为后也。”简主可谓内省外知人矣哉！故身佚国安，御史大夫周昌曰：“人主诚能如赵简主，朝不危矣。”
　　晏子侍于景公，朝寒请进热食，对曰：“婴非君之厨养臣也，敢辞。”公曰：“请进服裘。”对曰：“婴非田泽之臣也，敢辞。”公曰：“然，夫子于寡人奚为者也？”对曰：“社稷之臣也。”公曰：“何谓社稷之臣？”对曰：“社稷之臣，能立社稷，辨上下之宜，使得其理；制百官之序，使得其宜；作为辞令，可分布于四方。”自是之后，君不以礼不见晏子也。
　　齐侯问于晏子曰：“忠臣之事其君何若？”对曰：“有难不死，出亡不送。”君曰：“裂地而封之，疏爵而贵之；吾有难不死，出亡不送，可谓忠乎？”对曰：“言而见用，终身无难，臣何死焉；谋而见从，终身不亡，臣何送焉。若言不见用，有难而死之，是妄死也；谏而不见从，出亡而送，是诈为也。故忠臣者能纳善于君而不能与君陷难者也。”
　　晏子朝，乘敝车，驾驽马，景公见之曰：“嘻！夫子之禄寡耶！何乘不任之甚也！”晏子对曰：“赖君之赐，得以寿三族及国交游皆得生焉，臣得暖衣饱食，敝车驽马，以奉其身，于臣足矣。”晏子出，公使梁丘据遗之辂车乘马，三返不受，公不悦，趣召晏子，晏子至，公曰：“夫子不受，寡人亦不乘。”晏子对曰：“君使臣临百官之吏，节其衣服饮食之养，以先齐国之人，然犹恐其侈靡而不顾其行也；今辂车乘马，君乘之上，臣亦乘之下，民之无义，侈其衣食而不顾其行者，臣无以禁之。”遂让不受也。
　　景公饮酒，陈桓子侍，望见晏子而复于公曰：“请浮晏子。”公曰：“何故也？”对曰：“晏子衣缁布之衣，糜鹿之裘，栈轸之车，而驾驽马以朝，是隐君之赐也。”公曰：“诺。”酌者奉觞而进之曰：“君命浮子。”晏子曰：“何故也？”陈桓子曰：“君赐之卿位以尊其身，宠之百万以富其家，群臣之爵，莫尊于子，禄莫厚于子；今子衣布衣之衣，糜鹿之裘，栈轸之车而驾驽马以朝，则是隐君之赐也，故浮子。”晏子避席曰：“请饮而后辞乎？其辞而后饮乎？”公曰：“辞然后饮。”晏子曰：“君赐卿位以显其身，婴不敢为显受也，为行君令也；宠之百万以富其家，婴不敢为富受也，为通君赐也；臣闻古之贤臣有受厚赐而不顾其国族，则过之；临事守职不胜其任，则过之；君之内隶，臣之父兄，若有离散在于野鄙者，此臣之罪也；君之外隶，臣之所职，若有播亡在四方者，此臣之罪也；兵革不完，战车不修，此臣之罪也。若夫敝车驽马以朝主者，非臣之罪也，且臣以君之赐，臣父之党无不乘车者，母之党无不足以衣食者，妻之党无冻馁者，国之简士待臣而后举火者数百家，如此为隐君之赐乎？彰君之赐乎？”公曰：“善，为我浮桓子也。”
　　晏子方食，君之使者至，分食而食之，晏子不饱，使者返言之景公，景公曰：“嘻，夫子之家若是其贫也，寡人不知也，是寡人之过也。”令吏致千家之县一于晏子，晏子再拜而辞，曰：“婴之家不贫，以君之赐，泽覆三族，延及交游，以振百姓，君之赐也厚矣，婴之家不贫也！婴闻之，厚取之君而厚施之人，代君为君也，忠臣不为也；厚取之君而藏之，是筐筴存也，仁人不为也；厚取之君而无所施之，身死而财迁，智者不为也。婴也闻为人臣，进不事上以为忠，退不克下以为廉，八升之布，一豆之食，足矣。”使者三返，遂辞不受也。
　　陈成子谓鸱夷子皮曰：“何与常也？”对曰：“君死吾不死，君亡吾不亡。”陈成子曰：“然子何以与常？”对曰：“未死去死，未亡去亡，其有何死亡矣！从命利君谓之顺，从命病君谓之谀，逆命利君谓之忠，逆命病君谓之乱，君有过不谏诤，将危国殒社稷也，有能尽言于君，用则留之，不用则去之，谓之谏；用则可生，不用则死，谓之诤；有能比和同力，率群下相与强矫君，君虽不安，不能不听，遂解国之大患，除国之大害，成于尊君安国谓之辅；有能亢君之命，反君之事，窃君之重以安国之危，除主之辱攻伐足以成国之大利，谓之弼。故谏诤辅弼之人，社稷之臣也，明君之所尊礼，而闇君以为己贼；故明君之所赏，闇君之所杀也。明君好问，闇君好独，明君上贤使能而享其功；闇君畏贤妒能而减其业，罚其忠，而赏其贼，夫是之谓至闇，桀纣之所以亡也。诗云：‘曾是莫听，大命以倾’，此之谓也。”
　　简子有臣尹绰、赦厥。简子曰：“厥爱我，谏我必不于众人中；绰也不爱我，谏我必于众人中。”尹绰曰：“厥也爱君之丑而不爱君之过也，臣爱君之过而不爱君之丑。”孔子曰：“君子哉！尹绰，面訾不誉也。”
　　高缭仕于晏子，晏子逐之，左右谏曰：“高缭之事夫子，三年曾无以爵位，而逐之，其义可乎？”晏子曰：“婴仄陋之人也，四维之然后能直，今此子事吾三年，未尝弼吾过，是以逐之也。”
　　子贡问孔子曰：“赐为人下，而未知所以为人下之道也？”孔子曰：“为人下者，其犹土乎！种之则五谷生焉，掘之则甘泉出焉，草木植焉，禽兽育焉，生人立焉，死人入焉，多其功而不言，为人下者，其犹土乎！”
　　孙卿曰：“少使长，贱事贵，不肖事贤，此天下之通义也。有人贵而不能为人上，贱而羞为人下，此奸人之心也，身不离奸心，而行不离奸道，然而求见誉于众，不亦难乎？”
　　公叔文子问于史叟曰：“武子胜事赵简子久矣，其宠不解，奚也？”史叟曰：“武子胜，博闻多能而位贱，君亲而近之，致敏以愻，藐而疏之，则恭而无怨色，入与谋国家，出不见其宠，君赐之禄，知足而辞，故能久也。”
　　泰誓曰：“附下而罔上者死，附上而罔下者刑；与闻国政而无益于民者退，在上位而不能进贤者逐。”此所以劝善而黜恶也。故传曰：“伤善者国之残也，蔽善者国之谗也，愬无罪者国之贼也。”
　　王制曰：“假于鬼神时日卜筮以疑于众者杀也。”子路为蒲令，备水灾，与民春修沟渎，为人烦苦，故予人一箪食，一壶浆，孔子闻之，使子贡复之，子路忿然不悦，往见夫子曰：“由也以暴雨将至，恐有水灾，故与人修沟渎以备之，而民多匮于食，故与人一箪食一壶浆，而夫子使赐止之，何也？夫子止由之行仁也，夫子以仁教而禁其行仁也，由也不受。”子曰：“尔以民为饿，何不告于君，发仓廪以给食之；而以尔私馈之，是汝不明君之惠，见汝之德义也，速已则可矣，否则尔之受罪不久矣。”子路心服而退也。
卷三　建本

　　孔子曰：“君子务本，本立而道生。”夫本不正者末必倚，始不盛者终必衰。诗云：“原隰既平，泉流既清”。本立而道生，春秋之义；有正春者无乱秋，有正君者无危国，易曰：“建其本而万物理，失之毫厘，差以千里”。是故君子贵建本而重立始。
　　魏武侯问元年于吴子，吴子对曰：“言国君必慎始也。”“慎始奈何？”曰：“正之”，“正之奈何？”曰：“明智，智不明，何以见正，多闻而择焉，所以明智也。是故古者君始听治，大夫而一言，士而一见，庶人有谒必达，公族请问必语，四方至者勿距，可谓不壅蔽矣；分禄必及，用刑必中，君心必仁，思君之利，除民之害，可谓不失民众矣；君身必正，近臣必选，大夫不兼官，执民柄者不在一族，可谓不权势矣。此皆春秋之意，而元年之本也。”
　　孔子曰：行身有六本，本立焉，然后为君子立体有义矣，而孝为本；处丧有礼矣，而哀为本；战阵有队矣，而勇为本；政治有理矣，而能为本；居国有礼矣，而嗣为本；生才有时矣，而力为本。置本不固，无务丰末；亲戚不悦，无务外交；事无终始，无务多业；闻记不言，无务多谈；比近不说，无务修远。是以反本修迩，君子之道也。天之所生，地之所养，莫贵乎人人之道，莫大乎父子之亲，君臣之义；父道圣，子道仁，君道义，臣道忠。贤父之于子也，慈惠以生之，教诲以成之，养其谊，藏其伪，时其节，慎其施；子年七岁以上，父为之择明师，选良友，勿使见恶，少渐之以善，使之早化。故贤子之事亲，发言陈辞，应对不悖乎耳；趣走进退，容貌不悖乎目；卑体贱身，不悖乎心。君子之事亲以积德，子者亲之本也，无所推而不从命，推而不从命者，惟害亲者也，故亲之所安子皆供之。贤臣之事君也，受官之日，以主为父，以国为家，以士人为兄弟；故苟有可以安国家，利人民者不避其难，不惮其劳，以成其义；故其君亦有助之以遂其德。夫君臣之与百姓，转相为本，如循环无端，夫子亦云，人之行莫大于孝；孝行成于内而嘉号布于外，是谓建之于本而荣华自茂矣。君以臣为本，臣以君为本；父以子为本，子以父为本，弃其本，荣华槁矣。
　　子路曰：负重道远者，不择地而休；家贫亲老者，不择禄而仕。昔者由事二亲之时，常食藜藿之实而为亲负米百里之外，亲没之后，南游于楚，从车百乘，积粟万钟，累茵而坐，列鼎而食，愿食藜藿负米之时不可复得也；枯鱼衔索，几何不蠹，二亲之寿，忽如过隙，草木欲长，霜露不使，贤者欲养，二亲不待，故曰：家贫亲老不择禄而仕也。
　　伯禽与康叔封朝于成王，见周公三见而三笞，康叔有骇色，谓伯禽曰：“有商子者，贤人也，与子见之。”康叔封与伯禽见商子曰：“某某也，日吾二子者朝乎成王，见周公三见而三笞，其说何也？”商子曰：“二子盍相与观乎南山之阳有木焉，名曰桥。”二子者往观乎南山之阳，见桥竦焉实而仰，反以告乎商子，商子曰：“桥者父道也。”商子曰：“二子盍相与观乎南山之阴，有木焉，名曰梓。”二子者往观乎南山之阴，见梓勃焉实而俯，反以告商子，商子曰：“梓者、子道也。”二子者明日见乎周公，入门而趋，登堂而跪，周公拂其首，劳而食之曰：“安见君子？”二子对曰：“见商子。”周公曰：“君子哉！商子也。”
　　曾子芸瓜而误斩其根，曾皙怒，援大杖击之，曾子仆地；有顷苏，蹶然而起，进曰：“曩者参得罪于大人，大人用力教参，得无疾乎！”退屏鼓琴而歌，欲令曾皙听其歌声，令知其平也。孔子闻之，告门人曰：“参来勿内也！”曾子自以无罪，使人谢孔子，孔子曰：“汝闻瞽叟有子名曰舜，舜之事父也，索而使之，未尝不在侧，求而杀之，未尝可得；小棰则待，大棰则走，以逃暴怒也。今子委身以待暴怒，立体而不去，杀身以陷父，不义不孝，孰是大乎？汝非天子之民邪？杀天子之民罪奚如？”以曾子之材，又居孔子之门，有罪不自知处义，难乎！
　　伯俞有过，其母笞之泣，其母曰：“他日笞子未尝见泣，今泣何也？”对曰：“他日俞得罪笞尝痛，今母力不能使痛，是以泣。”故曰父母怒之，不作于意，不见于色，深受其罪，使可哀怜，上也；父母怒之，不作于意，不见其色，其次也；父母怒之，作于意，见于色，下也。
　　成人有德，小子有造，大学之教也；时禁于其未发之曰预，因其可之曰时，相观于善之曰磨，学不陵节而施之曰驯。发然后禁，则扞格而不胜；时过然后学，则勤苦而难成；杂施而不逊，则坏乱而不治；独学而无友，则孤陋而寡闻。故曰有昭辟雍，有贤泮宫，田里周行，济济锵锵，而相从执质，有族以文。
　　周召公年十九，见正而冠，冠则可以为方伯诸侯矣。人之幼稚童蒙之时，非求师正本，无以立身全性。夫幼者必愚，愚者妄行；愚者妄行，不能保身，孟子曰：人皆知以食愈饥，莫知以学愈愚，故善材之幼者必勤于学问以修其性。今人诚能砥砺其材，自诚其神明，睹物之应，信道之要，观始卒之端，览无外之境，逍遥乎无方之内，彷徉乎尘埃之外，卓然独立，超然绝世，此上圣之所游神也。然晚世之人，莫能闲居心思，鼓琴读书，追观上古，友贤大夫；学问讲辩日以自虞，疏远世事分明利害，筹策得失，以观祸福，设义立度，以为法式；穷追本末，究事之情，死有遗业，生有荣名；此皆人材之所能建也，然莫能为者，偷慢懈堕，多暇日之故也，是以失本而无名。夫学者，崇名立身之本也，仪状齐等而饰貌者好，质性同伦而学问者智；是故砥砺琢磨非金也，而可以利金；诗书壁立，非我也，而可以厉心。夫问讯之士，日夜兴起，厉中益知，以分别理，是故处身则全，立身不殆，士苟欲深明博察，以垂荣名，而不好问讯之道，则是伐智本而塞智原也，何以立躯也？骐骥虽疾，不遇伯乐，不致千里；干将虽利，非人力不能自断焉；乌号之弓虽良，不得排檠，不能自任；人才虽高，不务学问，不能致圣。水积成川，则蛟龙生焉；土积成山，则豫樟生焉；学积成圣，则富贵尊显至焉。千金之裘，非一狐之皮；台庙之榱，非一木之枝；先王之法，非一士之智也。故曰：讯问者智之本，思虑者智之道也。中庸曰：“好问近乎智，力行近乎仁，知耻近乎勇。”积小之能大者，其惟仲尼乎！学者所以反情治性尽才者也，亲贤学问，所以长德也；论交合友，所以相致也。诗云：“如切如磋，如琢如磨”，此之谓也。
　　今夫辟地殖谷，以养生送死，锐金石，杂草药以攻疾，各知构室屋以避暑雨，累台榭以避润湿，入知亲其亲，出知尊其君，内有男女之别，外有朋友之际，此圣人之德教，儒者受之传之，以教诲于后世。今夫晚世之恶人，反非儒者曰：何以儒为？如此人者，是非本也，譬犹食谷衣丝，而非耕织者也；载于船车，服而安之，而非主匠者也；食于釜甑，须以生活，而非陶冶者也；此言违于情而行蒙于心者也。如此人者，骨肉不亲也，秀士不友也，此三代之弃民也，人君之所不赦也。故诗云：“投畀豺虎，豺虎不食，投畀有北，有北不受，投畀有昊。”此之谓也。
　　孟子曰：人知粪其田，莫知粪其心；粪田莫过利曲得粟，粪心易行而得其所欲。何谓粪心？博学多闻；何谓易行？一性止淫也。
　　子思曰：学所以益才也，砺所以致刃也，吾尝幽处而深思，不若学之速；吾尝跂而望，不若登高之博见。故顺风而呼，声不加疾而闻者众；登丘而招，臂不加长而见者远。故鱼乘于水，鸟乘于风，草木乘于时。
　　孔子曰：可以与人终日而不倦者，其惟学乎！其身体不足观也，其勇力不足惮也，其先祖不足称也，其族姓不足道也；然而可以闻四方而昭于诸侯者，其惟学乎！诗曰：“不僭不亡，率由旧章”，夫学之谓也。
　　孔子曰：鲤，君子不可以不学，见人不可以不饰；不饰则无根，无根则失理；失理则不忠，不忠则失礼，失礼则不立。夫远而有光者，饰也；近而逾明者，学也。譬之如污池，水潦注焉，菅蒲生之，从上观之，知其非源也。
　　公扈子曰：有国者不可以不学，春秋，生而尊者骄，生而富者傲，生而富贵，又无鉴而自得者鲜矣。春秋，国之鉴也，春秋之中，弒君三十六，亡国五十二，诸侯奔走不得保社稷者甚众，未有不先见而后从之者也。
　　晋平公问于师旷曰：“吾年七十欲学，恐已暮矣。”师旷曰：“何不炳烛乎？”平公曰：“安有为人臣而戏其君乎？”师旷曰：“盲臣安敢戏其君乎？臣闻之，少而好学，如日出之阳；壮而好学，如日中之光；老而好学，如炳烛之明。炳烛之明，孰与昧行乎？”平公曰：“善哉！”
　　河间献王曰：“汤称学圣王之道者，譬如日焉；静居独思，譬如火焉。夫舍学圣王之道，若舍日之光，何乃独思火之明也；可以见小耳，未可用大知，惟学问可以广明德慧也。”
　　梁丘据谓晏子曰：“吾至死不及夫子矣。”晏子曰：“婴闻之，为者常成，行者常至；婴非有异于人也，常为而不置，常行而不休者，故难及也。”
　　宁越，中牟鄙人也，苦耕之劳，谓其友曰：“何为而可以免此苦也？”友曰：“莫如学，学二十年则可以达矣。”宁越曰：“请十五岁，人将休，吾将不休；人将卧，吾不敢卧。”十五岁学而周威公师之。夫走者之速也，而过二里止；步者之迟也，而百里不止。今宁越之材而久不止，其为诸侯师，岂不宜哉！
　　孔子谓子路曰：“汝何好？”子路曰：“好长剑。”孔子曰：“非此之问也，请以汝之所能，加之以学，岂可及哉！”子路曰：“学亦有益乎？”孔子曰：“夫人君无谏臣则失政；士无教交，则失德；狂马不释其策，操弓不返于檠；木受绳则直，人受谏则圣；受学重问，孰不顺成；毁仁恶士，且近于刑。君子不可以不学。”子路曰：“南山有竹，弗揉自直，斩而射之，通于犀革，又何学为乎？”孔子曰：“括而羽之，镞而砥砺之，其入不益深乎？”子路拜曰：“敬受教哉！”
　　子路问于孔子曰：“请释古之学而行由之意，可乎？”孔子曰：“不可，昔者东夷慕诸夏之义，有女，其夫死，为之内私婿，终身不嫁，不嫁则不嫁矣，然非贞节之义也；苍梧之弟，娶妻而美好，请与兄易，忠则忠矣，然非礼也。今子欲释古之学而行子之意，庸知子用非为是，用是为非乎！不顺其初，虽欲悔之，难哉！”
　　丰墙硗下未必崩也，流行潦至，坏必先矣；树本浅，根垓不深，未必橛也，飘风起，暴雨至，拔必先矣。君子居于是国，不崇仁义，不尊贤臣，未必亡也；然一旦有非常之变，车驰人走，指而祸至，乃始干喉燋唇，仰天而叹，庶几焉天其救之，不亦难乎？孔子曰：“不慎其前，而悔其后，虽悔无及矣。”诗曰：“啜其泣矣，何嗟及矣”？言不先正本而成忧于末也。
　　虞君问盆成子曰：“今工者久而巧，色者老而衰；今人不及壮之时，益积心技之术，以备将衰之色，色者必尽乎老之前，知谋无以异乎幼之时。可好之色，彬彬乎且尽，洋洋乎安托无能之躯哉！故有技者不累身而未尝灭，而色不得以常茂。”
　　齐桓公问管仲曰：“王者何贵？”曰：“贵天。”桓公仰而视天，管仲曰：“所谓天者，非谓苍苍莽莽之天也；君人者以百姓为天，百姓与之则安，辅之则强，非之则危，背之则亡。”诗云：“人而无良，相怨一方”。民怨其上，不遂亡者，未之有也。
　　河间献王曰：“管子称仓廪实，知礼节；衣食足，知荣辱。”夫谷者，国家所以昌炽，士女所以姣好，礼义所以行，而人心所以安也。尚书五福以富为始，子贡问为政，孔子曰：富之，既富乃教之也，此治国之本也。
　　文公见咎季，其庙傅于西墙，公曰：“孰处而西？”对曰：“君之老臣也。”公曰：“西益而宅。”对曰：“臣之忠，不如老臣之力，其墙坏而不筑。”公曰：“何不筑？”对曰：“一日不稼，百日不食。”公出而告之仆，仆●首于轸曰：“吕刑云：‘一人有庆，兆民赖之。’君之明，群臣之福也，乃令于国曰：毋淫宫室，以妨人宅，板筑以时，无夺农功。”
　　楚恭王多宠子，而世子之位不定。屈建曰：“楚必多乱。夫一兔走于街，万人追之；一人得之，万人不复走。分未定，则一兔走，使万人扰；分已定，则虽贪夫知止。今楚多宠子而嫡位无主，乱自是生矣。夫世子者，国之基也，而百姓之望也；国既无基，又使百姓失望，绝其本矣。本绝则挠乱，犹兔走也。”恭王闻之，立康王为太子，其后犹有令尹围，公子弃疾之乱也。
　　晋襄公薨，嗣君少，赵宣子相，谓大夫曰：“立少君，惧多难，请立雍；雍长，出在秦，秦大，足以为援。”贾季曰：“不若公子乐，乐有宠于国，先君爱而仕之翟，翟是以为援。”穆嬴抱太子以呼于庭曰：“先君奚罪，其嗣亦奚罪，舍嫡嗣不立而外求君子。”出朝抱以见宣子曰：“恶难也，故欲立长君，长君立而少君壮，难乃至矣。”宣子患之，遂立太子也。
　　赵简子以襄子为后，董安于曰：“无恤不才，今以为后，何也？”简子曰：“是其人能为社稷忍辱。”异日，智伯与襄子饮，而灌襄子之首，大夫请杀之，襄子曰：“先君之立我也，曰能为社稷忍辱，岂曰能刺人哉！”处十月，智伯围襄子于晋阳，襄子疏队而击之，大败智伯，漆其首以为酒器。
卷四　立节

　　士君子之有勇而果于行者，不以立节行谊，而以妄死非名，岂不痛哉！士有杀身以成仁，触害以立义，倚于节理而不议死地；故能身死名流于来世，非有勇断，孰能行之？子路曰：“不能勤苦，不能恬贫穷，不能轻死亡；而曰我能行义，吾不信也。”昔者申包胥立于秦庭，七日七夜丧不绝声，遂以存楚，不能勤苦，安能行此！曾子布衣缊袍未得完，糟糠之食，藜藿之羹未得饱，义不合则辞上卿，不恬贫穷，安能行此！比干将死而谏逾忠，伯夷叔齐饿死于首阳山而志逾彰，不轻死亡，安能行此！故夫士欲立义行道，毋论难易而后能行之；立身著名，无顾利害而后能成之。诗曰：“彼其之子，硕大且笃。”非良笃修激之君子，其谁能行之哉？王子比干杀身以作其忠，伯夷叔齐杀身以成其廉，此三子者，皆天下之通士也，岂不爱其身哉？以为夫义之不立，名之不着是士之耻也，故杀身以遂其行。因此观之，卑贱贫穷，非士之耻也。夫士之所耻者，天下举忠而士不与焉，举信而士不与焉，举廉而士不与焉；三者在乎身，名传于后世，与日月并而不息，虽无道之世不能污焉。然则非好死而恶生也，非恶富贵而乐贫贱也，由其道，遵其理，尊贵及己，士不辞也。孔子曰：“富而可求，虽执鞭之士，吾亦为之；富而不可求，从吾所好。”大圣之操也。诗云：“我心匪石，不可转也，我心匪席，不可卷也。”言不失己也；能不失己，然后可与济难矣，此士君子之所以越众也。
　　楚伐陈，陈西门燔，因使其降民修之，孔子过之，不轼，子路曰：“礼过三人则下车，过二人则轼；今陈修门者人数众矣，夫子何为不轼？”孔子曰：“丘闻之，国亡而不知，不智；知而不争，不忠；忠而不死，不廉；今陈修门者不行一于此，丘故不为轼也。”
　　孔子见齐景公，景公致廪丘以为养，孔子辞不受，出谓弟子曰：“吾闻君子当功以受禄，今说景公，景公未之行而赐我廪丘，其不知丘亦甚矣！”遂辞而行。曾子衣弊衣以耕，鲁君使人往致邑焉，曰：“请以此修衣。”曾子不受，反复往，又不受，使者曰：“先生非求于人，人则献之，奚为不受？”曾子曰：“臣闻之，受人者畏人，予人者骄人；纵子有赐不我骄也，我能勿畏乎？”终不受。孔子闻之曰：“参之言，足以全其节也。”子思居于卫，缊袍无表，二旬而九食，田子方闻之，使人遗狐白之裘，恐其不受，因谓之曰：“吾假人，遂忘之；吾与人也，如弃之。”子思辞而不受，子方曰：“我有子无，何故不受？”子思曰：“急闻之，妄与不如弃物于沟壑，急虽贫也，不忍以身为沟壑，是以不敢当也。”
　　宋襄公兹父为桓公太子，桓公有后妻子，曰公子目夷，公爱之，兹父为公爱之也。欲立之，请于公曰：“请使目夷立，臣为之相以佐之。”公曰：“何故也？”对曰：“臣之舅在卫，爱臣，若终立则不可以往，绝迹于卫，是背母也。且臣自知不足以处目夷之上。”公不许，强以请公，公许之，将立公子目夷，目夷辞曰：“兄立而弟在下，是其义也；今弟立而兄在下，不义也；不义而使目夷为之，目夷将逃。”乃逃之卫，兹父从之。三年，桓公有疾，使人召兹父，若不来，是使我以忧死也，兹父乃反，公复立之以为太子，然后目夷归也。
　　晋骊姬谮太子申生于献公，献公将杀之，公子重耳谓申生曰：“为此者非子之罪也，子胡不进辞，辞之必免于罪。”申生曰：“不可，我辞之，骊姬必有罪矣，吾君老矣，微骊姬寝不安席，食不甘味，如何使吾君以恨终哉！”重耳曰：“不辞则不若速去矣。”申生曰：“不可，去而免于此，是恶吾君也；夫彰父之过而取美诸侯，孰肯纳之？入困于宗，出困于逃，是重吾恶也。吾闻之，忠不暴君，智不重恶，勇不逃死，如是者，吾以身当之。”遂伏剑死。君子闻之曰：“天命矣夫世子！”诗曰：“萋兮斐兮，成是贝锦。彼谮人者，亦已太甚！”
　　晋献公之时，有士焉，曰狐突，傅太子申生，公立骊姬为夫人，而国多忧，狐突称疾不出。六年，献公以谮诛太子，太子将死，使人谓狐突曰：“吾君老矣，国家多难，傅一出以辅吾君，申生受赐以死不恨。”再拜稽首而死。狐突乃复事献公，三年，献公卒，狐突辞于诸大夫曰：“突受太子之诏，今事终矣，与其久生乱世也，不若死而报太子。”乃归自杀。
　　楚平王使奋扬杀太子建，未至而遣之，太子奔宋，王召奋扬，使城父人执之以至，王曰：“言出于予口，入于尔耳，谁告建也？”对曰：臣告之，王初命臣曰：“事建如事余，臣不佞，不能贰也；奉初以还，故遣之，已而悔之，亦无及也。”王曰：“而敢来，何也？”对曰：“使而失命，召而不来，是重过也，逃无所入。”王乃赦之。
　　晋灵公暴，赵宣子骤谏，灵公患之，使鉏之弥贼之；鉏之弥晨往，则寝门辟矣，宣子盛服将朝，尚早，坐而假寝，之弥退，叹而言曰：“不忘恭敬，民之主也。贼民之主，不忠；弃君之命，不信。有一于此，不如死也。”遂触槐而死。
　　齐人有子兰子者，事白公胜，胜将为难，乃告子兰子曰：“吾将举大事于国，愿与子共之。”子兰子曰：“我事子而与子杀君，是助子之不义也；畏患而去子，是遁子于难也。故不与子杀君以成吾义，契领于庭，以遂吾行。”
　　楚有士申鸣者，在家而养其父，孝闻于楚国，王欲授之相，申鸣辞不受，其父曰：“王欲相汝，汝何不受乎？”申鸣对曰：“舍父之孝子而为王之忠臣，何也？”其父曰：“使有禄于国，立义于庭，汝乐吾无忧矣，吾欲汝之相也。”申鸣曰：“诺。”遂入朝，楚王因授之相。居三年，白公为乱，杀司马子期，申鸣将往死之，父止之曰：“弃父而死，其可乎？”申鸣曰：“闻夫仕者身归于君而禄归于亲，今既去子事君，得无死其难乎？”遂辞而往，因以兵围之。白公谓石乞曰：“申鸣者，天下之勇士也，今以兵围我，吾为之奈何？”石乞曰：“申鸣者，天下之孝子也，往劫其父以兵，申鸣闻之必来，因与之语。”白公曰：“善。”则往取其父，持之以兵，告申鸣曰：“子与吾，吾与子分楚国；子不与吾，子父则死矣。”申鸣流涕而应之曰：“始吾父之孝子也，今吾君之忠臣也；吾闻之也，食其食者死其事，受其禄者毕其能；今吾已不得为父之孝子矣，乃君之忠臣也，吾何得以全身！”援桴鼓之，遂杀白公，其父亦死，王赏之金百斤，申鸣曰：“食君之食，避君之难，非忠臣也；定君之国，杀臣之父，非孝子也。名不可两立，行不可两全也，如是而生，何面目立于天下。”遂自杀也。
　　齐庄公且伐莒，为车五乘之宾，而杞梁华舟独不与焉，故归而不食，其母曰：“汝生而无义，死而无名，则虽非五乘，孰不汝笑也？汝生而有义，死而有名，则五乘之宾尽汝下也。”趣食乃行，杞梁华舟同车侍于庄公而行至莒，莒人逆之，杞梁华舟下斗，获甲首三百，庄公止之曰：“子止，与子同齐国。”杞梁华舟曰：“君为五乘之宾，而舟梁不与焉，是少吾勇也；临敌涉难，止我以利，是污吾行也；深入多杀者，臣之事也，齐国之利，非吾所知也。”遂进斗，坏军陷阵，三军弗敢当，至莒城下，莒人以炭置地，二人立有间，不能入。隰侯重为右曰：“吾闻古之士，犯患涉难者，其去遂于物也，来，吾踰子。”隰侯重仗楯伏炭，二子乘而入，顾而哭之，华舟后息。杞梁曰：“汝无勇乎？何哭之久也？”华舟曰：“吾岂无勇哉，是其勇与我同也，而先吾死，是以哀之。”莒人曰：“子毋死，与子同莒国。”杞梁华舟曰：“去国归敌，非忠臣也；去长受赐，非正行也；且鸡鸣而期，日中而忘之，非信也。深入多杀者，臣之事也，莒国之利非吾所知也。”遂进斗，杀二十七人而死。其妻闻之而哭，城为之，而隅为之崩。此非所以起也。
　　越甲至齐，雍门子狄请死之，齐王曰：“鼓铎之声未闻，矢石未交，长兵未接，子何务死之？为人臣之礼邪？”雍门子狄对曰：“臣闻之，昔者王田于囿，左毂鸣、车右请死之，而王曰：‘子何为死？’车右对曰：‘为其鸣吾君也。’王曰：‘左毂鸣者工师之罪也，子何事之有焉？’车右曰：‘臣不见工师之乘而见其鸣吾君也。’遂刎颈而死，知有之乎？”齐王曰：“有之。”雍门子狄曰：“今越甲至，其鸣吾君也，岂左毂之下哉？车右可以死左毂，而臣独不可以死越甲也？”遂刎颈而死。是日越人引甲而退七十里，曰：“齐王有臣，钧如雍门子狄，拟使越社稷不血食。”遂引甲而归，齐王葬雍门子狄以上卿之礼。
　　楚人将与吴人战，楚兵寡而吴兵众，楚将军子囊曰：“我击此国必败，辱君亏地，忠臣不忍为也。”不复于君，黜兵而退，至于国郊，使人复于君曰：“臣请死！”君曰：“子大夫之遁也，以为利也，而今诚利，子大夫毋死！”子囊曰：“遁者无罪，则后世之为君臣者，皆入不利之名而效臣遁，若是则楚国终为天下弱矣，臣请死。”退而伏剑。君曰：“诚如此，请成子大夫之义。”乃为桐棺三寸，加斧质其上，以■于国。
　　宋康公攻阿，屠单父，成公赵曰：“始吾不自知，以为在千乘则万乘不敢伐，在万乘则天下不敢图。今赵在阿而宋屠单父，则是赵无以自立也。且往诛宋！”赵遂入宋，三月不得见。或曰：“何不因邻国之使而见之。”成公赵曰：“不可，吾因邻国之使而刺之，则使后世之使不信，荷节之信不用，皆曰赵使之然也，不可！”或曰：“何不因群臣道徒处之士而刺之。”成公赵曰：“不可，吾因群臣道徒处之士而刺之，则后世之臣不见信，辩士不见顾，皆曰赵使之然也。不可！吾闻古之士怒则思理，危不忘义，必将正行以求之耳。”期年，宋康公病死，成公赵曰：“廉士不辱名，信士不惰行，今吾在阿，宋屠单父，是辱名也；事诛宋王，期年不得，是惰行也。吾若是而生，何面目而见天下之士。”遂立槁于彭山之上。
　　佛肸用中牟之县畔，设禄邑炊鼎曰：“与我者受邑，不与我者其烹。”中牟之士皆与之。城北余子田基独后至，袪衣将入鼎曰：“基闻之，义者轩冕在前，非义弗受；斧钺于后，义死不避。”遂袪衣将入鼎，佛肸播而之赵，简子屠中牟，得而取之，论有功者，用田基为始，田基曰：“吾闻廉士不耻人，如此而受中牟之功，则中牟之士终身惭矣。”襁负其母，南徙于楚，楚王高其义待以司马。
　　齐崔杼弒庄公，邢蒯瞶使晋而反，其仆曰：“崔杼弒庄公，子将奚如？”邢蒯瞶曰：“驱之，将入死而报君。”其仆曰：“君之无道也，四邻诸侯莫不闻也，以夫子而死之不亦难乎？”邢蒯瞶曰：“善能言也，然亦晚矣，子早言我，我能谏之，谏不听我能去，今既不谏又不去；吾闻食其禄者死其事，吾既食乱君之禄矣，又安得治君而死之？”遂驱车入死。其仆曰：“人有乱君，人犹死之；我有治长，可毋死乎？”乃结辔自刎于车上。君子闻之曰：“邢蒯瞶可谓守节死义矣；死者人之所难也，仆夫之死也，虽未能合义，然亦有志之意矣，诗云：‘夙夜匪懈，以事一人，’邢生之谓也。孟子曰：‘勇士不忘丧其元，’仆夫之谓也。”
　　燕昭王使乐毅伐齐，闵王亡，燕之初入齐也，闻盖邑人王歜贤，令于三军曰：“环盖三十里毋入。”以歜之故，已而使人谓歜曰：“齐人多高子之义，吾以子为将，封子万家。”歜固谢燕人，燕人曰：“子不听，吾引三军而屠盖邑。”王歜曰：“忠臣不事二君，贞女不更二夫；齐王不听吾谏，故退而耕于野。国既破亡，吾不能存，今又劫之以兵，为君将，是助桀为暴也，与其生而无义，固不如烹。”遂悬其躯于树枝，自奋绝脰而死，齐亡，大夫闻之曰：“王歜布衣义犹不背齐向燕，况在位食禄者乎？”乃相聚如莒，求诸公子，立为襄王。
　　左儒友于杜伯，皆臣周宣王，宣王将杀杜伯而非其罪也，左儒争之于王，九复之而王弗许也，王曰：“别君而异友，斯汝也。”左儒对曰：“臣闻之，君道友逆，则顺君以诛友；友道君逆，则率友以违君。”王怒曰：“易而言则生，不易而言则死。”左儒对曰：“臣闻古之士不枉义以从死，不易言以求生，故臣能明君之过，以死杜伯之无罪。”王杀杜伯，左儒死之。
　　莒穆公有臣曰朱厉附，事穆公，不见识焉，冬处于山林食杼栗，夏处于洲泽食菱藕。穆公以难死，朱厉附将往死之。其友曰：“子事君而不见识焉，今君难吾子死之，意者其不可乎！”朱厉附曰：“始我以为君不吾知也，今君死而我不死，是果不知我也；吾将死之，以激天下不知其臣者。”遂往死之。
　　楚庄王猎于云梦，射科雉得之，申公子倍攻而夺之，王将杀之，大夫谏曰：“子倍自好也，争王雉必有说，王姑察之。”不出三月，子倍病而死。邲之战，楚大胜晋，归而赏功，申公子倍之弟请赏于王曰：“人之有功也，赏于车下。”王曰：“奚谓也？”对曰：“臣之兄读故记曰：射科雉者不出三月必死，臣之兄争而得之，故夭死也。”王命发乎府而视之，于记果有焉，乃厚赏之。
卷五　贵德

　　圣人之于天下百姓也，其犹赤子乎！饥者则食之，寒者则衣之；将之养之，育之长之；惟恐其不至于大也。诗曰：“蔽芾甘棠，勿剪勿伐，召伯所茇。”传曰：自陕以东者周公主之，自陜以西者召公主之。召公述职当桑蚕之时，不欲变民事，故不入邑中，舍于甘棠之下而听断焉，陜间之人皆得其所。是故后世思而歌诔之，善之，故言之；言之不足，故嗟叹之；嗟叹之不足，故歌咏之。夫诗思然后积，积然后满，满然后发，发由其道而致其位焉；百姓叹其美而致其敬，甘棠之不伐也，政教恶乎不行！孔子曰：“吾于甘棠，见宗庙之敬也。”甚尊其人，必敬其位，顺安万物，古圣之道几哉！仁人之德教也，诚恻隐于中，悃愊于内，不能已于其心；故其治天下也，如救溺人，见天下强陵弱，众暴寡；幼孤羸露，死伤系虏，不忍其然，是以孔子历七十二君，冀道之一行而得施其德，使民生于全育，烝庶安土，万物熙熙，各乐其终，卒不遇，故睹麟而泣，哀道不行，德泽不洽，于是退作春秋，明素王之道，以示后人，恩施其惠，未尝辍忘，是以百王尊之，志士法焉，诵其文章，传今不绝，德及之也。诗曰：“载驰载驱，周爰咨谋。”此之谓也。圣王布德施惠，非求报于百姓也；郊望禘尝，非求报于鬼神也。山致其高，云雨起焉；水致其深，蛟龙生焉；君子致其道德而福禄归焉。夫有阴德者必有阳报，有隐行者必有昭名，古者沟防不修，水为人害，禹凿龙门，辟伊阙，平治水土，使民得陆处；百姓不亲，五品不逊，契教以君臣之义，父子之亲，夫妇之辨，长幼之序；田野不修，民食不足，后稷教之，辟地垦草，粪土树谷，令百姓家给人足；故三后之后，无不王者，有阴德也。周室衰，礼义废，孔子以三代之道，教导于后世，继嗣至今不绝者，有隐行也。周颂曰：“丰年多黍多稌，亦有高廪，万亿及秭，为酒为醴，烝畀祖妣，以洽百礼，降福孔偕。”礼记曰：“上牲损则用下牲，下牲损则祭不备物。”以其舛之为不乐也。故圣人之于天下也，譬犹一堂之上也，今有满堂饮酒者，有一人独索然向隅而泣，则一堂之人皆不乐矣；圣人之于天下也，譬犹一堂之上也，有一人不得其所，则孝子不敢以其物荐进。
　　魏武侯浮西河而下，中流顾谓吴起曰：“美哉乎！河山之固也，此魏国之宝也。”吴起对曰：“在德不在险。昔三苗氏左洞庭，右彭蠡，德义不修，而禹灭之；夏桀之居，左河济，右太华，伊阙在其南，羊肠在其北，修政不仁，汤放之；殷纣之国，左孟门而右太行，常山在其北，太河经其南，修政不德，武王伐之。由此观之，在德不在险。若君不修德，船中之人尽敌国也。”武侯曰：“善！”
　　武王克殷，召太公而问曰：“将奈其士众何？”太公对曰：“臣闻爱其人者，兼屋上之乌；憎其人者，恶其余胥；咸刘厥敌，使靡有余，何如？”王曰：“不可。”太公出，邵公入，王曰：“为之奈何？”邵公对曰：“有罪者杀之，无罪者活之，何如？”王曰：“不可。”邵公出，周公入，王曰：“为之奈何？”周公曰：“使各居其宅，田其田，无变旧新，唯仁是亲，百姓有过，在予一人！”武王曰：“广大乎，平天下矣。凡所以贵士君子者，以其仁而有德也！”
　　孔子曰：“里仁为美，择不处仁，焉得智！”夫仁者，必恕然后行，行一不义，杀一无罪，虽以得高官大位，仁者不为也。夫大仁者，爱近以及远，及其有所不谐，则亏小仁以就大仁。大仁者，恩及四海；小仁者，止于妻子。妻子者，以其知营利，以妇人之恩抚之，饰其内情，雕画其伪，孰知其非真，虽当时蒙荣，然士君子以为大辱，故共工、驩兜、符里、邓析，其智非无所识也，然而为圣王所诛者，以无德而苟利也。竖刁、易牙，毁体杀子以干利，卒为贼于齐。故人臣不仁，篡弒之乱生；人臣而仁，国治主荣；明主察焉，宗庙大宁，夫人臣犹贵仁，况于人主乎！故桀纣以不仁失天下，汤武以积德有海土，是以圣王贵德而务行之。孟子曰：“推恩足以及四海；不推恩不足以保妻子。古人所以大过人者无他焉，善推其所有而已。”
　　晏子饮景公酒，令器必新，家老曰：“财不足，请敛于民。”晏子曰：“止。夫乐者，上下同之，故天子与天下，诸侯与境内，自大夫以下各与其僚，无有独乐；今上乐其乐，下伤其费，是独乐者也，不可。”
　　齐桓公北伐山戎氏，其道过燕，燕君逆而出境，桓公问管仲曰：“诸侯相逆固出境乎？”管仲曰：“非天子不出境。”桓公曰：“然则燕君畏而失礼也，寡人不道而使燕君失礼，乃割燕君所至之地以与燕君。”诸侯闻之，皆朝于齐。诗云：“靖恭尔位，好是正直，神之听之，介尔景福。”此之谓也。
　　景公探爵鷇，鷇弱故反之，晏子闻之，不待请而入见，景公汗出惕然，晏子曰：“君胡为者也？”景公曰：“我采爵鷇，鷇弱故反之。”晏子逡巡北面再拜而贺之：“吾君有圣王之道矣。”景公曰：“寡人入探爵鷇，鷇弱故反之，其当圣王之道者何也？”晏子对曰：“君探爵鷇，鷇弱故反之，是长幼也；吾君仁爱，禽兽之加焉，而况于人乎？此圣王之道也。”
　　景公睹婴儿有乞于途者，公曰：“是无归夫？”晏子对曰：“君存何为无归，使养之，可立而以闻。”
　　景公游于寿宫，睹长年负薪而有饥色，公悲之，喟然叹曰：“令吏养之。”晏子曰：“臣闻之，乐贤而哀不肖，守国之本也；今君爱老而恩无不逮，治国之本也。”公笑有喜色。晏子曰：“圣王见贤以乐贤，见不肖以哀不肖；今请求老弱之不养，鳏寡之不室者，论而供秩焉。”景公曰：“诺。”于是老弱有养，鳏寡有室。
　　桓公之平陵，见家人有年老而自养者，公问其故，对曰：“吾有子九人，家贫无以妻之，吾使佣而未返也。”桓公取外御者五人妻之，管仲入见曰：“公之施惠不亦小矣。”公曰：“何也？”对曰：“公待所见而施惠焉，则齐国之有妻者少矣。”公曰：“若何？”管仲曰：“令国丈夫三十而室，女子十五而嫁。”
　　孝宣皇帝初即位，守廷尉吏路温舒上书，言尚德缓刑，其词曰：“陛下初即至尊，与天合符，宜改前世之失，正始受之统，涤烦文，除民疾，存亡继绝，以应天德，天下幸甚。臣闻往者秦有十失，其一尚存，治狱吏是也；昔秦之时，灭文学，好武勇，贱仁义之士，贵治狱之吏，正言谓之诽谤，谒过谓之妖言，故盛服先生，不用于世，忠良切言，皆郁于胸，誉谀之声，日满于耳，虚美熏心，实祸蔽塞，此乃秦之所以亡天下也。方今海内赖陛下厚恩，无金革之危，饥寒之患，父子夫妇戮力安家，天下幸甚；然太平之未洽者，狱乱之也。夫狱天下之命，死者不可生，断者不可属，书曰：‘与其杀不辜，宁失不经。’今治狱吏则不然，上下相驱，以刻为明，深者获公名，平者多后患；故治狱吏皆欲人死，非憎人也，自安之道，在人之死，是以死人之血，流离于市；被刑之徒，比肩而立，大辟之计，岁以万数，此圣人所以伤太平之未洽。凡以是也。人情安则乐生，痛则思死，捶楚之下，何求而不得；故囚人不胜痛，则饰诬词以示之，吏治者利其然，则指道以明之，上奏恐却，则锻炼而周内之，盖奏当之成，虽皋陶听之，犹以为死有余罪，何则？成炼之者众而文致之罪明也。是以狱吏专为深刻，残贼而无理，偷为一切，不顾国患，此世之大贼也，故俗语云：‘画地作狱，议不可入；刻本为吏，期不可对。’此皆疾吏之风，悲痛之辞也。故天下之患，莫深于狱，败法乱政，离亲塞道，莫甚乎治狱之吏，此臣所谓一尚存也。臣闻鸟鷇之卵不毁，而后凤凰集；诽谤之罪不诛，而后良言进，故传曰：‘山薮藏矣，川泽纳污。’国君含垢，天之道也。臣昧死上闻，愿陛下察诽谤，听切言，开天下之口，广箴谏之路，改亡秦之一失，遵文武之嘉德，省法制，宽刑罚，以废烦狱；则太平之风可与于世，福履和乐，与天地无极，天下幸甚。”书奏，皇帝善之，后卒于临淮太守。
　　晋平公春筑台，叔向曰：“不可。古者圣王贵德而务施，缓刑辟而趋民时；今春筑台，是夺民时也。夫德不施，则民不归；刑不缓，则百姓愁。使不归之民，役愁怨之百姓，而又夺其时，是重竭也；夫牧百姓，养育之而重竭之，岂所以安命安存，而称为人君于后世哉！”平公曰：“善！”乃罢台役。
　　赵简子春筑台于邯郸，天雨而不息，谓左右曰：“可无趋种乎？”尹铎对曰：“公事急，厝种而悬之台；夫虽欲趋种，不能得也。”简子惕然，乃释台罢役曰：“我以台为急，不如民之急也，民以不为台，故知吾之爱也。”
　　中行献子将伐郑，范文子曰：“不可。得志于郑，诸侯雠我，忧必滋长。”却至又曰：“得郑是兼国也，兼国则王，王者固多忧乎？”文子曰：“王者盛其德而远人归，故无忧；今我寡德而有王者之功，故多忧。今子见无土而欲富者乐乎哉？”
　　季康子谓子游曰：“仁者爱人乎？”子游曰：“然。”“人亦爱之乎？”子游曰：“然。”康子曰：“郑子产死，郑人丈夫舍玦佩，妇人舍珠珥，夫妇巷哭，三月不闻竽琴之声。仲尼之死，吾不闲鲁国之爱夫子奚也？”子游曰：“譬子产之与夫子，其犹浸水之与天雨乎？浸水所及则生，不及则死，斯民之生也必以时雨，既以生，莫爱其赐，故曰：譬子产之与夫子也，犹浸水之与天雨乎？”
　　中行穆子围鼓，鼓人有以城反者，不许，军吏曰：“师徒不勤，可得城，奚故不受？”曰：“有以吾城反者，吾所甚恶也；人以城来，我独奚好焉？赏所甚恶，有失赏也，若所好何？不赏，是失信也，奚以示民？”鼓人又请降，使人视之，其民尚有食也，不听，鼓人告食尽力竭而后取之，克鼓而反，不戮一人。
　　孔子之楚，有渔者献鱼甚强，孔子不受，献鱼者曰：“天暑远市卖之不售，思欲弃之，不若献之君子。”孔子再拜受，使弟子扫除将祭之，弟子曰：“夫人将弃之，今吾子将祭之，何也？”孔子曰：“吾闻之，务施而不腐余财者，圣人也，今受圣人之赐，可无祭乎？”
　　郑伐宋，宋人将与战，华元杀羊食士，其御羊斟不与焉，及战，曰：“畴昔之羊羹，子为政；今日之事，我为政。”与华元驰入郑师，宋人败绩。
　　楚王问庄辛曰：“君子之行奈何？”庄辛对曰：“居不为垣墙，人莫能毁伤；行不从周卫，人莫能暴君。此君子之行也。”楚王复问君子之富奈何？对曰：“君子之富，假贷人不德也，不责也；其食饮人不使也，不役也；亲戚爱之，众人喜之，不肖者事之；皆欲其寿乐而不伤于患。此君子之富也。”楚王曰善。
　　丞相西平侯于定国者，东海下邳人也，其父号曰于公，为县狱吏决曹掾；决狱平法，未尝有所冤，郡中离文法者，于公所决，皆不敢隐情，东海郡中为于公生立祠，命曰于公祠。东海有孝妇，无子，少寡，养其姑甚谨，其姑欲嫁之，终不肯，其姑告邻之人曰：“孝妇养我甚谨，我哀其无子，守寡日久，我老累丁壮奈何？”其后母自经死，母女告吏曰：“孝妇杀我母。”吏捕孝妇，孝妇辞不杀姑，吏欲毒治，孝妇自诬服，具狱以上府，于公以为养姑十年之孝闻，此不杀姑也，太守不听，数争不能得，于是于公辞疾去吏，太守竟杀孝妇。郡中枯旱三年，后太守至，卜求其故，于公曰：“孝妇不当死，前太守强杀之，咎当在此。”于是杀牛祭孝妇冢，太守以下自至焉，天立大雨，岁丰熟，郡中以此益敬重于公。于公筑治庐舍，谓匠人曰：“为我高门，我治狱未尝有所冤，我后世必有封者，令容高盖驷马车。”及子封为西平侯。
　　孟简子相梁幷卫，有罪而走齐，管仲迎而问之曰：“吾子相梁幷卫之时，门下使者几何人矣？”孟简子曰：“门下使者有三千余人。”管仲曰：“今与几何人来？”对曰：“臣与三人俱。”仲曰：“是何也？”对曰：“其一人父死无以葬，我为葬之；一人母死无以葬，亦为葬之；一人兄有狱，我为出之。是以得三人来。”管仲上车曰：“嗟兹乎！我穷必矣，吾不能以春风风人；吾不能以夏雨雨人，吾穷必矣。”
　　凡人之性，莫不欲善其德，然而不能为善德者，利败之也；故君子羞言利名，言利名尚羞之，况居而求利者也。
　　周天子使家父毛伯求金于诸侯，春秋讥之；故天子好利则诸侯贪，诸侯贪则大夫鄙，大夫鄙则庶人盗，上之变下，犹风之靡草也，故为人君者明贵德而贱利以道下，下之为恶，尚不可止；今隐公贪利而身自渔，济上而行八佾，以此化于国人，国人安得不解于义，解于义而纵其欲，则灾害起而臣下僻矣，故其元年始书螟，言灾将起，国家将乱云尔。
　　孙卿曰：“夫斗者忘其身者也，忘其亲者也，忘其君者也；行须臾之怒，而斗终身之祸，然乃为之，是忘其身也；家室离散，亲戚被戮，然乃为之，是忘其亲也；君上之所致恶，刑法上所大禁也，然乃犯之，是忘其君也。今禽兽犹知近父母，不忘其亲也；人而忘其身，内忘其亲，上忘其君，是不若禽兽之仁也。凡斗者皆自以为是而以他人为非，己诚是也，人诚非也，则是己君子而彼小人也；夫以君子而与小人相贼害，是人之所谓以狐亡补犬羊，身涂其炭，岂不过甚矣哉！以为智乎，则愚莫大焉；以为利乎，则害莫大焉；以为荣乎，则辱莫大焉；人之有斗何哉？比之狂惑疾病乎，则不可面目人也，而好恶多同，人之斗诚愚惑夫道者也。诗云：‘式号式呼，俾昼作夜’，言斗行也。”
　　子路持剑，孔子问曰：“由，安用此乎？”子路曰：“善，古者固以善之；不善，古者固以自卫。”孔子曰：“君子以忠为质，以仁为卫，不出环堵之内，而闻千里之外；不善以忠化寇，暴以仁围，何必持剑乎？”子路曰：“由也请摄齐以事先生矣。”
　　乐羊为魏将，以攻中山，其子在中山，中山县其子示乐羊，乐羊不为衰志，攻之愈急，中山因烹其子而遗之，乐羊食之尽一杯，中山见其诚也，不忍与之战，果下之，遂为魏文侯开地，文侯赏其功而疑其心。孟孙猎得麑，使秦西巴持归，其母随而鸣，秦西巴不忍，纵而与之，孟孙怒逐秦西巴，居一年召以为太子侍，左右曰：“夫秦巴有罪于君，今以为太子傅，何也？”孟孙曰：“夫以一麑而不忍，又将能忍吾子乎？故曰：‘巧诈不如拙诚’，乐羊以有功而见疑，秦西巴以有罪而益信；由仁与不仁也。”
　　智伯还自卫，三卿燕于蓝台，智襄子戏韩康子而侮段规，智果闻之谏曰：“主弗备难，难必至。”曰：“难将由我，我不为难，谁敢兴之。”对曰：“异于是，夫郄氏有车辕之难，赵有孟姬之谗，栾有叔祁之诉，范中行有函冶之难，皆主之所知也。夏书有之曰：‘一人三失，怨岂在明，不见是图。’周书有之曰：‘怨不在大，亦不在小。’夫君子能勤小物，故无大患；今主一谋而媿人君、相，又弗备，曰不敢兴难，毋乃不可乎？嘻！不可不惧，蚋蚁蜂虿皆能害人，况君相乎？”不听，自是五年而有晋阳之难，段规反而杀智伯于师，遂灭智氏。
　　智襄子为室美，士茁夕焉，智伯曰：“室美矣夫！”对曰：“美则美矣，抑臣亦有惧也。”智伯曰：“何惧？”对曰：“臣以秉笔事君，记有之曰：高山浚源，不生草木，松柏之地，其土不肥，今土木胜，人臣惧其不安人也。”室成三年而智氏亡。
卷六　复恩

　　孔子曰：“德不孤，必有邻。”夫施德者贵不德，受恩者尚必报；是故臣劳勤以为君而不求其赏，君持施以牧下而无所德，故易曰：“劳而不怨，有功而不德，厚之至也。”君臣相与以市道接，君县禄以待之，臣竭力以报之；逮臣有不测之功，则主加之以重赏，如主有超异之恩，则臣必死以复之。孔子曰：北方有兽，其名曰蟨，前足鼠，后足兔，是兽也，甚矣其爱蛩蛩巨虚也，食得甘草，必啮以遗蛩蛩巨虚，蛩蛩巨虚见人将来，必负蟨以走，蟨非性之爱蛩蛩巨虚也，为其假足之故也，二兽者亦非性之爱蟨也，为其得甘草而遗之故也。夫禽兽昆虫犹知比假而相有报也，况于士君子之欲与名利于天下者乎！夫臣不复君之恩而苟营其私门，祸之源也；君不能报臣之功而惮刑赏者，亦乱之基也。夫祸乱之原基，由不报恩生矣。
　　赵襄子见围于晋阳，罢围，赏有功之臣五人，高赫无功而受上赏，五人皆怒，张孟谈谓襄子曰：“晋阳之中，赫无大功，今与之上赏，何也？”襄子曰：“吾在拘厄之中，不失臣主之礼唯赫也。子虽有功皆骄，寡人与赫上赏，不亦可乎？”仲尼闻之曰：“赵襄子可谓善赏士乎！赏一人而天下之人臣，莫敢失君臣之礼矣。”
　　晋文公亡时，陶叔狐从，文公反国，行三赏而不及陶叔狐，陶叔狐见咎犯曰：“吾从君而亡十有三年，颜色黎黑，手足胼胝，今君反国行三赏而不及我也，意者君忘我与！我有大故与！子试为我言之君。”咎犯言之文公，文公曰：“嘻，我岂忘是子哉！夫高明至贤，德行全诚，耽我以道，说我以仁，暴浣我行，昭明我名，使我为成人者，吾以为上赏；防我以礼，谏我以谊，蕃援我使我不得为非，数引我而请于贤人之门，吾以为次赏；夫勇壮强御，难在前则居前，难在后则居后，免我于患难之中者，吾又以为之次。且子独不闻乎？死人者，不如存人之身；亡人者，不如存人之国；三行赏之后，而劳苦之士次之，夫劳苦之士，是子固为首矣，岂敢忘子哉！”周内史叔舆闻之曰：“文公其霸乎！昔圣王先德而后力，文公其当之矣，诗云：‘率履不越’，此之谓也。”晋文公入国，至于河，令弃笾豆茵席，颜色黎黑，手足胼胝者在后，咎犯闻之，中夜而哭，文公曰：“吾亡也十有九年矣，今将反国，夫子不喜而哭，何也？其不欲吾反国乎？”对曰：“笾豆茵席，所以官者也，而弃之；颜色黎黑，手足胼胝，所以执劳苦，而皆后之；臣闻国君蔽士，无所取忠臣；大夫蔽游，无所取忠友；今至于国，臣在所蔽之中矣，不胜其哀，故哭也。”文公曰：“祸福利害不与咎氏同之者，有如白水！”祝之，刀沈璧而盟。介子推曰：“献公之子九人，唯君在耳，天未绝晋，必将有主，主晋祀者非君而何？唯二三子者以为己力，不亦诬乎？”文公即位，赏不及推，推母曰：“盍亦求之？”推曰：“尤而效之，罪又甚焉。且出怨言，不食其食。”其母曰：“亦使知之。”推曰：“言，身之文也；身将隐，安用文？”其母曰：“能如是，与若俱隐。”至死不复见推，从者怜之，乃悬书宫门曰：“有龙矫矫，顷失其所，五蛇从之，周遍天下，龙饥无食，一蛇割股，龙反其渊，安其壤土，四蛇入穴，皆有处所，一蛇无穴，号于中野。”文公出见书曰：“嗟此介子推也。吾方忧王室未图其功。”使人召之则亡，遂求其所在，闻其入绵上山中。于是文公表绵上山中而封之，以为介推田，号曰介山。
　　晋文公出亡，周流天下，舟之侨去虞而从焉，文公反国，择可爵而爵之，择可禄而禄之，舟之侨独不与焉，文公酌诸大夫酒，酒酣，文公曰：“二三子盍为寡人赋乎？”舟之侨曰：“君子为赋，小人请陈其辞，辞曰：有龙矫矫，顷失其所；一蛇从之，周流天下，龙反其渊，安宁其处，一蛇耆干，独不得其所。”文公瞿然曰：“子欲爵耶？请待旦日之期；子欲禄邪？请今命廪人。”舟之侨曰：“请而得其赏，廉者不受也；言尽而名至，仁者不为也。今天油然作云，沛然下雨，则曲草兴起，莫之能御。今为一人言施一人，犹为一块土下雨也，土亦不生之矣。”遂历阶而去。文公求之不得，终身诵甫田之诗。
　　邴吉有阴德于孝宣皇帝微时，孝宣皇帝即位，众莫知，吉亦不言，吉从大将军长史转迁至御史大夫，宣帝闻之，将封之，会吉病甚，将使人加绅而封之，及其生也，太子太傅夏侯胜曰：“此未死也，臣闻之，有阴德者必飨其乐以及其子孙；今此未获其乐而病甚，非具死病也。”后病果愈，封为博阳侯，终飨其乐。
　　魏文侯攻中山，乐羊将，已得中山，还反报文侯，有喜功之色，文侯命主书曰：“群臣宾客所献书操以进。”主书者举两箧以进，令将军视之，尽难中山之事也，将军还走北面而再拜曰：“中山之举也，非臣之力，君之功也。”
　　平原君既归赵，楚使春申君将兵救赵，魏信陵君亦矫夺晋鄙军往救赵，未至，秦急围邯郸，邯郸急且降，平原君患之，邯郸传舍吏子李谈谓平原君曰：“君不忧赵亡乎？”平原君曰：“赵亡即胜虏，何为不忧？”李谈曰：“邯郸之民，炊骨易子而食之，可谓至困；而君之后宫数百，妇妾荷绮縠，厨余粱肉；士民兵尽，或剡木为矛戟；而君之器物钟磬自恣，若使秦破赵，君安得有此？使赵而全，君何患无有？君诚能令夫人以下，编于士卒间，分工而作之，家所有尽散以飨食士，方其危苦时易为惠耳。”于是平原君如其计，而勇敢之士三千人皆出死，因从李谈赴秦军，秦军为却三十里，亦会楚魏救至，秦军遂罢。李谈死，封其父为孝侯。
　　秦缪公尝出，而亡其骏马，自往求之，见人已杀其马，方共食其肉，缪公谓曰：“是吾骏马也。”诸人皆惧而起，缪公曰：“吾闻食骏马肉，不饮酒者杀人。”即以次饮之酒，杀马者皆惭而去。居三年，晋攻秦缪公，围之，往时食马肉者，相谓曰：“可以出死报食马得酒之恩矣。”遂溃围。缪公卒得以解难，胜晋获惠公以归，此德出而福反也。
　　楚庄王赐群臣酒，日暮酒酣，灯烛灭，乃有人引美人之衣者，美人援绝其冠缨，告王曰：“今者烛灭，有引妾衣者，妾援得其冠缨持之，趣火来上，视绝缨者。”王曰：“赐人酒，使醉失礼，奈何欲显妇人之节而辱士乎？”乃命左右曰：“今日与寡人饮，不绝冠缨者不欢。”群臣百有余人皆绝去其冠缨而上火，卒尽欢而罢。居三年，晋与楚战，有一臣常在前，五合五奋，首却敌，卒得胜之，庄王怪而问曰：“寡人德薄，又未尝异子，子何故出死不疑如是？”对曰：“臣当死，往者醉失礼，王隐忍不加诛也；臣终不敢以荫蔽之德而不显报王也，常愿肝脑涂地，用颈血湔敌久矣，臣乃夜绝缨者。”遂败晋军，楚得以强，此有阴德者必有阳报也。
　　赵宣孟将上之绛，见翳桑下有卧饿人不能动，宣孟止车为之下，餐自含而餔之，饿人再咽而能食，宣孟问：“尔何为饥若此？”对曰：“臣居于绛，归而粮绝，羞行乞而憎自致，以故至若此。”宣孟与之壶餐，脯二胊，再拜顿首受之，不敢食，问其故，对曰：“向者食之而美，臣有老母，将以贡之。”宣孟曰：“子斯食之，吾更与汝。”乃复为之箪食，以脯二束与钱百。去之绛，居三年，晋灵公欲杀宣孟，置伏士于房中，召宣孟而饮之酒，宣孟知之，中饮而出，灵公命房中士疾追杀之，一人追疾，既及宣孟，向宣孟之面曰：“今固是君邪！请为君反，死。”宣孟曰：“子名为谁？”及是且对曰：“何以名为？臣是夫桑下之饿人也。”遂斗，而死，宣孟得以活，此所谓德惠也。故惠君子，君子得其福；惠小人，小人尽其力；夫德一人活其身，而况置惠于万人乎？故曰德无细，怨无小，岂可无树德而除怨，务利于人哉！利施者福报，怨往者祸来，形于内者应于外，不可不慎也，此书之所谓德无小者也。诗云：“赳赳武夫，公侯干城。”“济济多士，文王以宁。”人君胡可不务爱士乎！
　　孝景时，吴楚反，袁盎以太常使吴，吴王欲使将不肯，欲杀之，使一都尉以五百人围守盎；盎为吴相时，从史与盎侍儿私通，盎知之不泄，遇之如故人，有告从史，从史惧亡归，盎自追，遂以侍儿贿之，复为从史。及盎使吴见围守，从史适为守盎校司马，夜引盎起曰：“君可以去矣，吴王期旦日斩君。”盎不信，曰：“公何为者也？”司马曰：“臣故为君从史盗侍儿者也。”盎乃敬对曰：“公见亲，吾不足以累公。”司马曰：“君去，臣亦且亡避，吾亲君，何患！”乃以刀决帐，率徒卒道出，令皆去，盎遂归报。
　　智伯与赵襄子战于晋阳下而死，智伯之臣豫让者怒，以其精气能使襄主动心，乃漆身变形，吞炭更声，襄主将出，豫让伪为死人，处于梁下，驷马惊不进，襄主动心，使使视梁下得豫让，襄主重其义不杀也。又盗，为抵罪，被刑人赭衣，入缮宫，襄主动心，则曰必豫让也，襄主执而问之曰：“子始事中行君，智伯杀中行君，子不能死，还反事之；今吾杀智伯，乃漆身为疠，吞炭为哑，欲杀寡人，何与先行异也？”豫让曰：“中行君众人畜臣，臣亦众人事之；智伯朝士待臣，臣亦朝士为之用。”襄子曰：“非义也？子壮士也！”乃自置车库中，水浆毋入口者三，日以礼豫让，让自知，遂自杀也。
　　晋逐栾盈之族，命其家臣有敢从者死，其臣曰：“辛俞从之。”吏得而将杀之，君曰：“命汝无得从，敢从何也？”辛俞对曰：“臣闻三世仕于家者君之，二世者主之；事君以死，事主以勤，为之赐之多也。今臣三世于栾氏，受其赐多矣，臣敢畏死而忘三世之恩哉？”晋君释之。
　　留侯张良之大父开地相韩昭侯、宣惠王、襄哀王。父平相厘王、悼惠王。悼惠王二十三年平卒，二十岁秦灭韩，良年少未宦事韩。韩破，浪家童三百人，弟死不葬，良悉以家财求刺客刺秦王，为韩报仇，以大父、父，五世相韩故，遂学礼淮阳，东见沧海君，得力士为铁椎，重百二十斤，秦皇帝东游，良与客狙击秦皇帝于博浪沙，误中副车，秦皇帝大怒，大索天下，求购甚急，良更易姓名，深亡匿，后卒随汉报秦。
　　鲍叔死，管仲举上衽而哭之，泣下如雨，从者曰：“非君父子也，此亦有说乎？”管仲曰：“非夫子所知也，吾尝与鲍子负贩于南阳，吾三辱于市，鲍子不以我为怯，知我之欲有所明也；鲍子尝与我有所说王者，而三不见听，鲍子不以我为不肖，知我之不遇明君也；鲍子尝与我临财分货，吾自取多者三，鲍子不以我为贪，知我之不足于财也。生我者父母，知我者鲍子也。士为知己者死，而况为之哀乎！”
　　晋赵盾举韩厥，晋君以为中军尉；赵盾死，子朔嗣为卿。至景公三年，赵朔为晋将，朔取成公姊为夫人，大夫屠岸贾，欲诛赵氏，初赵盾在梦见叔带持龟要而哭甚悲，已而笑拊手且歌，盾卜之占，垂绝而后好，赵史援占曰：此甚恶非君之身，及君之子，然亦君之咎也。至子赵朔，世益衰，屠岸贾者，始有宠于灵公，及至于晋景公，而贾为司寇，将作难，乃治灵公之贼以至，赵盾遍告诸将曰：“赵穿弒灵公，盾虽不知犹为首贼，臣杀君，子孙在朝，何以惩罪，请诛之！”韩厥曰：“灵公遇贼，赵盾在外，吾先君以为无罪，故不诛；今诸君将诛其后，是非先君之意而后妄诛；妄诛谓之乱臣，有大事而君不闻，是无君也。”屠岸贾不听，厥告赵朔趋亡，赵朔不肯，曰：“子必不绝赵祀，朔死且不恨。”韩厥许诺，称疾不出，贾不请而擅与诸将攻赵氏于下宫，杀赵朔、赵括。赵婴齐，皆灭其族；朔妻成公姊有遗腹，走公宫匿，后生男乳，朔客程婴持亡匿山中，居十五年，晋景公疾，卜之曰：“大业之后不遂者为祟。”景公疾问韩厥，韩厥知赵孤在，乃曰：“大业之后，在晋绝祀者，其赵氏乎！夫自中行衍皆嬴姓也，中衍人面鸟喙，降佐殷帝太戊及周天子，皆有明德，下及幽厉无道，而叔带去周适晋，事先君文侯，至于成公，世有立功，未尝有绝祀；今及吾君独灭之，赵宗国人哀之，故见龟策，唯君图之。”景公问曰：“赵尚有后子孙乎？”韩厥具以实对，于是景公乃与韩厥谋立赵孤儿，召而匿之宫中，诸将入问疾，景公因韩厥之众，以胁诸将而见赵孤，孤名曰武，诸将不得已乃曰：“昔下官之难屠岸贾为之，矫以君令，幷命群臣，非然孰敢作难，微君之疾，群臣固且请立赵后，今君有令，群臣之愿也。”于是召赵武、程婴遍拜诸将军，将军遂返与程婴赵武攻屠岸贾，灭其族，复与赵武田邑如故。故人安可以无恩，夫有恩于此故复于彼；非程婴则赵孤不全，非韩厥则赵后不复。韩厥可谓不忘恩矣。
　　北郭骚踵见晏子曰：“窃悦先生之义，愿乞所以养母者。”晏子使人分仓粟府金而遗之，辞金而受粟。有间，晏子见疑于景公，出奔，北郭子召其友而告之曰：“吾悦晏子之义而尝乞所以养母者。吾闻之曰：养其亲者，身更其难；今晏子见疑，吾将以身白之。”遂造公庭求复者曰：“晏子天下之贤者也，今去齐国，齐国必侵矣，方必见国之侵也，不若先死请绝颈以白晏子。”逡巡而退，因自杀也。公闻之大骇，乘驰而自追晏子，及之国郊，请而反之，晏子不得已而反之，闻北郭子之以死白己也，太息而叹曰：“婴不肖，罪过固其所也，而士以身明之，哀哉！”
　　吴赤市使于智氏，假道于卫，宁文子具纻絺三百制，将以送之，大夫豹曰：“吴虽大国也，不坏交假之道，则亦敬矣，又何礼焉！”宁文子不听，遂致之吴赤市。至于智氏，既得事，将归吴，智伯命造舟为梁，吴赤市曰：“吾闻之，天子济于水，造舟为梁，诸侯维舟为梁，大夫方舟。方舟，臣之职也，且敬太甚必有故。”使人视之，视则用兵在后矣，将亦袭卫。吴赤市曰：“卫假吾道而厚赠我，我见难而不告，是与为谋也。”称疾而留，使人告卫，卫人警戒，智伯闻之，乃止。
　　楚魏会于晋阳，将以伐齐，齐王患之，使人召淳于髡曰：“楚魏谋欲伐齐。愿先生与寡人共忧之。”淳于髡大笑而不应，王后问之，又复大笑而不应，三问而不应，王怫然作色曰：“先生以寡人国为戏乎？”淳于髡对曰：“臣不敢以王国为戏也，臣笑臣邻之祠田也，以奁饭与一鲋鱼。其祝曰：下田洿邪，得谷百车，蟹堁者宜禾。臣笑其所以祠者少而所求者多。”王曰善，赐之千金，革车百乘，立为上卿。
　　阳虎得罪于卫，北见简子曰：“自今以来，不复树人矣。”简子曰：“何哉？”阳虎对曰：“夫堂上之人，臣所树者过半矣；朝廷之吏，臣所立者亦过半矣；边境之士，臣所立者亦过半矣。今夫堂上之人，亲郄臣于君；朝廷之吏，亲危臣于众；边境之士，亲劫臣于兵。”简子曰：“唯贤者为能报恩，不肖者不能。夫树桃李者，夏得休息，秋得食焉。树蒺藜者，夏不得休息，秋得其刺焉。今子之所树者，蒺藜也，自今以来，择人而树，毋已树而择之。”
　　魏文侯与田子方语，有两僮子衣青白衣，而侍于君前，子方曰：“此君之宠子乎！”文侯曰：“非也，其父死于战，此其幼孤也，寡人收之。”子方曰：“臣以君之贼心为足矣，今滋甚，君之宠此子也，又且以谁之父杀之乎？”文侯愍然曰：“寡人受令矣。”自是以后，兵革不用。
　　吴起为魏将，攻中山，军人有病疽者，吴子自吮其脓，其母泣之，旁人曰：“将军于而子如是，尚何为泣？”对曰：“吴子吮此子父之创而杀之于注水之战，战不旋踵而死；今又吮之，安知是子何战而死，是以哭之矣！”
　　东闾子尝富贵而后乞，人问之，曰：“公何为如是？”曰：“吾自知吾尝相六七年未尝荐一人也；吾尝富三千万者再，未尝富一人；不知士出身之咎然也。孔子曰：‘物之难矣，小大多少各有怨恶，数之理也，人而得之，在于外假之也。’”
　　齐懿公之为公子也，与邴歜之父争田，不胜。及即位，乃掘而刖之，而使歜为仆；夺庸织之妻，而使织为参乘；公游于申池，二人浴于池，歜以鞭抶织，织怒，歜曰：“人夺女妻，而不敢怒；一抶女，庸何伤！”织曰：“孰与刖其父而不病，奚若？”乃谋杀公，纳之竹中。
　　楚人献鼋于郑灵公，公子家见公子宋之食指动，谓公子家曰：“我如是必尝异味。”及食大夫鼋，召公子宋而不与；公子宋怒，染指于鼎，尝之而出，公怒欲杀之。公子宋与公子家先遂杀灵公。子夏曰：“春秋者，记君不君，臣不臣，父不父，子不子者也；此非一日之事也，有渐以至焉。”
卷七　政理

　　政有三品：王者之政化之，霸者之政威之，强者之政胁之，夫此三者各有所施，而化之为贵矣。夫化之不变而后威之，威之不变而后胁之，胁之不变而后刑之；夫至于刑者，则非王者之所得已也。是以圣王先德教而后刑罚，立荣耻而明防禁；崇礼义之节以示之，贱货利之弊以变之；修近理内政橛机之礼，壹妃匹之际；则莫不慕义礼之荣，而恶贪乱之耻。其所由致之者，化使然也。
　　季孙问于孔子曰：“如杀无道，以就有道，何如？”孔子曰：“子为政，焉用杀，子欲善而民善矣。君子之德，风也；小人之德，草也；草上之风必偃。”言明其化而已矣，治国有二机，刑德是也；王者尚其德而布其刑，霸者刑德并凑，强国先其刑而后德。夫刑德者，化之所由兴也。德者，养善而进阙者也；刑者，惩恶而禁后者也；故德化之崇者至于赏，刑罚之甚者至于诛；夫诛赏者，所以别贤不肖，而列有功与无功也。故诛赏不可以缪，诛赏缪则善恶乱矣。夫有功而不赏，则善不劝，有过而不诛，则恶不惧，善不劝而能以行化乎天下者，未尝闻也。书曰：‘毕协赏罚’，此之谓也。
　　水浊则鱼困，令苛则民乱，城峭则必崩，岸竦则必。故夫治国，譬若张琴，大弦急则小弦绝矣，故曰急辔御者非千里御也。有声之声，不过百里，无声之声，延及四海；故禄过其功者损，名过其实者削，情行合而民副之，祸福不虚至矣。诗云：“何其处也，必有与也；何其久也，必有以也。”此之谓也。
　　公叔文子为楚令尹三年，民无敢入朝，公叔子见曰：“严矣。”文子曰：“朝廷之严也，宁云妨国家之治哉？”公叔子曰：“严则下喑，下喑则上聋，聋喑不能相通，何国之治也？顺针缕者成帷幕，合升斗者实仓廪，幷小流而成江海；明主者有所受命而不行，未尝有所不受也。”
　　卫灵公谓孔子曰：“有语寡人为国家者，谨之于庙堂之上而国家治矣，其可乎？”孔子曰：“可。爱人者，则人爱之；恶人者，则人恶之；知得之己者，亦知得之人；所谓不出于环堵之室而知天下者，知反之己者也。”
　　子贡问治民于孔子，孔子曰：“懔懔焉如以腐索御奔马。”子贡曰：“何其畏也！”孔子曰：“夫通达之国皆人也，以道导之，则吾畜也；不以道导之，则吾雠也，若何而毋畏？”
　　齐桓公谓管仲曰：“吾欲举事于国，昭然如日月，无愚夫愚妇皆曰善，可乎？”仲曰：“可。然非圣人之道。”桓公曰：“何也？”对曰：“夫短绠不可以汲深井，知鲜不可以与圣人言，慧士可与辨物，智士可与辨无方，圣人可与辨神明；夫圣人之所为，非众人之所及也。民知十己，则尚与之争，曰不如吾也，百己则疵其过，千己则谁而不信。是故民不可稍而掌也，可幷而牧也；不可暴而杀也，可麾而致也；众不可户说也，可举而示也。”
　　卫灵公问于史■曰：“政孰为务？”对曰：“大理为务，听狱不中，死者不可生也，断者不可属也，故曰：大理为务。”少焉，子路见公，公以史■言告之，子路曰：“司马为务，两国有难，两军相当，司马执枹以行之，一斗不当，死者数万，以杀人为非也，此其为杀人亦众矣，故曰：司马为务。”少焉，子贡入见，公以二子言告之，子贡曰：“不识哉！昔禹与有扈氏战，三陈而不服，禹于是修教一年而有扈氏请服，故曰：去民之所事，奚狱之所听？兵革之不陈，奚鼓之所鸣？故曰：教为务也。”
　　齐桓公出猎，逐鹿而走入山谷之中，见一老公而问之曰：“是为何谷？”对曰：“为愚公之谷。”桓公曰：“何故？”对曰：“以臣名之。”桓公曰：“今视公之仪状，非愚人也，何为以公名？”对曰：“臣请陈之，臣故畜■牛生子而大，卖之而买驹，少年曰：‘牛不能生马。’遂持驹去。傍邻闻之，以臣为愚，故名此谷为愚公之谷。”桓公曰：“公诚愚矣，夫何为而与之？”桓公遂归。明日朝，以告管仲，管仲正衿再拜曰：“此夷吾之愚也，使尧在上，咎繇为理，安有取人之驹者乎？若有见暴如是叟者，又必不与也，公知狱讼之不正，故与之耳，请退而修政。”孔子曰：“弟子记之，桓公，霸君也；管仲，贤佐也；犹有以智为愚者也，况不及桓公管仲者也。”
　　鲁有父子讼者，康子曰：“杀之！”孔子曰：“未可杀也。夫民不知子父讼之不善者久矣，是则上过也；上有道，是人亡矣。”康子曰：“夫治民以孝为本，今杀一人以戮不孝，不亦可乎？”孔子曰：“不孝而诛之，是虐杀不辜也。三军大败，不可诛也；狱讼不治，不可刑也；上陈之教而先服之，则百姓从风矣，躬行不从而后俟之以刑，则民知罪矣；夫一仞之墙，民不能踰，百仞之山，童子升而游焉，陵迟故也！今是仁义之陵迟久矣，能谓民弗踰乎？诗曰：‘俾民不迷！’昔者君子导其百姓不使迷，是以威厉而不至，刑错而不用。”于是讼者闻之，乃请无讼。
　　鲁哀公问政于孔子，对曰：“政有使民富且寿。”哀公曰：“何谓也？”孔子曰：“薄赋敛则民富，无事则远罪，远罪则民寿。”公曰：“若是则寡人贫矣。”孔子曰：“诗云：‘凯悌君子，民之父母’，未见其子富而父母贫者也。”
　　文王问于吕望曰：“为天下若何？”对曰：“王国富民，霸国富士；仅存之国，富大夫；亡道之国，富仓府；是谓上溢而下漏。”文王曰：“善！”对曰：“宿善不祥。是日也，发其仓府，以赈鳏、寡、孤、独。”
　　武王问于太公曰：“治国之道若何？”太公对曰：“治国之道，爱民而已。”曰：“爱民若何？”曰：“利之而勿害，成之勿败，生之勿杀，与之勿夺，乐之勿苦，喜之勿怒，此治国之道，使民之谊也，爱之而已矣。民失其所务，则害之也；农失其时，则败之也；有罪者重其罚，则杀之也；重赋敛者，则夺之也；多徭役以罢民力，则苦之也；劳而扰之，则怒之也。故善为国者遇民，如父母之爱子，兄之爱弟，闻其饥寒为之哀，见其劳苦为之悲。”
　　武王问于太公曰：“贤君治国何如？”对曰：“贤君之治国，其政平，其吏不苛，其赋敛节，其自奉薄，不以私善害公法，赏赐不加于无功，刑罚不施于无罪，不因喜以赏，不因怒以诛，害民者有罪，进贤举过者有赏，后宫不荒，女谒不听，上无淫慝，下不阴害，不幸宫室以费财，不多观游台池以罢民，不雕文刻镂以逞耳目，宫无腐蠹之藏，国无流饿之民，此贤君之治国也。”武王曰：“善哉！”
　　武王问于太公曰：“为国而数更法令者何也？”太公曰：“为国而数更法令者，不法法，以其所善为法者也；故令出而乱，乱则更为法，是以其法令数更也。”
　　成王问政于尹逸曰：“吾何德之行而民亲其上？”对曰：“使之以时而敬顺之，忠而爱之，布令信而不食言。”王曰：“其度安至？”对曰：“如临深渊，如履薄冰。”王曰：“惧哉！”对曰：“天地之间，四海之内，善之则畜之，不善则雠也；夏、殷之臣，反雠桀、纣而臣汤、武，夙沙之民，自攻其主而归神农氏。此君之所明知也，若何其无惧也？”
　　仲尼见梁君，梁君问仲尼曰：“吾欲长有国，吾欲列都之得，吾欲使民安不惑，吾欲使士竭其力，吾欲使日月当时，吾欲使圣人自来，吾欲使官府治，为之奈何？”仲尼对曰：“千乘之君，万乘之主，问于丘者多矣，未尝有如主君问丘之术也，然而尽可得也。丘闻之，两君相亲，则长有国；君惠臣忠，则列都之得；毋杀不辜，毋释罪人，则民不惑；益士禄赏，则竭其力；尊天敬鬼，则日月当时；善为刑罚，则圣人自来；尚贤使能，则官治。”梁君曰：“岂有不然哉！”
　　子贡曰：“叶公问政于夫子，夫子曰：‘政在附近来远’，鲁哀公问政于夫子，夫子曰：‘政在于谕臣’。齐景公问政于夫子，夫子曰：‘政在于节用’。三君问政于夫子，夫子应之不同，然则政有异乎？”孔子曰：“夫荆之地广而都狭，民有离志焉，故曰在于附近而来远。哀公有臣三人，内比周公以惑其君，外障诸侯宾客以蔽其明，故曰政在谕臣。齐景公奢于台榭，淫于苑囿，五官之乐不解，一旦而赐人百乘之家者三，故曰政在于节用，此三者政也，诗不云乎：‘乱离斯瘼，爰其适归’，此伤离散以为乱者也，‘匪其止共，惟王之邛’，此伤奸臣蔽主以为乱者也，‘相乱蔑资，鲁莫惠我师’，此伤奢侈不节以为乱者也，察此三者之所欲，政其同乎哉！”
　　公仪休相鲁，鲁君死，左右请闭门，公仪休曰：“止！池渊吾不税，蒙山吾不赋，苛令吾不布，吾已闭心矣！何闭于门哉？”
　　子产相郑，简公谓子产曰：“内政毋出，外政毋入。夫衣裘之不美，车马之不饰，子女之不洁，寡人之丑也；国家之不治，封疆之不正，夫子之丑也。”子产相郑，终简公之身，内无国中之乱，外无诸侯之患也；子产之从政也，择能而使之：冯简子善断事，子太叔善决而文，公孙挥知四国之为而辨于其大夫之族姓，变而立至，又善为辞令，裨谌善谋，于野则获，于邑则否，有事乃载裨谌与之适野，使谋可否，而告冯简子断之，使公孙挥为之辞令，成乃受子太叔行之，以应对宾客，是以鲜有败事也。
　　董安于治晋阳，问政于蹇老，蹇老曰：“曰忠、曰信、曰敢。”董安于曰：“安忠乎？”曰：“忠于主。”曰：“安信乎？”曰：“信于令。”曰：“安敢乎？”曰：“敢于不善人。”董安于曰：“此三者足矣。”
　　魏文侯使西门豹往治于邺，告之曰：“必全功成名布义。”豹曰：“敢问全功成名布义为之奈何？”文侯曰：“子往矣！是无邑不有贤豪辨博者也，无邑不有好扬人之恶，蔽人之善者也。往必问豪贤者，因而亲之；其辨博者，因而师之；问其好扬人之恶，蔽人之善者，因而察之，不可以特闻从事。夫耳闻之不如目见之，目见之不如足践之，足践之不如手辨之；人始入官，如入晦室，久而愈明，明乃治，治乃行。”
　　宓子贱治单父，弹鸣琴，身不下堂而单父治。巫马期亦治单父，以星出，以星入，日夜不出，以身亲之，而单父亦治。巫马期问其故于宓子贱，宓子贱曰：“我之谓任人，子之谓任力；任力者固劳，任人者固佚。”人曰宓子贱，则君子矣，佚四肢，全耳目，平心气而百官治，任其数而已矣。巫马期则不然，弊性事情，劳烦教诏，虽治犹未至也。
　　孔子谓宓子贱曰：“子治单父而众说，语丘所以为之者。”曰：“不齐父其父，子其子，恤诸孤而哀丧纪。”孔子曰：“善小节也小民附矣，犹未足也。”曰：“不齐也，所父事者三人，所兄事者五人，所友者十一人，”孔子曰：“父事三人，可以教孝矣；兄事五人，可以教弟矣；友十一人，可以教学矣。中节也，中民附矣，犹未足也。”曰：“此地民有贤于不齐者五人，不齐事之，皆教不齐所以治之术。”孔子曰：“欲其大者，乃于此在矣。昔者尧、舜清微其身，以听观天下，务来贤人，夫举贤者，百福之宗也，而神明之主也，不齐之所治者小也，不齐所治者大，其与尧、舜继矣。”
　　宓子贱为单父宰，辞于夫子，夫子曰：“毋迎而距也，毋望而许也；许之则失守，距之则闭塞。譬如高山深渊，仰之不可极，度之不可测也。”子贱曰：“善，敢不承命乎！”宓子贱为单父宰，过于阳昼曰：“子亦有以送仆乎？”阳昼曰：“吾少也贱，不知治民之术，有钓道二焉，请以送子。”子贱曰：“钓道奈何？”阳昼曰：“夫扱纶错饵，迎而吸之者也，阳桥也，其为鱼薄而不美；若存若亡，若食若不食者，鲂也，其为鱼也博而厚味。”宓子贱曰：“善。”于是未至单父，冠盖迎之者交接于道，子贱曰：“车驱之，车驱之。”夫阳昼之所谓阳桥者至矣，于是至单父请其耆老尊贤者而与之共治单父。
　　孔子弟子有孔蔑者，与宓子贱皆仕，孔子往过孔蔑，问之曰：“自子之仕者，何得、何亡？”孔蔑曰：“自吾仕者未有所得，而有所亡者三，曰：王事若袭，学焉得习，以是学不得明也，所亡者一也。奉禄少鬻，鬻不足及亲戚，亲戚益疏矣，所亡者二也。公事多急，不得吊死视病，是以朋友益疏矣，所亡者三也。”孔子不说，而复往见子贱曰：“自子之仕，何得、何亡也？”子贱曰：“自吾之仕，未有所亡而所得者三：始诵之文，今履而行之，是学日益明也，所得者一也。奉禄虽少鬻，鬻得及亲戚，是以亲戚益亲也，所得者二也。公事虽急，夜勤，吊死视病，是以朋友益亲也，所得者三也。”孔子谓子贱曰：“君子哉若人！君子哉若人！鲁无君子也，斯焉取斯？”
　　晏子治东阿三年，景公召而数之曰：“吾以子为可，而使子治东阿，今子治而乱，子退而自察也，寡人将加大诛于子。”晏子对曰：“臣请改道易行而治东阿，三年不治，臣请死之。”景公许之。于是明年上计，景公迎而贺之曰：“甚善矣！子之治东阿也。”晏子对曰：“前臣之治东阿也，属托行，货赂至，并会赋敛，仓库少内，便事左右，陂池之鱼，入于权家。当此之时，饥者过半矣，君乃反迎而贺臣，愚不能复治东阿，愿乞骸骨，避贤者之路，再拜便辟。”景公乃下席而谢之曰：“子强复治东阿；东阿者，子之东阿也，寡人无复与焉。”
　　子路治蒲，见于孔子曰：“由愿受教。”孔子曰：“蒲多壮士，又难治也。然吾语汝，恭以敬，可以摄勇；宽以正，可以容众；恭以洁，可以亲上。”
　　子贡为信阳令，辞孔子而行，孔子曰：“力之顺之，因子之时，无夺无伐，无暴无盗。”子贡曰：“赐少日事君子，君子固有盗者邪！”孔子曰：“夫以不肖伐贤，是谓夺也；以贤伐不肖，是谓伐也；缓其令，急其诛，是谓暴也；取人善以自为己，是谓盗也。君子之盗，岂必当财币乎？吾闻之曰：知为吏者奉法利民，不知为吏者，枉法以侵民，此皆怨之所由生也。临官莫如平，临财莫如廉，廉平之守，不可攻也。匿人之善者，是谓蔽贤也；扬人之恶者，是谓小人也；不内相教而外相谤者，是谓不足亲也。言人之善者，有所得而无所伤也；言人之恶者，无所得而有所伤也。故君子慎言语矣，毋先己而后人，择言出之，令口如耳。”
　　杨朱见梁王，言治天下如运诸掌然，梁王曰：“先生有一妻一妾不能治，三亩之园不能芸，言治天下如运诸手掌何以？”杨朱曰：“臣有之，君不见夫羊乎，百羊而群，使五尺童子荷杖而随之，欲东而东，欲西而西；君且使尧牵一羊，舜荷杖而随之，则乱之始也。臣闻之，夫吞舟之鱼不游渊，鸿鹄高飞不就污池，何则？其志极远也。黄钟大吕，不可从繁奏之舞，何则？其音疏也。将治大者不治小，成大功者不小苛，此之谓也。”
　　景差相郑，郑人有冬涉水者，出而胫寒，后景差过之，下陪乘而载之，覆以上衽，晋叔向闻之曰：“景子为人国相，岂不固哉！吾闻良吏居之三月而沟渠修，十月而津梁成，六畜且不濡足，而况人乎？”
　　魏文侯问李克曰：“为国如何？”对曰：“臣闻为国之道，食有劳而禄有功，使有能而赏必行，罚必当。”文侯曰：“吾尝罚皆当而民不与，何也？”对曰：“国其有淫民乎？臣闻之曰：夺淫民之禄以来四方之士；其父有功而禄，其子无功而食之，出则乘车马衣美裘以为荣华，入则修竽琴、钟石之声而安其子女之乐，以乱乡曲之教，如此者夺其禄以来四方之士，此之谓夺淫民也。”
　　齐桓公问管仲曰：“国何患？”管仲对曰：“患失社鼠。”桓公曰：“何谓也？”管仲对曰：“夫社束木而涂之，鼠因往托焉，熏之则恐烧其木，灌之则恐败其涂，此鼠所以不可得杀者，以社故也。夫国亦有社鼠，人主左右是也；内则蔽善恶于君上，外则卖权重于百姓，不诛之则为乱，诛之则为人主所察，据腹而有之，此亦国之社鼠也。人有酤酒者，为器甚洁清，置表甚长而酒酸不售，问之里人其故，里人云：‘公之狗猛，人挈器而入，且酤公酒，狗迎而噬之，此酒所以酸不售之故也。’夫国亦有猛狗，用事者也；有道术之士，欲明万乘之主，而用事者迎而龁之，此亦国之猛狗也。左右为社鼠，用事者为猛狗，则道术之士不得用矣，此治国之所患也。”
　　齐侯问于晏子曰：“为政何患？”对曰：“患善恶之不分。”公曰：“何以察之？”对曰：“审择左右，左右善，则百僚各得其所宜而善恶分。”孔子闻之曰：“此言也信矣，善言进，则不善无由入矣；不进善言，则善无由入矣。”
　　复槁之君朝齐，桓公问治民焉，复槁之君不对，而循口操衿抑心，桓公曰：“与民共甘苦饥寒乎？”“夫以我为圣人也，故不用言而谕。”因礼之千金。晋文公时，翟人有封狐、文豹之皮者，文公喟然叹曰：“封狐文豹何罪哉？以其皮为罪也。”大夫栾枝曰：“地广而不平，财聚而不散，独非狐豹之罪乎？”文公曰：“善哉！说之。”栾枝曰：“地广而不平，人将平之；财聚而不散，人将争之。”于是列地以分民，散财以赈贫。
　　晋文侯问政于舅犯，舅犯对曰：“分熟不如分腥，分腥不如分地；割以分民而益其爵禄，是以上得地而民知富，上失地而民知贫，古之所谓致师而战者，其此之谓也。”
　　晋侯问于士文伯曰：“三月朔，日有蚀之，寡人学惛焉，诗所谓：‘彼日而蚀，于何不臧’者，何也？”对曰：“不善政之谓也；国无政不用善，则自取谪于日月之灾，故不可不慎也。政有三而已：一曰因民，二曰择人，三曰从时。”
　　延陵季子游于晋，入其境曰：“嘻，暴哉国乎！”入其都曰：“嘻，力屈哉，国乎！”立其朝曰：“嘻，乱哉国乎！”从者曰：“夫子之入境未久也，何其名之不疑也？”延陵季子曰：“然，吾入其境田亩荒秽而不休，杂增崇高，吾是以知其国之暴也。吾入其都，新室恶而故室美，新墙卑而故墙高，吾是以知其民力之屈也。吾立其朝，君能视而不下问，其臣善伐而不上谏，吾是以知其国之乱也。齐之所以不如鲁者，太公之贤不如伯禽，伯禽与太公俱受封，而各之国三年，太公来朝，周公问曰：“何治之疾也？”对曰：“尊贤，先疏后亲，先义后仁也。”此霸者之迹也。周公曰：“太公之泽及五世。”五年伯禽来朝，周公问曰：“何治之难？”对曰：“亲亲者，先内后外，先仁后义也。”此王者之迹也。周公曰：“鲁之泽及十世。”故鲁有王迹者，仁厚也；齐有霸迹者，武政也；齐之所以不如鲁也，太公之贤不如伯禽也。
　　景公好妇人而丈夫饰者，国人尽服之，公使吏禁之曰：“女子而男子饰者，裂其衣，断其带。”裂衣断带相望而不止，晏子见，公曰：“寡人使吏禁女子而男子饰者，裂其衣，断其带，相望而不止者，何也？”对曰：“君使服之于内而禁之于外，犹悬牛首于门而求买马肉也；公胡不使内勿服，则外莫敢为也。”公曰：“善！”使内勿服，不旋月而国莫之服也。
　　齐人甚好毂击相犯以为乐，禁之不止，晏子患之，乃为新车良马出与人相犯也，曰：“毂击者不祥，臣其察祀不顺，居处不敬乎？”下车弃而去之，然后国人乃不为。故曰：“禁之以制，而身不先行也，民不肯止，故化其心莫若教也。”
　　鲁国之法，鲁人有赎臣妾于诸侯者，取金于府；子贡赎人于诸侯而还其金，孔子闻之曰：“赐失之矣，圣人之举事也，可以移风易俗，而教导可施于百姓，非独适其身之行也。今鲁国富者寡而贫者众，赎而受金则为不廉；不受则后莫复赎，自今以来，鲁人不复赎矣。”孔子可谓通于化矣。故老子曰：“见小曰明。”
　　孔子见季康子，康子未说，孔子又见之，宰予曰：“吾闻之夫子曰：‘王公不聘不动。’今吾子之见司寇也少数矣。”孔子曰：“鲁国以众相陵，以兵相暴之日久矣，而有司不治，聘我者孰大乎？”于是鲁人闻之曰：“圣人将治，何以不先自为刑罚乎？”自是之后，国无争者。孔子谓弟子曰：“违山十里，蟪蛄之声犹尚存耳，政事无如膺之矣。”古之鲁俗，涂里之间，罗门之罗，收门之鱼，独得于礼，是以孔子善之夫涂里之间，富家为贫者出；罗门之罗，有亲者取多，无亲者取少；收门之渔，有亲者取巨，无亲者取小。
　　春秋曰：四民均则王道兴而百姓宁；所谓四民者，士、农、工、商也。婚姻之道废，则男女之道悖，而淫泆之路兴矣。

卷八　尊贤

　　人君之欲平治天下而垂荣名者，必尊贤而下士。易曰：“自上下下，其道大光。”又曰：“以贵下贱，大得民也。”夫明王之施德而下下也，将怀远而致近也。夫朝无贤人，犹鸿鹄之无羽翼也，虽有千里之望，犹不能致其意之所欲至矣；是故游江海者托于船，致远道者托于乘，欲霸王者托于贤；伊尹、吕尚、管夷吾、百里奚，此霸王之船乘也。释父兄与子孙，非疏之也；任庖人钓屠与仇雠仆虏，非阿之也；持社稷立功名之道，不得不然也。犹大匠之为宫室也，量小大而知材木矣，比功效而知人数矣。是故吕尚聘而天下知商将亡，而周之王也；管夷吾，百里奚任，而天下知齐秦之必霸也，岂特船乘哉！夫成王霸固有人，亡国破家亦固有人；桀用于莘，纣用恶来，宋用唐鞅，齐用苏秦，秦用赵高，而天下知其亡也；非其人而欲有功，譬其若夏至之日而欲夜之长也，射鱼指天而欲发之当也；虽舜禹犹亦困，而又况乎俗主哉！
　　春秋之时，天子微弱，诸侯力政，皆叛不朝；众暴寡，强劫弱，南夷与北狄交侵，中国之不绝若线。桓公于是用管仲、鲍叔、隰朋、宾胥无、宁戚，三存亡国，一继绝世，救中国，攘戎狄，卒胁荆蛮，以尊周室，霸诸侯。晋文公用咎犯、先轸、阳处父，强中国，败强楚，合诸侯，朝天子，以显周室。楚庄王用孙叔敖、司马子反、将军子重，征陈从郑，败强晋，无敌于天下。秦穆公用百里子、蹇叔子、王子廖及由余，据有雍州，攘败西戎。吴用延州莱季子，幷翼州，扬威于鸡父。郑僖公富有千乘之国，贵为诸侯，治义不顺人心，而取弒于臣者，不先得贤也。至简公用子产、裨谌、世叔、行人子羽，贼臣除，正臣进，去强楚，合中国，国家安宁，二十余年，无强楚之患。故虞有宫之奇，晋献公为之终夜不寐；楚有子玉得臣，文公为之侧席而坐，远乎贤者之厌难折冲也。夫宋襄公不用公子目夷之言，大辱于楚；曹不用僖负羁之谏，败死于戎。故共惟五始之要，治乱之端，在乎审己而任贤也。国家之任贤而吉，任不肖而凶，案往世而视己事，其必然也，如合符，此为人君者，不可以不慎也。国家惛乱而良臣见，鲁国大乱，季友之贤见，僖公即位而任季子，鲁国安宁，外内无忧，行政二十一年，季子之卒后，邾击其南，齐伐其北，鲁不胜其患，将乞师于楚以取全耳（或作身），故传曰：患之起必自此始也。公子买不可使戍卫，公子遂不听君命而擅之晋，内侵于臣下，外困于兵乱，弱之患也。僖公之性，非前二十一年常贤，而后乃渐变为不肖也，此季子存之所益，亡之所损也。夫得贤失贤，其损益之验如此，而人主忽于所用，甚可疾痛也。夫智不足以见贤，无可奈何矣，若智能见之，而强不能决，犹豫不用，而大者死亡，小者乱倾，此甚可悲哀也。以宋殇公不知孔父之贤乎，安知孔父死，己必死，趋而救之，趋而救之者，是知其贤也。以鲁庄公不知季子之贤乎，安知疾将死，召季子而授之国政，授之国政者，是知其贤也。此二君知能见贤而皆不能用，故宋殇公以杀死，鲁庄公以贼嗣，使宋殇蚤任孔父，鲁庄素用季子，乃将靖邻国，而况自存乎！
　　邹子说梁王曰：“伊尹故有莘氏之媵臣也，汤立以为三公，天下之治太平。管仲故成阴之狗盗也，天下之庸夫也，齐桓公得之以为仲父。百里奚道之于路，传卖五羊之皮，秦穆公委之以政。宁戚故将车人也，叩辕行歌于康之衢，桓公任以国。司马喜髌脚于宋，而卒相中山。范睢折胁拉齿于魏而后为应侯。太公望故老妇之出夫也，朝歌之屠佐也，棘津迎客之舍人也，年七十而相周，九十而封齐。故诗曰：‘绵绵之葛，在于旷野，良工得之，以为絺纻，良工不得，枯死于野。’此七士者，不遇明君圣主，几行乞丐，枯死于中野，譬犹绵绵之葛矣。”
　　眉睫之征，接而形于色；声音之风，感而动乎心。宁戚击牛角而商歌，桓公闻而举之；鲍龙跪石而登嵼，孔子为之下车；尧、舜相见不违桑阴，文王举太公不以日久。故贤圣之接也，不待久而亲；能者之相见也，不待试而知矣。故士之接也，非必与之临财分货，乃知其廉也；非必与之犯难涉危，乃知其勇也。举事决断，是以知其勇也；取与有让，是以知其廉也。故见虎之尾，而知其大于狸也；见象之牙，而知其大于牛也。一节见则百节知矣。由此观之，以所见可以占未发，睹小节固足以知大体矣。
　　禹以夏王，桀以夏亡；汤以殷王，纣以殷亡。阖庐以吴战胜无敌于天下，而夫差以见禽于越，文公以晋国霸，而厉公以见弒于匠丽之宫，威王以齐强于天下，而愍王以弒死于庙梁，穆公以秦显名尊号，而二世以劫于望夷，其所以君王者同，而功迹不等者，所任异也！是故成王处襁褓而朝诸侯，周公用事也。赵武灵王五十年而饿死于沙丘，任李充故也。桓公得管仲，九合诸侯，一匡天下，失管仲，任竖刁易牙，身死不葬，为天下笑，一人之身，荣辱俱施焉，在所任也。故魏有公子无忌，削地复得；赵任蔺相如，秦兵不敢出鄢陵；任唐睢，国独特立。楚有申包胥，而昭王反位；齐有田单，襄王得国。由此观之，国无贤佐俊士，而能以成功立名，安危继绝者，未尝有也。故国不务大而务得民心；佐不务多，而务得贤俊。得民心者民往之，有贤佐者士归之，文王请除炮烙之刑而殷民从，汤去张网者之三面而夏民从，越王不隳旧冢而吴人服，以其所为之顺于民心也。故声同则处异而相应，德合则未见而相亲，贤者立于本朝，则天下之豪，相率而趋之矣，何以知其然也？曰：管仲，桓公之贼也，鲍叔以为贤于己而进之为相，七十言而说乃听，遂使桓公除报雠之心而委国政焉。桓公垂拱无事而朝诸侯，鲍叔之力也；管仲之所以能北走桓公无自危之心者，同声于鲍叔也。纣杀王子比干，箕子被发而佯狂，陈灵公杀泄冶而邓元去陈；自是之后，殷兼于周，陈亡于楚，以其杀比干、泄冶而失箕子与邓元也。燕昭王得郭隗，而邹衍、乐毅以齐赵至，苏子、屈景以周楚至，于是举兵而攻齐，栖闵王于莒，燕校地计众，非与齐均也，然所以能信意至于此者，由得士也。故无常安之国，无恒治之民；得贤者则安昌，失之者则危亡，自古及今，未有不然者也。明镜所以昭形也，往古所以知今也，夫知恶往古之所以危亡，而不务袭迹于其所以安昌，则未有异乎却走而求逮前人也，太公知之，故举微子之后而封比干之墓，夫圣人之于死尚如是其厚也，况当世而生存者乎！则其弗失可识矣。
　　齐景公问于孔子曰：“秦穆公其国小，处僻而霸，何也？”对曰：“其国小而志大，虽处僻而其政中，其举果，其谋和，其令不偷；亲举五羖大夫于系缧之中，与之语三日而授之政，以此取之，虽王可也，霸则小矣。”
　　或曰：“将谓桓公仁义乎？杀兄而立，非仁义也；将谓桓公恭俭乎？与妇人同舆，驰于邑中，非恭俭也；将谓桓公清洁乎？闺门之内，无可嫁者，非清洁也。此三者亡国失君之行也，然而桓公兼有之，以得管仲隰朋，九合诸侯，一匡天下，毕朝周室，为五霸长，以其得贤佐也；失管仲隰朋，任竖刁易牙，身死不葬，虫流出户。一人之身，荣辱俱施者，何者？其所任异也。”由此观之，则任佐急矣。周公旦白屋之士，所下者七十人，而天下之士皆至；晏子所与同衣食者百人，而天下之士亦至；仲尼修道行，理文章，而天下之士亦至矣。伯牙子鼓琴，钟子期听之，方鼓而志在太山，钟子期曰：“善哉乎鼓琴！巍巍乎若太山。”少选之间，而志在流水，钟子期复曰：“善哉乎鼓琴！汤汤乎若流水。”钟子期死，伯牙破琴绝弦，终身不复鼓琴，以为世无足为鼓琴者。非独鼓琴若此也，贤者亦然，虽有贤者而无以接之，贤者奚由尽忠哉！骥不自至千里者，待伯乐而后至也。
　　周威公问于宁子曰：“取士有道乎？”对曰：“有，穷者达之，亡者存之，废者起之；四方之士，则四面而至矣。穷者不达，亡者不存，废者不起；四方之士，则四面而畔矣。夫城固不能自守，兵利不能自保，得士而失之，必有其间，夫士存则君尊，士亡则君卑。”周武公曰：“士壹至如此乎？”对曰：“君不闻夫楚平王有士，曰楚傒胥丘，负客，王将杀之，出亡之晋；晋人用之，是为城濮之战。又有士曰苗贲皇，王将杀之，出亡走晋；晋人用之，是为鄢陵之战。又有士曰上解于，王将杀之，出亡走晋；晋人用之，是为两堂之战。又有士曰伍子胥，王杀其父兄，出亡走吴；阖闾用之，于是兴师而袭郢，故楚之大得罪于梁郑宋卫之君，犹未遽至于此也。此四得罪于其士，三暴其民骨，一亡其国。由是观之，士存则国存，士亡则国亡；子胥怒而亡之，申包胥怒而存之；士胡可无贵乎！”
　　哀公问于孔子曰：“人若何而可取也？”孔子对曰：“毋取拑者，无取健者，毋取口锐者。”哀公曰：“何谓也？”孔子曰：“拑者大给利不可尽用；健者必欲兼人，不可以为法也；口锐者多诞而寡信，后恐不验也。夫弓矢和调而后求其中焉；马悫愿顺，然后求其良材焉；人必忠信重厚，然后求其知能焉。今有人不忠信重厚而多智能，如此人者，譬犹豺狼与，不可以身近也。是故先其仁义之诚者，然后亲之；于是有知能者，然后任之；故曰：亲仁而使能。夫取人之术也，观其言而察其行，夫言者所以抒其匈而发其情者也，能行之士必能言之，是故先观其言而揆其行，夫以言揆其行，虽有奸轨之人，无以逃其情矣。”哀公曰：“善。”
　　周公摄天子位七年，布衣之士，执贽所师见者十二人，穷巷白屋所见者四十九人，时进善者百人，教士者千人，官朝者万人。当此之时，诚使周公骄而且吝，则天下贤士至者寡矣，苟有至者，则必贪而尸禄者也，尸禄之臣，不能存君矣。
　　齐桓公设庭燎，为士之欲造见者，期年而士不至，于是东野鄙人有以九九之术见者，桓公曰：“九九何足以见乎？”鄙人对曰：“臣非以九九为足以见也，臣闻主君设庭燎以待士，期年而士不至，夫士之所以不至者，君、天下贤君也；四方之士，皆自以论而不及君，故不至也。夫九九薄能耳，而君犹礼之，况贤于九九乎？夫太山不辞壤石，江海不逆小流，所以成大也，诗云：‘先民有言，询于刍荛。’言博谋也。”桓公曰善，乃因礼之。期月四方之士，相携而并至，诗曰：“自堂徂基，自羊徂牛。”言以内及外，以小及大也。
　　齐景公伐宋，至于岐堤之上，登高以望，太息而叹曰：“昔我先君桓公，长毂八百乘以霸诸侯，今我长毂三千乘，而不敢久处于此者，岂其无管仲欤！”弦章对曰：“臣闻之，水广则鱼大，君明则臣忠；昔有桓公，故有管仲；今桓公在此，则车下之臣尽管仲也。”
　　赵简子游于河而乐之，叹曰：“安得贤士而与处焉！”舟人古乘跪而对曰：“夫珠玉无足，去此数千里而所以能来者，人好之也；今士有足而不来者，此是吾君不好之乎！”赵简子曰：“吾门左右客千人，朝食不足，暮收市征，暮食不足，朝收市征，吾尚可谓不好士乎？”舟人古乘对曰：“鸿鹄高飞远翔，其所恃者六翮也，背上之毛，腹下之毳，无尺寸之数，去之满把，飞不能为之益卑；益之满把，飞不能为之益高。不知门下左右客千人者，有六翮之用乎？将尽毛毳也。”
　　齐宣王坐，淳于髡侍，宣王曰：“先生论寡人何好？”淳于髡曰：“古者所好四，而王所好三焉。”宣王曰：“古者所好，何与寡人所好？”淳于髡曰：“古者好马，王亦好马；古者好味，王亦好味；古者好色，王亦好色；古者好士，王独不好士。”宣王曰：“国无士耳，有则寡人亦说之矣。”淳于髡曰：“古者骅骝骐骥，今无有，王选于众，王好马矣；古者有豹象之胎，今无有，王选于众，王好味矣；古者有毛廧西施，今无有，王选于众，王好色矣。王必将待尧舜禹汤之士而后好之，则禹汤之士亦不好王矣。”宣王嘿然无以应。
　　卫君问于田让曰：“寡人封侯尽千里之地，赏赐尽御府缯帛而士不至，何也？”田让对曰：“君之赏赐，不可以功及也；君之诛罚，不可以理避也；犹举杖而呼狗，张弓而祝鸡矣；虽有香饵而不能致者，害之必也。”
　　宗卫相齐，遇逐罢归舍，召门尉田饶等二十有七而问焉，曰：“士大夫谁能与我赴诸侯者乎？”田饶等皆伏而不对。宗卫曰：“何士大夫之易得而难用也！”饶对曰：“非士大夫之难用也，是君不能用也。”宗卫曰：“不能用士大夫何若？”田饶对曰：“厨中有臭肉，则门下无死士矣。今夫三升之稷不足于士；而君雁鹜有余粟。纨素绮绣靡丽。堂楯从风雨弊，而士曾不得以缘衣；果园梨粟，后宫妇人摭以相擿，而士曾不得一尝，且夫财者，君之所轻也；死者士之所重也，君不能用所轻之财，而欲使士致所重之死，岂不难乎哉？”于是宗卫面有惭色，逡巡避席而谢曰：“此卫之过也。”
　　鲁哀公问于孔子曰：“当今之时，君子谁贤？”对曰：“卫灵公。”公曰：“吾闻之，其闺门之内，姑姐妹无别。”对曰：“臣观于朝廷，未观于堂陛之间也。灵公之弟曰公子渠牟，其知足以治千乘之国，其信足以守之，而灵公爱之。又有士曰王材，国有贤人，必进而任之，无不达也；不能达，退而与分其禄，而灵公尊之。又有士曰庆足，国有大事，则进而治之，无不济也，而灵公说之。史■去卫，灵公邸舍三月，琴瑟不御，待史■之入也而后入，臣是以知其贤也。”
　　介子推行年十五而相荆，仲尼闻之，使人往视，还曰：“廊下有二十五俊士，堂上有二十五老人。”仲尼曰：“合二十五人之智，智于汤武；幷二十五人之力，力于彭祖。以治天下，其固免矣乎！”
　　孔子闲居，喟然而叹曰：“铜鞮伯华而无死，天下其有定矣。”子路曰：“愿闻其为人也何若。”孔子曰：“其幼也敏而好学，其壮也有勇而不屈，其老也有道而能以下人。”子路曰：“其幼也敏而好学则可，其壮也有勇而不屈则可；夫有道又谁下哉？”孔子曰：“由不知也。吾闻之，以众攻寡而无不消也；以贵下贱，无不得也。昔在周公旦制天下之政而下士七十人，岂无道哉？欲得士之故也，夫有道而能下于天下之士，君子乎哉！”
　　魏文侯从中山奔命安邑，田子方从，夫子击过之，下车而趋，子方坐乘如故，告太子曰：“为我请君，待我朝歌。”太子不说，因为子方曰：“不识贫穷者骄人，富贵者骄人乎？”子方曰：“贫穷者骄人，富贵者安敢骄人，人主骄人而亡其国，吾未见以国待亡者也；大夫骄人而亡其家，吾未见以家待亡者也。贫穷者若不得意，纳履而去，安往不得贫穷乎？贫穷者骄人，富贵者安敢骄人。”太子及文侯道田子方之语，文侯叹曰：“微吾子之故，吾安得闻贤人之言，吾下子方以行，得而友之。自吾友子方也，君臣益亲，百姓益附，吾是以得友士之功；我欲伐中山，吾以武下乐羊，三年而中山为献于我，我是以得有武之功。吾所以不少进于此者，吾未见以智骄我者也；若得以智骄我者，岂不及古之人乎？”
　　晋文侯行地登隧，大夫皆扶之，随会不扶，文侯曰：“会！夫为人臣而忍其君者，其罪奚如？”对曰：“其罪重死。”文侯曰：“何谓重死？”对曰：“身死，妻子为戮焉。”随会曰：“君奚独问为人臣忍其君者，而不问为人君而忍其臣者耶？”文侯曰：“为人君而忍其臣者，其罪何如？”随会对曰：“为人君而忍其臣者，智士不为谋，辨士不为言，仁士不为行，勇士不为死。”文侯援绥下车，辞大夫曰：“寡人有腰髀之病，愿诸大夫勿罪也。”
　　齐将军田瞶出将，张生郊送曰：“昔者尧让许由以天下，洗耳而不受，将军知之乎？”曰：“唯然，知之。”“伯夷叔齐辞诸侯之位而不为，将军知之乎？”曰：“唯然，知之。”“于陵仲子辞三公之位而佣为人灌园，将军知之乎？”曰：“唯然，知之。”“智过去君第，变姓名，免为庶人，将军知之乎？”曰：“唯然，知之。”“孙叔敖三去相而不悔，将军知之乎？”曰：“唯然，知之。”“此五大夫者，名辞之而实羞之。今将军方吞一国之权，提鼓拥旗，被坚执锐，旋回十万之师，擅斧钺之诛，慎毋以士之所羞者骄士。”田瞶曰：“今日诸君皆为瞶祖道具酒脯，而先生独教之以圣人之大道，谨闻命矣。”
　　魏文侯见段干木，立倦而不敢息；及见翟璜，踞堂而与之言，翟璜不说。文侯曰：“段干木，官之则不肯，禄之则不受；今汝欲官则相至，欲禄则上卿；既受吾赏，又责吾礼，毋乃难乎？”
　　孔子之郯，遭程子于涂，倾盖而语终日。有间，顾子路曰：“取束帛一以赠先生。”子路不对。有间，又顾曰：“取束帛一以赠先生。”子路屑然对曰：“由闻之，士不中而见，女无媒而嫁，君子不行也。”孔子曰：“由，诗不云乎：‘野有蔓草，零露溥兮，有美一人，清扬婉兮，邂逅相遇，适我愿兮。’今程子天下之贤士也，于是不赠，终身不见。大德毋踰闲，小德出入可也。”
　　齐桓公使管仲治国，管仲对曰：“贱不能临贵。”桓公以为上卿而国不治，桓公曰何故？管仲对曰：“贫不能使富。”桓公赐之齐国市租一年而国不治，桓公曰何故？对曰：“疏不能制亲。”桓公立以为仲父。齐国大安，而遂霸天下。孔子曰：“管仲之贤，不得此三权者，亦不能使其君南面而霸矣。”
　　桓公问于管仲曰：“吾欲使爵腐于酒，肉腐于俎，得无害于霸乎？”管仲对曰：“此极非其贵者耳；然亦无害于霸也。”桓公曰：“何如而害霸？”管仲对曰：“不知贤，害霸；知而不用，害霸；用而不任，害霸；任而不信，害霸；信而复使小人参之，害霸。”桓公：“善。”
　　鲁人攻鄪，曾子辞于鄪君曰：“请出，寇罢而后复来，请姑毋使狗豕入吾舍。”鄪君曰：“寡人之于先生也，人无不闻；今鲁人攻我而先生去我，我胡守先生之舍？”鲁人果攻鄪而数之罪十，而曾子之所争者九。鲁师罢，鄪君复修曾子舍而后迎之。
　　宋司城子罕之贵子韦也，入与共食，出与同衣；司城子罕亡，子韦不从，子罕来，复召子韦而贵之。左右曰：“君之善子韦也，君亡不从，来又复贵之，君独不愧于君之忠臣乎？”子罕曰：“吾唯不能用子韦，故至于亡；今吾之得复也，尚是子韦之遗德余教也，吾故贵之。且我之亡也，吾臣之削迹拔树以从我者，奚益于吾亡哉？”
　　杨因见赵简主曰：“臣居乡三逐，事君五去，闻君好士，故走来见。”简主闻之，绝食而叹，跽而行，左右进谏曰：“居乡三逐，是不容众也；事君五去，是不忠上也。今君有士见过人矣。”简主曰：“子不知也。夫美女者，丑妇之仇也；盛德之士，乱世所疏也；正直之行，邪枉所憎也。”遂出见之，因授以为相，而国大治。由是观之，远近之人，不可以不察也。
　　应侯与贾午子坐，闻其鼓琴之声，应侯曰：“今日之琴，一何悲也？”贾午子曰：“夫急张调下，故使人悲耳。急张者，良材也；调下者，官卑也。取夫良材而卑官之，安能无悲乎！”应侯曰：“善哉！”
　　十三年，诸侯举兵以伐齐，齐王闻之，惕然而恐，召其群臣大夫告曰：“有智为寡人用之。”于是博士淳于髡仰天大笑而不应，王复问之，又大笑不应，三笑不应，王艴然作色不悦曰：“先生以寡人语为戏乎？”对曰：“臣非敢以大王语为戏也，臣笑臣邻之祠田也，以一奁饭，一壶酒，三鲋鱼，祝曰：‘蟹堁者宜禾，洿邪者百车，传之后世，洋洋有余。’臣笑其赐鬼薄而请之厚也。”于是王乃立淳于髡为上卿，赐之千金，革车百乘，与平诸侯之事；诸侯闻之，立罢其兵，休其士卒，遂不敢攻齐，此非淳于髡之力乎？
　　田忌去齐奔楚，楚王郊迎至舍，问曰：“楚，万乘之国也，齐亦万乘之国也，常欲相幷，为之奈何？”对曰：“易知耳，齐使申孺将，则楚发五万人，使上将军将之，至禽将军首而反耳。齐使田居将，则楚发二十万人，使上将军将之，分别而相去也。齐使眄子将，楚发四封之内，王自出将而忌从，相国上将军为左右司马，如是则王仅得存耳。”于是齐使申孺将，楚发五万人，使上将军至，擒将军首反，于是齐王忿然，乃更使眄子将，楚悉发四封之内，王自出将，田忌从，相国上将军为左右司马，益王车属九乘，仅得免耳。至舍，王北面正领齐袪，问曰：“先生何知之早也？”田忌曰：“申孺为人，侮贤者而轻不肖者，贤不肖者俱不为用，是以亡也；田居为人，尊贤者而贱不肖者，贤者负任，不肖者退，是以分别而相去也；眄子之为人也，尊贤者而爱不肖者，贤不肖俱负任，是以王仅得存耳。”
　　魏文侯觞大夫于曲阳，饮酣，文侯喟然叹曰：“吾独无豫让以为臣。”蹇重举酒进曰：“臣请浮君。”文侯曰“何以？”对曰：“臣闻之，有命之父母，不知孝子；有道之君，不知忠臣。夫豫让之君，亦何如哉？”文侯曰：“善！”受浮而饮之，嚼而不让。曰：“无管仲鲍叔以为臣，故有豫让之功也。”赵简子曰：“吾欲得范中行氏良臣。”史黡曰：“安用之？”简子曰：“良臣，人所愿也，又何问焉？”曰：“君以无为良臣故也。夫事君者，谏过而荐可，章善而替否，献能而进贤；朝夕诵善，败而纳之，听则进，否则退。今范中行氏之良臣也，不能匡相其君，使至于难；出在于外，又不能入。亡而弃之，何良之为；若不弃，君安得之。夫良将营其君，使复其位，死而后止，何曰以来，若未能，乃非良也。”简子曰：“善。”
　　子路问于孔子曰：“治国何如？”孔子曰：“在于尊贤而贱不肖。”子路曰：“范中行氏尊贤而贱不肖，其亡何也？”曰：“范中行氏尊贤而不能用也，贱不肖而不能去也；贤者知其不己用而怨之，不肖者知其贱己而雠之。贤者怨之，不肖者雠之；怨雠并前，中行氏虽欲无亡，得乎？”
　　晋荆战于邲，晋师败绩，荀林父将归请死，昭公将许之，士贞伯曰：“不可，城濮之役，晋胜于荆，文公犹有忧色，曰子玉犹存，忧未歇也；困兽犹斗，况国相乎？”及荆杀子玉，乃喜曰：“莫予毒也。今天或者大警晋也，林父之事君，进思尽忠，退思补过，社稷之卫也，今杀之，是重荆胜也。”昭公曰：“善！”乃使复将。
卷九　正谏

　　易曰：“王臣蹇蹇，匪躬之故。”人臣之所以蹇蹇为难，而谏其君者非为身也，将欲以匡君之过，矫君之失也。君有过失者，危亡之萌也；见君之过失而不谏，是轻君之危亡也。夫轻君之危亡者，忠臣不忍为也。三谏而不用则去，不去则身亡；身亡者，仁人之所不为也。是故谏有五：一曰正谏，二曰降谏，三曰忠谏，四曰戆谏，五曰讽谏。孔子曰：“吾其从讽谏乎。”夫不谏则危君，固谏则危身；与其危君、宁危身；危身而终不用，则谏亦无功矣。智者度君权时，调其缓急而处其宜，上不敢危君，下不以危身，故在国而国不危，在身而身不殆；昔陈灵公不听泄冶之谏而杀之，曹羁三谏曹君不听而去，春秋序义虽俱贤而曹羁合礼。
　　齐景公游于海上而乐之，六月不归，令左右曰：“敢有先言归者致死不赦。”颜斶趋进谏曰：“君乐治海上而六月不归，彼傥有治国者，君且安得乐此海也！”景公援戟将斫之，颜斶趋进，抚衣待之曰：“君奚不斫也？昔者桀杀关龙逢，纣杀王子比干，君之贤非此二主也，臣之材，亦非此二子也，君奚不斫？以臣参此二人者，不亦可乎？”景公说，遂归，中道闻国人谋不内矣。
　　楚庄王立为君，三年不听朝，乃令于国曰：“寡人恶为人臣而遽谏其君者，今寡人有国家，立社稷，有谏则死无赦。”苏从曰：“处君之高爵，食君之厚禄，爱其死而不谏其君，则非忠臣也。”乃入谏。庄王立鼓钟之间，左伏杨姬，右拥越姬，左裯衽，右朝服，曰：“吾鼓钟之不暇，何谏之听！”苏从曰：“臣闻之，好道者多资，好乐者多迷，好道者多粮，好乐者多亡；荆国亡无日矣，死臣敢以告王。”王曰善。左执苏从手，右抽阴刃，刎钟鼓之悬，明日授苏从为相。
　　晋平公好乐，多其赋敛，下治城郭，曰：“敢有谏者死。”国人忧之，有咎犯者，见门大夫曰：“臣闻主君好乐，故以乐见。”门大夫入言曰：“晋人咎犯也，欲以乐见。”平公曰：“内之。”止坐殿上，则出钟磬竽瑟。坐有顷。平公曰：“客子为乐？”咎犯对曰：“臣不能为乐，臣善隐。”平公召隐士十二人。咎犯曰：“隐臣窃顾昧死御。”平公诺。咎犯申其左臂而诎五指，平公问于隐官曰：“占之为何？”隐官皆曰：“不知。”平公曰：“归之。”咎犯则申其一指曰：“是一也，便游赭尽而峻城阙。二也，柱梁衣绣，士民无褐。三也，侏儒有余酒，而死士渴。四也，民有饥色，而马有栗秩。五也，近臣不敢谏，远臣不敢达。”平公曰善。乃屏钟鼓，除竽瑟，遂与咎犯参治国。
　　孟尝君将西入秦，宾客谏之百通，则不听也，曰：“以人事谏我，我尽知之；若以鬼道谏我，我则杀之。”谒者入曰：“有客以鬼道闻。”曰：“请客入。”客曰：“臣之来也，过于淄水上，见一土耦人，方与木梗人语，木梗谓土耦人曰：‘子先，土也，持子以为耦人，遇天大雨，水潦并至，子必沮坏。’应曰：‘我沮乃反吾真耳，今子，东园之桃也，刻子以为梗，遇天大雨，水潦并至，必浮子，泛泛乎不知所止。’今秦，四塞之国也，有虎狼之心，恐其有木梗之患。”于是孟尝君逡巡而退，而无以应，卒不敢西向秦。
　　吴王欲伐荆，告其左右曰：“敢有谏者，死！”舍人有少孺子者，欲谏不敢，则怀丸操弹，游于后园，露沾其衣，如是者三旦，吴王曰：“子来何苦沾衣如此？”对曰：“园中有树，其上有蝉，蝉高居悲鸣饮露，不知螳螂在其后也！螳螂委身曲附，欲取蝉而不顾知黄雀在其傍也！黄雀延颈欲啄螳螂而不知弹丸在其下也！此三者皆务欲得其前利而不顾其后之有患也。”吴王曰：“善哉！”乃罢其兵。
　　楚庄王欲伐阳夏，师久而不罢，群臣欲谏而莫敢，庄王猎于云梦，椒举进谏曰：“王所以多得兽者，马也；而王国亡，王之马岂可得哉？”庄王曰：“善，不谷知诎强之可以长诸侯也，知得地之可以为富也；而忘吾民之不用也。”明日饮诸大夫酒，以椒举为上客，罢阳夏之师。
　　秦始皇帝太后不谨，幸郎嫪●，封以为长信侯，为生两子，●专国事，浸益骄奢，与侍中左右贵臣俱博饮，酒醉争言而斗，瞋目大叱曰：“吾乃皇帝之假父也，窭人子何敢乃与我亢！”所与斗者走行白皇帝，皇帝大怒，●惧诛，因作乱，战咸阳宫。●败，始皇乃取●四肢车裂之，取其两弟囊扑杀之，取皇太后迁之于萯阳宫，下令曰：“敢以太后事谏者，戮而杀之！”从蒺藜其脊肉，干四肢而积之阙下，谏而死者二十七人矣。齐客茅焦乃往上谒曰：“齐客茅焦愿上谏皇帝。”皇帝使使者出问客，得无以太后事谏也，茅焦曰然，使者还白曰：“果以太后事谏。”皇帝曰走往告之，若不见阙下积死人邪？使者问茅焦，茅焦曰：“臣闻之天有二十八宿，今死者已有二十七人矣，臣所以来者，欲满其数耳，臣非畏死人也。”走入白之，茅焦邑子，同食者尽负其衣物行亡，使者入白之，皇帝大怒曰：“是子故来犯吾禁，趣炊镬汤煮之，是安得积阙下乎！”趣召之入，皇帝按剑而坐，口正沫出，使者召之入，茅焦不肯疾行，足趣相过耳，使者趣之，茅焦曰：“臣至前则死矣，君独不能忍吾须臾乎？”使者极哀之，茅焦至前再拜谒起，称曰：“臣闻之，夫有生者不讳死，有国者不讳亡；讳死者不可以得生，讳亡者不可以得存。死生存亡，圣主所欲急闻也，不审陛下欲闻之不？”皇帝曰：“何谓也？”茅焦对曰：“陛下有狂悖之行，陛下不自知邪！”皇帝曰：“何等也？愿闻之。”茅焦对曰：“陛下车裂假父，有嫉妒之心；囊扑两弟，有不慈之名；迁母萯阳宫，有不孝之行；从蒺藜于谏士，有桀纣之治。今天下闻之，尽瓦解无向秦者，臣窃恐秦亡为陛下危之，所言已毕，乞行就质。”乃解衣伏质。皇帝下殿，左手接之，右手麾左右曰：“赦之，先生就衣，今愿受事。”乃立焦为仲父，爵之上卿；皇帝立驾，千乘万骑，空左方自行迎太后萯阳宫，归于咸阳；太后大喜，乃大置酒待茅焦，及饮，太后曰：“抗枉令直，使败更成，安秦之社稷；使妾母子复得相会者，尽茅君之力也。”
　　楚庄王筑层台，延石千重，延壤百里，士有三月之粮者，大臣谏者七十二人皆死矣；有诸御己者，违楚百里而耕，谓其耦曰：“吾将入见于王。”其耦曰：“以身乎？吾闻之，说人主者，皆闲暇之人也，然且至而死矣；今子特草茅之人耳。”诸御己曰：“若与子同耕则比力也，至于说人主不与子比智矣。”委其耕而入见庄王。庄王谓之曰：“诸御己来，汝将谏邪？”诸御己曰：“君有义之用，有法之行。且己闻之，土负水者平，木负绳者正，君受谏者圣；君筑层台，延石千重，延壤百里；民之衅咎血成于通涂，然且未敢谏也，己何敢谏乎？顾臣愚，窃闻昔者虞不用宫之奇而晋幷之，陈不用子家羁而楚幷之，曹不用僖负羁而宋幷之，莱不用子猛而齐幷之，吴不用子胥而越幷之，秦人不用蹇叔之言而秦国危，桀杀关龙逢而汤得之，纣杀王子比干而武王得之，宣王杀杜伯而周室卑；此三天子，六诸侯，皆不能尊贤用辩士之言，故身死而国亡。”遂趋而出，楚王遽而追之曰：“己子反矣，吾将用子之谏；先日说寡人者，其说也不足以动寡人之心，又危（一作色）加诸寡人，故皆至而死；今子之说，足以动寡人之心，又不危加诸寡人，故吾将用子之谏。”明日令曰：“有能入谏者，吾将与为兄弟。”遂解层台而罢民，楚人歌之曰：“薪乎莱乎？无诸御己讫无子乎？莱乎薪乎？无诸御己讫无入乎！”
　　齐桓公谓鲍叔曰：“寡人欲铸大钟，昭寡人之名焉，寡人之行，岂避尧舜哉？”鲍叔曰：“敢问君之行？”桓公曰：“昔者吾围谭三年，得而不自与者，仁也；吾北伐孤竹，■令支而反者，武也；吾为葵丘之会，以偃天下之兵者，文也；诸侯抱美玉而朝者九国，寡人不受者，义也。然则文武仁义，寡人尽有之矣，寡人之行岂避尧舜哉！”鲍叔曰：“君直言，臣直对；昔者公子纠在上位而不让，非仁也；背太公之言而侵鲁境，非义也；坛场之上，诎于一剑，非武也；侄娣不离怀衽，非文也。凡为不善遍于物不自知者，无天祸必有人害，天处甚高，其听甚下；除君过言，天且闻之。”桓公曰：“寡人有过乎？幸记之，是社稷之福也，子不幸教，几有大罪以辱社稷。”
　　楚昭王欲之荆台游，司马子綦进谏曰：“荆台之游，左洞庭之波，右彭蠡之水；南望猎山，下临方淮。其乐使人遗老而忘死，人君游者尽以亡其国，愿大王勿往游焉。”王曰：“荆台乃吾地也，有地而游之，子何为绝我游乎？”怒而击之。于是令尹子西，驾安车四马，径于殿下曰：“今日荆台之游，不可不观也。”王登车而拊其背曰：“荆台之游，与子共乐之矣。”步马十里，引辔而止曰：“臣不敢下车，愿得有道，大王肯听之乎？”王曰：“第言之。”令尹子西曰：“臣闻之，为人臣而忠其君者，爵禄不足以赏也；为人臣而谀其君者，刑罚不足以诛也。若司马子綦者忠君也，若臣者谀臣也；愿大王杀臣之躯，罚臣之家，而禄司马子綦。”王曰：“若我能止，听公子，独能禁我游耳，后世游之，无有极时，奈何？”令尹子西曰：“欲禁后世易耳，愿大王山陵崩，为陵于荆台；未尝有持钟鼓管弦之乐而游于父之墓上者也。”于是王还车，卒不游荆台，令罢先置。孔子从鲁闻之曰：“美哉！令尹子西，谏之于十里之前，而权之于百世之后者也。”
　　荆文王得如黄之狗，箘簬之矰，以畋于云梦，三月不反；得舟（一作丹）之姬，淫期年不听朝。保申谏曰：“先王卜以臣为保吉，今王得如黄之狗，箘簬之矰，畋于云泽，三月不反；及得舟之姬，淫期年不听朝，王之罪当笞。”匍伏将笞王，王曰：“不谷免于襁褓，托于诸侯矣，愿请变更而无笞。”保申曰：“臣承先王之命不敢废，王不受笞，是废先王之命也；臣宁得罪于王，无负于先王。”王曰：“敬诺。”乃席王，王伏，保申束细箭五十，跪而加之王背，如此者再，谓王起矣。王曰：“有笞之名一也。”遂致之。保申曰：“臣闻之，君子耻之，小人痛之；耻之不变，痛之何益？”保申趋出，欲自流，乃请罪于王，王曰：“此不谷之过，保将何罪？”王乃变行从保申，杀如黄之狗，折箘簬之矰，逐舟之姬，务治乎荆；兼国三十，令荆国广大至于此者，保申敢极言之功也。萧何王陵闻之曰：“圣主能奉先世之业，而以成功名者，其惟荆文王乎！故天下誉之至今，明主忠臣孝子以为法。”
　　晋平公使叔向聘于吴，吴人拭舟以逆之，左五百人，右五百人；有绣衣而豹裘者，有锦衣而狐裘者，叔向归以告平公，平公曰：“吴其亡乎！奚以敬舟？奚以敬民？”叔向对曰：“君为驰底之台，上何以发千兵？下何以陈钟鼓？”诸侯闻君者，亦曰‘奚以敬台，奚以敬民？’所敬各异也。”于是平公乃罢台。
　　赵简子举兵而攻齐，令军中有敢谏者罪至死，被甲之士，名曰公卢，望见简子大笑；简子曰：“子何笑？”对曰：“臣有夙笑。”简子曰：“有以解之则可，无以解之则死。”对曰：“当桑之时，臣邻家夫与妻俱之田，见桑中女，因往追之，不能得，还反，其妻怒而去之，臣笑其旷也。”简子曰：“今吾伐国失国，是吾旷也。”于是罢师而归。
　　景公为台，台成，又欲为钟，晏子谏曰：“君不胜欲为台，今复欲为钟，是重敛于民，民之哀矣；夫敛民之哀而以为乐，不祥。”景公乃止。
　　景公有马，其圉人杀之，公怒，援戈将自击之，晏子曰：“此不知其罪而死，臣请为君数之，令知其罪而杀之。”公曰：“诺。”晏子举戈而临之曰：“汝为吾君养马而杀之，而罪当死；汝使吾君以马之故杀圉人，而罪又当死；汝使吾君以马故杀人，闻于四邻诸侯，汝罪又当死。”公曰：“夫子释之！夫子释之！勿伤吾仁也。”
　　景公好弋，使烛雏主鸟而亡之，景公怒而欲杀之，晏子曰：“烛雏有罪，请数之以其罪，乃杀之。”景公曰：“可。”于是乃召烛雏数之景公前曰：“汝为吾君主鸟而亡之，是一罪也；使吾君以鸟之故杀人，是二罪也；使诸侯闻之以吾君重鸟而轻士，是三罪也。数烛雏罪已毕，请杀之。”景公曰：“止，勿杀而谢之。”
　　景公正昼被发乘六马，御妇人出正闺，刖跪击其马而反之，曰：“尔非吾君也。”公惭而不朝，晏子睹裔敖而问曰：“君何故不朝？”对曰：“昔者君正昼被发乘六马，御妇人出正闺，刖跪击其马而反之曰：‘尔非吾君也。’公惭而反，不果出，是以不朝。”晏子入见，公曰：“昔者寡人有罪，被发乘六马以出正闺，刖跪击其马而反之，曰：‘尔非吾君也。’寡人以天子大夫之赐，得率百姓以守宗庙，今见戮于刖跪以辱社稷，吾犹可以齐于诸侯乎？”晏子对曰：“君无恶焉。臣闻之，下无直辞，上无隐君；民多讳言，君有骄行。古者明君在上，下有直辞；君上好善，民无讳言。今君有失行，而刖跪有直辞，是君之福也，故臣来庆，请赏之，以明君之好善；礼之，以明君之受谏！”公笑曰：“可乎？”晏子曰：“可。”于是令刖跪倍资无正，时朝无事。
　　景公饮酒，移于晏子家，前驱报闾曰：“君至”。晏子被玄端立于门曰：“诸侯得微有故乎？国家得微有故乎？君何为非时而夜辱？”公曰：“酒醴之味，金石之声，愿与夫子乐之。”晏子对曰：“夫布荐席，陈簠簋者有人，臣不敢与焉。”公曰：“移于司马穰苴之家。”前驱报闾曰：“君至”。司马穰苴介胄操戟立于门曰：“诸侯得微有兵乎？大臣得微有叛者乎？君何为非时而夜辱？”公曰：“酒醴之味，金石之声，愿与夫子乐之。”对曰：“夫布荐席，陈簠簋者有人，臣不敢与焉。”公曰：“移于梁丘据之家。”前驱报闾曰：“君至”。梁丘据左操瑟，右挈竽，行歌而至，公曰：“乐哉！今夕吾饮酒也，微彼二子者何以治吾国！微此一臣者何以乐吾身！贤圣之君皆有益友，无偷乐之臣。”景公弗能及，故两用之，仅得不亡。
　　吴以伍子胥孙武之谋，西破强楚，北威齐晋，南伐越，越王句践迎击之，败吴于姑苏，伤阖庐指，军却，阖庐谓太子夫差曰：“尔忘句践杀而父乎？”夫差对曰：“不敢。”是夕阖庐死，夫差既立为王，以伯嚭为太宰，习战射，三年伐越，败于夫湫，越王句践乃以兵五千人（一作入）栖于会稽山上，使大夫种厚币遣吴太宰嚭以请和，委国为臣妾，吴王将许之，伍子胥谏曰：“越王为人能辛苦，今王不灭，后必悔之。”吴王不听，用太宰嚭计与越平。其后五年，吴王闻齐景公死，而大臣争宠，新君弱，乃兴师北伐齐，子胥谏曰：“不可。句践食不重味，吊死问疾，且能用人，此人不死，必为吴患；今越，腹心之疾，齐犹疥癣耳，而王不先越，乃务伐齐，不亦谬乎？”吴王不听，伐齐，大败齐师于艾陵，遂与邹鲁之君会以归，益疏子胥之言。其后四年，吴将复北伐齐，越王句践用子胥之谋，乃率其众以助吴，而重宝以献遗太宰嚭，太宰嚭既数受越赂，其爱信越殊甚，日夜为言于吴王，王信用嚭之计，伍子胥谏曰：“夫越，腹心之疾，今信其游辞伪诈而贪齐，譬犹石田，无所用之，盘庚曰：‘古人有颠越不恭’。是商所以兴也，愿王释齐而先越，不然，将悔之无及也。”吴王不听，使子胥于齐，子胥谓其子曰：“吾谏王，王不我用，吾今见吴之灭矣，女与吴俱亡无为也。”乃属其子于齐鲍氏而归报吴王。太宰嚭既与子胥有隙，因谗曰：“子胥为人，刚暴少恩，其怨望猜贼为祸也，深恨前日王欲伐齐，子胥以为不可，王卒伐之，而有大功，子胥计谋不用，乃反怨望；今王又复伐齐，子胥专愎强谏，沮毁用事，徼幸吴之败，以自胜其计谋耳。今王自行，悉国中武力以伐齐，而子胥谏不用，因辍佯病不行，王不可不备，此起祸不难，且臣使人微伺之，其使齐也，乃属其子于鲍氏。夫人臣内不得意，外交诸侯，自以先王谋臣，今不用，常怏怏，愿王早图之。”吴王曰：“微子之言，吾亦疑之。”乃使使赐子胥属镂之剑，曰：“子以此死。”子胥曰：“嗟乎！谗臣宰嚭为乱，王顾反诛我，我令若父霸，又若立时，诸子弟争立，我以死争之于先王，几不得立，若既立，欲分吴国与我，我顾不敢当，然若之何听谗臣杀长者！”乃告舍人曰：“必树吾墓上以梓，令可以为器，而抉吾眼着之吴东门，以观越寇之灭吴也。”乃自刺杀，吴王闻之大怒，乃取子胥尸，盛以鸱夷革，浮之江中，吴人怜之，乃为立祠于江上，因名曰胥山。后十余年，越袭吴，吴王还与战不胜，使大夫行成于越不许，吴王将死曰：“吾以不用子胥之言至于此；令死者无知则已，死者有知，吾何面目以见子胥也？”遂蒙絮覆面而自刎。
　　齐景公有臣曰诸御鞅，谏简公曰：“田常与宰予，此二人者甚相憎也，臣恐其相攻；相攻虽叛而危之，不可。愿君去一人。”简公曰：“非细人之所敢议也。”居无几何，田常果攻宰予于庭，贼简公于朝，简公喟焉太息，曰：“余不用鞅之言以至此患也。故忠臣之言，不可不察也。”
　　鲁襄公朝荆，至淮，闻荆康王卒，公欲还，叔仲昭伯曰：“君之来也，为其威也；今其王死，其威未去，何为还？”大夫皆欲还，子服景伯曰：“子之来也，为国家之利也，故不惮勤劳，不远道涂，而听于荆也，畏其威也！夫义人者，固将庆其喜而吊其忧，况畏而聘焉者乎！闻畏而往，闻丧而还，其谁曰非侮也。姓是嗣王，太子又长矣，执政未易，事君任政，求说其侮，以定嗣君，而示后人，其雠滋大，以战小国，其谁能止之？若从君而致患，不若违君以避难，且君子计而后行，二三子其计乎？有御楚之术，有守国之备，则可；若未有也，不如行！”乃遂行。
　　孝景皇帝时，吴王濞反，梁孝王中郎枚乘字叔闻之，为书谏王，其辞曰：“君王之外臣乘，窃闻得全者全昌，失全者全亡。舜无立锥之地，以有天下；禹无十户之聚，以王诸侯。汤武之地，方不过百里；上不绝三光之明，下不伤百姓之心者，有王术也！故父子之道，天性也，忠臣不敢避诛以直谏，故事无废弃而功流于万世也，臣诚愿披腹心而效愚忠，恐大王不能用之；臣诚愿大王少加意念恻怛之心于臣乘之言。夫以一缕之任，系千钧之重，上悬之无极之高，下垂不测之渊，虽甚愚之人，且犹知哀其将绝也。马方骇而重惊之，系方绝而重镇之；系绝于天，不可复结；坠入深渊，难以复出；其出不出，间不容发！诚能用臣乘言，一举必脱；必若所欲为，危如重卵，难于上天；变所欲为，易于反掌，安于太山。今欲极天命之寿，弊无穷之乐，保万乘之势，不出反掌之易，以居太山之安；乃欲乘重卵之危，走上天之难，此愚臣之所大惑也！人性有畏其影而恶其迹者，却背而走无益也，不知就阴而止，影灭迹绝。欲人勿闻，莫若勿言；欲人勿知，莫若勿为。欲汤之冷，令一人炊之，百人扬之，无益也；不如绝薪止火而已。不绝之于彼，而救之于此，譬犹抱薪救火也。养由基，楚之善射者也，去杨叶百步，百发百中，杨叶之小，而加百中焉，可谓善射矣，所止乃百步之中耳，比于臣未知操弓持矢也。福生有基，祸生有胎；纳其基，绝其胎；祸何从来哉？泰山之溜穿石，引绳久之，乃以挈木；水非石之钻，绳非木之锯也，而渐靡使之然。夫铢铢而称之，至石必差；寸寸而度之，至丈必过；石称丈量，径而寡失。夫十围之木，始生于■，可引而绝，可擢而拔，据其未生，先其未形；磨砻砥砺，不见其损，有时而尽；种树畜长，不见其益，有时而大；积德修行，不知其善，有时而用；行恶为非，弃义背理，不知其恶，有时而亡。臣诚愿大王孰计而身行之，此百王不易之道也。”吴王不听，卒死丹徒。
　　吴王欲从民饮酒，伍子胥谏曰：“不可。昔白龙下清冷之渊，化为鱼，渔者豫且射中其目，白龙上诉天帝，天帝曰：‘当是之时，若安置而形？’白龙对曰：‘我下清冷之渊化为鱼。’天帝曰：‘鱼固人之所射也；若是，豫且何罪？’夫白龙，天帝贵畜也；豫且，宋国贱臣也。白龙不化，豫且不射；今弃万乘之位而从布衣之士饮酒，臣恐其有豫且之患矣。”王乃止。
　　孔子曰：“良药苦于口，利于病；忠言逆于耳，利于行。故武王谔谔而昌，纣嘿嘿而亡，君无谔谔之臣，父无谔谔之子，兄无谔谔之弟，夫无谔谔之妇，士无谔谔之友；其亡可立而待。故曰君失之，臣得之；父失之，子得之；兄失之，弟得之；夫失之，妇得之；士失之，友得之。故无亡国破家，悖父乱子，放兄弃弟，狂夫淫妇，绝交败友。”
　　晏子复于景公曰：“朝居严乎？”公曰：“朝居严，则曷害于国家哉？”晏子对曰：“朝居严，则下无言，下无言，则上无闻矣。下无言则谓之喑，上无闻则谓之聋；聋喑则非害治国家如何也？具合菽粟之微以满仓廪，合疏缕之纬以成帏幕，太山之高，非一石也，累卑然后高也。夫治天下者，非用一士之言也，固有受而不用，恶有距而不入者哉？”
卷十　敬慎
　　存亡祸福，其要在身，圣人重诫，敬慎所忽。中庸曰：“莫见乎隐，莫显乎微；故君子能慎其独也。”谚曰：“诚无垢，思无辱。”夫不诚不思而以存身全国者亦难矣。诗曰：“战战兢兢，如临深渊，如履薄冰。”此之谓也。
　　昔成王封周公，周公辞不受，乃封周公子伯禽于鲁，将辞去，周公戒之曰：“去矣！子其无以鲁国骄士矣。我，文王之子也，武王之弟也，今王之叔父也；又相天子，吾于天下亦不轻矣。然尝一沐三握发，一食而三吐哺，犹恐失天下之士。吾闻之曰：德行广大而守以恭者荣，土地博裕而守以俭者安，禄位尊盛而守以卑者贵，人众兵强而守以畏者胜，聪明睿智而守以愚者益，博闻多记而守以浅者广；此六守者，皆谦德也。夫贵为天子，富有四海，不谦者先天下亡其身，桀纣是也，可不慎乎！故易曰，有一道，大足以守天下，中足以守国家，小足以守其身，谦之谓也。‘夫天道毁满而益谦，地道变满而流谦，鬼神害满而福谦，人道恶满而好谦。’是以衣成则缺衽，宫成则缺隅，屋成则加错；示不成者，天道然也。易曰：‘谦亨，君子有终吉。’诗曰：‘汤降不迟，圣敬日跻。’其戒之哉！子其无以鲁国骄士矣。”
　　孔子读易至于损益，则喟然而叹，子夏避席而问曰：“夫子何为叹？”孔子曰：“夫自损者益。自益者缺，吾是以叹也。”子夏曰：“然则学者不可以益乎？”孔子曰：“否，天之道成者，未尝得久也。夫学者以虚受之，故曰得，苟不知持满，则天下之善言不得入其耳矣。昔尧履天子之位，犹允恭以持之，虚静以待下，故百载以逾盛，迄今而益章。昆吾自臧而满意，穷高而不衰，故当时而亏败，迄今而逾恶，是非损益之征与？吾故曰谦也者，致恭以存其位者也。夫丰明而动故能大，苟大则亏矣，吾戒之，故曰天下之善言不得入其耳矣。日中则昃，月盈则食，天地盈虚，与时消息；是以圣人不敢当盛。升舆而遇三人则下，二人则轼，调其盈虚，故能长久也。”子夏曰：“善，请终身诵之。”
　　孔子观于周庙而有欹器焉，孔子问守庙者曰：“此为何器？”对曰：“盖为右坐之器。”孔子曰：“吾闻右坐之器，满则覆，虚则欹，中则正，有之乎？”对曰：“然。”孔子使子路取水而试之，满则覆，中则正，虚则欹，孔子喟然叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，挹而损之。”子路曰：“损之有道乎？”孔子曰：“高而能下，满而能虚，富而能俭，贵而能卑，智而能愚，勇而能怯，辩而能讷，博而能浅，明而能闇；是谓损而不极，能行此道，唯至德者及之。易曰：‘不损而益之，故损；自损而终，故益。’”
　　常摐有疾，老子往问焉，曰：“先生疾甚矣，无遗教可以语诸弟子者乎？”常摐曰：“子虽不问，吾将语子。”常摐曰：“过故乡而下车，子知之乎？”老子曰：“过故乡而下车，非谓其不忘故耶？”常摐曰：“嘻，是已。”常摐曰：“过乔木而趋，子知之乎？”老子曰：“过乔木而趋，非谓敬老耶？”常摐曰：“嘻，是已。”张其口而示老子曰：“吾舌存乎？”老子曰：“然。”“吾齿存乎？”老子曰：“亡。”常摐曰：“子知之乎？”老子曰：“夫舌之存也，岂非以其柔耶？齿之亡也，岂非以其刚耶？”常摐曰：“嘻，是已。天下之事已尽矣，无以复语子哉！”
　　韩平子问于叔向曰：“刚与柔孰坚？”对曰：“臣年八十矣，齿再堕而舌尚存，老聃有言曰：‘天下之至柔，驰骋乎天下之至坚。’又曰：‘人之生也柔弱，其死也刚强；万物草木之生也柔■，其死也枯槁。因此观之，柔弱者生之徒也，刚强者死之徒也。’夫生者毁而必复，死者破而愈亡；吾是以知柔之坚于刚也。”平子曰：“善哉！然则子之行何从？”叔向曰：“臣亦柔耳，何以刚为？”平子曰：“柔无乃■乎？”叔向曰：“柔者纽而不折，廉而不缺，何为■也？天之道，微者胜，是以两军相加而柔者克之；两仇争利，而弱者得焉。易曰：‘天道亏满而益谦，地道变满而流谦，鬼神害满而福谦，人道恶满而好谦。’夫怀谦不足之，柔弱而四道者助之，则安往而不得其志乎？”平子曰：“善！”
　　桓公曰：“金刚则折，革刚则裂；人君刚则国家灭，人臣刚则交友绝。夫刚则不和，不和则不可用。是故四马不和，取道不长；父子不和，其世破亡；兄弟不和，不能久同；夫妻不和，家室大凶。易曰：‘二人同心，其利断金。’由不刚也。”
　　老子曰：“得其所利，必虑其所害；乐其所成，必顾其所败。人为善者，天报以福；人为不善者，天报以祸也。故曰：祸兮福所倚；福兮祸所伏；戒之，慎之！君子不务，何以备之？夫上知天、则不失时；下知地、则不。日夜慎之，则无灾害。”
　　曾子有疾，曾元抱首，曾华抱足，曾子曰：“吾无颜氏之才，何以告汝？虽无能，君子务益。夫华多实少者，天也；言多行少者，人也。夫飞鸟以山为卑，而层巢其巅；鱼鳖以渊为浅，而穿穴其中；然所以得者饵也。君子苟能无以利害身，则辱安从至乎？官怠于宦成，病加于少愈，祸生于懈惰，孝衰于妻子；察此四者，慎终如始。诗曰：‘靡不有初，鲜克有终。’”
　　单快曰：“国有五寒，而冰冻不与焉；一曰政外，二曰女厉，三曰谋泄，四曰不敬卿士而国家败，五曰不能治内而务外；此五者一见，虽祠无福，除祸必得，致福则贷。”
　　孔子曰：“存亡祸福，皆在己而已，天灾地妖，亦不能杀也。”昔者殷王帝辛之时，爵生乌于城之隅，工人占之曰：“凡小以生巨，国家必祉，王名必倍。”帝辛喜爵之德，不治国家，亢暴无极，外寇乃至，遂亡殷国，此逆天之时，诡福反为祸至。殷王武丁之时，先王道缺，刑法弛，桑谷俱生于朝，七月而大拱，工人占之曰：“桑谷者，野物也；野物生于朝，意朝亡乎！”武丁恐骇，侧身修行，思先王之政，兴灭国，继绝世，举逸民，明养老之道；三年之后，远方之君，重译而朝者六国，此迎天时得祸反为福也。故妖孽者，天所以警天子诸侯也；恶梦者，所以警士大夫也。故妖孽不胜善政，恶梦不胜善行也；至治之极，祸反为福。故太甲曰：“天作孽，犹可违；自作孽，不可逭。”
　　石雠曰：“春秋有忽然而足以亡者，国君不可以不慎也！妃妾不一，足以亡；公族不亲，足以亡；大臣不任，足以亡；国爵不用，足以亡；亲佞近谗，足以亡；举百事不时，足以亡；使民不节，足以亡；刑罚不中，足以亡；内失众心，足以亡；外嫚大国，足以亡。”
　　夫福生于隐约，而祸生于得意，齐顷公是也。齐顷公、桓公之子孙也，地广民众，兵强国富，又得霸者之余尊，骄蹇怠傲，未尝肯出会同诸侯，乃兴师伐鲁，反败卫师于新筑，轻小嫚大之行甚。俄而晋鲁往聘，以使者戏，二国怒，归求党与助，得卫及曹，四国相辅期战于鞍，大败齐师，获齐顷公，斩逢丑父，于是戄然大恐，赖逢丑父之欺，奔逃得归。吊死问疾，七年不饮酒，不食肉，外金石丝竹之声，远妇女之色，出会与盟，卑下诸侯，国家内得行义，声问震乎诸侯，所亡之地弗求而自为来，尊宠不武而得之，可谓能诎免变化以致之，故福生于隐约，而祸生于得意，此得失之效也。
　　大功之效，在于用贤积道，浸章浸明；衰灭之过，在于得意而怠，浸蹇浸亡，晋文公是其效也。晋文公出亡，修道不休，得至于飨国，飨国之时，上无明天子，下无贤方伯，强楚主会，诸侯背畔，天子失道，出居于郑。文公于是悯中国之微，任咎犯、先轸、阳处父，畜爱百姓，厉养戎士，四年政治内定，则举兵而伐卫，执曹伯，还败强楚，威震天下，明王法率诸侯而朝天子，莫敢不听，天下旷然平定，周室尊显，故曰大功之效，在于用贤积道，浸章浸明，文公于是霸功立，期至意得汤武之心，作而忘其众，一年三用师，且弗休息。遂进而围许，兵亟弊不能服，罢诸侯而归，自此而怠政事，为狄泉之盟，不亲至，信衰谊缺，如罗不补，威武诎折不信，则诸侯不朝，郑遂叛，夷狄内侵，卫迁于商止。故曰：衰灭之过，在于得意而怠，浸蹇浸亡。
　　田子方侍魏文侯坐，太子击趋而入见，宾客群臣皆起，田子方独不起，文侯有不说之色，太子亦然，田子方称曰：“为子起欤？无如礼何！不为子起欤？无如罪何！请为子诵楚恭王之为太子也，将出之云梦，遇大夫工尹，工尹遂趋避家人之门中，太子下车从之家人之门中曰：‘子大夫何为其若是？吾闻之，敬其父者不兼其子，兼其子者不祥莫大焉，子大夫何为其若是？’工尹曰：‘向吾望见子之面，今而后记子之心，审如此，汝将何之？’”文侯曰：“善。”太子击前诵恭王之言，诵三遍而请习之。
　　子赣之承，或在涂，见道侧巾币布拥蒙而衣衰，其名曰丹绰。子赣问焉，曰：“此至承几何？”嘿然不对。子赣曰：“人问乎己而不应，何也？”屏其拥蒙而言曰：“望而黩人者，仁乎？睹而不识者，智乎？轻侮人者，义乎？”子赣下车曰：“赐不仁，过闻三言，可复闻乎？”曰：“是足于子矣，吾不告子。”于是子赣三偶则式，五偶则下。
　　孙叔敖为楚令尹，一国吏民皆来贺，有一老父衣麤衣，冠白冠，后来吊，孙叔敖正衣冠而出见之，谓老父曰：“楚王不知臣不肖，使臣受吏民之垢，人尽来贺，子独后来吊，岂有说乎？”父曰：“有说，身已贵而骄人者民去之；位已高而擅权者君恶之；禄已厚而不知足者患处之。”孙叔敖再拜曰：“敬受命，愿闻余教。”父曰：“位已高而意益下，官益大而心益小，禄已厚而慎不敢取；君谨守此三者足以治楚矣。
　　魏安厘王十一年，秦昭王谓左右曰：“今时韩魏与秦孰强？”对曰：“不如秦强。”王曰：“今时如耳魏齐与孟尝芒卯孰贤？”对曰：“不如孟尝芒卯之贤。”王曰：“以孟尝芒卯之贤，率强韩魏以攻秦，犹无奈寡人何也？今以无能如耳魏齐而率强韩魏以伐秦，其无奈寡人何，亦明矣！”左右皆曰然，申旗伏瑟而对曰：“王之料天下过矣。当六晋之时，智氏最强，灭范中行氏，又率韩魏之兵以围赵襄子于晋阳，决晋水以灌晋阳之城，不满者三板，智伯行水，魏宣子御，韩康子为骖乘，智伯曰：‘吾始不知水可以亡人国也，乃今知之；汾水可以灌安邑，绛水可以灌平阳。’魏宣子肘韩康子，康子履魏宣子之足，肘足接于车上，而智氏分，身死国亡，为天下笑。今秦虽强不过智氏，韩魏虽弱，尚贤其在晋阳之下也，此方其用肘足之时，愿王之必勿易也。”于是秦王恐。
　　魏公子牟东行，穰侯送之曰：“先生将去冉之山东矣，独无一言以教冉乎？”魏公子牟曰：“微君言之，牟几忘语君，君知夫官不与势期，而势自至乎？势不与富期，而富自至乎？富不与贵期，而贵自至乎？贵不与骄期，而骄自至乎？骄不与罪期，而罪自至乎？罪不与死期，而死自至乎？”穰侯曰：“善，敬受明教。”
　　高上尊贤，无以骄人；聪明圣智，无以穷人；资给疾速，无以先人；刚毅勇猛，无以胜人。不知则问，不能则学。虽智必质，然后辩之；虽能必让，然后为之；故士虽聪明圣智，自守以愚；功被天下，自守以让；勇力距世，自守以怯；富有天下，自守以廉；此所谓高而不危，满而不溢者也。
　　齐桓公为大臣具酒，期以日中，管仲后至，桓公举觞以饮之，管仲半弃酒。桓公曰：“期而后至，饮而弃酒，于礼可乎？”管仲对曰：“臣闻酒入舌出，舌出者言失，言失者身弃，臣计弃身不如弃酒。”桓公笑曰：“仲父起就坐。楚恭王与晋厉公战于鄢陵之时，司马子反渴而求饮，竖谷阳持酒而进之，子反曰：‘退，酒也。’谷阳曰：‘非酒也。’子反又曰：‘退，酒也。’谷阳又曰：‘非酒也。’子反受而饮之，醉而寝。恭王欲复战，使人召子反，子反辞以心疾，于是恭王驾往入幄，闻酒臭曰：‘今日之战，所恃者司马，司马至醉如此，是亡吾国而不恤吾众也，吾无以复戢矣！’于是乃诛子反以为戮，还师。”夫谷阳之进酒也，非以妒子反忠，爱之而适足以杀之，故曰：“小忠，大忠之贼也；小利，大利之残也。好战之臣，不可不察也！”
　　羞小耻以构大怨，贪小利以亡大众；春秋有其戒，晋先轸是也。先轸欲要功获名，则以秦不假道之故，请要秦师，襄公曰：“不可。夫秦伯与吾先君有结，先君一日薨而兴师击之，是孤之负吾先君，败邻国之交而失孝子之行也。”先轸曰：“先君薨而不吊赠，是无哀吾丧也；兴师径吾地而不假道，是弱吾孤也；且柩毕尚薄屋，无哀吾丧也。”兴师。卜曰：“大国师将至，请击之。”则听先轸兴兵要之殽，击之，匹马只输（轮）无脱者，大结怨构祸于秦；接刃流血，伏尸暴骸，糜烂国家，十有余年，卒丧其师众，祸及大夫，忧累后世，故好战之臣不可不察也。
　　鲁哀公问孔子曰：“予闻忘之甚者，徙而忘其妻，有诸乎？”孔子对曰：“此非忘之甚者也，忘之甚者忘其身。”哀公曰：“可得闻与？”对曰：“昔夏桀贵为天子，富有天下，不修禹之道，毁坏辟法，裂绝世祀，荒淫于乐，沈酗于酒，其臣有左师触龙者，谄谀不止，汤诛桀，左师触龙者，身死，四支不同坛而居，此忘其身者也。”哀公愀然变色曰：“善！”
　　孔子之周，观于太庙右陛之前，有金人焉，三缄其口而铭其背曰：“古之慎言人也，戒之哉！戒之哉！无多言，多口多败；无多事，多事多患。安乐必戒，无行所悔。勿谓何伤，其祸将长；勿谓何害，其祸将大；勿谓何残，其祸将然；勿谓莫闻，天妖伺人；荧荧不灭，炎炎奈何；涓涓不壅，将成江河；绵绵不绝，将成网罗；青青不伐，将寻斧柯；诚不能慎之，祸之根也；曰是何伤？祸之门也。强梁者不得其死，好胜者必遇其敌；盗怨主人，民害其贵。君子知天下之不可盖也，故后之下之，使人慕之；执雌持下，莫能与之争者。人皆趋彼，我独守此；众人惑惑，我独不从；内藏我知，不与人论技；我虽尊高，人莫害我。夫江河长百谷者，以其卑下也；天道无亲，常与善人；戒之哉！戒之哉！”孔子顾谓弟子曰：“记之，此言虽鄙，而中事情。诗曰：‘战战兢兢，如临深渊，如履薄冰’。行身如此，岂以口遇祸哉！”
　　鲁哀侯弃国而走齐，齐侯曰：“君何年之少而弃国之蚤？”鲁哀侯曰：“臣始为太子之时，人多谏臣，臣受而不用也；人多爱臣，臣爱而不近也，是则内无闻而外无辅也。是犹秋蓬，恶于根本而美于枝叶，秋风一起，根且拔也。”
　　孔子行游中路闻哭者声，其音甚悲，孔子曰：“驱之！驱之！前有异人音。”少进，见之，丘吾子也，拥镰带索而哭，孔子辟车而下，问曰：“夫子非有丧也？何哭之悲也。”丘吾子对曰：“吾有三失。”孔子曰：“愿闻三失。”丘吾子曰：“吾少好学问，周遍天下，还后吾亲亡，一失也。事君奢骄，谏不遂，是二失也。厚交友而后绝，三失也。树欲静乎风不定，子欲养吾亲不待；往而不来者，年也；不可得再见者，亲也。请从此辞。”则自刎而死。孔子曰：“弟子记之，此足以为戒也。”于是弟子归养亲者十三人。
　　孔子论诗至于正月之六章，戄然曰：“不逢时之君子，岂不殆哉？从上依世则废道，违上离俗则危身；世不与善，己独由之，则曰非妖则孽也；是以桀杀关龙逢，纣杀王子比干，故贤者不遇时，常恐不终焉。诗曰：‘谓天盖高，不敢不局；谓地盖厚，不敢不蹐。’此之谓也。”
　　孔子见罗者，其所得者皆黄口也，孔子曰：“黄口尽得，大爵独不得，何也？”罗者对曰：“黄口从大爵者不得，大爵从黄口者可得。”孔子顾谓弟子曰：“君子慎所从，不得其人则有罗网之患。”
　　修身正行，不可以不慎：嗜欲使行亏，谗谀乱正心，众口使意回，忧患生于所忽，祸起于细微，污辱难湔洒，败事不可后追，不深念远虑，后悔当几何？夫徼幸者，伐性之斧也；嗜欲者，逐祸之马也；谩谀者，穷辱之舍也；取虐于人者，趋祸之路也，故曰去徼幸，务忠信，节嗜欲，无取虐于人，则称为君子，名声常存。怨生于不报，祸生于多福，安危存于自处，不困在于蚤豫，存亡在于得人，慎终如始，乃能长久。能行此五者，可以全身，己所不欲，勿施于人，是谓要道也。
　　颜回将西游，问于孔子曰：“何以为身？”孔子曰：“恭敬忠信，可以为身。恭则免于众，敬则人爱之，忠则人与之，信则人恃之；人所爱，人所与，人所恃，必免于患矣，可以临国家，何况于身乎？故不比数而比疏，不亦远乎？不修中而修外，不亦反乎？不先虑事，临难乃谋，不亦晚乎？”
　　凡司其身，必慎五本：一曰柔以仁，二曰诚以信，三曰富而贵毋敢以骄人，四曰恭以敬，五曰宽以静。思此五者，则无凶命，用能治敬，以助天时，凶命不至，而祸不来。友人者，非敬人也，自敬也。贵人者，非贵人也，自贵也。昔者吾尝见天雨金石与血；吾尝见四月十日并出，有与天滑；吾尝见高山之崩，深谷之窒，大都王宫之破，大国之灭；吾尝见高山之为裂，深渊之沙竭，贵人之车裂；吾尝见稠林之无木，平原为溪谷，君子为御仆；吾尝见江河干为坑，正冬采榆叶，仲夏雨雪霜，千乘之君，万乘之主，死而不葬。是故君子敬以成其名，小人敬以除其刑，奈何无戒而不慎五本哉！
　　鲁有恭士，名曰机泛，行年七十，其恭益甚，冬日行阴，夏日行阳，市次不敢不行参，行必随，坐必危，一食之间，三起不羞，见衣裘褐之士则为之礼，鲁君问曰：“机子年甚长矣，不可释恭乎？”机泛对曰：“君子好恭以成其名，小人学恭以除其刑，对君之坐，岂不安哉？尚有差跌；一食之上，岂不美哉？尚有哽噎；今若泛所谓幸者也，固未能自必，鸿鹄飞冲天，岂不高哉？矰缴尚得而加之；虎豹为猛，人尚食其肉，席其皮；誉人者少，恶人者多，行年七十，常恐斧质之加于泛者，何释恭为？”
　　成回学于子路三年，回恭敬不已，子路问其故何也？回对曰：“臣闻之，行者比于鸟，上畏鹰鹯，下畏网罗；夫人为善者少，为谗者多，若身不死，安知祸罪不施。行年七十，常恐行节之亏，回是以恭敬待大命。”子路稽首曰：“君子哉！”
卷十一　善说
　　孙卿曰：“夫谈说之术，齐庄以立之，端诚以处之，坚强以持之，譬称以谕之，分别以明之，欢欣愤满以送之，宝之珍之，贵之神之，如是则说常无不行矣。”夫是之谓能贵其所贵。传曰：“唯君子为能贵其所贵也。”诗云：“无易由言，无曰苟矣。”鬼谷子曰：“人之不善而能矫之者难矣。说之不行，言之不从者，其辩之不明也；既明而不行者，持之不固也；既固而不行者，未中其心之所善也。辩之明之，持之固之，又中其人之所善，其言神而珍，白而分，能入于人之心，如此而说不行者，天下未尝闻也。此之谓善说。”子贡曰：“出言陈辞，身之得失，国之安危也。”诗云：“辞之绎矣，民之莫矣。”夫辞者人之所以自通也。主父偃曰：“人而无辞，安所用之。”昔子产修其辞，而赵武致其敬；王孙满明其言，而楚庄以惭；苏秦行其说，而六国以安；蒯通陈说，而身得以全。夫辞者乃所以尊君、重身、安国、全性者也。故辞不可不修而说不可不善。
　　赵使人谓魏王曰：“为我杀范痤，吾请献七十里之地。”魏王曰：“诺”。使吏捕之，围而未杀。痤自上屋骑危，谓使者曰：“与其以死痤市，不如以生痤市，有如痤死，赵不与王地，则王奈何？故不若与定割地，然后杀痤。”魏王曰：“善”。痤因上书信陵君曰：“痤故魏之免相也。赵以地杀痤而魏王听之，有如强秦亦将袭赵之欲，则君且奈何？”信陵君言于王而出之。
　　吴人入荆，召陈怀公，怀公召国人曰：“欲与荆者左，欲与吴者右。”逄滑当公而进曰：“吴未有福，荆未有祸。”公曰：“国胜君出，非祸而奚？”对曰：“小国有是犹复，而况大国乎？楚虽无德，亦不斩艾其民，吴日弊兵，暴骨如莽，未见德焉？天其或者正训楚也！祸之适吴，何日之有？”陈侯从之。
　　桓公立仲父，致大夫曰：“善吾者入门而右，不善吾者入门而左。”有中门而立者，桓公问焉。对曰：“管子之知，可与谋天下，其强可与取天下。君恃其信乎？内政委焉；外事断焉。驱民而归之，是亦可夺也。”桓公曰：“善。”乃谓管仲：“政则卒归于子矣，政之所不及，唯子是匡。”管仲故筑三归之台，以自伤于民。
　　齐宣王出猎于社山，社山父老十三人相与劳王，王曰：“父老苦矣！”谓左右赐父老田不租，父老皆拜，闾丘先生不拜。王曰：“父老以为少耶？”谓左右复赐父老无徭役，父老皆拜，闾丘先生又不拜。王曰：“拜者去，不拜者前。”曰：“寡人今观父老幸而劳之，故赐父老田不租，父老皆拜，先生独不拜，寡人自以为少，故赐父老无徭役，父老皆拜，先生又独不拜，寡人得无有过乎？”闾丘先生对曰：“惟闻大王来游，所以为劳大王，望得寿于大王，望得富于大王，望得贵于大王。”王曰：“天杀生有时，非寡人所得与也，无以寿先生；仓廪虽实，以备灾害，无以富先生；大官无缺，小官卑贱，无以贵先生。”闾丘先生对曰：“此非人臣所敢望也。愿大王选良富家子，有修行者以为吏，平其法度，如此臣少可以得寿焉；春秋冬夏，振之以时，无烦扰百姓，如是臣可少得以富焉；愿大王出令，令少者敬长，长者敬老，如是臣可少得以贵焉；今大王幸赐臣田不租，然则仓廪将虚也。赐臣无徭役，然则官府无使焉，此固非人臣之所敢望也。”齐王曰：“善。愿请先生为相。”
　　孝武皇帝时，汾阴得宝鼎而献之于甘泉宫，群臣贺，上寿曰：“陛下得周鼎。”侍中虞丘寿王独曰：“非周鼎。”上闻之，召而问曰：“朕得周鼎，群臣皆以为周鼎而寿王独以为非，何也？寿王有说则生，无说则死。”对曰：“臣寿王安敢无说？臣闻夫周德始产于后稷，长于公刘，大于大王，成于文武，显于周公，德泽上洞，天下漏泉，无所不通，上天报应，鼎为周出，故名周鼎。今汉自高祖继周，亦昭德显行，布恩施惠，六合和同，至陛下之身愈盛，天瑞并至，征祥毕见。昔始皇帝亲出鼎于彭城而不能得。天昭有德，宝鼎自至，此天之所以予汉，乃汉鼎，非周鼎也！”上曰：“善！”群臣皆称：“万岁！”是日赐虞丘寿王黄金十斤。
　　晋献公之时，东郭民有祖朝者，上书献公曰：“草茅臣东郭民祖朝，愿请闻国家之计。”献公使使出告之曰：“肉食者已虑之矣。藿食者尚何与焉？”祖朝对曰：“大王独不闻古之将曰桓司马者，朝朝其君，举而宴，御呼车，骖亦呼车，御肘其骖曰：‘子何越云为乎？何为借呼车？’骖谓其御曰：‘当呼者呼，乃吾事也，子当御正子之辔衔耳。子今不正辔衔，使马卒然惊，妄轹道中行人，必逢大敌，下车免剑，涉血履肝者固吾事也。子宁能辟子之辔，下佐我乎？其祸亦及吾身，与有深忧，吾安得无呼车乎？’今大王曰：‘食肉者已虑之矣，藿食者尚何与焉？’设使食肉者一旦失计于庙堂之上，若臣等藿食者，宁得无肝胆涂地于中原之野与？其祸亦及臣之身。臣与有其忧深。臣安得无与国家之计乎？”献公召而见之，三日与语，无复忧者，乃立以为师也。
　　客谓梁王曰：“惠子之言事也善譬，王使无譬，则不能言矣。”王曰：“诺。”明日见，谓惠子曰：“愿先生言事则直言耳，无譬也。”惠子曰：“今有人于此而不知弹者，曰：‘弹之状何若？’应曰：‘弹之状如弹。’谕乎？”王曰：“未谕也。”“于是更应曰：‘弹之状如弓而以竹为弦。’则知乎？”王曰：“可知矣。”惠子曰：“夫说者固以其所知，谕其所不知，而使人知之。今王曰无譬则不可矣。”王曰：“善。”
　　孟尝君寄客于齐王，三年而不见用，故客反谓孟尝君曰：“君之寄臣也，三年而不见用，不知臣之罪也？君之过也？”孟尝君曰：“寡人闻之，缕因针而入，不因针而急，嫁女因媒而成，不因媒而亲。夫子之材必薄矣，尚何怨乎寡人哉？”客曰：“不然，臣闻周氏之喾，韩氏之卢，天下疾狗也。见菟而指属，则无失菟矣；望见而放狗也，则累世不能得菟矣！狗非不能，属之者罪也。”孟尝君曰：“不然，昔华舟杞梁战而死，其妻悲之，向城而哭，隅为之崩，城为之，君子诚能刑于内，则物应于外矣。夫土壤且可为忠，况有食谷之君乎？”客曰：“不然，臣见鹪鹩巢于苇苕，着之发毛，建之女工不能为也，可谓完坚矣。大风至，则苕折卵破子死者，何也？其所托者使然也。且夫狐者人之所攻也，鼠者人之所熏也。臣未尝见稷狐见攻，社鼠见熏也，何则？所托者然也。”于是孟尝君复属之齐，齐王使为相。
　　陈子说梁王，梁王说而疑之曰：“子何为去陈侯之国而教小国之孤于此乎？”陈子曰：“夫善亦有道，而遇亦有时，昔傅说衣褐带剑，而筑于秕传之城，武丁夕梦，旦得之，时王也；宁戚饭牛，康衢击车辐而歌，顾见桓公得之，时霸也；百里奚自卖五羊之皮，为秦人虏，穆公得之，时强也。论若三子之行，未得为孔子骏徒也。今孔子经营天下，南有陈蔡之阨，而北干景公，二坐而五立，未尝离也。孔子之时不行，而景公之时怠也。以孔子之圣，不能以时行，说之怠，亦独能如之何乎？”
　　林既衣韦衣而朝齐景公，齐景公曰：“此君子之服也？小人之服也？”林既逡巡而作色曰：“夫服事何足以端士行乎？昔者荆为长剑危冠，令尹子西出焉；齐短衣而遂偞之冠，管仲隰朋出焉；越文身剪发，范蠡大夫种出焉；西戎左衽而椎结，由余亦出焉。即如君言，衣狗裘者当犬吠，衣羊裘者当羊鸣，且君衣狐裘而朝，意者得无为变乎？”景公曰：“子真为勇悍矣，今未尝见子之奇辩也。一邻之斗也，千乘之胜也。”林既曰：“不知君之所谓者何也？夫登高临危而目不眴，而足不陵者，此工匠之勇悍也；入深渊，刺蛟龙，抱鼋鼍而出者，此渔夫之勇悍也；入深山，刺虎豹，抱熊罴而出者，此猎夫之勇悍也；不难断头，裂腹暴骨，流血中流者，此武士之勇悍也。今臣居广廷，作色端辩，以犯主君之怒，前虽有乘轩之赏，未为之动也；后虽有斧质之威，未为之恐也；此既之所以为勇悍也。”
　　魏文侯与大夫饮酒，使公乘不仁为觞政曰：“饮不釂者浮以大白。”文侯饮而不尽釂，公乘不仁举曰浮君。君视而不应，侍者曰：“不仁退，君已醉矣。”公乘不仁曰：“周书曰：‘前车覆，后车戒。’盖言其危，为人臣者不易，为君亦不易。今君已设令，令不行，可乎？”君曰：“善。”举白而饮，饮毕曰：“以公胜不仁为上客。”
　　襄成君始封之日，衣翠衣，带玉剑，履缟舄，立于游水之上，大夫拥钟锤，县令执桴号令，呼：“谁能渡王者于是也？”楚大夫庄辛，过而说之，遂造托而拜谒，起立曰：“臣愿把君之手，其可乎？”襄成君忿作色而不言。庄辛迁延沓手而称曰：“君独不闻夫鄂君子皙之泛舟于新波之中也？乘青翰之舟，极芘，张翠盖而犀尾，班丽褂衽，会钟鼓之音，毕榜枻越人拥楫而歌，歌辞曰：‘滥兮抃草滥予昌枑泽予昌州州●州焉乎秦胥胥缦予乎昭澶秦踰渗惿随河湖。’鄂君子皙曰：‘吾不知越歌，子试为我楚说之。’于是乃召越译，乃楚说之曰：‘今夕何夕搴中洲流，今日何日兮，得与王子同舟。蒙羞被好兮，不訾诟耻，心几顽而不绝兮，知得王子。山有木兮木有枝，心说君兮君不知。’于是鄂君子皙乃修袂，行而拥之，举绣被而覆之。鄂君子皙，亲楚王母弟也。官为令尹，爵为执圭，一榜枻越人犹得交欢尽意焉。今君何以踰于鄂君子皙，臣何以独不若榜枻之人，愿把君之手，其不可何也？”襄成君乃奉手而进之，曰：“吾少之时，亦尝以色称于长者矣。未尝过僇如此之卒也。自今以后，愿以壮少之礼谨受命。”
　　雍门子周以琴见乎孟尝君。孟尝君曰：“先生鼓琴亦能令文悲乎？”雍门子周曰：“臣何独能令足下悲哉？臣之所能令悲者，有先贵而后贱，先富而后贫者也。不若身材高妙，适遭暴乱，无道之主，妄加不道之理焉；不若处势隐绝，不及四邻，诎折傧厌，袭于穷巷，无所告愬；不若交欢相爱无怨而生离，远赴绝国，无复相见之时；不若少失二亲，兄弟别离，家室不足，忧蹙盈。当是之时也，固不可以闻飞鸟疾风之声，穷穷焉固无乐已。凡若是者，臣一为之徽胶援琴而长太息，则流涕沾衿矣。今若足下千乘之君也，居则广厦邃房，下罗帷，来清风，倡优侏儒处前选进而谄谀；燕则斗象棋而舞郑女，激楚之切风，练色以淫目，流声以虞耳；水游则连方舟，载羽旗，鼓吹乎不测之渊；野游则驰骋弋猎乎平原广囿，格猛兽；入则撞钟击鼓乎深宫之中。方此之时，视天地曾不若一指，忘死与生，虽有善琴者，固未能令足下悲也。”孟尝君曰：“否！否！文固以为不然。”雍门子周曰：“然臣之所为足下悲者一事也。夫声敌帝而困秦者君也；连五国之约，南面而伐楚者又君也。天下未尝无事，不从则横，从成则楚王，横成则秦帝。楚王秦帝，必报雠于薛矣。夫以秦、楚之强而报雠于弱薛，誉之犹摩萧斧而伐朝菌也，必不留行矣。天下有识之士无不为足下寒心酸鼻者。千秋万岁后，庙堂必不血食矣。高台既以坏，曲池既以渐，坟墓既以下而青廷矣。婴儿竖子樵采薪荛者，蹢躅其足而歌其上，众人见之，无不愀焉，为足下悲之曰：‘夫以孟尝君尊贵乃可使若此乎？’”于是孟尝君泫然泣涕，承睫而未殒，雍门子周引琴而鼓之，徐动宫征，微挥羽角，切终而成曲，孟尝君涕浪汗增，欷而就之曰：“先生之鼓琴令文立若破国亡邑之人也。”
　　蘧伯玉使至楚，逢公子皙濮水之上，子皙接草而待曰：“敢问上客将何之？”蘧伯玉为之轼车。公子皙曰：“吾闻上士可以托色，中士可以托辞，下士可以托财，三者固可得而托身耶？”蘧伯玉曰：“谨受命。”蘧伯玉见楚王，使事毕，坐谈话，从容言至于士。楚王曰：“何国最多士？”蘧伯玉曰：“楚最多士。”楚王大悦。蘧伯玉曰：“楚最多士而楚不能用。”王造然曰：“是何言也？”蘧伯玉曰：“伍子胥生于楚，逃之吴。吴受而相之。发兵攻楚，堕平王之墓。伍子胥生于楚，吴善用之。衅蚡黄生于楚，走之晋，治七十二县，道不拾遗，民不妄得，城郭不闭，国无盗贼，蚡黄生于楚而晋善用之。今者臣之来，逢公子皙濮水之上，辞言‘上士可以托色，中士可以托辞，下士可以托财，三者固可得而托身耶？’又不知公子皙将何治也。”于是楚王发使一驷，副使二乘，追公子皙濮水之上，子皙还重于楚，蘧伯玉之力也。故诗曰：“谁能烹鱼，溉之釜鬵，孰将西归，怀之好音。”此之谓也。物之相得，固微甚矣。
　　叔向之弟羊舌虎善乐达，达有罪于晋，晋诛羊舌虎，叔向为之奴。既而祁奚曰：“吾闻小人得位，不争不义，君子所忧，不救不祥。”乃往见范桓子而说之曰：“闻善为国者，赏不过；刑不滥。赏过则惧及淫人；刑滥则惧及君子。（与不幸而过），宁过而赏淫人，无过而刑君子，故尧之刑也，殛鲧于羽山而用禹；周之刑也，僇管、蔡而相周公，不滥刑也。”桓子乃命吏出叔向，救人之患者，行危苦而不避烦辱，犹不能免。今祁奚论先王之德而叔向得免焉，学岂可已哉？
　　张禄掌门，见孟尝君曰：“衣新而不旧，仓庾盈而不虚，为之有道，君亦知之乎？”孟尝君曰：“衣新而不旧，则是修也。仓庾盈而不虚，则是富也。为之奈何？其说可得闻乎？”张禄曰：“愿君贵则举贤，富则振贫，若是则衣新而不旧，仓庾盈而不虚矣。”孟尝君以其言为然，说其意，辩其辞，明日使人奉黄金百斤，文织百纯，进之张先生。先生辞而不受。后先生复见孟尝君。孟尝君曰：“前先生幸教文曰：‘衣新而不旧，仓庾盈而不虚，为之有说，汝亦知之乎？’文窃说教，故使人奉黄金百斤，文织百纯，进之先生，以补门内之不赡者，先生曷为辞而不受乎？”张禄曰：“君将掘君之偶钱，发君之庾粟以补士，则衣弊履穿而不赡耳。何暇衣新而不旧，仓瘐盈而不虚乎？”孟尝君曰：“然则为之奈何？”张禄曰：“夫秦者四塞之国也。游宦者不得入焉。愿君为吾为丈尺之书，寄我与秦王，我往而遇乎，固君之入也。往而不遇乎，虽人求间谋，固不遇臣矣。”孟尝君曰：“敬闻命矣。”因为之书，寄之秦王，往而大遇。谓秦王曰：“自禄之来入大王之境，田畴益辟，吏民益治，然而大王有一不得者，大王知之乎？”王曰：“不知。”曰：“夫山东有相，所谓孟尝君者，其人贤人，天下无急则已，有急则能收天下雄俊之士，与之合交连友者，疑独此耳。然则大王胡不为我友之乎？”秦王曰：“敬受命。”奉千金以遗孟尝君，孟尝君辍食察之而寤曰：“此张生之所谓衣新而不旧，仓庾盈而不虚者也。”
　　庄周贫者，往贷粟于魏，文侯曰：“待吾邑粟之来而献之。”周曰：“乃今者周之来，见道傍牛蹄中有鲋鱼焉，大息谓周曰：‘我尚可活也？’周曰：‘须我为汝南见楚王，决江、淮以溉汝。’鲋鱼曰：‘今吾命在盆瓮之中耳，乃为我见楚王，决江、淮以溉我，汝即求我枯鱼之肆矣。’今周以贫故来贷粟，而曰须我邑粟来也而赐臣，即来亦求臣佣肆矣。”文侯于是乃发粟百钟，送之庄周之室。
　　晋平公问叔向曰：“岁饥民疫，翟人攻我，我将若何？”对曰：“岁饥来年而反矣，疾疫将止矣，翟人不足患也。”公曰：“患有大于此者乎？”对曰：“夫大臣重禄而不极谏，近臣畏罪而不敢言，左右顾宠于小官而君不知。此诚患之大者也。”公曰：“善。”于是令国中曰：“欲有谏者为之隐，左右言及国吏罪。”
　　赵简子攻陶，有二人先登，死于城上，简子欲得之，陶君不与。承盆疽谓陶君曰：“简子将掘君之墓，以与君之百姓市曰：‘踰邑梯城者将赦之，不者将掘其墓，朽者扬其灰，未朽者辜其尸。’陶君惧，谓效二人之尸以为和。
　　子贡见太宰嚭，太宰嚭问曰：“孔子何如？”对曰：“臣不足以知之。”太宰曰：“子不知，何以事之？”对曰：“惟不知，故事之，夫子其犹大山林也，百姓各足其材焉。”太宰嚭曰：“子增夫子乎？”对曰：“夫子不可增也。夫赐其犹一累壤也，以一累壤增大山，不益其高，且为不知。”太宰嚭曰：“然则子有所酌也。”对曰：“天下有大樽而子独不酌焉，不识谁之罪也。”
　　赵简子问子贡曰：“孔子为人何如？”子贡对曰：“赐不能识也。”简子不说曰：“夫子事孔子数十年，终业而去之，寡人问子，子曰不能识，何也？”子贡曰：“赐譬渴者之饮江海，知足而已，孔子犹江海也，赐则奚足以识之。”简子曰：“善哉！子贡之言也。”
　　齐景公谓子贡曰：“子谁师？”曰：“臣师仲尼？”公曰：“仲尼贤乎？”对曰：“贤。”公曰：“其贤何若？”对曰：“不知也。”公曰：“子知其贤而不知其奚若，可乎？”对曰：“今谓天高，无少长愚智皆知高，高几何？皆曰不知也，是以知仲尼之贤而不知其奚若。”
　　赵襄子谓仲尼曰：“先生委质以见人主七十君矣，而无所通，不识世无明君乎？意先生之道，固不通乎？”仲尼不对。异日，襄子见子路曰：“尝问先生以道，先生不对，知而不对则隐也。隐则安得为仁；若信不知，安得为圣？”子路曰：“建天下之鸣钟，而撞之以挺，岂能发其声乎哉？君问先生，无乃犹以挺撞乎？”
　　卫将军文子问子贡曰：“季文子三穷而三通，何也？”子贡曰：“其穷事贤，其通举穷，其富分贫，其贵礼贱。穷而事贤则不悔；通而举穷则忠于朋友，富而分贫则宗族亲之；贵而礼贱则百姓戴之。其得之，固道也；失之，命也。”曰：“失而不得者，何也？”曰：“其穷不事贤，其通不举穷，其富不分贫，其贵不理贱，其得之，命也；其失之，固道也。”
　　子路问于孔子曰：“管仲何如人也？”子曰：“大人也。”子路曰：“昔者管子说襄公，襄公不说，是不辩也；欲立公子纠而不能，是无能也；家残于齐而无忧色，是不慈也；桎梏而居槛车中无惭色，是无愧也；事所射之君，是不贞也；召忽死之，管仲不死，是无仁也。夫子何以大之？”子曰：“管仲说襄公，襄公不说，管仲非不辩也，襄公不知说也；欲立公子纠而不能，非无能也，不遇时也；家残于齐而无忧色，非不慈也，知命也；桎梏居槛车而无惭色，非无愧也，自裁也；事所射之君，非不贞也，知权也；召忽死之，管仲不死，非无仁也。召忽者，人臣之材也，不死则三军之虏也；死之则名闻天下，夫何为不死哉？管仲者，天子之佐，诸侯之相也，死之则不免为沟中之瘠；不死则功复用于天下，夫何为死之哉？由！汝不知也。”
　　晋平公问于师旷曰：“咎犯与赵衰孰贤？”对曰：“阳处父欲臣文公，因咎犯，三年不达，因赵衰，三日而达。智不知其士众，不智也；知而不言，不忠也；欲言之而不敢，无勇也；言之而不听，不贤也。”
　　赵简子问于成抟曰：“吾闻夫羊殖者，贤大夫也，是行奚然？”对曰：“臣抟不知也。”简子曰：“吾闻之子与友亲，子而不知，何也？”抟曰：“其为人也数变，其十五年也，廉以不匿其过；其二十也，仁以喜义，其三十也，为晋中军尉，勇以喜仁，其年五十也，为边城将，远者复亲。今臣不见五年矣。恐其变，是以不敢知。”简子曰：“果贤大夫也，每变益上矣。”
卷十二　奉使

　　春秋之辞有相反者四，既曰：“大夫无遂事。”不得擅生事矣。又曰：“出境可以安社稷，利国家者则专之可也。”既曰：“大夫以君命出，进退在大夫”矣，又曰：“以君命出，闻丧徐行而不反”者，何也？曰：“此义者各止其科，不转移也。不得擅生事者，谓平生常经也；专之可也者，谓救危除患也；进退在大夫者，谓将帅用兵也；徐行而不反者，谓出使道闻君亲之丧也。公子子结擅生事，春秋不非，以为救庄公危也。公子遂擅生事，春秋讥之，以为僖公无危事也。故君有危而不专救，是不忠也。若无危而擅生事，是不臣也。传曰：‘诗无通诂，易无通吉，春秋无通义。’此之谓也。”
　　赵王遣使者之楚，方鼓瑟而遣之，诫之曰：“必如吾言。”使者曰：“王之鼓瑟，未尝悲若此也！”王曰：“宫商固方调矣！”使者曰：“调则何不书其柱耶？”王曰：“天有燥湿，弦有缓急，宫商移徙不可知，是以不书。”使者曰：“明君之使人也，任之以事，不制以辞，遇吉则贺之，凶则吊之。今楚、赵相去，千有余里，吉凶忧患，不可豫知，犹柱之不可书也。诗云：‘莘莘征夫，每怀靡及。’”
　　楚庄王举兵伐宋，宋告急，晋景公欲发兵救宋，伯宗谏曰：“天方开楚，未可伐也。”乃求壮士，得霍人解扬，字子虎，往命宋毋降，道过郑，郑新与楚亲，乃执解扬而献之楚。楚王厚赐，与约，使反其言，令宋趣降，三要，解扬乃许。于是楚乘扬以楼车，令呼宋使降，遂倍楚约而致其晋君命曰：“晋方悉国兵以救宋，宋虽急，慎毋降楚，晋今至矣。”楚庄王大怒，将烹之，解扬曰：“君能制命为义，臣能承命为信，受吾君命以出，虽死无二。”王曰：“汝之许我，已而倍之，其信安在？”解扬曰：“死以许王，欲以成吾君命，臣不恨也。”顾谓楚君曰：“为人臣无忘尽忠而得死者。”楚王诸弟皆谏王赦之。于是庄公卒赦解扬而归之。晋爵之为上卿。故后世言霍虎。
　　秦王以五百里地易鄢陵，鄢陵君辞而不受，使唐且谢秦王。秦王曰：“秦破韩灭魏，鄢陵君独以五十里地存者，吾岂畏其威哉？吾多其义耳。今寡人以十倍之地易之，鄢陵君辞而不受，是轻寡人也。”唐且避席对曰：“非如此也。夫不以利害为趣者，鄢陵君也。夫鄢陵君受地于先君而守之。虽复千里不得当，岂独五百里哉？”秦王忿然作色，怒曰：“公亦曾见天子之怒乎？”唐且曰：“王臣未曾见也。”秦王曰：“天子一怒，伏尸百万，流血千里。”唐且曰：“大王亦尝见夫布衣韦带之士怒乎？”秦王曰：“布衣韦带之士怒也，解冠徒跣，以颈颡地耳，何难知者。”唐且曰：“此乃匹夫愚人之怒耳，非布衣韦带之士怒也。夫专诸刺王僚，彗星袭月，奔星昼出；要离刺王子庆忌，苍隼击于台上；聂政刺韩王之季父，白虹贯日，此三人皆布衣韦带之士怒矣。與臣將四士，含怒未發，■厲於天。士无怒即已，一怒伏尸二人，流血五步。”即案匕首起视秦王曰：“今将是矣。”秦王变色长跪曰：“先生就坐，寡人喻矣。秦破韩灭魏，鄢陵独以五十里地存者，徒用先生之故耳。”
　　齐攻鲁。子贡见哀公，请求救于吴。公曰：“奚先君宝之用？”子贡曰：“使吴责宝而与我师，是不可恃也。”于是以杨干麻筋之弓六往。子贡谓吴王曰：“齐为无道，欲使周公之后不血食，且鲁赋五百，邾赋三百，不识以此益齐，吴之利与？非与？”吴王惧，乃兴师救鲁。诸侯曰：“齐伐周公之后，而吴救之。”遂朝于吴。
　　魏文侯封太子击于中山，三年，使不往来，舍人赵仓唐进称曰：“为人子，三年不闻父问，不可谓孝。为人父，三年不问子，不可谓慈。君何不遣人使大国乎？”太子曰：“愿之久矣。未得可使者。”仓唐曰：“臣愿奉使，侯何嗜好？”太子曰：“侯嗜晨凫，好北犬。”于是乃遣仓唐■北犬，奉晨凫，献于文侯。仓唐至，上谒曰：“孽子击之使者，不敢当大夫之朝，请以燕闲，奉晨凫，敬献庖厨，■北犬，敬上涓人。”文侯悦曰：“击爱我，知吾所嗜，知吾所好。”召仓唐而见之，曰：“击无恙乎？”仓唐曰：“唯唯。”如是者三，乃曰：“君出太子而封之国君，名之，非礼也。”文侯怵然为之变容。问曰：“子之君无恙乎？”仓唐曰：“臣来时，拜送书于庭。”文侯顾指左右曰：“子之君，长孰与是？”仓唐曰：“礼，拟人必于其伦，诸侯毋偶，无所拟之。”曰：“长大孰与寡人。”仓唐曰：“君赐之外府之裘，则能胜之，赐之斥带，则不更其造。”文侯曰：“子之君何业？”仓唐曰：“业诗。”文侯曰：“于诗何好？”仓唐曰：“好晨风、黍离。”文侯自读晨风曰：“■彼晨风，郁彼北林，未见君子，忧心钦钦，如何如何，忘我实多。”文侯曰：“子之君以我忘之乎？”仓唐曰：“不敢，时思耳。”文侯复读黍离曰：“彼黍离离，彼稷之苗，行迈靡靡，中心摇摇，知我者谓我心忧，不知我者谓我何求？悠悠苍天，此何人哉？”文侯曰：“子之君怨乎？”仓唐曰：“不敢，时思耳。”文侯于是遣仓唐赐太子衣一袭，敕仓唐以鸡鸣时至。太子起拜，受赐发箧，视衣尽颠倒。太子曰：“趣早驾，君侯召击也。”仓唐曰：“臣来时不受命。”太子曰：“君侯赐击衣，不以为寒也，欲召击，无谁与谋，故敕子以鸡鸣时至，诗曰：‘东方未明，颠倒衣裳，颠之倒之，自公召之。’”遂西至谒。文侯大喜，乃置酒而称曰：“夫远贤而近所爱，非社稷之长策也。”乃出少子挚，封中山，而复太子击。故曰：“欲知其子，视其友；欲知其君，视其所使。”赵仓唐一使而文侯为慈父，而击为孝子。太子乃称：“诗曰：‘凤凰于飞，哕哕其羽，亦集爰止，蔼蔼王多吉士，维君子使，媚于天子。’舍人之谓也。”
　　楚庄王欲伐晋，使豚尹观焉。反曰：“不可伐也。其忧在上；其乐在下。且贤臣在焉，曰沈驹。”明年，又使豚尹观，反曰：“可矣。初之贤人死矣。谄谀多在君之庐者，其君好乐而无礼；其下危处以怨上。上下离心，兴师伐之，其民必反。”庄王从之，果如其言矣。
　　梁王赘其群臣而议其过，任座进谏曰：“主君国广以大，民坚而众，国中无贤人辩士，奈何？”王曰：“寡人国小以狭，民弱臣少，寡人独治之，安所用贤人辩士乎？”任座曰：“不然，昔者齐无故起兵攻鲁，鲁君患之，召其相曰：‘为之奈何？’相对曰：‘夫柳下惠少好学，长而嘉智，主君试召使于齐。’鲁君曰：‘吾千乘之主也，身自使于齐，齐不听。夫柳下惠特布衣韦带之士也，使之又何益乎？’相对曰：‘臣闻之，乞火不得不望其炮矣。今使柳下惠于齐，纵不解于齐兵，终不愈益攻于鲁矣。’鲁君乃曰：‘然乎？’相即使人召柳下惠来。入门，袪衣不趋。鲁君避席而立，曰：‘寡人所谓饥而求黍稷，渴而穿井者，未尝能以观喜见子。今国事急，百姓恐惧，愿借子大夫使齐。’柳下惠曰：‘诺。’乃东见齐侯。齐侯曰：‘鲁君将惧乎？’柳下惠曰：‘臣君不惧。’齐侯忿然怒曰：‘吾望而鲁城，芒若类失亡国，百姓发屋伐木以救城郭，吾视若鲁君类吾国。子曰不惧，何也？’柳下惠曰：‘臣之君所以不惧者，以其先人出周，封于鲁，君之先君亦出周，封于齐，相与出周南门，刳羊而约曰：“自后子孙敢有相攻者，令其罪若此刳羊矣。”臣之君固以刳羊不惧矣，不然，百姓非不急也。’齐侯乃解兵三百里。夫柳下惠特布衣韦带之士，至解齐，释鲁之难，奈何无贤士圣人乎？”
　　陆贾从高祖定天下，名为有口辩士，居左右，常使诸侯，及高祖时，中国初定，尉佗平南越，因王之，高祖使陆贾赐尉佗印，为南越王。陆生至，尉佗椎结箕踞见陆生。陆生因说佗曰：“足下中国人，亲戚昆弟坟墓在真定。今足下弃反天性，捐冠带，欲以区区之越，与天子抗衡为敌国，祸且及身矣。且夫秦失其政，诸侯豪杰并起，惟汉王先入关，据咸阳，项籍倍约，自立为西楚霸王，诸侯皆属，可谓至强。然汉王起巴蜀，鞭笞天下，劫诸侯，遂诛项羽，灭之。五年之间，海内平定，此非人力，天之所建也。天子闻君王王南越，不助天下诛暴逆，将相欲移兵而诛王，天子怜百姓新劳苦，且休之，遣臣授君王印，剖符通使，君王宜郊迎，北面称臣，乃欲以新造未集之越，屈强于此，汉诚闻之，掘烧君王先人冢墓，夷种宗族，使一偏将将十万众临越，越则杀王以降汉，如反复手耳。”于是尉佗乃蹶然起坐，谢陆生曰：“居蛮夷中久，殊失礼义。”因问陆生曰：“我孰与萧何、曹参、韩信贤？”陆生曰：“王似贤。”复问：“我孰与皇帝贤？”陆生曰：“皇帝起丰沛，讨暴秦，诛强楚，为天下兴利除害，继五帝三王之业，统理中国，中国之人以亿计，地方万里，居天下之膏腴，人众车舆，万物殷富，政由一家，自天地剖判，未尝有也。今王众不过数十万，皆蛮夷，踦■山海之间，譬若汉一郡，何可乃比于汉王？”尉佗大笑曰：“吾不起中国故王此，使我居中国，何遽不若汉。”乃大悦陆生，与留饮数月。曰：“越中无足与语，至生来，令我日闻所不闻。”赐陆生橐中装，直千金，佗送亦千金。陆生拜尉佗为南越王，令称臣，奉汉约。归报，高祖大悦，拜为太中大夫。
　　晋楚之君相与为好会于宛丘之上。宋使人往之。晋、楚大夫曰：“趣以见天子礼见于吾君，我为见子焉。”使者曰：“冠虽弊，宜加其上；履虽新，宜居其下；周室虽微，诸侯未之能易也。师升宋城，犹不更臣之服也。”揖而去之，诸大夫瞿然，遂以诸侯之礼见之。
　　越使诸发执一枝梅遗梁王，梁王之臣曰“韩子”，顾谓左右曰：“恶有以一枝梅，以遗列国之君者乎？请为二三日惭之。”出谓诸发曰：“大王有命，客冠则以礼见，不冠则否。”诸发曰：“彼越亦天子之封也。不得冀、兖之州，乃处海垂之际，屏外蕃以为居，而蛟龙又与我争焉。是以剪发文身，烂然成章以像龙子者，将避水神也。今大国其命冠则见以礼，不冠则否。假令大国之使，时过弊邑，弊邑之君亦有命矣。曰：‘客必剪发文身，然后见之。’于大国何如？意而安之，愿假冠以见，意如不安，愿无变国俗。”梁王闻之，披衣出，以见诸发。令逐韩子。诗曰：“维君子使，媚于天子。”若此之谓也。
　　晏子使吴，吴王谓行人曰：“吾闻晏婴盖北方之辩于辞，习于礼者也，命傧者：客见则称天子。”明日，晏子有事，行人曰：“天子请见。”晏子憱然者三，曰：“臣受命弊邑之君，将使于吴王之所，不佞而迷惑入于天子之朝，敢问吴王恶乎存？”然后吴王曰：“夫差请见。”见以诸侯之礼。
　　晏子使吴，吴王曰：“寡人得寄僻陋蛮夷之乡，希见教君子之行，请私而毋为罪！”晏子憱然避位矣。王曰：“吾闻齐君盖贼以慢，野以暴，吾子容焉，何甚也？”晏子逡巡而对曰：“臣闻之，微事不通，麤事不能者必劳；大事不得，小事不为者必贫；大者不能致人，小者不能至人之门者必困，此臣之所以仕也。如臣岂能以道食人者哉？”晏子出。王笑曰：“今日吾讥晏子也，犹裸而訾高橛者。”
　　景公使晏子使于楚。楚王进橘置削。晏子不剖而幷食之。楚王曰：“橘当去剖。”晏子对曰：“臣闻之，赐人主前者，瓜桃不削，橘柚不剖。今万乘无教，臣不敢剖，然臣非不知也。”
　　晏子将使荆，荆王闻之，谓左右曰：“晏子贤人也，今方来，欲辱之，何以也？”左右对曰：“为其来也，臣请缚一人过王而行。”于是荆王与晏子立语。有缚一人，过王而行。王曰：“何为者也？”对曰：“齐人也。”王曰：“何坐？”曰：“坐盗。”王曰：“齐人固盗乎？”晏子反顾之曰：“江南有橘，齐王使人取之而树之于江北，生不为橘，乃为枳，所以然者何？其土地使之然也。今齐人居齐不盗，来之荆而盗，得无土地使之然乎？”荆王曰：“吾欲伤子而反自中也。”
　　晏子使楚。晏子短，楚人为小门于大门之侧而延晏子。晏子不入，曰：“使至狗国者从狗门入。今臣使楚，不当从此门。”傧者更从大门入见楚王。王曰：“齐无人耶？”晏子对曰：“齐之临淄三百闾，张袂成帷，挥汗成雨。比肩继踵而在，何为无人？”王曰：“然则何为使子？”晏子对曰：“齐命使各有所主。其贤者使贤主，不肖者使不肖主。婴最不肖，故宜使楚耳。”
　　秦、楚毂兵，秦王使人使楚，楚王使人戏之曰：“子来亦卜之乎？”对曰：“然！”“卜之谓何？”对曰：“吉。”楚人曰：“噫！甚矣！子之国无良龟也。王方杀子以衅钟，其吉如何？”使者曰：“秦、楚毂兵，吾王使我先窥我死而不还，则吾王知警戒，整齐兵以备楚，是吾所谓吉也。且使死者而无知也，又何衅于钟，死者而有知也，吾岂错秦相楚哉？我将使楚之钟鼓无声，钟鼓无声则将无以整齐其士卒而理君军。夫杀人之使，绝人之谋，非古之通议也。子大夫试熟计之。”使者以报楚王。楚王赦之。此之谓“造命”。
　　楚使使聘于齐，齐王飨之梧宫。使者曰：“大哉梧乎！”王曰：“江海之鱼吞舟，大国之树必巨，使何怪焉！”使者曰：“昔燕攻齐，遵雒路，渡济桥，焚雍门，击齐左而虚其右，王歜绝颈而死于杜山；公孙差格死于龙门，饮马乎淄、渑，定获乎琅邪，王与太后奔于莒，逃于城阳之山，当此之时，则梧之大何如乎？”王曰：“陈先生对之。”陈子曰：“臣不如刁勃。”王曰：“刁先生应之。”刁勃曰：“使者问梧之年耶？昔者荆平王为无道，加诸申氏，杀子胥父与及兄。子胥被发乞食于吴。阖庐以为将相。三年，将吴兵复雠乎楚，战胜乎柏举，级头百万，囊瓦奔郑，王保于随。引师入郢，军云行乎郢之都。子胥亲射宫门，掘平王冢，笞其坟，数其罪。曰：‘吾先人无罪而子杀之。’士卒人加百焉，然后止。当若此时，梧可以为其●矣。”
　　蔡使师强、王坚使于楚。楚王闻之，曰：“人名多章章者，独为师强王坚乎？”趣见之，无以次，视其人状，疑其名而丑其声，又恶其形。楚王大怒曰：“今蔡无人乎？国可伐也。有人不遣乎？国可伐也。端以此诫寡人乎？国可伐也。”故发二使，见三谋伐者蔡也。
　　赵简子将袭卫，使史黯往视之，期以一月六日而后反。简子曰：“何其久也？”黯曰：“谋利而得害，由不察也。今蘧伯玉为相，史■佐焉，孔子为客，子贡使令于君前甚听。易曰：‘涣其群，元吉。’涣者贤也，群者象也，元者吉之始也。涣其群，元吉者，其佐多贤矣。”简子按兵而不动耳。
　　魏文侯使舍人毋择，献鹄于齐侯。毋择行道失之。徒献空笼，见齐侯曰：“寡君使臣毋择献鹄，道饥渴，臣出而饮食之，而鹄飞冲天，遂不复反。念思非无钱以买鹄也，恶有为其君使，轻易其弊者乎？念思非不能拔剑刎头，腐肉暴骨于中野也，为吾君贵鹄而贱士也。念思非敢走陈、蔡之间也，恶绝两君之使，故不敢爱身逃死，来献空笼，唯主君斧质之诛。”齐侯大悦曰：“寡人今者得兹言，三贤于鹄远矣。寡人有都郊地百里，愿献于大夫以为汤沐邑。”毋择对曰：“恶有为其君使而轻易其弊，而利诸侯之地乎？”遂出不反。
卷十三　权谋

　　圣王之举事，必先谛之于谋虑，而后考之于蓍龟。白屋之士，皆关其谋；刍荛之役，咸尽其心。故万举而无遗筹失策。传曰：“众人之智，可以测天，兼听独断，惟在一人。”此大谋之术也。谋有二端：上谋知命，其次知事。知命者预见存亡祸福之原，早知盛衰废兴之始，防事之未萌，避难于无形，若此人者，居乱世则不害于其身，在乎太平之世则必得天下之权；彼知事者亦尚矣，见事而知得失成败之分，而究其所终极，故无败业废功。孔子曰：“可与适道，未可与权也。”夫非知命知事者，孰能得权谋之术。夫权谋有正有邪；君子之权谋正，小人之权谋邪。夫正者，其权谋公，故其为百姓尽心也诚；彼邪者，好私尚利，故其为百姓也诈。夫诈则乱，诚则平，是故尧之九臣诚而兴于朝，其四臣诈而诛于野。诚者隆至后世；诈者当身而灭。知命知事而能于权谋者，必察诚诈之原而以处身焉，则是亦权谋之术也。夫知者举事也，满则虑溢，平则虑险，安则虑危，曲则虑直。由重其豫，惟恐不及，是以百举而不陷也。
　　杨子曰：“事之可以之贫，可以之富者，其伤行者也；事之可以之生，可以之死者，其伤勇者也。”仆子曰：“杨子智而不知命，故其知多疑，语曰：‘知命者不惑。’晏婴是也。”
　　赵简子曰：“晋有泽鸣、犊●，鲁有孔丘，吾杀此三人，则天下可图也。”于是乃召泽鸣、犊●，任之以政而杀之。使人聘孔子于鲁。孔子至河，临水而观曰：“美哉水！洋洋乎！丘之不济于此，命也夫！”子路趋进曰：“敢问奚谓也？”孔子曰：“夫泽鸣、犊●，晋国之贤大夫也。赵简子之未得志也，与之同闻见，及其得志也，杀之而后从政，故丘闻之：刳胎焚夭，则麒麟不至；干泽而渔，蛟龙不游；覆巢毁卵，则凤凰不翔。丘闻之：君子重伤其类者也。”
　　孔子与齐景公坐，左右白曰：“周使来言庙燔。”齐景公出问曰：“何庙也？”孔子曰：“是厘王庙也。”景公曰：“何以知之？”孔子曰：“诗云：‘皇皇上帝，其命不忒。’天之与人，必报有德，祸亦如之。夫厘王变文武之制而作玄黄宫室，舆马奢侈，不可振也。故天殃其庙，是以知之。”景公曰：“天何不殃其身而殃其庙乎？”子曰：“天以文王之故也。若殃其身，文王之祀，无乃绝乎？故殃其庙以章其过也。”左右入报曰：“周厘王庙也。”景公大惊，起拜曰：“善哉！圣人之智，岂不大乎！”
　　齐桓公与管仲谋伐莒，谋未发而闻于国。桓公怪之，以问管仲。管仲曰：“国必有圣人也。”桓公叹曰：“歖！日之役者，有执柘杵而上视者，意其是邪！”乃令复役，无得相代。少焉，东郭垂至。管仲曰：“此必是也。”乃令傧者延而进之，分级而立。管仲曰：“子言伐莒者也？”对曰：“然。”管仲曰：“我不言伐莒，子何故言伐莒？”对曰：“臣闻君子善谋，小人善意，臣窃意之也。”管仲曰：“我不言伐莒，子何以意之？”对曰：“臣闻君子有三色：优然喜乐者，钟鼓之色；愀然清净者，缞绖之色；勃然充满者，此兵革之色也。日者，臣望君之在台上也，勃然充满，此兵革之色也，君吁而不吟，所言者莒也，君举臂而指所当者莒也。臣窃虑小诸侯之未服者，其惟莒乎？臣故言之。”君子曰：“凡耳之闻，以声也。今不闻其声而以其容与臂，是东郭垂不以耳听而闻也。桓公、管仲虽善谋，不能隐圣人之听于无声，视于无形，东郭垂有之矣。故桓公乃尊禄而礼之。”
　　晋太史屠余见晋国之乱，见晋平公之骄而无德义也，以其国法归周。周威公见而问焉，曰：“天下之国，其孰先亡。”对曰：“晋先亡。”威公问其说。对曰：“臣不敢直言，示晋公以天妖，日月星辰之行多不当，曰：‘是何能然？’示以人事多义，百姓多怨，曰：‘是何伤？’示以邻国不服，贤良不与，曰：‘是何害？’是不知所以存，所以亡。故臣曰：‘晋先亡。’居三年，晋果亡。威公又见屠余而问焉。曰：“孰次之。”对曰：“中山次之。”威公问其故。对曰：“天生民，令有辨，有辨，人之义也。所以异于禽兽麋鹿也，君臣上下所以立也。中山之俗，以昼为夜，以夜继日，男女切踦，固无休息，淫昏康乐，歌讴好悲，其主弗知恶，此亡国之风也。臣故曰：‘中山次之。’居二年，中山果亡。威公又见屠余而问曰：“孰次之。”屠余不对。威公固请。屠余曰：“君次之。”威公惧，求国之长者，得锜畴、田邑而礼之，又得史理、赵巽以为谏臣，去苛令三十九物，以告屠余。屠余曰：“其尚终君之身。臣闻国之兴也，天遗之贤人，与之极谏之士；国之亡也，天与之乱人与善谀者。”威公薨，九月不得葬。周乃分而为二，故有道者言，不可不重也。
　　齐侯问于晏子曰：“当今之时，诸侯孰危？”对曰：“莒其亡乎？”公曰：“奚故？”对曰：“地侵于齐，货竭于晋，是以亡也。”
　　智伯从韩、魏之兵以攻赵，围晋阳之城而溉之，城不没者三板。絺疵谓智伯曰：“韩、魏之君必反矣。”智伯曰：“何以知之？”对曰：“夫胜赵而三分其地，今城未没者三板，臼灶生■，人马相食，城降有日矣。而韩、魏之君无喜志而有忧色，是非反何也？”明日，智伯谓韩、魏之君曰：“疵言君之反也。”韩、魏之君曰：“必胜赵而三分其地，今城将胜矣。夫二家虽愚，不弃美利而偝约为难不可成之事，其势可见也。是疵必为赵说君，且使君疑二主之心，而解于攻赵也。今君听谗臣之言而离二主之交，为君惜之。”智伯出，欲杀絺疵，絺疵逃。韩、魏之君果反。
　　鲁公索氏将祭而亡其牲。孔子闻之，曰：“公索氏比及三年必亡矣。”后一年而亡。弟子问曰：“昔公索氏亡牲，夫子曰：‘比及三年必亡矣。’今期年而亡。夫子何以知其将亡也。”孔子曰：“祭之为言索也，索也者尽也，乃孝子所以自尽于亲也。至祭而亡其牲，则余所亡者多矣。吾以此知其将亡矣。”
　　蔡侯、宋公、郑伯朝于晋。蔡侯谓叔向曰：“子亦奚以语我？”对曰：“蔡言地计众，不若宋郑。其车马衣裘侈于二国，诸侯其有图蔡者乎？”处期年，荆伐蔡而残之。
　　白圭之中山，中山王欲留之，固辞而去。又之齐，齐王亦欲留之，又辞而去，人问其辞。白圭曰：“二国将亡矣。所学者国有五尽，故莫之必忠，则言尽矣；莫之必誉，则名尽矣；莫之必爱，则亲尽矣；行者无粮，居者无食，则财尽矣；不能用人又不能自用，则功尽矣；国有此五者，毋幸，必亡。中山与齐皆当此。若使中山之与齐也，闻五尽而更之，则必不亡也，其患在不闻也，虽闻又不信也。然则人主之务，在善听而已矣。”
　　下蔡威公闭门而哭，三日三夜，泣尽而继以血，旁邻窥墙而问之。曰：“子何故而哭，悲若此乎？”对曰：“吾国且亡。”曰：“何以知也？”应之曰：“吾闻病之将死也，不可为良医；国之将亡也，不可为计谋；吾数谏吾君，吾君不用，是以知国之将亡也。”于是窥墙者闻其言，则举宗而去之楚。居数年，楚王果举兵伐蔡。窥墙者为司马，将兵而往来，虏甚众。问曰：“得无有昆弟故人乎？”见威公缚在虏中，问曰：“若何以至于此？”应曰：“吾何以不至于此？且吾闻之也，言之者行之役也，行之者言之主也。汝能行我言，汝为主，我为役，吾亦何以不至于此哉？”窥墙者乃言之于楚王，遂解其缚，与俱之楚。故曰：“能言者未必能行，能行者未必能言。”
　　管仲有疾，桓公往问之，曰：“仲父若弃寡人，竖刁可使从政乎？”对曰：“不可。竖刁自刑以求入君，其身之忍，将何有于君。”公曰：“然则易牙可乎？”对曰：“易牙解其子以食君，其子之忍，将何有于君，若用之必为诸侯笑。”及桓公殁，竖刁易牙乃作难。桓公死六十日，虫出于户而不收。
　　石乞侍坐于屈建。屈建曰：“白公其为乱乎？”石乞曰：“是何言也？白公至于室无营所，下士者三人与己相若，臣者五人，所与同衣者千人。白公之行若此，何故为乱？”屈建曰：“此建之所谓乱也。以君子行，则可于国家行。过礼则国家疑之，且苟不难下其臣，必不难高其君矣。建是以知夫子将为乱也。”处十月，白公果为乱。
　　韩昭侯造作高门。屈宜咎曰：“昭侯不出此门。”曰：“何也？”曰：“不时。吾所谓不时者，非时日也。人固有利不利，昭侯尝利矣，不作高门。往年秦拔宜阳，明年大旱民饥，不以此时恤民之急也，而顾反益奢，此所谓福不重至，祸必重来者也！”高门成，昭侯卒。竟不出此门。
　　田子颜自大术至乎平陵城下，见人子问其父，见人父问其子。田子方曰：“其以平陵反乎？吾闻行于内，然后施于外。外颜欲使其众甚矣。”后果以平陵叛。
　　晋人已胜智氏，归而缮甲砥兵。楚王恐，召梁公弘曰：“晋人已胜智氏矣。归而缮甲兵，其以我为事乎？”梁公曰：“不患，害其在吴乎？夫吴君恤民而同其劳，使其民重上之令，而人轻其死以从上，使如虏之战，臣登山以望之，见其用百姓之信，必也勿已乎？其备之若何？”不听，明年，阖庐袭郢。
　　楚庄王欲伐陈，使人视之。使者曰：“陈不可伐也。”庄王曰：“何故？”对曰：“其城郭高，沟壑深，蓄积多，其国宁也。”王曰：“陈可伐也。夫陈，小国也，而蓄积多，蓄积多则赋敛重，赋敛重则民怨上矣。城郭高，沟壑深，则民力罢矣。”兴兵伐之，遂取陈。
　　石益谓孙伯曰：“吴将亡矣！吾子亦知之乎？”孙伯曰：“晚矣，子之知之也。吾何为不知？”石益曰：“然则子何不以谏？”孙伯曰：“昔桀罪谏者，纣焚圣人，剖王子比干之心。袁氏之妇，络而失其纪，其妾告之，怒弃之。夫亡者，岂斯人知其过哉？”
　　孝宣皇帝之时，霍氏奢靡，茂陵徐先生曰：“霍氏必亡。夫在人之右而奢，亡之道也。孔子曰：‘奢则不逊。’夫不逊者必侮上，侮上者，逆之道也。出人之右，人必害之。今霍氏秉权，天下之人疾害之者多矣。夫天下害之而又以逆道行之，不亡何待？”乃上书言霍氏奢靡，陛下即爱之，宜以时抑制，无使至于亡。书三上，辄报：“闻。”其后霍氏果灭。董忠等以其功封。人有为徐先生上书者，曰：“臣闻客有过主人者，见灶直●，傍有积薪。客谓主人曰：‘曲其●，远其积薪，不者将有火患。’主人默然不应，居无几何，家果失火。乡聚里中人哀而救之，火幸息。于是杀牛置酒，燔发灼烂者在上行，余各用功次坐，而反不录言曲●者。向使主人听客之言，不费牛酒，终无火患。今茂陵徐福数上书言霍氏且有变，宜防绝之。向使福说得行，则无裂地出爵之费，而国安平自如。今往事既已，而福独不得与其功，惟陛下察客徙薪曲●之策，而使居燔发灼烂之右。”书奏，上使人赐徐福帛十匹，拜为郎。
　　齐桓公将伐山戎、孤竹，使人请助于鲁。鲁君进群臣而谋，皆曰：“师行数十里，入蛮夷之地，必不反矣。”于是鲁许助之而不行。齐已伐山戎、孤竹，而欲移兵于鲁。管仲曰：“不可。诸侯未亲，今又伐远而还诛近邻，邻国不亲，非霸王之道，君之所得山戎之宝器者，中国之所鲜也，不可不进周公之庙乎？”桓公乃分山戎之宝，献之周公之庙。明年起兵伐莒。鲁下令丁男悉发，五尺童子皆至。孔子曰：“圣人转祸为福，报怨以德。”此之谓也。
　　中行文子出亡至边，从者曰：“为此啬夫者君人也，胡不休焉，且待后车者。”文子曰：“异日吾好音，此子遗吾琴，吾好佩，又遗吾玉，是不非吾过者也，自容于我者也。吾恐其以我求容也，遂不入。”后车入门，文子问啬夫之所在，执而杀之。仲尼闻之，曰：“中行文子背道失义以亡其国，然后得之，犹活其身，道不可遗也，若此。”
　　卫灵公襜被以与妇人游，子贡见公。公曰：“卫其亡乎？”对曰：“昔者夏桀，殷纣不任其过故亡；成汤、文武知任其过故兴，卫奚其亡也？”
　　智伯请地于魏宣子，宣子不与。任增曰：“何为不与？”宣子曰：“彼无故而请地，吾是以不与。”任增曰：“彼无故而请地者，无故而与之，是重欲无厌也。彼喜，必又请地于诸侯，诸侯不与，必怒而伐之。”宣子曰：“善。”遂与地。智伯喜，又请地于赵，赵不与，智伯怒，围晋阳。韩、魏合赵而反智氏，智氏遂灭。
　　楚庄王与晋战，胜之，惧诸侯之畏己也，乃筑为五仞之台，台成而觞诸侯，诸侯请约。庄王曰：“我薄德之人也。”诸侯请为觞。乃仰而曰：“将将之台，窅窅其谋，我言而不当，诸侯伐之。”于是远者来朝，近者入宾。
　　吴王夫差破越，又将伐陈。楚大夫皆惧，曰：“昔阖庐能用其众，故破我于柏举。今闻夫差又甚焉。”子西曰：“二三子，恤不相睦也，无患吴矣，昔阖庐食不贰味，处不重席，择不取费。在国，天有灾，亲戚乏困而供之；在军，食熟者半而后食。其所尝者，卒乘必与焉。是以民不罢劳，死知不旷。今夫差，次有台榭陂池焉；宿有妃嫱嫔御焉。一日之行，所欲必成，玩好必从，珍异是聚，夫差先自败己，焉能败我？”
　　越破吴，请师于楚以伐晋。楚王与大夫皆惧，将许之。左史倚相曰：“此恐吾攻己，故示我不病。请为长毂千乘，卒三万，与分吴地也。”庄王听之，遂取东国。
　　阳虎为难于鲁，走之齐，请师于鲁，齐侯许之。鲍文子曰：“不可也。阳虎欲齐师破，齐师破，大臣必多死，于是欲奋其诈谋。夫虎有宠于季氏而将杀季孙，以不利鲁国而容其求焉。今君富于季氏而大于鲁国，兹阳虎所欲倾覆也。鲁免其疾，而君又收之，毋乃害乎？”齐君乃执之，免而奔晋。
　　汤欲伐桀。伊尹曰：“请阻乏贡职以观其动。”桀怒，起九夷之师以伐之。伊尹曰：“未可。彼尚犹能起九夷之师，是罪在我也。”汤乃谢罪请服，复入贡职。明年，又不供贡职。桀怒，起九夷之师，九夷之师不起。伊尹曰：“可矣。”汤乃兴师，伐而残之。迁桀南巢氏焉。
　　武王伐纣，过隧斩岸，过水折舟，过谷发梁，过山焚莱，示民无返志也。至于有戎之隧，大风折■。散宜生谏曰：“此其妖欤？”武王曰：“非也。天落兵也。”风霁而乘以大雨，水平地而啬。散宜生又谏曰：“此其妖欤？”武王曰：“非也，天洒兵也。”卜而龟熸。散宜生又谏曰：“此其妖欤？”武王曰：“不利以祷祠，利以击众，是熸之已。”故武王顺天地，犯三妖而禽纣于牧野，其所独见者精也。
　　晋文公与荆人战于城濮，君问于咎犯。咎犯对曰：“服义之君，不足于信；服战之君，不足于诈，诈之而已矣。”君问于雍季，雍季对曰：“焚林而田，得兽虽多，而明年无复也；干泽而渔，得鱼虽多，而明年无复也。诈犹可以偷利，而后无报。”遂与荆军战，大败之。及赏，先雍季而后咎犯。侍者曰：“城濮之战，咎犯之谋也！”君曰：“雍季之言，百世之谋也；咎犯之言，一时之权也，寡人既行之矣。”
　　城濮之战，文公谓咎犯曰：“吾卜战而龟熸。我迎岁，彼背岁。彗星见，彼操其柄，我操其标。吾又梦与荆王搏，彼在上，我在下，吾欲无战，子以为何如？”咎犯对曰：“十战龟熸，是荆人也。我迎岁，彼背岁，彼去我从之也。彗星见，彼操其柄，我操其标，以扫则彼利，以击则我利。君梦与荆王搏，彼在上，君在下，则君见天而荆王伏其罪也。且吾以宋卫为主，齐秦辅我，我合天道，独以人事固将胜之矣。”文公从之，荆人大败。
　　越饥，句践惧。四水进谏曰：“夫饥，越之福也，而吴之祸也。夫吴国甚富而财有余，其君好名而不思后患。若我卑辞重币以请籴于吴，吴必与我，与我则吴可取也。”越王从之。吴将与之，子胥谏曰：“不可。夫吴越接地邻境，道易通，仇雠敌战之国也。非吴有越，越必有吴矣，夫齐晋不能越三江五湖以亡吴越，不如因而攻之，是吾先王阖庐之所以霸也。且夫饥何哉？亦犹渊也，败伐之事，谁国无有？君若不攻而输之籴，则利去而凶至，财匮而民怨，悔无及也。”吴王曰：“吾闻义兵不服仁人，不以饿饥而攻之，虽得十越，吾不为也。”遂与籴，三年，吴亦饥，请籴于越，越王不与而攻之，遂破吴。
　　赵简子使成何、涉他与卫灵公盟于鄟泽。灵公未喋盟。成何、涉他捘灵公之手而撙之，灵公怒，欲反赵。王孙商曰：“君欲反赵，不如与百姓同恶之。”公曰：“若何？”对曰：“请命臣令于国曰：‘有姑姊妹女者家一人，质于赵。’百姓必怨，君因反之矣。”君曰：“善。”乃令之三日，遂征之五日，而令毕国人巷哭。君乃召国大夫而谋曰：“赵为无道，反之可乎？”大夫皆曰：“可。”乃出西门，闭东门，越王闻之，缚涉他而斩之，以谢于卫，成何走燕。子贡曰：“王孙商可谓善谋矣。憎人而能害之；有患而能处之；欲用民而能附之；一举而三物俱至，可谓善谋矣。”
　　楚成王赞诸属诸侯，使鲁君为仆，鲁君致大夫而谋曰：“我虽小，亦周之建国也。今成王以我为仆，可乎？”大夫皆曰：“不可。”公仪休曰：“不可不听楚王，身死国亡，君之臣乃君之有也；为民，君也！”鲁君遂为仆。
　　齐景公以其子妻阖庐，送诸郊。泣曰：“余死不汝见矣。”高梦子曰：“齐负海而县山，纵不能全收天下，谁干我君？爱则勿行！”公曰：“余有齐国之固，不能以令诸侯，又不能听，是生乱也。寡人闻之，不能令则莫若从，且夫吴若蜂虿然，不弃毒于人则不静，余恐弃毒于我也。”遂遣之。
　　齐欲妻郑太子忽，太子忽辞，人问其故，太子曰：“人各有偶，齐大，非吾偶也。诗云：‘自求多福。’在我而已矣。”后戎伐齐，齐请师于郑。郑太子忽率师而救齐，大败戎师，齐又欲妻之。太子固辞，人问其故。对曰：“无事于齐，吾犹不敢。今以君命救齐之急，受室以归，人其以我为师婚乎？”终辞之。
　　孔子问漆雕马人曰：“子事臧文仲、武仲、孺子容，三大夫者，孰为贤？”漆雕马人对曰：“臧氏家有龟焉，名曰蔡；文仲立三年为一兆焉；武仲立三年为二兆焉；孺子容立三年为三兆焉，马人立之矣。若夫三大夫之贤不贤，马人不识也。”孔子曰：“君子哉！漆雕氏之子，其言人之美也，隐而显；其言人之过也，微而着。故智不能及，明不能见，得无数卜乎？”
　　安陵缠以颜色美壮，得幸于楚共王。江乙往见安陵缠，曰：“子之先人岂有矢石之功于王乎？”曰：“无有。”江乙曰：“子之身岂亦有乎？”曰：“无有。”江乙曰：“子之贵何以至于此乎？”曰：“仆不知所以。”江乙曰：“吾闻之，以财事人者，财尽而交疏；以色事人者，华落而爱衰。今子之华，有时而落，子何以长幸无解于王乎？”安陵缠曰：“臣年少愚陋，愿委智于先生。”江乙曰：“独从为殉可耳。”安陵缠曰：“敬闻命矣！”江乙去。居■年，逢安陵缠，谓曰：“前日所谕子者，通于王乎？”曰：“未可也。”居■年。江乙复见安陵缠曰：“子岂谕王乎？”安陵缠曰：“臣未得王之间也。”江乙曰：“子出与王同车，入与王同坐。居三年，言未得王之间，子以吾之说未可耳。”不悦而去。其年，共王猎江渚之野，野火之起若云蜺，虎狼之嗥若雷霆。有狂兕从南方来，正触王左骖，王举旌旄，而使善射者射之，一发，兕死车下，王大喜，拊手而笑，顾谓安陵缠曰：“吾万岁之后，子将谁与斯乐乎？”安陵缠乃逡巡而却，泣下沾衿，抱王曰：“万岁之后，臣将从为殉，安知乐此者谁？”于是共王乃封安陵缠于车下三百户。故曰：“江乙善谋，安陵缠知时。”
　　太子商臣怨令尹子上也。楚攻陈，晋救之。夹泜水而军。阳处父知商臣之怨子上也，因谓子上曰：“少却，吾涉而从子。”子上却。因令晋军曰：“楚遁矣。”使人告商臣曰：“子上受晋赂而去之。”商臣诉之成王，成王遂杀之。
　　智伯欲袭卫，故遗之乘马，先之一璧，卫君大悦，酌酒，诸大夫皆喜。南文子独不喜，有忧色。卫君曰：“大国礼寡人，寡人故酌诸大夫酒，诸大夫皆喜，而子独不喜，有忧色者，何也？”南文子曰：“无方之礼，无功之赏，祸之先也。我未有往，彼有以来，是以忧也。”于是卫君乃修梁津而拟边城。智伯闻卫兵在境上，乃还。
　　智伯欲袭卫，乃佯亡其太子颜，使奔卫。南文子曰：“太子颜之为其君子也，甚爱。非有大罪也，而亡之？必有故！然人亡而不受不祥。”使吏逆之，曰：“车过五乘，慎勿内也。”智伯闻之，乃止。
　　叔向之杀苌弘也，数见苌弘于周。因佯遗书曰：“苌弘谓叔向曰：‘子起晋国之兵以攻周，吾废刘氏而立单氏。’”刘氏请之。君曰：“此苌弘也。”乃杀之。
　　楚公子午使于秦，秦囚之，其弟献三百金于叔向，叔向谓平公曰：“何不城壶丘？秦楚患壶丘之城。若秦恐而归公子午，以止吾城也，君乃止，难亦未构，楚必德君。”平公曰：“善。”乃城之。秦恐，遂归公子午使之晋，晋人辍城，楚献晋赋三百车。
　　赵简子使人以明白之乘六，先以一璧，为遗于卫。卫叔文子曰：“见不意，可以生，故此小之所以事大也。今我未以往，而简子先以来，必有故。”于是斩林除围，聚敛蓄积，而后遣使者。简子曰：“吾举也，为不可知也。今既已知之矣，乃辍围卫也。”
　　郑桓公将欲袭郐，先问郐之辨智果敢之士，书其名姓，择郐之良臣而与之，为官爵之名而书之，因为设坛于门外而埋之。衅之以猳，若盟状。郐君以为内难也，尽杀其良臣。桓公因袭之，遂取郐。
　　郑桓公东会封于郑，暮舍于宋东之逆旅，逆旅之叟从外来，曰：“客将焉之？”曰：“会封于郑。”逆旅之叟曰：“吾闻之：时难得而易失也。今客之寝安，殆非封也。”郑桓公闻之，援辔自驾，其仆接淅而载之，行十日夜而至。厘何与之争封。故以郑桓公之贤，微逆旅之叟，几不会封也。
　　晋文公伐卫，入郭，坐士令食，曰：“今日必得大垣。”公子虑俛而笑之。文公曰：“奚笑？”对曰：“臣之妻归，臣送之，反见桑者而助之。顾臣之妻则亦有送之者矣。”文公惧，还师而归，至国，而貉人攻其地。
卷十四　至公

　　书曰：“不偏不党，王道荡荡。”言至公也。古有行大公者，帝尧是也。贵为天子，富有天下，得舜而传之，不私于其子孙也。去天下若遗，于天下犹然，况其细于天下乎？非帝尧孰能行之？孔子曰：“巍巍乎！惟天为大，惟尧则之。”易曰：“无首，吉。”此盖人君之至公也。夫以公与天下，其德大矣。推之于此，刑之于彼，万姓之所戴，后世之所则也。彼人臣之公，治官事则不营私家，在公门则不言货利，当公法则不阿亲戚，奉公举贤则不避仇雠，忠于事君，仁于利下，推之以恕道，行之以不党，伊吕是也。故显名存于今，是之谓公。诗云：“周道如砥，其直如矢，君子所履，小人所视。”此之谓也。夫公生明，偏生暗，端悫生达，诈伪生塞，诚信生神，夸诞生惑，此六者，君子之所慎也，而禹桀之所以分也。诗云：“疾威上帝，其命多僻。”言不公也。
　　吴王寿梦有四子，长曰谒，次曰余祭，次曰夷昧，次曰季札，号曰：延陵季子。最贤，三兄皆知之。于是王寿梦薨，谒以位让季子，季子终不肯当，谒乃为约曰：“季子贤，使国及季子，则吴可以兴。”乃兄弟相继，饮食必祝曰：“使吾早死，令国及季子。”谒死，余祭立；余祭死，夷昧立；夷昧死，次及季子。季子时使行不在。庶兄僚曰：“我亦兄也。”乃自立为吴王。季子使还，复事如故。谒子光曰：“以吾父之意，则国当归季子，以继嗣之法，则我适也，当代之君，僚何为也？”乃使专诸刺僚杀之，以位让季子，季子曰：“尔杀吾君，吾受尔国，则吾与尔为共篡也。尔杀吾兄，吾又杀汝，则是昆弟父子相杀无已时也。”卒去之延陵，终身不入吴。君子以其不杀为仁，以其不取国为义。夫不以国私身，捐千乘而不恨，弃尊位而无忿，可以庶几矣。
　　诸侯之义死社稷，大王委国而去，何也？夫圣人不欲强暴侵陵百姓，故使诸侯死国守其民。大王有至仁之恩，不忍战百姓，故事勋育戎氏以犬马珍币，而伐不止。问其所欲者，土地也。于是属其群臣耆老，而告之曰：“土地者，所以养人也，不以所以养而害其慈也，吾将去之。”遂居岐山之下。邠人负幼扶老从之，如归父母。三迁而民五倍其初者，皆兴仁义趣上之事。君子守国安民，非特斗兵罢杀士众而已。不私其身惟民，足用保民，盖所以去国之义也，是谓至公耳。
　　辛栎见鲁穆公曰：“周公不如太公之贤也。”穆公曰：“子何以言之？”辛栎对曰：“周公择地而封曲阜；太公择地而封营丘，爵士等，其地不若营丘之美，人民不如营丘之众。不徒若是，营丘又有天固。”穆公心惭，不能应也。辛栎趋而出。南宫边子入，穆公具以辛栎之言语南宫边子。南宫边子曰：“昔周成王之卜居成周也。其命龟曰：‘予一人兼有天下，辟就百姓，敢无中土乎？使予有罪，则四方伐之，无难得也。’周公卜居曲阜，其命龟曰：‘作邑乎山之阳，贤则茂昌，不贤则速亡。’季孙行父之戒其子也，曰：‘吾欲室之侠于两社之间也。使吾后世有不能事上者，使其替之益速。’如是则曰：‘贤则茂昌，不贤则速亡。’安在择地而封哉？或示有天固也。辛栎之言小人也，子无复道也。”
　　秦始皇帝既吞天下，乃召群臣而议曰：“古者五帝禅贤，三王世继，孰是？将为之。”博士七十人未对。鲍白令之对曰：“天下官，则让贤是也；天下家，则世继是也。故五帝以天下为官，三王以天下为家。”秦始皇帝仰天而叹曰：“吾德出于五帝，吾将官天下，谁可使代我后者。”鲍白令之对曰：“陛下行桀纣之道，欲为五帝之禅，非陛下所能行也。”秦始皇帝大怒曰：“令之前，若何以言我行桀纣之道也。趣说之，不解则死。”令之对曰：“臣请说之，陛下筑台干云，宫殿五里，建千石之钟，万石之■，妇女连百，倡优累千，兴作骊山宫室至雍，相继不绝，所以自奉者，殚天下，竭民力，偏驳自私，不能以及人，陛下所谓自营仅存之主也。何暇比德五帝，欲官天下哉？”始皇闇然无以应之，面有惭色。久之，曰：“令之之言，乃令众丑我。”遂罢谋，无禅意也。
　　齐景公尝赏赐及后宫，文绣被台榭，菽粟食凫鴈。出而见殣，谓晏子曰：“此何为而死？”晏子对曰：“此餧而死。”公曰：“嘻！寡人之无德也，何甚矣！”晏子对曰：“君之德着而彰，何为无德也？”景公曰：“何谓也？”对曰：“君之德及后宫与台榭，君之玩物，衣以文绣，君之凫鴈，食以菽粟，君之营内自乐，延及后宫之族，何为其无德也？顾臣愿有请于君，由君之意，自乐之心，推而与百姓同之，则何殣之有？君不推此而苟营内好私，使财货偏有所聚，菽粟币帛腐于囷府，惠不遍加于百姓，公心不周乎国，则桀纣之所以亡也。夫士民之所以叛，由偏之也。君如察臣婴之言，推君之盛德，公布之于天下，则汤武可为也，一殣何足恤哉？”
　　楚共王出猎而遗其弓，左右请求之，共王曰：“止，楚人遗弓，楚人得之，又何求焉？”仲尼闻之，曰：“惜乎其不大，亦曰：‘人遗弓，人得之而已，何必楚也！’”仲尼所谓大公也。
　　万章问曰：“孔子于卫主雍睢，于齐主寺人脊环，有诸？”孟子曰：“否！不然。好事者为之也。于卫主颜雠由，弥子之妻与子路之妻，兄弟也。弥子谓子路曰：‘孔子主我，卫卿可得也。’子路以告。孔子曰：‘有命。’孔子进之以礼，退之以义，得之不得曰有命，而主雍睢与寺人脊环，是无命也。孔子不说于鲁卫，将适宋，遭桓司马，将要而杀之，微服过宋，是孔子尝阨，主司城贞子，为陈侯周臣。吾闻之，观近臣以其所为之主，观远臣以其所主，如孔子主雍睢与寺人脊环，何以为孔子乎？”
　　夫子行说七十诸侯无定处，意欲使天下之民各得其所，而道不行。退而修春秋，采毫毛之善，贬纤介之恶，人事浃，王道备，精和圣制，上通于天而麟至，此天之知夫子也。于是喟然而叹曰：“天以至明为不可蔽乎？日何为而食也？地以至安为不可危乎？地何为而动？”天地尚有动蔽，是故贤圣说于世而不得行其道，故灾异并作也。夫子曰：“不怨天，不尤人，下学而上达，知我者其天乎！”
　　孔子生于乱世，莫之能容也。故言行于君，泽加于民，然后仕。言不行于君，泽不加于民则处。孔子怀天覆之心，挟仁圣之德，悯时俗之污泥，伤纪纲之废坏，服重历远，周流应聘，乃俟幸施道以子百姓，而当世诸侯莫能任用，是以德积而不肆，大道屈而不伸，海内不蒙其化，群生不被其恩，故喟然而叹曰：“而有用我者，则吾其为东周乎！”故孔子行说，非欲私身，运德于一城，将欲舒之于天下，而建之于群生者耳。
　　秦晋战交敌，秦使人谓晋将军曰：“三军之士皆未息，明日请复战。”臾骈曰：“使者目动而言肆，惧我，将遁矣，迫之河，必败之。”赵盾曰：“死伤未收而弃之，不惠也。不待期而迫人于险，无勇也，请待。”秦人夜遁。
　　子胥将之吴，辞其友申包胥曰：“后三年，楚不亡，吾不见子矣！”申包胥曰：“子其勉之！吾未可以助子，助子是伐宗庙也；止子是无以为友。虽然，子亡之，我存之，于是乎观楚一存一亡也。”后三年，吴师伐楚，昭王出走，申包胥不受命西见秦伯曰：“吴无道，兵强人众，将征天下，始于楚，寡君出走，居云梦，使下臣告急。”哀公曰：“诺，吾固将图之。”申包胥不罢朝，立于秦庭，昼夜哭，七日七夜不绝声。哀公曰：“有臣如此，可不救乎？”兴师救楚，吴人闻之，引兵而还，昭王反，复欲封申包胥，申包胥辞曰：“救亡非为名也，功成受赐，是卖勇也。”辞不受，遂退隐，终身不见。诗云：“凡民有丧，匍匐救之。”
　　楚令尹虞丘子复于庄王曰：“臣闻奉公行法，可以得荣，能浅行薄，无望上位，不名仁智，无求显荣，才之所不着，无当其处。臣为令尹十年矣，国不加治，狱讼不息，处士不升，淫祸不讨，久践高位，妨群贤路，尸禄素餐，贪欲无●，臣之罪当稽于理，臣窃选国俊下里之士孙叔敖，秀羸多能，其性无欲，君举而授之政，则国可使治而士民可使附。”庄王曰：“子辅寡人，寡人得以长于中国，令行于绝域，遂霸诸侯，非子如何？”虞丘子曰：“久固禄位者，贪也；不进贤达能者，诬也；不让以位者，不廉也；不能三者，不忠也。为人臣不忠，君王又何以为忠？臣愿固辞。”庄王从之，赐虞子采地三百，号曰“国老”，以孙叔敖为令尹。少焉，虞丘子家干法，孙叔敖执而戮之。虞丘子喜，入见于王曰：“臣言孙叔敖果可使持国政，奉国法而不党，施刑戮而不骫，可谓公平。”庄王曰：“夫子之赐也已！”
　　赵宣子言韩献子于晋侯曰：“其为人不党，治众不乱，临死不恐。”晋侯以为中军尉。河曲之役，赵宣子之车干行，韩献子戮其仆，人皆曰：“韩献子必死矣，其主朝升之，而暮戮其仆，谁能待之！”役罢，赵宣子觞大夫，爵三行曰：“二三子可以贺我。”二三子曰：“不知所贺。”宣子曰：“我言韩厥于君，言之而不当，必受其刑。今吾车失次而戮之仆，可谓不党矣。是吾言当也。”二三子再拜稽首曰：“不惟晋国适享之，乃唐叔是赖之，敢不再拜稽首乎？”
　　晋文公问于咎犯曰：“谁可使为西河守者？”咎犯对曰：“虞子羔可也。”公曰：“非汝之雠也？”对曰：“君问可为守者，非问臣之雠也。”羔见咎犯而谢之曰：“幸赦臣之过，荐之于君，得为西河守。”咎犯曰：“荐子者公也，怨子者私也，吾不以私事害公事，子其去矣，顾吾射子也！”
　　楚文王伐邓，使王子革王子灵共捃菜，二子出采，见老丈人载畚，乞焉，不与，搏而夺之。王闻之，令皆拘二子，将杀之。大夫辞曰：“取畚信有罪，然杀之非其罪也，君若何杀之？”言卒，丈人造军而言曰：“邓为无道，故伐之，今君公之子搏而夺吾畚，无道甚于邓。”呼天而号，君闻之，群臣恐，君见之曰：“讨有罪而横夺，非所以禁暴也；恃力虐老，非所以教幼也；爱子弃法，非所以保国也；私二子、灭三行，非所以从政也，丈人舍之矣。”谢之军门之外耳。
　　楚令尹子文之族有干法者，廷理拘之，闻其令尹之族也而释之。子文召廷理而责之曰：“凡立廷理者将以司犯王令而察触国法也。夫直士持法，柔而不挠；刚而不折。今弃法而背令而释犯法者，是为理不端，怀心不公也。岂吾营私之意也，何廷理之驳于法也！吾在上位以率士民，士民或怨，而吾不能免之于法。今吾族犯法甚明，而使廷理因缘吾心而释之，是吾不公之心，明着于国也。执一国之柄而以私闻，与吾生不以义，不若吾死也。遂致其族人于廷理曰：“不是刑也，吾将死！”廷理惧，遂刑其族人。成王闻之，不及履而至于子文之室曰：“寡人幼少，置理失其人，以违夫子之意。”于是黜廷理而尊子文，使及内政。国人闻之，曰：“若令尹之公也，吾党何忧乎？”乃相与作歌曰：“子文之族，犯国法程，廷理释之，子文不听，恤顾怨萌，方正公平。”
　　楚庄王有茅门者法曰：“群臣大夫诸公子入朝，马蹄蹂溜者斩其辀而戮其御。”太子入朝，马蹄蹂溜。廷理斩其辀而戮其御。太子大怒，入为王泣曰：“为我诛廷理。”王曰：“法者所以敬宗庙，尊社稷，故能立法从令尊敬社稷者，社稷之臣也，安可以加诛？夫犯法废令，不尊敬社稷，是臣弃君，下陵上也。臣弃君则主失威，下陵上则上位危，社稷不守，吾何以遗子？”太子乃还走避舍，再拜请死。
　　楚庄王之时，太子车立于茅门之内，少师庆逐之，太子怒，入谒王曰：“少师庆逐臣之车。王曰：“舍之，老君在前而不踰，少君在后而不豫，是国之宝臣也。”
　　吴王阖庐为伍子胥兴师复雠于楚。子胥谏曰：“诸侯不为匹夫兴师，且事君犹事父也，亏君之义，复父之雠，臣不为也。”于是止。其后因事而后复其父雠也，如子胥可谓不以公事趋私矣。
　　孔子为鲁司寇，听狱必师断，敦敦然皆立，然后君子进曰：“某子以为何若，某子以为云云。”又曰：“某子以为何若，某子曰云云。”辩矣。然后君子几当从某子云云乎，以君子之知，岂必待某子之云云，然后知所以断狱哉？君子之敬让也，文辞有可与人共之者，君子不独有也。
　　子羔为卫政，刖人之足。卫之君臣乱，子羔走郭门，郭门闭，刖者守门，曰：“于彼有缺！”子羔曰：“君子不踰。”曰：“于彼有窦。”子羔曰：“君子不遂。”曰：“于此有室。”子羔入，追者罢。子羔将去，谓刖者曰：“吾不能亏损主之法令而亲刖子之足，吾在难中，此乃子之报怨时也，何故逃我？”刖者曰：“断足固我罪也，无可奈何。君之治臣也，倾侧法令，先后臣以法，欲臣之免于法也，臣知之。狱决罪定，临当论刑，君愀然不乐，见于颜色，臣又知之。君岂私臣哉？天生仁人之心，其固然也。此臣之所以脱君也。”孔子闻之，曰：“善为吏者树德，不善为吏者树怨。公行之也，其子羔之谓欤？”
卷十五　指武

　　司马法曰：“国虽大，好战必亡；天下虽安，忘战必危。”易曰：“君子以除戎器，戒不虞。”夫兵不可玩，玩则无威；兵不可废，废则召寇。昔吴王夫差好战而亡，徐偃王无武亦灭。故明王之制国也，上不玩兵，下不废武。易曰：“存不忘亡，是以身安而国家可保也。”
　　秦昭王中朝而叹曰：“夫楚剑利、倡优拙。夫剑利则士多慓悍，倡优拙则思虑远也，吾恐楚之谋秦也。”此谓当吉念凶，而存不忘亡也，卒以成霸焉。
　　王孙厉谓楚文王曰：“徐偃王好行仁义之道，汉东诸侯三十二国尽服矣！王若不伐，楚必事徐。”王曰：“若信有道，不可伐也。”对曰：“大之伐小，强之伐弱，犹大鱼之吞小鱼也，若虎之食豚也，恶有其不得理？”文王兴师伐徐，残之。徐偃王将死，曰：“吾赖于文德而不明武备，好行仁义之道而不知诈人之心，以至于此。”夫古之王者其有备乎？
　　吴起为苑守，行县适息，问屈宜臼曰：“王不知起不肖，以为苑守，先生将何以教之？”屈公不对。居一年，王以为令尹，行县适息。问屈宜臼曰：“起问先生，先生不教。今王不知起不肖，以为令尹，先生试观起为之也！”屈公曰：“子将奈何？”吴起曰：“将均楚国之爵而平其禄，损其有余而继其不足，厉甲兵以时争于天下。”屈公曰：“吾闻昔善治国家者不变故，不易常。今子将均楚国之爵而平其禄，损其有余而继其不足，是变其故而易其常也。且吾闻兵者凶器也，争者逆德也。今子阴谋逆德，好用凶器，殆人所弃，逆之至也，淫泆之事也，行者不利。且子用鲁兵不宜得志于齐而得志焉；子用魏兵不宜得志于秦而得志焉。吾闻之曰：‘非祸人不能成祸。’吾固怪吾主之数逆天道，至今无祸。嘻！且待夫子也。”吴起惕然曰：“尚可更乎？”屈公曰：“不可。”吴起曰：“起之为人谋。”屈公曰：“成刑之徒不可更已！子不如敦处而笃行之，楚国无贵于举贤。”
　　春秋记国家存亡，以察来世，虽有广土众民，坚甲利兵，威猛之将，士卒不亲附，不可以战胜取功。晋侯获于韩；楚子玉得臣败于城濮；蔡不待敌而众溃。故语曰：“文王不能使不附之民；先轸不能战不教之卒；造父王良不能以弊车不作之马，趋疾而致远；羿逄蒙不能以枉矢弱弓，射远中微；故强弱成败之要，在乎附士卒，教习之而已。”
　　内治未得，不可以正外，本惠未袭，不可以制末，是以春秋先京师而后诸夏，先诸华而后夷狄。及周惠王，以遭乱世，继先王之体，而强楚称王，诸侯背叛，欲申先王之命，一统天下。不先广养京师，以及诸夏，诸夏以及夷狄，内治未得，忿则不料力，权得失，兴兵而征强楚，师大败，撙辱不行，大为天下笑。幸逢齐桓公以得安尊，故内治未得不可以正外，本惠未袭，不可以制末。
　　将帅受命者，将帅入，军吏毕入，皆北面再拜稽首受命。天子南面而授之钺，东行，西面而揖之，示弗御也。故受命而出忘其国，即戎忘其家，闻枹鼓之声，唯恐不胜忘其身，故必死。必死不如乐死，乐死不如甘死，甘死不如义死，义死不如视死如归，此之谓也。故一人必死，十人弗能待也；十人必死，百人弗能待也；百人必死，千人不能待也；千人必死，万人弗能待也；万人必死，横行乎天下，令行禁止，王者之师也。
　　田单为齐上将军，兴师十万，将以攻翟，往见鲁仲连子。仲连子曰：“将军之攻翟，必不能下矣！”田将军曰：“单以五里之城，十里之郭，复齐之国，何为攻翟不能下？”去上车不与言。决攻翟，三月而不能下，齐婴儿谣之曰：“大冠如箕，长剑拄颐，攻翟不能下，垒于梧丘。”于是田将军恐骇，往见仲连子曰：“先生何以知单之攻翟不能下也？”仲连子曰：“夫将军在即墨之时，坐则织蒉，立则杖臿为士卒倡曰：‘宗庙亡矣，魂魄丧矣，归何党矣。’故将有死之心，士卒无生之气。今将军东有掖邑之封，西有淄上之宝，金银黄带，驰骋乎淄渑之间，是以乐生而恶死也。”田将军明日结发，径立矢石之所，乃引枹而鼓之，翟人下之。故将军者，士之心也，士者将之枝体也，心犹与则枝体不用，田将军之谓乎！
　　晋智伯伐郑，齐田恒救之，有登盖必身立焉，车徒有不进者必令助之。垒合而后敢处，井灶成而后敢食。智伯曰：“吾闻田恒新得国而爱其民，内同其财，外同其勤劳，治军若此，其得众也，不可待也。”乃去之耳。
　　太公兵法曰：“致慈爱之心，立武威之战，以毕其众；练其精锐，砥砺其节，以高其气。分为五选，异其旗章，勿使冒乱；坚其行阵，连其什伍，以禁淫非。”垒陈之次，车骑之处，勒兵之势，军之法令，赏罚之数。使士赴火蹈刃，陷阵取将，死不旋踵者，多异于今之将也。
　　孝昭皇帝时，北军监御史为奸，穿北门垣以为贾区。胡建守北军尉，贫无车马，常步，与走卒起居，所以慰爱走卒甚厚。建欲诛监御史，乃约其走卒曰：“我欲与公有所诛，吾言取之则取之；斩之则斩之。”于是当选士马日，护军诸校列坐堂皇上，监御史亦坐。建从走卒趋至堂下拜谒，因上堂，走卒皆上，建跪指监御史曰：“取彼。”走卒前拽下堂。建曰：“斩之。”遂斩监御史，护军及诸校皆愕惊，不知所以。建亦已有成奏在其怀。遂上奏以闻，曰：“臣闻军法立武以威众，诛恶以禁邪。今北军监御史公穿军垣以求贾利，买卖以与士市，不立刚武之心，勇猛之意，以率先士大夫，尤失理不公。臣闻黄帝理法曰：‘垒壁已具，行不由路，谓之奸人，奸人者杀。’臣谨以斩之，昧死以闻。”制曰：“司马法曰：‘国容不入军，军容不入国也。’建有何疑焉？”建由是名兴，后至渭城令，死。至今渭城有其祠也。
　　鲁石公剑，迫则能应，感则能动，●穆无穷，变无形像，复柔委从，如影与响，如尨之守户，如轮之逐马，响之应声，影之像形也，阊不及鞈，呼不及吸，足举不及集。相离若蝉翼，尚在肱北眉睫之微，曾不可以大息小，以小况大。用兵之道，其犹然乎？此善当敌者也。未及夫折冲于未形之前者，揖让乎庙堂之上而施惠乎百万之民，故居则无变动，战则不血刃，其汤武之兵与！
　　孔子北游，东上农山，子路、子贡、颜渊从焉。孔子喟然叹曰：“登高望下，使人心悲，二三子者，各言尔志。丘将听之。”子路曰：“愿得白羽若月，赤羽若日，钟鼓之音上闻乎天，旌旗翩翻，下蟠于地。由且举兵而击之，必也攘地千里，独由能耳。使夫二子为从焉！”孔子曰：“勇哉士乎！愤愤者乎﹗”子贡曰：“赐也，愿齐楚合战于莽洋之野，两垒相当，旌旗相望，尘埃相接，接战构兵，赐愿着缟衣白冠，陈说白刃之间，解两国之患，独赐能耳。使夫二子者为我从焉！”孔子曰：“辩哉士乎！僊僊者乎！”颜渊独不言。孔子曰：“回！来！若独何不愿乎？”颜渊曰：“文武之事，二子已言之，回何敢与焉！”孔子曰：“若鄙，心不与焉，第言之！”颜渊曰：“回闻鲍鱼兰芷不同箧而藏，尧舜桀纣不同国而治，二子之言与回言异。回愿得明王圣主而相之，使城郭不修，沟池不越，锻剑戟以为农器，使天下千岁无战斗之患，如此则由何愤愤而击，赐又何僊僊而使乎？”孔子曰：“美哉，德乎！姚姚者乎！”子路举手问曰：“愿闻夫子之意。”孔子曰：“吾所愿者，颜氏之计，吾愿负衣冠而从颜氏子也。”
　　鲁哀公问于仲尼曰：“吾欲小则守，大则攻，其道若何？”仲尼曰：“若朝廷有礼，上下有亲，民之众皆君之畜也，君将谁攻？若朝廷无礼，上下无亲，民众皆君之雠也，君将谁与守？”于是废泽梁之禁，弛关市之征，以为民惠也。”
　　文王曰：“吾欲用兵，谁可伐？密须氏疑于我，可先往伐。”管叔曰：“不可。其君天下之明君也，伐之不义。”太公望曰：“臣闻之先王伐枉不伐顺；伐险不伐易；伐过不伐不及。”文王曰：“善。”遂伐密须氏，灭之也。
　　武王将伐纣。召太公望而问之曰：“吾欲不战而知胜，不卜而知吉，使非其人，为之有道乎？”太公对曰：“有道。王得众人之心，以图不道，则不战而知胜矣；以贤伐不肖，则不卜而知吉矣。彼害之，我利之。虽非吾民，可得而使也。”武王曰：“善。”乃召周公而问焉，曰：“天下之图事者，皆以殷为天子，以周为诸侯，以诸侯攻天子，胜之有道乎？”周公对曰：“殷信天子，周信诸侯，则无胜之道矣，何可攻乎？”武王忿然曰：“汝言有说乎？”周公对曰：“臣闻之，攻礼者为贼，攻义者为残，失其民制为匹夫，王攻其失民者也，何攻天子乎？”武王曰：“善。”乃起众举师，与殷战于牧之野，大败殷人。上堂见玉，曰：“谁之玉也？”曰：“诸侯之玉。”即取而归之于诸侯。天下闻之，曰：“武王廉于财矣。”入室见女，曰：“谁之女也？”曰：“诸侯之女也。”即取而归之于诸侯。天下闻之，曰：“武王廉于色也。”于是发巨桥之粟，散鹿台之财金钱以与士民，黜其战车而不乘，弛其甲兵而弗用，纵马华山，放牛桃林，示不复用。天下闻者，咸谓武王行义于天下，岂不大哉？
　　文王欲伐崇，先宣言曰：“予闻崇侯虎，蔑侮父兄，不敬长老，听狱不中，分财不均，百姓力尽，不得衣食，予将来征之，唯为民乃伐崇，令毋杀人，毋坏室，毋填井，毋伐树木，毋动六畜，有不如令者死无赦。”崇人闻之，因请降。
　　楚庄王伐陈，吴救之，雨十日十夜晴。左史倚相曰：“吴必夜至，甲列垒坏，彼必薄我，何不行列鼓出待之。”吴师至楚，见成陈而还。左史倚相曰：“追之。”吴行六十里而无功，王罢卒寝。果击之，大败吴师。
　　齐桓公之时，霖雨十旬。桓公欲伐漅陵，其城之值雨也，未合。管仲隰朋以卒徒造于门，桓公曰：“徒众何以为？”管仲对曰：“臣闻之，雨则有事。夫漅陵不能雨，臣请攻之。”公曰：“善！”遂兴师伐之。既至，大卒间外士在内矣，桓公曰：“其有圣人乎？”乃还旗而去之。
　　宋围曹，不拔。司马子鱼谓君曰：“文王伐崇，崇军其城，三旬不降，退而修教，复伐之，因垒而降。今君德无乃有所阙乎？胡不退修德，无阙而后动。”
　　吴王阖庐与荆人战于柏举，大胜之，至于郢郊，五败荆人。阖庐之臣五人进谏曰：“夫深入远报，非王之利也，王其返乎？”五将锲头，阖庐未之应，五人之头坠于马前，阖庐惧，召伍子胥而问焉。子胥曰：“五臣者惧也。夫五败之人者，其惧甚矣，王姑少进。”遂入郢，南至江，北至方城，方三千里，皆服于楚矣。
　　田成子常与宰我争，宰我夜伏卒，将以攻田成子，令于卒中曰：“不见旌节毋起。”鸱夷子皮闻之，告田成子。田成子因为旌节以起宰我之卒以攻之，遂残之也。
　　齐桓公北伐山戎氏，请兵于鲁，鲁不与，桓公怒，将攻之，管仲曰：“不可，我已刑北方诸侯矣。今又攻鲁，无乃不可乎？鲁必事楚，是我一举而失两也。”桓公曰：“善！”乃辍攻鲁矣。
　　圣人之治天下也，先文德而后武力。凡武之兴为不服也。文化不改，然后加诛。夫下愚不移，纯德之所不能化而后武力加焉。
　　昔尧诛四凶以惩恶，周公杀管蔡以弭乱，子产杀邓析以威侈，孔子斩少正卯以变众，佞贼之人而不诛，乱之道也。易曰：“不威小，不惩大，此小人之福也。”
　　五帝三王教以仁义而天下变也，孔子亦教以仁义而天下不从者，何也？昔明王有绂冕以尊贤，有斧钺以诛恶，故其赏至重，而刑至深，而天下变。孔子贤颜渊，无以赏之，贱孺悲，无以罚之；故天下不从。是故道非权不立，非势不行，是道尊然后行。
　　孔子为鲁司寇，七日而诛少正卯于东观之下，门人闻之，趋而进，至者不言，其意皆一也。子贡后至，趋而进，曰：“夫少正卯者，鲁国之闻人矣！夫子始为政，何以先诛之？”孔子曰：“赐也，非尔所及也。夫王者之诛有五，而盗窃不与焉。一曰心辨而险；二曰言伪而辩；三曰行辟而坚；四曰志愚而博；五曰顺非而泽。此五者皆有辨知聪达之名，而非其真也。苟行以伪，则其知足以移众，强足以独立，此奸人之雄也，不可不诛。夫有五者之一，则不免于诛。今少正卯兼之，是以先诛之也。昔者汤诛蠋沐，太公诛潘址，管仲诛史附里，子产诛邓析，此五子未有不诛也。所谓诛之者，非为其昼则功盗，暮则穿窬也，皆倾覆之徒也！此固君子之所疑，愚者之所惑也。诗云：‘忧心悄悄，愠于群小。’此之谓矣。”
　　齐人王满生见周公，周公出见之，曰：“先生远辱，何以教之？”王满生曰：“言内事者于内，言外事者于外，今言内事乎？言外事乎？”周公导入。王满生曰：“敬从。”布席，周公不导坐。王满生曰：“言大事者坐，言小事者倚。今言大事乎？言小事乎？”周公导坐。王满生坐。周公曰：“先生何以教之？”王满生曰：“臣闻圣人不言而知，非圣人者虽言不知。今欲言乎？无言乎？”周公俛念，有顷，不对。王满生借笔牍书之曰：“社稷且危，傅之于膺。”周公仰视见书曰：“唯！唯！谨闻命矣。”明日诛管蔡。

卷十六　谈丛

　　王者知所以临下而治众，则群臣畏服矣；知所以听言受事，则不蔽欺矣；知所以安利万民，则海内必定矣；知所以忠孝事上，则臣子之行备矣。凡所以劫杀者，不知道术以御其臣下也。凡吏胜其职则事治，事治则利生；不胜其职则事乱，事乱则害成也。
　　百方之事，万变锋出：或欲持虚，或欲持实，或好浮游，或好诚必，或行安舒，或为飘疾。从此观之，天下不可一，圣王临天下而能一之。
　　意不并锐，事不两隆；盛于彼者必衰于此，长于左者必短于右。喜夜卧者不能蚤起也。
　　鸾设于镳，和设于轼；马动而鸾鸣，鸾鸣而和应，行之节也。
　　不富无以为大，不予无以合亲；亲疏则害，失众则败；不教而诛谓之虐，不戒责成谓之暴也。
　　夫水出于山而入于海，稼生于田而藏于廪，圣人见所生则知所归矣。
　　天道布顺，人事取予；多藏不用，是谓怨府，故物不可聚也。
　　一围之木持千钧之屋，五寸之键而制开阖，岂材足任哉？盖所居要也。
　　夫小快害义，小慧害道，小辨害治，苟心伤德，大政不险。蛟龙虽神，不能以白日去其伦；飘风虽疾，不能以阴雨扬其尘。邑名胜母，曾子不入；水名盗泉，孔子不饮，丑其声也。妇人之口可以出走，妇人之喙可以死败。
　　不修其身，求之于人，是谓失伦；不治其内，而修其外，是谓大废。重载而危之，操策而随之，非所以为全也。
　　士横道而偃，四支不掩，非士之过，有土之羞也。邦君将昌，天遗其道；大夫将昌，天遗其士；庶人将昌，必有良子。
　　贤师良友在其侧，诗书礼乐陈于前，弃而为不善者，鲜矣。义士不欺心，仁人不害生；谋泄则无功，计不设则事不成；贤士不事所非，不非所事；愚者行间而益固，鄙人饰诈而益野；声无细而不闻，行无隐而不明；至神无不化也，至贤无不移也。上不信，下不忠，上下不和，虽安必危。求以其道则无不得，为以其时则无不成。
　　时不至，不可强生也；事不究，不可强求也。贞良而亡，先人余殃；猖獗而活，先人余烈；权取重，泽取长。才贤而任轻，则有名，不肖任大，身死名废。
　　士不以利移，不为患改，孝敬忠信之事立，虽死而不悔。智而用私，不如愚而用公，故曰巧伪不如拙诚。学问不倦，所以治己也；教诲不厌，所以治人也，所以贵虚无者，得以应变而合时也。冠虽故，必加于首；履虽新，必关于足，上下有分，不可相倍。一心可以事百君，百心不可以事一君，故曰正而心，又少而言。
　　万物得其本者生，百事得其道者成；道之所在，天下归之；德之所在，天下贵之；仁之所在，天下爱之；义之所在，天下畏之。屋漏者民去之，水浅者鱼逃之，树高者鸟宿之，德厚者士趋之，有礼者民畏之，忠信者士死之。衣虽弊，行必修；头虽乱，言必治。时在应之，为在因之；所伐而当其福五之；所伐不当其祸十之。
　　必贵以贱为本，必高以下为基。天将与之，必先苦之；天将毁之，必先累之。孝于父母，信于交友，十步之泽，必有香草；十室之邑，必有忠士。草木秋死，松柏独在；水浮万物，玉石留止。饥渴得食，谁能不喜？赈穷救急，何患无有？视其所以，观其所使，斯可知已。乘舆马不劳致千里，乘船楫不游绝江海；智莫大于阙疑，行莫大于无悔也。制宅名子，足以观士。利不兼，赏不倍；忽忽之谋，不可为也，惕惕之心，不可长也。
　　天与不取，反受其咎；时至不迎，反受其殃；天地无亲，常与善人。天道有常，不为尧存，不为桀亡；积善之家，必有余庆；积恶之家，必有余殃。一噎之故，绝谷不食；一蹶之故，却足不行。心如天地者明，行如绳墨者章。位高道大者从，事大道小者凶；言疑者无犯，行疑者无从；蠹蝝仆柱梁，蚊虻走牛羊。
　　谒问析辞勿应，怪言虚说勿称；谋先事则昌，事先谋则亡。
　　无以淫泆弃业，无以贫贱自轻，无以所好害身，无以嗜欲妨生，无以奢侈为名，无以贵富骄盈。喜怒不当，是谓不明，暴虐不得，反受其贼，怨生不报，祸生于福。一言而非，四马不能追；一言不急，四马不能及。顺风而飞，以助气力；衔葭而翔，以备矰弋。
　　镜以精明，美恶自服；衡平无私，轻重自得；蓬生枲中，不扶自直；白砂入泥，与之皆黑。
　　时乎，时乎！间不及谋；至时之极，间不容息；劳而不体，亦将自息；有而不施，亦将自得。
　　无不为者，无不能成也；无不欲者，无不能得也。众正之积，福无不及也；众邪之积，祸无不逮也。力胜贫，谨胜祸，慎胜害，戒胜灾。为善者天报以德，为不善者天报以祸。君子得时如水，小人得时如火。谤道己者，心之罪也；尊贤己者，心之力也。心之得，万物不足为也；心之失，独心不能守也。子不孝，非吾子也；交不信，非吾友也。食其口而百节肥，灌其本而枝叶茂；本伤者枝槁，根深者末厚。为善者得道，为恶者失道。恶语不出口，苟言不留耳；务伪不长，喜虚不久。义士不欺心，廉士不妄取；以财为草，以身为宝。慈仁少小，恭敬耆老。犬吠不惊，命曰金城；常避危殆，命曰不悔。富必念贫，壮必念老，年虽幼少，虑之必早。夫有礼者相为死，无礼者亦相为死；贵不与骄期，骄自来；骄不与亡期，亡自至。踒人日夜愿一起，盲人不忘视。知者始于悟，终于谐；愚者始于乐，终于哀。高山仰止，景行行止，力虽不能，心必务为。慎终如始，常以为戒；战战栗栗，日慎其事。圣人之正，莫如安静；贤者之治，故与众异。
　　好称人恶，人亦道其恶；好憎人者，亦为人所憎。衣食足，知荣辱；仓廪实，知礼节。江河之溢，不过三日；飘风暴雨，须臾而毕。
　　福生于微，祸生于忽；日夜恐惧，唯恐不卒。
　　已雕已琢，还反于朴，物之相反，复归于本。循流而下，易以至；倍风而驰，易以远。兵不豫定，无以待敌；计不先虑，无以应卒。中不方，名不章，外不圜，祸之门。直而不能枉，不可与大任；方而不能圜，不可与长存。慎之于身，无曰云云，狂夫之言，圣人择焉。能忍耻者安，能忍辱者存，唇亡而齿寒，河水崩，其怀在山。毒智者莫甚于酒，留事者莫甚于乐，毁廉者莫甚于色，摧刚者反己于弱。富在知足，贵在求退，先忧事者后乐，先傲事者后忧。福在受谏，存之所由也。恭敬逊让，精廉无谤，慈仁爱人，必受其赏，谏之不听，后无与争，举事不当，为百姓谤，悔在于妄，患在于先唱。
　　蒲且修缴，凫鴈悲鸣；逄蒙抚弓，虎豹晨嗥。河以委蛇故能远，山以凌迟故能高，道以优游故能化，德以纯厚故能豪。言人之善，泽于膏沐；言人之恶，痛于矛戟。为善不直，必终其曲；为丑不释，必终其恶。
　　一死一生，乃知交情；一贫一富，乃知交态；一贵一贱，交情乃见；一浮一没，交情乃出。德义在前，用兵在后。初沐者必拭冠，新浴者必振衣。败军之将，不可言勇；亡国之臣，不可言智。
　　坎井无鼋鼍者，隘也；园中无修林者，小也。小忠，大忠之贼也；小利，大利之残也。自清绝易，清人绝难；水激则悍，矢激则远；人激于名，不毁为声。下士得官以死，上士得官以生。祸福非从地中出，非从天上来，己自生之。
　　穷乡多曲学：小辩害大智，巧言使信废，小惠妨大义。不困在于早虑，不穷在于早豫。欲人勿知，莫若勿为；欲人勿闻，莫若勿言。
　　非所言勿言，以避其患；非所为勿为，以避其危；非所取勿取，以避其诡；非所争勿争，以避其声。明者视于冥冥，谋于未形；聪者听于无声，虑者戒于未成。世之溷浊而我独清，众人皆醉而我独醒。
　　乖离之咎，无不生也；毁败之端，从此兴也。江河大溃从蚁穴，山以小阤而大崩，淫乱之渐，其变为兴，水火金木转相胜。卑而正者可增，高而倚者且崩；直如矢者死，直如绳者称。
　　祸生于欲得，福生于自禁；圣人以心导耳目，小人以耳目导心。
　　为人上者，患在不明；为人下者，患在不忠。人知粪田，莫知粪心，端身正心，全以至今，见亡知存，见霜知冰。广大在好利，恭敬在事亲，因时易以为仁，因道易以达人。营于利者多患，轻诺者寡信。
　　欲贤者莫如下人，贪财者莫如全身；财不如义高，势不如德尊。父不能爱无益之子，君不能爱不轨之民；君不能赏无功之臣，臣不能死无德之君。问善御者莫如马，问善治者莫如民。以卑为尊，以屈为伸，圣人所因，上法于天。
　　君子行德以全其身，小人行贪以亡其身，相劝以礼，相强以仁，得道于身，得誉于人。
　　知命者不怨天，知己者不怨人；人而不爱则不能仁，佞而不巧则不能信；言善毋及身，言恶毋及人；上清而无欲，则下正而民朴。来事可追也，往事不可及。无思虑之心则不达，无谈说之辞则不乐。
　　善不可以伪来，恶不可以辞去。近市无贾，在田无野。善不逆旅，非仁义刚武无以定天下。
　　水倍源则川竭，人倍信则名不达，义胜患则吉，患胜义则灭。五圣之谋，不如逢时；辩智明慧，不如遇世。有鄙心者，不可授便势；有愚质者，不可予利器。多易多败，多言多失。
　　冠履不同藏，贤不肖不同位。官尊者忧深，禄多者责大。积德无细，积怨无大，多少必报，固其势也。
　　枭逢鸠。鸠曰：“子将安之？”枭曰：“我将东徙。”鸠曰：“何故？”枭曰：“乡人皆恶我鸣，以故东徙。”鸠曰：“子能更鸣可矣，不能更鸣，东徙犹恶子之声。”
　　圣人之衣也便体以安身，其食也安于腹；适衣节食不听口目。
　　曾子曰：“鹰鹫以山为卑，而增巢其上；鼋鼍鱼鳖以渊为浅，而穿穴其中。卒其所以得者，饵也。君子苟不求利禄，则不害其身。”
　　曾子曰：“狎甚则相简也，庄甚则不亲；是故君子之狎足以交欢，庄足以成礼而已。”
　　曾子曰：“入是国也，言信乎群臣，则留可也；忠行乎群臣，则仕可也；泽施乎百姓，则安可也。”
　　口者，关也；舌者，机也。出言不当，四马不能追也。口者，关也；舌者，兵也；出言不当，反自伤也。言出于己，不可止于人；行发于迩，不可止于远。夫言行者君子之枢机，枢机之发，荣辱之本也，可不慎乎？故蒯子羽曰：“言犹射也。栝既离弦，虽有所悔焉，不可从而追已。”诗曰：“白圭之玷，尚可磨也，斯言之玷，不可为也。”
　　蠋欲類蠶，■欲類蛇，人見蛇蠋，莫不身灑然；女工脩蠶，漁者持■，不惡何也？欲得钱也。逐鱼者濡，逐兽者趋；非乐之也，事之权也。
　　登高使人欲望，临渊使人欲窥，何也？处地然也。御者使人恭，射者使人端，何也？其形便也。
　　民有五死，圣人能去其三，不能去其二。饥渴死者，可去也；冻寒死者，可去也；罹五兵死者，可去也。寿命死者，不可去也；痈疽死者，不可去也。饥渴死者，中不充也；冻寒死者，外胜中也，罹五兵死者，德不忠也；寿命死者，岁数终也；痈疽死者，血气穷也。故曰中不止，外淫作；外淫作者，多怨怪；多怨怪者，疾病生。故清静无为，血气乃平。
　　百行之本，一言也。一言而适，可以却敌；一言而得，可以保国。响不能独为声，影不能倍曲为直，物必以其类及，故君子慎言出己。负石赴渊，行之难者也，然申屠狄为之，君子不贵之也；盗跖凶贪，名如日月，与舜禹并传而不息，而君子不贵。
　　君子有五耻：朝不坐，燕不议，君子耻之；居其位，无其言，君子耻之；有其言，无其行，君子耻之；既得之又失之，君子耻之；地有余而民不足，君子耻之。
　　君子虽穷不处亡国之势，虽贫不受乱君之禄；尊乎乱世，同乎暴君，君子耻之也。众人以毁形为耻，君子以毁义为辱；众人重利，廉士重名。
　　明君之制：赏从重，罚从轻；食人以壮为量，事人以老为程。
　　君子之言寡而实，小人之言多而虚；君子之学也，入于耳，藏于心，行之以身；君子之治也，始于不足见，终于不可及也。君子虑福弗及，虑祸百之，君子择人而取，不择人而与，君子实如虚，有如无。
　　君子有其备则无事；君子不以愧食，不以辱得；君子乐得其志，小人乐得其事；君子不以其所不爱，及其所爱也。
　　君子有终身之忧，而无一朝之患，顺道而行，循理而言，喜不加易，怒不加难。
　　君子之过犹日月之蚀也，何害于明？小人可也，犹狗之吠盗，狸之夜见，何益于善？夫智者不妄为，勇者不妄杀。
　　君子比义，农夫比谷。事君不得进其言，则辞其爵；不得行其义，则辞其禄。人皆知取之为取也，不知与之为取之。政有招寇，行有招耻，弗为而自至，天下未有。
　　猛兽狐疑不若蜂虿之致毒也；高议而不可及，不若卑论之有功也。
　　秦信同姓以王，至其衰也，非易同姓也，而身死国亡。故王者之治天下在于行法，不在于信同姓。
　　高山之巅无美木，伤于多阳也；大树之下无美草，伤于多阴也。
　　钟子期死而伯牙绝弦破琴，知世莫可为鼓也；惠施卒而庄子深暝不言，见世莫可与语也。
　　修身者智之府也，爱施者仁之端也，取予者义之符也，耻辱者勇之决也，立名者行之极也。
　　进贤受上赏，蔽贤蒙显戮，古之通义也；爵人于朝，沦人于市，古之通法也。
　　道微而明，淡而有功。非道而得，非时而生，是谓妄成。得而失之，定而复倾。
　　福者祸之门也。是者非之尊也。治者乱之先也。事无终始而患不及者，未之闻也。
　　枝无忘其根，德无忘其报，见利必念害身，故君子留精神，寄心于三者，吉祥及子孙矣。
　　两高不可重，两大不可容，两势不可同，两贵不可双；夫重容同双，必争其功，故君子节嗜欲，各守其足，乃能长久。夫节欲而听谏，敬贤而勿慢，使能而勿贱；为人君能行此三者，其国必强大而民不去散矣。
　　默无过言，悫无过事；木马不能行，亦不费食；骐骥日驰千里，鞭棰不去其背！
　　寸而度之，至丈必差；铢而称之，至石必过；石称丈量，径而寡失；简丝数米，烦而不察。故大较易为智，曲辩难为慧。
　　吞舟之鱼，荡而失水，制于蝼蚁者，离其居也；猿猴失木，禽于狐貉者，非其处也。腾蛇游雾而生，腾龙乘云而举，猿得木而挺，鱼得水而骛，处地宜也。
　　君子博学，患其不习；既习之，患其不能行之；既能行之，患其不能以让也。
　　君子不羞学，不羞问。问讯者知之本，念虑者知之道也。此言贵因人知而加知之，不贵独自用其知而知之。
　　天地之道：极则反，满则损。五采曜眼有时而渝，茂木丰草有时而落。物有盛衰，安得自若。
　　民苦则不仁，劳则诈生，安平则教，危则谋，极则反，满则损，故君子弗满弗极也。
卷十七　杂言

　　贤人君子者，通乎盛衰之时，明乎成败之端，察乎治乱之纪，审乎人情。知所去就，故虽穷不处亡国之势，虽贫不受污君之禄；是以太公七十而不自达，孙叔敖三去相而不自悔；何则？不强合非其人也。太公一合于周而侯七百岁，孙叔敖一合于楚而封十世；大夫种存亡越而霸，句践赐死于前；李斯积功于秦，而卒被五刑。尽忠忧君，危身安国，其功一也；或以封侯而不绝，或以赐死而被刑；所慕所由异也。故箕子去国而佯狂，范蠡去越而易名，智过去君弟而更姓，皆见远识微，而仁能去富势，以避萌生之祸者也。夫暴乱之君，孰能离絷以役其身，而与于患乎哉？故贤者非畏死避害而已也，为杀身无益而明主之暴也。比干死纣而不能正其行，子胥死吴而不能存其国；二子者强谏而死，适足明主之暴耳，未始有益如秋毫之端也。是以贤人闭其智，塞其能，待得其人然后合；故言无不听，行无见疑，君臣两与，终身无患。今非得其时，又无其人，直私意不能已，闵世之乱，忧主之危；以无赀之身，涉蔽塞之路；经乎谗人之前，造无量之主，犯不测之罪；伤其天性，岂不惑哉？故文信侯、李斯，天下所谓贤也，为国计揣微射隐，所谓无过策也；战胜攻取，所谓无强敌也。积功甚大，势利甚高。贤人不用，谗人用事，自知不用，其仁不能去；制敌积功，不失秋毫；避患去害，不见丘山。积其所欲，以至其所恶，岂不为势利惑哉？诗云：“人知其一，莫知其它。”此之谓也。
　　子石登吴山而四望，喟然而叹息曰：“呜呼悲哉！世有明于事情，不合于人心者；有合于人心，不明于事情者。”弟子问曰：“何谓也？”子石曰：“昔者吴王夫差不听伍子胥，尽忠极谏，抉目而辜；太宰嚭、公孙雒，偷合苟容，以顺夫差之志而伐吴。二子沈身江湖，头悬越旗。昔者费仲、恶来革、长鼻决耳，崇侯虎顺纣之心，欲以合于意，武王伐纣、四子身死牧之野，头足异所，比干尽忠剖心而死。今欲明事情，恐有抉目剖心之祸，欲合人心，恐有头足异所之患。由是观之，君子道狭耳。诚不逢其明主，狭道之中，又将危险闭塞，无可从出者。”
　　祁射子见秦惠王，惠王说之，于是唐姑谗之，复见，惠王怀怒以待之。非其说异也，所听者易也。故以征为羽，非弦之罪也；以甘为苦，限味之过也。
　　弥子瑕爱于卫君，卫国之法：窃驾君车罪刖。弥子瑕之母疾，人闻，夜往告之。弥子瑕擅驾君车而出，君闻之，贤之曰：“孝哉！为母之故犯刖罪哉！”君游果园，弥子瑕食桃而甘，不尽而奉君，君曰：“爱我而忘其口味。”及弥子瑕色衰而爱弛，得罪于君，君曰：“是故尝矫吾车，又尝食我以余桃。”故子瑕之行未必变初也，前见贤后获罪者，爱憎之生变也。
　　舜耕之时不能利其邻人，及为天子，天下戴之。故君子穷则善其身，达则利于天下。
　　孔子曰：“自季孙之赐我千钟而友益亲，自南宫项叔之乘我车也，而道加行。故道有时而后重，有势而后行，微夫二子之赐，丘之道几于废也。”
　　太公田不足以偿种，渔不足以偿网，治天下有余智。文公种米，曾子架羊，孙叔敖相楚，三年不知轭在衡后，务大者固忘小。智伯厨人亡炙●而知之，韩魏反而不知；邯郸、子阳园人亡桃而知之，其亡也不知。务小者亦忘大也。”
　　淳于髡谓孟子曰：“先名实者，为人者也；后名实者，自为者也。夫子在三卿之中，名实未加上下而去之，仁者固如此乎？”孟子曰：“居下位，不以贤事不肖者，伯夷也；五就汤，五就桀者，伊尹也；不恶污君，不辞小官者，柳下惠也。三子者不同道，其趣一也。一者何也？曰仁也。君子亦仁而已，何必同？”曰：“鲁穆公之时，公仪子为政，子思、子庚为臣，鲁之削也滋甚。若是乎贤者之无益于国也。”曰：“虞不用百里奚而亡，秦穆公用之而霸，故不用贤则亡，削何可得也。”曰：“昔者王豹处于淇，而河西善讴；绵驹处于高唐，而齐右善歌。华舟杞梁之妻，善哭其夫而变国俗。有诸内必形于外；为其事，无其功，髡未睹也。是故无贤者也，有则髡必识之矣。”曰：“孔子为鲁司寇而不用，从祭膰肉不至，不脱冕而行；其不善者以为为肉也，其善者以为为礼也。乃孔子欲以微罪行，不欲为苟去，故君子之所为，众人固不得识也。”
　　梁相死，惠子欲之梁，渡河而遽堕水中，船人救之。船人曰：“子欲何之而遽也？”曰：“梁无相，吾欲往相之。”船人曰：“子居船橶之间而困，无我则子死矣，子何能相梁乎？”惠子曰：“子居艘楫之间则吾不如子；至于安国家，全社稷，子之比我，蒙蒙如未视之狗耳。”
　　西闾过东渡河中流而溺，船人接而出之，问曰：“今者子欲安之？”西闾过曰：“欲东说诸侯王。”船人掩口而笑曰：“子渡河中流而溺，不能自救，安能说诸侯乎？”西闾过曰：“无以子之所能相为伤也。子独不闻和氏之璧乎？价重千金，然以之间纺，曾不如瓦砖；随侯之珠，国宝也，然用之弹，曾不如泥丸；骐骥騄駬，倚衡负轭而趋，一日千里，此至疾也，然使捕鼠，曾不如百钱之狸；干將、鏌■拂鐘不錚，試物不知，揚刃离金斩羽契铁斧，此至利也，然以之补履，曾不如两钱之锥。今子持楫乘扁舟，处广水之中，当阳侯之波，而临渊流，适子之所能耳。若诚与子东说诸侯王，见一国之王，子之蒙蒙，无异夫未视之狗耳。”
　　甘戊使于齐，渡大河。船人曰：“河水间耳，君不能自渡，能为王者之说乎？”甘戊曰：“不然，汝不知也。物各有短长，谨愿敦厚，可事主不施用兵；骐骥、騄駬，足及千里，置之宫室，使之捕鼠，曾不如小狸；干将为利，名闻天下，匠以治木，不如斤斧。今持楫而上下随流，吾不如子；说千乘之君，万乘之主，子亦不如戊矣。”
　　今夫世异则事变，事变则时移，时移则俗易；是以君子先相其土地，而裁其器，观其俗，而和其风，总众议而定其教。愚人有学远射者，参矢而发，已射五步之内，又复参矢而发；世以易矣，不更其仪，譬如愚人之学远射。目察秋毫之末者，视不能见太山；耳听清浊之调者，不闻雷霆之声。何也？唯其意有所移也。百人操觿，不可为固结；千人谤狱，不可为直辞，万人比非，不可为显士。
　　麋鹿成群，虎豹避之；飞鸟成列，鹰鹫不击；众人成聚，圣人不犯。腾蛇游于雾露，乘于风雨而行，非千里不止；然则暮托宿于■鳣之穴，所以然者，何也？用心不一也。夫蚯蚓内无筋骨之强，外无爪牙之利；然下饮黄泉，上垦晞土。所以然者，何也？用心一也。聪者耳闻，明者目见，聪明形则仁爱者，廉耻分矣。故非其道而行之，虽劳不至；非其有而求之，虽强不得；智者不为非其事，廉者不求非其有；是以远容而名章也。诗云：“不忮不求，何用不臧。”此之谓也。
　　楚昭王召孔子，将使执政而封以书社七百。子西谓楚王曰：“王之臣用兵有如子路者乎？使诸侯有如宰予者乎？长官五官有如子贡者乎？昔文王处酆、武王处镐之间百乘之地，伐上杀主立为天子，世皆曰圣。王今以孔子之贤而有书社七百里之地，而三子佐之，非楚之利也。”楚王遂止。夫善恶之难分也，圣人独见疑，而况于贤者乎！是以贤圣罕合，谄谀常兴也。故有千岁之乱而无百岁之治，孔子之见疑，岂不痛哉！
　　鲁哀公问于孔子曰：“有智者寿乎？”孔子曰：“然。人有三死而非命也者，人自取之。夫寝处不时，饮食不节，佚劳过度者，疾共杀之；居下位而上忤其君，嗜欲无厌，而求不止者，刑共杀之；以少犯众，弱以侮强，忿怒不量力者，兵共杀之。此三者，非命也，人自取之。诗云：‘人而无仪，不死何为？’此之谓也。”
　　孔子遭难陈、蔡之境，绝粮，弟子皆有饥色，孔子歌两柱之间。子路入见曰：“夫子之歌，礼乎？”孔子不应，曲终而曰：“由，君子好乐为无骄也，小人好乐为无慑也，其谁知之？子不我知而从我者乎？”子路不悦，援干而舞，三终而出。及至七日，孔子修乐不休，子路愠见曰：“夫子之修乐，时乎？”孔子不应，乐终而曰：“由，昔者齐桓霸心生于莒，句践霸心生于会稽，晋文霸心生于骊氏，故居不幽，则思不远，身不约则智不广，庸知而不遇之。”于是兴，明日免于厄。子贡执辔曰：“二三子从夫子而遇此难也，其不可忘也！”孔子曰：“恶是何也？语不云乎？三折肱而成良医。夫陈、蔡之间，丘之幸也。二三子从丘者皆幸人也。吾闻人君不困不成王，列士不困不成行。昔者汤困于吕，文王困于羑里，秦穆公困于殽，齐桓困于长勺，句践困于会稽，晋文困于骊氏。夫困之为道，从寒之及暖，暖之及寒也，唯贤者独知而难言之也。易曰：‘困亨贞，大人吉，无咎。有言不信。’圣人所与人难言信也。”
　　孔子困于陈、蔡之间，居环堵之内，席三经之席，七日不食，藜羹不糁，弟子皆有饥色，读诗书治礼不休。子路进谏曰：“凡人为善者天报以福，为不善者天报以祸。今先生积德行，为善久矣。意者尚有遗行乎？奚居隐也！”孔子曰：“由，来，汝不知。坐，吾语汝。子以夫知者为无不知乎？则王子比干何为剖心而死？以谏者为必听耶？伍子胥何为抉目于吴东门？子以廉者为必用乎？伯夷、叔齐何为饿死于首阳山之下？子以忠者为必用乎？则鲍庄何为而肉枯？荆公子高终身不显，鲍焦抱木而立枯，介子推登山焚死。故夫君子博学深谋不遇时者众矣，岂独丘哉！贤不肖者才也，为不为者人也，遇不遇者时也，死生者命也；有其才不遇其时，虽才不用，苟遇其时，何难之有！故舜耕历山而逃于河畔，立为天子则其遇尧也。傅说负壤土、释板筑，而立佐天子，则其遇武丁也。伊尹，有莘氏媵臣也，负鼎俎调五味而佐天子，则其遇成汤也。吕望行年五十卖食于棘津，行年七十屠牛朝歌，行年九十为天子师，则其遇文王也。管夷吾束缚胶目，居槛车中，自车中起为仲父，则其遇齐桓公也。百里奚自卖取五羊皮，伯氏牧羊以为卿大夫，则其遇秦穆公也。沈尹名闻天下，以为令尹，而让孙叔敖，则其遇楚庄王也。伍子胥前多功，后戮死，非其智益衰也，前遇阖庐，后遇夫差也。夫骥厄罢盐车，非无骥状也，夫世莫能知也；使骥得王良、造父，骥无千里之足乎？芝兰生深林，非为无人而不香。故学者非为通也，为穷而不困也，忧而不衰也，此知祸福之始而心不惑也，圣人之深念独知独见。舜亦贤圣矣，南面治天下，唯其遇尧也；使舜居桀纣之世，能自免于刑戮固可也，又何官得治乎？夫桀杀关龙逄而纣杀王子比干，当是时，岂关龙逄无知，而比干无惠哉？此桀纣无道之世然也。故君子疾学修身端行，以须其时也。”
　　孔子之宋，匡简子将杀阳虎，孔子似之。甲士以围孔子之舍，子路怒，奋戟将下斗。孔子止之，曰：“何仁义之不免俗也？夫诗、书之不习，礼、乐之不修也，是丘之过也。若似阳虎，则非丘之罪也，命也夫。由，歌予和汝。”子路歌，孔子和之，三终而甲罢。
　　孔子曰：“不观于高岸，何以知颠坠之患；不临深渊，何以知没溺之患；不观于海上，何以知风波之患。失之者其不在此乎？士慎三者，无累于人。”
　　曾子曰：“响不辞声，鉴不辞形，君子正一而万物皆成。夫行非为影也，而影随之；呼非为响也，而响和之。故君子功先成而名随之。”
　　子夏问仲尼曰：“颜渊之为人也，何若？”曰：“回之信，贤于丘也。”曰：“子贡之为人也，何若？”曰：“赐之敏，贤于丘也。”曰：“子路之为人也，何若？”曰：“由之勇，贤于丘也。”曰：“子张之为人也，何若？”曰：“师之庄，贤于丘也。”于是子夏避席而问曰：“然则四者何为事先生？”曰：“坐，吾语汝。回能信而不能反，赐能敏而不能屈，由能勇而不能怯，师能庄而不能同。兼此四子者，丘不为也。夫所谓至圣之士，必见进退之利，屈伸之用者也。”
　　东郭子惠问于子贡曰：“夫子之门何其杂也？”子贡曰：“夫隐括之旁多枉木，良医之门多疾人，砥砺之旁多顽钝。夫子修道以俟天下，来者不止，是以杂也。诗云：‘苑彼柳斯，鸣蜩●●；有漼者渊，莞苇淠淠。’言大者之旁，无所不容。”
　　昔者南瑕子过程太子，太子为烹鲵鱼。南瑕子曰：“吾闻君子不食鲵鱼。”程太子曰：“乃君子否？子何事焉？”南瑕子曰：“吾闻君子上比所以广德也，下比所以狭行也，于恶自退之原也。诗云：‘高山仰止，景行行止。’吾岂敢自以为君子哉？志向之而已。孔子曰：‘见贤思齐焉，见不贤而内自省。’”
　　孔子观于吕梁，悬水四十仞，环流九十里，鱼鳖不能过，鼋鼍不敢居；有一丈夫，方将涉之。孔子使人并崖而止之曰：“此悬水四十仞，圜流九十里，鱼鳖不敢过，鼋鼍不敢居，意者难可济也！”丈夫不以错意，遂渡而出。孔子问：“子巧乎？且有道术乎？所以能入而出者何也？”丈夫曰：“始吾入，先以忠信，吾之出也，又从以忠信；忠信错吾躯于波流，而吾不敢用私。吾所以能入而复出也。”孔子谓弟子曰：“水而尚可以忠信，义久而身亲之，况于人乎？”
　　子路盛服而见孔子。孔子曰：“由，是襜襜者何也？昔者江水出于岷山；其始也，大足以滥觞，及至江之津也，不方舟，不避风，不可渡也，非唯下流众川之多乎？今若衣服甚盛，颜色充盛，天下谁肯加若者哉？”子路趋而出，改服而入，盖自如也。孔子曰：“由，记之，吾语若：●于言者，华也，奋于行者，伐也。夫色智而有能者，小人也。故君子知之为知之，不知为不知，言之要也；能之为能，不能为不能，行之至也。言要则知，行要则仁；既知且仁，夫有何加矣哉？由，诗曰：‘汤降不迟，圣教日跻’。此之谓也。”
　　子路问孔子曰：“君子亦有忧乎？”孔子曰：“无也。君子之修其行未得，则乐其意；既已得，又乐其知。是以有终生之乐，无一日之忧。小人则不然，其未之得则忧不得，既已得之又恐失之。是以有终身之忧，无一日之乐也。”
　　孔子见荣启期，衣鹿皮裘，鼓瑟而歌。孔子问曰：“先生何乐也？”对曰：“吾乐甚多。天生万物唯人为贵，吾既已得为人，是一乐也。人以男为贵，吾既已得为男，是二乐也。人生不免襁褓，吾年已九十五，是三乐也。夫贫者士之常也，死者民之终也，处常待终，当何忧乎？”
　　曾子曰：“吾闻夫子之三言，未之能行也。夫子见人之一善而忘其百非，是夫子之易事也。夫子见人有善若已有之，是夫子之不争也。闻善必躬亲行之，然后道之，是夫子之能劳也。夫子之能劳也，夫子之不争也，夫子之易事也，吾学夫子之三言而未能行。”
　　孔子说：“回，若有君子之道四：强于行己，弱于受谏，怵于待禄，慎于持身。”
　　仲尼曰：“史■有君子之道三：不仕而敬上，不祀而敬鬼，直能曲于人。”
　　孔子曰：“丘死之后，商也日益，赐也日损；商也好与贤己者处，赐也好说不如己者。”
　　孔子将行，无盖。弟子曰：“子夏有盖，可以行。”孔子曰：“商之为人也，甚短于财。吾闻与人交者，推其长者，违其短者，故能久长矣。”
　　子路行，辞于仲尼曰：“敢问新交取亲若何？言寡可行若何？长为善士而无犯若何？”仲尼曰：“新交取亲，其忠乎！言寡可行，其信乎！长为善士而无犯，其礼乎！”
　　子路将行，辞于仲尼，曰：“赠汝以车乎？以言乎？”子路曰：“请以言！”仲尼曰：“不强不远，不劳无功，不忠无亲，不信无复，不恭无礼。慎此五者，可以长久矣。”
　　曾子从孔子于齐，齐景公以下卿礼聘曾子，曾子固辞，将行，晏子送之，曰：“吾闻君子赠人以财，不若以言。今夫兰本三年，湛之以鹿醢，既成则易以匹马，非兰本美也。愿子详其所湛。既得所湛，亦求所湛。吾闻君子居必择处，所以求士也；游必择士，所以修道也。吾闻反常移性者欲也，故不可不慎也。”
　　孔子曰：“中人之情，有余则侈，不足则俭，无禁则淫，无度则失，纵欲则败。饮食有量，衣服有节，宫室有度，畜聚有数，车器有限，以防乱之源也。故夫度量不可不明也，善言不可不听也。”
　　孔子曰：“巧而好度必工，勇而好同必胜，知而好谋必成；愚者反是，夫处重擅宠，专事妒贤，愚者之情也。志骄傲而轻旧怨，是以尊位则必危，任重则必崩，擅宠则必辱。”
　　孔子曰：“鞭扑之子，不从父之教；刑戮之民，不从君之政，言疾之难行。故君子不急断，不意使，以为乱源。”
　　孔子曰：“终日言不遗己之忧，终日行不遗己之患，唯智者有之。故恐惧所以除患也，恭敬所以越难也；终身为之，一言败之，可不慎乎！”
　　孔子曰：“以富贵为人下者，何人不与？以富贵敬爱人者，何人不亲？众言不逆，可谓知言矣，众向之，可谓知时矣。”
　　孔子曰：“夫富而能富人者，欲贫而不可得也；贵而能贵人者，欲贱而不可得也；达而能达人者，欲穷而不可得也。”
　　仲尼曰：“非其地而树之，不生也，非其人而语之，弗听也；得其人，如聚沙而雨之，非其人，如聚聋而鼓之。”
　　孔子曰：“船非水不可行，水入船中，则其没也，故曰：君子不可不严也，小人不可不闭也！”
　　孔子曰：“依贤固不困，依富固不穷，马趼斩而复行者何，以辅足众也。”
　　孔子曰：“不知其子，视其所友；不知其君，视其所使。”又曰：“与善人居，如入兰芷之室，久而不闻其香，则与之化矣；与恶人居，如入鲍鱼之肆，久而不闻其臭，亦与之化矣。故曰：丹之所藏者赤，乌之所藏者黑。君子慎所藏。”
　　子贡问曰：“君子见大水必观焉，何也？”孔子曰：“夫水者，君子比德焉。遍予而无私，似德；所及者生，似仁；其流卑下句倨，皆循其理，似义；浅者流行，深者不测，似智；其赴百仞之谷不疑，似勇；绵弱而微达，似察；受恶不让，似包蒙；不清以入，鲜洁以出，似善化；至量必平，似正；盈不求概，似度；其万折必东，似意。是以君子见大水观焉尔也。”
　　“夫智者何以乐水也？”曰：“泉源溃溃，不释昼夜，其似力者；循理而行，不遗小间，其似持平者；动而之下，其似有礼者；赴千仞之壑而不疑，其似勇者；障防而清，其似知命者；不清以入，鲜洁以出，其似善化者；众人取平品类以正，万物得之则生，失之则死，其似有德者；淑淑渊渊，深不可测，其似圣者。通润天地之间，国家以成，是知之所以乐水也。诗云：‘思乐泮水，薄采其茆；鲁侯戾止，在泮饮酒。’乐水之谓也。”“夫仁者何以乐山也？”曰：“夫山巃嵷●嶵，万民之所观仰。草木生焉，众木立焉，飞禽萃焉，走兽休焉，宝藏殖焉，奇夫息焉，育群物而不倦焉，四方并取而不限焉。出云风通气于天地之间，国家以成，是仁者所以乐山也。诗曰：‘太山岩岩，鲁侯是瞻。’乐山之谓矣。”
　　玉有六美，君子贵之：望之温润，近之栗理，声近徐而闻远，折而不挠，阙而不荏，廉而不刿，有瑕必示之于外，是以贵之。望之温润者，君子比德焉，近于栗理者，君子比智焉；声近徐而闻远者，君子比义焉；折而不挠，阙而不荏者，君子比勇焉；廉而不刿者，君子比仁焉；有瑕必见于外者，君子比情焉。
　　道吾问之夫子：“多所知，无所知，其身孰善者乎？”对曰：“无知者，死人属也；虽不死，累人者必众甚矣。然多所知者好，其用心也多；所知者出于利人即善矣，出于害人即不善也。”道吾曰：“善哉！”
　　越石父曰：“不肖人，自贤也；愚者，自多也；佞人者，皆莫能相其心口以出之，又谓人勿言也。譬之犹渴而穿井，临难而后铸兵，虽疾从而不及也。”
　　夫临财忘贫，临生忘死，可以远罪矣。夫君子爱口，孔雀爱羽，虎豹爱爪，此皆所以治身法也。上交者不失其禄，下交者不离于患，是以君子择人以交，农人择田而田。君子树人，农夫树田；田者择种而种之，丰年必得粟；士择人而树之，丰时必得禄矣。
　　天下失道，而后仁义生焉，国家不治，而后孝子生焉，民争不分，而后慈惠生焉，道逆时反，而后权谋生焉。凡善之生也，皆学之所由。一室之中，必有主道焉，父母之谓也；故君正则百姓治，父母正则子孙孝慈。是以孔子家儿不知骂，曾子家儿不知怒；所以然者，生而善教也。夫仁者好合人，不仁者好离人，故君子居人间则治，小人居人间则乱；君子欲和人，譬犹水火不相能然也，而鼎在其间，水火不乱，乃和百味。是以君子不可不慎择人在其间！
　　齐景公问晏子曰：“寡人自坐地，二三子皆坐地；吾子独搴草而坐之，何也？”晏子对曰：“婴闻之：唯丧与狱坐于地。今不敢以丧狱之事侍于君矣。”
　　齐高廷问于孔子曰：“廷、不旷山，不直地，衣蓑提执精气，以问事君之道，愿夫子告之。”孔子曰：“贞以干之，敬以辅之，待人无倦，见君子则举之，见小人则退之；去尔恶心而忠与之，敏其行，修其礼，千里之外亲如兄弟；若行不敏，礼不合，对门不通矣。”
卷十八　辨物

　　颜渊问于仲尼曰：“成人之行何若？”子曰：“成人之行达乎情性之理，通乎物类之变，知幽明之故，睹游气之源，若此而可谓成人。既知天道，行躬以仁义，饬身以礼乐。夫仁义礼乐成人之行也，穷神知化德之盛也。”
　　易曰：“仰以观于天文，俯以察于地理”，是故知幽明之故。夫天文地理、人情之效存于心，则圣智之府。是故古者圣王既临天下，必变四时，定律历，考天文，揆时变，登灵台以望气氛，故尧曰：“咨尔舜，天之历数在尔躬，允执其中，四海困穷。”书曰：“在璇玑玉衡，以齐七政。”璇玑谓此辰勾陈枢星也。以其魁杓之所指二十八宿为吉凶祸福；天文列舍盈缩之占，各以类为验。夫占变之道，二而已矣。二者阴阳之数也，故易曰：“一阴一阳之谓道，道也者，物之动莫不由道也。”是故发于一，成于二，备于三，周于四，行于五；是故玄象着明，莫大于日月；察变之动，莫着于五星。天之五星运气于五行，其初犹发于阴阳，而化极万一千五百二十。所谓二十八星者：东方曰角亢氐房心尾箕，北方曰斗牛须女虚危营室东壁，西方曰奎娄胃昂毕觜参，南方曰东井舆鬼柳七星张翼轸。所谓宿者，日月五星之所宿也。其在宿运外内者，以宫名别，其根荄皆发于地而华形于天。所谓五星者，一曰岁星、二曰荧惑、三曰镇星、四曰太白、五曰辰星。欃枪彗孛，旬始枉矢，蚩尤之旗，皆五星盈缩之所生也。五星之所犯，各以金木水火土为占。春秋冬夏伏见有时，失其常，离其时，则为变异，得其时，居其常，是谓吉祥。古者有主四时者：主春者张，昏而中，可以种谷，上告于天子，下布之民；主夏者大火，昏而中，可以种黍菽，上告于天子，下布之民；主秋者虚，昏而中，可以种麦，上告于天子，下布之民；主冬者昴，昏而中，可以斩伐田猎盖藏，上告之天子，下布之民。故天子南面视四星之中，知民之缓急，急利不赋籍，不举力役。书曰：“敬授民时。”诗曰：“物其有矣，维其时矣。”物之所以有而不绝者，以其动之时也。
　　易曰：“天垂象，见吉凶，圣人则之。”昔者高宗、成王感于雊雉暴风之变，修身自改而享丰昌之福也；逮秦皇帝即位，彗星四见，蝗虫蔽天，冬雷夏冻，石陨东郡，大人出临洮，妖孽并见，荧惑守心，星茀大角，大角以亡；终不能改。二世立，又重其恶；及即位，日月薄蚀，山林沦亡，辰星出于四孟，太白经天而行，无云而雷，枉矢夜光，荧惑袭月，孽火烧宫，野禽戏庭，都门内崩。天变动于上，群臣昏于朝，百姓乱于下，遂不察，是以亡也。
　　八荒之内有四海，四海之内有九州，天子处中州而制八方耳。两河间曰冀州，河南曰豫州，河西曰雍州，汉南曰荆州，江南曰扬州，济南间曰兖州，济东曰徐州，燕曰幽州，齐曰青州。山川污泽，陵陆丘阜，五土之宜，圣王就其势，因其便，不失其性。高者黍，中者稷，下者■，蒲苇菅蒯之用不乏，麻麦黍梁亦不尽，山林禽兽川泽鱼鳖滋殖，王者京师四通而致之。
　　周幽王二年，西周三川皆震，伯阳父曰：“周将亡矣。夫天地之气，不失其序，若过其序，民乱之也。阳伏而不能出，阴迫而不能烝，于是有地震。今三川震，是阳失其所而填阴也；阳溢而壮，阴源必塞，国必亡。夫水土演而民用足也，土无所演，民乏财用，不亡何待？昔伊雒竭而夏亡，河竭而商亡，今周德如二代之季矣；其川源塞，塞必竭，夫国必依山川，山崩川竭，亡之征也。川竭山必崩，若国亡不过十年，数之纪也，天之所弃不过纪。”是岁也，三川竭，岐山崩，十一年幽王乃灭，周乃东迁。
　　五岳者，何谓也？泰山，东岳也；霍山，南岳也；华山，西岳也；常山，北岳也；嵩高山，中岳也。五岳何以视三公？能大布云雨焉，能大敛云雨焉；云触石而出，肤寸而合，不崇朝而雨天下，施德博大，故视三公也。
　　四渎者，何谓也？江、河、淮、济也。四渎何以视诸侯？能荡涤垢浊焉，能通百川于海焉，能出云雨千里焉，为施甚大，故视诸侯也。
　　山川何以视子男也？能出物焉，能润泽物焉，能生云雨；为恩多，然品类以百数，故视子男也。书曰：“禋于六宗，望秋于山川，遍于群神矣。”
　　齐景公为露寝之台，成而不通焉。柏常骞曰：“为台甚急，台成，君何为不通焉？”公曰：“然。枭昔者鸣，其声无不为也，吾恶之甚，是以不通焉。”柏常骞曰：“臣请禳而去之！”公曰：“何具？”对曰：“筑新室，为置白茅焉。”公使为室，成，置白茅焉。柏常骞夜用事，明日问公曰：“今昔闻枭声乎？”公曰：“一鸣而不复闻。”使人往视之，枭当陛布翼伏地而死。公曰：“子之道若此其明也！亦能益寡人寿乎？”对曰：“能。”公曰：“能益几何？”对曰：“天子九、诸侯七、大夫五。”公曰：“亦有征兆之见乎？”对曰：“得寿，地且动。”公喜，令百官趣具骞之所求。柏常骞出，遭晏子于涂，拜马前，辞曰：“骞为君禳枭而杀之，君谓骞曰：子之道若此其明也，亦能益寡人寿乎？骞曰能。今且大祭，为君请寿，故将往。以闻。”晏子曰：“嘻，亦善矣！能为君请寿也。虽然，吾闻之：惟以政与德顺乎神，为可以益寿。今徒祭可以益寿乎？然则福名有见乎？”对曰：“得寿地将动。”晏子曰：“骞，昔吾见维星绝，枢星散，地其动。汝以是乎？”柏常骞俯有间，仰而对曰：“然。”晏子曰：“为之无益，不为无损也。薄赋敛，无费民，且令君知之！”
　　夫水旱俱天下阴阳所为也。大旱则雩祭而请雨，大水则鸣鼓而劫社。何也？曰：阳者阴之长也，其在鸟则雄为阳，雌为阴，在兽则牡为阳而牝为阴；其在民则夫为阳而妇为阴，其在家则父为阳而子为阴，其在国则君为阳而臣为阴。故阳贵而阴贱，阳尊而阴卑，天之道也。今大旱者，阳气太盛以厌于阴，阴厌阳固，阳其填也，惟填厌之太甚，使阴不能起也，亦雩际拜请而已，无敢加也。至于大水及日蚀者，皆阴气太盛而上减阳精，以贱乘贵，以卑陵尊，大逆不义，故鸣鼓而慑之，朱丝萦而劫之。由此观之，春秋乃正天下之位，征阴阳之失。直责逆者不避其难，是亦春秋之不畏强御也。故劫严社而不为惊灵，出天王而不为不尊上，辞蒯聩之命不为不听其父，绝文姜之属而不为不爱其母，其义之尽耶！其义之尽耶！
　　齐大旱之时，景公召群臣问曰：“天不雨久矣，民且有饥色，吾使人卜之，崇在高山广水，寡人欲少赋敛以祠灵山可乎？”群臣莫对。晏子进曰：“不可，祠此无益也。夫灵山固以石为身，以草木为发；天久不雨，发将焦，身将热，彼独不欲雨乎？祠之无益。”景公曰：“不然，吾欲祠河伯可乎？”晏子曰：“不可，祠此无益也。夫河伯以水为国，以鱼鳖为民；天久不雨，水泉将下，百川竭，国将亡，民将灭矣，彼独不用雨乎？祠之何益？”景公曰：“今为之奈何？”晏子曰：“君诚避宫殿暴露，与灵山河伯共忧；其幸而雨乎！”于是景公出野，暴露三日，天果大雨，民尽得种树。景公曰：“善哉！晏子之言可无用乎？其惟右德也！”
　　夫天地有德，合则生气有精矣；阴阳消息，则变化有时矣。时得而治矣，时得而化矣，时失而乱矣；是故人生而不具者五：目无见，不能食，不能行，不能言，不能施化。故三月达眼而后能见，七月生齿而后能食，期年生臏而後能行，三年■合而後能言，十六精通而后能施化。阴穷反阳，阳穷反阴，故阴以阳变，阳以阴变。故男八月而生齿，八岁而毁齿，二八十六而精小通；女七月而生齿，七岁而毁齿，二七十四而精化小通。不肖者精化始至，而生气感动，触情纵欲，故反施乱化。故诗云：“乃如之人，怀婚姻也；大无信也，不知命也。”贤者不然，精化填盈后，伤时之不可遇也，不见道端，乃陈情欲以歌。诗曰：“静女其姝，俟我乎城隅；爱而不见，搔首踟蹰。”“瞻彼日月，遥遥我思；道之云远，曷云能来？”急时之辞也，甚焉，故称日月也。
　　度量权衡以黍生之为一分，十分为一寸，十寸为一尺，十尺为一丈。十六黍为一豆，六豆为一铢，二十四铢重一两，十六两为一斤，三十斤为一钧，四钧重一石。千二百黍为一龠，十龠为一合，十合为一升，十升为一斗，十斗为一石。
　　凡六经帝王之所着，莫不致四灵焉；德盛则以为畜，治平则时气至矣。故麒麟■身、牛尾，圆顶一角，合仁怀义，音中律吕，行步中规，折旋中矩，择土而践，位平然后处，不群居，不旅行，纷兮其有质文也，幽闲则循循如也，动则有仪容。黄帝即位，惟圣恩承天，明道一修，惟仁是行，宇内和平，未见凤凰，维思影像，夙夜晨兴，于是乃问天老曰：“凤仪如何？”天老曰：“夫凤，鸿前麟后，蛇颈鱼尾，鹤植鸳鸯，思丽化枯折所志，龙文龟身，燕喙鸡噣，骈翼而中注，首戴德，顶揭义，背负仁，心信志，食则有质，饮则有仪，往则有文，来则有嘉。晨鸣曰发明，昼鸣曰保长，飞鸣曰上翔，集鸣曰归昌。翼挟义，衷抱忠，足履正，尾系武，小声合金，大音合鼓；延颈奋翼，五先备举，光兴八风，气降时雨，此谓凤像。夫惟凤为能究万物，通天祉，象百状，达于道。去则有灾，见则有福，览九州，观八极，备文武，正王国，严照四方，仁圣皆伏。故得凤之像一者凤过之，得二者凤下之，得三者春秋下之，得四者四时下之，得五者终身居之。”黄帝曰：“于戏盛哉！”于是乃备黄冕，带黄绅，斋于中宫，凤乃蔽日而降。黄帝降至东阶，西面启首曰：“皇天降兹，敢不承命？”于是凤乃遂集东囿，食帝竹实，栖帝梧树，终身不去。诗云：“凤凰鸣矣，于彼高冈；梧桐生矣，于彼朝阳。菶菶萋萋，雍雍喈喈。”此之谓也。灵龟文五色，似玉似金，背阴向阳，上隆象天，下平法地，盘衍象山，四趾转运应四时，文着象二十八宿。蛇头龙翅，左精象日，右精象月，千岁之化，下气上通，能知吉凶存亡之变。宁则信信如也，动则着矣。神龙能为高，能为下，能为大，能为小，能为幽，能为明，能为短，能为长。昭乎其高也，渊乎其下也，薄乎天光，高乎其着也。一有一亡忽微哉，斐然成章，虚无则精以知，动作者灵以化。于戏允哉！君子辟神也，观彼威仪，游燕幽间，有似凤也。书曰：“鸟兽鸧鸧，凤凰来仪。”此之谓也。
　　成王时有三苗贯桑而生，同为一秀，大几盈车，民得而上之成王，成王问周公：“此何也？”周公曰：“三苗同秀为一，意天下其和而为一乎？”后三年则越裳氏重译而朝，曰：“道路悠远，山川阻深，恐一使之不通，故重三译而来朝也。”周公曰：“德泽不加，则君子不飨其质；政令不施，则君子不臣其人。”译曰：“吾受命于吾国之黄发久矣，天之无烈风淫雨，意中国有圣人耶？有则盍朝之！”然后周公敬受其所以来矣。
　　周惠王十五年，有神降于莘。王问于内史过曰：“是何故有之乎？”对曰：“有之国将兴，其君斋明衷正，精洁惠和，其德足以昭其馨香，其惠足以同其民人，神飨而民听，民神无怨，故明神降焉，观其政德而均布福焉。国将亡，其君贪冒淫僻，邪佚荒怠，芜秽暴虐；其政腥臊，馨香不登，其刑矫诬，百姓携贰，明神不蠲，而民有远意，民神痛怨，无所依怀，故神亦往焉，观其苛慝而降之祸。是以或见神而兴，亦有以亡。昔夏之兴也，祝融降于崇山；其亡也，回禄信于亭隧。商之兴也，梼杌次于丕山；其亡也，夷羊在牧。周之兴也，鸑鷟鸣于岐山；其衰也，杜伯射宣王于镐。是皆明神之纪者也。”王曰：“今是何神耶？”对曰：“昔昭王娶于房曰房后，是有爽德协于丹朱，丹朱凭身以仪之，生穆王焉。是监烛周之子孙而福祸之。夫一神不远徙迁，若由是观之，其丹朱耶？”王曰：“其谁受之？”对曰：“在虢。”王曰：“然则何为？”对曰：“臣闻之。道而得神，是谓丰福；淫而得神，是谓贪福。今虢少荒，其亡也。”王曰：“吾其奈何？”对曰：“使太宰以祝史率狸姓，奉牺牲粢盛玉帛往献焉，无有祈也。”王曰：“虢其几何？”对曰：“昔尧临民以五，今其胄见；鬼神之见也，不失其物。若由是观之，不过五年。”王使太宰己父率傅氏及祝，奉牺牲玉觞往献焉。内史过从至虢，虢公亦使祝史请土焉，内史过归告王曰：“虢必亡矣。不禋于神，而求福焉，神必祸之；不亲于民，而求用焉，民必违之。精意以享，禋也；慈保庶民，亲也。今虢公动匮百姓以盈，其违离民怒神怨，而求利焉，不亦难乎？”十九年，晋取虢也。
　　齐桓公北征孤竹，未至卑耳溪中十里，闟然而止，瞠然而视有顷，奉矢未敢发也。喟然叹曰：“事其不济乎！有人长尺，冠冕大人物具焉，左袪衣走马前者。”管仲曰：“事必济，此人知道之神也。走马前者导也，左袪衣者，前有水也。”从左方渡，行十里果有水，曰辽水。表之，从左方渡至踝，从右方渡至膝。已渡，事果济。桓公拜管仲马前曰：“仲父之圣至如是，寡人得罪久矣。”管仲曰：“夷吾闻之，圣人先知无形，今已有形乃知之，是夷吾善承教，非圣也。”
　　吴伐越，隳会稽，得骨专车，使使问孔子曰：“骨何者最大？”孔子曰：“禹致群臣会稽山，防风氏后至，禹杀而戮之，其骨节专车，此为大矣。”使者曰：“谁为神？”孔子曰：“山川之灵，足以纪纲天下者，其守为神。社稷为公侯，山川之祀为诸侯，皆属于王者。”曰：“防风氏何守？”孔子曰：“汪芒氏之君守封嵎之山者也，其神为厘姓，在虞夏为防风氏，商为汪芒氏，于周为长狄氏，今谓之大人。”使者曰：“人长几何？”孔子曰：“僬侥氏三尺，短之至也；长者不过十，数之极也。”使者曰：“善哉！圣人也。”
　　仲尼在陈，有隼集于陈侯之廷而死。楛矢贯之，石砮矢长尺而咫。陈侯使问孔子，孔子曰：“隼之来也远矣，此肃慎氏之矢也。昔武王克商，信道九夷百蛮，使各以其方贿来贡，思无忘职业。于是肃慎氏贡楛矢石砮长尺而咫，先王欲昭其令德之致，故铭其栝曰：肃慎氏贡楛矢，以劳大姬，配虞胡公而封诸陈。分同姓以珍玉，展亲也；分别姓以远方职贡，使无忘服也。故分陈以肃慎氏之矢。”试求之故府，果得焉。
　　季桓子穿井得土缶，中有羊，以问孔子，言得狗。孔子曰：“以吾所闻，非狗，乃羊也。木之怪夔罔两，水之怪龙罔象，土之怪羵羊也，非狗也。”桓子曰：“善哉！”
　　楚昭王渡江，有物大如斗，直触王舟，止于舟中；昭王大怪之，使聘问孔子。孔子曰：“此名萍实。”令剖而食之：“惟霸者能获之，此吉祥也。”其后齐有飞鸟一足来下，止于殿前，舒翅而跳，齐侯大怪之，又使聘问孔子。孔子曰：“此名商羊，急告民趣治沟渠，天将大雨。”于是如之，天果大雨，诸国皆水，齐独以安。孔子归，弟子请问，孔子曰：“异时小儿谣曰：楚王渡江得萍实，大如拳，赤如日，剖而食之，美如蜜。此楚之应也。儿又有两两相牵，屈一足而跳，曰：天将大雨，商羊起舞。今齐获之，亦其应也。夫谣之后，未尝不有应随者也，故圣人非独守道而已也，睹物记也，即得其应矣。”
　　郑简公使公孙成子来聘于晋，平公有疾，韩宣子赞受馆客，客问君疾。对曰：“君之疾久矣，上下神只，无不遍谕也，而无除。今梦黄熊入于寝门，不知人鬼耶？亦厉鬼耶？”子产曰：“君子明，子为政，其何厉之有？侨闻之：昔鲧违帝命，殛之于羽山，化为黄熊，以入于羽渊，是为夏郊，三代举之。夫鬼神之所及，非其族类，则绍其同位，是故天子祠上帝，公侯祠百神，自卿以下不过其族。今周室少卑，晋实继之，其或者未举夏郊也？”宣子以告，祀夏郊，董伯为尸，五日瘳。公见子产赐之莒鼎。
　　虢公梦在庙，有神－－人面白毛，虎爪执钺，立在西阿。公惧而走，神曰：“无走！帝今日使晋袭于尔门。”公拜顿首。觉，召史嚚占之。嚚曰：“如君之言，则蓐收也，天之罚神也。天事官成。”公使囚之，且使国人贺梦。舟之侨告其诸侯曰：“虢不久矣，吾乃今知之。君不度，而嘉大国之袭于己也，何瘳？吾闻之曰：大国无道，小国袭焉，曰服；小国傲，大国袭焉，曰诛。民疾君之侈也，是以由于逆命。今嘉其梦，侈必展，是天夺之鉴而益其疾也！民疾其态，天又诳之；大国来诛，出令而逆。宗国既卑，诸侯远己，外内无亲，其谁云救之？吾不忍俟，将行。”以其族适晋，三年虢乃亡。
　　晋平公筑虒祁之室，石有言者。平公问于师旷曰：“石何故言？”对曰：“石不能言，有神凭焉；不然民听之滥也。臣闻之，作事不时，怨讟动于民，则有非言之物而言。今宫室崇侈，民力屈尽，百姓疾怨，莫安其性，石言不亦可乎？”
　　晋平公出畋，见乳虎伏而不动，顾谓师旷曰：“吾闻之也，霸王之主出，则猛兽伏不敢起。今者寡人出，见乳虎伏而不动，此其猛兽乎？”师旷曰：“鹊食●，●食鵔鸃，鵔鸃食豹，豹食驳，驳食虎；夫驳之状有似驳马，今者君之出必骖驳马而出畋乎？”公曰：“然。”师旷曰：“臣闻之，一自诬者穷，再自诬者辱，三自诬者死。今夫虎所以不动者，为驳马也，固非主君之德义也，君奈何一自诬乎？”平公异日出朝，有鸟环平公不去，平公顾谓师旷曰：“吾闻之也，霸王之主，凤下之；今者出朝有鸟环寡人，终朝不去，是其凤鸟乎？”师旷曰：“东方有鸟名谏珂，其为鸟也，文身而朱足，憎鸟而爱狐。今者吾君必衣狐裘，以出朝乎？”平公曰：“然。”师旷曰：“臣已尝言之矣，一自诬者穷，再自诬者辱，三自诬者死。今鸟为狐裘之故。非吾君之德义也，君奈何而再自诬乎？”平公不悦。异日置酒虒祁之台，使郎中马章布蒺藜于阶上，令人召师旷；师旷至，履而上堂。平公曰：“安有人臣履而上人主堂者乎？”师旷解履刺足，伏刺膝，仰天而叹，公起引之曰：“今者与叟戏，叟遽忧乎？”对曰：“忧夫肉自生虫，而还自食也；木自生蠹，而还自刻也；人自兴妖，而还自贼也。五鼎之具不当生藜藿，人主堂庙不当生蒺藜。”平公曰：“今为之奈何？”师旷曰：“妖已在前，无可奈何。入来月八日，修百官，立太子，君将死矣。”至来月八日得旦，谓师旷曰：“叟以今日为期，寡人如何？”师旷不乐谒归，归未几而平公死，乃知师旷神明矣。
　　赵简子问翟封荼曰：“吾闻翟雨谷三日，信乎？”曰：“信。”“又闻雨血三日，信乎！”曰：“信。”“又闻马生牛，牛生马，信乎？”曰：“信。”简子曰：“大哉，妖亦足以亡国矣！”对曰：“雨谷三日，虻风之所飘也；雨血三日，鸷鸟击于上也；马生牛，牛生马，杂牧也，此非翟之妖也。”简子曰：“然则翟之妖奚也？”对曰：“其国数散，其君幼弱，其诸卿货其大夫，比党以求禄爵，其百官肆断而无告，其政令不竟而数化，其士巧贪而有怨，此其妖也。”
　　哀公射而中稷，其口疾不肉食，祠稷而问善卜之巫官，巫官变曰：“稷负五种，托株而从天下，未至于地而株绝，猎谷之老人张衽以受之，何不告祀之？”公从之，而疾去。
　　扁鹊过赵王，王太子暴疾而死，鹊造宫门曰：“吾闻国中卒有壤土之事，得无有急乎？”中庶子之好方者应之曰：“然，王太子暴疾而死。”扁鹊曰：“人言郑医秦越人能活太子。”中庶子难之曰：“吾闻上古之为医者曰苗父，苗父之为医也，以菅为席，以刍为狗，北面而祝，发十言耳，诸扶而来者，举而来者，皆平复如故。子之方能如此乎？”扁鹊曰：“不能。”又曰：“吾闻中古之为医者曰俞柎，俞柎之为医也，搦脑髓，束肓莫，炊灼九窍而定经络，死人复为生人，故曰俞柎。子之方能若是乎？”扁鹊曰：“不能。”中庶子曰：“子之方如此，譬若以管窥天，以锥利地；所窥者甚大，所见者甚少。钧若子之方，岂足以变骇童子哉？”扁鹊曰：“不然。物故有昧揥而中蛟头，掩目而别白黑者。太子之疾，所谓尸厥者也，以为不然，入诊之，太子股阴当温，耳中焦焦如有啸者声然者，皆可治也。”中庶子入报赵王，赵王跣而趋出门曰：“先生远辱幸临寡人，先生幸而有之，则粪土之息，得蒙天履地而长为人矣。先生不有之，则先犬马填沟壑矣。”言未已，涕泣沾襟。扁鹊遂为诊之，先造轩光之鳖，八成之汤，砥针砺石，取三阳五输；子容捣药，子明吹耳，阳仪反神，子越扶形，子游矫摩。太子遂得复生。天下闻之，皆曰：“扁鹊能生死人。”鹊辞曰：“予非能生死人也，特使夫当生者活耳，夫死者犹不可药而生也，悲夫乱君之治，不可药而息也。诗曰：‘多将熇熇，不可救药！’甚之之辞也。”
　　孔子晨立堂上，闻哭者声音甚悲，孔子援琴而鼓之，其音同也。孔子出，而弟子有咤者，问：“谁也？”曰：“回也。”孔子曰：“回何为而咤？”回曰：“今者有哭者其音甚悲，非独哭死，又哭生离者。”孔子曰：“何以知之？”回曰：“似完山之鸟。”孔子曰：“何如？”回曰：“完山之鸟生四子，羽翼已成乃离四海，哀鸣送之，为是往而不复返也。”孔子使人问哭者，哭者曰：“父死家贫，卖子以葬之，将与其别也。”孔子曰：“善哉，圣人也！”
　　景公畋于梧丘，夜犹蚤，公姑坐睡而梦有五丈夫，北面幸卢，称无罪焉。公觉，召晏子而告其所梦，公曰：“我其尝杀不辜而诛无罪耶？”晏子对曰：“昔者先君灵公畋，五丈夫罟而骇兽，故杀之断其首而葬之，曰五丈夫之丘。其此耶？”公令人掘而求之，则五头同穴而存焉。公曰：“嘻，令吏葬之。”国人不知其梦也，曰：“君悯白骨，而况于生者乎？”不遗余力矣，不释余智矣，故曰，人君之为善易矣。
　　子贡问孔子：“死人有知无知也？”孔子曰：“吾欲言死者有知也，恐孝子顺孙妨生以送死也；欲言无知，恐不孝子孙弃不葬也。赐欲知死人有知将无知也？死徐自知之，犹未晚也！”
　　王子建出守于城父，与成公干遇于畴中，问曰：“是何也？”成公干曰：“畴也。”“畴也者，何也？”曰：“所以为麻也。”“麻也者，何也？”曰：“所以为衣也。”成衣干曰：“昔者庄王伐陈，舍于有萧氏，谓路室之人曰：巷其不善乎！何沟之不浚也？庄王犹知巷之不善，沟之不浚，今吾子不知畴之为麻，麻之为衣，吾子其不主社稷乎？”王子果不立。
卷十九　修文

　　天下有道，则礼乐征伐自天子出。夫功成制礼，治定作乐，礼乐者，行化之大者也。孔子曰：“移风易俗，莫善于乐；安上治民，莫善于礼。是故圣王修礼文，设庠序，陈钟鼓，天子辟雍，诸侯泮宫，所以行德化。诗云：‘镐京辟雍，自西自东，自南自北，无思不服。’此之谓也。”
　　积恩为爱，积爱为仁，积仁为灵，灵台之所以为灵者，积仁也。神灵者，天地之本，而为万物之始也。是故文王始接民以仁，而天下莫不仁焉。文，德之至也，德不至则不能文。商者，常也，常者质，质主天；夏者，大也，大者，文也，文主地。故王者一商一夏，再而复者也，正色三而复者也。味尚甘，声尚宫，一而复者，故三王术如循环，故夏后氏教以忠，而君子忠矣；小人之失野，救野莫如敬，故殷人教以敬，而君子敬矣。小人之失鬼，救鬼莫如文，故周人教以文，而君子文矣。小人之失薄，救薄莫如忠，故圣人之与圣也，如矩之三杂，规之三杂，周则又始，穷则反本也。诗曰：“雕琢其章，金玉其相。”言文质美也。
　　传曰：“触情纵欲，谓之禽兽；苟可而行，谓之野人；安故重迁，谓之众庶；辨然通古今之道谓之士；进贤达能，谓之大夫；敬上爱下，谓之诸侯；天覆地载，谓之天子。是故士服黼，大夫黻，诸侯火，天子山龙；德弥盛者文弥缛，中弥理者文弥章也。”诗曰：“左之左之，君子宜之；右之右之，君子有之。”传曰：“君子者，无所不宜也，是故■冕厉戒，立于庙堂之上，有司执事无不敬者；斩衰裳，苴绖杖，立于丧次，宾客吊唁无不哀者；被甲撄胄立于桴鼓之间，士卒莫不勇者。故仁者足以怀百姓，勇足以安危国，信足以结诸侯，强足以拒患难，威足以率三军。故曰为左亦宜，为右亦宜，为君子无不宜者，此之谓也。”
　　齐景公登射，晏子修礼而待。公曰：“选射之礼，寡人厌之矣。吾欲得天下勇士，与之图国。”晏子对曰：“君子无礼，是庶人也；庶人无礼，是禽兽也；夫臣勇多则弒其君，子力多则弒其长，然而不敢者，惟礼之谓也。礼者所以御民也，辔者所以御马也；无礼而能治国家者，婴未之闻也。”景公曰：“善。”乃饬射更席以为上客，终日问礼。
　　书曰五事：一曰貌。貌者男子之所以恭敬，妇人之所以姣好也；行步中矩，折旋中规，立则磬折，拱则抱鼓，其以入君朝，尊以严，其以入宗庙，敬以忠，其以入乡曲，和以顺，其以入州里族党之中，和以亲。诗曰：“温温恭人，惟德之基。”孔子曰：“恭近于礼，远耻辱也。”
　　衣服容貌者，所以悦目也；声音应对者，所以悦耳也；嗜欲好恶者，所以悦心也。君子衣服中，容貌得，则民之目悦矣；言语顺，应对给，则民之耳悦矣；就仁去不仁，则民之心悦矣。三者存乎心，畅乎体，形乎动静，虽不在位，谓之素行。故忠心好善而日新之，独居乐德，内悦而形。诗曰：“何其处也？必有与也；何其久也？必有以也。”惟有以者，惟能长生久视，而无累于物也。
　　知天道者冠鉥，知地道者履蹻，能治烦决乱者佩觿，能射御者佩韘，能正三军者搢笏；衣必荷规而承矩，负绳而准下。故君子衣服中而容貌得，接其服而象其德，故望玉貌而行能，有所定矣。诗曰：“芃兰之枝，童子佩觿。”说行能者也。
　　冠者所以别成人也，修德束躬以自申饬，所以检其邪心，守其正意也。君子始冠，必祝成礼，加冠以属其心，故君子成人，必冠带以行事，弃幼少嬉戏惰慢之心，而衎衎于进德修业之志。是故服不成象，而内心不变，内心修德，外被礼文，所以成显令之名也。是故皮弁素积，百王不易，既以修德，又以正容。孔子曰：“正其衣冠，尊其瞻视，严然人望而畏之，不亦威而不猛乎？”
　　成王将冠，周公使祝雍祝，王曰：“达而勿多也。”祝雍曰：“使王近于民，远于佞，啬于时，惠于财，任贤使能。”于此始成之时，祝辞四加而后退，公冠自以为主，卿为宾，飨之以三献之礼。公始加玄端与皮弁，皆必朝服玄冕四加，诸侯、太子、庶子冠公为主，其礼与上同。冠于祖庙曰：“令月吉日，加子元服，去尔幼志，顺尔成德。”冠礼十九见正而冠，古之通礼也。
　　夏，公如齐逆女，何以书？亲迎礼也。其礼奈何？曰：诸侯以屦二两加琮，大夫庶人以屦二两加束修二。曰：“某国寡小君，使寡人奉不珍之琮，不珍之屦，礼夫人贞女。”夫人曰：“有幽室数辱之产，未谕于傅母之教，得承执衣裳之事，敢不敬拜？”拜祝，祝答拜。夫人受琮取一两，屦以履女，正笄衣裳而命之曰：“往矣，善事尔舅姑，以顺为宫室，无二尔心，无敢回也。”女拜，乃亲引其手，授夫乎户，夫引手出户；夫行女从，拜辞父于堂，拜诸母于大门。夫先升与执辔，女乃升舆，毂三转，然后天下先行。大夫士庶人称其父曰：“某之父，某之师友，使其执不珍之屦，不珍之束修，敢不敬礼某氏贞女。”母曰：“有草茅之产，未习于织纴纺绩之事，得奉执箕帚之事，敢不敬拜？”
　　春秋曰：“壬申，公薨于高寝。”传曰：“高寝者何？正寝也。曷为或言高寝，或言路寝？曰，诸侯正寝三：一曰高寝，二曰左路寝，三曰右路寝。高寝者，始封君之寝也。二路寝者，继体之君寝也。其二何？曰，子不居父之寝，故二寝。继体君世世不可居高祖之寝，故有高寝，名曰高也。路寝其立奈何？高寝立中，路寝左右。”春秋曰：“天王入于成周。”传曰：“成周者何？东周也。然则天子之寝奈何？曰，亦二承明，继体守文之君之寝，曰左右之路寝。谓之承明何？曰承乎明堂之后者也。故天子诸侯三寝立而名实正，父子之义章，尊卑之事别，大小之德异矣。”
　　天子以鬯为贽，鬯者百草之本也，上畅于天，下畅于地，无所不畅，故天子以鬯为贽。诸侯以圭为贽，圭者玉也，薄而不挠，廉而不刿，有瑕于中，必见于外，故诸侯以玉为贽。卿以羔为贽，羔者，羊也，羊群而不党，故卿以为贽。大夫以鴈为贽，鴈者行列有长幼之礼，故大夫以为贽。士以雉为贽，贽可不可指食，笼狎而服之，故士以雉为贽。庶人以鹜为贽，鹜者鹜鹜也，鹜鹜无它心，故庶人以鹜为贽。贽者，所以质也。
　　诸侯三年一贡士，士一适谓之好德，再适谓之尊贤，三适谓之有功。有功者，天子一赐以舆服弓矢，再赐以鬯，三赐以虎贲百人，号曰命诸侯。命诸侯者，邻国有臣弒其君，孽弒其宗，虽不请乎天子而征之可也，已征而归其地于天子。诸侯贡士，一不适谓之过，再不适谓之傲，三不适谓之诬。诬者天子黜之，一黜以爵，再黜以地，三黜而地毕。诸侯有不贡士，谓之不率正，不率正者，天子黜之，一黜以爵，再黜以地，三黜而地毕。然后天子比年秩官之无文者而黜之，以诸侯之所贡士伐之。诗云：“济济多士，文王以宁。”此之谓也。
　　古者必有命民，命民能敬长怜孤，取舍好让，居事力者，命于其君。命然后得乘饬舆骈马，未得命者不得乘，乘者皆有罚。故其民虽有余财侈物，而无仁义功德者，则无所用其余财侈物；故其民皆兴仁义而贱财利，贱财利则不争，不争则强不凌弱，众不暴寡。是唐虞所以兴象刑，而民莫敢犯法，而乱斯止矣。诗云：“告尔民人，谨尔侯度，用戒不虞。”此之谓也。
　　天子曰巡狩，诸侯曰述职。巡狩者，巡其所守也；述职者，述其所职也。春省耕，助不给也；秋省敛，助不足也。天子五年一巡狩，岁二月东巡狩，至于东岳，柴而望祀山川，见诸侯，问百年者，命太师陈诗以观民风，命市纳贾以观民之所好恶，志淫好僻者，命典礼，考时月定日，同律礼乐制度衣服正之。山川神只有不举者为不敬，不敬者君黜以爵；宗庙有不顺者为不孝，不孝者君削其地；有功泽于民者，然后加地。入其境，土地辟除，敬老尊贤，则有庆，益其地；入其境，土地荒秽，遗老失贤，掊克在位，则有让，削其地。一不朝者黜其爵，再不朝者黜其地，三不朝者以六师移之。岁五月南巡狩，至于南岳，如东巡狩之礼；岁八月西巡狩，至于西岳，如南巡狩之礼；岁十一月北巡狩，至于北岳，如西巡狩之礼。归格于祖祢，用特。
　　春秋曰：“正月，公狩于郎。”传曰：“春曰搜，夏曰苗，秋曰狝，冬曰狩。”苗者奈何？曰苗者毛也，取之不围泽，不揜群，取禽不麛卵，不杀孕重者。春搜者不杀小麛及孕重者；冬狩皆取之，百姓皆出，不失其驰，不抵禽，不诡遇，逐不出防，此苗狝搜狩之义也。故苗狝搜狩之礼，简其戎事也；故苗者毛取之，搜者搜索之，狩者守留之。夏不田，何也？曰，天地阴阳盛长之时，猛兽不攫，鸷鸟不搏，蝮虿不螫，鸟兽虫蛇且知应天，而况人乎哉？是以古者必有豢牢。其谓之畋何？圣人举事必返本，五谷者，以奉宗庙，养万民也，去禽兽害稼穑者，故以田言之，圣人作名号而事义可知也。
　　天子诸侯无事则岁三田，一为干豆，二为宾客，三为充君之庖。无事而不田，曰不敬，田不以礼，曰暴天物。天子不合围，诸侯不揜群；天子杀则下大緌，诸侯杀则下小緌，大夫杀则止佐轝，佐轝止则百姓畋猎。獭祭鱼，然后渔人入泽梁；鸠化为鴈，然后设罻罗；草木零落，然后入山林。昆虫不蛰不以火田，不麛不卵，不殀夭，不覆巢；此皆圣人在上，君子在位，能者在职，大德之发者也。是故皋陶为大理乎，民各服得其实；伯夷主礼，上下皆让；倕为工师，百工致功；益主虞，山泽辟成；弃主稷，百谷时茂；契主司徒，百姓亲和；龙主宾客，远人至。十二牧行，而九州莫敢僻违；禹陂九泽，通九道，定九州，各以其职来贡，不失厥宜，方五十里至于荒服，南抚交趾、大发，西析支渠、搜氐羌，北至山戎、肃慎，东至长夷、岛夷，四海之内皆戴帝舜之功。于是禹乃兴九韶之乐，致异物，凤凰来翔，天下明德也。
　　射者必心平体正，持弓矢审固，然后射者能以中。诗云：“大侯既抗，弓矢斯张；射夫既同，献尔发功。”此之谓也。弧之为言豫也，豫者豫吾意也。故古者儿生三日，桑弧蓬矢六射天地四方，天地四方者，男子之所有事也，必有意其所有事，然后敢食谷，故曰：“不素飧兮。”此之谓也。
　　生而相与交通，故曰留宾。自天子至士，各有次，赠死不及柩尸，吊生不及悲哀，非礼也。故古者吉行五十里，奔丧百里，赠赗及事之谓时；时，礼之大者也。春秋曰：“天王使宰咺来归惠公、仲子之赗。”赗者何？丧事有赗者，盖以乘马束帛舆马曰赗，货财曰赙，水被曰襚，口实曰唅，玩好曰赠。知生者赙赗，知死者赠襚；赠襚所以送死也，赙赗所以佐生也。舆马、束帛、货财、衣被、玩好，其数奈何？曰，天子乘马六匹，诸侯四匹，大夫三匹，元士二匹，下士一匹；天子束帛五匹、玄三纁二，各五十尺，诸侯玄三纁二，各三十尺，大夫玄一纁二，各三十尺，元士玄一纁一，各二丈，下士彩缦各一匹，庶人布帛各一匹；天子之赗，乘马六匹乘车，诸侯四匹乘舆，大夫曰参舆，元士下士不用舆；天子文绣衣各一袭到地，诸侯覆跗，大夫到踝，士到髀；天子唅实以珠，诸侯以玉，大夫以玑，士以贝，庶人以谷实。位尊德厚及亲者赙赗唅襚厚，贫富亦有差；二三四五之数，取之天地而制奇偶，度人情而出节文，谓之有因，礼之大宗也。
　　春秋曰：“庚戌天王崩。”传曰：“天王何以不书葬？天子记崩不记葬，必其时也；诸侯记卒记葬，有天子在，不必其时也。”必其时奈何？天子七日而殡，七月而葬；诸侯五日而殡，五月而葬；大夫三日而殡，三月而葬；士庶人二日而殡，二月而葬。皆何以然？曰，礼不豫凶事，死而后治凶服，衣衰饰，修棺椁，作穿窆宅兆，然后丧文成，外亲毕至，葬坟集，孝子忠臣之恩厚备尽矣。故天子七月而葬，同轨毕至；诸侯五月而葬，同会毕至；大夫三月而葬，同朝毕至；士庶人二月而葬，外姻毕至也。
　　延陵季子适齐，于其反也，其长子死于嬴博之间，因葬焉。孔子闻之，曰：“延陵季子吴之习于礼者也。”使子贡往而观之，其穿，深不至泉；其敛，以时服；既葬，封圹坟掩坎，其高可隐也；既封，左袒右旋，其封且号者三。言曰：“骨肉归复于土，命也。若魂气则无不之也！无不之也！”而遂行。孔子曰：“延陵季子于礼其合矣。”
　　子生三年，然后免于父母之怀，故制丧三年，所以报父母之恩也。期年之丧通乎诸侯，三年之丧通乎天子，礼之经也。子夏三年之丧毕，见于孔子，孔子与之琴，使之弦，援琴而弦，衎衎而乐作，而曰：“先生制礼不敢不及也。”孔子曰：“君子也。”闵子骞三年之丧毕，见于孔子，孔子与之琴，使之弦，援琴而弦，切切而悲作，而曰：“先生制礼不敢过也。”孔子曰：“君子也。”子贡问曰：“闵子哀不尽，子曰君子也；子夏哀已尽，子曰君子也。赐也惑，敢问何谓？”孔子曰：“闵子哀未尽，能断之以礼，故曰君子也；子夏哀已尽，能引而致之，故曰君子也。夫三年之丧，固优者之所屈，劣者之所勉。”
　　齐宣王谓田过曰：“吾闻儒者丧亲三年，丧君三年；君与父孰重？”田过对曰：“殆不如父重。”王忿然怒曰：“然则何为去亲而事君？”田过对曰：“非君之土地无以处吾亲，非君之禄无以养吾亲，非君之爵位无以尊显吾亲；受之君，致之亲，凡事君所以为亲也。”宣王邑邑无以应。
　　古者有菑者谓之厉，君一时素服，使有司吊死问疾，忧以巫医，匍匐以救之，汤粥以方之。善者必先乎鳏寡孤独，及病不能相养，死无以葬埋，则葬埋之。有亲丧者不呼其门，有齐衰大功，五月不服力役之征，有小功之丧者未葬，不服力役之征。其有重尸多死者，急则有聚众，童子击鼓苣火，入官宫里用之，各击鼓苣火，逐官宫里。家之主人冠立于阼，事毕出乎里门，出乎邑门，至野外；此匍匐救厉之道也。师大败亦然。
　　斋者思其居处也，思其笑语也，思其所为也；斋三日，乃见其所为斋者。祭之日，将入户，僾然若有见乎其容；盘旋出户，喟然若有闻乎叹息之声。先人之色，不绝于目；声音咳唾，不绝于耳；嗜欲好恶，不忘于心；是则孝子之斋也。
　　春祭曰祠，夏祭曰禴，秋祭曰尝，冬祭曰烝；春荐韭卵，夏荐麦鱼；秋荐黍豚，冬荐稻鴈。三岁一祫，五年一禘；祫者，合也；禘者，谛也。祫者大合祭于祖庙也，禘者谛其德而差优劣也。圣主将祭，必洁斋精思，若亲之在；方兴未登，●●憧憧，专一想亲之容貌彷佛，此孝子之诚也。四方之助祭，空而来者满而反，虚而至者实而还，皆取法则焉。
　　韩褐子济于河，津人告之曰：“夫人过于此者，未有不快用者也；而子不用乎？”韩褐子曰：“天子祭海内之神，诸侯祭封域之内，大夫祭其亲，士祭其祖祢。褐也，未得事河伯也。”津人申楫舟中水而运，津人曰：“向也，役人固已告矣，夫子不听役人之言也；今舟中水而运，甚殆，治装衣而下游乎！”韩子曰：“吾不为人之恶我而改吾志，不为我将死而改吾义。”言未已，舟泆然行。韩褐子曰：“诗云：‘莫莫葛藟，施于条枚；恺悌君子，求福不回。’鬼神且不回，况于人乎？”
　　孔子曰：“无体之礼，敬也；无服之丧，忧也；无声之乐，欢也；不言而信，不动而威，不施而仁。志也，钟鼓之声怒而击之则武，忧而击之则悲，喜而击之则乐；其志变，其声亦变。其志诚，通乎金石，而况人乎？”
　　公孟子高见颛孙子莫曰：“敢问君子之礼何如？”颛孙子莫曰：“去尔外厉，与尔内折，色胜而心自取之，去三者而可矣。”公孟不知以告曾子，曾子愀然逡巡曰：“大哉言乎！夫外厉者必内折，色胜而心自取之必为人役。是故君子德行成而容不知，闻识博而辞不争，知虑微达而能不愚。”
　　曾子有疾，孟仪往问之。曾子曰：“鸟之将死，必有悲声；君子集大辟，必有顺辞。礼有三仪，知之乎？”对曰：“不识也。”曾子曰：“坐，吾语汝。君子修礼以立志，则贪欲之心不来；君子思礼以修身，则怠惰慢易之节不至；君子修礼以仁义，则忿争暴乱之辞远。若夫置樽俎、列笾豆，此有司之事也，君子虽勿能可也。”
　　孔子曰可也简。简者，易野也，易野者，无礼文也。孔子见子桑伯子，子桑伯子不衣冠而处，弟子曰：“夫子何为见此人乎？”曰：“其质美而无文，吾欲说而文之。”孔子去，子桑伯子门人不说，曰：“何为见孔子乎？”曰：“其质美而文繁，吾欲说而去其文。”故曰，文质修者谓之君子，有质而无文谓之易野，子桑伯子易野，欲同人道于牛马，故仲弓曰太简。上无明天子，下无贤方伯，天下为无道，臣弒其君，子弒其父，力能讨之，讨之可也。当孔子之时，上无明天子也，故言雍也可使南面，南面者天子也，雍之所以得称南面者，问子桑伯子于孔子，孔子曰：“可也简。”仲弓曰：“居敬而行简以道民，不亦可乎？居简而行简，无乃太简乎？”子曰：“雍之言然！”仲弓通于化术，孔子明于王道，而无以加仲弓之言。
　　孔子至齐郭门之外，遇一婴儿挈一壶，相与俱行，其视精，其心正，其行端，孔子谓御曰：“趣驱之，趣驱之。”韶乐方作，孔子至彼，闻韶三月不知肉味。故乐非独以自乐也，又以乐人；非独以自正也，又以正人矣哉！于此乐者，不图为乐至于此。黄帝诏伶伦作为音律，伶伦自大夏之西，乃之昆仑之阴，取竹于嶰谷，以生窍厚薄均者，断两节间，其长九寸而吹之，以为黄钟之宫，日含少次，制十二管，以昆仑之下，听凤之鸣，以别十二律，其雄鸣为六，雌鸣亦六，以比黄钟之宫，适合黄钟之宫，皆可生之，而律之本也。故曰黄钟微而均，鲜全而不伤，其为宫独尊，象大圣之德，可以明至贤之功，故奉而荐之于宗庙，以歌迎功德，世世不忘。是故黄钟生林钟，林钟生大吕，大吕生夷则，夷则生太簇，太簇生南吕，南吕生夹钟，夹钟生无射，无射生姑洗，姑洗生应钟，应钟生蕤宾。三分所生，益之以一分以上生；三分所生，去其一分以下生。黄钟、大吕、太簇、夹钟、姑洗、仲吕、蕤宾为上，林钟、夷则、南吕、无射、应钟为下。大圣至治之世，天地之气，合以生风，日至则日行其风以生十二律，故仲冬短至则生黄钟，季冬生大吕，孟春生太簇，仲春生夹钟，季春生姑洗，孟夏生仲吕，仲夏生蕤宾，季夏生林钟，孟秋生夷则，仲秋生南吕，季秋生无射，孟冬生应钟。天地之风气正，十二律至也。
　　圣人作为■鼓控揭埙箎，比六者德音之音，然后钟磬竽瑟以和之，然后干戚旄狄以舞之；此所以祭先王之庙也，此所以献酢酳之酬也，所以官序贵贱各得其宜也，此可以示后世有尊卑长幼之序也。
　　钟声铿铿以立号，号以立横，横以立武，君子听钟声则思武臣。石声磬磬以立辩，辩以致死，君子听磬声则思死封疆之臣。丝声哀哀以立廉，廉以立志，君子听琴瑟之声，则思志义之臣。竹声滥滥以立会，会以聚众，君子听竽笙箫管之声，则思畜聚之臣。鼓鞞之声欢欢以立动，动以进众，君子听鼓鞞之声，则思将帅之臣。君子之听音，非听其铿锵而已，彼亦有所合之也。
　　乐者，圣人之所乐也，而可以善民心，其感人深，其移风易俗，故先王着其教焉。夫民有血气心知之性，而无哀乐喜怒之常，应感起物而动，然后心术形焉。是故感激憔悴之音作，而民思忧；啴奔慢易繁文简节之音作，而民康乐；粗属猛奋广贲之音作，而民刚毅；廉直劲正庄诚之音作，而民肃敬；宽裕肉好顺成和动之音作，而民慈爱。流僻邪散狄成涤滥之音作，而民淫乱。是故先王本之情性，稽之度数，制之礼义；含生气之和，道五常之行，使阳而不散，阴而不密，刚气不怒，柔气不慑；四畅交于中，而发作于外，皆安其位，不相夺也。然后立之学等，广其节奏，省其文彩；以绳德厚，律小大之称，比终始之序，以象事行，使亲疏贵贱，长幼男女之理，皆形见于乐，故曰乐观其深矣。土弊则草木不长，水烦则鱼鳖不大，气衰则生物不遂，世乱则礼慝而乐淫；是故其声哀而不庄，乐而不安，慢易以犯节，流漫以忘本，广则容奸，狭则思欲；感涤荡之气，灭平和之德，是以君子贱之也。凡奸声感人而逆气应之，逆气成象而淫乐兴焉；正声感人而顺气应之，顺气成象而和乐兴焉。唱和有应，回邪曲直，各归其分，而万物之理，以类相动也。是故君子反情以和其志，比类以成其行，奸声乱色，不习于听，淫乐慝礼，不接心术，惰慢邪辟之气，不设于身体；使耳目鼻口心智百体，皆由顺正以行其义，然后发以声音，文以琴瑟，动以干戚，饰以羽旄，从以箫管；奋至德之光，动四气之和，以着万物之理。是故清明象天，广大象地，终始象四时，周旋象风雨；五色成文而不乱，八风从律而不奸，百度得数而有常。小大相成，终始相生，唱和清浊，代相为经，故乐行而伦清，耳目聪明，血气和平，移风易俗，天下皆宁，故曰乐者乐也。君子乐得其道，小人乐得其欲，以道制欲，则乐而不乱；以欲忘道，则惑而不乐，是故君子反情以和其意，广乐以成其教，故乐行而民向方，可以观德矣。德者性之端也，乐者德之华也，金石丝竹，乐之器也。诗言其志，歌咏其声，舞动其容，三者本于心，然后乐器从之；是故情深而文明，气盛而化神，和顺积中而英华发外，惟乐不可以为伪。乐者，心之动也，声者，乐之象也，文采节奏，声之饰也。君子之动本，乐其象也，后治其饰，是故先鼓以警戒，三步以见方，再始以着往，复乱以饬归；奋疾而不拔，极幽而不隐，独乐其志，不厌其道，备举其道，不私其欲。是故情见而义立，乐终而德尊，君子以好善，小人以饬过，故曰生民之道，乐为大焉。
　　乐之可密者，琴最宜焉，君子以其可修德，故近之。凡音之起，由人心生也；人心之动，物使之然也；感于物而后动，故形于声；声相应故生变，变成方故谓之音。比音而乐之，及干戚羽旄谓之乐；乐者音之所由生也，其本在人心之感于物。是故其哀心感者，其声■以杀；其乐心感者，其声啴以缓；其喜心感者，其声发以散；其怒心感者，其声壮以厉；其敬心感者，其声直以廉；其爱心感者，其声和以调。人之善恶非牲也，感于物而后动，是故先王慎所以感之，故礼以定其意，乐以和其性，政以一其行，刑以防其奸；礼乐刑政，其极一也，所以同民心而立治道也。
　　凡音，生人心者也，情动于中而形于声，声成文谓之音。是故治世之音安以乐，其政和；乱世之音怨以怒，其政乖；亡国之音哀以思，其民困。声音之道，与政通矣。宫为君，商为臣，角为民，征为事，羽为物；五音乱则无法，无法之音：宫乱则荒，其君骄；商乱则陂，其官坏；角乱则忧，其民怨；征乱则哀，其事勤；羽乱则危，其财匮；五者皆乱，代相凌谓之慢，如此则国之灭亡无日矣。郑、卫之音，乱世之音也，比于慢矣；桑间、濮上之音，亡国之音也，其政散，其民流，诬上行私而不可止也。
　　凡人之有患祸者，生于淫泆暴慢，淫泆暴慢之本，生于饮酒；故古者慎其饮酒之礼，使耳听雅音，目视正仪，足行正容，心论正道。故终日饮酒而无过失，近者数日，远者数月，皆人有德焉以益善，诗云：“既醉以酒，既饱以德。”此之谓也。
　　凡从外入者，莫深于声音，变人最极，故圣人因而成之以德曰乐，乐者德之风，诗曰：“威仪抑抑，德音秩秩。”谓礼乐也。故君子以礼正外，以乐正内；内须臾离乐，则邪气生矣，外须臾离礼，则慢行起矣；故古者天子诸侯听钟声，未尝离于庭，卿大夫听琴瑟，未尝离于前；所以养正心而灭淫气也。乐之动于内，使人易道而好良；乐之动于外，使人温恭而文雅；雅颂之声动人，而正气应之；和成容好之声动人，而和气应之；粗厉猛贲之声动人，而怒气应之；郑卫之声动人，而淫气应之。是以君子慎其所以动人也。
　　子路鼓瑟有北鄙之声，孔子闻之曰：“信矣，由之不才也！”冉有侍，孔子曰：“求来，尔奚不谓由夫先王之制音也？奏中声，为中节；流入于南，不归于北。南者生育之乡，北者杀伐之域；故君子执中以为本，务生以为基，故其音温和而居中，以象生育之气也。忧哀悲痛之感不加乎心，暴厉淫荒之动不在乎体，夫然者，乃治存之风，安乐之为也。彼小人则不然，执末以论本，务刚以为基，故其音湫厉而微末，以象杀伐之气。和节中正之感不加乎心，温俨恭庄之动不存乎体，夫杀者乃乱亡之风，奔北之为也。昔舜造南风之声，其兴也勃焉，至今王公述无不释；纣为北鄙之声，其废也忽焉，至今王公以为笑。彼舜以匹夫，积正合仁，履中行善，而卒以兴，纣以天子，好慢淫荒，刚厉暴贼，而卒以灭。今由也匹夫之徒，布衣之丑也，既无意乎先王之制，而又有亡国之声，岂能保七尺之身哉？”冉有以告子路，子路曰：“由之罪也！小人不能，耳陷而入于斯。宜矣，夫子之言也！”遂自悔，不食七日而骨立焉，孔子曰：“由之改过矣。”

卷二十　反质

　　孔子卦得贲，喟然仰而叹息，意不平。子张进，举手而问曰：“师闻贲者吉卦，而叹之乎？”孔子曰：“贲非正色也，是以叹之。吾思夫质素，白当正白，黑当正黑。夫质又何也？吾亦闻之，丹漆不文，白玉不雕，宝珠不饰，何也？质有余者，不受饰也。”
　　信鬼神者失谋，信日者失时，何以知其然？夫贤圣周知，能不时日而事利；敬法令，贵功劳，不卜筮而身吉；谨仁义，顺道理，不祷祠而福。故卜数择日，洁斋戒，肥牺牲，饰圭璧，精祠祀，而终不能除悖逆之祸，以神明有知而事之，乃欲背道妄行而以祠祀求福，神明必违之矣。天子祭天地、五岳、四渎，诸侯祭社稷，大夫祭五祀，士祭门户，庶人祭其先祖。圣王承天心，制礼分也。凡古之卜日者，将以辅道稽疑，示有所先而不敢自专也；非欲以颠倒之恶而幸安之全。孔子曰：“非其鬼而祭之，谄也。”是以泰山终不享李氏之旅，易称东邻杀牛，不如西邻之禴祭，盖重礼不贵牲也，敬实而不贵华。诚有其德而推之，则安往而不可。是以圣人见人之文，必考其质。
　　历山之田者善侵畔，而舜耕焉；雷泽之渔者善争陂，而舜渔焉；东夷之陶器窳，而舜陶焉。故耕渔与陶非舜之事，而舜为之，以救败也。民之性皆不胜其欲，去其实而归之华，是以苦窳之器，争斗之患起，争斗之患起，则所以偷也。所以然者何也？由离诚就诈，弃朴而取伪也，追逐其末而无所休止。圣人抑其文而抗其质，则天下反矣，诗云：“尸鸠在桑，其子七兮；淑人君子，其仪一兮。”传曰：“尸鸠之所以养七子者，一心也；君子所以理万物者，一仪也。以一仪理物，天心也；五者不离，合而为一，谓之天心。在我能因自深结其意于一，故一心可以事百君，百心不可以事一君，是故诚不远也。夫诚者一也，一者质也；君子虽有外文，必不离内质矣。”
　　卫有五丈夫，俱负缶而入井灌韭，终日一区。邓析过，下车为教之，曰：“为机，重其后，轻其前，命曰桥。终日灌韭，百区不倦。”五丈夫曰：“吾师言曰：有机知之巧，必有机知之败；我非不知也，不欲为也。子其往矣，我一心溉之，不知改已！”邓析去，行数十里，颜色不悦怿，自病。弟子曰：“是何人也？而恨我君，请为君杀之。”邓析曰：“释之，是所谓真人者也。可令守国。”
　　禽滑厘问于墨子曰：“锦绣絺纻，将安用之？”墨子曰：“恶，是非吾用务也。古有无文者得之矣，夏禹是也。卑小宫室，损薄饮食，土阶三等，衣裳细布；当此之时，黻无所用，而务在于完坚。殷之盘庚，大其先王之室，而改迁于殷，茅茨不剪，采椽不斲，以变天下之视；当此之时，文采之帛，将安所施？夫品庶非有心也，以人主为心，苟上不为，下恶用之？二王者以化身先于天下，故化隆于其时，成名于今世也。且夫锦绣絺纻，乱君之所造也，其本皆兴于齐，景公喜奢而忘俭，幸有晏子以俭镌之，然犹几不能胜。夫奢安可穷哉？纣为鹿台糟丘，酒池肉林，宫墙文画，雕琢刻镂，锦绣被堂，金玉珍玮，妇女优倡，钟鼓管弦，流漫不禁，而天下愈竭，故卒身死国亡，为天下戮，非惟锦绣絺纻之用耶？今当凶年，有欲予子随侯之珠者，不得卖也，珍宝而以为饰；又欲予子一钟粟者，得珠者不得粟，得粟者不得珠，子将何择？”禽滑厘曰：“吾取粟耳，可以救穷。”墨子曰：“诚然，则恶在事夫奢也？长无用，好末淫，非圣人所急也。故食必常饱，然后求美；衣必常暖，然后求丽；居必常安，然后求乐。为可长，行可久，先质而后文，此圣人之务。”禽滑厘曰：“善。”
　　秦始皇既兼天下，大侈靡，即位三十五年犹不息，治大驰道，从九原抵云阳，堑山堙谷直通之。厌先王宫室之小，乃于丰镐之间，文武之处，营作朝宫，渭南山林苑中作前殿，阿房东西五百步，南北五十丈，上可坐万人，下可建五丈旗，周为阁道；自殿直抵南山之岭以为阙，为复道，自阿房渡渭水属咸阳，以象天极，阁道绝汉，抵营室也。又兴骊山之役，锢三泉之底，关中离宫三百所，关外四百所，皆有钟盘帷帐，妇女倡优。立石阙东海上朐山界中，以为秦东门。于是有方士韩客侯生，齐客卢生，相与谋曰：“当今时不可以居，上乐以刑杀为威，天下畏罪；持禄莫敢尽忠，上不闻过而日骄，下慑伏以慢欺而取容，谏者不用而失道滋甚。吾党久居，且为所害。”乃相与亡去。始皇闻之大怒，曰：“吾异日厚卢生，尊爵而事之，今乃诽谤我，吾闻诸生多为妖言以乱黔首。”乃使御史悉上诸生，诸生传相告，犯法者四百六十余人，皆坑之。卢生不得，而侯生后得，始皇闻之，召而见之，升阿东之台，临四通之街，将数而车裂之。始皇望见侯生，大怒曰：“老虏不良，诽谤而主，乃敢复见我！”侯生至，仰台而言曰：“臣闻知死必勇，陛下肯听臣一言乎？”始皇曰：“若欲何言？言之！”侯生曰：“臣闻禹立诽谤之木，欲以知过也。今陛下奢侈失本，淫泆趋末，宫室台阁，连属增累，珠玉重宝，积袭成山，锦绣文采，满府有余，妇女倡优，数巨万人，钟鼓之乐，流漫无穷，酒食珍味，盘错于前，衣服轻暖，舆马文饰，所以自奉，丽靡烂熳，不可胜极。黔首匮竭，民力单尽，尚不自知，又急诽谤，严威克下，下喑上聋，臣等故去。臣等不惜臣之身，惜陛下国之亡耳。闻古之明王，食足以饱，衣足以暖，宫室足以处，舆马足以行，故上不见弃于天，下不见弃于黔首。尧茅茨不剪，采椽不斲，土阶三等，而乐终身者，俗以其文采之少，而质素之多也。丹朱傲虐好慢淫，不修理化，遂以不升。今陛下之淫，万丹朱而十昆吾桀纣，臣恐陛下之十亡也，而曾不一存。”始皇默然久之，曰：“汝何不早言？”侯生曰：“陛下之意，方乘青云飘摇于文章之观，自贤自健，上侮五帝，下凌三王，弃素朴，就末技，陛下亡征见久矣。臣等恐言之无益也，而自取死，故逃而不敢言。今臣必死，故为陛下陈之，虽不能使陛下不亡，欲使陛下自知也。”始皇曰：“吾可以变乎？”侯生曰：“形已成矣，陛下坐而待亡耳！若陛下欲更之，能若尧与禹乎？不然无冀也。陛下之佐又非也，臣恐变之不能存也。”始皇喟然而叹，遂释不诛。后三年始皇崩；二世即位，三年而秦亡。
　　魏文侯问李克曰：“刑罚之源安生？”李克曰：“生于奸邪淫泆之行。凡奸邪之心，饥寒而起，淫泆者，久饥之诡也；雕文刻镂，害农事者也；锦绣纂组，伤女工者也。农事害，则饥之本也；女工伤，则寒之源也。饥寒并至而能不为奸邪者，未之有也；男女饰美以相矜而能无淫泆者，未尝有也。故上不禁技巧，则国贫民侈，国贫穷者为奸邪，而富足者为淫泆，则驱民而为邪也；民以为邪，因之法随，诛之不赦其罪，则是为民设陷也。刑罚之起有原，人主不塞其本，而替其末，伤国之道乎？”文侯曰：“善。”以为法服也。
　　秦穆公闲，问由余曰：“古者明王圣帝，得国失国当何以也？”由余曰：“臣闻之，当以俭得之，以奢失之。”穆公曰：“愿闻奢俭之节。”由余曰：“臣闻尧有天下，饭于土簋，啜于土钘，其地南至交趾，北至幽都，东西至日所出入，莫不宾服。尧释天下，舜受之，作为食器，斩木而裁之，销铜铁，修其刃，犹漆黑之以为器。诸侯侈国之不服者十有三。舜释天下而禹受之，作为祭器，漆其外而朱画其内，缯帛为茵褥，觞勺有彩，为饰弥侈，而国之不服者三十有二。夏后氏以没，殷周受之，作为大器，而建九傲，食器雕琢，觞勺刻镂，四壁四帷，茵席雕文，此弥侈矣，而国之不服者五十有二。君好文章，而服者弥侈，故曰俭其道也。”由余出，穆公召内史廖而告之曰：“寡人闻邻国有圣人，敌国之忧也。今由余圣人也，寡人患之。吾将奈何？”内史廖曰：“夫戎辟而辽远，未闻中国之声也，君其遗之女乐以乱其政，而厚为由余请期，以疏其间，彼君臣有间，然后可图。”君曰：“诺。”乃以女乐三九遗戎王，因为由余请期；戎王果具女乐而好之，设酒听乐，终年不迁，马牛羊半死。由余归谏，谏不听，遂去，入秦，穆公迎而拜为上卿。问其兵势与其地利，既已得矣，举兵而伐之，兼国十二，开地千里。穆公奢主，能听贤纳谏，故霸西戎，西戎淫于乐，诱于利，以亡其国，由离质朴也。
　　经侯往适魏太子，左带羽玉具剑，右带环佩，左光照右，右光照左；坐有顷，太子不视也，又不问也。经侯曰：“魏国亦有宝乎？”太子曰：“有。”经侯曰：“其宝何如？”太子曰：“主信臣忠，百姓上戴。此魏之宝也。”经侯曰：“吾所问者，非是之谓也。乃问其器而已。”太子曰：“有。徒师沼治魏而市无豫贾，郄辛治阳而道不拾遗，芒卯在朝而四邻贤士无不相因而见。此三大夫乃魏国之大宝。”于是经侯默然不应，左解玉具，右解环佩，委之坐，愆然而起，默然不谢，趋而出，上车驱去。魏太子使骑操剑佩逐与经侯，使告经侯曰：“吾无德所宝，不能为珠玉所守；此寒不可衣，饥不可食，无为遗我贼。”于是经侯杜门不出，传死。
　　晋平公为驰逐之车，龙旌象色，挂之以犀象，错之以羽芝，车成题金千镒，立之于殿下，令群臣得观焉。田差三过而不一顾，平公作色大怒，问田差“尔三过而不一顾，何为也？”田差对曰：“臣闻说天子者以天下，说诸侯者以国，说大夫者以官，说士者以事，说农夫者以食，说妇姑者以织。桀以奢亡，纣以淫败，是以不敢顾也。”平公曰：“善。”乃命左右曰：“去车！”
　　魏文侯御廪灾，文侯素服辟正殿五日，群臣皆素服而吊，公子成父独不吊。文侯复殿，公子成父趋而入贺，曰：“甚大善矣！夫御廪之灾也。”文侯作色不悦，曰：“夫御廪者，寡人宝之所藏也，今火灾，寡人素服辟正殿，群臣皆素服而吊；至于子，大夫而不吊。今已复辟矣，犹入贺何为？”公子成父曰：“臣闻之，天子藏于四海之内，诸侯藏于境内，大夫藏于其家，士庶人藏于箧椟。非其所藏者必有天灾，必有人患。今幸无人患，乃有天灾，不亦善乎！”文侯喟然叹曰：“善！”
　　齐桓公谓管仲曰：“吾国甚小，而财用甚少，而群臣衣服舆驾甚汰，吾欲禁之，可乎？”管仲曰：“臣闻之，君尝之，臣食之；君好之，臣服之。今君之食也必桂之浆，衣练紫之衣，狐白之裘。此群臣之所奢汰也。诗云：‘不躬不亲，庶民不信。’君欲禁之，胡不自亲乎？”桓公曰：“善。”于是更制练帛之衣，大白之冠，朝一年而齐国俭也。
　　季文子相鲁，妾不衣帛，马不食粟。仲孙它谏曰：“子为鲁上卿，妾不衣帛，马不食粟，人其以子为爱，且不华国也。”文子曰：“然乎？吾观国人之父母衣麤食蔬，吾是以不敢。且吾闻君子以德华国，不闻以妾与马。夫德者得于我，又得于彼，故可行；若淫于奢侈，沈于文章，不能自反，何以守国？”仲孙它惭而退。
　　赵简子乘弊车瘦马，衣羖羊裘，其宰进谏曰：“车新则安，马肥则往来疾，狐白之裘温且轻。”简子曰：“吾非不知也。吾闻之，君子服善则益恭，细人服善则益倨；我以自备，恐有细人之心也。传曰：周公位尊愈卑，胜敌愈惧，家富愈俭，故周氏八百余年，此之谓也。”
　　鲁筑郎囿，季平子欲速成，叔孙昭子曰：“安用其速成也？以虐其民，其可乎？无囿尚可乎，恶闻嬉戏之游，罢其所治之民乎？”
　　卫叔孙文子问于王孙夏曰：“吾先君之庙小，吾欲更之，可乎？”对曰：“古之君子，以俭为礼；今之君子，以汰易之。夫卫国虽贫，岂无文履一奇，以易十稷之绣哉？以为非礼也。”文子乃止。
　　晋文公合诸侯而盟曰：“吾闻国之昏，不由声色，必由奸利好乐，声色者，淫也；贪奸者，惑也，夫淫惑之国，不亡必残。自今以来，无以美妾疑妻，无以声乐妨政，无以奸情害公，无以货利示下。其有之者，是谓伐其根素，流于华叶；若此者，有患无忧，有寇勿弭。不如言者盟示之。”于是君子闻之曰：“文公其知道乎？其不王者犹无佐也。”
　　晏子饮景公酒，日暮，公呼具火，晏子辞曰：“诗曰：‘侧牟之俄。’言失德也；‘屡舞傞傞。’言失容也。‘既醉以酒，既饱以德。’‘既醉而出，并受其福。’宾主之礼也。‘醉而不出，是谓伐德。’宾主之罪也。婴已卜其日，未卜其夜。”公曰：“善。”举酒而祭之，再拜而出，曰：“岂过我哉？吾托国于晏子也。以其家贫善寡人，不欲淫侈也，而况与寡人谋国乎？”
　　杨王孙病且死，令其子曰：“吾死欲裸葬，以返吾真，必无易吾意。”祁侯闻之，往谏曰：“窃闻王孙令葬必裸而入地，必若所闻，愚以为不可。令死人无知则已矣，若死有知也，是戮尸于地下也，将何以见先人？愚以为不可！”王孙曰：“吾将以矫世也。夫厚葬诚无益于死者，而世以相高，靡财殚币而腐之于地下，或乃今日入而明日出，此真与暴骸于中野何异？且夫死者终生之化，而物之归者；归者得至，而化者得变，是物各返其真。其真冥冥，视之无形，听之无声，乃合道之情。夫饰外以夸众，厚葬以矫真，使归者不得至，化者不得变，是使物各失其然也。且吾闻之，精神者，天之有也，形骸者，地之有也；精神离形而各归其真，故谓之鬼。鬼之为言归也，其尸块然独处，岂有知哉？厚裹之以币帛，多送之以财宝，以夺生者财用。古圣人缘人情，不忍其亲，故为之制礼；今则越之，吾是以欲裸葬以矫之也。昔尧之葬者，空木为椟，葛藟为缄；其穿地也，下不乱泉，上不泄臭。故圣人生易尚，死易葬，不加于无用，不损于无益，谓今费财而厚葬，死者不知，生者不得用，谬哉！可谓重惑矣。”祁侯曰：“善。”遂裸葬也。
　　鲁有俭者，瓦鬲煮食，食之而美，盛之土钘之器，以进孔子。孔子受之，欢然而悦，如受太牢之馈。弟子曰：“瓦甂，陋器也；煮食，薄膳也。而先生何喜如此乎？”孔子曰：“吾闻好谏者思其君，食美者念其亲，吾非以馔为厚也，以其食美而思我亲也。”
　　晏子病将死，断楹内书焉，谓其妻曰：“楹也，语子壮而视之！”及壮发书，书之言曰：“布帛不穷，穷不可饰；牛马不穷，穷不可服；士不可穷，穷不可任。穷乎？穷乎？穷也！”
　　仲尼问老聃曰：“甚矣！道之于今难行也！吾比执道委质以当世之君，而不我受也。道之于今难行也。”老子曰：“夫说者流于听，言者乱于辞，如此二者，则道不可委矣。”
　　子贡问子石：“子不学诗乎？”子石曰：“吾暇乎哉？父母求吾孝，兄弟求吾悌，朋友求吾信。吾暇乎哉？”子贡曰：“请投吾诗，以学于子。”
　　公明宣学于曾子，三年不读书。曾子曰：“宣，而居参之门，三年不学，何也？”公明宣曰：“安敢不学？宣见夫子居宫庭，亲在，叱咤之声未尝至于犬马，宣说之，学而未能；宣见夫子之应宾客，恭俭而不懈惰，宣说之，学而未能；宣见夫子之居朝廷，严临下而不毁伤，宣说之，学而未能。宣说此三者学而未能，宣安敢不学而居夫子之门乎？”曾子避席谢之曰：“参不及宣，其学而已。”
　　鲁人身善织屦，妻善织缟，而徙于越。或谓之曰：“子必穷！”鲁人曰：“何也？”曰：“屦为履，缟为冠也，而越人徒跣剪发，游不用之国，欲无穷得乎？”

