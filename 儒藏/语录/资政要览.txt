资政要览 清 顺治
　　
　　●序
　　朕惟帝王为政，贤哲修身，莫不本于德而成于学。如大匠以规矩而成方圆，乐师以六律而正五音。凡古人嘉言善行，载于典籍者，皆修己治人之方，可施于今者也。
　　朕孜孜图治，学于古训，览《四书》、《五经》、《通鉴》等编，得其梗概，推之《十三经》、《二十一史》及诸子之不悖于圣经者，莫不根极理道，成一家言。
　　但卷帙浩繁，若以之教人，恐末能一时尽解其义，亦未能一时尽得其书。因思夫记事宜提其要，纂言当钩其玄。乃采集诸书中之关于政事者，为三十篇。
　　又虑其涣而无统，于是每篇贯以大义，联以文词，于忠臣、孝子、贤人、廉吏，略举事迹，其奸贪、不尚、悸乱者亦载其内，使法戒炯然。加之训诂，详其证据。譬之萃众以为裘，范六金而成鼎。旨约而易明，文简而易阅，名曰《资政要览》。
　　观是书者，熟思而体之，可以为笃行之善人；推类而广之，可以为博雅之君子。毋徒求之语言文字之间，则朕谆谆教喻之心，庶乎其不虚矣。
　　顺治十二年正月吉日序
　　●君道
　　得道者必静。静而宁，可以为天下贞。故至精无象，而万物以成；至圣无事，而千官尽能。苟有事，则必有所不事，此事所以隳也。
　　譬之为车者，数官然后成；夫治天下，岂特为车哉？众智众能之所持也。苍颉作书，后稷作稼，伶伦作律，昆吾作陶，皆臣作而君任之，以竟其用。天何为哉！
　　其使民也，若御良马。善御马者，轻任新节，不完其力，故致千里。善用民者，民日祈用而不可得，苟得为上用，其赴之也若决积水于千仞之，孰能当之！
　　然圣人之养民非为用也，性不能已。犹慈父之爱子，非为报也。不可内解于心，故仁义以治之，惠爱以安之，忠信以导之。务除其灾，致其利，不尚于威，而威已有托。
　　否则令苛不听，禁多不行，动之而弥扰矣。故汉武之多欲，不若文帝之无为。《书》曰：‘唯厥攸居，政事唯醇。”
　　●臣道
　　士不可辱则大，大则尊于富贵。故利不足以虞其意，名不足以挺其心，斯人也，有势则心不自私，处官则必不为污，将众则几不挠北。苟便于主，利于国，则必危身出生以殉之。若此乃可谓国有臣矣。
　　三王之佐、伯益、伊吕之伦，其名荣，其实安，皆公忠以翼其主。后之臣不然。患其身之不贵于国也，而不患其君之不显于天下；患其家之不富也，而不患其民之不安。既辱且危，名实丧矣。李斯、张禹、卢杞、蔡京、阿合马之流，遗秽万世。呜呼，戒之哉！
　　凡为臣者，服能然后任，省心然后受。人则上其谋，出则行其政。大臣正身以率属，庶僚洁己以守官。
　　建旄者澄吏以宁民，分猷者奉法而宣化。将帅严其纪律，守令殚其循良。文武协和，士民豫附，密勿之臣，明谟谐弼，以襄一人。庶几乎无忝于臣职矣。百尔有官，可不勉欤？《诗》曰：“靖共尔位，正直是与。”
　　●父道
　　父子之爱，天性也。必教以成之。上教子，斯德可施于民；下教子，斯忠可效于君。其为爱也，至矣！
　　故有国者之教子也，始生而举以礼，卜士之士者宿斋朝服而负之，自为赤子而教已行矣。周成王在襁抱之中，召公为保，周公为傅，太公为师，左右前后，莫非正直。故其恭敬而温文，若性成然。是以德教施民而国祚永也。
　　有家者之教子也，幼学退让，长孝弟。逊友视土，方物发虑。
　　四民之子，不易其业，皆可以保世，而效忠于君。如韦贤、杨震、刘殷、孙盛之为父，至今称焉。
　　《诗》曰：“教诲尔子，式似之。”
　　故父之爱子，必教以义方，弗纳于邪。骄奢矜夸，所自邪也。之爱而僻，莫知所裁，其不恶终者，鲜矣。
　　纵州吁之好兵，任博望之通客，教之不端，贻讥后世，可为炯鉴。若夫乐羊、易牙之徒，灭绝天性，则人伦所不齿也。
　　●子道
　　执一术而众善从、百邪去者，其唯孝乎！帝王得民以事亲，臣庶立身以扬名。位有崇卑，孝无终始也。
　　虞舜躬耕致养，周文视膳问安，曾参甘旨必具。斯三者亦何以异于人乎？然唯其身为圣贤也，是以百世传之，其亲亦与之为不朽。故人子必慎行其身，而毋遗父母恶名，乃称孝焉。居处不庄，事君不忠，莅官不敬，朋友不信，战陈无勇：皆谓之不孝。
　　昔乐正子春下堂而伤足，既廖矣，数月不出，犹有忧色。人问之，曰：“今予忘孝之道，是以忧也。”夫孝子一举足而不敢忘父母，故道而不径，舟而不游；一出言而不敢忘父母，故恶言不出于口，忿言不及于身，岂致亏体以辱亲与？
　　故小孝思爱而忘劳，中孝尊仁而安义，大孝博施而备物，博施而备物，可谓不匮矣，《诗》曰：“孝子不匮，永锡尔类。”
　　嗟乎！缇萦女子，尚知救父，被刘劭、杨广、拓跋绍者，犬豕岂食其肉哉！
　　●夫道
　　天地合而万物兴焉。婚姻，人道之始也。娶于异姓，所以附远而厚别。初娶则男下女。取《易》之《咸》“柔上而刚下”，居室则夫帅妇，取《易》之《恒》“刚上而柔下”。
　　夫也者，以智帅人者也。刑于妻，至于兄弟，以御家邦。苟不能制义，则必有从妇之凶矣。故三代之兴，皆有内助；其衰也，咸因女宠。下至汉唐，倾覆继路，斯固经礼驰防，先色后德者也。
　　故诗人之旨，思窈窕而不淫其色，财者秩进，各得厥职，以广继嗣。此家国之通义也。冀缺相待如宾，张湛矜严好礼。迹其持敬，可为家范。
　　若恩极则必有嬖溺之愆，怨成则必有反目之咎。梁冀妖惑，荀璨陨生，祖约遭伤，孙秀被詈，过与不及，其不智一也。
　　是以君子之为夫，敬其身以帅其妇，则能制义而家道正矣。《记》曰：“外内和顺，国家理治，此之谓盛德。”
　　●妇道
　　女子始生而衣裼，稍长而束丝，柔道也。七岁则男女不共食，十岁则不出于户。姆教之婉娩听从，执麻某，治丝茧，以共衣服。观于祭祀，纳酒浆菹醢，自为女子，而妇则已娴矣。
　　故适于夫则能顺。鸡初鸣，盥漱荆总，佩刀箴管，以适舅姑之所，下气怡声，问衣燠寒，视食则唯所欲，舅姑所爱则爱之，所敬则敬之。其相夫也，正色而专心，节言而慎行，不媒黩以开隙，不忿怒以乖恩。夫有善则祗遵其命，有过则曲匡其失，此柔顺之义也。
　　自帝王之后妃，以至卿大夫之夫人，及士庶之妻，莫不有家焉，莫不有子焉。仁以睦亲，俭以持身，劳以执务，则内治修矣；敬以教胎，贤以逮下，勤以董学，则胤嗣昌矣。妇德若斯，庶其无咎矣。《易》曰：“恒其德贞，妇人吉。”言从一而终也。
　　伯姬、贞姜不辞水火，孙妻、段女罔爱肌肤，史策美之。
　　御叔之妇、贾充之妻，虽《ぐ》无以刺其淫，仓庚无以疗其妒矣。
　　●兄弟
　　兄弟分形而连气，父子之纪也。弟念天显，以恭厥兄，兄念鞠子哀，以厚子弟。居则笃其爱，危则协其力，丧则怀其优，人伦之本立矣。
　　故资于事兄以事长，而敬同；资于帅弟以帅下，而爱同。爱敬尽于弟兄，而和豫彰于上下，施于家国。此孝弟所以通神明也。
　　汉景车辇，唐明枕被，友爱之称，昭布前史。
　　而公卿上庶，分财让爵，急难全孤，亦往往见称。
　　夫儿女易得，兄弟难求。必内不惑于妻孥，外不间于谗慝，则友悌斯全。《诗》曰：“是究是图，其然乎！”
　　或曰：“使周公、管蔡生居寒祚，宁至胥<片戈>？”是殆不然。夫象每危舜，而无害于国，故舜以恩断义。管蔡欲危周公，而害于国，故周公以义断恩。然则辽祖三释十刺葛，与舜同仁，唐文致决于建成，与郑伯同恩矣。
　　●体仁
　　天地大矣，生而弗子，成而弗有，万物皆被其泽、获其利，而莫知所由始。天地之德也，人得之则为仁。亲亲而仁民，仁民而爱物。始于事亲，中于事君，终于治人。人之行也。
　　上下相亲之谓仁。故尧如天而民协和，舜好生而民风动。志士杀身以成仁，故逢、干舍生以匡君，巡、远捐躯而徇节。除天下之害之谓故仁。文武赫怒以安民，仲尼据法而诛卯。仁之道，至矣哉！
　　帝王溥惠于博施，众庶推心于立达。大小之量虽殊，而盹笃之诚惟一。《易》曰：“君子体仁，足以长人。”
　　夫仁者，内慊于己而外其名。故与仁同功，其仁未可知也；与仁同过，然后其仁可知也。若夫项籍印于有功，阳谷进酒于将战，其为仁也，不亦异乎！
　　●弘义
　　得失殊致，取舍攸分，憧憧往来。纷坛瞀眩，微义，其曷制之？义者，国之维、人之路也。上好义则民服，下好义则君安，
　　故君王正其义，不谋其利。尊贤为大，唯善为宝。劳而不怨，欲而不贪。使民相观而善，以成其俗。敬法而终，事循分以淑身。守望相助，疾病相扶。财毋苟得，难毋苟免。争于为义，而耻于为不义，此治国之风也。
　　义理彰则功利息。故兵出而民知所庇矣。信与民期，以夺敌资。
　　敌国之民，望之若父母，如此则扩地滋广，而得民滋众。首仁尾义，天之道也。《诗》曰：“岂弟君子，四方为则。”其是之谓乎！
　　若乃夷、齐让国，巢、由洁已。爰旌目之吐餐，公沙穆之辞货。
　　程婴、李善，敦节于死生，虞卿、孙嵩，笃谊于患难。
　　田横海岛相殉之徒五百，臧洪东郡同难之士八千。
　　亦各言其志也。呜呼烈哉！
　　●敦礼
　　辨上下，定民志，莫切乎礼。其为教也微，其闭邪也于未形，故君子贵之。
　　礼有情，有文。忠信，礼之情也，威仪，礼之文也。缘情而制文，贵贱有等，衣服有别，上不逼下，下不僭上。男女异路，车从中央，民乃知让矣。是以富者不骄，贫者不滥。以之居处，而长幼明。发上服政，而官爵序。以之莅戎，而武功成。民皆爱其死而忘其生，圣人所以藏身之固也。
　　故礼有周折之容，而乐有歌舞之节。正人足以副其诚，邪人足以防其失。和以远怨，敬而不争，礼乐明备，天地官矣。《诗》曰：“淑人君子，其仪不忒。”
　　夫礼之禁乱，犹坊之止水。去旧坊者必有永败过，废旧礼者必有乱患。汉承秦敝，习为绵蕞，犹贤乎已。
　　晋人放达，以乖名教，能无及乎？石大夫之拭路马，苗晋卿之下公门，犹存古道；若谢安之不废音乐，王硅之下同庶人，胥失之矣。
　　●察微
　　使安危灾庆若高山之与深，恒人辨之矣。万事之化，莫不起于细而成于钜，唯智者以近知远，以往知来，君子所贵乎察微也。
　　至长反短，至短反长。吉为凶始，凶为吉先。恩生于害，害生于恩，数不可以臆测者多矣。
　　防有所不及者。堤容蚁而漂邑，烟一泄而燎原。虑有所不同者。张毅好恭而病热，单豹好术而伤虎。
　　盖知之难如此。况见善而怠，时至而疑者乎？骐骥珍其速至，莫邪宝其立断。早见而豫备，斯为得之。子曰：“知几其神乎？”
　　妇寺与政而汉危，大臣争权而魏乱，储宫不慎而晋隳，侈欲弗戒而唐祸。亦可畏也。夫国柄分散则寡及其君，会家政旁落则灾及其主。故修身者谨细行，图治者防未然。呜呼，慎之哉！
　　●昭信
　　月望，则蚌蛤实、群阴盈；月晦，则蚌蛤虚。群阴亏。月形乎天，而群阴化乎渊。所感者信也，天非信不生，地非信不成，人非信不立。可与为始，可与为终，可与尊通，可与卑穷者，其唯信乎！
　　信于君心，斯美恶不逾；信于名，斯上下不干；信于令，斯时无废功；信于事，斯民从务有业，信盖在乎言前矣。
　　故君子不以空言誉人，则民作忠。口惠而实不至，怨及其身。是以与其有诺责也，宁有已怨。
　　昔齐桓听管仲之说，德显于会盟。
　　晋文赏雍季之言，义彰于持后。虽在霸者，尚以信著。
　　日中诡而殷虚，烽火戏而周败。可勿凛诸。
　　《易》曰：“中孚以利贞，乃应乎天也。”
　　夫志士励不期之书，哲人怀可复之言。
　　故季札解其宝剑，展禽明其岑鼎。若新垣平之上书，刘仁轨之眩己，到茂灌之负交，所谓匿情矜吝，小人之至恶者欤！
　　若新垣平之上书，刘仁轨之眩己，到茂灌之负交，所谓匿情矜吝，小人之至恶者欤！
　　●知人
　　人生而有阴有阳，多隐情饰貌以攻名。察其所安，真伪晰矣。
　　故官必择贤，游必择交。十步之间有茂草，十室之邑有忠信。殷纪三仁，卫多君子。贤才之生，宁拘时地哉！
　　才之大者，上志而下求。于物有不知，于人有不见。故曰大匠不斫。人不忠信，而多智能，譬犹豺虎，不可身迩。必先其仁义而后亲之。
　　木尺而节，玉寸而瑕，抡才不必求其备；救溺者儒，追逃者趋，立功不必中于绳。能知人，斯无弃人矣。
　　三人行，必有择焉。戚施直钅专，蒙，蒙瞍修声，聋聩司火。人之为益，不亦多乎？
　　明珠暗投而按剑，蟠木先容而不忘。智者决策于愚人，贤士程能于不肖，自古患之。
　　况乎流言无实，毁誉成党，梁国见黎丘之鬼，海滨闻逐臭之夫。
　　此宋徽所以失国。曹爽所以亡身也。
　　如荆文之甄赏，赵襄之信倚，第五伦之鉴拔，郭林宗之品藻，岂易得哉！
　　●厚生
　　进业曰登，再登曰平，三登曰太平。
　　太平者，极治之称也。独以民食得之。
　　仓廪充而衣食足，争讼息而教化兴。其为泰平也，谅矣。
　　神农、大禹之为治也，本之以谷而用弗穷，通之以货而民不倦。金生粟死，管种权其重轻；籴贵籴贱，李悝时其敛散。取之有节，而制之有方。使工不失务，农不失时，土不失养，官不失禄。是谓和德。
　　夫民，地著而衣食。饥不食，寒不衣，慈母不能保其子矣。
　　鲁宣、秦始反裘负薪，董仲舒、苏威、耿寿昌之说亦犹行古之道也。
　　周人井田远而难复，汉人名田疏而难行。编户逸为惰游，良畴尽于豪夺。良可深念。
　　欲拯其敝，因田定税，莫如唐人平赋之书；敛轻散重，必用历代常平之制。
　　不幸有饥荒转徙，则以富弼知青之法济之，民生庶其无虑乎。
　　张全义抚河南载诸史册，不以人废意可也
　　●教化
　　《礼》：正月始和，县教法于象魏，以示万民，浃日而敛之，乃施于邦国都鄙。
　　其教民也，比闾相保，族党相救，不独亲其亲，于其子，皆有侧怛之爱焉，老坐于里塾，时民出人，观其长幼，而导之逊让。
　　田野造次之间，见教化之权舆矣。月吉而读法，有纠有劝。小学谨其少仪，大学修其三物，宾之饮射之礼，以合其教。
　　学成则大比而材诸官，其与于辟雍也，与胃于齿。盖自邦畿，以达天下，无人不学，无地非教，休风偃物，淳化玄通，猗欤休哉！
　　汉武表章而学官广厉，明帝讲说而介士通经。三代以还，于斯为盛。
　　文翁延寿，蜀、颖之教兴；韩愈、常衮，潮、闽之化洽。所谓“儒以道得民者”乎？
　　昔之善为教者，孔。孟之后，有王通；程、朱之前，有胡瑗。三才九畴，或在布衣。彼借Θ而德色，废学校而不修，揆厥由来，真名教之罪人也。
　　●俭德
　　卉栖血啜，挛领燔胜，邃古淳风渐以文而代质。有熊氏作，益为黼黻、玄纟员之饰，端璧瑞以奉天，委珩牙而雩武。西陵劝织，承云导和，亦已称备物矣。
　　爰暨陶唐，文明弥著。贡赋攸同，乃复为茅茨、土阶、葛衣、粝食，意俭为吉德，不必裁以礼衷。抑圣人制用，丰约各有适耶？子曰：“菲饮食，恶衣服，卑宫室，禹无间然。”盖以其致孝而勤民也。所谓继治者，其道同欤？
　　车酒骑炙，实开乱源。故章台丽而楚衰，阿房成而秦溃。乃至街衣绮珥，肆设帷帐，以示矜夸，流弊极矣。
　　汉文克俭，遂欲上追尧禹。晋武雉裘，唐明珠绣，始虽焚弃，究乃汰侈，诚好名遗实，有初鲜终者也。
　　公孙布被，汲黯致讥。况栋骇仙灵，舰惊丹镂，鹬冠兽炭，锦幛金铺，何其怙侈而灭义乎？
　　夫俭者，外以节用，内以制心。君子不尽刮以遗民。故仕则不稼，田则不渔。公仪休之拔葵焚织，深有取焉。
　　●迁善
　　善无常主。自以为善，斯不善至。自知不善，斯善至。是以君子见善则迁，有过则改。过而能改，善莫大焉。《易》曰：“豫，成，有渝，无咎。”
　　殷汤不吝，周宣补阙，汉高吐哺，光武回舆，所称无咎者乎？夫人喜闻无过，则无谀者日进。此田巴所以致规于齐君也。
　　故君有争臣，父有争子，士有争友，则躬备今闻，而动无过举。颜渊亚圣，乃称“不贰”；蘧瑗大贤，犹曰“知非”。故履重考祥，言贵忠告。割痤至痛，啜药至苦，然而为之者，便于身也。
　　人不可以过自弃。故周处励于忠信，士安勤其博综。人不可以过弃人。
　　故郑均曲谏子弟兄，林宗训义于乡里。
　　君之于臣也，矜其瑕而湔其累。故秦释孟明之罪，汉收魏尚之功。孰谓迁善而非尽善乎？
　　厉人夜半生子，急取火而视之，负恶者未尝不自知也。知而遂，非。
　　或乃振斧钺以立威，建官司而监谤。诡辞自饰，长恶靡悛，何以免迷复之凶哉！
　　●务学
　　学非能益也，达天性也。性至善无恶，而习或淆之，故轨之于学，以复性而成德。
　　德成于勤，荒于嬉。大禹惜阴，周公待旦，仲尼之韦编三绝，管宁之藜床半穿，所称“自强不息”者乎？博闻多识，敦善行而不怠，达天人，弘道义。显仁足以利物，藏用足以独善，学之大者也。
　　蓬生麻中，不扶自直。学必慎其所亲。攻玉以石，浣布以灰。学必珍其所藉。弓待敬而后调，剑待砥而后利。学必勉其所难。舜禹之圣，人山询牧，入水咨渔。学必广其所纳。揆厥旨要，归于全天之所生而勿败焉。故曰学非能益也，达天性也。
　　爱亲而敬长，睦众而亲仁，吾必谓之学矣。何必以德性、问学径别区分，辨朱、陆之同异哉？虽然，周览图籍，研综古今，所以括而羽之。坟典索丘，肇自三皇，而谓皋、稷、契所读何书，将与于不学无术之讥矣。
　　●重农
　　粟者，国之大用，政之本务也。是以帝王之道，民莫先乎农，民农则志朴而产重，志朴则易使，产重则难迁。
　　苟舍本趋末，则好智而多诈，产约而轻徙。卒遇患者，皆有远志，而无居心。然则金银珠玉，天下之大害也。圣人知其然，故贵五谷，贱金玉，以敦本抑末，而务民于农。《夏箴》曰：“中不容利，民乃外次。”
　　《豳风》察其重，《周官》辨其土宜。历代贤君躬亲耕，后亲蚕，莫不申劳农之典，立劝桑之制。或下诏以敦勉，或设官而商度。重其力，俾与孝弟同科。惜其功，不以小故征召，故国无敖民，地无旷土，而储蓄是恃。
　　夫农必敬时而爱日。粟相若而舂之，得时者多米；米相若而食之，得时者解饥。故与人以财，不苦毋夺其时；与人以食，不若毋夺其事。此重农之深旨也。
　　秦、隋虐使其民，男不得耕，女不得织，丁壮尽于矢刃，衰弱填于沟壑。本既倾矣，枝将焉附？若召信臣、郑浑者，其知务乎？
　　●睦亲
　　九族和则动得所求，静得所安，家国之通义也。君子因睦以合族，厚骨肉，广枝叶。山川设险，非亲弗居；情虽不同，无绝其爱。亲者，乃不失其为亲焉。
　　昔周人众，建维城，盛则旦相其治，衰则晋、鄙扶其弱。故宗亲者，君之所以自卫也。名分既定，尊卑悬异，必恩义俯逮，乃获尽其欢心。上笃于亲，斯民兴于仁矣。
　　周平弃族，《葛ぱ》致讥；晋武不亲，《大杜》兴刺。矧纵寻斧哉！秦罢分封，魏疏同姓，咸孰沦胥。然汉初指过于股，亦致兴吴楚。益太重则伤思，而有尾大之患；太轻则伤义，而有枝弱之虞。故爱虽隆，心书以礼；体虽贵，必昭以度。褒表功德，深固根本，恩至义尽，睦亲之道也。
　　礼之行于家国者必统于一。故宝玉可分于伯叔，富贵不加于宗子。
　　公艺同居，仲淹敦义，其仁者之礼乎？马授、樊重，君子称之。
　　若城阳腐谷，陈舆开隙，怀彻分明，且不能同人于宗矣。
　　●积善
　　善者，天人所以授受。故曰“继之者善也”。若川然，有源，以邛浦而后大。欲尽人以合天，必谨正其所积。积善者不期庆而庆臻焉。鼓宫宫动，鼓角角动。山云草莽，雨云水波。
　　黄帝曰：“芒昧，因天之威，与之同气。”是以尧为善而众善至，周积忠厚，汉积宽仁，咸昌厥祚。天道彰矣。
　　积善于身者，行不愧影，寝不愧魂。积善于家者，宗族称孝，乡党称弟。若乃扶危难，恤羁孤，念乏绝，通有无，危言切谏以申幽，慎罚缓刑而全物：所谓“迈种其德”者乎？
　　田飞语，义纵挚击，牛辅筮杀，刘叫呼：残忍怨毒，嗟何益哉！
　　虽然，善积而名成，非觊之也。为善而近名必生事，生事则释公而就私，置数而任己，治不修故，而事不须时。其为善也，与为非奚异？有其善，表厥善，知善之为善，斯不善已。
　　故君子虑善以动，动唯厥时。厚济不居其惠，多与不求其报。功盖天下，不施其美；泽及后世，不有其名。是之谓善积。
　　●爱民
　　大道之行也，选贤与能，讲信修睦，使民老有所终，壮有所用，幼有所长。矜寡、孤独、废疾者亦有所养，男有分，女有归，是谓“大同”。夫上之视民犹赤子也，赤子有欲，呱呱弗能出诸口，父母已意及之，谨其乳保，而察其寒燠，赤子之欲斯适。治民者亦然。
　　养其生而弗伤，厚其财而弗困，节其力而弗极。不烦不扰，民自美安。如鸟覆卵，无形无声，而唯见其成。持家之长，惠及子孙。抚运之君，泽流天下，率斯道也。
　　天之爱民甚矣。一物失所，元气为之舛戾。故人劳则星动于天，政乖则石言于国。为人上者，慎之哉！唐尧加惠于民，西伯施仁于无告，汉文帝赈恤于孤寡，明帝存养于笃癃，可谓知先务矣。
　　武都绥聚，桐乡恩遇，清河涕沱，怀州收瘗：古之遗爱也。
　　彼郡无犬吠，人称卧虎，诬民为叛，违诏征租，所谓狼牧者欤？
　　大鸟穷则啄，兽穷则攫。故财尽必怨，力尽必叛。
　　周官六养，齐政九息，悦以先民，而民从之。
　　惠盎所以贵爱利者，可思已。
　　●慈幼
　　人之生，先幼而后长。国之政，先生聚而后教训。《周礼大司徒》以保息六，养万民。一曰慈幼。居则爱之，故掌幼设官，胎养赐谷；患则恤之，故禹书铸币，唐诏酬资；罪则原之，故悼不加刑，罚不及嗣。德綦厚，制綦详矣。
　　越，小国也，恩遍于童子，以能成霸。故十岁以下，上所长也；十一以上，上所强也。男子二十而始傅，爱其力也。
　　仲春之月，奋木铎以令于主子者。子之将生也，使人日再问之，求其宽裕、慈惠、慎而寡言者，使其为子师，咳而名之，献诸州伯。能食能言，莫不有教。爱而劳之。亲其贤，而怜其无能，慈之至也。
　　张裔置产，朱晖受托，崔琰抚恤，孙权教养，所谓兼爱者乎？
　　夫人，父生之，君育之，守令者宣上德而究之民者也。武威革其妖忌，陈国致其米肉，任供资，韩愈偿直，抑亦能其职矣。
　　苟坐观入井内无怵惕恻隐之心，其异于麻叔谋也，不能以寸。
　　●养生
　　大人以群生为生，以各遂为养。呼吸元气，而天之熙熙于春台，黄帝所以永年也。入海求药，祠灶化金，甚惑滋甚。养生者能弗损之，斯益矣。
　　养而弥损者，则以奉之过厚，而用之过勤。室太多阴，台高多阳。驰骋精神，殚竭聪明，皆生之累也。天地之大，犹节其章光，况于人乎！
　　故君子宁其身而天下平，静其心而天下治，外不滑内，则性得其宜，性不撄和，则德安其位。全生之道也。夫形恃神以立，神恃形以存。生之于人大矣。夫子言语有节，食息有宜，明道以淑人，垂训而待业，亦以善其生尔。
　　若夫潜山隐谷，弃智黜聪，虽复久视可成，犹之养其一体。必也君明臣良，兴化勤政，所养乃大。语有之，流水不腐，户枢不蠹。养群生者，宁惮于劳心哉？
　　●惩忿
　　以义度人则难为人，以人望人则贤者可知。故君子容以养德，忍以济事，犯而不校，从容以和，所以敦恕而息争也。
　　文书释咎，箭笥蠲嫌，诚帝王之休德。矧分在臣民，而忿戾以逞乎？苟性情宕佚，血气方刚，任其所偏，罔知裁制。轻侠成俗，则睚眦必仇；议论分曹，则抑扬逾实。甘为怨府，以长厉阶。汉唐而降，浇风接踵，诚仲尼所谓惑也。
　　夫祁奚举善，为其可嗣，若籍以释憾，则矫枉失中，必恩怨浑忘。唯国是务，乃和而不同者乎？
　　娄师德、公孙弘、王旦庶几近之。若夫蚕女争桑而构兵，亭人灌瓜而称谢，安危之机，介于丝发。与其遇患而思惩，曷如夙惩而无患欤？
　　●窒欲
　　多欲者必放于利，放于利必重贿。贿聚于公则国敝，聚于私则家危。长国家者，轻财贿而嗜令名，斯欲而不贪矣。
　　饮食男女，节之以礼；耳目娱适，授之以度；谋虑经营，范之于道。以率其下，而民从之。
　　公孙侨之相郑也，桃李之垂者莫之援，锥刀之遗者莫之举，几于赏之而弗窃焉。
　　秦人观宝，楚国莅以群贤。
　　梁惠玮珠，齐威称其千里。诚审所欲也。
　　故牧民者，秉义黜利，廉俭是先。廉则绝私，俭则寡慕。
　　伯武询绢，隐之酌泉，裴潜挂床，孔奂却被。
　　皆确乎不拔，以道化人民，惬所愿而无竞心。窒己之欲，以能窒人之欲。其利溥矣。
　　徇利之大，厚颜斯甚。割剥萌庶，雠敛货财。见金而不见人，知得而不知丧。欲盈恶稔，而颠陨随之。故《传》曰：“象有齿，以焚其身，贿也。”
　　●履谦
　　登山者，处已高矣，左右视，尚高于己，非他山尽高，目则然也。立身者，行已贤矣，左右视，尚贤于己，非他人尽贤，心则然也。君子卑以自牧，正内惬其心尔。
　　虑存正己，色不矜人。智而能愚，勇而能怯。位高而意下，禄厚而志约。功懋承之以畏，德盛持之以恭。保善于已成，防患于未发，怀自盈之惧，耻过实之声，见君子之心焉。
　　故礼，觞酒豆肉，让而受恶，则民不犯齿；衽席之上，让而坐下，则民不犯贵；善称人，过称己，则民不争；善称尊；过称已，则民忠孝。谦之为益，弘矣哉！
　　江海之为百谷王者，以其能下。《易》曰：“劳谦君子，万民服也。”汉光武、魏孝文有之。
　　克、叔痤战胜而让功，孔霸、伊<香>恩加而辞位。樊宏魂惭于食邑，无忌心怵于要枢。其亦知所履乎？
　　王浑表奏，何如廉颇之负荆。
　　至于僧达焚床，子显挥扇，皆以最缺虚容，致贻嫌咎。傲不可长，信夫！
　　●谨言
　　精喻者不待言，不获已而有言，荣辱分矣。居室之词，应乎千里，机事不密，至于害成。君子所以慎密而弗出也。口之溺人也，甚于渊。故言必稽其所终，听必原其所始，岂特金人之慎哉！
　　宋景动天，汉文怀远，虎胜敌，千秋悟君，善言之效也。
　　深而弗露者，仲尼以不应为答，周公以不闻为纳。
　　匿而反彰者，东郭观形于臂举，卫姬望色于高足。
　　故口有不言之谋，耳有无声之听。其不可忽如此，矧颊舌之间乎？
　　宋使之报寇，避害而趋利。
　　澄子之援衣，睹形而忘实。惠子之却炬，交浅而谈深：言乃为天下病。
　　杨恽、何绥，祸成于简傲；京房、张宿，获戾于漏泄。
　　始知安世佯惊，鲁恭潜益，陆元方缄封之匣，李德裕精思之亭，咸慎厥枢机，可为楷模矣。
　　●慎行
　　进德修业，淑身以接物者，其唯行欤？一念肆而庶事乖，一刻忽而终身悔。甚哉不可以不慎也。君子不患人之非己也，不为可非之行而已。遵道而行，待时而动，斯行无不宜。敬以直内，义以方外，斯行无所疑。慎也者，行之所以成始而成终也。《诗》曰：“小心翼翼，古训是式。”
　　夫行起于几微，而动乎天地。吉凶以之生，故修政而桑枯，录冤而雨澍。受脉失敬，执玉乖容。
　　貌之不恭，遂为身咎。况恃势以自专，估权而虐物。贻讥贾祸，其不幸乎？
　　慎行者执虚如执盈。入虚如有人，蘧伯玉有之。河间、东平藩屏之令器，曹参、孔明辅弼之硕德，亦其伦也。
　　夫狂者走，逐者亦走；惧者颤，寒者亦颤，乃同形而异实。
　　廉者贫，贫者未必廉；忠者死，死者未必皆忠，乃同事而异情。观行者，审诸。
　　●爱物
　　天地诉台，煦妪覆育，而滋万物。故君子之用物也，有不可废之礼，而有不忍尽之心。鸟兽之肉，足登于俎。皮骨毛羽，足供于器。物具而罔有过求，爱已行乎其中矣。
　　孳尾纪于尧书，攸居著乎《禹贡》。商开三面之网，周怜屋上之乌，抑仁政之施乎？
　　竭泽而鱼，非不得鱼，而明年无鱼；焚林而猎，非不得兽，而明年无兽。制之以节，斯民用弗穷。《诗》：诸侯无故不杀牛，大夫无故不杀羊，士无故不杀犬豕。犬马虽微，犹施帷盖，讵有暴殄之失哉！
　　齐矜觳觫，宋避蝼蚁，仁之端也。单父令夜得之鱼，中牟驯将雏之雉，可以观治焉。萧宏食品充盈，朱异珍羞腐败，识者所讥。
　　若梁武帝之面为牺牲，则爱物而废礼，异乎夫子之存饩羊矣。
　　
