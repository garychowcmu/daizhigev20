搔首问 王夫之著

　　“知仁勇之仁，乃君子成德之极；清任和之清，为学者入德之基。”此思宗皇帝与黄公道周论学语也。天下不知有清，而上不能全其仁，以致于倾覆，哀哉！

　　壬辰冬，于安定侯所见思宗皇帝御书硬黄龙纹笺，书唐人“天涯尽处无征战，兵气销为日月光”之句，端丽不让唐太宗书。

　　历朝宽大之政，其昭著于税粮征之。洪武间天下初定，户口流亡未复，田亩荒芜未垦，所丈量田亩起科尚赢。迨及弘治十年，承平已久，而丈量科税顾缩。以湖广稽之，弘治所减洪武夏税七千五百六十五石有奇，所减秋粮二十九万七千五百六十七石有奇。不知田土渐垦者几何矣，而不但不增，且多所减。圣子神孙恩泽之厚如子，服先畴、长子孙者忘恩叛上，杀运之淫，抑自取之也。万历九年，江陵以申、商之法御天下，责实丈量，然亦就弘治额稍为迻易耳。国宪在，人心不能恣行其刻核也。

　　宋亡而韦布之士如郑所南思肖、龚圣予开、王炎午汪水云谢皋羽翱、方千里凤，悲吟泽畔者，不一而足，今则空谷之音窅然：虽或文采表见不逮数子，抑世日趋下，无与乐道之也。唯山阴文学王毓蓍显著。如余杭文学朱治升不肯薙发，弃家走入天目山，匿月余，恐不得免，自经于林，唯一僧收瘗之。阅三十年，其子寻求，获遇其僧，乃负骨归家。若生存而抱负以隐者，则安成、陈二止觏孝廉，独居攸县之欧公山，屏妻子，绝交游，忍冻馁，二十余年未尝下山，年七十而终。闻有遗稿，其门人颜弁为刊藏之。弁字伊骐，亦奇士也。祁阳张参可纶，刘子参惟赞先后中乡举，皆全节避世。参可，孤介士也。子参有当世才，隐居后结小茅亭于深山危壁，有徐陈二生，皆弃诸生，不改冠服，随与俱隐，饥寒以死。

　　青原极丸老人书来，道吉安人士孤贞自守者，如刘安礼、周畴五，皆夙闻其风操。别有魏冰叔、林确庵，亦鼎鼎非此世界中人。又有郭门，字林外，不婚，不就试，好钞录奇书，孤僻自遂，亦奇士也。

　　昭代理学，自薛文清而外，见道明，执德固，卓然特立，不浸淫于佛老者，唯顾泾阳先生。锡山书院所讲说见院志者如日星，有目者无不可见也。东林会讲，人但知为储皇羽翼，不知其当新学邪说横行之日，砥柱狂澜，为斯道卫之尤烈也。先生前无所承，后亦无所授，同时同志若高景逸先生，已自有不同者。要之，有德之言，唯心得之，乃与往圣合符。韩退之言尧舜递传至孟子，岂有密室心印、衣钵拂子如浮屠之授受乎？阳明天泉付法，止依北秀南能一转语作葫芦样，不特充塞仁义，其不知廉耻亦甚矣？

　　茹檗（张姓，昆明人，以乡举任县令，城陷走，祝发为浮屠。）言：滇中所在为杨用修立祠屋，迄今俎豆不衰；李贽生祠，贽死即拆毁，弃其像于沟壑。用修戍滇，嬉游不修小节，而滇人思慕不忘者，其忠耿大节既足动人，且以贵公子状元及第，而未尝挟之以交当事，与滇中政刑，弋一钱之获。贽为郡守，恣其贪暴，凌轹士民，故滇人切齿恨之。贽受法于龙溪。龙溪之告唐应德曰：“他人以戒定慧治贪嗔痴，公当以贪嗔痴治戒定慧”，宜其心印之若此。

　　楚俗好鬼，淫祀其小者也。妖术繁兴，乃欲试之兵戎之大事。士大夫惑于其说，为害甚烈。江汉间翕然相尚，贤者亦堕其中。如嘉鱼金公声以死殉国，岂非烈丈夫，而崇信申甫，以致丧师辱国，城几不守，与宋郭京一辙，贻万世笑。江复游肩生侍御大任，在台中亦铮铮有声望。乃信一妖僧，谓能断人头，噀水续之复生。取一仆试之，既不可复续，妖僧逃去。侍御惶遽，以肩舆载尸出城，甫至城门，头从舆中坠地。其时适有中奸细悬朱旗，上书五关匕返贤招令于巡抚衙门，城内盘诘方严，遂穷究其事。抚按驰奏，下侍御于狱。虽仅坐无罪杀雇工人律，免大辟，而终身不齿于士类，亦可羞已。

　　昭代无隐逸，不知后有修史者，以何人位置于此？盖缘经义取士，庠序法沉，科目人众，从童子授读时，早已将圣贤学问作利达之资，贤者且待利见以表著其功名志节。不然，则一青衿抑可藉以为利，况登仕版乎！父兄以教，子弟以学，沉湎终身，谁复知有独善其身者？下之风尚如此，而安车蒲轮之典旷废不行。且有寰中士大夫小为君用充军之例，宜其销铄至于沦亡也。就中如陈布衣、吴聘君、陈白沙，名虽上闻，而以理学著，不欲居隐逸之科。他如谢茂榛、孙太初、王百谷、沈嘉则、徐文长、周公瑕、赵凡夫、陈仲醇，文艺自矜，志行不立，遨游王公贵人之门，其去陈昂、宋登春之猥贱也无几，总以落魄故，转此一局以谋温饱，不足数也。必欲求尚志之士，则永乐初王处士宾（字不著）、成弘间史明古鉴、伍光宇（名俟考）、李大崖承箕（嘉鱼人，中乡举不仕）足以当之，

　　为国大臣，不幸而值丧亡，虽广休林下，亦止有一死字。贺对扬、刘念台两先生于此决绝，则怡然顺受之而已。熊鱼山、郭天门已落第二义矣。留生以有待，非大臣之道也。且有待者终无可待，到末后无收杀处，念此使人惭惶。顺德黄阁老士俊，四十年状元宰相，粤东陷，荏苒投款。及李成栋反正，复儌人纶扉，思以盖愆。票拟为台省所持，不能安位，乃叹曰：“学生亦无他不是处，但少一死字。诸君何相苦乃尔？”不知少此一字，更无不是也。

　　稼轩、别山两先生殉难日，乃庚寅十一月十二日，桂林雨雪大作，雷电交集。秋冶先生于南宁为孙可望爪牙吴姓者挝坠水，薨数日，虎从水中负尸出岸上，肤发无损。天地何尝负人，人自负天地耳。赣州陈给谏泰来死难，其夫人流离，侨处西延峒，虑为游兵所扰，遣人求护持于别山先生。先生署榜其门曰：“忠臣烈妇之家，风雷不敢侵，而况人乎？”先生奋腕疾书时，余方在坐，见其目光射人如炬，自信以信天，果不诬也。

　　朝参官例给牙牌，出入掖门。别山先生为中舍，奉使宣谕诸王，辞朝日忘缴进，末复命而国变作。先生奉之中堂，朔望必于牌前行五拜礼乃出。先生自二十七日易服后，于公服外不衣寸帛，裹白网巾，以之殉难。

　　甲申、己酉二大变殉国者，《明季遗闻》十得其八九。粤东初陷，则陈宗伯子壮、张太史家玉为烈。其再陷也，文臣无一死者，唯南阳侯李元胤，粤西则瞿、张二公外朱总戎昱如，皆衣冠端坐以待刃。滇南之惨死于缅甸者，皆为缅夷诱杀耳，唯黔国公沐天波力战而死。黔中大帅皮熊，初姓罗，名联芳，与韩王固守水西，水西破，被执，诱之令降，熊十日不食。有见之者，端坐高谈古今成败、纲常大义，五六日尚声出金石，十日死。仅此二公而已。

　　刘念台先生人谱，用以破袁、黄功过格之妖妄。但提一“人”字，如何敢于此字外谋利害生死？如先生者，亦止求像一人模样耳。黄本猥下之鄙夫，所谓功者，俗髡村道士诱三家村人之猥说。如惜字纸固未尝不是，然成何等善，便欲以此责富贵之报于天，非欺天乎？先生所集，犹有未惬处。人之为人，原不可限量。善学先生者，＿止一“人”字足矣。

　　夏缓公既殉难，其公子在义兵军中，年方十三，草檄数千言，诸名宿在军中者不能易一字。事败被执，守松江者以其弱龄英概，欲生之，叱曰：“汝童子，那能作此，必他人假汝名尔。”公子奋臂呼曰：“此实我作。我岂推委他人，向犬豕求活？如不信，可授我纸笔，更作一首。前作犹未尽数中国降附者之恶，当畅言之。”遂遇害。

　　前代之亡，皆以国无人而致败。惟本朝不然。数十年间，虽如杨、左、高、赵、二周、黄、魏、袁、李诸公，为奄党所摧折，而踵起者若刘念台、黄石斋、李懋明、范质公、倪鸿宝、文湛持、史道邻、姜居之、高硁斋诸先生，皆大僚也，使得行其志，当不仅如赵惟重、李伯纪之在建炎。而抑有如陈大樽、夏缓公、吴幼洪、杨机部，使参密勿，应可颉顽陆敬舆之于贞元。然而无救于亡者，自万历间沈一贯、顾天堎、汤宾尹一流，结宫禁宦寺，呼党招摇，士大夫贪昧者十九从之，内有张彝宪、曹化淳辈为之主持，诸君子才一运肘，即为所掣，唯一死谢国而已。

　　印雪浪为余言，昔官南驾部时，谢德州升以南冢宰敕召掌北铨，奉旨驰驿。雪浪炤勘合例给外不增匹马一夫。冢宰累重，屡求益，坚持不与。遂并勘合夫马发回，自雇以行。其北渡也，南畿官旅送江干，印独不往。冢宰顾笑曰：“印君何见怒之深也？”雪浪自揣必遇摧抑。已而谢入纶扉，印迁镇江守，与推官雷起剑忿争，张中丞四维左袒于雷，参印解任听勘，印因叩阙讼张。德州谓同官曰：“印守孤耿之士，我夙知之，张、雷诬罔耳。”票旨褫起剑，而张、印皆落职闲住。潜江刘云密任江北监司，闽中黄文焕为所部推官，恃才傲上吏。云密诉之朱漕督《大典》，被参落职。隆武中，黄起擢谏垣，云密为少司寇。时潜沔陷殁，刘家人间道来闽。众论蜂起，谓其藏匿间牒，黄独抗疏言：“刘云密刚直素著，臣为其属吏，稔知之，请以百日保其无他。”事乃寝。此二事相类。崇祯末士风犹如此。当时善用之，岂至覆亡！则前有温、周、杨、薛，后有马、阮、陈、蔡，衣钵相传，坚不可破也。

　　先征君在都下，见赵梦白先生为冢宰，揭榜于门曰：“本部既不要钱，如何为人要钱？”内则铨部，外则督学，为请托之津梁。铨部则不但受权要之意旨，词林及冗散皆待其津润。督学则钦差使臣、藩、臬、郡、邑、藩王、乡绅，群起以觊濡沫。官邪之所以溢，士风之所以坏，皆此为之，而鬻爵鬻名者因之以滥。冢宰要言不烦，一如雷霆之震昆虫，所憾不能惊死蚓耳。

　　郑鸣岘先生掌铨日，太湖马人龙督湖广学政。试事告竣，楚中绅士自司徒周元汀希圣下凡十余人，诣先生言：“马公祖试上报政，例当升擢。”先生頳色厉声曰：“马参议在荆州鬻秀才十余人，诸公何为曲疵之邪？”言者皆踧踖而退。楚中督学簠簋之玷，自马始也。

　　鸣岘先生清刚岳立，而内行醇谨，不以清流自矜。先生世籍襄王府校尉，及登籍通显，至登八座，家居燕坐，每使人觇候。襄府仪卫司官弁过其阁，必起立敛手，待其已远乃复席。戒子弟曰：“此吾家累世牧师，犹民家之邑父母也，敢慢之乎？”然王府人员有病民者，则启王戒有司以行法，无所曲狥。以是邸中员役洎诸宗皆敬爱而若其训。迨崇祯间，藩封之地，民受骄横之凌暴，而襄阳独否，犹先生之遗泽也。

　　廉吏以廉自标举，气矜凌物、苛刻待下者，其晚节必不终，余所见非一也。吾郡守关西杨公应震，慈和坦易，未尝刻素一下吏，末尝挞一史胥至数十，而人莫敢玩。讼者，谕所差胥隶，劝以和息，即与销案。不听，乃理之。庭无非刑之具，理曲倔强者，挞不过十。唯判决详严，使无能再讼而已。赎杖取给月报而止。赎纸则每季分给吏书，为笔墨饮食之资。寮佐滥受讼牒，则于审理之日至其厅事，笑叱讼者曰：“此无情之顽嚣，何足污我辈耳”。皆逐出令释，因与寮佐棋饮，抵暮乃归。属邑起解国课，例有朱纸羡余，皆留贮库，岁终以抵逋欠转解，榜示属，俾民均分免比。邑令岁时之馈，皆权受之，及台使至，乃还之令资公费。郡置萧清如山寺，不闻呵叱之声，此则真能廉者也。郡庭旧有二鹤，风日暄美，则飞鸣对舞。公题廨额曰“鹤舞清风”，其风味可想矣。

　　少傅秋冶先生言：“谓廉吏者冰心檗操。但使不贪，亦何至吞冰茹檗邪？既已食禄为吏，自非纵声色，耽玩好，谋田宅，贻子孙，及勿媚权要、勿喜游客姻威之谀丐，则岂饥寒迫身如灯窗下？诚令终老青衿，又能胜此日乎？”岭南从无廉吏，先生守广两载，竟不下库清查。（广守一下库，可得千金。）山阴王谑庵，先生姻家也，罢官，好游名山。以先生在广，可为地主，逾岭游罗浮。至郡，先生以郡守谒监司礼，持手版进谒，肉米薪刍之外，一无馈遗。欲为人请托，而庭无不解之讼，无过求之者。游资既乏，困不能归。制府沈云升中丞乃邀过端州，为具归装。中丞笑谓人曰：“总制为知府资送秋客，非古今佳话乎？”

　　昔在端州，少傅公留寓其邸舍。值公五袠诞日，见蜀帅王祥馈黄金百至二十两，闽帅郑弘逵、郑彩、林察馈人参十二斤，其他拥兵滥爵者约略称是，公皆坚拒之。闻以馈他阁老、枢部、缇帅、兵垣，则皆受之矣。时武人骄横，且赂遗如此，前此文臣操进退生杀于笔舌者，又不知何如也。始媚之，中玩之，继乃挟持之，纵兵虐民，克饷虐兵，覆师失地，以至于亡，复谁诘问之哉！少傅公言：“李成栋初反正，奉表迎驾时，毡袱所裹犀、珀、金、玉、锦、绮，扈从者受得快畅。及至端州，指摘诮厉，一唯成栋所为，莫能喘息，亦尝追悔否邪！”文官不爱钱，则武官自不怕死。安危存亡之机，在此而已。

　　端州七星岩，弘敞明净，洵为崖壑佳境，要亦可游而足矣。熊文灿为总制，于外构游宴之堂，及僧寺器物皆备，土木金碧，费三万金，则文灿囊橐可知已。此金钱何处得来，欲弗殃民病国，其可得乎！吾乡刘凝斋司马制两广日，以缺弁俸薪及旷伍军馕二万金，解至西北边储，归山囊笥萧然，岂暇此无益浪费邪？

　　自武陵得君，内掌丝纶，外秉鈇钺，多引滇、黔人而大用之。熊文灿、陈新甲、刘宇亮、马士英，皆其尤也。越其杰、杨文骢、马绍愉辈，相尾而起，其人类皆有慧巧，略涉猎，工书画篆刻，以侈靡相尚，其文猥陋，而国随以倾，悲夫！

　　崇祯末，蝗灾遍中原，渐及江、沔，湖南独能免者，蝗飞不能高，东西为山所阻，中则洞庭巨浸数百里，不能达，往往堕水。此可以理信者也。余己卯应试，舟过洞庭湘阴，濒江有连厂数间，僧徒聚诵佛经，悬湘阴县榜云：“奉阁部杨檄：惟诵《华严行愿品》，则蝗不入境”。湖南幸无蝗，遂以功自居。凡武陵之略，于此概见矣。

　　治河之为中国患，自汉迄今亡宁日。愚意自河套南折，若于大同右从沙漠开一渠，达奉圣川以绕山后，夺辽水以注于海，则中国之害永息。顾未知地形高下，可开渠否耳。近阅《凝斋集》，见其为说略同。先生历扬中外，必实有所见而云然。使辍二千年治河之财，就墩堡戍兵及募民夫奋然兴作，则万世之功，十年就矣，且可为天堑以限胡、汉。留此说以俟后之贤者，当有起而任之者也。

　　浙江马昼初晋允所纂《通记》，言曾植斋宗伯附赵阁学志皋云云，非实录也。万历中时局，希宠禄者皆依戚畹郑养性，以倾皇储。比见坊刻有宗伯《皇太子百日诗》云：“百日欣逢睿节新，群臣朝贺属芳辰。云中风辇来王母，日表龙颜识圣人。瑞气正浮三殿晓，欢声疾动六宫春。愿将多寿多男子，岁岁年年祝紫宸。”观“日表龙颜”之句，定国本于襁褓，岂屑与沈一贯、汤宾尹同污者！泰昌改元，宗伯已薨，既无冢胤，所立为后者庸沓不才；辛丑、甲辰两典会闱，所取无一俊伟之士。是以大节湮没，横受指摘如此。

　　熊芝冈之狱，邹南皋不无煅炼，且朝审日明露左袒王化贞之声色，议者佥以咎南皋。南皋诚过，然亦有以致之也。汤宾尹淫恶不齿于人类，胁宣州一士人妻而乱之，其妇愤无所泄，自缢而死。芝冈督南畿学政，宾尹死，宣州诸生去呈求旌奖。芝冈护宾尹之恶，杖杀为首者，余皆褫其学籍，以是为诸君子所不容，故幸其败而致之死。比在萍乡读李懋明司马集，具得其原委。盖芝冈通籍时，正汤、沈朋党气焰方张之日，罗致人才以为羽翼，一受其笼络，不能自拔，故致如此。刘越石早为贾谧所惑，终以壮志不伸，人困之，天亦不佑也。芝冈再出山后，为佟卜所惑，亦越石之于段匹碑也。知人择交，非明快人所可任久矣。

　　刘孝则先生诸公子，皆树立清节。四公子季矿，起义江楚间；其内子，李元鼎之女也，以元鼎降故，遂出之，则已甚之行也。

　　稼轩先生少从钱谦益学。崇祯初，又以争枚卜事，为温体仁所惎，同谴。先生尽瘁桂林，誓死殉国。谦益降后，仍尸大位。先生闻客语及谦益，辄为不怿。金道隐与曹溶、黄澍同榜交善，溶、澍降，道隐犹曰：“此必欲得当以报本朝”。溶既沉溺膴仕，澍为间谍，屠徽州，杀金正希。人以此笑道隐，不恤也。此又护友而失当者。喜怒不任意气，达情容物而裁之以正，难已。

　　方密之阁学之在粤，恣意浪游，节吴歈，斗叶子，谑笑不立崖岸，人皆以通脱短之。金道隐孤峻自矜，在临清则抗刘泽清，在福州则劾郑芝龙，在端州则刻郝水忠、陈邦傅，力争孙可望之王封，人皆畏其丰裁。乃披缁以后，密翁虽住青原，而所延接者类皆清孤不屈之人士，且兴复书院，修邹、聂诸先生之遗绪，门无兜鍪之客。其谈说，借庄、释而欲檠之以正。又不屑遣徒众四出觅资财。道隐则以崇土木、饭髡徒之故，不择人而屈下之，与尚氏往还，称颂之不怍。有金公绚者，亡赖幕客之长，持尚氏之权，渔猎岭海，乃与联族而兄事之。作海幢于广州，营丹霞于仁化，所费至数万金，以此尽忘其本色。狂者可狷，狷者一狂，则荡闲无所止，有如此夫？

　　青原晚号“极丸”，取一峰“太极丸春”之旨。此足见其存主处，与沉溺异端者自别。顾一峰太极丸中，羞恶、辞让、是非具足于恻隐之中，而密翁似以知和之和为太和，故深取庄子两行之说以为妙用，意熊掌与鱼可以兼取，则兼不得时必两失也，特其直斥何心隐、李宏甫为刑戮之民，则允为铁案；绝无关系处，以身试镫油而恣其意欲，无知轻躁之徒，翕然从之，其书抵今犹传，乌容不亟诛绝之邪？

　　读陈大樽集，云“密翁年十九而知作木牛流马。”欲就青原问之，不克，而密翁逝矣。《武侯集》中记尺度而无造法，当时隐秘之耳。以愚思之，名为牛马，亦仿佛其形，外饰以美观，实一四轮小车而已。蜀陇道险，多登降，故造此便行。其法当是二轮高，二轮庳，上坂则庳者在前，高者在后，一人曳之，使徐行而不蹶。平地亦庳者在前，虽欹无碍也。所谓舌者，于中间设一植木，施铁鐏于下，一上一下之间，欲转迻前后则放下插士中，碍之不行，而挽人推迻之。其收放用一横木提掇，所谓舌也。其车箱前后作两折，中或铁环或韦条绾之，遇山凹曲折处，则捩转委曲而不碍。凡一轮用二人，可运八人负荷之粟，以历险道。然遇乱石、枯株、曲磴，则亦必平治之；涉溪水，必架土木为桥梁，但不阻于登降耳。其制大略如此。九原不可作，无与问其详也。（按当时木牛流马之制，或止于此。至近日机械之术日精，则腾空潜水，突过前人矣。）

　　坊间有《博物典汇》一书，云是黄石斋先生所著，盖赝书也，其中漫无足采。至黄钟三寸之说，乃闽中一妄人李文利者剿《吕览》之谬而益其妄，石斋岂屑此邪？密翁与其公子为质测之学，诚学思兼致之实功。盖格物者，即物以穷理，唯质测为得之。若邵康节、蔡西山则立一理以穷物，非格物也。（按近传泰西物理、化学，正是此理。）

　　石斋于狱中算历，亦宅心养气之善术也。当忧患时，不遣此心安在一处，不特利害未忘，而道义一定之理已是灼见如此，若更萦回于心，激为怨愤，及当机要用时，气已泄而反疲矣。心有所在，且自埋头研究，则生死成败，无丝毫留影，默养道义之心，遇时而发，则刀锯之，下气自浩然也。文山燕、楼集杜亦如此。而集杜不如算历为学者格物实用，且于所争名义不相涉。又其事才一拈著，即难放下，可以永日俟命。文王羑里演《易》，虽圣人无射之保、乐天之诚不藉于此，然亦未尝非此意也。特于义尤精，于道尤弘，六十四彖，何尝以忧患之情见于辞，方是塞乎天地之间。

　　贺对扬先生自内阁谢病，驰驿归里，门庭朴隘，无爽儒素。自题壁联云：“水静无波，人静无事。”当崇祯间，内外交棘，危亡在日，而欲以无事静处之，故议者以短公。然当时秉政者，如温程、杨武陵、薛韩城，其所为有事者，若保举换授武生社师等政，又成何事？既可嗢笑如儿戏，尤以败坏风俗，增长乱人，为害无已。其甚者，若李待问（北人，官户部尚书，非松江起义谥忠愍者。）加派练饷，每秋粮一石至二三钱，重剥民资，付州县官练乡兵，何尝有一卒之用！徒充墨吏囊橐，为害愈深，坐待寇至而欣戴之。如此等有事，则使能如公以无事静镇之，若王茂弘之安辑江东，犹救得一半，则短公者亦不知而妄议也。

　　蕲州姚阁学明恭，省其封君墓，见冢上有新砌痕，发之，乃或以一瓮盛枯骨瘗于此。公弟怒，命弃之江中。姚公曰：“此不肖子孙所为，于枯骨何罪？”取置坟傍寺门梁间，仍戒寺僧：“若有暮夜来窃去者，慎勿詗察为何如人也。”不数旬，果或窃持以去矣。姚在纶扉，无可表见，此一事固不失为长者，可师也。

　　先正王公竑、李公秉，俱以九卿谢政家居。王公高自标岸，不妄与人晋接；李公出入闾巷，与人对奕谑笑，不以为忤。王公讥李亲市井小人，失大臣体；李谓在朝在乡各有体，何至以官骄人。两说并存，各成其是。近世有类此者，祁阳楚石陈公荐，以大司徒致政归，杜门谢客二十年，县人不识其面。直指过祁阳谒之，亦遣其子主政持刺谢不敏而已。后进姻友欲省候者，必俟其乘小竹舆过郭外僧舍，乃得一见颜色。零陵元汀周公希圣，亦以大司徒致政归，日与狎客歌姬犹杂醵饮。陈公屡斥其辱，周亦诮陈之迂。平情论之，李公所云以贵骄乡里，洵未合中道，而儒者即老困青矜，亦自有其臭味。市井犹杂，逆风闻膻，固不堪斯须与之共处，即以和易接乡人，亦自有后进之可与者，琴尊山水，得侣为欢，何至与此曹裸袖挥拳于酒盌棋枰下邪？李公之说而不知节，则为周司徒之自辱。又其下如汤宾尹以祭酒为天下师，而潘之恒以纳赀入太学，用淫媟术事宾尹，施施以兽行相矜，乃至纂撰成编，列稗官中，导天下恶少年以骨醉。而袁中郎、钱受之、钟伯敬辈争推毂之恒，收为名士。廉耻堕，禽风煽，以使神州陆沉而莫之挽。乃知王公之雅操，诚士君子之楷式，而陈司徒宁静不露圭角，尤为中道。后学之取法者，将何择焉！

　　山人墨客，挟诗卷游公卿间，好事者折节延揽，任其傲岸。然必以方外自居，弃儒冠无仕进之望，不然，虽有文誉，自循其分，弗敢越也。若孙太初、谢茂榛、王百谷，一以布衣终老。徐文长以诸生入胡梅林之幕，抗衡藩臬间。梅林为营乡举，分考一县令，坚意删落之。当时士大夫风骨戌削，可想见矣。谭友夏乡举初上春官，挟箧游湘潭，谒李湘洲宗伯。礼部本所提调，参谒自有礼制，乃投晚生名纸，甫就坐，以所刻诗文充赠。宗伯微笑曰：“子亦学作诗邪？”谭踧踖而退，不惜怜才之虚名，以抑竞躁，先辈风操如此，浮薄者尚有所惩也。

　　毁淫祀，乃为政者大纲纪事。不但节省淫费以裕民衣食，且奸盗叛逆，皆从淫祀而兴。即不至是，抑使小民信巫不信医，以不永其命。顾非果有不愧天地鬼神之诚者，但凭意气，一往易蹶，终不能决于行也。狄梁公而后，固未见其人久矣。吴下管元心正传为永新令，永新好鬼而妖，以魇咒杀人为业者众，所祠一鬼曰辛天君，倾城奉之如狂。元心至，断其像之首，焚其祠，擒其降神之渠魁扑杀之，妖为之息。惜其不能大用而早世，使处甲申以后，即不能回天再造，亦当与陈寒山、凌茗柯诸君子争光日月也。

　　自广宁陷，继以延安，寇至六十余年，杀运不息，死于兵、死于饥、死于疾疫、死于虐政者，不知几千万。固厉阶之生自上之不臧，民抑有以自取之也。郊坛厉禁之严，倍于官禁，后世守者，纵游人入青城游览，要亦无敢戏渝者。崇祯间，有不道狂人画男女裸媟状于官墙，烈皇祀礼既成，巡行省视，见之震怒，守者弁卒皆按法服上刑，然终莫能知画者之为谁也。南陵管氏世为大族，忽一败类子贿冒弁秩，投南京守孝陵内臣为义子。内臣任其出入陵寝，遂谋不轨，焚其父尸，包枯骸，启陵甃瘗梓宫上。族臣渐知之，畏灭疾，不敢告发。其人后乘乱与仇家称兵相杀，不胜，管氏死者千余人，族因以圮。如此二事，欺天犯上，皆同儿戏，人心风俗至于此极，沦胥及溺，非自取乎？二人其最著者，慢鬼神、渎刑政若此类者多矣。上帝震怒，死者枕藉，无足怪已。（按“程度不及”四字，当上下共之，上不臧而民自取，允为定论。）

　　崇祯季年，有人持民本告讦，不得达，遂怀一石驰上御道，仰击大明门匾额，激卫士锁拿，本因得进。通政司及巡视科臣，皆坐镌职。又正阳门外一巨贾之子，家方作杂剧宴客，数恶少诱令冠优人翼善冠，服织金似龙之蟒，系玉带，骑弓入内城，驰御道左，逻卒擒之，因群涌入其家，抄掠无遗，家人坐客皆缧系，妇女惊怖，有投井而死者、及下法司，止以不应为律科杖，而皆已碎矣。此二事皆人妖之大者，为败亡之显征，然固有以致之也。法愈苛，威愈亵，猖狂之气一动，则玩上而罔所以敬忌。乌程开告密之端，而顽民可碎宫门；宜兴为淫冶之倡，而狂童可夸帝饰。桴鼓之应，其必然已！

　　《孝经》以唐太宗一序，盛行于唐，至宋，诸先生不为称说而复隐。盖疑其非孔氏之书，特从阙疑之义，未为论辨耳。要其言拓落，不与天性相关，取《论语》“问孝”及“事父母”等章对勘，则黑白昭然矣。杨武陵当国，令天下立社学，始复诏学者习之，不过欲翻新立异耳，而亦不止此。其书言“立身扬名”，止与《孟子》“天下悦而归已犹草芥”相反。武陵以其父抚秦，失机致寇，逮系谪戍，恐其累己名宦，故力求督师以掩盖之，乃至恝忍夺情，与黄石斋讼言于廷而颡不泚，皆扬名之毒中之也。因思唐太宗亦是此意，玄武门之慝，藉是以浣之，将谁欺邪？郑瑗有云：“既是孔门壁藏书，何以七百余年至隋刘炫而始显？疑其出于孔安国。”为说自允。开口说个“至德要道以治天下”，便成差异。先王之孝，岂为治天下故而设哉？华容严首升字平子，有文名，老于场屋，尝著论斥武陵夺情之非。武陵公子山梓深衔之，会滇师起，急奉檄起受其命为曹郎，欲修怨平子而陷之。平子时已七十，未几谢世，乃得免。吾乡有讲新学受衣钵于李见罗者，著论称江陵夺情之为忠孝，其视平子何如也？平子所言，亦愚夫愚妇与知之公理，非有殊尤矫激之说，乃为邪世所不容，诚为可叹。若彼枉道以阿世，而言之不怍，则龙溪以来，荡检逾闲，以浮屠四无碍为藏身之蹊径，而扬名显亲之说又其护身之符。世教如此，求人不禽也，其可得乎？

　　王澄川先生试诸生，散卷皆自呼其名，不使吏人呼之，以此养士之廉耻，可谓善教矣。辽阳贺先生《医闾漫记》，称通州韩幼伦少业举子，以有司待士之薄，遂绝意不求时名，闭户读书，以著述自乐。天下固不乏志节之士，但无与发其幽光耳。陆俨山《燕间录》，记唐李勘宇定臣好学明《六经》，就试礼部，吏唱名乃入，勘耻之，遂隐居阳羡山。虽尝谓今人同辈呼其名则相诟谇，先生长者呼之亦含愠不再见，而猥贱小吏高卢呼唱，则应之唯恐不速。不此之耻，而欲他日有立朝之节乎？当知此非朝廷制为典章，特有司骄亢，不自会其昔者趋诺之可耻，藉一日之势相凌压而已。不自耻，则不恤人之耻。相沿之陋习，自唐迄今而不改，人才不古若，无足怪已。“尔俸尔禄，民膏民脂，下民易虐，上天难欺。”自宋颁立戒石，天下郡县皆竖坊门内，对堂上。自丧乱来，皆无之矣。无怪乎吏之至此极也。屏墙旧画麒鳞，吾邑一令改画菜数本，题其侧云：“为民父母，不可不知此味；凡我赤子，不可令有此色。”其人簠簋不饰，大违其言，要此语自清警可风。戒石辞传是伪蜀主孟昶所作，故曰“不以人废言”。

　　章枫山没后数十年，慈溪士大夫位卿贰者，犹徒步行里中，无乘肩舆者，曰：“不敢违章先生遗教也。”近今此风邈矣。而王端毅公去今二百年，近晤其乡人士权持世、王如庵，犹能称说其行谊与其家世，娓娓乐道之，如亲炙然。二君皆淳谨有尺度，伯亮尤笃孝事亲，立清节于浊世。盖人能近取其乡先正而景仰之，则风操自别。何所无高山，知仰者鲜耳。朱诚斋先生虽籍桂阳，而世居衡阳，方伯白野公，其诸孙也。先生弘济之猷，与李康惠、刘忠宣相颉颃，清刚端重，尤为一时师表，自号认真子，其志见矣。总制两广时，荐白沙于朝，举一代之旷典。乡人后进，能仿佛其流风，当有可观者。而其子孙莫能述其千百之一二，后学并不知其姓字，无怪乎风俗之日偷也。

　　马素修先生奉使戒谕诸王，至衡桂邸宣敕后，举宴礼，例有金银酒器及侑币镪，先牛却之。端王屡使恳请勿却。先生对曰：“殿下一钱之赐，即某一钱之赃，虽能逃今日之法网，其能逃高皇帝之宪典乎？”其药果之贶，必对使发缄，倾视而后拜受。时督学王公方试士于衡，先生文字旧交也，拜访先生，辞疾不见，亦不报谒。此时督学为请托之渊薮，公私宾客无不仰其濡沫。先生虽无乐见之交，待之漠如也。词林及中舍大行皆清冷署，以出使藩邸为美差，藉以承燕都米珠薪桂之乏，而先生峻削如此。从容就义，其所养非一日矣！

　　汉之亡，无一仗节死义者。袁隗、杨彪以德望世臣，且无以自靖；孔北海之死，亦不能明目张胆折曹操之逆。唐之亡尤为可耻。司空表圣、韩致光全身远害，即标清节；白马清流，则自以浮薄触凶人而已。宋之亡，殉国者可称多士，要皆清谨自好，不辱其身。乃至文山之忠贯日月，然使付以扶危定倾之任，亦非其所任。昨者大命之倾，自台辅以至郡邑之长，与河山俱碎者，赫奕林立，古无其匹。如刘念台、黄石斋、倪鸿宝、左萝石、史道邻、范质公、李懋明、陈秋涛诸先生，无论其忠节，即以匡济之才言，使尽其设施，讵在于肃愍、刘忠宣之下？陈大樽、吴幼洪、章格庵诸公，俾其谏行言听，必可支天浴日。其后起者如郑侍御为虹、凌侍御駉、张太史家玉、蔡长沙道宪，甫逾弱冠，即已视死如归。《诗》云：“人之云亡，邦国殄瘁！”人才之盛，莫盛于斯，且非废锢林泉，高卧不起也。遍列于九卿、内翰、台省，而不能救宗社之陆沉，仅以一死谢君父，将谁责而可哉？上无恒心，下无适守，一贤一奸，倏兴倏废，国是愈乱，人心愈摇，反不如使碌碌庸人安于其位、涂饰支撑者之犹足以延大命也。哀哉！

　　自秦汉置相以来，唯唐高宗相二十余人，昭宗相过之，而唐一亡于武氏，再亡于朱温，皆不旋踵而宗社以熸。崇祯十七年间入内阁者，愚所记忆，则韩爌、李模、李国普、施凤来、张瑞图、黄景昉、钱龙锡、杨景辰、来宗道、周道登、刘鸿训、周延儒、温体仁、吴宗逵、钱士升、文震孟、孔贞运、贺逢圣、姚明恭、张至发、郑以伟、何如宠、黄士俊、杨嗣昌、谢升、刘宇亮、蒋德璟、薛国观、蔡国用、何吾驺、陈演、吴甡、方岳贡、范景文、王应熊、李建泰、魏藻德三十七人。（尚有遗亡。）呜呼，此其所以一仆而不可复起与？

　　刘晦斋少师斥作诗者为“卖平天冠”，秋冶先生有作诗书扇投赠者，辄以浓墨涂令通黑置之，未免矫枉过正。然大臣当国而奖进文墨之士，勿论果瓦杂投，即如裴晋公之于白居易、司马温公之于苏氏兄弟，亦以浮华眩动失去却一只眼，则二公之风操固足尚也。

　　近有崇德人吕留良字用晦，极诋陆王之学，以卫朱子之教，是已。乃其称道三苏不绝，苏氏岂敢望陆王之肩背者？子静律己之严，伯安匡济之猷，使不浸淫浮屠，自是泰山乔岳。明允说客之雄，子瞻荒淫之长，子由倾险之夫，于文字间面目尽露。偶阅《仇池笔记》等记，直是村巫鬼话耳。朱子与子静争辨，子静足以当朱子之辨者。若陆务观、刘改之，为子瞻余风所煽，固不屑与谈也。亡友黄冈熊渭公寔，为余作序，言“以秦少游对客挥毫之才，使不交眉山，荐由眉山，则自不居下流。”遗言在耳，不肖终身奉为蓍蔡。朱子谓“使子瞻大用，引秦观辈使在位，败坏更不可言。”说亦未尽。少游辈为子瞻引入狂醉，非少游辈之终不可浣濯也。渭公作序时，季虽甫弱冠，而识量如是，视吕生一铅椠之士，邈若云泥矣。癸未张献忠破武昌，渭公赴通山王第莲池死，衣裾蘸泥书粉墙云：“黄冈熊渭公死于此。”

　　俗学之遵朱子，适以亵侮朱子为大慝耳。朱子之注圣经，初非为经生求名计，况倚川选刊时文，教人趋捷径而自牟利乎？若吕生者，读陆子静白鹿《喻义章》讲说，不知尚有耻心存焉否也？奉朱子之绪论，遂敢目空今古。其无忌惮也，不但辨陆王而止，且讥康斋之欲入内阁、白沙之应召拜官。君子出处之节，岂雌黄时文、教人作倚门妆以射书贾之利者不能识邪！甘泉、念庵并遭非毁，薛文清、罗文毅犹不在其意中。鬻虚名，牟厚利，是铁门限门外人。不知量，不思咎，喋喋烦言。未有小人而仁者也，况锥刀为小人之已细者乎？

　　晋江望圭刘公春守吾郡，日于学宫晋人士辨论经义。先征君问“知德者鲜”，公答曰：“知德者，体认之谓。”言简而切，无能易也。盖天理物则之现现成成，昭然易知者，道也。而恻隐、羞恶、恭敬、是非，发于不容已，喻之深，信之笃，如饥则必食、渴则必饮者，乃德也。即如《集注》言为愠见而发，亦止知君子之不穷为道之当然，而未知吾心无入而不自得之德，故曰知之者鲜。老子言“道失而后有德”，不知德不足而后倚道也。圣学言天，异端言心。程子或以答问者，砭其枯守此心强为思索之病，非通论也。《庄子》一书，止是一“天”字。老子《道德》自然，自然者，天也。浮屠一真法界，亦天也。不体天于心以认之，而以天道为真知，正是异端窠臼。所以云“知德者鲜”。刘公片言，奉以终身足矣。

　　自古小人淹没宠利，不恤君亲者，即无所不至，未敢以其所为公然标榜与天理民彝相亢，其良心固尚不尽亡也。自龙溪窃释中峰之说，以贪瞋痴治戒定慧，惑世诬民；李贽益其邪陷，奖谯周、冯道而诋毁方正之士。时局中邪佞之尤者，依为安身之计。猖狂之言，正告天下而无复惭愧。有以书劝张文烈公家玉剃发出降者，曰：“杨子拔一毛而利天下不为，轲也讥之。”狂悖之言，出口时不顾人讪笑如此。更有作诗者曰：“豫让何当称国士，李陵原不愧家声。”至此，则虽舜为天子，皋陶为士，亦末如之何矣。此二人皆以进士起家，仕至宪司者。今没其名，非有所忌畏，《春秋传》所谓使求名而不得也。

