孔子集语

（清）孙星衍辑


序

　　《孔子集语》者，阳湖孙观察星衍字伯渊所撰也。孔子修百王之道以诏来者，六经而外，传记百家所载微言大义，足以羽仪经业、导扬儒风者，往往而有。其纂辑成书者，梁武帝《孔子正言》二十卷、王勃《次论语》十卷，皆不存见。存杨简《先圣大训》十卷、薛据《孔子集语》二卷、潘士达《论语外篇》二十卷，而薛书最显，不免挂漏。近人曹廷栋，又为《孔子逸语》十卷，援稽失实，不足论。
　　嘉庆辛未岁，观察引疾归田，惜儒书之阙失，乃博搜群籍，综核异同，增多薛书六七倍，而仍名之为《孔子集语》者，识所缘起也。其纂辑大例，《易十翼》、《礼小戴记》、《春秋左氏传》、《孝经》、《论语》、《孟子》，举世诵习，不载。《家语》、《孔丛子》，有成书专行，不载。《史记》孔子世家、弟子传，易检亦不载。其余群经传注、秘纬、诸史、诸子，以及唐宋人类书，巨篇只句毕登，无所去取，皆明言出处篇卷。或疑文脱句，酌加按语，或一事而彼此互见，且五六见，得失短长，可互证得之。
　　逾年，初稿成。又二年，属其友人乌程严可均，略仿《说苑》体裁，理而董之。覆检群书，是正讹字，更移次第，增益阙遗，为十四篇：劝学第一，孝本第二，五性第三，六艺第四，主德第五，臣术第六，交道第七，论人第八，论政第九，博物第十，事谱第十一，杂事第十二，遗谶第十三，寓言第十四。篇各为卷，六艺、事谱、寓言卷大，分为上下，以十四篇为十七卷。劝学等篇，与正经相表里。遗谶不醇，寓言盖依托。乃雕版于金陵，公诸后世。
　　──严可均为之序
表

　　山东督粮道臣孙星衍稽首顿首上言，臣所撰《孔子集语》十四篇成，谨奉表上进者。伏以黄颛授道，丹书备北面之仪；河洛浮图，元扈有东巡之典。盖折衷俟诸至圣，而稽古所以同天。钦惟我皇上雅咏宗经，临雍尊圣。如天荡荡，尧本难名，犹日孜孜，禹思闻善。刍荛之所必采，谟训况有明征。昔在孔子，微言大义，史氏有将绝之虞，性道文章，及门有难闻之叹。故易翼、麟书而外，纬候载其遗言，《孝经》、《论语》之余，子史传其佚说。吾无隐尔，绝贤哲之赞词，天何言哉！托素王之眇论，而籍亡七国。书散嬴秦，畏钻仰之高坚，孰网罗其放失？
　　臣拜恩绣斧，承乏奎娄，慕礼器而升堂，历岁时以载笔，识大识小，一话一言，靡不综其异同，征其典据，撞钟以莛，冀有余音，集腋成裘，多存粹白。其六经所载，谨避雷同，三豕传讹，悉加雠正。或有寓言依托，小说流传，恐鱼目之混珠，窥豹斑而拨雾，醇疵不杂，仿晏婴内外之篇，事类相从。比《说苑》区分之目，视宋臣薛据之帙，采获加多。勘曹氏廷栋之书，增删期当。昔方言属草，有子骏之旁求，封禅留书，因所忠而奏上。臣职容专达，病久罢闲，附阙里之上公，述圣门之祖德。恭呈乙览，或为座侧之资，广布儒林，聊比壁中之简。臣无任屏营惶恐，瞻天望阙，踊跃欢忭。
　　谨因衍圣公臣庆镕，奉表恭进以闻。
卷一

［劝学一］
　　《尚书大传略说》子曰：“君子不可以不学，见人不可以不饬。不饬无貌，无貌不敬，不敬无礼，无礼不立。夫远而有光者，饬也；近而逾明者，学也。譬之如圩邪，水潦集焉，菅蒲生焉。从上观之，谁知其非源水也！”
　　《大戴礼劝学》孔子曰：“野哉！君子不可以不学，见人不可以不饰。不饰无貌，无貌不敬，不敬无礼，无礼不立。夫远而有光者，饰也；近而逾明者，学也。譬之如污邪，水潦灟焉，莞蒲生焉。从上观之，谁知其非源泉也！”
　　《说苑建本》孔子曰：“鲤，君子不可以不学，见人不可以不饰。不饰则无根，无根则失理，失理则不忠，不忠则失礼，失礼则不立。夫远而有光者，饰也；近而逾明者，学也。譬之如污池，水潦注焉，菅蒲生之。从上观之，知其非源也。”
　　《韩诗外传》一孔子曰：“君子有三忧：弗知，可无忧与？知而不学，可无忧与？学而不行，可无忧与？”
　　《韩诗外传》六子曰：“不学而好思，虽知不广矣；学而慢其身，虽学不尊矣；不以诚立，虽立不久矣；诚未著而好言，虽言不信矣。美材也，而不闻君子之道。隐小物以害大物者，灾必及身矣。”
　　《韩诗外传》六孔子曰：“可与言终日而不倦者，其惟学乎！其身体不足观也，勇力不足惮也，族姓不足称也，宗祖不足道也，而可以闻于四方而昭于诸侯者，其惟学乎！”
　　《说苑建本》孔子曰：“可以与人终日而不倦者，其惟学乎！其身体不足观也，其勇力不足惮也，其先祖不足称也，其族姓不足道也，然而可以开四方而昭于诸侯者，其惟学乎！”
　　《韩诗外传》八孔子燕居，子贡摄齐而前曰：“弟子事夫子有年矣，才竭而智罢，振于学问，不敢复进，请一休焉。”孔子曰：“赐也欲焉休乎？”曰：“赐欲休于事君。”孔子曰：“《诗》云：‘夙夜匪懈，以事一人。’为之若此，其不易也，若之何其休也！”曰：“赐欲休于事父母。”孔子曰：“《诗》云：‘孝子不匮，永锡尔类。’为之若此，其不易也，如之何其休也！”曰：“赐欲休于事兄弟。”孔子曰：“《诗》云：‘妻子好合，如鼓瑟琴。兄弟既翕，和乐且耽。’为之若此，其不易也，如之何其休也！”曰：“赐欲休于耕田。”孔子曰：“《诗》云：‘昼尔于茅，宵尔索抃，亟其乘屋，其始播百谷。’为之若此，其不易也，若之何其休也！”子贡曰：“君子亦有休乎？”孔子曰：“阖棺兮乃止播兮，不知其时之易迁兮。此之谓君子所休也。”
　　《荀子大略》子贡问于孔子曰：“赐倦于学矣，愿息事君。”孔子曰：“《诗》云：‘温恭朝夕，执事有恪。’事君难，事君焉可息哉！”“然则赐愿息事亲。”孔子曰：“《诗》云：‘孝子不匮，永锡尔类。’事亲难，事亲焉可息哉！”“然则赐愿息于妻子”。孔子曰：“《诗》云：‘刑于寡妻，至于兄弟，以御于家邦。’妻子难，妻子焉可息哉！”“然则赐愿息于朋友。”孔子曰：“《诗》云：‘朋友攸摄，摄以威仪。’朋友难，朋友焉可息哉！”“然则赐愿息耕。”孔子曰：“《诗》云：‘昼尔于茅，宵尔索抃，亟其乘屋，其始播百谷。’耕难，耕焉可息哉！”“然则赐无息者乎？”孔子曰：“望其圹，皋如也，填如也，鬲如也，此则知所息矣。”子贡曰：“大哉死乎！君子息焉，小人休焉。”
　　《列子天瑞》子贡倦于学，告仲尼曰：“愿有所息。”仲尼曰：“生无所息。”子贡曰：“然则赐息无所乎？”仲尼曰：“有焉耳！望其圹，〈擇，去“扌”〉如也，宰如也，坟如也，鬲如也，则知所息矣。”子贡曰：“大哉死乎！君子息焉，小人伏焉。”仲尼曰：“赐，汝知之矣。人胥知生之乐，未知生之苦；知老之惫，未知老之佚；知死之恶，未知死之息也。”
　　《大戴礼劝学》孔子曰：“吾尝终日思矣，不如须臾之所学；吾尝跂而望之，不如升高而博见也。升高而招，非臂之长也，而见者远；顺风而呼，非声加疾也，而闻者著。假车马者，非利足也，而致千里，假舟楫者，非能水也，而绝江海。君子之性，非异也，而善假于物也。”
　　《荀子宥坐》孔子曰：“吾有耻也，吾有鄙也，吾有殆也。幼不能强学，老无以教之，吾耻之；去其故乡，事君而达，卒遇故人，曾无旧言，吾鄙之；与小人处者，吾殆之也。”
　　《荀子宥坐》孔子曰：“如垤而进，吾与之；如丘而止，吾已矣。”今学曾未如疣赘，则具然欲为人师。
　　《荀子宥坐》子贡观于鲁庙之北堂，出而问于孔子曰：“向者，赐观于太庙之北堂，吾亦未辍，还复瞻被九盖皆继，彼有说邪？匠过绝邪？”孔子曰：“太庙之堂亦尝有说，官致良工，因丽节文。非无良材也，盖曰贵文也。”
　　《荀子子道》子路问于孔子曰：“君子亦有忧乎？”孔子曰：“君子，其未得也，则乐其意；既已得之，又乐其治。是以有终身之乐，无一日之忧。小人，其未得也，则忧不得；既已得之，又恐失之。是以有终身之忧，无一日之乐也。”
　　《说苑杂言》子路问孔子曰：“君子亦有忧乎？”孔子曰：“无也。君子之修其行，未得，则乐其意；既已得，又乐其知。是以有终身之乐，无一日之忧。小人则不然，其未之得，则忧不得；既已得之，又恐失之。是以有终日之忧，无一日之乐。”
　　《荀子法行》孔子曰：“君子有三思，而不可不思也：少而不学，长无能也；老而不教，死无思也；有而不施，穷无与也。是故君子少思长则学，老思死则教，有思穷则施。”
　　《御览》六百七引《慎子》孔子曰：“丘少而好学，晚而闻道。此以博矣。”
　　《群书治要》《尸子劝学》夫子曰：“车，唯恐地之不坚也；舟，唯恐水之不深也。有其器，则以人之难为易；夫道，以人之难为易也。”
　　《群书治要》《尸子处道》孔子曰：“欲知则问，欲能则学，欲给则豫，欲善则肄。国乱则择其邪人去之，则国治矣；胸中乱，则择其邪欲而去，则德正矣。”
　　《意林》一引《尸子》孔子云：“诵诗读书，与古人居；读书诵诗，与古人谋。”
　　《庄子杂篇让王》孔子谓颜回曰：“回！来。家贫居卑，胡不仕乎？”颜回对曰：“不愿仕。回有郭外之田五十亩，足以给掞粥；郭内之田十亩，足以为丝麻；鼓琴，足以自娱；所学夫子之道者，足以自乐也。回不愿仕。”孔子愀然变容曰：“善哉！回之意。丘闻之，知足者，不以利自累也；审自得者，失之而不惧；行修于内者，无位而不怍。丘诵之久矣，今于回而后见之，是丘之得也。”
　　《吕氏春秋季春纪尊师》子贡问孔子曰：“后世将何以称夫子？”孔子曰：“吾何足以称哉！勿已者，则好学而不厌，好教而不倦，其惟此邪！”
　　《淮南子要略》孔子修成康之道，述周公之训，以教七十子。使服其衣冠，修其篇籍，故儒者之学生焉。
　　《说苑建本》孔子谓子路曰：“汝何好？”子路曰：“好长剑。”孔子曰：“非此之问也。请以汝之所能，加之以学，岂可及哉！”子路曰：“学亦有益乎？”孔子曰：“夫人君无谏臣则失政，士无教友则失德；狂马不释其策，操弓不返于檠；木受绳则直，人受谏则圣；受学重问，孰不顺成；毁仁恶士，且近于刑。君子不可以不学。”子路曰：“南山有竹，弗揉自直，斩而射之，通于犀革。又何学为乎？”孔子曰：“括而羽之，镞而砥砺之，其入不益深乎？”子路拜曰：“敬受教哉！”
　　《说苑建本》子路问于孔子曰：“请释古之学，而行由之意，可乎？”孔子曰：“不可。昔者，东夷慕诸夏之义，有女，其夫死，为之内私婿，终身不嫁。不嫁则不嫁矣，然非贞节之义也。苍梧之弟，娶妻而美好，请与兄易。忠则忠矣，然非礼也。今子欲释古之学，而行子之意，庸知子用非为是，用是为非乎？不顺其初，虽欲悔之，难哉！”
　　《说苑贵德》子路持剑，孔子问曰：“由安用此乎？”子路曰：“善古者固以善之，不善古者固以自卫。”孔子曰：“君子以忠为质，以仁为卫，不出环堵之内，而闻千里之外。不善，以忠化寇，暴以仁围，何必持剑乎！”子路曰：“由也请摄齐以事先生矣。”
　　《中论治学》孔子曰：“弗学何以行？弗思何以得？小子勉之，斯可以为人师矣。”
　　《中论修本》孔子曰：“弟子勉之！汝毋自舍，人犹舍汝，况自舍乎！人违汝其远矣。”
　　《中论修本》孔子谓子张曰：“师，吾欲闻彼将以改此也；闻彼而不改，此虽闻何益？”
　　《中论修本》孔子曰：“小人何以寿为？一日之不能善矣，久恶，恶之甚也。”

卷二

［孝本二］
　　《尚书大传》孔子对子张曰：“男子三十而娶，女子二十而嫁。女二十而通织瑽绩纺之事，黼黻文章之美；不若是，则上无以孝于舅姑，下无以事夫养子也。舜，父顽母嚚，不见室家之端，故谓之鳏。”
　　《尚书大传》《书》曰：“高宗梁闇，三年不言。何为梁闇也？”传曰：“高宗居凶庐，三年不言，此之谓梁闇。”子张曰：“何为也？”孔子曰：“古者君薨，世子听于冢宰三年，不敢服先王之服，履先王之位而听焉。以民臣之义，则不可一日无君矣；不可一日无君，犹不可一日无天也。以孝子之隐乎，则孝子三年弗居矣。故曰：‘义者，彼也；隐者，此也。’远彼而近此，则孝子之道备矣。”
　　《韩诗外传》八曾子有过，曾皙引杖击之。仆地，有间乃苏，起曰：“先生得无病乎？”鲁人贤曾子，以告夫子。夫子告门人：“参！来。汝不闻昔者舜为人子乎？小棰则待笞，大杖则逃。索而使之，未尝不在侧；索而杀之，未尝可得。今汝委身以待暴怒，拱立不去，非王者之民，其罪何如？”
　　《说苑建本》曾子芸瓜而误斩其根，曾皙怒，援大杖击之。曾子仆地，有顷苏，蹶然而起，进曰：“曩者参得罪于大人，大人用力教参，得无疾乎？”退屏，鼓琴而歌，欲令曾皙听其歌声，令知其平也。孔子闻之，告门人曰：“参！来。勿内也。”曾子自以无罪，使人谢孔子。孔子曰：“汝闻瞽瞍有子，名曰舜。舜之事父也，索而使之，未尝不在侧；求而杀之，未尝可得。小棰则待，大棰则走，以逃暴怒也。今子委身以待暴怒，立体而不去，杀身以陷父不义。不孝孰是大乎？汝非天子之民邪？杀天子之民，罪奚如？”
　　《韩诗外传》九孔子行，闻哭声甚悲。孔子曰：“驱驱，前有贤者。”至，则皋鱼也。被褐拥镰，哭于道傍。孔子辟车与之言曰：“子非有丧，何哭之悲也？”皋鱼曰：“吾失之三矣：少而学，游诸侯，以后吾亲，失之一也；高尚吾志，间吾事君，失之二也；与友厚而小绝之，失之三也。树欲静而风不止，子欲养而亲不待也。往而不可追者，年也；去而不可得见者，亲也。吾请从此辞矣。”立槁而死。孔子曰：“弟子诫之，足以识矣。”于是门人辞归而养亲者，十有三人。
　　《说苑敬慎》孔子行游中路，闻哭者声，其音甚悲。孔子曰：“驱之！驱之！前有异人音。”少进，见之，丘吾子也。拥镰带索而哭。孔子辟车而下问曰：“夫子非有丧也，何哭之悲也？”丘吾子对曰：“吾有三失。”孔子曰：“愿闻三失。”丘吾子对曰：“吾少好学问，周遍天下，还后吾亲亡，一失也；事君奢骄，谏不遂，是二失也；厚交友而后绝，三失也。树欲静乎风不定，子欲养乎亲不待。往而不来者，年也；不可得再见者，亲也。请从此辞。”则自刎而死。孔子曰：“弟子记之，此足以为戒也。”于是弟子归养亲者十三人。
　　《韩诗外传》十太王亶父有子，曰太伯、仲雍、季历。历有子，曰昌。太伯知太王贤昌，而欲季为后也。太伯去之吴。太王将死，谓曰：“我死，汝往让两兄，彼即不来，汝有义而安。”太王薨，季之吴告伯仲，伯仲从季而归。群臣欲伯之立季，季又让。伯谓仲曰：“今群臣欲我立季，季又让，何以处之？”仲曰：“刑有所谓矣，要于扶微者，可以立季。”季遂立，而养文王，文王果受命而王。孔子曰：“太伯独见，王季独知；伯见父志，季知父心。故太王、太伯、王季，可谓见始知终，而能承志矣。”
　　《大戴礼曾子立孝》子曰：“可人也，吾任其过；不可人也，吾辞其罪。”《诗》云：“有子七人，莫慰母心”，子之辞也。“夙兴夜寐，无忝尔所生”，言不自舍也。不耻其亲，君子之孝也。
　　《大戴礼曾子大孝》乐正子春下堂而伤其足，伤瘳，数月不出，犹有忧色。门弟子问曰：“夫子伤足瘳矣，数月不出，犹有忧色，何也？”乐正子春曰：“善，如尔之问也。吾闻之曾子，曾子闻诸夫子，曰：‘天之所生，地之所养，人为大矣。父母全而生之，子全而归之，可谓孝矣；不亏其体，可谓全矣。’故君子顷步之不敢忘也。今予忘夫孝之道矣，予是以有忧色。”
　　《吕氏春秋孝行览》乐正子春下堂而伤足，瘳而数月不出，犹有忧色。门人问之曰：“夫子下堂而伤足，瘳而数月不出，犹有忧色，敢问其故？”乐正子春曰：“善乎而问之。吾闻之曾子，曾子闻之仲尼：‘父母全而生之，子全而归之，不亏其身，不损其形，可谓孝矣。’君子无行，咫步而忘之。余忘孝道，是以忧。”
　　《大戴礼曾子大孝》夫子曰：“伐一木，杀一兽，不以其时，非孝也。”
　　《荀子子道》鲁哀公问于孔子曰：“子从父命，孝乎？臣从君命，贞乎？”三问，孔子不对。孔子趋出，以语子贡曰：“向者君问丘曰：‘子从父命，孝乎？臣从君命，贞乎？’三问而丘不对，赐以为何如？”子贡曰：“子从父命，孝矣；臣从君命，贞矣。夫子有奚对焉？”孔子曰：“小人哉！赐不识也。昔万乘之国，有争臣四人，则封疆不削；千乘之国，有争臣三人，则社稷不危；百乘之家，有争臣二人，则宗庙不毁。父有争子，不行无礼；士有争友，不为不义。故子从父，奚子孝？臣从君，奚臣贞？审其所以从之之谓孝、之谓贞也。”
　　《荀子子道》子路问于孔子曰：“有人于此，夙兴夜寐，耕耘树艺，手足胼胝以养其亲，然而无孝之名，何也？”孔子曰：“意者身不敬与？辞不逊与？色不顺与？古之人有言曰：‘衣与缪与，不女聊。’今夙兴夜寐，耕耘树艺，手足胼胝以养其亲。无此三者，则何以为而无孝之名也？”孔子曰：“由志之，吾语汝。虽有国士之力，不能自举其身，非无力也，势不可也。故入而行不修，身之罪也；出而名不彰，友之过也。故君子入则笃行，出则友贤，何为而无孝之名也？”
　　《韩诗外传》九子路曰：“有人于斯，夙兴夜寐，手足胼胝而面目黧黑，树艺五谷，以事其亲，而无孝子之名者，何也？”孔子曰：“吾意者身未敬邪？色不顺邪？辞不逊邪？古人有言曰：‘衣欤食欤，曾不尔即。’”“子劳以事其亲，无此三者，何为无孝之名？意者所友，非仁人邪？”“坐！语汝。虽有国士之力，不能自举其身，非无力也，势不便也。是以君子入则笃孝，出则友贤，何为其无孝子之名？”
　　《庄子寓言》曾子再仕而心再化，曰：“吾及亲仕，三釜而心乐；后仕三千钟，不洎，吾心悲。”弟子问于仲尼曰：“若参者，可谓无所县其罪乎？”曰：“既已县矣。夫无所县者，可以有哀乎？彼视三釜、三千钟，如观雀蚊虻相过乎前也。”
　　《韩非子五蠹》鲁人从君战，三战三北。仲尼问其故，对曰：“吾有老父，身死莫之养也。”仲尼以为孝，举而上之。
　　《吕氏春秋仲冬纪当务》楚有直躬者，其父窃羊而谒之上。上执而将诛之，直躬者请代之。将诛矣，告吏曰：“父窃羊而谒之，不亦信乎！父诛而代之，不亦孝乎！信且孝而诛之，国将有不诛者乎！”荆王闻之，乃不诛也。孔子闻之，曰：“异哉！直躬之为信也，一父而载取名焉。”
　　《新序杂事》一昔者，舜自耕稼陶渔而躬孝友，父瞽瞍顽、母嚚及弟象傲皆下愚不移，舜尽孝道以供养瞽瞍，瞽瞍与象为浚井涂廪之谋，欲以杀舜。舜孝益笃，出田则号泣，年五十犹婴儿慕，可谓至孝矣。故耕于历山，历山之耕者让畔；陶于河滨，河滨之陶者器不苦窳；渔于雷泽，雷泽之渔者分均。及立为天子，天下化之，蛮夷率服。北发渠搜，南抚交阯，莫不慕义，麟凤在郊。故孔子曰：“孝弟之至，通于神明，光于四海，舜之谓也。”孔子在州里，笃行孝道，居于阙党，阙党之子弟畋渔，分有亲者得多，孝以化之也。是以七十二子自远方至，服从其德。
　　《说苑建本》孔子曰：“行身有六本，本立焉，然后为君子。立体有义矣，而孝为本；处丧有礼矣，而哀为本；战阵有队矣，而勇为本；治政有理矣，而能为本；居国有礼矣，而嗣为本；生财有时矣，而力为本。”
　　《说苑建本》夫子亦云：“人之行，莫大于孝。”
　　《说苑权谋》鲁公索氏将祭而亡其牲，孔子闻之曰：“公索氏比及三年必亡矣。”后一年而亡。弟子问曰：“昔公索氏亡牲，夫子曰：‘比及三年必亡矣。’今期年而亡，夫子何以知其将亡也？”孔子曰：“祭之为言索也。索也者，尽也，乃孝子所以自尽于亲也。至祭而亡其牲，则余所亡者多矣，吾以此知其将亡也。”
　　《说苑辨物》子贡问孔子：“死人有知无知也？”孔子曰：“吾欲言死者有知也，恐孝子顺孙妨生以送死也；欲言无知，恐不孝子孙弃不葬也。赐欲知死人有知将无知也，死徐自知之，犹未晚也。”
　　《说苑反质》鲁有俭者，瓦鬲煮食。食之而美，盛之土鉶之器，以进孔子。孔子受之，欢然而悦，如受大牢之馈。弟子曰：“瓦甂，陋器也；煮食，薄膳也。而先生何喜如此乎？”孔子曰：“吾闻好谏者思其君，食美者念其亲。吾非以馔为厚也，以其食美而思我亲也。”
　　《搜神记》曾子从仲尼在楚而心动，辞归问母。母曰：“思尔啮指。”孔子闻之曰：“曾参之孝，精感万里。”
　　《御览》四百十三引《师觉授孝子传》老莱子者，楚人，行年七十，父母俱存。至孝蒸蒸，常著班斓之衣，为亲取饮，上堂脚跌，恐伤父母之心，僵仆为婴儿啼。孔子曰：“父母老，常言不称老，为其伤老也。若老莱子，可谓不失孺子之心矣！”
　　《御览》四百八十二引《师觉授孝子传》仲子崔者，仲由之子也。初，子路仕卫，赴蒯聩之乱，卫人狐黡时守门，杀子路。子崔既长，告孔子，欲报父仇。夫子曰：“行矣！”子崔即行。黡知之，曰：“夫君子不掩人之不备，须后日，于城西决战。”其日，黡持蒲弓木戟而与子崔战而死。
　　《亢仓子训道》闵子骞问仲尼：“道之与孝相去奚若？”仲尼曰：“道者，自然之妙用；孝者，人道之至德。夫其包运天地，发育万物，曲成万类，布丕性寿。其功至实，而不为物府，不为事官，无为功尸。扪求视听，莫得而有，字之曰道；用之于人，字之曰孝。孝者，善事父母之名也。夫善事父母，敬顺为本，意以承之，顺承颜色，无所不至，发一言，举一意，不敢忘父母；营一手，措一足，不敢忘父母。事君不敢不忠，朋友不敢不信，临下不敢不敬，向善不敢不勤，虽居独室之中，亦不敢懈其诚。此之谓全孝。故至诚之至，通乎神明，光于四海，有感必应。善事父母之所致也。昔者虞舜，其大孝矣！庶母惑父，屡憎害之，舜心益恭，惧而无怨，谋使浚井，下土实之。于时天休震动，神明骏赫，导穴而出，奉养滋谨。由是元德茂盛，为天下君。善事父母之所致也。文王之为太子也，其大孝矣！朝夕必至乎寝门之外，问寺人曰：‘兹日安否如何？’曰：‘安。’太子温然喜色。小不安节，太子色忧满容。朝夕食上，太子必视寒暖之节；食下，必知膳羞所进。然后退。寺人言疾，太子肃冠而斋，膳宰之馔，必敬视之；汤液之贡，必亲尝之。尝馔善，则太子亦能食；尝馔寡，太子亦不能饱。以至于复初，然后亦复初。君后有过，怡声以讽；君后所爱，虽小物必严龚。是故孝成于身，道洽天下。《雅》曰：‘文王陟降，在帝左右。’言文王静作进退，天必赞之，故纣不能害。梦启之寿，卜世三十，卜年七百，天所命也。善事父母之所致也。”闵子骞曰：“善。事父母之道，既幸闻矣。敢问教子之义？”仲尼曰：“凡三王教子，必视礼乐。乐所以修内，礼所以修外，礼乐交修，则德容发辉于貌，故能温恭而文明。夫为人臣者，杀其身有益于君则为之，况利其身以善其君乎？是故择建忠良贞正之士为之师傅，欲其知父子、君臣、长幼之道。夫知为人子，然后可以为人父；知为人臣，然后可以为人君；知事人，然后能使人。此三王教子之义也。”闵子骞退而事之于家，三年无间于父母昆弟之言。交游称其信，乡党称其仁，宗族称其弟。德行之声，溢于天下。此善事父母之所致也。

卷三

［五性三］
　　《御览》四百十九引《尚书大传》子张曰：“仁者何乐于山也？”孔子曰：“夫山者，{艹忌}然高，{艹忌}然高则何乐焉？山，草木生焉，鸟兽蕃焉，财用殖焉。生财用而无私，为四方皆伐焉，每无私予焉。出云风，以通乎天地之间，阴阳和合，雨露之泽，万物以成，百姓以飨。此仁者之所以乐于山者也。”
　　《韩诗外传》一哀公问孔子曰：“有智，寿乎？”孔子曰：“然。人有三死而非命也者，自取之也。居处不理，饮食不节，劳过者，病共杀之；居下而好干上，嗜欲无厌，求索不止者，刑共杀之；少以敌众，弱以侮强，忿不量力者，兵共杀之。故有三死而非命者，自取之也。”
　　《说苑杂言》鲁哀公问于孔子曰：“有智者，寿乎？”孔子曰：“然。人有三死而非命也者，人自取之。夫寝处不时，饮食不节，佚劳过度者，疾共杀之；居下位而上忤其君，嗜欲无厌而求不止者，刑共杀之；少以犯众，弱以侮强，忿怒不量力者，兵共杀之。此三死者，非命也，人自取之。”
　　《韩诗外传》二孔子曰：“口欲味，心欲佚，教之以仁；心欲兵，身恶劳，教之以恭；好辩论而畏惧，教之以勇；目好色，耳好声，教之以义。《易》曰：‘艮其限，列其摐，厉薰心。’《诗》曰：‘吁嗟女兮，无与士耽。’皆防邪禁佚，调和心志。”
　　《韩诗外传》五孔子曰：“夫谈说之术，齐庄以立之，端诚以处之，坚强以待之，辟称以喻之，分别以明之，欢忻芬芳以送之，宝之珍之，贵之神之。如是，则说恒无不行矣。夫是之谓能贵其所贵若夫无类之说，不形之行，不赞之辞，君子慎之！”
　　《大戴礼保傅》孔子曰：“少成若天性，习贯之为常。”
　　《贾子新书保傅》孔子曰“少成若天性，习贯如自然。”
　　《大戴礼记劝学》子贡曰：“君子见大川必观，何也？”孔子曰：“夫水者，君子比德焉。遍与之而无私，似德；所及者生，所不及者死，似仁；其流行痺下，倨句皆循其理，似义；其赴百仞之谿不疑，似勇；浅者流行深渊不测，似智；弱约危通，似察；受恶不让，似真；苞里不清以入，鲜洁以出，似善；化必出，量必平，似正；盈不求概，似厉；折必以东西，似意。是以见大川必观焉。”
　　《荀子宥坐》孔子观于东流之水，子贡问于孔子曰：“君子之所以见大水必观焉者，何也？”孔子曰：“夫水大遍与诸生而无为也，似德；其流也埤下，裾拘必循其理，似义；其洸洸乎不淈尽，似道；若有决行之，其应佚若声响，其赴百仞之谷不惧，似勇；主量必平，似法；盈不求概，似正；淖约微达，似察；以出以入，就鲜洁，似善；化其万折也必东，似志。是故君子见大水必观焉。”
　　《说苑杂言》子贡问曰：“君子见大水必观焉，何也？”孔子曰：“夫水者，君子比德焉。遍予而无私，似德；所及者生，似仁；其流卑下，句倨皆循其理，似义；浅者流行，深者不测，似智；其赴百仞之谷不疑，似勇；绵弱而微达，似察；受恶不让，似包；蒙不清以入，鲜洁以出，似善；化至量必平，似正；盈不求概，似度；其万折必东，似意。是以君子见大水必观焉尔也。”
　　《后汉书李固传》固奏记孔子曰：“智者见变思刑，愚者睹怪讳名。”
　　《荀子仲尼》孔子曰：“巧而好度，必节；勇而好同，必胜；知而好谦，必贤。”
　　《说苑杂言》孔子曰：“巧而好度，必工；勇而好同，必胜；知而好谋，必成。愚者反是。夫处重擅宠，专事妒贤，愚者之情也。志骄傲而轻旧怨，是以尊位则必危，任重则必崩，擅宠则必辱。”
　　《荀子儒效》孔子曰：“周公其盛乎！身贵而愈恭，家富而愈俭，胜敌而愈戒。”
　　《荀子王霸》孔子曰：“知者之知，固以多矣，有以守少，能无察乎！愚者之知，固以少矣，有以守多，能无狂乎！”
　　《荀子子道》子路盛服见孔子，孔子曰：“由，是裾裾何也？昔者江出于岷山，其始出也，其源可以滥觞，及其至江之津也，不放舟，不避风，则不可涉也，非维下流水多邪？今汝服既盛，颜色充盈，天下且孰肯谏汝矣！由！”子路趋而出，改服而入，盖犹若也。孔子曰：“志之，吾语汝。奋于言者华，奋于行者伐，色知而有能者，小人也。故君子知之曰知之，不知曰不知，言之要也；能之曰能之，不能曰不能，行之至也。言要则知，行至则仁。既知且仁，夫恶有不足矣哉！”
　　《韩诗外传》三传曰：“子路盛服以见孔子，孔子曰：‘由，疏疏者何也？昔者江于濆，其始出也，不足滥觞，及其至乎江之津也，不方舟，不避风，不可渡也，非其众川之多欤？今汝衣服其盛，颜色充满，天下有谁加汝哉！’子路趋出，改服而入，盖摄如也。孔子曰：‘由志之，吾语汝。夫慎于言者不哗，慎于行者不伐，色知而有长者，小人也。故君子知之为知之，不知为不知，言之要也；能之为能之，不能为不能，行之要也。言要则知，行要则仁。既知且仁，又何加哉！”
　　《说苑杂言》子路盛服而见孔子，孔子曰：“由，是襜襜者何也？昔者江水出于岷山，其始也，大足以滥觞，及至江之津也，不方舟，不避风，不可渡也，非唯下流众川之多乎？今若衣服甚盛，颜色充盈，天下谁肯加若者哉！”子路趋而出，改服而入，盖自如也。孔子曰：“由记之，吾语若。贲于言者，华也；奋于行者，伐也；夫色智而有能者，小人也。故君子知之为知之，不知为不知，言之要也；能之为能，不能为不能，行之至也。言要则知，行要则仁。既知且仁，夫有何加矣哉！由！”
　　《荀子子道》子路人，子曰：“由，知者若何？仁者若何？”子路对曰：“知者使人知己，仁者使人爱己。”子曰：“可谓士矣。”子贡入，子曰：“赐，知者若何？仁者若何？”子贡对曰：“知者知人，仁者爱人。”子曰：“可谓士君子矣。”颜渊入，子曰：“回，知者若何？仁者若何？”颜渊对曰：“知者自知，仁者自爱。”子曰：“可谓明君子矣。”
　　《荀子法行》子贡问于孔子曰：“君子之所以贵玉而贱珉者，何也？为夫玉之少而珉之多邪？”孔子曰：“恶！赐，是何言也！夫君子岂多而贱之、少而贵之哉！夫玉者，君子比德焉。温润而泽，仁也；缜栗而理，知也；坚刚而不屈，义也；廉而不刿，行也；折而不桡，勇也；瑕适并见，情也；扣之，其声清扬而远闻，其止辍然辞也。故虽有珉之雕雕，不若玉之章章。《诗》曰：‘言念君子，温其如玉。’”此之谓也。
　　《列子仲尼》子夏问孔子曰：“颜回之为人奚若？”子曰：“回之仁，贤于丘也。”曰：“子贡之为人奚若？”子曰：“赐之辨，贤于丘也。”曰：“子路之为人奚若？”子曰：“由之勇，贤于丘也。”曰：“子张之为人奚若？”子曰：“师之庄，贤于丘也。”子夏避席而问曰：“然则四子者，何为事夫子？”曰：“居，吾语汝。夫回能仁而不能反，赐能辨而不能讷，由能勇而不能怯，师能庄而不能同。兼四子之有以易吾，吾弗许也。此其所以事吾而不贰也。”
　　《淮南子人间训》人或问孔子曰：“颜回，何如人也？”曰：“仁人也，丘弗如也。”“子贡，何如人也？”曰：“辩人也，丘弗如也。”“子路，何如人也？”曰：“勇人也，丘弗如也。”宾曰：“三人皆贤贤，而为夫子役，何也？”孔子曰：“丘能仁且忍，辩且讷，勇且怯，以三子之能易丘一道，丘弗为也。”孔子知所施之也。
　　《说苑杂言》子夏问仲尼曰：“颜渊之为人也何若？”曰：“回之信，贤于丘也。”曰：“子贡之为人也何若？”曰：“赐之敏，贤于丘也。”曰：“子路之为人也何若？”曰：“由之勇，贤于丘也。”曰：“子张之为人何若？”曰：“师之庄，贤于丘也。”于是子夏避席而问曰：“然则四者何为事先生？”曰：“坐，吾语汝。回能信而不能反，赐能敏而不能屈，由能勇而不能怯，师能庄而不能同。兼此四者，丘不为也。”
　　《论衡定贤》或问于孔子曰：“颜渊何人也？”曰：“仁人也，丘不如也。”“子贡何人也？”曰：“辩人也，丘弗如也。”“子路何人也？”曰：“勇人也，丘弗如也。”客曰：“三子者，皆贤于夫子，而为夫子服役，何也？”孔子曰：“丘能仁且忍，辩且诎，勇且怯，以三子之能易丘之道，弗为也。”
　　《御览》八百三十引《尸子》孔子曰：“诎寸而信尺，小枉而大直，吾弗为也。”
　　《法言》五百宋咸注孔子曰：“君子之行已，可以诎则诎，可以伸则伸。”
　　《吕氏春秋孟冬纪异用》孔子之弟子从远方来者，孔子荷杖而问之曰：“子之公，不有恙乎？”搏杖而揖之，问曰：“子之父母，不有恙乎？”置杖而问曰：“子之兄弟，不有恙乎？”〈木戈〉步而倍之，问曰：“子之妻子，不有恙乎？”
　　《贾子容经》子赣由其家来谒于孔子，孔子正颜，举杖磬折而立，曰：“子之大亲，毋乃不宁乎？”放杖而立，曰：“子之兄弟，亦得无恙乎？”曳杖倍下行，曰：“妻子家中，得无病乎？”故身之倨佝，手之高下，颜色声气，各有宜称。所以明尊卑、别疏戚也。
　　《淮南子缪称训》夫子见禾之三变也，滔滔然曰：“狐向丘而死，我其首禾焉。”
　　薛据《孔子集语》引《新序》孔子谓曾子曰：“君子不以利害义，则耻辱安从生哉！官怠于宦成，病加于少愈，祸生于怠惰，孝衰于妻子。察此四者，慎终如始。”
　　《说苑君道》鲁哀公问于孔子曰：“吾闻君子不博，有之乎？”孔子对曰：“有之。”哀公曰：“何为其不博也？”孔子对曰：“为其有二乘。”哀公曰：“有二乘，则何为不博也？”孔子对曰：“为行恶道也。”哀公惧焉，有间，曰：“若是乎！君子之恶恶道之甚也。”孔子对曰：“恶恶道不能甚，则其好善道亦不能甚；好善道不能甚，则百姓之亲之也亦不能甚。《诗》云：‘未见君子，忧心惙惙，亦既见止，亦既覯止，我心则说。’《诗》之好善道之甚也如此。”哀公曰：“善哉！吾闻君子成人之美，不成人之恶。微孔子，吾焉闻斯言也哉！”
　　《说苑敬慎》颜回将西游，问于孔子曰：“何以为身？”孔子曰：“恭敬忠信，可以为身。恭则免于众，敬则人爱之，忠则人与之，信则人恃之。人所爱，人所与，人所恃，必免于患矣。可以临国家，何况于身乎！”
　　《说苑杂言》子路将行，辞于仲尼。曰：“赠汝以车乎？以言乎？”子路曰：“请以言。”仲尼曰：“不强不远，不劳无功，不忠无亲，不信无复，不恭无礼。慎此五者，可以长久矣。”
　　《说苑杂言》孔子曰：“中人之情，有余则侈，不足则俭，无禁则淫，无度则失，纵欲则败。饮食有量，衣服有节，宫室有度，畜聚有数，车器有限，以防乱之源也。”故夫度量不可不明也，善欲不可不听也。
　　《说苑杂言》孔子曰：“君子终日言不遗己之忧，终日行不遗已之患，唯智者有之。故恐惧所以除患也，恭敬所以越难也。终身为之，一言败之，可不慎乎！”
　　《说苑辨物》颜渊问于仲尼曰：“成人之行何若？”子曰：“成人之行，达乎情性之理，通乎物类之变，知幽明之故，睹游气之源。若此，而可谓成人。既知天道，行躬以仁义，饬身以礼乐。夫仁义礼乐，成人之行也。穷神知化，德之盛也。”
　　《潜夫论浮侈》孔子曰：“多货财伤于德，弊则没礼。”
　　《中论贵验》孔子曰：“欲人之信己也，则微言而笃行之，笃行之则用日久，用日久则事著明，事著明则有目莫不见也，有耳莫不闻也，其可诬哉！”
　　《中论贵言》孔子曰：“惟君子然后能贵其言，贵其色，小人能乎哉？”
　　《中论核辩》孔子曰：“小人毁訾以为辩，绞急以为智，不逊以为勇。”

卷四

［六艺四上］
　　《周易乾凿度》仲尼，鲁人。生不知易本，偶筮其命，得旅，请益于商瞿氏。曰：“子有圣智而无位。”孔子泣而曰：“天也命也！凤鸟不来，河无图至。呜呼！天命之也。”叹讫而后息志，停读《礼》，止史削。五十究《易》，作《十翼》，明也，明易几教。若曰：“终日而作，思之于古圣，颐师于姬昌法旦。”作九问、十恶，七正、八叹，上下系辞，大道、大数，大法、大义。易书中为通圣之问，明者以为圣贤矣。孔子曰：“吾以观之曰，仁者见为仁几之文，智者见为智几之问，圣者见为通神之文。仁者见之为之仁，智者见之为之智。随仁智也。”
　　《周易乾凿度》孔子曰：“易者，易也。变易也，不易也。管三成德，为道苞吁。易者，以言其德也，通情无门，藏神无内也。光明四通，佼易立节。天地烂明，日月星辰布设，八卦错序，律历调列，五纬顺轨，四时和栗孳结。四渎通情，优游信洁，根著浮流，气更相实，虚无感动，清净昭哲，移物致耀，至诚专密，不烦不桡，淡泊不失。此其易也。变易也者，其气也，天地不变，不能通气。五行迭终，四时更废。君臣取象，变节相和，能消者息，必专者败。君臣不变，不能成朝，纣行酷虐，天地反，文王下吕，九尾见。夫妇不变，不能成家，妲已擅宠，殷以之破。大任顺季，享国七百。此其变易也。不易也者，其位也。天在上，地在下，君南面，臣北面，父坐子伏。此其不易也。故易者，天地之道也。乾坤之德，万物之宝。至哉易，一元以为元纪。”
　　《周易乾凿度》孔子曰：“方上古之时，人民无别，群物无殊，未有衣食器用之利。于是伏羲乃仰观象于天，俯观法于地，中观万物之宜，始作八卦，以通神明之德，以类万物之情。故易者，所以继天地，理人伦而明王道。是故八卦以建，五气以立，五常以之行。象法乾坤，顺阴阳，以正君臣父子夫妇之义。度时制宜，作网罟，以畋以渔，以赡人用。于是人民乃治，君亲以尊，臣子以顺，群生和洽，各安其性，八卦之用。伏羲氏之王天下也，始作八卦，结绳而为网罟，以畋以渔。盖取诸离，质者无文，以天言，此易之意。夫八卦之变，象感在人。文王因性情之宜，为之节文。”
　　《周易乾凿度》孔子曰：“易始于太极，太极分而为二，故生天地。天地有春秋冬夏之节，故生四时。四时各有阴阳刚柔之分，故生八卦。八卦成列，天地之道立，雷风水火山泽之象定矣。其布散用事也，震生物于东方，位在二月；巽散之于东南，位在四月；离长之于南方，位在五月；坤养之于西南方，位在六月；兑收之于西方，位在八月；乾制之于西北方，位在十月；坎藏之于北方，位在十一月；艮终始之于东北方，位在十二月。八卦之气终，则四正四维之分明，生长收藏之道备，阴阳之体定，神明之德通，而万物各以其类成矣。皆易之所苞也。至矣哉！易之德也。”
　　《周易乾凿度》孔子曰：“岁三百六十日而天气周，八卦用事各四十五日，方备岁焉。故艮渐正月，巽渐三月，坤渐七月，乾渐九月，而各以卦之所言为月也。乾者，天也，终而为万物始；北方，万物所始也，故乾位在于十月。艮者，止物者也，故在四时之终，位在十二月；巽者，阴始顺阳者也，阳始壮于东南方，故位在四月。坤者，地之道也，形正六月，四维正纪，经纬仲，序度毕矣。”
　　《周易乾凿度》孔子曰：“乾坤，阴阳之主也。阳始于亥，形于丑，乾位在西北，阳祖微据始也。阴始于巳，形于未，据正立位，故坤位在西南，阴之正也。君道倡始，臣道终正，是以乾位在亥，坤位在未，所以明阴阳之职，定君臣之位也。”
　　《周易乾凿度》孔子曰：“八卦之序成立，则五气变形。故人生而应八卦之体，得五气以为五常，仁义礼智信是也。夫万物始出于震，震，东方之卦也，阳气始生，受形之道也，故东方为仁。成于离，离，南方之卦也，阳得正于上，阴得正于下，尊卑之象定，礼之序也，故南方为礼。入于兑，兑，西方之卦也，阴用事而万物得其宜，义之理也，故西方为义。渐于坎，坎，北方之卦也，阴气形盛，阴阳气含闭，信之类也，故北方为信。夫四方之义，皆统于中央，故乾坤艮巽，位在四维，中央所以绳四方行也，智之决也，故中央为智。故道兴于仁，立于礼，理于义，定于信，成于智。五者，道德之分，天人之际也。圣人所以通天意，理人伦而明至道也。”
　　《周易乾凿度》孔子曰：“阳三阴四，位之正也，故易卦六十四，分而为上下，象阴阳也。夫阳道统而奇，故上篇三十，所以象阳也；阴道不纯而偶，故下篇三十四，所以法阴也。乾坤者，阴阳之根本，万物之祖宗也。为上篇始者，尊之也。离为日，坎为月，日月之道，阴阳之经，所以终始万物，故以坎离为终。咸恒者，男女之始，夫妇之道也。人道之兴，必由夫妇，所以奉承祖宗，为天地主也。故为下篇始者，贵之也，既济未济为最终者，所以明戒慎而存王道。”
　　《京氏易传》下孔子曰：“阳三阴四，位之正也。三者，东方之数，东方日之所出，又圆者径一而开三也。四者，西方之数，西方日之所入，又方者，径一而取四也。言日月终天之道，故易卦六十四，分上下，象阴阳也。奇耦之数，取之于乾坤。乾坤者，阴阳之根本。坎离者，阴阳之性命。分四营而成易，十有八变而成卦。卦象定，吉凶明，得失降，五行分。四象顺则吉，逆则凶，故曰吉凶悔吝生乎动。又曰明得失于四序，运机布度，其气转易，主者亦当，则天而行，与时消息，安而不忘亡，将以顺性命之理，极蓍龟之源，重三成六，能事毕矣。分天地乾坤之象，益之以甲乙壬癸，震巽之象配庚辛，坎离之象配戊己，艮兑之象配丙丁，八卦分阴阳六位五行，光明四通，变易立节。天地若不变易，不能通气。五行迭终，四时更废，变动不居，周流六虚，上下无常，刚柔相易，不可以为典要。惟变所适，吉凶共列于位，进退明乎机要，易之变化六爻，不可据以随时所占。”
　　《周易乾凿度》孔子曰：“泰者，天地交通，阴阳用事，长养万物也；否者，天地不交通，阴阳不用事，止万物之长也。上经象阳，故以乾为首，坤为次，先泰而后否。损者阴用事，泽损山而万物损也，下损以事其上；益者阳用事，而雷风益万物也，上自损以益下。下经以法阴，故以咸为始，恒为次，先损而后益，各顺其类也。”
　　《周易乾凿度》孔子曰：“升者，十二月之卦也。阳气升上，阴气欲承，万物始进。譬犹文王之修积道德，宏开基业，始即升平之路。当此时也，邻国被化，岐民和洽，是以六四蒙泽而承吉，九三可处王位，享于岐山，为报德也。明阴以显阳之化，民臣之顺德也，故言无咎。”
　　《周易乾凿度》孔子曰：“益之六二，或益之十朋之龟，弗克违。永贞吉，王用享于帝。吉，益者，正月之卦也。天气下施，万物皆益，言王者之法天地，施政教，而天下被阳德，蒙王化，如美宝，莫能违害。永贞其道，咸受吉化，德施四海，能继天道也。王用享于帝者，言祭天也，三王之郊，一用夏正，天气三微而成一著，三著而成一体，方知此之时，天地交，万物通，故泰益之卦，皆夏之正也，此四时之正，不易之道也。故三王之郊，一用夏正，所以顺四时，法天地之道也。”
　　《周易乾凿度》孔子曰：“随上六，拘系之，乃从维之。王用享于西山，随者二月之卦，随德施行，藩决难解，万物随阳而出，故上六欲九五拘系之，维持之，明被阳化而阴随从之也。譬犹文王之崇至德，显中和之美，拘民以礼，系民以义。当此之时，仁恩所加，靡不随从，咸悦其德，得用道之王，故言王用享于西山。”
　　《周易乾凿度》孔子曰：“阳消阴言夬，阴消阳言剥者，万物之祖也。断制除害，全物为务，夬之为言决也。当三月之时，阳盛息消，夬阴之气，万物毕生，靡不蒙化。譬犹王者之崇至德，奉承天命，伐决小人，以安百姓，故谓之决。夫阴伤害为行，故剥之为行剥也。当九月之时，阳气衰消，而阴终不能尽阳，小人不能决君子也，谓之剥，言不安而已。是以夬之九五言决，小人剥之，六五言盛杀万物，皆剥堕落。譬犹君子之道衰，小人之道盛，侵害之行兴，安全之道废，阴贯鱼而欲承君子也。”
　　《周易乾凿度》孔子曰：“易有六位三才，天地人道之分际也。三才之道，天、地、人也。天有阴阳，地有柔刚，人有仁义，法此三者，故生六位。六位之变，阳爻者，制于天也，阴爻者，系于地也。天动而施曰仁，地静而理曰义，仁成而上，义成而下，上者专制，下者顺从，正形于人，则道德立而尊卑定矣。此天地人道之分际也。天地之气，必有终始，六位之设，皆由上下，故易始于一，分于二，通于三，□于四，盛于五，终于上。初为元士，二为大夫，三为三公，四为诸侯，五为天子，上为宗庙。凡此六者，阴阳所以进退，君臣所以升降，万人所以为象则也。故阴阳有盛衰，人道有得失，圣人因其象，随其变，为之设卦。方盛则托吉，将衰则寄凶，阴阳不正，皆为失位，其应实而有之，皆失义。善虽微细，必见吉端；恶虽纤介，必有悔吝。所以极天地之变，尽万物之情，明王事也。丘系之曰：立象以尽意，设卦以尽情伪，系辞焉以尽其言。”
　　《周易乾凿度》孔子曰：“易六位正，王度见矣。”
　　《周易乾凿度》孔子曰：“易有君人五号也：帝者，天称也；王者，美行也；天子者，爵号也；大君者，与上行异也；大人者，圣明德备也。变文以著名，题德以别操，王者，天下所归往。《易》曰：‘在师中，吉无咎，王三锡命，师者众也。’言有盛德，行中和，顺民心，天下归往之，莫不美命为王也。行师以除民害，赐命以长，世德之盛。天子者，继天理物，改一统，各得其宜，父天母地，以养万民，至尊之号也。《易》曰：‘公用享于天子。’大君者，君人之盛者也。《易》曰：‘知临，大君之宜，吉。’临者，大也，阳气在内，中和之盛，应于盛位，浸大之化，行于万民，故言宜处王位，施大化，为大君矣。臣民欲被化之词也。大人者，圣人之在位者也。夫大人者，与天地合其德。《易》曰：‘见龙在田，利见大人。’又曰：‘飞龙在天，利见大人。’言德化施行，天地之和，故曰大人。”
　　《周易乾凿度》孔子曰：“既济九三，高宗伐鬼方，三年克之。高宗者，武丁也，汤之后有德之君也。九月之时，阳失正位，盛德既衰，而九三得正，下阴能终其道，济成万物，犹殷道中衰，王道陵迟。至于高宗，内理其国，以得民心，扶救衰微，伐征远方，三年而恶消灭，王道成。殷人高而宗之，文王挺以校易，劝德也。”
　　《周易乾凿度》孔子曰：“易本阴阳，以譬于物也。掇序帝乙、箕子、高宗著德，易者所以昭天道、定王业也。上术先圣，考诸近世，采美善以见王事，言帝乙、箕子、高宗明有法也。美帝乙之嫁妹，顺天地之道，以立嫁娶之义，义立则妃匹正，妃匹正则王化全。”
　　《周易乾凿度》孔子曰：“泰者，正月之卦也。阳气始通，阴道执顺，故因此以见汤之嫁妹，能顺天地之道、立教戒之义也，至于归妹。八月卦也，阳气归下，阴气方盛，故复以见汤妹之嫁，以天子贵妹而能自卑，顺从变节而欲承阳者，以执汤之戒。是以因时变一用，见帝乙之道，所以彰汤之美，明阴阳之义也。孔子曰：自成汤至帝乙。帝乙，汤之元孙之孙也。此帝乙，即汤也。殷录质，以生日为名，顺天性也，元孙之孙，外绝恩矣。同以乙日生，疏可同名。汤以乙生，嫁妹，本天地，正夫妇，夫妇正，王道兴矣。故曰：《易》之帝乙，为成汤，《书》之帝乙六世王，同名不害以明功。”
　　《周易乾凿度》孔子曰：“绂者，所以别尊卑、彰有德也，故朱赤者，盛色也。是以圣人法以为绂服，欲百世不易也，故困九五。文王为纣三公，故言困于赤绂也。至于九二，周将王，故言朱绂方来，不易之法也。”
　　《周易乾凿度》孔子曰：“《易》天子、三公、诸侯绂服，皆同色。困九二，困于酒食；朱绂方来，九五劓刖，困于赤茀。夫困之九二，有中和，居乱世，交于小人；困于酒食者，困于禄也。朱茀者，天子赐大夫之服，而有九二，大人之行，将赐之朱茀，其位在二，故以大夫言之。至于九五，劓刖者不安也，文王在诸侯之位，上困于纣也，故曰劓刖困于赤茀。夫执中和，顺时变，所以全王德、通至美也，乃徐有说。丘记彖曰：困而不失其所亨。贞，大人吉，以刚中也。文王因阴阳，定消息，立乾坤，统天地。夫有形者生于无形，则乾坤安从生。故曰：有太易，有太初，有太始，有太素。太易者，未见气；太初者，气之始；太始者，形之始；太素者，质之始。气形质具而未相离，故曰浑沦。言万物相浑沦而未相离，视之不见，听之不闻，循之不得，故曰易也。易无形埒也，易变而为，一一变而为七，七变而为九。九者，气变之究也，乃复变而为一。一者形变之始，清轻上为天，浊重下为地。物有始，有壮，有究，故三画而成乾，乾坤相并俱生。物有阴阳，因而重之，故六画而成卦。卦者，挂也，挂万物，视而见之。故三画已下为地，四画已上为天。物感以动，类相应也，易气从下生，故动于地之下，则应于天之下，动于地之中，则应于天之中，动于地之上，则应于天之上。故初以四，二以五，三以上，此谓之应。阳动而进，阴动而退，故阳以七、阴以八，为彖易，一阴一阳，合而为十五之谓道。阳变七之九，阴变八之六，亦合于十五，则彖变之数若一。阳动而进，变七之九，象其气之息也；阴动而退，变八之六，象其气之消也。故太一取其数以行九宫，四正四维，皆合于十五。五音、六律、七宿，由此作焉。八卦之生物也，画六爻之移气，周而从卦。八卦数二十四，以生阴阳，衍之，皆合之于度量。阳析九，阴析六，阴阳之析，各百九十二，以四时乘之，八而周，三十二而大周，三百八十四爻，万一千五百二十析也。故卦当岁，爻当月，析当日，大衍之数，必五十以成变化而行鬼神也。故曰：日十者，五音也；辰十二者，六律也；星二十八者，七宿也。凡五十，所以大阂物而出之者，故六十四卦、三百八十四爻，戒各有所系焉。故阳唱而阴和，男行而女随，天道左旋，地道右迁，二卦十二爻而期一岁。乾，阳也；坤，阴也。并治而交错行。乾贞于十一月子，左行，阳时六；坤贞于六月未，右行，阴时六。以奉顺成其岁，岁终次从于屯蒙。屯蒙主岁，屯为阳，贞于十二月丑，其爻左行，以间时而治六辰；蒙为阴，贞于正月寅，其爻右行，亦间时而治六辰。岁终则从其次卦。阳卦以其辰为贞，丑与左行，间辰卦遇大畜，艮之二世，九二甲寅木为世，六五景子水为应，世生外，象生象来，爻生互内，象艮别子，应有五子。一子短命。”颜回云：“何以知之？”“内象是本子，一艮变为二丑三阳。爻五，于是五子，一子短命。”“何以知短命？”“他以故也。”
　　《京氏易传》下孔子易云：“有四易：一世二世为地易，三世四世为人易，五世六世为天易，游魂归魂为鬼易。八卦鬼为系爻，财为制爻，天地为义爻，福德为宝爻，同气为专爻。龙德十一月在子，在坎卦，左行。虎刑五月午，在离卦，右行。甲乙庚辛天官，申酉地官。丙丁壬癸天官，亥子地官。戊己甲乙天官，寅卯地官。壬癸戊己天官，辰戌地官。静为悔，发为贞，贞为本，悔为末。初爻上，二爻中，三爻下。三月之数以成。一月初爻三日，二爻三日，三爻三日，名九日。余有一日，名曰闰余。初爻十日为上旬，二爻十日为中旬，三爻十日为下旬。三旬三十，积旬成月，积月成年。八八六十四卦，分六十四卦，配三百八十四爻，成万一千五百二十策。定气候二十四，考五行于运命，人事天道，日月星辰，局于指掌。吉凶见乎其位，系乎吉凶，悔吝生乎动。寅中有生火，亥中有生木，巳中有生金，申中有生水；丑中有死金，戌中有死火，未中有死木，辰中有死水。土兼于中，建子阳生，建午阴生，二气相冲，吉凶明矣。积算随卦起宫，乾坤震巽坎离艮兑，八卦相荡，二气阳入阴，阴入阳，二气交互不停，故曰生生之谓易。天地之内，无不通也。乾起巳，坤起亥，震起午，巽起辰，坎起子，离起丑，艮起寅，兑起□，□于六十四卦。遇王则吉，废则凶，冲则破，刑则败，死则危，生则荣。考其义理，其可通乎！分三十为中，六十为上，三十为下，总一百二十，通阴阳之数也。新新不停，生生相续，故淡泊不而治六辰。阴卦与阳卦同位者，退一辰以为贞，其爻右行，间辰而治六辰。泰否之卦，独各贞其辰，共北辰，左行相随也，中孚为阳，贞于十一月子，小过为阴，贞于六月未，法于乾坤，三十二岁期而周。六十四卦，三百八十四爻，万一千五百二十析，复从于贞，历以三百六十五日四分度之一为一岁。易以三百六十析当期之日，此律历数也。五岁再闰，故再扐而后卦，以应律历之数。故乾坤气合戌亥，音受二子之节，阳生秀白之州，载钟名太一之精也，其帝一世，纪录事，明期推移，不夺而消焉。”
　　《周易乾凿度》孔子曰：“三万一千九百二十岁，录图受命，易姓三十二纪。德有七，其三法天，其四法地。五王有三十五半。圣人君子消息，卦纯者为帝，不纯者为王。六子上不及帝，下有过王，故六子虽纯，不为乾坤。”
　　《周易坤灵图》丘序曰：“天经曰：乾，元亨利贞。爻曰：飞龙在天，利见大人。故德配天地，天地不私公位，称之曰帝。故尧天之精阳，万物莫不从者。故乾居西北，乾用事，万物蛰伏。致乎万物蛰伏，故能致乎万人之化。经曰：用九。经曰：震下乾上，无妄。天精起，帝必有洪水之灾。天生圣人，使杀之，故言乃统天也。丘括义，因象助类，辞曰：天无云而雷，先王以茂对时育万物。经曰：乾下艮上，大畜，天灾将至，预畜而待之，人免于饥，故曰元亨。上下皆通，各载其性，故曰利贞。至德之萌，五星若连珠，日月如合璧。天精起，斗口有位，鸡鸣斗运，行复始，莫敢当之。黄星笰于北斗，必以戊己日，其先无芒，行文元武动事，莫之敢拒。”
　　《史记仲尼弟子传正义》引《中备》鲁人商瞿使，向齐国。瞿年四十，今复使行远路，畏虑，恐绝无子。夫子正月与瞿母筮，告曰：“后有五丈夫子。”子贡曰：“何以知子？”曰：“失其所，确然示人，阴阳运行，一寒一暑，五行互用，一吉一凶，以通神明之德，以类万物之情。故《易》所以断天下之理，定之以人伦而明王道。八卦建五气，立五常，法象乾坤，顺于阴阳，以正君臣父子之义。故《易》曰：元亨利贞。夫作《易》所以垂教，教之所被，本被于有无。且《易》者，包备有无。有吉则有凶，有凶则有吉，生吉凶之义，始于五行，终于八卦。从无入有，见灾于星辰也；从有入无，见象于阴阳也。阴阳之义，岁月分也；岁月既分，吉凶定矣。故曰八卦成列，象在其中矣。六爻上下，天地阴阳运转，有无之象，配乎人事。八卦仰观俯察，在乎人，隐显灾祥，在乎天，考天时，察人事，在乎卦。八卦之要，始于乾坤，通乎万物。故曰《易》，穷则变，变则通，通则久。久于其道，其理得矣。卜筮非袭于吉，唯变所适，穷理尽性于兹矣。”
　　《困学纪闻》引《京氏易积算法》夫子曰：“八卦因伏羲，暨于神农。重乎八纯，圣理元微，易道难究。迄乎西伯父子，研理穷通，上下囊括，推爻考象，配卦世应，加乎星宿，局于六十四所，二十四气，分天地之数，定人伦之理，验日月之行，寻五行之端。灾祥进退，莫不因兹而兆矣。故考天地日月星辰山川草木虫鱼鸟兽之情状，运气生死休咎，不可执一隅。故曰易含万象。”
　　《韩诗外传》八孔子曰：“《易》先同人后大有，承之以谦，不亦可乎！”故天道亏盈而益谦，地道变盈而流谦，鬼神害盈而福谦，人道恶盈而好谦。谦者，抑事而损者也。持盈之道，抑而损之，此谦德之于行也。顺之者吉，逆之者凶。五帝既没，三王既衰，能行谦德者，其惟周公乎！文王之子，武王之弟，成王之叔父，假天子之尊位七年，所执贽而师见者十人，所还质而友见者十三人，穷巷白屋之士，所先见者四十九人，时进善者百人，官朝者千人，谏臣五人，辅臣五人，拂臣六人，载干戈以至于封侯，而同姓之士百人。孔子曰：“犹以周公为天下赏，则以同族为众，而异族为寡也。”故德行宽容，而守之以恭者荣；土地广大，而守之以俭者安；位尊禄重，而守之以卑者贵；人众兵强，而守之以畏者胜；聪明睿智，而守之以愚者哲；博闻强记，而守之以浅者不溢。此六者，皆谦德也。《易》曰：谦亨，君子有终。吉。能以终吉者，君子之道也。贵为天子，富有四海，而德不谦，以亡其身者，桀纣是也，而况众庶乎？夫《易》有一道焉，大足以治天下，中足以安家国，近足以守其身者，其惟谦德乎！”
　　《大戴礼易本命》子曰：“夫易之生人、禽兽、万物、昆虫，各有以生。或奇或偶，或飞或行，而莫知其情，惟达道德者，能原本之矣。天一，地二，人三，三三而九，九九八十一。一主日，日数十，故人十月而生。八九七十二，偶以承奇，奇主辰，辰主月，月主马，故马十二月而生。七九六十三，三主斗，斗主狗，故狗三月而生。六九五十四，四主时，时主豕，故豕四月而生。五九四十五，五主音，音主猿，故猿五月而生。四九三十六，六主律，律主禽鹿，故禽鹿六月而生也。三九二十七，七主星，星主虎，故虎七月而生。二九十八，八主风，风主虫，故虫八月化也。其余各以其类也。鸟鱼皆生于阴而属于阳，故鸟鱼皆卵。鱼游于水，鸟飞于云，故冬燕雀入于海，化而为蚧。万物之性各异类，故蚕食而不饮，蝉饮而不食，蜉蝣不饮不食，介鳞夏食冬蛰。龁吞者八窍而卵生，咀嚾者九窍而胎生，四足者无羽翼，戴角者无上齿，无角者膏而无前齿，有羽者脂而无后齿。昼生者类父，夜生者类母。凡地东西为纬，南北为经。山为积德，川为积刑。高者为生，下者为死。丘陵为牡，溪谷为牝。蜯蛤龟珠，与月盛虚。是故坚土之人肥，虚土之人大，沙土之人细，息土之人美，秏土之人丑。是故食水者善游能寒，食土者无心而不息，食木者多力而拂，食草者善走而愚，食桑者有丝而蛾，食肉者勇敢而捍，食谷者智惠而巧，食气者神明而寿，不食者不生而神。故曰：有羽之虫三百六十，而凤凰为之长；有毛之虫三百六十，而麒麟为之长；有甲之虫三百六十，而神龟为之长；有鳞之虫三百六十，而蛟龙为之长；倮之虫三百六十，而圣人为之长。此乾坤之美类，禽兽万物之数也。故帝王好坏巢破卵，则凤凰不翔焉；好竭水搏鱼，则蛟龙不出焉；好刳胎杀夭，则麒麟不来焉；好填溪塞谷，则神龟不出焉。故王者动必以道，静必以理，动不以道，静不以理，则自夭而不寿。妖孽数起，神灵不见，风雨不时，暴风水旱并兴。人民夭死，五谷不滋，六畜不蕃息。”
　　卢辩《大戴礼易本命》注孔子曰：“圣人智通于大道，应化而不穷，能测万品之情也。”
　　《后汉书郎珝传》孔子曰：“雷之始发大壮始，君弱臣强从解起。”
　　《吕氏春秋慎行论壹行》孔子卜，得贲。孔子曰：“不吉。”子贡曰：“夫贲亦好矣，何谓不吉乎？”孔子曰：“夫白而白，黑而黑。夫贲，又何好乎？”
　　《说苑反质》孔子卦得贲，喟然仰而叹息，意不平。子张进，举手而问曰：“师闻贲者吉卦，而叹之乎？”孔子曰：“贲，非正色也，是以叹之。吾思夫质素，白当正白，黑当正黑。文质又何也？吾亦闻之，丹漆不文，白玉不雕，宝珠不饰，何也？质有余者不受饰也。”
　　《淮南子人间训》孔子读《易》至损益，未尝不愤然而叹曰：“益损者，其王者之事与？事或欲以利之，适足以害之；或欲害之，乃反以利之。利害之反，祸福之门户，不可不察也。”
　　《说苑敬慎》孔子读《易》至于损、益，则喟然而叹。子夏避席而问曰：“夫子何为叹？”孔子曰：“夫自损者益，自益者缺，吾是以叹也。”子夏曰：“然则学者不可以益乎？”孔子曰：“否。天之道，成者未尝得久也。夫学者以虚受之，故曰得。苟不知持满，则天下之善言不得入其耳矣。昔尧履天子之位，犹允恭以持之，虚静以待下，故百载以逾盛，迄今而益章。昆吾自臧而满意，穷高而不衰，故当时而亏败，迄今而逾恶。是非损益之征与？吾故曰，谦也者，致恭以存其位者也。夫丰明而动，故能大，苟大则亏矣，吾戒之。故曰天下之善言不得入其耳矣。日中则昃，月盈则食。天地盈虚，与时消息。是以圣人不敢当盛，升舆而遇三人则下，二人则轼，调其盈虚，故能长久也。”子夏曰：“善。请终身诵之。”
　　《论衡卜筮》子路问孔子曰：“猪肩羊膊，可以得兆，萑苇槁芼，可以得数，何必以蓍龟？”孔子曰：“不然，盖取其名也。夫蓍之为言耆也，龟之为言旧也。明狐疑之事，当问耆旧也。”
　　《抱朴子内篇袪惑》有古强者云：“孔子尝劝我读《易》，云：‘此良书也，丘窃好之。韦编三绝，铁挝三折。今乃大悟。’”
　　《尚书序疏》引《尚书纬》孔子求书，得黄帝元孙帝魁之书，迄于秦穆公，凡三千二百四十篇。断远取近，定可以为世法者百二十篇。以百二篇为《尚书》，十八篇为《中候》。
　　《尚书大传》郑注心明曰圣。孔子说休徵曰：“圣者，通也。兼四而明，则所谓圣。圣者，包貌言视听而载之以思心者，通以待之君。思心不通，则是不能心明其事也。”
　　《尚书大传》孔子曰：“吾于《洛诰》，见周公之德光明于上下，勤施四方，旁作穆穆，至于海表，莫敢不来服，莫敢不来享，以勤文王之鲜光，以扬武王之大训，而天下大洽。故曰圣之与圣也，犹规之相周，矩之相袭也。”
　　《尚书大传》子张曰：“尧舜之主，二人刑而天下治，何则？教诚而爱深也，一夫而被此五刑。”子龙子曰：“未可谓能为书。”孔子曰：“不然也，五刑有此教。”
　　《尚书大传略说》子夏读《书》毕，见于夫子，夫子问焉：“子何为于《书》？”子夏对曰：“《书》之论事也，昭昭如日月之代明，离离若星辰之错行，上有尧舜之道，下有三王之义。商所受于夫子，志之于心，弗敢忘也。虽退而岩居河济之间，深山之中，作坏室，编蓬户，尚弹琴其中，以歌先王之风。则可以发愤慷慨，忘己贫贱，有人亦乐之，无人亦乐之，而忽不知忧患与死也。”夫子造然变色曰：“嘻！子殆可与言《书》矣。虽然，见其表，未见其里也。”颜渊曰：“何为也？”子曰：“窥其门而不入其中，观其奥藏之所在乎？然藏又非难也。丘尝悉心尽志以入其则，前有高岸，后有大溪，填填正立而已。是故尧典可以观美，禹贡可以观事，咎繇可以观治，鸿范可以观度，六誓可以观义，五诰可以观仁，甫刑可以观诫。通斯七观，《书》之大义举矣。”
　　《韩诗外传》二子夏读《诗》已毕，夫子问曰：“尔亦何大于《诗》矣？”子夏对曰：“《诗》之于事也，昭昭乎若日月之光明，燎燎乎如星辰之错行，上有尧舜之道，下有三王之义，弟子不敢忘。虽居蓬户之中，弹琴以咏先王之风，有人亦乐之，无人亦乐之，亦可发愤忘食矣。《诗》曰：‘衡门之下，可以栖迟；泌之洋洋，可以疗饥。’”夫子造然变容，曰：“嘻！吾子殆可以言《诗》已矣。然子以见其表，未见其里。”颜渊曰：“其表已见，其里又何有哉？”孔子曰：“窥其门不入其中，安知其奥藏之所在乎？然藏又非难也。丘尝悉心尽志已入其中，前有高岸，后有深谷，泠泠然如此既立而已矣。不能见其里，未谓精微者也。”
　　《说苑敬慎》孔子曰：“存亡祸福，皆在己而已。天灾地妖，亦不能杀也。昔者殷王帝辛之时，爵生乌于城之隅，工人占之曰：凡小以生巨，国家必祉，王名必倍。帝辛喜爵之德，不治国家，亢暴无极，外寇乃至，遂亡殷国。此逆天之时，诡福反为祸。至殷王武丁之时，先王道缺，刑法弛，桑穀俱生于朝，七日而大拱。工人占之曰：桑穀者，野物也。野物生于朝，意朝亡乎？武丁恐骇，侧身修行，思昔先王之政，兴灭国，继绝世，举逸民，明养老之道。三年之后，远方之君，重译而朝者六国。此迎天时，得祸反为福也。故妖孽者，天所以警天子诸侯也；恶梦者，所以警士大夫也。故妖孽不胜善政，恶梦不胜善行也。至治之极，祸反为福。故太甲曰：天作孽，犹可违；自作孽，不可逭。”
　　《史记三代世表》褚少孙补赞孔子曰：“昔者尧命契为子氏，为有汤也。命后稷为姬氏，为有文王也。太王命季历，明天瑞也。太伯之吴，遂生源也。”
　　《意林》四王逸正部仲尼叙书，上谓天谈，下谓民语。兼该男女，究其表里。
　　《隶释》四周憬铭孔子曰：“禹不决江疏河，吾其鱼矣！”


卷五

［六艺四下］
　　《御览》八百四引《诗含神雾》孔子曰：“诗者，天地之心，君德之祖，百福之宗，万物之户也。刻之玉版，藏之金府。”
　　《毛诗木瓜传》孔子曰：“吾于木瓜，见苞苴之礼行。”
　　《韩诗外传》五子夏问曰：“《关雎》何以为《国风》始也？”孔子曰：“《关雎》至矣乎！夫《关雎》之人，仰则天，俯则地，幽幽冥冥，德之所藏，纷纷沸沸，道之所行，如神龙变化，斐斐文章。大哉！《关雎》之道也。万物之所系，群生之所悬命也，河洛出书图，麟凤翔乎郊。不由《关雎》之道，则《关雎》之事将奚由至矣哉？夫六经之策，皆归论汲汲，盖取之乎《关雎》。《关雎》之事大矣哉！冯冯翊翊，自东自西，自南自北，无思不服。子其勉强之，思服之。天地之间，生民之属，王道之原，不外此矣！”子夏喟然叹曰：“大哉《关雎》！乃天地之基也。”
　　《吕氏春秋季春纪先己》《诗》曰：“执辔如组。”孔子曰：“审此言也，可以为天下。”子贡曰：“何其躁也。”孔子曰：“非谓其躁也，谓其为之于此而成文于彼也，圣人组修其身而成文于天下矣。”
　　《盐铁论相刺》孔子曰：“诗人疾之不能默，丘疾之不能伏。”是以东西南北，七十说而不用，然后退而修王道，作《春秋》，垂之万载之后，天下折中焉。
　　《论衡对作》孔子曰：“诗人疾之不能默，丘疾之不能伏。”是以论也。
　　《盐铁论执务》孔子曰：“吾于河广，知德之至也。而欲得之，各反其本，复诸古而已。”
　　《说苑贵德》孔子曰：“吾于《甘棠》，见宗庙之敬也。甚尊其人，必敬其位，顺安万物，古圣之道几哉！”
　　《说苑敬慎》孔子论《诗》，至于《正月》之六章，惧然曰：“不逢时之君子，岂不殆哉！从上依世则废道，违上离俗则危身，世不与善，己独由之，则曰非妖则孽也。是以桀杀关龙逢，纣杀王子比干。故贤者不遇时，常恐不终焉。《诗》曰：‘谓天盖高，不敢不局；谓地盖厚，不敢不蹐。’”此之谓也。
　　《汉书刘向传》孔子论《诗》，至于“殷士肤敏，灌将于京”，喟然叹曰：“大哉天命！善不可不传于子孙，是以富贵无常，不如是，则王公其何以戒慎！民萌何以劝勉！”
　　《毛诗素冠传》子夏三年之丧毕，见于夫子，援琴而弦，衎衎而乐，作而曰：“先王制礼，不敢不及。”夫子曰：“君子也。”闵子骞三年之丧毕，见于夫子，援琴而弦，切切而哀，作而曰：“先王制礼，不敢过也。”夫子曰：“君子也。”子路曰：“敢问何谓也？”夫子曰：“子夏哀已尽，能引而致之于礼，故曰君子也；闵子骞哀未尽，能自割以礼，故曰君子也。夫三年之丧，贤者之所轻，不肖者之所勉。”
　　《淮南子缪称训》闵子骞三年之丧毕，援琴而弹其弦是也，其声切切而哀。夫子曰：“弦则是也，其声非也。”
　　《说苑修文》子夏三年之丧毕，见于孔子。孔子与之琴，使之弦，援琴而弦，衎衎而乐，作而曰：“先王制礼，不敢不及也。”子曰：“君子也。”闵子骞三年之丧毕，见于孔子。孔子与之琴，使之弦。援琴而弦，切切而悲，作而曰：“先王制礼，不敢过也。”孔子曰：“君子也。”子贡问曰：“闵子哀不尽，子曰‘君子也’；子夏哀已尽，子曰‘君子也’。赐也惑，敢问何谓？”孔子曰：“闵子哀未尽，能断之以礼，故曰君子也；子夏哀已尽，能引而致之，故曰君子也。夫三年之丧，固优者之所屈，劣者之所勉。”
　　《后汉张奋传》孔子谓子夏曰：“礼以修外，乐以修内。丘已矣夫！”
　　《大戴礼记哀公问》哀公问于孔子曰：“大礼何如？君子之言礼，何其尊也？”孔子曰：“丘也小人，何足以知礼！”君曰：“否。吾子言之也。”孔子曰：“丘闻之也，民之所由生，礼为大。非礼无以节事天地之神明也，非礼无以辨君臣上下长幼之位也，非礼无以别男女父子兄弟之亲、昏姻疏数之交也。君子以此之为尊敬然，然后以其所能教百姓，不废其会节；有成事，然后治其雕镂文章黼黻以嗣；其顺之，然后言其丧算，备其鼎俎，设其豕腊，修其宗庙，岁时以敬祭祀，以序宗族。则安其居处，丑其衣服，卑其宫室，车不雕几，器不刻镂，食不贰味，以与民同利。昔之君子之行礼者如此。”公曰：“今之君子，胡莫之行也？”孔子曰：“今之君子，好色无厌，淫德不倦，荒怠敖慢，固民是尽，忤其众以伐有道，求得当欲，不以其所。古之用民者由前，今之用民者由后。今之君子莫为礼也。”
　　孔子侍坐于哀公，哀公曰：“敢问人道谁为大？”孔子愀然作色而对曰：“君及此言也，百姓之德也，固臣敢无辞而对。人道，政为大。”公曰：“敢问何谓为政？”孔子对曰：“政者，正也。君为正，则百姓从政矣。君之所为，百姓之所从也；君所不为，百姓何从？”公曰：“敢问为政如之何？”孔子对曰：“夫妇别，父子亲，君臣严。三者正，则庶民从之矣。”公曰：“寡人虽无似也，愿闻所以行三言之道，可得而闻乎？”孔子对曰：“古之为政，爱人为大；所以治爱人，礼为大；所以治礼，敬为大；敬之至也，大昏为大。大昏至矣，大昏既至，冕而亲迎，亲之也。亲之也者，亲之也。是故君子兴敬为亲，舍敬是遗亲也。弗爱不亲，弗敬不正。爱与敬，其政之本与！”公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地社稷宗庙之主，君何谓已重乎？”公曰：“寡人固。不固，焉得闻此言也？寡人欲问，不得其辞，请少进。”孔子曰：“天地不合，万物不生。大昏，万世之嗣也。君何以谓已重焉！”孔子遂有言曰：“内以治宗庙之礼，足以配天地之神明；出以治直言之礼，足以立上下之敬。物耻足以振之，国耻足以兴之。为政先礼，礼者，政之本与！”孔子遂言曰：“昔三代明王之政，必敬其妻子也有道。妻也者，亲之主也，敢不敬与？子也者，亲之后也，敢不敬与？君子无不敬也，敬身为大。身也者，亲之枝也，敢不敬与？不能敬其身，是伤其亲；伤其亲，是伤其本；伤其本，枝从而亡。三者，百姓之象也。身以及身，子以及子，配以及配，君子行此三者，则忾乎天下矣！大王之道也如此，国家顺矣。”
　　公曰：“敢问何谓敬身？”孔子对曰：“君子过言，则民作辞；过动，则民作则。君子言不过辞，动不过则，百姓不命而敬恭。如是，则能敬其身；能敬其身，则能成其亲矣。”公曰：“敢问何谓成亲？”孔子对曰：“君子也者，人之成名也。百姓归之名，谓之君子之子，是使其亲为君子也。是为成其亲名也已。”孔子遂言曰：“古之为政，爱人为大；不能爱人，不能有其身；不能有其身，不能安土；不能安土，不能乐天；不能乐天，不能成身。”公曰：“敢问何谓成身？”孔子对曰：“不过乎物。”公曰：“敢问君子何贵乎天道也？”孔子对曰：“贵其不已，如日月西东相从而不已也，是天道也；不闭其久也，是天道也；无为物成，是天道也；已成而明，是天道也。”
　　公曰：“寡人蠢愚冥烦，子识之心也。”孔子蹴然避席而对曰：“仁人不过乎物，孝子不过乎物，是仁人之事亲也如事天，事天如事亲，是故孝子成身。”公曰：“寡人既闻是言也，无如后罪何？”孔子对曰：“君之及此言也，是臣之福也。”
　　《穀梁》桓三年传子贡曰“冕而亲迎，不已重乎”？孔子曰：“合二姓之好，以继万世之后，何谓已重乎？”
　　《大戴礼礼察》孔子曰：“君子之道，譬犹防与？”夫礼之塞，乱之所从生也，犹防之塞，水之所从来也。故以旧防为无用而坏之者，必有水败；以旧礼为无所用而去之者，必有乱患。故婚姻之礼废，则夫妇之道苦而淫辟之罪多矣；乡饮酒之礼废，则长幼之序失而争斗之狱繁矣；聘射之礼废，则诸侯之行恶而盈溢之败起矣；丧祭之礼废，则臣子之恩薄而倍死忘生之礼众矣。
　　凡人之知，能见已然，不能见将然。礼者，禁于将然之前；而法者，禁于已然之后。是故法之用易见，而礼之所为生难知也。若夫庆赏以劝善，刑罚以惩恶，先王执此之正，坚如金石，行此之信，顺如四时，处此之功，无私如天地，尔岂顾不用哉！然如曰礼云礼云，贵绝恶于未萌而起敬于微眇，使民日徙善远罪而不自知也。”
　　《大戴礼曾子天圆》曾子曰：“参尝闻之夫子曰：‘天道曰圆，地道曰方，方曰幽而圆曰明。明者，吐气者也，是故外景；幽者，含气者也，是故内景。”
　　《白虎通社稷》曾子问曰：“诸侯之祭社稷，俎豆既陈，闻天子崩，如之何？”孔子曰：“废。臣子哀痛之，不敢终于礼也。”
　　《白虎通封公侯》曾子问曰：“立适以长不以贤，何？”“以言为贤不肖，不可知也。”
　　《白虎通嫁娶》曾子问曰：“昏礼，既纳币，有吉日，女之父母死，何如？”孔子曰：“婿使人吊之。如婿之父母死，女亦使人吊之，父丧称父，母丧称母，父母不在，则称伯父世母。婿已葬，婿之伯父叔父使人致命女氏曰：‘某子有父母之丧，不得嗣为兄弟。’使某致命，女氏许诺。不敢嫁，礼也。婿免丧，女父使人请。婿不娶而后嫁之，礼也。女之父母死，婿亦如之。”
　　《白虎通丧服》曾子问曰：“君薨既殡，而臣有父母之丧，则如之何？”孔子曰：“归居于家，有殷事则之君所，朝夕否。”曰：“君既敛，而臣有父母之丧，则如之何？”孔子曰：“归殡哭而反于君所，有殷事则归，朝夕否。大夫室老行事，士则子孙行事。夫内子有殷事则亦如之君所，朝夕否。”
　　《白虎通丧服》子夏问曰：“三年之丧既卒哭，金革之事无避者，礼与？”孔子曰：“吾闻诸老聃曰：‘鲁公伯禽，则有为之也。’今以三年之丧从其利者，不知也。”
　　《汉书艺文志》仲尼有言：“礼失而求诸野。”
　　《韩非子外储说左下》孔子侍坐于鲁哀公，哀公赐之桃与黍，哀公请用。孔子先饭黍而后啖桃，左右皆掩口而笑。哀公曰：“黍者，非饭之也，以雪桃也。”仲尼对曰：“丘知之矣。夫黍者五谷之长也，祭先王为上盛；果蓏有六而桃为下，祭先王不得入庙。丘闻之也，君子以贱雪贵，不闻以贵雪贱。今以五谷之长雪果蓏之下，是从上雪下也。丘以为妨义，故不敢以先于宗庙之盛也。
　　《吕氏春秋孟冬纪安死》鲁季孙有丧，孔子往吊之，入门而左，从客也。主人以玙璠收，孔子径庭而趋，历级而上，曰：“以宝玉收，譬之犹暴骸中原也。”
　　《淮南子缪称训》子曰：“钧之哭也，曰：‘子予奈何兮乘我何，其哀则同，其所以哀则异，故哀乐之袭人情也深矣。’”
　　《说苑修文》孔子曰：“移风易俗，莫善于乐；安上治民，莫善于礼。”是故圣王修礼文，设庠序，陈钟鼓，天子辟雍，诸侯泮宫，所以行德化。
　　《说苑修文》孔子曰：“无体之礼，敬也；无服之丧，忧也；无声之乐，欢也；不言而信，不动而威，不施而仁，志也。钟鼓之声，怒而击之则武，忧而击之则悲，喜而击之则乐。其志变，其声亦变，其志诚通乎金石，而况人乎！”
　　《论衡儒增》孔子曰：“言不文，或时不言。”
　　《论衡实知》鲁以偶人葬，而孔子叹。
　　《水经注》六引《丧服要记》鲁哀公祖载其父，孔子问曰：“宁设桂树乎？”哀公曰：“不也。桂树者，起于介子推。子推，晋之人也，文公有内难，出国之狄，子推随其行，割肉以续军粮。后文公复国，忽忘子推，子推奉唱而歌，文公始悟。当受爵禄，子推奔介山，抱木而烧死。国人葬之。恐其神魂濆于地，故作桂树焉。吾父生于宫殿，死于枕席，何用桂树为？”
　　《艺文类聚》八十五引《丧服要记》昔者鲁哀公祖载其父，孔子问曰：“宁设五谷囊乎？”哀公曰：“不也。五谷囊者，起伯夷、叔齐不食周粟而饿死首阳山，恐魂之饥，故作五谷囊。吾父食味含哺而死，何用此为？”
　　《御览》五百四十八引《丧服要记》鲁哀公葬父，孔子问曰：“宁设菰庐乎？”哀公曰：“菰庐起太伯。太伯出奔，闻古公崩，还赴丧，故作菰庐以彰其尸。吾父无太伯之罪，何用此为？”
　　《御览》五百五十二引《丧服要记》鲁哀公葬父，孔子问曰：“宁设桐人乎？”哀公曰：“桐人起于虞卿。齐人遇恶继母，不得养父，死不能葬，知有过，故作桐人。吾父生得供养，何桐人为？”
　　《御览》八百八十六引《丧服要记》鲁哀公葬其父，孔子问曰：“宁设魂衣乎？”哀公曰：“魂衣起宛荆于山之下，道逢寒死，友哀，往迎其尸，悯神之寒，故作魂衣。吾父生服锦绣，死于衣被，何魂衣为？”
　　《御览》九百六十七引《丧服要记》昔者鲁哀公祖载其父，孔子问曰：“宁设三桃汤乎？”答曰：“不也。桃汤者，起于卫灵公。有女嫁，乳母送新妇就夫家，道闻夫死，乳母欲将新妇返。新妇曰：‘女有三从，今属于人，死当卒哀。’因驾素车白马进到夫家，治三桃汤以沐，死者。出东门北隅，礼三终，使死者不恨。吾父无所恨，何用三桃汤为？”
　　《路史》后纪十三注引《丧服要记》鲁哀公葬其父，孔子问曰：“宁设表门乎？”公曰：“夫表门起于禹。禹治洪水，故表其门以纪其功。吾父无功，何用焉？”
　　《抱朴子外篇讥惑》孔子云：“丧亲者，若婴儿之失母，其号岂常声之有？宁令哀有余而礼不足。”
　　《五行大义》四孔子曰：“夏正得天。”
　　《韩诗外传》五孔子学鼓琴于师襄子而不进，师襄子曰：“夫子可以进矣。”孔子曰：“丘已得其曲矣，未得其数也。”有间曰：“夫子可以进矣。”曰：“丘已得其数矣，未得其意也。”有间，复曰：“夫子可以进矣。”曰：“丘已得其人矣，未得其类也。”有间曰：“邈然远望，洋洋乎！翼翼乎！必作此乐也。默然思，戚然而怅，以王天下，以朝诸侯者，其惟文王乎！”师襄子避席再拜曰：“善。师以为文王之操也。”故孔子持文王之声，知文王之为人。师襄子曰：“敢问何以知其文王之操也？”孔子曰：“然。夫仁者好伟，和者好粉，智者好弹，有殷勤之意者好丽。丘是以知文王之操也。”
　　《淮南子主术训》孔子学鼓琴于师襄，而谕文王之志，见微以知明矣。
　　《韩诗外传》七昔者孔子鼓瑟，曾子、子贡侧耳而听，曲终，曾子曰：“嗟乎！夫子瑟声殆有贪狼之心、邪僻之行，何其不仁趋利之甚？”子贡以为然，不对而入。夫子望见子贡有谏过之色，应难之状，释瑟而待之。子贡以曾子之言告。子曰：“嗟乎！夫参，天下贤人也，其习知音矣。向者丘鼓瑟，有鼠出游，狸见于屋，循梁微行，造焉而避，厌目曲脊，求而不得，丘以瑟浮其音。参以丘为贪狼邪僻，不亦宜乎！”
　　《御览》八十一引《乐动声仪》孔子曰：“箫韶者，舜之遗音也。温润以和，似南风之至，其为音，如寒暑风雨之动物，如物之动人，雷动兽禽，风雨动鱼龙，仁义动君子，财色动小人，是以圣人务其本。”
　　《白虎通三教》引《乐稽耀嘉》颜回问：“三教变虞夏，何如？”曰：“教者，所以追补败政，靡敝溷浊，谓之治也。舜之承尧，无为易也。”
　　《五行大义》一引《乐纬》孔子曰：“丘吹律定姓，一言得土，曰宫；三言得火，曰徵；五言得水，曰羽；七言得金，曰商；九言得木，曰角。”
　　《御览》十六引《春秋演孔图》孔子曰：“丘援律吹命，阴得羽之宫。”
　　《鲁语》下鲁哀公问于孔子曰：“吾闻夔一足，信乎？”对曰：“夔，人也，何其一足也！夔通于声，尧曰：‘夔一而已。’使为乐正，故君子曰：‘夔有一足。’非一足也。”
　　《韩非子外储说左下》鲁哀公问于孔子曰：“吾闻古者有夔，一足，其果信有一足乎？”孔子对曰：“不也。夔非一足也。夔者，忿戾恶心，人多不喜说也。虽然，其所以得免于人害者，以其信也。人皆曰：‘独此一足矣。’夔非一足也，一而足也。”哀公曰：“审而是固足矣。”一曰，哀公问于孔子曰：“吾闻夔一足，信乎？”曰：“夔，人也。何故一足？彼其无他异，而独通于声，尧曰：‘夔一而足矣。’使为乐正。故君子曰：‘夔有一足。’非一足也。”
　　《吕氏春秋慎行论察传》鲁哀公问于孔子曰：“乐正夔一足，信乎？”孔子曰：“昔者，舜欲以乐传教于天下，乃令重黎举夔于草莽之中而进之，舜以为乐正。夔于是正六律，和五声，以通八风，而天下大服。重黎又欲益求人，舜曰：‘夫乐，天地之精也，得失之节也，故唯圣人为能和乐之本也。夔能和之，以平天下。若夔者，一而足矣。’故曰夔一足，非一足也。”
　　《淮南子主术训》夫荣启期一弹，而孔子三日乐。感于和。
　　《说苑修文》子路鼓瑟有北鄙之声，孔子闻之曰：“信矣！由之不才也。”冉有侍，孔子曰：“求！来。尔奚不谓由？夫先王之制音也，奏中声，为中节，流入于南，不归于北。南者，生育之乡；北者，杀伐之域。故君子执中以为本，务生以为基。故其音温和而居中，以象生育之气，忧哀悲痛之感，不加乎心，暴厉淫荒之动，不在乎体。夫然者，乃治存之风，安乐之为也。彼小人则不然，执末以论本，务刚以为基。故其音湫厉而微末，以象杀伐之气，和节中正之感，不加乎心，温俨恭庄之动，不存乎体。夫杀者，乃乱亡之风，奔北之为也。昔舜造南风之声，其兴也勃焉，至今王公述而不释；纣为北鄙之声，其废也忽焉，至今王公以为笑。彼舜以匹夫，积正合仁，履中行善，而卒以兴；纣以天子，好慢淫荒，刚厉暴贼，而卒以灭。今由也，匹夫之徒，布衣之丑也。既无意乎先王之制，而又有亡国之声，岂能保七尺之身哉！”冉有以告子路，子路曰：“由之罪也。小人不能耳陷而入于斯，宜矣夫子之言也。”遂自悔，不食，七日而骨立焉。孔子曰：“由之改过矣。”
　　《公羊》哀十四年疏引《揆命篇》孔子年七十岁知图书，作《春秋》。
　　《御览》十六引《洪范五行传》孔子作《春秋》，正春，正秋，所以重历也。
　　《御览》九百二十三引《礼稽命征》孔子谓子夏曰：“鸲鹆至，非中国之禽也。”
　　《文选》答宾戏注引《春秋元命包》孔子曰：“丘作《春秋》，始于元，终于麟，王道成也。”
　　《仪礼士冠礼》疏引《春秋演孔图》孔子修《春秋》，九月而成。卜之，得阳豫之卦。
　　《公羊》哀十四年疏引《演孔图》获麟而作《春秋》，九月书成。
　　《初学记》二十一引《春秋握诚图》孔子作《春秋》，陈天人之际，记异考符。
　　《古微书》引《春秋说题辞》孔子言曰：“五变入臼，米出甲，谓硙之为粝米也，舂之则稗米也，皞之则凿米也，臿之则毁米也，又鳷择之，〈白易〉〈白差〉之，则为晶米。”
　　引《春秋命历序》孔子始《春秋》，退修殷之故历，使其数可传于后，《春秋》宜以殷历正之。
　　《公羊》僖四年解诂孔子曰：“书之重，辞之复。呜呼！不可不察，其中必有美者焉。”
　　《公羊》成八年解诂孔子曰：“皇象元，逍遥术，无文字，德明谥。”
　　《公羊》昭十二年疏引《春秋说》孔子作《春秋》，一万八千字，九月而书成。以授游夏之徒，游夏之徒不能改一字。
　　《史记太史公自序》子曰：“我欲载之空言，不如见之行事之深切著明也。”
　　《公羊》隐公第一疏引《闵因叙》昔孔子受端门之命，制春秋之义，使子夏等十四人求周史记，得百二十国宝书，九月经立。
　　《春秋繁露俞予》仲尼之作春秋也，上探正天，端王公之位，万物民之所欲，下明得失，起贤才以待后圣。故引史记，理往事，正是非也。王公史记十二公之间，皆衰世之事，故门人惑。孔子曰：“吾因其行事而加乎王心焉。”以为见之空言，不如行事博深切。故子贡、闵子、公肩子，言其切而为国家贤也。其为切而至于杀君亡国，奔走不得保社稷，其所以然，是皆不明于道，不览于《春秋》也。故卫子夏言：有国家者不可不学《春秋》，不学《春秋》，则无以见前后旁侧之危，则不知国之大柄、君子重任也。故或胁穷失国，扌拿杀于位，一朝至尔。苟能述《春秋》之法，致行其道，岂徒除祸哉！乃尧舜之德也。故《世子》曰：“功及子孙，光辉百世，圣王之德，莫美于世。”故予先言《春秋》详己而略人，因其国而容天下。《春秋》之道，大得之则以王，小得之则以霸。故曾子、子石盛美齐侯安诸侯，尊天子。霸王之道，皆本于仁。仁，天心，故次以天心。爱人之大者，莫大于思患而豫防之，故蔡得意于吴，鲁得意于齐，而《春秋》皆不告，故次以言怨人不可通，敌国不可狎，扰窃之国不可使久亲，皆防患为民除患之意也。不爱民之渐乃至于死亡，故言楚灵王、晋厉公生弑于位，不仁之所致也。故善宋襄公不厄人，不由其道而胜，不如由其道而败，《春秋》贵之，将以变习俗而成王化也。故夏言春秋重人，诸讥皆本此。或奢侈使人愤怨，或暴虐贼害人，终皆祸及身。故子池言鲁庄筑台，丹楹刻桷，晋厉之刑刻意者，皆不得以寿终。上奢侈，刑又急，皆不内恕，求备于人，故次以《春秋》缘人情，赦小过，而《传》明之曰：“君子辞也。”孔子明得失，见成败，疾时世之不仁失王。孔子曰：“吾因行事”，赦小过。《传》又明之曰：“君子辞也。”孔子曰：“吾因行事，加吾王心焉。”假其位号以正人伦，因其成败以明顺逆，故其所善，则桓文行之而遂，其所恶，则乱国行之终以败。故始言大恶杀君亡国，终言赦小国，是以始于粗粝，终于精微，教化流行，德泽大洽，天下之人，人有士君子之行而少过矣，亦讥二名之意也。
　　《穀梁》桓二年传孔子曰：“名从主人，物从中国。”
　　《穀梁》桓十四年传孔子曰：“听远音者，闻其疾而不闻其舒；望远者，察其貌而不察其形。立乎定哀，以指隐桓，隐桓之日远矣。”
　　《穀梁》僖十六年传子曰：“石，无知之物；鶃，微有知之物。石无知，故日之；鶃，微有知之物，故月之。君子之于物，无所苟而已。”
　　《穀梁》哀十三年传吴王夫差曰：“好冠，来。”孔子曰：“大矣哉！夫差未能言冠而欲冠也。”
　　《艺文类聚》八十引《庄子》仲尼读书，老聃倚灶觚而听之，曰：“是何书也？”曰：“《春秋》也。”
　　《韩非子内储说上七术》鲁哀公问于仲尼曰：“《春秋》之记曰：‘冬，十二月，濆霜不杀菽。’何为记此？”仲尼对曰：“此言可以杀而不杀也。夫宜杀而不杀，桃李冬实，天失道，草木犹犯干之，而况于人君乎？”
　　《盐铁论散不足》孔子读史记，喟然而叹，伤正德之废，君臣之危也。
　　《论衡效力》孔子，周世多力之人也。作《春秋》，删五经，秘书微文，无所不定。
　　《论衡超奇》孔子作《春秋》，以示王意。
　　《论衡超奇》孔子得史记以作《春秋》。及其立义创意，褒贬赏诛，不复因史记者，眇思自出于胸中也。
　　《说苑君道》孔子曰：“文王似元年，武王似春王，周公似正月。文王以王季为父，以太任为母，以太姒为妃，以武王、周公为子，以泰颠、闳夭为臣，其本美矣。武王正其身以正其国，正其国以正天下。伐无道，刑有罪，一动天下正，其事正矣。春致其时，万物皆得生；君致其道，万人皆及治。周公戴己而天下顺之，其诚至矣。”
　　《说苑君道》孔子曰：“夏道不亡，商德不作；商德不亡，周德不作；周德不亡，《春秋》不作；《春秋》作而后君子知周道亡也。”
　　《说苑至公》夫子行，说七十诸侯，无定处，意欲使天下之民各得其所。而道不行，退而修《春秋》。采豪毛之善，贬纤介之恶，人事浃，王道备，精和圣制，上通于天而麟至，此天之知夫子也。于是喟然而叹曰：“天以至明为不可蔽乎，日何为而食？地以至安为不可危乎，地何为而动？天地而尚有动蔽，是故贤圣说于世而不得行其道，故灾异并作也。”
　　《周礼九嫔》注孔子云：“日者，天之明；月者，地之理。阴契制，故月上属为天，使妇从夫，放月纪。”
　　《春秋左传》序疏引《孝经钩命决》《春秋》，二尺四寸书之；《孝经》，一尺二寸书之。
　　《公羊》序疏引《钩命决》孔子在庶，德无所施，功无所就，志在《春秋》，行在《孝经》。
　　《御览》六百十引《钩命决》《孝经》者，篇题就号也，所以表指括意，序中书名，出义见道，曰著一字，苞十八章，为天地喉襟，道要德本，故挺以题符篇冠就。又曰曾子撰，斯问曰：“孝乎？文驳不同乎？”子曰：“吾作《孝经》，以素王无爵之赏、斧钺之诛，与先王以托权目，至德要道以题行首”。仲尼以立情性，言子曰以开号列曾子，示撰辅《书》《诗》以合谋。
　　《公羊》哀十四年疏引《孝经说》孔子曰：“《春秋》属商，《孝经》属参。”
　　《公羊》哀十四年疏引《孝经说》丘以匹夫，徒步以制正法。
　　《论衡雷虚》《论语》，迅雷风烈必变；《礼记》，有疾风迅雷甚雨则必变。虽夜必兴，衣服，冠而坐。子曰：“天之与人，犹父子。有父为之变，子安能忽？故天变，己亦宜变，顺天时，示已不违也。”
　　《说文》《逸论语》曰：“玉粲之璱兮，其裛猛也。”
　　《说文》《逸论语》曰：“如玉之莹。”
　　《初学记》二十七《逸论语》曰：“玉十谓之区，治玉谓之琢，亦谓之雕。瑳，玉色鲜白也；莹，玉色也；瑛，玉光也；琼，赤玉也；璇瑾瑜，美玉也；璑，三采玉也；玲玱琤琐瑝，玉声也；枿，玉佩也；璬，充耳也；璪，玉饰以水藻也。”
　　《初学记》二十七《逸论语》曰：“璠玙，鲁之宝玉也。孔子曰：‘美哉璠玙！远而望之，奂若也；近而视之，瑟若也。一则理胜，一则孚胜。’”
　　《文选》刘歆移书太常博士注引《论语谶》自卫反鲁，删《诗》、《书》，修《春秋》。
　　《文选》齐安陆王碑文注引《论语谶》仲尼居乡党，卷怀道美。
　　《说文》孔子曰：“一贯三为王。”
　　《说文》孔子曰：“推十合一为士。”
　　《说文》孔子曰：“乌，盱呼也。取其助气，故以为乌呼。”
　　《说文》孔子曰：“牛羊之字，以形举也。”
　　《说文》孔子曰：“黍可为酒，禾入水也。”
　　《说文》孔子曰：“粟之为言续也。”
　　《说文》孔子曰：“在人下，故诘屈。”
　　《说文》孔子曰：“貉之为言恶也。”
　　《说文》孔子曰：“视犬之字，如画狗也。”
　　《说文》孔子曰：“狗，叩也。叩气吠以守。”
　　《史记滑稽列传》孔子曰：“六艺于治，一也。《礼》以节人，《乐》以发和，《书》以道事，《诗》以达意，《易》以神化，《春秋》以义。”
　　《白虎通五经》孔子居周之末世，王道陵迟，礼义废坏，强陵弱，众暴寡，天子不敢诛，方伯不敢伐。闵道德之不行，故周流应聘，冀行其道德。自卫反鲁，自知不用，故追定五经，以行其道。
　　《论衡佚文》孝武皇帝封弟为鲁恭王，恭王坏孔子宅以为宫，得佚《尚书》百篇，《礼》三百，《春秋》三十篇，《论语》二十一篇。
卷六

［主德五］
　　《尚书大传》武丁祭成汤，有雉飞升鼎耳而雊。武丁问诸祖己，祖己曰：“雉者，野鸟也，不当升鼎。今升鼎者，欲为用也。无则远方将有来朝者乎！”故武丁内反诸己，以思先王之道，三年，编发重译来朝者六国。孔子曰：“吾于高宗肜日，见德之有报之疾也。”
　　《尚书大传略说》孔子曰：“心之精神是谓圣。”
　　《史记补三皇本纪》引《韩诗》自古封太山、禅梁甫者，万有余家。仲尼观之，不能尽识。
　　《白虎通封禅》孔子曰：“升泰山，观易姓之王可得而数者，七十有余。”
　　《韩诗外传》三楚庄王寝疾，卜之，曰：“河为祟。”大夫曰：“请用牲。”庄王曰：“止。古者圣王之祭，不过望，濉漳江汉，楚之望也。寡人虽不得，河非所获罪也。”遂不祭，三日，而疾有瘳。孔子闻之曰：“楚庄王之霸，其有方矣。制节守职，反身不贰。其霸不亦宜乎！”
　　《说苑君道》楚昭王有疾，卜之，曰：“河为祟。”大夫请用三牲焉。王曰：“止。古者，先王割地制土，祭不过望。江汉睢漳，楚之望也。祸福之至，不是过也。不穀虽不德，河非所获罪也。”遂不祭焉。仲尼闻之曰：“昭王可谓知天道矣，其不失国，宜哉！”
　　《韩诗外传》七孔子曰：“明王有三惧：一曰处尊位而恐不闻其过，二曰得志而恐骄，三曰闻天下之至道而恐不能行。”
　　《大戴礼主言》孔子闲居，曾子侍。孔子曰：“参，今之君子，惟士与大夫之言之间也，其至于君子之言者，甚希矣。於乎！吾主言其不出而死乎？哀哉！”曾子起曰：“敢问何谓主言？”孔子不应。曾子惧，肃然抠衣下席，曰：“弟子知其不孙也，得夫子之闲也难，是以敢问也。”孔子不应。曾子惧，退负序而立。孔子曰：“参，汝可语明主之道与？”曾子曰：“不敢以为足也。得夫子之闲也难，是以敢问。”孔子曰：“吾语女。道者，所以明德也；德者，所以尊道也。是故非德不尊，非道不明。虽有国马，不教不服，不可以取千里；虽有博地众民，不以其地治之，不可以霸主。是故昔者明主，内修七教，外行三至。七教修焉可以守，三至行焉可以征；七教不修，虽守不固，三至不行，虽征不服。是故明主之守也，必折冲乎千里之外，其征也，衽席之上还师。是故内修七教而上不劳，外行三至而财不费，此之谓明主之道也。”曾子曰：“敢问不费不劳，可以为明乎？”孔子愀然扬麋，曰：“参，女以明主为劳乎？昔者舜左禹而右皋陶，不下席而天下治。夫政之不中，君之过也；政之既中，令之不行，职事者之罪也。明主奚为其劳也？昔者明主关讥而不征，市廛而不税，税十取一，使民之力，岁不过三日，入山泽以时，有禁而无征。此六者，取财之路也。明主舍其四者而节其二者，明主焉取其费也。”
　　曾子曰：“敢问何谓七教？”孔子曰：“上敬老则下益孝，上顺齿则下益悌，上乐施则下益谅，上亲贤则下择友，上好德则下不隐，上恶贪则下耻争，上强果则下廉耻，民皆有别，则贞则正。亦不劳矣，此谓七教。七教者，治民之本也，教定是正矣。上者，民之表也，表正则何物不正？是故君先立于仁，则大夫忠而士信，民敦，工璞，商悫，女憧，妇空空。七者，教之志也，七者布诸天下而不窕，内诸寻常之室而不塞。是故圣人等之以礼，立之以义，行之以顺，而民弃恶也如灌。”曾子曰：“弟子则不足，道则至矣。”孔子曰：“参，姑止，又有焉。昔者明主之治民有法，必别地以州之，分属而治之，然后贤民无所隐，暴民无所伏，使有司日省，如时考之，岁诱贤焉，则贤者亲，不肖者惧。使之哀鳏寡，养孤独，恤贫穷，诱孝悌，选贤举能。此七者修，则四海之内，无刑民矣。上之亲下也如腹心，则下之亲上也如保子之见慈母也，上下之相亲如此，然后令则从，施则行。因民既迩者说，远者来怀，然后布指知寸，布手知尺，舒肘知寻，十寻而索。百步而堵，三百步而里，千步而井，三井而句烈，三句烈而距，五十里而封，百里而有都邑，乃为蓄积衣裘焉，使处者恤，行者有兴亡，是以蛮夷诸夏，虽衣冠不同、言语不合，莫不来至，朝觐于王。故曰：无市而民不乏，无刑而民不违。毕弋田猎之得，不以盈宫室也，征敛于百姓，非以充府库也。慢怛以补不足，礼节以损有余。故曰：多信而寡貌，其礼可守，其信可复，其迹可履。其于信也，如四时春秋冬夏；其博有万民也，如饥而食、如渴而饮，下土之人信之夫！暑热冻寒，远若迩，非道迩也，及其明德也。是以兵革不动而威，用利不施而亲，此之谓明主之守也。折冲乎千里之外，此之谓也。”
　　曾子曰：“敢问何谓三至？”孔子曰：“至礼不让而天下治，至赏不费而天下之士说，至乐无声而天下之民和。明主笃行三至，故天下之君可得而知也，天下之士可得而臣也，天下之民可得而用也。”曾子曰：“敢问何谓也？”孔子曰：“昔者明主以尽知天下良士之名，既知其名，又知其数，既知其数，又知其所在。明主因天下之爵以尊天下之士，此之谓至礼不让而天下治；因天下之禄，以富天下之士，此之谓至赏不费而天下之士说；天下之士说，则天下之明誉兴，此之谓至乐无声而天下之民和。故曰：所谓天下之至仁者，能合天下之至亲者也；所谓天下之至知者，能用天下之至和者也；所谓天下之至明者，能选天下之至良者也。此三者咸通，然后可以征。是故仁者莫大于爱人，知者莫大于知贤，政者莫大于官贤。有土之君修此三者，则四海之内拱而视，然后可以征。明主之所征，必道之所废者也，彼废道而不行，然后诛其君，致其征，吊其民而不夺其财也。故曰：明主之征也，犹时雨也，至则民说矣。是故行施弥博，得亲弥众，此之谓衽席之上乎还师。”
　　《大戴礼五帝德》宰我问于孔子曰：“昔者予闻诸荣伊令，黄帝三百年。请问黄帝者人邪？抑非人邪？何以至于三百年乎？”孔子曰：“予，禹汤文武成王周公，可胜观邪！夫黄帝尚矣，女何以为？先生难言之。”宰我曰：“上世之传，隐微之说，卒业之辨，阍忽之意，非君子之道也。则予之问也固矣。”孔子曰：“黄帝，少典之子也，曰轩辕。生而神灵，弱而能言，幼而彗齐，长而敦敏，成而聪明。治五气，设五量，抚万民，度四方，教熊罢貔豹虎，以与赤帝战于版泉之野，三战，然后得行其志。黄帝黼黻衣，大带，黼裳，乘龙扆云，以顺天地之纪，幽明之故，死生之说，存亡之难。时播百谷草木，故教化淳鸟兽昆虫，历离日月星辰，极畋土石金玉。劳心力耳目，节用水火材物。生而民得其利百年，死而民畏其神百年，亡而民用其教百年，故曰三百年。”
　　宰我请问帝颛顼，孔子曰：“五帝用说，三王用度，女欲一日辩闻古昔之说，躁哉予也！”宰我曰：“昔者予也闻诸夫子曰：‘小子无有宿问。’”孔子曰：“颛顼，黄帝之孙，昌意之子也，曰高阳。洪渊以有谋，疏通而知事，养材以任地，履时以象天，依鬼神以制义，治气以教民，洁诚以祭祀。乘龙而至四海，北至于幽陵，南至于交趾，西济于流沙，东至于蟠木。动静之物，大小之神，日月所照，莫不祇励。”
　　宰我曰：“请问帝喾？”孔子曰：“元嚣之孙，醓极之子也，曰高辛。生而神灵，自言其名，博施利物，不于其身。聪以知远，明以察微。顺天之义，知民之急。仁而威，惠而信，修身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁，其德嶷嶷。其动也时，其服也士。春夏乘龙，秋冬乘马，黄黼黻衣，执中而获天下。日月所照，风雨所至，莫不从顺。”
　　宰我曰：“请问帝尧？”孔子曰：“高辛之子也，曰放勋。其仁如天，其知如神，就之如日，望之如云。富而不骄，贵而不豫。黄黼黻衣，丹车白马。伯夷主礼，龙、夔教舞，举舜、彭祖而任之，四时先民治之。流共工于幽州，以变北狄；放驩兜于崇山，以变南蛮；杀三苗于三危，以变西戎；殛鲧于羽山，以变东夷。其言不贰，其德不回，四海之内，舟舆所至，莫不说夷。”
　　宰我曰：“请问帝舜？”孔子曰：“蟜牛之孙，瞽叟之子也，曰重华。好学孝友，闻于四海，陶家事亲，宽裕温良。教敦而知时，畏天而爱民，恤远而亲亲。承受大命，依于倪皇，睿明通知，为天下王。使禹敷士，主名山川，以利于民。使后稷播种，务勤嘉谷，以作饮食。羲和掌历，敬授民时。使益行火，以辟山莱。伯夷主礼，以节天下。夔作乐，以歌吁舞，和以钟鼓。皋陶作士，忠信疏通，知民之情。契作司徒，教民孝友，敬政率经。其言不惑，其德不慝，举贤而天下平。南抚交趾，大放鲜支、渠廋、氐、羌，北山、戎、发、息慎，东长、鸟夷羽民。舜之少也，恶悴劳苦，二十以孝闻乎天下，三十在位，嗣帝所，五十乃死，葬于苍梧之野。”
　　宰我曰：“请问禹？”孔子曰：“高阳之孙，鲧之子也，曰文命。敏给克济，其德不回，其仁可亲，其言可信。声为律，身为度，称以上士。亹亹穆穆，为纲为纪。巡九州，通九道，陂九泽，度九山。为神主，为民父母。左准绳，右规矩，履四时，据四海，平九州，戴九天，明耳目，治天下。举皋陶与益以赞其身，举干戈以征不享不道无德之民，四海之内，舟车所至，莫不宾服。”
　　孔子曰：“予，大者如说，民说至矣。予也非其人也。”宰我曰：“予也不足诚也，敬承命矣。”他日，宰我以语人。有为道诸夫子之所，孔子曰：“吾欲以颜色取人，于灭明邪改之；吾欲以语言取人，于予邪改之；吾欲以容貌取人，于师邪改之。”宰我闻之，惧，不敢见。
　　《大戴礼虞戴德》公曰：“昔有虞戴德何以？深虑何及？高举安取？”子曰：“君以闻之，唯丘无以更也。君之闻如未成也，黄帝慕修之。”曰：“明法于天，明开施教于民，行此，以上明于天化也。物必起，是故民命而弗改也。”公曰：“善哉！以天教于民，可以班乎？”子曰：“可哉。虽可而弗由，此以上知所以行斧钺也。父之于子，天也；君之于臣，天也。有子不事父，有臣不事君，是非反天而到行邪？故有子不事父，不顺；有臣不事君，必刃。顺天作刑，地生庶物。是故圣人之教于民也，率天如祖地，能用民德，是以高举不过天，深虑不过地，质知而好仁，能用民力，此三常之礼明而名不蹇。礼失则坏，名失则惛。是故上古不讳，正天名也。天子之宫四通，正地事也。天子御珽，诸侯御荼，大夫服笏，正民德也。敛此三者而一举之，戴天履地，以顺民事。天子告朔于诸侯，率天道而敬行之，以示威于天下也。诸侯内贡于天子，率名鎙地实也。是以不至必诛。诸侯相见，卿为介，以其教士毕行，使仁守，会朝于天子。天子以岁二月为坛于东郊，建五色，设五兵，具五味，陈六律，品奏五声，听明教。置离，抗大侯，规鹄，坚物。九卿佐三公，三公佐天子。天子践位，诸侯各以其属就位，乃升诸侯。诸侯之教士，教士执弓挟矢，揖让而升，履物以射其地。心端容色正，时以敩伎，时有庆以地，不时有让以地。天下之有道也，有天子存，国之有道也，君得其正，家之不乱也，有仁父存。是故圣人之教于民也，以其近而见者，稽其远而明者。天事曰明，地事曰昌，人事曰比，两以庆。违此三者，谓之愚民。愚民曰奸，奸必诛。是以天下平而国家治，民亦无贷，居小不约，居大则治，众则集，寡则缪，祀则得福，以征则服，此唯官民之上德也。”
　　公曰：“三代之相授，必更制典物，道乎？”子曰：“否。猷德保，保惛乎前，以小继大，变民示也。”公曰：“善哉！子之察教我也。”子曰：“丘于君，唯无言，言必尽，于他人则否。”公曰：“教他人则如何？”子曰：“否。丘则不能。昔商老彭及仲傀，政之教大夫，官之教士，技之教庶人。扬则抑，抑则扬，缀以德行，不任以言。庶人以言，犹以夏后之狖怀袍褐也，行不越境。”公曰：“善哉！我则问政，子事教我。”子曰：“君问已参黄帝之制，制之大礼也。”公曰：“先圣之道斯为美乎？”子曰：“斯为美。虽有美者，必偏。属于斯，昭天之福，迎之以祥；作地之福，制之以昌；兴民之德，守之以长。”公曰：“善哉！”
　　《大戴礼诰志》公曰：“诰志无荒，以会民义，斋戒必敬，会时必节，牺牲必全，齐盛必洁，上下禋祀，外内无失节，其可以省怨远灾乎？”子曰：“丘未知其可以省怨也。”公曰：“然则何以事神？”子曰：“以礼会时。夫民见其礼则上下援，援则乐，乐斯无忧，以此怨省而乱不作也。夫礼，会其四时，四孟四季五牲五谷，顺至必时其节也。丘未知其可以远灾也。”公曰：“然则为此何以？”子曰：“知仁合则天地成，天地成则庶物时，庶物时则民财敬，民财敬以时作，时作则节事，节事以动众，动众则有极，有极以使民则劝，劝则有功，有功则无怨，无怨则嗣世久，唯圣人。是故政以胜众，非以陵众；众以胜事，非以伤事；事以靖民，非以征民。故地广而民众，非以为灾长之禄也。丘闻周太史曰：政不率天，下不由人，则凡事易坏而难成。虞史伯夷曰：明，孟也；幽幼也；明幽，雌雄也。雌雄迭兴而顺，至正之统也。日归于西，起明于东；月归于东，起明于西。虞夏之历，正建于孟春，于时冰泮发蛰，百草权舆，瑞雉无释。物乃岁俱生于东，以顺四时，卒于冬分。于时鸡三号，卒明。载于青色，抚十二月节，卒于丑。日月成岁历，再闰以顺天道，此谓岁虞汁月。天曰作明，曰与，维天是载；地曰作昌，曰与，维地是事；人曰作乐，曰与，维民是嬉。民之动能，不远厥事；民之悲色，不远厥德，此谓表里时合。物之所生，而蕃昌之道如此。天生物，地养物，物备兴而时用常节，曰圣人；主祭于天，曰天子。天子崩，步于四川，代于四山，卒葬曰帝。天作仁，地作富，人作治，乐治不倦，财富时节，是故圣人嗣则治。文王治以俟时，汤治以伐乱，禹治以移众。众服，以立天下。尧贵以乐治时，举舜。舜治以德使力。在国统民如恕，在家抚官而国。安之勿变，劝之勿沮，民咸废恶如进良。上诱善而行罚，百姓尽于仁而遂安之，此古之明制之治天下也。仁者为圣，贵次，力次，美次，射御次。古之治天下者必圣人，圣人有国，则日月不食，星辰不陨，勃海不运，河不满溢，川泽不竭，山不崩解，陵不施谷，川浴不处，深渊不涸。于时龙至不闭，凤降忘翼，鸷兽忘攫，爪鸟忘距，蜂虿不螫婴儿，蚊虻不食天驹，洛出服，河出图。自上世以来，莫不降仁。国家之昌，国家之臧，信仁。是故不赏不罚，如民咸尽力，车不建戈，远迩咸服，允使来往，他宾毕极，无怨无恶，率惟懿德。此无空礼，无空名。贤人并忧，残毒以时省，举良良，举善善，恤民使仁，日敩仁宾也。”
　　《大戴礼用兵》公曰：“用兵者，其由不祥乎？”子曰：“胡为其不祥也？圣人之用兵也，以禁残止暴于天下也。及后世贪者之用兵也，以刈百姓，危国家也。”公曰：“古之戎兵，何世安起？”子曰：“伤害之生久矣，与民皆生。”公曰：“蚩尤作兵与？”子曰：“否。蚩尤，庶人之贪者也，及利无义，不顾厥亲，以丧厥身。蚩尤，惛欲欲而无厌者也，何器之能作？蜂虿挟螫而生见害，而校以卫厥身者也。人生有喜怒，故兵之作，与民皆生，圣人利用而弥之，乱人兴之丧厥身。《诗》云：‘鱼在在藻，厥志在饵。’‘鲜民之生矣，不如死之久矣。’‘校德不塞，嗣武于孙子’。圣人爱百姓而忧海内，及后世之人，思其德必称其仁，故今之道尧、舜、禹、汤、文、武者，犹威致王今若存。夫民思其德，必称其人，朝夕祝之，升闻皇天，上神歆焉，故永其世而丰其年也。夏桀、商纣，羸暴于天下，暴极不辜，杀戮无罪，不祥于天。粒食之民，布散厥亲，疏远国老，幼色是与，而暴慢是亲，谗贷处穀，法言法行处辟，夭替天道，逆乱四时，礼乐不行，而幼风是御，历失制，摄提失方，邹大无纪，不告朔于诸侯，玉瑞不行，诸侯力政，不朝于天子，六蛮四夷，交伐于中国。于是降之灾，水旱臻焉，霜雪大满，甘露不降，百草蔫黄，五谷不升，民多夭疾，六畜饣卒眦，此太上之不论不议也。夭伤厥身，失坠天下。夫天下之报，殃于无德者，必与其民。”公惧焉，曰：“在民上者，可以无惧乎哉？”
　　《大戴礼少间》公曰：“今日少间，我请言情于子。”子愀然变色，迁席而辞曰：“君不可以言情于臣，臣请言情于君。君则不可。”公曰：“师之而不言情焉，其私不同。”子曰：“否。臣事君而不言情于君，则不臣；君而不言情于臣，则不君。有臣而不臣犹可，有君而不君，民无所错手足。”公曰：“吾度其上下，咸通之，权其轻重居之，准民之色，目既见之，鼓民之声，耳既闻之，动民之德，心既和之，通民之欲，兼而壹之，爱民亲贤而教不能，民庶说乎？”子曰：“说则说矣，可以为家，不可以为国。”公曰：“可以为家，胡为不可以为国？国之民，家之民也。”子曰：“国之民，诚家之民也。然其名异，不可同也。同名同食曰同等。唯不同等，民以知极，故天子昭有神于天地之间，以示威于天下也。诸侯修礼于内，以事天子；大夫修官守职，以事其君；士修四卫，执技论力，以听乎大夫；庶人仰视天文，俯视地理，力时使以听乎父母。此惟不同等，民以可治也。”公曰：“善哉！上与下不同乎？”子曰：“将以时同时不同，上谓之闲，下谓之多疾。君时同于民，布政也；民时同于君，服听也。上下相报，而终于施，大犹已成，发其小者，远犹已成，发其近者。将行重器，先其轻者，先清而后浊者，天地也。天政曰正，地政曰生，人政曰辩。苟本正，则华英必得其节以秀孚矣，此官民之道也。”公曰：“善哉！请少复进焉。”
　　子曰：“昔尧取人民状，舜取人以色，禹取人以言，汤取人以声，文王取人以度。此四代五王之取人，以治天下如此。”公曰：“嘻！善之不同也。”子曰：“何谓其不同也？”公曰：“同乎？”子曰：“同。”公曰：“人状可知乎？”子曰：“不可知也。”公曰：“五王取人，各有以举之，胡为人之不可知也？”子曰：“五王取人，比而视，相而望。五王取人，各以己焉，是以同状。”公曰：“以子相人何如？”子曰：“否，丘则不能。五王取人，丘也传闻之以委于君。丘则否能，亦又不能。”公曰：“我闻子之言，始蒙矣。”子曰：“由君居之，成于纯，胡为其蒙也！虽古之治天下者，岂生于异州哉！昔虞舜以天德嗣尧，布功散德制礼。朔方幽都来服，南抚交趾，出入日月，莫不率俾，西王母来献其白琯，粒食之民，昭然明视，民明教，通于四海，海外肃慎、北发、渠搜、氐、羌来服。舜有，禹代兴，禹卒受命，乃迁邑姚姓于陈，作物配天，修德使力，民明教，通于四海，海之外，肃慎、北发、渠搜、氐、羌来服。禹崩，十有七世，乃有末孙桀即位。桀不率先王之明德，乃荒耽于酒，淫泆于乐，德昏政乱，作宫高台污池土察，以民为虐，粒食之民，惛焉几亡。乃有商履代兴，商履循礼法，以观天子，天子不说，则嫌于死。成汤卒受天命，不忍天下粒食之民刈戮，不得以疾死，故乃放移夏桀，散亡其佐，乃迁姒姓于杞。发厥明德，顺民天心啬地，作物配天，制典慈民，咸合诸侯。作八政，命于总章，服禹功以修舜绪，为副于天。粒食之民，昭然明视，民明教，通于四海，海之外肃慎、北发、渠搜、氐、羌来服。成汤卒崩，殷德小破，二十有二世乃有武丁即位。开先祖之府，取其明法，以为君臣上下之节，殷民更眩，近者说，远者至，粒食之民，昭然明视。武丁年崩，殷德大破，九世乃有末孙纣即位。纣不率先王之明德，乃上祖夏桀行，荒耽于酒，淫佚于乐，德昏政乱，作宫室高台污池土察，以为民虐。粒食之民，忽然几亡。乃有周昌霸诸侯以佐之，纣不说诸侯之听于周昌，则嫌于死。乃退伐崇许魏，以客事天子。文王卒受天命，作物配天，制无用，行三明，亲亲尚贤，民明教，通于四海，海之外肃慎、北发、渠搜、氐、羌来服。君其志焉，或傒将至也。”公曰：“大哉！子之教我政也。列五王之德，烦烦如繁诸乎！”
　　子曰：“君无誉臣，臣之言未尽，请尽臣之言，君如财之。曰：“于此有功匠焉，有利器焉，有措扶焉，以时令其藏必周密，发如用之，可以知古，可以察今，可以事亲，可以事君，可用于生，又用之死，吉凶并兴，祸福相生，卒反生福，大德配天。”公愀然其色，曰：“难立哉！”子曰：“臣愿君之立知如以观闻也。时天之气，用地之财，以生杀于民，民之死，不可以教。”公曰：“我行之，其可乎？”子曰：“唯此在君，君曰足，臣恐其不足，君曰不足。举其前，必举其后，举其左，必举其右。君既教矣，安能无善！”公吁焉其色，曰：“大哉！子之教我制也。政之丰也，如未之成也。”子曰：“君知未成，言未尽也。凡草木根鞁伤，则枝叶必偏枯，偏枯是为不实，谷亦如之。上失政大，及小人畜谷。”公曰：“所谓失政者，若夏商之谓乎？”子曰：“否。若夏商者，天夺之魄，不生德焉。”公曰：“然则何以谓失政？”子曰：“所谓失政者，疆蒌未亏，人民未变，鬼神未亡，水土未灊，糟者犹糟，实者犹实，玉者犹玉，血者犹血，酒者犹酒，优以继湛，政出自家门，此之谓失政也。非天是反，人自反。臣故曰：君无言情于臣，君无假人器，君无假人名。”公曰：“善哉！”。
　　《公羊》襄二十九年何休解诂孔子曰：“三皇设言，民不违；五帝画象，世顺机；三王肉刑，揆渐加；应世黠巧，奸伪多。”
　　《初学记》九引《七经义纲》孔子曰：“天子之德，感天地，洞八方。以化合神者，称皇；德合天者，称帝；德合仁义者，称王。”
　　《艺文类聚》十一引《帝王世纪》孔子称天子之德，感天地，洞八方。是以化合神者，称皇；德合天地者，称帝；仁义合者，称王。
　　《史记商君传》孔丘有言曰：“推贤而戴者进，聚不肖而王者退。”
　　《后汉书翟黼传》黼上疏孔子曰：“吐珠于泽，谁能不含？”
　　《后汉书李云传》云上书孔子曰：“帝者，谛也。”
　　《后汉书五行志》注引《魏志》高堂隆对孔子曰：“灾者，修类应行，精祲相感，以戒人君。”
　　《荀子王制》孔子曰：“大节是也，小节是也，上君也；大节是也，小节一出焉，一入焉，中君也；大节非也，小节虽是也，吾无观其余矣。”
　　《荀子哀公》鲁哀公问舜冠于孔子，孔子不对。三问，不对。哀公曰：“寡人问舜冠于子，何以不言也？”孔子曰：“古之王者，有务而拘领者矣，其政好生而恶杀焉，是以凤在列树，麟在郊野，乌鹊之巢，可俯而窥也。君不此问而问舜冠，所以不对也。”
　　《荀子哀公》鲁哀公问于孔子曰：“寡人生于深宫之中，长于妇人之手，寡人未尝知哀也，未尝知忧也，未尝知劳也，未尝知惧也，未尝知危也。”孔子曰：“君之所问，圣君之问也。丘，小人也，何足以知之？”曰：“非吾子无所闻之也。”孔子曰：“君入庙门而右，登自阼阶，仰视榱栋，俯见几筵，其器存，其人亡，君以此思哀，则哀将焉不至矣！君昧爽而栉冠，平明而听朝，一物不应，乱之端也，君以此思忧，则忧将焉不至矣！君平明而听朝，日昃而退，诸侯之子孙，必有在君之末庭者，君以此思劳，则劳将焉不至矣！君出鲁之四门以望鲁四郊，亡国之虚则必有数盖焉，君以此思惧，则惧将焉不至矣！且丘闻之，君者，舟也；庶人者，水也。水则载舟，水则覆舟。君以此思危，则危将焉不至矣！”
　　《新序杂事》四哀公问孔子曰：“寡人生乎深宫之中，长于妇人之手，寡人未尝知哀也，未尝知忧也，未尝知劳也，未尝知惧也，未尝知危也。”孔子辟席曰：“吾君之问，乃圣君之问也。丘，小人也，何足以言之？”哀公曰：“否。吾子就席，微吾子无所闻之矣。”孔子就席曰：“然。君入庙门，升自阼阶，仰见榱栋，俯见几筵，其器存，其人亡，君以此思哀，则哀将安不至矣！君昧爽而栉冠，平旦而听朝，一物不应，乱之端也，君以此思忧，则忧将安不至矣！君平旦而听朝，日昃而退，诸侯之子孙必有在君之门庭者，君以此思劳，则劳将安不至矣！君出鲁之四门以望鲁之四郊，亡国之墟列必有数矣，君以此思惧，则惧将安不至矣！丘闻之，君者，舟也；庶人者，水也。水则载舟，水则覆舟。君以此思危，则危将安不至矣！夫执国之柄，履民之上，懔乎如以腐索御奔马。《易》曰：‘履虎尾。’《诗》曰：‘如履薄冰，不亦危乎！’”哀公再拜曰：“寡人虽不敏，请事斯语矣。”
　　《荀子哀公》鲁哀公问于孔子曰：“绅、委、章、甫，有益于仁乎？”孔子蹴然曰：“君号然也！资衰苴杖者不听乐，非耳不能闻也，服使然也；黼衣、黻裳者不茹荤，非口不能味也，服使然也。且丘闻之，好肆不守折，长者不为市。窃其有益与其无益，君其知之矣。”
　　《群书治要》《尸子治天下》郑简公谓子产曰：“饮酒之不乐，钟鼓之不鸣，寡人之任也；国家之不乂，朝廷之不治，与诸侯交之不得志，子之任也。”子产治郑，国无盗贼，道无饿人。孔子曰：“若郑简公之好乐，虽抱钟而朝可也。”
　　《群书治要》《尸子处道》孔子曰：“君者，盂也；民者，水也。盂方则水方，盂圆则水圆，上何好而民不从？”
　　《韩非子外储说左上》孔子曰：“为人君者，犹盂也，民犹水也。盂方水方，盂圜水圜。”
　　《御览》七十九引《尸子》子贡曰：“古者黄帝四面，信乎？”孔子曰：“黄帝取合己者四人，使治四方，不计而耕，不约而成。此之谓四面。”
　　《御览》四百九十引《尸子》鲁哀公问孔子曰：“鲁有大忘，徙而忘其妻，有诸？”孔子曰：“此忘之小者也。昔商纣有臣曰王子须，务为谄，使其君乐须臾之乐而忘终身之忧。”
　　《说苑敬慎》鲁哀公问孔子曰：“予闻忘之甚者，徙而忘其妻，有诸乎？”孔子对曰：“此非忘之甚者也。忘之甚者，忘其身。”哀公曰：“可得闻与？”对曰：“昔夏桀贵为天子，富有天下，不修禹之道，毁坏辟法，裂绝世祀，荒淫于乐，沈酗于酒，其臣有左师触龙者谄谀不止。汤诛桀，左师触龙者身死，四支不同坛而居，此忘其身者也。”哀公愀然变色曰：“善。”
　　《御览》六百二十引《尸子》孔子谓子夏曰：“汝知君子之为君乎？”子夏曰：“鱼失水则死，水失鱼，犹为水也。”孔子曰：“商，汝知之。”
　　《韩非子内储说上七术》鲁哀公问于孔子曰：“鄙谚曰：‘莫众而迷。’今寡人举事，与群臣虑之而国愈乱，其故何也？”孔子对曰：“明主之问臣，一人知之，一人不知也。如是者，明主在上，群臣直议于下，今群臣无不一辞同轨乎！季孙者，举鲁国尽化为一，君虽问境内之人，犹不免于乱也。”
　　《韩非子外储说左上》晋文公攻原，裹十日粮，遂与大夫期，十日至原。十日而原不下，击金而退，罢兵而去。士有从原中出者曰：“原三日即下矣！”群臣左右谏曰：“夫原之食竭力尽矣，君姑待之。”公曰：“吾与士期十日，不去，是亡吾信也。得原失信，吾不为也。”遂罢兵而去。原人闻曰：“有君如彼其信也，可无归乎！”乃降公。卫人闻曰：“有君如彼其信也，可无从乎！”乃降公。孔子闻而记之曰：“攻原得卫者，信也。”
　　《韩非子外储说右上》尧欲传天下于舜，鲧谏曰：“不祥哉！孰以天下而传之于匹夫乎？”尧不听，举兵而诛杀鲧于羽山之郊。共工又谏曰：“孰以天下而传之于匹夫乎？”尧不听，又举兵而诛共工于幽州之都。于是天下莫敢言无传天下于舜。仲尼闻之曰：“尧之知舜之贤，非其难者也；夫至乎诛谏者必传之舜，乃其难也。”一曰：“不以其所疑败其所察，则难也。”
　　《韩非子难一》历山之农者侵畔，舜往耕焉，期年，糝亩正；河滨之渔者争坻，舜往渔焉，期年，而让长；东夷之陶者，器苦窳，舜往陶焉，期年，而器牢。仲尼叹曰：“耕、渔与陶，非舜官也。而舜往为之者，所以救败也。舜其信仁乎！乃躬耕处苦而民从之，故曰圣人之德化乎！”
　　《韩非子难一》晋文公将与楚人战，召舅犯问之，曰：“吾将与楚人战，彼众我寡，为之奈何？”舅犯曰：“臣闻之，繁礼君子，不厌忠信，战陈之间，不厌诈伪。君其诈之而已矣。”文公辞舅犯，因召雍季而问之曰：“我将与楚人战，彼众我寡，为之奈何？”雍季对曰：“焚林而田，偷取多兽，后必无兽。以诈遇民，偷取一时，后必无复。”文公曰：“善。”辞雍季。以舅犯之谋与楚人战，以败之。归而行爵，先雍季而后舅犯。群臣曰：“城濮之事，舅犯谋也。夫用其言而后其身，可乎？”文公曰：“此非君所知也。夫舅犯言，一时之权也，雍季言，万世之利也。”仲尼闻之曰：“文公之霸也，宜哉！既知一时之权，又知万世之利。”
　　《吕氏春秋孝行览义赏》昔晋文公将与楚人战于城濮，召咎犯而问曰：“楚众我寡，奈何而可？”咎犯对曰：“臣闻繁礼之君，不足于文，繁战之君，不足于诈。君亦诈之而已。”文公以咎犯言告雍季，雍季曰：“竭泽而渔，岂不获得？而明年无鱼；焚薮而田，岂不获得？而明年无兽。诈伪之道，虽今偷可，后将无复。非长术也。”文公用咎犯之言而败楚人于城濮，反而为赏雍季在上。左右谏曰：“城濮之功，咎犯之谋也。君用其言而赏后其身，或者不可乎？”文公曰：“雍季之言，百世之利也；咎犯之言，一时之务也。焉有以一时之务先百世之利者乎？”孔子闻之曰：“临难用诈，足以却敌；反而尊贤，足以报德。文公虽不终始，足以霸矣！”
　　《韩非子难二》昔者文王侵盂、克莒、举酆，三举事而纣恶之。文王乃惧，请入洛西之地，赤壤之国，方千里以请解炮烙之刑。天下皆说。仲尼闻之曰：“仁哉文王！轻千里之国而请解炮烙之刑，智哉文王！出千里之地而得天下之心。”
　　《吕氏春秋季春纪先己》孔子见鲁哀公，哀公曰：“有语寡人曰：‘为国家者，为之堂上而已矣。’寡人以为迂言也。”孔子曰：“此非迂言也。丘闻之，得之于身者得之人，失之于身者失之人，不出于门户而天下治者，其惟知反于己身者乎！”
　　《说苑政理》卫灵公谓孔子曰：“有语寡人‘为国家者，谨之于庙堂之上而国家治矣’，其可乎？”孔子曰：“可。爱人者，则人爱之；恶人者，则人恶之。知得之己者，亦知得之人。所谓不出于环堵之室而知天下者，知反之己者也。”
　　《吕氏春秋贵直论过理》糟丘酒池肉圃，为格雕柱而桔诸侯，不适也；刑鬼侯之女而取其环，截涉者胫而视其髓，杀梅伯而遗文王其醢，不适也；文王貌受，以告诸侯，作为璇室，筑为顷宫，剖孕妇而观其化，杀比干而视其心，不适也。孔子闻之曰：“其窍通，则比干不死矣。夏商之之所以亡也。”
　　《陆贾新语无为》孔子曰：“移风易俗，岂家至之哉！先之于身而已矣。”
　　《淮南子齐俗训》晋平公出言而不当，师旷举琴而撞之，跌衽宫壁，左右欲涂之。平公曰：“舍之，以此为寡人失。”孔子闻之曰：“平公非不痛其体也，欲来谏者也。”
　　《新序杂事》四晋人伐楚。三舍不止。大夫曰：“请击之。”庄王曰：“先君之时，晋不伐楚，及孤之身，而晋伐楚，是寡人之过也，如何其辱诸大夫也！”大夫曰：“先君之时，晋不伐楚；及臣之身，而晋伐楚，是臣之罪也，请击之。”庄王俯泣而起，拜诸大夫。晋人闻之，曰：“君臣争以过为在己，且君下其臣犹如此，所谓上下一心，三军同力，未可攻也。”乃夜还师。孔子闻之曰：“楚庄王霸，其有方矣！下士以一言而敌还，以安社稷。其霸，不亦宜乎！《诗》曰：‘柔远能迩，以定我王。’”此之谓也。
　　《新序杂事》五哀公问于孔子曰：“寡人闻之，东益宅不祥，信有之乎？”孔子曰：“不祥有五，而东益不与焉。夫损人而益己，身之不祥也；弃老取幼，家之不祥也；择贤用不肖，国之不祥也；老者不教，幼者不学，俗之不祥也；圣人伏匿，天下之不祥也。故不祥有五，而东益不与焉。《诗》曰：‘各敬尔仪，天命不又。’未闻东益之与为命也。”
　　《文选》孙子荆为石苞与孙皓书注引《新序》孔子曰：“圣人虽生异世，相袭若规矩。”
　　《说苑君道》虞人与芮人质其成于文王，入文王之境，则见其人民之让为士大夫；入其国，则见其士大夫让为公卿。二国者相谓曰：“其人民让为士大夫，其士大夫让为公卿，然则此其君亦让为天下而不居矣。”二国者未见文王之身而让其所争，以为闲田而反。孔子曰：“大哉！文王之道乎！其不可加矣！不动而变，无为而成，敬慎恭已而虞、芮自平。故《书》曰：‘惟文王之敬忌。’”此之谓也。
　　《说苑政理》子贡问治民于孔子，孔子曰：“懔懔焉，如以腐索御奔马。”子贡曰：“何其畏也？”孔子曰：“夫通达之国皆人也，以道导之，则吾畜也；不以道导之，则吾仇也。若何而毋畏！”
　　《说苑政理》仲尼见梁君，梁君问仲尼曰：“吾欲长有国，吾欲列都之得，吾欲使民安不惑，吾欲使士竭其力，吾欲使日月当时，吾欲使圣人自来，吾欲使官府治，为之奈何？”仲尼对曰：“千乘之君，万乘之主，问于丘者多矣，未尝有如主君问丘之术也，然而尽可得也。丘闻之，两君相亲，则长有国；君惠臣忠，则列都之得；无杀不辜，毋释罪人，则民不惑；益士禄赏，则竭其力；尊天敬鬼，则日月当时；善为刑罚，则圣人自来；尚贤使能，则官府治。”梁君曰：“岂有不然哉！”
　　《说苑尊贤》齐景公问于孔子曰：“秦穆公其国小，处僻而霸，何也？”对曰：“其国小而志大，虽处僻而其政中，其举果，其谋和，其令不偷，亲举五羖大夫于系缧之中，与之语三日而授之政。以此取之，虽王可也，霸则小矣。”
　　《说苑尊贤》鲁哀公问于孔子曰：“当今之时，君子谁贤？”对曰：“卫灵公。”公曰：“吾闻之，其闺门之内，姑姊妹无别。”对曰：“臣观于朝廷，未观于堂陛之间也。灵公之弟曰公子渠牟，其知足以治千乘之国，其信足以守之，而灵公爱之。又有士曰王林，国有贤人，必进而任之，无不达也，不能达，退而与分其禄，而灵公尊之。又有士曰庆足，国有大事，则进而治之，无不济也，而灵公说之。史蠙去卫，灵公邸舍三月，琴瑟不御，待史蠙之入也而后入。臣是以知其贤也。”
　　《说苑正谏》孔子曰：“良药苦于口利于病，忠言逆于耳利于行。故武王谔谔而昌，纣嘿嘿而亡。君无谔谔之臣，父无谔谔之子，兄无谔谔之弟，夫无谔谔之妇，士无谔谔之友，其亡可立而待。故曰君失之，臣得之；父失之，子得之；兄失之，弟得之；夫失之，妇得之；士失之，友得之。故无亡国破家，悖父乱子，放兄弃弟，狂夫淫妇，绝交败友。”
　　《说苑权谋》齐桓公将伐山戎孤竹，使人请助于鲁。鲁君进群臣而谋，皆曰：“师行数千里，入蛮夷之地，必不反矣。”于是鲁许助之而不行。齐已伐山戎孤竹，而欲移兵于鲁，管仲曰：“不可。诸侯未亲，今又伐远而还诛近邻，邻国不亲，非霸王之道。君之所得山戎之宝器者，中国之所鲜也，不可以不进周公之庙乎！”桓公乃分山戎之宝，献之周公之庙。明年，起兵伐莒，鲁下令丁男悉发，五尺童子皆至。孔子曰：“圣人转祸为福，报怨以德。”此之谓也。
　　《潜夫论慎微》仲尼曰：“汤、武非一善而王，桀、纣非一恶而亡。故□代之废兴也，在其所积。积善多者，虽有一恶，是谓误失，未足以亡；积恶多者，虽有一善，是谓误□，未足以王。”
　　孔子曰：“虽明天子，荧惑必谋。祸福之征，慎察用之。”
　　《风俗通》五孔子曰：“火上不可握，荧惑班变不可息志，帝应其修无极。”
卷七

［臣术六］
　　《尚书大传》孔子曰：“文王得四臣，丘亦得四友焉。自吾得回也，门人加亲，是非胥附邪！自吾得赐也，远方之士日至，是非奔辏邪！自吾得师也，前有辉，后有光，是非先后邪！自吾得由也，恶言不至于门，是非御侮邪！文王有四臣以免虎口，丘亦有四友以御侮。”
　　《韩诗外传》五孔子侍坐于季孙，季孙之宰通曰：“君使人假马，其与之乎？”孔子曰：“吾闻君取于臣，谓之取，不曰假。”季孙悟，告宰通曰：“今以往，君有取谓之取，无曰假。”
　　《韩诗外传》七孔子曰：“昔者，周公事文王，行无专制，事无由己，身若不胜衣，言若不出口，有奉持于前，洞洞焉若将失之，可谓子矣。武王崩，成王幼，周公承文武之业，履天子之位，听天子之政，征夷狄之乱，诛管、蔡之罪，抱成王而朝诸侯，诛赏制断，无所顾问，威动天地，振恐海内，可谓能武矣。成王壮，周公致政，北面而事之，请然后行，无伐矜之色，可谓臣矣。故一人之身，能三变者，所以应时也。”
　　《韩诗外传》七子贡问大臣，子曰：“齐有鲍叔，郑有子皮。”子贡曰：“否。齐有管仲，郑有东里子产。”孔子曰：“产，荐也。”子贡曰：“然则荐贤贤于贤？”曰：“知贤，智也；推贤，仁也；引贤，义也。有此三者，又何加焉！”
　　《说苑臣术》子贡问孔子曰：“今之人臣，孰为贤？”孔子曰：“吾未识也。往者齐有鲍叔，郑有子皮，贤者也。”子贡曰：然则齐无管仲、郑无子产乎？”子曰：“赐，汝徒知其一不知其二。汝闻进贤为贤邪？用力为贤邪？”子贡曰：“进贤为贤。”子曰：“然吾闻鲍叔之进管仲也，闻子皮之进子产也，未闻管仲、子产有所进也。”
　　《刘子荐贤》昔，子贡问于孔子曰：“谁为大贤？”子曰：“齐有鲍叔、郑有子皮。”子贡曰：“齐无管仲、郑无子产乎？”子曰：“吾闻进贤为贤，非贤为不肖，鲍叔荐管仲，子皮荐子产，未闻二子有所举也。”
　　《晏子春秋谏下》晏子使于鲁，比其反也，景公使国人起大台之役，岁寒不已，冻馁之者乡有焉，国人望晏子。晏子至，已复事，公乃坐，饮酒乐。晏子曰：“君若赐臣，臣请歌之。”歌曰：“庶民之言曰：‘冻水洗我，若之何！太上靡散我，若之何！’”歌终，喟然叹而流涕。公就止之曰：“夫子曷为至此？殆为大台之役夫！寡人将速罢之。”晏子再拜。出而不言，遂如大台，执朴鞭其不务者，曰：“吾细人也，皆有盖庐，以辟燥湿，君为一台而不速成，何为？”国人皆曰：“晏子助天为虐。”晏子归，未至，而君出令趣罢役，车驰而人趋。仲尼闻之，喟然叹曰：“古之善为人臣者，声名归之君，祸灾归之身，入则切磋其君之不善，出则高誉其君之德义，是以虽事惰君，能使垂衣裳，朝诸侯，不敢伐其功。当此道者，其晏子是邪！”
　　《晏子春秋问下》梁丘据问晏子曰：“子事三君，君不同心，而子俱顺焉，仁人固多心乎？”晏子对曰：“婴闻之，顺爱不懈，可以使百姓，强暴不忠，不可以使一人。一心可以事百君，三心不可以事一君。”仲尼闻之曰：“小子识之！晏子以一心事百君者也。”
　　《晏子春秋杂上》晏子使鲁，仲尼使门弟子往观。子贡反，报曰：“孰谓晏子习于礼乎？夫礼曰：‘登阶不历，堂上不趋，授玉不跪。’今晏子皆反此，孰谓晏子习于礼者？”晏子既已有事于鲁君，退见仲尼，仲尼曰：“夫礼，登阶不历，堂上不趋，授玉不跪。夫子反此乎？”晏子曰：“婴闻两楹之间，君臣有位焉，君行其一，臣行其二。君之来速，是以登阶历堂上趋以及位也。君授玉卑，故跪以下之。且吾闻之，大者不逾闲，小者出入可也。”晏子出，仲尼送之以宾客之礼，不计之义，维晏子为能行之。
　　《韩诗外传》四晏子聘鲁，上堂则趋，授玉则跪。子贡怪之，问孔子曰：“晏子知礼乎？今者晏子来聘鲁，上堂则趋，授玉则跪，何也？”孔子曰：“其有方矣，待其见我，我将问焉。”俄而晏子至，孔子问之，晏子对曰：“夫上堂之礼，君行一，臣行二。今君行疾，臣敢不趋乎？今君之授币也，卑臣敢不跪乎？”孔子曰：“善。礼中又有礼。赐，寡使也，何足以识礼也！《诗》曰‘礼仪卒度，笑语卒获’。”晏子之谓也。
　　《晏子春秋外篇上》仲尼曰：“灵公污，晏子事之以整齐；庄公壮，晏子事之以宣武；景公奢，晏子事之以恭俭。君子也！相三君而善不通下，晏子细人也。”晏子闻之，见仲尼曰：“婴闻君子有讥于婴，是以来见。如婴者，岂能以道食人者哉！婴之宗族待婴而祀其先人者数百家，与齐国之间士待婴而举火者数百家，臣为此仕者也。如臣者，岂能以道食人者哉！”晏子出，仲尼送之以宾客之礼，再拜其辱。反，命门弟子曰：“救民之姓而不夸，行补三君而不有，晏子果君子也。”
　　《长短经惧诫》引《尸子》昔周公反政，孔子非之曰：“周公其不圣乎！以天下让，不为兆人也。”
　　《三国志魏文帝纪》注许芝奏引《春秋大传》周公何以不之鲁？盖以为虽有继体守文之君，不害圣人受命而王。”周公反政，尸子以为孔子非之，以为周公不圣，不为兆民也。
　　《三国志魏文帝纪》注辅国将军等奏孔子曰：“周公其为不圣乎？以天下让。是天地日月，轻去万物也。”
　　《韩非子外储说右下》卫君入朝于周，周行人问其号，对曰：“诸侯辟疆。”周行人却之曰：“诸侯不得与天子同号。”卫君乃自更曰：“诸侯毁。”而后内之。仲尼闻之曰：“远哉禁逼！虚名不以借人，况实事乎！”
　　《韩非子难一》襄子围于晋阳中，出围，赏有功者五人，高赫为赏首。张孟谈曰：“晋阳之事，赫无大功，今为赏首，何也？”襄子曰：“晋阳之事，寡人国家危、社稷殆矣。吾群臣无有不骄侮之意者，惟赫子不失君臣之礼，是以先之。”仲尼闻之曰：“善赏哉！襄子赏一人，而天下为人臣者不敢失礼矣。”
　　《吕氏春秋孝行览义赏》赵襄子出围，赏有功者五人，高赫为首。张孟谈曰：“晋阳之中，赫无大功，赏而为首，何也？”襄子曰：“寡人之国危、社稷殆，身在忧约之中，与寡人交而不失君臣之礼者，惟赫。吾是以先之。”仲尼闻之曰：“襄子可谓善赏矣！赏一人，而天下之为人臣莫敢失礼。”
　　《说苑复恩》赵襄子见围于晋阳，罢围，赏有功之臣五人，高赫无功而受上赏，五人皆怒。张孟谈谓襄子曰：“晋阳之中，赫无大功，今与之上赏，何也？”襄子曰：“吾在拘厄之中，不失臣主之礼，唯赫也。子虽有功，皆骄。寡人与赫上赏，不亦可乎？”仲尼闻之曰：“赵襄子可谓善赏士乎！赏一人，而天下之人臣莫敢失君臣之礼矣。”
　　《吕氏春秋孟春纪去私》晋平公问于祁黄羊曰：“南阳无令，其谁可而为之？”祁黄羊对曰：“解狐可。”平公曰：“解狐非子之仇邪？”对曰：“君问可，非问臣之仇也。”平公曰：“善。”遂用之，国人称善焉。居有间，平公又问祁黄羊曰：“国无尉，其谁可而为之？”对曰：“午可。”平公曰：“午非子之子邪？”对曰：“君问可，非问臣之子也。”平公曰：“善。”又遂用之，国人称善焉。孔子闻之曰：“善哉！祁黄羊之论也。外举不避仇，内举不避子，祁黄羊可谓公矣！”
　　《吕氏春秋不苟论》武王至殷郊，系堕。五人御于前，莫肯之为，曰：“吾所以事君者，非系也。”武王左释白羽，右释黄钺，勉而自为系。孔子闻之曰：“此五人者，之所以为王者佐也，不肖主之所弗安也。”故天子有不胜细民者，天下有不胜千乘者。
　　《吕氏春秋士容论务大》孔子曰：“燕爵争善处于一屋之下，母子相哺也，区区焉相乐也，自以为安矣。灶突决，上栋焚，燕爵颜色不变，是何也？不知祸之将及之也，不亦愚乎！为人臣而免于燕爵之智者，寡矣！”
　　《盐铁论通有》昔孙叔敖相楚，妻不衣帛，马不秣粟。孔子曰：“不可。大俭极下，此蟋蟀所为作也。”
　　《盐铁论褒贤》季孟之权，三桓之富，不可及也。孔子为之曰：“微为人臣，权均于君、富侔于国者，亡！”
　　《说苑臣术》简子有臣尹绰、赦厥，简子曰：“厥爱我，谏我必不于众人中；绰也，不爱我，谏我必于众人中。”尹绰曰：“厥也，爱君之丑，而不爱君之过也；臣爱君之过，而不爱君之丑。”孔子曰：“君子哉尹绰！而訾不誉也。”
　　《说苑复恩》孔子曰：“北方有兽，其名曰蹷，前足鼠，后足兔。是兽也，甚矣其爱蛩蛩、巨虚也，食得甘草，必啮以遗蛩蛩、巨虚，蛩蛩、巨虚见人将来，必负蹶以走。蹶非性之爱蛩蛩、巨虚也，为其假足之故也；二兽者，亦非性之爱蹷也，为其得甘草而遗之故也。夫禽兽昆虫，犹知比假而相有报也，况于士君子之欲兴名利于天下者乎？”
　　《说苑尊贤》介子推行年十五而相荆，仲尼闻之，使人往视，还，曰：“廊下有二十五俊士，堂上有二十五老人。”仲尼曰：“合二十五人之智，智于汤武；并二十五人之力，力于彭祖。以治天下，其固免矣！”
　　《说苑尊贤》孔子闲居，喟然而叹曰：“铜鞮伯华而无死，天下其有定矣！”子路曰：“愿闻其为人也何若？”孔子曰：“其幼也，敏而好学；其壮也，有勇而不屈；其老也，有道而能以下人。”子路曰：“其幼也，敏而好学，则可；其壮也，有勇而不屈，则可；夫有道又谁下哉？”孔子曰：“由不知也。吾闻之，以众攻寡，而无不消也；以贵下贱，无不得也。昔在周公旦，制天下之政，而下士七十人，岂无道哉？欲得士之故也。夫有道而能下于天下之士，君子乎哉！”
　　《说苑正谏》谏有五：一曰正谏，二曰降谏，三曰忠谏，四曰戆谏，五曰讽谏。孔子曰：“吾从其讽谏矣乎！”夫不谏则危君，固谏则危身，与其危君，宁危身，危身而终不用，则谏亦无功矣。智者度君权时，调其缓急，而处其宜，上不敢危君，下不以危身。故在国而国不危，在身而身不殆。
　　《白虎通谏诤》孔子曰：“谏有五，吾从讽之谏。事君，进思尽忠，退思补过，去而不讪，谏而不露。”
　　《说苑正谏》楚昭王欲之荆台游，司马子綦进谏曰：“荆台之游，左洞庭之波，右彭蠡之水，南望猎山，下临方淮，其乐使人遗老而忘死，人君游者，尽以亡其国。愿大王勿往游焉。”王曰：“荆台乃吾地也，有地而游之，子何为绝我游乎？”怒而击之。于是令尹子西驾安车四马，径于殿下，曰：“今日荆台之游，不可不观也。”王登车而拊其背曰：“荆台之游，与子共乐之矣。”步马十里，引辔而止，曰：“臣不敢下车，愿得有道，大王肯听之乎？”王曰：“第言之。”令尹子西曰：“臣闻之，为人臣而忠其君者，爵禄不足以赏也；为人臣而谀其君者，刑罚不足以诛也。若司马子綦者，忠臣也；若臣者，谀臣也。愿大王杀臣之躯，罚臣之家，而禄司马子綦。”王曰：“若我能止听，公子独能禁我游耳。后世游之，无有极时，奈何？”令尹子西曰：“欲禁后世易耳，愿大王山陵崩阤，为陵于荆台，未尝有持钟鼓管弦之乐而游于父之墓上者也。”于是王还车，卒不游荆台，令罢先置。孔子从鲁闻之，曰：“美哉令尹子西！谏之于十里之前，而权之于百世之后者也。”
　　《说苑杂言》齐高廷问于孔子曰：“廷不旷山，不直地，衣蓑，提执，精气以问事君之道，愿夫子告之。”孔子曰：“贞以干之，敬以辅之，待人无倦，见君子则举之，见小人则退之，去尔恶心，而忠与之，敏其行，修其礼，千里之外，亲如兄弟。若行不敏，礼不合，对门不通矣。”
　　《抱朴子外篇逸民》昔颜回死，鲁定公将躬吊焉，使人访仲尼。仲尼曰：“凡在邦内，皆臣也。”定公乃升，自东阶，行君礼焉。
　　《长短经臣术》子贡曰：“陈灵公君臣宣淫于朝，泄冶谏而杀之，是与比干同也，可谓仁乎？”子曰：“比干于纣，亲则叔父，官则少师，忠款之心，在于存宗庙而已。故以必死争之，冀身死之后，而纣悔悟，其本情在乎仁也。泄冶位为下大夫，无骨肉之亲，怀宠不去。以区区之一身，欲正一国之淫昏，死而无益，可谓怀矣。《诗》云：‘民之多僻，无自立辟。’其泄冶之谓乎！”
卷八

［交道七］
　　《韩诗外传》九孔子出游少原之野，有妇人中泽而哭，其音甚哀。孔子怪之，使弟子问焉，曰：“夫人何哭之哀？”妇人对曰：“向者，刈蓍薪亡吾蓍簪，吾是以哀也。”弟子曰：“刈蓍薪而亡蓍簪，有何悲焉？”妇人曰：“非伤亡簪也，盖不忘故也。”
　　《韩诗外传》九子路曰：“人善我，我亦善之；人不善我，我不善之。”子贡曰：“人善我，我亦善之；人不善我，我则引之进退而已耳。”颜回曰：“人善我，我亦善之；人不善我，我亦善之。”三子所持各异，问于夫子，夫子曰：“由之所言，蛮貊之言也；赐之所言，朋友之言也；回之所言，亲属之言也。”
　　《韩诗外传》十颜渊问于孔子曰：“渊愿贫如富，贱如贵，无勇而威，与士交通，终身无患难，亦且可乎？”孔子曰：“善哉回也！夫贫而如富，其知足而无欲也；贱而如贵，其让而有礼也；无勇而威，其恭敬而不失于人也；终身无患难，其择言而出之也。若回者，其至乎！虽上古圣人，亦如此而已。”
　　《荀子王霸》孔子曰：“审吾所以适人，适人之所以来我也。”
　　《荀子尧问》子贡问于孔子曰：“赐为人下而未知也。”孔子曰：“为人下者，其犹土也！深抇之而得甘泉焉，树之而五谷蕃焉，草木殖焉，禽兽育焉，生则立焉，死则入焉，多其功而不息。为人下者，其犹土也。”
　　《韩诗外传》七孔子闲居，子贡侍坐，请问“为人下之道，奈何？”孔子曰：“善哉！尔之问也。为人下，其犹土乎！”子贡未达。孔子曰：“夫土者，掘之得甘泉焉，树之得五谷焉，草木植焉，鸟兽鱼鳖遂焉，生则立焉，死则入焉，多功不言，赏世不绝，故曰能为下者，其惟土乎！”子贡曰：“赐虽不敏，请事斯语。”
　　《说苑臣术》子贡问孔子曰：“赐为人下，而未知所以为人下之道也。”孔子曰：“为人下者，其犹土乎！种之则五谷生焉，掘之则甘泉出焉，草木植焉，禽兽育焉，生人立焉，死人入焉，多其功而不言。为人下者，其犹土乎！”
　　《群书治要》《尸子明堂》孔子曰：“大哉河海乎！下之也。夫河下天下之川，故广；人下天下之士，故大。”
　　《群书治要》《尸子处道》仲尼曰：“得之身者得之民，失之身者失之民，不出于户而知天下，不下其堂而治四方。知反之于己者也。”
　　《说苑敬慎》孔子见罗者，其所得者皆黄口也。孔子曰：“黄口尽得，大爵独不得，何也？”罗者对曰：“黄口从大爵者不得，大爵从黄口者可得。”孔子顾谓弟子曰：“君子慎所从，不得其人则有罗网之患。”
　　《说苑杂言》曾子曰：“吾闻夫子之三言，未之能行也。夫子见人之一善而忘其百非，是夫子之易事也；夫子见人有善若己有之，是夫子之不争也；闻善必躬亲行之，然后道之，是夫子之能劳也。夫子之能劳也，夫子之不争也，夫子之易事也，吾学夫子之三言而未能行。”
　　《说苑杂言》孔子将行，无盖。弟子曰：“子夏有盖，可以行。”孔子曰：“商之为人也，甚短于财。吾闻与人交者，推其长者，违其短者，故能久长矣。”
　　《说苑杂言》子路行，辞于仲尼曰：“敢问新交取亲若何？言寡可行若何？长为善士而无犯若何？”仲尼曰：“新交取亲，其忠乎；言寡可行，其信乎；长为善士而无犯，其礼乎。”
　　《说苑杂言》孔子曰：“以富贵为人下者，何人不与？以富贵敬爱人者，何人不亲？众言不逆，可谓知言矣；众向之，可谓知时矣。”
　　《说苑杂言》孔子曰：“夫富而能富人者，欲贫而不可得也；贵而能贵人者，欲贱而不可得也；达而能达人者，欲穷而不可得也。”
　　《说苑杂言》仲尼曰：“非其地而树之，不生也；非其人而语之，弗听也。得其人，如聚沙而雨之；非其人，如聚聋而鼓之。”
　　《说苑杂言》孔子曰：“船非水不可行，水入船中，则其没也。”故曰君子不可不严也，小人不可不闭也。
　　《说苑杂言》孔子曰：“依贤固不困，依富固不穷。马趼折而复行者何？以辅足众也。”
　　《说苑杂言》孔子曰：“不知其子，视其所友；不知其君，视其所使。”又曰：“与善人居，如入兰芷之室，久而不闻其香，则与之化矣；与恶人居，如入鲍鱼之肆，久而不闻其臭，亦与之化矣。”
　　《中论贵验》孔子曰：“居而得贤友，福之次也。”

卷九

［论人八］
　　《绎史》九十五引《尚书大传》东郭子思问于子贡，曰：“夫子之门，何其杂也？”子贡曰：“夫隐栝之旁多枉木，良医之门多疾人，砥砺之旁多顽钝。”夫子闻之，曰：“修道以俟天下，来者不止，是以杂也。”
　　《说苑杂言》东郭子惠问于子贡，曰：“夫子之门，何其杂也？”子贡曰：“夫隐栝之旁多枉木，良医之门多疾人，砥砺之旁多顽钝。夫子修道以俟天下，来者不止，是以杂也。”
　　《毛诗巷伯传》昔者，颜叔子独处于室，邻之釐妇又独处于室，夜暴风雨至而室坏。妇人趋而至，颜叔子纳之，而使执烛，放乎旦而蒸尽，缩屋而继之。自以为辟嫌之不审矣。若其审者，宜若鲁人然。鲁人有男子独处于室，邻之釐妇又独处于室，夜暴风雨至而室坏。妇人趋而托之，男子闭户而不纳。妇人自牖与之言曰：“子何为不纳我乎？”男子曰：“吾闻之也，男子不六十不闲居。今子幼，吾亦幼，不可以纳子。”妇人曰：“子何不若柳下惠然？妪不逮门之女，国人不称其乱。”男子曰：“柳下惠固可，吾固不可，吾将以吾不可学柳下惠之可。”孔子曰：“欲学柳下惠者，未有似于是者也。”
　　《韩诗外传》一荆伐陈，陈西门坏，因其降民使修之，孔子过而不式。子贡执辔而问曰：“礼，过三人则下，二人则式。今陈之修门者众矣，夫子不为式，何也？”孔子曰：“国亡而弗知，不智也；知而不争，非忠也；亡而不死，非勇也。修门者虽众，不能行一于此，吾故弗式也。”
　　《说苑立节》楚伐陈，陈西门燔，因使其降民修之。孔子过之，不轼。子路曰：“礼，过三人则下车，过二人则轼。今陈修门者人数众矣，夫子何为不轼？”孔子曰：“丘闻之，国亡而不知，不智；知而不争，不忠；忠而不死，不廉。今陈修门者，不行一于此，丘故不为轼也。”
　　《韩诗外传》二子路与巫马期薪于韫丘之下，陈之富人有处师氏者，脂车百乘，觞于韫丘之上。子路与巫马期曰：“使子无忘子之所知，亦无进子之所能，得此富，终身无复见夫子，子为之乎？”巫马期喟然仰天而叹，騑然投镰于地，曰：“吾尝闻之夫子：‘勇士不忘丧其元，志士仁人不忘在沟壑。’子不知予与？试予与？意者其志与？”子路心惭，故负薪先归。孔子曰：“由，来！何为偕出而先返也？”子路曰：“向也由与巫马期薪于韫丘之下，陈之富人有处师氏者，脂车百乘，觞于韫丘之上。由谓巫马期曰：‘使子无忘子之所知，亦无进子之所能，得此富，终身无复见夫子，子为之乎？’巫马期喟然仰天而叹，騑然投镰于地，曰：‘吾尝闻之夫子，勇士不忘丧其元，志士仁人不忘在沟壑。子不知予与？试予与？意者其志与？’由也心惭，故先负薪归。”孔子援琴而弹。《诗》曰：“肃肃鸨羽，集于苞栩。王事靡盬，不能艺稷黍。父母何怙？悠悠苍天，曷其有所！”予道不行邪？使汝愿者。
　　《韩诗外传》二孔子曰：“士有五：有势尊贵者，有家富厚者，有资勇悍者，有心智惠者，有貌美好者。势尊贵者，不以爱民行义理，而反以暴敖。家富厚者，不以振穷救不足，而反以侈靡无度。资勇悍者，不以卫上攻战，而反以侵陵私斗。心智惠者，不以端计数，而反以事奸饰诈。貌美好者，不以统朝莅民，而反以蛊奸从欲。此五者，所谓士失其美质者也。”
　　《韩诗外传》三舜生于诸冯，迁于负夏，卒于鸣条，东夷之人也；文王生于岐周，卒于毕郢，西夷之人也。地之相去也，千有余里，世之相后也，千有余岁，然得志行乎中国，若合符节。孔子曰：“先圣后圣，其揆一也。”
　　《韩诗外传》四孔子见客。客去，颜渊曰：“客仁也？”孔子曰：“恨兮其心，颡兮其口，仁则吾不知也，言之所聚也。”颜渊蹙然变色，曰：“良玉度尺，虽有十仞之土，不能掩其光；良珠度寸，虽有百仞之水，不能掩其莹。夫形体也色心也，闵闵乎其薄也。苟有温良在中，则眉睫著之矣。瑕疵在中，则眉睫不能匿之。”诗曰：“鼓钟于宫，声闻于外。”
　　《御览》五百十引《高士传》客有候孔子者，颜渊问曰：“客何人也？”孔子曰：“宵兮法兮，吾不测也。夫良玉径尺，虽十仞之土不能掩其光；明珠径寸，虽有函丈之石不能戢其曜。苟缊矣，自厚容止可知矣。”
　　《韩诗外传》七孔子游于景山之上，子路、子贡、颜渊从。孔子曰：“君子登高必赋。小子愿者，何言其愿。丘将启汝。”子路曰：“由愿奋长戟，荡三军，乳虎在后，仇敌在前，蠡跃蛟奋，进救两国之患。”孔子曰：“勇士哉！”子贡曰：“两国构难，壮士列陈，尘埃张天，赐不持一尺之兵，一斗之粮，解两国之难。用赐者存，不用赐者亡。”孔子曰：“辩士哉！”颜回不愿。孔子曰：“回，何不愿？”颜渊曰：“二子已愿，故不敢愿。”孔子曰：“不同，意各有事焉。回其愿，丘将启汝。”颜渊曰：“愿得小国而相之。主以道制，臣以德化，君臣同心，外内相应。列国诸侯，莫不从义向风，壮者趋而进，老者扶而至。教行乎百姓，德施乎四蛮，莫不释兵，辐辏乎四门。天下咸获永宁，蝖飞蠕动，各乐其性进贤使能，各任其事。于是君绥于上，臣和于下，垂拱无为，动作中道，从容得礼。言仁义者赏，言战斗者死。则由何进而救，赐何难之解？”孔子曰：“圣士哉！大人出，小人匿；圣者起，贤者伏。回与执政，则由、赐焉施其能哉！”
　　《韩诗外传》九孔子与子贡、子路、颜渊游于戎山之上。孔子喟然叹曰：“二三子各言尔志，予将览焉。由尔何如？”对曰：“得白羽如月，赤羽如日，击钟鼓者，上闻于天，下槊于地，使将而攻之，惟由为能。”孔子曰：“勇士哉！赐尔何如？”对曰：“得素衣缟冠，使于两国之间，不持尺寸之兵，升斗之粮，使两国相亲如弟兄。”孔子曰：“辩士哉！回尔何如？”对曰：“鲍鱼不与兰茝同笥而藏，桀纣不与尧舜同时而治。二子已言，回何言哉？”孔子曰：“回有鄙之心。”颜渊曰：“愿得明王圣主为之相，使城郭不治，沟池不凿，阴阳和调，家给人足，铸库兵以为农器。”孔子曰：“大士哉！由来，区区汝何攻？赐来，便便汝何使？愿得之冠为子宰焉。”
　　《说苑指武》孔子北游，东上农山，子路、子贡、颜渊从焉。孔子喟然叹曰：“登高望下，使人心悲。二三子者，各言尔志，丘将听之。”子路曰：“愿得白羽若月，赤羽若日，钟鼓之音，上闻乎天，旌旗翩翻，下蟠于地，由且举兵而击之，必也攘地千里，独由能耳。使夫二子为我从焉。”孔子曰：“勇哉士乎！愤愤者乎！”子贡曰：“赐也愿齐、楚合战于莽洋之野，两垒相当，旌旗相望，尘埃相接，接战构兵。赐愿著缟衣白冠，陈说白刃之间，解两国之患，独赐能耳。使夫二子者为我从焉。”孔子曰：“辩哉士乎！仙仙者乎！”颜渊独不言，孔子曰：“回，来，若独何不愿乎？”颜渊曰：“文武之事，二子已言之，回何敢与焉！”孔子曰：“若鄙心不与焉，第言之。”颜渊曰：“回闻鲍鱼、兰芷，不同箧而藏，尧、舜、桀、纣，不同国而治。二子之言，与回言异。回愿得明王圣主而相之，使城郭不修，沟池不越，锻剑戟以为农器，使天下千岁无战斗之患。如此，则由何愤愤而击，赐又何仙仙而使乎？”孔子曰：“美哉德乎！姚姚者乎！”子路举手问曰：“愿闻夫子之意。”孔子曰：“吾所愿者，颜氏之计。吾愿负衣冠而从颜氏子也。”
　　《大戴礼哀公问五义》鲁哀公问于孔子曰：“吾欲论吾国之士，与之为政，何如者取之？”孔子对曰：“生乎今之世，志古之道，居今之俗，服古之服，舍此而为非者，不亦鲜乎！”哀公曰：“然则今夫章甫、句屦、绅带而缙笏者，此皆贤乎？”孔子曰：“否，不必然。今夫端衣元裳冕而乘路者，志不在于食荤；斩衰蕑屦杖而歠粥者，志不在于饮食。故生乎今之世，志古之道，居今之俗，服古之服，舍此而为非者，虽有，不亦鲜乎！”哀公曰：“善。何如则可谓庸人矣？”孔子对曰：“所谓庸人者，口不能道善言，而志不邑邑；不能选贤人善士而托其身焉，以为已忧；动行不知所务，止力不知所定，日选于物，不知所贵；从物而流，不知所归；五凿为政，心从而坏。若此，则可谓庸人矣。”哀公曰：“善。何如则可谓士矣？”孔子对曰：“所谓士者，虽不能尽道术，必有所由焉；虽不能尽善尽美，必有所处焉。是故知不务多，而务审其所知；行不务多，而务审其所由；言不务多，而务审其所谓。知既知之，行既由之，言既顺之，若夫性命肌肤之不可易也。富贵不足以益，贫贱不足以损。若此，则可谓士矣。”哀公曰：“善。何如则可谓君子矣？”孔子对曰：“所谓君子者，躬行忠信，其心不买，仁义在己，而不害不志，闻志广博，而色不伐，思虑明达而辞不争。君子犹然如将可及也，而不可及也。如此，可谓君子矣。”哀公曰：“善。敢问何如可谓贤人矣？”孔子对曰：“所谓贤人者，好恶与民同情，取舍与民同统，行中矩绳而不伤于本，言足法于天下而不害于其身，躬为匹夫而愿富，贵为诸侯而无财。如此，则可谓贤人矣。”哀公曰：“善。敢问何如可谓圣人矣？”孔子对曰：“所谓圣人者，知通乎大道，应变而不穷，能测万物之情性者也。大道者，所以变化而凝成万物者也；情性也者，所以理然不然取舍者也。故其事大，配乎天地，参乎日月，杂于云霓，总要万物，穆穆纯纯，其莫之能循，若天之司，莫之能职，百姓淡然不知其善。若此，则可谓圣人矣。”哀公曰：“善。”孔子出，哀公送之。
　　《荀子哀公》鲁哀公问于孔子曰：“吾欲论吾国之士，与之治国，敢问何如之邪？”孔子对曰：“生今之世，志古之道，居今之俗，服古之服，舍此而为非者，不亦鲜乎！”哀公曰：“然则夫章甫、絇屦、绅而搢笏者，此贤乎？”孔子对曰：“不必然。夫端衣元裳才而乘路者，志不在于食荤；斩衰菅屦杖而啜粥者，志不在于酒肉。生今之世，志古之道，居今之俗，服古之服，舍此而为非者，虽有，不亦鲜乎！”哀公曰：“善！”孔子曰：“人有五仪：有庸人，有士，有君子，有贤人，有大圣。”哀公曰：“敢问何如斯可谓庸人矣？”孔子对曰：“所谓庸人者，口不能道善言，心不知色色；不知选贤人善士托其身焉以为己忧，勤行不知所务，止交不知所定；日选择于物，不知所贵；从物如流，不知所归；五凿为正，心从而坏。如此，则可谓庸人矣。”哀公曰：“善！敢问何如斯可谓士矣？”孔子对曰：“所谓士者，虽不能尽道术，必有率也，虽不能遍美善，必有处也。是故知不务多，务审其所知；言不务多，务审其所谓；行不务多，务审其所由。故知既已知之矣，言既已谓之矣，行既已由之矣，则若性命肌肤之不可易也。故富贵不足以益也，卑贱不足以损也。如此，则可谓士矣。”哀公曰：“善！敢问何如斯可谓君子矣？”孔子对曰：“所谓君子者，言忠信而心不德，仁义在身而色不伐，思虑明通而辞不争，故犹然如将可及者，君子也。”哀公曰：“善！敢问何如斯可谓贤人矣？”孔子对曰：“所谓贤人者，行中规绳而不伤于本，言足法于天下而不伤于身，富有天下而无怨财，布施天下而不病贫。如此，则可谓贤人矣。”哀公曰：“善！敢问何如斯可谓大圣矣？”孔子对曰：“所谓大圣者，知通乎大道，应变而不穷，辨乎万物之情性者也。大道者，所以变化遂成万物也；情性者，所以理然不、取舍也。是故其事大辨乎天地，明察乎日月，总要万物于风雨，缪缪肫肫，其事不可循，若天之嗣，其事不可识，百姓浅然不识其邻。若此，则可谓大圣矣。”哀公曰：“善！”
　　《大戴礼卫将军文子》卫将军文子问于子贡曰：“吾闻夫子之施教也，先以《诗》，世道者孝悌，说之以义而观诸体，成之以文德。盖受教者七十有余人，闻之孰为贤也？”子贡对，辞以不知。文子曰：“吾子学焉，何谓不知也？”子贡对曰：“贤人无妄，知贤则难。故君子曰：智莫难于知人。此以难也。”文子曰：“若夫知贤，人莫不难。吾子亲游焉，是敢问也。”子贡对曰：“夫子之门人，盖三就焉。赐有逮及焉，有未及焉，不得辩知也。”文子曰：“吾子之所及，请问其行也。”子贡对曰：“夙兴夜寐，讽诵崇礼，行不贰过，称言不苟，是颜渊之行也。孔子说之以《诗》，《诗》云：‘媚兹一人，应侯顺德。永言孝思，孝思惟则。’故国一逢有德之君，世受显命，不失厥名，以御于天子以申之。在贫如客，使其臣如藉，不迁怒，不探怨，不录旧罪，是冉雍之行也。孔子曰：‘有士君子，有众使也，有刑用也，然后怒，匹夫之怒，惟以亡其身。’《诗》云‘靡不有初，鲜克有终’，以告之。不畏强御，不侮矜寡，其言曰性，都其富哉，任其戎，是仲由之行也。夫子未知以文也，《诗》云‘受小共大共，为下国恂蒙，何天之宠，傅奏其勇’。夫强乎武哉，文不胜其质，恭老恤孤，不忘宾旅，好学省物而不勤，是冉求之行也。孔子因而语之曰：‘好学则智，恤孤则惠，恭老则近礼，克笃恭以天下，其称之也，宜为国老。’志通而好礼，摈相两君之事，笃雅其有礼节也，是公西赤之行也。孔子曰：‘礼仪三百，可勉能也，威仪三千，则难也。’公西赤问曰：‘何谓也？’孔子曰：‘貌以摈礼，礼以摈辞，是之谓也。主人闻之以成。’孔子之语人也，曰：‘当宾客之事则通矣。’谓门人曰：‘二三子欲学宾客之礼者，於赤也。’满而不满，实如虚，通之如不及，先生难之，不学其貌，竟其德，敦其言，於人也，无所不信，其桥大人也常以皓皓，是以眉寿，是曾参之行也。孔子曰：‘孝，德之始也；弟，德之序也；信，德之厚也；忠，德之正也。参也，中夫四德者矣哉！’以此称之也。业功不伐，贵位不善，不侮可侮，不佚可佚，不敖无告，是颛孙之行也。孔子言之曰：‘其不伐，则犹可能也，其不弊百姓者，则仁也。’《诗》云：‘恺悌君子，民之父母。’夫子以其仁为大也。学以深，厉以断，送迎必敬，上友下交，银手如断，是卜商之行也。孔子曰：‘《诗》云：式夷式己，无小人殆。而商也，其可谓不险也。’贵之不喜，贱之不怒，苟于民利矣，廉于其事上也，以佐其下，是澹台灭明之行也。孔子曰：‘独贵独富，君子耻之，夫也中之矣。’先成其虑，及事而用之，是故不忘，是言偃之行也。孔子曰：‘欲能则学，欲知则问，欲善则讯，欲给则豫。当是如偃也得之矣。’独居思仁，公言言义，其闻之《诗》也，一日三复白圭之玷，是南宫縚之行也。夫子信其仁，以为异姓。自见孔子，入户未尝越屦，往来过人不履影，开蛰不杀，方长不折，执亲之丧，未尝见齿，是高柴之行也。孔子曰：‘高柴执亲之丧，则难能也；开蛰不杀，则天道也；方长不折，则恕也。恕则仁也。汤恭以恕，是以日跻也。’此赐之所亲睹也。吾子有命而讯，赐则不足以知贤。”文子曰：“吾闻之也，国有道则贤人兴焉，中人用焉，百姓归焉。若吾子之语审茂，则一诸侯之相也，亦未逢明君也。”
　　子贡既与卫将军文子言，适鲁，见孔子曰：“卫将军问二三子之行于赐也，不一而三，赐也辞不获命，以所见者对矣，未知中否，请尝以告。”孔子曰：“言之。”子贡以其质告。孔子既闻之，笑曰：“赐，汝伟为知人。赐！”子贡对曰：“赐也焉能知人，此赐之所亲睹也。”孔子曰：“是汝所亲也。吾语女，耳之所未闻，目之所未见，思之所未至，智之所未及者乎？”子贡曰：“赐得，则愿闻之也。”孔子曰：“不克不忌，不念旧恶，盖伯夷、叔齐之行也。晋平公问于祁傒曰：‘羊舌大夫，晋国之良大夫也，其行如何？’祁傒对，辞曰：‘不知也。’公曰：‘吾闻女少长乎其所，女其阉知之。’祁傒对曰：‘其幼也恭而逊，耻而不使其过宿也。其为侯大夫也悉善，而谦其端也。其为公车尉也信，而好直其功也。至于其为和容也，温良而好礼，博闻而时出其志也。’公曰：‘向者问女，女何曰弗知也？’祁傒对曰：‘每位改变，未知所止，是以不知。’盖羊舌大夫之行也。畏天而敬人，服义而行信，孝乎父而恭于兄，好从善而鎙往，盖赵文子之行也。其事君也，不敢爱其死，然亦不忘其身谋其身，不遗其友，君陈则进，不陈则行而退，盖随武子之行也。其为人之渊泉也，多闻而难诞也，不内辞，足以没世，国家有道，其言足以生，国家无道，其默足以容，盖桐提伯华之行也。外宽而内直，自设于隐栝之中，直己而不直于人，以善存，亡汲汲，盖蘧伯玉之行也。孝子慈幼，允德禀义，约货去怨，盖柳下惠之行也。其言曰：‘君虽不谅于臣，臣不可以不量于君。’是故君择臣而使之，臣择君而事之，有道顺君，无道横命，晏平仲之行也。德恭而行信，终日言，不在尤之内，在尤之外，贫而乐也，盖老莱子之行也。易行以俟天命，居下位而不援其上，观于四方也，不忘其亲，苟思其亲，不尽其乐，以不能学为己终身之忧，盖介山子推之行也。”
　　《群书治要》《尸子劝学》孔子曰：“自娱于隐栝之中，直己而不直人，以善废而不邑邑，蘧伯玉之行也。”
　　《穀梁》成五年传梁山崩，壅遏河三日不流。晋君召伯尊而问焉，伯尊来，遇辇者。辇者不辟，使车右下而鞭之。辇者曰：“所以鞭我者，其取道远矣！”伯尊下车而问焉，曰：“子有闻乎？”对曰：“梁山崩，壅遏河三日不流。”伯尊曰：“君为此召我也，为之奈何？”辇者曰：“天有山，天崩之，天有河，天壅之。虽召伯尊，如之何？”伯尊由忠问焉，辇者曰：“君亲素缟帅群臣而哭之，既而祠焉，斯流矣。”伯尊至，君问之曰：“梁山崩，壅遏河三日不流，为之奈何？”伯尊曰：“君亲素缟，帅群臣而哭之，既而祠焉，斯流矣。”孔子闻之曰：“伯尊其无绩乎？攘善也。”
　　《韩诗外传》八梁山崩，晋君召大夫伯宗。道逢辇者，以其辇服。伯宗使其右下，欲鞭之。辇者曰：“君趋道，岂不远矣！不知事而行，可乎？”伯宗喜，问其居。曰：“绛人也。”伯宗曰：“子亦有闻乎？”曰：“梁山崩，壅河，顾三日不流，是以召子。”伯宗曰：“如之何？”曰：“天有山，天崩之，天有河，天壅之。伯宗将如之何？”伯宗私问之，曰：“君其率群臣素服而哭之，既而祠焉，河斯流矣。”伯宗问其姓名，弗告。伯宗到，君问伯宗，以其言对。于是君素服率群臣而哭之，既而祠焉，河斯流矣。君问伯宗何以知之，伯宗不言受辇者，诈以自知。孔子闻之曰：“伯宗其无后！攘人之善。”
　　《鲁语》下公父文伯退朝，朝其母，其母方绩。文伯曰：“以歜之家而主犹绩，惧忓季孙之怒也。其以歜为不能事主乎？”其母叹曰：“鲁其亡乎？使僮子备官而未之闻邪？居，吾语汝。昔圣王之处民也，择瘠土而处之，劳其民而用之，故长王天下。夫民劳则思，思则善心生；逸则淫，淫则忘善，忘善则恶心生。沃土之民不材，淫也；瘠土之民，莫不向义，劳也。是故天子大采朝日，与三公九卿祖识地德，日中考政，与百官之政事，师尹维旅牧相宣序民事。少采夕月，与太史司载纠虔天刑。日入监九御，使洁奉禘郊之粢盛，而后即安诸侯朝修天子之业命。昼考其国职，夕省其典刑，夜儆百工，使无慆淫，而后即安。卿大夫朝考其职，昼讲其庶政，夕序其业，夜庀其家事，而后即安士。朝而受业，昼而习贯，夕而习复，夜而计过无憾，而后即安。自庶人以下，明而动，晦而休，无日以怠，王后亲织元紞，公侯之夫人加之以纮綖，卿之内子为大带，命妇成祭服，列士之妻加之以朝服。自庶士以下，皆衣其夫。社而赋事，蒸而献功，男女效绩，愆则有辟，古之制也。君子劳心，小人劳力，先王之训也。自上以下，谁敢淫心舍力？今我寡也，尔又在下位，朝夕处事，犹恐忘先人之业，况有怠惰，其何以避辟？吾冀而朝夕修我曰：必无废先人。尔今曰：胡不自安？以是承君之官，余惧穆伯之绝嗣也。”仲尼闻之曰：“弟子志之，季氏之妇不淫矣。”
　　《鲁语》下公父文伯之母，季康子之从祖叔母也。康子往焉，〈门为〉门与之言，皆不逾阈。祭悼子，康子与焉，胙不受彻俎不宴，宗不具不绎，绎不尽饫则退。仲尼闻之，以为别于男女之礼矣。
　　《鲁语》下公父文伯卒，其母戒其妾曰：“吾闻之，好内，女死之；好外，士死之。今吾子夭死，吾恶其以好内闻也。二三妇之辱共先者祀，请无瘠色，无洵涕，无掐膺，无忧容，有降服，无加服，从礼而静，是昭吾子也。”仲尼闻之曰：“女知莫若妇，男知莫若夫。公父氏之妇，智也夫。欲明其子之令德。”
　　《鲁语》下公父文伯之母朝哭穆伯而暮哭文伯。仲尼闻之曰：“季氏之妇，可谓知礼矣。爱而无私，上下有章。”
　　《晏子春秋谏上》景公之时，雨雪三日而不霁，公衣狐白之裘，坐堂侧陛。晏子入见，立有间。公曰：“怪哉！雨雪三日而天不寒。”晏子对曰：“天不寒乎？”公笑。晏子曰：“婴闻古之贤君饱而知人之饥，温而知人之寒，逸而知人之劳。今君不知也。”公曰：“善！寡人闻命矣。”乃令出裘发粟，与饥寒。令所睹于涂者，无问其乡；所睹于里者，无问其家；循国计数，无言其名。士既事者兼月，疾者兼岁。孔子闻之曰：“晏子能明其所欲，景公能行其所善也。”
　　《晏子春秋谏下》景公之嬖妾婴子死，公守之，三日不食，肤著于席不去，左右以复，而君无听焉。晏子入，复曰：“有术客与医俱言曰‘闻婴子病死，愿请治之’。”公喜，遽起，曰：“病犹可为乎？”晏子曰：“客之道也，以为良医也，请尝试之。君请屏，洁沐浴饮食，间病者之宫，彼亦将有鬼神之事焉。”公曰：“诺。”屏而沐浴。晏子令棺人入敛，已敛，而复曰：“医不能治病，已敛矣，不敢不以闻。”公作色不悦，曰：“夫子以医命寡人，而不使视，将敛而不以闻，吾之为君，名而已矣。”晏子曰：“君独不知死者之不可以生邪？婴闻之，君正臣从谓之顺，君僻臣从谓之逆。今君不道顺而行僻，从邪者迩，导害者远，谗谀萌通，而贤良废灭，是以谄谀繁于间，邪行交于国也。昔吾先君桓公用管仲而霸，嬖乎竖刁而灭，今君薄于贤人之礼而厚嬖妾之哀。且古圣王畜私不伤行，敛死不失爱，送死不失哀。行伤则溺己，爱失则伤生，哀失则害性，是故圣王节之也。即毕殓，不留生事，棺椁衣衾，不以害生养，哭泣处哀，不以害生道。今朽尸以留生，广爱以伤行，修哀以害性，君之失矣。故诸侯之宾客惭入吾国，本朝之臣惭守其职，崇君之行，不可以导民，从君之欲，不可以持国。且婴闻之，朽而不殓谓之僇尸，臭而不收谓之陈胔，反明王之性，行百姓之诽，而内嬖妾于僇胔，此之为不可。”公曰：“寡人不识，请因夫子而为之。”晏子复曰：“国之士大夫、诸侯、四邻宾客，皆在外，君其哭而节之。”仲尼闻之曰：“星之昭昭，不若月之曀曀，小事之成，不若大事之废，君子之非，贤于小人之是也。其晏子之谓欤！”
　　《晏子春秋杂上》晋平公欲伐齐，使范昭往观焉。景公觞之，饮酒酣，范昭曰：“请君之弃樽。”公曰：“酌寡人之樽，进之于客。”范昭已饮，晏子曰：“彻樽，更之。”樽觯具矣，范昭佯醉，不悦而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出。景公谓晏子曰：“晋大国也，使人来将观吾政。今子怒大国之使者，将奈何？”晏子曰：“夫范昭之为人也，非陋而不知礼也，且欲试吾君臣，故绝之也。”景公谓太师曰：“子何以不为客调成周之乐乎？”太师对曰：“夫成周之乐，天子之乐也，调之，必人主舞之。今范昭人臣，欲舞天子之乐，臣故不为也。”范昭归以报平公曰：“齐未可伐也。臣欲试其君而晏子识之，臣欲犯其礼而太师知之。”仲尼闻曰：“夫不出于尊俎之间而知千里之外，其晏子之谓也。可谓折冲矣！而太师其与焉。”
　　《韩诗外传》八晋平公使范昭观齐国之政，景公锡之宴。晏子在前，范昭趋曰：“愿君之倅樽以为寿。”景公顾左右曰：“酌寡人樽献之客。”范昭饮。晏子对曰：“彻去樽。”范昭不说，起舞，顾太师曰：“子为我奏成周之乐，愿舞。”太师对曰：“盲臣不习。”范昭起，出门。景公谓晏子曰：“夫晋，天下大国也，使范昭来观齐国之政。今子怒大国之使者，将奈何？”晏子曰：“范昭之为人也，非陋而不知礼也，是欲试吾君，婴故不从。”于是景公召太师而问之曰：“范昭使子奏成周之乐，何故不调？”对如晏子。于是范昭归报平公曰：“齐未可并也。吾试其君，晏子知之；吾犯其乐，太师知之。”孔子闻之曰：“善乎！晏子不出俎豆之间，折冲千里。”
　　《新序杂事》一晋平公欲伐齐，使范昭往观焉。景公赐之，酒酣，范昭曰：“愿请君之樽酌。”公曰：“酌寡人之樽，进之于客。”范昭已饮。晏子曰：“彻樽，更之。”樽觯具矣，范昭佯醉，不悦而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出。景公谓晏子曰：“晋大国也，使人来将观吾政也。今子怒大国之使者，将奈何？”晏子曰：“夫范昭之为人，非陋而不识礼也，且欲试吾君臣，故绝之也。”景公谓太师曰：“子何以不为客调成周之乐乎？”太师对曰：“夫成周之乐，天子之乐也，若调之，必人主舞之。今范昭人臣也，而欲舞天子之乐，臣故不为也。”范昭归以告平公曰：“齐未可伐也。臣欲试其君而晏子识之，臣欲犯其礼而太师知之。”仲尼闻之曰：“夫不出于樽俎之间而知千里之外，其晏子之谓乎！可谓折冲矣，而太师其与焉。”
　　《晏子春秋杂上》晏子居晏桓子之丧，粗衰，斩，苴绖带，杖，菅履，食粥，居倚庐，寝苫，枕草。其家老曰：“非大夫丧父之礼也。”晏子曰：“唯卿为大夫。”曾子以闻孔子，孔子曰：“晏子可谓能远害矣。不以己之是驳人之非，逊辞以避咎，义也夫！”
　　《荀子大略》子谓子家驹续然大夫，不如晏子。晏子，功用之臣也，不如子产。子产，惠人也，不如管仲。管仲之为人，力功不力义，力知不力仁，野人也，不可以为天子大夫。
　　《荀子子道》子路问于孔子曰：“鲁大夫练而床，礼邪？”夫子曰：“吾不知也。”子路出，谓子贡，曰：“吾以夫子为无所不知，夫子徒有所不知。”子贡曰：“汝何问哉？”子路曰：“由问‘鲁大夫练而床，礼邪？’夫子曰‘吾不知也。’”子贡曰：“吾将为汝问之。”子贡问曰：“练而床，礼邪？”孔子曰：“非礼也。”子贡出，谓子路曰：“汝谓夫子为有所不知乎？夫子徒无所不知，汝问非也。礼，居是邑，不非其大夫。”
　　《荀子哀公》鲁哀公问于孔子曰：“请问取人？”孔子对曰：“无取健，无取泬，无取口啍。健，贪也；泬，乱也；口啍，诞也。故弓调而后求劲焉，马服而后求良焉，士信悫而后求知能焉。士不信悫而有多知能，譬之其豺狼也，不可以身尒也。语曰：‘桓公用其贼，文公用其盗。’故明主任计不信怒，闇主信怒不任计。计胜怒者强，怒胜计者亡。”
　　《韩诗外传》四哀公问取人。孔子曰：“无取健，无取佞，无取口谗。健，骄也；佞，谄也；谗，诞也。故弓调，然后求劲焉；马服，然后求良焉；士信悫，而后求知焉。士不信焉，又多知，譬之豺狼，其难以身近也。《周书》曰：‘为虎傅翼也，不亦殆乎！’”
　　《说苑尊贤》哀公问于孔子曰：“人何若而可取也？”孔子对曰：“无取拑者，无取倢者，毋取口锐者。”哀公曰：“何谓也？”孔子曰：“拑者大给利，不言尽用；倢者必欲兼人，不可以为法也；口锐者多诞而寡信，后恐不验也。夫弓矢和调，而后求其中焉；马悫愿顺，然后求其良材焉；人必忠信重厚，然后求其知能焉。今人有不忠信重厚而多知能，如此人者，譬犹豺狼与，不可以身近也。是故先其仁信之诚者，然后亲之，于是有知能者，然后任之。故曰亲仁而使能。夫取人之术也，观其言而察其行。夫言者所以抒其胸而发其情者也，能行之士，必能言之，是故先观其言而揆其行。虽有奸轨之人，无以逃其情矣。”哀公曰：“善。”
　　《列子天瑞》孔子游于太山，见荣启期行乎郕之野，鹿裘带索，鼓琴而歌。孔子问曰：“先生所以乐，何也？”对曰：“吾乐甚多：天生万物，唯人为贵，而吾得为人，是一乐也；男女之别，男尊女卑，故以男为贵，吾既得为男矣，是二乐也；人生有不见日月、不免襁褓者，吾既已行年九十矣，是三乐也。贫者士之常也，死者人之终也，处常得终，当何忧哉？”孔子曰：“善乎！能自宽者也。”
　　《御览》三百八十三引《新序》孔子见宋荣启期，老，白首，衣弊服，鼓琴自乐。孔子问曰：“先生老而穷，何乐也？”启期曰：“吾有三乐：天生万物，以人为贵，吾得为人，一乐也；人生以男为贵，吾得为男，二乐也；人生命有夭伤，吾年九十岁，是三乐也。贫者士之常，死者人之终，居常以守终，何不乐乎？”
　　《说苑杂言》孔子见荣启期，衣鹿皮裘，鼓瑟而歌。孔子问曰：“先生何乐也？”对曰：“吾乐甚多：天生万物，唯人为贵，吾既已得为人，是一乐也；人以男为贵，吾既已得为男，是为二乐也；人生不免襁褓，吾年已九十五，是三乐也。夫贫者，士之常也；死者，民之终也。处常待终，当何忧乎？”
　　《列子说符》赵襄子使新稚穆子攻翟，胜之，取左人、中人，使遽人谒之。襄子方食而有忧色，左右曰：“一朝而两城下，此人之所喜也。今君有忧色，何也？”襄子曰：“夫江河之大也，不过三日。飘风暴雨不终朝，日中不须臾。今赵氏之德行无所施于积，一朝而两城下，亡其及我哉！”孔子闻之曰：“赵氏其昌乎！”
　　《吕氏春秋慎大览》赵襄子攻翟，胜老人、中人，使使者来谒之。襄子方食抟饭，有忧色。左右曰：“一朝而两城下，此人之所以喜也。今君有忧色，何？”襄子曰：“江河之大也，不过三日。飘风暴雨，日中不须臾。今赵氏之德行，无所于积，一朝而两城下，亡其及我乎！”孔子闻之曰：“赵氏其昌乎！”
　　《淮南子道应训》赵襄子攻翟，而胜之尤人终人，使者来谒之。襄子方将食而有忧色。左右曰：“一朝而两城下，此人之所喜也。今君有忧色，何也？”襄子曰：“江河之大也，不过三日。飘风暴雨，日中不须臾。今赵氏之德行无所积，今一朝两城下，亡其及我乎！”孔子闻之曰：“赵氏其昌乎！”
　　《庄子列御寇》孔子曰：“凡人心险于山川，难于知天。天犹有春秋冬夏旦暮之期，人者厚貌深情。故有貌愿而益，有长若不肖，有顺怀而达，有坚而缦，有缓而釬。故其就义若渴者，其去义若热。故君子远使之而观其忠，近使之而观其敬，烦使之而观其能，卒然问焉而观其知，急与之期而观其信，委之以财而观其仁，告之以危而观其节，醉之以酒而观其侧，杂之以处而观其色。九征至，不肖人得矣。”
　　《御览》九百十五引《庄子》老子见孔子，从弟子五人。问曰：“前为谁？”对曰：“子路，勇且多力。其次子贡为智，曾子为孝，颜回为仁，子张为武。”老子叹曰：“吾闻南方有鸟，名凤凰。其所居也，积石千里，河水出下，凤凰居止。天为生食，其树名琼枝，高百仞，以璆琳琅玕为实。天又为生离朱一人，三头递起，以伺琅玕。凤鸟之文，戴圣婴仁，右智左贤。”
　　《韩非子说林下》孔子谓弟子曰：“孰能导子西之钓名也？”子贡曰：“赐也能，乃导之，不复疑也。”孔子曰：“宽哉！不被于利。絜哉！民性有恒。曲为曲，直为直。”孔子曰：“子西不免白公之难，子西死焉。”
　　《韩非子外储说左下》管仲相齐，曰：“臣贵矣，然而臣贫。”桓公曰：“使子有三归之家。”曰：“臣富矣，然而臣卑。”桓公使立于高国之上。曰：“臣尊矣，然而臣疏。”乃立为仲父。孔子闻而非之曰：“泰侈逼上。”一曰：“仲父出，朱盖青衣，置鼓而归，庭有陈鼎，家有三归。”孔子曰：“良大夫也，其侈逼上。”
　　《韩非子显学》孔子曰：以容取人乎，失之子羽；以言取人乎，失之宰予。”
　　薛据《集语》引《说苑》子曰：“以容取人，失之子羽；以言取人，失之宰予。澹台子羽，君子之容也，与之久处而言不充其貌；宰予之辞，雅而文也，与之久处而智不充其辩。”
　　《御览》四百六十九引《王孙子》赵简子猎于晋阳之山，抚辔而叹。董安于曰：“今游猎，乐也，而主君叹，敢问何故也？”简子曰：“汝不知也。吾效厩养食谷之马以千数，合宫养多力之士日数百，欲以猎兽也。吾忧邻国养贤以猎吾也。”孔子闻之曰：“简子知所叹也。”
　　《吕氏春秋恃君览知分》荆有次非者，得宝剑于干遂，还反涉江，至于中流，有两蛟夹绕其船。次非谓舟人曰：“子尝见两蛟绕船能两活者乎？”船人曰：“未之见也。”次非攘臂袪衣，拔宝剑曰：“此江中之腐肉朽骨也，弃剑以全己，余奚爱焉！”于是赴江刺蛟杀之而复上船，舟中之人皆得活。荆王闻之，仕之执圭。孔子闻之曰：“夫善哉！不以腐肉朽骨而弃剑者，其次非之谓乎！”
　　《淮南子道应训》荆有佽非，得宝剑于干队，还反度江，至于中流，阳侯之波，两蛟侠绕其船。佽非谓枻船者曰：“尝有如此而得活者乎？”对曰：“未尝见也。”于是佽非瞑目，勃然攘臂拔剑曰：“武士可以仁义之礼说也，不可劫而夺也。此江中之腐肉朽骨，弃剑而已，余有奚爱焉！”赴江刺蛟，遂断其头，船中人尽活。风波毕除，荆爵为执圭。孔子闻之曰：“夫善哉！腐肉朽骨弃剑者，佽非之谓乎！”
　　《吕氏春秋恃君览召类》士尹池为荆使于宋，司城子罕觞之。南家之墙犨于前而不直，西家之潦径其宫而不止。士尹池问其故，司城子罕曰：“南家工人也，为鞔百也。吾将徙之，其父曰：‘吾恃为鞔以食三世矣，今徙之，是宋国之求鞔者不知吾处也，吾将不食。愿相国之忧吾不食也。’为是故，吾弗徙也。西家高，吾宫庳，潦之经吾宫也利，故弗禁也。”士尹池归荆，荆王适兴兵而攻宋，士尹池谏于荆王曰：“宋不可攻也。其主贤，其相仁。贤者能得民，仁者能用人。荆国攻之，其无功而为天下笑乎！”故释宋而攻郑。孔子闻之曰：“夫修之于庙堂之上，而折冲乎千里之外者，其司城子罕之谓乎！”
　　《新序刺奢》士尹池为荆使于宋，司城子罕止而觞之。南家之墙拥于前而不直，西家之潦经其宫而不止。士尹池问其故，子罕曰：“南家工人也，为鞔者也。吾将徙之，其父曰：‘吾恃为鞔已食三世矣，今徙，是宋邦之求鞔者不知吾处也，吾将不食。愿相国之忧吾不食也。’为是故，吾不徙。西家高，吾宫卑，潦之经吾宫也利，为是故，不禁也。”士尹池归荆，适兴兵欲攻宋。士尹池谏于王曰：“宋不可攻也。其主贤，其相仁。贤者得民，仁者能用人。攻之无功为天下笑！”楚释宋而攻郑。孔子闻之曰：“夫修之于庙堂之上，而折冲于千里之外者，司城子罕之谓也！”
　　《吕氏春秋恃君览观表》郈成子为鲁聘于晋，过卫，右宰穀臣止而觞之。陈乐而不乐，酒酣而送之以璧。顾反，过而弗辞。其仆曰：“向者右宰穀臣之觞吾子也甚欢，今侯渫过而弗辞？”郈成子曰：“夫止而觞我，与我欢也；陈乐而不乐，告我忧也；酒酣而送我以璧，寄之我也。若由是观之，卫其有乱乎！”倍卫三十里，闻甯喜之难作，右宰穀臣死之。还车而临，三举而归。至，使人迎其妻子，隔宅而异之，分禄而食之。其子长而反其璧。孔子闻之曰：“夫智可以微谋、仁可以托财者，其郈成子之谓乎！”
　　《吕氏春秋慎行论求人》晋人欲攻郑，令叔向聘焉，视其有人与无人。子产为之诗曰：“子惠思我，褰裳涉洧，子不思我，岂无他士！”叔向归曰：“郑有人，子产在焉，不可攻也。秦、荆近，其诗有异心，不可攻也。”晋人乃辍攻郑。孔子曰：“《诗》云：‘无竞惟人。’子产一称而郑国免。”
　　《盐铁论大论》孔子曰：“进见而不以能往者，非贤士才女也。”
　　《新序杂事》四郑人游于乡校，以议执政之善否。然明谓子产曰：“何不毁乡校？”子产曰：“胡为？夫人朝夕游焉，以议执政之善否。其所善者，吾将行之；其所恶者，吾将改之。是吾师也，如之何毁之？吾闻为国忠信以损怨，不闻作威以防怨。譬之若防川也，大决所犯，伤人必多，吾不能救也，不如小决之使导，吾闻而药之也。”然明曰：“蔑也，乃今知吾子之信可事也。小人实不材。若果行此，其郑国实赖之，岂惟二三臣！”仲尼闻是语也，曰：“以是观之，人谓子产不仁，吾不信也。”
　　《新序刺奢》鲁孟献子聘于晋，韩宣子觞之。三徙，钟石之悬，不移而具。献子曰：“富哉家！”宣子曰：“子之家孰与我家富？”献子曰：“吾家甚贫。惟有二士，曰颜回、兹无灵者，使吾邦家安平，百姓和协。惟此二者耳，吾尽于此矣。”客出，宣子曰：“彼君子也，以畜贤为富；我鄙人也，以钟石金玉为富。”孔子曰：“孟献子之富，可著于春秋。”
　　《说苑立节》曾子衣敝衣以耕。鲁君使人往致邑焉，曰：“请以此修衣。”曾子不受。反，复往，又不受。使者曰：“先生非求于人，人则献之，奚为不受？”曾子曰：“臣闻之，受人者畏人，予人者骄人。纵子有赐，不我骄也，我能勿畏乎？”终不受。孔子闻之曰：“参之言，足以全其节也。”
　　《说苑复恩》东闾子尝富贵而后乞，人问之曰：“公何为如是？”曰：“吾自知。吾尝相六七年，未尝荐一人也；吾尝富三千万者再，未尝富一人也。不知七出身之咎然也。”孔子曰：“物之难矣，小大多少，各有怨恶，数之理也，人而得之在于外假之也。”
　　《说苑善说》子路问于孔子曰：“管仲何如人也？”子曰：“大人也。”子路曰：“昔者，管子说襄公，襄公不说，是不辩也；欲立公子纠而不能，是无能也；家残于齐而无忧色，是不慈也；桎梏而居槛车中无惭色，是无愧也；事所射之君，是不贞也；召忽死之，管子不死，是无仁也。夫子何以大之？”子曰：“管仲说襄公，襄公不说，管子非不辩也，襄公不知说也；欲立子纠而不能，非无能也，不遇时也；家残于齐而无忧色，非不慈也，知命也；桎梏居槛车而无惭色，非无愧也，自裁也；事所射之君，非不贞也，知权也；召忽死之，管子不死，非无仁也。召忽者，人臣之材也，不死则三军之虏也，死之则名闻天下，夫何为不死哉？管子者，天子之佐、诸侯之相也，死之则不免为沟中之瘠，不死则功复用于天下，夫何为死之哉？由，汝不知也。”
　　《说苑权谋》孔子问漆雕马人曰：“子事臧文仲、武仲、孺子容，三大夫者，孰为贤？”漆雕马人对曰：“臧氏家有龟焉，名曰蔡。文仲立，三年为一兆焉；武仲立，三年为二兆焉；孺子容立，三年为三兆焉。马人见之矣。若夫三大夫之贤不贤，马人不识也。”孔子曰：“君子哉！漆雕氏之子。其言人之美也，隐而显；其言人之过也，微而著。故智不能及，明不能见，得无数卜乎？”
　　《说苑权谋》中行文子出亡至边，从者曰：“为此啬夫者，君人也，胡不休焉，且待后车者？”文子曰：“异日吾好音，此子遗吾琴；吾好佩，又遗吾玉。是不非吾过者也，自容于我者也，吾恐其以我求容也。”遂不入。后车入门。文子问啬夫之所在，执而杀之。仲尼闻之曰：“中行文子背道失义以亡其国，然后得之，犹活其身。道不可遗也，若此。”
　　《说苑杂言》孔子曰：“回，若有君子之道四：强于行己，弱于受谏，怵于待禄，慎于持身。”
　　《说苑杂言》仲尼曰：“史蠙有君子之道三：不仕而敬上，不祀而敬鬼，直能曲于人。”
　　《说苑杂言》孔子曰：“丘死之后，商也日益，赐也日损。商也好与贤己者处，赐也好说不如己者。”
　　《潜夫论志氏姓》周灵王之太子晋，幼有成德，聪明博达，温恭敦敏。穀、雒水斗，将毁王宫，欲壅之。太子晋谏，以为不顺天心，不若修政。晋平公使叔誉聘于周，见太子，与之言，五称而三穷，逡巡而退，归告平公曰：“太子晋行年十五，而誉弗能与言，君请事之。”平公遣师旷见太子晋，太子晋与言，师旷服德，深相结也。乃问师旷曰：“吾闻太师能知人年之长短。”师旷对曰：“女色赤白，女声清汗，火色不寿。”晋曰：“然。吾后三年将上宾于帝，女慎无言，殃将及女。”其后三年而太子死。孔子闻之曰：“惜夫！杀吾君也。”
　　《绎史》九十五引《留青日札》公冶长贫而闲居，无以给食。其雀飞鸣其舍，呼之曰：“公冶长！公冶长！南山有个虎驮羊，尔食肉，我食肠，当亟取之勿彷徨。”子长如其言，往取食之。及亡羊者迹之，得其角，乃以为偷。讼之鲁君，鲁君不信鸟语，逮系之狱。孔子素知之，为之白于鲁君，亦不解也。于是叹曰：“虽在缧绁之中，非其罪也。”未几，子长在狱舍，雀复飞鸣其上，呼之曰：“公冶长！公冶长！齐人出师侵我疆，沂水上，峄山旁，当亟御之勿彷徨。”子长介狱吏白之鲁君，鲁君亦勿信也。姑如其言，往迹之，则齐师果将及矣。急发兵应敌，遂获大胜。因释公冶长而厚赐之，欲爵为大夫，辞不受。盖耻因禽语以得禄也，后世遂废其学。


卷十

［论政九］
　　《尚书大传》子曰：“古之听民者，察贫穷，哀孤独，矜寡，宥老幼，不肖无告，有过必赦，小罪勿增，大罪勿累，老弱不受刑，有过不受罚。故老而受刑谓之悖，弱而受刑谓之溇，不赦有过谓之贼，逆率过以小谓之枳。故与其杀不辜，宁失有罪；与其增以有罪，宁失过以有赦。”
　　《尚书大传》孔子如卫，人谓曰：“公甫不能听讼。”子曰：“非公甫之不能听狱也。公甫之听狱也，有罪者惧，无罪者耻，民近礼矣。”
　　《尚书大传》子曰：“听讼虽得其指，必哀矜之。死者不可复生，断者不可复续也。《书》曰：‘哀矜折狱。’”
　　《尚书大传》子曰：“吴越之俗，男女同川而浴。其刑重而不胜，由无礼也。中国之教，内外有分，男女不同椸枷，不同巾栉。其刑重而胜，由有礼也。语曰：‘夏后不杀不刑，罚有罪而民不轻犯，死罚二千鸑。’”
　　《尚书大传》子曰：“今之听民者，求所以杀之；古之听民者，求所以生之。不得其所以生之之道，乃刑杀，君与臣会焉。”
　　《尚书大传》孔子曰：“古之刑者省之，今之刑者繁之。其教，古者有礼然后有刑，是以刑省也。今也反是，无礼而齐之以刑，是以繁也。《书》曰：‘伯夷降典礼，折民以刑。’谓有礼然后有刑也。又曰：‘兹殷罚有伦。’今也反是，诸侯不同听，每君异法，听无有伦，是故法之难也。”
　　《后汉五行志》注引《尚书大传》郑注孔子说《春秋》曰：“政以不由王出，不得为政，则王君出政之号也。”
　　《韩诗外传》二高墙丰上激下，未必崩也。降雨兴，流潦至，则崩必先矣。草木根荄浅，未必撅也。飘风兴，暴雨坠，则撅必先矣。君子居是邦也，不崇仁义，尊贤臣，以理万物，未必亡也。一旦有非常之变，诸侯交争，人趋车驰，迫然祸至，乃始忧愁，乾喉焦唇，仰天而叹，庶几乎望其安也，不亦晚乎？孔子曰：“不慎其前而悔其后。嗟乎！虽悔无及矣。”
　　《说苑建本》丰墙纮下，未必崩也；流行潦至，坏必先矣。树本浅、根垓不深，未必撅也；飘风起，暴雨至，拔必先矣。君子居于是国，不崇仁义，不尊贤臣，未必亡也。然一旦有非常之变，车驰人走，指而祸至，乃始干喉焦唇，仰天而叹，庶几焉天其救之，不亦难乎？孔子曰：“不慎其前而悔其后，虽悔无及矣。”
　　《韩诗外传》二传曰：“孔子云：美哉，颜无父之御也，马知后有与而轻之，知上有人而爱之。马亲其正而爱其事，如使马能言，彼将必曰：‘乐哉，今日之驺也！’至于颜沦，少衰矣。马知后有舆而轻之，知上有人而敬之。马亲其正而敬其事，如使马能言，彼将必曰：‘驺来！其人之使我也。’至于颜夷而衰焉。马知后有舆而重之，知上有人而畏之。马亲其正而畏其事，如使马能言，彼将必曰：‘驺来！驺来！女不驺，彼将杀女。’故御马有法矣，御民有道矣，法得则马和而欢，道得则民安而集。《诗》曰：‘执辔如组，两骖如舞。’”此之谓也。
　　《韩诗外传》三传曰：“宋大水，鲁人吊之曰：‘天降淫雨，害于粢盛，延及君地，以忧执政，使臣敬吊。’宋人应之曰：‘寡人不仁，斋戒不修，使民不时，天加以灾，又遗君忧。拜命之辱。’孔子闻之曰：‘宋国其庶几矣！’弟子曰：‘何谓？’孔子曰：‘昔桀纣不任其过，其亡也忽焉。成、汤、文王知任其过，其兴也勃焉。过而改之，是不过也。’宋人闻之，乃夙兴夜寐，吊死问疾，戮力宇内。三岁，年丰政平。”
　　《韩诗外传》六子路治蒲三年，孔子过之，入境而善之，曰：“由恭敬以信矣。”入邑，曰：“善哉！由忠信以宽矣。”至庭，曰：“善哉！由明察以断矣。”子贡执辔而问曰：“夫子未见由而三称善，可得闻乎？”孔子曰：“入其境，田畴甚易，草莱甚辟，此恭敬以信，故民尽力。入其邑，墉屋甚尊，树木甚茂，此忠信以宽，其民不偷。入其庭，甚闲，此明察以断，故民不扰也。”
　　《韩诗外传》八子贱治单父，其民附。孔子曰：“告丘之所以治之者。”对曰：“不齐时发仓廪，振困穷，补不足。”孔子曰：“是小人附耳，未也。”对曰：“赏有能，招贤才，退不肖。”孔子曰：“是士附耳，未也。”对曰：“所父事者三人，所兄事者五人，所友者十有二人，所师者一人。”孔子曰：“所父事者三人，所兄事者五人，足以教弟矣；所友者十有二人，足以祛壅蔽矣；所师者一人，足以虑无失策，举无败功矣。惜乎不齐为之大功，乃与尧舜参矣。”
　　《说苑政理》孔子谓宓子贱曰：“子治单父而众说，语丘所以为之者。”曰：“不齐父其父，子其子，恤诸孤而哀丧纪。”孔子曰：“善，小节也，小民附矣，犹未足也。”曰：“不齐也所父事者三人，所兄事者五人，所友者十一人。”孔子曰：“父事三人，可以教孝矣；兄事五人，可以教弟矣；友十一人，可以教学矣。中节也，中民附矣，犹未足也。”曰：“此地民有贤于不齐者五人，不齐事之，皆教不齐所以治之术。”孔子曰：“欲其大者，乃于此在矣。昔者，尧、舜清微其身，以听观天下，务来贤人。夫举贤者，百福之宗也，而神明之主也。不齐之所治者小也，不齐所治者大，其与尧、舜继矣。”
　　《大戴礼子张问入官》子张问入官于孔子，孔子曰：“安身取誉，为难也。”子张曰：“安身取誉，如何？”孔子曰：“有善勿专，教不能勿搢，己过勿发，失言勿踦，不善辞勿遂，行事勿留。君子入官，自行此六路者，则身安誉至而政从矣。且夫忿数者，狱之所由生也；距谏者，虑之所以塞也；慢易者，礼之所以失也；堕怠者，时之所以后也；奢侈者，财之所以不足也；专者，事之所以不成也；历者，狱之所由生也。君子入官，除七路者，则身安誉至而政从矣。故君子南面临官，大城而公治之，精知而略行之，合是忠信，考是大伦，存是美恶，而进是利，而除是害，而无求其报焉，而民情可得也。故临之无抗民之志，胜之无犯民之言，量之无狡民之辞，养之无扰于时，爱之勿宽于刑，言此则身安誉至而民自得也。故君子南面临官，所见迩，故明不可弊也；所求迩，故不劳而得也；所以治者约，故不用众而誉至也。法象在内故不远，源泉不竭故天下积也，而木不寡短长，人得其量，故治而不乱。故六者贯乎心，藏乎志，形乎色，发乎声。若此则身安而誉至而民自得也。故君子南面临官，不治则乱至，乱至则争，争之至又反于乱。是故寡裕以容其民，慈爱以优柔之，而民自得也已。故躬行者，政之始也；调悦者，情之道也。善政行易则民不怨，言调悦则民不辨法，仁在身则民显以佚之也。财利之生征矣，贪以不得；善政必简矣，苟以乱之；善言必听矣，详以失之；规谏日至，烦以不听矣。言之善者，在所日闻；行之善者，在所能为。故上者，民之仪也；有司执政，民之表也；迩臣便辟者，群臣仆之伦也。故仪不正则民失誓，表弊则百姓乱，迩臣便辟不正廉，而群臣服污矣。故不可不慎乎三伦矣！故君子修身，反道察说，而迩道之服存焉。是故夫工女必自择丝麻，良工必自择赍材，贤君良上必自择左右始。故佚诸取人，劳于治事；劳于取人，佚于治事。故君子欲誉，则谨其所便；欲名，则谨于左右。故上者，辟如缘木者，务高而畏下者滋甚。六马之离，必于四面之衢；民之离道，必于上之佚政也。故上者尊严而绝，百姓者卑贱而神。民而爱之则存，恶之则亡也。故君子南面临官，贵而不骄，富恭有本能图，修业居久而谭，情迩畅而及乎远，察一而关于多，一物治而万物不乱者，以身为本者也。故君子莅民，不可以不知民之性，达诸民之情，既知其以生有习，然后民特从命也。故世举则民亲之，政均则民无怨。故君子莅民，不临以高，不道以远，不责民之所不能。今临之明王之成功，则民严而不迎也，道以数年之业，则民疾，疾则辟矣。故古者冕而前旒，所以蔽明也；统纩塞耳，所以弇聪也。故水至清则无鱼，人至察则无徒。故枉而直之，使自得之；优而柔之，使自求之；揆而度之，使自索之。民有小罪，必以其善以赦其过，如死使之生，其善也，是以上下亲而不离。故惠者，政之始也；政不正，则不可教也；不习，则民不可使也。故君子欲言之见信也者，莫若先虚其内也；欲政之速行也者，莫若以身先之也；欲民之速服也者，莫若以道御之也。故不先以身，虽行必邻矣；不以道御之，虽服必强矣。故非忠信，则无可以取亲于百姓矣；外内不相应，则无可以取信者矣。四者，治民之统也。”
　　《大戴礼千乘》公曰：“千乘之国，受命于天子，通其四疆，教其书社，循其灌庙，建其宗主，设其四佐，列其五官，处其朝市，为仁如何？”子曰：“不仁国不化。”公曰：“何如之谓仁？”子曰：“不淫于色。”子曰：“立妃设如太庙然，乃中治，中治不相陵，不相陵斯庶嫔遧，遧则事上静，静斯洁信在中。朝大夫必慎以恭，出会谋事必敬以慎，言长幼小大必中度。此国家之所以崇也。立子设如宗社，宗社先示威，威明显见，辨爵集德，是以母弟官子咸有臣志，莫敢援于外，大夫中妇私谒不行，此所以使五官治执事政也。夫政以教百姓，百姓齐以嘉善，故蛊佞不生，此之谓良民。国有道则民昌，此国家之所以大遂也。卿设如大门，大门显美，小大尊卑中度，开明闭幽，内禄出灾，以顺天道，近者闲焉，远者稽焉。君发禁，宰而行之以时，通于地，散布于小，理天之灾祥，地宝丰省，及民共飨其禄，共任其灾，此国家之所以和也。国有四辅，辅，卿也。卿设如四体，毋易事，毋假名，毋重食。凡事尚贤进能，使知事，爵不世，能之不愆。凡民，戴名以能，食力以时成，以事立。此所以使民让也。民咸孝弟而安让，此以怨省而乱不作也，此国之所以长也。下无用则国家富，上有义则国家治，长有礼则民不争，立有神则国家敬，兼而爱之则民无怨心，以为无命则民不偷。昔者先王立此六者而树之德，此国家之所以茂也。设其四佐而官之：司徒典春，以教民之不则时、不若、不令。成长幼老疾孤寡，以时通于四疆。有阖而不通，有烦而不治，则民不乐生，不利衣食。凡民之藏贮以及川之神明加于民者，发图功谋，斋戒必敬，会时必节。日、历、巫、祝，执伎以守官，俟命而作，祈王年，祷民命及畜谷、蜚征、庶虞草。方春三月，缓施生育，动作百物，于时有事，享于皇祖皇考，朝孤子八人，以成春事。司马司夏，以教士车甲。凡士执伎论功，修四卫，强股肱，质射御，才武聪慧，治众长卒，所以为仪缀于国，出可以为率，诱于军旅，四方诸侯之游士、国中贤余，秀兴阅焉。方夏三月，养长秀，蕃庶物，于时有事，享于皇祖皇考，爵士之有庆者七人，以成夏事。司寇司秋，以听狱讼，治民之烦乱，执权变民中。凡民之不刑，崩本以要间，作起不敬，以欺惑憧愚。作于财贿、六畜、五谷曰盗，诱居室家有君子曰义，子女专曰妖，饬五兵及木石曰贼，以中情出，小曰间，大曰讲，利辞以乱属曰谗，以财投长曰贷。凡犯天子之禁，陈刑制辟，以追国民之不率上教者。夫是故一家三夫道行，三人饮食，哀乐平，无狱。方秋三月，收敛以时，于时有事，尝新于皇祖皇考，食农夫九人，以成秋事。司空司冬，以制度制地事。准揆山林，规表衍沃，畜水行衰濯浸，以节四时之事。治地远近，以任民力，以节民食。太古食壮之食，攻老之事。”
　　公曰：“功事不少而糇粮不多乎？”子曰：“太古之民，秀长以寿者，食也；在今之民，羸丑以胔者，事也。太古无游民，食节事时，民各安其居，乐其宫室，服事信上，上下交信，地移民在；今之世，上治不平，民治不和，百姓不安其居，不乐其宫，老疾用财，壮狡用力，于兹民游，薄事贪食，于兹民忧。古者殷书为成男成女名属，升于公门，此以气食得节，作事得时，劝有功，夏服君事不及靯，冬服君事不及冻，是故年谷不成，天之饥馑，道无殣者；在今之世，男女属散，名不升于公门，此以气食不节，作事不成，天之饥馑，于时委民，不得以疾死。是故立民之居，必于中国之休地，因寒暑之和，六畜育焉，五谷宜焉。辨轻重，制刚柔，和五味，以节食时事。东辟之民曰夷，精以侥，至于大远，有不火食者矣。南辟之民曰蛮，信以朴，至于大远，有不火食者矣。西辟之民曰戎，劲以刚，至于大远，有不火食者矣。北辟之民曰狄，肥以戾，至于大远，有不火食者矣。及中国之民曰五方之民，有安民，和味，咸有实用利器，知通之，信令之。及量地度居，邑有城郭，立朝市，地以度邑，以度民，以观安危。距封后利，先虑久固，依固可守，为奥可久，能节四时之事，霜露时降。方冬三月，草木落，庶虞藏，五谷必畜于仓，于时有事，蒸于皇祖皇考，息国老六人，以成冬事。民咸知孤寡之必不失也，咸知有大功之必进等也，咸知用劳力之必以时息也，推而内之水火，入也弗之顾矣。而况有强适在前，有君长正之者乎！”公曰：“善哉！”
　　《大戴礼四代》公曰：“四代之政刑，论其明者，可以为法乎？”子曰：“何哉！四代之政刑皆可法也。”公曰：“以我行之，其可乎？”子曰：“否，不可。臣愿君之立知而以观闻也。四代之政刑，君若用之，则缓急将有所不节，不节君将约之，约之卒将弃法，弃法是无以为国家也。”公曰：“巧匠辅绳而斫，胡为其弃法也？”子曰：“心未之度，习未之狎，此以数逾而弃法也。夫规矩准绳钧衡，此昔者先王之所以为天下也。小以及大，近以知远，今日行之，可以知古，可以察今，其此邪！水火金木土谷，此谓六府，废一不可，进二不可，民并用之，今日行之，可以知古，可以察今，其此邪！昔夏商之未兴也，伯夷谓此二帝之眇。”公曰：“长国治民恒幹，论政之大体以教民辨，历大道以时地性，兴民之阳德以教民事，上服周室之典以顺事天子，修政勤礼以交诸侯，大节无废，小眇其后乎？”子曰：“否，不可后也。《诗》云‘东有开明’，于时鸡三号，以兴庶虞，庶虞动，蜚征作。啬民执功，百草咸淳，地倾水流之。是以天子盛服朝日于东堂，以教敬示威于天下也。是以祭祀昭有神明，燕食昭有慈爱，宗庙之事昭有义，率礼朝廷，昭有五官，无废甲胄之戒，昭果毅以听，天子曰崩，诸侯曰薨，大夫曰卒，士曰不禄，庶人曰死。昭哀，哀爱无失节，是以父慈子孝、兄爱弟敬。此昔先王之所先施于民也。君而后此，则为国家失本矣。”公曰：“善哉！子察教我也。”子曰：“向也君之言善，执国之节也。君先眇而后善，中备以君子言，可以知古，可以察今，奂然而兴民壹始。”公曰：“是非吾言也，吾一闻于师也。”子吁焉其色，曰：“嘻！君行道矣。”公曰：“道邪？”子曰：“道也。”公曰：“吾未能知人，未能取人。”子曰：“君何为不观器视才。”公曰：“视可明乎？”子曰：“可以表仪。”公曰：“愿学之。”子曰：“平原大薮，瞻其草之高丰茂者，必有怪鸟兽居之。且草可财也，如艾而夷之，其地必宜五谷。高山多林，必有怪虎豹蕃孕焉，深渊大川，必有蛟龙焉，民亦如之。君察之，可以见器见才矣。”公曰：“吾犹未也。”子曰：“群然，戚然，颐然，〈擇，去“扌”〉然，踖然，柱然，抽然，首然，佥然，湛然，渊渊然，淑淑然，齐齐然，节节然，穆穆然，皇皇然，见才色修声不视闻，怪物恪命不改志，舌不更气，君见之举也。得之取也，有事事也，事必与食，食必与位，无相越逾。昔虞舜天德嗣尧，取相十有六人如此。”公曰：“嘻，美哉！子道广矣。”曰：“由德径径，吾恐惛而不能用也，何以哉！”公曰：“请问图德何尚？”子曰：“圣，知之华也；知，仁之实也；仁，信之器也；信，义之重也；义，利之本也。委利生孽。”公曰：“嘻！言之至也。道天地以民辅之，圣人何尚？”子曰：“有天德，有地德，有人德，此谓三德。三德率行，乃有阴阳。阳曰德，阴曰刑。”公曰：“善哉！再闻此矣，阳德何出？”子曰：“阳德出礼，礼出刑，刑出虑，虑则节事于近，而扬声于远。”公曰：“善哉！载事何以？”子曰：“德以监位，位以充局，局以观功，功以养民，民于此乎上。”公曰：“禄不可后乎？”子曰：“食为味，味为气，气为志，发志为言，发言定名，名以出信，信载义而行之，禄不可后也。”公曰：“所谓民与天地相参者，何谓也？”子曰：“天道以视，地道以履，人道以稽。废一曰失统，恐不长飨国。”公愀然其色。子曰：“君藏玉，惟慎用之，虽慎敬而勿爱，民亦如之。执事无贰，五官有差，喜无并爱，卑无加尊，浅无测深，小无招大，此谓楣机。楣机宾荐不蒙。昔舜征荐此道于尧，尧亲用之，不乱上下。”公曰：“请问民征？”子曰：“无以为也，难行。”公曰：“愿学之，几必能。”子曰：“贪于味不让，妨于政；愿富不久，妨于政；慕宠假贵，妨于政；治民恶众，妨于政；为父不慈，妨于政；为子不孝，妨于政；大纵耳目，妨于政；好色失志，妨于政；好见小利，妨于政；变从无节，挠弱不立，妨于政；刚毅犯神，妨于政；鬼神过节，妨于政。幼勿与众，克勿与比，依勿与谋，放勿与游，徼勿与事，臣闻之弗庆，非事君也。君闻之弗用，以乱厥德，臣将庆其简者。盖人有可知者焉，貌色声众有美焉，必有美质在其中者矣；貌色声众有恶焉，必有恶质在其中者矣。此者，伯夷之所后出也。”子曰：“伯夷建国建政，修国修政。”公曰：“善哉！”
　　《大戴礼小辩》公曰：“寡人欲学小辩，以观于政，其可乎？”子曰：“否，不可。社稷之主爱日，日不可得，学不可以辩。是故昔者先王学齐大道，以观于政。天子学乐辩风，制礼以行政。诸侯学礼辩官，政以行事，以尊事天子。大夫学德别义，矜行以事君。士学顺辩言以遂志。庶人听长辩禁，农以行力。如此犹恐不济，奈何其小辩乎？”公曰：“不辩则何以为政？”子曰：“辩而不小。夫小辩破言，小言破义，小义破道，道小不通，通道必简。是故循弦以观于乐，足以辩风矣；《尔雅》以观于古，足以辩言矣；传言以象，反舌皆至，可谓简矣。夫道不简则不行，不行则不乐。夫亦固十期之变，由不可既也，而况天下之言乎！”曰：“微子之言，吾壹乐辩言。”子曰：“辩言之乐，不若治政之乐。辩言之乐不下席，治政之乐皇于四海。夫政善则民说，民说则归之如流水，亲之如父母，诸侯初入而后臣之，安用辩言。”公曰：“然则吾何学而可？”子曰：“礼乐而力，忠信其君，其习可乎！”公曰：“多与我言忠信，而不可以入患。”子曰：“毋乃既明忠信之备，而口倦其君，则不可而有；明忠信之备，而又能行之，则可立待也。君朝而行忠信，百官承事，忠满于中而发于外，刑于民而放于四海，天下其孰能患之？”公曰：“请学忠信之备。”子曰：“唯社稷之主，实知忠信。若丘也，缀学之徒，安知忠信！”公曰：“非吾子问之而焉也？”子三辞。将对，公曰：“强避。”子曰：“强侍。丘闻大道不隐，丘言之。君发之于朝，行之于国，一国之人莫不知，何一之强辟？丘闻之，忠有九知：知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知备。若动而无备，患而弗知，死亡而弗知，安与知忠信？内思毕必曰中，以应实曰知恕，内恕度曰知外，外内参意曰知德，德以柔政曰知政，正义辩方曰知官，官治物则曰知事，事戒不虞曰知备，毋患曰乐，乐义曰终。”
　　《淮南子泰族训》孔子曰：“小辩破言，小利破义，小艺破道，小见不达，达必简。河以逶蛇故能远，山以陵迟故能高，阴阳无为故能和，道以优柔故能化。”
　　《鲁语》下季康子欲以田赋，使冉有访诸仲尼。仲尼不对，私于冉有曰：“求，来！女不闻乎？先王制土，籍田以力而砥其远迩，赋里以入而量其有无，任力以夫而议其老幼。于是乎有鳏寡孤疾，有军旅之出则征之，无则已。其岁收，田一井，出稯禾秉刍缶米，不是过也，先王以为足。若子季孙欲其法也，则有周公之籍矣。若犯法，则苟而赋，又何访焉！”
　　《春秋繁露王道》臧孙辰请籴于齐。孔子曰：“君子为国，必有三年之积。一年不孰乃请籴，失君之职也。”
　　《春秋繁露身之养重于义》仲尼曰：“国有道，虽加刑也，无刑国；无道，虽杀之，不可胜也。”
　　《白虎通三教》引《乐稽燿嘉》颜回尚三教，变虞夏何如？曰：“教者，所以追补败政。靡弊溷浊，谓之治也。舜之承尧无为易也。”
　　《汉书刑法志》孔子曰：“古之知法者，能省刑，本也；今之知法者，不失有罪，末矣。”又曰：“今之听狱者，求所以杀之；古之听狱者，求所以生之。”
　　《晏子春秋问上》景公问于晏子曰：“为政何患？”晏子对曰：“患善恶之不分。”公曰：“何以察之？”对曰：“审择左右。左右善，则百僚各得其所宜而善恶分。”孔子闻之曰：“此言也信矣！善进则不善无由入矣，不善进则善无由入矣。”
　　《说苑政理》齐侯问于晏子曰：“为政何患？”对曰：“患善恶之不分。”公曰：“何以察之？”对曰：“审择左右。左右善，则百僚各得其所宜而善恶分。”孔子闻之曰：“此言也信矣！善言进则不善无由入矣，不进善言则善无由入矣。”
　　《荀子正论》孔子曰：“天下有道，盗其先变乎！”
　　《荀子宥坐》孔子为鲁司寇，有父子讼者，孔子拘之，三月不别。其父请止，孔子舍之。季孙闻之不悦，曰：“是老也，欺予，语予曰：‘为国家必以孝。’今杀一人以戮不孝，又舍之。”冉子以告，孔子慨然叹曰：“呜呼！上失之，下杀之，其可乎？不教其民而听其狱，杀不辜也。三军大败不可斩也，狱犴不治不可刑也。罪不在民故也。嫚令谨诛，贼也；令有时，敛也无时，暴也；不教而责成功，虐也。已此三者，然后刑可即也。《书》曰：‘义刑义杀，勿庸以即，予维曰未有顺事。’言先教也。故先王既陈之以道，上先服之；若不可，尚贤以綦之；若不可，废不能以单之。綦三年而百姓往矣。邪民不从，然后俟之以刑，则民知罪矣。《诗》曰：‘尹氏太师，维周之氐。秉国之均，四方是维。天子是庳，卑民不迷。’是以威厉而不试，刑错而不用，此之谓也。今之世则不然，乱其教，繁其刑，其民迷惑而陷焉，则从而制之，是以刑弥繁而邪不胜。三尺之岸而虚车不能登也，百仞之山任负登车焉，何则？陵迟故也。数仞之墙而民不逾也，百仞之山而竖子冯而游焉，陵迟故也。今夫世之陵迟亦久矣，而能使民勿逾乎？《诗》曰：‘周道如砥，其直如矢。君子所履，小人所视。眷焉顾之，潸然出涕。’岂不哀哉！《诗》曰：‘瞻彼日月，悠悠我思。道之云远，曷云能来！’”子曰：“伊稽首，不其有来乎？”
　　《韩诗外传》三传曰：鲁有父子讼者，康子欲杀之。孔子曰：“未可杀也。夫民父子讼之为不义久矣，是则上失其道。上有道，是人亡矣。”讼者闻之，请无讼。康子曰：“治民以孝。杀一不义以僇不孝，不亦可乎？”孔子曰：“否。不教而听其狱，杀不辜也。三军大败，不可诛也。狱谳不治，不可刑也。上陈之教而先服之，则百姓从风矣邪！行不从，然后俟之以刑，则民知罪矣。夫一仞之墙，民不能逾，百仞之山，童子登游焉，陵迟故也。今其仁义之陵迟久矣，能谓民无逾乎？《诗》曰：‘俾民不迷。’昔之君子，道其百姓不使迷，是以威厉而刑措不用也。故形其仁义，谨其教道，使民目晰焉而见之，使民耳晰焉而闻之，使民心晰焉而知之，则道不迷而民志不惑矣。《诗》曰：‘示我显德行。’故道义不易，民不由也。礼乐不明，民不见也。《诗》曰：‘周道如砥，其直如矢。’言其易也。‘君子所履，小人所视’，言其明也。‘眷言顾之，潸焉出涕。’哀其不闻礼教而就刑诛也。夫散其本教而待之刑辟，犹决其牢而发以毒矢也，亦不哀乎！故曰未可杀也。昔者先王使民以礼，譬之如御也。刑者，鞭策也。今犹无辔衔而鞭策以御也。欲马之进，则策其后，欲马之退，则策其前，御者以劳而马亦多伤矣。今犹此也，上忧劳而民多罹刑。《诗》曰：‘人而无礼，胡不遄死。’为上无礼，则不免乎患，为下无礼，则不免乎刑。上下无礼，胡不遄死！”康子避席再拜曰：“仆虽不敏，请承此语矣。”孔子退朝，门人子路难曰：“父子讼，道邪？”孔子曰：“非也。”子路曰：“然则夫子胡为君子而免之也？”孔子曰：“不戒责成，害也，慢令致期，暴也，不教而诛，贼也。君子为政，避此三者。且《诗》曰：‘载色载笑，匪怒伊教。’”
　　《说苑政理》鲁有父子讼者，康子曰：“杀之。”孔子曰：“未可杀也。夫民不知子父讼之不善者久矣，是则上过也。上有道，是人亡矣。”康子曰：“夫治民以孝为本，今杀一人以戮不孝，不亦可乎？”孔子曰：“不孝而诛之，是虐杀不辜也。三军大败，不可诛也；狱讼不治，不可刑也；上陈之教，而先服之，则百姓从风矣；躬行不从，而后俟之以刑，则民知罪矣。夫一仞之墙，民不能逾，百仞之山，童子升而游焉，陵迟故也。今是仁义之陵迟久矣，能谓民弗逾乎？《诗》曰：‘俾民不迷。’昔者，君子导其百姓不使迷，是以威厉而不至，刑错而不用也。”于是讼者闻之，乃请无讼。
　　《长短经政体》孔子曰：“上失其道而杀其下，非礼也。故三军大败不可斩，狱犴不知不可刑，何也？上教之不行，罪不在人故也。夫慢令谨诛，贼也；征敛无时，暴也；不诫责成，虐也。政无此三者，然后刑即可也。陈道德以先服之，犹不可，则尚贤以劝之，又不可，则废不能以惮之，而犹有邪人不从化者，然后待之以刑矣。”
　　《御览》六百三十三引《慎子》孔子云：“有虞氏不赏不罚，夏后氏赏而不罚，殷人罚而不赏，周人罚且赏。罚，禁也；赏，使也。”
　　《群书治要》《尸子发蒙》孔子曰：“临事而惧，希不济。”
　　《韩非子内储说上七术》鲁人烧积泽，天北风，火南倚，恐烧国。哀公惧，自将众辄救火者，左右无人，尽逐兽而火不救。乃召问仲尼，仲尼曰：“夫逐兽者乐而无罚，救火者苦而无赏，此火之所以无救也。”哀公曰：“善。”仲尼曰：“事急，不及以赏。救火者尽赏之，则国不足以赏于人。请徒行罚。”哀公曰：“善！”于是仲尼乃下令曰：“不救火者，比降北之罪；逐兽者，比入禁之罪。”令下未遍而火已救矣。
　　《韩非子外储说左下》孔子相卫，弟子子皋为狱吏，刖人足，所刖者守门。人有恶孔子于卫君者曰：“尼欲作乱。”卫君欲执孔子，孔子走，弟子皆逃。子皋从出门，跀危引之而逃之门下室中，吏追不得。夜半，子皋问跀危曰：“吾不能亏主之法令而亲刖子之足，是子报仇之时也。而子何故乃肯逃我？我何以得此于子？”跀危曰：“吾断足也，固吾罪当之，不可奈何。然方公之狱治臣也，公倾侧法令，先后臣以言，欲臣之免也甚，而臣知之。及狱决罪定，公憱然不说，形于颜色，臣见又知之。非私臣而然也，夫天性仁心固然也，此臣之所以说而德公也。”
　　《韩非子外储说左下》孔子曰：“善为吏者树德，不能为吏者树怨。概者，平量者也。吏者，平法者也。治国者不可失平也。”
　　《说苑至公》子羔为卫政，刖人之足。卫之君臣乱，子羔走郭门，郭门闭，刖者守门，曰：“于彼有缺。”子羔曰：“君子不逾。”曰：“于彼有窦”。子羔曰：“君子不遂。”曰：“于此有室。”子羔入。追者罢，子羔将去，谓刖者曰：“吾不能亏损主之法令，而亲刖子之足。吾在难中，此乃子之报怨时也，何故逃我？”刖者曰：“断足，固我罪也，无可奈何。君之治臣也，倾侧法令，先后臣以法，欲臣之免于法也，臣知之。狱决罪定，临当论刑，君愀然不乐，见于颜色，臣又知之。君岂私臣哉！天生仁人之心，其固然也。此臣之所以脱君也。”孔子闻之曰：“善为吏者树德，不善为吏者树怨，公行之也，其子羔之谓欤？”
　　《韩非子外储说左下》仲尼曰：“与其使民谄下也，宁使民谄上。”
　　《韩非子外储说右上》季孙相鲁，子路为郈令。鲁以五月起众为长沟，当此之时，子路以其私秩粟为浆饭，要作沟者于五父之衢而餐之。孔子闻之，使子贡往覆其饭，击毁其器，曰：“鲁君有民，子奚为乃餐之？”子路怫然怒，攘肱而入请曰：“夫子疾由之为仁义乎？所学于夫子者，仁义也。仁义者，与天下共其所有而同其利者也。今以由之秩粟而餐民不可，何也？”孔子曰：“由之野也，吾以女知之。女徒未及也，女故如是之不知礼也。女之餐之，为爱之也。夫礼，天子爱天下，诸侯爱竟内，大夫爱官职，士爱其家。过其所爱曰侵。今鲁君有民而子擅爱之，是子侵也，不亦诬乎？”言未卒，而季孙使者至，让曰：“肥也起民而使之，先生使弟子令徒役而餐之，将夺肥之民邪？”孔子驾而去鲁。
　　《说苑臣术》子路为蒲令，备水灾，与民春修沟渎。为人烦苦，故予人一箪食，一壶浆。孔子闻之，使子贡复之。子路忿然不悦，往见夫子曰：“由也以暴雨将至，恐有水灾，故与人修沟渎以备之，而民多匮于食，故与人一箪食、一壶浆，而夫子使赐止之，何也？夫子止由之行仁也？夫子以仁教而禁其行仁也，由也不受。”子曰：“尔以民为饿，何不告于君，发仓廪以给食之，而汝以私馈之，是汝不明君之惠，见汝之德义也。速己则可矣，否则尔之受罪不久矣。”子路心服而退也。
　　《韩非子难三》叶公子高问政于仲尼，仲尼曰：“政在说近而来远。”哀公问政于仲尼，仲尼曰：“政在选贤。”齐景公问政于仲尼，仲尼曰：“政在节财。”三公出，子贡问曰：“三公问夫子政，一也，夫子对之不同，何也？”仲尼曰：“叶都大而国小，民有背心，故曰政在说近而来远。鲁哀公有大臣三人，外障距诸侯四邻之士，内比周而以愚其君，使宗庙不埽除，社稷不血食者，必是三臣也，故曰政在选贤。齐景公筑雍门、为路寝，一朝而以三百乘之家赐者三，故曰政在节财。”
　　《尚书大传略说》子贡曰：“叶公问政于夫子，子曰政在附近而来远；鲁哀公问政，子曰政在于论臣；齐景公问政，子曰政在于节用。三君问政，夫子应之不同，然则政有异乎？”夫子曰：“荆之地广而都狭，民有离志焉，故曰在于附近而来远。哀公有臣三人，内比周以惑其君，外障距诸侯宾客以蔽其明，故曰政在论臣。齐景公奢于台榭，淫于苑囿，五官之乐不解，一旦赐人百乘之家者三，故曰节用。”
　　《说苑政理》子贡曰：“叶公问政于夫子，夫子曰：‘政在附近而来远。’鲁哀公问政于夫子，夫子曰：‘政在于谕臣。’齐景公问政于夫子，夫子曰：‘政在于节用。’三君问政于夫子，夫子应之不同，然则政有异乎？”孔子曰：“夫荆之地广而都狭，民有离志焉，故曰在于附近而来远。哀公有臣三人，内比周公以惑其君，外障距诸侯宾客，以蔽其明，故曰政在谕臣。齐景公奢于台榭，淫于苑囿，五官之乐不解，一旦而赐人百乘之家者三，故曰政在于节用。此三者，政也。《诗》不云乎，‘乱离斯瘼，爰其适归。’此伤离散以为乱者也。‘匪其止共，惟王之卬。’此伤奸臣蔽主以为乱者也。‘相乱蔑资，曾莫惠我师。’此伤奢侈不节以为乱者也。察此三者之所欲，政其同乎哉！”
　　《吕氏春秋先识览察微》鲁国之法，鲁人为人臣妾于诸侯，有能赎之者，取其金于府。子贡赎鲁人于诸侯，来而让，不取其金。孔子曰：“赐失之矣。自今以往，鲁人不赎人矣，取其金则无损于行，不取其金则不复赎人矣。”
　　《吕氏春秋先识览察微》子路拯溺者，其人拜之以牛，子路受之。孔子曰：“鲁人必拯溺者矣。”孔子见之以细，观化远也。
　　《淮南子道应训》鲁国之法，鲁人为人妾于诸侯，有能赎之者，取金于府。子贡赎鲁人于诸侯，来而辞，不受金。孔子曰：“赐失之矣。夫圣人之举事也，可以移风易俗而受教顺，可施后世，非独以适身之行也。今国之富者寡而贫者众，赎而受金，则为不廉，不受金，则不复赎人。自今以来，鲁人不复赎于诸侯矣。”
　　《淮南子齐俗训》子路拯溺而受牛，谢孔子曰：“鲁国必好救人于患，子赣赎人而不受金于府。”孔子曰：“鲁国不复赎人矣。”子路受而劝德，子赣让而止善。孔子之明，以小知大，以近知远，通于论者也。
　　《说苑政理》鲁国之法，鲁人有赎臣妾于诸侯者，取金于府。子贡赎人于诸侯，而还其金。孔子闻之曰：“赐失之矣。圣人之举事也，可以移风易俗，而教导可施于百姓，非独适其身之行也。今鲁国富者寡而贫者众，赎而受金，则为不廉，不受则后莫复赎。自今以来，鲁人不复赎矣。”
　　《吕氏春秋审应览具备》宓子贱治亶父，恐鲁君之听说人，而令已不得行其术也，将辞而行，请近吏二人于鲁君与之俱。至于亶父，邑吏皆朝。宓子贱令吏二人书，吏方将书，宓子贱从旁时掣摇其肘，吏书之不善，则宓子贱为之怒。吏甚患之，辞而请归。宓子贱曰：“子之书甚不善，子勉归矣。”二吏归报于君，曰：“宓子不可为书。”君曰：“何故？”吏对曰：“宓子使臣书而掣摇臣之肘，书恶而有甚怒，吏皆笑宓子，此臣所以辞而去也。”鲁君太息而叹曰：“宓子以此谏寡人之不肖也。寡人之乱子，而令宓子不得行其术，必数有之矣。微二人，寡人几过。”遂发所爱而令之亶父，告宓子曰：“自今以来，亶父非寡人之有也，子之有也。有便于亶父者，子决为之矣。五岁而言其要。”宓子敬诺，乃得行其术于亶父。三年，巫马旗短褐衣敝裘而往观化于亶父，见夜渔者，得则舍之。巫马旗问之曰：“渔为得也，今子得而舍之，何也？”对曰：“宓子不欲人之取小鱼也，所舍者小鱼也。”巫马旗归，告孔子曰：“宓子之德至矣，使小民暗行若有严刑于旁。敢问宓子何以至于此？”孔子曰：“丘尝与之言曰：‘诚乎此者刑乎彼。’宓子必行此术于亶父也。”
　　《新序杂事》二鲁君使宓子贱为单父宰，子贱辞去。因请借善书者二人，使书宪书教品，鲁君与之至单父。使书，子贱从旁引其肘，书丑则怒之，欲好书则又引之。书者患之，请辞而去，归以告鲁君。鲁君曰：“子贱苦吾扰之，使不得施其善政也。”乃命有司无得擅征发单父，单父之化大治。故孔子曰：“君子哉子贱！鲁无君者，斯安取斯美其德也！”
　　《淮南子道应训》季子治亶父三年，而巫马期才衣短褐易容貌往观化焉。见夜鱼释之，巫马期问焉，曰：“凡子所为鱼者，欲得也。今得而释之，何也？”渔者对曰：“季子不欲人取小鱼也。所得者小鱼，是以释之。”巫马期归以报孔子曰：“季子之德至矣！使人暗行若有严刑在其侧者。季子何以至于此？”孔子曰：“丘尝问之以治言，曰‘诫于此者刑于彼’。季子必行此术也。”
　　《水经》泗水注宓子贱之治也，孔子使巫马期观政。入其境，见夜渔者，问曰：“子得鱼辄放，何也？”曰：“小者，吾大夫欲长育之故也。”子闻之曰：“诚彼刑此，子贱得之善矣。惜哉不齐！所治者小也。”
　　《盐铁论忧边》孔子曰：“不通于论者，难于言；治道不同者，不相与谋。”
　　《新序杂事》五孔子北之山戎氏，有妇人哭于路者，其哭甚哀。孔子立舆而问曰：“曷为哭哀至于此也？”妇人对曰：“往年虎食我夫，今虎食我子，是以哀也。”孔子曰：“嘻！若是则曷为不去也？”曰：“其政平，其吏不苛，吾以是不能去也。”孔子顾子贡曰：“弟子记之。夫政之不平而吏苛，乃甚于虎狼矣。《诗》云：‘降丧饥馑，斩伐四国。’夫政不平也，乃斩伐四国，而况二人乎？其不去，宜哉！”
　　《论衡遭虎》孔子行鲁林中，妇人哭甚哀。使子贡问之何以哭之哀也，曰：“去年虎食吾夫，今年食吾子，是以哭哀也。”子贡曰：“若此，何不去也？”对曰：“吾善其政之不苛，吏之不暴也。”子贡还报孔子，孔子曰：“弟子识诸。苛政暴吏，甚于虎也。”
　　《说苑建本》子贡问为政，孔子曰：“富之既富，乃教之也。此治国之本也。”
　　《说苑政理》齐桓公出猎，逐鹿而走，入山谷之中，见一老公而问之曰：“是为何谷？”对曰：“为愚公之谷。”桓公曰：“何故？”对曰：“以臣名之。”桓公曰：“今视公之仪状，非愚人也，何为以公名？”对曰：“臣请陈之。臣故畜牸牛，生子而大，卖之而买驹，少年曰：‘牛不能生马。’遂持驹去。傍邻闻之，以臣为愚，故名此谷为愚公之谷。”桓公曰：“公诚愚矣！夫何为而与之？”桓公遂归，明日朝，以告管仲。管仲正衿再拜曰：“此夷吾之愚也。使尧在上，咎繇为理，安有取人之驹者乎？若有见暴如是叟者，又必不与也，公知狱讼之不正，故与之耳，请退而修政。”孔子曰：“弟子记之，桓公霸君也，管仲贤佐也，犹有以智为愚者也，况不及桓公、管仲者也！”
　　《说苑政理》鲁哀公问政于孔子，对曰：“政有使民富且寿。”哀公曰：“何谓也？”孔子曰：“薄赋敛则民富，无事则远罪，远罪则民寿。”公曰：“若是，则寡人贫矣。”孔子曰：“《诗》云：‘凯悌君子，民之父母。’未见其子富而父母贫者也。”
　　《说苑政理》宓子贱为单父宰，辞于夫子。夫子曰：“毋迎而距也，毋望而许也。许之则失守，距之则闭塞。譬如高山深渊，仰之不可极，度之不可测也。”子贱曰：“善，敢不承命乎！”
　　《说苑政理》孔子弟子有孔蔑者，与宓子贱皆仕。孔子往过孔蔑，问之曰：“自子之仕者，何得何亡？”孔蔑曰：“自吾仕者，未有所得，而有所亡者三，曰：王事若袭，学焉得习，以是学不得明也，所亡者一也；奉禄少，鬻鬻不足及亲戚，亲戚益疏矣，所亡者二也；公事多急，不得吊死视病，是以朋友益疏矣，所亡者三也。”孔子不说，而复往见子贱，曰：“自子之仕，何得何亡？”子贱曰：“自吾之仕，未有所亡，而所得者三：始诵之文，今履而行之，是学日益明也，所得者一也；奉禄虽少，鬻鬻得及亲戚，是以亲戚益亲也，所得者二也；公事虽急，夜勤吊死视病，是以朋友益亲也，所得者三也。”孔子谓子贱曰：“君子哉若人！君子哉若人！鲁无君子者，斯焉取斯！”
　　《说苑政理》子路治蒲，见于孔子曰：“由愿受教。”孔子曰：“蒲多壮士，又难治也。然吾语汝：恭以敬，可以摄勇；宽以正，可以容众；恭以洁，可以亲上。”
　　《说苑政理》子贡为信阳令，辞孔子而行，孔子曰：“力之顺之，因子之时，无夺无伐，无暴无盗。”子贡曰：“赐少日事君子，君子固有盗者邪？”孔子曰：“夫以不肖伐贤，是谓夺也；以贤伐不肖，是谓伐也；缓其令，急其诛，是谓暴也；取人善以自为己，是谓盗也。君子之盗，岂必当财币乎？吾闻之曰，知为吏者，奉法利民；不知为吏者，枉法以侵民，此皆怨之所由生也。临官莫如平，临财莫如廉，廉平之守，不可攻也。匿人之善者，是谓蔽贤也；扬人之恶者，是谓小人也；不内相教而外相谤者，是谓不足亲也。言人之善者，有所得而无所伤也；言人之恶者，无所得而有所伤也。故君子慎言语矣，毋先己而后人，择言出之，令口如耳。”
　　《说苑政理》孔子见季康子，康子未说，孔子又见之。宰予曰：“吾闻之夫子曰：‘王公不聘不动。’今吾子之见司寇也，少数矣！”孔子曰：“鲁国以众相陵，以兵相暴之日久矣，而有司不治，聘我者其孰大乎于是！”鲁人闻之曰：“圣人将治，可以不先自为刑罚乎！”自是之后，国无争者。孔子谓弟子曰：“违山十里，蟪蛄之声，犹尚存耳。政事无如膺之矣。”
　　《续博物志》十孔子曰：违山十里，蟪蛄之声犹在于耳。政事恶哗而善肃。
　　《说苑尊贤》齐桓公使管仲治国，管仲对曰：“贱不能临贵。”桓公以为上卿，而国不治。桓公曰：“何故？”管仲对曰：“贫不能使富。”桓公赐之齐国市租一年，而国不治。桓公曰：“何故？”对曰：“疏不能制亲。”桓公立以为仲父，齐国大安，而遂霸天下。孔子曰：“管仲之贤，不得此三权者，亦不能使其君南面而霸矣。”
　　《说苑尊贤》子路问于孔子曰：“治国何如？”孔子曰：“在于尊贤而贱不肖。”子路曰：“范、中行氏尊贤而贱不肖，其亡何也？”曰：“范、中行氏尊贤而不能用也，贱不肖而不能去也，贤者知其不己用而怨之，不肖者知其贱己而仇之。贤者怨之，不肖者仇之，怨仇并前，中行氏虽欲无亡，得乎？”
　　《说苑指武》鲁哀公问于仲尼曰：“吾欲小则守，大则攻，其道若何？”仲尼曰：“若朝廷有礼，上下有亲，民之众皆君之畜也，君将谁攻？若朝廷无礼，上下无亲，民众皆君之仇也，君将谁与守？”
　　《说苑杂言》孔子曰：“鞭朴之子，不从父之教；刑戮之民，不从君之政。言疾之难行，故君子不急断，不意使，以为乱源。”
　　《中论慎所从》孔子曰：“知不可由，斯知所由矣。”
　　《金楼子立言下》子曰：“涤杯而食，洗爵而饮，可以养家客，未可以飨三军。兕虎在后，隋珠在前，弗及掇珠，先避后患。闻雷掩耳，见电瞑目，耳闻所恶，不如无闻，目见所恶，不如无见。火可见而不可握，水可循而不可毁，故有象之属，莫贵于火，有形之类，莫尊于水。身曲影直者，未之闻也。用百人之所能，则百人之力举，譬若伐树而引其本，千枝万叶，莫能弗从也。”
　　《亢仓子农道》孔子之言：“冬饱则身温，夏饱则身凉。”
卷十一

［博物十］
　　《鲁语》下季桓子穿井，获如土缶，其中有羊焉。使问之仲尼曰：“吾穿井而获狗，何也？”对曰：“以丘之所闻，羊也。丘闻之，木石之怪，曰夔蝄蜽；水之怪，曰龙罔象；土之怪，曰勣羊。”
　　《说苑辨物》季桓子穿井得土缶，中有羊。以问孔子，言得狗。孔子曰：“以吾所闻，非狗，乃羊也。木之怪夔罔两，水之怪龙罔象，土之怪勣羊也，非狗也。”桓子曰：“善哉！”
　　《搜神记》十二季桓子穿井，获如土缶，其中有羊焉。使问之仲尼曰：“吾穿井而获狗，何邪？”对曰：“以丘所闻，羊也。丘闻之，木石之怪，夔蝄蜽；水之怪，龙罔象；土中之怪，曰贲羊。”
　　《初学记》七引《韩诗外传》鲁哀公使人穿井，三月不得泉，得一玉羊，哀公甚惧。孔子闻之曰：“水之精为玉，土之精为羊，此羊肝乃土尔。”哀公使人杀羊，其肝即土也。
　　《文选》齐故安陆王碑注引《韩诗外传》孔子曰：“水之精为玉，老蒲为苇，愿无怪之。”
　　《御览》九百二引《韩诗外传》鲁哀公使人穿井，三月不得泉，得一玉羊焉，公以为祥，使祝鼓舞之，欲上于天，羊不能上。孔子见公曰：“水之精为玉，土之精为羊，愿无怪之。此羊肝，土也。”公使杀之，视肝即土矣。
　　《鲁语》下吴伐越，堕会稽，获骨焉，节专车。吴子使来好聘，且问之仲尼，曰：“无以吾命，宾发币于大夫。”及仲尼，仲尼爵之，既彻俎而宴。客执骨而问曰：“敢问骨何为大？”仲尼曰：“丘闻之，昔禹致群神于会稽之山，防风氏后至，禹杀而戮之，其骨节专车，此为大矣。”客曰：“敢问谁守为神？”仲尼曰：“山川之灵，足以纪纲天下者，其守为神，社稷之守者为公侯，皆属于王者。”客曰：“防风何守也？”仲尼曰：“汪芒氏之君也，守封、嵎之山者也，为漆姓，在虞、夏、商为汪芒氏，于周为长狄，今为大人。”客曰：“人长之极几何？”仲尼曰：“僬侥氏长三尺，短之至也，长者不过十数之极也。”
　　《说苑辨物》吴伐越，隳会稽，得骨专车。使使问孔子曰：“骨何者最大？”孔子曰：“禹致群臣会稽山，防风氏后至，禹杀而戮之，其骨节专车，此为大矣。”使者曰：“谁为神？”孔子曰：“山川之灵足以纪纲天下者，其守为神，社稷为公侯，山川之祀为诸侯，皆属于王者。”曰：“防风氏何守？”孔子曰：“汪芒氏之君守封、嵎之山者也。其神为釐姓，在虞、夏为防风氏，商为汪芒氏，于周为长狄氏，今谓大人。”使者曰：“人长几何？”孔子曰：“僬侥氏三尺，短之至也；长者不过十，数之极也。”使者曰：“善哉！圣人也。”
　　《鲁语》下仲尼在陈，有隼集于陈侯之庭而死，楛矢贯之，石砮其长尺有咫。陈惠公使人以隼如仲尼之馆问之。仲尼曰：“隼之来也远矣，此肃慎氏之矢也。昔武王克商，通道于九夷、百蛮，使各以其方贿来贡，使无忘职业。于是肃慎氏贡楛矢、石砮，其长尺有咫。先王欲昭其令德之致远也，以示后人，使永监焉，故铭其栝曰‘肃慎氏之贡矢’，以分大姬，配虞胡公而封诸陈。古者分同姓以珍玉，展亲也；分异姓以远方之职贡，使无忘服也。故分陈以肃慎氏之贡，君若使有司求诸故府，其可得也。”使求，得之金椟，如之。
　　《说苑辨物》仲尼在陈，有隼集于陈侯之廷而死，楛矢贯之，石砮矢长尺而咫。陈侯使问孔子，孔子曰：“隼之来也远矣，此肃慎氏之矢也。昔武王克商，通道九夷、百蛮，使各以其方贿来贡，思无忘职业。于是肃慎氏贡楛矢、石砮，长尺而咫。先王欲昭其令德之致，故铭其栝曰：‘肃慎氏贡楛矢。’以劳大姬，配虞胡公，而封诸陈。分同姓以珍玉，展亲也；分别姓以远方职贡，使无忘服也。故分陈以肃慎氏之矢。”试求之故府，果得焉。
　　《初学记》十六引《晏子春秋》齐景公为大钟，将悬之。仲尼、伯常骞、晏子三人俱来朝，皆曰钟将毁。撞之果毁，公召三子问之。晏子曰：“钟大非礼，是以曰将毁。”仲尼曰：“钟大悬下，其气不得上薄，是以曰将毁。”伯常骞曰：“今日庚申，雷日也。阴莫胜于雷，是以曰将毁。”
　　《说苑辨物》楚昭王渡江，有物大如斗，直触王舟，止于舟中。昭王大怪之，使聘问孔子。孔子曰：“此名萍实，令剖而食之。惟霸者能获之，此吉祥也。”其后齐有飞鸟，一足，来下，止于殿前，舒翅而跳。齐侯大怪之，又使聘问孔子。孔子曰：“此名商羊，急告民，趣治沟渠，天将大雨。”于是如之，天果大雨。诸国皆水，齐独以安。孔子归，弟子请问。孔子曰：“异哉！小儿谣曰：‘楚王渡江得萍实，大如拳，赤如日，剖而食之美如蜜。’此楚之应也。儿又有两两相牵，屈一足而跳，曰：‘天将大雨，商羊起舞。’今齐获之，亦其应也。夫谣之后，未尝不有应随者也。”故圣人非独守道而已也，睹物记也，即得其应矣。
　　《论衡明雩》孔子出，使子路赍雨具，有顷，天果大雨，子路问其故。孔子曰：“昨暮月离于毕，后日，月复离毕。”孔子出，子路请赍雨具，孔子不听，出果无雨，子路问其故。孔子曰：“昔日月离其阴，故雨；昨暮月离其阳，故不雨。”
　　《论衡卜筮》鲁将伐越，筮之，得鼎折足。子贡占之，以为凶。何则？鼎而折足，行用足，故谓之凶。孔子占之，以为吉。曰：“越人水居，行用舟，不用足，故谓之吉。”鲁伐越，果克之。
　　《论衡实知》孔子未尝见猩猩，至辄能名之。然而孔子名猩猩，闻昭人之歌。
　　《绎史孔子类记》四引《冲波传》有乌九尾，孔子与子夏见之，人以问，孔子曰：“鸧也。”子夏曰：“何以知之？”孔子曰：“河上之歌云：‘鸧兮鸧兮，逆毛衰兮，一身九尾长兮。’”
　　《广韵》十三末鸹字注引《韩诗》孔子渡江，见之异众，莫能名。孔子尝闻河上人歌曰“鸹兮鸹兮，逆毛衰兮，一身九尾长兮，鸧鸹也”。
　　《北户录》上引《白泽图》鬼车，昔孔子子夏所见，故歌之，其图九首。
　　虞世南撰《夫子庙堂碑》辨飞龟于石函。

卷十二

［事谱十一］（上）
　　《诗商颂序疏》引《世本》宋湣公生弗甫何，弗甫何生宋父，宋父生正考甫，正考甫生孔父嘉。为宋司马，华督杀之，而绝其世。其子木金父降为士，木金父生祁父，祁父生防叔。为华氏所逼，奔鲁为防大夫。故曰：“防叔，防叔生伯夏，伯夏生叔梁纥，叔梁纥生仲尼。”
　　《潜夫论志氏姓》闵公子弗父何生宋父，宋父生世子，世子生正考父，正考父生孔父嘉，孔父嘉生子木金父。木金父降为士，故曰灭于宋。金父生祁父，祁父生防叔。防叔为华氏所逼，出奔鲁，为防大夫，故曰防叔。防叔生伯夏，伯夏生叔梁纥，为鄹大夫，故曰鄹叔纥。生孔子。
　　《续博物志》二孔子生于鲁襄公二十二年。
　　《韩诗外传》二孔子遭齐程本子于郯之间，倾盖而语终日，有间，顾子路曰：“由，来！取束帛十匹以赠先生。”子路不对。有间，又顾谓曰：“取束帛十匹以赠先生！”子路率尔而对曰：“昔者由也闻之于夫子，士不中道相见，女无媒而嫁者，君子不行也。”孔子曰：“夫《诗》不云乎，‘野有蔓草，零露漙兮。有美一人，青扬宛兮，邂逅相遇，适我愿兮。’且夫齐程本子，天下之贤士也，吾于是而不赠，终身不之见也。大德不逾闲，小德出入可也。”
　　《说苑尊贤》孔子之郯，遭程子于途，倾盖而语终日，有间，顾子路曰：“取束帛一以赠先生。”子路不对。有间，又顾曰：“取束帛一以赠先生。”子路屑然对曰：“由闻之也，士不中而见，女无媒而嫁，君子不行也。”孔子曰：“由，《诗》不云乎，‘野有蔓草，零露漙兮。有美一人，清扬婉兮，邂逅相遇，适我愿兮。’今程子天下之贤士也，于是不赠，终身不见。大德毋逾闲，小德出入可也。”
　　《子华子》子华子反自郯，遭孔子于途，倾盖相顾，相语终日，甚相欢也。孔子命子路曰：“取束帛以赠先生。”子路屑然而对曰：“由闻之，士不中间见，女嫁无媒，君子不以交，礼也。”子曰：“固哉！由也。《诗》不云乎，‘有美一人，清扬婉兮，邂逅相遇，适我愿兮。’今程子天下之贤士也，于斯不赠，则终身弗能见也。小子行之。”
　　《高士传》孔子年十七遂适周，见老聃。
　　《庄子外篇天道》孔子西藏书于周室，子路谋曰：“由闻周之征藏史有老聃者，免而归居。夫子欲藏书，则试往因焉。”孔子曰：“善。”往见老聃，而老聃不许。于是纻十二经以说。老聃中其说，曰：“大谩，愿闻其要。”孔子曰：“要在仁义。”老聃曰：“请问仁义，人之性邪？”孔子曰：“然。君子不仁则不成，不义则不生。仁义，真人之性也。又将奚为矣？”老聃曰：“请问何谓仁义？”孔子曰：“中心物恺，兼爱无私，此仁义之情也。”
　　《说苑敬慎》孔子之周，观于太庙右陛之前，有金人焉，三缄其口，而铭其背曰：“古之慎言人也，戒之哉！戒之哉！无多言，多言多败；无多事，多事多患；安乐必戒，无行所悔。勿谓何伤，其祸将长；勿谓何害，其祸将大；勿谓何残，其祸将然；勿谓莫闻，天妖伺人。荧荧不灭，炎炎奈何；涓涓不壅，将成江河；绵绵不绝，将成网罗；青青不伐，将寻斧柯。诚不能慎之，祸之根也；曰是何伤，祸之门也。强梁者不得其死，好胜者必遇其敌，盗怨主人，民害其贵。君子知天下之不可盖也，故后之，下之，使人慕之，执雌持下，莫能与之争者。人皆趋彼，我独守此；众人惑惑，我独不从；内藏我知，不与人论技。我虽尊高，人莫害我。夫江河长百谷者，以其卑下也。天道无亲，常与善人。戒之哉！戒之哉！”孔子顾谓弟子曰：“记之！此言虽鄙，而中事情。《诗》曰：‘战战兢兢，如临深渊，如履薄冰。’行身如此，岂以口遇祸哉！”
　　《说苑杂言》孔子曰：“自季孙之赐我千钟，而友益亲；自南宫项叔之乘我车也，而道加行。故道，有时而后重，有势而后行。微夫二子之赐，丘之道几于废也。”
　　《荀子宥坐》孔子观于鲁桓公之庙，有欹器焉。孔子问于守庙者曰：“此为何器？”守庙者曰：“此盖为宥坐之器。”孔子曰：“吾闻宥坐之器者，虚则欹，中则正，满则覆。”孔子顾谓弟子曰：“注水焉。”弟子挹水而注之，中而正，满而覆，虚而欹。孔子喟然而叹曰：“吁！恶有满而不覆者哉！”子路曰：“敢问持满有道乎？”孔子曰：“聪明圣知，守之以愚；功被天下，守之以让；勇力抚世，守之以怯；富有四海，守之以谦。此所谓挹而损之之道也。”
　　《韩诗外传》三孔子观于周庙，有欹器焉。孔子问于守庙者曰：“此谓何器也？”对曰：“此盖为宥坐之器。”孔子曰：“闻宥坐器，满则覆，虚则欹，中则正，有之乎？”对曰：“然。”孔子使子路取水试之，满则覆，中则正，虚则欹。孔子喟然而叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，抑而损之。”子路曰：“损之有道乎？”孔子曰：“德行宽裕者，守之以恭；土地广大者，守之以俭；禄位尊盛者，守之以卑；人众兵强者，守之以畏；聪明睿知者，守之以愚；博闻强记者，守之以浅。夫是之谓抑而损之。”
　　《淮南子道应训》孔子观桓公之庙有器焉，谓之宥卮。孔子曰：“善哉！予得见此器。”顾曰：“弟子取水。”水至，灌之，其中则正，其盈则覆。孔子造然革容曰：“善哉！持盈者乎！”子贡在侧，曰：“请问持盈。”曰：“益而损之。”曰：“何谓益而损之？”曰：“夫物盛而衰，乐极而悲，日中而移，月盈而亏。是故聪明睿知，守之以愚；多闻博辩，守之以陋；武力毅勇，守之以畏；富贵广大，守之以俭；德施天下，守之以让。此五者，先王所以守天下而弗失也。反此五者，未尝不危也。”
　　《说苑敬慎》孔子观于周庙，而有欹器焉。孔子问守庙者曰：“此为何器？”对曰：“盖为宥坐之器。”孔子曰：“吾闻宥坐之器，满则覆，虚则欹，中则正。有之乎？”对曰：“然。”孔子使子路取水而试之，满则覆，中则正，虚则欹。孔子喟然叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，挹而损之。”子路曰：“损之有道乎？”孔子曰：“高而能下，满而能虚，富而能俭，贵而能卑，智而能愚，勇而能怯，辩而能讷，博而能浅，明而能闇，是谓损而不极。能行此道，唯至德者及之。《易》曰：‘不损而益之，故损；自损而终，故益。’”
　　《吕氏春秋离俗览举难》季孙氏劫公家，孔子欲谕术则见外，于是受养而便说。鲁国以訾，孔子曰：“龙食乎清而游乎清，螭食乎清而游乎浊，鱼食乎浊而游乎浊。今丘上不及龙，下不若鱼，丘其螭邪！”
　　《论衡龙虚》孔子曰：“龙食于清游于清，龟食于清游于浊，鱼食于浊游于清。丘上不及龙，下不为鱼，中止其龟与！”
　　《说苑修文》孔子至齐郭门之外，遇一婴儿，挈一壶相与俱行。其视精，其心正，其行端。孔子谓御曰：“趣驱之，趣驱之！韶乐方作。”孔子至彼闻韶，三月不知肉味。
　　《晏子春秋外篇下》仲尼游齐，见景公。景公曰：“先生奚不见寡人宰乎？”仲尼对曰：“臣闻晏子事三君而得顺焉，是有三心，所以不见也。”仲尼出，景公以其言告晏子，晏子对曰：“不然！婴为三心，三君为一心故，三君皆欲其国之安，是以婴得顺也。婴闻之，是而非之，非而是之，犹非也。孔丘必据处此一心矣。”
　　《晏子春秋外篇下》仲尼之齐，见景公而不见晏子。子贡曰：“见君不见其从政者，可乎？”仲尼曰：“吾闻晏子事三君而顺焉，吾疑其为人。”晏子闻之，曰：“婴则齐之世民也，不维其行，不识其过，不能自立也。婴闻之，有幸见爱，无幸见恶，诽誉为类，声响相应，见行而从之者也。婴闻之，以一心事三君者，所以顺焉；以三心事一君者，不顺焉。今未见婴之行而非其顺也。婴闻之，君子独立不惭于影，独寝不惭于魂。孔子拔树削迹，不自以为辱；穷陈、蔡，不自以为约；非人不得其故，是犹泽人之非斤斧，山人之非网罟也。出之其口，不知其困也，始吾望傅而贵之，今吾望傅而疑之。”仲尼闻之曰：“语有之：言发于尔，不可止于远也；行存于身，不可掩于众也。吾窃议晏子而不中夫人之过，吾罪几矣！丘闻君子过人以为友，不及人以为师。今丘失言于夫子，讥之，是吾师也。”因宰我而谢焉，然仲尼见之。
　　《说苑权谋》孔子与齐景公坐，左右白曰：“周使来，言周庙燔。”齐景公出问曰：“何庙也？”孔子曰：“是釐王庙也。”景公曰：“何以知之？”孔子曰：“《诗》云：‘皇皇上帝，其命不忒。天之与人，必报有德。’祸亦如之。夫釐王变文、武之制而作元黄，宫室舆马奢侈，不可振也。故天殃其庙。是以知之。”景公曰：“天何不殃其身？”曰：“天以文王之故也。若殃其身，文王之祀，无乃绝乎？故殃其庙，以章其过也。”左右入报曰：“周釐王庙也。”景公大惊，起，再拜曰：“善哉！圣人之智，岂不大乎！”
　　《晏子春秋外篇下》仲尼之齐，见景公，景公说之，欲封之以尔稽，以告晏子。晏子对曰：“不可。彼浩裾自顺，不可以教下；好乐绥于民，不可使亲治；立命而建事，不可使守职；厚葬破民贫国，久丧道哀费日，不可使子民；行之难者在内，而传者无其外，故异于服，勉于行，不可以道众而驯百姓。自大贤之灭，周室之卑也，威仪加多而民行滋薄，声乐繁充而世德滋衰。今孔丘盛声乐以侈世，饰弦歌鼓舞以聚徒，繁登降之礼，趋翔之节以观众，博学不可以仪世，劳思不可以补民，兼寿不能殚其教，当年不能究其礼，积财不能赡其乐，繁饰邪术以营世君，盛为声乐以淫愚其民。其道也，不可以示世；其教也，不可以导民。今欲封之，以移齐国之俗，非所以道众存民也。”公曰：“善。”于是厚其礼而留其封，敬见不问其道。仲尼乃行。
　　《墨子非儒下》孔丘之齐，见景公。景公说，欲封之以尼谿，以告晏子。晏子曰：“不可。夫儒，浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服勉容，不可使导众。孔丘盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。儒学不可使议世，劳思不可以补民，絫寿不能尽其学，当年不能行其礼，积财不能赡其乐。繁饰邪术，以营世君，盛为声乐，以淫遇民。其道不可以期世，其学不可以导众。今君封之以利齐俗，非所以导国先众。”公曰：“善。”于是厚其礼，留其封，敬见而不问其道。孔丘乃恚怒于景公与晏子。乃树鸱夷子皮于田常之门，告南郭惠子以所欲为，归于鲁。
　　《吕氏春秋离俗览高义》孔子见齐景公，景公致廪丘以为养，孔子辞不受。入，谓弟子曰：“吾闻君子当功以受禄，今说景公，景公未之行，而赐之廪丘，其不知丘亦甚矣。”令弟子趣驾而行。
　　《淮南子氾论训下》孔子辞廪丘，终不盗刀钩。
　　《说苑立节》孔子见齐景公，景公致廪丘以为养，孔子辞不受。出，谓弟子曰：“吾闻君子当功以受禄，今说景公，景公未之行，而赐我廪丘，其不知丘亦甚矣。”遂辞而行。
　　《韩诗外传》八传曰：予小子使尔继邵公之后，受命者必以其祖命之。孔子为鲁司寇，命之曰：“宋公之子弗甫有孙，鲁孔丘，命尔为司寇。”孔子曰：“弗甫敦及厥辟将不堪。”公曰：“不妄。”
　　《御览》二百八引《苻子》鲁侯欲以孔丘为司徒，将召三桓议之。乃谓左丘明曰：“寡人欲以孔子为司徒，而授以鲁政焉。寡人将欲询诸三子。”左丘明曰：“孔丘其圣人与！夫圣人任政，过者离位焉。君虽欲谋，其将弗合乎！”鲁侯曰：“吾子奚以知之？”丘明曰：“周人有爱裘而好珍羞，欲为千金之裘而与狐谋其皮，欲具少牢之珍而与羊谋其羞。言水卒，狐相率逃于重邱之下，羊相呼藏于深林之中与！圣人十年不制一裘，五年不具一牢，何者？周人之谋失之矣。今君欲以孔丘为司徒，召三桓而议之，亦与狐谋裘与羊谋羞哉！”于是鲁侯遂不与三桓谋，而召孔丘为司徒。
　　《吕氏春秋孝行览遇合》孔子周流海内，再干世主，如齐至卫，所见八十余君。委质于弟子者三千人，达徒七十人。万乘之主得一人用可为师，不于无人。以此游，仅至于鲁司寇。
　　《荀子儒效》仲尼将为司寇，沈犹氏不敢朝饮其羊，公慎氏出其妻，慎溃氏逾境而徙，鲁之粥牛马者不豫贾。必蚤正以待之者也。居于阙党。阙党之子弟罔不分，有亲者，取多孝悌以化之也。
　　《新序杂事》一鲁有沈犹氏者，旦饮羊饱之以欺市人，公慎氏有妻而淫，慎溃氏奢侈骄佚，鲁市之鬻牛马善豫贾。孔子将为鲁司寇，沈犹氏不敢朝饮其羊，公慎氏出其妻，慎溃氏逾境而徙，鲁之鬻马牛不豫贾，布正以待之也。既为司寇，季孟堕郈费之城，齐人归所侵鲁之地，由积正之所致也。
　　《吕氏春秋先识览乐成》孔子始用于鲁，鲁人幹诵之曰：“麛裘而緌，投之无戾；緌而麛裘，投之无邮。”用三年，男子行乎途右，女子行乎途左，财物之遗者，民莫之举。
　　《淮南子泰族训》孔子为鲁司寇，道不拾遗，市买不豫贾，田渔皆让长，而斑白不负戴，非法之所能致也。
　　《公羊》定十年解诂颊谷之会，齐侯作侏儒之乐，欲以执定公。孔子曰：“匹夫而荧惑于诸侯者，诛！”于是诛侏儒，首足异处。齐侯大惧，曲节从教。
　　《穀梁》定十年传颊谷之会，孔子相焉。两君就坛，两相相揖。齐人鼓噪而起，欲以执鲁君。孔子历阶而上，不尽一等，而视归乎齐侯曰：“两君合好，夷狄之民何为来为？”命司马止之。齐侯逡巡而谢曰：“寡人之过也。”退而属其二三大夫曰：“夫人率其君，与之行古人之道，二三子独率我而入夷狄之俗，何为？”罢会，齐人使优施舞于鲁君之幕下。孔子曰：“笑君者罪当死！”使司马行法焉，首足异门而出。齐人来归郓、讙、龟阴之田者，盖为此也。
　　《陆贾新语辨惑》鲁定公之时，与齐侯会于夹谷，孔子行相事。两君升坛，两相处下而相揖，君臣之礼济济备焉。齐人鼓噪而起，欲执鲁公。孔子历阶而上，不尽一等，而立谓齐侯曰：“两君合好以礼，相率以乐相化。臣闻嘉乐不野合，牺象之荐不下堂，夷狄之民，何求为？”命司马请止之。定公曰：“诺。”齐侯逡巡而避席曰：“寡人之过。”退而自责大夫，罢会。齐人使优旃舞于鲁公之幕下，傲戏欲候鲁君之隙，以执定公。孔子叹曰：“君辱臣当死！”使司马行法斩焉，首足异门而出。于是齐人瞿然，而恐君臣易操，不安其故行。乃归鲁四邑之侵地，终无乘鲁之心。
　　《公羊》定十二年解诂郈，叔孙氏所食邑；费，季氏所食邑。二大夫宰吏数叛，患之，以问孔子。孔子曰：“陪臣执国命。采长数叛者，坐邑有城池之固，家有甲兵之藏故也。”季氏说其言而堕之。
　　《春秋繁露五行相胜》火者，司马也。司马为谗，反言易辞以谮诉人，内离骨肉之亲，外疏忠臣，贤圣旋亡，谗邪日昌，鲁上大夫季孙是也。专权擅势，薄国威德，反以怠恶，谮诉其群臣，劫惑其君。孔子为鲁司寇，据义行法，季孙自消，堕费郈城，兵甲有差。夫火者，大朝，有谗邪荧惑其君，执法诛之。执法者，水也，故曰水胜火。
　　《春秋繁露五行相生》北方者水，执法司寇也。司寇尚礼，君臣有位，长幼有序，朝廷有爵，乡党以齿，升降揖让，般伏拜谒，折旋中矩，立而磬折，拱则抱鼓，执衡而藏，至清廉平，赂遗不受，请谒不听，据法听讼，无有所阿，孔子是也。为鲁司寇，断狱屯屯，与众共之，不敢自专，是死者不恨，生者不怨。
　　《盐铁论备胡》孔子仕于鲁，前仕三月及齐平，后仕三月及郑平，务以德安近而绥远。当此之时，鲁无敌国之谋，邻境之患，强臣变节而忠顺，故季柏隳其都城，大国畏义而合好，齐人来归郓、郈、龟阴之田。
　　《说苑至公》孔子为鲁司寇，听狱必师断，敦敦然皆立，然后君子进曰：“某子以为何若，某子以为云云。”又曰：某子以为何若，某子曰云云。”辩矣，然后君子几当从某子云云乎。以君子之知，岂必待某子之云云，然后知所以断狱哉！君子之敬让也，文辞有可与人共之者，君子不独有也。
　　《荀子宥坐》孔子为鲁摄相，朝七日而诛少正卯。门人进问曰：“夫少正卯，鲁之闻人也。夫子为政而始诛之，得无失乎？”孔子曰：“居，吾语汝其故。人有恶者五，而盗窃不与焉：一曰心达而险，二曰行辟而坚，三曰言伪而辩，四曰记丑而博，五曰顺非而泽。此五者，有一于人则不得免于君子之诛，而少正卯兼有之。故居处足以聚徒成群，言谈足以饰邪营众，强足以反是独立。此小人之桀雄也，不可不诛也。是以汤诛尹谐，文王诛潘止，周公诛管叔，太公诛华仕，管仲诛付里乙，子产诛邓析、史付。此七子者，皆异世同心，不可不诛也。《诗》曰：“忧心悄悄，愠于群小。’小人成群，斯足忧矣！”
　　《尹文子圣人》孔丘摄鲁相七日，而诛少正卯。门人进问曰：“夫少正卯，鲁之闻人也。夫子为政而先诛，得无失乎？”孔子曰：“居，吾语汝其故。人有恶者五，而窃盗奸私不与焉：一曰心达而险，二曰行僻而坚，三曰言伪而辨，四曰强记而博，五曰顺非而泽。此五者，有一于人则不免君子之诛，而少正卯兼有之。故居处足以聚徒成群，言谈足以饰邪荧众，强记足以反是独立。此小人，雄桀也，不可不诛也。是以汤诛尹谐，文王诛潘正，太公诛华士，管仲诛付里乙，子产诛邓析、史付。此六子者，异世而同心，不可不诛也。《诗》曰：‘忧心悄悄，愠于群小。’小人成群，斯足畏也！”
　　《淮南子氾论训》孔子诛少正卯，而鲁国之邪塞。
　　《说苑指武》孔子为鲁司寇，七日而诛少正卯于东观之下。门人闻之趋而进，至者不言，其意皆一也。子贡后至，趋而进曰：“夫少正卯者，鲁国之闻人矣。夫子始为政，何以先诛之？”孔子曰：“赐也，非尔所及也。夫王者之诛有五，而盗窃不与焉：一曰心辨而险，二曰言伪而辩，三曰行辟而坚，四曰志愚而博，五曰顺非而泽。此五者，皆有辨知聪达之名，而非其真也。苟行以伪，则其知足以移众，强足以独立，此奸人之雄也，不可不诛。夫有五者之一，则不免于诛，今少正卯兼之。是以先诛之也。昔者，汤诛蠋沐，太公诛潘阯，管仲诛史附里，子产诛邓析，此五子未有不诛也。所谓诛之者，非为其昼则攻盗，暮则穿窬也，皆倾覆之徒也。此固君子之所疑，愚者之所惑也。《诗》云：‘忧心悄悄，愠于群小。’此之谓矣！”
　　《论衡讲瑞》子贡事孔子，一年自谓过孔子，二年自谓与孔子同，三年自知不及孔子。当一年二年之时，未知孔子圣也，三年之后，然乃知之。以子贡知孔子，三年乃定。世儒无子贡之才，其见圣人，不从之学，任仓卒之视，无三年之接，自谓知圣，误矣。少正卯在鲁，与孔子并。孔子之门，三盈三虚，唯颜渊不去，颜渊独知孔子圣也。夫门人去孔子归少正卯，不徒不能知孔子之圣，又不能知少正卯，门人皆惑。子贡曰：“夫少正卯，鲁之闻人也。子为政，何以先之？”孔子曰：“赐退！非尔所及。”
　　《刘子心隐》少正卯在鲁，与孔子同时。孔子门人，三盈三虚，唯颜渊不去，独知圣人之德也。夫门人去仲尼而皈少正卯，非不知仲尼之圣，亦不知少正卯之佞。子贡曰：“少正卯，鲁之闻人也。夫子为政，何以先之？”子曰：“赐也还！非尔所及也。夫少正卯，心逆而蠤，行辟而坚，言伪而辩，词鄙而博，顺非而泽。有此五伪而乱圣人，以子贡之明而不能见，知人之难也！”
　　《韩非子内储说下》仲尼为政于鲁，道不拾遗，齐景公患之。黎且谓景公曰：“去仲尼犹吹毛耳。君何不迎之以重禄高位，遗哀公以女乐以骄荣其意。哀公新乐之，必怠于政。仲尼必谏，谏而不听，必轻绝于鲁景公。”曰：“善。”乃令黎且以女乐六遗哀公，哀公乐之，果怠于政。仲尼谏，不听，去而之楚。
　　《晏子春秋外篇下》仲尼相鲁，景公患之。谓晏子曰：“邻国有圣人，敌国之忧也。今孔子相鲁，若何？”晏子对曰：“君其勿忧。彼鲁君，弱主也；孔子，圣相也。君不如阴重孔子，设以相齐，孔子强谏而不听，必骄鲁而有齐，君勿纳也。夫绝于鲁，无主于齐，孔子困矣。”居期年，孔子去鲁之齐，景公不纳，故困于陈、蔡之间。
　　《陆贾新语辨惑》孔子遭君暗臣乱，众邪在位，政道隔于三家，仁义闭于公门，故作《公陵之歌》，伤无权力于世。
　　《琴操》《龟山操》者，孔子所作也。齐人馈女乐，季桓子受之，鲁君闭门不听朝。当此之时，季氏专政，上僣天子，下畔大夫，贤圣斥逐，谗邪满朝。孔子欲谏不得，退而望鲁，鲁有龟山蔽之。辟季氏于龟山，托势位于斧柯。季氏专政，犹龟山蔽鲁也，伤政道之陵迟，闵百姓不得其所，欲诛季氏而力不能，于是援琴而歌云：“予欲望鲁兮，龟山蔽之，手无斧柯，奈龟山何！”


卷十三

［事谱十一］（下）
　　《韩诗外传》五孔子抱圣人之心，彷徨乎道德之域，逍遥乎无形之乡，倚天理，观人情，明终始，知得失。故兴仁义，厌势利，以持养之。于时周室微，王道绝，诸侯力政，强劫弱，众暴寡，百姓靡安，莫之纪纲，礼仪废坏，人伦不理。于是孔子自东自西，自南自北，匍匐救之。
　　《韩诗外传》六孔子行，简子将杀阳虎，孔子似之，带甲以围孔子舍。子路愠怒，奋戟将下。孔子止之曰：“由！何仁义之寡裕也。夫《诗》、《书》之不习，礼乐之不讲，是丘之罪也。若吾非阳虎而以我为阳虎，则非丘之罪也，命也！我歌子和若。”子路歌，孔子和之，三终而围罢。
　　《庄子外篇秋水》孔子游于匡，宋人围之数匝，而弦歌不辍。子路入见曰：“何夫子之娱也？”孔子曰：“来！吾语女。我讳穷久矣，而不免，命也；求通久矣，而不得，时也。当尧舜，而天下无穷人，非知得也；当桀纣，而天下无通人，非知失也。时势适然。夫水行不避蛟龙者，渔父之勇也；陆行不避兕虎者，猎夫之勇也；白刃交于前，视死若生者，烈士之勇也；知穷之有命，知通之有时，临大难而不惧者，圣人之勇也。由处矣！吾命有所制矣！”无几何，将甲者进，辞曰：“以为阳虎也，故围之。今非也，请辞而退。”
　　《说苑杂言》孔子之宋，匡简子将杀阳虎，孔子似之，甲士以围孔子之舍。子路怒，奋戟将下斗。孔子止之曰：“何仁义之不免俗也！夫《诗》《书》之不习，礼乐之不修也，是丘之过也。若似阳虎，则非丘之罪也。命也夫！由，歌，吾和汝。”子路歌，孔子和之，三终而甲罢。
　　《琴操》孔子厄者，孔子使颜渊执辔，到匡郭外。颜渊举策指匡，穿垣曰：“往与阳虎。”正从此入，匡人闻其言，孔子貌似阳虎，告匡君曰：“往者阳虎，今复来至。”乃率众围孔子，数日不解，弟子皆有饥色。于是孔子仰天而叹曰：“君子固亦穷乎！”子路闻孔子之言悲感，悖然大怒，张目奋剑，声如钟鼓，顾谓二三子曰：“使吾有此厄也！”孔子曰：“由，来！今汝欲斗名，为戮我于天下，为汝悲歌而感之，汝皆和我。”由等唯唯。孔子乃引琴而歌，音曲甚哀，有暴风击拒，军士僵仆。于是匡人乃知孔子圣人，瓦解而去。
　　《吕氏春秋慎大览贵因》孔子道弥子瑕，见釐夫人，因也。
　　《淮南子泰族训》孔子欲行王道，东西南北七十说而无所偶，故因卫夫人弥子瑕，而欲通其道。
　　《盐铁论论儒》孔子适卫，因嬖臣弥子瑕以见卫夫人，子路不说。
　　《艺文类聚》六十七引《典略》孔子返卫，卫夫人南子使人谓之曰：“四方君子之来者，必见寡小君。”孔子不得已见之。夫人在锦帷中，孔子北面稽首，夫人自帷中再拜，环珮之声璆然。
　　《吕氏春秋恃君览召类》赵简子将袭卫，使史默往睹之。期以一月，六月而后返。赵简子曰：“何其久也？”史默曰：“谋利而得害，犹弗察也。今蘧伯玉为相，史蠙佐焉，孔子为客，子贡使令于君前甚听。《易》曰：‘涣其群元。吉。’涣者，贤也；群者，众也；元者，吉之始也。涣其群元吉者，其佐多贤也。”简子按兵而不动。
　　《盐铁论论儒》孔子能方不能圆，故饥于黎丘。
　　《艺文类聚》三十引《典略》孔子过宋，与弟子习礼于树下。宋司马桓魋使人拔其树，去适于野。
　　《韩诗外传》九孔子出卫之东门，逆姑布子卿，曰：“二三子引车避。有人将来，必相我者也。志之。”姑布子卿亦曰：“二三子引车避。有圣人将来。”孔子下步，姑布子卿迎而视之五十步，从而望之五十步，顾子贡曰：“是何为者也？”子贡曰：“赐之师也，所谓鲁孔丘也。”姑布子卿曰：“是鲁孔丘欤？吾固闻之。”子贡曰：“赐之师，何如？”姑布子卿曰：“得尧之颡，舜之目，禹之颈，皋陶之喙。从前视之，盎盎乎似有王者，从后视之，高肩弱脊。此惟不及四圣者也。”子贡吁然。姑布子卿曰：“子何患焉？污面而不恶，葭喙而不藉，远而望之，羸乎若丧家之狗。子何患焉？”子贡以告孔子。孔子无所辞，独辞丧家之狗耳，曰：“丘何敢乎？”子贡曰：“污面而不恶，葭喙而不藉，赐以知之矣。不知丧家狗，何足辞也？”子曰：“赐，汝独不见夫丧家之狗欤？既敛而椁，布器而祭，顾望无人，意欲施之，上无明王，下无贤士方伯，王道衰，政教失，强陵弱，众暴寡，百姓纵心，莫之纲纪。是以固以丘为欲当之者也，丘何敢乎！”
　　《白虎通寿命》夫子过郑，与弟子相失，独立郭门外。或谓子贡曰：“东门有一人，其头似尧，其颈似皋繇，其肩似子产，然自要以下，不及禹三寸，儡儡如丧家之狗。”子贡以告孔子，孔子喟然而笑曰：“形状，未也。如丧家之狗，然哉乎！然哉乎！”
　　《论衡骨相》孔子适郑，与弟子相失，孔子独立郑东门。郑人或问子贡曰：“东门有人，其头似尧，其项若皋陶，肩类子产，然自腰以下，不及禹三寸，傫々若丧家之狗。”子贡以告孔子，孔子欣然笑曰：“形状，未也。如丧家狗，然哉！然哉！”
　　《三国魏刘廙传》注引《新序》赵简子欲专天下，谓其相曰：“赵有犊隹，晋有铎鸣，鲁有孔丘，吾杀三人者，天下可王也。”于是乃召犊隹、铎鸣而问政焉，已即杀之。使使者聘孔子于鲁，以胖牛肉迎于河上。使者谓船人曰：“孔子即上船，中河必流而杀之。”孔子至，使者致命，进胖牛之肉。孔子仰天而叹曰：“美哉水乎！洋洋乎，使丘不济此水者，命也夫！”子路趋而进曰：“敢问何谓也？”孔子曰：“夫犊隹、铎鸣，晋国之贤大夫也。赵简子未得意之时，须而后从政，及其得意也，杀之。黄龙不反于涸泽，凤凰不离其罻罗。故刳胎焚林则麒麟不臻，覆巢破卵则凤皇不翔，竭泽而渔则龟龙不见。鸟兽之于不仁，犹知避之，况丘乎！故虎啸而谷风起，龙兴而景云见，击庭钟于外，而黄钟应于内，夫物类之相感，精神之相应，若响之应声，影之象形，故君子违伤其类者。今彼已杀吾类矣，何为之此乎！”于是遂回车，不渡而还。
　　《说苑权谋》赵简子曰：“晋有泽鸣、犊犨，鲁有孔丘，吾杀此三人，则天下可图也。”于是乃召泽鸣、犊犨，任之以政而杀之。使人聘孔子于鲁，孔子至河，临水而观曰：“美哉水，洋洋乎！丘之不济于此，命也夫！”子路趋进曰：“敢问奚谓也？”孔子曰：“夫泽鸣、犊犨，晋国之贤大夫也。赵简子之未得志也，与之同闻见；及其得志也，杀之而后从政。故丘闻之，刳胎焚夭则麒麟不至，干泽而渔蛟龙不游，覆巢毁卵则凤凰不翔。丘闻之，君子重伤其类者也。”
　　《琴操》《将归操》者，孔子之所作也。赵简子循执玉帛以聘孔子，孔子将往，未至渡狄水，闻赵杀其贤大夫窦鸣犊。喟然而叹之曰：“夫赵之所以治者，鸣犊之力也。杀鸣犊而聘余，何丘之往也？夫燔林而田则麒麟不至，覆巢破卵则凤凰不翔。鸟兽尚恶伤类，而况君子哉！”于是援琴而鼓之云：“翱翔于卫，复我旧居，从吾所好，其乐只且。”
　　《水经》河水注五昔赵鞅杀鸣犊，仲尼临河而叹，自是而返。曰：“丘之不济，命也夫！”琴操以为，孔子临狄水而歌矣，曰“狄水衍兮风扬波，船楫颠倒更相加”。
　　《庄子杂篇寓言》庄子谓惠子曰：“孔子行年六十而六十化，始时所是，卒而非之。未知今之所谓是之非五十九非也？”惠子曰：“孔子勤志服知也。”庄子曰：“孔子谢之矣，而其未之尝言。孔子云：夫受才乎大本，复灵以生。鸣而当律，言而当法，利义陈乎前，而好恶是非直服人之口而已矣。使人乃以心服而不敢蘁立，定天下之定。已乎！已乎！吾且不得及彼乎！”
　　《墨子耕柱》叶公子高问政于仲尼曰：“善为政者，若之何？”仲尼对曰：“善为政者，远者近之，而旧者新之。”
　　《庄子内篇人间世》叶公子高将使于齐，问于仲尼曰：“王使诸梁也甚重，齐之待使者，盖将甚敬而不急。匹夫犹未可动也，而况诸侯乎？吾甚栗之。子尝语诸梁也，曰：‘凡事若小若大，寡不道以欢成。’事若不成，则必有人道之患；事若成，则必有阴阳之患。若成若不成而后无患者，唯有德者能之。吾食也，执粗而不臧，爨无欲清之人。今吾朝受命而夕饮水，我其内热与？吾未至乎事之情，而既有阴阳之患矣；事若不成，必有人道之患。是两也，为人臣者不足以任之，子其有以语我来！”仲尼曰：“天下有大戒二：其一，命也；其一，义也。子之爱亲，命也，不可解于心；臣之事君，义也，无适而非君也，无所逃于天地之间。是之谓大戒。是以夫事其亲者，不择地而安之，孝之至也；夫事其君者，不择事而安之，忠之盛也；自事其心者，哀乐不易施乎前，知其不可奈何而安之若命，德之至也。为人臣子者，固有所不得已。行事之情而忘其身，何暇至于悦生而恶死？夫子其行可矣！丘请复以所闻：凡交，近则必相靡以信，远则必忠之以言，言必或传之。夫传两喜两怒之言，天下之难者也。夫两喜必多溢美之言，两怒必多溢恶之言。凡溢之类妄，妄则其信之也莫，莫则传言者殃。故《法言》曰：‘传其常情，无传其溢言，则几乎全。’且以巧斗力者，始乎阳，常卒乎阴，泰至则多奇巧；以礼饮酒者，始乎治，常卒乎乱，泰至则多奇乐。凡事亦然。始乎谅，常卒乎鄙。其作始也简，其将毕也必巨。言者，风波也；行者，实丧也。夫风波易以动，实丧易以危。故忿设无由，巧言偏辞。兽死不择音，气息茀然，于是并生心厉。克核太至，则必有不肖之心应之，而不知其然也。苟为不知其然也，孰知其所终？故《法言》曰：‘无迁令，无劝成。’过度，益也。迁令，劝成殆事。美成在久，恶成不及改。可不慎与！且夫乘物以游心，托不得已以养中，至矣。何作为报也！莫若为致命。此其难者。”
　　《荀子宥坐》孔子南适楚，厄于陈、蔡之间，七日不火食，藜羹不糁，弟子皆有饥色。子路进问之曰：“由闻之：为善者天报之以福，为不善者天报之以祸。今夫子累德、积义、怀美，行之日久矣，奚居之隐也？”孔子曰：“由不识，吾语汝。汝以知者为必用邪？王子比干不见剖心乎？汝以忠者为必用邪？关龙逢不见刑乎？汝以为谏者为必用邪？伍子胥不磔姑苏东门外乎？夫遇不遇者，时也；贤不肖者，材也。君子博学深谋不遇时者多矣。由是观之，不遇世者众矣，何独丘也哉！夫芷兰生于深林，非以无人而不芳。君子之学，非为通也。为穷而不困，忧而意不衰也，知祸福终始而心不惑也。夫贤不肖者，材也；为不为者，人也；遇不遇者，时也；死生者，命也。今有其人不遇其时，虽贤，其能行乎？苟遇其时，何难之有？故君子博学深谋修身端行以俟其时。孔子曰：“由，居，吾语汝。昔晋公子重耳霸心生于曹，越王句践霸心生于会稽，齐桓公小白霸心生于莒。故居不隐者思不远，身不佚者志不广，女庸安知吾不得之桑落之下！”
　　《韩诗外传》七孔子困于陈、蔡之间，即三经之席，七日不食，藜羹不糁，弟子有饥色，读书习礼乐不休。子路进谏曰：“为善者，天报之以福；为不善者，天报之以贼。今夫子积德累仁，为善久矣。意者尚有遗行乎，奚居之隐也？”孔子曰：“由，来！汝小人也，未讲于论也。居，吾语汝。子以知者为无罪乎，则王子比干何为刳心而死？子以义者为听乎，则伍子胥何为抉目而县吴东门？子以廉者为用乎，则伯夷、叔齐何为饿于首阳之山？子以忠者为用乎，则鲍叔何为而不用、叶公子高终身不仕、鲍焦抱木而泣、子推登山而燔？故君子博学深谋，不遇时者众矣，岂独丘哉！贤不肖者，材也；遇不遇者，时也。今无有时，贤安所用哉？故虞舜耕于历山之阳，立为天子，其遇尧也。傅说负土而版筑，以为大夫，其遇武丁也。伊尹固有莘氏僮也，负鼎操俎调五味，而立为相，其遇汤也。吕望行年五十，卖食棘津，年七十屠于朝歌，九十乃为天子师，则遇文王也。管夷吾束缚自槛车，以为仲父，则遇齐桓公也。百里奚自卖五羊之皮，为秦伯牧牛，举为大夫，则遇秦缪公也。虞丘于天下，以为令尹，让于孙叔敖，则遇楚庄王也。伍子胥前功多，后戮死，非知有盛衰也，前遇阖闾，后遇夫差也。夫骥罢盐车，此非无形容也，莫知之也。使骥不得伯乐，安得千里之足？造父亦无千里之手矣。夫兰茝生于茂林之中，深山之间，人莫见之，故不芬。夫学者非为通也，为穷而不困，忧而志不衰，先知祸福之始，而心无惑焉。故圣人隐居深念，独闻独见。夫舜亦贤圣矣，南面而治天下，惟其遇尧也。使舜居桀纣之世，能自免于刑戮之中，则为善矣，亦何位之有？桀杀关龙逢，纣杀王子比干，当此之时，岂关龙逢无知而王子比干不慧乎哉！此皆不遇时也。故君子务学，修身端行而须其时者也。子无惑焉。”
　　《说苑杂言》孔子困于陈、蔡之间，居环堵之内，席三经之席，七日不食，藜羹不糁，弟子皆有饥色，读《诗》、《书》，治礼不休。子路进谏曰：“凡人为善者，天报以福；为不善者，天报以祸。今先生积德行为善久矣，意者尚有遗行乎，奚居隐也？”孔子曰：“由，来！汝不知，坐，吾语汝。子以夫知者为无不知乎，则王子比干何为剖心而死？以谏者为必听邪，伍子胥何为抉目于吴东门？子以廉者为必用乎，伯夷、叔齐何为饿死于首阳山之下？子以忠者为必用乎，则鲍庄何为而肉枯，荆公子高终身不显，鲍焦抱木而立枯，介子推登山焚死？故夫君子博学深谋，不遇时者众矣，岂独丘哉！贤不肖者，才也；为不为者，人也；遇不遇者，时也；死生者，命也。有其才不遇其时，虽才不用。苟遇其时，何难之有？故舜耕历山，而逃于河畔，立为天子，则其遇尧也。傅说负壤土，释版筑，而立佐天子，则其遇武丁也。伊尹，有莘氏媵臣也，负鼎俎，调五味，而佐天子，则其遇成汤也。吕望行年五十，卖食于棘津，行年七十，屠牛朝歌，行年九十，为天子师，则其遇文王也。管夷吾束缚胶目，居槛车中，自车中起为仲父，则其遇齐桓公也。百里夷自卖取五羊皮，伯氏牧羊，以为卿大夫，则其遇秦穆公也。沈尹名闻天下，以为令尹，而让孙叔敖，则其遇楚庄王也。伍子胥前多功，后戮死，非其智益衰也，前遇阖闾，后遇夫差也。夫骥厄罢盐车，非无骥状也，夫世莫能知也。使骥得王良、造父，骥无千里之足乎？芝兰生深林，非为无人而不香。故学者非为通也，为穷而不困也，忧而不衰也，此知祸福之始而心不惑也。圣人之深念独知独见。舜亦贤圣矣，南面治天下，唯其遇尧也。使舜居桀、纣之世，能自免刑戮固可也，又何官得治乎？夫桀杀关龙逢，而纣杀王子比干，当是时，岂关龙逢无知而比干无惠哉！此桀、纣无道之世然。也故君子疾学，修身端行，以须其时也。”
　　《说苑杂言》孔子遭难陈、蔡之境，绝粮，弟子皆有饥色。孔子歌两柱之间，子路入见曰：“夫子之歌，礼乎？”孔子不应，曲终而曰：“由，君子好乐为无骄也，小人好乐为无慑也，其谁知之，子不我知而从我者乎？”子路不说，授干而舞，三终而出。及至七日，孔子修乐不休。子路愠见曰：“夫子之修乐，时乎？”孔子不应，乐终而曰：“由，昔者齐桓霸心生于莒，句践霸心生于会稽，晋文霸心生于骊氏。故居不幽则思不远，身不约则智不广，庸知而不遇之于是兴？”明日，免于厄。子贡执辔曰：“二三子从夫子而遇此难也，其不可忘已。”孔子曰：“恶，是何也！《语》不云乎？‘三折肱而成良医。’夫陈、蔡之间，丘之幸也。二三子从丘者，皆幸人也。吾闻人君不困不成王，列士不困不成行。昔者，汤困于吕，文王困于羑里，秦穆公困于殽，齐桓困于长勺，句践困于会稽，晋文困于骊氏。夫困之为道，从寒之及暖，暖之及寒也。唯贤者独知而难言之也。《易》曰：‘困，亨贞，大人吉，无咎。’有言不信。圣人所与人难言信也。”
　　《庄子杂篇让王》孔子穷于陈、蔡之间，七日不火食，藜羹不糁，颜色甚惫，而弦歌于室。颜回择菜，子路、子贡相与言曰：“夫子再逐于鲁，削迹于卫，伐树于宋，穷于商、周，围于陈、蔡。杀夫子者无罪，藉夫子者无禁。弦歌鼓琴未尝绝音，君子之无耻也若此乎？”颜回无以应，入告孔子，孔子推琴，喟然而叹曰：“由与赐，细人也！召而来，吾语之。”子路、子贡入，子路曰：“如此者可谓穷矣！”孔子曰：“是何言也！君子通于道之谓通，穷于道之谓穷。今丘抱仁义之道，以遭乱世之患，其何穷之为！故内省而不穷于道，临难而不失其德。天寒既至，霜雪既降，吾是以知松柏之茂也。陈、蔡之隘，于丘其幸乎！”孔子削然反，琴而弦歌，子路扢然执干而舞。子贡曰：“吾不知天之高也，地之下也！”古之得道者，穷亦乐，通亦乐。所乐非穷通也，道德于此，则穷通为寒暑风雨之序矣。故许由娱于颍阳，而共伯得乎共首。
　　《吕氏春秋孝行览慎人》孔子穷于陈、蔡之间，七日不尝食，藜羹不糁。宰予备矣，孔子弦歌于室，颜回择菜于外，子路与子贡相与而言曰：“夫子逐于鲁，削迹于卫，伐树于宋，穷于陈、蔡。杀夫子者无罪，藉夫子者不禁。夫子弦歌鼓舞，未尝绝音。盖君子之无所丑也若此乎？”颜回无以对，入以告孔子，孔子扢然推琴，喟然而叹曰：“由与赐，小人也！召，吾语之。”子路与子贡入，子贡曰：“如此者可谓穷矣！”孔子曰：“是何言也！君子达于道之谓达，穷于道之谓穷。今丘也拘仁义之道，以遭乱世之患，其所也，何穷之谓？故内省而不疚于道，临难而不失其德。大寒既至，霜雪既降，吾是以知松柏之茂也。昔桓公得之莒，文公得之曹，越王得之会稽。陈、蔡之厄，于丘其幸乎！”孔子烈然返瑟而弦，子路抗然执干而舞。子贡曰：“吾不知天之高也，不知地之下也。”古之得道者，穷亦乐，达亦乐。所乐非穷达也，道得于此，则穷达一也，为寒暑风雨之序矣。故许由虞乎颍阳，而共伯得乎共首。
　　《风俗通》七孔子困于陈、蔡之间，七日不尝粒，藜羹不糁，而犹弦琴于室。颜回择菜于户外，子路、子贡相与言曰：“夫子逐于鲁，削迹于卫，拔树于宋，今复见厄于此。杀夫子者无罪，籍夫子者不禁。夫子弦歌鼓舞，未尝绝音。盖君子之无耻也若此乎？”颜渊无以对，以告孔子，孔子恬然推琴，喟然而叹曰：“由与赐，小人也！召，吾语之。”子路与子贡入，子路曰：“如此可谓穷矣！”夫子曰：“由，是何言也！君子通于道之谓通，穷于道之谓穷。今丘抱仁义之道，以遭乱世之患，其何穷之为？故内省不疚于道，临难而不失其德。大寒既至，霜雪既降，吾是以知松柏之茂也。昔者桓公得之莒，文公得之曹，越得之会稽。陈、蔡之厄，于丘其幸乎！”
　　《庄子外篇山木》孔子穷于陈、蔡之间，七日不火食，左据槁木、右击槁枝，而歌焱氏之风。有其具而无其数，有其声而无宫角，木声与人声，犁然有当于人之心。颜回端拱还目而窥之，仲尼恐其广己而造大也，爱己而造哀也，曰：“回，无受天损易，无受人益难，无始而非卒也，人与天一也。夫今之歌者其谁乎？”回曰：“敢问无受天损易？”仲尼曰：“饥渴寒暑，穷桎不行，天地之行也，运物之泄也，言与之偕游之谓也。为人臣者，不敢去之。执臣之道犹若是，而况乎所以待天乎！”“何谓无受人益难？”仲尼曰：“始用四达，爵禄并至而不穷，物之所利，乃非己也，吾命有在外者也。君子不为盗，贤人不为窃，吾若取之，何哉？故曰鸟莫知于鷾鸸，目之所不宜处，不给视，虽落其实，弃之而走。其畏人也，而袭诸人间，社稷存焉尔。”“何谓无始而非卒？”仲尼曰：“化其万物而不知其禅之者，焉知其所终，焉知其所始？正而待之而已耳。”“何谓人与天一邪？”仲尼曰：“有人，天也；有天，亦天也。人之不能有天，性也。圣人晏然体逝而终矣。”
　　《墨子非儒》孔丘穷于陈、蔡之间，藜羹不糁。十日，子路为享豚，孔丘不问肉之所由来而食；号人衣以酤酒，孔丘不问酒之所由来而饮。哀公迎孔丘，席不端弗坐，割不正弗食。子路进，请曰：“何其与陈、蔡反也？”孔丘曰：“来，吾语汝。曩与女为苟生，今与女为苟义。”
　　《吕氏春秋审分览任数》孔子穷乎陈、蔡之间，藜羹不斟，七日不尝粒，昼寝。颜回索米，得而爨之，几熟，孔子望见颜回攫其甑中而食之。选间，食熟，谒孔子而进食。孔子佯为不见之。孔子起曰：“今者梦见先君，食洁而后馈。”颜回对曰：“不可。向者煤室入甑中，弃食不祥，回攫而饭之。”孔子叹曰：“所信者目也，而目犹不可信；所恃者心也，而心犹不足恃。弟子记之：知人固不易矣。”
　　《论衡知实》颜渊炊饭，尘落甑中，欲置之则不清，投地则弃饭，掇而食之。孔子望见，以为窃食。
　　《说苑贵德》孔子之楚，有渔者献鱼甚强，孔子不受。献鱼者曰：“天暑，远市，卖之不售，思欲弃之，不若献之君子。”孔子再拜，受。使弟子埽除，将祭之。弟子曰：“夫人将弃之，今夫子将祭之，何也？”孔子曰：“吾闻之，务施而不腐余财者，圣人也。今受圣人之赐，可无祭乎？”
　　《说苑杂言》楚昭王召孔子，将使执政，而封以书社七百。子西谓楚王曰：“王之臣，用兵有如子路者乎？使诸侯有如宰予者乎？长官五官有如子贡者乎？昔文王处酆，武王处镐，酆、镐之间，百乘之地，伐上杀主，立为天子，世皆曰圣王。今以孔子之贤而有书社七百里之地，而三子佐之，非楚之利也。”楚王遂止。
　　《庄子内篇人间世》孔子适楚，楚狂接舆游其门曰：“凤兮凤兮！何如德之衰也？来世不可待，往世不可追也！天下有道，圣人成焉，天下无道，圣人生焉。方今之时，仅免刑焉。福轻乎羽，莫之知载，祸重乎地，莫之知避。已乎！已乎！临人以德，殆乎！殆乎！画地而趋。迷阳迷阳，无伤吾行，吾行郤曲，无伤吾足。”山木自寇也，膏火自煎也。桂可食，故伐之，漆可用，故割之。人皆知有用之用，而莫知无用之用也。
　　《琴操》《猗兰操》者，孔子所作也。孔子历聘诸侯，诸侯莫能任。自卫反鲁，过隐谷之中，见芗兰独茂，喟然叹曰：“夫兰当为王者香，今乃独茂，与众草为伍，譬犹贤者不逢时，与鄙夫为伦也。”乃止车援琴鼓之云：“习习谷风，以阴以雨，之子于归，远送于野。何彼苍天，不得其所，逍遥九州，无所定处。世人闇蔽，不知贤者，年纪逝迈，一身将老。”自伤不逢时，托辞于芗兰云。
　　《越绝书》七昔者，陈成恒相齐简公，欲为乱，惮齐邦鲍晏，故徙其兵而伐鲁。鲁君忧也，孔子患之，乃召门人弟子而谓之曰：“诸侯有相伐者尚耻之，今鲁，父母之邦也，丘墓存焉，今齐将伐之，可无一出乎？”颜渊辞出，孔子止之。子路辞出，孔子止之。子贡辞出，孔子遣之。
　　《吴越春秋夫差内传》十三年，齐大夫陈成恒欲弑简公，阴惮齐国鲍晏，故前兴兵伐鲁。鲁君忧之，孔子患之，召门人而谓之曰：“诸侯有相伐者，丘尝耻之。夫鲁，父母之国也，丘墓在焉，今齐将伐之，子无意一出邪？”子路辞出，孔子止之。子张、子石请行，孔子弗许。子贡辞出，孔子遣之。
　　《越绝书外传本事》子贡与夫子坐，告夫子曰：“太宰死。”夫子曰：“不死也。”如是者再。子贡再拜而问：“何以知之？”夫子曰：“天生宰嚭者，欲以亡吴；吴今未亡，宰何病乎？”后人来言不死。
　　《淮南子人间训》昔者卫君朝于吴，吴王囚之，欲流之于海，说者冠盖相望而弗能止。鲁君闻之，撤钟鼓之县，缟素而朝。仲尼入见，曰：“君胡为有忧色？”鲁君曰：“诸侯无亲，以诸侯为亲；大夫无党，以大夫为党。今卫君朝于吴王，吴王囚之，而欲流之于海。执卫君之仁义而遭此难也，吾欲免之而不能为，奈何？”仲尼曰：“若欲免之，则请子贡行。”鲁君召子贡，授之将军之印。子贡辞曰：“贵无益于解患，在所由之道。”敛躬而行，至于吴，见太宰嚭。太宰嚭甚说之，欲荐之于王。子贡曰：“子不能行说于王，奈何吾因子也。”太宰嚭曰：“子焉知予之不能也。”子贡曰：“卫君之来也，卫国之半曰：‘不若朝于晋。’其半曰：‘不若朝于吴。’然卫君以为吴可以归骸骨也，故束身以受命。今子受卫君而囚之，又欲流之于海，是赏言朝于晋者而罚言朝于吴也。且卫君之来也，诸侯皆以为耆龟兆，今朝于吴而不利，则皆移心于晋矣。子欲成伯王之业，不亦难乎？”太宰嚭入，复之于王。王报出令于百官曰：“比十日，而卫君之礼不具者死。”子贡可谓知所以说矣。
　　《史记卫世家》孔子闻卫乱，曰：“嗟乎！柴也其来乎！由也其死矣！”
　　《御览》八百六十五引《风俗通》子路感雷精而生，尚刚好勇。死，卫人醢之。孔子覆醢，每闻雷声恻怛耳。
　　《拾遗记》二孔子相鲁之时，有神凤游集。至哀公之末，不复来翔。故云：“凤鸟不至，可为悲矣。”
　　《初学记》二十九引《孝经右契》孔子夜梦丰沛邦，有赤烟气起。颜回、子夏侣往观之，驱车到楚西北范氏之庙，见刍儿捶麟，伤其前左足，束薪而覆之。孔子曰：“儿，来！汝姓为谁？”曰：“吾姓为赤松子，时桥，名受纪。”孔子曰：“汝岂有所见乎？”“吾所见一禽，如麕羊头，头上有角，其末有肉，方以是西走。”孔子发薪下，麟视孔子而往，麟蒙其耳，吐三卷书。孔子精而读之。
　　《搜神记》八鲁哀公十四年，孔子夜梦三槐之间、丰沛之邦有赤氤气起，乃呼颜渊、子夏同往观之，驱车到楚西北范氏街，见刍儿打麟，伤其左前足，束薪而覆之。孔子曰：“儿，来！汝姓，为谁儿？”曰：“吾姓为赤松，名时乔，字受纪。”孔子曰：“汝岂有所见乎？”儿曰：“吾所见一禽，如麕羊头，头上有角，其末有肉，方以是西走。”孔子曰：“天下已有主也，为赤刘，陈项为辅。五星入井，从岁星。”儿发薪下，麟示孔子，孔子趋而往，麟向孔子蒙其耳，吐三卷图。广三寸，长八寸，每卷二十四字，其言赤刘当起。曰：“周亡赤气起，火曜兴玄。丘制命，帝卯金。”
　　《拾遗记》三周灵王立，二十一年，孔子生于鲁。襄公之世，夜有二苍龙自天而下，来附徵在之房，因梦而生孔子。有二神女擎香露于空中而来，以沐浴徵在。天帝下奏钧天之乐，列于颜氏之房，空中有声，言天感生圣子，故降以和乐笙镛之音，异于俗世也。又有五老列于徵在之庭，则五星之精也。夫子未生时，有麟吐玉书于阙里人家，文云‘水精之子孙，衰周而素王’。故二龙绕室，五星降庭，徵在贤明，知为神异，乃以绣绂系麟角信，宿而麟去。相者云，夫子系殷汤水德而素王。至敬王之末，鲁定公十四年，鲁人锄商田得麟，以示夫子。系角之绂尚犹在焉，夫子知命之将终，乃抱麟解绂，涕泗滂沱。且麟出之时，及解绂之岁，垂百年矣。
　　《艺文类聚》十引《琴操》鲁哀公十四年，西狩。薪者获麟，击之，伤其左足，将以示孔子。孔子道与相逢，见，俯而泣，抱麟曰：“尔孰为来哉！孰为来哉！”反袂拭面，乃歌曰：“唐虞世兮麟凤游，今非其时来何求，麟兮麟兮我心忧！”仰视其人，龙颜日月。夫子奉麟之口，须臾取三卷图，一为赤伏，刘季兴为王。二为周灭，夫子将终。三为汉制，造作《孝经》。夫子还，谓子夏曰：“新王将起，其如得麟者。”
　　《御览》二十一又七百二十四引《公孙尼子》孔子有疾，哀公使医视之。医曰：“子居处饮食何如？”孔子曰：“丘春居葛室，夏居密阳，秋不风，冬不炀，饮食不造，饮酒不勤。”医曰：“是良药也。”
　　《绎史孔子类记》四引《庄子》孔子病，子贡出，卜。孔子曰：“吾坐席不敢先，居处若斋，饮食若祭，吾卜之久矣。”
　　《论衡别通》孔子病，商瞿卜，期日中。孔子曰：“取书来，比至日中，何事乎！”
　　《刘子崇学》宣尼临没，手不释卷。
　　《水经注》二十五引《春秋说题辞》孔子卒，以所受黄玉葬鲁城北。
　　《论衡纪妖》孔子当泗水而葬，泗水却流。
　　《御览》五百六十引《皇览冢墓记》鲁大夫叔梁纥冢，在鲁国东阳聚安泉东北八十五步，名曰防冢。民传曰：防坟于防，地微高。孔子冢，鲁城北便门外南去城十里，冢营方百亩，冢南北广十步，东西十步，高丈二尺。冢为祠坛，方六尺，与地方平，无祠堂。冢茔中树以百数，皆异种，鲁人世世皆无能名其树者。民传云：孔子弟子，异国人，各持其国树来种之。孔子茔中不生荆棘及刺人草。伯鱼冢，孔子冢东边，与孔子并，大小相望。子思冢，在孔子冢南，亦大小相望。
　　《金楼子志怪》孔子冢，在鲁城北，茔中树以百数，皆异种，鲁人世世无能名者。传言孔子弟子，既皆异国之人，各持其国树来种之。孔子茔中，至今不生荆棘草木。
　　《汉书鲁恭王传》恭王初，好治宫室，坏孔子旧宅以广其宫。闻钟磬琴瑟之音，遂不敢复坏。于其壁中，得古文经传。
　　《水经注》二十五泗水庙屋三间：夫子在西间东向，颜母在中间南向，夫人隔东一间东向。夫人床前有石砚一枚，作甚朴，云平生时物也。
卷十四

［杂事十二］
　　《礼记檀弓疏》引《论语撰考谶》叔梁纥与徵在祷尼丘山，感黑龙之精以生仲尼。
　　《艺文类聚》八十八引《春秋演孔图》孔子母徵在游大冢之陂。睡，梦黑帝使请与己交。语曰：“女乳必于空桑之中，觉则若感，生丘于空桑之中。”
　　《后汉班固传下》注引《演孔图》孔子母徵在梦感黑帝而生，故曰元圣。
　　《论衡实知》孔子生不知其父，若母匿之，吹律，自知殷宋大夫子氏之世也。
　　《御览》三百七十一引《演孔图》孔胸文曰：制作定世符运。
　　《御览》三百七十七引《演孔图》孔子长十尺，大九围，坐如蹲龙，立如牵牛，就之如昴，望之如斗。
　　《御览》三百六十七引《孝经援神契》孔子海口，言若含泽。
　　《御览》三百六十七引《孝经钩命决》仲尼舌理七重，陈重授度。
　　《御览》三百六十八引《钩命决》仲尼斗唇，吐教陈机授度。
　　《御览》三百六十八引《钩命决》夫子骈齿，注象钩星也。
　　《御览》三百六十八引《钩命决》夫子辅喉。
　　《御览》三百七十引《钩命决》仲尼虎掌，是谓威射。
　　《御览》三百七十一引《钩命决》仲尼龟脊。
　　《御览》三百七十一引《论语摘辅象》孔子胸应矩，是谓仪古。
　　《荀子非相》仲尼长。
　　《荀子非相》仲尼之状，面如蒙魌。
　　《白虎通姓名》孔子首类鲁国尼丘山，故名为丘。
　　《论衡骨相》孔子反羽。
　　《御览》六百九十八引《论语隐义注》孔子至蔡，解于客舍。夜有人取孔子乙只屐去，盗者置屐于受盗家。孔子屐长一尺四寸，与凡人屐异。
　　《路史后纪》十注引《世本》杇顶、反首、张面。
　　《路史后纪》十生而頨顶，故名丘，而字仲尼。四十有九表，堤眉，谷窍，参臂，骈胁，要大十围，长九尺有六寸，时谓长人。
　　《战国策》七甘罗曰：“夫项橐生，七岁而为孔子师。”
　　《淮南子修务训》夫项托七岁为孔子师，孔子有以听其言也。
　　《淮南子说林训》高诱注项托年七岁，穷难，孔子而为之作师。
　　《论衡实知》夫项托年七岁，教孔子。
　　《御览》四百四引《春秋后语》甘罗曰：“夫项橐十岁，为孔子师。”
　　《吕氏春秋仲春纪当染》孔子学于老聃、孟苏、夔靖叔。
　　《白虎通辟雍》孔子师老聃。
　　《说苑尊贤》鲍龙跪石而登褵，孔子为之下车。
　　《刘子知人》鲍龙跪石而吟，仲尼为之下车。
　　《晏子春秋问上》故臣闻仲尼居处惰倦，廉隅不正，则季次、原宪侍；气郁而疾，志意不通，则仲由、卜商侍；德不盛，行不厚，则颜回、骞雍侍。
　　《圣贤群辅录》、《广博物志》二十引《尸子》仲尼志意不立，子路侍；仪服不修，公西华侍；礼不习，子贡侍；辞不辩，宰我侍；亡忽古今，颜回侍；节小物，冉伯牛侍。曰：“吾以夫六子自励也。”
　　《韩诗外传》九传曰：孔子过康子，子张子夏从。孔子入坐，二子相与论，终日不决。子夏辞气甚溢，颜色甚变。子张曰：“子亦闻夫子之议论邪？徐言褷褷，威仪翼翼，后言先默，得之推让，巍巍乎，荡荡乎，道有归矣！小人之论也，专意自是，言人之非，瞋目扼腕，疾言喷喷，口沸目赤。一幸得胜，疾笑嗌嗌。威仪固陋，辞气鄙俗，是以君子贱之也。”
　　《贾子容经》子路见孔子之背磬折，举哀，曰：“唯由也见。”孔子闻之曰：“由也何以遗亡也。”
　　《列子说符》孔子之劲，能拓国门之关，而不肯以力闻。
　　《吕氏春秋慎大览慎大》孔子之劲，举国门之关，而不肯以力闻。
　　《淮南子道应训》孔子劲，杓国门之关，而不肯以力闻。
　　《淮南子主术训》孔子之通，智过于苌宏，勇服于孟贲，足蹑于郊菟，力招城关，能亦多矣！然而勇力不闻，伎巧不知，专行孝道，以成素王。事亦鲜矣！春秋二百四十二年，亡国五十二，弑君三十六，采善鉏丑，以成王道。论亦博矣！然而围于匡，颜色不变，弦歌不彻，临死亡之地，犯患难之危，据义行理而志不慑。分亦明矣！然而为鲁司寇，听狱必为断；作为春秋，不道鬼神，不敢专已。
　　《吕氏春秋审分览不二》孔子贵仁。
　　《淮南子修务训》孔子无黔突。
　　《刘子惜时》仲尼凄凄突，不暇黔。
　　《论衡须颂》孔子显三累之行。
　　《论衡幸遇》鲁城门久朽欲顿，孔子过之，趋而疾行。左右曰：“久矣！”孔子曰：“恶其久也。”孔子戒慎已甚，如过遭坏，可谓不幸也。故孔子曰：“君子有不幸而无有幸，小人有幸而无不幸。”
　　《论衡言毒》孔子见阳虎，却行，白汗交流。
　　《御览》六十三引《论语比考谶》水名盗泉，仲尼不漱。注曰：夫子教于洙泗之间，今于城北二水之中，即夫子领徒之所也。
　　《文选》陆机猛虎行注引《尸子》孔子至于胜母，暮矣，而不宿；过于盗泉，渴矣，而不饮。恶其名也。
　　《说苑说丛》水名盗泉，孔子不饮。
　　《后汉钟离意传》孔子忍渴于盗泉之水。
　　《吕氏春秋孝行览遇合》文王嗜昌蒲菹，孔子闻而服之，缩頞而食之。三年，然后胜之。
　　《论衡语增》传语曰：“文王饮酒千钟，孔子百觚。”
　　《列子说符》宋人有好行仁义者，三世不懈。家无故黑牛生白犊，以问孔子。孔子曰：“此吉祥也，以荐上帝。”居一年，其父无故而盲。其牛又复生白犊，其父又复令其子问孔子。其子曰：“前问之而失明，又何问乎？”父曰：“圣人之言，先迕后合。其事未究，姑复问之。”其子又复问孔子。孔子曰：“吉祥也。”复教以祭。其子归致命。其父曰：“行孔子之言也。”居一年，其子又无故而盲。其后楚攻宋，围其城，民易子而食之，析骸而炊之，丁壮者皆乘城而战，死者大半。此人以父子有疾皆免，及围解而疾俱复。
　　《北堂书钞》百三十七引《韩诗外传》孔子使子贡，为其不来，孔子占之，遇鼎。谓弟子曰：“占之遇鼎，皆言无足而不来。”颜回掩口而笑。孔子曰：“回也何哂乎？”曰：“回谓赐必来。”孔子曰：“何如也？”回对曰：“乘舟而来矣。”赐果至矣。
　　《艺文类聚》七十一引《冲波传》孔子使子贡，久而不来。孔子谓弟子占之，遇鼎，皆言无足不来。颜回掩口而笑。子曰：“回也哂，谓赐来也？”曰：“无足者，乘舟而来至矣。”清旦朝，子贡果至，验如颜回之言。
　　《说苑辨物》孔子晨立堂上，闻哭者声音甚悲，孔子援琴而鼓之，其音同也。孔子出，而弟子有吒者。问：“谁也？”曰：“回也。”孔子曰：“回何为而吒？”回曰：“今者有哭者，其音甚悲，非独哭死，又哭生离者。”孔子曰：“何以知之？”回曰：“似完山之鸟。”孔子曰：“何如？”回曰：“完山之鸟生四子，羽翼已成，乃离四海，哀鸣送之，为是往而不复返也。”孔子使人问哭者，哭者曰：“父死家贫，卖子以葬之，将与其别也。”孔子曰：“善哉！圣人也。”
　　《庄子杂篇外物》宋元君夜半而梦人被发窥阿门曰：“予自宰路之渊，予为清江使河伯之所，渔者余且得予。”元君觉，使人占之，曰：“此神龟也。”君曰：“渔者有余且乎？”左右曰：“有。”君曰：“令余且会朝。”明日，余且朝，君曰：“渔何得？”对曰：“且之网，得白龟焉，箕圆五尺。”君曰：“献若之龟。”龟至，君再欲杀之，再欲活之，心疑，卜之曰：“杀龟以卜，吉。”乃刳，龟七十二钻而无遗筴。仲尼曰：“神龟能见梦于元君而不能避余且之网；知能七十二钻而无遗筴，而不能避刳肠之患。如是，则知有所困，神有所不及也。”
　　《史记》褚少孙补龟策传孔子闻之曰：“神龟知吉凶，而骨直空枯。日为阳德而君于天下，辱于三足之乌；月为刑而相佐，见食于虾蟆。蝟辱于鹊，腾蛇之神而殆于即且。竹外有节理，中直空虚；松柏为百木长，而守门闾。日辰不全，故有孤虚。黄金有疵，白玉有瑕。事有所疾，亦有所徐；物有所拘，亦有所据；罔有所数，亦有所疏；人有所贵，亦有所不如。何可而适乎？物安可全乎？天尚不全，故世为屋，不成三瓦而居之，以应之天。天下有阶，物不全乃生也。”
　　《春秋繁露山川颂》孔子曰：“山川神祇，立宝藏，殖器用，资曲直。含大者可以为宫室台榭，小者可以为舟舆浮滠。大者无不中，小者无不入。持斧则斫，折镰则艾。生人立，禽兽伏，死人入。多其功而不言，是以君子取譬也。”
　　《说苑修文》孔子见子桑伯子，子桑伯子不衣冠而处，弟子曰：“夫子何为见此人乎？”曰：“其质美而无文，吾欲说而文之。”孔子去，子桑伯子门人不说，曰：“何为见孔子乎？”曰：其质美而文繁，吾欲说而去其文。”
　　《说苑反质》仲尼问于老聃曰：“甚矣！道之于今难行也。吾比执道委质以当世之君，而不我受也。道之于今难行也。”老子曰：“夫说者流于听，言者乱于辞。如此二者，则道不可委矣。”
　　《中论审大臣》鲁人见仲尼之好让而不争也，亦谓之无能。
　　《韩诗外传》一孔子南游适楚，至于阿谷之隧，有处子佩瑱而浣者。孔子曰：“彼妇人其可与言矣乎？”抽觞以授子贡，曰：“善为之辞，以观其语。”子贡曰：“吾北鄙之人也，将南之楚。逢天之暑，思心潭潭，愿乞一饮，以表我心。”妇人对曰：“阿谷之隧，隐曲之汜，其水载清载浊，流而趋海，欲饮则饮，何问妇人乎？”受子贡觞，迎流而挹之，奂然而弃之，促流而挹之，奂然而溢之，坐置之沙上，曰：“礼固不亲授。”子贡以告。孔子曰：“丘知之矣。”抽琴去其轸，以授子贡，曰：“善为之辞，以观其语。”子贡曰：“向子之言，穆如清风，不悖我语，和畅我心。于此有琴而无轸，愿借子以调其音。”妇人对曰：“吾鄙野之人也，僻陋而无心，五音不知，安能调琴？”子贡以告。孔子曰：“丘知之矣。”抽絺绤五两以授子贡，曰：“善为之辞，以观其语。”子贡曰：“吾北鄙之人也，将南之楚。于此有絺绤五两，吾不敢以当子身，敢置之水浦。”妇人对曰：“客之行，差迟乖人，分其资财，弃之野鄙。吾年甚少，何敢受子？子不早去，今窃有狂夫守之者矣。”
　　《列女传辩通》阿谷处女者，阿谷之隧浣者也。孔子南游过阿谷之隧，见处子佩瑱而浣。孔子谓子贡曰：“彼浣者其可与言乎？”抽觞以授子贡，曰：“为之辞，以观其志。”子贡曰：“我北鄙之人也，自北徂南，将欲之楚，逢天之暑，我思谭谭，愿乞一饮，以伏我心。”处子曰：“阿谷之隧，隐曲之地，其水一清一浊，流入于海，欲饮则饮，何问乎婢？”子授子贡觞，迎流而挹之，投而弃之，从流而挹之，满而溢之，跪置沙上，曰：“礼不亲授。”子贡还报其辞。孔子曰：“丘已知之矣。”抽琴去其轸，以授子贡，曰：“为之辞。”子贡往曰：“向者闻子之言，穆如清风，不拂不寤，私复我心。有琴无轸，愿借子调其音。”处子曰：“我鄙野之人也，陋固无心，五音不知，安能调琴？”子贡以报孔子。孔子曰：“丘已知之矣。”过贤则宾，抽絺绤五两以授子贡，曰：“为之辞。”子贡往曰：“我北鄙之人也，自北徂南，将欲之楚。有絺绤五两，非敢以当子之身也，愿注之水旁。”处子曰：“行客之人，嗟然永久，分其资财，弃于野鄙。妾年甚少，何敢受子？子不早命，窃有狂夫名之者矣。”子贡以告孔子。孔子曰：“丘已知之矣！斯妇人达于人情而知礼。”
　　《楚辞七谏》路室之女方桑兮，孔子过之以自侍。王逸注：言孔子出游，过于客舍。其女方采桑，一心不视，善其贞信，故以自侍。
　　《北堂书钞》一百六引《琴操》孔子游于腊山，见取薪而哭。长梓上有孤鹣，乃承而歌之。
　　《艺文类聚》三十四引《琴操》孔子游于泰山，见薪者哭，甚哀。孔子问之，薪者曰：“吾自伤，故哀尔。”
　　《绎史孔子类记》四引《吴越春秋》夫差闻孔子至吴，微服观之。或人伤其指，王怒欲索，或而诛之。子胥谏，乃止。
　　《吴越春秋句践伐吴外传》十越王既已诛忠臣，霸于关东。从琅琊起观台，周七里，以望东海，死士八千人，戈船三百艘。居无几，躬求贤士。孔子闻之，从弟子奉先王雅琴礼乐奏于越。越王乃被唐夷之甲，带步光之剑，杖屈卢之矛，出死士以三百人，为陈关下。孔子有顷到，越王曰：“唯唯，夫子何以教之？”孔子曰：“丘能述五帝三王之道，故奏雅琴以献之大王。”越王喟然叹曰：“越性脆而愚，水行山处，以船为车，以楫为马，往若飘风，去则难从。说兵敢死，越之常也。夫子何说而欲教之？”孔子不答，因辞而去。
　　《越绝书》八句践伐吴，霸关东。从琅琊起观台，周九里，以望东海，死士八千人，戈船三百艘。居无几，躬求贤圣。孔子从弟子七十人，奉先王雅琴治礼往奏。句践乃身被赐夷之甲，带步光之剑，杖物卢之矛，出死士三百人，为阵关下。孔子有顷到越，越王曰：“唯唯，夫子何以教之？”孔子对曰：“丘能述五帝三王之道，故奏雅琴至大王所。”句践喟然叹曰：“夫越性脆而愚，水行而山处，以船为车，以楫为马，往若飘风，去则难从。锐兵任死，越之常性也。夫子异则不可。”于是孔子辞，弟子莫能从乎！
　　《绎史孔子类记》一引《冲波传》孔子去卫适陈，途中见二女采桑。子曰：“南枝窈窕北枝长。”答曰：“夫子游陈必绝粮，九曲明珠穿不得，著来问我采桑娘。”夫子至陈，大夫发兵围之，令穿九曲珠乃释其厄。夫子不能，使回赐返问之，其家谬言女出外，以一瓜献二子，子贡曰：“瓜子在内也。”女乃出语曰：“用蜜涂珠，丝将系蚁，蚁将系丝，如不肯过，用烟熏之。”子依其言，乃能穿之，于是绝粮七日。
　　《搜神记》十九孔子厄于陈，弦歌于馆中。夜有一人长九尺余，著皂衣，高冠，大咤，声动左右。子贡进，问：“何人邪？”便提子贡而挟之。子路引出，与战于庭，有顷未胜。孔子察之，见其甲车间时时开如掌，孔子曰：“何不探其甲车？”引而奋登，子路引之，没手仆于地，乃是大釭鱼也，长九尺余。孔子曰：“此物也，何为来哉？吾闻物老则群精依之，因衰而至，此其来也。岂以吾遇厄绝粮、从者病乎？夫六畜之物，及龟蛇鱼鳖草木之属，久者神皆冯依，能为妖怪，故谓之五酉。五酉者，五行之方，皆有其物。酉者，老也，物老则为怪。杀之则已，夫何患焉！或者天之未丧斯文，以是系予之命乎？不然，何为至于斯也！”弦歌不辍。子路烹之，其味滋，病者兴，明日遂行。
　　《金楼子杂记上》孔子出游于山，使子路取水。逢虎于水，与战，揽尾得之，纳于怀中。取水还，问孔子曰：“上士杀虎如之何？”子曰：“上士杀虎持虎头。”“中士杀虎如之何？”子曰：“中士杀虎持虎耳。”又问：“下士杀虎如之何？”子曰：“下士杀虎捉虎尾。”子路出尾弃之。复怀石盘曰：“夫子知虎在水而使我取水。是欲杀我也，乃欲杀夫子。问：“上士杀人如之何？”曰：“用笔端。”“中士杀人如之何？”曰：“用语言。”“下士杀人如之何？”曰：“用石盘。”子路乃弃盘而去。
　　《绎史孔子类记》四引《吴越春秋》禹治洪水，至牧德之山，见神人焉，谓禹曰：“劳子之形，役子之虑，以治洪水。无乃怠乎？我有灵宝五符，以役蛟龙水豹。”因授禹而诫之曰：“事毕可秘于灵山。”禹成功后藏于洞庭苞山之穴。至吴王阖闾之时，有龙威丈人得符献之，吴王以示群臣，皆莫能识，乃令赍符以问孔子，曰：“吴王闲居，有赤乌衔此书以至王所，莫辨其文，故令远问。”孔子曰：“昔禹治水于牧德之山，遇神人授以灵宝五符，后藏洞庭之苞山。君王所得，无乃是乎？赤鸟之事，丘所未闻。”
　　《抱朴子内篇辨问》《灵宝经》有《正机平衡飞龟授帙》三篇，皆仙术也。吴王伐石以治宫室，而于合石之中，得紫文金简之书，不能读之，使使者持以问仲尼，而欺仲尼曰：“吴王闲居，有赤雀衔书以置殿上，不知其义，故远咨呈。”仲尼以视之，曰：“此乃灵宝之方，长生之法，禹之所服，隐在水邦，年齐天地，朝于紫庭者也。禹将仙化，封之名山石函之中，乃今赤雀衔之，殆天授也。”
　　《绎史孔子类记》四引《灵宝要略》昔太上以《灵宝五篇》真文以授帝喾，帝喾将仙，封之于钟山。至夏禹巡狩，度弱水，登钟山，逐得是文，后复封之包山洞庭之室。吴王阖闾出游包山，见一人自言姓山名隐居，阖闾扣之，乃入洞庭取素书一卷，呈阖闾。其文不可识，令人赍之问孔子。孔子曰：“丘闻童谣曰：‘吴王出游观震湖，龙威丈人山隐居，北上包山入云墟，乃入洞庭窃禹书，天地大文不可舒，此文长传百六初，若强取出丧国庐。’”阖闾乃尊事之。
　　《御览》四十六引《吴地记》包山在县西一百三十里，中有洞庭，深远世莫能测。吴王使灵威丈人入洞穴，十七日不能尽，因得玉叶，上刻《灵宝二卷》。使示孔子，云：“禹之书也。”
　　《御览》一百五十七引《东观汉记》鲍永，字君长，为鲁郡太守。时彭丰等不肯降，后孔子阙里无故荆棘自辟，从讲室埽除至孔里。永异之，召郡府谓曰：“方今厄急，而阙里无故自涤，意岂夫子欲令太守大行飨诛无状也？”修学校。理请丰等会，手格杀之。
　　《御览》九百二十二引崔鸿《十六国春秋》北凉录昔鲁人有浮海而失津者，至于亶州，见仲尼及七十子游于海中，与鲁人一体杖，令闭目乘之，使归告鲁侯，筑城以备寇。鲁人出海，投杖水中，乃龙也。具以状告，鲁侯不信。俄而群燕数万，衔土培城。鲁侯乃大城曲阜，迄而齐寇至，攻鲁不克而还。

卷十五

［遗谶十三］
　　《周易乾凿度》孔子曰：洛书摘亡辟曰：建纪者，岁也。成姬仓有命在河圣，孔表雄德。庶人受命，握麟征。
　　《周易乾凿度》孔子曰：推即位之术：乾坤三，上中下。坤变初六复，曰正阳，在下为圣人。故一圣，二庸，三君子，四庸，五圣，六庸，七小人，八君子，九小人，十君子，十一小人，十二君子，十三圣人，十四庸人，十五君子，十六庸人，十七圣人，十八庸人，十九小人，二十君子，二十一小人，二十二君子，二十三小人，二十四君子，二十五圣人，二十六庸人，二十七君子，二十八庸人，二十九圣人，三十庸人，三十一小人，三十二君子，三十三小人，三十四君子，三十五小人，三十六君子，三十七圣人，三十八庸人，三十九君子，四十小人，四十一圣人，四十二庸人。孔子曰：极至德之世，不过此。乾三十二世消，坤三十六世消。代圣人者仁，继之者庸人。仁世淫，庸世恳。二阴之精射三阳，当卦自埽，知命守录其可防。钩钤解，命图兴。孔子曰：丘文以候，授明之出，莫能雍。
　　《周易乾凿度》孔子曰：复十八世消，以三六也；临十二世消，以二六也；泰三十世消，以二九、二六也；大壮二十四世消，以二九、一六也；夬三十二世消，以三九、一四也。
　　《周易乾凿度》孔子曰：妒一世消，无所据也；遁一世消，据不正也；否十世消，以二五也；观二十世消，以二五、四六也；剥十二世消，以三四也。
　　《周易乾凿度》孔子轨，以七百六十为世轨者。尧以甲子受天元为推术。七往六来，八往九来，七为世轨者。文王推爻，四乃术数。
　　《周易乾凿度》孔子曰：以爻正月，为享国数。存六期者，天子欲求水旱之厄，以位入轨年数，除轨算尽，则厄所遭也。甲乙为饥，丙丁为旱，戊己为中兴，庚辛为兵，壬癸为水。卧算为年，立算为日，必除先入轨年数，水旱兵饥得矣。如是，乃救灾度厄矣。阳之法。
　　《周易乾凿度》孔子曰：天之将降嘉瑞应，河水清，三日青，四日青，变为赤，赤变为黑，黑变为黄，各各三日。河中水安井，天乃清明，图乃见。见必南向，仰天言。见三日以三日，见六日以六日，见九日以九日，见十二日以十二日，见十五日以十五日，见皆言其余日。
　　《周易乾凿度》孔子曰：帝德之应洛水，先温九日。后五日变为五色，元黄天地之静书见矣。负图出午，圣人见五日以五日，见十日以十日，见十五日以十五日，见二十日以二十日，见二十五日以二十五日，见三十日以三十日。
　　《周易乾凿度》孔子曰：君子亦于静，若龙而无角。河二日清，二日白，二日赤，二日黑，二日黄。蛇见水中，用日也，一日辰为法，以一辰二辰，以三辰以四五辰，以六七辰，以八九辰，以十辰，以十一辰，以十二辰。夜不可见，水中赤煌煌，如火英。图书、蛇皆然也。
　　《周易乾凿度》孔子曰：复表曰角。临表龙颜，泰表载千，大壮表握诉，龙角大展。夬表升骨履文。妒表耳参漏，足履王，知多权。遁表日角连理。否表二好文。观表出准虎。剥表重童明历元。此皆律历运期相，一匡之神也。欲所按合诚。洛书灵准听曰：气五，机七，八合提，九爻结，八九七十二，录图起。初世者，戏也。姬通纪，河图龙出，洛书龟予，演亦八者，七九也。始仓甄节，五七受命。数运不俗，守录以次第相改，七九度变，命失宝合，七八八名，毕升渐喜，六十四精圣。性象有录，第以所变毕动，动日者提，不者殆。易物之慎，命不在仵者，霸横者，距命历掘执并投者。上契辅摘，推失排绌者，咸名纪所错，中与用材毁苴。五行旋代出，辅运相拒，与更用事，终始相讨，期有从至。有余运，有托除，要有知衙，合七八以视旋机，审矣。
　　《周易乾凿度》孔子曰：至德之数，先立木金水火土德。合三百四岁，五德备，凡一千五百二十岁。大终复初，其求金木水火土德，日名之法。道一纪七十六岁，因而四之，为三百四岁。以一岁三百六十五日四分乘之，凡为十一万一千三十六。以甲为法除之，余三十六。以三十六甲子始数立，立算皆为甲，旁算亦为甲。以日次次之，母算者，乃木金火水土德之日也。德益三十六，五德而止。六日名甲子木德，主春，春生三百四岁。庚子金德，主秋，成收，三百四岁。丙子火德，主夏，长三百四岁。壬子水德，主冬，藏三百四岁。戊子土德，主季夏，致养三百四岁。六子德四正，四正，子午卯酉也。而期四时，凡一千五百二十岁，终一纪。五德者，所以立尊号，论天弗，志长久。
　　《周易乾凿度》孔子曰：丘按录谶，论国定符，以春秋西狩，题钊表命。予亦握嬉帝之十二，当兴平嗣出妃妾，妾得乱，不勤竭承，维表循符。当至者塞，政在枢。害时失命缺寿，以符瑞伏代。灾七录，握藉成年。剟裒期，凶敕候，修身练缺，邮专兑，兑德始克，免延期。自然之谶，推引相拘，沮思愈知命不或世，帝思图也。夫天道三微而成一著，三著而体成。
　　《易纬通卦验》孔子曰：太皇之先与燿合，元精五帝期以序七神，天地成位，君臣道生。君五期，辅三名，以建德通万灵。遂皇始出，握机矩，表计宜，其刻曰：苍牙通灵，昌之成。孔演命明道经，燧人之皇没。虙戏生，本尚芒，芒开矩听，八苍灵唯精，不慎明之，害类远振。撢度出表，挺后名知，命陈效睹，三万一千一终，一名虙方牙苍精，作易无书以尽序。
　　《易纬通卦验》孔子表洛书摘亡辟曰：亡秦者，胡也。丘以推秦，白精也。其先星，感河，出图，挺白，以胡谁亡？胡之名，行之名，行之萌，秦为赤躯，非命王，故帝表有七五命七以永庆王。以火代黑，黑畏黄精之起，因威萌，虙羲作易。仲，仲命德维纪衡。周文增通八八之节，转序三百八十四爻，以系王命之瑞。谋三十五君，常其一也。兴亡殊方，各有其祥，封于泰山，禅于梁阴。易姓之起，刻石明号。丘表大命谋天皇，巽奎坤艮，出亡兴之街。仲者帝命所保，行文出加政，拨臣阳候七，阴候八，皆行子午，视卯酉相违远，期冲，六千三百变。非摘亡据兴，尽在文昌所会。增卦爻，可以先知珍瑞之类，繱厓之将。审其系象，通神明明者类，视七若九，八卦以推七九之微，录图准命略为世，题萌表试。故十二月十二日，政八风二十四无，其相应之验。犹响之应人动作言语也。故正其本而万物理，失之毫厘，差以千里。
　　《易纬辨终备》孔子表河图皇参持曰：天以斗视，日发明，皇以戏招，始挂八卦谈。
　　《易纬是类谋》孔子演曰：天子亡征，九圣人起，有八符，运之以斗，税之以昴，五七布舒，河出录图，雒授变书。
　　《文选》汉高祖功臣颂注引《尚书璇玑钤》孔子曰：五帝出，受录图。
　　《隶释》史晨祠孔庙碑引《尚书考灵耀》丘生仓际，触期稽度，为赤制，故作春秋，以明文命，缀纪撰书，修定礼义。
　　《文选》齐安陆王碑文注引《春秋元命包》孔子曰：扶桑者，日所出，房所立，其耀盛。苍神用事，精感姜原，卦得震，震者动而光，故知周苍，代殷者，为姬昌。人形龙颜，长大，精翼日，衣青光。
　　《公羊》哀十四年解诂得麟之后，天下血书鲁端门，曰：趋作法，孔圣没，周姬亡。彗东出，秦政起，胡破术，书纪散，孔不绝。子夏明日往视之，血书飞为赤鸟，化为白书，署曰：演孔图，中有作图制法之状。
　　《御览》八百四又九百十四引《春秋演孔图》孔子论经，有鸟化为书，孔子奉以告天，赤爵集书上，化为黄玉。刻曰：孔提命，作应法，为赤制。
　　《艺文类聚》九十八引《演孔图》趣作法，圣没，周姬亡。彗东出，秦政，胡破术，书记散，孔不绝。此鲁端门血书。十三年冬，有星孛东方，说题曰：麟德之月，天当有血书端门。子夏至期往视，逢一即言，门有血书，往写之，血蜚鸟化为帛，鸟消，书出，署曰：演孔图。
　　《御览》六百六引《演孔图》孔子曰：丘作《春秋》，天授演孔图，中有大玉，刻一版曰：璇玑一低一昂是七期，验败毁灭之征也。
　　《御览》八十四引《春秋感精符》孔子按录书，含观五常英，人知姬昌为苍帝精。
　　《北堂书钞》八十五拜揖引《孝经右契》制作《孝经》，道备，使七十二弟子向北辰星而磬折，使曾子抱《河》、《洛》，事北面。孔子衣绛单衣，向北辰星而拜者也。
　　《事类赋》十五注引《孝经援神契》孔子制作《孝经》，使七十二子向北辰磬折，使曾子抱《河》、《洛》，事北向。孔子霡缥笔、衣绛单衣，向北辰而拜。
　　《搜神记》八孔子修《春秋》、制《孝经》既成，斋戒，向北辰而拜，告备于天。乃洪郁起白雾摩地，赤虹自上而下，化为黄玉，长三尺，上有刻文。孔子跪受而读之，曰：宝文出刘季，握卯金刀，在轸北，字禾子，天下服。
　　《宋书符瑞志》孔子作《春秋》、制《孝经》既成，使七十二弟子向北辰星磬折而立，使曾子抱《河》、《洛》，事北向。孔子斋戒，向北辰而拜，告备于天，曰：《孝经》四卷，《春秋》、《河》、《洛》凡八十一卷，谨已备。天乃洪郁起白雾摩地，赤虹自上下，化为黄玉，长三尺，上有刻文。孔子跪受而读之，曰：宝文出，刘季握卯金刀，在轸北，字禾子，天下服。
　　《隶释》史晨祠孔庙碑引《孝经授神契》丘立制命，帝卯行。
　　《御览》六百十引《孝经中契》丘学《孝经》，文成道立，齐以白天，则玄云踊紫官。开北门，角亢星北落司命。天使书题，号孝经篇。云神星裳，孔丘知元，今使阳衢乘紫麟，下告地主要道之君。后年麟至，口吐图文，北落郎服，书鲁端门，隐形不见。子夏往观，写得十七字，余字灭消文，其余飞为赤鸟，翔靡青云。
　　《文选》曹颜远思友人诗注又刘歆《移书让太常博士》注引《论语崇爵谶》子夏六十四人，共撰仲尼微言，以当素王。
　　《御览》二百七引《论语摘辅像》仲尼为素王，颜渊为司徒。
　　《御览》五引《论语谶》仲尼曰：吾闻尧率舜等游首山，观河渚。有五老游河渚，一老曰：《河图》将来告帝期，二老曰：《河图》将来告帝谋，三老曰：《河图》将来告帝书，四老曰：《河图》将来告帝图，五老曰：《河图》将来告帝筮。龙衔玉苞，金泥玉检封盛书，五老飞为流星，上入昴。
　　《御览》八十一引《论语撰考谶》尧、舜升登首山，观河渚，有五老游于河渚，相谓曰：《河图》将来告帝期。五老流星，上昴，有须赤龙负玉苞舒图出，尧与大舜等共发，曰：帝当枢百则禅虞。尧喟然叹曰：咨尔舜，天之历数，在尔躬。
　　《论衡实知》孔子将死，遗谶书，曰：“不知何一男子，自谓秦始皇，上我之堂，踞我之床，颠倒我衣裳，至沙丘而亡。”又曰：“董仲舒乱我书。”又书曰：“亡秦者，胡也。”
　　《后汉郎觊传》觊对《尚书》曰：孔子曰：“汉三百载，计历改宪。”
　　《三国志魏文纪》注引《孔子玉版》定天下者，魏公子桓。
　　《后汉钟离意传》注引《意别传》意为鲁相，到官，出私钱万三千文，付户曹孔袴修夫子车。身入庙，拭机席剑履。男子张伯除堂下草，土中得玉璧七枚，伯怀其一，以六枚白意，意令主簿安置几前。孔子教授堂下床首有悬瓮，意召孔袴问：“此何瓮也？”对曰：“夫子瓮也。背有丹书，人莫敢发也。”意曰：“夫子圣人，所以遗瓮，欲以悬示后贤。”因发之，中得素书，文曰：“后世修吾书，董仲舒；护吾车，拭吾履，发吾笥，会稽钟离意。璧有七，张伯藏其一。”意即召问伯，果服焉。
　　《续汉郡国志》注补引《钟离意别传》意省堂有孔子小车乘，皆朽败。意自粜俸雇漆胶之直，请鲁民治之，及护几席剑履，后得瓮，中素书曰：“护吾履，钟离意。”
　　《续汉郡国志》注补引《汉晋春秋》钟离意相鲁，见仲尼庙颓毁。会诸生于庙中，慨然叹曰：“蔽芾甘棠，勿剪勿伐，况见圣人庙乎！”遂躬留治之。周观舆服之在焉，自仲尼以来，莫之开也。意发视之，得古文策。书曰：“乱吾书，董仲舒；治吾堂，钟离意。璧有七，张伯怀其一。”意寻案未了而卒。张伯者，治中庭治地，得六璧上之。意曰：“此有七，何以不遂？”伯惧，探璧怀中。鲁咸以为神。
　　《水经注》二十五泗水鲁人藏孔子所乘车于庙中，是颜路所请者也。献帝时遇火烧之。永平中，钟离为鲁相，到官，出私钱万三千文，付户曹孔袴治夫子车。身入庙，拭几席剑履。男子张伯除堂下草，土中得玉璧七枚，伯怀其一，以六枚白意。意令主簿安置几前。孔子寝堂床首有悬瓮，意召孔袴问：“何等瓮也？”对曰：“夫子瓮也。背有丹书，人勿敢发也。”意曰：“夫子圣人，所以遗瓮，欲以悬示后贤耳。”发之，中得素书，文曰：“后世修吾书，董仲舒；护吾车，拭吾履，发吾笥，会稽钟离意。璧有七，张伯藏其一。”意即召问，伯果服焉。


卷十六

［寓言十四］（上）
　　《御览》八百十八引《韩诗外传》孔子、颜渊登鲁泰山，望吴阊门。渊曰：“见一匹练，前有生蓝。”子曰：“白马，蓝刍也。”
　　《御览》八百九十七引《论衡》儒书称孔子与颜渊俱登鲁东山，望吴阊门。谓曰：“尔何见？”“一匹练，前生蓝。”孔子曰：“噫！此白马，芦刍。”使人视之，果然。
　　《论衡书虚》传书或言：颜渊与孔子俱上鲁太山，孔子东南望，吴阊门外有系白马，引颜渊指以示之，曰：“若见吴阊门乎？”颜渊曰：“见之。”孔子曰：“门外何有？”曰：“有如系练之状。”孔子抚其目而止之，因与俱下。下而颜渊发白齿落，遂以病死。盖以精神不能若孔子，强力自极，精华竭尽，故夭死。
　　《续博物志》七颜渊与孔子俱上泰山，东南望吴昌门外，孔子见白马，引颜渊指之：“若见吴昌门乎？”颜渊曰：“见之。有系练之状。”孔子抚其目而止之。颜渊发白齿落，遂以病死。盖精力不及圣人而强役之也。
　　《列子天瑞》林类年且百岁，底春被裘，拾遗穗于故畦，并歌并进。孔子适卫，望之于野，顾谓弟子曰：“彼叟可与言者，试往讯之。”子贡请行。逆之垅端，面之而叹曰：“先生曾不悔乎，而行歌拾穗？”林类行不留，歌不辍。子贡叩之不已，乃仰而应曰：“吾何悔邪？”子贡曰：“先生少不勤行，长不竞时，老无妻子，死期将至，亦有何乐而拾穗行歌乎？”林类笑曰：“吾之所以为乐，人皆有之，而反以为忧。少不勤行，长不竞时，故能寿若此；老无妻子，死期将至，故能乐若此。”子贡曰：“寿者人之情，死者人之恶。子以死为乐，何也？”林类曰：“死之与生，一往一反，故死于是者，安知不生于彼？故吾知其不相若矣。吾又安知营营而求生非惑乎？亦又安知吾今之死不愈昔之生乎？”子贡闻之，不喻其意，还以告夫子。夫子曰：“吾知其可与言，果然。然彼得之而不尽者也。”
　　《列子黄帝》范氏有子曰子华，善养私名，举国服之。有宠于晋君，不仕而居三卿之右。目所偏视，晋国爵之；口所偏肥，晋国黜之。游其庭者侔于朝。子华使其侠客以智鄙相攻，强弱相凌。虽伤破于前，不用介意。终日夜以此为戏乐，国殆成俗。禾生、子伯，范氏之上客，出行，经坰外，宿于田更商丘开之舍。中夜，禾生、子伯二人相与言子华之名势，能使存者亡，亡者存，富者贫，贫者富。商丘开先窘于饥寒，潜于牖北听之。因假粮荷畚之子华之门。子华之门徒皆世族也，缟衣乘轩，缓步阔视。顾见商丘开，年老力弱，面目黎黑，衣冠不检，莫不眲之。既而狎侮欺诒，挡扌必挨抌，亡所不为。商丘开常无愠容，而诸客之技单，惫于戏笑，遂与商丘开俱乘高台，于众中漫言曰：“有能自投下者，赏百金。”众皆竞应。商丘开以为信然，遂先投下，形若飞鸟，扬于地，肌骨无毁。范氏之党以为偶然，未讵怪也。因复指河曲之淫隈曰：“彼中有宝珠，泳可得也。”商丘开复从而泳之，既出，果得珠焉。众昉同疑，子华昉令豫肉食衣帛之次。俄而范氏之藏大火。子华曰：“若能入火取锦者，从所得多少赏若。”商丘开往，无难色，入火往还，埃不漫，身不焦。范氏之党以为有道，乃共谢之曰：“吾不知子之有道而诞子，吾不知子之神人而辱子。子其愚我也，子其聋我也，子其盲我也。敢问其道。”商丘开曰：“吾亡道。虽吾之心，亦不知所以。虽然，有一于此，试与子言之。曩子二客之宿吾舍也，闻誉范氏之势，能使存者亡，亡者存，富者贫，贫者富。吾诚之无二心，故不远而来。及来，以子党之言皆实也，唯恐诚之之不至，行之之不及，不知形体之所措，利害之所存也。心一而已。物无迕者，如斯而已。今昉知子党之诞我，我内藏猜虑，外矜观听，追幸昔日之不焦溺也，怛然内热，惕然震悸矣。水火岂复可近哉！”自此之后，范氏门徒遇乞儿马医，弗敢辱也，必下车而揖之。宰我闻之，以告仲尼。仲尼曰：“汝弗知乎？夫至信之人，可以感物也。动天地，感鬼神，横六合而无逆者，岂但履危险入水火而已哉？商丘开信伪物犹不逆，况彼我皆诚哉？小子识之！”
　　《列子黄帝》颜回问乎仲尼曰：“吾尝济乎觞深之渊矣，津人操舟若神。吾问焉，曰：‘操舟可学邪？’曰：‘可，能游者可教也，善游者数能。乃若夫没人，则未尝见舟而谡操之也。吾问焉，而不告。敢问何谓也？”仲尼曰：“噫！吾与若玩其文也久矣，而未达其实，而固且道与！能游者可教也，轻水也；善游者之数能也，忘水也。乃若夫没人之未尝见舟而谡操之也，彼视渊若陵，视舟之覆犹其车却也。覆却万物方陈乎前而不得入其舍。恶往而不暇？以瓦抠者巧，以钩抠者惮，以黄金抠者惛。巧一也，而有所矜，则重外也。凡重外者拱内。”
　　《庄子外篇达生》颜回问仲尼曰：“吾尝济乎觞深之渊，津人操舟若神。吾问焉，曰：‘操舟可学邪？’曰：‘可，善游者数能。若乃夫没人，则未尝见舟而便操之也。吾问焉，而不吾告。敢问何谓也？”仲尼曰：“善游者数能，忘水也。若乃夫没人之未尝见舟而便操之也，彼视渊若陵，视舟之覆犹其车却也。覆却万方陈乎前而不得入其舍，恶往而不暇？以瓦注者巧，以钩注者惮，以黄金注者殙。其巧一也，而有所矜，则重外也。凡外重者内拙。”
　　《列子黄帝》孔子观于吕梁，悬水三十仞，流沫三十里，鼋鼍鱼鳖之所不能游也。见一丈夫游之，以为有苦而欲死者也，使弟子并流而承之。数百步而出，被发行歌，而游于棠行。孔子从而问之曰：“吕梁悬水三十仞，流沫三十里，鼋鼍鱼鳖所不能游。向吾见子蹈之，以为有苦而欲死者，使弟子并流将承子。子出而被发行歌，吾以子为鬼也。察子，则人也。请问蹈水有道乎？”曰：“亡，吾无道。吾始乎故，长乎性，成乎命，与赍俱入，与汨皆出，从水之道而不为私焉，此吾所以蹈之也。”孔子曰：“何谓始乎故，长乎性，成乎命也？”曰：“吾生于陵而安于陵，故也；长于水而安于水，性也；不知吾所以然而然，命也。”
　　《庄子外篇达生》孔子观于吕梁，县水三十仞，流沫四十里，鼋鼍鱼鳖之所不能游也。见一丈夫游之，以为有苦而欲死也，使弟子并流而拯之。数百步而出，被发行歌，而游于塘下。孔子从而问焉，曰：“吾以子为鬼，察子则人也。请问蹈水有道乎？”曰“亡，吾无道。吾始乎故，长乎性，成乎命。与齐俱入，与汨偕出，从水之道而不为私焉。此吾所以蹈之也。”孔子曰：“何谓始乎故，长乎性，成乎命？”曰：“吾生于陵而安于陵，故也；长于水而安于水，性也；不知吾所以然而然，命也。”
　　《列子黄帝》仲尼适楚，出于林中，见筼偻者承蜩，犹掇之也。仲尼曰：“子巧乎？有道邪？”曰：“我有道也。五、六月累垸，二而不坠，则失者锱铢；累三而不坠，则失者十一；累五而不坠，犹掇之也。吾处也，若橛株驹；吾执臂，若槁木之枝。虽天地之大、万物之多，而唯蜩翼之知。吾不反侧，不以万物易蜩之翼，何为而不得？”孔子顾谓弟子曰：“用志不分，乃凝于神。其筼偻丈人之谓乎！”丈人曰：“汝逢衣徒也，亦何知问是乎？修汝所以，而后载言其上。”
　　《庄子外篇达生》仲尼适楚，出于林中，见筼偻者承蜩，犹掇之也。仲尼曰：“子巧乎？有道邪？”曰：“我有道也。五、六月累丸，二而不坠，则失者锱铢；累三而不坠，则失者十一；累五而不坠，犹掇之也。吾处身也，若厥株拘；吾执臂也，若槁木之枝。虽天地之大、万物之多，而唯蜩翼之知。吾不反不侧，不以万物易蜩之翼，何为而不得？”孔子顾谓弟子曰：“用志不分，乃凝于神。其筼偻丈人之谓乎！”
　　《列子黄帝》赵襄子率徒十万狩于中山，藉仍燔林，扇赫百里。有一人从石壁中出，随烟烬上下，众谓鬼物。火过，徐行而出，若无所经涉者。襄子怪而留之，徐而察之：形色七窍，人也；气息声音，人也。问：“奚道而处石？奚道而入火？”其人曰：“奚物而谓石？奚物而谓火？”襄子曰：“而向之所出者，石也；而向之所入者，火也。”其人曰：“不知也。”魏文侯闻之，问子夏曰：“彼何人哉？”子夏曰：“以商所闻夫子之言，和者大同于物，物无得伤阂者，游金石，蹈水火，皆可也。”文侯曰：“吾子奚不为之？”子夏曰：“刳心去智，商未之能。虽然，试语之有暇矣。”文侯曰：“夫子奚不为之？”子夏曰：“夫子能之而能不为者也。”文侯大说。
　　《列子周穆王》宋阳里华子中年病忘，朝取而夕忘，夕与而朝忘，在途则忘行，在室则忘坐，今不识先，后不识今。阖室毒之。谒史而卜之，弗占；谒巫而祷之，弗禁；谒医而攻之，弗已。鲁有儒生自媒能治之，华子之妻子以居产之半请其方。儒生曰：“此固非卦兆之所占，非祈请之所祷，非药石之所攻。吾试化其心，变其虑，庶几其瘳乎！”于是试露之，而求衣；饥之，而求食；幽之，而求明。儒生欣然告其子曰：“疾可已也。然吾之方密，传世不以告人。试屏左右，独与居室七日。”从之。莫知其所施为也，而积年之疾一朝都除。华子既悟，乃大怒，黜妻罚子，操戈逐儒生。宋人执而问其以，华子曰：“曩吾忘也，荡荡然不觉天地之有无。今顿识既往，数十年来存亡、得失、哀乐、好恶，扰扰万绪起矣。吾恐将来之存亡、得失、哀乐、好恶之乱吾心如此也，须臾之亡，可复得乎？”子贡闻而怪之，以告孔子。孔子曰：“此非汝所及乎！”顾谓颜回记之。
　　《列子仲尼》仲尼闲居，子贡入侍，而有忧色。子贡不敢问，出告颜回，颜回援琴而歌。孔子闻之，果召回入，问曰：“若奚独乐？”回曰：“夫子奚独忧？”孔子曰：“先言尔志。”曰：“吾昔闻之夫子曰：‘乐天知命，故不忧。’回所以乐也。”孔子愀然有间，曰：“有是言哉？汝之意失矣。此吾昔日之言尔，请以今言为正也。汝徒知乐天知命之无忧，未知乐天知命有忧之大也。今告若其实：修一身，任穷达，知去来之非我，亡变乱于心虑，尔之所谓乐天知命之无忧也。曩吾修《诗》《书》，正礼乐，将以治天下，遗来世，非但修一身，治鲁国而已。而鲁之君臣日失其序，仁义益衰，情性益薄，此道不行一国与当年，其如天下与来世矣！吾始知诗书礼乐无救于治乱，而未知所以革之之方，此乐天知命者之所忧。虽然，吾得之矣。夫乐而知者，非古人之谓乐知也。无乐无知，是真乐真知。故无所不乐，无所不知，无所不忧，无所不为。诗书礼乐，何弃之有？革之何为？”颜回北面拜手曰：“回亦得之矣。”出告子贡，子贡茫然自失，归家淫思七日，不寝不食，以至骨立。颜回重往喻之，乃反丘门，弦歌诵书，终身不辍。
　　《列子仲尼》陈大夫聘鲁，私见叔孙氏。叔孙曰：“吾国有圣人。”曰：“非孔丘耶？”曰：“是也。”“何以知其圣乎？”叔孙氏曰：“吾常闻之颜回曰，‘孔丘能废心而用形。’”陈大夫曰：“吾国亦有圣人，子弗知乎？”曰：“圣人孰谓？”曰：“老聃之弟子有亢仓子者，得聃之道，能以耳视而目听。”鲁侯闻之大惊，使上卿厚礼而致之。亢仓子应聘而至，鲁侯卑辞请问之。亢仓子曰：“传之者妄。我能视听不用耳目，不能易耳目之用。”鲁侯曰：“此增异矣。其道奈何？寡人终愿闻之。”亢仓子曰：“我体合于心，心合于气，气合于神，神合于无。其有介然之有，唯然之音，虽远在八荒之外，近在眉睫之内，来干我者，我必知之。乃不知是我七孔四支之所觉，心腹六藏之所知，其自知而已矣。”鲁侯大悦。他日以告仲尼，仲尼笑而不答。
　　商太宰见孔子曰：“丘圣者欤？”孔子曰：“圣则丘何敢！然则丘博学多识者也。”商太宰曰：“三王圣者欤？”孔子曰：“三王善任智勇者，圣则丘不知。”曰：“五帝圣者欤？”孔子曰：“五帝善任仁义者，圣则丘弗知。”曰：“三皇圣者欤？”孔子曰：“三皇善任因时者，圣则丘弗知。”商太宰大骇曰：“然则孰者为圣？”孔子动容有间，曰：“西方之人有圣者焉，不治而不乱，不言而自信，不化而自行，荡荡乎民无能名焉，丘疑其为圣。弗知真为圣欤？真不圣欤？”商太宰嘿然心计，曰：“孔丘欺我哉！”
　　《韩非子说林上》子圉见孔子于商太宰。孔子出，子圉入，请问客。太宰曰：“吾已见孔子，则视子犹蚤虱之细者也。吾今见之于君。”子圉恐孔子贵于君也，因请太宰曰：“君已见孔子，孔子亦将视子犹蚤虱也。”太宰因弗复见也。
　　《列子汤问》孔子东游，见两小儿辩斗，问其故。一儿曰：“我以日始出时去人近，而日中时远也。”一儿以日初出远，而日中时近也。一儿曰：“日初出大如车盖，及日中，则如盘盂，此不为远者小而近者大乎？”一儿曰：“日初出沧沧凉凉，及其日中如探汤，此不为近者热而远者凉乎？”孔子不能决也，两小儿笑曰：“孰为汝多知乎？”
　　《金楼子立言上》孔子东游，见两小儿相斗。一儿曰：“我以日初出去人近。”一儿曰：“日中近。”一儿曰：“日初出如车盖，至中裁如盘盂，岂不近者大远者小？”一儿曰：“日初出沧沧凉凉，至日中有如探汤，此非远者凉近者热邪？”孔子亦不知日中天而小，落扶桑而大。
　　《列子说符》孔子自卫反鲁，息驾乎河梁而观焉。有悬水三十仞，圜流九十里，鱼鳖弗能游，鼋鼍弗能居。有一丈夫方将厉之，孔子使人并涯止之曰：“此悬水三十仞，圜流九十里，鱼鳖弗能游，鼋鼍弗能居也，意者难可以济乎？”丈夫不以错意，遂度而出。孔子问之曰：“巧乎？有道术乎？所以能入而出者，何也？”丈夫对曰：“始吾之入也，先以忠信；及吾之出也，又从以忠信。忠信错吾躯于波流，而吾不敢用私，所以能入而复出者，以此也。”孔子谓弟子曰：“二三子识之！水且犹可以忠信诚身亲之。而况人乎！”
　　《说苑杂言》孔子观于吕梁，悬水四十仞，环流九十里，鱼鳖不能过，鼋鼍不敢居。有一丈夫方将涉之，孔子使人并崖而止之曰：“此悬水四十仞，圜流九十里，鱼鳖不敢过，鼋鼍不敢居，意者难可济也？”丈夫不以错意，遂渡而出。孔子问：“子巧乎？且有道术乎？所以能入而出者，何也？”丈夫对曰：“始吾入，先以忠信；吾之出也，又从以忠信。忠信错吾躯于波流，而吾不敢用私。吾所以能入而复出也。”孔子谓弟子曰：“水而尚可以忠信义久而身亲之，况于人乎！”
　　《列子说符》白公问孔子曰：“人可与微言乎？”孔子不应。白公问曰：“若以石投水，何如？”孔子曰：“吴之善没者能取之。”曰：“若以水投水，何如？”孔子曰：“淄渑之合，易牙尝而知之。”白公曰：“人故不可与微言乎？”孔子曰：“何为不可？唯知言之谓者乎！夫知言之谓者，不以言言也。争鱼者濡，逐兽者趋，非乐之也。故至言去言，至为无为。夫浅知之所争者末矣。”白公不得已，遂死于浴室。
　　《吕氏春秋审应览精谕》白公问于孔子曰：“人可与微言乎？”孔子不应。白公曰：“若以石投水，奚若？”孔子曰：“没人能取之。”白公曰：“若以水投水，奚若？”孔子曰：“淄渑之合者，易牙尝而知之。”白公曰：“然则人不可与微言乎？”孔子曰：“胡为不可？唯知言之谓者，为可耳。”
　　《淮南子道应训》白公问于孔子曰：“人可以微言？”孔子不应。白公曰：“若以石投水中，何如？”曰：“吴越之善没者能取之矣。”曰：“若以水投水，何如？”孔子曰：“菑渑之水合，易牙尝而知之。”白公曰：“然则人固不可与微言乎？”孔子曰：“何谓不可？谁知言之谓者乎！夫知言之谓者，不以言言也。争鱼者濡，逐兽者趍，非乐之者也。故至言去言，至为无为。夫浅知之所争者末矣。”白公不得也，故死于浴室。
　　《庄子内篇人间世》颜回见仲尼，请行。曰：“奚之？”曰：“将之卫。”曰：“奚为焉？”曰：“回闻卫君，其年壮，其行独。轻用其国，而不见其过。轻用民死，死者以国量乎泽，若蕉，民其无如矣！回尝闻之夫子曰：‘治国去之，乱国就之。医门多疾。’愿以所闻思其所行，则庶几其国有瘳乎！”仲尼曰：“嘻，若往而殆刑耳！夫道不欲杂，杂则多，多则扰，扰则忧，忧而不救。古之至人，先存诸己而后存诸人，所存于己者未定，何暇至于暴人之所行！且若亦知夫德之所荡而知之所为出乎哉？德荡乎名，知出乎争。名也者，相轧也；知也者，争之器也。二者凶器，非所以尽行也。且德厚信矼，未达人气；名闻不争，未达人心。而强以仁义绳墨之言衒暴人之前者，是以人恶有其美也，命之曰菑人。菑人者，人必反菑之，若殆为人菑夫。且苟为悦贤而恶不肖，恶用而求有以异？若唯无诏，王公必将乘人而斗其捷，而目将荧之，而色将平之，口将营之，容将形之，心且成之。是以火救火，以水救水，名之曰益多，顺始无穷。若殆以不信厚言，必死于暴人之前矣！且昔者桀杀关龙逢，纣杀王子比干，是皆修其身以下伛拊人之民，以下拂其上者也，故其君因其修以挤之。是好名者也。昔者尧攻丛枝、胥敖，禹攻有扈，国为虚厉，身为刑戮，其用兵不止，其求实无已。是皆求名实者也，而独不闻之乎？名实者，圣人之所不能胜也，而况若乎！虽然，若必有以也，尝以语我来。”颜回曰：“端而虚，勉而一，则可乎？”曰：“恶！恶可！夫以阳为充孔扬，采色不定，常人之所不违，因案人之所感，以求容与其心，名之曰日渐之德不成，而况大德乎！将执而不化，外合而内不訾，其庸筜可乎！”“然则我内直而外曲，成而上比。内直者，与天为徒。与天为徒者，知天子之与己皆天之所子，而独以己言蕲乎而人善之，蕲乎而人不善之邪？若然者，人谓之童子，是之谓与天为徒。外曲者，与人之为徒也。擎、跽、曲拳，人臣之礼也。人皆为之，吾敢不为邪？为人之所为者，人亦无疵焉，是之谓与人为徒。成而上比者，与古为徒。其言虽教，祇之实也。古之有也，非吾有也。若然者，虽直不为病，是之谓与古为徒。若是，则可乎？”仲尼曰：“恶！恶可！大多政，法而不谍。虽固，亦无罪。虽然，止是耳矣，夫胡可以及化！犹师心者也。”颜回曰：“吾无以进矣，敢问其方？”仲尼曰：“斋，吾将语若。有而为之，其易邪？易之者，皞天不宜。”颜回曰：“回之家贫，唯不饮酒不茹荤者数月矣。若此，则可以为斋乎？”曰：“是祭祀之斋，非心斋也。”回曰：“敢问心斋？”仲尼曰：“若一志，无听之以耳而听之以心，无听之以心而听之以气。听止于耳，心止于符。气也者，虚而待物者也。唯道集虚。虚者，心斋也。”颜回曰：“回之未始得使，实自回也；得使之也，未始有回也。可谓虚乎？”夫子曰：“尽矣！吾语若。若能入游其樊，而无感其名，入则鸣，不入则止。无门无毒，一宅而寓于不得已，则几矣。绝迹易，无行地难。为人使易以伪，为天使难以伪。闻以有翼飞者矣，未闻以无翼飞者也；闻以有知知者矣，未闻以无知知者也。瞻彼阅者，虚室生白，吉祥止止，夫且不止，是之谓坐驰。夫徇耳目内通，而外于心知，鬼神将来舍，而况人乎！是万物之化也，禹、舜之所纽也，伏羲、几蘧之所行终，而况散焉者乎！”
　　《庄子内篇德充符》鲁有兀者王骀，从之游者，与仲尼相若。常季问于仲尼曰：“王骀，兀者也，从之游者，与夫子中分鲁。立不教，坐不议，虚而往，实而归。固有不言之教，无形而心成者邪？是何人也？”仲尼曰：“夫子圣人也，丘也直后而未往耳！丘将以为师，而况不若丘者乎！奚假鲁国！丘将引天下而与从之。”常季曰：“彼兀者也，而王先生，其与庸亦远矣！若然者，其用心也，独若之何？”仲尼曰：“死生亦大矣，而不得与之变，虽天地覆坠，亦将不与之遗。审乎无假，而不与物迁，命物之化，而守其宗者也。”常季曰：“何谓也？”仲尼曰：“自其异者视之，肝胆楚越也；自其同者视之，万物皆一也。夫若然者，且不知耳目之所宜，而游心乎德之和，物视其所一，而不见其所丧，视丧其足，犹遗土也。”常季曰：“彼为己，以其知得其心，以其心得其常心，物何为最之哉？”仲尼曰：“人莫鉴于流水，而鉴于止水，唯止能止众止。受命于地，唯松柏独也在，冬夏青青，受命于天，唯舜独也正，在万物之首，幸能正生，以正众生。夫保始之征，不惧之实。勇士一人，雄入于九军，将求名而能自要者，而犹若是，而况官天地，府万物，直寓六骸，象耳目，一知之所知，而心未尝死者乎！”彼且择日而登假，人则从是也。彼且何肯以物为事乎！”
　　《庄子内篇德充符》鲁有兀者叔山无趾，踵见仲尼。仲尼曰：“子不谨，前既犯患若是矣。虽今来，何及矣？”无趾曰：“吾唯不知务而轻用吾身，吾以是亡足；今吾来也，犹有尊足者存，吾是以务全之也。夫天无不覆，地无不载，吾以夫子为天地，安知夫子之犹若是也！”孔子曰：“丘则陋矣！夫子胡不入乎？请讲以所闻。”无趾出，孔子曰：“弟子勉之！夫无趾，兀者也，犹务学以复补前行之恶，而况全德之人乎！”无趾语老聘曰：“孔丘之于至人，其未邪？彼何宾宾以学子为？彼且蕲以綍诡幻怪之名闻，不知至人之以是为己桎梏邪？”老聃曰：“胡不直使彼以死生为一条，以可不可为一贯者，解其桎梏，其可乎？”无趾曰：“天刑之，安可解？”
　　《庄子内篇德充符》鲁哀公问于仲尼曰：“卫有恶人焉，曰哀骀它。丈夫与之处者，思而不能去也。妇人见之，请于父母曰：‘与人为妻，宁为夫子妾者’，十数而未止也。未尝有闻其唱者也，常和人而已矣。无君人之位以济乎人之死，无聚禄以望人之腹。又以恶骇天下，和而不唱，知不出乎四域，且而雌雄合乎前，是必有异乎人者也。寡人召而观之，果以恶骇天下。与寡人处，不至以月数，而寡人有意乎其为人也。不至乎期年，而寡人信之，国无宰，而寡人传国焉。闷然而后应，氾而若辞，寡人丑乎？卒授之国。无几何也，去寡人而行，寡人恤焉，若有亡也，若无与乐是国也。是何人者也？”仲尼曰：“丘也尝使于楚矣，适见〈禾屯〉子食于其死母者，少焉眴若，皆弃之而走，不见已焉尔，不得类焉尔。所爱其母者，非爱其形也，爱使其形者也。战而死者，其人之葬也，不以翣资，刖者之屦，无为爱之，皆无其本矣。为天子之诸御，不爪剪，不穿耳，取妻者止于外，不得复使。形全犹足以为尔，而况全德之人乎！今哀骀它未言而信，无功而亲，使人授己国，唯恐其不受也，是必才全而德不形者也。”哀公曰：“何谓才全？”仲尼曰：“死生存亡，穷达贫富，贤与不肖，毁誉、饥渴、寒暑，是事之变，命之行也。日夜相代乎前，而知不能规乎其始者也。故不足以滑和，不可入于灵府。使之和豫通而不失于兑，使日夜无郤而与物为春，是接而生时乎心者也。是之谓才全。”“何谓德不形？”曰：“平者，水停之盛也。其可以为法也，内保之而外不荡也。德者，成和之修也。德不形者，物不能离也。”哀公异日以告闵子曰：“始也，吾以南面而君天下，执民之纪而忧其死，吾自以为至通矣。今吾闻至人之言，恐吾无其实，轻用吾身而亡吾国。吾与孔丘，非君臣也，德友而已矣。”
　　《庄子内篇大宗师》子桑户、孟子反、子琴张三人相与友，曰：“孰能相与于无相与、相为于无相为？孰能登天游雾、挠挑无极、相忘以生、无所终穷？”三人相视而笑，莫逆于心，遂相与友，莫然。有间，而子桑户死，未葬。孔子闻之，使子贡往待事焉。或编曲，或鼓琴，相和而歌曰：“嗟来桑户兮！嗟来桑户乎！而已反其真，而我犹为人猗。”子贡趋而进曰：“敢问临尸而歌，礼乎？”二人相视而笑，曰：“是恶知礼意？”子贡反，以告孔子，曰：“彼何人者邪？修行无有，而外其形骸，临尸而歌，颜色不变，无以命之，彼何人者邪？”孔子曰：“彼游方之外者也，而丘游方之内者也，外内不相及，而丘使汝往吊之，丘则陋矣！彼方且与造物者为人，而游乎天地之一气，彼以生为附赘县疣，以死为决疣溃痈。夫若然者，又恶知死生先后之所在？假于异物，托于同体，忘其肝胆，遗其耳目，反覆终始，不知端倪。芒然彷徨乎尘垢之外，逍遥乎无为之业，彼又恶能愦愦然为世俗之礼，以观众人之耳目哉？”子贡曰：“然则夫子何方之依？”曰：“丘，天之戮民也，虽然，吾与汝共之。”子贡曰：“敢问其方？”孔子曰：“鱼相造乎水，人相造乎道；相造乎水者，穿池而养给，相造乎道者，无事而生定。故曰：‘鱼相忘乎江湖，人相忘乎道术。’”子贡曰：“敢问畸人？”曰：“畸人者，畸于人而侔于天，故曰：‘天之小人，人之君子，人之君子，天之小人也。’”
　　《庄子内篇大宗师》颜回问仲尼曰：“孟孙才其母死，哭泣无涕，中心不蹙，居丧不哀，无是三者，以善处丧。盖鲁国固有无其实而得其名者乎？回壹怪之。”仲尼曰：“夫孟孙氏尽之矣，进于知矣，唯简之而不得，夫已有所简矣。孟孙氏不知所以生，不知所以死，不知就先，不知就后，若化为物，以待其所不知之化已乎？且方将化，恶知不化哉？方将不化，恶知已化哉？吾特与汝，其梦未始觉者邪？且彼有骇形而无损心，有旦宅而无情死，孟孙氏特觉人哭亦哭，是自其所以乃。且也相与吾之耳矣，庸讵知吾所谓吾之乎？且汝梦为鸟而厉乎天，梦为鱼而没于渊，不识今之言者，其觉者乎？其梦者乎？造适不及笑，献笑不及排，安排而去化，乃入于寥天一。”
　　《庄子内篇大宗师》颜回曰：“回益矣！”仲尼曰：“何谓也？”曰：“回忘仁义矣。”曰：“可矣，犹未也。”它日复见曰：“回益矣。”曰：“何谓也？”曰：“回忘礼乐矣。”曰：“可矣，犹未也。”它日复见曰：“回益矣。”曰：“何谓也？”曰：“回坐忘矣。”仲尼蹴然曰：“何谓坐忘？”颜回曰：“堕枝体，黜聪明，离形去知，同于大通，此谓坐忘。”仲尼曰：“同则无好也，化则无常也，而果其贤乎？丘也请从而后也。”
　　《淮南子道应训》颜回谓仲尼曰：“回益矣。”仲尼曰：“何谓也？”曰：“回忘礼乐矣。”仲尼曰：“可矣，犹未也。”异日复见曰：“回益矣。”仲尼曰：“何谓也？”曰：“回忘仁义矣。”仲尼曰：“可矣，犹未也。”异日复见曰：“回坐忘矣。”仲尼造然曰：“何谓坐忘？”颜回曰：“隳支体，黜聪明，离形去知，洞于化通，是谓坐忘。”仲尼曰：“洞则无善也，化则无常矣，而夫子荐贤，丘请从之后。”
　　《庄子外篇天地》夫子问于老聃曰：“有人治道若相放，可不可，然不然，辩者有言曰：‘离坚白，若县宇。’若是则可谓圣人乎？”老聃曰：“是胥易技系，劳形怵心者也。执狸之狗成思，猨狙之便，自山林来。丘，予告若而所不能闻，与而所不能言。凡有首有趾，无心无耳者众，有形者与无形无状而皆存者，尽无。其动止也，其死生也，其废起也，此又非其所以也。有治在人，忘乎物，忘乎天，其名为忘己。忘己之人，是之谓入于天。”
　　《庄子外篇天地》子贡南游于楚，反于晋，过汉阴，见一丈人方将为圃畦，凿隧而入井，抱瓮而出灌，搰々＋然用力甚多，而见功寡。子贡曰：“有械于此，一日浸百畦，用力甚寡，而见功多，夫子不欲乎？”为圃者仰而视之，曰：“奈何？”曰：“凿木为机，后重前轻，挈水若抽，数如泆汤，其名为槔。”为圃者忿然作色，而笑曰：“吾闻之吾师，有机械者必有机事，有机事者必有机心；机心存于胸中，则纯白不备；纯白不备，则神生不定；神生不定者，道之所不载也。吾非不知，羞而不为也。”子贡瞒然惭，俯而不对。有间，为圃者曰：“子奚为者邪？”曰：“孔丘之徒也。”为圃者曰：“子非夫博学以拟圣，於于以盖众，独弦哀歌以卖名声于天下者乎？汝方将忘汝神气，堕汝形骸，而庶几乎？而身之不能治，而何暇治天下乎？子往矣！无乏吾事。”子贡卑陬失色，顼顼然不自得，行三十里而后愈。其弟子曰：“向之人何为者邪？夫子何故见之变容失色、终日不自反邪？”曰：“始吾以为天下一人耳？不知复有夫人也。吾闻之夫子，事求可，功求成，用力少见功多者，圣人之道。今徒不然，执道者德全，德全者形全，形全者神全，神全者，圣人之道也。托生与民并行而不知其所之，汒乎淳备哉！功利机巧，必忘夫人之心。若夫人者，非其志不之，非其心不为，虽以天下誉之得，其所谓謷然不顾，以天下非之失，其所谓傥然不受。天下之非誉无益损焉，是谓全德之人哉！我之谓风波之民。”反于鲁，以告孔子。孔子曰：“彼假修浑沌氏之术者也，识其一，不知其二；治其内，而不治其外。夫明白入素，无为复朴，体性抱神，以游世俗之间者，汝将固惊邪？且浑沌氏之术，予与汝何足以识之哉？”
　　《庄子外篇天运》孔子西游于卫，颜渊问师金曰：“以夫子之行为奚如？”师金曰：“惜乎而夫子其穷哉！”颜渊曰：“何也？”师金曰：“夫刍狗之未陈也，盛以箧衍，巾以文绣，尸祝斋戒以将之；及其已陈也，行者践其首脊，苏者取而爨之而已。将复取而盛以箧衍，巾以文绣，游居寝卧其下，彼不得梦，必且数眯焉。今而夫子亦取先王已陈刍狗，取弟子游居寝卧其下，故伐树于宋，削迹于卫，穷于商周，是非其梦邪？围于陈蔡，七日不火食，死生相与邻，是非其眯邪？夫水行莫如用舟，而陆行莫如用车，以舟之可行于水也，而求推之于陆，则没世不行。寻常古今，非水陆与？周鲁非舟车与？今蕲行周于鲁，是犹推舟于陆也。劳而无功，身必有殃。彼未知夫无方之传，应物而不穷者也。且子独不见夫桔槔者乎？引之则俯，舍之则仰，彼人之所引，非引人也，故俯仰而不得罪于人。故夫三皇五帝之礼义法度，不矜于同，而矜于治。故譬三皇五帝之礼义法度，其犹柤梨橘柚邪？其味相反而皆可于口。故礼义法度者，应时而变者也。今取柤狙而衣以周公之服，彼必龁啮挽裂，尽去而后慊。观古今之异，犹柤狙之异乎周公也。故西施病心而颦其里，其里之丑人见而美之，归亦捧心而颦其里，其里之富人见之，坚闭门而不出；贫人见之，挈妻子而去之走。彼知美颦而不知颦之所以美。惜乎！而夫子其穷哉！”


卷十七

［寓言十四］（下）
　　《庄子外篇天运》孔子行年五十有一而不闻道，乃南之沛，见老聃。老聃曰：“子来乎？吾闻子北方之贤者也，子亦得道乎？”孔子曰：“未得也。”老子曰：“子恶乎求之哉？”曰：“吾求之于度数，五年而未得也。”老子曰：“子又恶乎求之哉？”曰：“吾求之于阴阳，十有二年而未得。”老子曰：“然。使道而可献，则人莫不献之于其君；使道而可进，则人莫不进之于其亲；使道而可以告人，则人莫不告其兄弟；使道而可以与人，则人莫不与其子孙。然而不可者，无他也，中无主而不止，外无正而不行。由中出者，不受于外，圣人不出；由外入者，无主于中，圣人不隐。名，公器也，不可多取。仁义，先王之蘧庐也，止可以一宿而不可久处，覯而多贵。古之至人，假道于仁，托宿于义，以游逍遥之墟，食于苟简之田，立于不贷之圃。逍遥，无为也；苟简，易养也；不贷，无出也。古者谓是采真之游。以富为是者，不能让禄；以显为是者，不能让名；亲权者，不能与人柄。操之则栗，舍之则悲，而一无所鉴，以窥其所不休者，是天之戮民也。怨、恩、取、与、谏、教、生、杀，八者，正之器也。唯循大变无所湮者，为能用之。故曰：正者，正也，其心以为不然者，天门弗开矣。”
　　孔子见老聃而语仁义。老聃曰：“夫播糠眯目，则天地四方易位矣；蛟虻絪肤，则通昔不寐矣。夫仁义憯然，乃愤吾心，乱莫大焉。吾子使天下无失其朴，吾子亦放风而动，总德而立矣，又奚杰然若负建鼓而求亡子者邪？夫鹄不日浴而白，乌不日黔而黑。黑白之朴，不足以为辩；名誉之观，不足以为广。泉涸，鱼相与处于陆，相呴以湿，相濡以沫，不若相忘于江湖。”
　　孔子见老聃归，三日不谈。弟子问曰：“夫子见老聃，亦将何规哉？”孔子曰：“吾乃今于是乎见龙！龙，合而成体，散而成章，乘乎云气而养乎阴阳。予口张而不能胁，予又何规老聃哉！”子贡曰：“然则人固有尸居而龙见，雷声而渊默，发动如天地者乎？赐亦可得而观乎？”遂以孔子声见老聃，老聃方将倨堂而应微曰：“予年运而往矣，子将何以戒我乎？”子贡曰：“夫三王五帝之治天下不同，其系声名一也。而先生独以为非圣人，如何哉？”老聃曰：“小子少进，子何以谓不同？”对曰：“尧授舜，舜授禹，禹用力而汤用兵，文王顺纣而不敢逆，武王逆纣而不肯顺，故曰不同。”老聃曰：“小子少进，余语汝三王、五帝之治天下。黄帝之治天下，使民心一，民有其亲死不哭而民不非也。尧之治天下，使民心亲，民有为其亲杀其杀而民不非也。舜之治天下，使民心竞，民孕妇十月生子，子生五月而能言，不至乎孩而始谁，则人始有夭矣。禹之治天下，使民心变，人有心而兵有顺，杀盗非杀，人自为种而天下耳。是以天下大骇，儒、墨皆起，其作始有伦，而今乎妇女，何言哉！余语汝：三皇、五帝之治天下，名曰治之而乱莫甚焉。三皇之知，上悖日月之明，下睽山川之精，中堕四时之施。其知僣于{厉虫}虿之尾，鲜规之兽，莫得安其性命之情者，而犹自以为圣人，不可耻乎？其无耻也！”子贡蹴蹴然，立不安。
　　孔子谓老聃曰：“丘治《诗》、《书》、《礼》、《乐》、《易》、《春秋》六经，自以为久矣，孰知其故矣。以奸者七十二君，论先王之道，而明周、召之迹，一君无所钩用，甚矣夫！人之难说也！道之难明邪！”老子曰：“幸矣，子之不遇治世之君也。夫六经，先王之陈迹也，岂其所以迹哉？今子之所言，犹迹也。夫迹，履之所出，而迹岂履哉！夫白鶂之相视，眸子不运而风化；虫，雄鸣于上风，雌应于下风而化。类自为雌雄，故风化。性不可易，命不可变，时不可止，道不可壅。苟得于道，无自而不可；失焉者，无自而可。”孔子不出三月，复见曰：“丘得之矣！鸟鹊孺，鱼傅沫，细要者化，有弟而兄啼。久矣夫！丘不与化为人！不与化为人，安能化人！”老子曰：“可，丘得之矣！”
　　《史记老庄申韩列传》孔子适周，将问礼于老子。老子曰：“子所言者，其人与骨皆已朽矣，独其言在耳。且君子得其时则驾，不得其时则蓬累而行。吾闻之，良贾深藏若虚，君子盛德，容貌若愚。去子之骄气与多欲，态色与淫志，是皆无益于子之身。吾所以告子，若是而已。”孔子去，谓弟子曰：“鸟，吾知其能飞；鱼，吾知其能游；兽，吾知其能走。走者可以为罔，游者可以为纶，飞者可以为矰。至于龙吾不能知，其乘风云而上天。吾今日见老子，其犹龙邪！”
　　《论衡龙虚》孔子曰：“游者可为网，飞者可为矰。至于龙也，吾不知，其乘风云上升。今日见老子，其犹龙乎！”
　　《论衡知实》孔子曰：“游者可为纶，走者可为矰。至于龙，吾不知，乘云风上升。今日见老子，其犹龙邪！”
　　《庄子外篇至乐》颜渊东之齐，孔子有忧色。子贡下席而问曰：“小子敢问：回东之齐，夫子有忧色，何邪？”孔子曰：“善哉汝问。昔者管子有言，丘甚善之，曰：‘褚小者不可以怀大，绠短者不可以汲深。’夫若是者，以为命有所成而形有所适也，夫不可损益。吾恐回与齐侯言尧、舜、黄帝之道，而重以燧人、神农之言。彼将内求于己而不得，不得则惑，人惑则死。且汝独不闻邪？昔者海鸟止于鲁郊，鲁侯御而觞之于庙，奏《九韶》以为乐，具太牢以为膳。鸟乃眩视忧悲，不敢食一脔，不敢饮一杯，三日而死。此以己养养鸟也，非以鸟养养鸟也。夫以鸟养养鸟者，宜栖之深林，游之坛陆，浮之江湖，食之蠙、鲦，随行列而止，委蛇而处。彼惟人言之恶闻，奚以夫譊々为乎？《咸池》、《九韶》之乐，张之洞庭之野，鸟闻之而飞，兽闻之而走，鱼闻之而下入。人卒闻之，相与还而观之。鱼处水而生，人处水而死，彼必相与异，其好恶故异也。故先圣不一其能，不同其事。名止于实，义设于适，是之谓条达而福持。”
　　《庄子外篇达生》仲尼曰：“无入而藏，无出而阳，柴立其中央。三者若得，其名必极。夫畏涂者十杀一人，则父子兄弟相戒也，必盛卒徒而后敢出焉，不亦知乎！人之所取畏者，衽席之上，饮食之间，而不知为之戒者，过也。”
　　《庄子外篇山木》孔子围于陈、蔡之间，七日不火食。太公任往吊之，曰：“子几死乎？”曰：“然。”“子恶死乎？”曰：“然。”任曰：“予尝言不死之道，东海有鸟焉，名曰意怠，其为鸟也，翂翂渼渼，而似无能，引援而飞，迫胁而栖，进不敢为前，退不敢为后，食不敢先尝，必取其绪。是故其行列不斥，而外人卒不得害，是以免于患。直木先伐，甘井先竭，子其意者，饰知以惊愚，修身以明污，昭昭乎如揭日月而行，故不免也。昔吾闻之大成之人曰：‘自伐者无功，功成者堕，名成者亏。’孰能去功与名而还与众人？道流而不明居，得行而不名处，纯纯常常，乃比于狂，削迹捐势，不为功名。是故无责于人，人亦无责焉。至人不闻，子何喜哉？”孔子曰：“善哉！辞其交游，去其弟子，逃于大泽，衣裘褐，食杼栗，入兽不乱群，入鸟不乱行。鸟兽不恶，而况人乎！”
　　《庄子外篇山木》孔子问子桑虖曰：“吾再逐于鲁，伐树于宋，削迹于卫，穷于商、周，围于陈、蔡之间。吾犯此数患，亲交益疏，徒友益散。何与？”子桑虖曰：“子独不闻假人之亡与？林回弃千金之璧，负赤子而趋。或曰‘为其布与？赤子之布寡矣；为其累与？赤子之累多矣。弃千金之璧，负赤子而趋，何也？’林回曰：‘彼以利合，此以天属也。’夫以利合者，迫穷祸患害相弃也；以天属者，迫穷祸患害相收也。夫相收之与相弃，亦远矣！且君子之交淡若水，小人之交甘若醴；君子淡以亲，小人甘以绝。彼无故以合者，则无故以离。”孔子曰：“敬闻命矣！”徐行翔佯而归，绝学捐书，弟子无益于前，其爱益加进。
　　《庄子外篇田子方》温伯雪子适齐，舍于鲁。鲁人有请见之者，温伯雪子曰：“不可。吾闻中国之君子，明乎礼义而陋于知人心，吾不欲见也。”至于齐，反舍于鲁。是人也，又请见。温伯雪子曰：“往也蕲见我，今也又蕲见我，是必有以振我也。”出而见客，入而叹。明日见客，又入而叹。其仆曰：“每见之客也，必入而叹，何邪？”曰：“吾固告子矣，中国之民，明乎礼义而陋乎知人心。昔之见我者，进退一成规，一成矩；从容一若龙，一若虎。其谏我也似子，其道我也似父。是以叹也。”仲尼见之而不言，子路曰：“吾子欲见温伯雪子久矣，见之而不言，何邪？”仲尼曰：“若夫人者，目击而道存矣！亦不可以容声矣！”
　　《吕氏春秋审应览精谕》孔子见温伯雪子，不言而出。子贡曰：“夫子之欲见温伯雪子好矣，今也见之而不言，其故何也？”孔子曰：“若夫人者目击而道存矣！不可以容声矣！”
　　《庄子外篇田子方》颜渊问于仲尼曰：“夫子步亦步，夫子趋亦趋，夫子驰亦驰，夫子奔逸绝尘，而回瞠若乎后矣！”夫子曰：“回，何谓邪？”曰：“夫子步亦步也，夫子言亦言也，夫子趋亦趋也，夫子辩亦辩也，夫子驰亦驰也，夫子言道，回亦言道也。及奔逸绝尘，而回瞠若乎后者。夫子不言而信，不比而周，无器而民淊乎前，而不知所以然而已矣。”仲尼曰：“恶！可不察与！夫哀莫大于心死，而人死亦次之。日出东方而入于西极，万物莫不比方。有目有趾者，待是而后成功。是出则存，是入则亡。万物亦然，有待也而死，有待也而生。吾一受其成形，而不化以待尽。效物而动，日夜无隙，而不知其所终。薰然其成形，知命不能规乎其前，丘以是日徂。吾终身与汝交一臂而失之，可不哀与！汝殆著乎吾所以著也。彼已尽矣，而汝求之以为有，是求马于唐肆也。吾服汝也甚忘，汝服吾也亦甚忘。虽然，汝奚患焉！虽忘乎故吾，吾有不忘者存。”
　　《淮南子齐俗训》孔子谓颜回曰：“吾服汝也忘，而汝服于我也亦忘。虽然，汝虽忘乎吾，犹有不忘者存。”
　　《论衡自然》孔子谓颜渊曰：“吾服汝，忘也；汝之服于我，亦忘也。”
　　《庄子外篇田子方》孔子见老聃。老聃新沐，方将被发而乾，芃然似非人。孔子便而待之，少焉见曰：“丘也眩与？其信然与？向者先生形体掘若槁木，似遗物离人而立于独也。”老聃曰：“吾游于物之初。”孔子曰：“何谓邪？”曰：“心困焉而不能知，口辟焉而不能言，尝为汝议乎其将。至阴肃肃，至阳赫赫。肃肃出乎天，赫赫发乎地，两者交通成和而物生焉，或为之纪而莫见其形。消息满虚，一晦一明，日改月化，日有所为，而莫见其功。生有所乎萌，死有所乎归，始终相反乎无端，而莫知乎其所穷。非是也，且孰为之宗？”孔子曰：“请问游是？”老聃曰：“夫得是，至美至乐也，得至美而游乎至乐，谓之至人。”孔子曰：“愿闻其方。”曰：“草食之兽，不疾易薮；水生之虫，不疾易水。行小变而不失其大常也。喜怒哀乐，不入于胸次。夫天下也者，万物之所一也。得其所一而同焉，则四支百体将为尘垢，而死生终始将为昼夜而莫之能滑，而况得丧祸福之所介乎！弃隶者若弃泥涂，知身贵于隶也，贵在于我而不失于变。且万化而未始有极也，夫孰足以患心！已为道者解乎此。”孔子曰：“夫子德配天地，而犹假至言以修心。古之君子，孰能脱焉？”老聃曰：“不然。夫水之于汋也，无为而才自然矣；至人之于德也，不修而物不能离焉。若天之自高，地之自厚，日月之自明。夫何修焉！”孔子出，以告颜回，曰：“丘之于道也，其犹醯鸡与！微夫子之发吾覆也，吾不知天地之大全也。”
　　《庄子外篇田子方》文王观于臧，见一丈夫钓，而其钓莫钓，非持其钓，有钓者也，常钓也。文王欲举而授之政，而恐大臣父兄之弗安也；欲终而释之，而不忍百姓之无天也。于是旦而属诸大夫曰：“昔者，寡人梦，见良人黑色而髯，乘驳马而偏朱蹄，号曰：寓而政于臧丈人，庶几乎民有瘳乎！”诸大夫蹴然曰：“先君王也。”文王曰：“然则卜之。”诸大夫曰：“先君之命王，其无它，又何卜焉！”遂迎臧丈人而授之政。典法无更，偏令无出。三年，文王观于国，则列士坏植散群，长官者不成德，钟斛不敢入于四境。列士坏植散群，则尚同也；长官者不成德，则同务也；钟斛不敢入于四境，则诸侯无二心也。文王于是焉以为太师，北面而问曰：“政可以及天下乎？”臧丈人昧然而不应，泛然而辞，朝令而夜遁，终身无闻。颜渊问于仲尼曰：“文王其犹未邪？又何以梦为乎？”仲尼曰：“默！汝无言。夫文王尽之也，而又何论刺焉？彼直以循斯须也。”
　　《庄子外篇田子方》肩吾问于孙叔敖曰：“子三为令尹而不荣华，三去之而无忧色。吾始也疑子，今视子之鼻间栩栩然，子之用心独奈何？”孙叔敖曰：“吾何以过人哉！吾以其来不可却也，其去不可止也；吾以为得失之非我也，而无忧色而已矣，我何以过人哉！且不知其在彼乎？其在我乎？其在彼邪，亡乎我；在我邪，亡乎彼。方将踌躇，方将四顾，何暇至乎人贵人贱哉！”仲尼闻之曰：“古之真人，知者不得说，美人不得滥，盗人不得劫，伏戏、黄帝不得友。死生亦大矣，而无变乎已，况爵禄乎！若然者，其神经乎大山而无介，入乎渊泉而不濡，处卑细而不惫，充满天地，既以与人，已愈有。”
　　《庄子外篇知北游》孔子问于老聃曰：“今日晏闲，敢问至道？”老聃曰：“汝齐戒，疏瀹而心，澡雪而精神，掊击而知。夫道，窅然难言哉！将为汝言其崖略。夫昭昭生于冥冥，有伦生于无形，精神生于道，形本生于精，而万物以形相生。故九窍者胎生，八窍者卵生。其来无迹，其往无崖，无门无房，四达之皇皇也。邀于此者，四枝强，思虑恂达，耳目聪明，其用心不劳，其应物无方。天不得不高，地不得不广，日月不得不行，万物不得不昌，此其道与！且夫博之不必知，辩之不必慧，圣人以断之矣。若夫益之而不加益，损之而不加损者，圣人之所保也。渊渊乎其若海，巍巍乎其终则复始也。运量万物而不匮，则君子之道，彼其外与！万物皆往资焉而不匮，此其道与！中国有人焉，非阴非阳，处于天地之间，直且为人，将反于宗。自本观之，生者，喑窅物也，虽有寿夭，相去几何！须臾之说也，奚足以为尧、桀之是非！果有理，人伦虽难，所以相齿。圣人遭之而不违，过之而不守。调而应之，德也；偶而应之，道也。帝之所兴，王之所起也。人生天地之间，若白驹之过郤，忽然而已。注然勃然，莫不出焉；油然漻然，莫不入焉。已化而生，又化而死。生物哀之，人类悲之。解其天弢堕其天帙，纷乎宛乎，魂魄将往，乃身从之，乃大归乎！不形之形，形之不形，是人之所同知也，非将至之所务也，此众人之所同论也。彼至则不论，论则不至。明见无值，辩不若默。道不可闻，闻不若塞。此之谓大得。”
　　《庄子外篇知北游》冉求问于仲尼曰：“未有天地可知邪？”仲尼曰：“可。古犹今也。”冉求失问而退，明日复见曰：“昔者吾问‘未有天地可知乎？’，夫子曰：‘可。古犹今也。’昔者吾昭然，今日吾昧然。敢问何谓也？”仲尼曰：“昔之昭然也，神者先受之；今之昧然也，且又不为神者求邪！无古无今。无始无终，未有子孙，而有子孙，可乎？”冉求未对。仲尼曰：“已矣！未应矣！不以生生死，不以死死生，死生有待邪！皆有所一体。有先天地生者，物邪？物物者非物。物出不得先物也，犹其有物也无已。圣人之爱人也终无己者，亦乃取于是者也。”
　　《庄子外篇知北游》颜渊问乎仲尼曰：“回尝闻诸夫子曰：‘无有所将，无有所迎。’回敢问其游？”仲尼曰：“古之人，外化而内不化；今之人，内化而外不化。与物化者，一不化者也。安化安不化，安与之相靡，必与之莫多。狶氏之囿，黄帝之圃，有虞氏之宫，汤、武之室。君子之人，若儒、墨者师，故以是非相齑也，而况今之人乎？圣人处物不伤物。不伤物者，物亦不能伤也。唯无所伤者，为能与人相将迎。山林与！皋壤与！使我欣欣然而乐与！乐未毕也，哀又继之，哀乐之来，吾不能御，其去，弗能止。悲夫！世人直谓物逆旅耳！夫知遇而不知所不遇，知能能而不能所不能。无知无能者，固人之所不免也。夫务免乎人之所不免者，岂不亦悲哉！至言去言，至为去为。齐知之所知，则浅矣。”
　　《庄子杂篇徐无鬼》仲尼之楚，楚王觞之，孙叔敖执爵而立，市南宜僚受酒而祭曰：“古之人乎，于此言已。”曰：“丘也闻不言之言矣，未之尝言，于此乎言之。市南宜僚弄丸而两家之难解，孙叔敖甘寝秉羽而郢人投兵。丘愿有喙三尺。彼之谓不道之道，此之谓不言之辩，故德总乎道之所一，而言休乎知之所不知，至矣。道之所一者，德不能同也；知之所不能知者，辩不能举也。名若儒、墨而凶矣。故海不辞东流，大之至也。圣人并包天地，泽及天下，而不知其谁氏。是故生无爵，死无谥，实不聚，名不立，此之谓大人。狗不以善吠为良，人不以善言为贤，而况为大乎！夫为大不足以为大，而况为德乎！夫大备矣，莫大天地，然奚求焉而大备矣。知大备者，无求、无失、无弃，不以物易己也。反己而不穷，循古而不摩，大人之诚。”
　　《庄子杂篇则阳》孔子之楚，舍于蚁丘之浆。其邻有夫妻臣妾登极者，子路曰：“是稯稯何为者邪？”仲尼曰：“是圣人仆也。是自埋于民，自藏于畔，其声销，其志无穷，其口虽言，其心未尝言，方且与世违而心不屑与之俱。是陆沈者也，是其市南宜僚邪？”子路请往召之，孔子曰：“已矣！彼知丘之著于己也，知丘之适楚也，以丘为必使楚王之召己也，彼且以丘为佞人也。夫若然者，其于佞人也羞闻其言，而况亲见其身乎！而何以为存？”子路往视之，其室虚矣。
　　《庄子杂篇则阳》仲尼问于太师大弢、伯常骞、狶韦曰：“夫卫灵公饮酒湛乐，不听国家之政；田猎毕弋，不应诸侯之际。其所以为灵公者，何邪？”大弢曰：“是因是也。”伯常骞曰：“夫灵公有妻三人，同滥而浴，史蠙奉御而进所，搏币而扶翼，其慢若彼之甚也，见贤人若此其肃也，是其所以为灵公也。”弢韦曰：“夫灵公也死，卜葬于故墓不吉，卜葬于沙丘而吉。掘之数仞，得石椁焉，洗而视之，有铭焉曰：‘不冯其子，灵公夺而埋之。’夫灵公之为灵也久矣，之二人何足以识之？”
　　《庄子杂篇外物》老莱子之弟子出薪，遇仲尼。反以告曰：“有人于彼，修上而趍下，末偻而后耳，视若营四海，不知其谁氏之子？”老莱子曰：“是丘也，召而来！”仲尼至。曰：“丘，去汝躬矜，与汝容知，斯为君子矣。”仲尼揖而退，蹙然改容而问曰：“业可得进乎？”老莱子曰：“夫不忍一世之伤，而骜万世之患，抑固窭邪？亡其略弗及邪？惠以欢为骜，终身之丑，中民之行进焉耳。相引以名，相结以隐。与其誉尧而非桀，不如两忘而闭其所誉。反无非伤也，动无非邪也。圣人踌躇以兴事，以每成功，奈何哉其载焉终矜尔！”
　　《庄子杂篇盗跖》孔子与柳下季为友。柳下季之弟名曰盗跖。盗跖从卒九千人，横行天下，侵暴诸侯，穴室枢户，驱人牛马，取人妇女，贪得忘亲，不顾父母兄弟，不祭先祖。所过之邑，大国守城，小国入保，万民苦之。孔子谓柳下季曰：“夫为人父者，必能诏其子；为人兄者，必能教其弟。若父不能诏其子，兄不能教其弟，则无贵父子兄弟之亲矣。今先生世之才士也，弟为盗跖，为天下害而弗能教也，丘窃为先生羞之！丘请为先生往说之。”柳下季曰：“先生言为人父者必能诏其子，为人兄者必能教其弟；若子不听父之诏，弟不受兄之教，虽今先生之辩，将奈之何哉？且跖之为人也，心如涌泉，意如飘风，强足以距敌，辩足以饰非，顺其心则喜，逆其心则怒，易辱人以言。先生必无往。”孔子不听，颜回为驭，子贡为右，往见盗跖。盗跖乃方休卒徒大山之阳，脍人肝而壒之。孔子下车而前，见谒者曰：“鲁人孔丘闻将军高义，敬再拜谒者。”谒者入通，盗跖闻之大怒，目如明星，发上指冠，曰：“此夫鲁国之巧伪人孔丘非邪！为我告之：尔作言造语，妄称文武，冠枝木之冠，带死牛之胁，多辞谬说，不耕而食，不织而衣，摇唇鼓舌，擅生是非，以迷天下之主，使天下学士不反其本，妄作孝弟，而侥幸于封侯富贵者也。子之罪大极重，疾走归！不然，我将以子肝益昼脯之膳。”孔子复通曰：“丘得幸于季，愿望履幕下。”谒者复通。盗跖曰：“使来前！”孔子趋而进，避席反走，再拜盗跖。盗跖大怒，两展其足，案剑瞋目，声如乳虎，曰：“丘来前！若所言顺吾意则生，逆吾心则死！”孔子曰：“丘闻之，凡天下有三德：生而长大，美好无双，少长贵贱，见而皆悦之，此上德也；知维天地，能辩诸物，此中德也；勇悍果敢，聚众率兵，此下德也。凡人有此一德者，足以南面称孤矣。今将军兼此三者，身长八尺二寸，面目有光，唇如激丹，齿如齐贝，音中黄钟，而名曰盗跖，丘窃为将军耻不取焉！将军有意听臣，臣请南使吴越，北使齐鲁，东使宋卫，西使晋楚，使为将军造大城数百里，立数十万户之邑，尊将军为诸侯，与天下更始，罢兵休卒，收养昆弟，共祭先祖，此圣人才士之行，而天下之愿也。”盗跖大怒，曰：“丘来前！夫可规以利而可谏以言者，皆愚陋恒民之谓耳。今长大美好，人见而说之者，此吾父母之遗德也，丘虽不吾誉，吾独不自知邪？且吾闻之，好面誉人者，亦好背而毁之。今丘告我以大城众民，是欲规我以利，而恒民畜我也，安可长久也？城之大者，莫大乎天下矣。尧、舜有天下，子孙无置锥之地；汤、武立为天子，而后世绝灭，非以其利大故邪？且吾闻之，古者禽兽多而人民少，于是皆巢居以避之，昼拾橡栗，暮栖木上，故命之曰有巢氏之民。古者民不知衣服，夏多积薪，冬则炀之，故命之曰知生之民。神农之世，卧则居居，起则于于，民知其母，不知其父，与麋鹿共处，耕而食，织而衣，无有相害之心，此至德之隆也。然而黄帝不能致德，与蚩尤战于涿鹿之野，流血百里。尧、舜作，立群臣，汤放其主，武王杀纣。自是之后，以强陵弱，以众暴寡。汤、武以来，皆乱人之徒也。今子修文、武之道，掌天下之辩，以教后世，缝衣浅带，矫言伪行，以迷惑天下之主而欲求富贵焉，盗莫大于子！天下何故不谓子为盗丘而乃谓我为盗跖？子以甘辞说子路而使从之，使子路去其危冠，解其长剑，而受教于子，天下皆曰孔丘能止暴禁非，其卒之也，子路欲杀卫君而事不成，身菹于卫东门之上，是子教之不至也！子自谓才士圣人邪！则再逐于鲁，削迹于卫，穷于齐，围于陈、蔡，不容身于天下，子教子路菹此患，上无以为身，下无以为人，子之道岂足贵邪？世之所高，莫若黄帝，黄帝尚不能全德而战涿鹿之野，流血百里。尧不慈，舜不孝，禹偏枯，汤放其主，武王伐纣，文王拘里。此六子者，世之所高也，孰论之，皆以利惑其真而强反其情性，其行乃甚可羞也！世之所谓贤士伯夷、叔齐，伯夷、叔齐辞孤竹之君，而饿死于首阳之山，骨肉不葬；鲍焦饰行非世，抱木而死；申徒狄谏而不听，负石自投于河，为鱼鳖所食；介子推至忠也，自割其股以食文公，文公后背之，子推怒而去，抱木而燔死；尾生与女子期于梁下，女子不来，水至不去，抱梁柱而死。此四者，无异于磔犬、流豕、操瓢而乞者，皆离名轻死，不念本养寿命者也。世之所谓忠臣者，莫若王子比干、伍子胥。子胥沈江，比干剖心，此二子者，世谓忠臣也，然卒为天下笑。自上观之，至于子胥、比干，皆不足贵也。丘之所以说我者，若告我以鬼事，则我不能知也；若告吾以人事者，不过此矣，皆吾所闻知也。今吾告子以人之情：目欲视色，耳欲听声，口欲察味，志气欲盈。人上寿百岁，中寿八十，下寿六十，除病瘐、死丧、忧患，其中开口而笑者，一月之中，不过四五日而已矣。天与地无穷，人死者有时，操有时之具而托于无穷之间，忽然无异骐骥之驰过隙也。不能悦其志意，养其寿命者，皆非通道者也。丘之所言，皆吾之所弃也。亟去走归，无复言之！子之道狂狂伋伋，诈巧虚伪事也，非可以全真也，奚足论哉！”孔子再拜，趋走出门上车，执辔三失，目芒然无见，色若死灰，据轼低头，不能出气。归到鲁东门外，适遇柳下季。柳下季曰：“今者阙然数日不见，车马有行色，得微往见跖邪？”孔子仰天而叹曰：“然！”柳下季曰：“跖得无逆汝意若前乎？”孔子曰：“然。丘所谓无病而自灸也！疾走料虎头，编虎须，几不免虎口哉！”
　　《庄子杂篇渔父》孔子游乎缁帷之林，休坐乎杏坛之上，弟子读书，孔子弦歌鼓琴奏曲未半，有渔父者下船而来，须眉交白，被发揄袂，行原以上，距陆而止，左手据膝，右手持颐以听，曲终而招子贡、子路。二人俱对，客指孔子曰：“彼何为者也？”子路对曰：“鲁之君子也。”客问其族，子路对曰：“族孔氏。”客曰：“孔氏者，何治也？”子路未应，子贡对曰：“孔氏者，性服忠信，身行仁义，饰礼乐，选人伦，上以忠于世主，下以化于齐民，将以利天下。此孔氏之所治也。”又问曰：“有土之君与？”子贡曰：“非也。”“侯王之佐与？”子贡曰：“非也。”客乃笑而还行，言曰：“仁则仁矣，恐不免其身，苦心劳形，以危其真，呜呼远哉！其分于道也。”子贡还报孔子，孔子推琴而起曰：“其圣人与！”乃下求之，至于泽畔，方将杖拏而引其船，顾见孔子，还向而立，孔子反走，再拜而进。客曰：“子将何求？”孔子曰：“曩者先生有绪言而去，丘不肖，未知所谓，窃待于下风，幸闻咳唾之音，以卒相丘也。”客曰：“嘻！甚矣子之好学也。”孔子再拜而起曰：“丘少而修学以至于今，六十九岁矣！无所得闻至教，敢不虚心！”客曰：“同类相从，同声相应，固天之理也。吾请释吾之所有而经子之所以。子之所以者，人事也。天子、诸侯、大夫、庶人，此四者自正，治之美也。四者离位，而乱莫大焉。官治其职，人忧其事，乃无所陵。故田荒室露，衣食不足，征赋不属，妻妾不和，长少无序，庶人之忧也。能不胜任，官事不治，行不清白，群下荒怠，功美不有，爵禄不持，大夫之忧也。廷无忠臣，国家昏乱，工技不巧，贡职不美，春秋后伦，不顺天子，诸侯之忧也。阴阳不和，寒暑不时，以伤庶物，诸侯暴乱，擅相攘伐，以残民人，礼乐不节，财用穷匮，人伦不饬，百姓淫乱，天子有司之忧也。今子既上无君侯有司之势，而下无大臣职事之官，而擅饰礼乐，选人伦，以化齐民，不泰多事乎？且人有八疵，事有四患，不可不察也。非其事而事之，谓之总；莫之顾而进之，谓之佞；希意道言，谓之谄；不择是非而言，谓之谀；好言人之恶，谓之谗；析交离亲，谓之贼；称誉诈伪以败恶人，谓之慝；不择善否，两容颜适，偷拔其所欲，谓之险。此八疵者，外以乱人，内以伤身，君子不友，明君不臣。所谓四患者：好经大事，变更身常，以挂功名，谓之叨；专知擅事，侵人自用，谓之贪；见过不更，闻谏愈甚，谓之很；人同于己则可，不同于己，虽善不善，谓之矜。此四患也。能去八疵，无行四患，而始可教已。”孔子愀然而叹，再拜而起曰：“丘再逐于鲁，削迹于卫，伐树于宋，围于陈、蔡。丘不知所失，而离此四谤者，何也？”客凄然变容，曰：“甚矣，子之难悟也！人有畏影恶迹而去之走者，举足愈数而迹愈多，走愈疾而影不离身，自以为尚迟，疾走不休，绝力而死。不知处阴以休影，处静以息迹，愚亦甚矣！子审仁义之间，察同异之际，观动静之变，适受与之度，理好恶之情，和喜怒之节，而几于不免矣。谨修而身，慎守其真，还以物与人，则无所累矣。今不修之身而求之人，不亦外乎！”孔子愀然曰：“请问何谓真？”客曰：“真者，精诚之至也。不精不诚，不能动人。故强哭者，虽悲不哀；强怒者，虽严不威；强亲者，虽笑不和。真悲无声而哀，真怒未发而威，真亲未笑而和。真在内者，神动于外，是所以贵真也。其用于人理也，事亲则慈孝，事君则忠贞，饮酒则欢乐，处丧则悲哀。忠贞以功为主，饮酒以乐为主，处丧以哀为主，事亲以适为主。功成之美，无一其迹矣；事亲以适，不论所以矣；饮酒以乐，不选其具矣；处丧以哀，无问其礼矣。礼者，世俗之所为也；真者，所以受于天也，自然不可易也。故圣人法天贵真，不拘于俗；愚者反此，不能法天而恤于人，不知贵真，禄禄而受变于俗，故不足。惜哉！子之蚤湛于人伪，而晚闻大道也。”孔子又再拜而起曰：“今者丘得遇也，若天幸然。先生不羞而比之服役，而身教之。敢问舍所在，请因受业而卒学大道。”客曰：“吾闻之：可与往者与之，至于妙道；不可与往者，不知其道，慎勿与之，身乃无咎。子勉之！吾去子矣！吾去子矣！”乃刺船而去，延缘苇间。颜渊还车，子路受绥，孔子不顾，待水波定，不闻音，而后敢乘。子路旁车而问曰：“由得为役久矣，未尝见夫子遇人如此其威也。万乘之主，千乘之君，见夫子未尝不分庭伉礼，夫子犹有倨傲之容。今渔父杖拏逆立，而夫子曲要磬折，再拜而应，得无太甚乎？门人皆怪夫子矣，渔父何以得此乎？”孔子伏轼而叹曰：“甚矣由之难化也！湛于礼义有间矣，而朴鄙之心至今未去。进！吾语汝。夫遇长不敬，失礼也；见贤不尊，不仁也。彼非至仁，不能下人；下人不精，不得其真，故长伤身。惜哉！不仁之于人也祸莫大焉，而由独擅之！且道者，万物之所由也，庶物失之者死，得之者生；为事逆之则败，顺之则成。故道之所在，圣人尊之。今渔父之于道，可谓有矣！吾敢不敬乎！”
　　《庄子杂篇列御寇》鲁哀公问于颜阖曰：“吾以仲尼为贞幹，国其有瘳乎？”曰：“殆哉汲乎！仲尼方且饰羽而画，从事华辞，以支为旨，忍性以视民而不知不信，爱乎心，宰乎神，夫何足以上民？彼宜女与？予颐与？误而可矣。今使民离实学伪，非所以视民也。为后世虑，不若休之，难治也。施于人而不忘，非天布也。商贾不齿，虽以士齿之，神者弗齿。为外刑者，金与木也；为内刑者，动与过也。宵人之离外刑者，金木訙之；离内刑者，阴阳食之。夫免乎外内之刑者，唯真人能之。”
　　《绎史孔子类记》四引《庄子》孔子舍于沙丘，见主人。曰：“辩士也。”子路曰：“夫子何以识之？”曰：“其口穷踦，其鼻空大，其服博，其睫流。其举足也高，其践地也深，鹿合而牛舍。”
　　《韩非子内储说上》殷之法，刑弃灰于街者。子贡以为重，问之仲尼。仲尼曰：“知治之道也。夫弃灰于街必掩人，掩人，人必怒，怒则斗，斗必三族相残也。此三族之道也，虽刑之可也。且夫重罚者，人之所恶也，而无弃灰，人之所易也。使人行之所易，而无离所恶，此治之道。”一曰：殷之法，弃灰于公道者断其手。子贡曰：“弃灰之罪轻，断手之罚重，古人何太毅也？”曰：“无弃灰，所易也；断手，所恶也。行所易，不关所恶，故人以为易，故行之。”
　　《公孙龙子迹府》楚王张繁弱之弓，载忘归之矢，以射蛟兕于云梦之圃，而丧其弓。左右请求之，王曰：“止。楚人遗弓，楚人得之，又何求焉？”仲尼闻之曰：“楚王仁义而未遂也。亦曰人亡弓、人得之而已，何必楚？”
　　《吕氏春秋孟春纪贵公》荆人有遗弓者而不肯索，曰：“荆人遗之，荆人得之，又何索焉？”孔子闻之曰：“去其荆而可矣。”
　　《说苑至公》楚共王出猎，而遗其弓，左右请求之。共王曰：“止！楚人遗弓，楚人得之，又何求焉？”仲尼闻之曰：“惜乎其不大！亦曰人遗弓，人得之而已，何必楚也？”
　　《吕氏春秋孝行览必己》孔子行道而息，马逸，食人之稼，野人取其马。子贡请往说之，毕辞，野人不听。有鄙人始事孔子者曰：“请往说之。”因谓野人曰：“子不耕于东海，吾不耕于西海也。吾马何得不食子之禾？”其野人大说，相谓曰：“说亦皆如此其辩也！独如向之人？”解马而与之。
　　《淮南子人间训》孔子行游，马失，食农夫之稼，野人怒，取马而系之。子贡往说之，卑辞而不能得也。孔子曰：“夫以人之所不能听说人，譬以太牢享野兽，以九韶乐飞鸟也。予之罪也，非彼人之过也。”乃使马圉往说之。至见野人曰：“予耕于东海，至于西海，吾马之失，安得不食子之苗？”野人大喜，解马而与之。
　　《论衡自然》宋人或刻木为楮叶，三年乃成。孔子曰：“使地三年乃成一叶，则万物之有叶者，寡矣。”
　　《御览》六百十六引《神仙传》孔子读书，老子见而问曰：“是何书也？”曰：“礼也，圣人亦读之。”老子云：“圣人可也，汝曷为复读之？”
