《四库全书帝范》（唐）李世民撰


　　跋
　　宋钢、修远二君，以其所精心整理之《帝范》四卷见示，且嘱为之跋。伏而读之，获益匪浅，慨然想见唐宗之为英主，而于贞观之盛世，亦不禁为之神往焉。书中所言，乃兴亡治乱之伟业，安邦定国之鸿谟，不仅为帝王之法式，于今人亦当多有镜鉴。其可贵之处，价值之大，正在于此；宋钢、修远二君之孜孜矻矻而务之者，亦在于此。
　　据《四库全书帝范提要》，知《帝范》于唐时已有贾行与韦公肃二注，元人又因旧注而补之，《四库全书》编纂者亦加有按语。此等旧注，词虽烦赘，而援引详洽，足资参考。整理者依其原样，一并置于正文之后，加括号以别之。对正文及旧注，加新式标点，于理解文意，颇有助益。另有整理者之分段译述与篇后释评，侃侃而谈，新意时见，偶涉今世，辄露峥嵘。历史与文学结合，政事与学术交融，慧心锦毫，启人良多。
　　愚以独处僻远，孤陋寡闻，耳目所及，除四库本外，尚未见别种《帝范》整理本。然则，此书之出版，学界能不为之鼓呼！
　　尚有一事，需作交代。前人早已指出，《四库全书》校刻欠精，脱误时见。即如《帝范》一书，序文“元圭赐夏禹之功”，旧注引《尚书禹贡》曰：“水之功，尽加于四海”，原文实为“治水之功..”《纳谏》“折槛怀疏”，旧注引《汉书朱云传》曰：“摄齐登堂”，原文实为“摄登堂”。《去谗》“宋有伊戾之祸”，旧注引《左传》曰：“至，则歃”，原文实为“至，则欿”。等等，不一而足，对此，整理者径改之而不疑。然而，古人著述，引文多不规范；今人整理，似无一一复原之必要。故整理此书，于旧注之引文，虽亦时见罅漏，但凡不至令人错会其意者，便一仍其旧，不予改动。此种处置，较为允当；究竟怎样，容有异议。
　　愚实不敏，而碌碌少暇。承命作跋，遂杂书所感，以塞责耳。
《四库全书帝范》提要
臣等谨按：《帝范》十二篇，唐太宗贞观二十二年撰，以赐太子。新旧《唐书》皆云四卷，晁公武《读书志》仅载六篇，陈振孙《书录解题》亦题曰一卷，元吴莱谓征云南僰夷时始得完书，考其事，在泰定二年。
　　盖此书宋佚其半，元乃复完也。《唐书艺文志》载有贾行注，而《旧唐书敬宗本纪》称，宝历二年，秘书省著作郎韦公肃注是书以进，是唐时已有二注。今本注无姓名，观其体裁，似唐人注经之式。而其中时称杨万里、吕祖谦之言，疑元人因旧注而补之。其援引颇详洽，而词不免于烦赘。臣等谨为参考，其误，附列注文之下。仍依旧史，厘为四卷，以复其旧云。乾隆三十八年四月恭校上。
　　总纂官：臣纪昀臣陆锡熊臣孙士毅总校官：臣陆费墀帝范序

　　序曰：[序，次也，又述也。曰者，发语之辞。]朕闻大德曰生，[《易系辞》曰：天地之大德曰生。言天地之盛德，在乎生物也。]大宝曰位。
　　[《易系辞》曰：圣人之大宝曰位。言圣人大可宝贵者，在于位耳。宝是重贵之物，贵为天子，蔑以加矣，故称大宝也。]辨其上下，树之君臣，[《曲礼》曰：君臣上下，非礼不定。辨，别也。树，立也。]所以抚育黎元，[《封禅文》曰：受厚福以浸黎元。抚，慰勉安之也。黎，众也。汉文帝诏曰：以全天下元元之民。师古曰：元元，善意也。]钧陶庶类，[董仲舒《贤良策》曰：上之化下，下之从上，犹泥之在钧，唯甄者之所为。邹阳曰：独化陶钧之上。师古曰：陶家谓转者为钧，盖取周回调钧耳。言圣王制驭天下，亦犹陶人转钧也。]自非克明克哲，允武允文，[梁武帝立太子诏曰：今岱宗牢落，天步艰难，淳风犹郁，黎民未乂，自非克明克哲，允文允武，岂能荷神器之重，嗣龙图之尊。克，能也。允，信也。]皇天眷命，[《尚书大禹谟》曰：皇天眷命，奄有四海，为天下君。皇，大也。《毛诗传》曰：尊而称之，则称皇天。眷，顾念也，谓天命归之也。按：注，尊而称之，称当作君。]历数在躬，[《论语》尧曰：咨尔舜，天之历数，在尔躬。历数，天道也。言天道在汝身也。]安可以滥握灵图，叨临神器！[《东都赋》曰：俯协河图之灵，故云灵图。乃帝王符应也。老子曰：天下神器，不可为也，为者败之。
　　韦昭曰：神器，天子玺符服御之物，亦帝位也。此言握灵图临神器者，必有明哲武文之姿，天命历数之应。]
　　是以翠妫荐唐尧之德，[《龙鱼河图》曰：尧时与群贤到翠妫之川，大龟负图来投尧，尧敕臣下写取告瑞应，写毕，龟还水中。妫，居为切。]元圭赐夏禹之功。[《尚书禹贡》曰：禹赐元圭，告厥成功。疏曰：治水之功，尽加于四海，以禹功如是，故帝赐以元色之圭，告其能成天之功。以元为天之色，天谓之元，故以元色圭以彰显之也。]丹字呈祥，周开八百之祚；[《中候》感应云：文王受命，有赤雀衔丹书入丰，止于昌户，再拜稽首，受。八百者，《尚书》运期授引《河图》曰：苍帝之治，八百二十岁，立戊午蔀。注云：周文王以戊午蔀二十九年受命，后终八百余年。开，兴也。祚，国祚，又位也。按：中候云入丰鄗，止于昌户，乃拜稽首。受最。]素灵表瑞，汉启重世之基。[高帝纪曰：高祖被酒夜行，径泽中。令一人前行，前者还报曰：“有大蛇当道径，愿还。”高祖醉曰：“壮士何畏？”乃前，拔剑斩蛇，蛇分为两，道开。行数里，醉困卧。后人来，至蛇所，有一老妪夜哭。人问：“妪何哭？”妪曰：“人杀吾子。”人曰：“妪子何为见杀？”曰：“吾子白帝子也，化为蛇当道，今者赤帝子斩之，故哭。”乃以妪为不诚，欲苦之，妪因忽不见。今云素灵，即白帝子也。重世者，谓前后两汉二十四帝，共四百年天下也。]由此观之，帝王之业，非可以力争者矣。
　　[《王命论》曰：帝王之祚，必有明圣显懿之德，丰功厚利积累之业。
　　以神器有命，不可以知力求。以此祥之，自尧禹周汉以来，兴业之君，皆有符命，岂许以智力争夺而得者乎！]
　　昔隋季版荡，[版，《毛诗》作板，凡伯剌厉王诗篇名也。反也，反先王之道也。荡者，召穆公剌厉王诗篇名也。荡者，言荡荡然法度废坏也。厉王无道，坏灭法度，言荡荡然废坏。今云板荡，是合二诗之篇名目之也。以隋文创业，才至炀帝，荒淫暴虐，又过于厉王者矣。故亦曰板荡耳。]海内分崩。[《论语》曰：分崩离析。又《华谭策》曰：臣闻汉末分崩，英雄鼎峙。言四海之内，分裂崩坏。]先皇以神武之姿，[谓高祖也。高祖，讳渊，周上柱国李虎之孙，唐公李昞之子也。袭封唐公，始为太原留守，后受隋禅，改元武德，庙号高祖。言高祖有神明武略之雄姿。]当经纶之会，[《易屯卦》“大象”曰：君子以经纶。解丝棼者，纶之经之，君子经纶以解。屯，难也。凡事有未决，反复思念，亦经纶之象，盖谓天造草昧之时也。会，犹际也。]斩灵蛇而定王业，启金镜而握天枢。[斩灵蛇者，是借汉祖之事，以喻祯祥也。案：唐诸志籍，高祖未尝有斩蛇之事。启金镜者，喻光明之道也。《考灵曜》曰：秦失金镜，鱼目入珠。注云：金镜喻明。高祖当炀帝之贼虐暴陵天下，昏暗至甚也。高祖挽天河，洗甲兵，宇宙妖氛，一涤而净，岂非开光明之道哉！启，开也，亦犹隋失金镜，高祖得而启之也。谓重开清明之道也。天枢，天机。握天枢，犹得天机也。握，持也。按：秦失金镜二句，出《尚书帝命验》，此作《考灵曜》，似误。]然由五岳含气，[五岳，泰、华、衡、嵩、恒。泰山者，山之尊，一曰岱宗。岱，始也。宗，长也。万物之始，阴阳之代，故为五岳长。王者受命，恒封禅之。华者，变也，万物成变，由于西方。衡，一名霍，言万物霍然大也。嵩，高也，言高大也。恒，常也，万物伏北方有常也。五岳含气，谓郁而未清也。]三光戢曜，[三光，日月星。戢曜，谓隐而不明。]豺狼尚梗，[《文子》曰：所为立君者，以禁暴乱也。夫养禽兽者，必除豺狼也。豺狼尚梗，谓群雄相逐，更相吞啖，为民人害，故喻以为豺狼也。豺狼，能食兽。
　　梗，害也。]风尘未宁。[言天下战争，四边之风尘，未安息耳。]
　　朕以弱冠之年，[《曲礼》曰：二十曰弱冠。孔氏曰：二十成人，虽加冠，体犹未壮，故曰弱，至二十九通名弱冠。盖太宗十八岁兴义兵，二十四定天下，故称弱冠之年。冠，去声。]怀慷慨之志，[怀，抱也。
　　慷慨，倜傥也。心之所之谓志。]思靖大难，以济苍生。[思，念也。
　　靖，安也。言思念靖安天下莫大之患难，以救济下民。难，奴案反。]躬擐甲胄，亲当矢石。[前汉薄昭予淮南厉王书曰：高帝沐风雨赴矢石，野战攻城，身被疮痍，以为子孙万世之业。躬，身也。擐，披也，披甲胄谓之擐。在身曰甲，在首曰胄。当，抵也。矢石，谓箭礟也。言身自披擐甲胄，当抵矢石，英果雄勇如此。擐，胡惯反。]夕对鱼鳞之阵，朝临鹤翼之围，[前汉《陈汤传》曰：步兵百余人，夹门鱼鳞阵。师古曰：言其相接次形若鱼鳞。《庄子徐无鬼》曰：君亦必无盛鹤列于丽谯之间。注曰：鹤列，陈兵也。丽谯，高楼也。鱼鳞鹤翼，皆陈兵之形势也。]敌无大而不摧，兵何坚而不碎，[兵法曰：小敌之坚，大敌之禽也。言敌虽强大，必能挫之；兵虽坚固，必能破之。摧，挫也。碎，破也。]剪长鲸而清四海，[剪，削也，削尽凶毒，清净四海。《尔雅》谓九夷八狄七戎六蛮谓之四海。海，晦也，取荒远冥昧之称也。鲸，大鱼也。《六代论》曰：扫除凶逆，剪灭鲸鲵。又《左传》楚子曰：古者明王伐不敬，取其鲸鲵而封，以为大戮。杜预曰：鲸鲵，大鱼以吞食小鱼者，以喻不义之人也。]扫枪廓八纮。[枪，星名，妖星也。八纮，《淮南子》曰：九州之外，乃有八夤，八夤之外，乃有八纮。言扫除去妖星，展廓其八纮也。廓，展也。扫，除也。，初咸反。枪，楚耕反。]乘庆天潢，[魏王固表曰：王孙公子，不镂自雕，非鸾则凤，分枝若木，疏泒天潢。潢，天河也，谓乘履庆祥，高远之泒流。潢，音黄。]登晖璇极，[梁简文帝《谢为皇太子表》曰：臣以毓庆云霄，凭晖璇极。
　　璇极，谓宝位也。登，升也。晖，显也。按：上二句《文苑英华》作既承祐天潢，澄清璇极。]袭重光之永业，继大宝之隆基。[《易离卦》“大象”曰：明两作离，大人以继明，照于四方。郑康成曰：作，起也。明明相继而起大人重光之象，尧舜禹文武之盛也。又崔豹《古今注》曰：明帝时为太子。乐府辞云：日重光，月重轮，山重晖，海重润。重光是太子之事也。以上皆太宗自叙本末，谓险阻艰难，备尝之矣。方始正储宫，继登宝位。按：大宝，《文苑英华》作宝籙。注：山字当作星。]战战兢兢，若临深而御朽；[《诗小雅》云：战战兢兢，如临深渊。
　　《书五子之歌》曰：慄乎若朽索之驭六马。言我虽功业如此，自即位以来，犹常恐惧戒慎，如临渊驭朽耳。太宗可谓居安虑危，善守成者也。]日慎一日，思善始而令终。[言我一日戒谨加如一日，惟恐不得尽善始终之美也。]
　　汝以幼年，偏钟慈爱，[汝，尔也。钟，聚也。谓太子以少年独钟于父母之慈爱。]义方多阙，[《左传》曰：教之以义方。义，宜也。裁置事物合宜谓之义。方，正也。]庭训有乖。[《论语》孔子尝独立，鲤趋而过庭。曰：不学诗，无以言；不学礼，无以立。鲤退而学诗学礼，此庭训之道也。乖，违也。言于此庭训之多有缺违。]擢自维城之居，[《诗》云：怀德维宁，宗子维城。维城，藩障也。盖太子始封于晋也。]属以少阳之任，[梁简文帝《上昭明太子笺》曰：正少阳之位，主承祧之责。
　　少阳，东方也。天子居正阳，故太子居少阳也。晋王于贞观七年遥领并州都督。十七年，太子承乾废，而魏王泰次当立，亦以罪黜，乃立治为皇太子，故曰擢自维城之居，属以少阳之任也。任，位也。]未辨君臣之礼节，[《左传》曰：君臣有礼。《礼记》曰：礼不逾节。]不知稼穑之艰难。[《尚书无逸》曰：厥子乃不知稼穑之艰难。种曰稼，曰穑。此言太子生长深宫，安能知民之疾苦，故以此儆之也。]朕每思此为忧，未尝不废寝忘食。[太宗言我尝以此为忧惧，寝不安席，食不甘味。]自轩昊以降，迄至周隋，[轩昊者，三皇五帝也。其详注见于《纳谏》篇。此言上言三五，下至于今。]以经天纬地之君，纂业承基之主，兴亡治乱，其道焕焉。[荀悦《汉纪序》曰：昔在上圣，惟建皇极，经纬天地，观象立法。经纬，开创者也。纂承，守成者也。
　　纵曰经，横曰纬。又南北为经，东西为纬。言于中兴亡治乱之道，焕然明白可见者。按：注引荀悦语，乃《汉纪高帝纪序》，非《汉纪序》文。]所以披镜前踪，博览史籍，聚其要言，以为近诫云耳。[言我是以开明前古君臣兴亡治乱之实迹，广观经史传籍，采酌其要领可法之格言，以为切近之鉴戒者矣。按：览，《文苑英华》作采。]
　　夫[夫，音扶。语词后放此。]人者国之先，[《易》曰：“有天地然后有万物，有万物然后有男女，有男女然后有夫妇，有夫妇然后有父子，有父子然后有君臣，有君臣然后有上下，有上下然后礼义有所错。”故《大学》曰：“有人此有土。”所以人者国之先也。先者，前也。凡在前者谓之先。]国者君之本。[国者，域也。域者，居也，人民所聚居。欲为君者，能以德和民，民人乐为之用，乃可以为国。苟不以德和民，人民离散而不附，虽欲为君，得乎？故圣人云：“得众则得国，失众则失国。”所以国者君之本也。]
　　人主[主，即君也，领也。主领庶众。]之体，如山岳焉，高俊而不动；[东汉《仲长统传》曰：“德重如山岳。”山者，谓四镇，山之重大者也：扬州之会稽山、青州之沂山、幽州之医无闾山、冀州之霍山。岳谓五岳：泰、华、衡、崧、恒也。详见前序注。言人君之体当如山岳之尊崇，巍然镇静。故云不动。]如日月焉，贞明而普照。[《易》曰：“日月之道，贞明者也。”言若日月正一，自然之明，昼夜更迭不息。
　　于至高至极之上，普遍照烛在下之万物。贞，正也。]
　　兆庶之所瞻仰，[十万曰亿，十亿曰兆。庶，众也。凡人君有动作，兆亿庶众咸瞻仰，以为则而行之也。]天下之所归往。[《易乾》凿度曰：王者天下所归。四海之内曰天下。孟子曰：伯夷辟纣，居北海之滨，闻文王作，兴曰：“盍归乎来？吾闻西伯善养老者。”大公辟纣，居东海之滨，闻文王作，兴曰：“盍归乎来？吾闻西伯善养老者。”二老者，天下之大老也，而归之，是天下之父归之也。天下之父归之，其子焉往？此二者归往之明效焉，故太宗晓之。]
　　宽大其志，足以兼包；[志，心之所之也。人君之志，当宽裕广大，与天地同德，包括其区宇，涵容庶物。]平正其心，足以制断。[《大学》曰：“所谓修身，在正其心者。心有所忿懥，则不得其正；有所好乐，则不得其正；有所忧患，则不得其正；有所恐惧，则不得其正。”
　　此言人君心不平正，则是非不明。心若平正，则是非明矣。以此制断，事事物物自得其宜矣。]
　　非威德无以致远，[班固《典引》曰：“威灵行于鬼区。”注云：“鬼区，远方也。”威德者，非穷兵黩武、残酷之暴，乃应天顺民，以征不义。故能令行禁止，天下畏服，无远而不至也。]非慈厚无以怀人。
　　[孔子曰：“慈可以服众。”又《书》曰：“安人则惠，黎民怀之。”慈，惠爱也。怀，安保也。谓王者抚绥兆民，若非慈爱广厚，则成小惠。故云：非慈厚无以怀人。]
　　抚九族以仁，[《商书尧典》曰：“克明俊德，以亲九族。”欧阳夏侯氏谓，九族者，父族四：五属之内为一族，父女昆弟适人者与其子为一族，已女昆弟适人者与其子为一族，己之子适人者与其子为一族，母族三：母之父姓为一族，母之母姓为一族，母之昆弟适人者为一族；妻族二：妻之父姓为一族，妻之母姓为一族。又，唐孔氏说：“九族者，上从高祖，下至元孙。凡九族皆为同姓。”二说不同，故并存之。太宗言此九族之亲，长者安之，少者怀之、爱之，勿可骄慢。骄慢则离而相怨矣。自天子至于庶人，惟九族不可不抚爱。《诗》曰：“绵绵葛藟，在河之浒。终远兄弟，谓他人父。谓他人父，终莫我顾。”此刺平王失礼于亲戚也，可不诫哉？]接大臣以礼。[《论语》曰：“君使臣以礼。”《中庸》曰：“敬大臣也，体群臣也。又曰：“敬大臣则不眩；体群臣则士之报礼重。”]
　　奉先思孝，[《尚书太甲》曰：奉先思孝。以念祖德为孝。先，祖先也。《中庸》曰：善继人之志，善述人之事者也。奉，父勇切。]处位思恭。[《太甲篇》曰：接下思恭。以不骄慢为恭。下，臣下也。
　　处，上声。]
　　倾己勤劳，以行德义。[倾，犹抑也。己，我也。即虚己之义。不以我为尊，不以我为贵，不以我为才，不以我为智。当以孜孜不倦于德义耳。勤，孜孜也。劳，事功曰劳。德者，得也。得之于道之谓德。义，事之宜也。裁制事物合宜之谓义。]
　　此乃君之体也。[言若能行此，是乃为君之大体矣。]
　　夫六合旷道，[六合，谓天地四方之对。旷，远也。道犹路也。言天地四方，是旷远至广至大之道耳。]大宝重任。[天子大宝，是至极至尊之位也。重，极也。]旷道不可偏制，故与人共理之；重任不可独居，故与人共守之。[《五等诸侯论》曰：夫先王知帝业至重，天下至旷。旷不可以偏制，重不可以独任。任重必于借力，制旷终乎因人。
　　故设官分职，所以轻其任也；并建五长，所以宏其制也。又，《六代论曰》：先王知独治之不能久，故与人共治之；知独守之不能固，故与人共守之。所以项羽自任而亡，沛公任人而兴也。太宗雍容，庆享贞观之至治，用是理矣。]
　　是以封建亲戚，以为藩卫，[《传》曰：“封建亲戚，以藩屏周室。”]安危同力，盛衰一心。[《书》曰：“乃一德一心，立定厥功，惟克永世。”言同心同德立功，则能长世安民也。]
　　远近相持，亲疏两用。[郭伋谏光武曰：“无专用南阳人。”]并兼路塞，逆节不生。[《六代论》曰：“并兼路塞，逆节不生。”并兼，谓交相侵劫。逆节，谓不尊王命也。如是所以尚其分封裂建亲戚以为藩篱，卫尉之。其盛也，一其心而养之；其衰也，一其心而救之。如此远近各能维固，更加亲疏兼任，纵然有并兼之门路，亦可闭之而不能开矣。纵然有悖逆之隙节，亦可以沮遏而不得长矣。○案：注“所以尚其”至“卫尉之”一句疑有脱误。]
　　昔周之兴也，割裂山河，分王宗族。[武王既定天下，封武王弟振铎于曹，封太师吕望于齐，余皆有封。]内有晋郑之辅，[晋，始以唐名。成王母弟叔虞封于此。其地有晋水，叔虞之子燮父改之，故号晋。郑，始以宣王母弟桓公友封於郑。辅，助也。]外有鲁卫之虞。[卫者，周公既诛管蔡，封其弟康叔，号孟侯。鲁者，周公子伯禽封于鲁。虞，防也。]故卜祚灵长，历年数百。[《左传》：王孙满曰：成王定鼎于郏鄏，卜世三十，卜年七百。故曰卜祚灵长也。此谓周之所以兴者，为封建亲戚也。]
　　秦之季也，[季犹末也。]弃淳于之策，[《秦纪》始皇三十四年，置酒咸阳宫，博士仆射周青臣等颂称始皇威德。齐人淳于越进谏曰：“臣闻之，殷周之王千余岁，封子弟功臣，自为支辅。今陛下有海内而子弟为匹夫，卒有田常六卿之臣，无辅弼，何以救哉！事不师古而能长久者，非所闻也。今青臣等又面谀以重陛下过，非忠臣也。”始皇下其议丞相，丞相谬其说，绌其辞。]纳李斯之谋。[丞相李斯破议淳于策曰：“周文、武所封子弟同姓甚众，然后属疏远，相攻击如仇讐。诸侯更相诛伐，周天子弗能禁”。始皇竟从其议。○按：李斯议，乃驳丞相绾等，非为淳于越言。破字亦疑误。]不亲其亲，独智其智，[《中庸》曰：“愚而好自用，贱而好自专。生乎今之世，反古之道。如此者，灾及其身者也。”又《列子》曰：“治国之难，在于知贤，而不在自贤。”《书》曰：“自用则小。”是也。]颠覆莫恃，二世而亡。[始皇至胡亥才二世耳。颠，颓也。覆，败也。此谓秦之所以亡者，为分置郡县也。覆，方福切。]斯岂非枝叶不疏，则根柢难拔，[《晋纪总论》曰：基广则难倾，根深则难拔。夫根本巩固，枝叶荣茂。不疏者，荣茂也。既枝叶荣茂，是根本巩固矣。既根本巩固，则未易提拔也。柢，都礼切，本也。]股肱既殒，则心腹无依者哉！[《书》曰：“元首明哉，股肱良哉，庶事康哉；元首丛脞哉，股肱惰哉，万事堕哉。”君者，元体也。臣者，股肱也。君之有臣，譬人之一身有手臂也。凡欲有为，必资手臂以运用。
　　手臂既伤，虽心腹欲有为，无所依藉也。何能运用哉？故曰：股肱既损，则心腹无依。殒，伤也。堕，许规反。]
　　汉初定关中，[谓汉高帝。]诫亡秦之失策，[秦以孤立而亡，故云失策。]广封懿亲，[高祖初定天下，因秦之失，大封懿亲。以帝从父兄刘贾封为荆王，以从祖兄弟刘泽封为燕王，兄刘仲为代王，同父少弟刘交为楚王。凡同姓为王者，九国。]过于古制。[周封爵五等：公、侯、伯、子、男。公，地方五百里；其次侯，四百里；其次伯，三百里；其次子，二百里；其次男，百里。其分封之古制也。]大则专都偶国，小则跨郡连州。[《汉纪》自雁门、太原以东，至辽阳为燕、代国；常山以南、太行左转，度河、济、阿、甄以东，薄海为齐、赵国；自陈以西，南至九疑，东带、江淮、榖、泗，薄会稽为梁、楚、吴、淮南、长沙国，皆外接於胡越。内地北距山以东尽诸侯地。大者或五六郡，连城数十，置百官宫观，僭于天子。汉独有三河、东郡、颍川、南阳，自江陵以西至蜀，北自云中至陇西，与内史凡十五郡而已。《左传》曰：“嬖子配适大都偶国，乱之本也。”又《坊记》曰：“故制：国不过千乘，都城不过百雉，家富不过百乘。以此坊民，诸侯犹有畔者。”况以如此过制，宁有不乱乎？适，音嫡。○按：注“汉纪”当作《史记》。]末大则危，尾大难掉。[《左传》曰：“末大必折，尾大不掉。”此谓诸侯地广而强，帝室弱而见侵，如末大根小必折，尾大身小难掉。且尾在于身者也，欲掉之尚犹不从其心，况诸侯强盛且非己体之尾，何掉哉？谓难以禁止也。掉，徒吊切。]六王怀叛逆之志，[六王谓楚王戊、赵王遂、胶西王卬、济南王辟光、淄川王贤、胶东王雄渠。约从共谋反。]七国受鈇钺之诛。[七国谓吴、楚、赵、济南、淄川、胶东、胶西也。]此皆地广兵强，积势之所致也。[高祖封以齐七十二城，楚四十城，吴三十城，余各有等差。是地广也。]
　　魏武创业，[魏武，曹操也。操本谯人。献帝时封魏王。其子丕受汉禅，是为文帝。创，初也。]暗于远图。[魏武只知汉过，不知秦失。
　　汉封虽过，至四百年始失天下。殊不知秦二世而亡。故云暗于远图也。]子弟无封户之人，宗室无立锥之地。
　　[《庄子》曰：“尧舜有天下，子孙无置锥之地。”魏时子弟宗室但封之一位，不与其土，拥虚名而已。]外无维城以自固，内无盘石以为基。[在外无藩维之城，以为固保；内无大盘之石，以为基址。盘者，大也。又，柱下之石也。谓柱下既无磐石以为基址，承载栋梁则必易为颓陷。屋有磐石，犹有懿亲贤臣也。屋有磐石则固，君有贤臣则安。故荀子曰：“国安于磐石。”又《汉书》宋昌曰：“高帝王子弟，犬牙相制，所谓磐石之宗也。”言万国相连，以固王室，如大石之不可转动也。按：盘、磐通。]遂乃大器保于他人，社稷亡於异姓。[《老子》曰：“国之利器，不可示人。”大器，谓君之权位。言魏不自保其权位，太阿倒持，削弱滋甚，竟以天下付于他人，终于异姓夺之耳。异姓，谓司马氏。魏禅位与司马氏，是为晋。]语曰：[古人之语也。]“流尽其源竭，条落则根枯。”此之谓也。[《六代论》曰：夫泉竭则流涸，根朽则叶枯，枝繁者荫根，条落者本枯。夫水无活源则其流易尽，故孟子曰：“七八月之间雨集，沟浍皆盈；其涸也，可立而待。”流尽、源竭，谓水无本也。○按：《文选》“本枯”作“本孤”。]
　　夫封之太强，则为噬脐之患；[《左传》庄六年，楚文王伐申，过邓。祁侯曰：“吾甥也。”止而享之。骓甥、聃甥、养甥请杀楚子。
　　邓侯弗许。三甥曰：“亡邓国者，必此人也。若不早图，后君噬脐，其及图之乎？图之，此为时矣。”邓侯曰：“人将不食无余。”对曰：“若不从三臣，抑社稷实不血食，而君焉取余？”弗从。还年，楚子伐邓，灭之。噬脐，言若自噬腹脐，喻不可及也。]致之太弱，则无固本之基。[弱则不能胶固根基。]由此而言，莫若众建宗亲而少力。[贾谊说文帝曰：诸侯强盛，长乱起奸。夫欲天下之治安，莫若众建诸侯而少其力。令海内之势若身之使臂，臂之使指，则下无背叛之心，上无诛伐之事。]使轻重相镇，[轻重谓大小之国也。]忧乐是同。[《六代论》曰：“共其乐者，人必忧其忧；同其安者，人必拯其危。”]则上无猜忌之心，下无侵冤之虑。此封建之鉴也。[无过、不及之谓中；不偏不倚之谓正。太强则张，太弱则弛。若随时处宜，得其中正而居之，其衅罅自塞，萌芽不生，奸邪祸乱从何而出哉？自是在上者绝嫌猜疑忌之意矣。既嫌猜疑忌绝矣，则争端怨由不起，而疾害不生矣；则上下和合，而侵陵冤枉之机除矣。如此方为封建之昭鉴也。]斯二者，安国之基。
　　[斯二者谓损其太强，益其太弱，执其中道。乃是安治国家之基本。]
　　君德之宏，唯资博达。[董仲舒《贤良策》曰：“今陛下并有天下，海内莫不率服。广览兼听，极群下之知，尽天下之美，至德昭然，施於方外，此为宏德之资也。”]设分悬教，以术化人。[术，法也。法可以治民，故张设明分，悬示教令，使民不敢犯也。设，张也。分，名分也。悬，示也。教，令也。分，扶问反。]应务适时，以道制物。[道，理也。理可以御物，故应决事务，适当时宜，使物得其所也。务，事物也。适，当也。]术以神隐为妙，[术者，不易之法，兆民之所遵也。
　　故当神隐，使民莫测，则为妙矣。若非神隐，民或窃玩其法，乱矣。]道以光大为功。[道者，乃无穷之理，万物之所由也，故当光大，使物不遗，则为功矣。若非光大，物或失照其理，狭矣。]括苍旻以体心，则人仰之而不测；[《记》曰：天子者，与天地参。故德配天地，兼利万物。与日月并明，明照四海而不遗微小。苍旻，天也。言人君当总括其天，以质我之心，则人仰望之而不得以窥测。谓无物我之界，以至大至公也。]包厚地以为量，则人循之而无端。[坤为地。地，底也。
　　其体底下，载万物也。《易坤卦大象》曰：“地势坤，君子以厚德载物。”言人君度量当如广厚之地，无所不包容，则人循依之而不得其端涯也。谓无憎爱之限，至宽至贞也。]荡荡难名，宜其宏远。[语曰：大哉尧之为君也。巍巍乎，唯天为大，唯尧则之。荡荡乎，民无能名焉。人君既能以天为心，以地为量，岂不宏远哉！]且敦穆九族，[敦，重也。穆，和也。九族，见前序注。]放勋流美於前；[放勋，帝尧名。又，放，效也。勋，功也。《书》曰：放勋钦明，文思安安，允恭克让，光被四表，格于上下，克明俊德，以亲九族，九族既睦。言尧圣德，又能亲睦九族，流布美善之道在于前尔，可则之。放，上声。]克谐烝乂，重华垂誉于后。[重华，帝舜名。克，能也。谐，和也。烝，进也。乂，善也。《书》曰：重华协于帝。华谓文德，言其光。又，重华合于帝尧，谓俱圣明也。又曰：“克谐以孝，烝烝乂，不格奸。”言帝舜有嚚母、顽父、傲弟，能和谐以孝，使进之于善，自不至于奸恶也。此克谐烝乂，帝舜垂美誉，在于后尔，可法之。]
　　无以奸破义，无以疏间亲。[《左传》曰：远间亲，淫破义，所谓六逆也。间，谓居其间，使彼疏远也。破，谓破散。淫，谓邪淫。间，去声。]察之以德，则邦家俱泰，骨肉无虞，良为美矣。[凡事事物物，审察必合于道德，庶几邦家尽得泰安。并近亲之间，亦可保无疏虞。如此则实为大善矣。美，善也。]
　　夫国之匡辅，必待忠良。[《书》曰：“佑贤辅德，显忠遂良。”
　　匡，正也。辅，弼也。不欺之谓忠，为善之谓良。夫国之匡辅，上佐一人，中总百官，下抚兆民，其任重矣。若非忠良，欲臻至化，未之有也。]任使得人，天下自治。[昔鲁哀公问政孔子，对曰：“文武之政，布在方策。其人存则其政举，其人亡则其政息。”此之谓也，得人则治，失人则乱。]故尧命四岳，[《尧典》：帝曰：“咨！四岳。”四岳，官位，如三公。尧时，舜为之；舜时，禹为之。]舜举八元，[《左传》曰：昔高辛氏有才子八人，忠、肃、恭、懿、宣、慈、惠、和，天下之民谓之八元。舜臣尧，举八元使布五教于四方。五教者，父义、母慈、兄友、弟恭、子孝，五常之教。八元：伯奋、仲堪、叔献、季仲、伯虎、仲熊、叔豹、季狸也。]以成恭己之隆，[《论语》：子曰：“无为而治者，其舜也与。夫何为哉？恭己正南面而已矣。”此谓舜举八元而任之，故能成其恭己之隆也。]用赞钦明之道。[《尧典》：曰若稽古，帝尧曰放勋，钦明文思安安。此谓尧命四岳而任之，故能赞其钦明之道。]
　　士之居世，贤之立身，[汉志曰：学以居位曰士。士者，事也。通合古今事务曰士。《春秋繁露》曰：“人之清者为贤。”]莫不戢翼隐鳞，待风云之会；[任昉敦劝梁王令曰：“在昔晦明，隐鳞戢翼。博通群籍，而让齿乎一卷之师；剑气陵云，而屈迹于万夫之下。”又班固《宾戏》曰：“卒不能摅首尾，奋翼鳞，振拔洿涂，跨腾风云。”又云：“蹑风云之会。”言士贤未遇，藏器待时，亦犹鳞翼以待风云也。○按：注“蹑风云之会”，《文选》作“风尘”。]怀奇蕴异，思会遇之秋。[汉梅福上书曰：“天下之士，云合归汉，争进奇异。”今谓怀奇蕴异，必待有所求者。故思会遇也。所以思会遇者，非汲汲于自衒也。《礼记》曰：“粗而翘之，又不急为也。”其是之谓与。]
　　是明君旁求俊乂，[《书》曰：“旁招俊乂。”又曰：“旁求俊彦。”
　　晋阮种曰：“旁求俊乂，以辅至化，此诚尧舜之用心也。”《北史苏绰传》曰：“万人之秀谓之俊。”]博访英贤，搜扬侧陋。[尧曰：“明明扬侧陋。”又汉元帝诏曰：“延登贤俊，招显侧陋。”《北史苏绰传》曰：“千人之秀曰英。”侧陋者，隐僻鄙陋之处。夫俊贤之处世也，怀宝韫玉，不肯自售于时，是以旁求博访者，惟明君为能耳。]不以卑而不用，不以辱而不尊。[卑，下也。辱，汙也。自三代以来，明君圣主，求访贤俊，惟在野无遗贤，共成无为之化，何尝择其贵贱哉！古今用卑辱之事，下文自明。]
　　昔伊尹，有莘之媵臣；[伊尹，名挚，力牧之后，生于空桑。又《吕氏春秋》曰：伊尹，有侁氏女采桑，得婴儿于空桑，后居伊水，命曰伊尹。故耕有莘之野，后为有莘氏媵臣。有莘氏，《列女传》云：“汤妃，有莘氏之女也。”]吕望，渭滨之贱老。[吕望，《吕氏春秋》曰：“东夷之士也。”案：《史记》：太公吕尚者，东海上人。其先祖尝为四岳，佐禹平水土甚有功。虞夏之际，封于吕，或封于申，姓姜氏。夏商之时，申吕或封支庶子，或为庶人，尚其后苗裔也。本姓姜氏，从其封姓，故曰吕尚。盖尝穷困，年老矣，以渔钓奸周西伯。西伯将出猎，卜之曰：“所获非龙非螭，非虎非熊，所获霸王之辅。”于是周西伯猎，果遇太公于渭之阳。与语，大说。曰：“自吾先君太公曰尝有圣人适周，周以兴。子真是耶？吾太公望子久矣。”故号之曰太公望。载与俱归，立为师。伊尹、吕望，卑贱者也。○按：注“支庶子”下脱“孙”字。]
　　夷吾困于缧绁；[鲁仲连曰：“管仲不耻身在缧绁之中，而耻天下之不治。”案：《史记》，管仲字夷吾，颖上人也。少时尝与鲍叔牙游，鲍叔知其贤。管仲贫困，尝欺陵鲍叔，鲍叔终善遇之，不以言已。而鲍叔事齐公子小白，管仲事公子纠。及小白立为桓公，公子纠死，管仲囚焉。缧绁，狱中黑索也。]韩信弊於逃亡。[《汉书》：韩信，淮阴人也。家贫无行，不得推择为吏，而又不能治生为商贾，常从人寄食。其母死，无以葬，乃行营高燥地，令旁可值万家者。及项梁度淮，乃仗剑从之，居戏下，无所知名。梁没，则又属项羽，为郎中。信数策干项羽，羽弗用。汉王入蜀，信亡楚归汉，未得知名。为连敖。坐法当斩，其畴十三人皆已斩，至信，信乃仰视，适见滕公，曰：“上不欲就天下乎？而斩壮士！”滕公奇其言，壮其貌，释弗斩。与语，大说之，言于汉王。王以为治粟都尉，上未奇之也。数与萧何语，何奇之。至南郑，诸将道亡者数十人。信度何等已数言上，不我用，即亡。何闻信亡，不及以闻，追之。人有言上曰：“丞相何亡。”上怒，如失左右手。居一二日，何来谒。上且怒且喜，骂何曰：“若何亡也？”何曰：“臣非敢亡，追亡者耳。”上曰：“所追者谁也？”曰：“韩信。”上复骂曰：“请将亡者已数十，公无所追；追信，诈也。”何曰：“诸将易得，如信，国士无双。王必欲长王汉中，无所事信；必欲争天下，非信无可与计事者。
　　顾王策安决。”王曰：“吾亦欲东耳，安能郁郁久居此乎？”何曰：“王计必东，能用信，信即留；不能用信，终亡耳。”王曰：“吾为公以为将。”何曰：“虽为将，信不留。”王曰：“以为大将。”何曰：“幸甚。”于是王欲召信拜之。何曰：“王素嫚无礼，今拜大将如召小儿，此乃信所以去也。王必欲拜之，择日斋戒，设坛具礼，乃可。”王许之。诸将皆喜，人人各自以为得大将。至拜，乃信也，一军皆惊。信已拜，上坐。王曰：“丞相素言将军，将军何以教寡人计策？”信谢，因问王曰：“今东向争权天下，岂非项王邪？”上曰：“然。”“大王自料勇、悍、仁、强孰与项王？”汉王默然良久，曰：“弗如也。”信再拜贺曰：“唯信亦以为大王弗如也。然臣尝事项王，请言项王为人。项王怒乌猝嗟，千人皆废，然不能任属贤将，此特匹夫之勇也。项王见人恭谨，言语姁姁，（姁，许于反，和也。）人有疾病，涕泣分食饮，至使人有功，当封爵，刻印刓，忍不能予，此所谓妇人之仁也。项王虽霸天下而臣诸侯，不居关中而都彭城；又背义帝约，而以亲爱王，诸侯不平。诸侯之见项王逐义帝江南，亦皆归逐其主，自王善地。项王所过亡不残灭，多怨百姓，百姓不附，特劫于威，强服耳。名虽为霸，实失天下心，故曰其强易弱。今大王诚能反其道，任天下武勇，何不谋！以天下城邑予功臣，何不服！以义兵从思东归之士，何不散！且秦王为秦将，将秦子弟数岁，而所杀不可胜计，又欺其众降诸侯。至新安，项王诈坑秦降卒二十余万人，唯独章邯、欣、翳脱。秦父兄怨此三人，痛于骨髓。今楚以威王此三人，秦民莫爱也。大王之入武关，秋毫亡所犯，除秦苛法，与民约，三章耳，秦民亡不欲得大王王秦者。于诸侯之约，大王当王关中，民户知之。王失职之蜀，民亡不恨者。今王举而东，三秦可传檄而定也。”於是汉王大喜，自以得信晚。遂听信计，后平赵、燕、齐，并项羽。遂封信为齐王，再封楚王。管仲、韩信，汙辱者也。○按：《汉书》怒乌，作“意乌”。何不谋，作“何不诛”。斩其众，作“欺其众”。“邯”
　　字上无“章”字。“与民约”下有“法”字。]
　　商汤不以鼎俎为羞，[案，《史记》：阿衡欲干汤而无由，乃为有莘氏滕臣，负鼎俎，以滋味说汤，致于王道。]姬文不以屠钓为耻，[《国策》云：太公当纣之时，隐于朝歌，屠牛沽酒，居七年，无有识者。人人谓之狂夫。随复钓于渭水，文王见而师之。]终能献规景亳，光启殷朝；[此指伊尹也。成汤既没，太甲嗣位，伊尹乃作《伊训》肆命；徂后，《咸有一德》以戒之。太甲不明，伊尹放诸桐，三年克终允德，伊尹以冕服奉嗣王复归于亳，以昌汤祚。故曰光启殷朝。]执旌牧野，会昌周室。[此指太公也。文王崩，武王即位。九年，欲修文王业，尊太公师尚父。东伐以观诸侯集否。师渡孟津，诸侯不期而会者八百国。十一年正月甲子，誓于牧野，作《牧誓》。王左杖黄钺，右秉白旄以麾，恭行天罚。一戎衣而天下大定，皆太公之功也。牧野，商郊名。]
　　齐成一匡之业，实资仲父之谋；[史载鲍叔既出夷吾囚，而累进之于桓公。管仲既任政于齐，连五家之兵，设轻重鱼盐之利以赡贫穷，禄贤能。齐人大说。所以齐桓公九合诸侯，一匡天下，皆管仲之谋也。
　　随尊为仲父。]汉以六合为家，是赖淮阴之策。[韩信既灭项羽，封为楚王，降封淮阴侯。汉之灭楚以定天下，不出韩信坛上一论耳，故云赖其策。]
　　故舟航之绝海也，必假桡楫之功；[刘子曰：故信行之于人，譬济之须舟也；信之于行，犹舟之待楫也。将涉大川，非舟何以济之？欲泛方舟，非楫何以行之？今人虽欲为善，而不知立行，犹无舟而济川也；虽欲立行，而不知立信，犹无楫而行舟也。故舟航必藉桡楫也。假，藉也。航，大船。]鸿鹄之凌云也，必因羽翮之用；[《管子霸形篇》：桓公在位，管仲、隰朋见，立有间，有一鸿飞过，桓公叹曰：“仲父，今彼鸿有时而南，有时而北，四方无远，所欲至而至焉，惟有羽翼之故，是能通其意于天下乎。寡人之有仲父，犹飞鸿之有羽翼也。”]帝王之为国也，必藉匡辅之资。[《四子讲德论》曰：“千金之裘，非一狐之腋；大厦之材，非一丘之木；太平之功，非一人之略。”言帝王欲用建邦国，期广大绵远无疆者，亦必须藉托贤才，辅翼资助。不然，奇居孤处，虽欲有为，亦无如之何也。故当藉托匡辅之资矣。]
　　故求之斯劳，任之斯逸。[《圣主得贤臣颂》云：君人者，勤于求贤而逸于得人，人臣亦然。即此义也。蜀先主三屈茅庐而谒孔明，斯即劳也。一用孔明而王蜀中，斯即逸也。]照车十二，[《史记》：梁惠王与齐威王田于郊，惠王问曰：“王亦有宝乎？”威王曰：“无之。”
　　惠王曰：“若寡人，国小尚有径寸之珠，照车前后各十二乘者，十枚。
　　奈何以万乘之国而无宝乎？”威王曰：“寡人之为宝者，与王异。吾臣有檀子者，使守南城，则楚人不敢为寇东取，泗上十二诸侯皆来朝。吾臣有盼子者，使守高唐，则赵人不敢东渔。吾臣有黔夫者，使守徐州，则燕人祭北门，赵人祭西门，徙而从之者，七千余家。吾臣有种首者，使备盗贼，则道不拾遗。将以照千里，岂特十二乘哉！”梁惠王惭，不怿而去。]黄金累千，[《语林》曰：“黄金累千，不如一贤士。”]岂如多士之隆，一贤之重。[《诗》曰：“济济多士，文王以宁。”《吕氏春秋》曰：“得地千里，不如得一贤也。”以此言之，虽得地千里之广，尚不如一贤之重。况其累千之金、十二之珠乎？此盖为“士之居世，贤之立身，怀奇蕴异”张本。]此乃求贤之贵也。[《韩诗外传》曰：“圣人求贤者，以自辅。”《尚书》曰：“所宝惟贤。”有国者，既不以宝为宝，故以求贤为贵也。]
　　夫设官分职，所以阐化宣风。[《周礼》曰：“惟王建国，辨方正位，体国经野，设官分职，以为民极。乃立天官冢宰，使帅其属而掌邦治，以佐王均邦国。”设官分职，谓置三公六卿，各有所职而百事举也。既各有所职而百事举矣，所以得阐扬德化，宣布风教，以齐庶物。]
　　故明主之任人，如巧匠之制木，[任，用也。制，裁也。]直者以为辕，[辕，辀也。方言，楚卫之间，辕谓之辀。言挺直之木，可以为辕。]曲者以为轮；[轮，谓车轮也，回旋也。言宛曲之木，可以为轮也。]长者以为栋梁，[屋脊曰栋，负栋者曰梁。长者言其大材也，故用之于栋梁。]短者以为栱角。[《尔雅》云：栱，杙也。大者谓之栱枓也。桷，椽也，一曰屋角斜枋，一曰梠也。短者言其小材也，故用之于栱角。○按：《尔雅》：“杙，大者谓之栱”注所引多衍文。]无曲直长短，各有所施。[《管子》曰：“工之制木也，大者以为舟航柱梁，小者以为楫楔，修者以为榈榱，短者以为侏儒。无小大修短，皆得其所宜。”此之谓也。]
　　明主之任人，亦由是也。[言明哲之君，擢用人材，亦如巧匠制木也。]智者取其谋，愚者取其力，勇者取其威，怯者取其慎，无智、愚、勇、怯，兼而用之。[《军势》有曰：使愚，使贪，使勇，使怯。是也。]
　　故良匠无弃材，明主无弃士。[良匠能尽其木之性而用，是无弃遗之材；明主能尽其人之行而用是无弃遗之士。斯二者，惟良匠明主及之。]不以一恶忘其善；[《左传》曰：“善不可弃，恶不可长。凡人未有不偶入于恶者，但恶有小大、改与弗改也至如流毒于物，长而不悛，斯恶之大者也。未离于恶，则不知恶以为恶。未入于善，则不知善以为善。人苟有累善，是即知善以为善矣。此可引而归之全善也。倘因而有一恶，亦偶然耳。遽可以今日之一恶，忘其前日之累善哉！此为记恶忘善也。且掩其恶以扬其善，而诱人入于善，尚惧不肯归之。况张其恶而匿其善乎？是则为弃之矣。]勿以小瑕掩其功。[前汉《陈汤传》曰：“论大功者，不录小过；举大美者，不疵细瑕。”瑕者，玉之玷也。言人有微过，如玉有小瑕，不可因其瑕而弃其玉，见其过而忘其功。《刘子》所谓：见朱橘一子蠹，因剪树而弃之；睹缛锦一寸点，乃全疋而燔之。无乃不可乎？]割政分机，尽其所有。[盖谓设官分职，当各随其材之长短、小大所有而用之，不可求其备也。]
　　然则函牛之鼎，不可处以烹鸡；[三礼鼎器图曰：鼎有牛、羊、豕三鼎，古制也。牛鼎受一斛，天子饰以黄金，诸侯饰以白金，口径、底径及深俱一尺五寸。三足如牛，每足上以牛角饰之。羊鼎受五斗，大夫以铜为之，无饰。口径、底径俱一尺，深尺一寸。豕鼎受三斗，口径、底径皆八寸，深九寸。士以铁为之，无饰。后汉《边让传》曰：“函牛之鼎以烹鸡，多汁则淡而不可食；少汁则熬而不可熟。”又《庄子》曰：“函牛之鼎沸，蚁不得措一足焉。”又《吕氏春秋》曰：“白圭对魏王曰：‘市邱之鼎以烹鸡，多洎之则淡不可食，少洎之则焦而不可熟也。’”函，容也。洎，汁也。此言大不可小用。]捕鼠之狸，不可使以搏兽；[言非其敌也。吴起谓魏文侯曰：“云云不择其人而用之，是如伏鸡之搏狸，乳狗之犯虎，虽有斗心，随之死矣。”狸搏兽，犬犯虎，何异哉。
　　言小不可大用。]一钧之器，不能容以江汉之流；[《刘子》曰：“一钧之器，不可容于泉流。”三十斤为钧。江水出岷，《广雅》曰：“江，贡也。”《风俗通》曰：“出珍物可贡献也。”《释名》曰：“江，共也。小水流入其中，所公共也。”《禹贡》有中江、北江、三江、九江。令人谓川之大者皆曰江。汉，《天河诗》云：“维天有汉。”又，水名。今人呼阳逻之水为汉江。言轻不可重用也。]百石之车，不可满以斗筲之粟。[《刘子》曰：“万锺之鼎，不满以盂水。”百，数名，什十为百。石，量名，四钧名石，重百二十斤。又十斗为石。车者，舍也。
　　车，尺遮反。《古史考》曰：黄帝作车，引重致远。少昊时，加牛。禹时，奚仲加马。车又音居，车，居也。《周礼》注：坐乘曰车。又安车。凡妇人，车皆坐乘。又《周礼》：“王后安车。”《礼记》：“致仕乘安车。”斗，十升为斗。筲，竹器也，可容斗二升。语曰：“斗筲之人，何足算也。”粟，禾子也，谷粟也。粟，六种之首也。言重不可轻用也。]何则？大非小之量，轻非重之宜。[此承上文，言大小轻重当随其器而用之，不可强其所不能也。]
　　今人智有短长，能有巨细。[《亢仓子》曰：政术至要，力于审士。士有才行，比于一乡，委之乡；才行比于一县，委之县；才行比于一州，委之州；才行比于一国，委之国政。而后乃能无伏士矣。言要量忖授职也。]或蕴[蕴，聚也。又蓄也。]百而尚少，或统[统，总也。
　　又纪也。]一而为多。有轻才者，不可委以重任；[《王命论》曰：“楶棁之材，不荷栋梁之任。”又黄石公有曰：“腐木不可以为柱，庸人不可以为主。”言智小不可以谋大也。楶，音节。棁，之劣反。皆小材也。]有小力者，不可赖以成职。[后汉仲长统《损益篇》曰：“小智居大位，庶绩不咸熙。”东莱先生曰：“举千钧之鼎者，非乌获则不可；游万仞之渊者，非津人则不可。”又《韩非子》曰：小知不可使谋事，小忠不可使主法。此言德狭不可以处广也。“成”字疑是“大”字。]
　　委任责成，不劳而化，[此谓人君委任既得其人，可以深居高拱，惟责成而已。故曰不劳而治化也。]此设官之当也。[若大小轻重各适其用，可谓设官之允当也。]斯二者治乱之源。[一治一乱在乎得人失人，故云斯二者治乱之本原。故《书》曰：“谓治乱在庶官。”此之谓也。]
　　立国制人，资股肱以合德；[《四子讲德论》曰：“盖君为元首，臣为股肱，明其一体，相待而成。”《书》曰：“股肱惟人，良臣惟圣。”夫手足具乃成人；忠良备乃成圣。《书》曰：“同力度德，同德度义。”力钧则有德者胜，合德则秉义者强。]宣风道[道，去声。]俗，俟明贤而寄心。[宣，播也。道，导也。言宣播仁风，教导美俗，须待明哲贤能之人，托以衷赤则可。]
　　列宿腾天，助阴光之夕照；[列宿，星宿也。阴光，月也。言众星虽小，腾布于天，亦可以助月未明之光也。]百川决地，添溟渤之深源。[百川，百川之水也。溟渤，海也。言百川之水，决流于地，虽微亦可资添大海。李斯有曰：“河海不择细流，故能就其深。”]海月之深，朗犹假物而为大。[以海之深、月之明，犹藉群物以成光大耳。物，谓列宿、百川也。]君人御下，统极理时，[人君在上临下，统总三极，循理四时。]独运方寸之心，以括九区之内，不资众力，何以成功？
　　[《尹文子》曰：天下万事，不可备能，择其能于一人，则贤圣其犹病诸。设一人能备天下之事，能左右前后之宜，远近迟速之间，必有不兼者焉。苟有不兼，于治阙矣。全治而无阙者，大小多少各当其分。言人君运营方寸之小，包括九区之大，若不设官分职，以独力何得成其功业。又《汉书》有曰：“廊庙之材，非一木之枝；帝王之功，非一士之略。”]
　　必须明职审贤，择材分禄。[《书》曰：“惟后非贤不乂，惟贤非后不食”。又孔子曰：与其食浮于人，宁若人浮于食。禄胜己则近贪，己胜禄则近廉。故必须明辨职位大小，审实贤俊可否，选择材能短长，分颁其爵禄。]得其人则风行化洽，[用人当，则必仁风流行，教化浃洽矣。]失其用则亏教伤人。[用人不当，则必亏坏风教，灭伤人伦也。]故云则哲惟难，良可慎也！[此即《审官》篇目下引《皋陶谟》书语之事也。曰：“都！在知人，在安民。”禹曰：“吁！咸若时，惟帝其难之。知人则哲。”谓人君设官分职以治天下，其要在于知人。知人之难，尧舜犹病诸，矧乎他者，可不慎欤？故太宗重戒之切如此。]
　　夫王者，高居深视，亏听阻明。[《书》曰：视远惟明，听德惟聪。人君深处独阳之地，九重之宫，与民悬隔。所听不及远，所视不得遍，复有五色以障乎目，五音以塞乎耳，虽欲视而弗明，虽欲听而弗聪矣。此谓亏听阻明。亏，损也。阻，障也。]恐有过而不闻，惧有阙而莫补。所以设鞀树木，[鬻子曰：禹之治天下也，县五声以听，曰：“语寡人狱讼者，挥鞀。”《世纪》曰：“帝喾命垂作鞀鞞”。《释名》曰：“鞀，道也。”《周礼》注曰：如鼓而小，持其柄摇之，旁耳还自击。与鼗同。树木谓谤木也。《管子》云：“尧置谤木以求下民之谏。”]思献替之谋；[后汉《胡广传》曰：“臣以献可替否为忠。”]倾耳虚心，伫忠正之说。[倾，侧也。言侧耳而听，虚心而受，无一物之私蔽，企望其告以正直之言也。]
　　言之而是，虽在仆隶刍荛，犹不可弃也；[《毛诗》曰：“先民有言，询于刍荛。”又《六韬》有曰：谋及负薪，功乃可述。夫智者千虑，必有一失；愚者千虑，必有一得。以采言评事，岂独专于有位者哉！至于贱役之人，言果中理合道，亦不可违。仆隶刍荛，至贱役者。刈草曰刍，采薪曰荛。]言之而非，虽在王侯卿相，未必可容。[《左传》：庄十年，齐伐鲁，鲁庄公将战。有鲁人曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见云云，终成大功而还。言肉食者，在位之人也。且曹刿以匹夫之贱，一时一言而立长勺莫大之功，可贵贱论乎？于斯时也，以肉食者竟何为哉！位高而禄厚，食肉衣锦，无良谋奇策，亦赘疣耳，焉足容受哉！容，受也。]
　　其义可观，不责其辩；[果合大义，岂在言之巧拙耳。空辨不足信。]其理可用，不责其文。[果依正理，岂在文之华质耳。虚文不足用。]
　　至若折槛怀疏，标之以作戒；[汉朱云，字游，鲁人也，徙平陵。
　　少时通轻侠，借客报仇。长八尺余，容貌甚壮，以勇力闻。年四十，乃变节从博士白子友受《易》。又事前将军萧望之受《论语》，皆能传其业。好倜傥大节，当世以是高之。元帝时，五鹿充宗贵幸，为《梁丘易》。自宣帝时善梁氏说，元帝好之，欲考其异同，令充宗与诸《易》家论。
　　充宗乘贵辩口，诸儒莫能抗，皆称疾不敢会。有荐云者，召入，摄登堂，抗首而请，音动左右。既论难，连拄五鹿君，故诸儒为之语曰：“五鹿岳岳，朱云折其角。”由是为博士。迁杜陵令，又为槐里令。累上书论议大臣。至成帝时，丞相故安昌侯张禹以帝师位特进，甚尊重。云上书求见，公卿在前。云曰：“今朝廷大臣，上不能匡主，下亡以益民，皆尸位素餐。孔子谓‘鄙夫不可与事君’，‘苟患失之，亡所不至’者也。臣愿赐尚方斩马剑，断佞臣一人头，以厉其余。”上问：“谁也？”“对曰：“安昌侯张禹。”上大怒，曰：“小臣居下讪上，廷辱师傅，罪死不赦！”御史将云出，云攀殿槛，折。云呼曰：“臣得下从龙逢、比干于地下，足矣！未知圣朝，如何耳？”御史遂将云去。于是左将军辛庆忌免冠解印绶，叩头殿下，曰：“此臣素著狂直于世，使其言是，不可诛；其言非，固当容之。臣敢以死争。”庆忌叩头流血。上意解，然后得已。及后当治殿槛，上曰：“勿易，因而辑之，以旌直臣。”○按：怀疏，疏字疑误。]引裾却坐，显之以自非。[《三国志》：魏文帝欲徙冀州士家十万户实河南。时连蝗民饥，群司以为不可，而帝意甚盛。辛毗与朝臣俱求见，帝知其欲谏，作色以见之，皆莫敢言。毗曰：“陛下欲徙士家，其计安出？”帝曰：“卿谓我徙之非耶？”毗曰：“诚以为非也。”帝曰：“吾不与卿共议也。”毗曰：“陛下不以臣不肖，置之左右，厕谋议之官，安得不与谋耶！臣所言非私，乃社稷之虑也，安得怒臣！”帝不答，起入内。毗随而引衣裾，帝遂奋衣不还，良久乃出，曰：“佐治，卿持我何太急耶？”毗曰：“今徙，既失民心，又无以食也。”帝遂徙其半。毗，字佐治，颖川阳翟人。明帝时为大将军军师，使持节，节度司马仲达六军，以敌诸葛亮。还为卫尉。薨，谥肃侯。]
　　故云患者沥其心，智者尽其策。[梅福言灾异书曰：“天下之士云合归汉，智者竭其策，愚者尽其虑。”此其义也。沥，犹竭也。尽，即终也。言人君能容折槛引裾之谏，可使忠直者得竭沥其心，智谋者得尽终其策也。]臣无隔情于上，君能遍照于下。[《文中子》曰：改过不吝无咎者，善补过也。古之明王讵能无过，从谏而已矣。故忠臣之事君也，尽忠补过。君失于上，则臣补于下；臣谏于下，则君从于上。此王道之所以不跌也。夫君臣之道，惟恐其不通。若君能受谏，则明四目，达四聪，安有间隔哉！既无所间隔，则至公大明立矣。夫至公无私亲，大明无私照。故能普烛天下也。遍者，普也。]
　　昏主则不然，说者拒之以威；[告之以道德者，乃自尊大，反抗之以威。]劝者穷之以罪。[勉之以礼义者，乃自矜饰，反致之以罪。]大臣惜禄而莫谏，[《文中子》曰：有美不扬，天下何观？君子之于君，赞其美而匡其失也。所以进善不暇，天下有不安哉。以尸位保禄者，诵此可无愧乎？故《记》曰：“为人臣下者，有谏而无讪，有亡而无疾。
　　颂而无谄，谏而无骄。怠则张而相之，废则扫而更之，谓之社稷役。”
　　此臣之道也。又曰：近而不谏，是为尸位也。岂容惜禄不谏哉！]小臣畏诛而不言。[《记》曰：事君远而谏之，僭也。夫禄微职卑，上有当职大臣，身离人君甚远，又于职分之外，不可越僭而言也。倘召而言之，又何僭哉！今既不召矣，复言之者又加之以罪，宜其不言也。]恣暴虐之心，[恣，放也。暴，残也。虐，陵也。]极荒淫之志。[极，穷也。
　　荒，荡也。淫，乱也。]其为壅塞，无由自知。[自以壅蔽障闭，瞽其目，聋其耳，蒙然而无所知。]以为德超三皇，材过五帝。[《史记》：“秦始皇初并天下，自以为德兼三皇，功过五帝。”案：三皇、五帝，“本纪”以伏羲、女娲、神农为三皇；黄帝、颛顼、帝喾、帝尧、帝舜为五帝。孔安国、皇甫谧及孙氏注，以伏羲、神农、黄帝为三皇，以少昊、高阳、高辛、唐、虞为五帝。又一说，天皇、地皇、人皇为三皇。
　　众说不一，故并存之。○按：注“孙氏注”下当加“世本”二字。]至于身亡国灭，岂不悲哉！此拒谏之恶也。[此结上文而言。昏乱之君不能纳谏，或有谏者，必拒之以威，穷之以罪。所以大臣惜禄，小臣畏诛，上下相视，以直言为讳。故荒淫暴虐，纵其所为，不知自失，以为德超三皇，材过五帝，以至身亡国灭，可不大为悲痛哉！此戒之深者也。
　　
　　夫谗佞之徒，国之蝥贼也。[损义伤良之谓谗，巧谄捷给之谓佞。蝥，食苗根虫，贼，食禾节虫。言朝廷有谗佞之人，如禾苗有蝥贼耳，谓蠹取祸乱之甚也。]争荣华于旦夕，[惟贪荣显华靡，无心于邦国。]竞势利于市朝。[《易》曰：日中为市。凡物货相贸易买卖皆日市。朝，朝廷。朝，朝也，人君昕旦视政，贵早也。言以谄佞之人，奔竞财利于市，慕权势于朝，无匡辅之心耳。]
　　以其谄谀之恣，[《荀子》曰：“以不善先人者，谓之谄；以不善和人者，谓之谀。”]恶忠贤之在己上；[言谄佞阿谀之徒，不求其己，反憎恶忠良贤能之人处于我之上。○按：注，“其”字疑误。]奸邪之志，恐富贵之不我先。[奸，诈也。《左传》曰：“在外为奸，在内为宄。”《杨子》曰：“不奸奸而诈诈。”邪者，不正也。丰于财曰富，贵，高也。言彼谗佞之人，以私诈不正之心，惟惧富贵不先于我耳。]
　　朋党相持，无深而不入；[同门曰朋。党，辈也。《荀子》曰：“怪星之党见。”言朋类党辈相执持，极其所嗜欲，虽至深之所，亦无不入耳。]比周相习，无高而不升。[后汉《黄瑷传》曰：夫谗谀所举无高而不可升，相抑无深而不可沦，可不察欤？言阿比周密，交相因习，穷其所好乐，虽至高之地亦无不进也。比，毗至反，阿也。周，密也。
　　习，效也。]
　　令色巧言，以亲于上；[孔子曰：“巧言令色，鲜矣仁。”言巧好其言语，令善其颜色，以求亲爱于在上之人也。]先意承旨，以悦于君。
　　[《韩非子》曰：“人主未命而唯唯，未使而诺诺，先意承旨，观貌察色，以先主心者也。”言奸佞之贼臣也，迎其人主之趣意，顺其志旨以求媚悦。]
　　朝有千臣，昭公去国而不悟；[《左传》：昭二十五年，初，季公鸟娶妻于齐鲍文子，生甲。公鸟死，季公亥与公思展与公鸟之臣申夜姑相其室。及季拟与饔人檀通，而惧，乃使其妾抶己，以示秦遄之妻，曰：“公若欲使余，余不可而抶余。”又诉于公甫，曰：“展与夜姑将要余。”秦姬以告公之。公之与公甫告平子，平子拘展于卞，执夜姑，将杀之。公若泣而哀之，曰：“杀是，是杀余也。”将为之请，平子使竖勿内，日中不得请。有司逆命，公之使速杀之。故公若怨平子。季、郈之鸡斗。季氏介其鸡，郈氏为之金距。平子怒，益宫于郈氏，且让之。故郈昭伯亦怨平子。臧昭伯之从弟会为谗于臧氏，而逃于季氏。臧氏执旃。平子怒，拘臧氏老。将禘于襄公，万者二人，其众万于季氏。臧孙曰：“此之谓不能庸先君之庙。”大夫遂怨平子。公若献弓于公为，且与之出射于外，而谋去季氏。公为告公果、公贲，使侍人僚柤告公。公寝，将以戈击之，乃走。公曰：“执之！”亦无命也。惧而不出，数月不见。公不怒。又使言，公执戈以惧之，乃走。又使言，公曰：“非小人之所及也。”公果自言，公以告臧孙。臧孙以难，告郈孙。郈孙以可，劝。告子家懿伯。懿伯曰：“谗人以君微幸，事若不克，君受其咎，不可为也。舍民数世，以求克事，不可必也。且政在焉，其难图也。”公退之。辞曰：“臣与闻命矣，言若泄，臣不获死。”乃馆于公。叔孙昭子如阚，公居于长府。九月戊戌，伐季氏，杀公之于门，遂入之。平子登台而请曰：“君不察臣之罪，使有司讨臣以干戈，臣请待于沂上以察罪。”弗许。请囚于费，弗许。请以五乘亡，弗许。子家子曰：“君其许之！政自之出久矣，隐民多取食焉，为之徒者众矣。日入慝作，弗可知也。众怒不可蓄也，蓄而不治，将蕴，蕴蓄，民将生心。同求将合。
　　君必悔之！”弗听。郈孙曰：“必杀之。”公使郈孙逆孟懿子。叔孙氏之司马鬷戾言于其众曰：“若之何？”莫对。又曰：“我，家臣也，不敢知国。凡有季氏与无，于我孰利？”皆曰：“无季氏，是无叔孙氏也。”鬷戾曰：“然则救诸！”帅徒以往，陷西北隅以入。公徒释甲执冰而踞，遂逐之。孟氏使登西北隅，以望季氏。见叔孙氏之旌，以告。孟氏执郈昭伯，杀之于南门之西，遂伐公徒。子家子曰：“诸臣伪劫君者，而负罪以出，君止。意如之事君也，不敢不改。”公曰：“余不忍也。”与臧孙如墓谋，遂行。已亥，公孙于齐，次于阳州。]弓无九石，宁一[“宁一”二字当作“宣王”。]终身而不知。[《尹文子》曰：“世有因名以得实，亦有因名以失实。宣王好射，说人之谓己能用强也。其实所用不过三石。以示左右，左右皆引试之，阙而止。皆曰：‘不下九石，非大王孰能用？’是宣王悦之。然则宣王用不过三石，而终身自以为九石。
　　三石实也，九石名也。宣王悦其名而丧其实也。”《今经》云：“宁一”者，盖“宣王”二字，传之讹耳。”]
　　以疏间亲，宋有伊戾之祸；[《左传》：初，宋芮司徒生女子，赤而毛，弃诸堤下。共姬之妾取以入，名之曰弃，长而美。平公入夕，共姬与之食，公见弃也，而视之，尤。姬纳诸御，嬖，生佐，恶而婉。
　　太子痤美而狠，合左师畏而恶之。宋寺人墙伊戾为太子师，无宠。秋，楚客聘于晋，过宋。太子知之，请野享之，公使往。伊戾请从之。公曰：“夫不恶女乎？”对曰：“小人之事君子也，恶之不敢远，好之不敢近，敬以待命，敢有二心乎？纵有共其外，莫共其内，臣请往也。”遣之。
　　至，则欿，用牲，加书，徵之，而聘告公，曰：“太子将为乱，既与楚客盟矣。”公曰：“为我子，又何求？”对曰：“欲速。”公使视之，则信有焉。问诸夫人与左师，则皆曰：“固闻之。”公囚太子。太子曰：“唯佐能免我。”召而使请，曰：“日中不来，吾知死矣。”左师闻之，聒而与之语。过期，乃缢而死。佐为太子。公徐闻其无罪也，乃烹伊戾。间，去声。间为居其间也。]以邪败正，楚有郤宛之诛。[《左传》：郤宛直而和，国人说之。鄢将师为右领，与费无极比而恶之。令尹子常赂而信谗，无极谮郤宛焉，谓子常曰：“子恶欲饮子酒。”又谓子恶：“令尹欲饮酒於子氏。”子恶曰：“我，贱人也，不足以辱令尹。令尹将必来辱，为惠已甚，吾无以酬之，若何？”无极曰：“令尹好甲兵，子出之，吾择焉。”取五甲五兵，曰：“置诸门。令尹至，必观之，而后以酬之。”及飨日，帷诸门左。无极谓令尹曰：“吾几祸子。子恶将为子不利，甲在门矣。子必无往！且此役也，吴可以得志。子恶取赂焉而还；又误群帅，使退其师，曰：‘乘乱不祥。’吴乘我丧，我乘其乱，不亦可乎？”令尹使视郤氏，则有甲焉。不往，召鄢将师而告之。将师退，遂令攻郤氏，且之。子恶闻之，遂自杀也。国人弗，令曰：“不郤氏，与之同罪。”或取一编菅焉，或取一秉秆焉，国人投之，遂弗也。令尹炮之，尽灭郤氏之族党，杀阳令终与其弟完及佗，与晋陈及其子弟。晋陈之族呼于国曰：“鄢氏、费氏自以为王，专祸楚国，弱寡王室，蒙王与令尹以自利也。令尹尽信之矣，国将如何？”令尹病之。后杀费无极与鄢将师，尽灭其族，说于国也。]
　　斯乃暗主庸君之所迷惑，[黄石公曰：“迷而不返者惑。”言暗弱不明之主，庸愚无察之君，荒迷惑乱，拒贤听谗，致此耳。]忠臣，孝子，之可泣冤。[忠臣，谓郤宛也，孝子，谓宋太子痤也。言宛之忠、痤之孝，终被诬诳屠戮，甚可为哀泣冤枉矣。]
　　故藂兰欲茂，秋风败之；[《文子》曰：日月欲明，浮云蔽之；藂兰欲茂，秋风败之。藂，聚也。谓聚生之芳兰，将欲茂盛之时，竟被秋天凄然之风败落之矣。以此喻谗害良也。]王者欲明，谗人蔽之。[《素书》曰：“有过不知者蔽。”君王方欲明察，竟被谄佞之小人蔽障之耳。此谓庸暗之主，非英明之君也。]此奸佞之危也。[言此乃奸邪谄佞之危险也。]斯二者，危国之本。[二者指以疏间亲、父杀其子，以邪败正、君族其臣。故云斯二者是倾覆国家之本耳。]
　　砥躬砺行，莫尚于忠言；[《尚书》：高宗谓傅说“若金，用汝作砺。”砺，磨石也。所以磨利于其器，以喻人君欲磨利躬行者，无有加其忠直之言耳。]败德败正，莫逾于谗佞。[败坏大德正理者，无过于奸谗。“败德败正”是对“砥躬砺行”也，不当作两“败”字。《书》曰：“反道败德。”恐其传写之讹，然上“败”字当作“反”字。]
　　今人颜貌同于目际，犹不自瞻，[东莱先生有曰：“察秋毫之末者，不能自见其睫际。”际犹睫也。睫，目际毫，至近目，而自不见也。]况是非在於无形，奚能自睹？[谓以显然形体见于外者，犹不能鉴识，何况是非在于冥然无形质之间乎？]
　　何则饰其容者，皆解窥于明镜；修其德者，不知访于哲人。讵自庸愚，何迷之甚！[大公《阴谋》曰：“以镜自照者，见形容；以人自照者，见吉凶。”《韩非子》曰：古之人目短于自见，故以镜观面；智短于自知，故以道正己。故镜无见疵之罪，道无明过之怨。目失镜则无以正须眉，身失道则无以知迷惑。既解窥形于明镜，不知问道于哲人，是愚惑之甚也。]
　　良由逆耳之辞难受，顺心之说易从。[后汉《左雄传》曰：臣闻人君莫不好中正而恶谗谀，然而历世之患，莫不以忠正得罪，谗谀蒙幸者，盖听忠难，从谀易也。正直之辞逆其耳而不领，依阿之说随其心而即行。]很难受者，药石之苦喉也；[《汉书》子房谓高祖曰：“良药苦口利于病，忠言逆耳利于行。”此之谓也。]此易从者，鸩毒之计口也！[徐惠曰：“珍玩伎巧，乃丧国之斧斤；珠玉锦绣，实迷心之鸩毒。”鸩，毒鸟也。以羽入酒，饮之即死。《左传》曰：宴安鸩毒。谓谗谄依阿之言，虽听之顺，而如口食其甘物，岂知中有鸩毒之祸乎！]
　　明王纳谏，病就苦而能消；暗主从谀，命因甘而致殒。[李固贻书黄琼曰：兴国之君乐闻其过，荒乱之主乐闻其誉。闻其过者，过日消而福臻；闻其誉者，誉日损而祸至。《小雅》诗曰：“盗言孔甘，乱是用。”此之谓也。孔，甚也。甘，美也。，进也。此诗刺幽王也。
　　谓小人其言甚美，幽王听信之，祸乱用是进益也。，音淡。殒，丧也。]可不诫哉！可不诫哉！[太宗于此，为忧为惧，至深至切，故更三禁约之也。言为人君者，见如此谄佞祸乱之惨酷，岂可不惧之哉！诫，惧也。又，约束也。]
　　夫君者，俭以养性，[《左传》曰：俭，德之共也。《孟子》曰：存其心，养其性，俭约也。天理在人曰性，圣人云天命之谓性。董仲舒曰：性者，生之质也。养，涵也。俭欲知足，可以养性矣。苟不俭欲而知足，是伤于性也。《老子》曰：祸莫大于不知足。故人君当以俭德涵养其性，不至于奢侈。]静以修身。[《文子》曰：无为者，守静也。守静能为天下正。静，无为也。修，正也。人君宜静而无为，以修正其身耳。]俭则人不劳，静则下不扰。[《书》曰：用静，吉；用作，凶。
　　既俭欲而不贪，则不劳也。既静志而无为，则不扰也。以秦皇汉武于无事之时，而欲穷兵黩武，残民敝众，乱扰天下，是不俭欲、不静志也。]人劳则怨起，下扰则政乖。[《孟子》曰：以佚道使人，虽劳不怨。
　　谓既不能俭以养性，静以修身，则生奢侈之心矣。奢侈之心既生，则耗用不节；耗用不节，必重敛于民。故人劳下扰，而怨起政乖也。]
　　人主好奇技淫声、[《秦誓》曰：作奇技淫巧以悦妇人。《论语》曰：郑声淫，非雅乐也。]鸷鸟猛兽，[《广雅》曰：鸷，执也，取其能服执众鸟。鸷鸟者，鹰鹯鵰鹗之属。猛兽者，貔虎熊罴之类。鸷，音至。]游幸无度，[《毛诗序》曰：游荡无度。《孟子》曰：一游一豫，为诸侯度。故盘游行幸，不可无度则也。]田猎不时。[《礼王制篇》天子诸侯无事，则岁三田。一为乾豆，二为宾客，三为充君之疱。无事而不田曰不敬，田不以礼曰暴天物。又曰：獭祭鱼，然后虞人入泽梁；豺祭兽，然后田猎；鸠化为鹰，然后设罻罗；草木零落，然后入山林。昆虫未蛰，不以火田。不麛，不卵，不杀胎，不殀天，不覆巢。斯谓田猎不可废，亦不可过。唯不可废，故无事则必田。无事而不田，是不知事神接人之道，斯为不敬也。唯不可过，故其田猎必以时。田猎不以时，是谓禽荒而残暴天物，妨夺民时也。]如此则徭役烦，徭役烦则人力竭，人力竭则农桑废焉。[《韩非子》曰：徭役少，则民安；徭役多，则民苦。前汉《食货志》曰：徭役横作，政令不信，上下相诈，公田不治。
　　徭役，工作征戍也。若游幸田猎，无度不时，则徭役频烦，人力疲竭，而农桑荒废焉。]
　　人主好高台深池，[《秦誓》曰：唯宫室、台榭、陂池、侈服。]雕琢刻镂，[《荀子》曰：雕琢刻镂，黼黻文章，以塞其目。又非有先生论曰：阴奉雕琢刻镂之好，以纳其心，务快耳目之欲，治木治玉石之类也。]珠玉珍玩，[《西京赋》：攒珍宝之玩好。又《晋安帝纪》曰：桓元尤爱珍宝，常玩弄珠玉不离于手。夫古之明君圣主，抵璧于山，沉珠于海，唯道德是贵，何尝以珠玉为珍玩哉？]黼黻絺绤。[《书益稷篇》曰：予欲观古人之象，日月星辰，山龙华虫，作会宗，藻火粉米，黼黻絺绣。注：黼，如斧形，刃白而身黑。黻，谓两弓字相，背青黑，线绣。絺，展几反，谓刺以为绣也。又葛之精者曰絺。然则绤当作绣字，不然，绤是葛之粗者，非奢侈之物，人主何好焉？]如此则赋敛重，赋敛重则人才遗，人才遗则饥寒之患生焉。[《禹贡》曰：厥赋惟上上错。注：赋谓土地所生，以供天子，此为赋税也。《周礼》大宰八则，五曰赋贡。注：赋，口率出泉也。贡，功也。九职之功所税也，此为赋贡也。《汉书刑法志》曰：畿方千里，有税有赋。税以足食，赋以足兵是也。敛，聚也。《书》曰：不役耳目，百度惟贞。玩人丧德，玩物丧志，志以道宁，言以道接。不作无益害有益，功乃成；不贵异物贱用物，民乃足。犬马非其土性不蓄，珍禽奇兽不育于国。不宝远物，则远人格；所宝唯贤，则迩人安。此亦戒后之人君，不可以声色乱百度，不可玩人玩物以丧德志，不可以游观徒费时日，不可以为无益害有益，不可以无用妨有用。唯当远利亲贤，以安远近。若如此，则荒虐暴陵，疲民力、失人才，患生何疑？患既生于下，其在上者，得安乎？隋之炀帝其是哉！为人君者，可不三省焉！]
　　乱世之君，极其骄奢，[邓析子曰：畏俭则福生，骄奢则祸起。又聱隅子曰：居显不以为骄，骄奢可乎？]恣其嗜欲。[嗜，好也。欲，贪也。]土木衣缇绣，[缇者，丹黄色帛。绣，谓刺绣五色成文。《宦者传论》曰：狗马饰雕文，土木被缇绣。又东方朔曰：土木衣绮绣，狗马被缋罽《佞幸传》云：董贤起大第阙下，土木之功，穷极伎巧。柱槛衣以缇锦，土墙木屋也。言皆被缇绣之文采。缇，音提。恣，肆也。]而人裋褐不全；[裋褐，仆竖之衣也。《战国策》墨子谓楚王曰：“弃其锦绣之衣，而窃人之裋褐。”言土木复衣其采绣，而人裋褐却不得完全。
　　此即以无用而妨有用也。]犬马厌刍豢，而人糟糠不足。[《孟子》曰：疱有肥肉，厩有肥马，民有饥色，野有饿莩，此率兽而食人也。此之谓乎？又《战国策》管燕得罪齐王，谓其左右曰：“子孰与我赴诸侯乎？”左右嘿然莫对。管燕连然流涕曰：“悲夫！士何其易得而难用也！”田需对曰：“士三食不得餍，而君鹅鹜有余食；下宫糅罗纨曳绮縠，而士不得以为衣缘。”此即以无益而害有益也。豢，音患，养也。以谷食犬豕日豢。]故人神怨愤，[明则有人怨恨，幽则有神愤怒。亢仓子曰：人怨者，非不接人也；神怒者，非不事神也。巧佞甚，人愈怨；淫祀甚，神益怒。谓非其道也如此。]上下乖离，[《荀子》曰：上诈其下，下诈其上，则是上下析。析，离也。又扬子曰：惠以施下，忠以卫上，今君之泽不能及于下，民之情不得达于上，上下乖戾离隔矣。]佚乐未终，倾危已至。[《孝经》疏曰：贵不与骄期而骄自至，富不与侈期而侈自来，骄侈以行已，所以速亡。此言富贵生骄侈，骄侈恣嗜欲。若不知戒，则佚乐未终，而倾危已至，此必然之理也。《易》曰：安不忘危，存不忘亡。若能如此，可无患矣。佚，与逸同。乐，音洛。]此骄奢之忌也。
　　[此乃不能预诫其盈，以贪慕其骄侈，至于危乱，可不畏哉？忌，畏也。
　　《少仪》有曰：国家靡敝，则车不雕玑，甲不组縢，食器不刻镂，君子不履丝履，马不常秣。今既不循此道，而极其骄奢者，倾之必矣。此太宗所以深戒之也。]
　　夫圣世之君，存乎节俭。[《史记》曰：治国之道，富民为始。
　　富民之要，在于节俭。又《诗》之《葛覃》谓后妃之本，躬俭节用，化天下以妇道。后妃犹能以节俭化天下，而况其圣世之君乎？节者，不伤财、不害民之谓也。]富贵广大，守之以约；[孔子曰：以约失之者，鲜矣。夫富有四海，贵为天子，此乃富贵广大之极矣。若不守之以约，未有不失之者也。《文子》曰：富贵广大，守之以狭。亦从约义。]睿智聪明，守之以愚。[《中庸》曰：唯天下至圣，为能聪明睿智，足以有临也。以是知古之圣王，冕而前所以蔽明；黈纊充耳，所以塞聪。明所不见，聪所不闻，非自壅遏也。防闲其淫声谗语、好色奇玩，以乱其耳目也。《老子》曰：君子以盛德，容貌若愚。亦此意也。又《文子》曰：聪明广智，守之以愚。]不以身尊而骄人，[魏太子击谓田子方曰：“贫贱者，骄人乎？富贵者，骄人乎？”子方曰：“贫贱者，骄人耳；富贵者，安敢骄人？人主骄人而亡其国。吾未见以国待亡者也。贫贱者若不得意，纳履而去，安往而不得贫贱？贫贱者骄人，富贵者安敢骄人？”按：《说苑》贫贱作“贫穷”，安往而不得下有“贫穷乎”三字。]不以德厚而矜物。[《系辞》曰：劳谦，君子有终。吉子曰：劳而不伐，有功而不德，厚之至也。矜，伐也。《老子》曰：盛德若不足。古昔圣贤，进德修业以务滋崇，岂敢矜物乎？]
　　茅茨不剪，采椽不斫，[《墨子》曰：尧舜德行，茅茨不剪，采椽不斫。师古曰：屋盖曰茅茨，茨以覆居也。采亦作棌，柞木也。]舟车不饰，[《白氏六帖》曰：门闾舟车不饰，俭也。]衣服无文，[东方朔曰：衣缊无文。《语》曰：恶衣服。又《礼》曰：节丑其衣服。皆言不用文绣也。]土阶不崇，[《墨子》曰：尧舜堂高三尺，土阶三等，故不高也。阶，陛也。]大羹不和。[《礼器》曰：有以素为贵者，大圭不琢，大羹不和。疏云：大羹，肉汁也。不和，无盐梅也。太古初变腥，但煮肉而饮其汁，未知调和。后人祭必重古，故但盛肉汁，谓之大羹不和。
　　以上六事，皆言上古明王崇俭也如此。]非憎荣而恶味，乃处薄而行俭。[言圣人如此质素，非是憎嫌荣华，鄙恶甘美也。乃欲居以淡薄，施以节俭，以身为天下先。然后其教不严而治，不令而行也。]故风淳俗朴，[《说文》曰：上以化下曰风，下以习上曰俗。淳，厚也。朴，实也。]比屋可封。[《史记》曰：尧舜之民，比屋可封。此云圣世之君，躬行节俭以化民，下观而化，相习崇俭。故家给人足，礼义生矣。然后尊卑之序得，骨肉之恩亲，争讼之原息。如此，则家稷契而人皋陶，故辟止刑错，比屋可封也。比屋者，《周礼地官》曰：五家为比，有九比之数，小司徒掌之。六卿大夫于正月之吉受教法于司徒，退而颁之于其乡吏，使各以教其所治，以考其德行，察其道艺。三年则大比，考其德行道艺，而兴其贤者能者。乡老及乡大夫，帅其吏与其众寡，以礼礼宾之。厥明乡老及乡大夫、群吏献贤能之书于王，王再拜受之，登于天府内史贰之。此谓使民兴贤，出使长之；使民兴能，入使治之。比，联比而居也。比，毗至反。]斯二者，荣辱之端。[二者，谓奢俭也。]
　　奢俭由人，安危在己。[奢侈则危，节俭则安。犹声响形影，未尝相远也。行其俭，其身必安；行其奢，其身必危，故云由人在己。]五关近闭，则嘉命远盈；[刘子曰：将收情欲，先敛五关。五关者，情欲之路，嗜好之府也。目爱彩色，命曰代性之斤；耳乐淫声，命曰攻心之鼓；口贪滋味，命曰腐肠之药；鼻悦芬馨，命曰熏喉之烟；身安辇驷，命曰召蹶之机。此五者，所以养生，亦所以伤生。言当收敛而闭之，庶得寿命。嘉，言远而不损耳。]千欲内攻，则凶源外发。[刘子曰：身之有欲，犹树之有蝎。树抱蝎则还自凿，身抱欲则反自害。故蝎盛则木折，欲炽则身亡，故云凶源。蝎，食木虫，犹蠹也。]是以丹桂抱蠹，终摧荣耀之芳；[《拾遗记》曰：岱舆，一名浮折。北有玉梁千丈，驾元流之上，峰傍有丹桂。唐《艺文类聚》曰：桂蠹不知所淹留兮。又，《汉书》南越尉佗贡桂蠹一器。蠹，食木之虫也。按：《拾遗记》无一名浮折四宇，注误。]朱火含烟，遂郁凌云之焰。[蔡邕《释诲》曰：惧烟炎之毁熸，何光芒之敢扬哉？烟，炎火之微细者。言常惧微细，以致毁灭。杜预注《左传》曰：吴楚之间，谓火灭为音子廉反。炎，音焰。言桂蠹虽小，终损荣芳；火烟虽微，必滞光焰。郁，幽也，滞也。又郁遏、郁悒、郁结、郁郁，皆言不得伸之意也。]以是知骄出于志，不节则志倾；欲生于心，不遏则身丧。[言志之出骄，犹桂之抱蠹；心之生欲，犹火之含烟。若不防微杜渐，节遏其骄欲，必至于志倾身丧也。]故桀[夏王号。谥法曰：贼人多杀曰桀。]纣[殷王号。谥法曰：残义损善曰纣。]肆情而祸结，[言桀纣之君，纵肆情意，焚炙忠良，刳剔孕妇，斮朝涉之胫，剖贤人之心，积酒成池，屯肉为林，置炮烙之刑，行长夜之饮，作奇技淫巧，以悦妇人。残贼暴虐，汤武兴矣。故曰祸结也。]尧[唐帝号。谥法曰：翼善传圣曰尧。]舜[虞帝号。谥法曰：仁圣盛明曰舜。]约己而福延，[谓尧舜恭己无为，俭约是务，是以太平之福延长也。]可不务乎？[桀纣所以亡，谓不能节遏骄欲也；尧舜所以兴，谓其躬行俭约也。一戒一法，可不务为俭约乎？]
　　夫天之育物，犹君之御众。[晋《礼乐志》曰：或以为五精之帝，佐天育物者也。以上天化育万物，如人君抚御庶众。]天以寒暑为德，[寒以成之，暑以长之。寒暑，天之德行也。]君以仁爱为心。[仁以生之，爱以养之，故人君当以仁爱为心矣。故《记》曰：圣人南面而听天下，所以先行者五，民不与焉。一曰治亲，二曰报功，三曰举贤，四曰使能，五曰存爱，故曰君以仁爱为心也。]
　　寒暑既调，则时无疾疫；[疾，灾也。疫，民皆病也。寒暑调，谓六气和也。六气和，则时无疾疫。《左传》曰：天有六气，淫则生六疾。六气曰阴、阳、风、雨、晦、明也。分为四时，序为五节，过则为灾。阴淫寒疾，阳淫热疾，风淫末疾，雨淫腹疾，晦淫惑疾，明淫心疾也。]风雨不节，则岁有饥寒。[《论衡》曰：儒者论太平应瑞，风不鸣條，雨不破块，五日一风，十日一雨。又《春秋说题辞》曰：一岁三十六雨，天地之气宣，十日小雨，十五日大雨。言其均匀也。又《乐记》曰：风雨不节，则饥。谓风雨匀，则五谷登稔；风雨不匀，则五谷不登稔。不节，不匀也。故岁有饥寒。]仁爱下施，则人不凋弊；[盖谓人君体天地之道，以仁爱下施。故寒暑调，风雨节，而民无疾疫饥寒之厄，故不至于凋弊也。以上言至治之时，民不犯法，虽有赏罚，无所施矣。]教令失度，则政有乖违。[《孔丛子》曰：赏罚是非，相与曲谬，虽十黄帝不能治也。言若教令失度，政必乖违，而刑罚不中，则民无所措手足，故蹈于不法者多矣。如此，若非赏罚，不能制矣。]防其害源，开其利本。[防其害源者，使民不犯其法；开其利本者，使民各务其业。
　　此为教民之道也。或有不遵其教者，则有赏罚存焉。以下皆言用赏罚也。]
　　显罚以威之，明赏以化之。[公孙宏曰：罚当罪，则奸邪正；赏当功，则臣下劝。威，服也。化，劝也。]威立则恶者惧，化行则善者劝。[后汉荀悦《申鉴》云：赏以劝善，罚以惩恶。人主不妄赏，非爱其财也；赏妄行，则善不劝矣。不妄罚，非矜其人也；罚妄行，则恶不惩矣。赏不劝，谓之止善；罚不惩，谓之纵恶。在上在能不止下为善，不纵下为恶，则国法立矣。刑不滥，而威立矣；赏不僭，而化行矣。既不僭不滥，则为恶者知所惧，而为善者知所劝矣。]适己而妨于道，不加禄焉；[汉祖之于丁公，是适己者，不唯不加于禄，又且罚之。不如是，不忠之臣无以惩矣。]逆己而便于国，不施刑焉。[汉祖之于雍齿，是逆己者，不唯不施于刑，又且赏之。不如是，其沙上偶语者皆叛矣。]故赏者不德君，功之所致也；[《文子》曰：赏者不德上，功之所致也。功当，故不以为德。]罚者不怨上，罪之所当也。[《文子》曰：诛者不怨君，罪之所当也。罪当，故不以为怨。按：以上注中引《文子》语，皆今《文子》所无。]故《书》曰：无偏无党，王道荡荡。此赏罚之权也。[此引《尚书洪范》之辞以证之也。偏，谓偏于己；党，谓党于人。荡荡，广大貌。言赏罚得中，不因喜怒。故无偏党之私，则王道荡荡然，如天地之广大无极也。故云此为赏罚之权也。权，秤锤，量轻重不失其平也。]
　　夫食为人天，[《左传》曰：民以食为天。]农为政本。[农为国政之本原。]仓实则知礼节，衣食足则志廉耻。[《管子》曰：仓实而知礼节，衣食足而知荣辱，即此之谓也。礼祭统》曰：是以天子亲耕于南郊，以共齐盛；王后蚕于北郊，以共纯服；诸侯耕于东郊，亦以共齐盛；夫人蚕于北郊，以共冕服。天子诸侯，非莫耕也；王后夫人，非莫蚕也。身致其诚信，诚信之谓尽，尽之谓敬。敬尽，然后可以事神明，此祭之道也。注：南为盛阳之地，故天子耕于南郊，冕用朱纮；东为少阳之地，故诸侯耕于东郊，冕用青纮。干宝《周礼注》曰：古之王者，贵为天子，富有四海，而必私置籍田，盖其义有三焉：一曰以奉宗庙，亲致其孝也。二曰以顺于百姓在勤，勤则不匮也。三曰闻之子孙，躬知稼穑之艰难无违也。今详之《礼》，既云天子耕南郊，诸侯耕东郊，此为万世不易之制也。太宗何独以为东郊乎？稽之唐史《礼乐志》，贞观三年，太宗将亲耕。孔颖达议曰：“《礼》，天子籍田南郊，诸侯东郊，晋武帝犹东南。今帝社乃东坛，未合于古。”太宗曰：“《书》称平秩东作，而青辂黛，顺春气也。吾方位少阳，田宜于东郊。”乃耕于东郊。盖高祖崩于贞观九年，太宗东耕于贞观三年，此时高祖尚存，故云吾方位少阳也。书》曰：乃命羲和，钦若昊天，历象日月星辰，敬授人时。以《孔氏传》云：重黎之后羲和氏，世掌天地四时之官，故尧命之使敬天时以授人也。又《书》曰：寅宾出日，平秩东作。《孔氏传》云：寅，敬也。宾，导也。平，均也。秩，序也。岁起于东而始就耕，谓之东作。东方之官，敬导出日，平均次序，东作之事，以务农也。]
　　国无九岁之储，不足备水旱；[《记》曰：国无九年之蓄，曰不足；无六年之蓄，曰急；无三年之蓄，曰国其非国也。谓夺其农务故也。储，贮积也。错谓文帝曰：“人情一日不再食则饥，终岁不制衣则寒。”谓妨其蚕绩故也。御，扞也。凡衣服披于体曰御。]然而莫不带犊佩牛，[《汉书》龚遂，字少卿，山阳南平阳人也。以明经为官，至昌邑郎中令。为人忠厚刚毅，有大节。宣帝即位，久之，渤海左右郡岁饥，盗贼并起，二千石不能擒制。上选能治者，丞相御史举遂可用，上以为渤海太守。
　　时遂年七十余，召见，形貌短小，宣帝望见，不副所闻，心内轻焉。谓遂曰：“渤海废乱，朕甚忧之，君欲何以息其盗贼，以称朕意。”遂对曰：“海濒遐远，不沾圣化，其民困于饥寒而吏不恤，故使陛下赤子盗弄陛下之兵于潢池中耳。今欲使臣胜之邪？将安之也？”上闻遂对，甚悦，答曰：“选用贤良，固欲安之也。”遂曰：“治乱民，犹治乱蝇，不可急也。唯缓之，然后可治。臣愿丞相御史，且无拘臣以文法，得一切便宜从事。”上许焉，加赐黄金，赠遣乘传。至渤海界，郡闻太守至，发兵以迎，遂皆遣还。移书县，悉罢逐捕盗贼吏，诸持鉏钩田器者，皆为良民，吏无得问。持兵者，乃盗贼。遂单车独行至府，郡中翕然，盗贼亦皆罢。渤海又多劫略相随，闻遂教令，即时解散，弃其兵弩而持鉏钩，盗贼于是悉平，民安土乐业。遂开仓假贫民，选用良吏，慰安牧养焉。遂见齐俗，奢侈好末技，不田作。乃躬率以俭约，劝民务农桑。令口种一树榆，百本，五十本葱，一畦韭。家二母彘，五母鸡。民有带持刀剑者，使卖剑买牛，卖刀买犊，曰何为带牛佩犊？春夏不得不趋田亩，秋冬课收敛，益蓄果实菱芡。劳来循行，郡中皆有蓄积，吏民皆富贵，狱讼止息。数年，上遣使征遂。上以遂年老，不任公卿，拜为水衡都尉，典上林禁苑，官职亲近，上甚重之，以官寿卒。按：注引《汉书》移书县，脱属字。持兵者乃盗贼，脱为字。]弃坚就伪。求什一之利，废农桑之基。[坚，实也。伪，虚也。前汉《杨恽传》曰：恽有余禄，方籴贱贩贵，逐什一之利，此竖贾之事。什一者，十之一也。此言乱世之民，弃实务虚，竞锥刀之末利，所以废其农桑之本基也。]以一人耕而百人食，[《商子》曰：百人农，一人居者，王；十人农，一人居者，强；半农半居者，危。夫农者寡而游食者众，故其国贫危。
　　今夫蛆螣蚼蠋，春生秋死，一出而数年不食。今一人耕而百人食之，此其为蛆螣蚼蠋亦大矣。虽有诗书，乡一束，家一员，犹无益治也。生之寡用之者众如此。]其为害也，甚于秋螟。[螟，蝗类，食苗心之虫。
　　《说文》曰：吏冥冥犯法，即生螟。《记》曰：仲春行夏令，则螟虫为害。言秋暝者，秋乃将登成之时，有此虫，为害大也。游食者多，甚于秋暝也。]
　　莫若禁绝浮华，劝课耕织，[《魏志》刘馥曰：“惩恶举善，而教不能，则劝。浮华交游，不禁自息矣。”浮华者，前所谓求利废农者也。若不禁绝，则游食末作者多矣。贾谊曰：“一夫不耕，或受其饥；一女不织，或受其寒。”故当勉劝计课，考其勤惰，使女修织纴，男务耕耘。虽有饥馑，必有丰年。]使人还其本，俗反其真，[《东都赋》曰：折工商之淫业，兴农桑之盛务，遂令海内弃末而返本，背伪而归真。此之谓也。]则竞怀仁义之心，永绝贪残之路，[既已禁其浮伪，各还本真，则仁义之心生矣，而贪残之路永远断绝也。]此务农之本也。[如此，方可谓之务农之大本也。]斯二者，制俗之机。[二者，谓威惠也。
　　此二者，是制驭风俗之枢机。]子育黎黔，惟资威惠。[汉史曰：王者，父事天，母事地，子育黔黎。黔黎者，黑也，谓人首皆黑也。言为人君者，当视民如赤子。然民之所趋，有善有恶，故其治人者，亦有威有惠焉。威以惧恶，惠以怀善，故威惠相资，不可有偏，故为制俗之机也。
　　○按：注，“史”当作“书”。]惠而怀也，[恩惠可以怀善。]则殊俗归风，[《毛诗序》曰：家殊俗。又《汉书》曰：殊方异俗，向风慕义。
　　又曹植《孔庙碑》曰：殊俗解编，发而慕义。即此谓也。]若披霜而照春日；[晋荀勖《省吏议》曰：愿之如阳春。此承上文而言，人君能惠泽流于下民，其下民之来，如彼寒霜而以向春阳赴之者，其可御哉？谓恩惠能使人亲之也。]威可惧也，[威刑可以惧恶。]则中华慑軏，[慑，伏也，惧也。軏，车辕端曲木也。谓以威制强，恶即如牛马惧伏于軏也。慑，之涉反。]如履刃而戴雷霆。[荀勖曰：畏之如雷霆。亦承上文言也。《诗》曰：兢兢业业，如霆如雷。孔氏疏曰：兢兢，恐怖。业业，忧危也。其危恐如有霆之鼓于天，如有雷之发于上。言其恐怖之至甚也。以履刃戴雷霆，举首摇足，动有所畏，不敢为非也。谓威刑能使人畏之也。]必须威惠并驰，[此重言威惠不可偏用，故云必须并驰。偏于威，则猛；偏于惠，则慢。孔子曰：政宽则民慢，慢则紏之以猛；猛则民残，残则施之以宽。宽以济猛，猛以济宽，政是以和。又前汉《刑法志》：刑罚威狱，以类天之震曜杀戮也；温慈惠和，以效天之生殖长育也。固当并驰耳。]刚柔两用，[《诗》曰：不竞不絿，不刚不柔，敷政优优，百禄是道。此之谓也。竞，强也。絿，急也。优，和也。遒，聚也。]画别不犯，[孔子曰：三皇设立而民不违，五帝画象而世顺机。古者，上刑赭衣不纯，时人尚德义，犯刑者，但易之衣服，自为大耻。画，犹设也。犯，干也。]移木无欺。[此指商君之事。按：《史记》，商君，卫之庶孽公子也。姓公孙，名鞅，少好刑名之学。始事魏相公叔痤，为中庶子。公叔痤尝荐于魏惠王，不见用，遂西入秦。秦孝公既用鞅变法，恐天下议己。鞅曰：疑行无名，疑事无功。且夫有高人之行者，故见非于世；有独知之虑者，必见傲于人。愚者闇于成事，知者见于未萌。民不可与虑始，而可与乐成。论至德者不和于俗，成大功者不谋于众。是以圣人苟可以强国，不法其故；苟可以利民，不循其礼。孝公曰：善！
　　鞅既变法令，恐民之不信，已乃立三丈之木于国都市南门，募民有能徙置北门者，予十金。民怪之，未敢徙。复曰：能徙者，予五十金。有一人徙之，辄予五十金，以明不欺。卒下令，令行于民期年，秦民之国都，言初令之不便者以千数。于是太子犯法，卫鞅曰：法之不行，自上犯之。将法太子。太子，君副也，不可施刑，刑其傅公子虔，黔其师公孙贾。
　　明日，秦人皆趋令。行十年，秦民大悦。道不拾遗，山无盗贼，家给人足，勇于公战，怯于私斗，乡邑大治。后封之商放十五邑，号为商君。]
　　赏罚既明，则善恶斯别；[此言威惠不偏，故赏罚明；赏罚既明，则善善恶恶悉判矣。]仁信普著，则遐迩宅心。[著，明也。遐，远也。
　　迩，近也。宅，定也。言仁爱诚信，普传著明，则远近之心皆定于一矣。]劝穑务农，则饥寒之患塞；[耕耘、种艺、织纴、纺绩，劝之、课之，使男女各务其本，则饥寒之患自塞矣。]遏奢禁丽，则丰厚之利兴。[遏，止也。刻镂彤镌、组文刺绣，遏之、止之，使男女各弃其伪，则丰厚之利自兴矣。]
　　且君之化下，[以人君行教化于下。]如风偃草。[《语》曰：君子之德风，小人之德草，草上之风必偃。言君子以仁信化下，如风偃草之易也。]上不节心，则下多逸志；[《康诰》曰：一人贪戾，一国作乱。《汉书》有曰：宫中好高髻，城中高一尺。又《荀子》曰：上好贪利，则臣下百吏乘是而侵鄙，丰取刻与，以无度取于人。亦此之义也。
　　逸，言其肆逸也。]君不约己，而禁人为非，是犹恶火之燃，添薪望其止焰；忿池之浊，挠浪欲止其流，不可得也。[孔子曰：君子有诸己而后求诸人，无诸己而后非诸人是也。言君子当修身约己，以化天下。若不能修身约己，而欲禁民为非者，正如嫌恶火之燃，复益柴薪而望遏止其焰不燔；愤怒池之浊，而复扰其浪，欲遏止其流不浑，岂不愚哉？]莫若先正其身，则人不言而化矣。[孔子曰：其身正，不令而行；其身不正，虽令不从。人君能先正其身以率下，故不言而信，不教而化矣。]
　　夫兵甲者，国之凶器也。[《通元真经》云：善治国者，不变其故，不易其常。夫怨者，逆德也。兵者，凶器也。争者，人之所乱也。
　　阴谋逆德，好用凶器，治人之乱逆之至也。谓授民以凶之器，纳民于事之危，故号凶器。]土地虽广，好战则人彫；邦国虽安，亟战则人殆。[《汉书》主父偃曰：国虽大，好战必亡；天下虽安，忘战必危。此之谓也。好，乐也。彫，残也。亟，急也。殆，危也。]彫非保全之术，殆非拟寇之方。[《刘子》曰：彫非保全之术，殆非拟寇之方，其辞义大同。言穷兵黩武，人民凋丧，而欲保全，不其难乎？上下危殆，盗贼蜂起，而欲拟弭，亦莫得也。]不可以全除，不可以常用，[《老子》曰：师之所处，荆棘生焉，故不可常用也。且兵者，守国之备，故不可全除也。故《左传》曰：不备不虞，不足师也。]故农隙讲武，习威仪也。[《左传》曰：三年治兵，辨等列也。春搜、夏苗、秋狝、冬狩，皆于农隙以讲事也。三年而治兵，入而振旅，归而饮至，以数军实、昭文章、明贵贱、辨等列、顺长幼、习威仪也。搜、苗、狝、狩，四时之猎名也。盖古之兵赋出于农，故讲武于农之四时闲隙，以习上下之威仪也。至三年大训，治其兵事，辨其等第、行列、坐作、进退也。]是以勾践轼蛙，卒成霸业；[按：《吴越春秋》越王勾践将伐吴，自谓未能得士之死力。道见蛙张腹而怒，将有战争之气，即为之轼。其士卒有问于王，曰：君何为敬蛙而为之轼？勾践曰：吾思士卒之怨久矣，而未有称吾意者。今蛙虫无知之物，见敌而有怒气，故为之轼。于是军士闻之，莫不怀心乐死，人致其命。轼，《尸子》作式，《刘子》作揖。式，犹敬也。式，车之横木。勾践见蛙而俯凭车横木以敬之。《论语》凶服者式之，是己。]徐偃弃武，遂以丧邦。[刘向《说苑》曰：王孙厉谓楚文王曰：徐偃王好行仁义之道，汉东诸侯，三十二国尽服矣。王若不伐，楚必事徐王。曰：若信有道，不可伐。对曰：大之伐小，强之伐弱，犹大鱼之吞小鱼也，若虎之食豚也，恶有其理？文王遂兴师伐徐，残之。徐偃王将死，曰：吾修于文德，而不明武备；好行仁义之道，而不知诈人之术。徐偃王将死，曰：古之王者，其有备乎？徐偃王，周穆王时诸侯也。又《尸子》曰：徐偃王有筋而无骨，故骃号偃。按：《说苑》术作心。又裴骃《史记集解》引《尸子》文，下有“骃谓号偃。”由此句，注作“故骃号偃，”误。]何则？越习其威，[勾践习衍其兵威。]徐忘其备。[徐偃王忘失其武备。]孔子曰：不教人战，是谓弃之。[上缺以字，引孔子之言以证之也。言不预教练其民，卒驱之以赴敌，是犹委弃之也。又《孙子兵法》曰：兵甲不坚，器械不精，练习不熟，是以其卒与敌也。
　　与，亦犹弃也。]故知弧矢之威，以利天下。[《易系辞》曰：弦木为弧，剡木为矢，弧矢之利，以威天下，盖取诸睽。弧，弓也。矢，箭也。世本曰黄帝臣挥作弓，牟夷作矢。]此用兵之机也。[机，要也。
　　言此乃调用兵旅之机要也。]
　　夫功成设乐，[《春秋》晋文公败楚于城濮。《传》曰：振旅恺以入于晋。《周礼大司乐》曰：王师大献，则令奏凯乐。注云：大献捷于祖，凯乐，以军之功成之乐，故献于祖也。乐，音岳。]治定制礼。[天下草昧，未及于制礼；天下既平，非礼则不服。《记》曰：礼者，可服天下也。汉高祖得天下，命叔孙通定朝仪之礼，礼成，自诸侯王以下，莫不震恐肃敬。于是高帝曰：吾乃今日知为皇帝之贵也。又《记》曰：王者功成设乐，治定制礼。]礼乐之兴，以儒为本。[儒，柔也。《司马相如传》注：有道术曰儒。孔子曰：女为君子儒，无为小人儒。又通天地人三才曰儒。夫礼与乐，固从儒士之所兴也，惟君子儒可兴礼乐矣。何谓君子儒？真儒是己。《左传》曰：用真儒则无敌于天下，岂唯兴礼乐哉？]
　　宏风导俗，莫尚于文；[尚，加也。宏广风化，导引习俗，无加于文术。《学记》曰：君子欲化民成俗，其必由学乎！]敷教训人，莫善于学。[善，大也。敷宣政教，训诲人民，无大于学校。《学记》曰：虽有至道，弗学不知其善。]因文而隆道，假学以光身。[因，由也。
　　假，藉也。由以文术，可兴隆道德；藉以学习，可光显身名。《刘子》曰：未有不因学以鉴道，不假学以光身者也。言不藉于学习，何以得光显其身耳。]
　　不临深溪，不知地之厚；不游文翰，不识智之源。[《荀子》曰：君子博学，而日三省乎已，则知明而行无过矣。故不登高山，不知天之高也；不临深溪，不知地之厚也；不闻先王之遗言，不知学问之大也。即此义也。源，谓本源也。]然则质蕴吴竿，非筈羽不美；[质，形也。蕴，积也。吴，国名。竿，竹也。言吴地有竹，形端直，堪作矢。然无藉筈翎，焉足成用？筈是著弦处。《子华子》曰：疾如箭之脱。
　　又《刘子》曰：故吴竿质劲，非筈羽而不美。即此谓也。筈，音筈，按：筈无筈音。]性怀辨慧，非积学不成。[董仲舒曰：性者，生之质也，天之理也。怀，蕴也。辨，明也。慧，解也。言人虽蕴怀明辨慧解之灵性，无学终不能大成。《刘子》曰：人性譞慧，非积学而不成。其义一耳。]是以建明堂，[《礼含文嘉》曰：明堂所以通神灵、感天地、正四时、出教令、崇有德、章有道也。]立辟雍。[辟，明也。雍，和也。
　　以明和为名，化道天下之人，使之战士。又辟者，圆壁也。雍之以水，圆而像天，于阳德之施行，取流无极，使学者进德而不已，亦所以明和政教之至也。又《五经通义》曰：天子立辟雍者何？所以行礼乐、宣德化、教导天下之人使为士。天子养三老、事五更，与诸侯行礼之处也。]博览百家，[谓诸子百家之书。]精研六艺，[精，至也。研，穷也。六艺，谓礼、乐、射、御、书、数。]端拱而知天下，无为而鉴古今。[端拱，谓端严而拱敛其手。无为，谓无所营治，天下自安矣。此用文之至也。]飞英声，腾茂实，光于不朽者，其唯学乎？[《封禅文》云：俾万世得激清流，扬微波，蜚英声，腾茂实，前圣所以永保鸿名而常为称首者也。蜚，与飞同，扬也。腾，传也。言能飞扬英美之声名，腾传茂实之德，光曜无尽者，惟学圣人之道耳。]此文术也。[此乃是文艺儒术之道也。]斯二者，递为国用。[斯二者，文武之事也。递，更也。
　　犹言更相为国家之切用。]
　　至若长气亘地，成败定乎笔端；[言兵妖之长气遍地也。亘，古邓反，遍也。]巨浪滔天，兴亡决乎一阵。[滔，漫也。滔天，犹言漫天也。巨浪，言天下鼎沸，大乱巨大也。]当此之际，则贵干戈[《书》曰：乃干，锻乃戈。又曰：称尔戈，比尔干。干，盾也。《方言》云：自关而东，或谓之瞂，或谓之干，关西谓之盾。郭璞曰：干，杆也。戈，平头戟也。]而贱庠序。[《礼记》曰：古之教者，家有塾，党有庠，术有序，国有学。又庠者，有虞氏之学名，养老之宫也。大学为上庠，小学为下庠，庠言养也，所以养贤德也。序者，夏后氏之学名，大学为东序，小学为西序。序，次也，以次序先生之道而学之也。]
　　及乎海岳既晏，波尘已清，[天下既定，则海水不波，兵尘不起，故云清晏。]偃七德之余威，[《左传》曰：武有七德，一曰禁暴，二曰戢兵，三曰保人，四曰定功，五曰安民，六曰和众，七曰丰财。偃者，息也，卧也。天下既定，示不用也。]敷九功之大化。[《书》曰：九功惟叙，九叙惟歌。注云：六府三事之功有次序，皆可歌乐，乃德政之致。六府，谓水、火、金、木、土、谷。三事，谓正德、利用、厚生。
　　正德以率下，利用以阜财，厚生以养民也。]当此之际，则轻甲胄[在身曰甲，在头曰胄。]而重诗书。[诗谓雅颂之诗，非寻章摘句之诗也。
　　书谓上古圣贤所遗之书，非勾抹缮写之书也。]是知文武二途，舍一不可，[非文不治，非武不定，故定之以武，守之以文。夫文德者，帝王之利器；威武者，文德之辅助也。文之所加者深，武之所服者大，故缺一不可。]与时优劣，各有其宜。[时乱则尚武，时平则尚文。文武之任，各要合其时事之宜。]武士儒人，[武艺忠勇之士，儒学贤德之人。]焉可废也。[二者不可偏废也。]
　　此十二条者，帝王之纲也。[《书》曰：若网在纲。纲者，网之总也。言上项十二事者，是为帝王大略之纲领。]安危兴废，咸在兹焉。
　　[咸，总也。言安平危乱，兴起废坠，总在于此。]人有云，非知之难，惟行之不易；行之可勉，惟终实难。[此《商书说命》之辞也。说拜稽首曰：“非知之艰，行之唯艰。”言知之易，行之难，以勉劝高宗，克终于善道也。]是以暴乱之君，非独明于恶路；[言暴虐荒乱之君，不是独见行恶之人也。]圣哲之主，非独见于善途。[言圣明哲智之主，不是独见行善之途也。]良由大道远而难遵，[《孟子》曰：“夫道若大路然，岂难知哉？人病不求耳。子归而求之，有余师。”以此思之，何远之有？遵，循行也。]邪径近而易践。[《老子》曰：大道甚夷，而人好迳。迳者，小路也。故云易践履也。]
　　小人俯从其易，不得力行其难，故祸败及之；[东莱先生曰：始遇其易，即以易为常。以易为常，祸之门也。]君子劳处其难，不能力居其易，故福庆流之。[东莱先生曰：先遇其难，必以难为常。以难为常，福之阶也。]故知祸福无门，惟人所召。[《左传》闵子马曰：祸福无门，唯人所召。又《易》曰：积善之家必有余庆，积不善之家必有余殃。此岂非人自召乎？]欲悔非于既往，[孔子曰：既往不咎。又《国策》有曰：见兔顾犬，非以为晚也；亡羊补圈，非以为迟也。以往非违之事，虽悔何及？是不可悔也。]唯慎祸于将来。[《易》之“坤”
　　初六曰：履霜，坚冰至。《象》曰：履霜坚冰，阴始凝也；驯致其道，至坚冰也。此岂人防渐虑微慎终于始之大戒也。故君子治未病，不治已病；治未乱，不治已乱也。将来，未来也。]当择圣主为师，毋以吾为前鉴。[《蜀志》先生语其子曰：勿以恶小而为之，勿以善小而不为。
　　唯贤唯德，可以服人。汝父德薄，不可效也。是以太宗得此义，故以自贬抑而谕太子：汝当可选上古圣哲之主为师范，勿用我之所行，以为鉴戒。毋，音无，禁止之辞。]
　　取法于上，仅得为中；取法于中，故为其下。[孔子曰：取法于天而则之，斯为其上。颜孟取法于孔子而近之，才得其中。后儒取于颜孟而远之，则为其下矣。既为其下，何足法乎？为儒者，当取法孔子、颜子、孟子；为君者，当取法于尧、舜、文王。]自非上德，不可效焉。
　　[非有高上大德之君，不足慕耳。]吾在位以来，所制多矣。[言我自登君位以来，从前至今，制作多矣。]奇丽服锦绣珠玉，不绝于前，此非防欲也；[自贬其奢也，防戒也。]雕楹刻桷，[《春秋》庄公二十三年秋，丹桓宫楹；二十四年春，刻桓宫桷。《左传》曰：皆非礼也。御孙谏曰：臣闻之：俭，德之共也；侈，恶之大也。先君有共德，而君纳诸大恶，无乃不可乎？楹，柱也。桷，椽也。《字林》曰：齐鲁谓榱为桷。]高台深池，每兴其役，[役，谓工役，役烦其民也。]此非俭志也；[自贬其侈也。]犬马鹰鹘，无远必致，此非节心也；[自贬其荒也。节，制也。]数有行幸，以亟劳人，此非屈己也。[自贬其游田也。屈，曲也，又抑也。数，所角切，言频烦也。]斯事者，吾之深过，[此等之事，乃我平日之大过错。]勿以兹为是而后法焉。[毋以此等之事，以为后之法度，从而效之耳。]
　　但我济育苍生其益多，[苍生，谓万物。苍，苍然之生，又庶众小民也。济，救也。育，养也。益，利也。言我除隋之荒乱，救济、育养、利益人民甚众。]平定寰宇其功大，[言我平治安定天下，为民除害，其功劳甚大。]益多损少，人不怨；[怨，咎也。]功大过微，德未亏。
　　[亏，妨也。]然犹之尽美之踪，于焉多愧；尽善之道，顾此怀惭。
　　[鲁《论》曰：子谓《韶》尽美矣，又尽善也；谓《武》尽美矣，未尽善也。言我虽平定寰宇、治育苍生，有功于天下，亦有奇丽服玩、行幸盘游之好，不能尽善尽美。每回顾此等之事，甚惭愧于心也。]况汝无纤毫之功，[此谓高宗，言何况汝并无纤细毫末之功绩也。]直缘基而履庆？[径因父祖基业而登履庆位。直，径也。缘，因也。]
　　若崇善以广德，则业泰身安；[如能崇尚善道，以充广其德，庶得基业康泰，身位平安。]若肆情以从非，则业倾身丧。[如放肆情欲，以嗜邪淫，必是基业倾危，身位丧败。]且成迟败速者，国基也；失易得难者，天位也。可不惜哉？[《商书》伊尹申诰于太甲曰：呜呼！
　　唯天无亲，克敬唯亲；民常怀，怀于有仁；鬼神无常享，享于克诚。
　　天位艰哉！德唯治，否德乱。与治同道，不兴；与乱同事，不亡。
　　终始慎厥与，唯明明后。诚哉斯言！此伊尹当阿衡之任，曰“天位艰哉”一句，其激切之至也。于此太宗深得此理，唯忧唯惧，故发成迟败速、失易得难之痛诫也。为人君者念哉鉴哉，不可忽也。艰，即难也。]【译述】如果追求善道，弘扬美德，那么就会基业康泰，身位平安。相反，如果放肆情欲，贪嗜邪恶，那么就会基业倾危，身位丧败。要知道，国家的基业，确实是形成很慢而败亡很快；皇帝的宝座，也确实是得到很难而失去很易啊！自己怎么能不珍惜呢？面对前代的治乱兴衰，成败利钝，一定要格外谨慎小心啊！
　　崇文释评《庄子》曰：“道德不废，安取仁义！性情不离，安用礼乐！”
　　《老子》曰：“大道废，有仁义。智慧出，有大伪。六亲不和，有孝慈。国家昏乱，有忠臣。”
　　像庄子和老子这样的哲学家，惯常以逆挽法起笔。上述两则论述，就是从结尾说起，然后追溯形成此结果的根由。他们很少从正面去说应该怎样施行仁义礼乐，而是更多地从反面警示人们不施行仁义礼乐的恶果和危害。毋庸讳言，今天的学术界有许多人对道家哲学存有很强的偏见和很深的误解，最典型地表现在对“清静无为”思想的理解上。不少人片面而肤浅地认为，所谓“清静无为”就是什么事都不做，只是坐在那里等机会，因而把“清静无为”看作是一种消极悲观的思想。持论者甚至把无欲无求、清心寡欲、不与人争等命题也曲解为是保守倒退、不思进取等等。殊不知，道家的这些思想并不是僵死教条、万古不变的人生准则，而贯溢其中的却是鲜活的生命的律动和制止妄为，反对暴虐的呼唤。老子和庄子面对春秋战国的刀光剑影以及由战祸摧毁了的世道人心，真可谓泪干心枯、往事成灰。兵灾由何而起，荒败由何而生，还不是源于人性之恶？人性之恶的表现又是什么呢？答案是欲望没有止境，争伐没有尽头。在这个意义上来看，道家从扼制人性之恶入手，大概比儒家单纯张扬礼乐之兴，仁义之作更深刻也更有说服力。因此，我们完全有理由认为，道家哲学的出现，是对儒家哲学盲目煽动进取有为因而不断导致罪恶产生的一种制衡，是一种正本清源，更是一种拔乱反正。
　　当人们集体无意识般地沉迷于儒家哲学的有欲有为中时，道家哲学确实称得上是一味厚重的清醒剂，它既矫正了人类的自大狂，更尖锐地揭示了儒家哲学“知不可为而为之”的穷凶极恶的偏谬，起到了匡时救世的积极作用。正因为祸乱不已，所以才要清心寡欲；正因为征伐无度，所以才要清静无为；正因为争斗不息，所以才要抱朴守拙。那些用脚底板思考的人，又哪里知道，儒家思想在正面鼓励人们奋发图强的同时，又是多么巧妙地掩盖了其欲壑难填的恶劣倾向。环顾历史，人类的各种各样的欲望，又给自身带来了多少难以克服的灾难啊！我们也必须明白，道家哲学并不是要否定人的欲求，而是试图疏导人们有所克制地去实现自己的愿望。如果说儒家哲学是更多地从正面教育人们应该去做什么的话，那么，道家哲学就是更多地从反面训导人们不应该去做什么。因而从本质上说，道家哲学不仅不是冷眼旁观的哲学，相反却是热心救世的哲学；不仅不是消极悲观的哲学，相反却是积极乐观的哲学。当然，任何哲学都只可能揭示出相对真理。儒家哲学在讲求修齐治平的同时，业已潜藏着纵欲的危机，而道家哲学在强调无为而治的同时，分明也孕含着虚无的色彩，这是我们必须予以警惕的。
　　儒家与道家相比，前者更重建设，而后者更重破坏。尤其是在礼乐文化方面，儒家可谓建树颇多，影响颇深，贡献颇大。试以孟子的一段话为例：“谨庠序之教，申之以孝悌之义，斑白者不负戴于道路矣。”
　　儒家的祖师爷孔子，则告诫儿子孔鲤说：“不学诗，无以言；不学礼，无以立。”他更明确地提出“非礼勿视，非礼勿言，非礼勿听，非礼勿动”的著名主张，以此来约束人们的行为规范，强化人们的道德修养。
　　《论语》、《孟子》、《荀子》，作为儒家经典，其核心可以用一句话来概括；就是阐扬仁教德化义礼智勇。它对于炎黄子孙性格的塑造和熔铸，对于中华民族礼仪典章的形成和确立，起到了不可或缺的重大作用。不用说古代，即使在今天，我们所遵循和奉行的仍然是以儒家之道为主的精神内核和文化传统。比较而言，先秦百家以及后来的诸如宋明理学等传统，显然或消声匿迹或退居其次。在某种意义上说，儒学思想在我们这个缺乏宗教信仰的民族中，几乎演化成了一种国教、一种官方哲学、一种深入人心并历久弥新的理论准则。
　　传统儒家虽然普遍存在着忽视乃至贬斥法治刑名的倾向，但它在重教兴学方面的突出建树，又是其它百家所望尘莫及的。从孔子的施仁政、办私学，到孟子的行王道、废霸道，再到荀子的法后王、重后学，一以贯之的主导思想，几乎无一例外地是诗书继世、礼乐兴邦的优良传统。
　　这一传统一个最直接的影响，就是它不断导引封建时代的政治家们弃武修文、经邦济世。其具体的表现则是把马上得天下，诗书致太平作为最高的统治之术。因而，制礼作乐、文教德化、尊贤重道，几乎成为了历朝历代政治家们的终极关怀。自然，进德修业的课题也长盛不衰地被提到一个崇高的位置。如《贞观政要》记载贞观十八年，太子李治初立时，散骑常侍刘洎的一番议论就极具代表性。他说：“至若生乎深宫之中，长乎妇人之手，未曾识忧惧，无由晓风雅。虽复神机不测，天纵生知，而开物成务，终由外奖。..窃唯皇太子玉裕挺生，金声夙振，明允笃诚之美，孝友仁义之方，皆挺自天姿，非劳审谕，固以华夷仰德，翔泳希风矣。然则寝门视膳，已表于三朝；艺宫论道，宜弘于四术。虽当于春秋，饬躬有渐，实恐岁月易往，堕业兴讥，取适晏安，言从此始。”
　　同年，太宗有感于此，把自己教育太子的殷切之情坦言于大臣。他说：“古有胎教世子，朕则不暇。但近自建立太子，遇物必有诲谕，见其临食将饭，谓曰：‘汝知饭乎？’对曰：‘不知。’曰：‘凡稼穑艰难，皆出人力，不夺其时，常有此饭。’见其乘马，又谓曰：‘汝知马乎？’对曰：‘不知。’曰：‘能代人劳苦者也，以时消息，不尽其力，则可以常有马也。’见其乘舟，又谓曰：‘汝知舟乎？’对曰：‘不知。’曰：‘舟所以比人君，水所以比黎庶，水能载舟，亦能覆舟。尔方为人主，可不畏惧！’见其休于曲木之下，又谓曰：‘汝知此树乎？’对曰：‘不知。’曰：‘此木虽曲，得绳则正，为人君虽无道，受谏则圣。此《传说》所言，可以自鉴。’”太宗这一套教育方法，固然与其借鉴前代陈例有关，实则亦与时贤劝诫关系更切。贞观二年，大臣张蕴古上表曰：“今来古往，俯察仰观；唯辟作福，为君实难。宅普天之下，处王公之上；任土贡其所有，具僚和其所唱。是故恐惧之心日弛，邪僻之情转放。岂知事起乎所忽，祸生乎无妄。固以圣人受命，拯溺亨屯，归罪于己，推恩于民。大明无偏照，至公无私亲；故以一人治天下，不以天下奉一人。礼以禁其奢，乐以防其佚。”蕴古之说，仍落结于礼乐，其意在于为太宗提供驾驭天下之纲领，防微杜渐之方略。观诸太宗于贞观二十二年所作《帝范》一书之《崇文》篇中深自反省悔恨一节，则知确是由来有自。太宗之所以反省悔恨，大概是所谓“人之将死，其言也善”吧，而其反省悔恨的依据，似乎又可以追溯到贞观十一年魏征的奏疏。
　　魏征说：“知存亡之所在，节嗜欲以从人，省游畋之娱，息靡丽之作，罢不急之务，慎偏听之怒。”
　　回想太宗刚即位时的情景，我们又不禁想到魏征的另一番忠告之辞。
　　魏征说：“偃武修文，中国既安，四夷自服。”太宗欣然接受，并奉为的矢。“贞观二年，太宗谓侍臣曰：‘朕谓乱离之后，风俗难移，比观百姓渐知廉耻，官民奉法，盗贼日稀，故知人无常俗，但政有治乱耳。
　　是以为国之道，必须抚之以仁义，示之以威信，因人之心，去其苛刻，不作异端，自然安静。’”
　　上以导之，下以劝之，君唱臣随，臣谏君行，有唐一代重儒崇文终至蔚然成风，确是势所必然啊！南宋著名学者洪迈，在其《容斋随笔》中说，唐代选拔官员，有四条标准：一是身，即身体健壮，相貌端正。
　　二是言，即吐谈清晰，言辞善辨，富于口才。三是书，即善于楷书，字体优美。四是判，即文词优秀，论说有根据，理论水平高。为此，他进一步分析到，从朝廷到地方都是如此，所以不认真读书、不善于写文章是不行的。于此，我们也仿佛可以窥视到唐代文学异常发达的原因所在了。
　　从唐太宗贞观之初置弘文馆，精选天下文儒充任教席，到武则天亲自策问举人、开创“殿试”，唐代重文术重人才的政策应该说是一脉相承的。据不完全统计，在贞观23年之中，通过科举选拔的进士有205人，而在高宗和武后统治的55年间，录用的进士竟有一千多人。一时间，文臣儒士，遍及朝野；国家景象，蒸蒸日上。
　　五代后唐裴尚书曾作诗道：“宦途最重是文衡。”唐太宗也曾说：“我从贞观以来，每日手不释卷，知风化之体，见理政之源。”一直到清代，雄才大略的康熙帝的好学不倦，更是妇孺皆知。康熙帝不仅漫游经、史、子、集，而且广涉天文、地理、数学、军事以至音乐、美术、医药诸书。他在自述读书的好处时说：“读一卷书，有一卷书的收益；读一日书，有一日书的收益..阅读不辍，可以鉴古知今，少犯错误。”
　　从先民的结绳记事，到后来文字的发明，再到后来教育的兴办和发展，中华民族在文化教育方面对人类的贡献，真是源远流长，功载千秋！《帝范》全文帝范序序曰：朕闻大德曰生，大宝曰位。辨其上下，树之君臣，所以抚育黎元，钧陶庶类，自非克明克哲，允武允文，皇天眷命，历数在躬，安可以滥握灵图，叨临神器！是以翠妫荐唐尧之德，元圭赐夏禹之功。丹字呈祥，周开八百之祚；素灵表瑞，汉启重世之基。由此观之，帝王之业，非可以力争者矣。
　　昔隋季版荡，海内分崩。先皇以神武之姿，当经纶之会，斩灵蛇而定王业，启金镜而握天枢。然由五岳含气，三光戢曜，豺狼尚梗，风尘未宁。朕以弱冠之年，怀慷慨之志，思靖大难，以济苍生。躬擐甲胄，亲当矢石。夕对鱼鳞之阵，朝临鹤翼之围，敌无大而不摧，兵何坚而不碎，剪长鲸而清四海，扫枪而廓八纮。乘庆天潢，登晖璇极，袭重光之永业，继大宝之隆基。战战兢兢，若临深而御朽；日慎一日，思善始而令终。
　　汝以幼年，偏钟慈爱，义方多阙，庭训有乖。擢自维城之居，属以少阳之任，未辨君臣之礼节，不知稼穑之艰难。每思此为忧，未尝不废寝忘食。自轩昊以降，迄至周隋，以经天纬地之君，纂业承基之主，兴亡治乱，其道焕焉。所以披镜前踪，博览史籍，聚其要言，以为近诫云耳。
　　帝范卷一君体第一夫人者国之先，国者君之本。人主之体，如山岳焉，高峻而不动；如日月焉，贞明而普照。兆庶之所瞻仰，天下之所归往。宽大其志，足以兼包；平正其心足以制断。非威德无以致远，非慈厚无以怀人。抚九族以仁，接大臣以礼。奉先思孝，处位思恭。倾己勤劳，以行德义，此乃君之体也。
　　建亲第二夫六合旷道，大宝重任。旷道不可偏制，故与人共理之；重任不可独居，故与人共守之。是以封建亲戚，以为藩卫，安危同力，盛哀一心。远近相持，亲疏两用。并兼路塞，逆节不生。昔周之兴也，割裂山河，分王宗族。内有晋郑之辅，外有鲁卫之虞。故卜祚灵长，历年数百。秦之季也，弃淳于之策，纳李斯之谋。不亲其亲，独智其智，颠覆莫恃，二世而亡。斯岂非枝叶不疏，则根柢难拔；股肱既殒，则心腹无依者哉！汉初定关中，诚亡秦之失策，广封懿亲，过于古制。大则专都偶国，小则跨郡连州。末大则危，尾大难掉。六王怀叛逆之志，七国受鈇钺之诛。此皆地广兵强积势之所致也。魏武创业，暗于远图。子弟无封户之人，宗室无立锥之地。外无维城以自固，内无盘石以为基。遂乃大器保于他人，社稷亡于异姓。语曰：“流尽其源竭，条落则根枯。”此之谓也。
　　夫封之太强，则为噬脐之患；致之太弱则无固本之基。由此而言，莫若众建宗亲而少力。使轻重相镇，忧乐是同。则上无猜忌之心，下无侵冤之虑。此封建之鉴也。斯二者，安国之基。
　　君德之宏，唯资博达。设分县教，以术化人。应务适时，以道制物。
　　术以神隐为妙，道以光大为功。括苍旻以体心，则人仰之而不测；包厚地以为量，则人循之而无端。荡荡难名，宜其宏远。且敦穆九族，放勋流美于前；克谐烝乂，重华垂誉于后。无以奸破义，无以疏间亲。察之以德，则邦家俱泰，骨肉无虞，良为美矣。
　　求贤第三夫国之匡辅，必待忠良。任使得人，天下自治。故尧命四岳，舜举八元，以成恭己之隆，用赞钦明之道。士之居世，贤之立身，莫不戢翼隐鳞，待风云之会；怀奇蕴异，思会遇之秋。是明君旁求俊乂，博访英贤，搜扬侧陋。不以卑而不用，不以辱而不尊。昔伊尹，有莘之媵臣；吕望，渭滨之贱老。夷吾困于缧绁；韩信弊于逃亡。商汤不以鼎俎为羞，姬文不以屠钓为耻，终能献规景毫，光启殷朝；执旌牧野，会昌周室。
　　齐成一匡之业，实资仲父之谋；汉以六合为家，是赖淮阴之策。
　　故舟航之绝海也，必假桡楫之功；鸿鹄之凌云也，必因羽翮之用；帝王之为国也，必藉匡辅之资。故求之斯劳，任之斯逸。照车十二，黄金累千，岂如多士之隆，一贤之重。此乃求贤之贵也。
　　帝范卷二审官第四夫设官分职，所以阐化宣风。故明主之任人，如巧匠之制木，直者以为辕，曲者以为轮；长者以为栋梁，短者以为栱角。无曲直长短，各有所施。明主之任人，亦由是也。智者取其谋，愚者取其力；勇者取其威，怯者取其慎，无智、愚、勇、怯，兼而用之。故良匠无弃材，明主无弃士。不以一恶忘其善；勿以小瑕掩其功。割政分机，尽其所有。然则函牛之鼎，不可处以烹鸡；捕鼠之狸，不可使以搏兽；一钧之器，不能容以江汉之流；百石之车，不可满以斗筲之粟。何则大非小之量，轻非重之宜。
　　今人智有短长，能有巨细。或蕴百而尚少，或统一而为多。有轻才者，不可委以重任；有小力者，不可赖以成职。委任责成，不劳而化，此设官之当也。斯二者治乱之源。
　　立国制人，资股肱以合德；宣风道俗，俟明贤而寄心。列宿腾天，助阴光之夕照；百川决地，添溟渤之深源。海月之深朗，犹假物而为大。君人御下，统极理时，独运方寸之心，以括九区之内，不资众力何以成功？必须明职审贤，择材分禄。得其人则风行化洽，失其用则亏教伤人。故云则哲惟难，良可慎也！
　　纳谏第五夫王者，高居深视，亏听阻明。恐有过而不闻，惧有阙而莫补。所以设鞀树木，思献替之谋；倾耳虚心，伫忠正之说。言之而是，虽在仆隶刍荛，犹不可弃也；言之而非，虽在王侯卿相，未必可容。其义可观，不责其辩；其理可用，不责其文。至若折槛怀疏，标之以作戒；引裾却坐，显之以自非。故云忠者沥其心，智者尽其策。臣无隔情于上，君能遍照于下。
　　昏主则不然，说者拒之以威；劝者穷之以罪。大臣惜禄而莫谏，小臣畏诛而不言。恣暴虐之心，极荒淫之志。其为雍塞，无由自知。以为德超三皇，材过五帝。至于身亡国灭，岂不悲哉！此拒谏之恶也。
　　去谗第六夫谗佞之徒，国之蟊贼也。争荣华于旦夕，竞势利于市朝。以其谄谀之姿，恶忠贤之在己上；奸邪之志，恐富贵之不我先。朋党相持，无深而不入；比同相习，无高而不升。令色巧言，以亲于上；先意承旨，以悦于君。朝有千臣，昭公去国而不悟；弓无九石，宁一终身而不知。
　　以疏间亲，宋有伊戾之祸；以邪败正，楚有郤宛之诛。斯乃暗主庸君之所迷惑，忠臣孝子之可泣冤。
　　故藂兰欲茂，秋风败之；王者欲明，谗人蔽之。此奸佞之危也。斯二者，危国之本。
　　砥躬砺行，莫尚于忠言；败德败正，莫逾于谗佞。今人颜貌同于目际，犹不自瞻，况是非在于无形，奚能自睹？何则饰其容者，皆解窥于明镜，修其德者，不知访于哲人。讵自庸愚，何迷之甚！良由逆耳之辞难受，顺心之说易从。彼难受者，药石之苦喉也；此易从者，鸩毒之甘口也！明王纳谏，病就苦而能消；暗主从谀，命因甘而致殒。可不诫哉！可不诫哉！
　　帝范卷三诫盈第七夫君者，俭以养性，静以修身。俭则人不劳，静则下不扰。人劳则怨起，下扰则政乖。人主好奇技淫声、鸷鸟猛兽，游幸无度，田猎不时。如此则徭役烦，徭役烦则人力竭，人力竭则农桑废焉。人主好高台深池，雕琢刻镂，珠玉珍玩，黼黻絺绤。如此则赋敛重，赋敛重则人才遗，人才遗则饥寒之患生焉。乱世之君，极其骄奢，恣其嗜欲。土木衣缇绣，而人裋褐不全；犬马厌刍豢，而人糟糠不足。故人神怨愤，上下乖离，佚乐未终，倾危已至。此骄奢之忌也。
　　崇俭第八夫圣世之君，存乎节俭。富贵广大，守之以约；睿智聪明，守之以愚。不以身尊而骄人，不以德厚而矜物。茅茨不剪，采椽不斫，舟车不饰，衣服无文，土阶不崇，大羹不和。非憎荣而恶味，乃处薄而行俭。
　　故风淳俗朴，比屋可封。斯二者，荣辱之端。奢俭由人，安危在己。五关近闭，则嘉命远盈；千欲内攻，则凶源外发。是以丹桂抱蠹，终摧荣耀之芳；朱火含烟，遂郁凌云之焰。以是知骄出于志，不节则志倾；欲生于心，不遏则身丧。故桀纣肆情而祸结，尧舜约己而福延，可不务乎？赏罚第九夫天之育物，犹君之御众。天以寒暑为德，君以仁爱为心。寒暑既调，则时无疾疫；风雨不节，则岁有饥寒。仁爱下施，则人不凋弊；教令失度，则政有乖违。防其害源，开其利本。显罚以威之，明赏以化之。威立则恶者惧，化行则善者劝。适己而妨于道，不加禄焉；逆己而便于国，不施刑焉。故赏者不德君，功之所致也；罚者不怨上，罪之所当也。故《书》曰：无偏无党，王道荡荡。此赏罚之权也。
　　帝范卷四务农第十夫食为人天，农为政本。仓廪实则知礼节，衣食足则志廉耻。故躬耕东郊，敬授人时。国无九岁之储，不足备水旱；家无一年之服，不足御寒暑。然而莫不带犊佩牛，弃坚就伪。求什一之利，废农桑之基。以一人耕而百人食，其为害也，甚于秋螟。莫若禁绝浮华，劝课耕织，使人还其本，俗反其真，则竞怀仁义之心，永绝贪残之路，此务农之本也。斯二者，制俗之机。
　　子育黎黔，惟资威惠。惠而怀也，则殊俗归风，若披霜而照春日；威可惧也，则中华慑軏，如履刃而戴雷霆。必须威惠并驰，刚柔两用，画刑不犯，移木无欺。赏罚既明，则善恶斯别；仁信普著，则遐迩宅心。劝穑务农，则饥寒之患塞；遏奢禁丽，则丰厚之利兴。且君之化下，如风偃草。上不节心，则下多逸志；君不约己，而禁人为非，是犹恶火之燃，添薪望其止焰；忿池之浊，挠浪欲止其流，不可得也。莫若先正其身，则人不言而化矣。
　　阅武第十一夫兵甲者，国之凶器也。土地虽广，好战则人彫；邦国虽安，亟战则人殆。彫非保全之术，殆非拟寇之方。不可以全除，不可以常用，故农隙讲武，习威仪也。是以勾践轼蛙，卒成霸业；徐偃弃武，遂以丧邦。何则？越习其威，徐忘其备。孔子曰：不教人战，是谓弃之。故知弧矢之威，以利天下。此用兵之机也。
　　崇文第十二夫功成设乐，治定制礼。礼乐之兴，以儒为本。宏风导俗，莫尚于文；敷教训人，莫善于学。因文而隆道，假学以光身。不临深溪，不知地之厚；不游文翰，不识智之源。然则质蕴吴竿，非筈羽不美；性怀辨慧，非积学不成。是以建明堂，立辟雍。博览百家，精研六艺，端拱而知天下，无为而鉴古今。飞英声，腾茂实，光于不朽者，其唯学乎？此文术也。斯二者，递为国用。
　　至若长气亘地，成败定乎笔端；巨浪滔天，兴亡决乎一阵。当此之际，则贵干戈而贱庠序。及乎海岳既晏，波尘已清，偃七德之余威，敷九功之大化。当此之际，则轻甲胄而重诗书。是知文武二途，舍一不可，与时优劣，各有其宜。武士儒人，焉可废也。此十二条者，帝王之大纲也。安危兴废，咸在兹焉。
　　人有云，非知之难，惟行之不易；行之可勉，惟终实难。是以暴乱之君，非独明于恶路；圣哲之主，非独见于善途。良由大道远而难遵，邪径近而易践。小人俯从其易，不得力行其难，故祸败及之；君子劳处其难，不能力居其易，故福庆流之。故知祸福无门，惟人所召。欲悔非于既往，惟慎祸于将来。当择圣主为师。毋以吾为前鉴。取法于上，仅得为中；取法于中，故为其下。自非上德，不可效焉。吾在位以来，所制多矣。奇丽服，锦绣珠玉，不绝于前，此非防欲也；雕楹刻桷，高台深池，每兴其役，此非俭志也；犬马鹰鹘，无远必致，此非节心也；数有行幸，以亟劳人，此非屈己也。斯事者，吾之深过，勿以兹为是而后法焉。但我济育苍生其益多，平定寰宇其功大，益多损少，人不怨；功大过微，德未亏。然犹之尽美之踪，于焉多愧；尽善之道，顾此怀惭。况汝无纤毫之功，直缘基而履庆？若崇善以广德，则业泰身安；若肆情以从非，则业倾身丧。且成迟败速者，国基也；失易得难者，天位也。
　　可不惜哉？
　　唐太宗李世民传太宗文武大圣大广孝皇帝讳世民，高祖第二子也。母曰太穆顺圣皇后窦氏。随开皇十八年十二月戊午，生于武功之别馆。时有二龙戏于馆门之外，三日而去。高祖之临岐州，太宗时年四岁。有书生自言善相，谒高祖曰：“公贵人也，且有贵子。”见太宗，曰：“龙凤之姿，天日之表，年将二十，必能济世安民矣。”高祖惧其言泄，将杀之，忽失所在，因采“济世安民”之义以为名焉。太宗幼聪睿，玄鉴深远，临机果断，不拘小节，时人莫能测也。
　　大业末，炀帝于雁门为突厥所围，太宗应募救援，隶屯卫将军云定兴营。将行，谓定兴曰：“必赍旗鼓以设疑兵。且始毕可汗举国之师，敢围天子，必以国家仓卒无援。我张军容，令数十里幡旗相续，夜则钲鼓相应，虏必谓救兵云集，望尘而遁矣。不然，彼众我寡，悉军来战，必不能支矣。”定兴从焉。师次崞县，突厥候骑驰告始毕曰：王师大至。由是解围而遁。及高祖之守太原，太宗时年十八。有高阳贼帅魏刀儿，自号历山飞，来攻太原，高祖击之，深入贼阵。太宗以轻骑突围而进，射之，所向皆披靡，拔高祖于万众之中。适会步兵至，高祖与太宗又奋击，大破之。
　　时隋祚已终，太宗潜图义举，每折节下士，推财养客，群盗大侠，莫不愿效死力。及义兵起，乃率兵略徇西河，克之。拜右领大都督，右三军皆隶焉，封燉煌郡公。
　　大军西上贾胡堡，隋将宋老生率精兵二万屯霍邑，以拒义师。会久雨粮尽，高祖与裴寂议，且还太原，以图后举。太宗曰：“本兴大义以救苍生，当须先入咸阳，号令天下；遇小敌即班师，将恐从义之徒一朝解体。还守太原一城之地，此为贼耳，何以自全！”高祖不纳，促令引发。太宗遂号泣于外，耳闻帐中。高祖召问其故，对曰：“今兵以义动，进战则必克，退还则必散。众散于前，敌乘于后，死亡须臾而至，是以悲耳。”高祖乃悟而止。八月己卯，雨霁，高祖引师趣霍邑。太宗恐老生不出战，乃将数骑先诣其城下，举鞭指麾，若将围城者，以激怒之。
　　老生果怒，开门出兵，背城而阵。高祖与建成合阵于城东，太宗及柴绍阵于城南。老生麾兵疾进，先薄高祖，而建成坠马，老生乘之，高祖与建成军咸郤。太宗自南原率二骑驰下峻坂，冲断其军，引兵奋击，贼众大败，各舍仗而走。悬门发，老生引绳欲上，遂斩之，平霍邑。
　　至河东，关中豪杰争走赴义。太宗请进师入关，取永丰仓以赈穷乏，收群盗以图京师，高祖称善。太宗以前军济河，先定渭北。三辅吏民及诸豪猾诣军门请自效者日以千计，扶老携幼，满于麾下。收纳英俊，以备僚列，远近闻者，咸自托焉。师次于泾阳，胜兵九万，破胡贼刘鹞子，并其众。留殷开山、刘弘基屯长安故城。太宗自趣司竹，贼帅李仲文、何潘仁、向善志等皆来会，顿于阿城，获兵十三万。长安父老赍牛酒诣旌门者不可胜纪，劳而遣之，一无所受。军令严肃，秋毫无所犯。寻与大军平京城。高祖辅政，受唐国内史，改封秦国公。会薛举以劲卒十万来逼渭滨，太宗亲击之，大破其众，追斩万余级，略地至于陇坻。
　　义宁元年十二月，复为右元帅，总兵十万徇东都。及将旋，谓左右曰：“贼见吾还，必相追蹑。”设三伏以待之。俄而隋将段达率万余人自后而至，度三王陵，发伏击之，段达大败，追奔至于城下。因于宜阳、新安置熊、谷二州，戌之而还。徙封赵国公。高祖受禅，拜尚书令、右武候大将军，进封秦王，加授雍州牧。
　　武德元年七月，薛举寇泾州，太宗率众讨之，不利而旋。九月，薛举死，其子仁杲嗣立。太宗又为元帅以击仁杲，相持于折墌城，深沟高垒者六十余日。贼众十余万，兵锋甚锐，数来挑战，太宗按甲以挫之。
　　贼粮尽，其将牟君才、梁胡郎来降。太宗谓诸将军曰：“彼气衰矣，吾当取之。”遣将军庞玉先阵于浅水原南以诱之，贼将宗罗并军来拒，玉军几败。既而太宗亲御大军，奄自原北，出其不意。罗望见，复回师相拒。太宗将骁骑数十入贼阵，于是王师表里齐奋，罗大溃，斩首数千级，投涧谷而死者不可胜计。太宗率左右二十余骑追奔，直趣折墌以乘之。仁杲大惧，婴城自守。将夕，大军继至，四面合围。诘朝，仁杲请降，俘其精兵万余人、男女五万口。
　　既而诸将奉贺，因问曰：“始大王野战破贼，其主尚保坚城，王无攻具，轻骑腾逐，不待步兵，径薄城下，咸疑不克，而竟下之，何也？”太宗曰：“此以权道迫之，使其计不暇发，以故克也。罗恃往年之胜，兼复养锐日久，见吾不出，意在相轻。今喜吾出，悉兵来战，虽击破之，擒杀盖少。若不急蹑，还走投城，仁杲收而抚之，则便未可得矣。且其兵众皆陇西人，一败披退，不及回顾，败归陇外，则折墌自虚，我军随而迫之，所以惧而降也，此可谓成算，诸君尽不见耶？”诸将曰：“此非凡人所能及也。”获贼兵精骑甚众，还令仁杲兄弟及贼帅宗罗、翟长孙等领之。太宗与之游猎驰射，无所间然。贼徒荷恩慑气，咸愿效死。时李密初附，高祖令密驰传迎太宗于幽州。密见太宗天姿神武，军威严肃，惊悚欢服，私谓殷开山曰：“真英主也。不如此，何以定祸乱乎？”凯旋，献捷于太庙。拜太尉、陕东道行台尚书令，镇长春宫，关东兵马并受节度。寻加左武候大将军、凉州总管。
　　宋金刚之陷浍州也，兵锋甚锐。高祖以王行本尚据蒲州，吕崇茂反于夏县，晋、浍二州相继陷没，关中震骇，乃手敕曰：“贼势如此，难与争锋，宜弃河东之地，谨守关西而已。”太宗上表曰：“太原王业所基，国之根本，河东殷实，京邑所资。若举而弃之，臣窃愤恨。愿假精兵三万，必能平殄武周，克复汾、晋。”高祖于是悉发关中兵以益之，又幸长春宫亲送太宗。
　　二年十一月，太宗率众趣龙门关，履冰而渡之，进屯柏壁，与贼将宋金刚相持。寻而永安王孝基败于夏县，于筠、独孤怀恩、唐俭并为贼将寻相、尉迟敬德所执，将还浍州。太宗遣殷开山、秦叔宝邀之于美良川，大破之，相等仅以身免，悉虏其众，复归柏壁。于是诸将咸请战，太宗曰：“金刚县军千里，深入吾地，精兵骁将，皆在于此。武周据太原，专倚金刚以为捍。士卒虽众，内实空虚，意在速战。我坚营蓄锐以挫其锋，粮尽计穷，自当遁走。”
　　三年二月，金刚竟以众馁而遁，太宗追之至介州。金刚列阵，南北七里，以拒官军。太宗遣总管李世勣、程咬金、秦叔宝当其北，翟长孙、秦武通当其南。诸军战小郤，为贼所乘。太宗率精骑击之，冲其阵后，贼众大败，追奔数十里。敬德、相率众八千来降，还令敬德督之，与军营相参。屈突通惧其为变，骤以为请。太宗曰：“昔萧王推赤心置人腹中，并能毕命，今委任敬德，又何疑也。”于是刘武周奔于突厥，并、汾悉复旧地。诏就军加拜益州道行台尚书令。
　　七月，总率诸军攻王世充于洛邑，师次谷州。世充率精兵三万阵于慈涧，太宗以轻骑挑之。时众寡不敌，陷于重围，左右咸惧。太宗命左右先归，独留后殿。世充骁将单雄信数百骑夹道来逼，交抢竞进，太宗几为所败。太宗左右射之，无不应弦而倒，获其大将燕颀。世充乃拔慈涧之镇归于东都。太宗遣行军总管史万宝自宜阳南据龙门，刘德威自太行东围河内，王君廓自洛口断贼粮道。又遣黄君汉夜从孝水河中下舟师袭回洛城，克之。黄河已南，莫不响应，城堡相次来降。大军进屯邙山。九月，太宗以五百骑先观战地，卒与世充万余人相遇，会战，复破之，斩首三千余级，获大将陈智略，世充仅以身免。其所署筠州总管杨庆遣使请降，遣李世勣率师出轘辕道安抚其众。荥、汴、洧、豫九州相继来降。世充遂求救于窦建德。
　　四年二月，又进屯青城宫。营垒未立，世充众二万自方诸门临谷水而阵。太宗以精骑阵于北邙山，令屈突通率步卒五千渡水以击之，因诫通曰：“待兵交即放烟，吾当率骑军南下。”兵才接，太宗以骑冲之，挺身先进，与通表里相应。贼众殊死战，散而复合者数焉。自辰及午，贼众始退。纵兵乘之，俘斩八千人，于是进营城下。世充不敢复出，但婴城自守，以待建德之援。太宗遣诸军掘堑，匝布长围以守之。吴王杜伏威遣其将陈正通、徐召宗率精兵二千来会于军所。伪郑州司马沈悦以武牢降，将军王君廓应之，擒其伪荆王王行本。
　　会窦建德以兵十余万来援世充，至于酸枣。萧瑀、屈突通、封德彝皆以腹背受敌，恐非万全，请退师谷州以观之。太宗曰：“世充粮尽，内外离心，我当不劳攻击，坐收其敝。建德新破孟海公，将骄卒惰，吾当进据武牢，扼其襟要。贼若冒险与我争锋，破之必矣。如其不战，旬日间世充当自溃。若不速进，贼入武牢，诸城新附，必不能守。二贼并力，将若之何？”通又请解围就险以候其变，太宗不许。于是留通辅齐王元吉以围世充，亲率步骑三千五百人趣武牢。
　　建德自荥阳西上，筑垒于板渚，太宗屯武牢，相持二十余日。谍者曰：“建德伺官军刍尽，候牧马于河北，因将袭武牢。”太宗知其谋，遂牧马河北以诱之。诘朝，建德果悉众而至，陈兵汜水，世充将郭士衡阵于其南，绵互数里，鼓噪，诸将大惧。太宗将数骑升高丘以望之，谓诸将曰：“贼起山东，未见大敌。今度险而嚣，是无政令；逼城而阵，有轻我心。我按兵不出，彼乃气衰，陈久卒饥，必将自退，追而击之，无往不克。吾与公等约，必以午时后破之。”建德列陈，自辰至午，兵士饥倦，皆坐列，又争饮水，逡巡敛退。太宗曰：“可击矣！”亲率轻骑追而诱之，众继至。建德回师而阵，未及整列，太宗先登击之，所向皆靡。俄而众军合战，嚣尘四起。太宗率史大奈、程咬金、秦叔宝、宇文歆等挥幡而入，直突出其阵后，张我旗帜。贼顾见之，大溃。追奔三十里，斩首三千余级，虏其众五万，生擒建德于阵。太宗数之曰：“我以干戈问罪，本在王世充，得失存亡，不预汝事，何故越境，犯我兵锋？”建德股栗而言曰：“今若不来，恐劳远取。”高祖闻而大悦，手诏曰：“隋氏分崩，崤函隔绝。两雄合势，一朝清荡。兵既克捷，更无死伤。
　　无愧为臣，不忧其父，并汝功也。”
　　乃将建德至东都城下。世充惧，率其官属二千余人诣军门请降，山东悉平。太宗入据宫城，令萧瑀、窦轨等封守府库，一无所取，令记室房玄龄收隋图籍。于是诛其同恶段达等五十余人，枉被囚禁者悉释之，非罪诛戮者祭而诔之。大飨将士，班赐有差。高祖令尚书左仆射裴寂劳于军中。
　　六月，凯旋。太宗亲披黄金甲，陈铁马一万骑，甲士三万人，前后部鼓吹，俘二伪主及隋氏器物辇辂献于太庙。高祖大悦，行饮至礼以享焉。高祖以自古旧官不称殊功，乃别表徽号，用旌勋德。十月，加号天策上将、陕东道大行台，位在王公上。增邑二万户，通前三万户。赐金辂一乘，衮冕之服，玉璧一双，黄金六千斤，前后部鼓吹及九部之乐，班剑四十人。
　　于时海内渐平，太宗乃锐意经籍，开文学馆以待四方之士。行台司勋郎中杜如晦等十有八人为学士，每更直阁下，降以温颜，与之讨论经义，或夜分而罢。
　　未几，窦建德旧将刘黑闼举兵反，据洺州。十二月，太宗总戎东讨。
　　五年正月，进军肥乡，分兵绝其粮道，相持两月。黑闼窘急求战，率步骑二万，南渡洺水，晨压官军。太宗亲率精骑，击其马军，破之，乘胜蹂其步卒，贼大溃，斩首万余级。先是，太宗遣堰洺水上流使浅，令黑闼得渡。及战，乃令决堰，水大至，深丈余，贼徒既败，赴水者皆溺死焉。黑闼与二百余骑北走突厥，悉虏其众，河北平。时徐圆朗阻兵徐、衮，太宗回师讨平之，于是河、济、江、淮诸郡邑皆平。十月，加左右十二卫大将军。
　　七年秋，突厥颉利、突利二可汗自原州入寇，侵扰关中。有说高祖云：“祗为府藏子女在京师，故突厥来，若烧郤长安而不都，则胡寇自止。”高祖乃遣中书侍郎宇文士及行山南可居之地，即欲移都。萧瑀等皆以为非，然终不敢犯颜正谏。太宗独曰：“霍去病，汉廷之将帅耳，犹且志灭匈奴。臣忝备藩维，尚使胡尘不息，遂令陛下议欲迁都，此臣之责也。幸乞听臣一申微效，取彼颉利。若一两年间不系其颈，徐建移都之策，臣当不敢复言。”高祖怒，仍遣太宗将三十余骑行划。还日，固奏必不可移都，高祖遂止。八年，加中书令。
　　九年，皇太子建成、齐王元吉谋害太宗。六月四日，太宗率长孙无忌、尉迟敬德、房玄龄、杜如晦、宇文士及、高士廉、侯君集、程知节、秦叔宝、段志玄、屈突通、张士贵等于玄武门诛之。甲子，立为皇太子，庶政皆断决。太宗乃纵禁苑所养应犬，并停诸方所进珍异，政尚简肃，天下大悦。又令百官各上封事，备陈安人理国之要。己巳，令曰：“依礼，二名不偏讳。近代已来，两字兼避，废阙已多，率意而行，有违经典。其官号、人名、公私文籍，有‘世民’两字不连续者，并不须讳。”罢幽州大都督府。辛未，废陕东道大行台，置洛州都督府；废益州道行台，置益州大都督府。壬午，幽州大都督庐江王瑷谋逆，废为庶人。乙酉，罢天策府。
　　七月壬辰，太子左庶子高士廉为侍中，右庶子房玄龄为中书令，尚书右仆射萧瑀为尚书左仆射，吏部尚书杨恭仁为雍州牧，太子左庶子长孙无忌为吏部尚书，右庶子杜如晦为兵部尚书，太子詹事宇文士及为中书令，封德彝为尚书右仆射。
　　八月癸亥，高祖传位于皇太子，太宗即位于东宫显德殿。遣司空、魏国公裴寂柴告于南郊。大赦天下。武德元年以来责情流配者并放还。
　　文武官五品已上先无爵者赐爵一级，六品已下加勋一转。天下给复一年。癸酉，放掖庭宫女三千余人。甲戌，突厥颉利、突利寇泾州。乙亥，突厥进寇武功，京师戒严。丙子，立妃长孙氏为皇后。己卯，突厥寇高陵。辛巳，行军总管尉迟敬德与突厥战于泾阳，大破之，斩首千余级。癸未，突厥颉利至于渭水便桥之北，遣其酋帅执失思力入朝为觇，自张形势，太宗命囚之。亲出玄武门，驰六骑幸渭水上，与颉利隔津而语，责以负约。俄而众军继至，颉利见军容既盛，又知思力就拘，由是大惧，遂请和，诏许焉。即日还宫。乙酉，又幸便桥，与颉利刑白马设盟，突厥引退。
　　九月丙戌，颉利献马三千匹、羊万口，帝不受，令颉利归所掠中国户口。丁未，引诸卫骑兵统将等习射于显德殿庭，谓将军已下曰：“自古突厥与中国，更有盛衰。若轩辕善用五兵，即能北逐獯鬻；周宣驱驰方、召，亦能制胜太原。至汉、晋之君，逮于隋代，不使兵士素习干戈，突厥来侵，莫能抗御，致遗中国生民涂炭于寇手。我今不使汝等穿池筑苑，造诸淫费，农民恣令逸乐，兵士唯习弓马，庶使汝斗战，亦望汝前无横敌。”于是每日引数百人于殿前教射，帝亲自临试，射中者随赏弓刀、布帛。朝臣多有谏者，曰：“先王制法，有以兵刃至御所者刑之，所以防萌杜渐，备不虞也。今引裨卒之人，弯弧纵矢于轩陛之侧，陛下亲在其间，正恐祸出非意，非所以为社稷计也。”上不纳。自是后，士卒皆为精锐。壬子，诏私家不得辄立妖神，妄设淫祀，非礼祠祷，一皆禁绝。其龟易五兆之外，诸杂占卜，亦皆停断。长孙无忌封齐国公，房玄龄邢国公，尉迟敬德吴国公，杜如晦蔡国公，侯君集潞国公。
　　冬十月丙辰朔，日有蚀之。癸亥，立中山王承乾为皇太子。癸酉，裴寂食实封一千五百户，长孙无忌、王君廓、尉迟敬德、房玄龄、杜如晦一千三百户，长孙顺德、柴绍、罗艺、赵郡王孝恭一千二百户，侯君集、张公谨、刘师立一千户，李世勣、刘弘基九百户，高士廉、宇文士及、秦叔宝、程知节七百户，安兴贵、安修仁、唐俭、窦轨、屈突通、萧瑀、封德彝、刘义节六百户、钱九陇、樊世兴、公孙武达、李孟常、段志玄、庞卿恽、张亮、李药师、杜淹、元仲文四百户，张长逊、张平高、李安远、李子和、秦行师、马三宝三百户。
　　十一月庚寅，降宗室封郡王者并为县公。
　　十二月癸酉，亲录囚徒。
　　是岁，新罗、龟兹、突厥、高丽、百济、党项并遣使朝贡。
　　贞观元年春正月乙酉，改元。辛丑，燕郡王李艺据泾州反，寻为左右所斩，传首京师。庚午，以仆射窦轨为益州大都督。
　　三月癸巳，皇后亲蚕。尚书左仆射、宋国公萧瑀为太子少师。丙午，诏：“齐故尚书仆射崔季舒、给事黄门侍郎郭遵、尚书右丞封孝琰等，昔仕邺中，名位通显，志存忠谠，抗表极言，无救社稷之亡，遂见龙逢之酷。其季舒子刚、遵子云、孝琰子君遵，并以门遭时谴，淫刑滥及。
　　宜从褒奖，特异常伦，可免内侍，量才别叙。”
　　夏四月癸巳，凉州都督、长乐王幼良有罪伏诛。
　　六月辛巳，尚书右仆射、密国公封德彝薨。壬辰，太子少师宋国公萧瑀为尚书左仆射。
　　是夏，山东诸州大旱，令所在赈恤，无出今年租赋。
　　秋七月壬子，吏部尚书、齐国公长孙无忌为尚书右仆射。
　　八月戊戌，贬侍中、义兴郡公高士廉为安州大都督。户部尚书裴矩卒。是月，关东及河南、陇右沿边诸州霜害秋稼。
　　九月辛酉，命中书侍郎温彦博、尚书右丞魏徵等分往诸州赈恤。中书令、郢国公宇文士及为殿中监。御史大夫、检校吏部尚书、参预朝政、安吉郡公杜淹署位。
　　十二月壬午，上谓侍臣曰：“神仙事本虚妄，空有其名。秦始皇非分爱好，遂为方士所诈，乃遣童男女数千人随徐福入海求仙药，方士避秦苛虐，因留不归。始皇犹海侧踟蹰以待之，还至沙丘而死。汉武帝为求仙，乃将女嫁道术人，事既无验，便行诛戮。据此二事，神仙不烦妄求也。”尚书左仆射、宋国公萧瑀坐事免。戊申，利州都督义安王孝常、右武卫将军刘德裕等谋反，伏诛。
　　是岁，关中饥，至有鬻男女者。
　　二年春正月辛丑，尚书右仅射、齐国公长孙无忌为开府仪同三司。
　　徙封汉王恪为蜀王，卫王泰为越王，楚王祐为燕王。复置六侍郎，副六尚书事，并置左右司郎中各一人。前安州大都督、赵王元景为雍州牧，蜀王恪为益州大都督，越王泰为扬州大都督。
　　二月丙戌，靺鞨内属。
　　三月戊申朔，日有蚀之。丁卯，遣御史大夫杜淹巡关内诸州。出御府金宝，赎男女自卖者还其父母。庚午，大赦天下。
　　夏四月己卯，诏骸骨暴露者，令所在埋痤。丙申，契丹内属。初诏天下州县并置义仓。夏州贼帅梁师都为其从父弟洛仁所杀，以城降。
　　五月，大雨雹。
　　六月庚寅，皇子治生，宴五品以上，赐帛有差，仍赐天下是日生者粟。辛卯，上谓侍臣曰：“君虽不君，臣不可以不臣。裴虔通，炀帝旧左右也，而亲为乱首。朕方崇奖敬义，岂可犹使宰民训俗。”诏曰：天地定位，君臣之义以彰；卑高既陈，人伦之道斯著。是用笃厚风俗，化成天下。
　　虽复时经治乱，主或昏明，疾风劲草，芬芳无绝，剖心焚体，赴蹈如归。夫岂不爱七尺之躯，重百年之命？谅由君臣义重，名教所先，故能明大节于当时，立清风于身后。至如赵高之殒二世，董卓之鸩弘农，人神所疾，异代同愤。况凡庸小竖，有怀凶悖，遐观典策，莫不诛夷。
　　辰州刺史、长蛇县男裴虔通，昔在隋代，委质晋藩，炀帝以旧邸之情，特相爱幸。遂乃志蔑君亲，潜图弑逆，密伺间隙，招结群醜，长戟流矢，一朝窃发。天下之恶，孰云可忍！宜其夷宗焚首，以彰大戮。但年代异时，果逢赦令，可特免极刑，除名削爵，迁配欢州。
　　秋七月戊申，诏：“莱州刺史牛方裕、绛州刺史薛世良、广州都督府长史唐奉义、隋武牙郎将高元礼，并于隋代俱蒙任用，乃协契宇文化及，构成弑逆。宜依裴虔通，除名配流岭表。”太宗谓侍臣曰：“天下愚人，好犯宪章，凡赦宥之恩，唯及不轨之辈。古语曰：‘小人之幸，君子之不幸。’‘一岁再赦，好人喑哑。’凡养稂莠者伤禾稼，惠奸宄者贼良人。昔文王作罚，弄兹无赦。又蜀先主尝谓诸葛亮曰：‘吾周旋陈元方、郑康成间，每见启告理乱之道备矣，曾不语赦也。’夫小人者，大人之贼，故朕有天下已来，不甚放赦。今四海安静，礼义兴行，非常之恩，施不可数，将恐愚人常冀侥倖，唯欲犯法，不能改过。”
　　八月甲戌朔，幸朝堂，亲览冤屈。自是，上以军国无事，每日视膳于西宫。癸巳，公卿奏曰：“依礼，季夏之月，可以居台榭。今隆暑未退，秋霖方始，宫中卑湿，请营一阁以居之。”帝曰：“朕有气病，岂宜下湿。若遂来请，糜费良多。昔汉文帝将起露台，而惜十家之产。朕德不逮于汉帝，而所费过之，岂谓为民父母之道也。”竟不许。是月，河南、河北大霜，人饥。
　　九月丙午，诏曰：“尚齿重旧，先王以之垂范；还章解组，朝臣于是克终。释菜合乐之仪，东胶西序之制，养老之义，遗文可覩。朕恭膺大宝，宪章故实，乞言尊事，弥切深衷。然情存今古，世踵浇季，而策名就列，或乖大体。至若筋力将尽，桑榆且迫，徒竭夙兴之勤，未悟夜行之罪。其有心擎止足，行堪激励，谢事公门，收骸闾里，能以礼让，固可嘉焉。内外文武群官年高致仕、抗表去职者，参朝之日，宜在本品见任之上。”丁未，谓侍臣曰：“妇人幽闭深宫，情实可愍。隋氏末年，求采无已，至于离宫别馆，非幸御之所，多聚宫人，皆竭人财力，朕所不取。且洒扫之余，更何所用？今将出之，任求伉俪，非独以惜费，亦人得各遂其性。”于是遣尚书左丞戴胄、给事中杜正伦等，于掖庭宫西门简出之。
　　冬十月庚辰，御史大夫、安吉郡公杜淹卒。戊子，杀瀛州刺史卢祖尚。
　　十一月辛酉，有事于圆丘。
　　十二月壬午，黄门侍郎王珪为侍中。
　　三年春正月辛亥，契丹渠帅来朝。戊午，谒太庙。癸亥，亲耕籍田。
　　辛未，司空、魏国公裴寂坐事免。
　　二月戊寅，中书令、邢国公房玄龄为尚书左仆射，兵部尚书、检校侍中、蔡国公杜如晦为尚书右仆射，刑部尚书、检校中书令、永康县公李靖为兵部尚书，右丞魏徵为守秘书监，参预朝政。
　　夏四月辛巳，太上皇徙居大安宫。甲午，太宗始于太极殿听政。
　　五月，周王元方薨。
　　六月戊寅，以旱，亲录囚徒。遣长孙无忌、房玄龄等祈雨于名山大川，中书舍人杜正伦等往关内诸州慰抚。又令文武官各上封事，极言得失。己卯，大风折木。
　　秋八月己巳朔，日有蚀之。薛延陀遣使朝贡。
　　九月癸丑，诸州置医学。
　　冬十一月丙午，西突厥、高昌遣使朝贡。庚申，以并州都督李世勣为通汉道行军总管，兵部尚书李靖为定襄道行军总管，以击突厥。
　　十二月戊辰，突利可汗来奔。癸未，杜如晦以疾辞位，许之。癸丑，诏建义以来交兵之处，为义士勇夫殒身戎阵者各立一寺，命虞世南、李伯药、褚亮、颜师古、岑文本、许敬宗、朱子奢等为之碑铭，以纪功业。是岁，户部奏言：中国人自塞外来归及突厥前后内附、开四夷为州县者，男女一百二十余万口。
　　四年春正月乙亥，定襄道行军总管李靖大破突厥，获隋皇后萧氏及炀帝之孙正道，送至京师。癸巳，武德殿北院火。
　　二月己亥，幸温汤。甲辰，李靖又破突厥于阴山，颉利可汗轻骑远遁。丙午，至自温汤。甲寅，大赦，赐酺五日。民部尚书戴胄以本官检校吏部尚书，参预朝政。太常卿萧瑀为御史大夫，与宰臣参议朝政。御史大夫、西河郡公温彦博为中书令。
　　三月庚辰，大同道行军副总管张宝相生擒颉利可汗，献于京师。甲申，尚书右仆射、蔡国公杜如晦薨。甲午，以俘颉利告于太庙。
　　夏四月丁酉，御顺天门，军吏执颉利以献捷。自是西北诸蕃咸请上尊号“天可汗”，于是降玺书册命其君长，则兼称之。
　　秋七月甲子朔，日有蚀之。上谓房玄龄、萧瑀曰：“隋文何等主？”
　　对曰：“克己复礼，勤劳思政，每一坐朝，或至日昃。五品已上，引之论事。宿卫之人，传餐而食。虽非性体仁明，亦励精之主也。”上曰：“公得其一，未知其二。此人性至察而心不明。夫心暗则照有不通，至察则多疑于物。自以欺孤寡得之，谓群下不可信任，事皆自决，虽劳神苦形，未能尽合于理。朝臣既知上意，亦复不敢直言，宰相已下，承受而已。朕意不然。以天下之广，岂可独断一人之虑？朕方选天下之才，为天下之务，委任责成，各尽其用，庶几于理也。”因令有司：“诏敕不便于时，即宜执奏，不得顺旨施行。”
　　八月丙午，诏三品已上服紫，五品已上服绯，六品七品以绿，八品九品以青；妇人从夫色。甲寅，兵部尚书、代国公李靖为尚书右仆射。
　　九月庚午，令收痤长城之南骸骨，仍令致祭。壬午，令自古明王圣帝、贤臣烈士墓无得刍牧，春秋致祭。
　　冬十月壬辰，幸陇州，曲赦陇、岐二州，给复一年。辛丑，校猎于贵泉谷。甲辰，校猎于鱼龙川，自射鹿，献于大安宫。
　　十一月甲子，至自陇州。戊寅，制决罪人不得鞭背，以明堂孔穴针灸之所。兵部尚书侯君集参议朝政。
　　十二月辛亥，开府仪同三司、淮安王神通薨。甲寅，高昌王麴文泰来朝。
　　是岁，断死刑二十九人，几致刑措。东至于海，南至于岭，皆外户不闭，行旅不齐粮焉。
　　五年春正月癸酉，大蒐于昆明池，蕃夷君长咸从。丙子，亲献禽于大安宫。己卯，幸左藏库，赐三品已上帛，任其轻重。癸未，朝集使请封禅。
　　二月己酉，封皇弟元裕为郐王，元名为谯王，灵夔为魏王，元祥为许王，元晓为密王。庚戌，封皇子愔为梁王，贞为汉王，恽为郯王，治为晋王，慎为申王，嚣为江王，简为代王。
　　夏四月壬辰，代王简薨。以金帛购中国人因隋乱没突厥者男女八万人，尽还其家属。
　　六月甲寅，太子少师、新昌县公李纲薨。
　　秋八月甲辰，遣使毁高丽所立京观，收隋人骸骨，祭而葬之。戊申，初令天下决死刑必三覆奏，在京诸司五覆奏，其日尚食进蔬食，内教坊及太常不举乐。
　　九月乙丑，赐群官大射于武德殿。
　　冬十月，右卫大将军、顺州都督、北平郡王阿史那什钵苾卒。
　　十二月壬寅，幸温汤。癸卯，猎于骊山。丙午，赐新丰高年帛有差。
　　戊申，至自温汤。
　　六年春正月乙卯朔，日有蚀之。
　　二月丙戌，置三师官员。戊子，初置律学。
　　三月戊辰，幸九成宫。
　　六月己亥，王元亨薨。辛亥，江王嚣薨。
　　冬十月乙卯，至自九成宫。
　　十二月辛未，亲录囚徒，归死罪者二百九十人于家，令明年秋末就刑。其后应期毕至，诏悉原之。
　　是岁，常项羌前后内属者三十万口。
　　七年春正月戊子，诏曰：“宇文化及弟智及、司马德戡、裴虔通、孟景、元礼、杨览、唐奉义、牛方裕、元敏、薛良、马举、元武达、李孝本、李孝质、张恺、许弘仁、令狐行达、席德方、李覆等，大业季年，咸居列职，或恩结一代，任重一时，乃包藏凶慝，罔思忠义，爰在江都，遂行弑逆，罪百阎、赵，衅深枭獍。虽事是前代，岁月已久，而天下之恶，古今同弃，宜置重典，以励臣节。其子孙并宜禁锢，勿令齿叙。”
　　是日，上制破阵乐舞图。辛丑，赐京城酺三日。丁卯，雨土。乙酉，薛延陁遣使来朝。庚寅，秘书监、检校侍中魏徵为侍中。癸巳，直太史、将仕郎李淳风铸浑天黄仪，奏之，置于凝晖阁。
　　夏五月癸未，幸九成宫。
　　八月，山东、河南三十州大水，遣使赈恤。
　　冬十月庚申，至自九成宫。
　　十一月丁丑，颁新定五经。壬辰，开府仪同三司、齐国公长孙无忌为司空。
　　十二月丙辰，狩于少陵原，诏以少牢祭杜如晦、杜淹、李纲之墓。
　　八年春正月癸未，右卫大将军阿史那吐苾卒。辛丑，右屯卫大将军张士贵讨东、西五洞反獠，平之。壬寅，命尚书右仆射李靖、特进萧瑀杨恭仁、礼部尚书王珪、御史大夫韦挺、鄜州大都督府长史皇甫无逸、扬州大都督府长史李袭誉、幽州大都督府长史张亮、凉州大都督李大亮、右领军大将军窦诞、太子左庶子杜正伦、绵州刺史刘德威、黄门侍郎赵弘智使于四方，观省风俗。
　　二月乙巳，皇太子加元服。丙午，赐天下酺三日。
　　三月庚辰，幸九成宫。
　　五月辛未朔，日有蚀之。丁丑，上初服翼善冠，贵臣服进德冠。
　　七月，始以云麾将军阶为从三品。陇右山崩，大蛇屡见。山东、河南、淮南大水，遣使赈恤。
　　八月甲子，有星孛于虚、危，厉于氐，十一月上旬乃灭。
　　九月丁丑，皇太子来朝。
　　冬十月，右骁卫大将军、褒国公段志玄击吐谷浑，破之，追奔八百余里。甲子，至自九成宫。
　　十一月辛未，右仆射、代国公李靖以疾辞官，授特进。丁亥，吐谷浑寇凉州。己丑，吐谷浑拘我行人赵德楷。
　　十二月辛丑，命特进李靖、兵部尚书侯君集、刑部尚书任城王道宗、凉州都督李大亮等为大总管，各帅师分道以讨吐谷浑。壬子，越王泰为雍州牧。乙卯，帝从太上皇阅武于城西。
　　是岁，龟兹、吐蕃、高昌、女国、石国遣使朝贡。
　　九年春三月，洮州元羌叛，杀剌史孔长秀。壬午，大赦。每乡置长一人。佐二人。乙酉，监泽道总管高甑生大破叛羌之众。庚寅，敕天下户立三等，未尽升降，置为九等。
　　夏四月壬寅，康国献狮子。
　　闰月丁卯，日有蚀之。癸巳，大总管李靖、侯君集、李大亮、任城王道宗破吐谷浑于牛心堆。
　　五月乙未，又破之于乌海，追奔至柏海。副总管薛万均、薛万彻又破之于赤水源，获其名王二十人。庚子，太上皇崩于大安宫。壬子，李靖平吐谷浑于西海之上，获其王慕容伏允。以其子慕容顺光降，封为西平郡王，复其本国。
　　秋七月甲寅，增修太庙为六室。
　　冬十月庚寅，葬高祖太武皇帝于献陵。戊申，祔于太庙。辛丑，左仆射、魏国公房玄龄加开府仪同三司，余如故。
　　十二月甲戌，吐谷浑西平郡王慕容顺光为其下所弑，遣兵部尚书侯君集率师安抚之，仍封顺光子诺曷钵为河源郡王，使统其众。右光禄大夫、宋国公萧瑀依旧特进，复令参预朝政。
　　十年春正月壬子，尚书左仆射房玄龄、侍中魏徵上梁、陈、齐、周、隋五代史，诏藏于秘阁。癸丑，徙封赵王元景为荆王，鲁王元昌为汉王，郑王元礼为徐王，徐王元嘉为韩王，荆王元则为彭王，滕王元懿为郑王，吴王元轨为霍王，豳王元凤为虢王，陈王元庆为道王，魏王灵夔为燕王，蜀王恪为吴王，越王泰为魏王，燕王祐为齐王，梁王愔为蜀王，郯王恽为蒋王，汉王贞为越王，申王慎为纪王。
　　夏六月，以侍中魏徵为特进，仍知门下省事。壬申，中书令温彦博为尚书右仆射。甲戌，太常卿、安德郡公杨师道为侍中。己卯，皇后长孙氏崩于立政殿。
　　冬十一月庚寅，葬文德皇后于昭陵。
　　十二月壬申，吐谷浑河源郡王慕容诺曷钵来朝。乙亥，亲录京师囚徒。
　　是岁，关内、河东疾病，命医齐药疗之。
　　十一年春正月丁亥朔，徙郐王元裕为邓王，谯王元名为舒王。癸巳，加魏王泰为雍州牧、左武候大将军。庚子，颁新律令于天下。作飞山宫。甲寅，房玄龄等进所修五礼，诏所司行用之。
　　二月丁巳，诏曰：夫生者天地之大德，寿者修短之一期。生有七尺之形，寿以百龄为限，含灵禀气，莫不同焉，皆得之于自然，不可以分外企也。是以礼记云：“君即位而为椑。”庄周云：“劳我以形，息我以死。”岂非圣人远鉴，通贤深识？末代已来，明辟盖寡，靡不矜黄屋之尊，虑白驹之过，并多拘忌，有慕遐年。谓云车易乘，羲轮可驻，异轨同趣，其蔽甚矣。
　　有隋之季，海内横流，豺狼肆暴，吞噬黔首。朕投袂发愤，情深拯溺，扶翼义师，济斯涂炭。赖苍昊降鉴，股肱宣力，提剑指麾，天下大定。此朕之宿志，于斯已毕。犹恐身后之日，子子孙孙，习于流俗，犹循常礼，另四重之榇，代百祀之木，劳扰百姓，崇厚园陵。今预为此制，务从俭约，于九之山，足容棺而已。积以岁月，渐而备之。木马涂车，土桴苇籥，事合古典，不为时用。
　　又佐命功臣，或义深舟楫，或谋定帷幄，或身摧行阵。同济艰危，克成鸿业，追念在昔，何日忘之！使逝者无知，咸归寂寞；若营魂有识，还如畴曩，居止相望，不亦善乎！汉氏使将相陪陵，又给以东园秘器，笃终之义，恩意深厚，古人岂异我哉！自今已后，功臣密戚及德业佐时者，如有薨亡，宜赐茔地一所，及以秘器，使窀穸之时，丧事无阙。所司依此营备，称朕意焉。
　　甲子，幸洛阳宫，命祭汉文帝。
　　三月丙戌朔，日有蚀之。丁亥，车驾至洛阳。丙申，改洛州为洛阳宫。辛亥，大蒐于广城泽。癸丑，还宫。
　　夏四月甲子，震乾元殿前槐树。丙寅，诏河北、淮南举孝悌淳笃，兼闲时务；儒术该通，可为师范；文辞秀美，才堪著述；明识政体，可委字人：并志行修立，为乡闾所推者，给传诣洛阳宫。
　　六月甲寅，尚书右仆射、虞国公温彦博薨。丁巳，幸明德宫。己未，定制诸王为世封剌史。戊辰，定制勋臣为世封剌史。改封任城王道宗为江夏郡王，赵郡王孝恭为河间郡王。己巳，改封许王元祥为江王。
　　秋七月癸未，大霪雨。谷水溢入洛阳宫，深四尺，坏左掖门，毁宫寺十九所；洛水溢，漂六百家。庚寅，诏以灾命百官上封事，极言得失。丁酉，车驾还宫。壬寅，废明德宫及飞山宫之玄圃院，分给遭水之家，仍赐帛有差。丙午，修老君庙于毫州，宣尼庙于兖州，各给二十户享祀焉。凉武昭王复近墓二十户充守卫，仍禁刍牧樵采。
　　九月丁亥，河溢，坏陕州河北县，毁河阳中。幸白司马坂以观之，赐遭水之家粟帛有差。
　　冬十一月辛卯，幸怀州。乙未，狩于济源。丙午，车驾还宫。
　　十二月辛酉，百济王遣其太子隆来朝。
　　十二年春正月乙未，吏部尚书高士廉等上氏族志一百三十卷。壬寅，松、丛二州地震，坏人庐舍，有压死者。
　　二月乙卯，车驾还京。癸亥，观砥柱，勒铭以纪功德。甲子，夜郎獠反，夔州都督齐善行讨平之。乙丑，次陕州，自新桥幸河北县，祀夏禹庙。丁卯，次柳谷顿，观监池。戊寅，以隋鹰扬郎将尧君素忠于本朝，赠蒲州剌史，仍录其子孙。
　　闰二月庚辰朔，日有蚀之。丙戌，至自洛阳宫。
　　夏五月壬申，银青光禄大夫、永兴县公虞世南卒。
　　六月庚子，初置玄武门左右飞骑。
　　秋七月癸酉，吏部尚书、申国公高士廉为尚书右仆射。
　　冬十月己卯，狩于始平，赐高年粟帛有差。乙未，至自始平。己亥，百济遣使贡金甲雕斧。
　　十二月辛巳，有武候将军上官怀仁大破山獠于壁州。
　　十三年春正月乙巳朔，谒献陵。曲赦三原县及行从大辟罪。丁未，至自献陵。戊午，加房玄龄为太子少师。
　　二月丙子，停世袭剌史。
　　三月乙丑，有星孛于毕、昴。
　　夏四月戊寅，幸九成宫。甲申，阿史那结社尔犯御营，伏诛。壬寅，云阳石燃者方丈，昼如灰，夜则有光，投草木于上则焚，历年而止。
　　自去冬不雨至于五月。甲寅，避正殿，令五品以上上封事，减膳罢役，分使赈恤，申理冤屈，乃雨。
　　六月丙申，封皇弟元婴为滕王。
　　秋八月辛未朔，日有蚀之。庚辰，立右武候大将军、化州都督、怀化郡王李思摩为突厥可汗，率所部建牙于河北。
　　冬十月甲申，至自九成宫。
　　十一月辛亥，侍中、安德郡公杨师道为中书令。
　　十二月丁丑，吏部尚书、陈国公侯君集为交河道行军大总管，帅师伐高昌。乙亥，封皇子福为赵王。壬午，巂州都督王志远有罪伏诛。诏于洛、相、幽、徐、齐、并、秦、蒲等州并置常平仓。己丑，吐谷浑河源郡王慕容诺曷钵来逆女。壬辰，狩于咸阳。
　　是岁，滁州言：“野蚕食槲叶，成茧大如柰，其色绿，凡六千五百七十石。”高丽、新罗、西突厥、吐火罗、康国、安国、波斯、疏勒、于阗、焉耆、高昌、林邑、昆明及荒服蛮酋，相次遣使朝贡。
　　十四年春正月庚子，初命有司读时令。甲寅，幸魏王泰宅。赦雍州及长安狱大辟罪已下。
　　二月丁丑，幸国子学，亲释奠，赦大理、万年系囚，国子祭酒以下及学生高第精勤者加一级，赐帛有差。庚辰，左骁卫将军、淮阳王道明送弘化公主归于吐谷浑。壬午，幸温汤。辛卯，至自温汤。乙未，诏以梁皇侃、褚仲都，周熊安生、沈重，陈沈文阿、周弘正、张讥，隋何妥、刘焯、刘炫等前代名儒，学徒多行其义，命求其后。
　　三月戊午，置宁朔大使，以护突厥。
　　夏五月壬戌，徙封燕王灵夔为鲁王。
　　六月乙酉，大风拔木。己丑，薛延陁遣使求婚。乙未，滁州野蚕成茧，凡收八千三百石。
　　八月庚午，新作襄城宫。癸巳，交河道行军大总管侯君集平高昌，以其地置西州。
　　九月癸卯，曲赦西州大辟罪。乙卯，于西州置安西都护府。
　　冬十月己卯，诏以赠司空、河间元王孝恭，赠陕东道大行台尚书右仆射、郧节公殷开山，赠民部尚书、渝襄公刘政会等配飨高祖庙庭。
　　闰月乙未，幸同州。甲辰，狩于尧山。庚戌，至自同州。丙辰，吐蕃遣使献黄金器千斤以求婚。
　　十一月甲子朔，日南至，有事于圆丘。
　　十二月丁酉，交河道旋师。吏部尚书、陈国公侯君集执高昌王麴智盛，献捷于观德殿，行饮至之礼，赐酺三日。乙卯，高丽世子相权来朝。十五年春正月丁卯，吐蕃遣其国相禄东赞来逆女。丁丑，礼部尚书、江夏王道宗送文成公主归吐蕃。辛巳，幸洛阳宫。
　　三月戊申，幸襄城宫。庚午，废襄城宫。
　　夏四月辛卯，诏以来年二月有事泰山，所司详定仪制。
　　五月壬申，并州僧道及老人等抗表，以太原王业所因，明年登封已后，愿时临幸。上于武成殿赐宴，因从容谓侍臣曰：“朕少在太原，喜群聚博戏，暑往寒逝，将三十年矣。”时会中有旧识上者，相与道旧以为笑乐。因谓之曰：“他人之言，或有面谀。公等朕之故人。实以告朕，即日政教，于百姓何如？人间得无疾苦耶？”皆奏：“即日四海太平，百姓欢乐，陛下力也。臣等余年，日惜一日，但眷恋圣化，不知疾苦。”因固请过并州。上谓曰：“飞鸟过故乡，犹踯躅徘徊；况朕于太原起义，遂定天下，复少小游观，诚所不忘。岱礼若毕，或冀与公等相见。”于是赐物各有差。丙子，百济王扶余璋卒。诏立其世子扶余义慈嗣其父位，仍封为带方郡王。
　　六月戊申，诏天下诸州，举学综古今及孝悌淳笃、文章秀异者，并以来年二月总集泰山。己酉，有星孛于太微，犯郎位。丙辰，停封泰山，避正殿以思咎，命尚食减膳。
　　秋七月甲戌，孛星灭。
　　冬十月辛卯，大阅于伊阙。壬辰，幸嵩阳。辛丑，还宫。
　　十一月壬戌，废乡长。壬申，还京师。癸酉，薛延陁以同罗、仆骨、回纥、靺鞨、之众度漠，屯于白道川。命营州都督张俭统所部兵压其东境；兵部尚书李勣为朔方行军总管，右卫大将军李大亮为灵州道行军总管，凉州都督李袭誉为凉州道行军总管，分道以御之。
　　十二月戊子朔，至自洛阳宫。甲辰，李勣及薛延陁战于诺真水，大破之，斩首三千余级，获马万五千匹。薛延陁跳身而遁。勣旋破突厥思结于五台县，虏其男女千余口，获羊马称是。
　　十六年春正月辛未，诏在京及诸州死罪囚徒，配西州为户；流人未达前所者，徙防西州。兼中书侍郎、江陵子岑文本为中书侍郎，专知机密。
　　夏六月辛卯，诏复隐王建成曰隐太子，改封海陵刺王元吉曰巢剌王。
　　秋七月戊午，司空、赵国公无忌为司徒，尚书左仆射、梁国公玄龄为司空。
　　九月丁巳，特进、郑国公魏徵为太子太师，知门下省事如故。
　　冬十一月丙辰，狩于岐山。辛酉，使祭隋文帝陵。丁卯，宴武功士女于庆善宫南门。酒酣，上与父老等涕泣论旧事，老人等递起为舞，争上万岁寿，上各尽一杯。庚午，至自岐州。
　　十二月癸卯，幸温汤。甲辰，狩于骊山，时阴寒晦冥，围兵断绝。
　　上乘高望见之，欲舍其罚，恐亏军令，乃回辔入谷以避之。
　　是岁，高丽大臣盖苏文弑其君高武，而立武兄子藏为王。
　　十七年春正月戊辰，右卫将军、代州都督刘兰谋反，腰斩。太子太师、郑国公魏徵薨。戊申，诏图画司徒、赵国公无忌等勋臣二十四人于凌烟阁。
　　三月丙辰，齐州都督齐王祐杀长史权万纪、典军韦文振，据齐州自守，诏兵部尚书李勣、刑部尚书刘德威发兵讨之。兵未至，兵曹杜行敏执之而降，遂赐死于内侍省。丁巳，荧惑守心前星，十九日而退。
　　夏四月庚辰朔，皇太子有罪，废为庶人。汉王元昌、吏部尚书侯君集并坐与连谋，伏诛。丙戌，立晋王治为皇太子，大赦，赐酺三日。丁亥，中书令杨师道为吏部尚书。己丑，加司徒、赵国公长孙无忌太子太师，司空、梁国公房玄龄太子太传；特进、宋国公萧瑀太子太保，兵部尚书、英国公李勣为太子詹事，仍同中书门下三品。庚寅，上亲谒太庙，以谢承乾之过。癸巳，魏王泰以罪降爵为东莱郡王。
　　五月乙丑，手诏举孝廉茂才异能之士。
　　六月己卯朔，日有蚀之。壬午，改葬隋恭帝。丁酉，尚书右仆射高士廉请致仕，诏以为开府仪同三司、同中书门下三品。
　　闰月戊午，薛延陁遣其兄子突利设献马五万匹、牛驼一万、羊十万以请婚，许之。丙子，徙封东莱郡王泰为顺阳王。
　　秋七月庚辰，京城讹言云：“上遣枨枨取人心肝，以祠天狗。”递相惊悚。上遣使遍加宣谕，月余乃止。丁酉，司空、太子太传、梁国公房玄龄以母忧罢职。
　　八月，工部尚书、郧国公张亮为刑部尚书，参预朝政。
　　九月癸未，徙庶人承乾于黔州。
　　冬十月丁巳，房玄龄起复本职。
　　十一月己卯，有事于南郊。壬午，赐天下酺三日。以凉州获瑞石，曲赦凉州，并录京城及诸州系囚，多所原宥。
　　十八年春正月壬寅，幸温汤。
　　夏四月辛亥，幸九成宫。
　　秋八月甲子，至自九成宫。丁卯，散骑常侍清苑男刘洎为侍中，中书侍郎江陵子岑文本、中书侍郎马周并为中书令。
　　九月，黄门侍郎褚遂良参预朝政。
　　冬十月辛丑朔，日有蚀之。甲辰，初置太子司议郎官员。甲寅，幸洛阳宫。安西都护郭孝恪帅师灭焉耆，执其王突骑支送行在所。
　　十一月壬寅，车驾至洛阳宫。庚子，命太子詹事、英国公李勣为辽东道行军总管，出柳城，礼部尚书、江夏郡王道宗副之；刑部尚书、郧国公张亮为平壤道行军总管，以舟师出莱州，左领军常何、泸州都督左难当副之。发天下甲士，召募十万，并趣平壤，以伐高丽。
　　十二月辛丑，庶人承乾死。
　　十九年春二月庚戌，上亲统六军发洛阳。乙卯，诏皇太子留定州监国；开府仪同三司、申国公高士廉摄太子太传，与侍中刘洎、中书令马周、太子少詹事张行成、太子右庶子高季辅五人同掌机务；以吏部尚书、安德郡公杨师道为中书令。赠殷比干为太师，谥曰忠烈，命所司封墓，葺祠堂，春秋祠以少牢，上自为文以祭之。
　　三月壬辰，上发定州，以司徒、太子太师兼检校侍中、赵国公长孙无忌，中书令岑文本、杨师道从。
　　夏四月癸卯，誓师于幽州城南，因大飨六军以遣之。丁未，中书令岑文本卒于师。癸亥，辽东道行军大总管、英国公李勣攻盖牟城，破之。五月丁丑，车驾渡辽。甲申，上亲率铁骑与李勣会围辽东城，因烈风发火弩，斯须城上屋及楼皆尽，麾战士令登，乃拨之。
　　六月丙辰，师至安市城。丁巳，高丽别将高延寿、高惠真帅兵十五万来援安市，以拒王师。李勣率兵奋击，上自高峰引军临之，高丽大溃，杀获不可胜纪。延寿等以其众降，因名所幸山为驻跸山，刻石纪功焉。
　　赐天下大酺二日。
　　秋七月，李勣进军攻安市城，至九月不克，乃班师。
　　冬十月丙辰，入临渝关，皇太子自定州迎竭。戊午，次汉武台，刻石以纪功德。
　　十一月辛未，幸幽州。癸酉，大飨，还师。
　　十二月戊申，幸并州。侍中、清苑男刘洎以罪赐死。
　　是岁，薛延陁真珠毗伽可汗死。
　　二十年春正月，上在并州。丁丑，遣大理卿孙伏伽、黄门侍郎褚遂良等二十二人，以六条巡察四方，黜陟官吏。庚辰，曲赦并州，宴从官及起义元从，赐粟帛、给复有差。
　　三月己巳，车驾至京师。己丑，刑部尚书、郧国公张亮谋反，诛。
　　闰月癸巳朔，是有蚀之。
　　夏四月甲子，太子太师、赵国公长孙无忌，太子太传、梁国公房玄龄，太子太保、宋国公萧瑀各释调护之职，诏许之。
　　六月，遣兵部尚书、固安公崔敦礼，特进、英国公李勣击破薛延陁于郁督军山北，前后斩首五千余级，虏男女三万余人。
　　秋八月甲子，封皇孙忠为陈王。己巳，幸灵州。庚千，次泾阳顿。
　　铁勒回纥、拨野古、同罗、仆骨、多滥葛、思结、阿跌、契苾、跌结、浑、斛薛等十一姓各遣使朝贡，奏称：“延陁可汗不事大国，部落乌散，不知所之。奴等各有分地，不能逐延陁去，归命天子，乞置汉官。”诏遣会灵州。
　　九月甲辰，铁勒诸部落俟斤、颉利发等遣使相继而至灵州者数千人，来贡方物，因请置吏，咸请至尊为可汗。于是北荒悉平，为五言诗勒石以序其事。辛亥，灵州地震有声。
　　冬十月，前太子太保、宋国公萧瑀贬商州剌史。丙戌，至自灵州。
　　二十一年春正月壬辰，开府仪同三司、申国公高士廉薨。丁酉，诏以来年二月有事泰山。甲寅，赐京师酺三日。
　　二月壬申，诏以左丘明、卜子夏、公羊高、谷梁赤、伏胜、高堂生、戴圣、毛苌、孔安国、刘向、郑众、杜子春、马融、卢植、郑康成、服子慎、何休、王肃、王辅嗣、杜元凯、范宁等二十一人，代用其书，垂于国胄，自今有事于太学，并命配享宣尼庙堂。丁丑，皇太子于国学释菜。
　　夏四月乙丑，营太和宫于终南之上，改为翠微宫。
　　五月戊子，幸翠微宫。
　　六月癸亥，司徒、赵国公无忌加授扬州都督。
　　秋七月庚子，建玉华宫于宜君县之凤凰谷。庚戌，至自翠微宫。
　　八月壬戌，诏以河北大水，停封禅。辛未，骨利幹国遗使贡名马。
　　丁酉，封皇子明为曹王。
　　冬十一月癸卯，徙封顺阳王泰为濮王。
　　十二月戊寅，左骁卫大将军阿史那社尔、右骁卫大将军契苾何力、安西都护敦孝恪、司农卿杨弘礼为昆山道行军大总管，以伐龟兹。
　　是岁，堕婆登、乙利、鼻林送、都播、羊同、石、波斯、康国、吐火罗、阿悉吉等远夷十九国。并遣使朝贡。又于突厥之北至于回纥部落，置驿六十六所，以通北荒焉。
　　二十二年春正月庚寅，中书令马周卒。司徒、赵国公无忌兼检校中书令，知尚书门下二省事。己亥，刑部侍郎崔仁师为中书侍郎，参知机务。戊戌，幸温汤。戊申，还宫。
　　二月，前黄门侍郎褚遂良起复黄门侍郎。中书侍郎崔仁师除名，配流连州。癸丑，西番沙钵罗叶护率众归附，以其俟斤屈裴禄为忠武将军，兼大俟斤。戊午，以结骨部置坚昆都督。乙亥，幸玉华宫，乙卯，赐所经高年笃疾粟帛有差。己卯，蒐于华原。
　　四月甲寅，碛外蕃人争牧马出界，上亲临断决，然后咸服。丁巳，右武候将军梁建方击松外蛮，下其部落七十二所。
　　五月庚子，右卫率长史王玄策击帝那伏帝国，大破之，获其王阿罗那顺及王妃、子等，虏男女万二千人、牛马二万余以诣阙。使方士那罗迩婆婆于金飚门造延年之药。吐蕃赞普击破中天竺国，遣使献捷。
　　六月癸酉，特进、宋国公萧瑀薨。
　　秋七月癸卯，司空、梁国公房玄龄薨。
　　八月己酉朔，日有蚀之。
　　九月己亥，黄门侍郎褚遂良为中书令。
　　十月癸亥，至自玉华宫。
　　十一月戊戌，眉、邛、雅三州獠反，右卫将军梁建方讨平之。庚子，契丹帅窟哥、奚帅可度者并率其部内属。以契丹部为松漠都督，以奚部置饶乐都督。
　　十二月乙卯，增置殿中侍御史、监察御史各二员，大理寺置平事十员。
　　闰月丁丑朔，昆山道总管阿史那社尔降处密、处月，破龟兹大拨等五十城，虏数万口，执龟兹王诃黎布失毕以归，龟兹平，西域震骇。副将薛万彻胁于阗王伏阇信入朝。癸未，新罗王遣其相伊赞千金春秋及其子文王来朝。
　　是岁，新罗女王金善德死，遣册立其妹真德为新罗王。
　　二十三年春正月辛亥，俘龟兹王诃黎布失毕及其相那利等，献于社庙。
　　二月丙戌，置瑶池都督府，隶安西都护府。丁亥，西突厥肆叶护可汗遣使来朝。
　　三月丙辰，置丰州都督府。自去冬不雨，至于此月己未乃雨。辛酉，大赦。丁卯，敕皇太子于金液门听政。是月，日赤无光。
　　四月己亥，幸翠微宫。
　　五月戊午，太子詹事、英国公李绩为叠州都督。辛酉，开府仪同三司、卫国公李靖薨。己巳，上崩于含风殿，年五十二。遗诏皇太子即位于柩前，丧纪宜用汉制。秘不发丧。庚午，遣旧将统飞骑劲兵从皇太子先还京，发六府甲士四千人，分列于道及安化门，翼从乃入；大行御马舆，从官侍御如常。壬申，发丧。
　　六月甲戌朔，殡于太极殿。
　　八月丙子，百僚上谥曰文皇帝，庙号太宗。庚寅，葬昭陵。上元元年八月，改上尊号曰文武圣皇帝。天宝十三载二月，改上尊号为文武大圣大广孝皇帝。
　　史臣曰：臣观文皇帝，发迹多奇，聪明神武。拔人物则不私于党，负志业则咸尽其才。所以屈突、尉迟，由仇敌而愿倾心膂；马周、刘洎，自疏远而卒委钧衡。终平泰階，谅由斯道。尝试论之：础润云兴，虫鸣螽跃。虽尧、舜之圣，不能用梼杌，穷奇而治平；伊、吕之贤，不能为夏桀、殷辛而昌盛。君臣之际，遭遇斯难，以至抉目剖心，虫流筋擢，良由遭值之异也。以房、魏之智，不窬于丘、轲，遂能尊主庇民者，遭时也。
　　或曰：以太宗之贤，失爱于昆弟，失教于诸子，何也？曰：然，舜不能仁四罪，尧不能训丹朱，斯前志也。当神尧任谗之年，建成忌功之日，苟除畏逼，孰顾分崩，变故之兴，间不容发，方惧“毁巢”之祸，宁虞“尺布”之谣？承乾之愚，圣父不能移也。若文皇自定储于哲嗣，不骋志于高丽；用人如贞观之初，纳谏比魏徵之日。况周发、周成之世袭，我有遗妍；较汉文、汉武之恢弘，彼多惭德。迹其听断不惑，从善如流，千载可称，一人而已！
　　赞曰：昌、发启国，一门三圣。文定高位，友于不令。管、蔡既诛，成、康道正。贞观之风，到今歌咏。
