少仪外传﹝宋﹞吕祖谦撰
　　
　　少仪外传卷上
　　东莱吕氏曰后生学问且湏理会曲礼少仪礼仪等学洒扫应对进退之事及先理会尔雅训诂等文字然后可以语上下学而上达自此脱然有得度越诸子也不如此则是躐等犯分陵节终不能成孰先传焉孰后倦焉不可不察也
　　荥阳公尝言后生初学且湏理会气象气象好时百事自当气象者辞令容止轻重疾徐足以见之矣不惟君子小人于此焉分亦贵贱寿夭之所由定也
　　荥阳公尝说攻其恶无攻人之恶盖自攻其恶日夜且自点检丝毫不尽则慊于心岂有工夫点检他人邪
　　杨应之学士言后生学问聪明强记不足畏惟思索学问寻究者为可畏耳
　　东莱公尝言凡众人日夕所说之话赵丈仲长诸公都无此话也众人所作之事如杨公应之李公君行诸公都不做众人做底事也
　　荥阳公教学者读书湏要字字分明仍每句最下一字尤要声重则记牢
　　司马温公幼时患记问不若人群居讲习众兄弟既成诵游息矣独下帷绝编[案孔子读易韦编三绝乃指积久功深之时此即以诵读为绝编于义未安盖相沿之误]迨能背诵乃止用力多者收功远其所精诵者乃终身不忘矣[并童蒙训]今世学不讲男女从幼便骄惰坏了到长益凶狠只为未尝为子弟之事则于其亲已有物我不肯屈下病根常在病随所居而长至死只依旧为子弟则不能安洒扫应对有朋友则不能下朋友有官长则不能下官长为宰相则不能下天下之贤甚则至于狥私意义理都丧也只为病根不去随所居所接而长
　　今之朋友择其善柔以相与拍肩执袂以为气合一言不合怒气相加朋友之际欲其相下不倦难矣[并横渠张氏语录]范忠宣公戒子弟曰人虽至愚责人则明虽有聪明恕已则昏尔曹但常以责人之心责己恕己之心恕人不患不到圣贤地位也[范忠宣公言行录]
　　幼学之士先要分别人品之上下何者是圣贤所为之事何者是下愚所为之事向善背恶去彼取此此幼学所当先也颜子孟子亚圣也学之虽未至亦可为贤人今之学者若能知此则颜孟之事我亦可学言温而气和则颜子之不迁渐可学矣过而能悔又不惮改则颜子之不贰渐可学矣知埋鬻之戏不如俎豆念慈母之爱始于三迁自幼至老不厌不改终始一意则我之不动心亦可如孟子矣若夫立志不高则其学皆常人之事语及颜孟则不敢当也其心曰我为孩童岂敢学颜孟哉此人不可以语上矣先生长者见其卑下岂肯与之语哉先生长者不肯与之语则其所与语者皆下等人也言不忠信下等人也行不笃敬下等人也过而不知悔下等人也悔而不知改下等人也闻下等之语为下等之事譬如坐于房舍之中四面皆墙壁也虽欲开明不可得矣书曰不学墙面孔子曰其犹正墙面而立也与言人不可以不学也杨子曰吾为开明哉言学圣贤然后心开而意明也[陈了翁集]
　　建州有君子曰胡宪曰刘勉之非身所得一毫不受此后生所宜法也近见世人缘亲姻故旧干求差遣为世鄙笑尤可戒也顷年尝闻元佑间范仲宣作相其子子夷名正平当入远忠宣欲以恩例换近地子夷坚不肯曰当入远即入远不欲以恩例求侥幸前人立志例皆如此
　　读书不辍甚书不读了万一都废且须自今重新勤苦下十分工夫不可因循隐忍甘心作庸人过一生最是行义一事不可放过正心修身念念湏学前辈久久自然相应
　　大凡为学湏以见贤为主孟子曰一乡之善士斯友一乡之善士一国之善士斯友一国之善士天下之善士斯友天下之善士然则见贤广者其德大见贤寡者其德小子贡问为仁而孔子答以工欲善其事必先利其器居是邦也事其大夫之贤者友其士之仁者然则事大夫之贤友士之仁所以利为仁之器也然则见贤不可以已也只是所谓贤者大湏取舍分明不可二三易所谓定其交而后求者是也
　　既能见贤又湏要尊贤若但见而不能尊则与兽畜之无异今人于有势者则能屈而于贤不能尊是未之熟思若无志于善则何所不可若必有志焉则于此不可苟也韩退之作师说曲中今世人之病大抵古人以为荣者今人以为耻如不能尊贤之类是也
　　为学之要先要实头不说大话须是自粗至细自微至显但不可分粗细微显为两事言忠信行笃敬言必信行必果最是初学要下工夫处作事第一不可苟且不可因循要作便作直是了当方可放下
　　衣服之制饮食之度字画之别以至音声笑语之高下行步进趋之迟速当一以古人为法古之善教人者必以此为本所以养诚闲邪而反人道之正也若于此数事少有舛异若不能自克久久之间必至丧志失身
　　为学之本莫先于读书读书之法须令日有课程句读有未晓大义有未通不惜与人商榷不惜就人读授凡人多以此为耻曾不知不如是则有终身之耻与其有终身之耻不若忍暂时之耻也又况从人读授适足以为荣
　　陈公莹中尊敬前辈皆可为后生法晚年过扬州见荥阳公坐受六拜又拜祖母河南夫人请必无答拜然后拜其与它人语必曰吕公或曰吕侍讲其对前辈说后进必斥姓名未尝少改
　　吕进伯为河南北运判黄鲁直为北京教官托鲁直请门客数日斥去之召鲁直谓曰此人岂可为人师某至学院却见与小子对坐如此岂可为人师请鲁直别请一门客鲁直为之遴选且严戒之曰吕运判行古礼贤且加慎既数日又逐去鲁直问所以进伯云此人尤甚却闻呼小子字岂可为人师耶[并吕舍人答人书]
　　往见荥阳公与杨道孚诸人书外封只押字书中礼数极简张正素先生子厚于右丞从表兄也未尝呼字荥阳公以为礼此道也今亡矣杨应之兄弟平生安贫乐道未尝少屈于人元丰间亲丧服除至京师寓予家榆林旧第日以粗饭置一盆又以一盆盛菜蔬兄弟分食之甘如饴蜜不求于人卒能有所立云大抵后生为学湏是严立课程不可一日放慢每日湏读一般经书一般子书不湏多只要令精熟湏静室危坐读取二三百遍湏令成诵不可一日放过也史书湏每日读取一卷或半卷以上始见功须是从人授读疑难处便质问湏是孜孜就人不可自家先自放慢也然此是学之业又湏理会所以为学者何事一行一住一语一默湏要尽合道理求古圣贤用心竭力从之亦无不至矣夫指引者师之功也行有不至从旁规戒者朋友之任也决意而往则湏用己力难仰他人也[并舍人杂说]陈莹中尝作责沈文送其侄孙几叟云予元丰乙丑为礼部贡院点检官适与校书郎范公淳夫同舍公尝论颜子之不迁不贰惟伯淳有之余问公曰伯淳谁也公默然久之曰不知有程伯淳耶予谢曰生长东南实未知也时予年二十九矣自是以来尝以寡陋自愧得其传者如杨中立亦未识之也所谓责沈者叶公沈诸梁也叶公问孔子于子路子路不对叶公当世贤者鲁有仲尼而不知宜乎子路之不对也莹中谓世有伯淳而已不知宜自责者也今世之人闻已所不知其不愠而发谤骂者几希矣况能自责日夜以为愧乎[范太史遗事]
　　了翁之子正由云了翁自是每得明道先生之文必冠带然后读之[舍人杂说]
　　范太史年十五六时在成都玉泉宅居厅事之西阁昼夜观书未尝出户唯是冬年节出拜尊长礼毕复入阁人不见其喜怒戏笑之容
　　范太史燕居正色危坐未尝不冠出入步履皆有常处几案无长物研墨刀笔终岁不易其所平生所观书如手未触衣稍华者不服十余年不易衣亦无垢污履虽穿如新皆出于自然未尝有意如此也
　　范太史读书必端坐敛容正书册然后开未尝靠侧收足盛暑不袒裼祁寒不拥炉书室中不设榻平生昼日不偃仰也范太史言旧年子弟赴官有乞书于蜀公者蜀公不许曰仕宦不可广求人知受恩多则难立朝矣元佑中承议郎游冠卿知咸平县回一日谒范太史曰畿邑任满例除监司欲乞一言于凤池时范子功在中书也公答曰公望实审当为监司朝廷必湏除授家叔虽在政府某未尝与人告差遣冠卿惭沮而退子冲闻此语因白公曰说与不说皆可也何必面折之公曰如此是欺此人也吾故以诚告之
　　元佑中举子吴中应大科以进卷遍投从官文理乖谬李廌方叔为范太史门宾与诸人同观抚掌绝倒公偶出见之问所以然皆以实对览其文数篇不笑亦不言掩卷他语侍坐者亦不敢问他日吴中请见公谕之曰观足下之文应进士举且不可况大科乎此必有人相误请亟归读书学文且习进士中辞谢而去[并范太史遗事]
　　马援兄子严敦并喜讥议而通轻侠客援前在交趾遗书诫之曰吾欲汝曹闻人过失如闻父母之名耳可得闻口不可得言也好议论人长短妄是非正法此吾所大恶也宁死不愿闻子孙有此行也汝曹知吾恶之甚矣所以复言者施衿结褵申父母之戒欲使汝曹不忘之耳龙伯高敦厚周慎口无择言谦约节俭廉公有威吾爱之重之愿汝曹效之杜季良豪侠好义忧人之忧乐人之乐清浊无所失父丧致客数郡毕至吾爱之重之不愿汝曹效也效伯高不得犹为谨敇之士所谓刻鹄不成尚类鹜者也效季良不得陷为天下轻薄子所谓画虎不成反类狗者也讫今季良尚未可知郡将下车辄切齿州郡以为言吾常为寒心是以不愿子孙效也朱勃年十二常候援兄况衣方领能矩步辞言娴雅援见之自失况知其意酌酒慰援曰勃小器速成智尽此耳卒当从汝禀学勿畏也
　　桓暯初平中天下乱避地会稽住止山阴县故鲁相钟离意舍太守王朗饷给粮食布帛牛羊一无所受临去之际屋中尺寸之物悉疏付主人纤微不漏每当危亡之急其志弥固宾客从者皆肃其行也
　　江革少失父独与母居遭天下乱盗贼并起革负母逃难备经阻险常采拾以为养数遇贼或劫欲将去革辄涕泣求哀言有老母辞气愿款有足感动人者贼以是不忍犯之或乃指避兵之方遂得俱全于难革转客下邳穷贫裸跣行佣以供母便身之物莫不毕给[并后汉书]
　　魏董遇人有从学者遇不肯教而云必当先读百遍言读书百遍而义自见
　　魏李秉家诫曰凡人行事年少立身不可不慎勿轻论人勿轻说事如此则悔吝何由而生患祸何从而至矣[并三国志]太傅东海王镇许昌以王安期为记室参军雅相知重敇世子毗曰夫学之所益者浅体之所安者深闲习礼度不如式瞻仪形讽味遗言不如亲承音旨王参军人伦之表汝其师之[世说]
　　雍州刺史武昌王浑与左右作文檄自号楚王改年为元光备置百官以为戏长史王翼之封呈其手迹八月庚申废浑为庶人徙始安郡上遣员外散骑侍郎东海戴明宝诘责浑因逼令自杀时年十七
　　张率作赋颂二千余首有虞讷者见而诋之率乃一旦焚毁更为诗示焉托云沈约讷便句句嗟称无字不善率曰此吾作也讷惭而退[并南史]
　　甄琛举秀才入都积岁颇以奕棋废日至乃通夜不止手下苍头常令执烛或睡顿大加其杖如此非一奴不胜楚痛乃曰郎君辞父母仕宦若为读书执烛不敢辞罪乃以围棋日夜不息岂是向善之意而肆加杖罚不亦非理琛怅然惭感遂从许赤彪假书研习
　　后魏杨椿戒子孙曰北都时朝法严急太和初吾兄弟三人并居内职兄在高祖左右吾与津在文明太后左右于时口敇责诸内官十日仰密得一事不列便大嗔嫌诸人多有依敇密列者亦有太后高祖中间传言构间者吾兄弟自相诫曰今忝二圣近臣居母子间甚难宜深慎之又列人事亦何容易纵被嗔责慎勿轻言十余年中未尝言一人罪时大被嫌责答曰臣等非不闻人言正恐不审仰误圣听以是不敢言二圣间言语终不敢辄尔传通太和二十一年吾从济州来朝在清徽堂预宴高祖谓诸王诸贵曰北京之日太后严明左右因此有是非言和朕母子者唯杨椿兄弟遂举爵赐兄及我酒汝等脱若万蒙明主知遇宜深慎言语[并北史]韦昭博奕论云今世之人多不务经术好玩博奕废事弃业忘寝与食穷日尽明继以脂烛当其临局交争雌雄未决专精锐意神迷体倦人事旷而不修宾旅阙而不接虽有太牢之馔韶夏之乐不暇存也至或赌及衣物徙棋易行廉耻之意弛而忿戾之色发然其所志不出一枰之上所务不过方罫之间而空妨日废业终无补益[文选]
　　王杨卢骆谓之四杰裴行俭曰士之致远先器识而后文艺勃等虽有文才而浮澡浅露岂享爵禄之器耶杨子沉静应得令长余得令终为幸其后勃溺南海照邻投颍水宾王被诛炯终盈川令皆如行俭之言阎立本善画秦府十八学士图及贞观中凌烟阁功臣图并立本之迹也时人咸称其妙太宗尝与侍臣学士泛舟于春苑池中有异鸟随波容与太宗击赏数四诏坐者为咏召立本令写焉时阁外传呼云画师阎立本时已为主爵郎中奔走流汗俯伏池侧手挥丹粉瞻望座宾不胜愧赧退诫其子曰吾少好学读书幸免墙面缘情染翰颇及侪流唯以丹青见知躬厮役之务辱莫大焉汝宜深诫勿习成末技
　　姚崇遗令诫子孙曰比日见诸达官身亡以后子孙既失覆荫多至贫寒斗尺之间参商是竞岂唯自玷仍更辱先无论曲直俱受嗤毁[并旧唐书]
　　婴稚识人颜色知人喜怒便加教诲使为则为使止则止比及数岁可省笞罚父母威严而有慈则子女畏慎而生孝矣吾见世间无教而有爱每不能然饮食运为恣其所欲宜诫翻奖应呵反笑至有识知谓法当尔骄慢已习方复制之捶挞至死而无威忿怒日隆而增怨逮乎成长终为败德孔子云少成若天性习惯如自然是也俗谚曰教妇初来教子婴孩诚哉斯语
　　梁元帝时有一学士聪明有才为父所宠失于教义一言之是遍于行路终年誉之一行之非掩藏文饰冀其自改登婚宦暴慢日滋竟以言语不择为周逖抽肠衅鼓云
　　夫有人民而后有夫妇有夫妇而后有父子有父子而后有兄弟一家之亲尽此三者而已矣自兹以往至于九族皆本于三亲焉故于人伦为重者也不可不笃兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也娣姒之比兄弟则疏薄矣今使疏薄之人而节量亲厚之恩犹方底而圆盖为不合矣唯友悌深至不为傍人之所移者免矣
　　二亲既殁兄弟相顾当如形之与影声之与响受先人之遗体惜已身之分气非兄弟何念哉兄弟之际异于他人望深则易怨地亲则易弥譬犹居室一穴则塞之一隙则涂之故无颓毁之虑如雀鼠之不恤风雨之不防壁陷楹沦无可救矣仆妾之为雀鼠妻子之为风雨甚哉
　　兄弟不睦则子侄不爱子侄不爱则群从疏薄群从疏薄则僮仆为仇敌矣如此则行路皆踖其面而蹈其心谁救之哉人或交天下之士皆有欢爱而失敬于兄者何其能多而不能少也人或将数万之师得其死力而失恩于弟者何其能疏而不能亲也
　　人之事兄不可不同于事父何爱弟不及爱子乎是反照而不明也
　　沛国刘琎尝与兄瓛连栋隔壁瓛呼之数声不应良久方答瓛怪问之乃云向来未着衣帽故也以此事兄可以免矣
　　借人典籍皆湏爱护先有缺坏就为补治此亦士大夫百行之一也济阳江禄读书未竟虽有急速必待卷束整齐然后得起故无损败人不厌其求假焉或有狼籍几案分散部帙多为童幼婢妾之所点污风雨犬鼠之所毁伤实为累德吾每读圣人书未尝不肃敬对之其故纸有五经词义及贤达姓名不敢秽用也
　　凡宗亲世数有从父有从祖有族祖江南风俗自兹已往高秩者通呼为尊同昭穆者虽百世犹称兄弟若对他人称之皆云族人河北士人虽三二十世犹呼为从伯从叔梁武帝尝问一中土人曰卿北人何故不知有族答云骨肉易疏不忍言族耳当时虽为敏对于礼未通
　　父母疾笃医虽贱虽少则涕泣而拜之以求哀也梁孝元在江州尝有不豫世子方等亲拜中兵参军李猷焉吾生于乱世长于戎马流离播越闻见已多所值名贤未尝不神醉魂迷向慕之也人在少年神情未定所与款狎熏渍陶染言笑举动无心于学潜移暗化自然似之何况操履艺能较明易习者也是以与善人居如入芝兰之室久而自芳也与恶人居如入鲍鱼之肆久而自臭也
　　梁朝全盛时贵游子弟多无学术至有谚云上车不落则著作体中何如则秘书无不熏衣剃面傅粉施朱驾长檐车蹑高齿屐坐棋子布方褥凭斑丝隐囊列器玩于左右从容出入望若神仙明经求第则顾人答策三九公宴则假手赋诗当尔之时亦快士也及乱离之后朝市迁革铨衡选举非复曩者之亲当路秉权不见昔时之党求诸身而无所得施之世而无所用兀若枯木泊若穷流鹿独戎马之间转死沟壑之际当尔之时诚驽材也有学艺者触地而安自荒乱以来诸见俘虏虽百世小人知读论语孝经者尚为人师虽千载冠冕不晓书记者莫不耕田养马以此观之汝可不自勉邪父兄不可常依乡国不可常保一旦流离无人庇荫当自求诸身耳谚曰积财千万不如薄伎在身伎之易习而可贵者无过读书也人见邻里亲戚有隹快者使子弟慕而学之不知使学古人何其蔽也
　　所以读书学问本欲开心明目利于行耳未知养亲者欲其观古人之先意承颜怡声下气不惮劬劳以致甘懦惕然惭惧起而行之也未知事君者欲其观古人之守职无侵见危授命不忘箴谏以利社稷恻然自念思欲效之也素骄奢者欲其观古人之恭俭节用卑以自牧礼为教本敬者身基瞿然自失敛容抑志也素鄙吝者欲其观古人之贵义轻财少私寡欲忌盈恶满赒穷恤匮赧然悔耻积而能散也素暴悍者欲其观古人之小心黜已含垢藏疾尊贤容众苶然沮丧若不胜衣也素怯懦者欲其观古人之强毅正直立言必信求福不回勃然奋厉不可恐慑也历兹以往百行皆然世人读书者但能言之不能行之忠孝无闻仁义不足加以断一条讼不必得其理宰千户县不必理其民问其造屋不必知楣横而棁竖也问其为田不必知稷早而黍迟也吟啸谈谑讽咏辞赋事既优闲材增迂诞军国经纶略无施用故为武人俗吏所共嗤诋良由是乎夫学者所以求益耳见人读数十卷书便自高大凌忽长者轻慢同列人疾之如仇敌恶之如鸱枭如此以学自损不如无学也
　　夫字者坟籍根本世之学徒多不晓字读五经者是徐邈而非许慎习赋颂者信褚诠而忽吕忱明史记者专皮邹而废篆籀学汉书者悦应苏而略苍雅不知书音是其枝叶小学乃其宗系晋宋以来所有部帙楷正可观不无俗字非为大损至梁天监之间斯风未变大同之末讹替滋生萧子云改易字体邵陵王颇行讹字[前上为草能傍作长之类是也]朝野翕然以为楷式画虎不成多所伤败尔后坟籍略不可看北朝丧乱之余书迹鄙陋加以专辄造字猥拙甚于江南乃以百念为忧言反为变不用为罢追来为归更生为苏先人为考如此非一遍满经传或曰今之经典子皆谓非说文所言子皆云是然则许慎胜孔子乎曰今之经典皆孔子手迹耶客曰今之说文皆许慎手迹乎答曰许慎检以六文贯以部分使不得误误则觉之孔子存其义而不论其文也先儒尚得改文从意何况书写流传耶必如左传止戈为武反正为乏皿虫为蛊亥有二首六身之类后人自不得辄攺也安敢以说文较其是非哉且余亦不专以说文为是也其有援引经传与今乖者未之敢从大抵服其为书檃括有条例剖析穷根源郑元注书往往引以为证若不信其说则冥冥不知一点一画有何意焉世间小学者不通古今必依小篆是正书记凡尔雅三苍说文岂能悉得苍颉本指哉亦是随代损益各有同异西晋以往字书何可全非但令体例成就不为专辄耳古字多假借以中为仲以说为悦以召为邵以闲为闲如此之徒亦不劳改自有讹缪过成鄙俗乱傍为舌楫下无耳席中加带恶上安西鼓外设皮凿头生毁猎化为獦[音葛兽名出山海经]宠变成竉[竉音郎动反孔也故从穴]如此之类不可不知吾昔初看说文蚩薄世字从正则惧人不识随俗则意嫌其非为是不得下笔也所见渐广更知通变救前之执将欲半焉若文章著述犹择微相影响者行之官曹文书世间尺牍幸不违俗也
　　多见士大夫耻涉农商羞务工伎射既不能穿札笔则才记姓名饱食醉酒忽忽无事以此销日以此终年或因家世绪余得一阶半级便谓为足安能自苦及有吉凶大事议论得失慒然张口如坐云雾公私宴集谈古赋诗塞默低头欠伸而已有识傍观代其入地何惜数年勤学长受一生愧辱哉江南闾里间士大夫或不学问羞为鄙朴道听涂说强事饰辞呼征质为周郑谓霍乱为博陆上荆州必称峡西下扬都要云海郡言食则糊口道钱则孔方问移则楚邱论婚则燕尔及王则无不仲宣语刘则无不公干凡百一二百件转相祖述寻问莫知源由施行时复失所
　　近世有两人朗悟士也性多营综略无成名经不足以待问史不足以讨论文章无可传于集录书迹未堪以留爱玩卜筮射六得三医药治十瘥五音乐在数十人下弓矢在千百人中天文绘画棋博略得梗概皆不通熟惜乎以彼神明若省异端当精妙也
　　梁世士大夫皆尚褒衣博带大冠高履出则车舆入则扶侍郊郭之内无乘马者周宏正为王宣城所爱给一果下马常服御之举朝以为放达至乃尚书郎乘马则纠劾之及侯景之乱肤脆骨柔不堪行步体羸气弱不耐寒暑坐死仓卒者往往而然[并颜氏家训]
　　李习之寄从弟正辞书知尔京兆府取解不得如其所怀念勿在意借如用汝之所知分为十焉用其九学圣人之道和其心使其余以与时世进退俯仰如可求也则不啻富且贵矣如非吾力也虽尽用其十秪益劳其心矣安能有所得乎李习之答朱载言书古之人相接有等轻重有仪列于经传皆可详引如师之于门人则名之于朋友则字而不名称之于师则虽朋友亦名之子曰吾与回言又曰参乎吾道一以贯之又曰若由也不得其死然是师之于门人验也夫子于郑兄事子产于齐兄事晏婴平仲传曰子谓子产有君子之道四焉又曰晏平仲善与人交子夏曰言游过矣子张曰子夏云何曾子曰堂堂乎张也是朋友字而不名验矣子贡曰赐也何敢望回又曰师与商也孰贤子游曰有澹台灭明者行不由径是称于师虽朋友亦名验也足下之书曰韦君词杨君潜足下之德与二君未知先后也而足下齿幼而位卑而皆名之传曰吾见其与先生并行非求益者也欲速成者也[并李文公集]
　　今之儒者移学文艺干仕进之心以收其放心而美其身则如何古之人不可及哉父兄以文艺令其子弟朋友以仕进相招往而不返则身心始荒而不治万事之成咸不逮古先矣
　　能攻人实病者至难也能受人实攻者为尤难人能攻我实病我能受人实攻朋友之义其庶几乎不然其不相陷而为小人者几希矣[并胡氏知言]
　　汪信民尝言人常咬得菜根则百事可做胡安国康侯闻之击节叹赏[吕氏师友杂志]
　　唐充之每称前辈说后生不能忍诟不足为人闻人密论不能容受而轻泄之者不足以为人[童蒙训]
　　吴庠妻谢氏子贺与宾客言及人之长短夫人屏间窃闻之怒笞贺百或解夫人曰臧否士之常何忽笞之若是夫人曰爱其女者必取三复白圭之士而妻之今独产一子使知义命而出语忘亲岂可久之道哉因泣涕不食贺由是恐惧谨默
　　崇宁中叔巽来省荥阳于符离有故人遇之甚薄及欲行来召饭叔巽欲往人或止之曰此人相待如此之薄何必赴饭叔巽曰不欲与人生睚眦之怨[舍人杂录]
　　刘器之尝论至诚之道凡事据实而言才涉诈伪后来忘了前话便是脱空据实而言十年二十年后说无异同贤便不说刘安世元来只是脱空汉
　　田瘦承伯云作官从人奏辟非但宾主便有君臣之义不宜轻也
　　杜祁公食于家惟一面一饭而已或美其俭公曰衍本一措大尔名位爵禄冠冕服用皆国家者俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养邪[语录]
　　文正范公之子纯仁娶妇将归或传妇以罗为帷幔者公闻之不悦曰罗岂为帏幔之物邪吾家素清俭安得乱吾家法敢持至吾家当火于廷[遗事]
　　随初九出门交有功人心所从多所亲爱者也常人之情爱之则见其是恶之则见其非故妻孥之言虽失而多从所憎之言虽善为恶也苟以亲爱而随之则是私情所与岂合天理故出门而交则有功也出门谓非私匿交不以私故能随遇而有功
　　六二系小子失丈夫象曰系小子弗兼与也人之所随得正则远邪从非则失是无两从之理二既系初则失五矣弗能兼与也所以戒人从正当专一也
　　随六三系丈夫失小子丈夫九四也小子初也阳之在上者丈夫也居下者小子也舍初从上得随之宜也上随则善也如昏之随明事之从善上随也背是从非舍明逐暗下随也[并易传]
　　桓谭谓秦近君能说尧典篇目两字之说至千余言但说若稽古三万言班固叹后世经传既已乖离博学者又不思多闻阙疑之义而务碎义逃难便辞巧说五字之文至于二三万言是今滋蔓伤本之弊古人已深斥之矣又随而踵之循覆车之辙邪彼方自诧曰前之文人才悭而不能宏阐有愧今日之富亦难与言矣
　　卜子夏首作丧服传记者曰传者传也传其师说云尔唐陆淳于春秋每一义必称淳闻于师曰诗则有鲁故有韩故有齐后氏故齐孙氏故毛诗故训传书则有大小夏侯解故前人惟故之尚如此[并眺以道集]
　　王吉为昌邑王中尉王好游猎吉上疏谏曰大王不好书术而乐逸游冯式撙衔驰骋不止口倦乎叱咤手苦于棰辔身劳乎车舆朝则冒雾露昼则被尘埃夏则为大暑之所暴炙冬则为风寒之所偃薄数以耎脆之玉体犯勤劳之烦毒非所以全寿命之宗进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道欣欣然发愤忘食日新厥德其乐岂徒衔橛之间哉[王吉传]
　　韩魏公曰以之遇可以成功以之不遇可以免祸者其惟晦乎又曰人情微处须深体之若直用已以处所失多矣又曰君子操履湏当精微放过一事便为小人所窥韩魏公因论君子小人之际皆当以诚待之但知其为小人则浅与之接耳凡人至于小人欺已处不觉则已觉则必露其明以破之公独不然明足以照小人之欺然每受之未尝形于色也[以上并韩魏公语录]
　　仁宗朝李都尉喜延士大夫尽声色之乐一时馆阁清流无不往者韩魏公于其间最年少独未尝造焉李数召而公数以事辞人有强之者公曰固欲往但未有名耳公处之不失和李莫能致怨同时诸公亦不以为介也韩魏公在政府时极有难处置事尝言天下事无有尽如意湏是隐忍不然不可一日处矣公言时同列二三公不相下语常至相击待其气定每与平之以理使归于是虽好胜者亦自然不争也
　　韩魏公知欧阳永叔不以系辞为孔子书又多不以文中子为可取中书相会累年未尝与之言及也
　　韩魏公在北门一属官有小才公多委以事人谓公真许之他日或问之公曰某人但任术所为大不敦笃大中其弊
　　韩魏公为陕西招讨时尹师鲁与夏英公不相能师鲁于公处即论英公事英公于公处亦论师鲁公皆纳之不形遂无事不然不静矣
　　韩魏公云临事若虑得是札定脚做更不移成败则任他如此方可成务
　　韩魏公言王文正弟傲不可训一日遇冬至祀家庙列百壶于堂前弟皆击破之家人惶骇文正忽自外入见酒流满路不可行默无一言但摄衣步入堂其后弟忽感悟而复为善终亦不言[已上并魏公别录]
　　韩魏公重修五代祖茔域记夫谨家谍[按谍牒古字通用]而心不忘于先茔者孝之大也惟坟墓祀祖之有托故以子孙不绝为重琦自志于学每见祖先所为文字与家世铭志则知宝而藏之有遗逸者尝精意搜掇未始少懈时编岁缉寖以大备其所志先域之所在虽距今百有余年必思博访而得之卒能不先业推及先茔之八世得以岁时奉祀少慰庸嗣之志向若家牒不谨祖先文字不传虽有孝于祖先之心欲究其宅兆而严祀之其可得乎[韩魏公文集]
　　古之学者必严其师师严然后道尊道尊然后笃敬笃敬然后能自守能自守然后果于用果于用然后不畏而不迁三代之衰学校废至两汉师道尚存故其学者各守其经以自用是以汉之政理文章与其当时之事后世莫及者其所从来深矣后世师法渐坏而今世无师学之尊严故自轻其道轻之则不能至不至则不能笃信信不笃则不知所守守不固则有所畏而物可移是故学者惟俯仰徇时以希禄利为急至于忘本趋末流而不返夫以不信不固之心守不至之学虽欲果于自用莫知其所以用之之道又况有利禄之诱刑祸之惧以迁之哉[欧阳文忠集]
　　迂叟曰世之人不以耳视而目食者鲜矣闻者骇曰何谓也迂叟曰衣冠所以为容观也称体斯美矣世人舍其所称闻人所尚而慕之岂非以耳视者乎饮食之物所以为味也适口斯善矣世人取果饵而刻镂之朱绿之以为盘案之玩岂非以目食者乎
　　司马温公答刘蒙书曰昔张伯松语陈孟公曰人各有性长短自裁子欲为我亦不能吾而效子亦败矣马文渊戒兄子欲其效龙伯高之周慎谦俭不欲其效杜季良忧人之忧乐人之乐也光愚无似何足以望万一于古人然私心所慕者
　　伯松伯高而不敢为孟公季良之行也况幼时始能言则诵儒书习谨饬长而为吏则读律令守绳墨视地而后敢行顿足而后敢立足下一旦待以陈孟公杜季良之徒光能无骇乎[并司马温公文集]
　　人之爱其子者或多曰儿幼未有知尔俟其长而教之是犹养恶木之萌芽曰俟其合抱而伐之其用力顾不多哉又如开笼纵鸟而捕之解缰放马而逐之曷若勿纵勿解之为易也[司马温公家训]
　　孝经曰不爱其亲而爱他人者谓之悖德不敬其亲而敬他人者谓之悖礼夫为人子而事亲或亏虽有他善累百不能掩也可不慎乎
　　古之为士者自十五入学至四十方仕中间自有二十五年学又无利可趋则所志可知须去趋善便自此成德后之人自童稚间已有汲汲趋利之意何由得向德乐文仲说邹浩学士一事亦好尝见人写字不端正必须劝戒之或人问之曰每事端正则心自正矣
　　贵姓子弟于饮食玩好之物之类直是一生将身伏事不解如管城之陈醋瓶洛中之史画匣是也更有甚事伯淳与君实尝同观史画犹能题品耐烦伯淳问君实能如此与他画否君实曰自家一个身犹不能自持更有甚工夫到此人于外物奉身者事事要好只有自家一个身与心却不要好苟得外物好时却不知道自家身与心却已先不好了也[并程氏遗书]
　　蛊九二干母之蛊不可贞传曰子之于母当以柔巽辅道之使得于义不顺而致败蛊则子之罪也从容将顺岂无道乎以妇人言之则阴柔可知若伸已刚阳之道遽然矫拂则伤恩所害大矣亦安能入乎在乎屈已下意巽顺将承使之身正事治而已故曰不可贞谓不可贞固尽其刚直之道如是乃中道也旅初六旅琐琐斯其所取灾传曰六以阴柔在旅之时处于卑下是柔弱之人处旅困而在卑贱所存污下者也志卑之人既处旅困鄙猥琐细无所不至乃其所以致悔辱取灾咎也世治则庠序之教行有法以率之不率教者有至于移屏不齿又礼义廉耻之风所渐陶父兄朋友之义所劝督故人莫不强于进学及夫乱世上不复主其教则无以率之风俗杂乱浮偷父兄所教者趋利朋友所习者从时故人莫不肆情废惰为自弃之人[程氏经解]
　　嘉佑初正献公会诸婿于东园时韩师朴王正国新登第皆惠穆婿也中休邻园闲坐正国唱自作小词甚多景纯问师朴曰师朴莫亦有否师朴正色曰岂有此事正献公书古人诗好衣不近节士体粱肉自怕腹中书两句于子舍之屏风惠穆公赴人饮食之约未尝后到曰使主人望望然而客不至吾不忍也[并吕氏家塾广记]
　　凡作书启先记彼人父祖名讳于几案
　　恩仇分明此四字非有道者之言也无好人此三字非有德者之言也后生戒之
　　世之人以往来宴会书问为徒费日力不若不讲之为愈是未知先王治人道之意人之所以异于禽兽者以其有礼乐相交接之道也故曰粲然有文以相接欢然有恩以相爱此其所以讲信修睦而免于争夺相杀之患者常消祸于未明也孟子曰出入相友守望相助疾病相扶持则百姓亲睦言往来之不可以已也乡饮酒曰吾观于乡而知王道之易易言宴会之不可以已也聘义曰相接以敬让则不相侵陵言书问之不可以已也此三者所以消祸于未萌而使免于争夺相接之患也
　　大要前辈作事多周详后辈作事多阔略
　　字者朋友之称也尝见前辈先进不呼后进字后进固不敢呼先进字也气类不同者亦不相呼三四十年来先进始有字后进者又观前辈凡父行父执受拜不跪[并酬酢事变]
　　刘器之待制云某初登科与二同年谒张观参政三人同起身请教张曰某自守官以来常持四字曰勤谨和缓中间一后生应声曰勤谨和既闻命矣缓之一字某所未闻张正色作气曰何尝教贤缓不及事且道世间甚事不因忙后错了[童蒙训]
　　问某有一病且如作一简便湏安排言语写教如法要人传玩饭一客便要器皿饮馔如法教人感激推此每事皆然先生曰此夸心欲以胜人皆私也作简请客如法是合做底只下面一句便是病根此病根因甚有只为不合有已得人道好于我何加孟子谓宫室之美妻妾之奉所识穷乏者得我与皆是有个夸心又问更有一病称好则溢美称不好则溢恶此犹是好恶使然且如今日泥泞只是五寸湏说一尺有利害犹且得无利害湏要如此此病在甚处曰欲以意气加人亦是夸心有人做作说话张筋努脉皆为有已
　　又问或曰我初学问事必不当人必笑然我未有所得湏直情言之若掩藏畏人笑徒自欺耳此言如何曰是也谓同坐诸子曰亦湏切记此语
　　谢子与伊川别一年往见之伊川曰相别又一年做得甚工夫谢曰也只是去个矜字曰何故曰子细点检得来病痛尽在这里若按伏得这个罪过方有向进处伊川点头因语在坐同志者曰此人为学切问近思者也余问矜字罪过何故恁地大谢子曰今人做事只管要夸耀别人耳目浑不关自家受用事有底人食前方丈便向人前吃只疏食菜羹却去房里为甚恁地[并上蔡谢氏语录]
　　愚柔之质质之不美也以不美之质求变而美非百倍其功不足以致之今以卤莽灭裂之学或作或辍以求变不美之质及不能变则曰天质不美非学所能变是果于自弃其为不仁甚矣
　　愚者自是而不求自私者以天下非吾事懦者甘为人下而不辞有是三者欲身之修未之有也[吕芸阁中庸解]
　　刘道原之子羲仲本佳近亦变坏杨子云称言心声书心画羲仲每有书来呼儿辈译之数四有不能识者字小而闇弱亦其心术之不明类此某每于书画之间可得其人之大半[刘元城语录]
　　温公曰凡观书当先其文辨其音然后可以求其义
　　今喜以且为言[案以且为言者如姑且权且之类]是非可否不得所安自堕于小人之偷而愧夫君子之笃敬[并眺以道集]
　　人湏是一切世味淡薄方好不要有富贵相周恭叔才高识明初年亦甚好后来只缘累重若把得定尽长进在昔闻明道先生一见吕微仲便曰宰相微仲湏做只是这汉俗谢上蔡云为他有贵底相态便是俗处王介甫在政事堂只吃鱼羹饭因荐两人不行下殿便乞去云世间何处无鱼羹饭为缘它累轻便去住自在孟子谓堂高数仞食前方丈侍妾数百人我得志不为学者湏先除去此等常自激昂便不到得坠堕常爱诸葛孔明当汉末自言臣本布衣躬耕南阳苟全性命于乱世不求闻达于诸侯后来虽应刘先主之聘宰割山河三分天下身为将相手握重兵亦何求不得何欲不遂却与后主言成都有桑八百株田十五顷子弟衣食自有余饶臣身在外别无调度不别治生以长尺寸若死之日不使廪有余粟库有余财以负陛下及卒果如其言如此辈人真可谓大丈夫矣
　　杨训同黎才翁侍坐胡文定先生目黎曰为士人当只知穷经问学不湏及他事如贤前所言谁又詈骂自家谁又道甚言语如此是自家身心都不用理会只了得与人闲争也孟子曰自反而仁矣自反而有礼矣此物奚宜至哉万一自家都是亦只得如此待人况骂詈长官亲闻乃坐若听人传言是来谗贼之口更有何穷已杨训问胡文定先生避寇诸事如意否先生曰不惟避寇应人切不得望要事事足意得常有些不足处便好人家才事事足意便恰有不好事出
　　陶渊明为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子也可善遇之
　　问人能充无受尔汝之实无所往而不为义尔汝者是相尔汝之小恩爱否曰湏是壁立万仞一介不以取诸人方能如此孟子自有此气象故说出此等话如我以吾仁我以吾义我所不为皆古之制一闻可使寡人得见之语便更不见大凡事不可放过便受尔汝[并胡氏传家录]眺以道笃于亲戚故旧及有牵联之亲一日之雅皆委曲敦叙后生从而化者甚众以道盛文肃家外甥洪炎玉父祖母文城君亦盛氏甥以道于玉父为尊行一日同会京师玉父未及见以道邂逅僧寺中玉父谓以道曰公丈人行也前此未得一见以道遽折之曰某自是公表叔何丈人行之有玉父再三谢之曰是表叔是表叔但某未曾敢叙致尔以此知游学之士湏经中原先达钳椎方能有成也[吕氏师友杂志]
　　国语公父文伯之母告季康子君子能劳后世有继又谓其子圣王之处民也择瘠土而处之劳其民而用之故长王天下又曰民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也左传亦言人生在勤勤则不匮以此知勤劳者立身为善之本不勤不劳万事不举今夫细民能勤劳者必无冻馁之患虽不亲人人亦亲之常懒惰者必有饥寒之忧虽欲亲人人亦不用也公父文伯之母与左传所记皆故家遗俗相传之语其必自圣人出也然则后生处身居业其可不以勤劳为先而懒惰自弃其身哉古人自奉简约类非后人所能及如饮食高下固自有制度诸侯无故不杀牛大夫无故不杀羊士无故不杀犬豕此犹是极盛制度也大抵古人得食肉者至少如食肉之禄冰皆与焉肉食者谋之肉食无墨此言贵者方得肉食也庄子九方歅相子綦之子刖而鬻之于齐适当渠公之街然身食肉而终相班超者虎头燕颔食肉相也以此知古人以食为贵食肉为难得比之后人简约甚矣
　　春秋以后先王之泽渐远然善言相传犹有存者学者得其言犹可详思而致力也如伍子胥为人刚戾忍诟能成大事赵襄子言君所以能置无恤为能忍诟也如忍诟之道微此数人言之后人不知也庄子称伊尹强力忍垢亦是道也后世人自处既不厚而轻用其身皆不知忍诟之道也
　　前辈尝教少年毋轻议人毋轻说事惟退而自修可也学记曰幼者听而弗问皆使人自修不敢轻发养成德器也鄢陵之战范丐趋进曰塞井夷灶陈于军中而疏行首晋楚唯天所授何患焉文子执戈逐之曰国之存亡天也童子何知焉郑侵蔡有功郑人皆喜唯子产不顺曰小国无文德而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得宁矣子国怒之曰尔何知国有大命而有正卿童子言之将为戮矣范宣子子产之言皆切论也而文子子国深抑之如此者正恐后生轻发未成德器而先招祸败卒无以立也故此两人后来所立如此之远良由老成教之有素中有所主也
　　绍圣初荥阳公罢经筵舍于京城外华严寺俟命者月余陈无已师道眺伯禹载之唐季实之问皆就华严见公亦为公留月余执事左右如亲子弟晨夕皆省揖于寝门之外后人能如此尊事前辈者盖少矣
　　伊川先生甚爱表记中说君子庄敬曰强安肆日偷盖常人之情放肆则日就旷荡自检束则日就规矩[并舍人杂录]
　　有人问祁宽曰尹和靖先生寻常说今日政事向背当如何宽曰不曾说渠曰贤曾问否宽曰不曾问曰何故不问宽曰先生教人思不出其位不在其位不谋其政安敢问也渠云孔孟何故说宽曰孔孟亦不曾说渠引孔孟之言宽曰此孔孟在其位为司寇齐卿时说底至于答一时君臣问政皆时君大臣问政不得不告也观孔孟说底危行言孙及不谋其政气象方其闲处必不说也曰如此则先生之学焉用宽曰吾每教人必以君臣父子夫妇兄弟朋友之道必欲君君臣臣父父子子则其论政亦大矣奚必指时事而言书云孝乎惟孝友于兄弟是也一日举示先生先生曰甚善甚善[祁居之尹和靖语录]
　　古之号为贤士大夫者必谨乎礼必重乎义必从其厚必本其诚者也嗟今之世则异夫是取其便俗于礼不暇谨志急乎利于义不知重浇薄相师于厚不复从貌谀为敬于诚不必本礼也者贵有别也亲戚讲拜之礼所以明尊卑长幼之异岂惟亲戚凡居父祖之执亦当受子孙致敬今既论亲矣至于致敬则类多交拜尊卑长幼甚矣其无别吉凶礼制人伦所甚重也不宜废紊今期功至亲或以在远而哀遂不举或因小隙而不通慰问或乘亲丧而杀礼纳室或居夫服而暗受聘定忧制在身虽拘法弗仕而不妨公肆宴乐妇女衣装当其无戚或去华彩迨夫居忧翻忌纯素吉凶之礼又如是而废紊若乃偏亲在上子孙或私分产业而弗念奉养有阙尊长病未及绝肉未及寒卑幼有发箧盗匿而弗暇衔哀茹苦骨肉弗睦则绝不往来腾谤扬恶而不少隐及其欢和则尊卑无间必亵狎喧哗而不相避家至丰裕视亲戚孤贫而鲜肯赈恤财虽吝啬施缁黄则甚所甘心自山水之说炽子孙多稽留襄奉广营宅兆而专希已福自科举之法坏举子苟幸中选匿服冒户而弗顾典宪婚姻之家嫌隙已成则逐妇夺女论势而弗论义交承之间前政不肯遗后政之利后政或多毁前政之短相忌而不相睦学者自非欲得时文速化之术则莫肯从师不知古人从师本以传授博约为事师者自非得其厚资则弗肯售其时文速化之术不知古人为师本只以教育成才为乐公举之法久成私恩或徇权要嘱托或喜阿谀巧佞或迫亲故于恳或与他人互易其最下者乃受赂遗而不耻而觅举之士或修文贽为勤或借势力为援或讽士民称述行绩以取信于上或恃亲旧稔熟而深切责望其最甚者操持长短而为胁取之计纷纷干求靡所不至其有专修职业而待知已必择所知而自荐者鲜矣附炎之态则迎意曲合冀蒙亲悦迨势去无望则罢踪绝迹视犹路人若乃介洁刚方人恶其不入众以礼自持人笑其徒自苦志大虑远者例目为狂妄安分守义者悉指谓无能徇人情而多可乃得贤者之称假公帑以妄施必有美政之誉官职以本实之称为简慢而例从过呼书尺以谄谀不情为恭敬而纷纭多幅亲戚往来通问未免颂德之言交游品位微差不复相称以字以丈相呼辈行莫辨以台相谓贵贱无殊口诵诗书者或行同于市井谈论公正者或密趋于偏曲毁誉他人者多徇爱憎而不必有实过尤在身必加文饰而谁肯服理其游学肄业者不思勉已而常冀异恩其居官任事者绩考未立而已希赏典躁进者以交结为必致之资贪墨者恃行赂为救解之术富贵遂意则无复存功业之心官年逾格则鲜肯循告老之制见利必图其所以得临难必规其所以避父训其子兄勉其弟交游之议论同僚之聚话罔不在兹苟可进身益家弗恤害人蠹国士风之亏礼违义从薄尚伪者如此何以责小民之趋正哉宜乎欺诈攘窃放僻邪侈冒犯法令争讼繁多而莫能禁止也吾每览简牍所记夷考先贤言行无非礼义为归及观前辈书尺率皆语简意尽于交朋则忠告无谄于卑幼则训诲必严其轻重高下必务得体其敦笃情实自然可慕后进晚生目熟世俗之事耳熟世俗之谈恬安所为未尝疑怪则是陷溺其心然也夫入时愈深则失正愈远闻吾说者亦可以自警也[何德将叹习]立身以力学为先力学以读书为本今取六经及论语孟子孝经以字计之毛诗三万九千二百二十四字尚书二万五千七百字周礼四万五千八百六字礼记九万九千二十字周易二万四千二百七字春秋左氏传一十九万六千八百四十五字论语一万一千七百字孟子三万四千六百八十五字孝经一千九百三字大小九经合四十八万四千九十五字且以中才为率若日诵三百字不过四年半可毕或以天资稍钝减中才之半日诵一百五十字亦止九年可毕苟能熟读而温习之使入耳着心久不忘失全在日积之功耳里谚曰积丝成寸积寸成尺寸尺不已遂成丈匹此语虽小可心喻大后生勉之[郑氏勤学]
　　龟山杨先生见予作许少伊哀词云文字间甚能形容少伊但全篇大体似平交哀词前辈于前后辈之际甚严又云有美一人兮丰下而多髯此语固可见其仪形然黄鲁直诗玉堂若要真学士湏用儋州秃鬓翁此近乎不敬不可学也闻之使人心服[陈齐之杂录]
　　凡为学之道必先至诚不诚未有能至焉者也何以见其诚居处齐庄志意凝定不妄言不苟笑开卷伏读必起恭敬如对圣贤掩卷沉思必根义理以闲邪僻行之悠久习与性成便有圣贤前辈气象
　　凡勤学湏是出于本心不待父母先生督责造次不忘寝食在念然后见功苟有人则作无人则辍此之谓为父母先生勤学非为已修终无所得
　　凡读书必务精熟若或记性迟钝则多诵遍数自然精熟记得坚固若是遍数不多只务强记今日成诵来日便忘其与不曾诵读何异
　　凡见人有一行之善则当学之勿以其同时同处贵耳贱目焉[并高登彦先修学门庭]
　　
　　少仪外传卷下
　　吾党训子弟当先趋向如义利之间内外之分不可不辨夫不使先求在我者而遽使之求在外者岂贤父兄所以养子弟者哉[陆子寿书]
　　持身以清洁处心以公平勿使妇人预外事择师教子学未成勿使应科举处庠序衣服器用皆出中制称家有无济恤孤贫谨庆吊之礼无蓄异物珍宝美妾少仆接宾客以和睦待奴婢以宽恕[治家十事]
　　楚人有善相人所言无遗策闻于国庄王见而问之对曰臣非能相人能观人之交也布衣也其交皆孝悌笃谨畏令如此者其家必日益身必日安此所谓吉人也官事君者也其交皆诚信而好善如此者事君日益官职日进此所谓吉人也臣非能相人能观人之交也[新序]父母正则子孙孝慈是以孔子家儿不知骂曾子家儿不知怒所以然者生而善教也[说苑]
　　丙吉子显甘露中有罪削爵为关内侯始显少为诸曹尝从祠高庙至夕牲日乃使出取齐衣丞相吉大怒谓其夫人曰宗庙至重而显不敬慎亡吾爵者必显也夫人为言然后乃已[前汉书]
　　茅容字季伟陈留人也年四十余耕于野时与等辈避雨树下众皆夷倨相对容独危坐愈恭郭林宗行见之而奇其异遂与共言因请寓宿旦日容杀鸡为馔林宗谓为已设既而以供其母自以草蔬与客同饭林宗起拜之曰卿贤乎哉因劝令学卒以成德[后汉书]
　　青州人隐蕃逃奔入吴朱据郝普数称蕃有王佐之才车马云集宾客盈堂潘浚子翥亦与蕃周旋馈饷之浚闻大怒疏责翥曰吾受国厚恩志报以命尔辈在都当念恭顺亲贤慕善何故与降虏交以粮饷之在远闻此心震面热惆怅累旬疏到急就往使受杖一百促责所饷当时人咸怪之顷之蕃谋作乱于吴事觉亡走捕得伏诛吴主切责郝普普惶惧自杀朱据禁止历时乃解卞兰苦酒消渴时魏明帝信巫女用水方使人持水赐兰兰不肯饮诏问其意兰言治病自当以方药何信于此帝为变色而兰终不服[并三国志]
　　桓常侍闻人道深公者辄曰此公既有宿名加先达知称又与先人至交不宜谈[桓常侍桓彝也深公是僧法深也○案世说作不宜说之]王长豫为人谨顺事亲尽色养之孝丞相还台及行未尝不送至车后常与曹夫人摒挡箱箧长豫亡后丞相还台登车后哭至台门曹夫人作簏封而不忍开
　　刘真长王仲祖共行日旰未食有相识小人贻其餐肴案甚盛真长辞焉仲祖曰聊以充虚何苦辞真长曰小人都不可与作缘
　　孙兴公作庾公诔文既成示庾道恩庾见慨然送还之曰先君与君自不至于此[绰集载诔文曰咨予与公风流同归拟量托情视公犹师君子之交相与无私虚中纳是吐诚诲非虽实不敏敬佩弦韦永戢话言口诵心悲]
　　褚大傅南下孙长乐于船中视之言次及刘真长死孙流涕因讽咏曰人之云亡邦国殄瘁褚大怒曰真长平生何尝相比数而卿今日作此面向人[并世说]
　　梁贺琛奏今天下守宰所以贪残良由风俗侈靡使之然也今之燕喜相竞夸豪积果如邱陵[案贺琛传作积果如山岳]列肴同绮绣露台之产不周一燕之资而宾主之间裁取满腹未及下堂已同臭腐为吏牧民者致赀巨亿罢归之日不支数年率皆尽于燕饮之物歌舞之具所费事等邱山为欢止在俄顷乃更追恨向所取之少如虎傅翼增其搏噬一何悖哉[梁书○案梁书原本误作南史南史琛传无此文今改正又此条之末原本有失失节之嗟亦民所自患正耻不能及群故勉强而为之二十二字其语虽亦见于琛传而与此条文不相属盖此条本节录琛奏非其原文抄录之时偶削除不尽误及旁文耳今亦删去]
　　魏左将军李栗性简慢常对道武舒放不肃咳唾任情道武积其宿过遂诛之[北史]
　　顾恺之尝执命有定分非智力所移唯应恭已守道信天任运而闇者不达妄意徼幸徒亏雅道无关得丧乃以其意命弟子愿作定命论[南史]
　　齐文宣帝怒临漳令嵇舍人李文师以赐臣下为奴中书侍郎郑頣私谓祠部尚书王昕曰自古无朝士为奴者昕曰箕子为之奴頣以白帝曰王元景比陛下于纣帝衔之帝与朝臣酣饮昕称疾不至帝遣骑执之昕方摇膝吟咏遂斩于前殿
　　毕义云作书与高元海论叙时事元海入宫不觉遗之给事中李孝贞得而奏之帝由是疏元海和士开复谮元海帝以马鞭棰元海六十出为兖州刺史[并北史]
　　郑余庆不事华洁后进趋其门者多垢衣败服以望其知而武儒衡谒见未尝辄易所好但与之正言直论余庆因亦重之
　　敬宗时裴度自兴元入觐既至而朝士持两端者日拥度门一日度留客命酒刘栖楚矫求度之欢曲躬附裴耳而语崔咸嫉其矫举爵罚度曰丞相不当许所由官嗫耳语度笑而饮之栖楚不自安趋出坐客皆壮之
　　王仲舒韦成季吕洞辈为郎官朋党辉赫日会聚歌酒慕李藩名强致同会藩不得已一至仲舒辈好为讹语俳戏后召藩坚不去曰吾与仲舒辈终日不晓所与言何也后果败[并旧唐书]
　　笞怒废于家则竖子之过立见刑罚不中则民无所措手足治家之宽猛亦犹国焉梁孝元世有中书舍人治家失度而过严刻妻妾遂共货剌客伺醉而杀之也世间名士但务宽仁至于饮食饷馈童仆减损施惠然诺妻子节量狎侮宾客侵耗乡党此亦为家之巨蠹矣齐吏部侍郎房文烈未尝嗔怒经霖雨绝粮遣婢籴米因尔逃窜三四许日方复擒之房徐曰举家无食汝何处来竟无捶挞尝寄人宅奴婢彻屋为薪略尽闻之颦蹙卒无一言
　　昔刘文饶不忍骂奴为畜产今世愚人遂以相戏或有指名为豚犊者有识傍观犹欲掩耳况当之者邪
　　自古文人多陷轻薄原其所积文章之体标举兴会发引性灵使人矜伐今世文士此患弥切一事偶当一句清巧神厉九霄志凌千载不觉更有傍人加以砂砾所伤惨于矛戟讽刺之祸速乎风霆深宜防虑以保元吉学问有利钝文章有巧拙钝学累功不妨精熟拙文研思终归蚩鄙但成学士自足为人必乏天才勿强操笔吾见世人至无才思自谓清华流布丑拙亦已众矣
　　治点子弟文章以为声价大弊事也一则不可常继终露其情二则学者有凭益不精励
　　吾家巫觋祷请绝于言议符书章醮亦无祈焉汝曹所见也勿为妖妄之费
　　真草书迹江南承晋宋余俗相与事之然此艺不须过精夫巧者劳而智者忧常为人所役使更觉为累韦仲将遗戒深有以也王逸少风流才士萧散名人举世唯知其书翻以能自蔽也萧子云每叹曰吾编齐书自谓可观唯以笔迹得名亦异事也王褒地胄清华才学优敏后虽入关亦被礼遇犹以书工崎岖碑碣之间辛苦笔砚之役尝悔恨曰假使吾不知书可不至今日邪以此观之慎勿以书自命
　　治家可俭而不可吝也俭者省约为礼之谓也吝者穷急不恤之谓也
　　生民之本要当稼穑而食桑麻以衣蔬果之蓄园场之所产鸡豚之膳埘圈之所生爰及栋宇器械樵苏脂烛莫非种植之物也至能守其业者闭门而为生之具已足但家无盐井耳今北土风俗率能躬俭节用以赡衣食江南奢侈多不逮焉
　　门不停宾古所贵也失教之家阍寺无礼或以主君寝食嗔怒拒客未通江南深以为耻黄门郎裴之礼好待宾客或有此辈对宾杖之其门生僮仆接于他人折旋俯仰辞色应对莫不肃敬与主无别也
　　江南朝士因晋中兴而渡江本为羁旅至今八九世未有力田悉资俸禄而食耳假令有者皆信僮仆为之未尝目观起一垡土耘一株苗不知几月当下几月当收安识世间余务乎故治官则不了营家则不办皆优闲之过也
　　君子当守道崇德蓄价待时爵禄不登信由天命须求趋竞不顾羞惭比较才能斟量功伐厉色扬声东怨西怒或有劫持宰相瑕疵觊获酬谢或有諠聒时人视听求见发遣以此得官谓为才力何异盗食致饱窃衣取温哉世见躁竞得官者便谓弗索何获不知时运之来不求亦至矣见静退未遇者便谓弗为胡成不知风云不兴徒求无益也凡不求而得者焉可胜算乎[并颜氏家训]
　　张霸卒遗敕诸子曰人生一世但当畏敬于人若不善加已直为受之[后汉书]
　　正献公平日未尝较曲直闻谤未尝辩也少时书于座右曰不善加已直为受之盖其初自惩艾也如此[童蒙训]严彭祖迁太子太傅廉直不事权贵或说曰天时不胜人事君以不修小礼曲意亡贵人左右之助经谊虽高不至宰相愿少自勉强彭祖曰凡通经术固当修行先王之道何可委曲而从俗苟求富贵乎彭祖竟以太傅官终[汉书儒林传]
　　范子夷说仲尼圣人也才作陪臣颜子大贤也箪食瓢饮后之人不及孔颜者远矣而常叹仕宦不达何愚之甚若能以自已官爵比之孔颜侥幸甚矣舍人杂说
　　当官之法唯有三事曰清曰慎曰勤知此三者则知所以持身矣知此三者可以保禄位可以远耻辱可以得上之知可以得下之援然世之仕者临财当事不能自克常自以为不必败持不必败之意则无所不为矣然事常至于败而不能自保故设心处事戒之在初不可不察借使役用权智百端补治幸而得免所损已多不若初不为之为愈也司马子微坐忘论云与其巧持于末孰若拙戒于初此天下之要言也当官处事之大法用力简而见功多无如此言者人能思之岂复有悔吝耶
　　事君如事亲事官长如事兄与同僚如与家人待群吏如待奴仆爱百姓如爱妻子处官事如处家事然后为能尽吾之心如有毫末不至皆吾心有所未尽也故事亲孝故忠可移于君事兄弟故顺可移于长居家理故治可移于官岂有二理哉范侍郎育作库务官随时箱笼只置厅事上以防疑谤凡若此类皆守官所宜详知也当官者勿辞迂谨而深避嫌疑以至诚待人而深避文法如此则可以免
　　当官者凡异色人皆不宜与之相接巫祝尼媪之类尤宜疏绝要当以清心省事为本
　　当官者先以暴怒为戒事有不可当详处必无不中若先暴怒只能自害岂能害人前辈尝言凡事只怕待待者详处之谓也盖详处之则思虑自出人不能中伤也当官处事务要着实如涂擦文书追改日月重易押字万一败露得罪反重亦非所以养诚心事君不欺之道也百种奸伪不如一实反复变诈不如慎始防人疑众不如自慎智数周密不如省事不易之道也
　　当官既自廉洁又须关防小人如文字历引之类皆须明白以防中伤不可不致慎不可不详知也[已上并童蒙训]
　　为政要得厉威严使事事齐整甚易但失于不觉便不是古人作处孔子言居上不宽吾何以观之哉又曰宽则得众若使宽非常道圣人不只如此说了今人只要事事如意故觉见宽政闷人不知权柄在手不是使性气处何尝见百姓不畏官但见官人多虐百姓耳然宽亦须有制始得若百事不管唯务宽大则胥吏舞文弄法不成官府须要权常在已操纵予夺揔不由人尽宽不妨[龟山语录]
　　万事真实有命人力计较不得吾平生未尝干人在书局亦不谒执政或劝之吾对曰他安能陶铸我自有命在若信不及风吹草动便生恐惧忧喜枉做却闲工夫枉用却闲心力信得命及便养得气不折挫[上蔡谢氏语录]
　　荥阳公在维扬时东莱公为曹官所居廨舍无几案以竹缚架上置书册器皿之属悉不能具处之甚安其简俭如此[吕氏杂记]
　　苏丞相子容知毫州有豪民妇被罪当杖以病未科每旬检校未愈邓元孚为谯县簿谓其子曰尊公高明平昔以政事称今岂可为一豪妇人所绐公为贤子不可不白但谕医者如法检校彼自不诬矣其子白之公曰万事付公议何容心焉若言语轻重则人有观望或有可悔既此妇死元孚大惭服曰某辈狭小岂可测公之用心也[苏氏谈训]
　　后生少年乍到官守多为猾吏所饵不自省察所得毫末而一任之间不复敢举动大抵作官嗜利所得甚少而吏人所盗不赀矣以此被重谴良可惜也[舍人杂录]
　　徐仲车先生为楚州教授尝言事各有所主不得相侵某借书必白经谕有急故留门必白直学不敢自专也徐仲车先生尝言人之同官不可不和和则事无乖逆而下不能为奸必欲和莫若分过而不掠美[并徐仲车语录]
　　吕文穆不喜记人过初参知政事入朝堂有朝士于帘内指之曰是小子亦参政耶文穆佯为不闻而过之其同列怒令诘其官位姓名文穆遽止之罢朝同列犹不能平悔不穷问文穆曰若一知其姓名则终不能复忘固不如毋知也且不问之何损时皆服其量[涑水记闻]
　　范子夷尝言其家家学不卑小官居一官便尽心治一官之事只此便是学圣人也若以为州县之职徒劳人耳非所以学圣人也[程氏遗书]
　　李公择尚书家尝置声妓孙中丞莘老不以为然荥阳公曰此莫是小节否孙中丞曰此一节亦不小
　　崇宁初衣服皆尚窄袖狭缘有不如是者皆取怒于时故当时章疏有言褒衣博带尚存元佑之风矮帽幅巾犹袭奸臣之体盖东坡喜戴矮帽当时谓之东坡帽黄鲁直喜戴幅巾故言袭奸臣之体也韩子苍大观间尝赠予外弟蔡伯世诗云秃巾小帽纷纷是眼明见此褒衣士秃巾小帽皆当时浮薄子所尚关正叔既被召衣服不改旧或问之曰正叔若登对衣服当如何正叔曰衣帛帛见衣褐褐见[并舍人杂记]
　　孔颖达疏曰谗言之起由数问小事于小人[孔颖达诗正义]问荆公勿使上知之语信乎曰须看他当时因甚事说此话且如作此事当如何更须详审未要令上知之又如说一事未甚切当更须如何商量体察今且勿令上知若此类不成是欺君也凡事未见始末更切子细反复推究方可[程氏遗书]
　　范子夷说其祖作外任官时与京中人书言居京慎勿窃论曲直不同任言官时取小名受大祸因言吾徒相见正当论行已立身之事耳[舍人杂说]
　　齐之季世多以财货托附外家諠动女谒拜守宰者印组光华车骑辉赫荣兼九族取贵一时而为执政所患随而伺察既以利得必以利殆纵得免死莫不破家然后噬脐亦复何及[颜氏家训]
　　夫门地高者一事坠先训则异他人虽生可以苟爵位死不可见祖先地下门高则自骄族盛则人窥嫉实艺懿行人未必信纤瑕微累十手争指矣所以修巳不得不至为学不得不坚夫士君子生于世巳无能而望于他人用巳无善而望他人爱犹农夫卤莽种之而怨天泽不润虽欲弗馁可乎予幼尝闻先仆射言立已以孝弟为基恭默为本畏法为务勤俭为法肥家以忍顺保交以简恭广记如不及求名如傥来莅官则洁巳省事而后可以言家法家法备然后可以言养人直不近祸廉不沽名忧与祸不偕洁与富不并董生有云吊者在门贺者在闾言忧则恐惧恐惧则福至又曰贺者在门吊者在闾言受福则骄奢骄奢则祸至故世族久近与命位丰约不假问蓍龟星数在处心行事而巳昭国里崔山南管子孙之盛仕族罕比山南曾祖母长孙夫人年高无齿祖母唐夫人事姑孝每旦栉縰笄拜阶下升堂乳姑长孙不粒食者数年一日病言无以报吾妇冀子孙皆得如妇孝然则崔之门安得不大乎东都仁和里裴尚书宽子孙众盛实为名阀天后时宰相魏元同选尚书之先为婿未成婚而魏陷罗织狱家徙岭表及北还女已逾笄其家议无以为衣食资愿下发为尼有一尼自外至曰汝福厚丰必有令匹子孙将遍天下宜北归家人遂不敢议及荆门则裴赍装以迎矣今势利之徒舍信誓如反掌则裴之蕃衍乃天之报施也予旧府高公先君兄弟三人俱居清列非速客不二羹胾夕食龁卜瓠而已皆保重于世永宁王相国涯居位窦氏女归请曰玉工货直七十万钱王曰七十万钱岂于汝惜但直若此乃妖物也祸必随之女不复敢言后为冯球外郎妻首饰王闻之曰外郎有七十万钱其可久乎冯为贾相国餗门人贾有奴颇横冯爱贾召奴责之奴泣谢未几冯晨谒贾贾未出有二青衣赍银罂出曰公恐君寒奉地黄酒三杯冯悦尽举之俄病渴且噎因暴卒贾为叹息出涕卒不知其由明年王贾皆遇祸噫王以珍玩为物之妖信知言矣而不知恩权隆赫之妖甚于物耶冯以卑位贪货不能正其家忠于所事不能保其身不足言矣贾之奴害客于墙庑间而不知欲始终富贵其得乎舒相国元舆与李繁有隙为御史鞫谯狱穷致繁罪后舒亦及祸今世人盛言宿业报应曾不思视履考祥事欤夫名门右族莫不由祖考忠孝勤俭以成立之莫不由子孙顽率奢傲以覆坠之成立之难如升天覆坠之易如燎毛予家本以学识礼法称于士林比见诸家于吉凶礼制有疑者多取正焉丧乱以来门祚衰落基业之重属于后生夫行道之人德行文学为根株正直刚毅为柯叶有根无叶或可俟时有叶无根膏雨所不能活也至于孝慈友悌忠信笃行乃食之酰酱可一日无哉[柳氏家训]
　　见与董生论周易九六义取老而变以为毕中和承一行僧得此说异孔颖达疏而以为新奇彼毕子董子何肤末于学而遽云云也都不知一行僧承韩氏孔氏而果以为新奇不亦可笑矣哉何毕子董子之不视其书而妄以口承之也君子之学将有以异也必先究穷其书究穷而不得焉乃可以立而正也今二子尚未能读韩氏注孔氏正义是见其道听途说者又何能知所谓易者哉[柳文与刘禹钖书]
　　唐仆射柳仲郢镇郪城有婢失意于成都鬻之刺史盖巨源[案盖巨源原本作蓝巨源今考北梦琐言及李昉太平广记所引均作盖巨源今改正]西川大校累典大郡居苦竹溪女侩以婢导于巨源备赏技巧他日巨源窥牕柳婢侍左通衢有鬻绫罗者召俾就宅盖于束缣内选择边幅舒卷揲之第其厚薄酬酢可否柳婢失声而仆似中风命扶之而去都无言促令舆还女侩家翌日而瘳诘其所苦青衣曰虽贱人曾为柳家细婢死矣安能事卖绫绢牙郎乎蜀都闻之皆嗟叹清族之家率由礼则[出北梦琐言]
　　孔戡于为义若嗜欲勇不顾前后于利与禄则畏避退处如怯夫然[韩文]
　　有货玉带者王文正弟以呈文正文正曰如何弟曰甚佳公命系之曰还见佳否弟曰系之安得自见文正曰自负重而使观者称好无乃劳乎我腰间不称此物亟还之故平生所服止于赐带
　　王文正公每见家人服饰似过即瞑目曰吾门素风一至于此亟令减损故家人或有一衣稍华必于闺内易之不敢令公见焉[并名臣遗事]
　　范文正公与朱氏侄书曰汝守官处事小心不得欺与同官和睦尽礼有事只与同官议莫与公人商量莫纵乡亲来部下兴贩自家且一向清心做官莫营私利汝看老叔自来如何还曾营私否自家好家门各为好事以光祖宗[范文正公文]
　　邓州花蜡烛名著天下虽京师不能造相传云是寇莱公烛法公尝知邓州而自少年富贵不点油灯尤好夜宴剧饮虽寝室亦然烛达旦每罢官去后人至官舍见厕溷间烛泪在地往往成堆杜祁公衍为人清俭在官未尝然官烛油灯一炷荧然欲灭与客相对清谈而已二公皆为名臣而奢俭不同如此然祁公寿考终吉莱公晚有南迁之祸遂殁不反虽其不幸亦可以为戒也[归田录]
　　梁昭明太子葬其母丁贵嫔遣人求墓地之吉者或赂官者俞三副求卖地云若得钱三百万以百万与之三副密启上言太子所得地不如今地于上为吉上年老多忌即命市之葬毕有道士云此地不利长子若厌之或可申延乃为蜡鹅及诸物埋于墓侧长子位宫监鲍邈之魏雅初皆有宠于太子邈之晚见疏于雅乃密启上云雅为太子厌祷上遣检掘果得鹅物大惊将穷其事徐勉固谏而止但诛道士由是太子终身惭愤不能自明及卒上征其长子南徐州刺史华容公欢至建康欲立以为嗣衔其前事犹豫久之卒不立庚寅遣还镇司马光曰君子之于正道不可少顷离也不可跬步失也以昭明太子之仁孝武帝之慈爱一染嫌疑之迹身以忧死罪及后昆求吉得凶不可湔涤可不戒哉是以诡诞之士奇邪之术君子远之
　　朱全忠尝与僚佐及游客坐于大柳之下全忠独言曰此木宜为车毂众莫应有游客数人起应曰宜为车毂全忠勃然厉声曰书生辈好顺口玩人皆此类也车毂须用夹榆柳木岂可为之顾左右曰尚何待左右数十人捽言宜为车毂者悉扑杀之[并通鉴]
　　夫人爪牙之利不及虎豹膂力之强不及熊罴奔走之疾不及麋鹿飞飏之高不及燕雀苟非群聚以御外患则久为异类食矣是故圣人教人以礼使知父子之亲人知爱其父则知爱其兄弟矣知爱其祖则知爱其宗族矣如枝叶之附于根干手足之系于身首不可离也岂徒使其粲然条理以为荣观哉实欲使相为依庇以捍外患也
　　圣人知一族不足以独立也故又为之甥舅婚媾姻娅以辅之犹惧其未也故又慈养百姓以卫之故爱亲者所以爱其身也爱民者所以爱其亲也如是则其身安如泰山寿如箕翼他人安得而侮之哉故自古圣贤未有不先亲九族然后能施及他人者彼愚者则不然弃其九族远其兄弟欲以专利其身殊不知身既孤人斯戕之矣于利何有哉故世之人欲爱其身而弃其宗乌在其能爱身也孔子曰均无贫和无寡安无倾善为家者尽其所有而均之虽粝食不饱弊衣不完人无怨矣夫怨之所生生于自私及有所厚薄也汉世谚曰一尺布尚可缝一斗粟尚可舂言尺布可缝而共衣斗粟可舂而共食讥文帝以天下之富不能容其也
　　今之为后世谋者不过广营生计以遗之田畴连阡陌邸肆跨坊曲粟麦盈囷仓金帛充箧笥慊慊然求之犹未足施施然自以为子子孙孙累世用之莫能尽也然不知以义方训其子以礼法齐其家自于十数年中勤身苦体以聚之而子孙以岁时之间奢靡游荡以散之反笑其祖考之愚不知自娱又怨其吝啬无恩于我而厉之也始则欺绐攘窃以充其欲不足则立约举债于人以俟其死而偿之观其意惟患其祖考之寿也甚者至于有疾不疗阴行酖毒亦有之矣然则向之所以利后世者适足以长子孙之恶而为身祸也顷尝有士大夫其先亦国朝名臣也家甚富而尤吝啬斗升之粟尺寸之帛必身自出纳锁而封之昼则佩钥于身夜则置钥于枕下病甚困绝不知其子孙窃其钥开藏室发箧笥取其资财其人复苏即扪枕下求钥不得愤怒遂卒其子孙不哭相与争匿其财遂致斗讼其处女亦蒙首执牒自诉于府以争嫁资为乡党笑盖由子孙自幼及长惟知有利不知有义故也夫生生之资固人所不可无然勿求多余多余希不为累矣使其子孙果贤邪岂疏粝布褐不能自营死于道路乎若其不贤邪虽积金满室又奚益哉故多藏以遗子孙吾见其愚之甚也[并温公家训]
　　伯淳作县常于座右书视民如伤四字云某每日常有愧于此观其用心应是不错决挞了人古人于民若保赤子为其无知也常以无知恕之则虽有可怒之事亦无所施其怒无知则固不察其利害所在教之趋利避害全在保者今赤子若无人保则虽有坑阱在前蹈之而不知故凡事疑有后害而民所见未到者当与他做主始得州县近令劝诱富民买盐劝诱百姓名一入官以后便不可脱为民父母岂可暂时罔之使之终身受其害
　　予尝为泰州狱掾颜岐夷仲以书劝予治狱次第每一事写一幅相戒如夏日取罪人早间在东廊晚间在西廊以避日色之类又如狱中遣人勾追之类必使之毕此事不可更别遣人恐其受赂已足不肯毕此事也又如监司郡守严刻过当者须平心定气与之委曲详尽使人相从而后已如未肯从再当如此详之其不听者少矣[童蒙训○案今本吕氏童蒙训无此二条此题童蒙训似误]
　　步骘与卫旌俱以种瓜自给会稽焦征羌郡之豪族人客放纵乃共修剌奉瓜以献征羌方在内卧驻之移时旌谷委去骘止之曰本所以来畏其强也而今舍去欲以为高只结怨耳良久征羌开牖见之身隐几坐帐中设席置地坐骘旌于牖外旌愈耻之骘辞色自若征羌作食身享大案肴膳重沓以小盘饭与骘旌惟菜茹而已旌不能食骘极饭致饱乃辞出旌怒骘曰何能忍此骘曰吾等贫贱是以主人以贫贱遇之固其宜也当何所耻[三国志]
　　范云少与领军长史王垓善云起宅新成移家始毕垓亡于官舍尸无所归云以东厢给之移尸自门入躬自营含招复如礼时人以为难[南史]
　　李翛尹京兆庄宪太后崩为山陵桥道置顿使啬官费物物裁损灵驾至灞桥从官多不得食始议更造渭城门计钱三万翛以为劳不听使凿轨道深之柱危不支方过丧而门坏辒辌仅免彻门乃得行翛妄奏车轴折山陵使李逄吉劾罔上请免官[唐书]
　　王罴性俭率尝有台使至罴为设食使乃裂去薄饼缘罴曰耕种收获其功已深舂爨造成用力不少尔之选择当是未饥命左右撤去之使者愕然大惭[北史]
　　刘器之建中崇宁初知潞州部使者观望治郡中事无巨细皆详考然竟不得毫发过往驿劵亦无违法与者部使者亦叹服之后居南京有府尹取兵白直历点磨他寓居无有不借禁军者独器之未尝借一人其廉慎如此
　　峭直深刻之人明习法令所以检护其身可使无过此其所长然卒有其所长以把持窥剌为心一二听之使人沓迫不容苟善其刻而用其深则必置人主于有过之地士有负俗之累而其心坦明出于恺悌不肯欺负人主以贼其民与彼刻深之人相去万万岂可以有瑕之玉而置于碔砆之下乎取人于上者将何择哉[陈了翁集]赏必当功罚必当罪刻核之论也罪疑惟轻功疑惟重君子长者之心也以君子长者之心则自无刻核之论如君子不尽人之欢不竭人之忠去其臣也必可使复仕去其妻也必可使复嫁如此等论上下熏蒸则太平之功可立致也芝草生甘露降醴泉出皆是此等和气熏蒸所生[舍人杂录]发人私书拆人信物深为不德甚者遂至结为仇怨余得人所附书物虽至亲卑幼者亦未尝辄留必为附至及人托于某处问訉干求若事非顺理而巳之力不及者则可至诚面却之若巳诺之矣则必须达所欲言至于听与不听则在其人凡与宾客对坐及往人家见人得亲戚书切不可往观及注目偷视若促膝并坐目力可及则敛身而退候其收书方复进以续前话若其人置书几上亦不可取观须俟其人云某所惠书云云足下请观之方可一看若书中说事无大小以至戏谑之语皆不可于他处复说凡入人家切不可于几案上及书□等内翻看人家书简及记事册子钱谷文簿若人将文字令巳看切不可于背后观皆无德之一端也凡借一物上至书册下至器用苟得巳者则不须借若不获巳则须爱护过于已物看用才毕便即归还切不可以借为名意在没纳及不加爱惜至有损坏大率豪气者于巳之物多不自爱惜借人物岂可亦如此此非用豪气之所乃无德之一端也凡饮食蒸饼去皮馒头去蒂肉去脂皮之类皆非成人所为乃痴騃无知而已自非生硬臭恶与犯已宿疾之物岂有不可食之理凡与人同坐夏则已择凉处冬则已择暖处及与人共食多取先取皆无德之一端也[范益谦自戒]
　　郭逵为西帅王韶初以措置西事至边逵知其必生边患用备边财赋事连商贾移牒取问韶读之怒形颜色掷牒于地者久之乃徐取纳怀中入而复出对使者碎之逵奏其事上以问韶韶以元牒缴进无一损坏上不悟韶计不直逵言自后逵论韶并不报而韶遂得志矣予旧见前辈语及此事无不切齿而新进小生往往以此谈韶不容口近有一士人自言久游太学论及韶行事亦以此为智数过人而不以罔上陷老成罪韶往者苟合干进者持此自售亦不足怪不谓经此大变故犹守旧闻如此等辈真是不识浊净其可责哉[陈齐之杂录]
　　亲友之迫危难也家财巳力当无所吝若横生图计无礼请谒非吾教也[颜氏家训]
　　黄发之人五脏气虚精神耗竭若稍失节宣即动成危瘵盖老人倦惰不能自调在人资飬以延遐算为人子者深宜察其寒温审其饘药依四时摄飬之方顺五行休王之气恭恪奉亲慎无懈怠
　　春属木主发生春肝气王肝属木其味酸木能胜土土属脾主甘当春之时其饮食之味宜减酸益甘以养脾气肝气盛者调吹气以利之顺之则安逆之则少阳不生肝气内变春时阳气初升万物萌发正二月间乍寒乍热高年之人多有宿疾春气所攻则精神昏倦宿患发举又复经冬已来拥炉熏衾啖炙饮热至春成积多所发泄致体热头昏膈壅涎嗽四肢劳倦腰脚不任皆天所发之疾也常宜体候若稍觉微疾不可便行疏利恐伤脏腑别生余疾若别无疾状或只选食治方中稍凉利饮食调停与进不须服药常择和暖日引侍尊亲于园亭楼阁虚敞之处使放意登眺用摅滞怀以畅生气时寻花木游赏以快其意不令孤坐独眠自生郁闷春时若亲朋请召老人意欲从欢任自遨游常令的亲侍从惟酒不可过饮春时人家多造冷馔米食等不令下与如水团粽粘冷肥腻之物多伤脾胃难得消化大不益老人切宜看承春时遇天气顿暖不可顿减绵衣缘老人气弱骨疏风泠易伤才至春时但令多着夹衣遇暖之时一重重渐减不致暴伤也
　　夏属火主于长飬夏心气王心主火能克金金属肺肺主辛其饮食之味当夏之时宜减苦增辛以飬肺气心气盛者调呵气以疏之顺之则安逆之则太阳不长心气内溃盛夏之月最难调摄阴气内伏暑毒外蒸纵意当风任性食冷故人多有餐泄之患况是老人尤宜保辅若檐下弄道穿隙破窗皆不可纳凉此为贼风中人最毒宜居虚堂净室水次木阴洁净之处自有清凉每日凌晨进温平顺气汤一服饮食温软不令太饱[并飬老奉亲书]
　　江南风俗儿生一期为制新衣盥浴装饰男则用弓矢纸笔女则刀尺针缕并加饮食之物及珍宝服玩置之儿前观其发意所取以验贪廉愚智名之为试儿亲表聚集致燕享焉自兹以后二亲若在每至此日常有酒食之事而无教之徒虽已孤露其日皆为燕饮酣畅声乐不知有所感伤[颜氏家训]
　　世间大有病人亲朋故旧交游来问疾其人曾不经一事未读一方自骋了了诈作明能谈说异端或言是虚或道是实或云是风或云是蛊或道是水或云是痰纷纭谬说种种不同破坏病人心意不知孰是迁延未就时不待人欻然致祸各自散走是故大须好人及好名医识病深浅探赜方书博览古今是事明解者看病不尔大误人事[孙思邈千金方]
　　言及先人理当感慕江南人事不获巳须言阀阅必以文翰罕有面论者北人无何便尔说话及相访问如此之事不可加于人也若言须及者则敛容肃坐世父叔父兄弟各以尊卑轻重为容色之节皆变于常
　　江南凡吊者识轻服而不识主人则不于会所而吊他日修名诣其家
　　阴阳说云辰为水墓又为土墓故不得哭王充论衡云辰日不哭哭则重丧今无教者辰日有丧不问轻重举家清谧不敢发声以辞吊客道书又曰晦歌朔哭皆当有罪天夺之算丧家朔望哀感弥深宁当惜寿又不哭也
　　江左朝臣子孙初释服朝见二宫皆当泣涕二宫为之改容颇有肤色充泽无哀感者梁武薄其为人多被抑退裴政出服问讯武帝贬瘦枯槁涕泗滂沱武帝目送之曰裴之礼不死也
　　偏傍之书死有归煞子孙逃窜莫肯在家画瓦书符作诸厌胜丧出之日门前然火户外列灰祓送家鬼章断注连凡如此者不近人情乃儒雅之罪人弹议所当加也[并颜氏家训]胡文定问杨训相知训言杨宋臣恺悌君子既而宋臣受总司差权湘潭令大热中之官遇疾而终训请先生言于总司保任为没于王事先生曰宋臣固可伤然凡事不必如此计较君子爱人以德使宋臣在决不喜为此等事贤能教飬其孤足矣[胡氏传家录]
　　葬者人生之大事死者以窀穸为安宅死而未葬犹行而未得其归也是以孝子虽爱亲留之不敢久也古者天子七月诸侯五月大夫三月士逾月诚由礼物有厚薄奔赴有远近不如是不能集也今王宫以下皆三月而葬盖以非同位外姻无会葬者故适时之宜更为之制礼未葬不变服啜粥居倚庐寝苫枕块既虞而后有所变盖孝子之心以为亲未获所安巳即不敢安也今世俗信术者妄言以为葬不择地及岁月日时则子孙不利祸殃总至有至终丧除服或十年或二十年或终身或累世犹不葬至为水火所漂焚他人所投弃失亡尸柩不知所之者岂不哀哉人所贵有子孙者为其死而形体有所付也既而不葬则与无子孙而死道路者奚以异乎诗曰行有死人尚或殣之况为人子乃忍弃其亲而不葬哉唐太常博士吕才叙葬书曰孝经云卜其宅兆而安厝之盖以窀穸既终永安体魄而朝市迁变泉石交侵不可前知故谋之龟筮近代或选年月或相墓田以为一事失所祸及死生按礼天子诸侯大夫葬皆有月数则是古人不择年月也春秋九月丁巳葬定公雨不克葬戊午日下昃乃克葬是不择日也郑葬简公司墓之室当路毁之则朝而不毁则日中而子产不毁是不择时也古之葬者皆于国都之北域兆有常是不择地也今葬书以为子孙富贵贫贱大未尝改移而野俗无识妖巫妄言逐于擗踊之际择葬地而希官爵荼毒之秋选葬时而规财利斯言至矣夫死生有命富贵在天固非葬所能移就使能移孝子何忍委其亲不葬而求利于己哉世又有用羌胡法自焚其柩收烬骨而葬之者人习为常恬莫之怪呜呼讹俗悖戾乃至此乎或曰旅宦远方贫不能致其柩不焚之何以致其归葬曰如廉范辈岂其家富邪延陵季子有言骨肉归复于土命也魂气则无不之也舜为天子巡狩苍梧而殂葬于其野彼天子犹然况士民乎必也竭力不能归其柩即所亡之地而葬之不犹愈于火焚乎
　　
　　卧游录﹝宋﹞吕祖谦撰
　　
　　宗少文好山水爱远游西陟荆巫南登衡岳因结宇衡山有尚平之志以疾还江陵叹曰老疾俱至名山恐难徧覩唯澄怀观道卧以游之凡所游履皆图之于室谓人曰抚琴动操欲令众山皆响
　　蕳文入华林园顾谓左右曰会心处不必在远翳然林水便自有濠濮间想也不觉鸟兽禽鱼自来亲人
　　荀中郎在京口登北固望海云虽未覩三山便自使人有陵云意若秦汉之君必当褰裳濡足
　　支公好鹤住剡东恤山有人遗其双鹤少时翅长欲飞攴意惜之乃锻其翮鹤轩翥不复能飞乃反顾翅垂头视之如有懊丧意林曰旣有陵霄之姿何翫养令翮成置使飞去王司州至吴兴印渚中看[于潜县东七十里有印渚渚傍有白石山峻壁四十丈印渚盖众溪之下流也印渚已上至县悉石瀬不可行船印渚已下水道无险故行旅集焉]叹曰非唯使人情开涤亦觉日月清朗
　　王子敬云从山阴道上行山川自相映发使人应接不暇若秋冬之际尤难为怀
　　道壹道人从都下还东山经吴中已而会雪下未甚寒诸道人问在道所经壹公曰风霜固所不论乃先集其惨淡郊邑正自飘瞥林岫便自浩然
　　司马太傅斋中夜坐于时天月明净都无纤翳太傅叹以为佳谢景重在坐答曰意谓乃不如微云点缀太傅曰卿居心不净乃复强欲滓秽太清邪
　　庾子嵩目和峤森森如千丈松虽磊砢有节目施之大厦有栋梁之用卞令目叔向朗朗如百间屋
　　世目李元礼谡谡如劲松下风世目周侯嶷如断山
　　王恭始与王建武甚有情后遇袁悦之间遂致疑偶然每至兴会故有相思时恭尝行散至京口射堂于时清露晨流新桐初引恭目之曰王大故自濯濯
　　有人诣王太尉遇安丰大将军丞相在堂往别屋见季胤平子还语人曰今日之行触目见琳琅珠玉
　　庾太尉在武昌秋夜气佳景清佐吏殷浩王胡之之徒登南楼理咏音调始遒闻函道中有屐声甚厉定是庾公俄而率左右十许人步来诸贤欲起避之公徐曰老子于此处兴复不浅因便据胡床与诸人咏谑后王逸少下与丞相言及此事丞相曰元规尒时风范不得不少颓右军答曰唯丘壑独存
　　阮步兵啸闻数百步苏门山中忽有隐者樵伐者咸共传说阮籍往观见其人拥厀岩侧籍登岭就之箕踞相对籍问之仡然不应籍因对之长啸良久乃笑曰可更作籍复啸意尽退还半岭许闻上啾然有声如数部皷吹林谷传响顾看乃向人啸也
　　王子猷居山阴夜大雪眠觉开室命酌酒四望皎然因起彷徨咏左思招隠诗忽忆戴安道时戴在剡卽便夜乘小船就之经宿方至造门不前而返人问其故王曰吾本乘兴而行兴尽而返何必见戴
　　卫洗马初欲渡江形神惨悴语左右曰见此茫茫不觉百端交集苟未免有情亦复谁能遣此
　　桓公北征经金城见前为琅耶时所种柳皆已十围慨然曰本犹如此人何以堪攀枝执条泫然流涙
　　过江诸人每至美日輙相邀新亭藉卉饮宴周侯中坐而叹曰风景不殊正自有山河之异皆相视流涕唯王丞相愀然变色曰当共戮力王室克复神州何至作楚囚相对
　　裴令公目山巨源如登山临下幽然深远
　　蔡司徒在洛见陆机兄弟住参佐廨士三间瓦屋士龙住东头士衡住西头士龙为人文弱可爱士衡长七尺余声作锺声言多慷慨
　　有人问袁侍中曰殷仲堪何如韩康伯答曰理义所得优劣乃复未辨然门庭萧寂居然有名士风流殷不及韩故作诔云荆门昼掩闲庭晏然
　　元丰六年十月二日夜解衣欲睡月色入户欣然起行念无与乐者遂至承天寺寻张怀民怀民亦未寐相与步于中庭庭中如积水空明水中藻荇交横盖竹栢影也何夜无月何处无竹栢但少闲人如吾两人耳
　　吾昔少年时所居书室前有竹栢杂花丛生满庭众鸟巢其上武阳君恶杀生儿童婢仆皆不得捕取鸟雀数年间皆巢于低枝其鷇可俯而窥也又有桐花凤四五日翔集其间此鸟难见而能驯扰殊不畏人闾里闻之以为异事此无他不忮之诚信于异类也有野老言鸟雀去人太远则子有蛇鼠狐狸鸱鸢之忧人旣不杀则自近人者欲免此害也由是观之异时鸟鹊巢不敢近人者以人为甚于蛇鼠之类也
　　登州蓬莱阁上望海如镜面与天相际忽有如黑豆数点者郡人云海舶至矣不一炊久已至阁下
　　岭南气候不齐吾尝云菊花开时乃重阳凉天佳月卽中秋不须以日月为断也今岁九月残暑方退旣望之后月出愈迟然予尝夜起登合江楼或与客游丰湖入栖禅寺扣罗浮道院登逍遥堂逮晓乃归杜子美云四更山吐月残夜水明楼此殆古今绝唱也
　　建安十年始定冀州濊貊贡艮弓燕代献名马时岁之春勾芒司节和风扇物弓燥手弱草茂兽肥与兄子丹猎于邺西手获獐鹿九孤兔三十
　　自夏历秋毒热七八十日不衰炰灼理极意谓不复有清凉今日忽凄风微雨遂御夹衣顾念兹岁屈指可尽陶彭泽言今我不为乐知有来岁不此言真可为惕然也
　　岷山之下凶年以蹲鸱为粮不复疫疠知此物之宜人也本草谓芋士芝云益气充饥惠州富此物然人食之者不免瘴吴远游曰此非芋之罪也芋当去皮湿纸包煨之火过熟乃热噉之则松而腻乃能益气充饥今惠州人皆和皮水煑冷啖坚顽少味其发瘴固宜丙子除夜前两日夜饥甚远游煨芋两枚见啖甚美乃为书此帖
　　久在江湖不见伟人前在金山见滕元发乘小舟破巨浪来相访出船巍然使人神耸好一个没兴底张镐相公
　　绍圣二年三月四日詹使君邀予游白水山佛迹寺浴于汤泉风于悬瀑之下登中岭望瀑所从出出山肩舆却行观山且与客语晚休于荔浦之上曳杖竹阴之下时荔子累累如芡实矣父老指以告予曰是可食公能携酒复来乎意欣然许之
　　道京师而东水浮浊流陆走黄尘陂田苍莽行者勌厌凡八百里始得灵壁张氏之园于汴之阳其外修竹森然以高乔木蓊然以深其中因汴之余浸以为陂池取山之怪石以为岩阜蒲苇莲芡有江湖之思椅桐桧栢有山林之气奇花美草有京洛之态华堂厦屋有吴蜀之巧其深可以隠其富可以养果蔬可以饱邻里鱼鳖笋茹可以馈四方之宾客张氏自其伯父殿中君始家灵壁而为此园日增治之于今五十余年矣其木皆十围岸谷隐然凡园之百物无一不可人意者
　　今日游白佛迹山山上布水三十仞雷辊电散未易名状大略如项羽破章邯时也
　　仆以元丰三年二月一日至黄州时家在南都独与儿子迈来郡中无一人旧识者时时策杖至江上望云涛渺然亦不知有父甫兄弟在江南也居十余日有长髯者惠然见过乃父甫之弟子辨留语半日云迫寒食且归东湖仆送之江上微风细雨叶舟横江而去仆登夏燠尾高丘以望之仿佛见舟及武昌步乃还尒后遂相往来及今四周岁相过殆百数遂欲买田而老焉然竟不遂近忽量移临汝念将复去而后期未可必感物怆然有不胜怀者
　　莫夜月明独与迈乘小舟至绝壁下大石侧立千仞如猛兽奇鬼森然欲搏人而山上栖鹘闻人声亦惊起磔磔云霄间又有若老人欬且笑于山谷者或曰此观鹤也余方心动欲还而大声发于水上噌吰如锺鼓不绝舟人大恐徐而察之则山下皆石穴罅不知其浅深微波入焉涵澹澎湃而为此也舟回至两山间将入港口有大石当中流可坐百人空中而多窍与风水相呑吐有窽坎镗鞳之声与向之噌吰者相应如乐作焉[石钟山]
　　元丰二年秋后一日余自吴兴道杭东还会稽龙井有辩才大师以书邀余入山比出郭日已夕航湖至普宁遇道人参寥问龙井所遣篮舆则曰以不时至去矣是夕天宇开霁林间月出可数豪遂弃舟从参寥杖策并湖而行出雷峯度南屏濯足于惠因涧入灵石坞得支径上风篁岭憩于龙井亭酌泉役石而饮之自普宁凡经佛寺十五皆寂不闻人声道傍庐舍或灯火隠显草木深郁流水激激悲鸣殆非人间之境行二鼓矣始至寿圣院谒辩才于潮音堂明日乃还
　　余谪居黄州辩才参寥遣人致问且以太虚题名相示时去中秋不十日秋潦方涨水而千里月出房心间风露浩然所居去江无十步独与儿子迈掉小舟至赤壁西望武昌山谷乔木苍然云涛际天因录以寄参寥使以示辩才有便至高邮亦可录以寄太虚也
　　洛阳古帝都山川风气清明盛丽居之可乐平川广衍东西数百里嵩山少室天坛王屋冈峦靡迤四顾可挹伊洛瀍涧流出平地故其山川之胜泉流之洁虽其闾阎之人与其公侯共之一畮之宫上瞩青山下听流水奇花修竹布列左右而其贵家巨室园囿亭观之盛实甲天下
　　元丰三年夏六月过庐山涉其山之阳入栖贤谷谷中多大石岌嶪相倚水行石间其声如雷霆如千乘车行者震掉不能自持虽三峡之险不过也故其桥曰三峡渡桥而东依山循水水平如白练横触巨石汇为大车轮流转汹涌穷水之变院据其上游右倚石壁左俯流水石壁之趾僧堂在焉狂峰怪石翔舞于檐上杉松竹箭横刀倒植葱倩相紏每大风雨至堂中之人疑将压焉问于习庐山者曰虽兹山之胜栖贤盖以一二数矣
　　慈湖陈氏草堂瀑流出两山间落于堂后如悬布崩雪如风中云如群鹤
　　坐于南轩对修竹数百野鸟数千
　　晋太元中武陵人捕鱼为业缘溪行忘路之远近忽逢桃花林夹岸数百步无杂树芳华鲜美落英缤纷渔人甚异之复前行欲穷其林林尽水源便得一山山有小口仿佛若有光便舍船从口入初极狭纔通人复行数十步豁然开朗土地平旷屋舍俨然有良田美地桑竹之属阡陌交通鸡犬相闻其中往来种作男女衣着悉如外人黄髟火垂髫并怡然自乐见渔人乃大惊问所从来具荅之便要还家为设酒杀鸡作食村中闻有此人咸来问讯自云先世避秦时乱率妻子邑人来此绝境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人各复延至其家皆出酒食停数日辞去此中人语云不足为外人道也既出得其船便扶向路处处志之及郡下诣太守说如此太守即遣人随其往寻向所志遂迷不复得路南阳刘子骥高尚士也闻之欣然欲往未果寻病终后遂无问津者
　　孟嘉字万年为征西大将军谯国桓温参军君尝为刺史谢永别驾永会稽人丧亡君求赴义路由永兴高阳许询有隽才辞荣不受仕每纵心独往客居县界尝乘船近行适逢君过叹曰都邑美士吾尽识之独不识此人唯闻中州有孟嘉者将非是乎然亦何由来此使问君之从者君谓其使曰本心相过今先赴义寻还就君及归遂止信宿雅相知得有若旧交还至转从事中郎俄迁长史在朝廷隤然仗正顺而已门无杂宾常会神情独得便超然命驾径之龙山顾景酣宴造夕乃归温从容谓君曰人不可无势我乃能驾御卿后以疾终于家年五十一始自总至于知命行不苟合言不夸矝未尝有喜愠之容好酣饮逾多不乱至于任怀得意融然远寄旁若无人
　　五柳先生不知何许人也亦不详其姓氏宅边有五柳树因以为号焉闲靖少言不慕荣利好读书不求甚解每有会意便欣然忘食性嗜酒家贫不能常得亲旧知其如此或置酒而招之造饮輙尽期在必醉既醉而退曾不恡情去留环堵萧然不蔽风日短褐穿结簟瓢屡空晏如也常着文章自娱颇示已志忘怀得失以此自终赞曰黔娄有言不戚戚于贫贱不汲汲于富贵极其言兹若人之俦兮酣觞赋诗以乐其志无怀氏之民欤葛天氏之民欤
　　每以家弊东西游走性刚才拙与物多忤自量为已必贻俗患黾俛辞世使汝等幼而饥寒余尝感孺仲贤妻之言败絮自拥何惭儿子此既一事矣但恨邻靡二仲室无菜妇抱兹苦心良独内愧少学琴书偶爱闲静开卷有得便欣然忘食见树木交荫时鸟变声亦复欢然有喜常言五六月中北窗下卧遇凉风暂至自谓是羲皇上人意浅识罕谓斯言可保日月遂往机巧好踈缅求在昔眇然如何
　　田昼字承君阳翟人刚介自守兄弟五人望出继伯父后盥仲观粹中亘元邈皆有气节博学能文家居兄弟相从能自乐也与崔鷃德苻陈恬叔易为友诸田兄弟在阳翟县南十里竹林店居其地多竹故名竹林店有屋十数间文史足用阳翟人张宗文秀才与诸田亲戚自言顷年自城中月夜步谒诸田适值酒熟花方盛开留连十许日商搉文字意足而后归
　　阳翟辛前辈贤者少以父任得官隐居不仕苏子容丞相妻弟而二程先生表叔方苏丞相盛时屡招之不出伊川先生元丰间每岁自洛中至颕昌访韩持国过阳翟必幸君留十数日其所居有大屋七间屋后皆奇花异草终身自乐
　　
