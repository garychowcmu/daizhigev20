　　钦定四库全书

　　子部一

　　明本释

　　儒家类

　　提要

　　（臣）等谨案明本释三卷宋刘荀撰荀东平人尚书左仆射挚之孙书中所称先文肃公即谓挚也孝宗时尝知盱眙军其事迹则不可考矣是书乃其讲学之语大旨谓致力当求其本因举其切要者三十三条各为标目而着论以发明之论所不尽者又自为之注中多称引元佑诸人程门诸子及同时胡宏张九成朱子之言持论颇醇正其文率详明恺切务逹其意而止北宋诸名臣之言行出处亦附注焉葢党籍子孙尊其先世之旧闻也宋史艺文志晁公武读书志皆不载陈振孙书録解题马端临经籍考但载荀所载建炎徳安守御録而是书亦畧焉惟明文渊阁书目国史经籍志有之盖其书在宋不甚显至元明间始行于世也杨士竒焦竑皆作明本二卷刘荀撰然永乐大典所载实皆题曰明本释疑其书原名明本或后人因其注而増题释字欤

　　乾隆四十三年九月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●钦定四库全书

　　明本释卷上

　　（宋）刘荀撰

　　予观论语记林放问礼之本孔子有大哉问之对有子论孝弟而有君子务本之言始知学者进徳修业必先明乎本夫事物莫不有本知其本则所由之戸不差循序而进然后徳业可得而成矣大学曰物有本末事有终始知所先后则近道矣言知其序而进则至于道近也伊川程先生【名颐字正叔学者称伊川先生与兄明道先生名颢字伯淳倡道学于洛中世谓之洛学此书所记谢良佐游酢杨时尹焞侯仲良朱光庭郭忠孝张绎刘安礼李吁刘绚皆门人也司马温公吕申公荐先生力学好古安贫守节言必忠信动遵礼法实儒者之髙蹈圣世之逸民乞加召用胡文定谓孔孟之道不传久矣自先生兄弟始发明之而后其道可学而至也于易则因理以明象而知体用之一源于春秋则见诸行事而知圣人之大用于诸经语孟则发其微旨而知求仁之方入德之序其行已接物则忠诚动于州里其事亲从兄则孝弟显于家庭其辞受取舍非其道义则一介不以取与诸人以道学德行名于当世公卿大夫之所钦慕而师尊之又云绍兴以来朝廷崇尚其学而志于利禄者托其说以自售传者既失之而诐淫邪遁纷然淆乱莫能别其真伪河南之道几絶矣见公文集云大观元年卒】曰人之学莫大于知本末始终故孝弟为仁之本事亲事之本守身守之本国之本在家家之本在身河南尹和靖【名焞字彦明靖康中诰授和靖处士】曰学者必自本而徃姑推其类而举其槩会于理则岂有二哉天下事物理虽一而分则殊莫不有本犹道一而已而得名之众所主之不同也【周濓溪云徳爱曰仁宜曰义理曰礼通曰智守曰信伊川云五常人谁不知是一个道理既谓之五常安可混而为一也】姑举其关于大体切于日用者凡三十三条若云明于一本而万本皆明似非始学者之事【初学之患政在此吕与叔曰小学之学艺也行也大学之学道也德也礼乐射御书数艺也孝友睦婣任恤行也自致知至于修身徳也所以治天下国家道也古之教者学不躐等必由小学进于大学自学者言之不至于大学所止则不进自成德言之不尽乎小学之事则不成昔杨龟山与胡文定公书云性命一说虽扬雄犹未能造其藩况余人乎而世人易言之多见其妄也孔子曰五十而知天命以孔子之圣犹待五十而后知则所知葢有未易言者非止如世儒之说也又曰知性而后可与言命中人以上乃可以与此故子罕言也明道令学者须守下学上达之语乃学之要张思叔请问或太髙伊川不答良久曰累髙必自下游定夫问阴阳不测之谓神伊川曰贤是疑了问是拣难底问谢显道言天下何思何虑伊川云是则是有此理贤却发得太早在明道与伊川受太极圗于濂溪卒未尝以圗示人是知程门初不令学者躐等也濂溪曰圣希天贤希圣士希贤岂有弊哉】武夷胡文定公【名安国字康侯谥文定自云吾学麟经于伊川不及亲见】曰一以贯之知之至也非上智不与焉横渠张先生【名载字子厚居凤翔郿县之横渠镇学者称横渠先生倡道学于关中世谓之关学此书所记吕大临苏昞范育皆其门人也吕正献公荐其学术操守日益充实沈深有谋谙练世务诚国家之寳臣也吕与叔谓先生志道精思未始须臾息亦未尝须臾忘学者有问多告以智礼成性变化气质之道学必如圣人而后己先生气质刚毅徳盛貌严然与人居久而日亲其治家接物大要正己感人人未之信反躬自治不以语人虽有未喻安行而无悔故识与不识闻风而畏非其义也不敢以一毫及之先生乃二程中表也尝告伊川曰它日道行见用须戒自处太重无以复来天下之善今日之患正在此尔或问横渠立言有迫切处否伊川云子厚谨严才谨严便有迫切气象又云西铭之书推理以存义扩前圣所未发与孟子性善养气之论同功明道云西铭横渠文之粹者也极纯无杂秦汉学者所未到范育谓正蒙之书有六经之所未载圣人之所不言熈寜十年卒】曰天下之事各各有理如何便道得了到极致则须是归一其始极有分辨或问格物【即穷理也详见穷理条】须物物格之还只格一物而万理皆知否伊川云怎得便会通贯若只格一物便通众理虽颜子亦不敢如此道【又曰自修身可以至于尽性至命然其间有多少般数其所以至之之道当如何荀子曰始乎为士终乎为圣人今学者须读书纔读书便望为圣贤然中间至之之方便有多少】又问孝弟为仁之本曰谓行仁自孝弟始明本葢窃取其义也然则所谓大本者何详是书则一贯之理亦可以黙识矣【伊川谓学者不知所以入德未见其能进也先儒诲人之方或曰敬或曰勤或曰礼或曰寡欲或曰不欺或曰忠恕之类此书具载者以见诸家设教不同其理则未始不贯是皆入徳之门难拘一说以畧之夫人气禀不一要在因先儒之训度己才而进焉尊所闻而行焉其至则一也伊川曰孔子之教人各因其才有以文学入者有以政事入者有以德行入者又以见圣门之广大也】

　　明四端察五典者穷理之本
　　大学以致知格物为先【伊川曰知者吾之所固有然不致则不能得之而致知在格物胡衡麓曰致知然后知】四端五典其致知格物之先务欤四端者何孟子曰恻隠之心仁之端羞恶之心义之端辞让之心礼之端是非之心智之端今人乍见孺子将入于井皆有怵惕恻隠之心者其心岂自外来乃自然发见非思勉而得即所谓良心也秉彝也【秉执也彝常也广汉张敬夫谓本然之常性人皆均有故好是懿徳以其秉彝故也而不知好者是必有以乱其常故尔敬夫名栻受学于胡文定公季子宏仁仲】天理【也邵康节谓自然者天也又诗云自然之外更无天伊川曰天者自然之理也谢上蔡谓格物须识天理始得所谓天理者自然底道理孺子将入井乍见时其心怵惕所谓天理也要誉于乡党内交于孺子之父母恶其声而然即人欲尔天理与人欲相对人欲纔肆天理灭矣明道令学者必先知仁其义一也谢子之说本诸乐记灭天理而穷人欲之义】是知仁义礼智非人能强名皆我所固有其端常见于日用之间要在知皆扩而充之尔故孟子谓茍能充之足以保四海苟不充之不足以事父母充与不充在我而已【吾儒则推此良心而达于天下以立万世之大经释氏则以死心为宗唯恐寂灭之不至儒释之异天要在此彼三纲五常之道自然而废也所以自谓出世间法尔然世间岂得而出哉张子韶少仪论曰释氏乍脱人欲之营营其乐无涯遂认廓然无物者为极致是故以尧舜禹汤文武之功业为尘垢以父子君臣夫妇长幼为赘疣以天地日月春夏秋冬为梦幻离天人絶本末决内外茕茕无耦其视臣弑君子弑父兵革扰扰岁时荒歉皆门外事殆将灭五常絶三纲有孤髙之絶体无敷荣之大用此其所以得罪于圣人】胡文定公曰人皆有是心尧舜能充尔如充恻隠之心至其仁如天充羞恶之心至以□充辞让之心至以天下让充是非之心至以嗣子为嚚讼伊川曰桀跖不能无是以生但戕贼之以灭天尔【问四端不及信何也伊川曰性中只有四端却无信为不信故有信字今东者自东西者自西何用信字】五典者何中庸谓父子君臣夫妇长幼朋友五者天下之达道孟子曰父子有亲君臣有义夫妇有别长幼有序朋友有信【伊川谓此为五典】横渠以谓其生民之大经乎乃自然之定理岂人强能秩序哉即所谓彝伦也天叙也延平杨龟山【名时字中立自号龟山云】曰五品人之大伦天之性也不可须臾离焉又曰五品之叙天也先王惇五典敷五教以迪之所以事天也【自万世当行之法言之谓之五典自设而为教言之谓之五教其实一也林少颖云】葢天下之为天下惟是五者而已离此以为道非通道也行之天下人伦絶而天理灭矣圣人所以为圣亦岂有他哉人伦之至而已舜之忧民逸居而无教则近于禽兽使契为司徒不过教以人伦孟子曰学则三代共之皆所以明人伦也【侯师圣曰君君臣臣父父子子先王之政达此以保天下谢上蔡曰不然人类几何其不相噬啮也】徂徕石先生【名介字守道兖州奉符人师泰山孙明复躬耕徂徕山下学者称徂徕先生世谓之东学杜祁公韩魏公力荐于朝欧阳文忠公谓先生笃学而志大虽在畎亩不忘天下之忧常以经术教授在太学葢以师道自居门人弟子从之者甚众大学之兴自先生始其言曰学者学为仁义惟忠能忘其身笃于自信乃可以力行也以是行于己亦以是教于人庆厯五年卒】曰天下不可一日无君臣不可一日无父子不可一日无夫妇不可一日无朋友不可一日无长幼万世可以常一日不可废者孔子之道也【周公所以示成王亦不过令知此道尔】尹和靖曰伊川教人学先于君臣父子夫妇长幼朋友上求乐处便是【因悟今之学者失所先后亦多矣】胡文定公谓四端五典在人则一心也在物则一理也充四端可以成性惇五典可以尽伦性成而伦尽斯不二矣吕与叔【名大临蓝田人】谓四端之在我者人伦之在彼者皆吾性命之理【伊川谓饮食男女之事喜怒哀乐之变皆性之自然释氏必尽絶是然后得天真吾见其丧天真矣邵康节亦云释氏弃君臣父子夫妇之道岂自然之理哉】受乎天地之中立人之道不可须臾离也【邵康节语秦玠曰道满天下何物不有之明道曰道之外无物物之外无道是天地之间无适而非道也即父子而父子在所亲即君臣而君臣在所敬以至为夫妇为长幼为朋友无所为而非道此道所以不可须臾离也又曰言天之自然者谓之天道言天之付与万物者谓之天命康节云我性即天天即性横渠亦曰性即天龟山曰性天命也天理也道则性命之理而已伊川曰自性而行皆善也圣人因其善也则为仁义礼智信以名之以其施之之不同也故为五者以别之合而言之道也离而言之亦皆道也舍此而行是悖其性也是悖其道也而世人皆言性也道也与五者异其亦弗学欤其亦未体其性也欤其亦不知道之所存也欤吕与叔曰不明人伦则性命之旨无所措不本性命则理义之文无所出孔子之言性与天道合天人兼本末妙道精义常存乎父子君臣夫妇朋友之间不逺乎交际酬酢洒埽应对之末非如异端之学絶伦离类造乎难行难知之域或问明道行状有尽性至命必本于孝弟之说伊川曰性命孝弟祇是一统底事彼后来人言性命者别作一般髙逺说故举孝弟于人切近者言之又曰只说道便不是道也有道者之言只作寻常本分说了孟子言尧舜性之舜由仁义行岂不是寻常话至于易只道个立人之道曰仁与义则性字也不消道自巳分明窃谓世之谈虚说妙以为道学宜味斯言也】昔尝问学于胡衡麓【名寅字明仲自号衡麓居士学者称致堂先生文定公长子】张横浦【名九成字子韶杭州盐官人受学于杨龟山谪南安学者称横浦先生】二侍郎莫不举四端五典以示诲诚修身齐家治国平天下之大原致知格物之先务也故冠于篇首云【横浦又云虽然有是四端而不知学问则行于所不当行故有不爱其亲而爱他人者不恶小人而恶君子者有逊位于子之而召乱者有非君子而是小人者此所以不可不学也何谓学中庸所谓博学审问慎思明辨笃行伊川所谓五者废其一则非学绎横浦之说本中庸修道谓教之义言非学不能品节之则亲亲仁民爱物之分差矣游定夫云为我至于无君兼爱至于无父则非教矣始悟圣人为六言六蔽之训也】

　　穷理者进学之本
　　大学谓致知在格物【在字冝玩味】先儒以谓格物即穷理也明道【伊川兄也吕正献公荐先生道术精奥颇能推行凡所临莅皆有异绩又举充台官云才行兼备忠义不羣伊川谓先生行巳内主于敬而行之以恕见善若出诸己不欲弗施于人为学知尽性至命必本于孝弟穷神知化由通于礼乐辨异端似是之非开百代未明之惑谓孟子没而圣学不传以兴起斯文为己任其言曰道之不明异端害之也昔之害近而易知今之害深而难辨昔之惑人也乗其还暗今之惑人也因其髙明辟之而后可以入道教人自致知至于知至诚意至于平天下洒埽应对至于穷理尽性循循有序病世之学者舍近而求逺处下而窥髙所以轻自大而卒无得也尝曰吾学虽有所受至于体天理而言之则非得于人也又谓伊川曰异日能使人尊严师道者吾弟也若接引后学随人材而成就之则予不得让焉朱公掞见先生于汝归谓人曰光庭在春风中坐了一个月刘安礼云从先生三十年未尝见其忿厉之容谢显道谓先生平和简易坐则凝然不动如木偶人及其动容貌出辞气则薫然粹和如春风之被万物又云吾师先使学者致知以识别之而后持敬以涵养之所成就众矣或问何先乎知识谢上蔡曰穷理之谓也夫黄金天下之寳也有未尝识者人以鍮与之必以为金而不能辨矣不能辨则疑疑则安能定其所执乎既没太师文潞公合学者之议题其墓曰明道先生云元丰八年卒】曰物即事也凡事上穷极其理则无不通【新安朱元晦谓物者理之所在不即此而极之则事不该理理不该事而知有所不精故致知在格物格者极至之谓言即事即物而格至其理也】伊川谓凡一物上有一理须是穷致其理穷理亦多端或读书讲明义理或论古今人物别其是非或应接事物而处其当皆穷理也又曰读史须见圣贤所存治乱之机贤人君子出处进退便是格物又曰如火之所以热水之所以寒至于父子君臣间皆是理又曰穷理非是尽要穷天下万物之理且于一事上穷尽其它可以类推至于言孝则当求其所以为孝者如何若一事上穷不得且别穷一事或先其易者或先其难者各随人浅深譬如千蹊万径皆可以适国但一道入得便可只为万物皆是一理又云随事观理而天下之理得矣又云物不必谓事物然后谓之物也自一身之中至万物之理理会得多相次【案相次二字未详疑相字衍文】自然豁然有觉处又曰不致知格物而先欲意诚心正身修者未有能中于理者也谢上蔡曰学须先从理学尽人之理斯尽天之理学斯逺矣下学而上达其意如此【窃谓宜于切日用处先致其力庻实得受用易以类推也】胡文定公曰物物而察则智益明心益广道可近矣又岂逐物而不自反哉又岂以己与物为二哉察于天行以自强也察于地势以厚德也察于云雷以经纶也察于山泉以果行也察于尺蠖明屈信也逺察诸物其略如此察于辞气颜色尊徳性也察于洒埽应对兼本末也察于心性四辞养浩然之气也【四辞者诐淫邪遁也】近察诸身其要如此【伊川曰物我一理才明彼即晓此葢言合内外之道其理如此文定之论正为未明彼者设俾初学知用力之方亦近思之义尔若于理既明且晓则不待教之因物而反求也】元城刘器之【名安世师温公】曰智足以穷万物之理则事至而不惑【释氏以理为障而灭之此与吾儒之学不同也】邵康节【名雍字尧夫卫州共城人后居伊川师青社李之才其学自陈抟种放穆修来先生有云世人视穆伯长李挺之常人尔不谓有如此学问明道谓先生少时自雄其才忼慨有大志既学力慕髙逺谓先王之事为可必致及其学益老德益劭玩心髙明观天地之运化阴阳之消长以达乎万物之变然后颓然其顺浩然其归徳气睟然望之可知其贤不事表暴不设防畛正而不谅通而不污清明坦夷洞彻中外讲学于家未尝强以语人而就问者日众乡里化之逺近尊之其与人言必依于孝弟忠信乐道人之善而未尝及其恶故贤者悦其徳不贤者服其化所以厚风俗成人材者先生之功多矣伊川谓先生胸懐放旷犹空中楼阁四通八达也临终时只是谐谑须臾而去以圣人观之则亦未是比之常人甚悬絶矣将终语伊川曰面前路径须常令寛路径窄时自无着身况能使人行耶常言凡人为学失于自主张太过又云为治之道必通其变不可以胶柱犹春之时不可行冬之令也谢上蔡谓先生才气豪迈在风尘时割据山河手也彼见天地进退阴阳消长万物出入生死之理如指诸掌遂自安其所至下学之事不复致功兹其异乎人也其考事物之成败始终人之祸福修夭无毫厘之差熙寜十年卒赐谥康节】曰天下之物莫不有理穷之而后可知也又曰物理之学或有所不通不可强通强通则有我有我则失理而入于术矣【言用知数揣度】

　　不欺者修徳之本
　　大学曰诚其意者毋自欺也【杨龟山曰王道本于诚意五霸假之者葢言其不以诚为之也】伊川曰无妄之谓诚不欺其次矣又曰学以不欺暗室为始刘元城问诚致力之要温公令自不妄语始元城没身守之【温公自云吾无过人者但平生所为未尝有不可对人言者尔尝问邵康节曰光何如人康节曰君实脚踏实地人也公深以为知言】山阳徐节孝【名积字仲车谥节孝】尝问安定胡先生【名瑗字翼之海陵人学者称安定先生主湖州学也世谓之湖学欧阳文忠公曰师道废久矣自景佑明道已来学者有师惟先生暨孙明复石守道三人而先生之徒最盛其在湖州之学弟子去来常数百人各以其经转相传授其教学之法最备行之数年东南之士莫不以仁义礼乐为学庆厯四年始诏州县立学于是建太学于京师下湖州取先生之法以为法至今为着令嘉佑四年卒范忠宣孙觉刘彝顾临钱公辅徐积滕甫皆门人之达者也】或人问见先生侍女否何以告之【安定晩年蓄二姬一日延节孝食扵中堂见之】胡曰莫安排由是有得尝以告延平陈了翁【名瓘字莹中自号了翁】云此某之悟门也【刘元城曰古者君臣师弟子之间惟是诚实心中所欲言者即言之故冉求曰非不悦子之道力不足也子路曰有是哉子之迂也宰我欲短丧自谓期可已矣子曰食夫稻衣夫锦于汝安乎曰安且今有士人于此必不肯自谓学而力不足也必不肯面质其师之迂也必不肯自谓居丧而安于食稻衣锦也彼三人皆孔子髙弟而其言如此者以其出于至诚而已】贾内翰【名黯字直孺】以状元及第归范文正公诲之曰君不忧不显惟不欺二字可以终身行之贾每语人曰此二字平生用之不尽也【吕居仁曰当官处事但务着实如擦文书追改日月重易押字万一败露得罪反重亦非所以养诚心事君不欺之道也胡文定公谓吕安老曰执得定不欺君表里如一此只是初学镃基向上尽有阶级地位未应指此为己至也】邵康节诗云心可欺时天可欺【又云天地之道直而已】是知先贤立教莫不以不欺为本【昔李潜君行其子欲贯开封戸籍取应君行曰汝虔州人求事君而先欺君可乎寜迟缓数年不可行也郑侠介夫中表有应举不以实年者介夫戒之曰方谋入仕已有欺君之心不可前辈自闺门之训己然刘元城曰天下诈伪之风甚矣以某从少至老观之诚实之风几乎一日衰于一日一年衰于一年方今夫妇父子兄弟之间犹相谄谀也相欺诈也况于君臣朋友之间乎且君臣父子夫妇兄弟朋友只是一个道理若一处壊即皆壊矣此风大可畏当其祸乱未作时犹一切含糊不见丑怪万一有大祸乱则君臣之间无所不至矣】又须避碍通于理明乎圣人不以证父攘羊为直而以君娶同姓为知礼则得之矣【案原本此下有直言二字衍文】

　　寡欲者养心之本
　　孟子曰养心莫善于寡欲其为人也寡欲虽有不存焉者寡矣濂溪周先生【名惇颐字茂叔世家舂陵濂溪后居庐山学者称濂溪先生洛中二程师也吕正献公荐其操行清修才术通敏凡所临莅皆有治声赵清献公亦累荐于朝黄鲁直云茂叔人品极髙胸中洒落如光风霁月好读书雅意林壑初不为人窘束世故权舆仕籍不卑小官职思其忧其为使者进退官吏得罪者赖以不寃然短于取名而急于求志薄于徼福而厚于得民菲于奉身而燕及惸独陋于希世而尚友千古赵阅道赠诗曰心似冰轮浸玉渊节如金井冽寒泉东坡濓溪诗云先生本全徳廉退乃一隅因抛彭泽米偶似西山夫遂即世所知以为溪之呼先生岂我辈造物乃其徒东坡敬仰濂溪至矣而与伊川则终身不相知也熙寜六年卒】曰养心不止于寡欲而存耳寡焉以至于无无则诚立明通诚立贤也明通圣也又曰圣可学乎曰可有要乎曰一为要一者无欲也无欲则静虚动直静虚则明明则通动直则公公则溥庶矣乎【又云天地至公而已矣伊川谓公仁之理也公则物我兼照故仁所以能恕所以能爱】伊川曰亦不须道闭目静坐为可以养心又曰欲寡则心自诚又曰只有所向便是欲【问凡运用处是心不伊川曰是意有心而后有意】吕原明曰养者治也寡者少也欲者感物而动也治心之道莫善于少欲少欲则耳目之官不蔽于物而心常寜心常寜则定而不乱明而不暗道之所自生徳之所自成也不存焉者梏亡之谓【孙宣公奭孟子正义曰梏手械也利欲之制善使不得为犹梏之制手也】寡欲之人操其心而存之无有梏亡之患故虽有不存焉者寡矣其为人也多欲则好动而无节妄作而失常善端所由丧而天理亏焉故虽有存焉者寡矣是故心者性之用也可以成性可以失性得其养则道进而徳长所以成性失其养则反道败徳所以失性【谓人性本善反道败徳则失其固然矣】善养心者正其思而已目欲纷丽之色视思明则色欲寡矣【胡衡麓曰思明者期见逺而不昏于乱色也】耳欲郑卫之声听思聪则声欲寡矣【胡衡麓曰思聪者必听徳而不感于邪声也】口欲天下之美味思夏禹之菲饮食则口欲寡矣身欲天下之文绣思文王之卑服则身欲寡矣寡欲如此而心不治者未之有也孔子曰操则存舍则亡出入无时莫知其乡惟心之谓欤甚哉天下之难持者莫如心天下之易染者莫如欲伯益戒舜曰罔淫于乐召公戒武王曰玩人丧徳玩物丧志舜与武王犹且戒之

　　敬者为礼之本
　　子曰安上治民莫善于礼礼者敬而已矣又曰为礼不敬吾何以观之哉胡衡麓曰敬为礼之实不敬则威仪俯仰与俳优之戏者何殊辞受取舍与市道之交者奚辨故三千三百之制必斋必庄必恭必肃为礼以敬为本故也范太史【名祖禹字淳甫成都华阳人】谓凡礼之体主敬敬者礼之所以立也何谓礼濂溪曰礼理也乐和也阴阳理而后和君君臣臣父父子子兄兄弟弟夫夫妇妇万物各得其理然后和故礼先而乐后伊川先生曰推本而言礼只是一个序乐只是一个和【又曰天下无一物无礼乐且如置两只椅子纔不正便是无序无序便乖乖便不和又曰盗贼至所谓不道者然亦有礼乐葢必有总属必相听顺乃能为盗不然叛乱无统不能一日相聚而为盗也礼乐无处无之学者须要识得横渠谓礼本天之自然】温公谓礼纪纲是也夫辨贵贱序亲疎裁羣物制庶事非名不着非器不形名以命之器以别之然后上下粲然有伦此礼之大经也胡衡麓又曰礼者制心之防范其文采威仪足以固人肌肤之会筋骸之束其秩叙等衰足以杜人陵犯之态踰越之行【絶灭礼法以放旷为达者此老庄之学也西晋玄虚之风葢由祖尚老庄所致尔胡衡麓曰老庄之学见周末文胜人皆从事于仪物度数不复有诚信为之主故欲扫除弊迹以趋乎本真而矫枉太过言言有失玄虚幽眇不切事情遂使末流遗略礼法忽弃实德浮游波荡其为世害更甚于文之灭质】何谓敬伊川曰主一之谓敬无适之谓一整齐严肃则心便一尹和靖曰只收敛身心便是主一如入神祠致敬时其心收敛着不得一毫发事非主一而何【或问敬莫是静否伊川曰才说静便入于释氏之说也便是忘也近思録记伊川每见人静坐便叹其善学又当致思焉】曲礼首言毋不敬而夫子亦曰执事敬虽之夷狄不可弃也伊川谓君子之遇事无巨细一于敬而已矣又知不独指为礼而言也【胡衡麓论云曰荒曰怠曰豫曰纵曰傲曰慢曰戏曰侮皆敬之反也曰慎曰戒曰儆曰畏曰恭曰祗曰寅曰肃皆敬之发也伊川曰今学者敬而不安者亦是大以敬来做事得重此恭而无礼则劳也礼是自然底道理只恭而不为自然底道理故不自在也须是恭而安今容貌必端言语必正者非是独善其身要人道如何只是天理合如此本无私意只是个循理而已明道亦云执事须是敬然不可矜持太过】子路问君子子曰修己以敬曰如斯而已乎【此五字宜玩味】曰修己以安人又曰修己以安百姓胡衡麓谓安人安百姓乃修己以敬之效尔【或问敬义何别伊川曰敬只是持己之道若只守一个敬不知集义却是都无事也且如欲为孝不成只守着一个孝字须是知所以为孝之道所以侍奉当如何温凊当如何然后尽孝道也因记杨龟山答学者诚意问云自修身至于平天下莫不有道焉而皆以诚意为主茍无诚意虽有其道不能行也若谓意诚心正便足以平天下则先王之典章文物皆虚器也】横渠以礼教学者使先有所据守伊川以敬为入徳之门又曰涵养须用敬明道谓敬则诚张横浦尝语余云敬之一字乃克己私之利刃子

　　勤者修业之本
　　易曰天行健君子以自强不息伊川谓法天行之健也吕与叔谓天之诚行健而已人之诚自强不息而已又曰天之所以为天不已其命而已圣人之所以为圣不已其徳而已夫大禹惜寸阴成汤坐以待旦文王自朝至于日中昃不遑暇食召公告成王夙夜罔或不勤成王戒卿士业广惟勤子张仲由问政夫子皆诲之以无倦圣人莫不以自暇自逸为戒也刘元城曰学者所守要道只勤一字尽矣能勤则邪僻无自而生纔有间断便不可谓勤【是亦不息之义】胡安定与孙泰山【名复字明复晋州平阳人复居泰山学春秋着尊王发微学者称泰山先生富郑公范文正公荐其道徳经术宜在朝廷赵康靖诸公共荐行为世法经为人师不冝弃之逺方齐鲁学者多宗之故号为东学欧阳文忠公谓先生治春秋不惑传注不为曲说以乱经其言简易明于诸侯大夫功罪以考时之盛衰而推见王道之治乱得于经旨本义为多嘉佑二年卒】石徂徕三先生读书泰山中攻苦食淡终夜不寝一坐十年不归【东学之倡自孙石二先生始欧阳文忠公谓孙明复居泰山之阳鲁多学者其尤贤而有道者石介自介而下皆以弟子事之孔道辅为人刚直严重不妄与人闻先生之风就见之介执杖屦侍左右先生坐则立升降拜则扶之及其徃谢也亦然鲁人既素重此二人由是始识师弟子之礼莫不嗟叹祖无择姜潜龚鼎臣张洞刘牧李缊皆其门人也王沂公李文定公范文正公士建中贾同皆其师友也先忠肃公实师事龚姜云】邵康节始学于百源坚苦刻厉冬不炉夏不扇夜不就席者数年富郑公未第时读书夜枕圎枕庶睡不能久欲有所思冬以冰雪夏以新水沃面其勤如此王荆公【名安石字介甫抚州临川人后居金陵着新经字说诏以其书立之于学熙丰已来其学盛行世谓之临川学又曰新学吕惠卿蔡京蔡卞林希蹇序辰杨畏蔡肇皆门人之达者也】举进士甲科为州佥判每读书达且略假寝日已髙亟上府多不及与潄常云学者当知其难而自强不息故自天子至于庶人进徳修业若存若亡而能成者未之有也虽然秦始皇衡石程书隋文帝卫士传餐苏秦引锥刺股非不勤也而不免于丧邦杀身者又不可不求其故也尹和靖云学者知笃志力行矣【案尹和靖以下十二字原本误作注文今改正】徒将破碎大体不见圣贤之用心宜无取焉安定胡先生授学者必以经非治身正家致君庇民之术一切不以诲之主湖学也置治事斋学者欲明治道者讲之于中如治民治兵水利算数之类【伊川曰安定门人徃徃知稽古爱民矣则于为政也何有刘彝熙寜间召对曰圣人之道有体有用有文君臣父子仁义礼乐厯世不可变者其体也诗书史传子集垂法后世者其文也举而措之天下能润泽其民归于皇极者其用也国家累朝取士不以体用为本而尚其声律浮华之词是以风俗偷薄臣师瑗当寳元明道之间尤病其失遂明体用之学以授诸生今学者明夫圣人体用以为政教之本皆臣师之功也吕原明曰仁皇时太学之法寛简胡翼之初为直讲有旨专掌一学之政胡亦甄别人物各因其所好类序而别名之故好尚经术者好谈兵战者好文艺者好节义者皆使之以类羣居相与讲习又曰今读是经而不知经之宏意大旨以见之行事不若不读之为愈也朱元晦曰秦汉已来学问不博儒者惟知章句训诂之为事而不复知求圣人之意以明夫性命道徳之归至于近世先知先觉之士始发明之则学者既有以知夫前日之为陋矣然或乃徒诵其言以为髙而又初不知深求其意甚者遂至于脱略章句陵籍训诂坐谈空妙展转相迷而其为患又有甚于前日之为陋者呜呼是岂古昔圣贤相传之本意与夫近世先生君子之所望于后人者哉】胡衡麓尝语余曰若不通经谓能断得古今世之治乱事之得失人之贤否及能立身行己者吾不信也纵其间或有是者亦偶然尔或问谢上蔡以讲论经典二三说者当何从谢答曰用得即是验之于心而安体之于身而可行斯是矣如求之或过于幽深证之或出于穿凿而不取正于有道者未免有差如杨墨学仁义其流至于无君无父吴传正语吕正献公云毋弊其神于蹇浅皆学者所宜知【案不取正于有道者以下原本俱误作注文今改正】

　　求实用者穷经之本
　　孟子谓穷则独善其身达则兼善天下自修身至平天下之道皆实用也孔子谓伯鱼曰学诗乎对曰未也不学诗无以言又曰学礼乎对曰未也不学礼无以立伊川曰穷经将以致用也如诵诗三百授之以政不达使于四方不能专对虽多亦奚以为今世之号为穷经者果能达政专对乎则其所谓穷经者章句之末耳此学者之大患也【胡衡麓曰后世学者从事于章句耽玩于词藻以为己则无増益智思之力为人则无制世御俗之略而所学遂为无用之具召之使论其所学为定其理或自出一义使人皆以意对为可否之当时政事俾之折衷故人皆乐从而有成今朝廷名臣徃徃胡之徒也余因悟成就人材之道不可拘以一法茍随其才而教育之焉得无成朝廷之用人学者之修业皆当然也】明道谓学须就事上学邵康节曰学以人事为大今之经典古之人事也故其诗云人之所学本学人事人事不修无学何异【胡衡麓谓易书开示中正得失之理表明吉凶悔吝之先使人知所避就词若隠微皆指人事不如是则圣人岂固为玄谈以无益于世乎而学易者徃徃归易于虚无幽眇不涉世用而其所行则背义违理以趍乎悔吝之地其失本于人自人易自易而不知易即人也自何晏王弼以老子庄周之书释大易王衍等竞相慕效专事清谈糟粕五经蔑弃敦实风流波荡晋随以亡】郭兼山【名忠孝字立之自号兼山河南人】曰有用者是圣人之道无用者非圣人之道学可用于天下方始是若未可用终未是尹和靖曰大抵为学贵乎有用而已【窃谓释氏以事理为障而除之故出家独善而无其用此与吾儒之学不同也今吾儒徒知辟其教于事理用三者反不致力验诸行事可见矣此愚之所未喻也胡衡麓曰学是道必习是事学仁必习仁之事伊川谓吾道非如释氏一见了便从空寂去朱元晦谓余曰释氏只要认得这个精灵便休歇去而不求诸践履之实也】伊川又曰治经实学也如中庸一卷书自至理便推之于事如国家有九经凡厯代圣人之迹莫非实学也又曰六经浩渺乍来难尽晓且见得路径后各自立得个门庭归而求之可矣又曰学者先须读语孟穷得语孟自有要约处以此观他经甚省力【胡衡麓令余且先看孟子后问于张横浦答云论语含蓄未易经理会虽至妙之理只一两句便了孟子须反复详说初学读之比之论语似易晓然亦未易观葢孟子多散漫观者须把他散漫处去寻他浑成处看】又曰学者不守文义必须背失本意一向去理会文义又却滞泥不通温公谓许奉世云某自幼诵诸经直取其目前可用者而从之前贤髙奇之论皆如面墙刘元城云多闻阙疑愈于求合而强为之说也伊川谓读书当平其心易其气阙其疑则圣人之意见矣苏东坡云圣人之言当以类成文而求其意时学率以一字断遇其不同则异说生焉【胡衡麓曰一字有数意贵知其指朱元晦语学者观书法云且当玩味大意就自巳分上着实体验不须细碎计较一两字异同学问之道无他求之于心而已此是前圣紧切为人处就日用中下工夫其余小小辨论俟他日亦未晚】凡此皆先儒读书法也【读书者多失在此数端】商书曰非知之艰行之维艰【伊川曰书曰非知之艰行之维艰此固是也然知之亦自艰譬如人欲徃京师必知是出那门行那路然后可徃如不知虽有欲徃之心其将何之自古非无美材能力行者鲜能明道以此可见知之亦难也伊川之说非不贵行也葢知之亦匪易恐其行之有差即孟子不明乎善不诚乎身之义后学误认其意者多矣夫以知之一字为众妙之门者释氏之教也】温公又云光也闻诸师友曰学者贵于行之而不贵于知之贵于有用而不贵于无用【温公见末学徒务知而不力行故有是训与书非知之艰夫子谓知之者不如好之乐之其义一也大抵温公之学以践履立门庭不贵于徒知之耳张横浦谓行则见于实効知多止于说辞此语深救末学之病张敬夫云秦汉以来学者失其传虽或有志于力行而其知不明莫适所依以卒背于中庸河南程子始以穷理居敬之方教人又于致知力行有所循守近岁学者皆失其指汲汲求所谓知而于躬行则忽焉此特未知二者互相发之故也胡文定谓释氏但求见解于用处全不究竟学者亦可警矣昔胡衡麓谓余为学之方曰知仁勇三者阙一不可知则能分别仁则能守得定勇则能力行诚至论也】尹和靖又曰先生遗书虽以讲解而传说使穷其根源谨其辞说茍不践行等为虚语此先贤所以重讲解慎言辞也明道谓言而不行是欺也刘元城谓说得一文不如行取一尺邵康节亦云尚言者必入于利也尚行者必入于义也言之于口不若行之于身行之于身不若尽之于心有诗曰口头说得未必是手里做成方是真亦圣人不以言取人听其言而观其行之意也【窃谓欲知学问之所得验诸行事方见犹之论医要以能愈疾为良也杨龟山语游执中云常以昼验之于妻子以观其行之笃与否也夜考之梦寐以卜其志之定与未也陈了翁亦言学者须常自试以观己之力量进否易曰或跃在渊自试也此圣学也东莱吕伯恭谓当于事事物物试验学力若有窒碍龃龉处即深求病源所在而锄去之又云凡事有龃龉必在我者有所未尽此其形而彼其影也于此观省最为亲切夫自明四端察五典至求实用凡七条皆进德修业之要】

　　推己及物者治道之本
　　伊川曰修身齐家以至平天下者治之道也建立纲纪分正百职顺天时以制事至于创制立度尽天下之务者治之法也【治法即治之具也学者苟明治道不达乎治法其将何以寓道乎欲致治也难矣舍治道而恃法制以把持天下已非先王之政况专任刑法智力以持世可乎邵康节谓用公正则王用智力则霸】孟子曰老吾老以及人之老幼吾幼以及人之幼天下可运于掌诗云刑于寡妻至于兄弟以御于家邦言举斯心加诸彼而已【老庄之教则以虚无淡泊为宗东坡谓其论君臣父子夫妇之间泛泛乎若萍游于江湖而适相值者商鞅韩非得其所以轻天下齐万物之术是以敢为残忍而无疑大抵于所厚者薄则无所不薄理势然也伊川曰予夺翕张理所有也而老子之言非也予之之意乃在乎夺之张之之意乃在乎翕之权诈之术也申韩苏张皆其流之敝也吕东莱论申韩之害流毒后世虽明君贤臣皆陷溺而不能出何也其令行禁止奔走天下乐其一时之快而不暇顾他日之害此其说所以盛行于世也窃谓老子予夺之说与管仲知予之为取何异又类阴谋耳因并记之】大学为治之道不过乎所恶于上毋以使下所恶于下毋以事上葢天下虽广其理则一兆民虽众其情则同我所欲者人亦欲之我所恶者人亦恶之孟子论王道之要亦不过举斯心推达充扩尔吕与叔谓举斯心以加诸彼推而放诸四海而准无徃而非斯心也又伐柯解曰治己治人之道于己取之不必睨视之劳而自得于此矣范太史谓己欲安故安人己欲利故利人虽三王之治天下不过是也邵康节诗云能持己心达人心天下何忧不能治伊川曰恕者入仁之门为仁之方也李吁问临政惟用心于恕何如伊川曰恕己所固有不待求而后得举此加彼斯是矣何用心之云胡文定公谓恕有差处失于姑息胡衡麓曰凡言恕者一断以尚寛从厚而已矣是悦夫恕之名而未尝味夫己所不欲勿施于人之理也姑以治狱喻之杀人者死一也杀己之亲使报足矣又迁怒以及其宗杀人之亲或使末减又要阴报曰死者己不幸寜忍复为之戮人至乃蠲释之假如人我易地彼以此见施吾其心服乎斯人也惟知有己不知有人此参彼己之要论

　　修身者齐家之本
　　易曰父父子子兄兄弟弟夫夫妇妇而家道正正家而天下定矣【胡衡麓曰子不敬承父事以伤其父心父又不能抚字其子而疾恶之弟不思天伦明序以慢其兄兄又不念同气鞠养而憎弃之一家如此则一家溃败天下如此尚何人理之有然后知尧舜之君唐虞之盛本于孝弟决非虚语也】大学曰身修而后家齐家齐而后国治国治而后天下平自天子至于庶人壹是皆以修身为本中庸曰反身不诚不顺乎亲矣孟子曰家之本在身又曰身不行道不行于妻子夫闺门之内严过则伤恩慈过则渎慢故濂溪谓家难而天下易家亲而天下疎【又曰家人睽必起于妇人故睽次家人以二女同居而其志不同行也唐张公艺九世同居髙宗问其所以能睦族之道公艺书忍字百余以进其意以为宗族所以不协由尊长衣食或有不均卑幼礼节或有不备更相责望遂至乖争苟能相与忍之则家道雍睦矣味忍之一字有以见包总之不易也】惟修身慎行使之有所矜式而自化则恩不伤而用力寡故家人象曰君子以言有物而行有恒武阳朱汉上【名震字子发学者称汉上先生其学宗程氏先大夫受其易学】谓言行有法而家人化卦终亦不过曰反身而已【上九象曰威如之吉反身之谓也伊川谓威严不先行乎已则人怨而不伏威严即胡文定公私事公事一切苦森】大抵正君御下以至治国平天下圣贤莫不以修身为先慎独其要乎

　　养心者事亲之本
　　曽子曰孝子之养老也乐其心不违其志乐其耳目安其寝处以其饮食终养之是故父母之所爱亦爱之父母之所敬亦敬之至于犬马尽然而况于人乎曽子养曽晳必有酒肉将彻必请所与问有余必曰有曽元养曽子必有酒肉将彻不请所与问有余曰亡矣将以复进也夫曽子养志者也曽元养口体者也孟子谓事亲若曽子者可也子路曰啜菽饮水尽其欢斯之谓孝孟子曰不得乎亲不可以为人不顺乎亲不可以为子而孝经云父有争子则身不陷于不义故当不义则子不可以弗争于父从父之令又焉得为孝乎然父子主恩非使之犯颜而逆谏礼曰父母有过下气怡色柔声以谏子曰事父母几谏言谏于微则过未着而其从易也见志不从又敬不违言当起敬起孝【起犹更也】不违几谏之初心期终以感动之也劳而不怨言身履勤苦自怨而慕庶几亲心之回不敢怨及父母也礼曰与其得罪于乡党州闾寜熟谏父母怒而挞之流血不敢疾怨起敬起孝【案礼曰以下原本误作注文今改正】此养志之孝也

　　信者交友之本
　　诗序曰自天子至于庶人未有不须友以成者曽子曰君子以友辅仁舜敷五教一曰朋友有信子夏曰与朋友交言而有信虽曰未学吾必谓之学矣大学曰与国人交止于信则又不独为朋友言也是故圣人以信易食胡衡麓谓信诚实是也伊川曰诚则信矣信则诚矣杨龟山谓一不信则舟中之人尽为敌国以事上则上疑以交朋友则朋友疑至于无徃而不为人所疑道何可行乎若夫尾生期女子于桥下水至不去抱柱溺死非无信也又须信近于义可也

　　正君心者治国之本
　　鲁哀公问政于孔子孔子对曰政者正也君为政则百姓从之矣君之所为百姓之所从也君所不为百姓何从孟子曰人不足与适也政不足与间也惟大人为能格君心之非君仁莫不仁君义莫不义君正莫不正一正君而国定矣【胡衡麓曰莫难强如怠心莫难制如欲心莫难降如骄心莫难平如怒心莫难抑如忌心莫难正如僻心然皆放心也大人格君心之非者格此等也格犹捍云尔未至乎大人而当大人之任亦当勉焉使君心常收而不放则善日起恶日销治可立安可保矣】荀子曰君者人之源也源清则流清源浊则流浊明道云天下治乱系乎人君仁不仁耳离是而非则生于其心必害于其政岂待乎作之于外哉昔者孟子三见齐王而不言事门人疑之孟子曰我先攻其邪心心正则天下之事从而理也夫政事之失用人之非智者能更之直者能谏之然非心存焉则一事之失救而正之后之失者将不胜救矣格其非心使无不正非大人其孰能之杨龟山曰孟子言人不足与适也政不足与间也惟大人为能格君心之非葢人与政俱不足道则须使人君心术开悟然后天下事可循序整顿然格君心之非须要大人之徳大人过人处只是正己正己则上可以正君下可以正人今之贤者多尚权智不以正己为先纵得好时节终是做不彻或谓权智之人亦可以救时据某所见正不欲得如此人在人君左右壊人君心术又曰人臣事君岂可佐以刑名之说是使人主失人心也无人心则不足以得人能使其君视民如伤则王道行矣又曰孟子与人君言皆所以扩其善心而格其非不止就事论事如论齐王之爱牛而曰是心足以王论王之好乐而使之与百姓同乐论王之好货好色好勇而陈周之先王之事临卭讣虞卿【名用章】西蜀大儒也有云人主不冝有所好故好征战则孙武白起之徒出而民残于干戈矣好刑名则韩非张汤之徒出而民苦于刻核矣好聚敛则桑羊皇甫镈之徒出而民困于掊克矣好顺从则张禹胡广之徒出而民敝于夸大矣【欧阳文忠公谓鬼谷子驰说诸侯必因其喜怒哀乐好恶而捭阖之故天下诸侯无不在其术中者惟不见其所好者则不可得而说也苏秦张仪得其学而为纵横】邵康节曰邪正之由系乎上之所好也上好德则民用正上好佞则民用邪邪正之由有自来也成王戒君陈亦曰违上所命从厥攸好言不从令而从其好也范太史曰所用之人所行之政皆出于君心人不足责政不足非此由臣不能正君君心不正是以如此惟得大人然后可以正君心此非小人之所能也孟子云居仁由义大人之事备矣大人之事正己而物正者也居仁由义先自治而后治人先正己而物自正故能正君不正己则不能正人岂能正君【张敬夫云格之为言感通至到也书曰格于上帝葢君心之非不可以气力胜必也感通至到而俾之自消靡焉所谓格也葢积其诚意一动一静一语一黙无非格之之道也若心非未格虽易其人才更其政事幸其见听而肯改易他日之所用所行亦未必是也何者其本源不正不可胜救也心非既格则人才政事将自日新矣然而格君之业非大人则不能若在己之非犹有未之能克者而将何以尽夫感通之道哉后世论治者不过及于人才政事而止矣孰知其本在于君心而又孰知格君之本乃在于吾身乎惟大人为能格君心之非孟子斯言真万世不可得而易者也】昔司马温公论汉孝元优柔不断谗佞用权当时之大患也而贡禹不以为言恭谨节俭孝元素志而禹孜孜言之何哉又要在识其偏处之审尔东坡论唐陆宣公云徳宗以苛刻为能而谏之以忠厚以猜疑为术而劝之以推诚好用兵而以销兵为先好聚财而以散财为急若宣公可谓善正其偏者也

　　审势者安天下之本
　　陆宣公云立国之安危在势濂溪曰天下势而已矣势重轻也极重不可反识其重而亟反之可也反之力也识不早力不易也力而不竞天也不识不力人也天乎人也何尤【温公曰上行下效谓之风熏蒸渐渍谓之化沦胥委靡谓之流众心安定谓之俗及风化已失流俗已成则虽有辩智弗能谕也强毅不能制也重赏不能劝也严刑不能止也自非圣人得位而临之积百年之功莫之能变也】伊川云混一之形如万顷之泽而善为治者莫善乎静以守之而或扰之如风过乎泽波涛汹动平之实难故一正则难倾一倾则难正者今日天下之势也富郑公遗奏云愿陛下审观天下之势东坡曰如周如唐则外重而内轻如秦如魏则外轻而内重内重之弊必有奸臣指鹿之患外重之弊必有大国问鼎之忧圣人方盛而虑衰常先立法以救弊董仲舒曰三王所祖不同【夏尚忠殷尚质周尚文】非其相反将以救溢扶衰所遭之变然也【濂溪拙赋云呜呼天下拙刑政彻上安下顺风清弊絶岂非意欲救之以质欤窃谓今有志于天下者宜于此赋致思焉】章丞相绍圣初问陈了翁以当世之务了翁曰请以所乘舟为喻偏重其可行乎移左置右其偏一也明此其可行矣【杨龟山曰陈莹中言乘舟事最好然元佑舟不知为甚装得太重及绍圣时不知却如何亦偏多载了据此两舟所载者因何物得重今当减去何物则适平若被人问到此须要处置始得如是本分处置得事之人必须有规矩绳墨一一调和得是不令错了若只说得总脑便休亦不济事孟子言天下可运于掌如彼所言天下诚可运于掌也】唐文宗亦云天下之势犹持衡此首重则彼尾轻矣窃谓岂独天下之势一州一县皆然也【自推己及物至审势凡六条皆治道之要也】

　　明本释卷上

　　●钦定四库全书

　　明本释卷中

　　（宋）刘荀撰

　　正名分者为政之本
　　冉子退朝子曰何晏也对曰有政子曰其事也范太史曰政者治天下之法度也胡衡麓曰夫政者凡纪纲法度举错因革维持社稷康保人民者是也有司所掌笾豆出纳簿书期会文为之末者耳夫政与事相须以成者也周礼周公致治之大法上而论道经邦之大下而酰醢醤酒之微无一不备可见矣茍通于事而不知为政绩用虽成难乎免于规模毕而气象俗故士君子鄙之者以此又须明治道为主也名分者何易曰天尊地卑乾坤定矣卑髙以陈贵贱位矣邵康节谓尊卑贵贱之分着而天下不治未之有也夫黄帝尧舜垂衣裳而天下治葢取诸乾坤惟圣人为能循天之理孙泰山曰干者天道也君道也父道也坤者地道也臣道也子道也乾坤之象既立君臣之位既定父子之序既明万古而不可易者也在昔周道微弱诸侯强大时王号令不行礼乐征伐不自天子出壊法易纪者有之弑君贼父者有之盗国窃号者有之孔子患其然也于是赞易道修春秋以正君臣以笃父子以明王道以救乱世【又曰黄帝观乾坤创法度衣之裳之以辨君臣以正上下以明贵贱帝尧奉之于后虞舜载观厥象以尽其神于是分其命数异其等威殊其采章以登以降然后一人之服五等之制焕然而备俾臣无以僣其君下无以陵其上贱无以加其贵僭陵篡夺之祸不作虽四海之广亿兆之众上穆下熙可髙拱而视故易曰黄帝尧舜垂衣裳而天下治】朱汉上曰君尊臣卑父尊子卑夫尊妇卑谓之三纲三纲不正天地反复髙者贵卑者贱则贵贱之位分矣温公作通鉴首以名分为主曰礼莫大于分分莫大于名又曰昔仲叔于奚有功于卫辞邑而请繁缨孔子以为不如多与之邑惟器与名不可以假人卫君待孔子而为政孔子欲先正名以为名不正则民无所措手足诚以名器既乱则上下无以相有故也伊川曰名分正则天下定又曰君子观履之象以辩上下之分定其民志故上下之分明而后民志有定可以言治民志不定天下不可得而治也胡文定公曰夫名分者致治之纲正名定分者立政之本【元佑初三省同密院取旨除谏官罢侍讲先忠肃公在中丞即上疏曰窃以国家所当持者在纲纪大臣所宜守者在名分纲纪正于上则下无邪志名分治于下则政无多门一有夺移何患不起今废置官吏陛下大政而三省之事也枢密院干非其职踰法出位横造议论公然犯分臣恐积微至着交乱官守渐行私意以害政事上则陛廉之等慢下则倾夺之患生杜渐防微实系国体借有特旨乃是圣恩优礼执政欲合同众论之意而大臣之节自当引义辞免惜朝廷纲纪以安分守先忠肃此疏即曽子思不出其位之义因记昔太宗朝获西夏李继迁母时吕正惠公为相冦莱公为副枢上独召准与之谋吕使人邀至曰若邉鄙常事密院之职端不敢与知若军国大计端位宰相不可以莫之知也冦告欲斩以戒凶逆吕请对且言徒树怨雠而益坚其叛心冝善养视以■〈彳召〉徕继迁上用吕策继迁寻死其子竟内欵因悟思不出其位又须权事变之轻重可也或谓吕冦非同朝俟考　案中丞原本作中司考刘挚传元佑初为御史中丞中司应是中丞之误今改正】昔韩退之为袁州刺史力辞观察使之谨牒【王元之云退之为袁州刺史故事观察使牒部刺史皆曰故牒时王宏中廉问江西以吏部之贤时自损曰谨牒而退之致书恳请宜如旧制】伊川判西京国子监【案判西京宋史作勾管西京】不佥书转运司申状【伊川判西京国子监吏人押申转运司状伊川曰国子监自系朝廷官岂有台省倒申外司之理从前人只计较利害不计较事体竟不佥书】先贤岂好较此末度哉诚以名分不可乱故虽微必谨大抵名分一乱而望家齐国治难矣庄周谓春秋以道名分胡文定公取其说以为一经之纲领云

　　防微者销患之本
　　易曰水在火上既济君子以思患而豫防之朱汉上曰水火相逮而后济然既济之极水火相反其初故既济之象未济藏焉君子不可不思虑以豫防其患伊川曰圣人为戒必于方盛之时方盛虑衰则可以防其满极而圗其永久至于既衰而后戒则无及矣自古天下治安未有久而不乱者葢不能戒于其盛也刘元城云今日夏至六阳至此而极万物繁鲜可谓盛矣然一阴已生于九地之下他日天地冱寒肃杀万物葢从今日始物禁太盛者乃衰之始也正如齐自太公已来无盛于桓公之时桓公七年始霸而会诸侯十四年陈公子完来奔是年岁在己酉而不知有齐国者由此人也【又经云己酉至齐简公之四年岁在庚申田恒弑其君遂专齐国自己酉至庚申一百九十三年其事始验朱汉上谓阴阳消长循环无穷】范太史谓有国家者当防微杜渐若祸难已成虽圣人亦未如之何也王荆公谓壤崖破岩之水源自涓涓干云蔽日之木起于青葱禁微者易救末者难坤初六曰履霜坚冰至象曰履霜坚冰阴始凝也驯致其道至坚冰也文言曰积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至葢言顺也伊川曰天下之事未有不由积而成家之所积者善则庆及子孙所积不善则殃流于后世其大至于弑逆之祸皆由积累而至非朝夕所能成也明者知冰霜之戒辩之于早不使顺长则天下之恶无由成矣霜而至冰小恶而至大皆事势之顺长也【杨龟山曰夫坤之初阴始凝也未至乎坚冰而卒乎坚冰者理之必至也辩之者不于始凝之时至于坚冰而后辩则鲜不及矣若鲁昭公髙贵乡公是也自古乱臣贼子其初岂有意哉驯致其道以至于极目故易于小人几微之际毎致意焉姤之辞曰女壮勿用取女夫姤之初阴始生也女也者阴始生之象也始生未至于壮也而用壮之道焉犹坤所谓履霜坚冰是也故曰勿用取女葢取之则引而与之齐引而与之齐则终末如之何也已昔阳城之于唐其任职非不久也其初裴延龄未用也不于未至之时止之至天子将用为相乃欲取白麻裂之而哭于庭岂不晚乎】温公进重微规云虞书曰兢兢业业一日二日万几几之为言微也言当戒惧万事之微也夫水之微也捧土可塞及其盛也漂木石没丘陵火之微也勺水可灭及其盛也焦都邑燔山林故治之于微则用力寡而功多治之于盛则用力多而功寡是故圣帝明王皆销恶于未萌弭祸于未形天下阴被其泽而莫知其所以然也夫宴安怠惰肇荒淫之基奇巧珍玩发奢泰之端甘言卑辞启侥幸之涂附耳屏语开谗贼之门不惜名器导僭逆之源假借威福授陵夺之柄凡此六者其初甚微朝夕狎翫未覩其害日滋月益遂至深固比知而革之用力百倍矣【又云昔扁鹊见齐桓侯曰君有疾在腠理不治将深桓侯不悦及在血脉在肠胃桓侯皆不信及在骨髓扁鹊望之遂逃去徐福言霍氏太盛冝以时抑制汉宣帝不从及霍氏诛人为讼其功以为曲突徙薪无恩泽焦头烂额为上客故未然之事常见弃及其已然又无及矣】范太史唐鉴云太宗问褚遂良曰舜造漆器谏者十余人此何足谏对曰奢侈者危亡之本漆器不己将以金玉为之忠臣爱君必防其渐若祸乱已成无所复谏矣明皇以髙力士为右监门将军初太宗定制内侍省不置三品官黄衣廪食守门传命而已至是以诛萧岑功赏之是后宦官稍増至三千余人除三品将军者寖多衣绯紫者千余人宦官之盛自此始夫中人不可假以威权葢近而易以为奸也明皇不戒履霜之渐而轻变太宗之制崇宠宦者増多其员自是已后寖干国政其源一启末流不可复塞唐室之祸基于开元【张横浦廷策曰阉寺闻名国之不祥也尧舜阉寺不闻于典谟三王阉寺不闻于誓诰竖刁间于齐而齐乱伊戾闻于宋而宋危今此曹名字稍稍有闻此臣所以忧也横浦所言亦防微之道尔窃谓左右近习名迹至于昭著必有致之之由其可忽诸凡遇下者皆宜推类而致警也】平卢节度使王元志薨肃宗遣中使徃抚慰将士且就察军中所欲立者授以旌节李懐玉【赐名正己】为禆将杀元志之子推侯希逸为平卢军使朝廷因以希逸为节度副使节度使由军士废立自此始温公谓自是之后积习为常君臣循守以为得策谓之姑息乃至偏禆士卒杀逐主帅亦不治其罪因以位任授之然则爵禄废置杀生予夺皆不出于上而出于下乱之生也庸有极乎又云其始也取偷安于一时而己及其久也则众庶习于闻见以为事理当然不复论尊卑之序是非之理陵夷至于五代天下荡然南丰曽子固谓时天子之势屈于方镇之兵方镇之势屈于所部之兵至其甚也将之废置出于兵至于五代国之废置出于兵兵之祸未有甚于此也【胡衡麓曰阴阳之运天地之化物理人事之终始皆自芒忽毫厘至不可御故修徳者矜细行圗治者忧未然尧舜君臣反复警省未尝不以几为戒故折勾萌则百寻之木不能成矣忽蚁穴则千丈之堤不能固矣君子所以贵于见几而作也】窃观自古祸乱之源莫不由忽微以至着可不为之永鉴哉

　　达人情去利心者行事之本
　　孟子谓得民心有道所欲与之聚之所恶勿施尔也唐陆宣公曰仲尼以谓人情者圣王之田言理道所由生也时之否泰事之损益万化所系必因人情明道曰圣人创法必本诸人情极乎物理邵康节曰谁云万事广岂出人情间又曰人达人情无寡无广天下之事如指诸掌韩持国【维】有云治天下不必过求髙逺止在审识人情而已识人情不难以己之心推人之情则可见矣大凡贫则思富苦则思乐困则思息郁则思通邵康节诗云己之欲处人须欲先忠肃公谓民之所不欲决不可势力强而成也【东坡论新法书云议者谓民可乐成难与虑始故坚执不顾期于必行此乃战国贪功之人行险侥幸之说未及乐成而怨己起矣窃谓此商鞅一切之政得罪于天下后世独荆公取之所以致正论之不合也后人以不恤人言为政者是不悟商君遗法耳】若夫违道以干百姓之誉【此益戒舜语东莱以谓但才说干便不正矣】屈意以为牢笼之事【此李文靖公所戒窃谓人所以如此者不过欲众皆说之耳然终不能者葢善不善各从其类徒操术之不正也在圣人则有以处此矣子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之范太史谓未有善人而不善人亦好之未有不善人而善人亦好之也皆好之未可也谓其近于乡愿也皆恶之未可也谓其近于独立也善人好之不善人恶之其善善恶恶岂不明哉人君以此察臣下则忠邪可知也大抵观人当用此法则贤否得其槩矣】则又圣贤之所深戒夫利者伊川谓不独财利之利如作一事须寻自家穏便处皆利心也圣人以义安处便为利【张敬夫云学者潜心孔孟必得其门而入莫先于义利之辨非特名位货殖之慕而后为利凡处君臣父子夫妇以至朋友乡党之间起居话言之际意之所向一涉于徇己自私是皆利也其事虽善而内交要誉或萌于中是亦利而已矣】又曰子罕言利非使人去利而就害也葢人不当以利为心易曰利者义之和以义而致利斯可矣又曰心存乎利取怨之道也葢欲利于己必有损于人又曰义利云者公与私之异也人纔有意为公便是私心【或问于伊川圣人莫是任理而不任意否曰然朱汉上曰天地之覆载日月之照临四时之消长鬼神之吉凶岂有意为之哉大人之道与天地日月四时鬼神合故顺至理而推行之陈履常尝谓士大夫视天下不平之事不当懐不平之意平居愤愤切齿扼腕诚非为己一旦当事而发之如决江河其可御耶必有过甚覆溺之忧窃谓陈子之论即大学有所忿懥则不得其正之义要当廓然大公物来而顺应之】又曰虽公天下事若用私意为之便是私又曰为名与为利清浊虽不同然其利心一也【明道曰君子惟患无善之可称当汲汲为善非求名也有实则有名名实一也若夫好名则徇名为虚矣如君子疾没世而名不称谓无善可称耳非徇名也】横渠曰有心而为之虽善犹意也有意为善利之也假之也况存意于未善者乎【胡衡麓曰善不可以利为为利而为善则无善之理故孝而有利心不成乎孝矣忠而有利心不成乎忠矣何者心无二用利轻则义重利絶则义纯一有利心参乎其间未有不反为利所胜者故当辞而思受则辞必不果临战而思生则战必不力无不然者】孟子曰哭死而哀非为生者也经徳不回非以干禄也言语必信非以正行也【吕与叔谓君子常一其徳不为回邪非求福禄也不欲欺人非以正行为名也本于至诚为善无求于外也杨龟山谓圣人人伦之至也于君臣父子夫妇兄弟朋友之间各尽其道至以其身为天下用岂为功名爵禄哉葢君臣者人伦之大为臣义当如此也故三代之学皆所以明人伦人伦明于上则人知自尽刘元城语黄子虚事君之义不当视其所遇之厚薄而制施服之轻重钱宣靖言髙尚之人固不以名位为光宠忠正之士亦不以穷达易志操其或以爵禄恩遇之故而効忠于上此中人以下者之所为也胡衡麓曰莅官称职排难解纷虽勲塞宇宙皆分所当为茍讣劳绩之小大以希赏焉与奴仆宣力而责恩于主人者何异故凡为人臣当自効不当萌受赏之心而人君于臣下之功则不可丝毫忘也窃谓非特君臣之义如此凡在上者使人在下者事上皆当然也】董仲舒曰仁人正其谊不谋其利【范太史谓圣人惟言利物之利不言利己之利】明其道不计其功【韩门下维谓圣人功名因事始见不可有功名心窃谓天下本无事功利之心一萌欲安靖难矣人喜闻而乐道者诚可快于一时然未有无后患者靖康之祸原于荆公功利之说遗患至今先儒谓董仲舒所以度越诸子也】圣贤惟义当为而为之初无希功求名要誉自私矜己之心夫功业如管夷吾圣门之徒羞道焉者以其利心而已杨龟山谓王霸之分其义利之间乎一毫为利则不足为王矣【张敬夫云大抵王者之政皆无所为而为之霸者则莫非有为而然也齐桓晋文之事其间岂无可喜者要莫非有所为而然考其迹而其心术所存固不可掩也】

　　不求备者待人之本
　　伊训曰与人不求备周公曰无求备于一人孔子曰君子易事而难说也说之不以道不说也及其使人也器之小人难事而易说也说之虽不以道说也及其使人也求备焉子张曰君子尊贤而容众嘉善而矜不能【韩魏公知欧阳文忠公不以系辞为孔子书中书相会累年未尝与之言及】孟子谓物之不齐物之情也【夫以己之长而方人之短者由不知此义故也】中庸曰君子以人治人改而止邵康节诗云以圣责人固难全备以人望人自有余地吕与叔谓持一法以待物则物必有穷而人狭矣横渠云以责人之心责己则尽道以爱己之心爱人则尽仁以众人望人则易从范忠宣尝戒子弟曰人虽至愚责人则明虽有聪明恕己则昏但常以责人之心责己恕己之心恕人不患不到圣贤地位或问人当无利心然后为君子杨龟山曰以此自为可也以此责人恐不胜责矣【龟山之论即魏和洽所谓人之材徳各殊不可以一节取俭素自处则可以之格物所失或多之义胡衡麓尝语余曰利之一字惟圣人无之然有仗义而行者亦有分数多寡而行之者君子之全有此一字者小人也】韩魏公云中等以下人见利则趋是其常情不须怪又云知其为小人便以小人处之更不须较龟山魏公之论深得圣人待物之意若论取友诲人之道则义有殊矣【取友必端欲其益于己也叩其两端而竭焉竭上下两端诲人必以尽也子思曰夫圣人之官人犹匠之用木也取其所长弃其所短故杞梓连抱而有数尺之朽良工不弃葢择材与取友之义又不同也因并记之】

　　寛而有制者御众之本
　　孔子曰寛则得众又曰居上不寛吾何以观之哉胡衡麓曰寛居上之道不寛犹以寻常之沟蓄巨鱼也其能有之乎寛者容徳也犹海之负水地之负物天之徧覆也茍以纵弛为寛失之逺矣邵康节云芝兰芬芳麒麟凤凰此类之人鲜有不臧狼毒野葛枭号蛇蝎此类之人鲜有不孽天无私覆地无私载俱能含养始知广大然蛇虎能害人则必置之薮泽山林者乃所以全其生也是故寛而有制则民知防范而不敢过否则人情放肆其势必至纠之以猛【昔人有云强之弊实生于寛救之必于崇寛之时弱之弊实生于猛救之必于尚猛之日强弱之相乗寛猛之相代犹昼之有夜理所必至杨龟山谓寛亦须有制始得若百事不管惟务寛大则胥吏舞文弄法不成官府须要权常在己操纵予夺总不由人尽寛不妨或问欧阳文忠公为政寛简则弛废何也曰以纵为寛以畧为简则弛废而民受其弊吾之所谓寛者不为苛急耳所谓简者不为繁碎耳识者以为知言】故易曰小惩而大诫小人之福也皋陶虽告舜御众以寛继之以刑故无小刘元城以谓故犯典刑事虽细微必寘于法乃尧舜三代以来不易之道孔明相蜀赦不妄下而国治王通谓无赦之国其刑必平吕献可【名诲】谓数子岂无好生恶杀之心意葢知辅政之道本期于无刑尔【汉王符谓贼良民之甚者莫大于数赦赎恶人昌而善人伤矣范太史论数赦之害良民不被泽而罪人获宥政之偏党莫甚于此】伊川曰圣王为治设刑法以齐众明教化以善俗刑罚立则教化行矣教化行而刑罚措矣虽曰尚徳而不尚刑顾岂偏废哉曽子谓细人之爱人也以姑息观圣贤之意与世人以惠奸为寛者异矣【濂溪曰天以春生万物止之以秋物之生也既成矣不止则过焉故得秋以成圣人之法天以政养民肃之以刑民之盛也欲动情胜利害相攻不止则贼灭无伦焉故得刑以治此亦董仲舒所谓阳不得阴之助不能独成岁功之意葢刑乃天之道圣人不得已而用之所以弼教也但贵乎厥中耳】

　　察良心者用刑之本
　　书曰惟民生厚因物有迁【吕伯恭曰若不去本原上看商民但见得商民薄成王就本原上看商民虽染习如此其受生之初未尝不厚元本自好只因物以迁便如此】子曰性相近也习相逺也虽有恶人被以盗贼之名必艴然不悦者可见其良心固在由气禀之昬利欲易以陷溺其心所以成王有无忿疾于顽之训也蛮夷猾夏寇贼奸宄圣人虽不赦四凶有罪大舜虽必诛而用刑之际则曰钦哉钦哉惟刑之恤哉曽子告士师亦曰如得其情则哀矜而勿喜异乎后世牛羊视人恃刑为政以杀为嬉者【伊川谓君子常失于厚小人常失于薄君子过于爱小人伤于忍范太史曰用刑寜失之于寛不可失之于急寕可失之于略不可失之于详先忠肃公送伯祖父学易先生宰蕲水诗有云锄强洗恶勿着意鱼逃至清人忌察化以诚心磨以久教而后刑不怨杀此吾家理县法也岂特可施于百里哉子孙宜守之明道作县凡坐处皆书视民如伤四字杨龟山谓观其用心应是不错决挞了人】又况不仁之人疾之已甚则有致乱之道焉今或言非法严不能以致太平胡不引亡秦之事以观之【秦时发闾左戍渔阳屯大泽乡阳城人陈胜阳夏人吴广为屯长会天大雨度已失期法当斩胜广因天下愁怨乃杀将尉令徒属曰公等皆失期假令毋斩而戍死者固什六七且壮士不死则已死则举大名耳众皆从之沛人刘邦起兵于沛下相人项梁起兵于吴狄人田儋起兵于齐二世行督责益严税民深者为明吏杀人众者为忠臣刑者相半于道而死人日成积于市秦民益骇惧思乱刘元城论唐甘露之祸过在于以死逼人凡可以救死则无不为也当时只贬黜之其祸未必至此东坡曰梁统言髙惠文景以重法兴哀平以轻法衰因乞増重法律赖当时不从其议统以东京名臣一出此言遂获罪于天其子松竦皆死非命冀卒族灭悲夫窃观自古酷吏鲜有能免祸者亦可监矣圣人余庆余殃之训孟氏出尔反尔之戒可不敬惧欤】夫逺小人之道亦莫不然大学曰小人闲居为不善无所不至见君子而后厌然揜其不善而着其善葢亦知善之可好恶之可恶其良心未始亡也知诱物化为人欲所胜耳易曰君子以逺小人不恶而严朱汉上谓不恶故不可得而疎严故不可得而亲其亦莫之怨亦莫敢侮而君子小人各得其所矣温公谓张正彦曰自有天地已来君子小人并生于世一否一泰纷然杂揉顾人取舍如何耳胡文定公曰今人善者喜受之恶者怒絶之是不能体物岂得与天地相似又曰自天圣已后善恶分为朋党善者常弱恶者常强韩魏公执政销去朋党混用善恶但是内君子外小人天下必治何必弃絶之此能体天理人欲者也【夫元佑党祸起于熈寜新法之行流俗乱常之说先忠肃公时任御史尝论及造端者矣其畧曰今天下有二人之论有安常习故乐于流俗之论有变古更法喜于敢为之论彼以此为乱常此以彼为流俗畏义者以并进为可耻嗜利者以守道为无能二势既立士无归趋臣谓此风不可寖长东汉党锢李唐朋党之祸葢始于斯元佑之初议罢新法昔日縁法而进者势不得不撼摇时主议者虑人存则法不能罢势不得不逺之事已定后虽欲调停而卒不能者亦势然耳葢与天圣事体又不同也或谓元佑诸公有以激成者误矣】或问何故治世少而乱世多耶君子少而小人多耶邵康节曰岂不知阳一而阴二乎天地尚由是道而生况其人与物乎【杨龟山曰乱世不能无君子治世不能无小人特其消长异耳此天地之义阴阳之理也故治世能使小人不为恶而已不能絶之使无也杨龟山曰自姤至剥阴之进极矣坤顺而艮止剥之所以成象也观剥之象则知所以治剥矣消息盈虚无时而不然独于剥言之者葢君子小人相为消长至剥而极矣此成败之机而邦之兴丧系焉虽动息语黙之微一失其机不可复救矣况施于事乎东汉之衰君子欲以力胜之引奸凶而授之柄卒至于俱丧两败而国随以亡不知此故也后之治剥者可不监哉又云复之成卦坤上而震下动以顺行亦犹是尔观四时阴阳之运寒暑之变天且不能暴为之况于人乎故豫之彖曰豫顺以动故天地如之正谓此也先忠肃公谓古之贤人事君行道必驯致之有渐持久而后成至于设施皆有次序子曰欲速则不达见小利则大事不成谢上蔡谓与四时俱者无近功祈功于朝暮者必不能岁计之有余见小利则必无成大事之理胡衡麓谓以后世观之汉景削强大诸侯而吴楚反威灵疾处士横议而党锢兴唐文宗不堪宦竖用李训郑注而仇士良之势张然则圣人之言不可不信朱浮言物暴长者必夭折功卒成者必亟坏愿望化于一世之后光武采纳其说少康周宣燕昭卫文皆由此选其论世尚友所以使人遐想企慕而不能已也】

　　澄源者救弊之本
　　易大畜六五曰豮豕之牙吉伊川曰六居君位畜天下之邪恶者也以亿兆之众发其邪欲之心人君欲力以制之虽密法严刑不能胜也夫物有总摄事有机会圣人操得其要则视亿兆之心犹一心道之斯行止之斯戢故不劳而治其用若豮豕之牙也豕刚躁之物也强制其牙则力劳而不能止虽絷之维之不能使之变也若豮去其势则牙虽存而刚躁自止矣其用如此所以吉也君子法豮豕之义知天下之恶不可以力制也则察其机持其要塞絶其本源故不假刑罚严峻而恶自止唐陆宣公有云投胶以变浊不如澄其源而浊自变之愈也扬汤以止沸不如絶其薪而沸自止之速也又云若不靖于本而务救于末则救之所为乃祸之所起也昔汉兴诸侯强大反者数起贾谊策曰窃迹前事大抵强者先反欲天下治安莫若众建诸侯而少其力力少则易使以义国小则无邪心令海内之势如身之使臂臂之使指割地定制令齐赵楚各为若干国王之子孙毕以次受祖之分地地尽而止其分地众而子孙少者建以为国空而置之须其子孙生者举使君之寸地一人天下无所利焉【窃谓凡举事一有自私之心欲人心服而事济也难矣】如此则卧赤子天下之上而安植遗腹朝委裘而天下不乱主父偃复祖其论说武帝云古者诸侯地不过百里今诸侯连城数十地方千里缓则骄奢易为淫乱急则阻其强而合从以逆京师以法制割削则逆节萌起前日晁错是也今诸侯子弟或十数而适嗣代立余虽骨肉无尺地之封愿令得推恩分子弟以地侯之彼人人喜得所愿实分其国必自销弱帝从其计不行黜陟而藩国自析矣【今富家大室一析戸而家道鲜复其始者良犹是也】又范太史论自井田废而贫富不均立法者未尝不欲抑富而或益助之不知富者所以能兼并由贫者不能自立也贫者不能自立由上之赋敛重而力役繁也后之为治者三代之制虽未能复惟省其力役薄其赋敛务本抑末尚俭去奢占田有限困穷有养使贫者有以自立而富者不得兼之此均天下之本也不然虽有法令徒文具而已何益于治哉【苏子瞻云州县之间随其大小皆有富民此理势之所必至所谓物之不齐物之情也然州县赖之以为强国家恃之以为固能使富民安其富而不横贫民安其贫而不匮贫富相恃以为长久而天下定矣王介甫不忍贫民而深疾富民志欲破富民以惠贫民不知其不可也方其未得志也为兼并之诗曰三代子百姓公私无异财人主擅操柄如天持斗魁赋予皆自我兼并乃奸回奸回法有诛势亦无自来后世始倒置黔首遂难裁秦王不知此更筑懐清台礼义日以偷圣经久堙埃法尚有存者欲言时所咍俗吏不知方掊克乃为才俗儒不知变兼并可无摧利孔至百出小人私阖开有司与之争民愈可怜哉及其得志专以此为事设青苗法以夺富民之利民有贫富雨税之外皆重出息什二吏缘为奸公私皆病矣东坡记唐村庄民允从言曰宰相何苦以青苗钱困我于官有益乎或对云官患民贫富不均富者逐什一益富贫者取倍称至鬻田质口不能偿故为是法以均之允从笑曰贫富之不齐自古已然虽天公不能齐也子欲齐之乎民之有贫富犹器之有厚薄也子欲磨其厚等其薄厚者未动而薄者先穴矣负薪能谈王道政谓允从辈耶胡衡麓曰董仲舒欲以限田渐复古制终不能行者以人主自为兼并无以异于秦夫自为兼并则何以使民之不兼并乎又有在位者罗织富民录其资财以归帑庾自谓得抑强之术其实官为兼并欲民心服难矣妄谓欲抑兼并莫若师范太史之说庶或可行于今也】熙寜间契丹横使来求代北旧疆诏问韩魏公待御之方公慨然曰事至如此难为从半涂间理会须讲所以致之之由【此乃今日之弊也且如士风不振须讲其致衰之由将吏罢懦须讲其致弱之由财用阙乏须讲其致匮之由盗贼窃发须讲其致冦之由而救之陆宣公所谓莫究致弊之端但思革弊之策欲去弊难矣王朴上周世宗平邉策明是理也】欧阳文忠公谓善治病者必医其受病之处善救弊者必塞其起弊之源胡衡麓谓攻病者不去病源而徒饮以药虽目前暂得治安之效亦终于危而已矣皆至论也

　　刑赏者制师之本
　　书曰天讨有罪五刑五用哉【伊川曰万事皆只是一个天己何与焉天讨有罪五刑五用天命有徳五服五章此都只是自然当如此人几尝与于其间与则只是私意】圣人因天讨而制刑大刑用甲兵而陈诸原野于是黄帝有阪泉之师周礼有九伐之法葢以诛暴罚乱不得已而用之非乐之也【东坡代张安道谏用兵疏畧曰夫惟圣人之兵皆出于不得已故其胜也享安全之福其不胜也必无意外之患后世用兵皆得已而不已故其胜也则变迟而祸大其不胜也则变速而祸小是以圣人不计胜负之功而深戒用兵之祸何者兴师十万日费千金内外骚动殆于道路者七十万家内则府库空虚外则百姓穷匮饥寒逼迫其后必有盗贼之忧死伤愁怨其终必致水旱之报上则将帅拥众有跋扈之心下则士众久役有溃叛之志变故百出皆由用兵至于兴事首议之人冥谪尤重葢以平民无故縁兵而死怨气充积必有任其咎者是以圣人畏之重之非不得已不敢用也且夫战胜之后陛下可得而知者凯还捷奏拜舞称贺赫然耳目之观耳至于逺方之民肝脑屠于白刃筋骨絶于馈饷流离破产鬻卖男女熏眼折臂自经之状陛下必不得而见也慈父孝子孤臣寡妇之哭陛下必不得而闻也使陛下将卒精强府库充实如秦汉隋唐之君既胜之后祸乱方兴尚不可救而况所在将吏罢软凡庸较之古人万万不逮而数年已来公私窘乏若军事一兴横敛随作民穷而无告其势不为大盗无以自全边衅方深内患复起则胜广之形将在于此先忠肃公谏用兵疏略曰使我师毎战毎胜臣以为非国之利又况杀伤相当成败未可知富郑公谏亲征疏曰太平天子与创业之君事体絶异者不可慨然轻举范太史曰昔舜命禹征有苗三旬苗民逆命乃班师振旅夫舜禹征伐犹无功故用兵非美事也老子谓佳兵者不祥之器不得已而用之又云老子曰师之所处荆棘生焉大军之后必有凶年言民以愁苦之气伤天地阴阳之知致水旱之灾夫以兵除残如人以毒药攻疾疾去而人伤亦甚矣其血气必久而后复或终身遂衰一失其养则易以死亡不若未病之完也先王制治于未乱保邦于未危有天下者可不务哉】石徂徕谓兵者系天下安危之机万民存亡之命有国已来孰敢去兵【吕东莱释武成偃武修文之说云归马放牛使适其性示不用也示者期示而已不是尽放牛马所谓天子十有二闲常制自在未尝放也所放者征战之牛马而已不然其后管蔡叛成王四征弗庭何尝重整武备哉唐穆宗既得两河之后尽销其兵至后两河复失者皆无兵故也】昔者商周天下既定犹立司马之官设六军之众夫蛮夷猾夏冦贼奸宄盛世有所不免则用师之道安可懵然不知哉虽兵略不一大要尚严而以刑赏为先茍无刑赏虽有节制亦文具而已【窃谓军事尚严者不过欲人畏我不畏敌而已重刑赏者不过欲坚一其士心而已此诚胜敌之要昔纣亿万之众不能当周师三千者虽至仁伐至不仁之不同其实士心一与不一尔】荀子论为将号令欲严以威刑赏欲必以信书胤征曰威克厥爱允济爱克厥威允罔功【东坡谓此临敌誓师一切之言世儒欲行猛政者辄以此借口传曰古者国容不入军军容不入国司马法止用于军中因悟牧民与御兵之道有不同商鞅以治军之法治秦宜乎召怨天下兵法曰兵无两畏也畏我侮敌畏敌侮我见侮者败立威者胜是故知胜之道者必先知畏侮之权】启甘誓曰左不攻于左汝不恭命右不攻于右汝不恭命御非其马之正汝不恭命用命赏于祖不用命戮于社予则孥戮汝【虽王者之师号令之严如此攻治也张横浦曰此誓六事之人也一或失职是为慢命罚何所逃乎古者车战一车之上左右及御凡三人左以射为职右以击刺为职御车中以正马为职用命谓恭命古者师行载庙社之主以行知有赏刑矣孥戮者谓一人受戮辱及一家耳古有戮辱之言是矣必欲杀及妻孥此秦法也先王无之】汤誓云尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【吕伯恭云禹伐有苖止曰尔尚一乃心力其克有勲至启乃曰用命赏于祖不用命戮于社予则孥戮汝己与禹不同今汤誓师之辞虽与启相似而又曰朕不食言罔有攸赦此世变风移圣人不得不然】武王泰誓曰功多有厚赏不迪有显戮虽三代之师未有舍刑赏而能济者也【兵法曰一人投命足惧千夫又曰百万之众不用命不如万人之斗也万人之鬬不如百人之奋也赏如日月信如四时令如斧钺加于将士卒不用命者未之闻也又曰民非乐死而恶生也号令明法制审故能便之前明赏于前决罚于后是以发能中利动则有功刘牧曰凡用师以赏前导之故顺也以刑后威之故能行也坤顺在前坎威居后应有象矣因知王者之师亦不能违是道者理当然尔】司马法曰赏不踰时欲民速得为善之利也罚不迁列欲民速覩为不善之害也【欧阳文忠公论军法疏畧曰用人之术不过赏罚然赏及无功则恩不足劝罚失有罪则威无所惧虽有人不可用矣昨关而用兵四十五年矣大将以无功罢者依旧居官军中见有无功者不妨得好官则诸将谁肯立功矣裨将畏懦逗遛者皆免斩罪或暂贬而寻迁或不贬而依旧军中见有罪者不诛则诸将谁肯用命矣所谓赏不足劝威无所惧赏罚如此而欲用人其可得乎先忠肃公论军赏疏略曰赏罚之施于天下不可以无信而施于盗贼者尤不可缓也方民之被盗也田里闾巷昼夜惴恐县官恻然开告捕之科不爱厚赏提官爵抱金帛恨不即得有功者付之幸而贼得矣而有司不能推奉诏旨乃苛以文法考诘稽留使人不得亟蒙有功之利臣窃以为后日忧也夫奋不顾死冒矢石以与亡命者格虽莫不有职然要之趋赏之意多也今失信而后时诚恐缓急不足以率励此其为患有不可胜言者】尚父谓将以诛大为威赏小为明杀一人而三军震者杀之赏一人而万人悦者赏之杀贵大赏贵小杀及贵重之臣是刑上极也赏及廏养之徒是赏下通也刑上极赏下通是将威之所行也陆宣公亦云行罚先贵近而后卑逺则令不犯行赏先卑逺而后贵近则功不遗李靖曰孙子云卒未亲附而罚之则不服已亲附而罚不行则不可用此言凡将先有爱结于士然后可以严刑也若爱未加而独用峻法鲜克济焉此皆用刑赏之要术【胡衡麓谓卫公妙达兵法与韩信等而不为术胜则过之】又须思其无不赏而事大敌坚有涣然离之理则赏不僭矣【荀卿曰齐人隆技击得一首则赐赎锱金无不赏矣事小敌毳则偷可用也事大敌坚则涣然离耳是十国之兵也八两曰锱】又当念其死者不可复生断者不可复续之理则刑不滥矣横渠曰兵谋师律圣人不得已而用之其术见三王方策厯代简书惟志士仁人为能识其逺大者素求豫备而不敢忽忘【昔胡安定石徂徕程明道于邉防兵战利害罔不究知若论为学之序则又在知所先后也】杨龟山曰古人未尝不知兵如周官之法虽坐作进退之末莫不有节若平时不学一旦缓急何以应敌如此则学者于行师驭众战阵营垒之事不可不讲【又与胡文定公论军政书曰立丘乗之法以寓军政厯世因之未之有改也至周为尤详居则为比闾族党州乡出则为伍两军师之制使之相保相受刑罚庆赏相及相共祭祀宾客充君庖而已其事宜若缓而不切也而王执路鼔亲临之教以坐作进退有不用命则刑戮随之其教习之严如此故六乡之兵出则无不胜以其威令素行故也丘井之废久矣兵农不可以复合而伍两军师之制则不可不讲无事之时使之相保相受刑罚庆赏相及相共享之于有事之际则申以卒伍之令督以指挥旌旗之节临难而不相救见敌而不用命必戮无赦使士卒畏我而不畏敌然后可用若夫伍法不修虽有百万之师如养骄子不可用也传曰秦之鋭士不可以当齐晋之节制齐晋之节制不可以当汤武之仁义窃谓虽有仁义之兵茍无节制亦不可以取胜甘誓曰左不攻于左汝不恭命右不攻于右汝不恭命弗用命则拏戮之牧誓曰不愆于六步七步乃止齐焉其节制之严葢如此圣人着之于经以为后世法也故诸葛孔明曰有制之兵无能之将不可以败无制之兵有能之将不可以胜此之谓也伊川亦云行师之道以号令节制为先制师无法幸而无败且胜者时有之矣圣人之所戒也】又曰孟子言乎诸侯尚仁义而贱诈力【孙子曰兵者诡道也唐太宗谓千章万句不出乎多方以误之一句此正战国兵谋孟子所贱者也李靖曰古今胜败率由一误而已后世称善用兵决胜者不出乎此道亦是世变风移所致耳龟山谓兵虽不贵诈力亦人所不得而诈然后为善又曰王者之兵未尝以术胜人然亦不可以计败或问伊川用兵掩其不备出其不意之事使王者之师当如此否曰固是用兵须要胜不成要败既要胜须求所以胜之之道但汤武之兵自不须如此罔有敌于我师自可见然汤亦尝升自陑陑亦间道且如两军相向必择地可攻处攻之右实则攻左左实则攻右不成道我不用计也且如汉楚既分鸿沟乃复袭之此则不可如韩信囊沙壅水之类何害问宋襄公不鼔不成列如何曰此愚也既与他战又却不鼓不成列必待他成列圗个甚】设有委国以听焉敌且至境将坐视其败与其亦必有以当之乎学者不可忽也【又曰昔侯君集学兵于李靖靖曰中原无事吾教君集以制四夷而已则用兵中原与御夷狄异也又云观战国用兵中原之战也若今之用兵御夷狄耳力可战则战利于守则守来则拒之去则勿追则邉境自然无事葢夷狄之战与中原之战异夷狄难于较曲直是非惟恃力尔温公曰戎狄之俗自为儿童则习骑射父子兄弟相与羣处未尝讲仁义礼乐之言也惟于攻战相尚而已故其民习于用兵善忍饥渴能受辛苦乐斗而少病此中国之民所不能为也是以圣人与之较徳则有天地之殊与之较力则未能保其必胜也以大禹之明征三苖而三旬逆命以商髙宗之贤伐鬼方三年乃克以汉髙祖之雄杰为冒顿所围七日不食昔严尤以谓匈奴为害所从来久矣未闻上世有必征之者周秦汉征之皆未得上策当宣王时玁狁内侵至于泾阳命将征之尽境而还其视夷狄之侵譬犹蚊蟁驱之而已是为中策汉武帝选将练兵深入逺戍虽有克获胡辄报之兵连祸结三十年中国罢耗是为下策范太史又谓由秦以来未有得志于南蛮者葢以瘴毒险阻不得天时地利所恃者人和而已而民从征役皆知必死如徃弃市则是三者皆亡矣马援击交趾最为有功然三年而后克士卒死者十五六乃得一女子之首唐太宗欲讨冯盎而用魏征之策卒招懐之明皇之末李宓败于云南死者二十万自是而后南诏盛强夫髙宗商贤王鬼方小蛮夷也以贤王伐小蛮夷犹三年乃克言用兵之难也秦少游又论平盗贼与攘夷狄之术异何则夷狄之兵甲马如云矢石如雨牛羊橐駞转输不絶其人便习而整其器犀利而精故方其犯边也利速战以折其气盗贼则不然险阻是慿抄夺是资亡命是聚胜则乌合非有法制相縻败则战遯非有恩信相结然掲竿持梃郡县之卒或不能制者人人有必死之心而已故方其羣起也逺战以折其气勿迫以携其心葢非逺战以折其气则缓而势纵非勿迫以携其心则急而变生今夫虎之为物啸则风生怒则百兽惊恐其气暴悍可杀而不可辱故捕虎之术必撞以利戟射以强弓鸣金鼓而乗之不旋踵而无虎矣至蛇与鼠则不然虽其毒足以害人而非有生风之勇其贪足以蠧物而非有震恐百兽之威然而不可以骤而取者以其急促则入于窟穴而已故捕蛇鼠之术以环其窟穴而伺之熏以艾注以水彼将无所得食而出焉则尺棰可以制其命夷狄者虎也盗贼者蛇鼠也虎不可以艾熏而水注蛇鼠不可以弓射而戟撞故曰平盗贼与攘夷狄之术异也窃谓今日用兵不过捕盗贼御夷狄而已诸说曲尽事理故具载之若论安边弭盗之策则莫若自治为上也舜曰柔逺能迩惇徳允元而难任人蛮夷率服益曰无怠无荒四夷来王杜牧之曰法令制度品式条章果自治乎贤材奸恶搜选置舍果自治乎鄣戍镇守干戈车马果自治乎井闾阡陌仓廪财赋果自治乎如不自治是助虏为虐季康子患盗问于孔子孔子对曰茍子之不欲虽赏之不窃谢上蔡云王介甫谓俗之所荣罚之不能止俗之所耻赏之不能诱故君子无为也反身以善俗而已唐太宗以谓去奢省费轻徭薄赋选用廉吏使民衣食有余则自不为盗安用重法自是数年之后路不拾遗商旅宿野焉此皆自治之要畧也至于用兵决胜策斯为下矣】易曰师众也贞正也能以众正可以王矣伊川谓兴师动众以毒天下而不以正民弗从也是知行师之道又贵乎以正尔【如周礼九伐之法汉髙为义帝伐楚先主以兴复汉室伐魏之类此师之正也秦皇汉武穷兵黩武此师之不正也大抵兵端从古所忌亦不可不知】

　　节用者理财之本
　　易称何以守位曰仁即继以理财之训洪范八政亦以食货为先王制曰国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色【曽南丰议经费疏曰天下之费有约于旧而浮于今者有约于今而浮于旧者其浮者必求其所以浮之自而杜之其约者必本其所以约之由而从之如是而力行以岁入一亿万以上计之所省者十之一则岁有余财一万万驯致不已至于所省者十之三则岁有余财三万以三十年通计之当有余财九亿万可以为九年之蓄自古国之富未有及此也古者言九年之蓄者计毎岁所入存十之三尔葢约而言之也】周官大宰以九赋敛财贿【后之议赋敛者尤不可以轻举也薛简肃公为发运使辞王文正公而公无它语但云东南民力竭矣张士逊出为江西漕使辞王文正公于政事堂公曰朝廷榷利至矣张后迭更是职思公之言未尝求锥刀之利熙寜中命徐仝相视太行煤子税额道出相台谒韩魏公因以事告公再三祝曰小民藉此为生若一添税与天地相终无由废罢但言难于増税如何因思今和买绢免役月桩钱之类欲罢不能故圣人重于作俑也】以九式均节财用以九贡致邦国之用【杨龟山曰理财真宰相之职葢古之制国用者量入以为出故以九赋敛之而后以九式均节之使用财无偏重不足之处所谓均节也取之有艺用之有节然后足以服邦国而致其用致犹致人之致使其自至也若夫王求车则非致也嘉佑中温公论理财疏曰天降菑沴蛮夷猾夏冦贼奸宄此尧舜所不能免也即不幸有大水大旱方二三千里戎狄乗间而窥边庶民穷困而为盗师旅数起久未有功府库之蓄积已竭百姓之生业巳尽陛下当此之时将以何道而救之乎议者必以为宰相论道经邦燮理阴阳不当领钱谷之职是皆不知治体者之言昔舜举八恺使主后土奏庶艰食懋迁有无地平天成九功惟叙周礼冢宰以九职九赋九式九贡之法治财用唐制以宰相领盐铁度支戸部国初亦以宰相都提举三司水陆发运等使走则钱谷自古及今皆宰相之职今译经润文犹以宰相领之岂有食货国之大政而谓非宰相之事乎必若仓库空竭闾阎愁困四方之民流转死亡而曰我能论道经邦燮理阴阳非愚之所敢知也】先王所谓理财者葢均节之使取有制用有度而巳非若后世之掊克聚敛也【熙宁初新法方行王荆公谓国用不足者以未得善理财者也温公曰善理财者不过头会箕敛以尽民财民穷为盗非国之福荆公日不然善理财者不加赋而上用足温公曰天下安有此理天地所生财货百物止有此数不在民则在官譬如雨泽夏涝则秋旱不加赋而上用足不过设法阴夺民利其害甚于加赋此乃乗弘羊欺汉武帝之言太史公书之以见武帝不明尔至末年盗贼蜂起几至于乱若武帝不悔祸昭帝不变法则汉几亡范太史之论畧曰孟献子曰百乗之家不畜聚敛之臣与其有聚敛之臣寜有盗臣此谓国不以利为利以义为利也大学曰长国家而务财用者必自小人矣小人在位必使国家求利人君好利亦必用小人昔周厉王信任荣夷公芮良夫曰王室其将卑乎荣公好専利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王其能久乎夫王人者将导利而布之上下者也使神人百物无不得其所犹曰怵惕惧怨之来也今王好专利其可乎匹夫专利犹谓之盗王而行之其归鲜矣荣公若用周必败既荣公为卿士诸侯不享王流于彘自古好利之君无不危乱兴利之臣无不祸败自桑弘羊已来宇文融韦坚杨慎矜王鉷杨国忠卢杞赵赞皆无善终者其故何哉壅利于国家所害者众天下之怨归之故祸及其身宗族诛灭国家亦受其菑是故孟子对梁惠王问利国深言好利之祸又曰必若公刘之厚民李悝之平籴耿寿昌之常平不为掊克上下皆济则身享其荣后嗣蒙其庆矣吉凶祸福之效如此可不戒哉东坡曰管仲之后不复见于齐者余读其书大抵以鱼盐富齐尔以孔子称其仁不救其无后利之不可与民争也如此吕正献公曰小人聚敛以佐人主之欲人主不悟以为有利于国而不知其终为害也赏其纳忠而不知其大不忠也嘉其任怨而不知怨归于上也伊川谓商功计利之人败天下国家东坡曰白乐天作张平叔戸部侍郎制云计能析秋毫吏畏如夏日其人必小人也窃谓凡在上者用人皆当以此自警】易曰节以制度不伤财不害民若徒事簿书期会较其赢余不知节以制度欲免乎伤财害民难矣【唐陆宣公云民者邦之本财者民之心其心伤则其本伤其本伤则枝干颠瘁而根柢蹶拔矣又论裴延龄奏羡余疏云延龄者以聚敛为长策以诡妄为嘉谋以掊克敛怨为匪躬以靖谮服谗马尽节前岁秋首特诏延龄继司邦赋数月之内遽衒功能奏称勾获隐欺计钱二十万贯请贮别库以为羡财荡心于上敛怨于人务行邪谄公肆诬欺奏云左藏库司多有失落近因检阅使置簿书乃于粪土之中收得银十三万两其匹段杂货百万有余皆是文帐脱遗并同已弃之物今所收获即是羡余悉合移入杂库以供别敕支用以在军之物为收获之功以常赋之财为羡余之费曽不知王者之体天下为家国不足则取之于人人不足乃资之于国在国为官物在人为私财何谓赢余复须别贮是必巧诈以变移官物暴法以刻敛私财舍此二涂其将焉取延龄既怙宠私益复放肆遂録积久逋欠妄云察获奸赃总计缗钱八百余万听其言则利益虽大考其事则虚诞自彰或是水火漂焚或縁旱涝伤败或因兵乱散失或遭冦贼敚■〈襄攵〉或准法免征或经恩合放或人戸逃逸无处追寻或纲典拘囚不免填纳或没入店宅岁久摧残或收获舟船年深破坏类皆如此难以殚论陛下姑欲保持曽无诘问由是蹂躏官属倾倒货财移东就西便为课绩取此适彼遂号羡余愚弄朝廷有同儿戏东坡论新法书云今有人为其主牧牛羊不告其主以一牛而易五羊一牛之失则隠而不言五羊之获则指为劳绩壊常平而言青苗之功亏商税而取均输之利何以异此范太史谓自古聚敛兴利之臣非有生财之术皆移东于西指虚为实徒张官吏置簿书以罔惑人主取功赏而已葢兴利必用小人小人莫不为欺故其所行皆由一律也因具载之以为世戒云】有若以谓百姓不足君孰与足【胡文定公绍兴时政论曰夫焚林而畋非不得兽而明年无兽竭泽而渔非不得鱼而明年无鱼厚赋重敛困乏不足转而之他则无百姓谁与供常税乎如京东西路岁入二税约七百万课利杂收约三百万其余山泽之利在祖宗时捐以予民不尽取也百姓归戴罔有二心及李彦等取之凡西城课利及干泺为田穷竭民力敛积无等百姓愁苦转而为盗今此两路常赋不归于王府五年矣又如荆湖南北岁入二税约四百万课利杂收约一百万自二税外岂无余利在祖宗时捐以予民不尽取也百姓归戴罔有二心及部使者取之折变则有一折两折二折收籴则有均籴敷籴补籴散引则有麫引茶引盐引受纳则有一加再加倍加而犹以为未足然百姓愁苦转而为盗今此两路常赋所入不归于王府三年矣乃知百姓不足君孰与足信不诬也胡衡麓以谓或有论当时利病于有位之前以民贫为说则应之曰民顽不奉公上之急此言一出贪虐之吏其视赤子若仇雠怨敌然惟恐吮剥之不竭也然则国何利也】张横浦曰一国之大有百官有司之俸有祭祀宾客之给傥轻费妄用则将头会箕敛夺民财而民不胜病矣要当量入为出百官有司其俸有髙下其品有章程此谓有节用也至于旱干水溢大则发九年之蓄小则发三年之蓄而吾无所靳焉葢以救民也本朝陈晋公【名恕字仲言】号善理财尝云出纳之吝所当谨者起支定例此又节用之要术也【蔡君谟在三司以能名商财利则较天下盈虚出入量力以制用必使下完而上给其富国议曰今天下之广四维万里可谓大矣农田商贾茶盐酒税银铜金铁之利莫不榷之可谓察矣笼天下之利至纎至悉宜乎国家富有府藏充牣不可胜计今则毎有支费常遣使诸路仅能自给者养兵一百二十万自古无有也兵日益冗财物有限而支费无涯此以贫也必先用意于兵然后可言富国之术又疏曰臣约一岁总计天下之赋不过缗钱六千余万而养兵之费约及五千万是天下六分之物五分养兵一分给郊庙之奉国家之费何得不穷民何得不困然今之兵不可暴减固当有术以销之又当以术精练之其说至多难以具言陛下敕大臣博求其弊渐讲其术以为长久之策今之为政此第一事窃谓今日之弊亦莫大于此周世宗谓侍臣曰凡兵务多今以农夫百未能养甲士一奈何朘民膏血养此无用之物乎且健懦不分众何所劝乃命大拣诸军精者升之羸者去之由是征战皆捷若夫唐穆宗销兵落籍者众皆聚为盗胡衡麓以谓慕销偃之美名不知弛张之道故也昔议者欲一兵民温公曰古者兵出民间耕桑之所得皆以衣食治家故处则富足出则精鋭今既赋敛农之粟帛以赡正军又籍农民之身以为兵是一家并任二家之事也如此民之财力安得不屈岂非名与古同而实异乎杨龟山以谓井田既不可复而欲一兵农未见其可也】若夫已予之复损之是夺也非节也然节用之道亦不可以易言不当节而节之非徒无益害又甚也杨龟山曰节用而不以制度则俭而或至于废礼非所以为节又曰昔刘晏造船或言虚费太多晏曰论大计不惜小费凡事必为永久之虑当使之私用无窘则官物坚好异时有患吾给钱多减之过半则不能运矣至咸通中官司计费而给无羡余船益脆薄易壊漕运遂废此惜小费而不论大计之过也【刘晏之论即圣人见小利则大事不成之义】东坡亦云天下之计未尝不成于大度之士而败于寒陋之小人也国家财用大事安危所出不与寒陋小人谋之则可以经久不败矣又有大者姑以用兵言之兵法谓兵无财士不来兵无赏士不徃节其可得乎唐朱泚之叛本起于泾州姚命言兵无所赐及犒师惟粝饭菜餤众怒蹴而覆之遂作乱陷长安徳宗幸奉天李绛罢遣兴元募兵以犒赐之薄众遂害绛而屠其家后世慕节用之名而不得其道众叛亲离亡躯败事者亦众矣易曰苦节贞凶大凡节而不能通则有致凶之道焉达乎可以予可以无予可以取可以无取之义始可与言节用矣【窃谓兵刑财三者有国所不能去然差之毫厘无有不致祸乱者用之之道学者宜尽心焉故自正名分至节用凡九条皆为政之要】

　　明本释卷中

　　●钦定四库全书

　　明本释卷下

　　（宋）刘荀撰

　　立志者有为之本
　　尚书周官曰戒尔卿士功崇惟志东坡谓未有志卑而功崇者胡衡麓谓心之所存主谓之志伊尹曰吾岂若使是君为尧舜之君哉吾岂若使是民为尧舜之民哉予天民之先觉者也予将以此道觉此民也思天下之民有不与被尧舜之泽者如己推而纳之沟中【王荆公谓王逢原曰伊尹可谓爱天下也然汤聘之犹嚣嚣然曰与我处畎畆之中由是以乐尧舜之道岂若彼所谓忧天下者欤仆自枉而幸售其道哉】颜渊曰舜何人也予何人也有为者亦若是濂溪云志伊尹之所志学颜子之所学过则圣及则贤若不及则亦不失于令名胡文定公曰有志于学者当以圣人为则有志于天下者当以宰相自期降此不足道矣范文正公自少慨然有志于天下常曰士当先天下之忧而忧后天下之乐而乐石徂徕曰士之积道徳富仁义于厥身葢假于权位以布诸行事利于天下也岂有屑屑然谋于衣食者欤王沂公曰曽平生之志不在温饱【胡文定公曰尝爱诸葛孔明应刘先主之聘宰割山河三分天下身都宰相手握重兵亦何求而不得何欲而不遂却与后主言成都有桑八百株薄田十五顷子弟衣食自有饶余臣身在外别无调度不别治生以长尺寸若死之日不使廪有余财以负陛下及卒果如其言如此辈人真可谓大丈夫矣】侯师圣曰事君者以行道为志非为禄也然亦有时而为贫若专以食为事则厮役之为志也【胡衡麓论管仲之器小哉以为不能约节肆于骄僭由器量不宏不可大受故也然则得君专政岂有正己及物之意直欲偿其富贵之愿而已此与儿女子充足于舆马服食器用之间何以异非小器而何又云士之器大槩有三志于道徳者功名不累其心志于功名者富贵不累其心志于富贵者苟富贵而已则亦无所不至矣孔子所谓鄙夫之心事也杨龟山谓杨仲逺云外势利声色不为流俗诡谲之行于学者未足道也吾子勉之又恐其以此自足也】易曰德薄而位尊知小而谋大力小而任重鲜不及矣汉上谓小人志于得而已以人之国幸侥万一鲜不取祸横渠曰德未成而先以功业为事是代大匠斵希不伤手也邵康节诗曰慎勿轻言天下事伊周殊不是庸人明道亦云所见所期不可不逺且大然行之亦须量力有渐志大心劳力小任重恐终败事又不可以不知此理也

　　弘毅者任重致逺之本
　　曽子曰士不可以不弘毅任重而道逺伊川曰弘寛广也毅奋发也弘而不毅则无规矩毅而不弘则隘陋昔王文正公局量寛厚未尝见其怒接物若甚和易而当官莅事庄厉不可犯在中书有事关密院碍诏格冦莱公在枢府以闻上以责公不踰月密院有事送中书亦违旧诏吏欣然呈公公曰不可学它不是却送与密院莱公曰同年甚得许大度量公任事久人有谤公于上者公辄引咎未尝自辨至人有过虽人主盛怒可辨者辨之必得而后已富郑公为人温良寛厚泛与人语若无所异同者及其临大节正色慷慨莫之能屈赵宗道出公门下公守亳社宗道季子济为提举常平劾公不行新法罢使相移汝州后宗道卒公赙恤其家甚厚服除济偕诸兄以送富公抚之甚恩济不自安起谢罪公曰吾见故人子前日公事不可论也【陈述古曰大丈夫当容人勿为人所容】韩魏公器量过人功葢天下位冠人臣不见其喜【伊川云别事人都强得惟识量不可强如邓艾位三公年七十处得甚好及因下蜀有功便动了谢安当谢玄破苻坚对客围棊报至不喜及归折屐齿强终不得又云尧舜事业亦只如太虚中一点浮云之过日窃谓士之矜能伐善者知此亦可少媿矣】任莫大之责蹈不测之祸身危于累卵不见其忧怡然有常未尝为事物迁动平居容人过失不以为忤小大无所较计及朝廷事则守其所当争至义理而后止毅然终不可夺尝言在政府时极有难处事葢天下事无有尽如意须索索包总不然不可一日处矣毎遇大事即以死自处临事若虑得是札定脚做便更不移成败则任它凡人语及其不平气必动色必变辞必厉惟公不然更说到小人忘恩负义欲倾己处辞和气平如道寻常事其任重致逺者宜矣

　　勇者为义之本
　　中庸谓勇天下之达德子曰见义不为无勇也又曰勇者不惧【谢上蔡曰虽死生分内事本无可惧中无主则惧】韩魏公谓勇可习胡衡麓曰养气然后勇【详孟子养气之义则得之】孟子谓舜闻一善言见一善行若决江河沛然莫之能御也又语滕文公曰若夫成功则天也强为善而已石徂徕以谓时无不可为为之无不至虽获祸咎至死而不悔明道亦曰职事不可以巧免刘元城曰温公当揆日葢知后必有反复之祸然仁人君子如救焚拯溺何暇论后日事【伊川曰凡为政必立善法后人有所变易则无可奈何虽周公亦知立法而已温公行状云公病革谆谆不复自觉如梦中语然皆朝廷事也既没其家得遗奏八纸上之皆手札当世要务与后人姑作一二事以塞责要誉终不更为者异矣】欧阳文忠公戒其子侄守官存心尽公切不可思避事至于临难死节亦是汝荣事【今□门之训多反是者亦习俗使然也大抵食焉而怠其事先贤之所深戒或问子畏于匡设使孔子遇害颜子死之否伊川曰岂特颜子之于孔子若二人同行遇难自可相死也又问亲在则如之何曰且譬二人捕虎一人尽力须当同去用力如执干戈卫社稷到急处便逃去言我有亲是大不义当此时岂问有亲但当豫前谓吾有亲不可行则止岂到临时却自规避也】庆厯二年契丹重兵压境欲得关南十县使来非时仁宗命择报聘者时虏情不可测羣臣皆莫敢行富郑公知制诰宰相举之公即入对曰主忧臣辱臣不敢爱其死遂命公报聘而契丹平后坐石守道谤徙青州谗者不已人皆危惧会河北大水流民东下者六七十万人公一皆招纳有劝公非所以处疑弭谤祸且不测公傲然不顾曰吾岂以一身易此六七十万人之命哉卒行之愈力韩魏公曰当仁宗之末英宗之初朝廷多故公临大节处危疑茍利国家知无不为若湍水之赴深壑无所疑惮或谏曰公所为如是诚善万一蹉跌岂惟身不自保恐家无处所殆非明哲之所尚也公叹曰此何言也凡为人臣者当尽力事君死生以之顾事之是非何如耳至于成败天也岂可豫忧其不成遂辍不为哉闻者愧服前贤义当为而不顾害者多矣是亦度德量力自知其可以有为也语曰陈力就列不能者止邵康节见义吟云见善必为不见则已量力而动力尽而止又戒乎不量力而妄动亦陈力就列之义茍为不然则物我俱败矣【欧阳文忠公尹开封所代包孝肃公以威严御下名震都邑公简易循理不求赫赫之誉有以包公之政励公者公曰凡人材性不一用其所长事无不举强其所短势必不逮吾亦任吾所长耳窃谓在仕者欲勉上官有所立责下位有所为亦须量其人茍强其所不能亦终无成朝廷任贤使能皆当然也此皆量力之事故附记之】伊川曰勇一也为用不同有勇于气者有勇于义者君子勇于义小人勇于气尹和靖曰义以为上则为勇也大矣子曰君子有勇而无义为乱【吕与叔谓君子虽志于善敢勇而无义必有为乱之迹如鬻权兵谏之类】孟子曰可以死可以无死死伤勇【太史公有言知死必勇非死者难处死者难也杨龟山曰以死教天下乃君子分上常事不足怪然亦须死得是张敬夫曰比干谏而死箕子疑亦可死也而徉狂以避葢以父师之义死之则为伤勇故也胡衡麓谓孔子皆以仁许之仁者当理也】须明此理也

　　果断者立事之本
　　书周官曰惟克果断乃罔后艰子曰由也果【谓刚毅能任也】于从政乎何有邵康节诗若无刚果难成善伊川谓为学须是刚决果敢以进是知为学亦要乎果也【范太史云有血气之刚有志气之刚始盛而终衰壮鋭而老消此血气之刚也其静也正其动也健此志气之刚也血气之刚可得而挫也志气之刚不可得而挫也是故至刚不可不养也】东坡曰昔之为人君者患不能断然而或断以兴亦或以衰晋武之平吴宪宗之征蔡苻坚之南伐宋文之北侵其为断一也岂可不求其故欤非特人君当然善乎胡衡麓之论曰事有隠忍而济者当斯时隐忍为小济为大而不能忍则事必不济谋有决断而成者当斯时决断为大所不忍为小而不能割所以不忍则谋必不成商之顽民余风未殄以周家盛力分擘迁放易如反掌而成康能容忍之为择师尹俟以悠久数世之后商周为一家必有忍乃有济谓此类也周襄于郑亲燕丹于秦王戾园于江充曹髦于司马昭袁绍于田别驾德宗于萧相国失此者也齐桓于射钩汉髙于故怨魏孝文于宦者唐太宗于魏征安石于桓温仲达于曹爽得此者也若夫祸福成败事将必然方且犹豫迟疑见几不作贻殃召祸噬脐无及可胜数哉郑庄不忍违母而成叔段之恶子太叔不忍用猛而滋郑国之盗成帝不忍废诸舅而外氏夺之苻坚不忍去鲜卑而慕容叛之明皇不忍除妃子几死于宿卫之手肃宗不忍逆张后遂父子至死不相见德宗不忍生代主帅遂使唐为藩镇所分裂梁武不忍遽逐朱异围于台城终陷赵主父之覆辙也而其甚者宋文帝已得邵浚谋逆之实徊徨隠度至于累日比将废黜犹与徐湛之通夕议论烛未及灭而元凶之刄登于合殿矣霍光已知夫人显令淳于衍毒杀许后之状欲自发举竟不能决狱事既成署衍勿论身死未几而霍氏之宗尽已颠覆矣夫天下大谋孰有加于一身之生死国家之存亡乃无大丈夫明断为妇人女子之姑息一旦以生易死以存易亡而不得免焉彼蔽于一曲闇于大理制于私昵安于目前者曽不知戒可不悲哉【庆厯中上用杜祁公范文正公富郑公任政事滕宗谅守庆州用公使钱坐法杜公欲致重法范公则欲薄其罪富公患是不知所决孙公之翰叹曰法者人主之操柄今富公患重罪宗谅则违范公薄其罪则违杜公是不知有法而未尝意在人主也此明于大理言也窃谓事当决断而不断与当隠忍而不忍皆谓之无断可也其于受害均矣】

　　守正者立朝之本
　　子曰不能正其身如正人何孟子曰未闻枉已而正人者也况辱己以正天下者乎又曰枉尺直寻者以利言也如以利则枉寻直尺而利亦可为与枉己者未有能直人者也【杨龟山曰古之人寜道之不行而不轻其去就孔孟至终不得行而死岂不欲道之行哉伊川谓较其大小其弊为枉尺直寻之病也】伊川曰臣贵正不贵权【伊川曰学者未尝知权之义于理所不可则曰姑从权是以权为变诈之术也夫临事之变称轻重而处之以合于义是之谓权岂拂经之道哉邵康节曰权所以平物之轻重圣人行权酌其轻重而行之合其宜而已故执中无权者犹为偏也吕与叔谓执中无权虽君子所恶苟无忌惮则不若无权之为愈贾存道谓权无规矩用无常不可专言以教人伊川又曰多权者害诚范太史谓权无难权者道之用也惟圣人能尽之又曰正者万世之常权者一时之用常者中人以下可以守权非体道者不能也故曰可与立未可与权贾存道名同字希徳孙泰山之师友学者谥曰存道石徂徕为之撰行状云】又曰不正而合未有久而不离者或问韩非作说难而卒死乎说难何反也扬雄曰说难葢其所以死乎君子以礼动以义止合则进否则退确乎不忧其不合也夫说人而忧其不合则亦无所不至矣先忠肃公在熙寜初王荆公称其器识擢为中书检正继除御史既对神宗问从学王安石否公对曰臣东北人少孤独学不识安石也即上疏乃言新法不便司农劾公中懐向背有旨分析公奏曰臣所向者义所背者利所向者君父所背者权臣复上疏极论时政愿就窜逐【元佑初温公当国首荐公云公忠刚正始终不变后公辞免中书侍郎苏文忠公当批答不允诏云卿蹈道深逺守节纯固虽不留于傥来之物而有志于行可之仕乐告以善勇于敢为进不求当世之荣退不叛平生之乐未尝为枉尺直寻之事此得先世出处大致子孙能守之庶可以言无忝也矣】刘元城曰士大夫只看临朝大节如何若大节一亏虽有细行不足赎也东坡立朝大节极可观【又绍圣中以书勉韩仪公曰当斯时尤宜以正道自处万一丕变事有干涉须力持之不从则奉身而退废兴有命非人力可支惟不失义乃得若目前利害以不屑意为祝】昔卫侯言计非是而羣臣和者如出一口子思曰以吾观卫所谓君不君臣不臣者也夫不察事之是非而悦人赞己闇莫甚焉不度理之所在而阿谀求容谄莫甚焉若此不已国无类矣孟子谓以顺为正者妾妇之道也富郑公论奏左右皆小人章子厚难之王和父曰吾辈今日曰诚如圣谕明日曰圣学非臣所及安得不谓之小人此语曲尽阿谀情状【窃谓凡事上者皆当戒此也又有拱黙如于志寜者唐髙宗将立武后召长孙无忌褚遂良李绩于志寜决可否无忌遂良以死争李绩曰陛下家事何须问外人志寜黙无一言或者谓李绩逢君之恶已显著奸人之情志寜不言则是舞两端以观望焉髙宗从无忌等言则已以不言为忠从李绩言则已不言免祸志寜之罪尤甚于绩当矣又有从其大而违其细假以示人至公欲窃天下之虚誉如唐裴枢者其罪尤不容于诛也凡在上位者能用此观人则君子小人亦得其槩矣】夫人之所以如此者不过乎患失耳【杨龟山谓谋国乃所以谋身天下不寜而能保其身者未之有也】殊不知得失有命了不相干所以先儒有小人可惜为小人之语也

　　得失轻者去就之本
　　子曰鄙夫可与事君也与哉其未得之也患得之既得之患失之茍患失之无所不至矣孟子谓有官守者不得其职则去有言责者不得其言则去熙寜间新法方兴温公时居献纳之位力言不便乞罢制置三司条例司不报会除枢密副使即累上疏以谓若臣言果是乞早赐施行果非乞罢枢密副使治臣妄言及违慢之罪竟不拜命【韩魏公语録云司马君实初除枢密副使竟辞不受时公在魏闻之亟遣人赍书与文潞公勉之云主上倚重之厚庶几行道道或不行然后去之可也似不须坚让潞公以书呈君实君实云自古被这般官爵引得壊了名节为不少矣】先忠肃公纔除御史归语家人曰趣装毋为安居计未及陛对首上疏论亳州狱起不正小臣意在倾故相富弼以市进继上疏极论新法不便遂贬衡州胡衡麓曰身体发肤生而有之也志士仁人犹不求生以害仁况官爵非生而有之者乎【范忠宣公谓人做好官职当如奉使借馆便自无事】胡文定公谓浮世利名蠛蠓耳何足道哉【列子曰蠛蠓生污壤之上因雨而生睹阳而死上莫结反下莫孔反江公望有云爵禄者止能砥砺顽钝之人不能荣宠轻富贵安贫贱有道之士古人去就岂为爵禄而已亦人君所宜知也】韩魏公有云富贵易得名节难保又云处去就之难者不可猛而有迹【即孔子欲以微罪行之义】或问于伊川为官僚而论事于其长理直而不见从则如之何伊川曰亦权其轻重而已事重于去则当去事轻于去则当止事大于争所当争事小于争则当已此皆论事去就之法也前辈有云事有当死不死其诟有甚于死者后亦未必免死当去不去其祸有甚于去者后亦未必得安世人至此多惑乱失常皆不知轻重义命之分也此理非平居熟讲临事必不能自立不可不豫思古之人欲委质事人其父兄日夜先以此教之中材以下岂临事一朝一夕所能至哉教之有素其心安焉所谓有所养也【或云吕正献公家训】今也不然内则父兄外则师友诱掖训诲而不以全躯患失为言者几希后人气节少及前辈者良有以也大抵得失之心重者势决不能有所立前辈欲严于出处虽饮食起居之际必致意焉范文正公每仕京师早晚二膳自已至婢妾皆治于家徃徃镌削过为简俭有不饱者虽晚登政府亦然补外则付之外厨加料几倍无不厌饫或问其故曰人进退虽在已然亦未有不累于妻孥者吾欲使居中则劳且不足在外则逸而有余故处吾左右者朝夕所言必以外为乐而无顾恋京师之意于吾亦一佐也杜祁公食于家惟一面一饭而已或美其俭曰衍本一措大耳名位爵禄冠冕服用皆国家俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养耶胡文定公曰人须是于一切世味淡薄方好不要有富贵相王介甫在政事堂只吃鱼羮饭因荐两人不行下殿便乞去云世间何处无鱼羮饭为它累轻便去住自在孟子谓堂髙数仞食前方丈侍妾数百人我得志不为也学者先须除去此等常自激昻便不到得坠堕先忠肃公手记云予初登第过濮州兵部郎中士公【名建中字熙道学行载石徂徕集中】倅郡公事东州大儒也子见之甚从容士公曰汶上有何生事对曰无有士公曰不可君有儿女当思所以养之君今得科第官则有事事则有法官守岂可以常保一不以理去亦复狼狈矣又有大者常见仕者既老而眷眷于禄当去不去或当官见义不敢为以避祸患自中人已下则然岂人情皆愿悦诟耻哉多出于退无地也使回顾有所归无妻孥寒饿之累其心当绰绰焉进退轻矣进退无所累则临大利害必有可观者如君固不可量然此不可不知予初得第方就仕思其言不入也其后阅世故见其言至为可信知前辈思虑深议论有根本也【杜祁公告贾直孺初登第之语大意亦同邵康节云处失在得之先则得亦不喜处得在失之先则失难处矣皆先哲用力之方今故具载之也　案此篇错误甚多献公家训四字错入大字内倅郡倅字误入小注内今也不然一段误接士公下衍本一措大一段误接有所养也下今推寻文义俱为改正】

　　辞顺理直者论事之本
　　子曰赐也亦有恶乎曰恶讦以为直者【案此下原注明道之意四字有缺文】伊川曰自古能谏于君者未有不因其所明者易太子是其蔽也四皓者髙祖素知其贤而重之此其不蔽之明也故因其所明而及其事则悟之如反手【又云事君须体纳约自牖之意人君有过以理开谕之既不肯听当救正于此终不能回却须求人君开明处如汉髙祖欲废太子叔孙通言嫡庶根本彼皆知之既不肯听矣纵使能言无以易此惟张良知四皓素为髙祖所敬招之使事太子髙祖知人心归太子乃无废立意伊川易传取之者善其智而能谏以明纳约之意温公通鉴去之者为后世虑逺矣去取之意则初不相悖也学者又当黙识】杨龟山曰君子之事君其说不可惟利之从茍惟利之从则人君所见者利而已彼有轧吾谋者其说又利于我吾说必见屈矣故不若谈道理道理既明人自不能胜也【窃观前辈论事或以道理或以利害无所必者察主识之奚若审事势之如何而必以悟上之义也胡衡麓论几谏直谏之义亦然】刘元城曰人臣进言于君度其能为即言之若太迫蹙关闭或一旦决裂其祸必大不若平日雍容以讽之使无太甚可也先忠肃公奏议曰尝以谓欲言政府之事者譬如治湍暴之水可以循理而渐导之不可以堤防激鬬而发其怒不惟难以成功亦为患滋大故臣自就职以来窃慕君子之中道以其言直而不违于理辞顺而不屈其志不敢悻然如浅丈夫以一言一事轻决去就致圣朝数逐去言事者而无所禆补思以上全国体而下亦庶几能久其职业而成功名韩魏公曰善谏者无讽也无显也主于讽者必优柔微婉广引譬谕冀吾说之可行而不知事不明辨则忽而不听也主于显者必暴扬激讦恐以危亡谓吾言之能动而不知论或过当则怒而不信也茍不以理胜为主难矣哉惟言之重非面折廷争之难葢知体得宜为难当顾体酌冝主于理胜而以至诚将之若知时之不可行而徒为髙论以卖直取名罪不容诛矣【敢言之患多失在此刘元城谓人臣之事君也既自知己之所为又须知君之所能若不知而直前未有不受祸败也范太史谓君不知其臣臣不量其君而欲成天下之务未之闲也即礼云事君量而后入之义张敬夫云责难陈善非在己者先尽其道而能之乎在已有未至而独以望于君难矣此亦推广孟氏以正己为先之说详责难之义葢勉其君行先王之道而已非止以事功言也若夫智小责之以谋大力小责之以任重可乎彼齐宣王欲以一服八固孟子之所深辟也】公在政府人有自陈不中理者从容谕以不可之理而已未尝峻折之也明道谓凡为人言者理胜则事明气忿则招怫尝赴朝堂议事荆公厉色以待明道徐曰天下之事非一家之私议愿公平气以听【窃谓论事要亦当如是也韩魏公别録庆厯中范文正公同在西府上前争事议论各异及下殿各不失和气如未尝争葢其心主于事可行而已不为己也　案议论下本系缺文今据宋史补入】或问人于议论多欲直己无含容之气是气不平否伊川曰固是气不平亦是量狭人量随识长亦有人识髙而量不长者是识实未至也【吕居仁云当官之法直道为先其有未可一向直前或直前反败大事须用吕惠穆公称停之法此非特小官然也为天下国家亦当知之又如监司郡守严刻过当者须平心定气与之委曲详尽使之相从而后已如未肯从再当如此详之其不听者少矣吕惠穆公每事之来必称停轻重令得所而后已事经公处者人情事理无不允当刘元城极言称停二字最吾辈当今所冝致力不可不详熟思讲也】

　　时者出处语黙之本
　　君子之道或出或处或黙或语要在不失其时是乃时止则止时行则行时然后言之义也时也者当其可而已矣其可仕也孔子有见行可之仕【赵岐云季桓子秉鲁之政孔子仕鲁冀可得因而行道也】有际可之仕【际接也卫灵公遇孔子以礼故亦仕之】子曰天下有道丘不与易也【言天下有道则无事于变易故避世长徃之士圣人有所不取】而三月无君则皇皇如也其可去也齐景公欲待孔子以季孟之间曰吾老矣不能用也孔子行齐归女乐季桓子受之三日不朝孔子行卫灵公与孔子游仰视蜚鴈意不在孔子孔子行而未尝有三年淹于一国故孟子曰可以仕则仕可以止则止可以久则久可以速则速孔子也孔子圣之时者也【邵康节谓孟子得易之用伊川谓得易之用者莫如孟子又谓由孟子可以得易于此可以黙识矣伊川曰易者变易也随时变易以从道也】濓溪曰可止可仕古人无所必束发为学将有以设施可泽于斯人者必不得已止未晚也刘元城曰仕宦岂是不好事但看行已如何耳若仕宦有益于社稷生灵其胜独善一身多矣孟子谓仕非为贫也而有时乎为贫【横渠释简兮之诗曰简畧也无所难也甚则不恭焉贤者仕禄非迫于饥寒不恭莫甚焉简兮虽刺时君不用然为仕者不能无太简之讥胡衡麓谓君子阳阳乃有乐只之讽非纯以为当然也】为贫者辞尊居卑辞富居贫【张横渠曰士君子仕宦为贫则当居米盐筦库之职以无媿于心为道则当尧舜君民太平一世可也曷可妄据卿相之位乎】恶乎冝乎抱关击柝【监门职也】孔子尝为委吏矣曰会计当而已矣【主委积仓庚之吏也】尝为乗田矣曰牛羊茁壮长而已矣【苑囿之吏掌六畜之刍牧者或问圣人为贫而仕者否伊川曰孔子为乗田委吏是也因言近时有人以此相勉某答云待饥饿不能出门戸时当别相度】古之人未尝不欲仕也恶不由其道尔【伊川曰古好贫贱而恶富贵是反人情也所以异于人者以安义命焉尔苏老泉有云凡士之不近人情者鲜不为大奸慝竖刁易牙开方是也又可以此观人矣老泉名洵字明允自号老泉欧阳文忠公谓其学究六经百家之说以考质古今治乱成败圣贤穷达出处之际得其精粹涵蓄充溢下笔顷刻数千言其纵横上下出入驰骤必造于深微而后止来京师一时后生学者皆尊其贤学其文以为师法张文定公云仆领益郡得先生所著权书衡论以书先之于欧阳永叔一见大称叹目为荀卿子献其书于朝自是名动天下士争传诵其文时文为之一变韩魏公尝与论天下事亦以为贾谊不能过也治平三年卒今西蜀文学之盛自先生父子倡之世谓之蜀学】语黙以时者何子曰可与言而不与言失人不可与言而与之言失言韩退之云汝非其师不请而教谁云不欺苏东坡云未信而谏圣人不与交浅言深君子所戒孟子谓位卑而言髙罪也杨龟山言黙戒云未可言而言与可言而不言皆足以取祸【温公曰钟鼓叩之然后鸣人不以为异若不叩自鸣人孰不谓妖耶不可以言而言犹不叩自鸣也可以言而不言犹叩之而不鸣也亦为废钟鼓矣】胡衡麓曰不在其位而谋其政犹司马而论司冦得失是侵官也【王沂公自登朝厯掖垣内署每谓王文正公必语及阙政公辞以不在其位不敢预闻及当可言之位论事侃侃然　案此下原本有众皆二字及杨龟山论侵官数句缺文】既去而未去所掌是犯分也【东坡守维扬某以书谏曰君子之于事以为居位而不言则不可去位而言则又不可其言之者义也其不可言者亦义也前为颍川言之可也今为扬守而预颍事其亦可乎岂亦尝言之而不置耶此取胜之道也苟不公言而私请之又不如己也天下之事行之不中理使人不平者岂此一事岂能尽争之耶争之岂能尽如人意耶徒使呫呫者以为多事尔　案此注东坡守维扬句下有缺文】未用而论任用之事是干进也【杨龟山云古之君子自重其身常若不得已而后进贾谊身非宰相而汲汲自进其说葢亦不自重矣在我者不重故人听之也轻出为王傅其论国事犹曰陛下曽不与如臣者议之则是欲婴抚在庭之臣而出其上也岂不召祸欤】既不在其位乃不待问而告焉非有利心欲间人以昌己者不为也【又曰既在其位当朝夕以思见美必顺见恶必强见贤必荐见不肖必逐见治理必具见乱萌必除随职而举乃又不能惟拱手黙黙听它人所为或不敢不为上奏如孔光或恭逊取媚如胡广或敛袵无所可否如关播或书名给唯诺如陈希烈而国家休戚己不与知皆不忠之大者又云范太史谓君子立人之朝有官守者不失其职有言责者不隠其言君从之亦谏君不从亦谏谏而不入则去之臣之义也其懐禄畏罪而不言则曰君不能从此孟子所谓贼其君者也】昔温公在从列力言新法不报会除副枢公虽恳辞犹论不已奏曰臣若已受枢密副使之告即不敢更言职外之事今未拜命犹是侍从之臣于朝廷阙失无所不可言者韩魏公罢相判永兴军入辞时二府方议邉事未决乞召公同议既对即奏曰臣前日备员政府自当参议今日藩臣唯奉行朝廷命令耳决不敢预闻遂罢议新法初下公判大名府曰某老臣也义不敢黙及不听晓官属亟奉行曰某一郡守也其敢不如令【横渠谓范巽之曰在朝则持国论居外则奉诏令初行新法仕宦四方者皆欲投劾而归或有以书问邵康节答曰正贤者所当尽力之时新法固严能寛一分则民受一分之赐矣投劾而去何益】欧阳文忠公为河北都漕陛辞上面谕有所欲言言之公曰谏官得风闻言事外官越职为言罪也胡文定公在后省缴驳吏部侍郎冯澥论刘珏疏云侍从臣寮虽当献纳至于弹击官邪必归风宪各有分守不可侵紊夫庖人虽不治庖尸祝不越尊俎而代之而澥遽越职此路一开臣恐立于朝廷者各以好恶争相攻击胁持倾陷滋长怨雠非所以靖朝纲明分守又因苏昞上书有曰张横渠声动关中苏季明从之最久以其文厘为十七篇自谓最知大旨及后来坐上书邪党却是未知横渠昔横渠有诗云葵藿野心虽万里不无忠恋向清朝夫岂不欲道行于世在馆半年即去后十年复召之不半年又去只为道不合也季明越职上书得罪甚重必亦有非所宜言者矣【文定公之论以戒乎位卑言髙思出其位者而人君求贤之路则不可不广也温公奏疏云上古諌争无官自公卿大夫至于庶人百工商旅蒙瞍刍荛无有不得言者以达下情而察国政也若署官而守之非其官者皆不得言则下情壅而不通如是则国家虽有迫切之忧行道之人皆知之而在上者莫得闲此其为害不亦深乎唐明皇出奔不四十里而已无食有父老郭从谨进言曰先王务延访忠良以广聪明宋璟为相数进直言天下赖之而安顷来廷臣以言为讳阙门之外陛下皆不得知草野之臣知有今日久矣但九重严邃无路上达事不至此则何由得睹陛下之面而诉之乎上曰此朕不明悔之无及慰而遣之君天下者可不监哉或问杨龟山以匹夫一日而见天子天子问焉尽所懐而陈之则必有窒碍者量不尽则为不忠如何曰事亦须量深浅孔子曰信而后谏未信则以为谤己也易之恒曰浚恒凶此恒之物也故当以渐而不可浚浚则凶矣假如问人臣之忠邪其亲信者谁欤遽与之辨别是非则有失身之悔君子于此但不可以忠为邪以邪为忠语言之间固不无委曲也至于论理则不然如梁惠王问孟子何以利吾国则当言何必曰利齐宣王问卿不同则当以正对葢不直则道不见故也】或问胡衡麓陈成子弑简公孔子去位犹告于哀公请讨之何也衡麓曰列国大夫闻国大政于君君臣臣之义岂为去位而可废也故孔子虽已告老至于邻有弑逆天下大变人理所不容则执之者无罪杀之者无禁况从大夫之后乎又曰道有常变言非一端茍不知圣神无方之传是胶柱而调瑟也【靖康改元边事大起杨龟山奏疏云陛下即位之初国家多事之际凡在臣子苟有见开咸冝自竭葢明是理者也】明道有云若合开口时如荆轲樊于期要它头也须开口此皆圣贤出处语黙之模辙也

　　义者辞受取予之本
　　中庸谓义者冝也古之人辞受取予初无定体止看义之所在故孟子有可以取可以无取可以予可以无予之训【伊川曰朋友之馈是可取也然已自可足是不可取也纔取之便伤亷也可以予然却以不予若予之时财或不赡却于合当予者无可予之此所以伤惠】子华使于齐冉子为其母请粟子曰与之釡请益曰与之庾冉子与之粟五秉【一釡容六斗四升一庾容十六斗一秉为十有六斛五秉八十斛也】子曰赤之适齐也乗肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎知此则可以与可以无与之义得矣【温公答刘蒙丐钱书畧曰足下以亲之无以养兄之无以葬弟妹嫂侄之无以恤策马裁书千里渡河指某以为归且曰以鬻一下婢之资五十万畀之足以周事何足下不相知之深也某居京师已十年囊储旧物皆竭安所取五十万以佐从者之蔬粝乎夫君子虽乐施予亦必已有余然后能及之人就其有余亦当先亲而后疏先旧而后新某得侍足下纔周岁得见不过四三而遽以五十万奉之其余亲戚故旧不可胜数将何以待之乎家居食不敢常以肉衣不敢纯以帛何敢以五十万市一婢乎足下又欲使某取之于它人是尤不可之大者微生髙乞酰于邻人以应求者孔子以为不直况已不能施而欲乞于人以为己惠岂不害于恕乎】孟子于齐王馈兼金一百而不受于宋馈七十镒而受于薛馈五十镒而受【兼金好金也价倍于常者二十两为镒】而陈臻谓前日之不受是则今日之受非也今日之受是则前日之不受非也孟子以为皆是也当在宋也予将有逺行行者必以赆辞曰馈赆予何为不受当在薛也予有戒心辞曰闻戒故为兵馈之予何为不受【赵岐云时孟子有戒备不虞之事】若于齐则未有处也无处而馈之是货之也焉有君子而可以货取乎【谓以货财取我欲使我懐惠也】知此则可以取可以无取之义得矣【昔鲁国之法赎人于诸侯者皆取金于府子贡赎人辞而不取孔子闻之曰赐失之矣今鲁国富者寡而贫者众赎人受金则为不廉其何以相赎乎自今以后鲁人不复赎于诸侯矣或有义不当受而众受之则如之何文中子谓同不害正异不伤物内不失真外不殊俗刘元城谓无为皦皦之迹以致怨忌斯言尽之矣尹和靖尝书通语于座右云昔杜祁公尝谓门生曰作官第一清畏无求人知苟欲人知同列不慎者众必将谮己为上者又不加明察适足取祸耳但优游于其间黙而行之无媿于心可也元城又谓唐充之为善欲人之见知故不免自异以致祸患非明哲保身之谓张横渠语学者云持守廉洁此士大夫之常事其上更有事在葢恐人矜已自满也】杨龟山曰君子于辞受取予之际茍非其义一介不以与诸人茍以其道舜受尧之天下不以为泰而士或以啬与为吝以寡取为廉者皆不知此也

　　知止者保身之本
　　易曰亢龙有悔亢之为言也知进而不知退知存而不知亡知得而不知丧朱汉上曰亢者处极而不知反者也万物之理进必有退存必有亡得必有丧亢知一而不知二故道穷而致灾荀子曰物禁太盛言物极则衰理之常也苏黄门云日中则移月满则亏四时之运成功者去天地尚然况于人乎陈希夷【名抟字圗南亳州真源人赐号希夷先生门人种放叙其学明皇王帝覇之道太宗尝问在昔尧舜之为天下今可致否对曰尧舜土阶三尺茅茨不翦其迹似不可及然能以清静为治即今之尧舜也】云优好之所勿久恋得志之处勿再徃【昔人有云翠鹄犀象其处世非不逺死也而所以死者惑于饵也苏秦智伯之智非不足以避辱逺死也而所以死者惑于贪利不止也胡文定公语杨训曰人家切不要事足意得常有些不足处便好人家纔事足意得便有不恰好事出亦体消长之理言也】又谓种明逸【放字】曰名者古今之美器造物者深忌之天地间无完名子名将起必有物败可戒之后果然邵康节诗云大得却须防大失多忧元只为多求又云既有非常乐须防不测忧昔范蠡灭吴报会稽之耻句践以霸蠡谓成功之下不可久处大名之下难以久居遂乗舟浮海而不返张良报雠强秦天下震动后为帝者师良谓此布衣之极愿弃人间事欲从赤松子游至学导引辟谷而不食疏广谓受曰知足不辱知止不殆功遂身退天之道也今宦成名立如此不去惧有后悔即日父子俱移病去皆达是理也【窃谓平时叨居其位以苟富贵危乱将至则奉身而退盗取知止之名得乎吕伯恭云保身乃己事岂为治乱而増损哉身体发肤受之父母不敢毁伤本非末节也至于偷生徇私养小失大如是而全身逺害则君子贱之耳】杨龟山曰髙皇帝既平天下于功臣尤多忌刻萧何为宰辅至出私财以助军费买田宅以自污仅能免死甚至械系之犹不知引去岂工于为天下而拙于谋身耶暗于功成身退之义贪冒荣宠惴惴焉如持重寳惟恐一跌然而几踣者亦屡矣以何之贤而犹不免是惜夫【杜正献公谓君臣间能全始终难石林叶少藴谓白乐天与杨虞卿为姻家而不累于虞卿与元稹牛僧孺厚善而不党于元稹僧孺为裴晋公所爱重而不因晋公以进李文饶素所不乐而不为文饶所深害推其所由惟不汲汲于进取其志在于退是以能安于去就爱憎之际每裕然有余也】汉上又曰人固有知进退存亡者矣其道诡于圣人则未必得其正与天地不相似又曰圣人知进退存亡不失其正则德合阴阳与天地同流而无不通矣

　　安义命者处困之本
　　富贵贫贱死生祸福得失毁誉孟子谓莫之为而为者天也莫之致而至者命也【吾儒则以非人之所能为而为者然后归之天非人力所致而至者然后归之命此与术家占算之说不同】岂容智力可以侥求幸免哉【胡衡麓谓不知命者辄尚智力】君子处困【或待我以横逆或为人所轻侮之类皆处困也】当思其所致之由孟子所谓必自反也则动心忍性増益其所不能范太史谓凡人处忧患则发其智遇穷困则激其心古之圣贤以此成其德行所以邵康节诗有珍重至人尝有语落便宜是得便宜之句【此陈希夷语也胡文定公进中兴策云圣贤不畏艰难齐桓晋文霸心生于莒狄楚人败于柏举昭王奔随舟师败于终累陵师败于繁阳楚国大惕而令尹子西顾曰乃今可为矣于是迁郢于鄀改纪其政楚遂以安舜发于深山文王兴于羑里圣人作易于困卦则曰困亨者困穷而致亨也于震卦则曰震亨者因震恐而致亨也圣贤所以不畏艰难者以此】伊川曰君子当困穷之时尽其防虑之道而不能免则命也【如孔子遭桓魋将要而杀之微服过宋之时又以见圣人道并行而不相悖处也】当推致其命以遂其志知命之当然也则穷塞祸患不以动其心行吾义而已茍不知命则恐惧于险难陨获于穷厄所守亡矣又曰君子处难守正不知其它也守正而难不解则命也遇难而自放邪滥虽使茍免亦恶德也知义者不为【又云贤者惟知义而命己在其中中人已下方以命处义】又曰处屯难而有致亨之道其惟贞固乎然能守正不变者鲜矣【人之于患难只有一个处置尽人谋之后却须泰然处之有人遇一事则心心念念不肯舍毕竟何益若不会处置了放下便是无义无命也】苏东坡曰人不知命者常求其所不可得避其所不可免【公谪岭外与程正甫书云覩近事已絶北归之望然甚安之譬如元是惠州秀才累举不第有何不可又与参寥书云瘴疠病人北方何尝不病是病皆死得人何必瘴气京师国医手里死人尤多邹忠公元符间论事谪岭外与故人田名昼承君泣别承君曰使志完隠黙官京师遇寒疾不汗五日死矣岂独岭海之外能死人哉忠公叹息曰君子赠我厚矣】昔刘元城绍圣中窜岭外一日所厚来垂涕言曰属闻朝廷遣使入郡将不利于公请早自裁无辱公从容告之曰知君至情而某罪大谪轻若朝廷不贷甘心东市之诛使国家明正典刑诛一而劝百助时政之万一安世之志也何至效匹夫匹妇自经于沟渎哉卒不为动胡衡麓曰凡人履险蹈难徃徃诡计以茍免徼幸以圗全必曰命若是也其可逃乎当是时处之在我矣若陈蔡之际匡人之厄缧绁之中孔父仇牧荀息之事一有迁心变志终不能与命相违徒为不义士所以见危必当自致其命也又曰其然也不能使之不然其不然也不能使之必然其未然也则不可力变其然夫是之谓天命葢不易之理得其所以然之理则我为主矣又曰元圣必得其位至仲尼则穷为旅人大德必得其寿至颜回则三十而夭舜能孝亲而不能必瞽之不杖己也能友弟而不能必象之不将杀己也汤文圣矣而不能免夏台羑里之厄比干箕子忠矣而不能免剖心囚奴之祸孔子岂尝有憾于武叔而当朝肆毁岂尝失色于桓魋而纵兵为冦凡如是类圣人犹不免惟尽其在我者尔邵康节谓圣人不能使人无谤能处谤者也有诗云受疑始见周公旦经厄方明孔仲尼又诗云祸如许免人皆谄福若待求天可量又云系自我者可以力行系自人者难以力争又云圣智不能无蹇剥贤才方善处哀荣皆至言也谢上蔡谓信得命便飬得气不折挫【胡文定曰谢显道少年便信命尝见伊川伊川问徃京师应举否答以不愿去亲庭止就上蔡伊川喜之伊川有云人多说某不教人习举业而望及第是责天理而不修人事但举业既可以及第即已若便去上面尽力求必得之道是惑也邵伯温失解康节示之诗云干求须黾勉得失是寻常外物不可必其言味甚长刘元城曰应举须是文章及第不由事业大要谓得之不得有命不当以得丧之念累于心故伊川举进士廷试报罢遂不复试孙泰山三黜于礼部则退休焉】唐李泌曰天命它人皆可以言之惟君相不可言葢君相所以造命也若言则礼乐刑政皆无所用矣纣曰我生不有命在天此商之所以亡也【刘元城曰圣人有所谓知命有所谓言命但圣人知而不言若知而言之是教天下后世不修人事一本于命其祸有不可胜言者矣】孙泰山谓善为国者先人事而后天意【梁况之云不信己之所为而归之天意不可也梁师事孙泰山门人姜潜至之】伊川亦曰圣贤于乱世虽知道之将废不忍坐视而不救也必区区致力未极之间强此之衰艰彼之进圗其暂安兾其引久茍得为之孔孟之所屑为也王允之于汉谢安之于晋亦庶矣【又云国祚长短自有命斁人君何用汲汲求治禹稷过门不入非不知饥溺而死者自有命又却救之如此其急须思量到道并行而不相悖处可也】又曰贤不肖之在人治乱之在国不可归之命【关子明曰象生有定数吉凶有前期变而能通则治乱有可易之理】又须知此义也【自立志至安义命凡十一条皆莅事行已之要】

　　此其大畧也天下之事殊涂而同归在乎以类推之【今逐条所举亦纲领而已】因纪圣贤言行于逐条之下明非愚敢臆说也若诸儒之论意义同而载者似重复姑以见所造或有浅深其趋未始不同【或疑条端多而叙载繁者要在深考此书之意】后学尊其所闻是也过之者稍异乎师说则互相诋诮几成党与甚至毁訾先哲识者有忧之【胡文定公语徐时动云学道先除去人我敬之不加喜侮之不加怒山谷云好学之士常患人我之念最难调伏】其流葢自熙丰而来【范忠宣公论王荆公止因喜同恶异遂至黒白不分苏东坡谓介甫之文未必不善也患于好使人同己自孔子不能使人同王氏安能以其学同天下胡衡麓谓当时学士大夫意向稍殊乎王氏则摈斥随之必如是说始堪仕进百唱千和率天下出一私户不亦甚乎窃谓学者亦可以监矣谢上蔡洛学也论语解中如临川诸说一言之善亦不废而取之岂有意欲救其弊欤】噫圣人何常师之有三人行必有我师焉主善而已宜乎气象之广大也【胡衡麓谓吾夫子乐取诸人以为善博学而无常师于老■〈日冉〉则问以礼于郯子则问以官名于师襄则问以琴于之宋则得坤干于之杞则得夏时于南人则善巫医之言于西方则録车甲之矜凡人寸长片善靡不资焉则何事之不知何理之不明何道之不得固天纵之将圣又多学而无常师所以集大成也】邵康节既受学于李挺之又游淮海之滨涉于济汶达于梁宋茍有达者必谘访以道无常师焉【康节谓学者之患在于好恶先成乎心而挟其私智以求于道则蔽于所好而不得其真故求至于四方万里之逺天地阴阳屈伸消长之变无所不考而必折衷于圣人已上见先生行状谥议扬子云谓众言淆乱则折诸圣在则人亡则书苟折衷于一家之说未能无偏此未学之弊也汪圣锡谓世之学者徃徃假圣人之说以广已造大曰我能通天下之志我能成天下之务我能不疾而速不行而至髙自标置欺眩愚俗若是者非特穿窬之盗而已又或守前人章句训诂之传虽隠之于心而或疑槩之以圣人之道而或不合不敢有加焉曰吾师之说则然二者之说固有差矣其于非其所自得则均也汪公受学于张横浦】伊川每见人言前辈之短则曰汝辈且取它长处是皆一道也【王述有云人非尧舜何得每事尽善胡衡麓论子贡货殖云凡圣门诸子皆不可以一言之差一行之过断其终身窃谓后进于先哲亦当然】杨龟山语吕居仁云夫学者以孔孟为师学而不求孔孟之言抑末矣【诸儒语録皆及门之士杂记一时之言惜乎不一经老先生订正葢其中有早年暮年之说有告初学成德之语而初无伦次或因事感发有所指之言或随人气禀有扶偏之训而间阙本末或论阴阳变化性命之理或辩释老幽明死生之说错综其间初学未有所主而骤观之多失其下学之序未免为坐谈之资苟非明师亲友有以正之乌能免其弊哉昔伊川尝戒学者勿编集语録云听得转动或脱亡一两字便大别又语其门人尹和靖曰若不得于某之心所记者徒彼意耳和靖曰伊川平生用意惟在易传求先生之学者观此足矣语録之类出于学者所记所见有浅深则所记有工拙葢未能无失也龟山祭游定夫文亦云嗟吾先生微言未泯而学者所记多失其真胡文定公屡请龟山是正程子语録终不开下笔文定公亦卒莫敢措一辞二先生尚难之后学欲轻议可乎或有取语録以释经者尝疑以问汪公圣锡但举和靖语以见答因附记于此】

　　若夫统论道之大本曰中而已
　　子曰谁能出不由戸何莫由斯道也邵康节曰道无声无形不可得而见故假道路之道而为名人之有行必由乎道【谢上蔡辩老子先道而后德之说云自然不可易底便唤做道体在我身上便唤做德有知觉识痛痒便唤做仁运用处皆当便唤做义大都只是一事又曰道之得名以其人由之而不可离也近在父子夫妇之间视听食息之际果可以离人乎自二端起或搥提仁义或絶灭伦类然后人始疑道为虚无寂寞矣濓溪曰天以阳生万物生仁也伊川曰恻隠之心人之生道也窃谓言仁亲切莫如二先生始悟先儒或以爱以元以寛以公恕以知觉言仁者亦生之属也戕贼天性暴殄天物则为不仁矣医家目草木实之穰曰仁以其有生道焉杨龟山谓论语言仁皆仁之方也】伊川曰中即道也中之为义自无过不及而立名又曰喜怒哀乐未发谓之中言寂然不动者也吕与叔谓情之未动元无过不及又曰后世称善治天下者无出乎尧舜禹岂执中而用之无不中节乎无过无不及民有不知世有不治者乎圣人之治天下犹不越乎执中则治身之要舍是可乎自中而发无不中节莫非顺性命之理而已【胡衡麓谓情不违理者性之正】杨龟山谓尧咨舜舜命禹三圣相授惟执中而已或问君子时中莫是随时否伊川曰是也中字最难识须是黙识心通且试言一厅则中央为中言一家则厅中非中推此类可见矣且如初寒时则薄裘可矣盛寒则薄裘不可在盛寒而用初寒之裘非中也更如三过其门而不入在禹稷之世为中若居陋巷则不中矣居于陋巷在颜子之世为中若过门不入则非中矣龟山因取扇子以称之曰以长短观之则彼为中以轻重等之则此为中善用中者惟等其轻重无过不及而已【张敬夫云论其统体中则一而已分而万殊而万殊之中各有中焉朱元晦谓中无定体随时而在惟可与权者知之葢皆推广上说也】刘元城曰处事须权轻重务合道理毋使偏重是之谓中吕氏又曰小人见君子之时中惟变所适而不知当其可也而欲肆其奸心济其私欲或言不必信行不必果则曰惟义所在而已然实未尝知义所在猖狂妄行不谨先王之治以欺惑流俗此小人之乱德先王之必诛也【胡衡麓曰道有常有变常止乎正变适于中变而不正斯乱矣范太史曰经者道之常君子治国平天下反其常道而已常道者尧舜之道仁义是也伊川云庸只是常乃定理也天下不易之理也是经也孟子只言反经中正其间横渠云学未至而好语变者必知其终有患葢变不可轻议若骤然语变则知操术已不正胡文定公曰君子守其常圣人尽其变又谓春秋变例非圣人莫能裁苏东坡曰公山弗扰佛肸之召南子之见皆非常道惟孔子则可故曰圣达节谢上蔡论佛肸召子欲徃云圣人涉世如善游不避深渊使不善没者效之岂不殆乎因悟东学与温公之学语常而罕及变其旨微矣子所雅言诗书执礼之意也或议温公学有未至处大槩指此类而言观诸用又不然在仁宗朝极论国匮理财为急以为食货国之大政宰相之职当领在神宗朝力争富国兴利为非以谓宰相当以道佐人主不当领制置三司条例谓公昧于时中可乎】窃谓道无适而非中一有偏倚乖戾随应万物失其所由矣如四时之过不及则物灾气血之过不及则身病故人事之过不及则害生政事之过不及则乱作万化万事莫不皆然悉由乎不中节也伊川谓事事物物皆有自然之中朱汉上谓中乃自然之理非人能为之也学者又岂只训释一中字而止乎要须用而能中节斯可矣【温公谓韩持国曰某所以不好佛老者正谓其不得中道借使有人真能心如死灰形如槁木及有物歘然来感之未免出应之则其喜怒哀乐未必皆能中节也】中节者当其理而已非理明义精无人欲之私焉乌能至是哉【胡衡麓曰中之难执也自尧舜禹儆戒以相授非至精至一穷极道心不足以得之而世儒多易其言唐杨嗣复所谓事贵得中者譬之盗跖欲杀十人而劝之曰盍杀五人可尔以是为中不亦悖乎】伊川谓杨墨本学仁义但所学稍偏故其流遂至于无父无君可不审欤大抵修身齐家治国平天下未有偏倚而能立不和而能行者先大夫谓三百八十四爻其用不出乎时中刘绚问读春秋以何道为准伊川曰其中庸乎杨龟山谓书五十九篇一言以蔽之曰中而已至哉中乎诚天下之大本也故系之篇终焉

　　常病初学从事于末而昧乎本鲜克有成作明本书诸座右以自警云本末初无二致明乎一贯之理尚何先后云哉然初学不先知其本则末必紊明本葢有不得已而作也非敢语成德而淑诸人姑以自训遗之子孙若同志之士亦所不隠也【吾子孙读经史之外茍能翫味是书穷则以之修身达则以之从政庶逃乎虚诞之讥腐儒之诮矣若以类书观之非予志也】至于先儒接人之端学者进德之门治道为政之要莅事行己之方至王霸之别释老之辨诸学之源【末学之弊大畧粗见末学之弊昔胡文定公论程氏学疏今朱元晦中庸集解叙葢言其畧矣大槩惊髙逺事空妙喜同而恶异好名而尚言谈体而遗用语变而厌常析学问政事为两途离修身治国为二道殊非圣贤诲人之本旨此风寖长其弊将有不可胜言者吾子孙勿袭其轨可也横渠谓以道学政术为二事此政自古之可忧者胡衡麓曰父子君臣之伦礼乐刑政之具以至取予之介交际之言加帚于箕之仪奉席如桥之习无非性与天道也谓此非性与天道则人所以行乎父子君臣礼乐刑政者是皆智巧伪设土苴粃糠之迹而性与天道茫昧杳冥无预乎人事此岂五经所载孔孟所教耶刘元城语马永卿曰有暇可看条贯不独可以治人亦可以保身余尝以审于衡麓答云本朝宪章在仕者不知则为吏所欺矣虽条法先儒亦不令人废者葢穷理之一事耳明道事迹云尧舜三代帝王之治所以博厚悠逺上下与天地同流者先生固以黙而识之至于兴造礼乐制度文为下至行师用兵战阵之法无所不讲皆造其极外夷狄情状山川道路险易边鄙方戍城寨斥堠控带之要靡不究知其吏事操决文法簿书又皆精密详练窃谓学者能师法焉庶可成通儒矣】子注尽其详者亦有不得已焉尔【昔赵元考与温公论著述之体当以正文举其要子注尽其详又温公与范太史论长编云寜失于繁无失于略况是书将欲晓初学欤书中所纪圣贤言行悉以意义为序初无先后之别或有意义同而详略异或意虽不属而义难略者具载子注云】

　　明本释卷下
