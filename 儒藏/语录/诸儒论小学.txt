
诸儒论小学　　（清）陈弘谋辑

　　程子曰：古人虽胎教与保傅之教，犹胜今日乡党、庠序之教。古人自幼学，耳目游处，所见皆善。至长而不见异物，故易以成就。今日自少所见皆不善，才能言，便习秽恶，日日稍铄，更有甚天理？

　　古之人自能食、能言而教之。是故大学之法，以预为先。盖人之幼也，智愚未有所主，则当以格言至论日陈于前。盈耳充腹，久自安息，若固有之者。日复一日，虽有谗说摇惑，不能入也。若为之不预，及乎稍长，意虑偏好生于内，众口辩言铄于外，欲其纯全，不可得已。

　　人多以子弟轻俊为可喜，不知其可忧也。有轻俊之质者，必教以通经学，使近本，而不以文辞之末习，则所以矫其偏质而复其德性也。

　　勿谓小儿无记性，所历事皆能不忘。故善养子者，当其婴孩，鞠之使得所养，全其和气，乃至长而性灵。教之，示以好恶有常。如养犬者，不欲其升堂，则时其升堂而扑之。若既扑其升堂，又复食之于堂，则使孰从？虽日挞而求其不升，不可得也。养异类且尔，况人乎？

　　朱子曰：古者初年入小学，只是教之以事，如礼、乐、射、御、书、数及孝弟忠信之事。自十六七入大学，然后教之以礼，如致知格物及所以为忠信孝弟者。

　　古人小学，养得小儿子诚敬，善端发见了。然而大学等事，小儿子不会推将去，所以又入大学教之。

　　古人都从小学时学了，所以大来都不费力。如礼、乐、射、御、书、数大纲都学了。及至长大，便止理会穷理致知工夫。而今自小已失，补填实难。但须庄敬诚实，立其基本，逐事逐物，理会道理。待此通透，意诚心正了，旋旋去理会礼、乐、射、御、书、数。今则无所用乎御，如礼、乐、射、书、数，也是合当理会的。但不光就切身处，理会得道理，便教考究得些礼文制度，又干自家身已甚事？

　　古人小学教之以事，便自养得他心，不知不觉自好了。到得渐长渐更历，通达事物，将无所不能。今人既无本领，只去理会许多闲汩董，百方措置思索，反以害心。

　　刘元城有言：“子弟宁可终岁不读书，不可一日近小人。”此言极有味。

　　陆子寿言：古者教小子弟，自能言、能食即有教，以至洒扫应对之类，皆有所习。故长大则易语。今人自小即教做对，稍大即教做虚诞之文，皆坏其性质。

　　《弟子职》：“所受是极。”云受业去后，须穷究道理到尽处也。“毋骄恃力。”如恃气力欲胡乱打人之类。盖自小便教之以德，教之以尚德不尚力之事。

　　东莱吕氏曰：教小儿当以正，不可便使之情窦日开。

　　教小儿先教以恭谨，不轻忽、不躐等，读书乃余事。今日之有资质者，父兄便教以科举之文，不容不躐等。皆因父兄无识见，至有以得一第便为成材者。

　　鲁斋许氏曰：《小学》内明父子之亲。言凡为人子、为人妇，幼男与未嫁女子，皆当尽爱尽敬，不敢自专。事亲之道也。

　　凡人幼小时，不引得正，后便难了。如字画端楷之类是也。

　　先生教小学生，凡读书倦时，则令习拜跪、揖让、应对、进退之节。或投壶习射，负者罚读书若干遍。每说书，不务多。唯肯款周折若未甚领解，则引证投譬，必使通晓而后已。

　　又常问此章书义，若推之自身，今日之事有可用否。大凡欲其实践，不贵徒说也。

　　先生又以用人与教人不同：用人当用其所长，教人当于其所短。故其教人，恩同父子，义若君臣。因其所明，开其所蔽，而纳诸善。时其动息而张弛之，慎其萌孽而防范之。日渐月渍，不自知其变也；日新月盛，不自知其化也。是以凡为子弟者，皆能自立为世用矣。

　　林致之曰：今之教读，可方古闾胥族师之任，其有关于人才风化者不为不大。切须以身率人，正心术、修孝弟、重廉耻、崇礼节、整威仪，以立教人之本。守教法、正学业、分句读、明训解、考功课，以尽教人之事。凡日用间父子、君臣、夫妇、长幼、朋友之道，心术、威仪、衣服、饮食之事，俱依《小学》明伦敬身所言，及《童蒙须知》、《白鹿洞教条》、《吕东莱规约》、《程董学则》、刘敬堂、真西山《斋规》。其考德等事则依胡敬斋先生《续白鹿洞学规》。务要切实体贴，就其身以开导之；即事论事，迎其机以点出之；时其动息而张弛之；慎其萌蘖而防范之。凡君子、小人善恶，义利、轻重之辨，莫不反复晓告，恳切开谕，以发其心志而责之以必为。荣耀之、愧耻之，使之欢欣鼓舞，日趋于善。而本然良心得以保全，而不至于破坏。是今日救时第一义也。否则蒙养既失，习成难转，虽记得甚多，讲得其精，作得甚妙，只是工纸上之谈，而实于其身，曾不得几字受用。甚则任气徇欲，饰非文奸，败常乱俗，以古道为迂。以执礼为固，以廉耻为矫激。是正古人所谓侮圣言、不识字者也，岂得谓之读书哉！凡为师者，当以风俗为念，毋安常袭故，以误后学。

　　尝闻诸先辈云，人生至乐莫如读书，至要莫如教子。夫世人们以终日百计营营者，不过为子孙计耳。不知子孙果贤耶，固不用尔之营营；果不贤耶，则尔之终日营营者，适所以益其过而纵其欲，鲜有不覆败者也。故爱子者莫要于能教；教子者莫贵乎以正。爱而不教者，固不得谓之爱。教不以正者，抑岂得谓之教乎？何以言之？人家之所以兴替者，在礼义之有无，子孙之贤否何如耳。假如子孙果贤而礼义果明耶，则父慈、子孝、兄友、弟恭、夫义、妇听，和气满堂，何富贵如之？况如此之家，天助人顺，鬼神阴骘，未有不兴且大者乎！苟子孙不贤而礼义不明耶，子忤其父，弟傲其兄，妻逆其夫。相残相贼，戚然不得以一日宁。虽有富贵，亦安得而享诸？况如此之家，神人共愤，覆载不容，又未有不衰且替者乎！胡尔为父兄者念不及此？知爱子而不知所以爱，知遗其子以财，而不知遗其子以德。间有知延师者，亦不过举业是工。又有以举业利迟，唯记诵对偶是言。吏家行移，不正杂书是习。其如礼义则视为无用长物，未尝一置之唇齿。如此者，虽曰教之，实所以害之。其得谓之教乎？夫人之立身立家，可恃可传以永久者，唯在乎礼义。而纷纷势利，如烟花过眼，须臾变天，亦岂是传家久远物耶？况有礼义，则虽贫贱，人亦敬仰之。无礼义，则虽富贵，人亦鄙贱之。历观古昔以来，多少身都将相而遗臭万年；穷居山谷而流芳百世者，唯是故尔！尔父兄若识破此意，则所以教子弟者，当使之觌德，不当使之觌利。当使之以耕读勤俭处家，不当使之出入官府，欺公弄法，以侥幸富盈之图。教之既正，养之既久，根基既已深厚，其资质之高者，德器成就，自足以佐邦国而光门户；其下者亦足以守法循理，保业宜家，不至于颠覆破败之虞也。故曰：老而不教，是为家之不祥。而中养不中，才养不才，贤父兄所以为可乐也欤？
