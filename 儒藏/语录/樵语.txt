　《樵语》[明]湛若水　　
　门人沈珠潘子嘉世礼同刊

　　《泉翁大全樵语》序

　　嘉靖甲申冬，我师甘泉先生既主南雍教事，习振颓，率德约礼，一月而大纲陈，三月而众务举。于是开讲院以授及门之徒，辟观光馆以处四方来学之士。谆诲之余，首出《大科训规》，次出《知新明论》，次出《二礼训测》，次乃出《樵语》焉。盖先生教人，循循善诱，而《樵语》者，寔先生设教西樵时，门人所录也。先生之学，启乎江门，契乎濂洛，而上溯乎洙泗，纯粹中正，备见诸所著，是编则其精要尔。诸生因相与刊之，以广先生之教云。

　　嘉请四年，孟夏丙辰，门人维扬沈珠顿首谨□。

　　《樵语》正文

　　一本第一凡十四章

　　邓生问：“忠信也，礼也，敬也，孰先？”甘泉子曰：“曷或先焉？曷或后焉？其一本乎！忠信、其心也，礼、其事也。莫非敬也。故敬而后有忠信，有忠信而后有礼容。”

　　陈公赞问：“三年学不至于谷。”曰：“其志笃矣。颜、闵其人矣。开也，其庶矣乎！”

　　陈公赞问：“禹无间，然其无举也欤？”曰：“无举，非以语圣也。禹之圣也，其犹诸百炼之金矣乎！浑合无间，是之谓盛德。”

　　仕鸣问：“诚自成。”曰：“诚自我立也。”问：“道自道。”曰。“道自诚行也。”又问。曰：“有其诚则有其人，无其诚则无其人。无其人则生理息，生理息则物我丧。哀哉！是故，诚也者，成也。一人已，合内外而性之者也。故时措之宜，惟尽性者能之。”

　　甘泉子曰：“大其心，然后能全体天地之性。故曰：“尽其心者，知其性也。”心之广大也，物或蔽之，物或偏之，乌乎尽？尽也者，复其大者也，而性之全体焉见矣。今之小其心者，如掩鉴焉，一隙之明，照者几希矣。故尽心、知性、知天。明乎此，然后存养有所措，学之能事毕矣。”

　　杨生曰：“心何为而可尽？”甘泉子曰：“其敬乎！至敬无累，明鉴无蔽。”问：“予欲无言。”曰：“四时行，百物生，其言之至乎！”“何谓至言？”曰：“其示之道体尔矣。其夫子之言性与天道乎！”

　　甘泉子语仕鸣曰：“佛老之学，阴道也；故尚鬼，其学也主静。圣贤之学，阳道也；故尚人，其学也主动。主动者，其执事敬之谓乎！是故大易之道，贵阳而贱阴。君子慎动。”

　　书曰：“小德大德。”小大惟一，小德者，其川流乎！大德者，其敦化乎！其德惟一，实一无二。

　　登山观海，学者其知圣道矣乎！大道之用□□□□□一以贯之耳。成章后达，溥博渊泉而时出之，□□□□学之至矣。

　　陈生问“文质”。曰：“质也者，其贞干乎！其于心也，为忠信。文也者，其华采乎！其于道也，为仪文。忠信而无文者，有之矣，以其陋也，故野。仪文而不忠实者，有之矣，以其诞也，故史。夫惟实德积于中，畅于四肢，内外合德，谓之有德，其彬彬之君子乎！是故性与天道，夫子之文章，其致一也。”

　　甘泉子曰：“吾观于大易，而知道器之不可以二二也。爻之阴阳刚柔，器也；得其中焉，道也。器譬则气也，道譬则性也。气得其中正焉，理也，性也。是故性气一体。或者以互言之，二之也夫。故孟氏曰：‘形色天性也。’又曰：‘有物有则。’则也者，其中正也。易曰：‘一阴一阳之谓道。’其阴阳合德也乎！”

　　甘泉子曰：“先以目者，利攸往；先以知者，利于行。”或问焉。曰：“不惑。惑焉，不中矣；中，不惑也。世之冥行而不求之知，惑矣。是故中道者鲜矣。故曰：‘其中，非尔力也。’学者如射，射者审的而后发，发无不中矣。易曰：‘精义入神，以致用也。’”

　　甘泉子曰：“智也者，其天道之贞，以终始万事[乎！是故智]者，显于始，藏于终。显以生之，藏以成之。生之[者效发于]天；成之者效存于地。故智者可以知来，可以藏往，智[之]功用大矣哉！”

　　善学者如悬鉴焉，明其体矣，物至而照焉，不迁以就之。如迁就焉，本体亡矣。易曰：“憧憧往来，朋从尔思。”迁也夫。

　　语道第二凡十四章

　　或问：“鬼神之德之盛。”曰：“不知也。”又问。曰：“诚。知体物不遗，与不见不闻之为一不可掩，然后知诚之所为。知诚之所为者，然后知鬼神之情状。知鬼神之情状，然后可与语道。”

　　知及仁不守，知不行也。及守而不庄，不畅于四肢也。知仁庄而教不以礼，不发于事业也。知及，始也；动礼，终焉。君子成己成物之学备矣。

　　善思者如井，井不迁而泉至。故思不出其位，善思者夫。

　　甘泉子语杨生曰：“而知博约之义乎？观蜜之采采，则知博文矣。观蜜之酿而成，则知约礼矣。今之儒者，强记而冥行，其诸异乎颜氏之子之博约矣。”或曰：“博约拟诸采酿，尽矣乎？”曰：“否。夫彼，外物也。若夫博之，博我也，约之，约我也。我自有之也，乌乎外？”

　　蜾裸负螟蛉之子，封而祝之，久则肖之，其气质之变化也。犹乎异形也，而况于人之同类者乎！故古之善师者，相禅受以意，故能变，变则化。今之相师者，不虚以受，实以信，而欲变化以至于道也，不亦难乎！

　　或问：“道。”曰：“于物物而求之。”他日有问道。曰：“合物物而求之。”门人惑。曰：“于物物而求之，其小者也。合物物而求之，其大者也。”他日又有问者，则告之曰：“于物物之中，合物物之中而求之。夫中也者，道也。知小而不知大者，不足以语全；知大而不知小者，不足以语分；知小大而不知中，可与语器，不可以语道。夫知小大道器之为一体，则几矣。”

　　或问：“学何学矣？”曰：“学乎天地与我一者也。”“何谓一？”曰：“宇宙内其有二乎？二焉，息矣。知宇宙间一我与天地也，故君子法之以自强不息。是故家国天下之事，无一而非性也。”

　　或曰：“请学何学？”曰：“其大学乎！”曰：“有要乎？”曰：“有，止至善为要。”曰：“何先？”曰：“先知止而后定静安虑，是故以言乎止至善之功，至矣；以言乎天下国家之大，斯其要矣。故曰：“在格物。”物格而家国天下无余蕴矣，至矣，尽矣。其旨也微乎！”

　　甘泉子曰：“君子之志法乎天，行法乎地，其变化法乎四时，故能与天地并。志法乎天，故远而无外。天包乎地，行法乎地，故近而无遗。变化法乎四时，时而出之，故出而无穷。”

　　君子敬可以生仁，定可以生智，思可以生勇。夫能敬而后定，故定而不寂；能定而后思，故思而无邪。敬定思一也。仁不欲方，智不欲圆，勇不欲动。兼而有之，可与入道。

　　或问：“政。”曰：“在正身。天下国家与身一也，有一不知，不可谓之知性；有一不尽，不可谓之尽性。”

　　性也者，其天地之生生者乎！其于人心也，为生理。道也者，其生生之中正者乎！其于生理也，为中和。夫中正者，天之道也；中和者，人之道也。反是则辟焉戾焉，不足以为道，君子不道焉。

　　杨仕鸣问于甘泉子曰：“鸾也欲归与朋友共求田，而为之井，使耕于是，学于是，相亲让于是，以为世轨，可乎？”甘泉子曰：“善哉志！”或曰：“欲行王政而毋井田，可乎？曰：“田不分则民不均，民不均则富者侈，贫者困，贫者困则衣食不足，衣食不足则礼义不兴。虽有孝子慈孙，不能相保，不能相保则兵生，兵生而食不足，此灭亡之道也。故分田则衣食足而教可兴，兵藏于农而国可守，公入无军国之费，是以其君安富尊荣，而垂拱无为也。故一事而有三利者，分田之谓矣。”或曰：“行王政而毋学[校可乎？”曰：“]田以基之，教以成之，君臣、父子、夫妇、兄弟、朋友[相接以]礼而化于道，上下联属而不可解，和气致而天地位，此之谓盛德。”或曰：“欲毋封建也，可乎？”曰：“王者大公而无我。井田，公于民者也；封建，公于臣者也。未有公于下而下不公于上者也。天下大公谓之仁域。夫分而治之则专，专则民受其惠。此至仁之术也。”或曰：“欲毋肉刑也，可乎？”曰：“可则尧舜之仁为之矣。夫愚民，杀之而不见其形，则不知戒，戒而使远之，仁之术也。”

　　杨仕鸣问：“学存诸心矣，必求以养之者何？”甘泉子曰：“夫性根于中，其人之元气乎！其草木之根乎！人之元气必谷肉之气以养之，草木之根必培灌以养之。故天之生物也，鼓之雷霆，润之风雨，其养之者与其元气一也。况人之义理根于性，不学焉则息，息则不能生。生生不已，以至于光大也。故义理无内外。”

　　敬德第三凡十二章

　　甘泉子曰：“集义者，如集聚百货之归也。夫敬，德之聚也。君子虚以居之，问以聚之，而众理会焉。故能生生者，根于中者也。记曰：“漙博渊泉而时出之。”今之以事事而集之，谓之袭则可，谓之集则不可。”

　　杨生问：“燔牛祀天，天者，物之父母也。如以其子□□□父母也。可乎？”甘泉子默然有间，曰：“而知仁而未□□□今夫以谷畜养者，而谓之以兄弟养也，可乎？人，天地之贵者也。天高地下，尊卑位矣。万物散殊，贵贱辨矣。人之为养也，以祀其祖考，祀于天地，报本之义也。”

　　陈公赞曰：“闭关孰与亲师友也乎？其自闭也乎？”甘泉子曰：“然。古之人有病离索矣，尚师友于典籍。今夫有师友而不知亲焉，自闭也孰其甚焉！是故师友者，可以知、可以养，讲习、知也；相观、养也。周子曰：“道义由师友有之。”可不重乎？”

　　冯生问：“言动可谨矣，而视听为难，以读书乱之，可乎？”曰：“未也。”，公赞曰：“淫声美色以丑恶视之，可乎？”曰：“未也。”少默曰：“知其非礼而不再视听，何如？”：“亦未也。夫心亦在乎主之而已，主立而外物不能入。易曰：“艮其背，不获其身；行其庭，不见其人。”有主也夫。否则虽雅声正色，亦引之而已矣。”

　　甘泉子曰：“作易者其知道乎！道也者，器也；器也者，卦画也；卦画也者，道之体也。卦画立，而中不中、正不正，于是乎见矣。故卦画毁则无以见易，器毁无以见道。舍器而言道，远矣。是故善学易者，莫先乎画，观其画焉，思过半矣。合而通之，存乎德行。”

　　甘泉子叹曰：“道之不明，学之废也。先诸小学。”或曰：“迈矣，为之奈何？”甘泉子曰：“有一言可以兼之者，曰：“执事敬。””

　　或有非晦翁者，甘泉子曰：“如之何其非之，其志也、学也、行也，将班诸孔门可也。孔门诸子之学之入之异也，如之何其非之？”杨仕鸣曰：“苟班诸孔门，其犹游、夏之间乎？”曰：“然。”

　　陈生、杨生、冯生侍坐。甘泉子喟然叹曰：“古之学者学诸海，今之学者学诸山。曰：“何谓学山？”曰：“学山者自高，故土或倾焉。”“何谓学海？”曰：“学海者自卑，故流必满焉。是故山有日损，海有日益，知损益之大，可与语学矣。”

　　甘泉子语门弟子曰：“今之自是者，若坐诸室而阖之门焉。其有见焉者，寡矣。故善学者不自是，如出诸室，坐诸堂，辟其门然。其犹未已，将出诸大门之外，求其台而登焉。物莫蔽之，斯谓之大智。夫学至物我皆忘，然后能舍我以从人，从人而后谓之聪明。故好问好察，乐取于人以为善，非大圣其孰能之。”

　　或问：“如何斯可为人师矣？”曰：“得中而立焉，斯可矣。刚不刚、柔不柔、而刚柔者法焉，以去其不中而已矣。师也者，犹诸医也，学者其犹诸病也。医以就诸中和而已。医而偏焉，杀人之术也；师而辟焉，陷人之道也。可不谨乎？”

　　或曰：“博闻强记者，则可以师乎？”“博闻强记而[可师焉]，盍师诸书肆。”

　　甘泉子曰：“夫治心者，如调马矣。习心之狂犹夫马也，故调之而后熟。思则思，不思则不思，思不思在我一体也。今夫求心者偏于静，不求于动，不习之于事，譬诸系马于肆而求其良，不可得也。”杨生曰：“敢问思不思一者何谓也？”曰：“譬之鉴焉，物至照之，不至则不照，照不照皆此体也。学在去其蔽之者而已矣。”杨生曰：“子尽心之义，其斯之谓欤？”曰：“然，以此而照，性孰不可知？充是心也，精义入神，聪明睿智，以达天德。”

　　纯学第四凡十四章

　　“孟氏，其圣学之纯乎！”曰：“请问其全。”曰：“其尽心矣，尽心其知性矣。知天事天，达诸天之所为，是故性与天道之极乎！”

　　存省一心，孰分动静？分则离，一则合，合则无间，无间则无息。

　　或问：“九思。”曰：“事九而思一也。”请闻焉。曰：“思曰睿，睿者通，通于万事，事变乎前而思一也。是故知一贯之教矣，圣学之功，一而已矣。”

　　或问：“知觉之与思虑也有异乎？”曰：“不同，知觉者心之体也，思虑者心之用也。灵而应，明而照，通乎万变而不汩，夫然后能尽心之神。明照而无遗，灵应而无方。”

　　曰：“小道者何也？”曰：“小人之道也，其诸异乎圣人之道矣。故自医卜之曲，必信必果之硁硁，以至夷惠之清和，皆小焉以成章。然而囿于器，故致远恐泥。夫惟圣人之道，通乎微入乎神而达诸天。”

　　杨生问：“扩充之指。”曰：“非外有所增而致力也。存而养之，养则生，生则大，大则广，广则塞。是故至大配天，至广配地，充塞配万化，其扩充之谓乎！夫艺木者，根立而养之，则发而茂，茂而实，有不得已焉耳。”

　　易曰：“知至至之，知终终之。”始终一知也。知终始乎圣学，故天常照而已矣。学在常知而已矣，故知则不昧，不昧则不失，是故知存存而道义出矣。

　　陈生问：“尽心者，其忠之谓乎？”曰：“忠之义博矣，贯乎始终者也。尽心者，其始也。尽心则中，中心为忠，及其至也，知性知天。存养以事天，成乎其忠也。”

　　杨仕鸣曰：“子之修二礼矣，请述乐焉。”甘泉子曰：“乐书之亡也久矣，乐记其传也。淳公有志而弗之就，夫不忘之全经，其在六律矣乎，而本于黄钟，黄钟本于中和。”

　　或问：“庙祀。”曰：“祭之犹丧也，继哀以养也。三年之丧自天子达，而祭之独不得达乎？故人之丧也，四世而服尽，则亦必四世而祭尽也。”曰：“礼，官师一庙而祖祢同，何如？”曰：“庙有多寡，以定上下之伦，义也。无庙而祭未尽者，官师同庙，仁也。”曰：“不备庙者则如之何？”曰：“于一庙之中，室东西一，祀高曾。其东西少前而却，为室二，祀祖祢。室其中北一，祀始分之祖，其别子小宗也。故四代迁而始祖不迁，以系族也。祭则各献以专其尊也，庶乎得孝子仁人之心矣。”曰：“祀始分祖岂有僣乎？”曰：“人莫不有始也，忘始者不仁不孝。”

　　一理至而三德立，三德立而五道行，如曰：“以此行彼而已矣。”是行仁义云尔，乌乎一？

　　一呼一吸，生生之理。生理根于中，呼吸感应乎内外。皆天之气，下根乎上，上根乎下，下根上根，万物一体。消息升降盈虚之间，有不得已焉。彼隔以皮肤，昧者不察，因以起私尔矣。”

　　聪明睿智，乃心之神，通乎四德。彼宽裕温柔、发强刚毅、齐庄中正、文理密察，皆感而发，德之用尔。能知天德，神而明之，非天下之至圣，其孰能与于此！

　　大德敦化，小德川流，惟敬而无失者能一之。

　　授受第五凡十一章

　　甘泉子曰：“孔门授受，惟颜氏之子其至矣乎！□□□□参也求诸万，故夫子叩其一，其惟颜氏之子乎。博文约礼，万一贯矣。子贡亚于曾子，曾子亚于颜子。”

　　或曰：“学必由中出矣。”甘泉子曰：“何往非中矣？心体物而不遗，故无外。无外安有中？故有外之心，不足以尽性。夫惟尧之心光被四表矣，故心也者，无远近，无内外。”

　　甘泉子语东山子曰：“人之爱其身也，不如爱其物矣。爱其心也，不如爱其身矣。”“何谓爱身不如爱物？”曰：“今夫为衣食、宫室、器械，未有不能而自为之者也，必求夫良者。至于身之病也则不然，护疾忌医，以没其身，此之谓爱身不如爱物。”“何谓爱心不如爱身？”曰：“病或求医，饥寒则求衣食焉。至于心之病也则不然，曰：“吾自能正心也，吾既已知之也。”自暴自弃以终其身，是之谓爱心不如爱身。舜之好问，禹之拜昌言，其自爱也至矣。”

　　甘泉子语诸生曰：“伊尹之言觉也，其至道乎！故学，觉而已矣。觉则正心生，不觉则邪心生；觉则达诸天，不觉则陷于人。故聪明圣知达诸天德，圣人之觉也。觉生于思，思曰睿，睿作圣，其惟觉乎！”

　　仕鸣问致知涵养之别。甘泉子曰：“无二。”又问。曰：“知之所至，养亦至焉。是故知与养并行而不离也。”

　　甘泉子谓门弟子曰：“诸生何其不切切尔也。譬□□□焉，行则有岐，岐则疑，疑则问，不问者不行者也。”诸生悚然。

　　门人有问忠之道。曰：“中心。”问恕。曰：“如心。中心，其天下之大本乎！如心，其天下之达道乎！中心则体物而不遗，如心扩而充之，天地位，万物育，故忠恕则成位乎其中矣。大哉！”

　　甘泉子曰：“可欲之善，其明善乎！天下之大本也。有诸己之信，其诚身乎！要在谨独。诚明并进，达之天下，善推其所为。”

　　诸生进揖，甘泉子谓士德曰：“夫良知者，非外铄者乎！既不以外铄而有，亦不以外诱而亡，气习蔽之则蒙耳。故学所以发蒙以扩其良知也，不博学则不能发蒙，蒙不发则长而愚。”

　　有以宇宙为大而本心为近者。甘泉子曰：“乌乎二？大包乎近矣，近囿乎大矣，是故允哲乎此而后能合一。今夫存乎人之身者，四肢与心均一体也，岂以心为近乎？四肢为大乎？故心痛则四肢皆病矣；四肢痛，则心亦病矣。无尺寸之肤不知，无尺寸之肤不爱也。无尺寸之肤不爱，则亦无尺寸之肤不养也。故手足痿痹皆谓之不仁。”

　　士德曰：“曷谓学？”曰：“学也者，觉也。人之良知蔽[于气习，故]生而蒙，学问思辨所以发其蒙而觉之也，觉则复其良知之本体矣。如梦有觉之者，非外益之也。伊尹曰：“天之生斯民也。使先知觉后知，先觉觉后觉。””

　　爱敬第六凡十二章

　　“孩提以往，无不知爱也，无不知敬也。然不知爱敬人之亲长者，不能扩其知者也。”士德问曰：“何谓达？”甘泉子曰：“至于盗也尽然，然爱其亲而杀人之亲，可谓仁乎？敬其兄而杀人之兄，可谓义乎？故知致之，而无弗爱且敬焉，夫然后谓之仁义。夫民物一体也久矣。”

　　三子侍坐，问圣学。甘泉子曰：“夫学，性情焉耳矣。”敢问其说。曰：“不怨天，不尤人，孔子也。不迁怒，不贰过，颜子也。故知性情之学者，可与道中庸矣。是故下学上达，与天地相似，故同德。”

　　霍平易曰：“子之教人也，何学矣？”甘泉子曰：“其敬乎！汝为敬也何如？”曰：“专一。”甘泉子曰：“专一于事而迁于事也，可谓敬乎？故一则不迁，成性存存。”

　　士德曰：“观于朱子之晚年也，悔前之读书，而置书以求其心，其切至矣。”甘泉子曰：“吾惑焉，未能一也。心与书合一而后可学古训，可学古训而后可发聪明。故一则养志，二则丧志。一则执事敬，二则役耳目。”

　　诸生有言知，士德曰：“即行即知。”甘泉子曰：“子瞑目能履乎。故为学者如履路矣。视而行之，行而视之，知行并进，其进其深，优入圣域。”

　　古训者，其圣人之精乎！其犹之规矩矣。以规发员，以矩发方，以精发精。规不规，矩不矩，远于聪明之巧矣。故学则聪明日生，不学则聪明日窒。古训者，圣人天聪明之蕴也。彼杨、墨、释、老者，各任其私知，不讲于古训之疾欤！孟子曰：“公输子之巧，不以规矩，不能成方员。规矩，方圆之至也；圣人，人伦之至也。””

　　仕鸣问：“何以格致？”曰：“其体认天理乎！是故默观之乎未发，学之乎古训，辨之乎师友，察之乎感应。知之所至，行亦至焉，合一无二。”

　　士德、公赞、仕鸣从游于云端之下，甘泉子问之曰：“子之游也，于本心何如？苟不迁焉，一游一息，无非养矣。学在多言乎哉？学问思辨焉，察其体而养之，守则贤，化则圣。”

　　或问求放心之说。曰：“圣贤之训，为心焉耳矣。故学问于古训，感发其本心，其诸异乎释之求之与！”

　　士德仕鸣曰：“古之学者，有知而行，行而知者与？”曰：“知止而定，知而行也。物格知至，行而知也。知而行□□□□知之至也。”未达。曰：“子以膏梁之味，未食者知□□□□者知之乎。”

　　仕鸣问曰：“敬之与思也，何辨？”甘泉子曰：“心之官则思，思者，心之知觉也。非敬则思或邪焉。敬也者，思之规矩也，故君子慎思。”

　　元气第七凡十二章

　　甘泉子语士德、公赞、士鸣曰：“人之有是元气也，无天地之气以养之，可乎？”曰：“不可。”曰：“无饮食之气以养之，可乎？”曰：“不可。”曰：“不喘息焉，不饮食焉，可乎？”曰：“否，死矣。”“人之良知，其犹元气乎！学问以养之，其譬诸端息饮食之气乎！养则生，生则发。”

　　甘泉子曰：“善治病者，先元气而后攻疾。养元气即攻疾矣，苟专于攻疾，是又一病也。善学道者，先正经而后救偏。正经即救偏矣，苟专于救偏，是又一偏也。今之救偏者，如立诸西以矫东之人，东西皆偏也。是故君子反经以立诸中，中道立而偏者正矣。”

　　甘泉子问士德曰：“王子之教人也，有择与？”曰：“无也。”曰：“圣人天地之化，美恶并育，何择之有？有择者有外也，有外之心，不足以肖天地之心。”

　　默识者其学之至欤！学之不厌，明乎此矣。是故大本立而问学，则学有本，大本立而不问学，则不足以精义。精义入神。”

　　士德仕鸣问易。甘泉子曰：“一阴一阳之谓道。”曰：“为之说者，陆也混，朱也离，有诸？”曰：“一阴一阳，阴阳合德，其天地之中乎！夫道，中而已矣。喜怒哀乐之气也，得其中焉，和也，天下之达道也。故耳目之圣明，道气之同形，孰或混诸？孰或离诸？”

　　天下之病二，骄、吝而已矣。骄、吝亡，然后可以合于道。弘则不吝，毅则不骄。谓骄为毅，奚啻千里！

　　或问集义。曰：“集也者，集也；集也者，聚也。记曰：“敬、德之聚也。”必有事焉而勿正，心勿忘，勿助长，敬以聚德也。夫非求外也，外则袭矣。”

　　车裘之共敝，緼袍狐貉之共立，而无憾不耻，同一心也。

　　或问颜、孟同异，甘泉子曰：“同道。今夫骄者必以盈气为孟，吝者必以歉气为颜，岂足以知颜、孟。颜子以至顺而全天下之至健，故曰：“回何敢死。”孟子以至健而具天下之至顺，故曰：“无暴其气。”不同道不足以为颜、孟。”

　　仕鸣曰：“圣贤，知行一欤？”甘泉子曰：“孰或离之？孰或混之？并行而不悖。”

　　或问学何要矣，曰：“敬。”曰：“敬何存矣？”曰：“思。”曰：“思何[主？]曰：“思”无邪。”曰：“何谓无邪？”曰：“非所思而思焉，虽正，邪也。[曰：“如之”何斯能思无邪矣？”曰：“默识天理。”

　　甘于盘追咎其病曰：“吾欲去之，何道？”甘泉子曰：“先立乎大本则自去矣。”曰：“何谓大本？”曰：“在存天理。故曰：“好仁者无以尚之。””]

　　圣教第八凡十章

　　或问曰：“圣人之教若是异乎？既曰“欲立欲达”，又曰“不启不发”，何也？”曰：“欲立欲达，圣人之本心也；不启不发，圣人之无情也。其并行不悖乎！”或曰：“曷谓无情？”曰：“启发应乎愤悱。是故圣人顺物之情而无情。”

　　甘泉子曰：“不怨天，不尤人，其无意必固我之致乎！”

　　古之世也，善人多，故其习也易成。后世之善人寡，故其习也难成。甚矣，习之系乎学也久矣。

　　或谓修身知本之说。曰：“修身故能身体天理不违，是之谓物格。物格则闻道，故曰“知本”，故曰“知至”。”

　　甘泉子言曰：“学莫大乎内外合一，一则无事矣。”或曰：“以心合物，孰能一之？”曰：“莫大于不与。”曰：“如之何斯可至之？”曰：“习。习以渐。”未达。曰：“盍观诸鸟雏之习也，以渐而高远。”

　　甘泉子曰：“惟精惟一，所以格物，精一无二，诣道之至。”

　　君子深造以道，其格物之谓乎！自得者，其知[至之谓乎！]居安资深逢原，其心身家国天下本诸此矣。孟□□□得诸大学。

　　或曰：“庄子为道日损，非欤？”曰：“吾庸有取焉尔。道无损益，损害为益。小损则小益，大损则大益，小损则贤，大损则圣。”

　　君恪问：“或谓在天地者性也，赋于人者非性也。如之何？”

　　甘泉子曰：“天人判矣，天一人也，人一天也。不知天人之合一，不足以语性。”

　　或谓中庸之要。曰：“在谨独。”问大学之要。曰：“在格物。”曰：“何谓谨独？”曰：“养其中而已矣。”“何谓格物？”曰：“修身而已矣。修身而后知本，存其中而后知微。知隐知中，立天下之大本，而和生焉，尽天下之达道。”

　　克艰第九凡十四章

　　大禹克艰，其克己之原乎！其修身为政之本乎！

　　仕鸣问：“知行合一，信斯言也？”甘泉子曰：“曷曰知乎？曷曰行乎？知者行之几，行者知之实。孟子曰：“智之实，知斯二者弗去。”然而知行并进也夫。”

　　公赞、仕鸣侍，问：“动心、不动心何以异？”甘泉子曰：“心动乎天则生，故欲其动。心动于物则死，故欲其不动。是故能动心而后能不动心，能动之至可贤，不动之至[可圣]。”

　　仕鸣问：“本心宇宙何以异？”甘泉子曰：“本心宇宙[一也。今]夫火之光与其所照，一而已矣。故不知本心者，不足以语天地万物同体之理；不知天地万物同体者，不足以语本心之全。夫何异？”

　　赤子之心，其真心乎！大人不失赤子之心，存而廓之耳。

　　于盘曰：“霍子以先生求学于事为是。”曰：“吾不知何事非心。”又曰：“霍子以或者求学于心为非。”曰：“吾不知何心非事。心迹之判，道之惑也久矣。”

　　甘泉子语诸生曰：“智崇礼卑，其不可二之矣。”或问：“何居？”曰：“崇法天，卑法地，天地其可以二乎？是故知行异名而并进，达于天德。知圆而行方，知远而行近。”

　　仕鸣问知行合一。甘泉子曰：“其并进乎！是故离知而行，非圣人之行；离行而知，非圣人之知。”

　　君恪曰：“诸欲同根而异发，有诸？”甘泉子曰：“然。万理同根而异感，故在君为仁，在臣为敬，在父为慈，在子为孝，在友为信。在所以感之者，是故君子敦本。”

　　君卓曰：“知止，其在心之天理欤？”甘泉子曰：“莫非心也，心体物而不遗。”曰：“何谓格物？”曰：“物至而后义生，义生而后知有所措。”

　　“易曰：“鼓万物不与圣人同忧。”其圣人不能为天之所为乎？”曰：“此圣人能为天之所不能为者也，故能弥纶[辅相]以成其能。彼释者自以无心拟诸天，不亦妄乎！”

　　郑启范问本立。曰：“其天下之大本乎！”问道生。曰：“其天下之达道乎！大本立矣，达道生焉。譬诸木，其根深则苗而秀，秀而实，不可遏焉耳。”

　　启范请学，甘泉子曰：“执事敬，其内外一本之道乎！”问敬。曰：“主一。”问主一。曰：“无适。”问无适。曰：“无物。是故君子应万事而不与，故能一。”

　　郑启范曰：“吾向也不敢望于圣贤，求别于乡人而已。[闻子]之言，[窃]有志焉。甘泉子曰：“圣非分外也，如”其分[外，畴其强]之，是故惟圣贤然后能尽性，尽性然后成人，哀[莫大于]不成人，弗思尔矣。”

　　乘除第十凡十七章

　　甘泉子与诸生刈于垂虹之田，有播焉，有插焉。播者获也少，插者其获也多。问之佣，佣曰：“早之播也获少，则其晚也兼多；早之插也获多，则其晚也必少。甘泉子顾谓诸生曰：“其天地乘除之理乎！于耕获之中有学焉。弟子识之，何思何虑。”

　　诚不可掩，声亦不可掩。诚以藏显，声以藏隐，故韶武之声(一作美)，韶尽善而武未尽善，听声而知之，由显以之隐也。[故]吉人凶人之言，方垣而听焉。吉必知之，不吉必知之。如闻琴而知杀心，听历代之乐而知其德，不可掩也。

　　或问道。甘泉子曰：“吾得之洪范矣，知偏党反侧作好恶之非道，则知中正矣。中正者，天下之至道也，是故无意必固我，而发皆中节，君子可以知道矣”

　　陈子宗享曰：“人者天地之心，以得其气欤？”甘泉子曰：“子之言其几矣！其几矣！由是而充之，其知道矣！是故人者也、天地也，呼吸通焉。彼以皮肤之间，何足以知人？何足以知天地？”

　　□生曰：“绝四，其圣人教人之至也乎！其正心尽[言]□□。夫四[者亡]而后心正，心正而后能尽斯言也，其□致之先乎！”

　　语叔辉、公赞、体刚，以“艮不获身不见人”之义，由不见人也，然后能有所见。

　　“[格]物则内外合一，知行并进。”未达。曰：“理无内外。”

　　孟氏之养气，其养性乎！性与气一也，示人以易见也。[改]其说曰：“气之中者性也。故其为气也，配道与义。”

　　能近取譬，近取诸身。欲立欲达，可欲之善，立人达人，扩而充之。故自近始也，譬其喻也，喻其明也，近取诸身，但明乎善。知皆立人达人，不假外求。

　　黎玺问：“举斯心加彼也，何心？”曰：“其本心乎！老老幼幼，及人之老幼；刑寡妻，至兄弟，以御家邦；皆自此心焉扩之。故知此者，其知絜矩矣乎！”

　　问薛尚谦：“圣贤之学同乎？否也？”尚谦曰：“有安勉。”曰：“有圣人之学矣，有贤人之学矣。圣人，先天之学也；贤人，后天之学也。圣人先于立诚，故拟之于干，贤人先于修存，故拟之于坤。干知大始，其德乎！坤作成物，其业乎！德业合，斯可配天地。”

　　古之学也必传受其大，是以知学问思辨笃行之，□□□而不离乎此也，曷谓大？曰：“天理”。□者其心学乎！通乎内外，达诸天德，一以贯之。

　　□问曰：“孔门一贯之教，其惟曾子乎？”曰：“施诸群弟子□非一也，如其心事之判，则为病痿人矣。何以为至？”

　　门人有问：“圣可学欤？”曰：“可。”曰：“如之何？”曰：“在变化。士而贤，贤而圣，圣而天，变化也。今夫飞潜之类，变化则有之矣。如其学不变不化，可以人而不如飞潜乎？”曰：“孰变化之？”曰：“沉潜刚克，高明柔克，克之者其心乎！心之中正，其变化之矩也。”

　　或问曰：“昔人有言，王化行而后田可井也，然欤？”曰：“孟氏子之告齐、梁、滕君也，岂三国之王化已行乎？必先田里而后学校，仰事俯育而后驱之善，是故欲行王化者必自井田始，然非其人不行。”

　　语钟景星、陈谟、郭肇干、黎玺曰：“汝知学之要乎？”曰：“请问焉。”曰：“其洒而落之乎！”曰：“孰谓洒落？”曰：“其廓清乎！美或窒焉，恶或窒焉，不廓清之，不足以入道。”

