潜夫论 汉 王符

提要
卷一
卷二
卷三
卷五
卷六
卷七
卷八
卷九
卷十
附录
　

提要

　　《潜夫论》十卷，汉王符撰。符字节信，安定临泾人。《后汉书》本传称：和安之后，世务游宦，当途者更相荐引，而符独耿介不同於俗，以此遂不得升进，志意蕴愤，乃隐居著书二十馀篇，以讥当时得失。不欲章显其名，故号曰《潜夫论》。今本凡三十五篇，合叙录为三十六篇，盖犹旧本。卷首赞学一篇，论励志勤修之旨。卷末五德志篇，述帝王之世次。志氏姓篇，考谱牒之源流。其中卜列、相列、梦列三篇，亦皆杂论方技，不尽指陈时政。范氏所云，举其著书大旨尔。符生卒年月不可考。本传之末载度辽将军皇甫规解官归里，符往谒见事。规解官归里，据本传在延熹五年。则符之著书在桓帝时，故所说多切汉末弊政。惟桓帝时皇甫规、段颎、张奂诸人屡与羌战，而其救边、边议二篇乃以避寇为憾。殆以安帝永初五年尝徙安定、北地郡，顺帝永建四年始还旧地，至永和六年又内徙。符，安定人，故就其一乡言之耶？然其谓失凉州则三辅为边，三辅内入则宏农为边，宏农内入则洛阳为边，推此以相况，虽尽东海犹有边，则灼然明论，足为轻弃边地之炯鉴也。范氏录其贵忠、浮侈、实贡、爱日、述赦五篇入本传，而字句与今本多不同。晁公武《读书志》谓其有所损益，理或然欤。范氏以符与王充、仲长统同传，韩愈因作《后汉三贤赞》。今以三家之书相较，符书洞悉政体似《昌言》，而明切过之；辨别是非似《论衡》，而醇正过之；前史列之儒家，斯为不愧。惟贤难篇中称邓通吮痈为忠於文帝，又称其欲昭景帝之孝，反以结怨，则纰缪最甚。是其发愤著书，立言矫激之过，亦不必曲为之讳矣。
　
卷一

　　赞学第一

　　天地之所贵者人也，圣人之所尚者义也，德义之所成者智也，明智之所求者学问也。虽有至圣，不生而知；虽有至材，不生而能。故志曰：黄帝师风后，颛顼师老彭，帝喾师祝融，尧师务成，舜师纪后，禹师墨如，汤师伊尹，文、武师姜尚，周公师庶秀，孔子师老聃。若此言之而信，则人不可以不就师矣。夫此十一君者，皆上圣也，犹待学问，其智乃博，其德乃硕，而况于凡人乎？

　　是故工欲善其事，必先利其器；士欲宣其义，必先读其书。易曰：“君子以多志前言往行以畜其德。”是以人之有学也，犹物之有治也。故夏后之璜，楚和之璧，虽有玉璞卞和之资，不琢不错，不离砾石。夫瑚簋之器，朝祭之服，其始也，乃山野之木、蚕茧之丝耳。使巧倕加绳墨而制之以斤斧，女工加五色而制之以机杼，则皆成宗庙之器，黼黻之章，可羞于鬼神，可御于王公。而况君子敦贞之质，察敏之才，摄之以良朋，教之以明师，文之以礼、乐，导之以诗、书，赞之以周易，明之以春秋，其不有济乎？

　　诗云：“题彼鹡鸰，载飞载鸣。我日斯迈，而月斯征。夙兴夜寐，无忝尔所生。”是以君子终日干干进德修业者，非直为博己而已也，盖乃思述祖考之令问，而以显父母也。

　　孔子曰：“吾尝终日不食，终夜不寝，以思，无益，不如学也。”“耕也，馁在其中；学也，禄在其中矣。君子忧道不忧贫。”箕子陈六极，国风歌北门，故所谓不忧贫也。岂好贫而弗之忧邪？盖志有所专，昭其重也。是故君子之求丰厚也，非为嘉馔、美服、淫乐、声色也，乃将以底其道而迈其德也。

　　夫道成于学而藏于书，学进于振而废于穷。是故董仲舒终身不问家事，景君明经年不出户庭，得锐精其学而显昭其业者，家富也；富佚若彼，而能勤精若此者，材子也。倪宽卖力于都巷，匡衡自鬻于保徒者，身贫也；贫阨若彼，而能进学若此者，秀士也。当世学士恒以万计，而究涂者无数十焉，其故何也？其富者则以贿玷精，贫者则以乏易计，或以丧乱期其年岁，此其所以逮初丧功而及其童蒙者也。是故无董、景之才，倪、匡之志，而欲强捐家出身旷日师门者，必无几矣。夫此四子者，耳目聪明，忠信廉勇，未必无俦也，而及其成名立绩，德音令问不已，而有所以然，夫何故哉？徒以其能自托于先圣之典经，结心于夫子之遗训也。

　　是故造父疾趋，百步而废，自托乘舆，坐致千里；水师泛轴，解维则溺，自托舟楫，坐济江河。是故君子者，性非绝世，善自托于物也。人之情性，未能相百，而其明智有相万也。此非其真性之材也，必有假以致之也。君子之性，未必尽照，及学也，骢明无蔽，心智无滞，前纪帝王，顾定百世。此则道之明也，而君子能假之以自彰尔。

　　夫是故道之于心也，犹火之于人目也。中阱深室，幽黑无见，及设盛烛，则百物彰矣。此则火之耀也，非目之光也，而目假之，则为己明矣。天地之道，神明之为，不可见也。学问圣典，心思道术，则皆来睹矣。此则道之材也，非心之明也，而人假之，则为己知矣。

　　是故索物于夜室者，莫良于火；索道于当世者，莫良于典。典者，经也。先圣之所制；先圣得道之精者以行其身，欲贤人自勉以入于道。故圣人之制经以遗后贤也，譬犹巧倕之为规矩准绳以遗后工也。

　　昔倕之巧，目茂圆方，心定平直，又造规绳矩墨以诲后人。试使奚仲、公班之徒，释此四度，而效倕自制，必不能也；凡工妄匠，执规秉矩，错准引绳，则巧同于倕也。是故倕以其心来制规矩后工以规矩往合倕心也，故度之工，几于倕矣。

　　先圣之智，心达神明，性直道德，又造经典以遗后人。试使贤人君子，释于学问，抱质而行，必弗具也；及使从师就学，按经而行，聪达之明，德义之理，亦庶矣。是故圣人以其心来造经典，后人以经典往合圣心也，故修经之贤，德近于圣矣。

　　诗云：“高山仰止，景行行止。”“日就月将，学有缉熙于光明。”是故凡欲显勋绩扬光烈者，莫良于学矣。

　　务本第二

　　凡为治之大体，莫善于抑末而务本，莫不善于离本而饰末。夫为国者以富民为本，以正学为基。民富乃可教，学正乃得义，民贫则背善，学淫则诈伪，入学则不乱，得义则忠孝。故明君之法，务此二者，以为成太平之基，致休征之祥。

　　夫富民者，以农桑为本，以游业为末；百工者，以致用为本，以巧饰为末；商贾者，以通货为本，以鬻奇为末：三者守本离末则民富，离本守末则民贫，贫则阨而忘善，富则乐而可教。教训者，以道义为本，以巧辩为末；辞语者，以信顺为本，以诡丽为末；列士者以孝悌为本，以交游为末；孝悌者，以致养为本，以华观为末；人臣者，以忠正为本，以媚爱为末：五者守本离末则仁义兴，离本守末则道德崩。慎本略末犹可也，舍本务末则恶矣。

　　夫用天之道，分地之利，六畜生于时，百物聚于野，此富国之本也。游业末事，以收民利，此贫邦之原也。忠信谨慎，此德义之基也。虚无谲诡，此乱道之根也。故力田所以富国也。今民去农桑，赴游业，披采众利，聚之一门，虽于私家有富，然公计愈贫矣。百工者，所使备器也。器以便事为善，以胶固为上。今工好造雕琢之器巧伪饬之，以欺民取贿，虽于奸工有利，而国界愈病矣。商贾者，所以通物也，物以任用为要，以坚牢为资。今商竞鬻无用之货、淫侈之币，以惑民取产，虽于淫商有得，然国计愈失矣。此三者，外虽有勤力富家之私名，然内有损民贫国之公实。故为政者，明督工商，勿使淫伪，困辱游业，勿使擅利，宽假本农，而宠遂学士，则民富国平矣。

　　夫教训者，所以遂道术而崇德义也。今学问之士，好语虚无之事，争着雕丽之文，以求见异于世，品人鲜识，从而高之，此伤道德之实，而或蒙夫之大者也。诗赋者，所以颂善丑之德，泄哀乐之情也，故温雅以广文，兴喻以尽意。今赋颂之徒，苟为饶辩屈蹇之辞，竞陈诬罔无然之事，以索见怪于世，愚夫戆士，从而奇之，此悖孩童之思，而长不诚之言者也。尽孝悌于父母，正操行于闺门，所以为列士也。今多务交游以结党助，偷世窃名以取济渡，夸末之徒，从而尚之，此逼贞士之节，而眩世俗之心者也。养生顺志，所以为孝也。今多违志俭养，约生以待终，终没之后，乃崇饬丧纪以言孝，盛飨宾旅以求名，诬善之徒，从而称之，此乱孝悌之真行，而误后生之痛者也。忠正以事君，信法以理下，所以居官也。今多奸谀以取媚，挠法以便佞，苟得之徒，从而贤之，此灭贞良之行，而开乱危之原者也：五者，外虽有振贤才之虚誉，内有伤道德之至实。

　　凡此八者，皆衰世之务，而闇君之所固也。虽未即于篡弒，然亦乱道之渐来也。

　　夫本末消息之争，皆在于君，非下民之所能移也。夫民固随君之好，从利以生者也。是故务本则虽虚伪之人皆归本，居末则虽笃敬之人皆就末。且冻馁之所在，民不得不去也；温饱之所在，民不得不居也。故衰闇之世，本末之人，未必贤不肖也，祸福之所，势不得无然尔。故明君莅国，必崇本抑末，以遏乱危之萌。此诚治之危渐，不可不察也。

　　遏利第三

　　世人之论也，靡不贵廉让而贱财利焉，及其行也，多释廉甘利。之于人徒知彼之可以利我也，而不知我之得彼，亦将为利人也。知脂蜡之可明镫也，而不知其甚多则冥之。知利之可娱己也，不知其称而必有也。前人以病，后人以竞，庶民之愚而衰闇之至也。予故叹曰：何不察也？愿鉴于道，勿鉴于水。象以齿焚身，蚌以珠剖体；匹夫无辜，怀璧其罪。呜呼问哉！无德而富贵者，固可豫吊也。

　　且夫利物莫不天之财也。天之制此财也，犹国君之有府库也。赋赏夺与，各有众寡，民岂得强取多哉？故人有无德而富贵，是凶民之窃官位盗府库者也，终必觉，觉必诛矣。盗人必诛，况乃盗天乎？得无受祸焉？邓通死无簪，胜、跪伐其身。是故天子不能违天富无功，诸侯不能违帝厚私劝。非违帝也，非违天也。帝以天为制，天以民为心，民之所欲，天必从之。是故无功庸于民而求盈者，未尝不力颠也；有勋德于民而谦损者，未尝不光荣也。自古于今，上以天子，下至庶人，蔑有好利而不亡者，好义而不彰者也。

　　昔周厉王好专利，芮良夫谏而不入，退赋桑柔之诗以讽，言是大风也，必将有隧；是贪民也，必将败其类。王又不悟，故遂流死于彘。虞公屡求以失其国，公叔戌崇贿以为罪，桓魋不节饮食以见弒。此皆以货自亡，用财自灭。楚斗子文三为令尹，而有饥色，妻子冻馁，朝不及夕；季文子相四君，马不饩粟，妾不衣帛；子罕归玉；晏子归宅。此皆能弃利约身，故无怨于人，世厚天禄，令问不止。伯夷、叔齐饿于首阳，白驹、介推遯逃于山谷，颜、原、公析因馑于郊野，守志笃固，秉节不亏，宠禄不能固，威势不能移，虽有南面之尊，公侯之位，德义有殆，礼义不班，挠志如芷，负心若芬，固弗为也。是故虽有四海之主弗能与之方名，列国之君不能与之钧重；守志于一庐之内，而义溢乎九州之外，信立乎千载之上，而名传乎百世之际。

　　故君子曰：财贿不多，衣食不赡，声色不妙，威势不行，非君子之忧也。行善不多，申道不明，节志不立，德义不彰，君子耻焉。是以贤人智士之于子孙也，厉之以志，弗厉以诈；劝之以正，弗劝以诈；示之以俭，弗示以奢；贻之以言，弗贻以财。是故董仲舒终身不问家事，而疏广不遗赐金。子孙若贤，不待多富，若其不贤，则多以征怨。故曰：无德而贿丰，祸之胎也。

　　昔曹羁有言：“守天之聚，必施其德义。德义弗施，聚必有阙。”今或家赈而贷乏，遗赈贫穷，恤矜疾苦，则必不久居富矣。易曰：“天道亏盈以冲谦。”故以仁义费于彼者，天赏之于此；以邪取于前者，衰之于后。是以持盈之道，挹而损之，则亦可以免于亢龙之悔、乾坤之愆矣。

　　论荣第四

　　所谓贤人君子者，非必高位厚禄富贵荣华之谓也，此则君子之所宜有，而非其所以为君子者也。所谓小人者，非必贫贱冻馁辱阨穷之谓也，此则小人之所宜处，而非其所以为小人者也。

　　奚以明之哉？夫桀、纣者，夏殷之君王也，崇侯、恶来，天子之三公也，而犹不免于小人者，以其心行恶也。伯夷、叔齐，饿夫也，傅说胥靡，而井伯虞虏也，然世犹以为君子者，以为志节美也。

　　故论士苟定于志行，勿以遭命，则虽有天下不足以为重，无所用不足以为轻，处隶圉不足以为耻，抚四海不足以为荣。况乎其未能相县若此者哉？故曰：宠位不足以尊我，而卑贱不足以卑己。

　　夫令誉从我兴，而二命自天降之。诗云：“天实为之，谓之何哉！”故君子未必富贵，小人未必贫贱，或潜龙未用，或亢龙在天，从古以然。今观俗士之论也，以族举德，以位命贤，兹可谓得论之一体矣，而未获至论之淑真也。

　　尧，圣父也，而丹凶傲；舜，圣子也，而叟顽恶；叔向，贤兄也，而鲋贪暴；季友，贤弟也，而庆父淫乱。论若必以族，是丹宜禅而舜宜诛，鲋宜赏而友宜夷也。论之不可必以族也若是。

　　昔祁奚有言：“鲧殛而禹兴，管、蔡为戮，周公佑王。”故书称“父子兄弟不相及”也。幽、厉之贵，天子也，而又富有四海。颜、原之贱，匹庶也，而又冻馁屡空。论若必以位，则是两王是为世士，而二处为愚鄙也。论之不可必以位也，又若是焉。

　　故曰：仁重而势轻，位蔑而义荣。今之论者，多此之反，而又以九族，或以所来，则亦远于获真贤矣。

　　昔自周公不求备于一人，况乎其德义既举，乃可以它故而弗之采乎？由余生于五狄，越蒙产于八蛮，而功施齐、秦，德立诸夏，令名美誉，载于图书，至今不灭。张仪，中国之人也；卫鞅，康叔之孙也，而皆谗佞反复，交乱四海。由斯观之，人之善恶，不必世族；性之贤鄙，不必世俗。中堂生负苞，山野生兰芷。夫和氏之璧，出于璞石；隋氏之珠，产于蜃蛤。诗云：“采葑采菲，无以下体。”故苟有大美可尚于世，则虽细行小瑕曷足以为累乎？

　　是以用士不患其非国士，而患其非忠；世非患无臣，而患其非贤。盖无羇縻。陈平、韩信，楚俘也，而高祖以为藩辅，实平四海，安汉室；卫青、霍去病，平阳之私人也，而武帝以为司马，实攘北狄，郡河西。惟其任也，何卑远之有？然则所难于非此土之人，非将相之世者，为其无是能而处是位，无是德而居是贵，无以我尚而不秉我势也。

　　贤难第五

　　世之所以不治者，由贤难也。所谓贤难者，非直体聪明服德义之谓也。此则求贤之难得尔，非贤者之所难也。故所谓贤难者，乃将言乎循善则见妒，行贤则见嫉，而必遇患难者也。

　　虞舜之所以放殛，子胥之所以被诛，上圣大贤犹不能自免于嫉妒，则又况乎中世之人哉？此秀士所以虽有贤材美质，然犹不得直道而行，遂成其志者也。

　　处士不得直其行，朝臣不得直其言，此俗化之所以败，闇君之所以孤也。齐侯之以夺国，鲁公之以放逐，皆败绩厌覆于不暇，而用及治乎？故德薄者恶闻美行，政乱者恶闻治言，此亡秦之所以诛偶语而坑术士也。

　　今世俗之人，自慢其亲而憎人敬之，自简其亲而憎人爱之者不少也。岂独品庶，贤材时有焉。邓通幸于文帝，尽心而不违，吮痈而无恡色。帝病不乐，从容曰：“天下谁最爱朕者乎？”邓通欲称太子之孝，则因对曰：“莫若太子之最爱陛下也。”及太子问疾，帝令吮痈，有难之色，帝不悦而遣太子。既而闻邓通之常吮痈也，乃惭而怨之。及嗣帝位，遂致通罪而使至于饿死。故邓通其行所以尽心力而无害人，其言所以誉太子而昭孝慈也。太子自不能尽其称，则反结怨而归咎焉。称人之长，欲彰其孝，且犹为罪，又况明人之短矫世者哉？

　　且凡士之所以为贤者，且以其言与行也。忠正之言，非徒誉人而已也，必有触焉；孝子之行，非徒吮痈而已也，必有驳焉。然则循行论议之士，得不遇于嫉妒之名，免于刑戮之咎者，盖其幸者也。比干之所以剖心，箕子之所以为奴，伯宗之以死，郄宛之以亡。

　　夫国不乏于妒男也，犹家不乏于妒女也。近古以来，自外及内，其争功名妒过己者岂希也？予以惟两贤为宜不相害乎？然也，范睢绌白起，公孙弘抑董仲舒，此同朝共君宠禄争故耶？惟殊邦异途利害不干者为可以免乎？然也，孙膑修能于楚，庞涓自魏变色，诱以刖之；韩非明治于韩，李斯自秦作思，致而杀之。嗟士之相妒岂若此甚乎！此未达于君故受祸邪？惟见知为可以将信乎？然也，京房数与元帝论难，使制考功而选守；晁错雅为景帝所知；使条汉法而不乱。夫二子之于君也，可谓见知深而宠爱殊矣，然京房冤死而上曾不知，晁错既斩而帝乃悔。此材明未足卫身故及难邪？惟大圣为能无累乎？然也，帝乙以义故囚，文王以仁故拘。夫体至行仁义，据南面师尹卿士，且犹不能无难，然则夫子削迹，叔向缧绁，屈原放沈，贾谊贬黜，钟离废替，何敞束缚，王章抵罪，平阿斥逐，盖其轻士者也。

　　诗云：“无罪无辜，谗口敖敖。”“彼人之心，于何不臻？”由此观之，妒媚之攻击也，亦诚工矣！贤圣之居世也，亦诚危矣！

　　故所谓贤难也者，非贤难也，免则难也。彼大圣群贤，功成名遂，或爵侯伯，或位公卿，尹据天官，柬在帝心，宿夜侍宴，名达而犹有若此，则又况乎畎亩佚民、山谷隐士，因人乃达，时论乃信者乎？此智士所以钳口结舌，括囊共默而已者也。

　　且闾阎凡品，何独识哉？苟望尘剽声而巳矣。觀其論也，非能本閨{门俞}之行跡，察臧否之虛實也；直以面誉我者为智，谄谀己者为仁，处奸利者为行，窃禄位者为贤尔。岂复知孝悌之原，忠正之直，纲纪之化，本途之归哉？此鲍焦所以立枯于道左，徐衍所以自沈于沧海者也。

　　谚曰：“一犬吠形，百犬吠声。”世之疾此固久矣哉！吾伤世之不察真伪之情也，故设虚义以喻其心曰：今观宰司之取士也，有似于司原之佃也。昔有司原氏者，燎猎中野。鹿斯东奔，司原纵噪之。西方之众有逐狶者，闻司原之噪也，竞举音而和之。司原闻音之众，则反辍己之逐而往伏焉，遇夫俗恶之狶。司原喜，而自以获白瑞珍禽也，尽刍豢单囷仓以养之。豕俛仰嚘咿，为作容声，司原愈益珍之。居无何，烈风兴而泽雨作，灌巨豕而恶涂渝，逐骇惧，真声出，乃知是家之艾猳尔。此随声逐响之过也，众遇之未赴信焉。

　　今世主之于士也，目见贤则不敢用，耳闻贤则恨不及。虽自有知也，犹不能取，必更待群司之所举，则亦惧失麟鹿而获艾猳。奈何其不分者也？未遇风雨之变者故也。俾使一朝奇政两集，则险隘之徒，阘茸之质，亦将别矣。

　　夫众小朋党而固位，谗妒群吠啮贤，为祸败也岂希？三代之以覆，列国之以灭，后人犹不能革，此万官所以屡失守，而天命数靡常者也。诗云：“国既卒斩，何用不监！”呜呼！时君俗主不此察也。
　
卷二

　　明闇第六

　　国之所以治者君明也，其所以乱者君闇也。君之所以明者兼听也，其所以闇者偏信也。是故人君通必兼听，则圣日广矣；庸说偏信，则愚日甚矣。诗云：“先民有言，询于刍荛。”

　　夫尧、舜之治，辟四门，明四目，通四聪，是以天下辐凑而圣无不照；故共、鲧之徒弗能塞也，靖言庸回弗能惑也。秦之二世，务隐藏己，而断百僚，隔捐疏贱而信赵高，是以听塞于贵重之臣，明蔽于骄妒之人，故天下溃叛，弗得闻也。皆高所杀，莫敢言之。周章至戏乃始骇，阎乐进劝乃后悔，不亦晚矣！故人君兼听纳下，则贵臣不得诬，而远人不得欺也；慢贱信贵，则朝廷谠言无以至，而洁士奉身伏罪于野矣。

　　夫朝臣所以统理，而多比周则法乱；贤人所以奉己，而隐遯伏野则君孤。法乱君孤而能存者，未之尝有也。是故明君莅众，务下言以昭外，敬纳卑贱以诱贤也。其无讵言，未必言者之尽可用也，乃惧距无用而让有用也；其无慢贱，未必其人尽贤也，乃惧慢不肖而绝贤望也。是故圣王表小以厉大，赏鄙以招贤，然后良士集于朝，下情达于君也。故上无遗失之策，官无乱法之臣。此君民之所利，而奸佞之所患也。

　　昔张禄一见而穰侯免，袁丝进说而周勃黜。是以当涂之人，恒嫉正直之士，得一介言于君以矫其邪也，故上饰伪辞以障主心，下设威权以固士民。赵高乱政，恐恶闻上，乃豫要二世曰：“屡见群臣众议政事则黩，黩且示短，不若藏己独断，神且尊严。天子称朕，固但闻名。”二世于是乃深自幽隐，独进赵高。赵高入称好言以说主，出倚诏令以自尊。天下鱼烂，相帅叛秦。赵高恐惧，归恶于君，乃使阎乐责而杀，愿一见高不能而死。

　　夫田常囚简公，踔齿悬泯王，二世亦既闻之矣。然犹复袭其败迹者何也？过在于不纳卿士之箴规，不受民氓之谣言，自以己贤于简、愍，而赵高贤于二臣也。故国已乱而上不知，祸既作而下不救。此非众共弃君，乃君以众命系赵高，病自绝于民也。

　　后末世之君危何知之哉？舜曰：“予违，汝弼。汝无面从，退有后言。”故治国之道，劝之使谏，宣之使言，然后君明察而治情通矣。

　　且凡骄臣之好隐贤也，既患其正义以绳己矣，又耻居上位而明不及下，尹其职而策不出于己。是以郄宛得众而子常杀之，屈原得君而椒、兰构谗，耿寿建常平而严延妒其谋，陈汤杀郅支而匡衡挍其功。

　　由此观之，处位卑贱而欲效善于君，则必先与宠人为雠矣。乘旧宠沮之于内，而己接贱欲自信于外，此思善之君，愿忠之士，所以虽并生一世，忧心相皦，而终不得遇者也。

　　考绩第七

　　凡南面之大务，莫急于知贤；知贤之近途，莫急于考功。功诚考则治乱暴而明，善恶信则直贤不得见障蔽，而佞巧不得窜其奸矣。

　　夫剑不试则利钝闇，弓不试则劲挠诬，鹰不试则巧拙惑，马不试则良驽疑。此四者之有相纷也，由不考试故得然也。今群臣之不试也，其祸非直止于诬、闇、疑、惑而已，又必致于怠慢之节焉。设如家人有五子十孙，父母不察精愞，则勤力者懈弛，而惰慢者遂非也，耗业破家之道也。父子兄弟，一门之计，犹有若此，则又况乎群臣总猥治公事者哉？传曰：“善恶无彰，何以沮劝？”是故大人不考功，则子孙惰而家破穷；官长不考功，则吏怠傲而奸宄兴；帝王不考功，则直贤抑而詐伪胜。故书曰：“三载考绩，黜陟幽明。”盖所以昭贤愚而劝能否也。

　　圣王之建百官也，皆以承天治地，牧养万民者也。是故有号者必称于典，名理者必效于实，则官无废职，位无非人。夫守相令长，效在治民；州牧刺史，在宪聪明；九卿分职，以佐三公；三公总统，典和阴阳：皆当考治以效实为王休者也。侍中、大夫、博士、议郎，以言语为职，谏诤为官，及选茂才、孝廉、贤良方正、惇朴、有道、明经、宽博、武猛、治剧，此皆名自命而号自定，群臣所当尽情竭虑称君诏也。

　　今则不然，令长守相不思立功，贪残专恣，不奉法令，侵冤小民。州司不治，令远诣阙上书讼诉。尚书不以责三公，三公不以让州郡，州郡不以讨县邑，是以凶恶狡猾易相冤也。侍中、博士谏议之官，或处位历年，终无进贤嫉恶拾遗补阙之语，而贬黜之忧。群僚举士者，或以顽鲁应茂才，以桀逆应至孝，以贪饕应廉吏，以狡猾应方正，以谀谄应直言，以轻薄应敦厚，以空虚应有道，以嚚闇应明经，以残酷应宽博，以怯弱应武猛，以愚顽应治剧，名实不相副，求贡不相称。富者乘其材力，贵者阻其势要，以钱多为贤，以刚强为上。凡在位所以多非其人，而官听所以数乱荒也。

　　古者诸侯贡士，一适谓之好德，载适谓之尚贤，三适谓之有功，则加之赏。其不贡士也，一则黜爵，载则黜地，三黜则爵土俱毕。附下罔上者死，附上罔下者刑，与闻国政而无益于民者斥，在上位而不能进贤者逐。其受事而重选举，审名实而取赏罚也如此。故能别贤愚而获多士，成教化而安民氓。三代于世，皆致太平。圣汉践祚，载祀四八，而犹未者，教不假而功不考，赏罚稽而赦赎数也。谚曰：“曲木恶直绳，重罚恶明证。”此群臣所以乐总猥而恶考功也。

　　夫圣人为天口，贤人为圣译。是故圣人之言，天之心也。贤者之所说，圣人之意也。先师京君，科察考功，以遗贤俊，太平之基，必自此始，无为之化，必自此来也。

　　是故世主不循考功而思太平，此犹欲舍规矩而为方圆，无舟楫而欲济大水，虽或云纵，然不知循其虑度之易且速也。群僚师尹，咸有典司，各居其职，以责其效；百郡千县，各因其前，以谋其后；辞言应对，各缘其文，以覈其实，则奉职不解，而陈言者不得诬矣。书云：“赋纳以言，明试以功，车服以庸，谁能不让？谁能不敬应？”此尧、舜所以养黎民而致时雍也。

　　思贤第八

　　国之所以存者治也，其所以亡者乱也。人君莫不好治而恶乱，乐存而畏亡。然尝观上记，近古以来，亡代有三，秽国不数，夫何故哉？察其败，皆由君常好其所乱，而恶其所治；憎其所以存，而爱其所以亡。是故虽相去百世，县年一纪，限隔九州，殊俗千里，然其亡征败迹，若重规袭矩，稽节合符。故曰：虽有尧、舜之美，必考于周颂；虽有桀、纣之恶，必讥于版、荡。殷鉴不远，在夏后之世。

　　夫与死人同病者，不可生也；与亡国同行者，不可存也。岂虚言哉！何以知人之且病也？以其不嗜食也。何以知国之将乱也？以其不嗜贤也。是故病家之厨，非无嘉馔也，乃其人弗之能食，故遂于死也。乱国之官，非无贤人也，其君弗之能任，故遂于亡也。夫生飰秔梁，旨酒甘醪，所以养生也，而病人恶之，以为不若菽麦糠糟欲清者，此其将死之候也。尊贤任能，信忠纳谏，所以为安也，而闇君恶之，以为不若奸佞阘茸谗谀之言者，此其将亡之征也。老子曰：“夫唯病病，是以不病。”易称“其亡其亡，系于苞桑。”是故养寿之士，先病服药；养世之君，先乱任贤，是以身常安而国永永也。

　　上医医国，其次下医医疾。夫人治国，固治身之象。疾者身之病，乱者国之病也。身之病待医而愈，国之乱待贤而治。治身有黄帝之术，治世有孔子之经。然病不愈而乱不治者，非针石之法误，而五经之言诬也，乃因之者非其人。苟非其人，则规不圆而矩不方，绳不直而准不平，钻燧不得火，鼓石不下金，驱马不可以追速，进舟不可以涉水也。凡此八者，天之张道，有形见物，苟非其人，犹尚无功，则又况乎怀道术以抚民氓，乘六龙以御天心者哉？

　　夫治世不得真贤，譬犹治疾不得真药也。治疾当得真人参，反得支罗服；当得麦门冬，反得烝穬麦。己而不识真，合而服之，病以侵剧，不自知为人所欺也。乃反谓方不诚而药皆无益于疗病，因弃后药而弗敢饮，而便求巫觋者，虽死可也。人君求贤，下应以鄙，与直不以枉。己不引真，受猥官之，国以侵乱，不自知为下所欺也。乃反谓经不信而贤皆无益于救乱，因废真贤不复求进，更任俗吏，虽灭亡可也。三代以下，皆以支罗服、烝穬麦合药，病日痁而遂死也。

　　书曰：“人之有能，使循其行，国乃其昌。”是故先王为官择人，必得其材，功加于民德称其位，人谋鬼谋，百姓与能，务顺以动天地如此。三代开国建侯，所以传嗣百世，历载千数者也。

　　自春秋之后，战国之制，将相权臣，必以亲家。皇后兄弟，主婿外孙，年虽童妙，未脱桎梏，由借此官职，功不加民，泽不被下而取侯，多受茅土，又不得治民效能以报百姓，虚食重禄，素餐尸位，而但事淫侈，坐作骄奢，破败而不及传世者也。

　　子产有言：“未能操刀而使之割，其伤实多。”是故世主之于贵戚也，爱其嬖媚之美，不量其材而授之官，不使立功自托于民，而苟务高其爵位，崇其赏赐，令结怨于下民，县罪于恶，积过既成，岂有不颠陨者哉？此所谓“子之爱人，伤之而已”哉！

　　先主之制，官民必论其材，论定而后爵之，位定然后禄之。人君也此君不察，而苟以亲戚色官之人典官者，譬犹以爱子易御仆，以明珠易瓦砾，虽有可爱好之情，然而其覆大车而杀病人也必矣。书称“天工人其代之”，传曰：“夫成天地之功者，未尝不蕃昌也。”由此观之，世主欲无功之人而强富之，则是与天斗也。使无德况之人与皇天斗，而欲久立，自古以来，未之尝有也。

　　本政第九

　　凡人君之治，莫大于和阴阳。阴阳者，以天为本。天心顺则阴阳和，天心逆则阴阳乖。天以民为心，民安乐则天心顺，民愁苦则天心逆。民以君为统，君政善则民和治，君政恶则民冤乱。君以恤民为本，臣忠良则君政善，臣奸枉则君政恶。以选为本，选举实则忠贤进，选虚伪则邪党贡。选以法令为本，法令正则选举实，法令诈则选虚伪。法以君为主，君信法则法顺行，君欺法则法委弃。君臣法令之功，必效于民。故君臣法令善则民安乐，民安乐则天心慰，天心慰则阴阳和，阴阳和则五谷丰，五谷丰而民眉寿，民眉寿则兴于义，兴于义而无奸行，无奸行则世平，而国家宁、社稷安，而君尊荣矣。是故天心阴阳、君臣、民氓、善恶相辅至而代相征也。

　　夫天者国之基也，君者民之统也，臣者治之材也。工欲善其事，必先利其器。是故将致太平者，必先调阴阳；调阴阳者，必先顺天心；顺天心者，必先安其人；安其人者，必先审择其人。是故国家存亡之本，治乱之机，在于明选而已矣。圣人知之，故以为黜陟之首。书曰：“尔安百姓，何择非人？”此先王致太平而发颂声也。

　　否泰消息，阴阳不并，观其所聚，而兴衰之端可见也。稷、禹、皋陶聚而致雍熙，皇父、蹶、踽聚而致灾异。夫善恶之象，千里合符，百世累迹，性相近而习相远。是故贤愚在心，不在贵贱；信欺在性，不在亲疏。二世所以共亡天下者，丞相、御史也。高祖所以共取天下者，缯肆、狗屠也；骊山之徒，钜野之盗，皆为名将。由此观之，苟得其人，不患贫贱；苟得其材，不嫌名迹。

　　远迹汉元以来，骄贵之臣，每受罪诛，党与在位，幷伏辜者，常十二三。由此观之，贵宠之臣，未尝不播授私人进奸党也。是故王莽与汉公卿牧守夺汉，光武与汉之遗民弃士共诛。如贵人必贤而忠，贱人必愚而欺，则何以若是？

　　自成帝以降，至于莽，公卿列侯，下讫令尉，大小之官，且十万人，皆自汉所谓贤明忠正贵宠之臣也。莽之篡位，惟安众侯刘崇、东郡太守翟义思事君之礼，义勇奋发，欲诛莽。功虽不成，志节可纪。夫以十万之计，其能奉报恩，二人而已。由此观之，衰世群臣诚少贤也，其官益大者罪益重，位益高者罪益深尔。故曰：治世之德，衰世之恶，常与爵位自相副也。

　　孔子曰：“国有道，贫且贱焉，耻也；国无道，富且贵焉，耻也。”诗伤“皎皎白驹，在彼空谷”，“巧言如流，俾躬处休。”盖言衰世之士，志弥洁者身弥贱，佞弥巧者官弥尊也。方以类聚，物以群分，同明相见，同听相闻，惟圣知圣，惟贤知贤。

　　今当涂之人，既不能昭练贤鄙，然又却于贵人之风指，胁以权势之属托，请谒阗门，礼贽辐辏，迫于目前之急，则且先之。此正士之所独蔽，而群邪之所党进也。

　　周公之为宰辅也，以谦下士，故能得真贤。祁奚之为大夫也，举雠荐子，故能得正人。今世得位之徒，依女妹之宠以骄士，借亢龙之势以陵贤，而欲使志义之士，匍匐曲躬以事己，毁颜谄谀以求亲，然后乃保持之，则贞士采薇冻馁，伏死岩穴之中而已尔，岂有肯践其阙而交其人者哉？

　　潜叹第十

　　凡有国之君，未尝不欲治也，而治不世见者，所任不贤故也。世未尝无贤也，而贤不得用者，群臣妒也。主有索贤之心，而无得贤之术，臣有进贤之名，而无进贤之实，此以人君孤危于上，而道独抑于下也。

　　夫国君之所以致治者公也，公法行则轨乱绝。佞臣之所以便身者私也，私术用则公法夺。列士之所以建节者义也，正节立则丑类代。此奸臣乱吏无法之徒，所为日夜杜塞贤君义士之闲，咸使不相得者也。

　　夫贤者之为人臣，不损君以奉佞，不阿众以取容，不堕公以听私，不挠法以吐刚，其明能照奸，而义不比党。是以范武归晋而国奸逃，华元反朝而鱼氏亡。故正义之士与邪枉之人不两立。而人君之取士也，不能参听民氓，断之聪明，反徒信乱臣之说，独用污吏之言，此所谓与仇选使，令囚择吏者也。

　　书云：“谋及乃心，谋及庶人。”孔子曰：“众好之，必察焉；众恶之，必察焉。”故圣人之施舍也，不必任众，亦不必专己，必察彼己之为，而度之以义，或舍人取己，故举无遗失而政无废灭也。或君则不然，己有所爱，则因以断正，不稽于众，不谋于心，苟眩于爱，惟言是从，此政之所以败乱，而士之所以放佚者也。

　　昔纣好色，九侯闻之，乃献厥女。纣则大喜，以为天下之丽莫若此也，以问妲己。妲己惧进御而夺己爱也，乃伪俯而泣曰：“君王年即耆邪？明既衰邪？何貌恶之若此而覆谓之好也？”纣于是渝而以为恶。妲己恐天下之愈进美女者，因白“九侯之不道也，乃欲以此惑君王也。王而弗诛，何以革后？”纣则大怒，遂脯厥女而烹九侯。自此之后，天下之有美女者，乃皆重室昼闭，惟恐纣之闻也。赵高专秦，将杀二世，乃先示权于众，献鹿于君，以为骏马。二世占之曰：“鹿。”高曰：“马也。”二世收目独视，曰：“丞相误邪！此鹿也。”高终对以马。问于朝臣，朝臣或助二世而非高。高因白二世：“此皆阿主惑上，不忠莫大。”乃尽杀之。自此之后，莫敢正谏，而高遂杀二世于望夷，竟以亡。

　　夫好之与恶效于目，而鹿之与马者着于形者也，已又定矣。还至谗如臣妾之饰伪言而作辞也，则君王失己心，而人物丧我体矣。况乎逢幽隐囚人，而待校其信，不若察妖女之留意也；其辨贤不肖也，不若辨鹿马之审固也。此二物者，皆得进见于朝堂，暴质于心臣矣。及欢爱、苟媚、佞说、巧辨之惑君也，犹炫耀君目，变夺君心，便以好为丑，以鹿为马，而况于郊野之贤、阙外之士，未尝得见者乎？

　　夫在位者之好蔽贤而务进党也，自古而然。昔唐尧之大圣也，聪明宣昭；虞舜之大圣也，德音发闻。尧为天子，求索贤人，访于群后，群后不肯荐舜而反称共、鲧之徒，赖尧之圣，后乃举舜而放四子。夫以古圣之质也，尧聪之明也，舜德之彰也，君明不可欺，德彰不可蔽也。质鲜为佞，而位者尚直若彼。今夫列士之行，其不及尧、舜乎达矣，而俗之荒唐，世法滋彰。然则求贤之君，哀民之士，其相合也，亦必不几矣。文王游畋，遇姜尚于渭滨，察言观志，而见其心，不谘左右，不诹群臣，遂载反归，委之以政，用能造周。故尧参乡党以得舜，文王参己以得吕尚，岂若殷辛、秦政，既得贤人，反决滞于雠，诛杀正直，而进任奸臣之党哉？

　　是以明圣之君于正道也，不专驱于贵宠，惑于嬖媚，不弃疏远，不轻幼贱，又参而任之。故有周之制也，天子听政，使三公至于列士献典，良史献书，师箴，瞍赋，蒙诵，百工谏，庶人传语，近臣尽规，亲戚补察，瞽史教诲，耆艾修之，而后王斟酌焉，是以事行而无败也。

　　末世则不然，徒信贵人骄妒之议，独用苟媚蛊惑之言，行丰礼者蒙愆咎，论德义者见尤恶，于是谀臣又从以诋訾之法，被以议上之刑，此贤士之始困也。夫诋訾之法者，伐贤之斧也，而骄妒者，噬贤之狗也。人君内秉伐贤之斧，权噬贤之狗，而外招贤，欲其至也，不亦悲乎！
　
　　忠贵第十一

　　世有莫盛之福，又有莫痛之祸。处莫高之位者，不可以无莫大之功。窃亢龙之极贵者，未尝不破亡也。成天地之大功者，未尝不蕃昌也。

　　帝王之所尊敬，天之所甚爱者，民也。今人臣受君之重位，牧天之所甚爱，焉可以不安而利之，养而济之哉？是以君子任职则思利民，达上则思进贤，功孰大焉？故居上而下不重也，在前而后不殆也。书称“天工人其代之”，王者法天而建官，自公卿以下，至于小司，辄非天官也？是故明主不敢以私爱，忠臣不敢以诬能。夫窃人之财，犹谓之盗，况偷天官以私己乎？以罪犯人，必加诛罚，况乃犯天，得无咎乎？

　　五代建侯，开国成家，传嗣百世，历载千数，皆以能当天官，功加百姓。周公东征，后世追思，召公甘棠，人不忍伐，见爱如是，岂欲私害之者哉？此其后之封君多矣，或不终身，或不期月，而莫陨坠，其世无者，载莫盈百，是人何也哉？

　　五代之臣，以道事君，以仁抚世，泽及草木，兼利外内，普天率土，莫不被德，其所安全，真天工也。是以福祚流衍，本枝百世。季世之臣，不思顺天，而时主是谀，谓破敌者为忠，多杀者为贤。白起、蒙恬，秦以为功，天以为贼。息夫、董贤，主以为忠，天以为盗。此等之俦，虽见贵于时君，然上不顺天心，下不得民意，故卒泣血号咷，以辱终也。易曰：“德薄而位尊，智小而谋大，力少而任重，鲜不及矣。”是故德不称其任，其祸必酷；能不称其位，其殃必大。

　　且夫窃位之人，天夺其鉴，神惑其心。是故贫贱之时，虽有鉴明之资，仁义之志，一旦富贵，则背亲捐旧，丧其本心。皆疏骨肉而亲便辟，薄知友而厚狗马。财货满于仆妾，禄赐尽于猾奴。宁见朽贯千万，而不忍赐人一钱；宁积粟腐仓，而不忍贷人一斗。人多骄肆，负债不偿，骨肉怨望于家，细民谤讟于道。前人以败，后争袭之，诚可伤也。

　　历观前世贵人之用心也，与婴儿等。婴儿有常病，贵臣有常祸，父母有常失，人君有常过。婴儿常病，伤饱也；贵臣常祸，伤宠也。父母常失，在不能已于媚子；人君常过，在不能已于骄臣。哺乳太多，则必掣纵而生癎；贵富太盛，则必骄佚而生过。是故媚子以贼其躯者，非一门也；骄臣用灭其家者，非一世也。或以背叛横逆不道，或以德薄不称其贵。文昌奠功，司命举过，观恶深浅，称罪降罚，或捕格斩首，或拉髆掣胸，掊死深阱，衔刀都市，殭尸破家，覆宗灭族者，皆无功于民氓者也。而后人贪权冒宠，蓄积无极，思登颠陨之台，乐循覆车之迹，愿裨福祚，以备员满贯者，何世无之？

　　当吕氏之贵也，太后称制而专政，禄、产秉事而握权，擅立四王，多封子弟，兼据将相，外内盘结，自以虽汤、武兴，五霸作，弗能危也。于是废仁义而尚威虐，灭礼信而务谲诈。海内怨痛，人欲其亡，故一朝摩灭而莫之哀也。霍氏之贵，专相幼主，诛灭同僚，废帝立帝，莫之敢违。禹继父位，山、云屏事，诸婿专典禁兵，婚姻本族。王氏之贵，九侯五将，朱轮二十三。太后专政，秉权三世。莽为宰衡，封安汉公，居摄假号，身当南面，卒以篡位，十有余年，自以居之已久，威立恩行，永无祸败，故遂肆心恣意，私近忘远，崇聚群小，重赋殚民，以奉无功，动为奸诈，托之经义，迷罔百姓，欺诬天地。自以我密，人莫之知，皇天从上鉴其奸，神明自幽照其态，岂有误哉！

　　夫鸟以山为卑而橧巢其上，鱼以渊为浅而穿穴其中，卒所以得之者饵也。贵戚惧家之不吉而聚诸令名，惧门之不坚而为作铁枢，卒其以败者，非苦禁忌少而门枢朽也，常苦崇财货而行骄僭，虐百姓而失民心尔。

　　孔子曰：“不患无位，患己不立。”是故人臣不奉遵礼法，竭精思职，推诚辅君，效功百姓，下自附于民氓，上承顺于天心，而乃欲任其私知，窃君威德，以陵下民，反戾天地，欺诬神明，偷进苟得，以自奉厚；居累卵之危，而图泰山之安，为朝露之行，而思传世之功，譬犹始皇之舍德任刑，而欲计一以至于万也。岂不惑哉！

　　浮侈第十二

　　王者以四海为一家，以兆民为通计。一夫不耕，天下必受其饥者；一妇不织，天下必受其寒者。今举世舍农桑，趋商贾，牛马车舆，填塞道路，游手为巧，充盈都邑，治本者少，浮食者众。商邑翼翼，四方是极。今察洛阳，浮末者什于农夫，虚伪游手者什于浮末。是则一夫耕，百人食之，一妇桑，百人衣之，以一奉百，孰能供之？天下百郡千县，巿邑万数，类皆如此，本末何足相供？则民安得不饥寒？饥寒并至，则安能不为非？为非则奸宄，奸宄繁多，则吏安能无严酷？严酷数加，则下安能无愁怨？愁怨者多，则咎征并臻，下民无聊，而上天降灾，则国危矣。

　　夫贫生于富，弱生于强，乱生于治，危生于安。是故明王之养民也，忧之劳之，教之诲之，慎微防萌，以断其邪。故易美“节以制度，不伤财，不害民”；七月诗大小教之，终而复始。由此观之，民固不可恣也。

　　今民奢衣服，侈饮食，事口舌，而习调欺，以相诈绐，比肩是也。或以谋奸合任为业，或以游敖博弈为事；或丁夫世不传犁锄，怀丸挟弹，携手遨游。或取好土作丸卖之，于弹外不可以御寇，内不足以禁鼠，晋灵好之以增其恶，未尝闻志义之士喜操以游者也。惟无心之人，群竖小子，接而持之，妄弹鸟雀，百发不得一，而反中面目，此最无用而有害也。或坐作竹簧，削锐其头，有伤害之象，傅以蜡蜜，有甘舌之类，皆非吉祥善应。或作泥车、瓦狗、马骑、倡排，诸戏弄小儿之具以巧诈。

　　诗刺“不绩其麻，女也婆娑”。今多不修中馈，休其蚕织，而起学巫祝，鼓舞事神，以欺诬细民，荧惑百姓。妇女羸弱，疾病之家，怀忧愦愦，皆易恐惧，至使奔走便时，去离正宅，崎岖路侧，上漏下湿，风寒所伤，奸人所利，贼盗所中，益祸益祟，以致重者不可胜数。或弃医药，更往事神，故至于死亡，不自知为巫所欺误，乃反恨事巫之晚，此荧惑细民之甚者也。

　　或裁好缯，作为疏头，令工采画，雇人书祝，虚饰巧言，欲邀多福。或裂拆缯彩，裁广数分，长各五寸，缝绘佩之。或纺彩丝而縻，断截以绕臂。此长无益于吉凶，而空残灭缯丝，萦悸小民。或克削绮縠，寸窃八采，以成榆叶、无穷、水波之纹，碎刺缝紩，作为笥囊、裙{衣専}、衣被，费缯百缣，用功十倍。此等之俦，既不助长农工女，无有益于世，而坐食嘉谷，消费白日，毁败成功，以完为破，以牢为行，以大为小，以易为难，皆宜禁者也。

　　山林不能给野火，江海不能灌漏卮。孝文皇帝躬衣弋绨，足履革舄，以韦带剑，集上书囊以为殿帷，盛夏苦暑，欲起一台，计直百万，以为奢费而不作也。今京师贵戚，衣服、饮食、车舆、文饰、庐舍，皆过王制，僭上甚矣。从奴仆妾，皆服葛子升越，筩中女布，细致绮縠，冰纨锦绣。犀象珠玉，虎魄玳瑁，石山隐饰，金银错镂，獐麂履舄，文组彩褋，骄奢僭主，转相夸诧，箕子所唏，今在仆妾。富贵嫁娶，车軿各十，骑奴侍僮，夹毂节引。富者竞欲相过，贫者耻不逮及。是故一飨之所费，破终身之本业。

　　古者必有命民，然后乃得衣缯彩而乘车马。今者既不能尽复古，细民诚可不须，乃踰于古昔孝文，衣必细致，履必獐麂，组必文采，饰袜必緰此，挍饰车马，多畜奴婢。诸能若此者，既不生谷，又坐为蠹贼也。

　　子曰：“古之葬者，厚衣之以薪，葬之中野，不封不树，丧期无时：后世圣人易之以棺椁”，桐木为棺，葛采为缄，下不及泉，上不泄臭。后世以楸梓槐柏杶樗，各取方土所出，胶漆所致，钉细要，削除铲靡，不见际会，其坚足恃，其用足任，如此可矣。其后京师贵戚，必欲江南檽梓豫章楩柟：边远下土，亦竞相仿效。夫檽梓豫章，所出殊远，又乃生于深山穷谷，经历山岑，立千步之高，百丈之溪，倾倚险阻，崎岖不便，求之连日然后见之，伐斫连月然后讫，会众然后能动担，牛列然后能致水，油溃入海，连淮逆河，行数千里，然后到雒。工匠雕治，积累日月，计一棺之成，功将千万。夫既其终用，重且万斤，非大众不能举，非大车不能挽。东至乐浪，西至敦煌，万里之中，相竞用之。此之费功伤农，可为痛心！

　　古者墓而不崇。仲尼丧母，冢高四尺，遇雨而堕，弟子请治之。夫子泣曰：“礼不修墓。”鲤死，有棺而无椁。文帝葬于芷阳，明帝葬于洛南，皆不藏珠宝，不造庙，不起山陵。陵墓虽卑而圣高。今京师贵戚，郡县豪家，生不极养，死乃崇丧。或至刻金镂玉，檽梓楩柟，良田造茔，黄壤致藏，多埋珍宝偶人车马，造起大冢，广种松柏，庐舍祠堂，崇侈上僭。宠臣贵戚，州郡世家，每有丧葬，都官属县，各当遣吏赍奉，车马帷帐，贷假待客之具，竞为华观。此无益于奉终，无增于孝行，但作烦搅扰，伤害吏民。

　　今按鄗、毕之郊，文、武之陵，南城之垒，曾析之冢。周公非不忠也，曾子非不孝也，以为褒君显父，不在聚财：扬名显祖，不在车马。孔子曰：“多货财伤于德，弊则没礼。”晋灵厚赋以雕墙，春秋以为非君。华元、乐吕厚葬文公，春秋以为不臣。况于群司士庶，乃可僭侈主上，过天道乎？

　　景帝时，武原侯卫不害坐葬过律夺国。明帝时，桑民摐阳侯坐冢过制髡削。今天下浮侈离本，僭奢过上，亦已甚矣！

　　凡诸所讥，皆非民性，而竞务者，乱政薄化使之然也。王者统世，观民设教，乃能变风易俗，以致太平。

　　慎微第十三

　　凡山陵之高，非削成而崛起也，必步增而稍上焉。川谷之卑，非截断而颠陷也，必陂池而稍下焉。是故积上不止，必致嵩山之高；积下不已，必极黄泉之深。

　　非独山川也，人行亦然，有布衣积善不怠，必致颜、闵之贤，积恶不休，必致桀、跖之名。非独布衣也，人臣亦然，积正不倦，必生节义之志，积邪不止，必生暴弒之心。非独人臣也，国君亦然，政教积德，必致安泰之福，举错数失，必致危亡之祸。故仲尼曰：汤、武非一善而王也，桀、纣非一恶而亡也。三代之废兴也，在其所积。积善多者，虽有一恶，是为过失，未足以亡。积恶多者，虽有一善，是为误中，未足以存。人君闻此，可以悚懼。布衣闻此，可以改容。

　　是故君子战战栗栗，日慎一日，克己三省，不见是图。孔子曰：“善不积不足以成名，恶不积不足以灭身。小人以小善谓无益而不为也，以小恶谓无伤而不去也，是以恶积而不可掩，罪大而不可解也。”此蹶、踽所以迷国而不返，三季所以遂往而不振者也。

　　夫积微成显，积着成，鄂誉鄂誉；鄂致存亡，圣人常慎其微也。文王小心翼翼，武王夙夜敬止，思慎微眇，早防未萌，故能太平而传子孙。

　　且夫邪之与正，犹水与火不同原，不得并盛。正性胜，则遂重己不忍亏也，故伯夷饿死而不恨。邪性胜，则忸怵而不忍舍也，故王莽窃位而不惭。积恶习之所致也。夫积恶习非久，致死亡非一也。世品人遂

　　夫圣贤卑革，则登其福。庆封、伯有，荒淫于酒，沈湎无度，以弊其家。晋平殆政，惑以丧志，良臣弗匡，故俱有祸。楚庄、齐威，始有荒淫之行，削弱之败，几于乱亡，中能感悟，勤恤民事，劳精苦思，孜孜不怠，夫出陈应，爵命管苏，召即墨，烹阿大夫，故能中兴，强霸诸侯，当时尊显，后世见思，传为令名，载在图籍。由此言之，有希人君，其行一也，知己曰明，自胜曰强。

　　夫有不善未尝不知，知之未尝复行，此颜子所以称庶几也。诗曰：“天保定尔，亦孔之固。俾尔亶厚，胡福不除？俾尔多益，以莫不庶。”盖此言也，言天保佐王者，定其性命，甚坚固也。使汝信厚，何不治？而多益之，甚庶众焉。不遵履五常，顺养性命，以保南山之寿，松柏之茂也？

　　德輶如毛，为仁由己。莫与并蜂，自求辛螫。祸福无门，惟人所召。天之所助者顺也，人之所尚者信也，履信思乎顺，又以尚贤，是以吉无不利也。亮哉斯言！可无思乎？

　　实贡第十四

　　国以贤兴，以谄衰，君以忠安，以忌危。此古今之常论，而世所共知也。然衰国危君继踵不绝者，岂世无忠信正直之士哉？诚苦忠信正直之道不得行尔。

　　夫十步之闲，必有茂草，十室之邑，必有俊士。贤材之生，日月相属，未尝乏绝。是故乱殷有三仁，小卫多君子。以汉之广博，士民之众多，朝廷之清明，上下之修治，而官无直吏，位无良臣。此非今世之无贤也，乃贤者废锢而不得达于圣主之朝尔。

　　夫志道者少友，逐俗者多俦。是以举世多党而用私，竞比质而行趋华。贡士者，非复依其质干，准其材行也，直虚造空美，扫地洞说。择能者而书之，公卿刺史掾从事，茂才孝廉且二百员。历察其状，德侔颜渊、卜、冉，最其行能，多不及中。诚使皆如状文，则是为岁得大贤二百也。然则灾异曷为讥？此非其实之效。

　　夫说粱饭食肉，有好于面目，而不若粝粢藜烝之可食于口也。图西施、毛嫱，有悦于心，而不若丑妻陋妾之可御于前也。虚张高誉，强蔽疵瑕，以相诳耀，有快于耳，而不若忠选实行可任于官也。周显拘时，故苏秦；燕哙利虚誉，故让子之，皆舍实听声，呕哇之过也。

　　夫圣人纯，贤者驳，周公不求备，四友不相兼况末世乎？是故高祖所辅佐，光武所将相，不遂伪举，不责兼行，亡秦之所弃，王莽之所捐，二祖任用以诛暴乱，成致治安。太平之世，而云无士，数开横选，而不得真，甚可愤也！

　　夫明君之诏也若声，忠臣之和也当如响应，长短大小，清浊疾徐，必相和也。是故求马问马，求驴问驴，求鹰问鹰，求駹问駹。由此教令，则赏罚必也。

　　夫高论而相欺，不若忠论而诚实。且攻玉以石，治金以盐，濯锦以鱼，浣布以灰。夫物固有以贱治贵，以丑治好者矣。智者弃其所短而采其所长，以致其功，明君用士亦犹是也。物有所宜，不废其材，况于人乎？

　　夫修身慎行，敦方正直，清廉洁白，恬淡无为，化之本也。忧君哀民，独睹乱原，好善嫉恶，赏罚严明，治之材也。明君兼善而两纳之，恶行之器也，为金玉宝政之材刚铁用。无此二宝，苟务作异以求名，诈静以惑众，则败俗伤风。今世慕虚者，此谓坚白。坚白之行，明君所憎，而王制所不取。

　　是故选贤贡士，必考核其清素，据实而言，其有小疵，勿强衣饰，以壮虚声。一能之士，各贡所长，出处默语，勿强相兼，则萧、曹、周、韩之论，何足得矣？吴、邓、梁、窦之徒，而致十。各以所宜，量材授任，则庶官无旷，兴功可成，太平可致，麒麟可臻。

　　且燕小，其位卑，然昭王尚能招集他国之英俊，兴诛暴乱，成致治强。今汉土之广博，天子尊明，而曾无一良臣，此诚不愍兆黎之愁苦，不急贤人之佐治尔。孔子曰：“未之思也，夫何远之有？”忠良之吏诚易得也，顾圣王欲之不尔。

　　卷四

　　班禄第十五

　　太古之时，烝黎初载，未有上下，而自顺序，天未事焉，君未设焉。后稍矫虔，或相陵虐，侵渔不止，为萌巨害。于是天命圣人使司牧之，使不失性，四海蒙利，莫不被德，佥共奉戴，谓之天子。

　　故天之立君，非私此人也，以役民，盖以诛暴除害利黎元也。是以人谋鬼谋，能者处之。诗云：“皇矣上帝！临下以赫。监观四方，求民之瘼。惟此二国，其政不获。惟此四国，爰究爰度。上帝指之，憎其式恶。乃睠西顾，此惟与度。”盖此言也，言夏、殷二国之政不得，乃用奢夸廓大，上帝憎之，更求民之瘼圣人，与天下四国究度而使居之也。

　　前哲良人，疾奢夸廓无纪极也，乃惟度法象，明着礼秩，为优宪艺，县之无穷。故传曰：“制礼，上物不过十二，天之道也。”是以先圣籍田有制，供神有度，奉己有节，礼贤有数，上下大小，贵贱亲疏，皆有等威，阶级衰杀，各足禄其爵位，公私达其等级，礼行德义。

　　当此之时也，九州之内，合三千里，尔八百国。其班禄也，以上农为正，始于庶人在官者，禄足以代耕，盖食九人。诸侯下士亦然。中士倍下士，食十八人。上士倍中士，食三十六人。大夫倍之，食七十二人。小国之卿，二于大夫。次国之卿，三于大夫。大国之卿，四于大夫，食二百八十八人。君各什其卿。天子三公采视公侯，盖方百里。卿采视伯，方七十里。大夫视子男，方五十里。元士视附庸，方三十里。功成者封。是故官政专公，不虑私家；子弟事学，不干财利，闭门自守，不与民交争，而无饥寒之道，而不陷；臣养优而不隘，吏爱官而不贪，民安静而强力，此则太平之基立矣。乃惟慎贡选，明必黜陟，官得其人，人任其职；钦若昊天，敬授民时，同我妇子，馌彼南亩；上务节礼，正身示下，下悦其政，各乐竭己奉戴其上。是以天地交泰，阴阳和平，民无奸匿，机衡不倾，德气流布而颂声作也。

　　其后忽养贤而鹿鸣思，背宗族而采蘩怨，履亩税而硕鼠作，赋敛重而谭告通，班禄颇而倾甫刺，行人定而绵蛮讽，故遂耗乱衰弱。

　　及周室微而五伯作，六国弊而暴秦兴，背义理而尚威力，灭典礼而行贪叨，重赋敛以厚己，强臣下以弱枝，文德不获封爵，列侯不获。是以贤者不能行礼以从道，品臣不能无枉以从利。君又骤赦以纵贼，民无耻而多盗窃。

　　何者？咸气加而化上风，患害切而迫饥寒，此臧纥所以不能诘其盗者也。诗云：“大风有隧，贪人败类。”“尔之教矣，民斯效矣。”是故先王将发号施令，谆谆如也，惟恐不中而道于邪，故作典以为民极，上下共之，无有私曲，三府制法，未闻赦彼有罪，狱货惟宝者也。

　　是故明君临众，必以正轨，既无厌有，务节礼而厚下，复德而崇化，使皆阜于养生而竞于廉耻也。是以官长正而百姓化，邪心黜而奸匿绝，然后乃能协和气而致太平也。易曰：“圣人养贤以及万民。”为本，君以臣为基，然后高能可崇也；马肥，然后远能可致也。人君不务此而欲致太平，此犹薄趾而望高墙，骥瘠而责远道，其不可得也必矣。

　　述赦第十六

　　凡治病者，必先知脉之虚实，气之所结，然后为之方，故疾可愈而寿可长也。为国者，必先知民之所苦，祸之所起，然后设之以禁，故奸可塞国可安矣。

　　今日贼良民之甚者，莫大于数赦。赦赎数，则恶人昌而善人伤矣。奚以明之哉？曰：孝悌之家，修身慎行，不犯上禁，从生至死，无铢两罪；数有赦赎，未尝蒙恩，常反为祸。何者？正直之士之为吏也，不避强御，不辞上官。从事督察，方怀不快，而奸猾之党，又加诬言，皆知赦之不久，则且共横枉侵冤，诬奏罪法。今主上妄行刑辟，高至死徙，下乃沦冤，而被冤之家，乃甫当乞鞠告故以信直，亦无益于死亡矣。

　　及隐逸行士，淑人君子，为谗佞利口所加诬覆冒，下土冤民，能至阙者，万无数人，其得省问者，不过百一，既对尚书，空遣去者，复十六七。虽蒙考覆，州郡转相顾望，留苦其事。春夏待秋冬，秋冬复涉春夏，如此行逢赦者，不可胜数。

　　又谨慎之民，用天之道，分地之利，择莫犯土，谨身节用，积累纤微，以致小过，此言质良盖民，惟国之基也。

　　轻薄恶子，不道凶民，思彼奸邪，起作盗贼，以财色杀人父母，戮人之子，灭人之门，取人之贿，及贪残不轨，凶恶弊吏，掠杀不辜，侵冤小民，皆望圣帝当为诛恶治冤，以解蓄怨。反一门赦之，令恶人高会而夸诧，老盗服臧而过门，孝子见雠而不得讨，亡主见物而不得取，痛莫甚焉。故将赦而先暴寒者，以其多冤结悲恨之人也。

　　夫养稊稗者伤禾稼，惠奸宄者贼良民。书曰：“文王作罚，刑兹无赦。”是故先王之制刑法也，非好伤人肌肤，断人寿命者也，乃以威奸惩恶除民害也。天下本以民不能相治，故为立王者以统治之。天子在于奉天威命，共行赏罚。故经称“天命有德，五服五章；天罚有罪，五刑五用。”诗刺“彼宜有罪，汝反脱之。”古者惟始受命之君，承大乱之极，被前王之恶，其民乃并为敌雠，罔不寇贼消义奸宄夺攘，以革命受祚，为之父母，故得一赦。继体以下，则无违焉。何者？人君配干而仁，顺育万物以成大功，非得以养奸活罪为仁，放纵天贼为贤也。

　　今夫性恶之人，居家不孝悌，出入不恭敬，轻薄慢傲，凶悍无辨，明以威侮侵利为行，以贼残酷虐为贤，故数陷王法者，此乃民之贼，下愚极恶之人也。虽脱桎梏而出囹圄，终无改悔之心，自诗以羸敖头，出狱踧踖，复犯法者何不然。

　　洛阳至有主谐合杀人者，谓之会任之家，受人十万，谢客数千。又重馈部吏，吏与通奸，利入深重，幡党盘牙，请至贵戚宠臣，说听于上，谒行于下。是故虽严令、尹，终不能破攘断绝。何者？凡敢为大奸者，材必有过于众，而能自媚于上者也。多散苟得之财，奉以谄谀之辞，以转相驱，非有第五公之廉直，孰能不为顾？今案洛阳主杀人者，高至数十，下至四五，身不死则杀不止，皆以数赦之所致也。由此观之，大恶之资，终不可化，虽岁赦之，适劝奸耳。

　　或云：“三辰有候，天气当赦，故人主顺之而施德焉。”未必然也。王者至贵，与天通精，心有所想，意有所虑，未发声色，天为变移。或若休咎庶征，月之从星，此乃宜有是事。故见瑞异，或戒人主。若忽不察，是乃己所感致，而反以为天意欲然，非直也。

　　俗人又曰：“先世欲赦，常先遣马分行市里，听于路隅，咸云当赦，以知天之教也，乃因施德。”若使此言也而信，则殆过矣。夫民之性，固好意度者也，见久阴则称将水，见久阳则称将旱，见小贵则言将饥，见小贱则言将穰，然或信或否。由此观之，民之所言，未必天下。前世赎赦稀疏，民无觊觎。近时以来，赦赎稠数，故每春夏，辄望复赦；或抱罪之家，侥幸蒙恩，故宣此言，以自悦喜。诚令仁君闻此，以为天教而辄从之，误莫甚焉。

　　论者多曰：“久不赦则奸宄炽，而吏不制，故赦赎以解之。”此乃招乱之本原，不察祸福之所生者之言也。凡民之所以轻为盗贼，吏之所以易作奸匿者，以赦赎数而有侥望也。若使犯罪之人终身被命，得而必刑，则计奸之谋破，而虑恶之心绝矣。

　　夫良赎可，孺子可令姐，中庸之人，可引而下，故其谚曰：“一岁载赦，奴儿噫嗟。”言王诛不行，则痛瘀之子皆轻犯，况狡乎？若诚思畏盗贼多而奸不胜故赦，则是为国为奸宄报也。夫天道赏善而刑淫，天工人其代之，故凡立王者，将以诛邪恶而养正善，而以逞邪恶逆，妄莫甚焉。

　　且夫国无常治，又无常乱，法令行则国治，法令弛则国乱；法无常行，亦无常弛，君敬法则法行，君慢法则法弛。昔孝明帝时，制举茂才，过阙谢恩，赐食事讫，问何异闻，对曰：“巫有剧贼九人，刺史数以窃郡，讫不能得。”帝曰：“汝非部南郡从事邪？”对曰：“是。”帝乃振怒，曰：“贼发部中而不能擒，然材何以为茂？”捶数百，便免官，而切让州郡，十日之闲，贼即伏诛。由此观之，擒灭盗贼，在于明法，不在数赦。

　　今不显行赏罚以明善恶，严督牧守以擒奸猾，而反数赦以劝之，其文常曰：“谋反大逆不道诸犯，不当得赦皆除之，将与士大夫洒心更始。”岁岁洒之，然未尝见奸人冗吏，有肯变心悔服称诏者也。有司奏事，又俗以赦前之微过，妨今日之显举。然则改往修来，更始之诏，亦不信也。

　　诗讥“君子屡盟，乱是用长”。故不若希其令，必其言。若良不能了无赦者，罕之为愈，令世岁老古时一赦，则奸宄之减十八九，可胜必也。昔大司马吴汉老病将卒，世祖问以遗戒，对曰：“臣愚不智，不足以知治，慎无赦而已矣。”

　　夫方以类聚，物以群分。人之情皆见乎辞，故诸言不当赦者，非修身慎行，则必忧哀谨慎而嫉毒奸恶者也。诸利数赦者，非不达赦务，则必内怀隐忧有愿为者也。人君之发令也，必谘于群臣，群臣之奸邪者，固必伏罪，虽正直吏，犹有公过，自非鬻拳、李离，孰肯刑身以正国？然则是皆接私计以论公政也。与狐议裘，无时焉可！

　　传曰：“民之多幸，国之不幸也。”夫有罪而备辜，冤结而信理，此天之正也，而王之法也。故曰：“无纵诡随，以谨无良。”若枉善人以惠奸恶，此谓“敛怨以为德”。先帝制法，论衷刺刀者。何则？以其怀奸恶之心，有杀害之意也。圣主有子爱之情，而是有杀害之意，故诛之，况成罪乎？

　　尚书康诰：“王曰：‘于戏！封，敬明乃罚。人有小罪匪省，乃惟终自作不典，戒尔，有厥罪小，乃不可不杀。’”言恶人有罪虽小，然非以过差为之也，乃欲终身行之，故虽小，不可不杀也。何则？是本顽凶思恶而为之者也。“乃有大罪匪终，乃惟省哉，适尔，既道极厥罪，时亦不可杀。”言杀人虽有大罪，非欲以终身为恶，乃过误尔，是不杀也。若此者，虽曰赦之可也。金作赎形，赦作宥罪，皆谓良人吉士，时有过误，不幸陷离者尔。

　　先王议谳狱以制，原情论意，以救善人，非欲令兼纵恶逆以伤人也。是故周官差八议之辟，此先王所以整万民而致时雍也。易故观民设教，变通移时之议。今日捄世，莫乎此意。

　　三式第十七

　　高祖定汉，与群臣约，自非刘氏不得王，非有武功不得侯。孝文皇帝始封外祖，因为典式，行之至今。孝武皇帝封爵丞相，以褒有德，后亦承之，建武乃绝。

　　传记所载，稷、禹、伯夷、皋陶、伯翳，日受封土。周宣王时，辅相大臣，以德佐治，亦获有国。故尹吉甫作封颂二篇，其诗曰：“亹亹申伯，王缵之事，于邑于谢，南国于是式。”又曰：“四牡彭彭，八鸾锵锵，王命仲山甫，城彼东方。”此言申伯、山甫文德致升平，而王封以乐土，赐以盛服也。

　　易曰：“鼎折足，覆公餗，其刑渥。凶。”此言公不胜任，则有渥刑也。是故三公在三载之后，宜明考绩黜刺，简练其材。其有稷、禹、伯夷、申伯、仲山甫致治之效者，封以列侯，令受南土八蛮之赐。其尸禄素餐，无进治之效、无忠善之言者，使从渥刑。是则所谓明德慎罚，而简练能否之术也。诚如此，则三公竞思其职，而百寮急竭其忠矣。

　　先王之制，继体立诸侯，以象贤也。子孙虽有食旧德之义，然封疆立国，不为诸侯，张官置吏，不为大夫，必有功于民，乃得保位，故有考绩黜刺九锡三削之义。诗云：“彼君子兮，不素餐兮。”由此观之，未有得以无功而禄者也。当今列侯，率皆袭先人之爵，因祖考之位，其身无功于汉，无德于民，专国南面，卧食重禄，下殚百姓，富有国家，此素餐之甚者也。孝武皇帝患其如此，乃令酎金以黜之，而益多怨。

　　今列侯或有德宜子民，而道不得施；或有凶顽丑，不宜有国，而恶不上闻。且人情莫不以己为贤而效其能者，周公之戒，不使大臣怨乎不以。诗云：“驾彼四牡，四牡项领。”今列侯年世以来，宜皆试补长吏墨绶以上，关内侯补黄绶，以信其志，以旌其能。其有韩侯、邵虎之德，上有功于天子，下有益于百姓，则稍迁位益土，以彰有德。其怀奸藏恶尤无状者，削土夺国，以明好恶。

　　且夫列侯皆剖符受策，国大臣也，虽身在外，而心在王室。宜助聪明与智贤愚，以佐天子。何得坐作奢僭，骄育负责，欺枉小民，淫恣酒色，职为乱阶，以伤风化而已乎？诏书横选，犹乃特进，而不令列侯举，此于主德大洽，列侯大达，非执术督责总览独断御下方也。今虽未使典始治民，然有横选，当循王制，皆使贡士，不宜阙也。

　　是诚封三公以旌积德，试列侯以除素餐，上合建侯之义，下合黜刺之法。贤材任职，则上下蒙福，素餐委国，位无凶人。诚如此，则诸侯必内思制行而助国矣。今则不然，有功不赏，无德不削，甚非劝善惩恶，诱进忠贤，移风易俗之法术也。

　　昔先王抚世，选练明德，以统理民，建正封不过百，取法于震，以为贤人聪明不是过也；又欲德能优而所治纤，则职修理而民被泽矣。今之守相，制地千里，威权势力，盛于列侯，材明德义，未必过古，而所治逾百里，此以所治多荒乱也。是故守相不可不审也。

　　昔宣皇帝兴于民间，深知之，故常叹曰：“万民所以安田里无忧患者，政平讼治也。与我共此者，其惟良二千石。”于是明选守相，其初除者，必躬见之，观其志趣，以昭其能，明察其治，重其刑赏。奸宄减少、户口增息者，赏赐金帛，爵至封侯。其耗乱无状者，皆衔刀沥血于市。赏重而信，罚痛而必，群臣畏劝，竞思其职。故能致治安而世升平，降凤皇而来麒麟，天人悦喜，符瑞并臻，功德茂盛，立为中宗。由此观之，牧守大臣者，诚盛衰之本原也，不可不选练也；法令赏罚者，诚治乱之枢机也，不可不严行也。

　　昔仲尼有言：“政宽则民慢，慢则纠之以猛；猛则民残，残则施之以宽。宽以济猛，猛以济宽，政是以和。今者刺史、守相，率多怠慢，违背法律，废忽诏令，专情务利，不恤公事。细民冤结，无所控告，下土边远，能诣阙者，万无数人，其得省治，不能百一。郡县负其如此也，故至敢延期，民日往上书。此皆太宽之所致也。

　　噬嗑之卦，下动上明，其象曰：“先王以明罚敕法。”夫积怠之俗，赏不隆则善不劝，罚不重则恶不惩。故凡欲变风改俗者，其行尝罚者也，必使足惊心破胆，民乃易视。

　　圣主诚肯明察群臣，竭精称职有功效者，无爱金帛封侯之费，其怀奸藏恶别无状者，图铁锧钺之决。然则良臣如王成、黄霸、龚遂、邵信臣之徒，可比郡而得也；神明瑞应，可期年而致也。

　　爱日第十八

　　国之所以为国者，以有民也；民之所以为民者，以有谷也；谷之所以丰殖者，以有人功也；功之所以能建者，以日力也。治国之日舒以长，故其民闲暇而力有余；乱国之日促以短，故其民困务而力不足。

　　所谓治国之日舒以长者，非谒羲和而令安行也，又非能增分度而益漏刻也。乃君明察而百官治，下循正而得其所，则民安静而力有余，故视日长也。所谓乱国之日促以短者，非谒羲和而令疾驱也，又非能减分度而损漏刻也。乃君不明则百官乱而奸宄兴，法令鬻而役赋繁，则希民困于吏政，仕者穷于典礼，冤民就狱乃得直，烈士交私乃见保，奸臣肆心于上，乱化流行于下，君子载质而车驰，细民怀财而趋走，故视日短也。

　　诗云：“王事靡盬，不遑将父。”言在古闲暇而得行孝，今迫促不得养也。孔子称庶则富之，既富则教之。是故礼义生于富足，盗窃起于贫穷，富足生于宽暇，贫穷起于无日。圣人深知，力者乃民之本也，而国之基，故务省役而为民爱日。是以尧敕羲和，钦若昊天，敬授民时；邵伯讼不忍烦民，听断棠下，能兴时雍而致刑错。

　　今则不然。万官挠民，令长自衒，百姓废农桑而趋府庭者，非朝晡不得通，非意气不得见，讼不讼辄连月日，举室释作，以相瞻视，辞人之家，辄请邻里应对送饷，比事讫，竟亡一岁功，则天下独有受其饥者矣，而品人俗士之司典者，曾不觉也。郡县既加冤枉，州司不治，令破家活，远诣公府。公府不能照察真伪，则但欲罢之以久困之资，故猥说一科，令此注百日，乃为移书，其不满百日，辄更造数，甚违邵伯讼棠之义。此所谓诵诗三百，授之以政，不达，虽多亦奚以为者也。

　　孔子曰：“听讼，吾犹人也。”从此观之，中材以上，皆议曲直之辨，刑法之理可；乡亭部吏，足以断决，使无怨言。然所以不者，盖有故焉。

　　传曰：“恶直丑正，实繁有徒。”夫直者贞正而不挠志，无恩于吏。怨家务主者结以货财，故乡亭与之为排直家，后反复时吏坐之，故共枉之于庭。以羸民与豪吏讼，其势不如也。是故县与部幷，后有反复，长吏坐之，故举县排之于郡。以一人与一县讼，其势不如也。故郡与县幷，后有反复，太守坐之，故举郡排之于州。以一人与一郡讼，其势不如也。故州与郡幷，而不肯治，故乃远诣公府尔。公府不能察，而苟欲以钱刀课之，则贫弱少货者终无以旷旬满祈。豪富饶钱者取客使往，可盈千日，非徒百也。治讼若此，为务助豪猾而镇贫弱也，何冤之能治？

　　非独乡部辞讼也。武官断狱，亦皆始见枉于小吏，终重冤于大臣。怨故未雠，辄逢赦令，不得复治，正士怀冤结而不得信，猾吏崇奸宄而不痛坐。郡县所以易侵小民，而天下所以多饥穷也。

　　除上天感动，降灾伤谷，但以人功见事言之，今自三府以下，至于县道乡亭，及从事督邮，有典之司，民废农桑而守之，辞讼告诉，及以官事应对吏者，一人之，日废十万人，人复下计之，一人有事，二人获饷，是为日三十万人离其业也。以中农率之，则是岁三百万口受其饥也。然则盗贼何从消，太平何从作？

　　孝明皇帝尝问：“今旦何得无上书者？”左右对曰：“反支故。”帝曰：“民既废农远来诣阙，而复使避反支，是则又夺其日而冤之也。”乃敕公车受章，无避反支。上明圣主为民爱日如此，而有司轻夺民时如彼，盖所谓有君无臣，有主无佐，元首聪明，股肱怠惰者也。诗曰：“国既卒斩，何用不监！”伤三公居人尊位，食人重禄，而曾不肯察民之尽瘁也。

　　孔子病夫“未之得也，患不得之，既得之，患失之”者。今公卿始起州郡而致宰相，此其聪明智虑，未必闇也，患其苟先私计而后公义尔。诗云：“莫肯念乱，谁无父母！”今民力不暇，谷何以生？百姓不足，君孰与足？嗟哉，可无思乎！
卷五

　　断讼第十九

　　五代不同礼，三家不同教，非其苟相反也，盖世推移而俗化异也。俗化异则乱原殊，故三家符世，皆革定法。高祖制三章之约，孝文除克肤之刑，是故自非杀伤盗臧，文罪之法，轻重无常，各随时宜，要取足用劝善消恶而已。

　　夫制法之意，若为藩篱沟堑以有防矣，择禽兽之尤可数犯者，而加深厚焉。今奸宄虽众，然其原少；君事虽繁，然其守约。知其原少奸易塞，见其守约政易持。塞其原则奸宄绝，施其术则远近治。

　　今一岁断狱，虽以万计，然辞讼之辩，斗贼之发，乡部之治，狱官之治者，其状一也。本皆起民不诚信，而数相欺绐也。舜敕龙以谗说殄行，震惊朕师，乃自上古患之矣。故先慎己喉舌，以元示民。孔子曰：“乱之所生也，则言语以为阶。”“小人不耻不仁，不畏不义。”脉脉规规，常怀奸唯，昧冒前利，不顾廉耻，苟且中，后则榆解奴抵，以致祸变者，比屋是也。

　　非唯细民为然，自封君王侯贵戚豪富，尤多有之。假举骄奢，以作淫侈，高负千万，不肯偿责。小民守门号哭啼呼，曾无怵惕惭怍哀矜之意。苟崇聚酒徒无行之人，传空引满，啁啾骂詈，昼夜鄂鄂，慢游是好。或殴击责主，入于死亡，群盗攻剽，劫人无异。虽会赦赎，不当复得在选辟之科，而州司公府反争取之。且观诸敢妄骄奢而作大责者，必非救饥寒而解困急，振贫穷而行礼义者也，咸以崇骄奢而奉淫湎尔。

　　春秋之义，责知诛率。孝文皇帝至寡动，欲任德，然河阳侯陈信坐负六月免国。孝武仁明，周阳侯田彭祖坐当轵侯宅而不与免国，黎阳侯邵延坐不出持马，身斩国除。二帝岂乐以钱财之故而伤大臣哉？乃欲绝诈欺之端，必国家之法，防祸乱之原，以利民也。故一人伏正罪而万家蒙乎福者，圣主行之不疑。永平时，诸侯负责，辄有削绌之罚。此其后皆不敢负民，而世自节俭，辞讼自消矣。

　　今诸侯贵戚，或曰敕民慎行，德义无违，制节谨度，未尝负责，身絜规避，志厉青云。或既欺负百姓，上书封租，愿且偿责，此乃残掠官民，而还依县官也，其诬罔慢易，罪莫大焉。孝经曰：“陈之以德义而民兴行，示之以好恶而民知禁。”今欲变巧伪以崇美化，息辞讼以闲官事者，莫若表显有行，痛诛无状，导文、武之法，明诡诈之信。

　　今侯王贵戚不得浸广，奸宄遂多。岂谓每有争斗辞讼，妇女必致此乎？亦以传见。凡诸祸根不早断绝，则或转而滋蔓，人若斯邪。是故原官察之所以务念，臣主之所以忧劳者，其本皆乡亭之所治者，大半诈欺之所生也。故曰：知其原少则奸易塞也，见其守约则政易持也。

　　或妇人之行，贵令鲜絜，今以适矣，无颜复入甲门，县官原之，故令使留所既入家。必未昭乱之本原，不惟贞絜所生者之言也。贞女不二心以数变，故有匪石之诗；不枉行以遗忧，故美归宁之志。一许不改，盖所以长贞絜而宁父兄也。其不循此而二三其德者，此本无廉耻之家，不贞专之所也。若然之人，又何丑恡？轻薄父兄，淫僻妇女，不惟义理，苟疏一德，借本治生，逃亡抵中，乎以致于刳腹芟颈灭宗之祸者，何所无之？

　　先王因人情喜怒之所不能已者，则为之立礼制而崇德让；人所可已者，则为之设法禁而明赏罚。今市卖勿相欺，婚姻无相诈，非人情之不可能者也。是故不若立义顺法，遏绝其原。初虽惭恡于一人，然其终也，长利于万世。小惩而大戒，此所以全小而济顽凶也。

　　夫立法之大要，必令善人劝其德而乐其政，邪人痛其祸而悔其行。诸一女许数家，虽生十子，更百赦，勿令得蒙一还私家，则此奸绝矣。不则髡其夫妻，徙千里外剧县，乃可以毒其心而绝其后，奸乱绝则太平兴矣。

　　又贞絜寡妇，或男女备具，财货富饶，欲守一醮之礼，成同穴之义，执节坚固，齐怀必死，终无更许之虑。遭值不仁世叔，无义兄弟，或利其娉币，或贪其财贿，或私其儿子，则强中欺嫁，处迫胁遣送，人有自缢房中，饮药车上，绝命丧躯，孤捐童孩。此犹迫胁人命自杀也。

　　或后夫多设人客，威力胁载，守将抱执，连日乃缓，与强掠人为妻无异。妇人软弱，猥为众强所扶与执迫，幽阨连日，后虽欲复修本志，婴绢吞药。

　　衰制第二十

　　无慢制而成天下者，三皇也；画则象而化四表者，五帝也；明法禁而和海内者，三王也。行赏罚而齐万民者，治国也；君立法而下不行者，乱国也；臣作政而君不制者，亡国也。

　　是故民之所以不乱者，上有吏；吏之所以无奸者，官有法；法之所以顺行者，国有君也；君之所以位尊者，身有义也。义者君之政也，法者君之命也。人君思正以出令，而贵贱贤愚莫得违也，则君位于上，而民氓治于下矣。人君出令而贵臣骄吏弗顺也，则君几于弒，而民几于乱矣。

　　夫法令者，君之所以用其国也。君出令而不从，是与无君等。主令不从则臣令行，国危矣。

　　夫法令者，人君之衔辔棰策也，而民者，君之舆马也。若使人臣废君法禁而施己政令，则是夺君之辔策，而己独御之也。愚君闇主托坐于左，而奸臣逆道执辔于右，此齐驺马繻所以沈胡公于具水，宋羊叔牂所以弊华元于郑师，而莫之能御也。是故陈恒执简公于徐州，李兑害主父于沙丘，皆以其毒素夺君之辔策也。文言故曰：“臣弒其君，子弒其父，非一朝一夕之故也，其所由来者渐矣，由变之不蚤变也。”是故妄违法之吏，妄造令之臣，不可不诛也。

　　议者必将以为刑杀当不用，而德化可独任。此非变通者之论也，非叔世者之言也。夫上圣不过尧、舜，而放四子，盛德不过文、武，而赫斯怒。诗云：“君子如怒，乱庶遄沮；君子如祉，乱庶遄已。”是故君子之有喜怒也，盖以止乱也。故有以诛止杀，以刑御残。

　　且夫治世者若登丘矣，必先蹑其卑者，然后乃得履其高。是故先致治国，然后三王之政乃可施也；道齐三王，然后五帝之化乃可行也；道齐五帝，然后三皇之道乃可从也。

　　且夫法也者，先王之政也；令也者，己之命也。先王之政所以与众共也，己之命所以独制人也，君诚能授法而时贷之，布令而必行之，则群臣百吏莫敢不悉心从己令矣。己令无违，则法禁必行矣。故政令必行，宪禁必从，而国不治者，未尝有也。此一弛一张，以今行古，以轻重尊卑之术也。

　　劝将第二十一

　　太古之民，淳厚敦朴，上圣抚之，恬澹无为，体道履德，简刑薄威，不杀不诛，而民自化，此德之上也。德稍弊薄，邪心孳生，次圣继之，观民设教，作为诛赏，以威劝之，既作五兵，又为之宪，以正厉之。诗云：“修尔舆马，弓矢戈兵，用戒作则，用逖蛮方。”故曰：兵之设也久矣。涉历五代，以迄于今，国未尝不以德昌而以兵强也。

　　今兵巧之械，盈乎府库，孙、吴之言，聒乎将耳，然诸将用之，进战则兵败，退守则城亡。是何也哉？曰：彼此之情，不闻乎主上，胜负之数，不明乎将心，士卒进无利而自退无畏，此所以然也。

　　夫服重上阪，出驰千里，马之祸也。然节马乐之者，以王良足为尽力也。先登陷阵，赴死严敌，民之祸也。然节士乐之者，以明君可为效死也。凡人所以肯赴死亡而不辞者，非为趋利，则因以避害也。无贤鄙愚智皆然，顾其所利害有异尔。不利显名，则利厚赏也；不避耻辱，则避祸乱也。非此四者，虽圣王不能以要其臣，慈父不能以必其子。明主深知之，故崇利显害以与下市，使亲疏贵贱贤鄙愚智，皆必顺我令乃得其欲，是以一旦军鼓雷震，旌旗并发，士皆奋激，竞于死敌者，岂其情厌久生，而乐害死哉？乃义士且以徼其名，贪夫且以求其赏尔。

　　今吏从军败没死公事者，以十万数，上不闻吊唁嗟叹之荣名，下又无禄赏之厚实，节士无所劝慕，庸夫无所贪利。此其所以人怀沮解，不肯复死者也。

　　军起以来，暴师五年，典兵之吏，将以千数，大小之战，岁十百合，而希有功。历察其败，无他故焉，皆将不明于变势，而士不劝于死敌也。其士之不能死也，乃其将不能效也，言赏则不与，言罚则不行，士进有独死之祸，退蒙众生之福。此其所以临阵亡战，而竞思奔北者也。

　　孙子曰：“将者，智也，仁也，敬也，信也，勇也，严也。”是故智以折敌，仁以附众，敬以招贤，信以必赏，勇以益气，严以一令。故折敌则能合变，众附爱则思力战，贤智集则英谋得，赏罚必则士尽力，勇气益则兵势自倍，威令一则惟将所使。必有此六者，乃可折冲擒敌，辅主安民。

　　前羌始反时，将帅以定令之群，借富厚之蓄，据列城而气利势，权十万之众，将勇杰之士，以诛草创新叛散乱之弱虏，击自至之小寇，不能擒灭，辄为所败，令遂云烝起，合从连横，扫涤幷、凉，内犯司隶，东寇赵、魏，西钞蜀、汉，五州残破，六郡削迹。此非天之灾，长吏过尔。

　　孙子曰：“将者，民之司命，而国家安危之主也。”是故诸有寇之郡，太守令长不可以不晓兵。今观诸将，既无断敌合变之奇，复无明赏必罚之信，然其士民又甚贫困，器械不简习，将恩不素结，卒然有急，则吏以暴发虐其士，士以所拙遇敌巧。此为将吏驱怨以御雠，士卒缚手以待寇也。

　　夫将不能劝其士，士不能用其兵，此二者与无兵等。无士无兵，而欲合战，其败负也，理数也然。故曰：其败者，非天之所灾，将之过也。

　　饶士处世，但患无典尔。故苟有土地，百姓可富也；苟有市列，商贾可来也；苟有士民，国家可强也；苟有法令，奸邪可禁也。夫国不可从外治，兵不可从中御。郡县长吏，幸得兼此数者之断已，而不能以称明诏安民氓哉，此亦陪克阘茸，无里之尔。

　　夫世有非常之人，然后定非常之事，必道非常之失，然后见。是故选诸有兵之长吏，宜踔跞豪厚，越取幽奇，材明权变，任将帅者。不可苟惟基序，或阿亲戚，使典兵官。此所谓以其国与敌者也。

　　救边第二十二

　　圣王之政，普覆兼爱，不私近密，不忽疏远，吉凶祸福，与民共之，哀乐之情，恕以及人，视民如赤子，救祸如引手烂。是以四海欢悦，俱相得用。

　　往者羌虏背叛，始自凉、幷，延及司隶，东祸赵、魏，西钞蜀、汉，五州残破，六郡削迹，周回千里，野无孑遗，寇钞祸害，昼夜不止，百姓灭没，日月焦尽。而内郡之士不被殃者，咸云当且放纵，以待天时。用意若此，岂人心哉！

　　前羌始反，公卿师尹咸欲捐弃凉州，却保三辅，朝廷不听。后羌遂侵，而论者多恨不从惑议。余窃笑之，所谓媾亦悔，不媾亦有悔者尔，未始识变之理。地无边，无边亡国。是故失凉州，则三辅为边；三辅内入，则弘农为边；弘农内入，则洛阳为边。推此以相况，虽尽东海犹有边也。今不厉武以诛虏，选材以全境，而云边不可守，欲先自割，示緩寇敌，不亦惑乎！

　　昔乐毅以慱慱之小燕，破灭强齐，威震天下，真可谓良将矣。然即墨大夫以孤城独守，六年不下，竟完其民。田单帅穷卒五千，击走骑劫，复齐七十余城，可谓善用兵矣。围聊、莒连年，终不能拔。此皆以至强攻至弱，以上智图下愚，而犹不能克者何也？曰：攻常不足，而守恒有余也。前日诸郡，皆据列城而拥大众。羌虏之智，非乃乐毅、田单也；郡县之阨，未若聊、莒、即墨也。然皆不肯专心坚守，而反强驱劫其民，捐弃仓库，背城邑走。由此观之，非苦城乏粮也，但苦将不食尔。

　　折冲安民，要在任贤，不在促境。齐、魏却守，国不以安。子婴自削，秦不以在。武皇帝攘夷柝境，面数千里，东开乐浪，西置炖煌，南踰交趾，北筑朔方，卒定南越，诛斩大宛，武军所向，无不夷灭。今虏近发封畿之内，而不能擒，亦自痛尔，非有边之过也。唇亡齿寒，体伤心痛，必然之事，又何疑焉？君子见机，况已着乎？

　　乃者，边害震如雷霆，赫如日月，而谈者皆讳之，曰猋幷窃盗。浅浅善靖，俾君子怠，欲令朝廷以寇为小，而不蚤忧，害乃至此，尚不欲救。谚曰：“痛不着身言忍之，钱不出家言与之。”假使公卿子弟有被羌祸，朝夕切急如边民者，则竞言当诛羌矣。

　　今苟以己无惨怛冤痛，故端坐相仍，又不明修守御之备，陶陶闲澹，卧委天聴。羌独往来，深入多杀，己乃陆陆，相将诣阙，谐辞礼谢，退云状，会坐朝堂，则无忧国哀民恳恻之诚，苟转相顾望，莫肯违止，日晏时移，议无所定，己且须后。后得小安，则恬然弃忘。旬时之闲，虏复为害，军书交驰，羽檄狎至，乃复怔忪如前。若此以来，出入九载，庶曰式臧，覆出为恶，徊徊溃溃，当何终极！春秋讥“郑弃其师”，况弃人乎？一人吁嗟，王道为亏，况百万之众，叫号哭泣，感天心乎？

　　且夫国以民为基，贵以贱为本。是以圣王养民，爱之如子，忧之如家，危者安之，亡者存之，救其灾患，除其祸乱。是故鬼方之伐，非好武也，玁狁于攘，非贪土也，以振民育德，安疆宇也。古者，天子守在四夷，自彼氐、羌，莫不来享，普天思服，行苇赖德。况近我民蒙祸若此，可无救乎？

　　凡民之所以奉事上者，怀义恩也。痛则无耻，祸则不仁。忿戾怨怼，生于无耻。今羌叛久矣！伤害多矣！百姓急矣！忧祸深矣！上下相从，未见休时。不一命大将以扫丑虏，而州稍稍兴役，连连不已。若排帘障风，探沙拥河，无所能御，徒自尽尔。今数州屯兵十余万人，皆廪食县官，岁数百万斛，又有月直。但此人耗，不可胜供，而反惮暂出之费，甚非计也。

　　且夫危者易倾，疑者易化。今虏新擅边地，未敢自安，易震荡也。百姓新离旧壤，思慕未衰，易奖厉也。诚宜因此遣大将诛讨，迫胁离逖破坏之。如宽假日月，蓄积富贵，各怀安固之后，则难动矣。周书曰：“凡彼圣人必趋时。”是故战守之策，不可不早定也。

　　边议第二十三

　　明于祸福之实者，不可以虚论惑也；察于治乱之情者，不可以华饰移也。是故不疑之事，圣人不谋；浮游之说，圣人不听。何者？计不背见实而更争言也。是以明君先尽人情，不独委夫良将，修己之备，无恃于人，故能攻必胜敌，而守必自全也。

　　羌始反时，计谋未善，党与未成，人众未合，兵器未备，或持竹木枝，或空手相附，草食散乱，未有都督，甚易破也。然太守令长，皆奴怯畏偄不敢击。故令虏遂乘胜上强，破州灭郡，日长炎炎，残破三辅，覃及鬼方。若此已积十岁矣。百姓被害，迄今不止。而痴儿騃子，尚云不当救助，且待天时。用意若此，岂人也哉！

　　夫仁者恕己以及人，智者讲功而处事。今公卿内不伤士民灭没之痛，外不虑久兵之祸，各怀一切，所脱避前，苟云不当动兵，而不复知引帝王之纲维，原祸变之所终也。

　　易制御寇，诗美薄伐，自古有战，非乃今也。传曰：“天生五材，民并用之，废一不可，谁能去兵？兵所以威不轨而昭文德也，圣人所以兴，乱人所以废。”齐桓、晋文、宋襄，衰世诸侯，犹耻天下有相灭而己不能救，况皇天所命四海主乎？晋、楚大夫，小国之臣，犹耻己之身而有相侵，况天子三公典世任者乎？公刘仁德，广被行苇，况含血之人，己同类乎？一人吁嗟，王道为亏，况灭没之民百万乎？书曰：“天子作民父母。”父母之于子也，岂可坐观其为寇贼之所屠剥，立视其为狗豕之所噉食乎？

　　除其仁恩，且以计利言之。国以民为基，贵以贱为本。愿察开辟以来，民危而国安者谁也？下贫而上富者谁也？故曰：“夫君国将民之以，民实瘠，而君安得肥？”夫以小民受天永命，窃愿圣主深惟国基之伤病，远虑祸福之所生。

　　且夫物有盛衰，时有推移，事有激会，人有变化。智者揆象，不其宜乎！孟明补阙于河西，范蠡收责于姑胥，是以大功建于当世，而令名传于无穷也。

　　今边陲搔扰，日放族祸，百姓昼夜望朝廷救己，而公卿以为费烦不可。徒窃笑之，是以晏子“轻囷仓之蓄而惜一杯之钻”何异？今但知爱见薄之钱谷，而不知未见之待民先也；知傜役之难动，而不知中国之待边宁也。

　　诗痛“或不知叫号，或惨惨劬劳”。今公卿苟以己不被伤，故竞割国家之地以与敌，杀主上之民以餧羌。为谋若此，未可谓知，为臣若此，未可谓忠，才智未足使议。

　　且凡四海之内者，圣人之所以遗子孙也；官位职事者，群臣之所以寄其身也。传子孙者，思安万世；寄其身者，各取一阕。故常其言不久行，其业不可久厌。夫此诚明君之所微察也，而圣主之所独断。今言不欲动民以烦可也。即然，当修守御之备。必今之计，令虏不敢来，来无所得；令民不患寇，既无所失。今则不然，苟惮民力之烦劳，而轻使受灭亡之大祸。非人之主，非民之将，非主之佐，非胜之主者也。

　　且夫议者，明之所见也；辞者，心之所表也。维其有之，是以似之。谚曰：“何以服很？莫若听之。”今诸言边可不救而安者，宜诚以其身若子弟补边太守令长丞尉，然后是非之情乃定，救边乃无患。边无患，中国乃得安宁。

　　实边第二十四

　　夫制国者，必照察远近之情伪，预祸福之所从来，乃能尽群臣之筋力，而保兴其邦家。

　　前羌始叛，草创新起，器械未备，虏或持铜镜以象兵，或负板案以类楯，惶惧扰攘，未能相持。一城易制尔，郡县皆大炽。及百姓暴被殃祸，亡失财货，人哀奋怒，各欲报雠，而将帅皆怯劣软弱，不敢讨击，但坐调文书，以欺朝廷。实杀民百则言一，杀虏一则言百；或虏实多而谓之少，或实少而谓之多。倾侧巧文，要取便身利己，而非独忧国之大计，哀民之死亡也。

　　又放散钱谷，殚尽府库，乃复从民假贷，强夺财货。千万之家，削身无余，万民匮竭，因随以死亡者，皆吏所饿杀也。其为酷痛，甚于逢虏。寇钞贼虏，忽然而过，未必死伤。至吏所搜索剽夺，游踵涂地，或覆宗灭族，绝无种类；或孤妇女，为人奴婢，远见贩卖，至令不能自活者，不可胜数也。此之感天致灾，尤逆阴阳。

　　且夫士重迁，恋慕坟墓，贤不肖之所同也。民之于徙，甚于伏法。伏法不过家一人死尔。诸亡失财货，夺土远移，不习风俗，不便水土，类多灭门，少能还者。代马望北，狐死首丘，边民谨顿，尤恶内留。虽知祸大，犹愿守其绪业，死其本处，诚不欲去之极。太守令长，畏恶军事，皆以素非此土之人，痛不着身，祸不及我家，故争郡县以内迁。至遣吏兵，发民禾稼，发彻屋室，夷其营壁，破其生业，强劫驱掠，与其内入，捐弃羸弱，使死其处。当此之时，万民怨痛，泣血叫号，诚愁鬼神而感天心。然小民谨劣，不能自达阙廷，依官吏家，迫将威严，不敢有挚。民既夺土失业，又遭蝗旱饥匮，逐道东走，流离分散，幽、冀、兖、豫，荆、扬、蜀、汉，饥饿死亡，复失太半。边地遂以丘荒，至今无人。原祸所起，皆吏过尔。

　　夫土地者，民之本也，诚不可久荒以开敌心。且扁鹊之治病也，审闭结而通郁滞，虚者补之，实者泻之，故病愈而名显。伊尹之佐汤也，设轻重而通有无，损积余以补不足，故殷治而君尊。贾谊痛于偏枯躄痱之疾。今边郡千里，地各有两县，户财置数百，而太守周回万里，空无人民，美田弃而莫垦发；中州内郡，规地拓境，不能半边，而口户百万，田亩一全，人众地荒，无所容足，此亦偏枯躄痱之类也。

　　周书曰：“土多人少，莫出其材，是谓虚土，可袭伐也。土少人众，民非其民，可匮竭也。”是故土地人民必相称也。今边郡多害而役剧，动入祸门。不为兴利除害，有以劝之，则长无与复之，而内有寇戎之心。西羌北虏，必生窥欲，诚大忧也。

　　百工制器，咸填其边，散之兼倍，岂有私哉？乃所以固其内尔。先圣制法，亦务实边，盖以安中国也。譬犹家人遇寇贼者，必使老小羸软居其中央，丁强武猛卫其外。内人奉其养，外人御其难，蛩蛩距虚，更相恃仰，乃俱安存。

　　诏书法令：二十万口，边郡十万，岁举孝廉一人；员除世举廉吏一人。羌反以来，户口减少，又数易太守，至十岁不得举。当职勤劳而不录，贤俊蓄积而不悉，衣冠无所觊望，农夫无所贪利，是以逐稼中灾，莫肯就外。古之利其民，诱之以利，弗胁以刑。易曰：“先王以省方观民设教。”是故建武初，得边郡，户虽数百，令岁举孝廉，以召来人。今诚宜权时令边郡举孝一人，廉吏世举一人，益置明经百石一人，内郡人将妻子来占着，五岁以上，与居民同均，皆得选举。又募运民耕边入谷，远郡千斛，近郡二千斛，拜爵五大夫。可不欲爵者，使食倍贾于内郡。如此，君子小人各有所利，则虽欲令无往，弗能止也。此均苦乐，平傜役，充边境，安中国之要术也。
卷六

　　卜列第二十五

　　天地开辟有神民，民神异业精气通。行有招召，命有遭随，吉凶之期，天难谌斯。圣贤虽察不自专，故立卜筮以质神灵。孔子称“蓍之德圆而神，卦之德方以智”。又曰：“君子将有行也，问焉而以言，其受命而向。”是以禹之得皋陶，文王之取吕尚，皆兆告其象，卜底其思，以成其吉。

　　夫君子闻善则劝乐而进，闻恶则循省而改尤，故安静而多福；小人闻善，闻恶即慑惧而妄为，故狂躁而多祸。是故凡卜筮者，盖所问吉凶之情，言兴衰之期，令人修身慎行以迎福也。

　　且圣王之立卜筮也，不违民以为吉，不专任以断事。故鸿范之占，大同是尚。书又曰：“假尔元龟，罔敢知吉。”诗云：“我龟既厌，不我告犹。”从此观之，蓍龟之情，傥有随时俭易，不以诚邪？将世无史苏之材，识神者少乎？及周史之筮敬仲，庄叔之筮穆子，可谓能探赜索隐，钩深致远者矣。使献公早纳史苏之言，穆子宿备庄叔之戒，则骊姬、竖牛之谗，亦将无由而入，无破国危身之祸也。

　　圣人甚重卜筮，然不疑之事，亦不问也。甚敬祭祀，非礼之祈，亦不为也。故曰：“圣人不烦卜筮”，“敬鬼神而远之”。夫鬼神与人殊气异务，非有事故，何奈于我？故孔子善楚昭之不祀河，而恶季氏之旅泰山。今俗人筴于卜筮，而祭非其鬼，岂不惑哉！

　　亦有妄传姓于五音，设五宅之符第，其为诬也甚矣！古有阴阳，然后有五行。五帝右据行气，以生人民，载世远，乃有姓名敬民。名字者，盖所以别众猥而显此人尔，非以纪五音而定刚柔也。今俗人不能推纪本祖，而反欲以声音言语定五行，误莫甚焉。

　　夫鱼处水而生，鸟据巢而卵。即不推其本祖，谐音而可，即呼鸟为鱼，可内之水乎？呼鱼为鸟，可栖之木邪？此不然之事也。命驹曰犊，终必为马。是故凡姓之有音也，必随其本生祖所王也。太皞木精，承岁而王，夫其子孙咸当为角。神农火精，承荧惑而王，夫其子孙咸当为征。黄帝土精，承镇而王，夫其子孙咸当为宫。少皞金精，承太白而王，夫其子孙咸当为商。颛顼水精，承辰而王，夫其子孙咸当为羽。虽号百变，音行不易。

　　俗工又曰：“商家之宅，宜西出门。”此复虚矣。五行当出乘其胜，入居其隩乃安吉。商家向东入，东入反以为金伐木，则家中精神日战斗也。五行皆然。又曰：“宅有宫商之第，直符之岁。”既然者，于其上增损门数，即可以变其音而过其符邪？今一宅也，同姓相代，或吉或凶；一官也，同姓相代，或迁或免；一宫也，成、康居之日以兴，幽、厉居之日以衰。由此观之，吉凶兴衰不在宅明矣。

　　及诸神只太岁、丰隆、钩陈、太阴将军之属，此乃天吏，非细民所当事也。天之有此神也，皆所以奉成阴阳而利物也，若人治之有牧守令长矣。向之何怒？背之何怨？君民道近，不宜相责，况神致贵，与人异礼，岂可望乎？

　　且欲使人而避鬼，是即道路不可行，而室庐不复居也。此谓贤人君子秉心方直，精神坚固者也。至如世俗小人，丑妾婢妇，浅陋愚戆，渐染既成，又数扬精破胆。今不顺精诚所向，而强之以其所畏，直亦增病尔。何以明其然也？夫人之所以为人者，非以此八尺之身也，乃以其有精神也。人有恐怖死者，非病之所加也，非人功之所辜也。然而至于遂不损者，精诚去之也。孟贲狎猛虎而不惶，婴人畏蝼蚁而发闻。今通士或欲强羸病之愚人，必之其所不能，吾又恐其未尽善也。

　　移风易俗之本，乃在开其心而正其精。今民生不见正道，而长于邪淫诳惑之中，其信之也，难卒解也。惟王者能变之。

　　巫列第二十六

　　凡人吉凶，以行为主，以命为决。行者，己之质也；命者，天之制也。在于己者，固可为也；在于天者，不可知也。巫觋祝请，亦其助也，然非德不行。巫史祝祈者，盖所以交鬼神而救细微尔，至于大命，末如之何。譬民人之请谒于吏矣，可以解微过，不能脱正罪。设有人于此，昼夜慢侮君父之教，干犯先王之禁，不克己心，思改过善，而苟骤发请谒，以求解免，必不几矣。不若修己，小心畏慎，无犯上之必令也。故孔子不听子路，而云“丘之祷久矣”。孝经云：“夫然，故生则亲安之，祭则鬼享之。”由此观之，德义无违，鬼神乃享；鬼神受享，福祚乃隆。故诗云：“降福穰穰，降福简简，威仪板板。既醉既饱，福禄来反。”此言人德义美茂，神歆享醉饱，乃反报之以福也。

　　虢公延神而亟亡，赵婴祭天而速灭，此盖所谓神不歆其祀，民不即其事也。故鲁史书曰：“国将兴，听于民；将亡，听于神。”楚昭不穰云，宋景不移咎，子产距裨灶，邾文公违卜史，此皆审己知道，身以俟命者也。晏平仲有言：“祝有益也，诅亦有损也。”季梁之谏隋侯，宫之奇说虞公，可谓明乎天人之道，达乎神明之分矣。

　　夫妖不胜德，邪不伐正，天之经也。虽时有违，然智者守其正道，而不近于淫鬼。所谓淫鬼者，闲邪精物，非有守司真神灵也。鬼之有此，犹人之有奸言卖平以干求者也。若或诱之，则远来不止，而终必有咎。鬼神亦然，故申繻曰：“人之所忌，其气炎以取之。人无衅焉，妖不自作。”是谓人不可多忌，多忌妄畏，实致妖祥。

　　且人有爵位，鬼神有尊卑。天地山川、社稷五祀、百辟卿士有功于民者，天子诸侯所命祀也。若乃巫觋之谓独语，小人之所望畏，土公、飞尸、咎魅、北君、衔聚、当路、直符七神，及民间缮治微蔑小禁，本非天王所当惮也。

　　旧时京师不防，动功造禁，以来吉祥应瑞，子孙昌炽，不能过前。且夫以君畏臣，以上需下，则必示弱而取陵，殆非致福之招也。

　　尝观上记，人君身修正赏罚明者，国治而民安；民安乐者，天悦喜而增历数。故书曰：“王以小民受天永命。”孔子曰：“天之所助者顺也，人之所助者信也。履信思乎顺，又以尚贤，是以自天佑之，吉无不利。”此最却凶灾而致福善之本也。

　　相列第二十七

　　诗所谓“天生烝民，有物有则”。是故人身体形貌皆有象类，骨法角肉各有分部，以着性命之期，显贵贱之表，一人之身，而五行八卦之气具焉。故师旷曰“赤色不寿”，火家性易灭也。易之说卦：“巽为人多白眼”，相扬四白者兵死，此犹金伐木也。经曰：“近取诸身，远取诸物。”“圣人有见天下之至赜，而拟诸形容，象其物宜。”此亦贤人之所察，纪往以知来，而着为宪则也。

　　人之相法，或在面部，或在手足，或在行步，或在声响。面部欲溥平润泽，手足欲深细明直，行步欲安稳覆载，音声欲温和中宫。头面手足，身形骨节，皆欲相副称。此其略要也。

　　夫骨法为禄相表，气色为吉凶候，部位为年时，德行为三者招，天授性命决然。表有显微，色有浓淡，行有薄厚，命有去就。是以吉凶期会，禄位成败，有不必。非聪明慧智，用心精密，孰能以中？

　　昔内史叔服过鲁，公孙敖闻其能相人也，而见其二子焉。叔服曰：“谷也食子，难也收子，谷也丰下，必有后于鲁。”及穆伯之老也，文伯居养；其死也，惠叔典哭。鲁竟立献子，以续孟氏之后。及王孙说相乔如，子上几商臣，子文忧越椒，叔姬恶食我，单襄公察晋厉，子贡观邾鲁，臧文听御说，陈咸见张，贤人达士，察以善心，无不中矣。及唐举之相李兑、蔡泽，许负之相邓通、条侯，虽司命班禄，追叙行事，弗能过也。

　　虽然，人之有骨法也，犹万物之有种类，材木之有常宜。巧匠因象，各有所授，曲者宜为轮，直者宜为舆，檀宜作辐，榆宜作毂，此其正法通率也。若有其质，而工不材，可如何？故凡相者，能期其所极，不能使之必至。十种之地，膏壤虽肥，弗耕不获；千里之马，骨法虽具，弗策不致。

　　夫觚而弗琢，不成于器；士而弗仕，不成于位。若此者，天地所不能贵贱，鬼神所不能贫富也。或王公孙子，仕宦终老，不至于谷。或庶隶厮贱，无故腾跃，穷极爵位。此受天性命，当必然者也。诗称“天难忱斯”，性命之质，德行之招，参错授受，不易者也。

　　然其大要，骨法为主，气色为候。五色之见，王废有时。智者见祥，修善迎之，其有忧色，循行改尤。愚者反戾，不自省思，虽休征见相，福转为灾。于戏君子，可不敬哉！
　
卷七

　　梦列第二十八

　　凡梦：有直，有象，有精，有想，有人，有感，有时，有反，有病，有性。

　　在昔武王，邑姜方震太叔，梦帝谓己：“命尔子虞，而与之唐。”及生，手掌曰“虞”，因以为名。成王灭唐，遂以封之。此谓直应之梦也。诗云：“维熊维罴，男子之祥；维虺维蛇，女子之祥。”“众维鱼矣，实维丰年；旐维旟矣，室家蓁蓁。”此谓象之梦也。孔子生于乱世，日思周公之德，夜即梦之。此谓意精之梦也。人有所思，即梦其到；有忧即梦其事。此谓记想之梦也。今事，贵人梦之即为祥，贱人梦之即为妖，君子梦之即为荣，小人梦之即为辱。此谓人位之梦也。晋文公于城濮之战，梦楚子伏己而盬其脑，是大恶也。及战，乃大胜。此谓极反之梦也。阴雨之梦，使人厌迷；阳旱之梦，使人乱离；大寒之梦，使人怨悲；大风之梦，使人飘飞。此谓感气之梦也。春梦发生，夏梦高明，秋冬梦熟藏。此谓应时之梦也。阴病梦寒，阳病梦热，内病梦乱，外病梦发，百病之梦，或散或集。此谓气之梦也。人之情心，好恶不同，或以此吉，或以此凶。当各自察，常占所从。此谓性情之梦也。

　　故先有差忒者，谓之精；昼有所思，夜梦其事，乍吉乍凶，善恶不信者，谓之想；贵贱贤愚，男女长少，谓之人；风雨寒暑谓之感；五行王相谓之时；阴极即吉，阳极即凶，谓之反；观其所疾，察其所梦，谓之病；心精好恶，于事验，谓之性：凡此十者，占梦之大略也。

　　而决吉凶者之类以多反，其何故哉？岂人觉为阳，人寐为阴，阴阳之务相反故邪？此亦谓其不甚者尔。借如使梦吉事而己意大喜乐，发于心精，则真吉矣。梦凶事而己意大恐惧忧悲，发于心精，即真恶矣。所谓秋冬梦死伤也，吉者顺时也。虽然，财为大害尔，由弗若勿梦也。

　　凡察梦之大体：清絜鲜好，貌坚健，竹木茂美，宫室器械新成，方正开通，光明温和，升上向兴之象皆为吉喜，谋从事成。诸臭污腐烂，枯槁绝雾，倾倚征邪，劓刖不安，闭塞幽昧，解落坠下向衰之象皆为，计谋不从，举事不成。妖孽怪异，可憎可恶之事皆为忧。图画恤胎，刻镂非真，瓦器虚空，皆为见欺绐。倡优俳，侯小儿所戏弄之象，皆为欢笑。此其大部也。

　　梦或甚显而无占，或甚微而有应，何也？曰：本所谓之梦者，困不了察之称，而懵愦冒名也。故亦不专信以断事。人对计事，起而行之，尚有不从，况于忘忽杂梦，亦可必乎？惟其时有精诚之所感薄，神灵之所告者，乃有占尔。

　　是故君子之异梦，非妄而已也，必有事故焉。小人之異夢，非桀而已也，時有禎祥焉。是以武丁梦获圣而得傅说，二世梦白虎而灭其封。

　　夫奇异之梦，多有故而少无为者矣。今一寝之梦，或屡迁化，百物代至，而其主不能究道之，故占者有不中也。此非占之罪也，乃梦者过也。或言梦审矣，而说者不能连类传观，故其善恶有不验也。此非书之罔，乃说之过也。是故占梦之难者，读其书为难也。

　　夫占梦必谨其变故，审其征候，内考情意，外考王相，即吉凶之符，善恶之效，庶可见也。

　　且凡人道见瑞而修德者，福必成，见瑞而纵恣者，福转为祸；见妖而骄侮者，祸必成，见妖而戒惧者，祸转为福。是故太姒有吉梦，文王不敢康吉，祀于群神，然后占于明堂，并拜吉梦。修省戒惧，闻喜若忧，故能成吉以有天下。虢公梦见蓐收赐之上田，自以为有吉，囚史嚚，令国贺梦。闻忧而喜，故能成凶以灭其封。

　　易曰：“使知惧，又明于忧患与故。”凡有异梦感心，以及人之吉凶，相之气色，无问善恶，常恐惧修省，以德迎之，乃其逢吉，天禄永终。

　　释难第二十九

　　庚子问于潜夫曰：“尧、舜道德，不可两美，实若韩子戈伐之说邪？”

　　潜夫曰：“是不知难而不知类。今夫伐者盾也，厥性利；戈者矛也，厥性害。是戈为贼，伐为禁也，其不俱盛，固其术也。夫尧、舜之相于，人也，非戈与伐也，其道同仁，不相害也。舜、伐何如弗得俱坚？尧、伐何如不得俱贤哉？且夫尧、舜之德，譬犹偶烛之施明于幽室也，前烛即尽照之矣，后烛入而益明。此非前烛昧而后烛彰也，乃二者相因而成大光，二圣相德而致太平之功也。是故大鹏之动，非一羽之轻也；骐骥之速，非一足之力也。众良相德，而积施乎无极也。尧、舜两美，盖其则也。”

　　伯叔曰：“吾子过矣。韩非之取矛盾以喻者，将假其不可两立，以诘尧、舜之不得并之势。而论其本性之仁与贼，不亦失是譬喻之意乎？”

　　潜夫曰：“夫譬喻也者，生于直告之不明，故假物之然否以彰之。物之有然否也，非以其文也，必以其真也。今子举其实文之性以喻，而欲使鄙也释其文，鄙也惑焉。且吾闻问阴对阳，谓之强说；论西诘东，谓之强难。子若欲自必以则昨反思，然后求，无苟自强。”

　　庚子曰：“周公知管、蔡之恶，以相武庚，使肆厥毒，从而诛之，何不仁也？若其不知，何不圣也？二者之过，必处一焉。”

　　潜夫曰：“书二子挟庚子父以叛，然未知其类之与？抑抑相反？且天知桀恶而帝之夏，又知纣恶而王之殷，使虐二国，残贼下民，多纵厥毒，灭其身，亦可谓不仁不知乎？”

　　庚子曰：“不然。夫桀、纣者，无亲于天，故天任之而勿忧，诛之而勿哀。今管、蔡之与周公也，有兄弟之亲，有骨肉之恩，不量能而使之，不堪命而任之，故曰异于桀、纣之与天也。”

　　潜夫曰：“皇天无亲，帝王继体之君，父事天。王者为子，故父事天也。率土之民，莫非王臣也。将而必诛，王法公也。无偏无颇，亲疏同也。大义灭亲，尊王之义也。立弊之天为周公之德因斯也。过此而往者，未之或知。”

　　秦子问于潜夫曰：“耕种，生之本也；学问，业之末也。老聃有言：‘大丈夫处其实，不居其华。’而孔子曰：‘耕也，馁在其中；学也，禄在其中。’敢问今使举世之人，释耨耒而程相群于学，何如？”

　　潜夫曰：“善哉问！君子劳心，小人劳力。故孔子所称，谓君子尔。今以目所见，耕，食之本也。以心原道，即学又耕之本也。易曰：‘立天之道，曰阴与阳；立地之道，曰柔与刚；立人之道，曰仁与义。’天反德者为灾。”

　　潜夫曰：“呜呼！而未之察乎？吾语子。夫君子也者，其贤宜君国而德宜子民也。宜处此位者，惟仁义人，故有仁义者，谓之君子。昔荀卿有言：‘夫仁也者爱人，爱人，故不忍危也；义也者聚人，聚人，故不忍乱也。’是故君子夙夜箴规，蹇蹇匪懈者，忧君之危亡，哀民之乱离也。故贤人君子，推其仁义之心，爱之君犹父母也，爱居世之民犹子弟也。父母将临颠陨之患，子弟将有陷溺之祸者，岂能墨乎哉！是以仁者必有勇，而德人必有义也。且夫一国尽乱，无有安身。诗云：‘莫肯念乱，谁无父母。’言将皆为害，然有亲者忧将深也。是故贤人君子，既忧民，亦为身作。夫盖满于上，沾溥在下，栋折榱崩，惧有厥患。故大屋移倾，则下之人不待告令，各争其柱之。仁者兼护人家者，且自为也。易曰：‘王明并受其福。’是以次室倚立而叹啸，楚女揭幡而激王。仁惠之恩，忠爱之情，固能已乎？”
　

卷八

　　交际第三十

　　语曰：“人惟旧，器惟新。昆弟世疏，朋友世亲。”此交际之理，人之情也。今则不然，多思远而忘近，背故而向新；或历载而益疏，或中路而相捐，悟先圣之典戒，负久要之誓言。斯何故哉？退而省之，亦可知也。势有常趣，理有固然。富贵则人争附之，此势之常趣也；贫贱则人争去之，此理之固然也。

　　夫与富贵交者，上有称举之用，下有货财之益。与贫贱交者，大有赈贷之费，小有假借之损。今使官人虽兼桀、跖之恶，苟结驷而过士，士犹以为荣而归焉，况其实有益者乎？使处子虽苞颜、闵之贤，苟被褐而造门，人犹以为辱而恐其复来，况其实有损者乎？

　　故富贵易得宜，贫贱难得适。好服谓之奢僭，恶衣谓之困厄，徐行谓之饥馁，疾行谓之逃责，不候谓之倨慢，数来谓之求食，空造以为无意，奉贽以为欲贷，恭谦以为不肖，抗扬以为不德。此处子之羁薄，贫贱之苦酷也。

　　夫处卑下之位，怀北门之殷忧，内见谪于妻子，外蒙讥于士夫。嘉会不从礼，饯御不逮众，货财不足以合好，力势不足以杖急。欢忻久交，情好旷而不接，则人无故自废疏矣。渐疏则贱者逾自嫌而日引，贵人逾务党而忘之。夫以逾疏之贱，伏于下流，而望日忘之贵，此谷风所为内摧伤，而介推所以赴深山也。

　　夫交利相亲，交害相疏。是故长誓而废，必无用者也。交渐而亲，必有益者也。俗人之相于也，有利生亲，积亲生爱，积爱生是，积是生贤，情苟贤之，则不自觉心之亲之，口之誉之也。无利生疏，积疏生憎，积憎生非，积非生恶，情苟恶之，则不自觉心之外之，口之毁之也。是故富贵虽新，其势日亲；贫贱虽旧，其势日疏，此处子所以不能与官人竞也。世主不察朋交之所生，而苟信贵臣之言，此絜士所以独隐翳，而奸雄所以党飞扬也。

　　昔魏其之客，流于武安；长平之吏，移于冠军；廉颇、翟公，载盈载虚。夫以四君之贤，借旧贵之夙恩，客犹若此，则又况乎生贫贱者哉？惟有古烈之风，志义之士，为不然尔。恩有所结，终身无解；心有所矜，贱而益笃。诗云：“淑人君子，其仪一兮，心如结兮。”故岁寒然后知松柏之后雕，世隘然后知其人之笃固也。

　　侯嬴、豫让，出身以报恩；鱄诸、荆轲，奋命以效用。故死可为也，处之难尔。庞勋、勃貂，一旦见收，亦立为义报，况累旧乎？故邹阳称之曰：“桀之狗可使吠尧，跖之客可使刺由。”岂虚言哉？俗士浅短，急于目前，见赴有益则先至，顾无用则后背。是以欲速之徒，竞推上而不暇接下，争逐前而不遑恤后。是故韩安国能遗田蚡五百金，而不能赈一穷；翟方进称淳于长，而不能荐一士。夫安国、方进，前世之忠良也，而犹若此，则又况乎末涂之下相哉？此奸雄所以逐党进，而处子所以愈拥蔽也。非明圣之君，孰能照察？

　　且夫怨恶之生，若二人偶焉。苟相对也，恩情相向，推极其意，精诚相射，贯心达髓，爱乐之隆，轻相为死，是故侯生、豫子刎颈而不恨。苟相背也，心情乖舛，推极其意，分背奔驰，穷东极西，心尚未快，是故陈余、张耳老相全灭而无感痛。从此观之，交际之理，其情大矣。非独朋友为然，君臣夫妇亦犹是也。当其欢也，父子不能闲；及其乖也，怨雠不能先。是故圣人常慎微以敦其终。

　　富贵未必可重，贫贱未必可轻。人心不同好，度量相万亿。许由让其帝位，俗人有争县职，孟轲辞禄万钟，小夫贪于升食。故曰：鹑鷃群游，终日不休，乱举聚跱，不离蒿茆。鸿鹄高飞，双别乖离，通千达万，志在陂池。鸾凤翱翔黄历之上，徘徊太清之中，随景风而飘飖，时抑扬以从容，意犹未得，喈喈然长鸣，蹶号振翼，陵朱云，薄斗极，呼吸阳露，旷旬不食，其意尚犹嗛嗛如也。三者殊务，各安所为。是以伯夷采薇而不恨，巢父木栖而自愿。由斯观诸，士之志量，固难测度。凡百君子，未可以富贵骄贫贱，谓贫贱之必我屈也。

　　诗云：“德輶如毛，民鲜克举之。”世有大难者四，而人莫之能行也，一曰恕，二曰平，三曰恭，四曰守。夫恕者仁之本也，平者义之本也，恭者礼之本也，守者信之本也。四者并立，四行乃具，四行具存，是谓真贤。四本不立，四行不成，四行无一，是谓小人。所谓恕者，君子之人，论彼恕于我，动作消息于心；己之所无，不以责下，我之所有，不以讥彼；感己之好敬也，故接士以礼，感己之好爱也，故遇人有恩；己欲立而立人，己欲达而达人；善人之忧我也，故先劳人，恶人之忘我也，故常念人。凡品则不然，论人不恕己，动作不思心；无之己而责之人，有之我而讥之彼；己无礼而责人敬，己无恩而责人爱；贫贱则非人初不我忧也，富贵则是我之不忧人也。行己若此，难以称仁矣。

　　所谓平者，内怀鸤鸠之恩，外执砥矢之心；论士必定于志行，毁誉必参于效验；不随俗而雷同，不逐声而寄论；苟善所在，不讥贫贱，苟恶所错，不忌富贵；不谄上而慢下，不厌故而敬新。凡品则不然，内偏颇于妻子，外僭惑于知友；得则誉之，怨则谤之；平议无埻的，讥誉无效验；苟阿贵以比党，苟剽声以群吠；事富贵如奴仆，视贫贱如佣客；百至秉权之门，而不一至无势之家。执心若此，难以称义矣。

　　所谓恭者，内不敢傲于室家，外不敢慢于士大夫；见贱如贵，视少如长；其礼先入，其言后出；恩意无不答，礼敬无不报；睹贤不居其上，与人推让；事处其劳，居从其陋，位安其卑，养甘其薄。凡品则不然，内慢易于妻子，外轻侮于知友；聪明不别真伪，心思不别善丑；愚而喜傲贤，少而好陵长；恩意不相答，礼敬不相报；睹贤不相推，会同不能让；动欲择其佚，居欲处其安，养欲擅其厚，位欲争其尊；见人谦让，因而嗤之，见人恭敬，因而傲之，如是而自谓贤能智能。为行如此，难以称忠矣。

　　所谓守者，心也。有度之士，情意精专，心思独睹，不驱于险墟之俗，不惑于众多之口；聪明悬绝，秉心塞渊，独立不惧，遯世无闷，心坚金石，志轻四海，故守其心而成其信。凡器则不然，内无持操，外无准仪；倾侧险诐，求同于世，口无定论，不恒其德，二三其行。秉操如此，难以称信矣。

　　夫是四行者，其轻如毛，其重如山，君子以为易，小人以为难。孔子曰：“仁远乎哉？我欲仁，仁斯至矣。”又称“知德者鲜”。俗之偏党，自古而然，非乃今也。凡百君子，竞于骄僭，贪乐慢傲，如贾一倍，以相高。苟能富贵，虽积狡恶，争称誉之，终不见非；苟处贫贱，恭谨，只为不肖，终不见是。此俗化之所以浸败，而礼义之所以消衰也。

　　世有可患者三。三者何？曰：情实薄而辞称厚，念实忽而文想忧，怀不来而外克期。不信则惧失贤，信之则诖误人。此俗士可厌之甚者也。是故孔子疾夫言之过其行者，诗伤“蛇蛇硕言，出自口矣。巧言如簧，颜之厚矣”。

　　今世俗之交也，未相照察而求深固，探怀扼腕，拊心祝诅，苟欲相护论议而已，分背之日，既得之后，则相弃忘。或受人恩德，先以济度，不能拔举，则因毁之，为生瑕衅，明言我不遗力，无奈自不可尔。诗云：“知我如此，不如无生。”先合而后忤，有初而无终，不若本无生意，强自誓也。

　　君子屡盟，乱是用长。大人之道，周而不比，微言相感，掩若同符，又焉用盟？孔子恂恂，似不能言者，又称“誾誾言，惟谨也”。士贵有辞，亦憎多口。故曰：“文质彬彬，然后君子。”与其不忠，刚毅木纳，尚近于仁。

　　呜呼哀哉！凡今之人，言方行圆，口正心邪，行与言谬，心与口违；论古则知称夷、齐、原、颜，言今则必官爵职位；虚谈则知以德义为贤，贡荐则必阀阅为前。处子虽躬颜、闵之行，性劳谦之质，秉伊、吕之才，怀救民之道，其不见资于斯世也，亦已明矣！

　　明忠第三十一

　　人君之称，莫大于明；人臣之誉，莫美于忠。此二德者，古来君臣所共愿也。然明不继踵，忠不万一者，非必愚闇不逮而恶名扬也，所以求之非其道尔。

　　夫明据下起，忠依上成。二人同心，则利断金。能知此者，两誉俱具。要在于明操法术，自握权秉而已矣。所谓术者，使下不得欺也；所谓权者，使势不得乱也。术诚明，则虽万里之外，幽冥之内，不得不求效；权诚用，则远近亲疏，贵贱贤愚，无不归心矣。周室之末则不然，离其术而舍其权，怠于己而恃于人。是以公卿不思忠，百僚不尽力，君王孤蔽于上，兆黎冤乱于下，故遂衰微侵夺而不振也。

　　夫帝王者，其利重矣，其威大矣。徒悬重利，足以劝善；徒设严威，可以惩奸。乃张重利以诱民，操大威以驱之，则举世之人，可令冒白刃而不恨，赴汤火而不难，岂云但率之以共治而不宜哉？若鹰，野鸟也，然猎夫御之，犹使终日奋击而不敢怠，岂有人臣而不可使尽力者乎？

　　诗云：“伐柯伐柯，其则不远。”夫神明之术，具在君身，而君忽之，故令臣钳口结舌而不敢言。此耳目所以蔽塞，聪明所以不得也。制下之权，日陈君前，而君释之，故令群臣懈弛而背朝。此威德所以不照，而功名所以不建也。

　　诗云：“我虽异事，及尔同僚。我即尔谋，听我敖敖。”夫恻隐人皆有之，是故耳闻啼号之音，无不为之惨凄悲怀而伤心者；目见危殆之事，无不为之灼怛惊而赴救之者。君臣义重，行路礼轻，过耳悟目之交，未恩未德，非贤非贵，而犹若此，则又况于北面称臣被宠者乎？

　　是故进忠扶危者，贤不肖之所共愿也。诚皆愿之而行违者，常苦其道不利而有害，言未得信而身败尔。历观古来爱君忧主敢言之臣，忠信未达，而为左右所鞠按，当世而覆被，更为否愚恶状之臣者，岂可胜数哉？孝成终没之日，不知王章之直；孝哀终没之日，不知王嘉之忠也。此后贤虽有忧君哀主之情，忠诚正直之节，然犹且沈吟观听行己者也。

　　鸣鹤在阴，其子和之。相彼鸟矣，犹求友声。故人君不开精诚以示贤忠，贤忠亦无以得达。易曰：“王明并受其福。”是以忠臣必待明君乃能显其节，良吏必得察主乃能成其功。君不明，则大臣隐下而遏忠，又群司舍法而阿贵。

　　夫忠言所以为安也，不贡必危；法禁所以为治也，不奉必乱。忠之贡与不贡，法之奉与不奉，其秉皆在于君，非臣下之所能为也。是故圣人求之于己，不以责下。

　　凡为人上，法术明而赏罚必者，虽无言语而势自治。治势一成，君自不能乱也，况臣下乎？法术不明而赏罚不必者，虽日号令，然势自乱。乱势一成，君自不能治也，况臣下乎？是故势治者，虽委之不乱；势乱者，虽懃之不治也。尧、舜恭己无为而有余，势治也；胡亥、王莽驰骛而不足，势乱也。故曰：善者求之于势，弗责于人。是以明王审法度而布教令，不行私以欺法，不黩教以辱命，故臣下敬其言而奉其禁，竭其心而称其职。此由法术明而威权任也。

　　夫术之为道也，精微而神，言之不足，而行有余；有余，故能兼四海而照幽冥。权之为势也，健悍以大，不待贵贱，操之者重；重，故能夺主威而顺当世。是以明君未尝示人术而借下权也。孔子曰：“可与权。”是故圣人显诸仁，藏诸用，神而化之，使民宜之，然后致其治而成其功。功业效于民，美誉传于世，然后君乃得称明，臣乃得称忠。此所谓明据下作，忠依上成，二人同心，其利断金也。

　　本训第三十二

　　上古之世，太素之时，元气窈冥，未有形兆，万精合幷，混而为一，莫制莫御。若斯久之，翻然自化，清浊分别，变成阴阳。阴阳有体，实生两仪，天地壹郁，万物化淳，和气生人，以统理之。

　　是故天本诸阳，地本诸阴，人本中和。三才异务，相待而成，各循其道，和气乃臻，机衡乃平。

　　天道曰施，地道曰化，人道曰为。为者，盖所谓感通阴阳而致珍异也。人行之动天地，譬犹车上御驰马，蓬中擢舟船矣。虽为所覆载，然亦在我何所之可。孔子曰：“时乘六龙以御天。”“言行君子所以动天地也，可不慎乎？”从此观之，天呈其兆，人序其勋，书故曰：“天功人其代之。”如盖理其政以和天气，以臻其功。

　　是故道德之用，莫大于气。道者，气之根也。气者，道之使也。必有其根，其气乃生；必有其使，变化乃成。是故道之为物也，至神以妙；其为功也，至强以大。天之以动，地之以静，日之以光，月之以明，四时五行，鬼神人民，亿兆丑类，变异吉凶，何非气然？

　　及其乖戾，天之尊也气裂之，地之大也气动之，山之重也气徙之，水之流也气绝之，日月神也气蚀之，星辰虚也气陨之，旦有昼晦，宵有，大风飞车拔树，偾电为冰，温泉成汤，麟龙鸾凤，蝥蠈蝝蝗，莫不气之所为也。

　　以此观之，气运感动，亦诚大矣。变化之为，何物不能？所变也神，气之所动也。当此之时，正气所加，非唯于人，百谷草木，禽兽鱼鳖，皆口养其气。声入于耳，以感于心，男女听，以施精神。资和以兆衃，民之胎，含嘉以成体。及其生也，和以养性，美在其中，而畅于四胑，实于血脉，是以心性志意，耳目精欲，无不贞廉絜怀履行者。此五帝三王所以能画法像而民不违，正己德而世自化也。

　　是故法令刑赏者，乃所以治民事而致整理尔，未足以兴大化而升太平也。夫欲历三王之绝迹，臻帝、皇之极功者，必先原元而本本，兴道而致和，以淳粹之气，生敦庞之民，明德义之表，作信厚之心，然后化可美而功可成也。

　　德化第三十三

　　人君之治，莫大于道，莫盛于德，莫美于教，莫神于化。道者所以持之也，德者所以苞之也，教者所以知之也，化者所以致之也。民有性，有情，有化，有俗。情性者，心也，本也。化俗者，行也，末也。末生于本，行起于心。是以上君抚世，先其本而后其末，顺其心而理其行。心精苟正，则奸匿无所生，邪意无所载矣。

　　夫化变民心也，犹政变民体也。德政加于民，则多涤畅姣好坚强考寿；恶政加于民，则多罢癃尪病夭昏札瘥。故尚书美“考终命”，而恶“凶短折”。国有伤明之政，则民多病目；有伤聪之政，则民多病耳；有伤贤之政，则贤多横夭。夫形体骨干为坚强也，然犹随政变易，又况乎心气精微不可养哉？诗云：“敦彼行苇，羊牛勿践履。方苞方体，惟叶柅柅。”又曰：“鸢飞厉天，鱼跃于渊。恺悌君子，胡不作人？”公刘厚德，恩及草木，羊牛六畜，且犹感德，仁不忍践履生草，则又况于民萌而有不化者乎？君子修其乐易之德，上及飞鸟，下及渊鱼，无不欢忻悦豫，则又况于士庶而有不仁者乎？

　　圣深知之，皆务正己以为表，明礼义以为教，和德气于未生之前，正表仪于咳笑之后。民之胎也，合中和以成；其生也，立方正以长。是以为仁义之心，廉耻之志，骨着脉通，与体俱生，而无麤秽之气，无邪淫之欲。虽放之大荒之外，措之幽冥之内，终无违礼之行；投之危亡之地，纳之锋锷之间，终无苟全之心。举世之人，行皆若此，则又乌所得亡夫奸乱之民而加辟哉？上天之载，无声无臭，仪形文王，万邦作孚。此姬氏所以崇美于前，而致刑措于后也。

　　是故上圣不务治民事而务治民心，故曰：“听讼，吾犹人也。必也使无讼乎！”导之以德，齐之以礼，务厚其情而明则务义，民亲爱则无相害伤之意，动思义则无奸邪之心。夫若此者，非法律之所使也，非威刑之所强也，此乃教化之所致也。圣人甚尊德礼而卑刑罚，故舜先敕契以敬敷五教，而后命皋陶以五刑三居。是故凡立法者，非以司民短而诛过误，乃以防奸恶而救祸败，检淫邪而内正道尔。

　　诗云：“民之秉夷，好是懿德。”故民有心也，犹为种之有园也。遭和气则秀茂而成实，遇水旱则枯槁而生孽。民蒙善化，则人有士君子之心；被恶政，则人有怀奸乱之虑。故善者之养天民也，犹良工之为曲豉也。起居以其时，寒温得其适，则一荫之曲豉尽美而多量。其遇拙工，则一荫之曲豉皆臭败而弃捐。今六合亦由一荫也，黔首之属犹豆麦也，变化云为，在将者尔。遭良吏则皆怀忠信而履仁厚，遇恶吏则皆怀奸邪而行浅薄。忠厚积则致太平，奸薄积则致危亡。是以圣帝明王，皆敦德化而薄威刑。德者所以修己也，威者所以治人也。上智与下愚之民少，而中庸之民多。中民之生世也，犹铄金之在炉也，从笃变化，惟冶所为，方圆薄厚，随镕制尔。

　　是故世之善否，俗之薄厚，皆在于君。上圣和德气以化民心，正表仪以率群下，故能使民比屋可封，尧、舜是也。其次躬道德而敦慈爱，美教训而崇礼让，故能使民无争心而致刑错，文、武是也。其次明好恶而显法禁，平赏罚而无阿私，故能使民辟奸邪而趋公正，理弱乱以致治强，中兴是也。治天下，身处污而放情，怠民事而急酒乐，近顽童而远贤才，亲谄谀而疏正直，重赋税以赏无功，妄加喜怒以伤无辜，故能乱其政以败其民，弊其身以丧其国者，幽、厉是也。

　　孔子曰：“三人行，必有我师焉。择其善者而从之，其不善者，我则改之。”诗美“宜鉴于殷，自求多福”。是故世主诚能使六合之内，举世之人，咸怀方厚之情，而无浅薄之恶，各奉公正之心，而无奸险之虑，则羲、农之俗，复见于兹，麟龙鸾凤，复畜于郊矣。

　　五德志第三十四

　　自古在昔，天地开辟。三皇迭制，各树号谥，以纪其世。天命五代，正朔三复。神明感生，爰兴有国。亡于嫚以，灭于积恶。神微精以，天命罔极。或皇冯依，或继体育。太皡以前尚矣。迪斯用来，颇可纪录。虽一精思，议而复误。故撰古训，着五德志。

　　世传三皇五帝，多以为伏羲、神农为二皇；其一者或曰燧人，或曰祝融，或曰女娲。其是与非，未可知也。我闻古有天皇、地皇、人皇，以为或及此谓，亦不敢明。凡斯数，其于五经，皆无正文。故略依易系，记伏羲以来，以遗后贤。虽多未必获正，然罕可以浮游博观，共求厥真。

　　大人迹出雷泽，华胥履之生伏羲。其相日角，世号太皡。都于陈。其德木，以龙纪，故为龙师而龙名。作八卦，结绳为网以渔。

　　后嗣帝喾，代颛顼氏。其相戴干，其号高辛。厥质神灵，德行只肃，迎送日月，顺天之则，能叙三辰以周民。作乐六英。世有才子八人：伯奋、仲堪、叔献、季仲、伯虎、仲雄、叔豹、季狸，忠肃恭懿，宣慈惠和，天下之人谓之八元。

　　后嗣姜嫄，履大人迹生姬弃。厥相披颐。为尧司徒，又主播种，农植嘉谷。尧遭水灾，万民以济。故舜命曰后稷。初，烈山氏之有天下也，其子曰柱，能植百谷，故立以为稷，自夏以上祀之。周之兴也，以弃代之，至今祀之。

　　太妊梦长人感己，生文王。厥相四乳。为西伯，兴于岐。断虞、芮之讼而始受命。武王骈齿，胜殷遏刘，成周道。姬之别封众多，管、蔡、成、霍、鲁、卫、毛、聃、郜、雍、曹、滕、毕、原、酆、郇，文之昭也。邘、晋、应、韩，武之穆也。凡、蔣、邗、茆、祚、祭，周公之胤也。周、召、虢、吴、随、邠、方、卬、息、潘、养、滑、镐、宫、密、荣、丹、郭、杨、逢、管、唐、韩、杨、觚、栾、甘、鳞虞、王氏，皆姬姓也。

　　有神龙首出常羊，感任姒，生赤帝魁隗。身号炎帝，世号神农，代伏羲氏。其德火纪，故为火师而火名。是始斲木为耜，揉木为耒耨。日中为市，致天下之民，聚天下之货，交易而退，各得其所。

　　后嗣庆都，与龙合婚，生伊尧。代高辛氏。其眉八彩。世号唐。作乐大章。始禅位。武王克殷，而封其胄于铸。

　　含始吞赤珠，克曰“玉英生汉”，龙感女媪，刘季兴。

　　大电绕枢照野，感符宝，生黄帝轩辕。代炎帝氏。其相龙颜，其德土行。以云纪，故为云师而云名。作乐咸池。是始制衣裳。

　　后嗣握登，见大虹，意感生重华虞舜。其目重瞳。事尧，尧乃禅位，曰：“格尔舜！天之历数在尔躬。允执厥中，四海困穷，天虞永终。”乃受终于文祖。世号有虞。作乐九韶。禅位于禹。武王克殷，而封胡公妫满于陈，庸以元女大姬。

　　大星如虹，下流华渚，女节梦接，生白帝挚青阳。世号少暭。代皇帝氏，都于曲阜。其德金行。其立也，凤皇适至，故纪于鸟。凤鸟氏历正也，玄鸟氏司分者也，伯赵氏司至者也，青鸟氏司启者也，丹鸟氏司闭者也。祝鸠氏司徒也，雎鸠氏司马也，尸鸠氏司空也，爽鸠氏司寇也，鹘鸠氏司事也。五鸠，鸠民者也。五雉为五工正，利器用，夷民者也。是始作书契，百官以治，万民以察。有才子四人，曰重，曰该，曰修，曰熙，实能金木及水，故重为勾芒，该为蓐收，修及熙为玄冥。恪恭厥业，世不失职，遂济穷桑。

　　后嗣修纪，见流星，意感生白帝文命戎禹。其耳参漏。为尧司空，主平水土，命山川，画九州，制九贡。功成，赐玄圭，以告勋于天。舜乃禅位，命如尧诏，禹乃即位。作乐大夏。世号夏后。

　　传嗣子启。启子太康、仲康更立。兄弟五人，皆有昏德，不堪帝事，降须洛汭，是谓五观。

　　孙相嗣位，夏道浸衰。于是后羿自鉏迁于穷石，因夏民以代夏政，灭相。妃后缗方娠，逃出自窦，奔于有仍，生少康焉。为仍牧正。

　　羿恃己射也，不修民事，而淫于原兽；弃武罗、伯因、熊髡、尨圉，而用寒浞。浞，柏明氏谗子弟也。柏明氏恶而弃之。夷羿收之，信而使之，以为己相。浞行媚于内，施赂于外，愚弄于民，虞羿于田，树之诈匿，以取其国家，外内咸服。羿犹不悛，将归自田，家众杀而烹之，以食其子。子不忍食诸，死于穷门。

　　靡奔于有鬲氏。浞因羿室生浇及{犭壹}，恃其谗慝诈伪，而不德于民，使浇用师，灭斟灌及斟寻氏，处{犭壹}于过，处浇于戈，使椒求少康。逃奔有虞，为之胞正。虞思妻以二妃，而邑诸纶，有田一成，有众一旅，能布其德，而兆其谋，以收夏众，抚其官职。靡自有鬲收二国之烬，以灭浞，而立少康焉。乃使女艾诱浇，使后杼诱{犭壹}，遂灭过、戈，复禹之绩，祀夏配天，不失旧物。十有七世而桀亡天下。

　　武王克殷，而封其后于杞，或封于缯。又封少皡之胄于祁。

　　浇才力盖众，骤其勇武而卒以亡。故南宫括曰：“羿善射，奡荡舟，俱不得其死也。”

　　姒姓分氏，夏后、有扈、有南、斟寻、泊{氵乳}、卒、褰、费、戈、冥、缯，皆禹后也。摇光如月正白，感女枢幽防之宫，生黑帝颛顼。其相骈干。身号高阳，世号共工。代少皡氏。其德水行，以水纪，故为水师而水名。承少皡衰，九黎乱德，乃命重黎讨训服。历象日月，东西南北。作乐五英。有才子八人，苍舒、隤凯、捣演、大临、尨降、庭坚、仲容、叔达，齐圣广渊，明允笃诚，天下之人谓之八凯。共工氏有子曰勾龙，能平九土，故号后土，死而为社，天下祀之。

　　娀简吞燕卵生子契，为尧司徒，职亲百姓，顺五品。

　　扶都见白气贯月，意感生黑帝子履，其相二肘。身号汤，世号殷。致太平。

　　后衰，乃生武丁。即位，默以不言，思道三年，而梦获贤人以为师。乃使以梦像求之四方侧陋，得傅说，方以胥靡筑于傅岩。升以为大公，而使朝夕规谏。恐其有惮怠也，则敕曰：“若金，用汝作砺；若济巨川，用汝作舟楫；若时大旱，用汝作霖雨。启乃心，沃朕心。若药不瞑眩，厥疾不瘳；若跣不视地，厥足用伤。尔交修余，无弃！”故能中兴，称号高宗。及帝辛而亡，天下谓之纣。

　　武王封微子于宋，封箕子于朝鲜。

　　子姓分氏，殷、时、来、宋、扐、萧、空同、北段，皆汤后也。
　

卷九

　　志氏姓第三十五

　　昔者圣王观象于乾坤，考度于神明，探命历之去就，省群臣之德业，而赐姓命氏，因彰德功。传称民之彻官百，王公之子弟千世能听其官者，而物赐之姓，是谓百姓。姓有彻品十，于王谓之千品。昔尧赐契姓子，赐弃姓姬；赐禹姓姒，氏曰有夏；伯夷为姜，氏曰有吕。下及三代，官有世功，则有官族，邑亦如之。后世微末，因是以为姓，则不能改也。故或传本姓，或氏号邑谥，或氏于国，或氏于爵，或氏于官，或氏于字，或氏于事，或氏于居，或氏于志。若夫五帝三王之世，所谓号也；文、武、昭、景、成、宣、戴、桓，所谓谥也；齐、鲁、吴、楚、秦、晋、燕、赵，所谓国也；王氏、侯氏、王孙、公孙，所谓爵也；司马、司徒、中行、下军，所谓官也；伯有、孟孙、子服、叔子，所谓字也；巫氏、匠氏、陶氏，所谓事也；东门、西门、南宫、东郭、北郭，所谓居也；三乌、五鹿、青牛、白马，所谓志也：凡厥姓氏，皆出属而不可胜纪也。

　　卫侯灭邢，昭公娶同姓，言皆同祖也。近古以来，则不必然。古之赐姓，大谛可用，其余则难。周室衰微，吴、楚僭号，下历七国，咸各称王。故王氏、王孙氏、公孙氏及氏谥官，国自有之，千八百国，谥官万数，故元不可同也。及孙氏者，或王孙之班也，或诸孙之班也，故有同祖而异姓，有同姓而异祖。亦有杂厝，变而相入，或从母姓，或避怨雠。夫吹律定姓，惟圣能之。今民散久，鲜克达音律。天主尊正其祖。故且略纪显者，以待士合揖损焉。

　　伏羲姓风，其后封任、宿、须朐、颛臾四国，实司太皡与有济之祀，且为东蒙主。鲁僖公母成风，盖须朐之女也。季氏欲伐颛臾，而孔子讥之。

　　炎帝苗胄，四岳伯夷，为尧典礼，折民惟刑，以封申、吕。裔生尚，为文王师，克殷而封之齐，或封许、向，或封于纪，或封于申。申城在南阳宛北序山之下，故诗云：“亹亹申伯，王荐之事，于邑于序，南国为式。”宛西三十里有吕城。许在颍川，今许县是也。姜戎居伊、洛之闲，晋惠公徙置陆浑。州、薄、甘、戏、露、怡，及齐之国氏、高氏、襄氏、隰氏、士强氏、东郭氏、雍门氏、子雅氏、子尾氏、子襄氏、子渊氏、子干氏、公旗氏、翰公氏、贺氏、卢氏，皆姜姓也。

　　黄帝之子二十五人，班为十二：姬、酉、祁、己、滕、蒧、任、拘、厘、姞、嬛、衣氏也。当春秋，晋有祁奚，举子荐雠，以忠直着。莒子姓己氏。夏之兴，有任奚为夏车正，以封于薛，后迁于邳，其嗣仲{虫兀}居薛，为汤左相。王季之妃大任，及谢、章、昌、采、祝、结、泉、卑、遇、狂大氏，皆任姓也。姞氏女为后稷元妃，繁育周先。姞氏封于燕，有贱妾燕姞，梦神与之兰曰：“余为伯鯈，余尔祖也。是以有国香，人服媚。”及文公见姞，赐兰而御之。姞言其梦，且曰：“妾不才，幸而有子，将不信，敢征兰乎？”公曰：“诺。”遂生穆公。姞氏之别，有阚、尹、蔡、光、鲁、雍、断、密须氏。及汉，河东有郅都，汝南有郅君章，姓音与古姞同，而书其字异，二人皆著名当世。

　　少皡氏之世衰，而九黎乱德，颛顼受之，乃命南正重司天以属神，命火正黎司地以属民，使复旧常，无相侵渎，是谓绝地天通。夫黎，颛顼氏裔子吴回也。为高辛氏火正，淳耀天明地德，光四海也，故名祝融。后三苗复九黎之德，尧继重、黎之后不忘旧者，羲伯复治之。故重黎氏世序天地，别其分主，以历三代，而封于程。其在周世，为宣王大司马，诗美“王谓尹氏，命程伯休父”。其后失守，适晋为司马，迁自谓其后。

　　祝融之孙，分为八姓：己、秃、彭、姜、妘、曹、斯、芈。己姓之嗣飂叔安，其裔子曰董父，实甚好龙，能求其嗜欲以饮食之，龙多归焉。乃学扰龙，以事帝舜。赐姓曰董，氏曰豢龙，封诸朡川。朡夷、彭姓豕韦，皆能驯龙者也。豢龙逢以忠谏，桀杀之。凡因祝融之子孙，己姓之班，昆吾、籍、扈、温、董。

　　秃姓朡夷、豢龙，则夏灭之。彭姓彭祖、豕韦、诸稽，则商灭之。姜姓会人，则周灭之。

　　妘姓之后封于鄢、会、路、偪阳。鄢取仲任为妻，贪冒爱恡，蔑贤简能，是用亡邦。会在河、伊之间，其君骄贪啬俭，减爵损禄，群臣卑让，上下不临。诗人忧之，故作羔裘，闵其痛悼也；匪风，冀君先教也。会仲不悟，重氏伐之，上下不能相使，禁罚不行，遂以见亡。路子婴儿，娶晋成公姊为夫人，酆舒为政而虐之。晋伯宗怒，遂伐灭路。荀罃武子伐灭偪阳。曹姓封于邾；邾颜子之支，别为小邾，皆楚灭之。

　　芈姓之裔熊严，成王封之于楚，是谓粥熊，又号粥子。生四人，伯霜、仲雪、叔熊、季紃。紃嗣为荆子，或封于夔，或封于越。夔子不祀祝融、粥熊，楚伐灭。公族有楚季氏、列宗氏、斗强氏、良臣氏、耆氏、门氏、侯氏、季融氏、仲熊氏、子季氏、阳氏、无钩氏、蒍氏、善氏、阳氏、昭氏、景氏、严氏、婴齐氏、来氏、来纤氏、即氏、申氏、訋氏、沈氏、贺氏、咸氏、吉白氏、伍氏、沈瀸氏、余推氏、公建氏、子南氏、子庚氏、子午氏、子西氏、王孙、田公氏、舒坚氏、鲁阳氏、黑肱氏，皆芈姓也。

　　楚季者，王子敖之曾孙也。蚡冒生蒍章者，王子无钩也。令尹孙叔敖者，蒍章之子也。左司马戍者，庄王之曾孙也。叶公诸梁者，戍之第三弟也。楚大夫申无畏者，又氏文氏。

　　初，纣有苏氏以妲己女而亡殷。周武王时，有苏忿生为司寇而封温。其后洛邑有苏秦。

　　高陽氏之世有才子八人，蒼舒、隤凱、擣戭、大臨、尨降、庭堅、仲容、叔達，天下之人謂之八凱。

　　后嗣有皋陶，事舜。舜曰：“皋陶！蛮夷滑夏，寇贼奸宄，女作士。”其子伯翳，能议百姓以佐舜、禹，扰驯鸟兽，舜赐姓嬴。

　　后有仲衍，鸟体人言，为夏帝大戊御。嗣及费仲，生恶来、季胜。武王伐纣，幷杀恶来。

　　季胜之后有造父，以善御事周穆王。穆王游西海忘归，于是徐偃作乱，造父御，一日千里，以征之。王封造父于赵城，因以为氏。其后失守，至于赵夙，仕晋卿大夫，十一世而为列侯，五世而为武灵王，五世亡赵。恭叔氏、邯郸氏、訾辱氏、婴齐氏、楼季氏、卢氏、原氏，皆赵嬴姓也。

　　恶来后有非子，以善畜，周孝王封之于秦，世地理以为西陲大夫，汧秦高是也。其后列于诸侯，五世而称王，六世而始皇生于邯郸，故曰赵政。及梁、葛、江、黄、徐、莒、蓼、六、英，皆皋陶之后也。钟离、运掩、菟裘、寻梁、修鱼、白寘、飞廉、密如、东灌、良、时、白、巴、公巴公巴、剡、复、蒲，皆嬴姓也。

　　帝尧之后为陶唐氏。后有刘累，能畜龙，孔甲赐姓为御龙，以更豕韦之后。至周为唐杜氏。周衰，有隰叔子违周难于晋国，生子舆，为李，以正于朝，朝无闲官，故氏为士氏；为司空，以正于国，国无败绩，故氏司空；食采随，故氏随氏。士蒍之孙会，佐文、襄，于诸侯无恶；为卿，以辅成、景，军无败政；为成率，居傅，端刑法，集训典，国无奸民，晋国之盗逃奔于秦。于是晋侯为请冕服于王，王命随会为卿，是以受范，卒谥武子。武子文，成晋、荆之盟，降兄弟之国，使无闲隙，是以受郇、栎。由此帝尧之后，有陶唐氏、刘氏、御龙氏、唐杜氏、隰氏、士氏、季氏、司空氏、随氏、范氏、郇氏、栎氏、彘氏、冀氏、縠氏、蔷氏、扰氏、狸氏、傅氏。楚令尹建尝问范武子之德于文子，文子对曰：“夫子之家事治，言于晋国，竭情无私，其祝史陈信不媿，其家事无猜，其祝史不祈。”建归，以告，康王曰：“神人无怨，宜夫子之股肱五君，以为诸侯主也。”故刘氏自唐以下汉以上，德着于世，莫若范会之最盛也。斯亦有修己以安人之功矣。武王克殷，而封帝尧之后于铸也。

　　帝舜姓虞，又为姚，居妫。武王克殷，而封妫满于陈，是为胡公。陈袁氏、咸氏、舀氏、庆氏、夏氏、宗氏、来氏、仪氏、司徒氏、司城氏，皆妫姓也。

　　厉公孺子完奔齐，桓公说之，以为工正。其子孙大得民心，遂夺君而自立，是谓威王，五世而亡。齐人谓陈田矣。汉高祖徙诸田关中，而有第一至第八氏。丞相田千秋、司直田仁，及杜阳田先、砀田先，皆陈后也。武帝赐千秋乘小车入殿，故世谓之车丞相。及莽自谓本田安之后，以王家故更氏云。莽之行诈，实以田常之风。敬仲之支，有皮氏、占氏、沮氏、与氏、献氏、子氏、鞅氏、梧氏、坊氏、高氏、芒氏、禽氏。

　　帝乙元子微子开，纣之庶兄也。武王封之于宋，今之睢阳是也。宋孔氏、祝其氏、韓獻氏、季老男氏、巨辰、經氏、事父氏、皇甫氏、華氏、魚氏、而董氏、艾、歲氏、鳩夷氏、中野氏、越椒氏、完氏、懷氏、不第氏、冀氏、牛氏、司城氏、罔氏、近氏、止氏、朝氏、教氏、右歸氏、三{亻元}氏、王夫氏、宜氏、徵氏、鄭氏、目夷氏、鱗氏、臧氏、虺氏、沙氏、黑氏、圍龜氏、既氏、據氏、磚氏、己氏、成氏、邊氏、戎氏、買氏、尾氏、桓氏、戴氏、向氏、司馬氏，皆子姓也。

　　闵公子弗父何生宋父，宋父生世子，世子生正考父，正考父生孔父嘉，孔父嘉生子木金父；木金父降为士，故曰灭于宋。金父生祁父，祁父生防叔；防叔为华氏所偪，出奔鲁，为防大夫，故曰防叔。防叔生伯夏，伯夏生叔梁纥，为鄹大夫，故曰鄹叔纥，生孔子。

　　周灵王之太子晋，幼有成德，聪明博达，温恭敦敏。谷、雒水斗，将毁王宫，王欲壅之。太子晋谏，以为不顺天心，不若修政。晋平公使叔誉聘于周，见太子，与之言，五称而三穷，逡巡而退，归告平公曰：“太子晋行年十五，而誉弗能与言，君请事之。”平公遣师旷见太子晋。太子晋与语，师旷服德，深相结也。乃问旷曰：“吾闻太师能知人年之长短。”师旷对曰：“女色赤白，女声清汗，火色不寿。”晋曰：“然。吾后三年将上宾于帝，女慎无言，殃将及女。”其后三年而太子死。孔子闻之曰：“惜夫！杀吾君也。”世人以其豫自知去期，故传称王子乔仙。仙之后，其嗣避周难于晋，家于平阳，因氏王氏。其后子孙世喜养性神仙之术。

　　鲁之公族，有蟜氏、后氏、众氏、臧氏、施氏、孟氏、仲孙氏、服氏、公山氏、南宫氏、叔孙氏、叔仲氏、子我氏、子士氏、季氏、公鉏氏、公巫氏、公之氏、子干氏、华氏、子言氏、子驹氏、子雅氏、子阳氏、东门氏、公析氏、公石氏、叔氏、子家氏、荣氏、展氏、乙氏，皆鲁姬姓也。

　　卫之公族，石氏、世叔氏、孙氏、宁氏、子齐氏、司徒氏、公文氏、析龟氏、公叔氏、公南氏、公上氏、公孟氏、将军氏、子强氏、强梁氏、卷氏、会氏雅氏、孔氏、赵阳氏、田章氏、孤氏、王孙氏、史龟氏、羌氏、羌宪氏、邃氏，皆卫姬姓也。

　　晋之公族郄氏，又班为吕，郄芮又从邑氏为冀，后有吕锜，号驹伯。郄犨食采于苦，号苦成叔；郄至食采于温，号曰温季，各以为氏。郄氏之班，有州氏、祁氏。伯宗以直见杀，其子州犁奔楚，又以郄宛直而和，故为子常所妒，受诛。其子嚭奔吴为太宰，惩祖祢之行仍正直遇祸也，乃为谄谀而亡吴。凡郄氏之班，有冀氏、吕氏、苦成氏、温氏、伯氏；靖侯之孙栾宾，及富氏、游氏、贾氏、狐氏、羊舌氏、季夙氏、籍氏，及襄公之孙孙黡，皆晋姬姓也。

　　晋穆侯生桓叔，桓叔生韩万，傅晋大夫，十世而为韩武侯，五世为韩惠王，五世而亡国。襄王之孽孙信，俗人谓之韩信都。高祖以信为韩王孙，以信为韩王，后徙王代，为匈奴所攻，自降之。汉遣柴将军击之，斩信于参合，信妻子亡入匈奴中。至景帝，信子颓当及孙赤来降，汉封颓当为弓高侯，赤为襄城侯。及韩嫣，武帝时为侍中，贵幸无比。案道侯韩说，前将军韩曾，皆显于汉。子孙各随时帝分阳陵、茂陵、杜陵。及汉阳、金城诸韩，皆其后也。信子孙余留匈奴中者，亦常在权宠，为贵臣。及留侯张良，韩公族姬姓也。秦始皇灭韩，良弟死不葬，良散家赀千万，为韩报雠，击始皇于博浪沙中，误椎副车。秦索贼急，良乃变姓为张，匿于下邳，遇神人黄石公，遗之兵法。及沛公之起也，良往属焉。沛公使与韩信略定韩地，立横阳君城为韩王，而拜良为韩信都。信都者，司徒也。俗前音不正，曰信都，或曰申徒，或胜屠，然其本共一司徒耳。后作传者不知“信都”何因，强妄生意，以为此乃代王为信都也。凡桓叔之后，有韩氏、言氏、婴氏、祸余氏、公族氏、张氏，此皆韩后姬姓也。昔周宣王亦有韩侯，其国也近燕，故诗云：“普彼韩城，燕师所完。”其后韩西亦姓韩，为魏满所伐，迁居海中。

　　毕公高与周同姓，封于毕，因为氏。周公之薨也，高继职焉。其后子孙失守，为庶世。及毕万佐晋献公，十六年使赵夙御戎，毕万为右，以灭耿灭魏封万，今之河北县是也。魏颗又氏令狐。自万后九世为魏文侯。文侯孙罃为魏惠王，五世而亡。毕阳之孙豫让，事智伯，智伯国士待之，豫让亦以见知之恩报智伯，天下纪其义。魏氏、令狐氏、不雨氏、叶大夫氏、伯夏氏、魏强氏、豫氏，皆毕氏，本姬姓也。

　　周厉王之子友封于郑。郑恭叔之后，为公文氏。轩氏、驷氏、丰氏、游氏、国氏、然氏、孔氏、羽氏、良氏、大季氏。十族之祖，穆公之子也，各以字为姓。及伯有氏、马师氏、褚师氏，皆郑姬姓也。

　　太伯君吴，端垂衣裳，以治周礼。仲雍嗣立，断发文身，倮以为饰。武王克殷，分封其后于吴，令大赐北吴。季札居延州来，故氏延陵季子。阖闾之弟夫概王奔楚堂溪，因以为氏。此皆姬姓也。

　　郑大夫有冯简子。后韩有冯亭，为上党守，嫁祸于赵，以致长平之变。秦有将军冯劫，与李斯俱诛。汉兴，有冯唐，与文帝论将帅。后有冯奉世，上党人也，位至将军，女为元帝昭仪，因家于京师。其孙衍，字敬通，笃学重义，诸儒号之曰“德行雍雍冯敬通”，著书数十篇，孝章皇帝爱重其文。

　　晋大夫郇息事献公，后世将中军，故氏中行，食采于智。智果谏智伯而不见听，乃别族于太史为辅氏。

　　晋大夫孙伯黡实司典籍，故姓籍氏。辛有二子董之，故氏董氏。

　　诗颂宣王，始有“张仲孝友”，至春秋时，宋有张白蔑矣。惟晋张侯、张老，实为大家。张孟谈相赵襄子以灭智伯，遂逃功赏，耕于肙山。后魏有张仪、张丑。至汉，张姓滋多。常山王张耳，梁人。丞相张苍，阳武人也。东阳侯张相如。御史大夫张汤，增定律令，以防奸恶，有利于民，又好荐贤达士，故受福佑。子安世为车骑将军，封富平侯，敦仁俭约，矜遂权而好阴德，是以子孙昌炽，世有贤胤，更封武始，遭王莽乱，享国不绝，家凡四公，世着忠孝行义。前有丞相张禹，御史大夫张忠；后有太尉张酺，汝南人，太傅张禹，赵国人。司邑闾里，无不有张者。河东解邑有张城，有西张城，岂晋张之祖所出邪？

　　偃姓舒庸、舒鸠、舒龙、舒共、止龙、郦、淫、参、会、六、院、築、高国，庆姓樊、尹、骆，曼姓邓、优，归姓胡、有、何，葴姓滑、齐，掎姓栖、疏，御姓署、番、汤，嵬姓饶、攘、剎，隗姓赤狄、姮姓白狄，此皆大吉之姓。

　　齐有鲍叔，世为卿大夫。晋有鲍癸。汉有鲍宣，累世忠直，汉名臣。汉郦生为使者，弟商为将军，今高阳诸郦为着姓。昔仲山甫亦姓樊，谥穆仲，封于南阳。南阳者，在今河内。后有樊倾子。曼姓封于邓，后因氏焉。南阳邓县上蔡北有古邓城，新蔡北有古邓城。春秋时，楚文王灭邓。至汉有邓通、邓广。后汉新野邓禹，以佐命元功封高密侯。孙太后天性慈仁严明，约敕诸家莫得权，京师清净，若无贵戚；勤思忧民，昼夜不怠。是以遭羌兵叛，大水饥匮，而能复之，整平丰穰。太后崩后，群奸相参，竞加谮润，破坏邓氏，天下痛之。鲁昭公母家姓归氏。汉有隗嚣季孟。短即犬戎氏，其先本出黄帝。

　　及徐氏、萧氏、索氏、长勺氏、陶氏、繁氏、骑氏、饥氏、樊氏、荼氏，皆殷氏旧姓也。汉兴，相国萧何封酇侯，本沛人，今长陵萧其后也。前将军萧望之，东海、杜陵萧其后也。御史大夫有繁延寿，南郡襄阳人也，杜陵、新丰繁其后也。

　　周氏、邵氏、毕氏、荣氏、单氏、尹氏、镏氏、富氏、巩氏、苌氏，此皆周室之世公卿家也。周、召者，周公、召公之庶子，食二公之采，以为王吏，故世有周公、召公不绝也。尹者，本官名也，若宋有太师，楚有令尹、左尹矣。尹吉甫相宣王者大功绩，诗云，“尹氏太师，维周之底”，也。单穆公、襄公、顷公、靖公，世有明德，次圣之才，故叔向美之以后必繁昌。

　　苦成，城名也，在盐池东北。后人书之或为“枯”；齐人闻其音，则书之曰“库成”；炖煌见其字，呼之曰“车成”；其在汉阳者，不喜“枯”、“苦”之字，则更书之曰“古成氏”。堂溪，溪谷名也，在汝南西平。禹字子启者，启开之字也。前人书堂溪误作“启”，后人变之，则又作“开”。古漆雕开、公冶长，前人书“雕”从易，渻作“周”，书“冶”复误作“蛊”，后人又传作“古”，或复分为古氏、成氏、堂氏、开氏、公氏、冶氏、漆氏、周氏。此数氏者，皆本同末异。凡姓之离合变分，固多此类，可以一况，难胜载也。

　　易曰：“君子以类族辩物”，“多识前言往行以蓄其德”，“学以聚之，问以辩之。”故略观世记，采经书，依国土，及有明文，以赞贤圣之后，班族类之祖，言氏姓之出，序此假意二篇，以贻后贤今之焉也。
　
卷十

　　叙录第三十六

　　夫生于当世，贵能成大功，太上有立德，其下有立言。阘茸而不才，先器能当官，未尝服斯役，无所效其勋。中心时有感，援笔纪数文，字以缀愚情，财令不忽忘。刍荛虽微陋，先圣亦咨询。草创叙先贤，三十六篇，以继前训，左丘明五经。

　　先圣遗业，莫大教训。博学多识，疑则思问。智明所成，德义所建。夫子好学，诲人不倦。故叙赞学第一。

　　凡士之学，贵本贱末。大人不华，君子务实。礼虽媒绍，必载于贽。时俗趋末，惧毁术。故叙务本第二。

　　人皆智德，苦为利昏。行污求荣，戴盆望天。为仁不富，为富不仁。将修德行，必慎其原。故叙遏利第三。

　　世不识论，以士卒化，弗问志行，官爵是纪。不义富贵，仲尼所耻。伤俗陵迟，遂远圣述。故叙论荣第四。

　　惟贤所苦，察妒所患，皆嫉过己，以为深怨。或因颣衅，或空造端。痛君不察，而信谗言。故叙贤难第五。

　　原明所起，述暗所生，距谏所败，祸乱所成。当涂之人，咸欲专君，壅蔽贤士，以擅主权。故叙明暗第六。

　　上览先王，所以致太平，考绩黜陟，着在五经。罚赏之实，不以虚名。明豫德音，焉问扬庭。故叙考绩第七。

　　人君选士，咸求贤能。群司贡荐，竞进下材。憎是掊克，何官能治？买药得鴈，难以为医。故叙思贤第八。

　　原本天人，参连相因，致和平机，述在于君，奉法选贤，国自我身。奸门窃位，将谁督察？故叙本政第九。

　　览观古今，爰暨书传，君皆欲治，臣恒乐乱。忠佞溷淆，各以类进，常苦不明，而信奸论。故叙潜叹第十。

　　夫位以德兴，德贵忠立，社稷所赖，安危是系。非夫谠直贞亮，仁慈惠和，事君如天，视民如子，则莫保爵位，而全令名。故叙忠贵第十一。

　　先王理财，禁民为非。洪范忧民，诗刺末资。浮伪者众，本农必衰。节以制度，如何弗议？故叙浮侈第十二。

　　积微伤行，怀安败名，明莫恣欲，而无悛容。足以愎谏，闻善不从。微安召辱，终必有凶。故叙慎微第十三。

　　明主思良，劳精贤知。百寮阿党，不核真伪，苟崇虚誉，以相诳曜，居官任职，则无功效。故叙实贡第十四。

　　圣人养贤，以及万民。先王之制，皆足代耕。增爵损禄，必程以倾。先益吏俸，乃可致平。故叙班禄第十五。

　　君忧臣劳，古今通义。上思致平，下宜竭惠。贞良信士，咸痛数赦。奸宄繁兴，但以赦故。乃叙述赦第十六。

　　先王御世，兼秉威德，赏有建侯，罚有刑渥。赏重禁严，臣乃敬职。将修太平，必循此法。故叙三式第十七。

　　民为国基，谷为民命。日力不暇，谷何由盛？公卿师尹，卒劳百姓，轻夺民时，诚可愤诤！故叙爱日第十八。

　　观吏所治，斗讼居多。原祸所起，诈欺所为。将绝其末，必塞其原。民无欺诒，世乃平安。故叙断讼第十九。

　　五帝三王，优劣有情。虽欲超皇，当先致平。必世后仁，仲尼之经。遭衰奸牧，得不用刑？故叙衰制第二十。

　　圣王忧勤，选练将帅，授以鈇钺，假以权贵。诚多蔽暗，不识变势，赏罚不明，安得不败？故叙劝将第二十一。

　　蛮夷猾夏，古今所患。尧、舜忧民，皋陶御叛；宣王中兴，南仲征边。今民日死，如何弗蕃？故叙救边第二十二。

　　凡民之情，与君殊戾，不能远虑，各取一制，苟挟私议，以为国计。宜寻其言，以诘所谓。故叙边议第二十三。

　　边既远门，太守擅权。台阁不察，信其奸言，令坏郡县，殴民内迁。今又丘荒，虑必生心。故叙实边第二十四。

　　天生神物，圣人则之。蓍龟卜筮，以定嫌疑。俗工浅源，莫尽其才。自大非贤，何足信哉？故叙卜列第二十五。

　　易有史巫，诗有工祝。圣人先成，民后致力。兆黎劝乐，神乃授福。孔子不祈，以明在德。故叙巫列第二十六。

　　五行八卦，阴阳所生，禀气薄厚，以着其形。天题厥象，人实奉成。弗修其行，福禄不臻。故叙相列第二十七。

　　诗称吉梦，书传亦多，观察行事，占验不虚。福从善来，祸由德痡，吉凶之应，与行相须。故叙梦列第二十八。

　　论难横发，令道不通。后进疑惑，不知所从。自昔庚子，而有责云。予岂好辩？将以明真。故叙释难第二十九。

　　朋友之际，义存六纪，摄以威仪，讲习王道，善其久要，贵贱不改。今民迁久，莫之能奉。故叙交际第三十。

　　君有美称，臣有令名，二人同心，所愿乃成。宝权神术，勿示下情，治势一定，终莫能倾。故叙明忠第三十一。

　　人天情通，气感相和，善恶相征，异端变化。圣人运之，若御舟车，作民精神，莫能含嘉。故叙本训第三十二。

　　明王统治，莫大身化，道德为本，仁义为佐。思心顺政，责民务广，四海治焉，何有消长？故叙德化第三十三。

　　上观大古，五行之运，咨之诗、书，考之前训。气终度尽，后代复进。虽未必正，可依传问。故叙五德志第三十四。

　　君子多识，前言往行。类族变物，古有斯姓。博见同□□□□□□□□□□□□□。故叙志氏姓第三十五。
　
附录

　　王符传（见后汉书）

　　王符字节信，安定临淄人。少好学，有志操。与马融、张衡、崔瑗、窦章等友善。安定俗鄙庶孽，而符无外家，为乡人所贱。自和安之后，世务游宦，当涂者更相荐引，而符独耿介不同于俗，以此遂不得升进。志意蕴愤，乃隐居。著书三十余篇以讥当时失得，不欲章显其名，故号曰《潜夫论》。其指讦时短，讨讁物情，足以观见当时风政。著其书。

　　后度辽将军皇甫规解官归安定，乡人有以货得雁门太守者，亦去职还家，书刺谒规。规卧不迎，既入而问：“卿前在郡，食雁美乎？”有顷又曰：“王符在门。”规素闻符名，乃惊遽而起，衣不及带，屣履出迎。援符手而还，与同坐极欢。时人为之语曰：徒见二千石，不如一缝掖。言书生道义之为贵也，符竟不仕终于家。
　
