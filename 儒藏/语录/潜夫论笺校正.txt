　　赞学〔一〕第一
　　天地之所贵者人也〔二〕，圣人之所尚者义也〔三〕，德义之所成者智也，明智之所求者学问也〔四〕。虽有至圣，不生而知〔五〕；虽有至材，不生而能〔六〕。故志曰〔七〕：黄帝师风后〔八〕，颛顼师老彭，帝喾师祝融〔九〕，尧师务成〔一０〕，舜师纪后，禹师墨如〔一一〕，汤师伊尹〔一二〕，文。武师姜尚〔一三〕，周公师庶秀，孔子师老聃〔一四〕。若此言之而信，则人不可以不就师矣〔一五〕。夫此十一君者，皆上圣也，犹〔一六〕待学问，其智乃博，其德乃硕〔一七〕，而况于凡人乎〔一八〕？
　　〔一〕○铎按：诸子多勉人为学。尸子。荀子。大戴礼记。贾子皆有劝学篇，抱朴子有勖学，颜氏家训有勉学。"赞"与"赞"同。赞，进也(汉书东方朔传。孔光传师古注)。亦劝励。勖勉之意。
　　〔二〕孝经：'子曰："天地之性人为贵。"’春秋繁露人副天数篇云："天地之精所以生物者，莫贵于人。"荀子王制篇云："水火有气而无生，草木有生而无知，禽兽有知而无义。人有气，有生，有知，亦且有义，故最为天下贵者也。"
　　〔三〕论语：'子曰："君子义以为上。"’"尚"与"上"通。
　　〔四〕汉书董仲舒传云："强勉学问，则闻见博而知益明。""知"与"智"通。
　　〔五〕论语：'子曰："我非生而知之者，好古敏以求之者也。"’
　　〔六〕说苑建本篇：'子思曰："学所以益才也。"’
　　〔七〕○铎按：国语楚语上："教之故志。"高注："故志，谓所记前世成败之书。"
　　〔八〕史记五帝纪云："黄帝举风后。"
　　〔九〕郑语：史伯曰："黎为高辛氏火正，以淳耀敦大天明地德，光照四海，故命之曰祝融。"韦昭注："高辛，帝喾。黎，颛顼之后也。"
　　〔一０〕白虎通辟雍篇云："帝尧师务成子。"按荀子大略篇云："尧学于君畴，舜学于务成昭。"新序杂事五又作务成跗。
　　〔一一〕卢学士文弨云：'"墨如"疑是"墨台"。’继培按：路史后纪四云："禹有天下，封怡以绍烈山，是为默台。"国名纪一云："怡，一曰默怡，即墨台。禹师墨如，或云墨台。"
　　〔一二〕吕氏春秋尊师篇云："汤师小臣。"高诱注："小臣，谓伊尹。"白虎通云："汤师伊尹。"
　　〔一三〕吕氏春秋云："文王。武王师吕望。"白虎通云："文王师吕望，武王师尚父。"史记齐世家云："太公望吕尚者，本姓姜氏。从其封姓，故曰吕尚。"
　　〔一四〕白虎通云："孔子师老聃。"
　　〔一五〕昭十九年谷梁传云："羁贯成童，不就师傅，父之罪也。"
　　〔一六〕○铎按："犹"群书治要作"由"，太平御览六百七引同，古字通用。
　　〔一七〕博。硕韵。淮南子泰族训云："人莫不知学之有益于己也。然而不能者，嬉戏害人也。人皆多以无用害有用。故智不博而日不足。"诗简兮云："硕人俣俣"，毛传："硕人，大德也。"
　　〔一八〕吕氏春秋云："此十圣人。六贤者，未有不尊师者也。今尊不至于帝，智不至于圣，而欲无尊师，奚由至哉？"新序云："此十一圣人，末遭此师，则功业不着乎天下，名号不传乎千世。"此言十一君，名与新序同。
　　是故工欲善其事，必先利其器〔一〕；士欲宣其义，必先读其书〔二〕。易曰："君子以多志前言往行以畜其德〔三〕。"是以人之有学也，犹物之有治也〔四〕。故夏后之璜〔五〕，楚和之璧〔六〕，虽有玉璞卞和之资〔七〕，不琢不错〔八〕，不离砾石〔九〕。夫瑚簋之器〔一０〕，朝祭之服，其始也，乃山野之木。蚕茧之丝耳。〔一一〕使巧倕〔一二〕加绳墨而制之以斤斧，女工加五色而制之以机杼，则皆成宗庙之器，黼黻之章〔一三〕，可羞于鬼神，可御于王公〔一四〕。而况君子敦贞之质，察敏之才〔一五〕，摄之以良朋，〔一六〕教之以明师〔一七〕，文之以礼。乐〔一八〕，导之以诗。书，赞之以周易，明之以春秋〔一九〕，其不有济乎〔二０〕？
　　〔一〕论语。
　　〔二〕"书"旧作"智"，据魏征群书治要改。孟子云："诵其诗，读其书。"说文云："读，诵书也。"○俞樾曲园杂纂云：'诗墙有茨篇："不可读也"，毛传曰："读，抽也。"方言曰："抽，读也。"盖"读"与"抽"声近而义通。"读其智"即"抽其智"，谓士欲宣明其义，必先抽引其智也。治要作"必先读其书"，此不达其义而臆改，不可从也。’○铎按：或曰：此篇勉人以读书为学，故曰"：文之以礼。乐，导之以诗。书，赞之以周易，明之以春秋。"又云："道成于学而藏于书。"又云："索道于当世者，莫良于典。"又云："修经之贤，德近于圣。"皆反复申明读书之要，盖士之书，犹工之器，故以"读其书"与"利其器"对言。若使"抽其智"可以"宣义"，则是"贤人君子"皆可"抱质而行"，不假"自托于物"矣。俞说失之。
　　〔三〕大畜象词。"志"王弼本作"识"。释文云：'刘作"志"。’按周礼保章氏郑康成注云：'志，古文"识"。’○铎按：志氏姓篇引此"志"作"识"，"畜"作"蓄"。
　　〔四〕韩诗外传二云："玉不琢，不成器；人不学，不成行。家有千金之玉不知治，犹之贫也。良工宰之，则富及子孙。君子学之，则为国用。"
　　〔五〕定四年左传云："分鲁公以夏后氏之璜。"淮南子精神训云："有夏后氏之璜者，匣匮而藏之，宝之至也。"○铎按：说文："璜，半璧也。"
　　〔六〕韩非子和氏篇云："楚人和氏得玉璞。文王使玉人理其璞而得宝焉，遂命曰和氏之璧。"○铎按：尔雅释器："肉倍好谓之璧。"
　　〔七〕史记邹阳传云："卞和献宝。"○铎按：治要无此句，盖以意删之。治要引书，有删无增。
　　〔八〕说文云："厝，厉石也。"经典多假借用"错"。
　　〔九〕楚辞惜誓云："相与贵夫砾石"，王逸注："小石为砾。"○铎按：蔡邕劝学："宝玉不琢，不成璋圭。"即此意。
　　〔一０〕哀十一年左传云："胡簋之事"，杜注："胡。簋，礼器名。夏曰胡，周曰簋。"按礼记明堂位云："殷之六瑚，周之八簋。"○铎按："瑚"即"胡"之后出加旁字。
　　〔一一〕礼记月令云："蚕事既登，分茧称丝效功以共郊庙之服。"说文云："茧，蚕衣也。丝，蚕所吐也。"
　　〔一二〕山海经海内经云："义均是始为巧，倕是始作下民百巧。"书尧典作"垂"。○铎按：此经上文云："北海之内，又有不距之山，巧倕葬其西。"
　　〔一三〕盐铁论殊路篇云：'孔子曰："觚不觚，觚哉！觚哉！"故人事加则为宗庙器。’淮南子说林训云："黼黻之美，在于杼轴。"群书治要载尸子劝学篇云："夫茧舍而不治，则腐蠹而弃。使女工缫之以为美锦，大君服而朝之。"
　　〔一四〕"羞"旧作"着"，据治要改。隐三年左传云："可羞于王公，可荐于鬼神。"
　　〔一五〕大戴礼五帝德云："长而敦敏。"
　　〔一六〕诗既醉云："朋友攸摄。"常棣云："每有良朋。"○铎按：既醉毛传以"摄佐"连言，经义述闻卷七王引之曰：'"摄"即"佐"也。’
　　〔一七〕汉书董仲舒传云："兴太学，置明师，以养天下之士。"
　　〔一八〕论语。
　　〔一九〕治要"赞"上有"幽"字。王先生宗炎云：'"明"下有脱字，当与"幽赞"对。’○铎按：上下皆五字句，作"幽赞"则句法参差矣。治要"幽"字盖因易说卦"幽赞于神明而生蓍"句误加，王说非是。
　　〔二０〕"有"字旧脱，据治要补。程本作"不有"。晋语：'胥臣曰："质将善而贤良赞之，则济可俟。"’○铎按：御览六百七引作"有不"。
　　诗云："题彼鹡鸰，载飞载鸣。我日斯迈，而月斯征。夙兴夜寐，无忝尔所生〔一〕。"是以君子终日干干进德修业者〔二〕，非直为博己而已也〔三〕，盖乃思述祖考之令问，而以显父母也〔四〕。
　　〔一〕小宛。"鹡鸰"今作"脊令"。○铎按：此郑樵所谓"飞禽安鸟"者是也。从诗作"脊令"为正。
　　〔二〕易干文言。
　　〔三〕淮南子精神训高诱注：'"直"犹"但"也。’"博己"即论语言"博我"。○铎按："博"即上文"其智乃博"之"博"，与论语"博我"义别。
　　〔四〕孝经云："立身行道，扬名于后世，以显父母。"引大雅云："无念尔祖，聿修厥德。"按毛传云："聿，述。"
　　孔子曰："吾尝终日不食，终夜不寝，以思，无益，不如学也。""耕也，馁在其中；学也，禄在其中矣。君子忧道不忧贫〔一〕。"箕子陈六极〔二〕，国风歌北门〔三〕，故所谓不忧贫也〔四〕。岂好贫而弗之忧邪？盖志有所专，昭其重也。是故君子之求丰厚也，〔五〕非为嘉馔。美服。淫乐。声色也〔六〕，乃将以底其道〔七〕而迈其德也〔八〕。
　　〔一〕论语。○铎按：今本论语卫灵公篇"馁在其中"下有"矣"字。
　　〔二〕书洪范。
　　〔三〕诗卫风。○铎按：邶风。凡后有引书显误者，径改之，不复注明。
　　〔四〕○俞樾云：'箕子陈六极，国风歌北门，非不忧贫之谓。"故所谓不忧贫也"，当作"何故谓不忧贫也？"盖承上文引孔子"君子忧道不忧贫"句而言。箕子陈六极，国风歌北门，古人未尝不以贫为忧，何故而言忧道不忧贫邪？乃反言以起下文。今作"故所谓"，则于义不可通矣。’○铎按：或曰：如俞说，则两句皆成疑问语，不免复沓。经传释词卷四云：'"也"犹"者"也。’不烦改作。
　　〔五〕僖廿四年左传云："丰厚可也。"
　　〔六〕庄子至乐篇云："所乐者，身安厚味。美服。好色。音声也。"
　　〔七〕孙侍御志祖云：'"底"与"致"同。论语云："君子学以致其道。"’○铎按：论语皇疏云："致，至也。"
　　〔八〕庄八年左传：'夏书曰："皋陶迈种德。"’○铎按："迈"即上引诗"我日斯迈"之"迈"，毛传："迈，行也。""迈德"犹言"进德"。
　　夫道成于学而藏于书，学进于振而废于穷〔一〕。是故董仲舒终身不问家事〔二〕，景君明经年不出户庭〔三〕，得锐精其学〔四〕而显昭其业者，家富也；富佚若彼，而能勤精若此者〔五〕，材子也〔六〕。倪宽卖力于都巷〔七〕，匡衡自鬻于保徒者〔八〕，身贫也；贫阨若彼，而能进学若此者，秀士也〔九〕。当世学士〔一０〕恒以万计，而究涂者〔一一〕无数十焉，其故何也？其富者则以贿玷精，贫者则以乏易计，或以丧乱期其年岁〔一二〕，此其所以逮初丧功而及其童蒙者也〔一三〕。是故无董。景之才，倪。匡之志，而欲强捐家出身旷日师门者〔一四〕，必无几矣〔一五〕。夫此四子者，耳目聪明，忠信廉勇，未必无俦也〔一六〕，而及其成名立绩〔一七〕，德音令问不已〔一八〕，而有所以然，夫何故哉〔一九〕？徒以其能自托于先圣之典经〔二０〕，结心于夫子之遗训也〔二一〕。
　　〔一〕王侍郎绍兰云：'"振"当作"赈"。说文云："赈，富也。"赈。穷对文。下文"家富也"。"身贫也"是其证。’○铎按：或曰：王说大误。下文明言景。匡"贫阨若彼而能进学若此"，又言"富者则以贿玷精"，则贫未必不能进学，而富反足以废学矣。说文："振，一云奋也。"文选甘泉赋注引薛君韩诗章句亦曰："振，奋也。"礼记儒行："儒有博学而不穷"，注："不穷，不止也。"淮南子原道训："并应无穷"，注："穷，已也。"振，谓奋发自励，即下文所谓"勤精"；穷，谓惰弛自画，即下文所谓"无倪。匡之志"。学进于振而废于穷，犹韩愈进学解"业精于勤荒于嬉"耳。
　　〔二〕见汉书。凡史记。两汉书有列传者，云"见某书"。
　　〔三〕汉书："京房，字君明。"贤难篇。考绩篇并称京房。景。京古通用。急就篇有景君明。○铎按：贤难篇称"先师京君"。汉人称师为君。
　　〔四〕方言后刘子骏与扬雄书云："经年锐精以成此书。"
　　〔五〕汉书董仲舒传云："盖三年不窥园，其精如此。"吕氏春秋博志篇云："盖闻孔子。墨翟，昼日讽诵习业，夜亲见文王。周公旦而问焉，用志如此其精也。"高诱注："精，微密也。"○铎按：淮南子修务训高注："精，专也。"
　　〔六〕文十八年左传云："有才子八人。""才"与"材"通。
　　〔七〕"巷"当作"养"。汉书云："倪宽诣博士受业，贫无资用，常为弟子都养。"颜师古注："都，凡众也。养，主给烹炊者也。"一切经音义六引蔡邕劝学注云："佣，卖力也。"○铎按：宣十二年公羊传："厮役扈养。"何休注："炊烹者曰养。"释文："养，余亮反。"
　　〔八〕汉书云："匡衡好学，家贫，庸作以供资用。"按栾布传云："穷困，卖庸于齐为酒家保。"孟康注："保，庸也。可保信，故谓之保。"○铎按：孟子万章下篇："百里奚自鬻于秦养牲者。"说苑善说篇作"百里奚自卖"。鬻。□古字通。广雅释诂三："□，卖也。"
　　〔九〕礼记王制云："命乡论秀士升之司徒。"
　　〔一０〕汉书董仲舒传云："学士皆师尊之。"
　　〔一一〕尔雅释言云："究，穷也。"究涂，言非半涂而废也。
　　〔一二〕"期"疑"稽"之误。后汉书列女传：'乐羊子妻曰："稽废时日。"’○俞樾云：'"期"与"綦"通。荀子王霸篇："目欲綦色，耳欲綦声。"杨倞注曰："綦，极也。"字亦通作"期"。议兵篇："已期三年，然后民可信也。"宥坐篇："綦三年而百姓往矣。"两篇文义正同，是"期"与"期"通也。或以丧乱期其年岁，言穷极其年岁也。’○铎按：或曰：期。期字同。庄子寓言篇郭注："期，待也。"以丧乱期其年岁，言因丧乱而待其就学之岁月也。汪改"綦"为"稽"，意尚不隔。如俞说，则是其人不复有究涂之时矣。殊未允。又按韩愈与冯宿论文书："近李翱从仆学文，颇有所得，然其人家贫多事，未能卒其业。"此所谓"以乏易计"也。
　　〔一三〕"及"疑"反"之误。荀子不苟篇云："独行而不舍则济矣。济而材尽，长迁而不反其初，则化矣。"杨倞注："既济则材性自尽。长迁而不反其初，谓中道不废也。"王先生云：'"逮"疑"违"。’○铎按：或谓"逮"疑"肄"之误。然肄习于初不得省言"肄初"。王疑当作"违初"，盖谓违其欲学之初衷，其说差近。"及"疑当作"终"。终，古文作"□"，因误为"及"。大戴礼记本命篇："女终日乎闺门之内。"今本"终"讹"及"。(俞樾群经平议说)是其例矣。或"及"本为"既"，俗音讹。既，终也。
　　〔一四〕盐铁论相刺篇云："七十子之徒，去父母，捐室家，负荷而随孔子。"汉书酷吏传：'郅都曰："已背亲而出身，固当奉职。"’韩信传云："旷日持久。"后汉书桓荣传：'显宗报书云："去家慕乡，求谢师门。"’○铎按：原文"家"。"身"二字互易，而注不误，今改正。凡正文显误者，径改之，不复注明。
　　〔一五〕"几"读为"冀"。韩非子奸劫弒臣篇云："负千钧之重，陷于不测之渊，而求生也，必不几矣。"○铎按：尔雅释诂："几，近也。"潜叹篇："亦必不几矣。"义同。本书"无"与"不"多互文。又程本"必"上有"是"字。裴学海古书虚字集释云：'是，则也。见尔雅。晋语："若更君而周训之，是易取也。"经传释词训"是"为"则"。’
　　〔一六〕尔雅释诂云："仇，匹也。""俦"为"仇"之假借。○铎按："俦"有二音二义。说文："俦，翳也。"读大到切。玉篇。广韵并云："俦，侣也。"读直流切或直由切。此文用"俦侣"之义，则不必定为"仇"借。然唐以前，"俦侣"字皆作"畴"，无作"俦"者。(段玉裁说文注说)疑此本作"畴"，后人以"侣"义通行而改之。
　　〔一七〕韩非子功名篇云："明君之所以立功成名者四。"尔雅释诂云："绩，功也。"
　　〔一八〕诗南山有台云："德音不已。"文王云："令闻不已。"释文："闻，音问。"汉北海淳于长夏承碑作"令问不已"。○铎按：此书多以"问"为"闻"，详遏利篇注。
　　〔一九〕汉书贾谊传云："谊具道所以然之故。"
　　〔二０〕礼记文王世子云："凡始立学者，必释奠于先圣先师。"汉书蔡义传云："窃以闻道于先师，自托于经术也。"后汉书胡广传云："稽之典经。"
　　〔二一〕礼记祭义云："结诸心。"周语云："必闻于遗训。"
　　是故造父疾趋，百步而废，自〔一〕托乘舆〔二〕，坐致千里；水师泛轴〔三〕，解维则溺〔四〕，自托舟楫，坐济江河。是故君子者，性非绝世，善自托于物也〔五〕。人之情性，未能相百，而其明智有相万也。此非其真性之材也，必有假以致之也〔六〕。君子之性，未必尽照〔七〕，及学也，骢明无蔽，心智无滞，前纪帝王，顾定百世〔八〕。此则道之明也，而君子能假之以自彰尔。
　　〔一〕"自"旧作"而"，何本改作"使"，并误。
　　〔二〕孟子云："今乘舆已驾矣。"
　　〔三〕周语云："水师监濯"，韦昭注："水师，掌水。""轴"当作"舳"，谓舳舻也。说文云："汉律名船方长为舳舻。"王先生云："轴，车轴，所以持轮者也。"○愈樾云：'如此则舳即舟楫矣。"轴"仍当读"车轴"之本字。盖车轴不可以济水，故一解其维，即沈溺也。’
　　〔四〕方言云："维之谓之鼎。"郭注："系船为维。"
　　〔五〕荀子劝学篇云："假舆马者，非利足也，而致千里。假舟楫者，非能水也，而绝江河。君子生非异也，善假于物也。"大戴礼劝学篇"生"作"性"。韩非子奸劫弒臣篇云："托于犀车良马之上，则可以陆犯阪阻之患。乘舟之安，持楫之利，则可以水绝江河之难。"此"托"字所本。
　　〔六〕韩诗外传四云："人同材钧，而贵贱相万者，尽心致志也。"说苑建本篇云："质性同伦，而学问者智。"
　　〔七〕史记李斯传云："陛下富于春秋，未必尽通诸事。"徐广曰：'"通"或宜作"照"。’
　　〔八〕荀子儒效篇云："乡也效门室之辨，混然曾不能决也。俄而原仁义，分是非，图回天下于掌上而辨白黑，岂不愚而智矣哉！"不苟篇云："君子审后王之道，而论于百王之前，若端拜而议。"
　　夫是故〔一〕道之于心也，犹火之于人目也〔二〕。中阱深室，幽黑无见，及设盛烛，则百物彰矣〔三〕。此则火之耀也，非目之光也，而目假之，则为己明矣〔四〕。天地之道，神明之为〔五〕，不可见也。学问圣典，心思道术〔六〕，则皆来睹矣。此则道之材也，〔七〕非心之明也，而人假之，则为己知矣。
　　〔一〕○铎按：御览六百七引无"是故"二字。
　　〔二〕墨子经说下篇云："智以目见，而目以火见。"
　　〔三〕礼记仲尼燕居云："譬如终夜有求于幽室之中，非烛何见？"
　　〔四〕旧脱"己"字，依下文例补。
　　〔五〕易系辞下传云："阴阳合德，而刚柔有体，以体天地之撰，以通神明之德。"
　　〔六〕荀子哀公篇：'孔子曰："所谓士者，虽不能尽道术，必有率也。"’礼记乡饮酒义云："古之学术道者，将以得身也。"郑注：'"术"犹"艺"也。’
　　〔七〕○铎按：御览脱"道之材也"四字。
　　是故索物于夜室者，莫良于火〔一〕；索道于当世者，莫良于典。典者，经也〔二〕。先圣之所制；先圣得道之精者以行其身，欲贤人自勉以入于道。故圣人之制经以遗后贤也〔三〕，譬犹巧倕之为规矩准绳以遗后工也〔四〕。
　　〔一〕管子君臣上篇云："犹夜有求而得火也。"
　　〔二〕太平御览六百八引释名云："经，径也；常典也。"
　　〔三〕汉书翼奉传云："臣闻之于师曰：天地设位，悬日月，布星辰，分阴阳，定四时，列五行，以视圣人，名之曰道。圣人见道，然后知王治之象，故画州土，建君臣，立律历，陈成败，以视贤者，名之曰经。贤者见经，然后知人道之务，则诗。书。易。春秋。礼。乐是也。"
　　〔四〕事物纪原七引尸子云："古者倕为规矩准绳，使天下效焉。"
　　昔倕之巧，目茂圆方〔一〕，心定平直，又造规绳矩墨以诲后人。试使奚仲。公班之徒〔二〕，释此四度，而效倕自制，必不能也；〔三〕凡工妄匠〔四〕，□规秉矩〔五〕，错准引绳〔六〕，则巧同于倕也〔七〕。是故倕以其心来制规矩〔八〕后工以规矩〔九〕往合倕心也，故度之工〔一０〕，几于倕矣〔一一〕。
　　〔一〕"茂"当作"成"。礼记仲尼燕居云"目巧之室"，郑注："目巧，谓但用巧目善意作室，不由法度。"韩非子有度篇云："巧匠目意中绳。"皆"目成圆方"之意。○铎按：作"成"是也。"成"亦"定"也。吕氏春秋仲冬纪："以待阴阳之所定"，淮南子天文训："秋分而禾蔈定"，高诱注并曰："定，成也。"周语下："听无耸，成也"，晋语二："谋既成矣"，四："民无成君"，吴语："吴。晋争长未成"，韦昭注并曰："成，定也。"皆成。定二字同义之证。本书明忠篇："治势一成"，叙录作"一定"，则此为互文明矣。
　　〔二〕定元年左传云："奚仲居薛以为夏车正。"公班即礼记檀弓公输般。○铎按：世本作篇："奚仲作车。"
　　〔三〕淮南子修务训云："无规矩，虽奚仲不能以定方圆；无准绳，虽鲁般不能以定曲直。"
　　〔四〕○铎按："妄"亦"凡"也。汉书李广传张晏注：'"妄"犹"凡"也。’
　　〔五〕空格程本作"执"，盖以意补之。他皆仿此。
　　〔六〕说文云："措，置也。"经典多假借用"错"。
　　〔七〕韩非子用人篇云："去规矩而妄意度，奚仲不能成一轮。废尺寸而差短长，王尔不能半中。拙匠守规矩尺寸，则万不失矣。"
　　〔八〕旧脱"故"字。"其"字，依下文例补。
　　〔九〕以上五字旧脱，卢学士补。
　　〔一０〕"度"上脱一字。王先生云：'疑脱"信"字。孟子云："工不信度。"’○铎按：邵孟遴校本臆补"循"字。
　　〔一一〕王先生云：'"几"上疑脱"巧"字。’
　　先圣之智，心达神明，性直道德，又造经典〔一〕以遗后人。试使贤人君子，释于学问，抱质而行〔二〕，必弗具也；及使从师就学，按经而行〔三〕，聪达之明，德义之理，亦庶矣。是故圣人以其心来造经典〔四〕，后人以经典〔五〕往合圣心也〔六〕，故修经之贤〔七〕，德近于圣矣。
　　〔一〕汉书孙宝传云："着于经典。"
　　〔二〕淮南子缪称训云："怀清抱质。"
　　〔三〕后汉书班彪后固传东都赋云："案六经而校德。"李固传云："俯案经典。""按"与"案"通，依也。
　　〔四〕"造"程本作"就"。
　　〔五〕以上五字卢补。
　　〔六〕旧脱"也"字，依上文例补。
　　〔七〕汉书儒林传序云："诸儒始得修其经学。"
　　诗云："高山仰止，景行行止〔一〕。""日就月将，学有缉熙于光明〔二〕。"是故凡欲显勋绩扬光烈者〔三〕，莫良于学矣。
　　〔一〕车舝。
　　〔二〕敬之。○铎按：淮南子修务训云："知人无务，不若愚而好学。自人君公卿至于庶人，不自强而功成者，天下未之有也。"此诗高诱注："诗颂敬之篇。言日有所成就，月有所奉行，当学之是行。此勉学之谓也。"
　　〔三〕书立政云："以觐文王之耿光，以扬武王之大烈。"汉书外戚传班婕妤赋云："扬光烈之翕赫兮。"



　　务本〔一〕第二
　　凡为治之大体〔二〕，莫善于抑末而务本，莫不善于离本而饰末〔三〕。夫为国者以富民为本〔四〕，以正学为□〔五〕。民富乃可教〔六〕，学正乃得义，民贫则背善〔七〕，学淫则诈伪〔八〕，入学则不乱〔九〕，得义则忠孝。故明君之法，务此二者，以为成太平之基，致休征之祥〔一０〕。
　　〔一〕○铎按：古以农为本，商为末。文选永明十一年策秀才文注引汉书诏曰："农，天下之大本也。而人或不务本而事末，故生不遂。"李奇曰："本，农也；末，贾也。"推言之，则凡事皆有本末。此篇极陈汉世离本饰末之弊，与遏利。浮侈诸篇相表里，又与盐铁论本议篇旨意同，可参看。
　　〔二〕"治"旧作"人"，据治要改。北堂书钞卅九引亦作"治"。韩非子有大体篇。漢書□錯傳云："明于国家之大体。"
　　〔三〕吕氏春秋孝行览云："凡为天下治国家，必务本而后末。"
　　〔四〕管子治国篇云："凡治国之道，必先富民。民富则易治也，民贫则难治也。"
　　〔五〕礼记学记云："古之王者，建国君民，教学为先。"史记儒林传：'辕固曰："公孙子务正学以言，无曲学以阿世。"’空格程本作"基"。○铎按：书钞三十九引作"基"。
　　〔六〕论语：'冉有曰："既富矣，又何加焉？"子曰："教之。"’说苑建本篇：'河间献王曰："管子称仓廪实，知礼节；衣食足，知荣辱。夫谷者，国家所以昌炽。士女所以姣好，礼义所以行，而人心所以安也。尚书五福，以富为始。子贡问为政，孔子曰：富之。即富乃教之也。此治国之本也。"’汉书食货志云："食足货通，然后国实民富而教化成。"
　　〔七〕邓析子无厚篇云："凡民有穿窬为盗者，有诈伪相迷者，此皆生于不足，起于贫穷。"
　　〔八〕吕氏春秋知度篇云："至治之世，其民不好淫学流说。"高诱注："不学正道为淫学。"
　　〔九〕○俞樾云：'上云"民富乃可教，学正乃得义"。此承上文而言，当作"可教则不乱"。古"学"字作"□"，故教。学字相近易误。"教"误作"学"，因臆改作"入学"耳。’○铎按：句自可通，不烦改作。
　　〔一０〕礼记仲尼燕居云："天下太平。"书洪范曰："休征。"汉书董仲舒传云："诸福之物，可致之祥，莫不毕至。"楚元王传刘向封事云："百异消灭，而众祥并至，太平之基，万世之利也。"艺文类聚五十二引此文"祥"作"隆"。
　　夫富民者，以农桑为本，以游业为末〔一〕；百工者，以致用为本〔二〕，以巧饰为末〔三〕；商贾者，以通货为本〔四〕，以鬻奇为末〔五〕：三者守本离末则民富，离本守末则民贫，贫则阨而忘善，富则乐而可教。教训者，以道义为本，以巧辩为末；辞语者，以信顺为本，以诡丽为末〔六〕；列士者〔七〕以孝悌为本〔八〕，以交游为末〔九〕；孝悌者，以致养为本〔一０〕，以华观为末〔一一〕；人臣者，以忠正为本〔一二〕，以媚爱为末〔一三〕：五者守本离末则仁义兴，离本守末则道德崩〔一四〕。慎本略末犹可也，舍本务末则恶矣。
　　〔一〕管子五辅篇云："明王之务，在于强本事，去无用，然后民可使富。"治国篇云："先王知众民强兵广地富国之必生于粟也，故禁末作，止奇巧，而利农事。"牧民篇云："务五谷则食足，养桑麻育六畜则民富。"汉书文帝纪二年诏曰："农，天下之大本也，民所恃以生也。而民或不务本而事末，故生不遂。"昭帝纪元平元年诏曰："天下以农桑为本。"
　　〔二〕易系辞上传云："备物致用，立成器以为天下利。"
　　〔三〕周礼司市："凡市伪饰之禁，在工者十有二。"胥师："察其诈伪饰行儥慝者"，郑注："玄谓饰行儥慝，谓使人行卖恶物于市，巧饰之，令欺诳买者。"礼记月令云："毋或作为淫巧"，郑注："淫巧，谓伪饰不如法也。"
　　〔四〕周礼太宰："九职任万民，六曰商贾，阜通货贿。"
　　〔五〕类聚"货"作"乏"，"奇"作"货"。按汉书食货志云："通财鬻货曰商。"
　　〔六〕汉书扬雄传云："诸子各以其知舛驰，大氐诋訾圣人，即为怪迂。析辩。诡辞以挠世事，虽小辩，终破大道而或众。"王褒传云："辞赋大者与古诗同义，小者辩丽可喜。"
　　〔七〕荀子大略篇云："子赣。季路，故鄙人也，被文学，服礼义，为天下列士。"风俗通论士云："列士百不易之分。"见意林。
　　〔八〕论语云：'子贡问士，子曰："宗族称孝焉，乡党称弟焉。"’
　　〔九〕礼记曲礼云："交游称其信也。"
　　〔一０〕礼记祭义：'曾子曰："众之本教曰孝，其行曰养。"’
　　〔一一〕孟子云："非直为观美也。"○铎按：浮侈篇："竞为华观。"
　　〔一二〕六韬盈虚篇云："吏忠正奉法者，尊其位。"淮南子主术训云："人主贵正而尚忠。忠正在上位，执正营事，则谗佞奸邪无由进矣。"
　　〔一三〕晋语云："其臣竞谄以求媚。"诗假乐云："媚于天子"，郑笺："媚，爱也。"
　　〔一四〕兴。崩韵。
　　夫用天之道，分地之利〔一〕，六畜生于时，百物聚于野，此富国之本也〔二〕。游业末事，以收民利〔三〕，此贫邦之原也〔四〕。忠信谨慎，此德义之基也。虚无谲诡，此乱道之根也。故力田所以富国也〔五〕。今民去农桑，赴游业，披采众利，聚之一门，虽于私家有富，然公计愈贫矣〔六〕。百工者，所使备器也〔七〕。器以便事为善〔八〕，以胶固为上〔九〕。今工好造雕琢之器〔一０〕巧伪饬之，以欺民取贿〔一一〕，虽于奸工有利，而国界愈病矣。商贾者，所以通物也〔一二〕，物以任用为要，以坚牢为资〔一三〕。今商竞鬻无用之货〔一四〕。淫侈之币〔一五〕，以惑民取产，虽于淫商有得，然国计愈失矣〔一六〕。此三者，外虽有勤力富家之私名〔一七〕，然内有损民贫国之公实〔一八〕。故为政者，明督工商，勿使淫伪，困辱游业，勿使擅利〔一九〕，宽假本农，而宠遂学士〔二０〕，则民富国平矣。
　　〔一〕孝经。
　　〔二〕管子立政篇云："桑麻殖于野，五谷宜其地，六畜育于家，瓜瓠。荤菜。百果备具，国之富也。"
　　〔三〕昭廿六年左传云："大夫不收公利。"后汉书朱晖传云："往来市珍宝，收采其利。"
　　〔四〕两"也"字并据治要补。
　　〔五〕汉书文帝纪十二年诏曰："力田，为生之本也。"
　　〔六〕管子治国篇云："民舍本事而事末作，则田荒而国贫矣。"禁藏篇云："民多私利者其国贫。"○铎按：荀子富国篇："是知国计之极也。""公计"与"国计"义同。汉书黄霸传注："计，谓出入之数也。"
　　〔七〕考工记云："审曲面埶，以饬五材，以辨民器，谓之百工。"
　　〔八〕盐铁论国病篇云："器足以便事。"
　　〔九〕尔雅释诂云："胶，固也。"
　　〔一０〕汉书王吉传云："古者，工不造琱瑑，商不通侈靡。""雕琢"义与"琱瑑"同。淮南子齐俗训云："车舆极于雕琢，器用逐于刻镂。"
　　〔一一〕汉书礼乐志云："桑间。濮上。郑。卫。宋。赵之声并出，巧伪因而饰之，以营乱富贵之耳目。庶人以求利，列国以相闲。""巧伪饬之"治要作"伪饰之巧"，其义亦通，见上"以巧饰为末"句注。○铎按：饬。饰古字通。礼记乐记："复乱以饬归。"史记乐书"饬"作"饰"。
　　〔一二〕以上二十字旧脱，据治要补。"界"当依上下文作"计"。计。界声相近。汉书地理志琅邪郡计斤，颜师古注："即春秋左氏传所谓介根也，语音有轻重。"，此其比也。白虎通商贾篇云：'"商"之为言"商"也；商其远近，度其有亡，通四方之物，故谓之"商"也。"贾"之为言"固"也；固其有用之物，以待民来，以求其利者也。’
　　〔一三〕礼记月令云："命工师效功，必功致为上。"淮南子时则训作"坚致为上"，高诱注："坚致，功牢也。"盐铁论力耕篇云："工致牢而不伪。"
　　〔一四〕尚书大传云："圣人在位，其商不通无用之物。"
　　〔一五〕"淫"下旧有"极"字，即"淫"之驳文，据治要删。
　　〔一六〕后汉书桓谭传注引东观汉记载谭言云："贾人多通侈靡之物，罗纨绮绣，杂彩玩好，以淫人耳目，而竭尽其财，是为下树奢媒，而置贫本也。求人之俭约富足，何可得乎？"齐策云："为国计者过矣。"高诱注："过，误失也。"
　　〔一七〕汉书高帝纪云："不能治产业，不如仲力。"服虔曰："力，勤力也。"疏广传云："令子孙勤力其中。"易家人六四："富家大吉。"○铎按：勤力。富家。损民。贫国相对，则"力"为名词。说文云："治功曰力。"
　　〔一八〕"实"治要作"费"。○铎按：名。实相对，作"实"是。劝将篇："上不闻吊唁嗟叹之荣名，下又无禄赏之厚实"，其例也。
　　〔一九〕史记平准书云："高祖令贾人不得衣丝乘车，重租税以困辱之。"
　　〔二０〕晋语云："通商宽农。"汉书翟方进传云："可少宽假，使遂其功名。"此以宽假。宠遂连言，盖即本于彼。○铎按：楚语注："宠，荣也。"礼记缁衣注：'"遂"犹"达"也。’宠遂，谓使之荣达耳。
　　夫教训者，所以遂道术而崇德义也。今学问之士，好语虚无之事〔一〕，争着雕丽之文〔二〕，以求见异于世，品人鲜识〔三〕，从而高之〔四〕，此伤道德之实，而或蒙夫之大者也〔五〕。诗赋者，所以颂善丑之德〔六〕，泄哀乐之情也，故温雅以广文〔七〕，兴喻以尽意〔八〕。今赋颂之徒，苟为饶辩屈蹇之辞〔九〕，竞陈诬罔无然之事，以索见怪于世，愚夫戆士〔一０〕，从而奇之，此悖孩童之思〔一一〕，而长不诚之言者也〔一二〕。尽孝悌于父母，正操行于闺门〔一三〕，所以为列士也〔一四〕。今多务交游以结党助，偷世窃名〔一五〕以取济渡〔一六〕，夸末之徒，从而尚之，此逼贞士之节〔一七〕，而眩世俗之心者也〔一八〕。养生顺志，所以为孝也。〔一九〕今多违志俭养，约生以待终〔二０〕，终没之后，乃崇饬丧纪以言孝〔二一〕，盛飨宾旅以求名〔二二〕，诬善之徒〔二三〕，从而称之，此乱孝悌之真行，而误后生之痛者也〔二四〕。忠正以事君，信法以理下，所以居官也〔二五〕。今多奸谀以取媚〔二六〕，挠法以便佞〔二七〕，苟得之徒〔二八〕，从而贤之，此灭贞良之行〔二九〕，而〔三０〕开乱危之原者也〔三一〕：五者，外虽有振〔
　　三二〕贤才之虚誉〔三三〕，内有伤道德之至实。
　　〔一〕汉书扬雄传赞：'桓谭曰："昔老聃着虚无之言两篇，薄仁义，非礼学，然后世好之者，尚以为过于五经。"’
　　〔二〕后汉书樊宏后准传云："儒者竞论浮丽。"
　　〔三〕"品人"犹言"众人"。晏子春秋外篇云："今品人饰礼烦事，羡乐淫民，崇死以害生：三者，圣王之所禁也。"○铎按：说文："品，众庶也。"
　　〔四〕○铎按："高"治要作"尚"，复下文。
　　〔五〕论衡量知篇云："人未学问曰蒙。""或"与"惑"通，程本作"惑"。○铎按：潜叹篇："或君则不然"，亦以"或"为"惑"。
　　〔六〕周礼太师郑注：'"颂"之为言"诵"也，"容"也。’
　　〔七〕汉书扬雄传云："司马相如作赋。甚弘丽温雅。"
　　〔八〕周礼太师注："兴，见今之美，嫌于媚谀，取善事以喻劝之。"
　　〔九〕"饶"疑"挠"之误。淮南子齐俗训云："诋文者处烦挠以为慧，争为佹辩，久稽而不诀。"○铎按："饶"当作"譊"。众经音义二十引仓颉篇："譊，讼声也。""譊辩"二字平列。"屈蹇"犹"蹇吃"，并双声。一切经音义引通俗文："言不通利，谓之蹇吃。"
　　〔一０〕说文云："戆，愚也。"淮南子泛论训云："愚夫憃妇"，高诱注：'"憃"亦"愚"，无知之貌也。’"憃"与"戆"通。
　　〔一一〕说文云："誖，乱也。"或从心作"悖"。孟子云："孩提之童。"
　　〔一二〕韩非子难二云："言语辨听之说不度于义者，必不诚之言也。"史记高祖纪云："人乃以妪为不诚。"
　　〔一三〕"尽"旧作"内"，据治要改。盐铁论孝养篇云："闺门之内尽孝焉，闺门之外尽悌焉。"
　　〔一四〕旧脱"为"字，"列"作"烈"，据治要补。改。○铎按：烈。列古或通用，韩策二："乃其姊者亦列女也。"史记刺客传作"烈"。不改亦得。
　　〔一五〕"世"治要作"势"。按管子牧民篇云："偷取一世。"韩非子诡使篇云："巧言利辞，行奸轨以幸偷世者数御。""世"字似不误。○铎按：治要作"势"，误。势。世声近多相乱，韩非子孤愤篇："处势卑贱"，干道本"势"作"世"；盐铁论论儒篇："无势位，舜。禹不能治万民"，一本"势"作"世"，是其例。
　　〔一六〕"济渡"以涉水为喻。诗匏有苦叶毛传："舟子，舟人，主济渡。"
　　〔一七〕汉书匈奴传赞云："城郭之固，无以异于贞士之约。"王先生云：'"逼"疑"违"。’
　　〔一八〕"眩"旧作"衒"，据治要改。淮南子原道训高诱注："眩，惑也。"
　　〔一九〕礼记内则：'曾子曰："孝子之养老也，乐其心，不违其志，乐其耳目，安其寝处，以其饮食忠养之。"’孟子云："曾子养曾皙，必有酒肉，将彻，必请所与，问有余，必曰有。若曾子则可谓养志也。"
　　〔二０〕韩诗外传一：'曾子曰："窘其身而约其亲者，不可与语孝。"’
　　〔二一〕礼记月令云："饬丧纪。"文王世子郑注：'"纪"犹"事"也。’
　　〔二二〕晋语云："礼宾旅"，韦昭注："旅，客也。"
　　〔二三〕○铎按：易系辞下传："诬善之人其辞游。"
　　〔二四〕盐铁论散不足篇云："古者事生尽爱，送死尽哀，故圣人为制节，非虚加之。今生不能致其爱敬，死以奢侈相高，虽无哀戚之心，而厚葬重币者则称以为孝，显名立于世，光荣着于俗。故黎民相慕效，至于发屋卖业。"群书治要载崔实政论云："送终之家，亦无法度，至用檽梓黄肠，多埋宝货，烹牛作倡，高坟大寝。是可忍也，孰不可忍？而俗人多之，咸曰健子，天下企慕，耻不相逮。念亲将终，无以奉遣，乃约其供养，豫修亡殁之备，老亲之饥寒，以事淫佚之华称。竭家尽业，甘心而不恨。"后汉书赵咨传云："废事生而荣终亡，替所养而为厚葬，岂云圣人制礼之意乎？"意与此同。
　　〔二五〕鲁语：'臧文仲曰："居官者当事不避难。"’
　　〔二六〕昭七年左传云："从政有所反之，以取媚也。"
　　〔二七〕汉书酷吏宁成传云："所爱者挠法活之，所憎者曲法灭之。"论语云："友便佞。"治要作"玩法以便己。"
　　〔二八〕旧脱"徒"字。淮南子人闲训云："忠臣事君也，计功而受赏，不为苟得。"缪称训云："小人之从事也曰苟得，君子曰苟义。"○铎按："徒"与"从"隶书形近而脱。北京图书馆藏黄丕烈士礼居旧藏明刊本正作"苟得之徒，从而贤之"。
　　〔二九〕史记秦始皇纪琅邪台刻石辞云："奸邪不容，皆务贞良。"
　　〔三０〕"而"字旧脱。
　　〔三一〕旧脱"者"字，据治要补。
　　〔三二〕"振"与"震"同。
　　〔三三〕管子明法解云："群臣以虚誉进其党。"
　　凡此八者，皆衰世之务，而闇君之所固也〔一〕。虽未即于篡弒〔二〕，然亦乱道之渐来也。
　　〔一〕荀子王霸篇云："闇君必将急逐乐而缓治国。"孔安国论语注："固，蔽也。"
　　〔二〕○铎按：宣元年公羊传注："即，近也。"
　　夫本末消息之争〔一〕，皆在于君，非下民之所能移也。夫民固随君之好〔二〕，从利以生者也〔三〕。是故务本则虽虚伪之人皆归本，居末则虽笃敬之人〔四〕皆就末。且冻馁之所在，民不得不去也；温饱之所在，民不得不居也〔五〕。故衰闇之世，本末之人，未必贤不肖也〔六〕，祸福之所〔七〕，势不得无然尔。故明君莅国〔八〕，必崇本抑末〔九〕，以遏乱危之萌。此诚治之危渐〔一０〕，不可不察也。
　　〔一〕易丰彖曰："与时消息。""争"疑"事"。○铎按："争"犹"辨"。襄二十九年左传："辩而不德。"杜注：'"辩"犹"争"也。’"辩"与"辨"同。
　　〔二〕管子法法篇云："凡民从上也，不从口之所言，从情之所好者也。"○铎按：韩非子二柄篇："越王好勇，而民多轻死。楚灵王好细腰，而国中多饿人。"外储说左上篇："齐桓公好服紫，一国尽服紫。"是其事。
　　〔三〕商子君臣篇云："臣闻道民之门，在上所先。故民可令农战，可令游宦，可令学问，在上所与。上以功劳与则民战，上以诗。书与则民学问。民之于利也，若水于下也，四旁无择也。民徒可以得利而为之者。"此下旧有"故君子曰"一段，凡二百卅七字，今考定入遏利篇。
　　〔四〕论语云："行笃敬。"
　　〔五〕论语云："富与贵，是人之所欲也；不以其道得之，不处也。贫与贱，是人之所恶也；不以其道得之，不去也。"盐铁论褒贤篇。论衡问孔篇。刺孟篇。高诱注吕氏春秋有度篇。后汉书陈蕃传"处"并作"居"。汉书叙传幽通赋云："物有欲而不居兮，亦有恶而不避。"用论语文。抱朴子博喻篇亦云："不以其道，则富贵不足居。"
　　〔六〕○俞樾云：'"人"字乃"失"字之误，"贤"字乃"皆"字之误。言衰闇之世，本末之所以失者，未必皆不肖之故，乃为祸福所迫，不得不然也。’○铎按：如俞改，则与上文不相应。不可从。
　　〔七〕"所"下有脱字。
　　〔八〕晏子春秋谏下云："莅国子民。"
　　〔九〕盐铁论本议篇云："王者崇本退末。"
　　〔一０〕"治之危渐"当作"治乱之渐"。危。乱字形相近，又误倒"之"字于上也。○铎按：汪说近是。邵本改作"为治之渐"，不成语。



　　遏利〔一〕第三
　　世人之论也，靡不贵廉让而贱财利焉，及其行也，多释廉甘利。之于人〔二〕徒知彼之可以利我也，而不知我之得彼，亦将为利人也〔三〕。知脂蜡之可明镫也〔四〕，而不知其甚多则冥之。知利之可娱己也，不知其称而必有也〔五〕。前人以病，后人以竞〔六〕，庶民之愚而衰闇之至也〔七〕。予故叹曰：何不察也？愿鉴于道，勿鉴于水〔八〕。象以齿焚身，蚌以珠剖体〔九〕；匹夫无辜，怀璧其罪〔一０〕。呜呼问哉〔一一〕！无德而富贵者，固可豫吊也〔一二〕。
　　〔一〕○铎按：广雅释诂："遏，止也。"此篇论世人当明义利之辨，幷历举前代好利而亡，好义而彰者以证之，故以"遏利"名篇。
　　〔二〕文有脱误。王先生云：'疑是"多释廉而甘利"。释。舍通。"之于"字衍，"人"字属下句。’
　　〔三〕"利人"疑倒。宣十四年左传：'晏桓子曰："贪必谋人。谋人，人亦谋己。"’
　　〔四〕说文云："镫，锭也。"徐铉曰："锭中置烛，故谓之镫。"镫。灯正俗字。
　　〔五〕文有脱误。疑当作"不知其积而必有祸也"。襄廿八年左传：'晏子曰："利过则为败。"’昭十年传：'晏子谓桓子曰："蕴利生孽。"’皆此意也。
　　〔六〕僖七年左传云：'谚有之曰："心则不竞，何惮于病？"’此用其文。楚辞离骚云："众皆竞进而贪婪兮。"○铎按：说文："竞，逐也。"此文当取竞逐之训。
　　〔七〕春秋繁露云："民之皆趋利而不趋义也，固其所闇也。"
　　〔八〕吴语：'申胥云："王其盍亦鉴于人，无鉴于水！"’○铎按：书酒诰：'古人有言曰："人无于水监，当于民监。"’史记蔡泽传："鉴于水者，见面之容；鉴于人者，知吉与凶。"古谚相传语异。
　　〔九〕襄廿四年左传云："象有齿以焚其身，贿也。"淮南子说林训云："蛖。象之病，人之宝也。"高诱注："蛖，大蛤，中有珠；象牙还以自疾，故人得以为宝。"本经训云："擿蚌蜃"，高注：'
　　"擿"犹"开"也，开以求珠也。’
　　〔一０〕桓十年左传。"辜"今作"罪"。
　　〔一一〕"问"疑"闇"。○铎按："问"当作"闻"。古字"闻"与"问"通，论语公冶长篇："闻一知十。""闻"本或作"问"；礼记檀弓上篇："问丧于夫子乎？""问"本亦作"闻"：俱见经典释文。"闻哉"者，呼而欲人闻之，犹欲人勿忘而言"识之哉"耳。此书"令闻"字多作"问"，(本篇及赞学篇是)写者因以意改之。若作"闇"，则与上文"愚而衰闇之至"相复。
　　〔一二〕"贵者"二字旧空，据程本补。汉书景十三王传赞云："亡德而富贵，谓之不幸。"○铎按：古谓"死"为"不幸"，故曰"可豫吊"。
　　且夫利物莫不天之财也〔一〕。天之制此财也，犹国君之有府库也。赋赏夺与，各有众寡，民岂得强取多哉？故人有无德而富贵，是凶民之窃官位盗府库者也，终必觉，觉必诛矣。盗人必诛，况乃盗天乎？得无受祸焉〔二〕？邓通死无簪〔三〕，胜。跪伐其身〔四〕。是故天子不能违天富无功，诸侯不能违帝厚私劝〔五〕。非违帝也，非违天也。帝以天为制，天以民为心，民之所欲，天必从之〔六〕。是故无功庸于民而求盈者，未尝不力颠也〔七〕；有勋德于民而谦损者，未尝不光荣也〔八〕。自古于今，上以天子，下至庶人〔九〕，蔑有好利而不亡者，好义而不彰者也〔一０〕。
　　〔一〕"莫不"犹言"莫非"。周语：'芮良夫曰："夫利，百物之所生也，天地之所载也。"’
　　〔二〕汉书朱博传云："得无不宜？"颜师古注：'"得无"犹言"无乃"也。’○铎按：忠贵篇："夫窃人之财，犹谓之盗，况偷天官以私己乎？以罪犯人，必加诛罚，况乃犯天，得无咎乎？"与此同为左氏旧说。
　　〔三〕见史记佞幸传。
　　〔四〕"跪"当作"诡"，公孙诡。羊胜见史记梁孝王世家。王先生云：'"伐"疑"戕"。’○铎按：公孙诡。羊胜事，亦见汉书文三王传。广雅释诂一："伐，杀也。"义自可通。
　　〔五〕王先生云：'"私劝"疑是"私欢"。’○铎按：昭九年左传注。汉书王莽传注引"欢"并作"劝"。彼可谓之假借，此则字讹。
　　〔六〕襄卅一年左传：'太誓云："民之所欲，天必从之。"’
　　〔七〕周礼司勋："国功曰功，民功曰庸。"晋语：'穆子曰："无功庸者不敢居高位。"’王先生云：'"力"当作"立"。周语："高位实疾颠。""疾颠"即"立颠"也。’继培按："力"盖"危"字之坏。管子宙合篇云："高为其居，危颠莫之救。"淮南子人间训云："天下有三危：少德而多宠，一危也；才下而位高，二危也；身无大功而受厚禄，三危也。"吕氏春秋务大篇云："尝试观于上志，三王之佐，其名无不荣者，其实无不安者，功大故也。俗主之佐，其欲名实也与三王之佐同；其名无不辱者，其实无不危者，无功故也。"○铎按：立。力俗音讹，王说近是。
　　〔八〕韩诗外传八：'孔子曰："天道亏盈而益谦，地道变盈而流谦，鬼神害盈而福谦，人道恶盈而好谦。谦者，抑事而损者也。持盈之道，抑而损之。"’又云："德行宽容而守之以恭者荣。"
　　〔九〕"至"旧作"止"，据程本改。礼记大学云："自天子以至于庶人。"
　　〔一０〕荀子荣辱篇云："先义而后利者荣，先利而后义者辱。"
　　昔周厉王好专利〔一〕，芮良夫谏而不入，退赋桑柔之诗以讽，〔二〕言是大风也，必将有隧〔三〕；是贪民也，必将败其类。王又不悟，故遂流死于彘〔四〕。虞公屡求以失其国〔五〕，公叔戌崇贿以为罪〔六〕，桓魋不节饮食以见弒〔七〕。此皆以货自亡，用财自灭〔八〕。楚斗子文三为令尹，而有饥色，妻子冻馁，朝不及夕〔九〕；季文子相四君，马不饩粟，妾不衣帛〔一０〕；子罕归玉〔一一〕；晏子归宅〔一二〕。此皆能弃利约身〔一三〕，故无怨于人〔一四〕，世厚天禄〔一五〕，令问不止〔一六〕。伯夷。叔齐饿于首阳〔一七〕，白驹〔一八〕。介推〔一九〕遯逃于山谷，颜。原。公析〔二０〕因馑于郊野，守志笃固〔二一〕，秉节不亏，宠禄不能固，威势不能移〔二二〕，虽有南面之尊〔二三〕，公侯之位，德义有殆，礼义不班〔二四〕，挠志如芷，负心若芬〔二五〕，固弗为也。是故虽有四海之主弗能与之方名，列国之君不能与之钧重〔二六〕；守志于□〔二七〕庐之内，而义溢乎九州之外，信立乎千载之上，而名传乎百世之际〔二八〕。
　　〔一〕见周语。
　　〔二〕毛传序云："桑柔，芮伯刺厉王也。"
　　〔三〕"隧"旧作"遂"。按：班禄篇作"隧"，与今诗同。○铎按：初学记一引诗亦作"遂"。马瑞辰毛诗传笺通释云：'"遂"即"隧"之省借。’
　　〔四〕周语。
　　〔五〕桓十年左传。
　　〔六〕定十三年左传。
　　〔七〕哀十四年左传云："宋桓魋之宠害于公，公使夫人骤请享焉，而将讨之。""弒"当为"讨"。王先生云：'公羊昭廿五年传："昭公谓子家驹曰：季氏为无道，僭于公室久矣。吾欲弒之何如？"是上杀下亦可谓之"弒"也。’
　　〔八〕老子云："多藏必厚亡。"楚语云："积货滋多，蓄怨滋厚，不亡何待？"○铎按：以。用互文。史记货殖列传："以末致财，用本守之；以武一切，用文持之。"是其例。
　　〔九〕"子文"旧作"文子"。楚语云："斗子文三舍令尹，无一日之积。"楚策：'莫敖子华曰："令尹子文，朝不谋夕。"’
　　〔一０〕成十六年左传云："季孙于鲁，相二君矣，妾不衣帛，马不食粟。"杜注："二君，宣。成。"襄五年"季孙行父卒"，传云："季文子之忠于公室也，相三君矣，而无私积。"疏云："行父以文六年见经，则为卿久矣。宣八年仲遂卒后，始文子得政，故至今为相三君也。"此云"四君"，盖幷文公数之。○铎按：此疑本作"三君"。古三。四字皆积画，故多相乱。昭三年左传："陈氏三量。"晏子春秋问下篇同，外篇误作"四量"，是其例。
　　〔一一〕襄十五年左传。
　　〔一二〕昭三年左传。按："宅"与夕。帛韵。○铎按：此三字在铎部，与德部之"色"亦可合韵。班固窦将军北征颂落(铎部)。服(德部)协，是其例。
　　〔一三〕老子云："绝巧弃利。"吴语云："身自约也。"汉书王莽传云："克身自约。"论语云："克己复礼为仁"，马融注："克己，约身也。"皇侃疏云："言能自约俭己身。"
　　〔一四〕礼记中庸云："正己而不求于人，则无怨。"郑注："无怨，人无怨之者也。"论语云："放于利而行，多怨。"
　　〔一五〕论语云："天禄永终。"
　　〔一六〕"止"疑"亡"。○铎按：周语中："令闻不忘。"韦注："言德及后代也。"问。闻，亡。忘并古字通用。或曰：即诗"令闻不已"。
　　〔一七〕论语。
　　〔一八〕诗小雅。
　　〔一九〕僖廿四年左传。
　　〔二０〕颜回。原宪。公析哀也。史记游侠传云："季次。原宪，读书怀独行君子之德，义不苟合当世，终身空室蓬户。褐衣，疏食不厌，死而已。"季次，哀字也。
　　〔二一〕尔雅释诂云："笃，固也。"○铎按："笃固"见交际篇。
　　〔二二〕孟子云："富贵不能淫，贫贱不能移，威武不能屈。""固"疑"回"之误，"回"犹"移"也，昭卅一年左传云："不为利回。"逸周书官人解云："深导以利，而心不移。"或云："固"读为"蛊文夫人"之"蛊"，惑也。○铎按：作"回"是也。"回"字盖涉上"固"字而误。
　　〔二三〕易说卦传云："圣人南面而听天下。"
　　〔二四〕"班"与"辨"通。孟子云："万钟则不辨礼义而受之。"
　　〔二五〕"负"当是"熏"。易艮九三："厉熏心"，马融注："熏灼其心。"汉书路温舒传云："虚美熏心。"按"熏"说文作□"。□。负字形相近。○铎按："负心"与"挠志"相对。挠，曲也。负，背也。两句即"挠如芷之志，负若芬之心"，倒之以使"殆"与"芷"。"班"与"芬"协韵耳。篆书"熏"字与"负"形远，汪说失之。
　　〔二六〕荀子儒效篇云："彼大儒者，虽隐于穷阎漏室，无置锥之地，而王公不能与之争名。"礼记投壶郑注：'"钧"犹"等"也。’
　　〔二七〕空格程本作"一"。○铎按：程本是也，当据补。
　　〔二八〕孟子云："奋乎百世之上。百世之下，闻者莫不兴起也。"
　　故君子曰〔一〕：财贿不多，衣食不赡，声色不妙，威势不行，非君子之忧也。行善不多，申道不明，节志不立，德义不彰，君子耻焉。是以贤人智士之于子孙也〔二〕，厉之以志，弗厉以诈〔三〕；劝之以正，弗劝以诈；示之以俭，弗示以奢〔四〕；贻之以言，弗贻以财〔五〕。是故董仲舒终身不问家事，而疏广不遗赐金〔六〕。子孙若贤，不待多富，若其不贤，则多以征怨〔七〕。故曰：无德而贿丰，祸之胎也。
　　〔一〕"君"字疑误。
　　〔二〕吕氏春秋察微篇云："智士贤者。"
　　〔三〕"诈"字与下复，何本作"辞"。按三略云："厉之以辞。"○铎按：下文"诈"字，士礼居旧藏明刊本作"邪"，则与此不相复。"辞"即"言"也。如何本，则与下文"贻之以言"乖剌矣。
　　〔四〕礼记檀弓：'曾子曰："国奢则示之以俭。"’
　　〔五〕说苑杂言篇：'晏子曰："吾闻君子赠人以财，不若以言。"’
　　〔六〕并见汉书。"□"汉书作"疏"。广韵九鱼"疏"字注云：'疏姓，汉有太子太傅东海疏广，俗作"□"。’按晋书束皙传云：'汉太子太傅□广之后也。王莽末，广曾孙孟达避难，自东海徙居沙鹿山南，因去"□"之"足"，遂改姓焉。’是汉时已以"□"为"疏"矣。
　　〔七〕汉书疏广传云："贤而多财，则损其志；愚而多财，则益其过。且夫富者，众人之怨也。吾既亡以教化子孙，不欲益其过而生怨。"昭卅二年左传云："无征怨于百姓"，杜注："征，召也。"
　　昔曹羁有言："守天之聚，必施其德义。德义弗施，聚必有阙。〔一〕"今□〔二〕家赈而贷乏〔三〕，遗赈贫穷，恤矜疾苦〔四〕，则必不□〔五〕居富矣〔六〕。易曰："天道亏盈以冲谦〔七〕。"故以仁义□于彼者，天赏之于此〔八〕；以邪取于前者，衰之于后。是以持盈之道，挹而损之〔九〕，则亦〔一０〕可以免于亢龙之悔。乾坤之愆矣〔一一〕。
　　〔一〕晋语：'僖负羁言于曹伯曰："守天之聚，将施于宜。宜而不施，聚必有阙。"’韦昭注："宜，义也。"
　　〔二〕空格程本作"或"。
　　〔三〕尔雅释言云："赈，富也。"
　　〔四〕周礼大司徒："以保息六安万民，三曰振穷，四曰恤贫，五曰宽疾。"郑注："振穷，□捄天民之穷者也，"昭十四年左传云："分贫振穷，长孤幼，养老疾。"杜注："振，救也。""振"声误为"赈"。汉书文帝纪元年诏曰："其议所以振贷之。"颜师古注：'振，起也。诸"振救"。"振赡"，其义皆同。今流俗作字从"贝"者，非也。’
　　〔五〕空格程本作"久"。
　　〔六〕句有误字。说苑杂言篇：'孔子曰："夫富而能富人者，欲贫而不可得也。"’说丛篇云："赈穷救急，何患无有？"○铎按："不"疑当作"可"。"必可久居富"，即"欲贫而不可得"之意。
　　〔七〕谦彖词。"以冲"王弼本作"而益"。
　　〔八〕空格程本作"费"，"以仁义"旧作"仁以义"。按墨子天志中云："此仁也，义也，爱人利人，顺天之意，得天之赏者也。"此文本之。襄廿八年左传：'叔孙穆子曰："善人富谓之赏。"’
　　〔九〕见上。"挹"与"抑"同。○铎按：文选为幽州牧与彭宠书注引苍颉篇："挹，损也。"言损之又损也。
　　〔一０〕"亦"旧作"不"。
　　〔一一〕易干上九："亢龙有悔。"象曰："亢龙有悔，盈不可久也。""故君子曰"至此，旧错入务本篇，今移正。



　　论荣〔一〕第四
　　所谓贤人君子者，非必高位厚禄富贵荣华之谓也〔二〕，此则君子之所宜有，而非其所以为君子者也。所谓小人者，非必贫贱冻馁辱阨穷之谓也〔三〕，此则小人之所宜处，而非其所以为小人者也。
　　〔一〕○铎按：此篇首明君子小人之辨，继论寡德高位之人不足以为荣，而终之以人惟其任。
　　〔二〕汉书董仲舒传云："身宠而载高位，家温而食厚禄，因乘富贵之资力，以与民争利于下。"叙传答宾戏云："据徼乘邪，以求一日之富贵，朝为荣华，夕而蕉瘁。"
　　〔三〕"辱"上脱一字。程本"辱"作"困"。○铎按：疑本作"困辱"，诸本脱"困"字，程本脱"辱"字耳。邵本臆补作"困苦"，非。
　　奚以明之哉？夫桀。纣者，夏殷之君王也，崇侯。恶来，天子之三公也〔一〕，而犹不免于小人者，以其心行恶也。伯夷。叔齐，饿夫也〔二〕，傅说胥靡〔三〕，而井伯虞虏也〔四〕，然世犹以为君子者，以为志节美也〔五〕。
　　〔一〕见史记殷本纪。
　　〔二〕法言渊骞篇云："西山之饿夫。"
　　〔三〕吕氏春秋求人篇云："傅说，殷之胥靡也。"高诱注："胥靡，刑罪之名也。"
　　〔四〕"井伯虞虏"旧作"井臼处虏"。僖五年左传云："执虞公及其大夫井伯。"史记晋世家"执"作"虏"。
　　〔五〕汉书云敞传云："车骑将军王舜高其志节。"
　　故论士苟定于志行〔一〕，勿以遭命，则虽有天下不足以为重，无所用不足〔二〕以为轻，处隶圉〔三〕不足以为耻，抚四海不足以为荣。况乎其未能相县若此者哉〔四〕？故曰：宠位不足以尊我〔五〕，而卑贱不足以卑己〔六〕。
　　〔一〕淮南子原道训云："士有一定之论。"管子八观篇云："商贾之人，不论志行而有爵禄。"荀子荣辱篇云："志行修，临官治。"
　　〔二〕"足"旧作"可"。
　　〔三〕哀二年左传云："人臣隶圉免。"周语云："湮替隶圉"，韦昭注："隶，役也。圉，养马者。"
　　〔四〕荀子王制篇云："是其为相县也亦远矣。"
　　〔五〕"以"下旧衍"为"字。
　　〔六〕新书大政上篇云："纣自谓天王也，桀自谓天子也，已灭之后，民以相骂也。以此观之，则位不足以为尊，而号不足以为荣矣。"
　　夫令誉从我兴，而二命自天降之〔一〕。诗云："天实为之，谓之何哉〔二〕！"故君子未必富贵，小人未必贫贱〔三〕，或潜龙未用，或〔四〕亢龙在天〔五〕，从古以然。今观俗士之论也，以族举德，以位命贤〔六〕，兹可谓得论之一体矣，而未获至论之淑真也。〔七〕
　　〔一〕礼记祭法疏引援神契云："命有三科：有受命以保庆，有遭命以谪暴，有随命以督行。"此云二命，盖不数受命。卜列篇云："命有遭随。"御览三百六十引春秋元命苞云："命者，天之令也。所受于帝，行正不过，得寿命──寿命，正命也。起九九八十一。有随命──随命者。随行为命也。有遭命──遭命者，行正不误，逢世残贼，君上逆乱，辜咎下流，灾谴并发，阴阳散忤，暴气雷至，灭日动地，绝人命，沙鹿袭邑是。"○俞樾云：'上文云："宠位不足以尊我，而卑贱不足以卑己。"然则"二命"即谓此二者也。下文"君子未必富贵，小人未必贫贱"，富贵。贫贱，此即所谓"二命"。汪氏不本上下文为说，而泛举援神契之遭命。随命以说此"二命"，失之。’○铎按：俞说是。上文"勿以遭命"，亦非纬之"遭命"也。
　　〔二〕北门。○铎按："谓之何"即"奈之何"，训见经传释词卷三。
　　〔三〕论衡命禄篇云："才高行厚，未必保其必富贵；智寡德薄，未必信其必贫贱。或时才高行厚，命恶废而不进；智寡德薄，命善兴而超踰。故夫临事知愚，操行清浊，性与才也；仕宦贵贱，治产贫富，命与时也。"
　　〔四〕"或"字旧脱，据程本补。
　　〔五〕易干。
　　〔六〕仲长统昌言云："天下士有三俗：选士而论族姓阀阅，一俗。"见意林。
　　〔七〕"真"程本作"贞"，误。淮南子有俶真训。说文云："俶，善也。"经典多通用"淑"。
　　尧，圣父也，而丹凶傲〔一〕；舜，圣子也，而叟顽恶〔二〕；叔向，贤兄也，而鲋贪暴〔三〕；季友，贤弟也，而庆父淫乱〔四〕。论若必以族，是丹宜禅而舜宜诛，鲋宜赏而友宜夷也。论之不可必以族也若是。
　　〔一〕书皋陶谟。
　　〔二〕尧典。
　　〔三〕昭元年。十三年。十四年左传。○铎按：亦见晋语九。
　　〔四〕庄卅一年。闵二年左传。
　　昔祁奚有言："鲧殛而禹兴，管。蔡为戮，周公佑王〔一〕。"故书称"父子兄弟不相及"也〔二〕。幽。厉之贵，天子也，而又富有四海〔三〕。颜。原之贱，匹庶也，而又冻馁屡空〔四〕。论若必以位，则是两王是〔五〕为世士〔六〕，而二处为愚鄙也。论之不可必以位也，又若是焉〔七〕。
　　〔一〕襄廿一年左传。"佑"今作"右"。
　　〔二〕昭廿年左传：'苑何忌曰："在康诰曰：父子兄弟，罪不相及。"’疏云："此非康诰之全文，引其意而言之。"○铎按：僖三十三年左传晋臼季引康诰曰："父不慈，子不只，兄不友，弟不共，不相及也。"后汉书章帝纪元和元年诏引同。或谓康诰阙文。
　　〔三〕墨子非命下篇云："桀。纣。幽。厉，贵为天子，富有天下。"新书过秦下篇云："贵为天子，富有四海。"
　　〔四〕论语。
　　〔五〕"是"字疑衍。
　　〔六〕治要载尸子劝学篇云："使贤者教之以为世士。"
　　〔七〕庄子盗跖篇：'子张曰："势为天子，未必贵也；穷为匹夫，未必贱也。贵贱之分，在行之美恶。"’
　　故曰：仁重而势轻，位蔑而义荣〔一〕。今之论者，多此之反，而又以九族，或以所来，则亦远于获真贤矣〔二〕。
　　〔一〕春秋繁露云："今人大有义而甚无利，虽贫与贱，尚荣其行。"新语本行篇云："贱而好德者尊，贫而有义者荣。"桑柔郑笺云：'"蔑"犹"轻"也。’程本"蔑"作"辱"，误。
　　〔二〕汉书贡禹传云："求士不得真贤。"
　　昔自周公不求备于一人〔一〕，况乎其德义既举，乃可以它故而弗之采乎？由余生于五狄，越蒙产于八蛮〔二〕，而功施齐。秦，德立诸夏〔三〕，令名美誉〔四〕，载于图书〔五〕，至今不灭。张仪，中国之人也；卫鞅，康叔之孙也〔六〕，而皆谗佞反复，交乱四海〔七〕。由斯观之，人之善恶，不必世族；性之贤鄙，不必世俗〔八〕。中堂生负苞〔九〕，山野生兰芷〔一０〕。夫和氏之璧，出于璞石；隋氏之珠，产于蜃蛤〔一一〕。诗云："采葑采菲，无以下体。〔一二〕"故苟有大美可尚于世，则虽细行小瑕曷足以为累乎〔一三〕？
　　〔一〕论语。○铎按：实贡篇："周公不求备。"
　　〔二〕"蒙"旧作"象"。史记邹阳传云："秦用戎人由余而霸中国，齐用越人蒙而强威。宣。"索隐云：'越人蒙未见所出。汉书作"子臧"，张晏云："子臧或是越人蒙字也。"’○铎按：俞樾茶香室续钞亦谓"越象"当是"越蒙"。
　　〔三〕闵元年左传云："诸夏亲匿"，杜注："诸夏，中国也。"○铎按：论语八佾篇包注同。
　　〔四〕襄廿四年左传云："非无贿之患，而无令名之难。"周语云："为令闻嘉誉以声之。"
　　〔五〕韩非子用人篇云："书图着其名。"大体篇云："豪杰不著名于图书。"
　　〔六〕并见史记。
　　〔七〕诗青蝇云："谗人罔极，交乱四国。"史记苏秦传云："左右卖国反复之臣。"按：汉书息夫躬传，王嘉言"宠。躬皆倾覆，有佞邪材，恐必挠乱国家"，亦用青蝇诗义。
　　〔八〕王先生云：'"族"承上"或以九族"言，"俗"承上"或以所来"言。’
　　〔九〕王先生云：'"堂"是"唐"之误。"中唐"见诗防有鹊巢。"苞"当为"刍"，尔雅云："萯，王刍"是也。古者多言"负刍"。’○俞樾云：'"中堂"当作"中唐"。诗防有鹊巢传："中，中庭也。唐，堂涂也。"此即用其语。"负"当作"萯"，说文："萯，王萯也。""苞，草也。南阳以为麤履。"萯。苞二草。下文"山野生兰芷"，兰。芷亦二草也。尔雅释草："菉，王刍。"不云"萯，王刍"，王说殊误。至春秋有曹伯负刍，史记有楚王负刍，孟子云："昔沈犹有负刍之祸。"赵注云："时有作乱者曰负刍。"则负刍自是人名，不可以说此也。’○铎按：俞说是。
　　〔一０〕史记日者传云："兰芷芎藭，弃于广野。"
　　〔一一〕"隋氏"当作"隋侯"。汉书叙传答宾戏云："龢氏之璧，韫于荆石；隋侯之珠，藏于蚌蛤。"颜师古注："龢，古和字。"淮南子览冥训云："隋侯之珠，和氏之璧。"高诱注："隋侯，汉东之国，姬姓诸侯也。"御览九百四十一引墨子云：'申徒狄谓周公曰："贱人何可薄耶？周之灵圭，出于土石；隋之明月，出于蚌蜃。’○铎按：此义古人多知之，世说新语言语门载蔡洪答洛中人问亦本答宾戏。
　　〔一二〕谷风。○铎按：春秋繁露竹林篇："取其一美，不尽其恶。"亦引邶风谷风此二句证之。
　　〔一三〕汉书陈汤传：'刘向曰："论大功者不录小过，举大美者不疵细瑕。"’淮南子泛论训云："夫人之情，莫不有所短。诚其大略是也，虽有小过，不足以为累。"
　　是以用士不患其非国士〔一〕，而患其非忠〔二〕；世非患无臣，而患其非贤〔三〕。盖无羇縻〔四〕。陈平。韩信，楚俘也，而高祖以为藩辅〔五〕，实平四海，安汉室；卫青。霍去病，平阳之私人也〔六〕，而武帝以为司马，实攘北狄〔七〕，郡河西。惟其任也，〔八〕何卑远之有？然则所难于非此土之人，非将相之世者，为其无是能而处是位，无是德而居是贵〔九〕，无以我尚而不秉我势也〔一０〕。
　　〔一〕成十六年左传云：'伯州犁以公卒告王，苗贲皇在晋侯之侧，亦以王卒告，皆曰："国士在，且厚，不可当也。"’按"国士"谓本国之士，即下所云"此土之士"也。若吕氏春秋忠廉篇，王子庆忌谓要离"天下之国士"，不侵篇豫让曰："智氏国士畜我"，长利篇戎夷曰："我国士也，为天下惜死"，"国士"皆谓士盖一国者。故汉书韩信传："国士无双"，颜师古注以"国士"为"国家之奇士"，与左传义别。后世习用"国士"以为美称，而于"本国"之义微矣。
　　〔二〕"忠"旧作"中"。
　　〔三〕王先生云：'"世非患无臣"当作"非患无世臣"，此四语亦族。俗分承言之。’
　　〔四〕未详。史记司马相如传云："天子之于夷。狄也，其义羁縻勿绝而已。"王先生云：'"羇縻"当是"羇旅"，以下文"非此土之人"知之。’○铎按：此有脱文，不可强说。
　　〔五〕史记汉兴以来诸侯年表序云："藩辅京师。"
　　〔六〕诗大东云："私人之子"，毛传："私人，私家人也。"汉书贾谊传云："自丞尉以上，遍置私人。"
　　〔七〕诗采薇毛传："玁狁，北狄也。"郑笺云："北狄，今匈奴也。"汉书匈奴传：'扬雄云："北狄，真中国之坚敌也。"’
　　〔八〕陈平。韩信。卫青。霍去病并见史记。
　　〔九〕白虎通京师篇云："有能然后居其位，德加于人然后食其禄。"荀子王制篇云："无德不贵，无能不官。"
　　〔一０〕"不"字疑衍。"秉"或"乘"之误。韩非子八说篇云："以智士之计，处乘势之资，而为其私急，则君必欺焉。"难势篇云："乘不肖人于势，是为虎傅翼也。"外储说左下：'东郭牙曰："以管仲能乘公之势以治齐国，得无危乎？"’



　　贤难〔一〕第五
　　世之所以不治者，由贤难也。所谓贤难者，非直体聪明服德义之谓也。此则求贤之难得尔，非贤者之所难也。故所谓贤难者〔二〕，乃将言乎循〔三〕善则见妒，行贤则见嫉〔四〕，而必遇患难者也。
　　〔一〕○铎按：此篇论蔽贤之为害。伤直道之难行。世不患无贤，而患贤者之不见察，故曰"贤难"。
　　〔二〕旧脱"难"字。
　　〔三〕"循"当作"修"，古书循。修多相乱。○铎按：隶续云："循。修二字，隶法只争一画。"例亦见下文。
　　〔四〕楚辞离骚云："各兴心而嫉妒。""嫉"下旧有"也"字，据诸子品节删。
　　虞舜之所以放殛〔一〕，子胥之所以被诛〔二〕，上圣大贤犹不能自免于嫉妒，则又况乎中世之人哉〔三〕？此秀士所以虽有贤材美质〔四〕，然犹不得直道而行〔五〕，遂成其志者也。
　　〔一〕孟子云："舜往于田，号泣于旻天。"又云："父母使舜完廪，捐阶，瞽瞍焚廪。使浚井，出，从而揜之。""放殛"谓此。○俞樾云：'虞舜放殛，即指苍梧之崩。其意谓舜德衰，为禹所放，故远狩苍梧而死。即刘知几惑经。疑古之见也。史通所引囚尧。偃朱诸说，皆出汲冢，乃王符已有此言，则此说相传，汉世已有之矣。汪笺引"完廪浚井"以证放殛事，恐非其旨。’○铎按：古书"殛"或作"极"，书洪范："鲧则殛死"，多方："我乃其大罚殛之"，释文并云：'"殛本作"极"。’盖极亦流放之义，非谓杀也。汪知此句主语"虞舜"为受事，与下句一律，而不知"完廪浚井"不得谓之"放殛"，则儒家传统之说惑之也。考"舜偪尧，禹偪舜"，韩非子说疑篇亦尝言之，此必传之自古。特汉崇儒术，人莫敢置疑耳。自当取史通疑古篇所引汲冢琐语以说此。
　　〔二〕哀十一年左传。
　　〔三〕"况"字旧脱，程本有"况"无"又"。按本书"则又况"数见，今补正。
　　〔四〕白虎通辟雍篇云："其有贤才美质知学者，足以开其心。"
　　〔五〕论语。
　　处士不得直其行〔一〕，朝臣不得直其言〔二〕，此俗化之所以败〔三〕，闇君之所以孤也〔四〕。齐侯之以夺国〔五〕，鲁公之以放逐〔六〕，皆败绩厌覆于不暇〔七〕，而用及治乎〔八〕？故德薄者恶闻美行，政乱者恶闻治言，此亡秦之所以诛偶语而坑术士也〔九〕。
　　〔一〕管子问篇云："处士修行，足以教人。"荀子非十二子篇杨倞注："处士，不仕者也。"文选鹦鹉赋李善注引风俗通云"处士者，隐居放言也。"
　　〔二〕管子明法篇云："国无人者，非朝臣之衰也。"淮南子览冥训云："大夫隐道而不言"，高诱注："隐仁义之道，不正谏直言也。"论语云："国无道，危行言逊也。"
　　〔三〕汉书董仲舒传云："习俗化之变。"货殖传云："伤化败俗。"
　　〔四〕"闇君"见务本篇注。管子法法篇："正言直行之士危，则人主孤而毋内。人主孤而毋内，则人臣党而成群。"
　　〔五〕哀十四年左传。○铎按：齐简公不听诸御鞅之言而为陈恒所弒，亦见史记齐世家。田完世家。
　　〔六〕谓昭公。哀公。程本"以"上并有"所"字，误。下云："三代之以覆，列国之以灭。"即其例。亦见本训篇。史记吴世家云："商之以兴"，盖此例所本。○铎按：鲁昭公不听子家驹之言而为孟氏所攻，出奔，死于晋之干侯，见昭二十五年。三十二年左传及史记鲁世家。
　　〔七〕襄卅一年左传子产语。
　　〔八〕○铎按："用"读为"庸"。"庸"犹"何"也，说见经传释词卷三。
　　〔九〕见史记秦始皇本纪。○铎按：说文："儒，术士之称。"
　　今世俗之人，自慢其亲而憎人敬之，自简其亲而憎人爱之者不少也〔一〕。岂独品庶〔二〕，贤材时有焉。邓通幸于文帝，尽心而不违，吮痈而无□色〔三〕。帝病不乐，从容曰："天下谁最爱朕者乎？"邓通欲称太子之孝，则因对曰："莫若太子之最爱陛下也。"及太子问疾，帝令吮痈，有难之色，帝不悦而遣太子。既而闻邓通之常吮痈也，乃惭而怨之。及嗣帝位，遂致通罪而使至于饿死〔四〕。故邓通其行所以尽心力而无害人〔五〕，其言所以誉太子而昭孝慈也。太子自不能尽其称，则反结怨而归咎焉〔六〕。称人之长，欲彰其孝，且犹为罪，又况明人之短矫世者哉〔七〕？
　　〔一〕孝经云："爱亲者不敢恶于人，敬亲者不敢慢于人。"○铎按：汉书谷永传注："简，谓轻慢也。"
　　〔二〕说文云："品，众庶也。"汉书贾谊传服赋云："品庶每生。"史记伯夷传作"众庶冯生"。说苑反质篇：'墨子曰："夫品庶非有心也，以人主为心。"’
　　〔三〕方言云："□，恨也。"□。□正俗字。○铎按：说文："吝，恨惜也。""□"即"吝"之后出加旁字。
　　〔四〕见史记佞幸传。
　　〔五〕昭十九年左传云："尽心力以事君。""其"字旧脱，依下文例补。
　　〔六〕桓十八年左传云："无所归咎。"
　　〔七〕说苑政理篇：'孔子曰："言人之善者，有所得而无所伤也；言人之恶者，无所得而有所伤也。"’荀子臣道篇云："言其所长，不称其所短。"汉书杨王孙传云："将以矫世也。"
　　且凡士之所以为贤者，且以其言与行也〔一〕。忠正之言，非徒誉人而已也，必有触焉；孝子之行，非徒吮痈而已也，必有驳焉〔二〕。然则循行〔三〕论议之士〔四〕，得不遇于嫉妒之名〔五〕，免于刑戮之咎者，盖其幸者也〔六〕。比干之所以剖心，箕子之所以为奴〔七〕，伯宗之以死〔八〕，"宛之以亡〔九〕。
　　〔一〕王先生云：'"且"字衍。’
　　〔二〕韩非子外储说左下云："虽有驳行，必得所利。"诗裳裳者华云："裳裳者华，或黄或白。"郑笺："兴明王之德时有驳而不纯。""纯驳"注详实贡篇。"○铎按：汉书谷永传："解偏驳之爱。"注："驳，不周普也。"
　　〔三〕汉书陈汤传云："司隶奏汤无循行"，宋祁曰：'"循"疑当作"修"。’此"循"亦当为"修"。高帝纪："二年，令举民年五十以上，有修行能帅众为善，置以为三老。"行，读如字。○铎按：汉北海相景君碑阴："故循行都昌台邱暹。"金石录云："案后汉书百官志注，河南尹官属有循行一百三十人，而晋书职官志，州县吏皆有循行。今此碑阴载故吏都昌台邱暹而下十九人，皆作修行。他汉及晋碑数有之，亦与此碑阴所书同。岂循。修字画相近，遂致讹谬邪？"隶续曰："循。修二字，隶法只争一画。书碑者好奇，所以从省借用。"然则汉官有循行，无修行，而"行"读去声。
　　〔四〕汉书诸葛丰传云："使论议士讥臣无补，长获素餐之名。"按汉书百官公卿表，光禄勋属官有大夫掌论议。龚胜传："御史中丞劾奏胜吏二千石，常位大夫，皆幸得给事中，与论议。"汉时多以"论议"称人，盖功令有其文。平当传："公卿荐当论议通明。"师丹传："丞相方进。御史大夫孔光举丹论议深博。"萧望之传："宣帝察望之经明持重，论议有余，材任宰相。"楚元王后向传："元帝诏河东太守堪资质淑茂，道术通明，论议正直，秉心有常。"傅喜传：'太后下诏曰："高武侯喜姿性端□，论议忠直。"’皆据令文言之。息夫躬传云："论议亡所避，众畏其口。"王商传云："王凤颛权，行多骄僭，商论议不能平凤。凤知之，亦疏商。"京房传云："数以论议为大臣所非。"则此所云"不能免于刑戮"者也。
　　〔五〕史记邹阳传云："不能自免于嫉妒之人。"楚辞九辨云："何险巇之嫉妒兮！被以不慈之伪名。"或云：此"名"当为"害"。○铎按："名"字自可通，不烦改作。
　　〔六〕论语云："免于刑戮。"又云："幸而免。"
　　〔七〕史记殷本纪。
　　〔八〕成十五年左传。○铎按：晋伯宗好直言，三"谮而杀之。事亦见晋语五。
　　〔九〕昭廿七年左传。○铎按：楚郄宛直而和，国人说之。费无极谮郄宛，宛自杀。事亦载韩非子内储说下篇。
　　夫国不乏于妒男也，犹家不乏于妒女也。近古以来，自外及内，其争功名妒过己者岂希也〔一〕？予以惟两贤为宜不相害乎〔二〕？然也，范睢绌〔三〕白起，公孙弘抑董仲舒〔四〕，此同朝共君宠禄争故耶〔五〕？惟殊邦异途利害不干者为可以免乎？然也，孙膑修能于楚〔六〕，庞涓自魏变色，诱以刖之；韩非明治于韩，李斯自秦作思，致而杀之〔七〕。嗟士之相妒岂若此甚乎！此未达于君故受祸邪？惟见知为可以将信乎？然也，京房数与元帝论难，使制考功而选守；晁错雅为景帝所知〔八〕；使条汉法而不乱〔九〕。夫二子之于君也，可谓见知深而宠爱殊矣，然京房冤死而上曾不知，晁错既斩而帝乃悔〔一０〕。此材明未足卫身〔一一〕故及难邪〔一二〕？惟大圣为能无累乎？然也，帝乙以义故囚〔一三〕，文王以仁故拘〔一四〕。夫体至行仁义〔一五〕，据南面师尹卿士，且犹不能无难，然则夫子削迹〔一六〕，叔向缧绁〔一七〕，屈原放沈，贾谊贬黜〔一八〕，钟离废替〔一九〕，何敞束缚〔二０〕，王章抵罪〔二一〕，平阿斥逐〔二二〕，盖其轻士者也〔二三〕。
　　〔一〕列女传鲁季敬姜云："其所与游者，皆过己者也。"
　　〔二〕史记季布传云：'丁公为项羽逐窘高祖彭城西，短兵接，高祖急，顾丁公曰："两贤岂相厄哉？"’○铎按：此与下"为可以免乎"。"为可以将信乎"。"为能无累乎"，四"乎"字皆说文所谓"语之余"。晏子春秋谏上篇："吾为夫妇狱讼之不正乎？则泰士子牛存矣；为社稷宗庙之不享乎？则泰祝子游存矣；为诸侯宾客莫之应乎？则行人子羽存矣；为国家之有余不足聘乎？则吾子存矣。"四"乎"字用例与此同。今虽标问号，而审辞气者当知其非疑词也。
　　〔三〕绌，"诎"之借。
　　〔四〕并见史记。程本"白起"作"白公"。按白公见史记蔡泽传。
　　〔五〕"争"字上下有脱字。史记屈原传云："上官大夫与之同列。争宠而心害其能。"隐四年左传：'石碏云："宠禄过也。"’
　　〔六〕按史记孙子传云："膑生阿。鄄之间。"阿。鄄皆齐邑，见司马穰苴传。汉书艺文志兵权谋家亦云："齐孙子"，而吕氏春秋不二篇高诱注云："孙膑，楚人，为齐臣。"盖别有所本。
　　〔七〕并见史记。"治"诸子品节作"法"。按非传云："非疾治国不务修明其法制。"○铎按：邵本亦从品节作"法"，是也。
　　〔八〕史记高祖纪："雍齿雅不欲属沛公"，集解：'服虔曰："雅，故也。"苏林曰："雅，素也。"’
　　〔九〕旧无"条"字，品节有"条"无"使"。按"使条"与"使制"对，今补正。汉书刑法志云："张汤。赵禹之属条定法令。"循吏传颜师古注："凡言条者，一一而疏举之，若木条然。"
　　〔一０〕并见汉书。
　　〔一一〕诗烝民云："既明且哲，以保其身。"庄十六年左传云："君子谓强鉏不能卫其足。"淮南子缪称训云："世治则以义卫身。"
　　〔一二〕闵二年左传云："周公弗从，故及于难。"
　　〔一三〕易干凿度云："易之帝乙为成汤，书之帝乙六世王，同名不害以明功。"史记夏本纪云："夏桀不务德而武，伤百姓，百姓弗堪，乃召汤而囚之夏台。"
　　〔一四〕淮南子道应训：'崇侯虎曰："周伯昌行仁义而善谋，请图之。"屈商乃拘文王于羑里。’事详史记周本纪。
　　〔一五〕按"至"字疑衍。汉书东方朔传答客难云："太公体行仁义。"史记三王世家云："躬亲仁义，体行圣德。"庄子渔父篇云："孔氏者，性服忠信，身行仁义。"
　　〔一六〕庄子盗跖篇云："削迹于卫。"
　　〔一七〕襄廿一年左传。
　　〔一八〕并见史记。
　　〔一九〕钟离意也。○铎按：钟离意，明帝时为尚书，直言极谏，帝知其诚而不能用，出为鲁相。详后汉书本传。离骚："謇朝谇而夕替。"王逸注："替，废也。"
　　〔二０〕并见后汉书。○铎按：敞，和帝时为尚书，数切谏，言诸窦罪过。窦宪等深怨之，出为济南太傅。后坐事免官。永元十一年复征。常忿疾蔡伦，伦深憾之。元兴中，伦奏敞诈病不斋祠庙，抵罪，卒于家。详本传。
　　〔二一〕见汉书。○铎按：章，成帝时为京兆尹，敢直言。王凤专权，章奏凤不可用，由是见疑，遂为凤所陷，死狱中。众庶冤之。详本传及元后传。
　　〔二二〕平阿侯名仁，王莽诸父。事详汉书元后传。
　　〔二三〕疑当作"盖是其轻者也"。晋书华谭传云："仲舒抑于孝武，贾谊失于汉文，盖复是其轻者耳。"用此例。
　　诗云："无罪无辜，谗口敖敖〔一〕。""彼人之心，于何不臻〔二〕？"由此观之，妒媚之攻击也〔三〕，亦诚工矣！贤圣之居世也，亦诚危矣！
　　〔一〕十月之交。"敖敖"今诗作"嚣嚣"，释文引韩诗作"謷謷"。尔雅释训云："敖敖，傲也。"与此合。○铎按：诗大雅板："听我嚣嚣。"明忠篇亦作"敖敖"。"嚣"即"敖"之借，"敖"为"傲"之省。释文引舍人尔雅注："謷謷，众口毁人之貌。"
　　〔二〕菀柳。"不"今诗作"其"。○陈奂诗毛氏传疏云：'笺云："彼人，斥幽王也。幽王之心，于何所至乎？言其转侧无常，人不知其所届。"疑笺所据诗"其"作"不"。’○铎按：郑笺诗不专主毛，作"不"者盖本三家。
　　〔三〕"媚"当作"媢"。说文云："妒，妇妒夫也。媢，夫妒妇也。"史记五宗世家："常山宪王王后以妒媢不常侍病。"索隐云：'"媢"邹氏本作"媚"。’媚。媢字形相近易误也。黥布传赞云："妒媢生患。"颜氏家训书证篇尝辨之。○铎按：隶书"眉"字或作"□"，与"冒"逼似，故妒媢字多讹作"媚"。逸周书皇门篇："媢夫有迩无远。"今本"媢"作"媚"，亦其例也。说见读书杂志。
　　故所谓贤难也者，非贤难也，免则难也。彼大圣群贤，功成名遂〔一〕，或爵侯伯，或位公卿，尹据天官〔二〕，柬在帝心〔三〕，宿夜侍宴〔四〕，名达而犹有若此〔五〕，则又况乎畎亩佚民。山谷隐士〔六〕，因人乃达，时论乃信者乎〔七〕？此智士所以钳口结舌〔八〕，括囊共默而已者也〔九〕。
　　〔一〕老子文。
　　〔二〕汉书李寻传云："充备天官。"详忠贵篇注。○俞樾云：'
　　"尹"字无义，疑"尸"字之误。书序："康王既尸天子，遂诰诸侯。"此用"尸"字，即本书序文也。明闇篇："尹其职而策不出于己。""尹"字亦当为"尸"。’
　　〔三〕论语。"柬"今作"简"。
　　〔四〕管子禁藏篇云："宿夜不出。"按"宿"当作"□"。说文云："□，早敬也。□，亦古文□，从人。□。宿从此。"诗有駜云："夙夜在公，在公载燕。"汉书严助传云："助侍燕从容。""宴"与"燕"通。
　　〔五〕王先生云：'"名达"下有脱字。’继培按：论衡艺增篇：'诗云："鹤鸣九皋，声闻于天。"言鹤鸣九折之泽，声犹闻于天，以喻君子修德穷僻，名犹达朝廷也。’"名达"亦谓"名达朝廷"矣。
　　〔六〕汉书梅福传云："隐士不显，佚民不举。"庄子刻意篇云："此山谷之士。"
　　〔七〕"时"义与"时其亡"之"时"同。○铎按：时。待古字通。易归妹九四："迟归有时"，隐七年谷梁传注引作"迟归有待"，是"时"即"待"也。
　　〔八〕庄子田子方篇云："口钳而不欲言。"史记袁盎传，盎说绛侯曰："君今自闭钳天下之口"，汉书盎传作"箝"。五行志又云："臣畏刑而拑口。"箝。拑与"钳"同。颜师古注并云："尔也。"邓析子转辞篇云："左右结舌。"汉书李寻传云："智者结舌。"杜周传，杜业上书云："尚书近臣皆结舌杜口。"○铎按：笺"盎说绛侯"，当作"盎说丞相申屠嘉"。周书芮良夫篇云："贤智箝口。"笺所引皆非其朔。
　　〔九〕易坤六四："括囊，无咎无誉。""共"读为"拱"。汉书鲍宣传云："以拱默尸禄为智。"后汉书左雄传云："方今公卿以下，类多拱默。"
　　且闾阎凡品〔一〕，何独识哉？苟望尘剽声而巳矣〔二〕。觀其論也，非能本閨□之行跡〔三〕，察臧否之虛實也〔四〕；直以面誉我者为智〔五〕，谄谀己者为仁〔六〕，处奸利者为行〔七〕，窃禄位者为贤尔〔八〕。岂复知孝悌之原，忠正之直〔九〕，纲纪之化，〔一０〕本途之归哉？此鲍焦所以立枯于道左〔一一〕，徐衍所以自沈于沧海者也〔一二〕。
　　〔一〕说文云："闾，里门也。阎，里中门也。"汉书武帝子戾太子传云："江充布衣之人，闾阎之隶臣耳。"
　　〔二〕后汉书马融传云："羌胡百里望尘，千里听声。""剽"旧作"僄"。按交际篇云："苟剽声以群谀。"今据改。汉书朱博传云："耳剽日久"，颜师古注："剽，劫也，犹言行听也。"
　　〔三〕"□"蓋"閤"之誤。尔雅释宫云："宫中之门谓之闱，其小者谓之闺。小闺谓之合。"淮南子主术训云："责之以闺合之礼，奥窔之闲。"史记汲黯传云："黯多病，卧闺合内，不出。"汉书司马迁传答任安书云："身直为闺合之臣。"循吏文翁传云："使传教令，出入闺合。"颜师古注："闺合，内中小门也。"闺合行迹，犹云"门内之行"也。汉书严朱吾邱主父徐严终王贾传赞云："察其行迹。"
　　〔四〕诗抑云："未知臧否。"
　　〔五〕大戴礼文王官人篇云："面誉者不忠。"
　　〔六〕孟子云："与谗谄面谀之人居。"
　　〔七〕汉书张苍传云："苍任人为中候，大为奸利。"贡禹传云："谓居官而致富者为雄桀，处奸而得利者为壮士。"○铎按：今人谓有能为"行"，盖古语之遗也。
　　〔八〕周礼太宰："八则治都鄙，四曰禄位以驭其士。"大戴礼曾子立事篇云："无益而厚受禄，窃也。"论语云："臧文仲其窃位者与？"文子上仁篇：'老子曰："不以德贵，窃位也。"’后汉书杜诗传云："久窃禄位。"
　　〔九〕"直"疑"真"。○铎按："直"疑"□"之坏。
　　〔一０〕诗棫朴云："纲纪四方。"
　　〔一一〕说苑杂言篇云："鲍焦抱木而立枯。"事见韩诗外传一。○铎按：亦见新序节士篇。
　　〔一二〕汉书邹阳传上吴王书云："徐衍负石入海"，服虔曰："周之末世人也。"
　　谚曰："一犬吠形，百犬吠声〔一〕。"世之疾此固久矣哉〔二〕！吾伤世之不察真伪之情也，故设虚义以喻其心曰：今观宰司之取士也，有似于司原之佃也〔三〕。昔有司原氏者，燎猎中野〔四〕。鹿斯东奔〔五〕，司原纵噪之〔六〕。西方之众有逐狶者〔七〕，闻司原之噪也，竞举音而和之〔八〕。司原闻音之众，则反辍己之逐而往伏焉，遇夫俗恶之狶〔九〕。司原喜，而自以获白瑞珍禽也〔一０〕，尽刍豢单囷仓以养之〔一一〕。豕俛仰嚘咿〔一二〕，为作容声，司原愈益珍之。居无何〔一三〕，烈风兴而泽雨作〔一四〕，灌巨豕而恶〔一五〕涂渝〔一六〕，逐骇惧〔一七〕，真声出，乃知是家之艾猳尔〔一八〕。此随声逐响之过也，众遇之未赴〔一九〕信焉。
　　〔一〕风俗通正失篇言淮南王事云："后人吠声，遂传行耳。"又怪神篇言李君神事云："目痛小疾，亦行自愈。众犬吠声，因盲者得视，远近翕赫。"晋书傅玄后咸传云："一犬吠形，群犬吠声。"皆本此谚。
　　〔二〕论语云："久矣哉，由之行诈也！"
　　〔三〕襄四年左传虞箴云："兽臣司原。"易系辞下传云："以佃以渔"，释文引马融注："取兽曰佃。"
　　〔四〕尔雅释天云："宵田为燎"，郭注："即今夜猎载炉照也。""燎"与"獠"通。○铎按：诗魏风伐檀笺："宵田曰猎"，即本尔雅，是"燎"即"猎"也。
　　〔五〕诗小弁云："鹿斯之奔。"○铎按：斯，语助也。说见经传释词。
　　〔六〕御览八百卅二作"从而噪之"。郑语云："王使妇人不帏而噪之"，韦昭注："噪，讙呼。"
　　〔七〕方言云："猪，南楚谓之豨。""狶"与"豨"同。
　　〔八〕楚辞离骚王逸注："竞，并也。"
　　〔九〕王先生云：'"俗恶"当作"浴垩"。垩，白土也。豕浴于垩则色白，故司原误以为白瑞。及泽雨灌豕，垩涂渝败，乃复艾豭之本质耳。’
　　〔一０〕御览九百十四引白虎通云："禽者何？鸟兽之总名，明为人所禽制。"
　　〔一一〕楚语云："刍豢几何？"韦昭注："草养曰刍，谷养曰豢。"吕氏春秋仲秋纪高诱注："圆曰囷，方曰仓。"○铎按：汉书谷永传师古注："殚，尽也。音单。"尽。单互文。
　　〔一二〕后汉书文苑传赵壹赋云："伊优北堂上"，章怀注："伊优，屈曲佞媚之貌。""嚘咿"与"伊优"同。○铎按："嚘咿"盖如后世所书"嚘呦"，鸣声也。
　　〔一三〕汉书陈平传云："居无何"，颜师古注：'"无何"犹言"无几时"。’
　　〔一四〕王先生云：'"泽"疑"淫"。’继培按：说苑辨物篇，越裳氏译曰："久矣，天之无烈风淫雨！"○铎按："泽雨"盖谓山泽猝发之雨，非必字讹。
　　〔一五〕"恶"当作"垩"。
　　〔一六〕○铎按：尔雅释言："渝，变也。"说文："渝，变污也。"下文"风雨之变"即承此言。
　　〔一七〕王先生云：'"逐"当为"豕"。’
　　〔一八〕定十四年左传云："盍归我艾豭？"说文云："豭，牡豕也。""猳"与"豭"同。
　　〔一九〕"赴"疑"足"。○铎按：说文："赴，趋也。"史记伯夷列传："趋舍有时"，朱骏声说文通训定声谓"趋"借为"取"。"赴信"犹言"取信"耳。
　　今世主之于士也，目见贤则不敢用，耳闻贤则恨不及〔一〕。虽自有知也，犹不能取，必更待群司之所举〔二〕，则亦惧失麟鹿而获艾猳〔三〕。奈何其不分者也？未遇〔四〕风雨〔五〕之变者〔六〕故也。俾使一朝奇政两集〔七〕，则险隘之徒〔八〕，阘茸之质〔九〕，亦将别矣。
　　〔一〕鬼谷子内揵篇云："日进前而不御，遥闻声而相思。"
　　〔二〕汉书韦贤传，韦孟谏诗云："明明群司。"
　　〔三〕说文："麟，大牝鹿也。"
　　〔四〕"遇"旧作"过"，据程本改。
　　〔五〕"雨"字旧脱。
　　〔六〕"者"字疑衍。○铎按：涉上"者"字而衍。
　　〔七〕"两"当作"雨"。论衡定贤篇云："文墨两集"，误与此同，其自纪篇云："笔泷漉而雨集。""雨集"本孟子。
　　〔八〕楚辞离骚云："惟党人之愉乐兮，路幽昧以险隘。"
　　〔九〕史记贾谊传云："阘茸尊显。"
　　夫众小朋党而固位〔一〕，谗妒群吠啮贤〔二〕，为祸败也岂希〔三〕？三代之以覆，列国之以灭〔四〕，后人犹不能革〔五〕，此万官所以屡失守〔六〕，而天命数靡常者也〔七〕。诗云："国既卒斩，何用不监〔八〕！"呜呼！时君俗主〔九〕不此察也。
　　〔一〕汉书楚元王传刘向封事云："众小在位，而从邪议，歙歙相是，而背君子。"又云："朋党比周，称誉者登进，忤恨者诛伤。"翟方进传云："内求人主微指，以固其位。"
　　〔二〕楚辞怀沙云："邑犬群吠兮，吠所怪也。诽骏疑杰兮，固庸态也。"晏子春秋问上云：'人有酤酒者，为器甚洁清，置表甚长，而酒酸不售。问之里人其故，里人云："公之狗猛，人挈器而入，且酤公酒，狗迎而噬之，此酒所以酸而不售也。"夫国亦有猛狗，用事者是也。有道术之士，欲干万乘之主，而用事者迎而龁之，此亦国之猛狗也。’"龁"韩诗外传七作"啮"。
　　〔三〕晋语云："祸败无已。"
　　〔四〕管子五辅篇云："暴王之所以失国家，危社稷，覆宗庙，灭于天下，非失人者，未之尝闻。"
　　〔五〕襄十四年左传云："失则革之"，杜注："革，更也。"晏子春秋谏上云："行不能革。"
　　〔六〕楚语观射父云："五物之官，陪属万，为万官。"又云："失其官守。"
　　〔七〕诗文王云："天命靡常。"
　　〔八〕节南山。
　　〔九〕汉书艺文志论诸子云："时君世主，好恶殊方。"吕氏春秋异宝篇云："其主俗主也"，高诱注："俗主，不肖凡君。"



　　明闇第六
　　国之所以治者君明也，其所以乱者君闇也。君之所以明者兼听也〔二〕，其〔三〕所以闇者偏信也〔四〕。是故人君通必兼听〔五〕，则圣日广矣；庸说偏信〔六〕，则愚日甚矣〔七〕。诗云："先民有言，询于刍荛〔八〕。"
　　〔一〕○铎按：为国者兼听则明，偏信则闇，为此文大旨。而援古立论，要在惩秦二世之所以亡，故推原明之所起，闇之所生而为篇。
　　〔二〕管子明法解云："明主者兼听独断。"汉书梅福传云："博览兼听，谋及疏贱，令深者不隐，远者不塞，所谓辟四门，明四目也。"
　　〔三〕"其"字旧脱，据治要补。
　　〔四〕荀子不苟篇云："公生明，偏生闇。"
　　〔五〕"必"疑当作"心"。僖二年谷梁传云："宫之奇达心而懦"，新序善谋篇作"通心"。王先生云：'"必"疑"聪"，以下"通四聪"证之。’○铎按：王说近是。盖"聪"字漫漶，惟存右旁之"心"，又误为"必"耳。
　　〔六〕赵策：'冯忌曰："言而不称师，是庸说也。"’王先生云：'"说"疑"谗"，以下"靖言庸回"证之。’○铎按："说"字似不误。潜叹篇："反徒信乱臣之说。""说"即"谗言"也。
　　〔七〕"愚"旧作"过"，据治要改。管子君臣上篇云："夫民别而听之则愚，合而听之则圣。"史记袁盎传：'盎谓申屠嘉曰："上日闻所不闻，明所不知，日益圣智。君今自闭钳天下之口，而日益愚。"’亦圣。愚并举之证。
　　〔八〕板。○铎按：荀子大略篇。说苑尊贤篇并引此诗以证博问博谋。
　　夫尧。舜之治，辟四门，明四目，通四聪〔一〕，是以天下辐凑而圣无不照〔二〕；故共。鲧之徒弗能塞也，靖言庸回弗能惑也〔三〕。秦之二世，务隐藏己〔四〕，而断百僚〔五〕，隔捐〔六〕疏贱〔七〕而信赵高，是以听塞于贵重之臣〔八〕，明蔽于骄妒之人〔九〕，故天下溃叛，弗得闻也〔一０〕。皆高所杀〔一一〕，莫敢言之。周章至戏乃始骇，阎乐进劝乃后悔，不亦晚矣〔一二〕！故人君〔
　　一三〕兼听纳下，则贵臣不得诬，而远人不得欺也〔一四〕；慢贱信贵，则朝廷谠言无以至〔一五〕，而洁士奉身伏罪于野矣〔一六〕。
　　〔一〕书尧典。"通"旧作"达"，据治要改。史记五帝纪述尚书作"通"，汉书王莽传同。韩诗外传六亦云："牧者所以开四目，通四聪。"汉书晁错传云："近者献其明，远者通厥聪。"亦用尚书文。
　　〔二〕管子九守主明云："目贵明，耳贵聪，心贵智。以天下之目视，则无不见也；以天下之耳听，则无不闻也；以天下之心虑，则无不知也。辐凑并进，则明不塞矣。""照"旧作"昭"，据治要改。独断云："皇者煌也；盛德煌煌，无所不照。"
　　〔三〕并见书尧典。"靖"今书作"静"。汉书王尊传。论衡恢国篇并与此同。○铎按：吴志陆抗传亦作"靖"，靖。静同声通用。
　　〔四〕邓析子无厚篇云："君者藏形匿影，群下无私。"
　　〔五〕书皋陶谟云："百僚师师。"
　　〔六〕"捐"旧作"损"。○俞樾云：'"隔"之与"捐"，义亦不伦。疑当作"限"。思贤篇曰："限隔九州"，此云"隔限"，彼云"限隔"，其义一也。"限"与"损"字形微似，因而致误。’
　　〔七〕管子明法解云："疏远鬲闭而不得闻。""鬲"即"隔"之省。
　　〔八〕韩非子孤愤篇云："智术能法之士用，则贵重之臣必在绳之外矣。"
　　〔九〕汉书谷永传云："抑远骄妒之宠。"
　　〔一０〕汉书贾捐之传云："天下溃畔，祸卒在于二世之末。"贾山传云："天下已溃，而莫之告。"
　　〔一一〕治要作"皆知高杀"，并有脱误。
　　〔一二〕"矣"治要作"乎"。事见史记秦始皇纪。
　　〔一三〕"故人君"三字旧脱，据治要补。
　　〔一四〕管子明法解云："明主者兼听独断，多其门户，群臣之道，下得明上，贱得言贵，故奸人不敢欺。"
　　〔一五〕"言"字旧空，据程本补。孟子："禹闻善言则拜"，赵岐注引尚书曰："禹拜谠言。"今书皋陶谟作"昌言"。汉书叙传："今日复闻谠言"，颜师古注："谠言，善言也。"○铎按："谠"即"昌"之后出形声字。
　　〔一六〕"矣"字旧空，据程本补。襄廿六年左传云："义则进，否则奉身而退。"
　　夫朝臣所以统理〔一〕，而多比周则法乱〔二〕；贤人所〔三〕以奉己，而隐遯伏野则君孤。法乱君孤〔四〕而能存者，未之尝有也〔五〕。是故明君莅众〔六〕，务下言以昭外，敬纳卑贱以诱贤也。〔七〕其无讵言，未必言者之尽可用也，乃惧距无用而让有用也〔八〕；其无慢贱，未必其人尽贤也，乃惧慢不肖而绝贤望也。是故圣王表小以厉大〔九〕，赏鄙以招贤，然后良士集于朝〔一０〕，下情达于君也〔一一〕。故上无遗失之策〔一二〕，官无乱法之臣。此君民之所利，而奸佞之所患也。
　　〔一〕汉书孔光传策云："丞相者，朕之股肱，所与共承宗庙，统理海内。"薛宣传云："御史大夫，内承本朝之风化，外佐丞相统理天下。"
　　〔二〕旧无"法"字，按文义当有，下云"官无乱法之臣"可证。管子任法篇云："群党比周以立其私，请谒任举以乱公法。"王先生云：'"多"当是"朋"字之误，下脱"党"字。’○铎按：实贡篇："是以举世多党而用私。""多"亦"朋"字之误。隶书"朋"字作"□"，故与"多"相乱。
　　〔三〕"所"字旧空，据程本。○铎按：述古堂景宋写本亦有"所"字。
　　〔四〕以上四字旧脱。
　　〔五〕管子明法解云："法废而私行，则人主孤特而独立，人臣群党而成朋，如此则主弱而臣强，此之谓乱国。"
　　〔六〕易明夷象曰："君子以莅众。"
　　〔七〕治要"言"上有"之"字，"昭外"下有"也"字，疑衍。"昭"当作"照"。王先生云：'"纳"字当在"务"字下，"昭"当作"招"，观下"无距言"。"无慢贱"平列可见。’○铎按：下文又言"赏鄙以招贤"，王说是。
　　〔八〕晏子春秋谏下云："天下者，非用一士之言也。固有受而不用，恶有拒而不受者哉？""距"与"拒"通。新书大政下篇云："古圣王君子不素距人。""乃惧"以下十字旧脱，据治要补。"让"与"攘"通。曲礼："左右攘辟"，郑注："攘，却也。"
　　〔九〕"表"旧作"责"，据治要改。新书大政下篇云："圣王选举也，以为表也。"
　　〔一０〕书秦誓云："番番良士。"
　　〔一一〕管子明法篇云："下情求不上通，谓之塞。"
　　〔一二〕文子自然篇云："因循任下，责成而不劳，谋无失策，举无过事。"史记主父偃传云："谋无遗策。"
　　昔张禄一见而穰侯免〔一〕，袁丝进说而周□黜〔二〕。是以当涂之人〔三〕，恒嫉正直之士〔四〕，得一介言于君〔五〕以矫其邪也〔六〕，故上〔七〕饰伪辞以障〔八〕主心〔九〕，下设威权以固士民〔一０〕。赵高乱政，恐恶闻上，乃豫要二世曰："屡见群臣众议政事则黩，黩且示短，不若藏己独断，神且尊严。天子称朕，固但闻名〔一一〕。"二世于是乃深自幽隐，独进赵高。赵高入称好言以说主，出倚诏令以自尊。天下鱼烂〔一二〕，相帅叛秦。赵高恐惧，归恶于君，乃使阎乐责而杀〔一三〕，愿一见高不能而死〔一四〕。
　　〔一〕见史记范睢传。○铎按：张禄，魏辩士范睢所更名。穰侯即魏冉，秦昭王母宣太后异母弟，相秦。昭王四十一年，听范睢说而逐穰侯。事亦详秦策三。
　　〔二〕见史记袁盎传。"□"与"勃"同。
　　〔三〕"当涂之人"见韩非子孤愤篇。孟子："当路于齐"，赵注云："得当仕路。""当涂"犹言"当路"。
　　〔四〕诗小明云："正直是与。"
　　〔五〕春秋繁露楚庄王篇云："介以一言曰：王者必改制。"按"介"之言"间"也。汉书杜周后钦传云："毋使范睢之徒得间其说。"
　　〔六〕文选长笛赋李善注引苍颉篇云："矫，正也。"
　　〔七〕"上"字旧脱。
　　〔八〕"障"旧作"彰"。
　　〔九〕汉书董仲舒传云："百官皆饰空言虚辞。"
　　〔一０〕秦策：'范睢曰："臣闻善为国者，内固其威，而外重其权。"’
　　〔一一〕○铎按："固"亦"但"也。言但闻名，不使人见也。史记秦始皇纪作"固不闻声"。索隐云：'一作"固闻声"，言天子常居禁中，闻其声耳，不见其形也。’李斯传记高之言曰："天子所以贵者，但以闻声，群臣莫得见其面。"是"固"即"但"也。汉书王尊传："天下皆言王勇，顾但负贵，安能勇？""固但"与"顾但"同。参读书杂志王念孙说。
　　〔一二〕史记秦始皇纪后班固论云："何决不可复壅，鱼烂不可复全。"按"鱼烂"本僖十九年公羊传。
　　〔一三〕"杀"下当脱"之"字。
　　〔一四〕见史记秦始皇纪及李斯传。
　　夫田常囚简公〔一〕，踔齿悬泯王〔二〕，二世亦既闻之矣。然犹复袭其败迹者〔三〕何也？过在于不纳卿士之箴规〔四〕，不受民氓之谣言〔五〕，自以己贤于简。愍，而赵高贤〔六〕于二臣也。故国已乱而上不知，祸既作而下不救〔七〕。此非众共弃君，乃君以众命系赵高，病自绝于民也〔八〕。
　　〔一〕田常即陈恒。事见哀十四年左传。○铎按：贤难篇："齐侯之以夺国"，即此事。亦见史记齐世家。田完世家。
　　〔二〕秦策：'范睢曰："淖齿管齐之权，缩闵王之筋，悬之庙梁，宿昔而死。"’事详齐策。踔。淖，愍。闵古字俱通用。史记田完世家作愍王。
　　〔三〕韩非子南面篇云："袭乱之迹。"
　　〔四〕周语云："师箴，近臣尽规。"
　　〔五〕晋语云："风听胪言于市，辨祅祥于谣。"后汉书蔡邕传云："令三公谣言奏事"，章怀注引汉官仪曰："三公听采长吏臧否，人所疾苦，条奏之，是为举谣言者也。"刘陶传云："听民庶之谣吟。"
　　〔六〕以上三字旧脱。
　　〔七〕"救"旧作"杀"。
　　〔八〕书西伯戡黎云："惟王淫戏用自绝。"
　　后末世之君危何知之哉〔一〕？舜曰："予违，汝弼。汝无面从，退有后言〔二〕。"故治〔三〕国之道，劝之使谏，宣之使言〔四〕，然后君明察而治情通矣。
　　〔一〕文有脱误。○铎按：此句与贤难篇"且闾阎凡品何独识哉？"同为更端以起下之辞，疑当作"后末世之君何危之知哉？"言末世之君何知拒谏之危也。传写误倒，遂不可读。
　　〔二〕书皋陶谟。
　　〔三〕"治"字旧脱，据治要补。
　　〔四〕周语：'邵公曰："为民者宣之使言。"’
　　且凡骄臣之好隐贤也〔一〕，既患其正义以绳己矣〔二〕，又耻居上位而明不及下，尹其职而策不出于己〔三〕。是以"宛得众而子常杀之〔四〕，屈原得君而椒。兰构谗〔五〕，耿寿建常平而严延妒其谋〔六〕，陈汤杀郅支而匡衡挍其功〔七〕。
　　〔一〕汉书谷永传云："骄臣悍妾。"孟子云："进不隐贤。"○铎按：此"隐贤"谓隐蔽贤人。
　　〔二〕史记商君传云："日绳秦之贵公子。"
　　〔三〕治要载崔实政论云："其达者或矜名嫉能，耻善策不从己出，则舞笔奋辞以破其义，寡不胜众，遂见屏弃。"○俞樾谓"尹"当为"尸"，详贤难篇"尹据天官"注。○铎按：下篇云："群僚师尹，咸有典司，各居其职。"疑此"尹"字当作"居"。
　　〔四〕昭廿七年左传。○铎按：已见贤难篇。
　　〔五〕"构"旧作"挺"，据治要改。新序节士篇云："屈原者，名平，楚之同姓大夫，有博通之知，清洁之行，怀王用之。秦欲吞滅諸侯，并兼天下，屈原為楚東使於齊以結□黨。秦国患之，乃使张仪之楚，货楚贵臣上官大夫。靳尚之属，上及令尹子兰。司马子椒，内赂夫人郑袖，共谮屈原。屈原遂放于外，乃作离骚。"汉书扬雄传反离骚云："灵修既信椒。兰之唼佞兮！"苏林曰："椒。兰，令尹子椒。子兰也。"按史记屈原传不载子椒。
　　〔六〕见汉书酷吏严延年传。○铎按：耿寿昌。严延年各节一字。
　　〔七〕见汉书陈汤传。"挍"旧作"捄"，据治要改。○俞樾云：'"捄"字无义。汪改作"挍"，义亦迂曲。疑本是"佼"字。淮南览冥训："凤凰之翔至德也，雷霆不作，风雨不兴，川谷不澹，草木不摇，而燕雀佼之，以为不能与之争于宇宙之间。""佼"盖轻慢之意。上文云："赤螭。青虯之遊冀州也，蛇□輕之，以為不能與之爭於江海之中。"一云"轻之"，一云"佼之"，是"佼"与"轻"同。"佼其功"即"轻其功"也。"挍"乃"佼"之误，"捄"又"挍"之误耳。’○铎按：捄。挍并当读为"挠"。挠，屈也。挠其功，谓屈辞以减其功耳。汤传云："匡衡以汤擅兴师矫制，如复加爵土，则后奉使者争欲乘危，徼幸生事于蛮夷。为国招难，渐不可开。"明非"轻其功"之谓。挠。挍古音同部，与"捄"音亦相近。盖求诸声则得，求之形则远矣。
　　由此观之，处位卑贱而欲效善于君，则必先与宠人为雠矣〔一〕。乘旧宠沮之于内〔二〕，而己接贱〔三〕欲自信于外，此〔四〕思善之君，愿忠之士，所以虽并生一世，忧心相皦，而终不得遇者也。〔五〕
　　〔一〕"矣"字据治要补。韩非子八说篇云："治国是非不以术断，而决于宠人，则臣下轻君而重于宠人矣。"
　　〔二〕"乘"旧作"恃"，据治要改。按"乘"犹"恃"也。考绩篇云："富者乘其才力。"
　　〔三〕旧无"而己"二字，据治要补。按"接"当作"疏"，"疏"误为"迹"，又转误为"接"也。韩非子孤愤篇云："处势卑贱，无党孤特。夫以疏贱与近爱信争，其数不胜也。"此文本之。汉书赵充国传："疏捕山间虏"，颜师古注：'"疏"字本作"迹"，言寻迹而捕之。’亦疏。迹相误之证。
　　〔四〕"此"字据治要补。
　　〔五〕"皦"疑"噭"。礼记曲礼郑注："噭，号呼之声也。"王先生云："皦，明白之貌。"○铎按：汪说近是。



　　考绩〔一〕第七
　　凡南面之大务，莫急于知贤〔二〕；知贤之近途，莫急于考功。功诚考则治乱暴而明〔三〕，善恶信则直〔四〕贤不得见障蔽〔五〕，而佞巧不得窜其奸矣〔六〕。
　　〔一〕○铎按：虞书曰："三载考绩，三考黜陟幽明。"白虎通考黜篇云："所以三岁一考绩何？三年有成，故于是赏有功，黜不肖。"东汉政俗陵夷，黜陟不当，故节信探其本意而申论之。
　　〔二〕汉书谷永传云："王事之纲纪，南面之急务。"
　　〔三〕谷永传云："治天下者，尊贤考功则治，简贤违功则乱。"○铎按：广雅释诂四："襮，表也。"暴。襮声近而义同。
　　〔四〕"直"疑"真"。
　　〔五〕汉书李寻传云："忠直进，不蔽障。"
　　〔六〕吕氏春秋审分览云："谄谀诐贼巧佞之人，无所窜其奸。"高诱注：'"窜"犹"容"也。’○铎按：字林："窜，逃也。"此谓佞巧之人不得逃其奸耳。
　　夫剑不试则利钝闇，弓不试则劲挠诬，鹰不试则巧拙惑，马不试则良驽疑〔一〕。此四者之有相纷也，由不考试故得然也。今群臣之不试也，其祸非直止于诬。闇。疑。惑而已，又必致于怠慢之节焉。〔二〕设如家人有五子十孙，父母不察精□，则勤力者懈弛，而惰慢者遂非也〔三〕，耗业破家之道也〔四〕。父子兄弟，一门之计，犹有若此，则又况乎群臣总猥治公事者哉〔五〕？传曰："善恶无彰，何以沮劝〔六〕？"是故大人不考功〔七〕，则子孙惰而家破穷；官长不考功〔八〕，则吏怠傲而奸宄兴〔九〕；帝王不考功，则直〔一０〕贤抑而□伪胜〔一一〕。故书曰："三载考绩，黜陟幽明〔一二〕。"盖所以昭贤愚而劝能否也。
　　〔一〕韩非子显学篇云："授车就驾而观其末涂，则臧获不疑驽良。"艺文类聚五十七引班固拟连珠云："臣闻马伏皁而不用，则驽与良而为群；士齐僚而不职，则贤与愚而不分。"○铎按：显学篇上文云："水击鹄雁，陆断驹马，则臧获不疑钝利。"此文并本之。吕氏春秋知度篇："义则终为天下挠"，高注："挠，弱也。"利钝。劲挠。巧拙。良驽并两字对举。
　　〔二〕荀子君道篇："百吏官人无怠慢之事。"汉书薛宣传册免宣云："有司法君领职解嫚，开谩欺之路。"
　　〔三〕汉书疏广传：'广云："顾自有旧田庐，令子孙勤力其中，足以共衣食，与凡人齐。今复增益之，以为赢余，但教子孙怠堕耳。"’贾山传云："臣恐朝廷之解弛，百官之堕于事也。诸侯闻之，又必怠于政矣"，颜师古注：'"解"读为"懈"。’佞幸董贤传哀帝策免丁明云："将军遂非不改。"按"也"字疑当作"此"，属下句读。
　　〔四〕旧无"破"字，不成句。按下云："子孙惰而家破穷"，今据补。汉书严助传云："破家散业。"
　　〔五〕礼记月令云："寒气总至"，郑注：'"总"犹"猥卒"。’按"总猥"犹离骚言"总总"也。诗瞻卬云："妇无公事。"
　　〔六〕襄廿七年左传。"善恶"作"赏罚"，"彰"作"章"。○铎按：孔疏云："罚有罪所以止人为恶，赏有功所以劝人为善。"此盖以义易其文，非左氏之旧。
　　〔七〕史记刺客传云：'严仲子奉黄金百镒，前为聂政母寿，曰："将为大人麤□之费。"’正义引韦昭云：'古者名男子为丈夫，尊父妪为大人。汉书宣元六王传："王遇大人益解，为大人乞骸去。"大人，宪王外祖母。古诗："三日断五匹，大人故言迟"是也。’继培按：后汉书党锢传：'范滂白母曰："惟大人割不忍之恩。"’亦称母为大人。然此本为父母通称，说苑建本篇：'曾皙击曾子仆地，有顷苏，进曰："曩者参得罪于大人。"’史记高祖纪：'奉玉卮，起为太上皇寿曰："始大人常以臣无赖，不能治产业。"’越世家：'陶朱公长男曰："家有长子曰家督，今弟有罪，大人不遣，乃遣少弟。"’汉书疏广传：'兄子受曰："从大人议。"即日父子俱移病。’后汉书马援传：'援尝有疾，梁松来候之，独拜床下。援不答。松去后，诸子问曰："梁伯孙帝婿，贵重朝廷，公卿以下，莫不惮之，大人奈何独不为礼？"’冯绲传：'父焕为幽州刺史，怨者诈作玺书谴责焕，赐以欧刀。焕欲自杀，绲止焕曰："大人在州，志欲去恶，实无他故，必是凶人妄诈。"’朱晖传云：'张堪卒，晖闻其妻子贫困，乃自往候视，厚赈赡之。晖少子颉怪而问曰："大人不与堪为友，平生未曾相闻，子孙窃怪之。"’崔骃后实传：'实从兄烈问其子钧曰："吾居三公，于议者何如？"钧曰："大人少有英称，历位卿守，论者不谓不当为三公。"’傅燮传：'子干进谏曰："国家昏乱，遂令大人不容于朝。"’皇甫嵩传：'从子郦说嵩曰："能安危定倾者，惟大人与董卓耳。"’列女传：'鲍宣妻曰："大人以先生修德守约，故使贱妾侍执巾栉。"’是皆以"大人"称其父及父之兄弟，非独父妪也。○铎按：古者大人之称，施于父母伯叔，说亦见陔余丛考卷三十七。
　　〔八〕汉书武帝纪元朔元年诏曰："二千石官长纪纲人伦"，颜师古注："谓郡之守尉，县之令长。"
　　〔九〕孟子云："般乐怠傲。"书尧典云："寇贼奸宄。"释名释言语云："奸，奸也，言奸正法也。宄，佹也，佹易常正也。"
　　〔一０〕"直"疑"真"。
　　〔一一〕空格程本作"诈"。汉书景帝纪后二年诏曰："或诈伪为吏"，臣瓒曰："律所谓矫枉以为吏者也。"
　　〔一二〕尧典。○铎按：此以"幽明"属上读，与尚书大传。汉书谷永传同，今文说也。
　　圣王之建百官也，皆以承天治地，牧养万民者也〔一〕。是故有号者必称于〔二〕典〔三〕，名理者必效于实〔四〕，则官无废职，位无非人〔五〕。夫守相令长，效在治民〔六〕；州牧刺史，在宪聪明〔七〕；九卿分职，以佐三公〔八〕；三公总统，典和阴阳〔九〕：皆当考治以效实为王休者也〔一０〕。侍中。大夫。博士。议郎，〔一一〕以言语为职，谏诤为官〔一二〕，及选茂才〔一三〕。孝廉〔一四〕。贤良方正〔一五〕。惇朴〔一六〕。有道〔一七〕。明经〔一八〕。宽博〔一九〕。武猛〔二０〕。治剧〔二一〕，此皆名自命而号自定〔二二〕，群臣所当尽情竭虑称君诏也。
　　〔一〕"牧"旧作"物"。按"牧养"本管子问篇。形势解云："主牧万民。"汉书宣帝纪本始元年诏："郡国二千石，谨牧养民而风德化。"
　　〔二〕"于"字旧脱。
　　〔三〕春秋繁露深察名号篇云："号为天子者，宜视天如父，事天以孝道也。号为诸侯者，宜谨视所候，奉之天子也。号为大夫者，宜厚其忠信，敦其礼义，使善大于匹夫之义足以化也。士者，事也。民者，暝也。士不及化，可使守事从上而已。五号自赞，各有分；分中委曲，曲有名；名众于号，号其大全。名也者，名其别离分散也。"按"典名"二字疑倒。
　　〔四〕六韬举贤篇：'文王曰："举贤奈何？"太公曰："将相分职，而各以官名举人，按名督实，选才考能，令实当其名。名当其实，则得举贤之道也。"’
　　〔五〕汉书成帝纪鸿嘉二年诏曰："古之选贤，傅纳以言，明试以功，故官无废事，下无逸民。"翼奉传云："有司各敬其事，在位莫非其人。"
　　〔六〕续汉书百官志云："每郡置太守，每县邑道大者置令，其次置长。侯国令长为相。"注云："皆掌治民。"
　　〔七〕百官志云："每州刺史一人。"注："武帝初置刺史，成帝更为牧，建武十八年复为刺史。"汉书朱博传云：'何武为大司空，与丞相方进共奏言："古选诸侯贤者以为州伯，书曰：咨十有二牧，所以广聪明烛幽隐也。今部刺史居牧伯之位，秉一州之统，选第大吏，所荐位高至九卿，所恶立退，任重职大。"’按"宪"疑"悉"之误。于定国传云："永执纲纪，务悉聪明。"王嘉传云："公卿股肱，莫能悉心务聪明。"颜师古注："悉，尽也。务聪明者，广视听也。"
　　〔八〕百官志："太常。光禄勋。卫尉。太仆。廷尉。大鸿胪。宗正。大司农。少府，皆卿一人。太尉。司徒。司空，皆公一人。"说苑臣术篇云："九卿者，所以参三公也。"
　　〔九〕汉书丙吉传云："三公典调和阴阳。"陈平传云："宰相者，上佐天子理阴阳，顺四时，下遂万物之宜，外填抚四夷诸侯，内亲附百姓，使卿大夫各得任其职也。"
　　〔一０〕诗江汉云："对扬王休。"○俞樾云：'此言自守相令长至三公，皆当考绩以效实而进退之，贤则任用，不贤则罢斥。"王休"二字借用五行王相休囚之说，亦因上文言"三公典和阴阳"，故即从阴阳五行为说也。淮南子地形篇："木壮，水老，水生，金囚，土死。"无"王休"之文。太玄玄数篇："五行用事者王，王所生相，故王废。胜王囚王，所胜死。"其文有"王"无"休"。然论衡难岁篇云："立春，艮王，震相，巽胎，离没，坤死，兑囚，干废，坎休。"则东汉时固已有此说。自王而相，而胎，而死，而囚，而废，而休，故此文即用"王休"二字以寓进贤退不肖之意。汪笺引诗"王休"释之，未得其义。相列篇："五色之见，王废有时。"彼云"王废"，此云"王休"，其义一也。’
　　〔一一〕侍中属少府，博士属太常，大夫。议郎属光禄勋。
　　〔一二〕汉书鲍宣传云："官以谏争为职，不敢不竭愚。"
　　〔一三〕汉旧仪云："刺史举民有茂才者移名丞相，丞相考召，取明经一科，明律令一科，能治剧一科。"按"茂才"本称"秀才"，后汉避光武帝讳改之。
　　〔一四〕汉书武帝纪："元光元年，初令郡国举孝廉。"
　　〔一五〕文帝纪二年诏："举贤良方正能直言极谏者"，为此科之始。
　　〔一六〕下作"敦厚"。后汉书左周黄列传论二科并列，以为中兴后所增。按汉书元帝纪："永光元年，诏举质朴敦厚逊让有行者，光禄岁以此科第郎。从官。"后汉书吴佑传注引汉官仪称"光禄四行，敦厚。质朴。逊让。节俭"是也。成帝纪永始三年又云："举惇朴逊让有行义者。"平帝纪元始元年："举敦厚能直言者。"后汉书独行谯玄传亦作"敦朴"，则敦朴。敦厚非有二事，且亦不始于东京矣。○铎按：惇。敦同音，朴。厚同义，亦知为一事二名也。
　　〔一七〕后汉书安帝纪："建光元年，令举有道之士。"按"永初元年，诏举贤良方正有道术之士，明政术，达古今，能直言极谏者。""五年，诏举贤良方正有道术，达于政化，能直言极谏之士。""有道"即"有道术者"。
　　〔一八〕见上。
　　〔一九〕后汉书章帝纪："建初元年，初举孝廉。郎中宽博有谋，任典城者，以补长。相。"
　　〔二０〕后汉书安帝纪："建光元年，诏举武猛堪将帅者。"按汉书武帝纪："元延元年，诏北边二十二郡举勇猛知兵法者。"即"武猛"也。
　　〔二一〕见上。
　　〔二二〕史记晋世家：'师服曰"名，自命也；物，自定也"。’春秋繁露有深察名号篇。
　　今则不然，令长守相不思立功〔一〕，贪残专恣〔二〕，不奉法令，侵冤小民〔三〕。州司不治，令远诣阙上书讼诉〔四〕。尚书不以责三公〔五〕，三公不以让州郡〔六〕，州郡不以讨县邑〔七〕，是以凶恶狡猾〔八〕易相冤也。侍中。博士谏议之官，或处位历年，终无进贤嫉恶拾遗补阙之语〔九〕，而贬黜之忧〔一０〕。群僚举士者，或以顽鲁应茂才〔一一〕，以桀逆应至孝〔一二〕，以贪饕应廉吏〔一三〕，以狡猾应方正，以谀谄应直言，以轻薄应敦厚〔一四〕，以空虚应有道〔一五〕，以嚚闇应明经〔一六〕，以残酷应宽博，以怯弱应武猛，以愚顽应治剧，名实不相副〔一七〕，求贡不相称。〔一八〕富者乘其材力〔一九〕，贵者阻其势要〔二０〕，以钱多为贤，以刚强为上〔二一〕。凡在位所以多非其人，而官听所以数乱荒也〔二二〕。
　　〔一〕汉书郊祀志：'太誓曰："正稽古立功立事，可以永年，丕天之大律。"’
　　〔二〕汉书鲍宣传云："公卿守相，贪残成化。"楚元王传刘向云："尹氏世卿而专恣。"又云："二世委任赵高，专权自恣。"
　　〔三〕汉书百官公卿表颜师古注引汉官典职仪云："刺史以六条问事"，其二条云："二千石不奉诏书，遵承典制，倍公向私，旁诏守利，侵渔百姓，聚歛为奸。"王莽传云："州牧数存问，勿令有侵冤。"
　　〔四〕汉书于定国传云："民多冤结，州郡不理，连上书者交于阙廷。"后汉书质帝纪本初元年诏云："顷者，州郡轻慢宪防，竞逞残暴，造设科条，陷入无罪，至令守阙诉讼，前后不绝。"
　　〔五〕百官志尚书属少府。后汉书虞诩传：'诩谓诸尚书曰："小人有怨，不远千里，断发刻肌，诣阙告诉，而不为理，岂臣下之义？"’
　　〔六〕说文云："让，相责让。"
　　〔七〕说文云："讨，治也。"
　　〔八〕昭廿六年左传云："无助狡猾。"按汉时劾奏有云"狡猾"者，盖律令文也。汉书陈汤传："弘农太守张匡坐臧百万以上，狡猾不道。"翟方进传："劾红阳侯立怀奸邪，乱朝政，欲倾误要主上，狡猾不道。"韩延寿传："公卿皆以延寿前既无状，后复诬愬典法大臣，欲以解罪，狡猾不道。"王尊传："五官掾张辅系狱，数日死，尽得其狡猾不道，百万奸臧。"孙宝传："劾奏立。尚怀奸罔上，狡猾不道。"宣帝子淮阳宪王传："房漏泄省中语，博兄弟诖误诸侯王，诽谤政治，狡猾不道。"皆其事也。
　　〔九〕艺文类聚四十八引应劭汉官云："侍中便繁左右，与帝升降，卒思近对，拾遗补阙，百僚之中，莫密于兹。"汉书司马迁传云："不能拾遗补阙。"
　　〔一０〕汉书韦贤后玄成传云："自伤贬黜父爵。"诗蓼莪郑笺：'
　　"之"犹"是"也。’○铎按：论语为政篇："父母唯其疾之忧"，句法同。
　　〔一一〕论衡命禄篇云："顽鲁而典城。"
　　〔一二〕后汉书安帝纪："永初五年，诏举至孝与众卓异者。"桓帝纪延熹二年诏曰："桀逆枭夷。"孔融传云："刘表桀逆放恣。"按说文云："杰，傲也。□，不顺也。""桀逆"即"杰□"假借字。
　　〔一三〕说文云："饕，贪也。"文子上义篇云："贪饕多欲之人，残贼天下。"○铎按：贾子道术篇："反廉为贪。"
　　〔一四〕汉书酷吏尹赏传云："轻薄少年。"
　　〔一五〕论衡量知篇云："空虚无德。"后汉书第五伦传云："以空虚之质，当辅弼之任。"
　　〔一六〕"闇"当作"瘖"。晋语：'胥臣曰："嚚瘖不可使言。"’韦昭注："口不道忠信之言为嚚。瘖，不能言者。"○铎按：淮南子泰族训"既瘖且聋"，文子符言篇"瘖"作"闇"，古字通用，不烦改作。
　　〔一七〕汉书王莽传云："名实不副。"
　　〔一八〕抱朴子审举篇云：'灵。献之世，台阁失选用于上，州郡轻贡举于下，故时人语曰："举秀才，不知书；察孝廉，父别居。寒素清白浊如泥，高第良将怯如鸡。"’观节信所言，则非独灵。献时为然矣。
　　〔一九〕"材"当作"财"。汉书货殖传序云："以财力相君。"
　　〔二０〕吕氏春秋诚廉篇高诱注："阻，依也。"○铎按：阻。乘皆"恃"也。隐四年左传："夫州吁阻兵而安忍。"文选西征赋注引杜注云："阻，恃也。""乘"字已见上篇。
　　〔二一〕汉书贡禹传云：'俗皆曰："何以孝悌为？财多而光荣。何以礼义为？史书而仕宦。何以谨慎为？勇猛而临官。"故黥劓而髡钳者，犹复攘臂为政于世，行虽犬彘，家富埶足，目指气使，是为贤耳。’
　　〔二二〕王侍郎云：'"官听"疑是"官职"。’继培按：作"职"是也。上云："官无废职，位无非人"，此承其文言之。汉书景帝纪后二年诏曰："其令二千石各修其职。不事官职耗乱者，丞相以闻，请其罪。"于定国传云："二千石选举不实，是以在位多不任职。"又云："勉察郡国守相群牧非其人者。"后汉书和帝纪永元五年诏曰："在位不以选举为忧，督察不以发觉为负，非独州郡也。是以庶官多非其人，下民被奸邪之伤。"史记夏本纪云："非其人居其官，是谓乱天事。"
　　古者诸侯贡士，一适谓之好德，载适谓之尚贤，三适谓之有功，则加之赏。其不贡士也，一则黜爵，载则黜地，三黜则爵土俱毕。附下罔上者死，附上罔下者〔一〕刑，与闻国政而无益于民者斥，在上位而不能进贤者逐〔二〕。其受事而重选举，审名实而取〔三〕赏罚也如此。故能别贤愚而获多士〔四〕，成教化而安民氓〔五〕。三代〔六〕于世，皆致太平。圣汉践祚〔七〕，载祀四八，而犹未者〔八〕，教不假〔九〕而功不考，赏罚稽而赦赎数也。谚曰："曲木恶直绳，重罚恶明证〔一０〕。"此群臣所以乐总猥而恶考功也。
　　〔一〕以上六字旧脱。
　　〔二〕"古者诸侯"以下本武帝元朔元年有司奏议，见汉书本纪，事详尚书大传。"附下罔上"四语，说苑臣术篇以为泰誓文，"斥"作"退"。○铎按：此尚书大传说泰誓之文，说苑题泰誓者，语有省略耳。后汉书左周黄传论："古者诸侯岁贡士，进贤受土赏，非贤贬爵土。"亦本大传。
　　〔三〕"取"疑"严"。
　　〔四〕诗文王云："济济多士。"
　　〔五〕汉书董仲舒传云："古者修教训之官，务以德善化民。今世废而不修，民以故弃行谊而死财利。"
　　〔六〕"代"旧作"有"。
　　〔七〕"祚"当作"阼"。大戴礼有武王践阼篇。○铎按：曹腾碑："践胙之初。"胙。祚同字，是祚。阼亦可通用。
　　〔八〕"未者"旧作"者末"。按新书数宁篇云："然又未也者"，语与此同。
　　〔九〕"假"当作"修"。○铎按：假，至也。亦可通。
　　〔一０〕盐铁论盐铁针石篇云：'语曰："五盗执一良人，枉木恶直绳。"’申韩篇云："曲木恶直绳，奸邪恶正法。"韩非子有度篇云："绳直而枉木斲。"
　　夫圣人为天口，贤人为圣译〔一〕。是故圣人之言，天之心也。贤者之所说，圣人之意也。先师京君〔二〕，科察考功〔三〕，以遗贤俊〔四〕，太平之基，必自此始〔五〕，无为之化，必自此来也。〔六〕
　　〔一〕"译"疑当作"铎"。法言学行篇云："天之道不在仲尼乎！仲尼，驾说者也，不在兹儒乎！如将复驾其所说，则莫若使诸儒金口而木舌。"金口木舌，铎也。论语云："天将以夫子为木铎"，皇疏云："铎用铜铁为之。若行武教，则用铜铁为舌。若行文教，则用木舌，谓之木铎。"○俞樾云：'说文："译，传译四夷之言者。"天无言而圣人代之言，故曰"为天口"。圣人之言，人不易晓，而贤者为通其指趣，故曰"为圣译"。"译"字不误。’○铎按：下文"贤者之所说，圣人之意也"，正释"圣译"二字，则"译"为"传译"明矣。
　　〔二〕汉书楚元王传刘歆移书太常博士云："至孝武皇帝，然后邹。鲁。梁。赵颇有诗。礼。春秋先师。"颜师古注："前学之师也。"眭孟传称"先师董仲舒"，此其例也。
　　〔三〕汉书京房传云："房奏考功课吏法"，晋灼曰："令丞尉治一县，崇教化亡犯法者辄迁。有盗贼满三日不觉者，则尉事也。令觉之，自除，二尉负其罪。率相准如此法。"
　　〔四〕汉书元帝纪初元元年诏曰："延登贤俊。"
　　〔五〕毛诗南山有台序云："得贤，则能为邦家立太平之基矣。"
　　〔六〕诗卷阿郑笺云：'孔子曰："无为而治者，其舜也与？恭己正南面而已。"言任贤故逸也。’○铎按："化"疑本作"治"，唐人避高宗李治讳改，爱日篇："治国之日舒以长"，本传作"化国"，是其例。基。始。治。来韵。
　　是故世主不循考功而思太平，此犹欲舍规矩而为方圆〔一〕，无舟楫而欲济大水〔二〕，虽或云纵〔三〕，然不知循其虑度之易且速也〔四〕。群僚师尹，咸有典司〔五〕，各居其职，以责其效；百郡千县，各因其前，以谋其后；辞言应对，各缘其文，以□〔六〕其实，则奉职不解〔七〕，而陈言者不得诬矣〔八〕。书云："赋纳以言，明试以功，车服以庸，谁能不让？谁能不敬应〔九〕？"此尧。舜所以养黎民而致时雍也〔一０〕。
　　〔一〕"欲"字当在"为"上。管子法法篇云："倍法而治，是废规矩而正方圆也。"韩非子奸劫弒臣篇云："若无规矩而欲为方圆也，必不几矣。"
　　〔二〕管子七法篇云："不明于计数而欲举大事，犹无舟楫而欲经于水险也。"商子弱民篇云："济大川而无船楫。"
　　〔三〕"纵"疑"从"。○铎按：纵。从古字通。小尔雅广言云："从，遂也。"
　　〔四〕"知"当作"如"。文选王褒四子讲德论云："膺腾撇波而济水，不如乘舟之逸也；冲蒙涉田而能致远，未若遵涂之疾也。"此意与彼同。
　　〔五〕文选班固西都赋云："各有典司。"
　　〔六〕空格程本作"核"。
　　〔七〕解，读为"懈"。
　　〔八〕韩非子主道篇云："群臣陈其言，君以其言授其事，以事责其功。功当其事，事当其言则赏；功不当其事，事不当其言则诛。明君之道，臣不陈言而不当。"备内篇云："偶三五之验，以责陈言之实，执后以应前，按法以治众，众端以参观。"
　　〔九〕书皋陶谟。今书"赋"作"敷"，"试"作"庶"。僖廿七年左传赵衰引夏书与此同。"能"今并作"敢"，无下"谁"字。○铎按：今书作"敷纳以言，明庶以功"，乃梅赜改本，说详刘文淇春秋左氏传旧注疏证。
　　〔一０〕书尧典。○铎按：书云："黎民于变时雍。"汉书成帝纪阳朔元年诏引"变"作"蕃"。应劭曰："黎，众也。时，是也。雍，和也。言众民于是变化，用是大和也。"洪亮吉尚书今古文注疏云：'潜夫论以"养"释"蕃"，云"致时雍"，疑又以"时"为"时代"之"时"。’



　　思贤〔一〕第八
　　国之所以存者治也，其所以亡者乱也。人君莫不好治而恶乱，乐存而畏亡。然尝观上记〔二〕，近古以来，亡代有三，秽国不数〔三〕，夫何故哉〔四〕？察其败，皆由君常好其所乱，而恶其所治；憎其所以存，而爱其所以亡〔五〕。是故〔六〕虽相去百世，县年一纪〔七〕，限隔九州〔八〕，殊俗千里〔九〕，然其亡征败迹〔一０〕，若重规袭矩〔一一〕，稽节合符〔一二〕。故曰：虽有尧。舜之美，必考于周颂〔一三〕；虽有桀。纣之恶，必讥于版。荡〔一四〕。殷鉴不远，在夏后之世〔一五〕。
　　〔一〕○铎按：春秋以降，迄于汉世，分封同姓，不量能而授官，故亡国败家相续，此望治者所以思得贤材共相举救者也。故以"思贤"命篇。
　　〔二〕吕氏春秋务本篇云："尝试观上古记"：高诱注："上古记，上世古书也。"
　　〔三〕"秽"当作"灭"。贤难篇云："三代之以覆，列国之以灭。"灭。秽字形相近。汉书食货志："彭吴穿秽貊。朝鲜"，史记平准书作"彭吴贾灭朝鲜"，误正类此。吕氏春秋安死篇云："亡国不可胜数"，高诱注："不可胜数，亡国多也。"○铎按：此"数"字读去声。"不数"即"无数"，与"有三"对。史记张释之冯唐传赞："不偏不党，不党不偏"，即书洪范"无偏无党，无党无偏"。襄三年左传引商书："无偏无党"，新序杂事一作"不偏不党"。周语上："是以事行而不悖"，潜叹篇作"事行而无败"。是"不"与"无"同也。此书无。不多互用，汪偶未照耳。
　　〔四〕"故"字旧脱，据治要补。
　　〔五〕治要"以"作"与"，"乱"。"治"上并有"以"字。"恶"旧作"忘"，据治要改。汉书董仲舒传云："人君莫不欲安存而恶危亡，然而政乱国危者甚众，所任者非其人，而所繇者非其道，是以政日以仆灭也。"
　　〔六〕"故"字据治要补。
　　〔七〕续汉书律历志刘昭注引乐协图征云："天元以甲子朔旦冬至，日月起于牵牛之初，右行二十八宿，以考王者终始。或尽一其历数，或不能尽一，以四千五百六十为纪，甲寅穷。"宋均注：'"纪"即"元"也。四千五百六十者，五行相代一终之大数也。王者即位，或过其统，或不尽其数，故一共以四千五百六十为甲寅之终也。王者起必易元，故不复沿前而终言之也。’
　　〔八〕新语道基篇云："九州绝隔。"
　　〔九〕晏子春秋问上云："古者百里而异习，千里而殊俗。"
　　〔一０〕韩非子有亡征篇。○铎按："败迹"已见明闇篇。
　　〔一一〕尔雅释山郭璞注：'"袭"亦"重"。’○铎按：袭。叠古音同部，今习用"叠"字。
　　〔一二〕孟子云："若合符节。"礼记儒行郑注：'"稽"犹"合"也。’
　　〔一三〕荀子非相篇云："欲知上世，则审周道。"淮南子精神训高诱注："考，观也。"○铎按：旧说周颂为周室成功致太平之诗，故曰"必考于周颂"。
　　〔一四〕并诗大雅。"版"今作"板"，尔雅释训作"版"。礼记玉藻郑注：'"几"犹"察"也。""讥"与"几"同。○铎按：管子小匡篇："关市几而不正"，即孟子公孙丑上篇"关讥而不征"，是"讥"与"几"同也。
　　〔一五〕诗荡。
　　夫与死人同病者，不可生也；与亡国同行者，不可存也〔一〕。岂虚言哉〔二〕！何以知人之〔三〕且病也？以其不嗜食也。何以知国之将乱也？以其不嗜贤也〔四〕。是故病家之厨〔五〕，非无嘉馔也，乃其人弗之能食，故遂于死也。乱国之官，非无贤人也，其君弗之能任，故遂于亡也〔六〕。夫生□□梁〔七〕，旨酒甘醪，所以养生也〔八〕，而病人恶之，以为不若菽麦糠糟欲清者〔九〕，此其将死之候也。尊贤任能，信忠纳谏，所以为安也，而闇君恶之，以为不若奸佞阘茸谗谀之〔一０〕言者〔一一〕，此其将亡之征也〔一二〕。老子曰："夫唯病病，是以不病。"易称"其亡其亡，系于苞桑。〔一三〕"是故养寿之士，先病服药；养世之君，先乱任贤，是以身常安而国永永也〔一四〕。
　　〔一〕韩非子孤愤篇文。○铎按：淮南子说山训："与死者同病，难为良医；与亡国同道，难与为谋。"亦此义。
　　〔二〕老子云："古之所谓曲则全者，岂虚言哉！"
　　〔三〕"之"字旧脱。
　　〔四〕文子微明篇云："人之将疾也，必先不甘鱼肉之味；国之将亡也，必先恶忠臣之语。"○铎按：且。将一声之转，故互其文。
　　〔五〕说文云："厨，庖屋也。"
　　〔六〕两"于"字治要无。按定四年左传云："若楚之遂亡，君之土也。"荀子正论篇云："国虽不安，不至于废易遂亡谓之君。"说苑建本篇云："民怨其上，不遂亡者，未之有也。"齐策：'苏秦曰："中山，千乘之国也，而敌万乘之国三，再战比胜，此用兵之上节也。然而国遂亡。"’皆"遂亡"连文之证。○铎按：笺所引诸书"遂"字，或为语词，或与"坠"同，而皆不足以说此。"于"犹"以"也。韩非子解老篇："慈，于战则胜，以守则固。"老子"于"作"以"。"于死"。"于亡"犹言"以之死"。"以之亡"耳。治要无两"于"字，盖不得其义而妄删，不足据也。
　　〔七〕尔雅释言释文引字林云："□，饭食也。"玉篇以"□"为俗"饭"字。"生饭"未详。盐铁论散不足篇云："豆羹白饭，綦脍熟肉。""生饭"或"白饭"之误。○铎按：生。白形音俱远，无缘致误。实贡篇云："夫说粱饭食肉。"与此同谓美食也。若白饭则何美之有？
　　〔八〕庄子有养生主篇。淮南子泰族训云："肥肌肤，充肠腹，供嗜欲，养生之末也。"
　　〔九〕"欲"当作"饮"。楚辞招魂云："挫糟冻饮，酎清凉些。"王逸注："冻，冰也。"○铎按："清"疑当作"凊"，谓"寒水"也。蔡邕为陈留县上孝子状："臣为设食，但用麦饭寒水。"笺引招魂"挫糟冻饮"，则又以美食当恶食矣。庄子人间世："爨无欲清之人。"释文："清，七性反。"字当作凊。
　　〔一０〕"之"字旧脱。
　　〔一一〕汉书李寻传云："诸阘茸佞，抱虚求进。"
　　〔一二〕旧脱"也"字，据何本补。治要载尹文子曰："凡国之将存亡有六征。"韩非子亡征篇云："亡征者，非曰必亡，言其可亡也。"
　　〔一三〕否九五。
　　〔一四〕两"永"字有误。程本作"国脉永"。按"脉"字疑非是。素问四气调神大论云："圣人不治已病，治未病；不治已乱，治未乱。"淮南子说山训云："良医者，常治无病之病，故无病。圣人者，常治无患之患，故无患。"○俞樾云：'上"永"字不误，下"永"字乃"□"之误。□，古文"保"字，见说文。"身常安"与"国永保"，两文相对。
　　上医医国，其次下医医疾〔一〕。夫人治国，固治身之象〔二〕。疾者身之病，乱者国之病也。身之病待医而愈，国之乱待贤而治。〔三〕治身有黄帝之术〔四〕，治世有孔子之经〔五〕。然病不愈而乱不治者，非〔六〕针石之法误〔七〕，而五经之言诬也，乃因〔八〕之者非其人。苟非其人〔九〕，则规不圆而矩不方，绳不直而准不平〔一０〕，钻燧不得火〔一一〕，鼓石不下金〔一二〕，驱马不可以追速，进舟不可以涉水也〔一三〕。凡此八者，天之张道〔一四〕，有形见物，苟非其人，犹尚无功，则又况乎怀道术以抚民氓，乘六龙以御天心者哉〔一五〕？
　　〔一〕"下医"二字衍。晋语：'医和曰："上医医国，其次疾人。"’○铎按：晋语"人"字衍，"医"字蒙上省。此文"医"字不省。
　　〔二〕吕氏春秋审分览云："夫治身与治国，一理之术也。"后汉书崔骃后实传政论云："为国之法，有似理身。"
　　〔三〕韩诗外传三："传曰：太平之时，无瘖。聋。跛。眇。尪蹇。侏儒。短折，父不哭子，兄不哭弟，道无襁负之遗育，然各以其序终者，贤医之用也。故安止平正。除疾之道无他焉，用贤而已矣。"
　　〔四〕汉书艺文志："医经：黄帝内经十八卷，外经三十七卷。"
　　〔五〕白虎通五经篇云："孔子定五经，以行其道。"
　　〔六〕"非"旧作"唯"。
　　〔七〕"针石"治要作"灸针"。素问血气形志篇云："形乐志苦，病生于脉，治之以灸刺。形苦志乐，病生于肉，治之以针石。"八正神明论："凡刺之法，必候日月星辰四时八正之气。气定乃刺之。"
　　〔八〕"因"疑"用"。
　　〔九〕易系辞下传云："苟非其人，道不虚行。"
　　〔一０〕吕氏春秋分职篇云："为圆必以规，为方必以矩，为平直必以准绳。"
　　〔一一〕说文云："□，阳□也。"论语云："钻燧改火。""燧"与"□"同。○铎按：礼记内则郑注所谓"木燧"是也。
　　〔一二〕论衡量知篇云："铜锡未采，在众石之间。工师凿掘，炉橐铸铄乃成器。未更铸橐，名曰积石。积石与彼路畔之瓦。山间之砾一实也。"昭廿九年左传云："遂赋晋国一鼓铁，以铸刑鼎"，杜注："令晋国各出功力，共鼓石为铁"，疏云："冶石为铁。用橐扇火，动橐谓之鼓。"
　　〔一三〕"驱马"。"进舟"旧作"金马"。"土舟"，据治要改。钻。鼓，驱。进同类。○铎按：驱马。进舟并行之疾者，不得其人而用之，则不可追速涉水，作金马。土舟，则非其指。治要是也。
　　〔一四〕"张"谓"张着"。汉书王莽传云："事势张见。"○铎按：张。章同音，而义亦近，周语："其饰弥章"，韦注："章，着也。"
　　〔一五〕易干彖曰："时乘六龙以御天。"
　　夫治世不得真贤，譬犹治疾不得真药也〔一〕。治疾当得〔二〕真人参〔三〕，反得支罗服〔四〕；当得麦门冬，反得烝穬麦〔五〕。己而不识真〔六〕，合而服之〔七〕，病以侵剧〔八〕，不自知为人所欺也。乃反谓方不诚而药皆无益于疗病〔九〕，因弃后药而弗敢饮〔一０〕，而便〔一一〕求巫觋者，虽死可也〔一二〕。人君求贤，下应以鄙，与直不以枉。己不引真，受猥官之〔一三〕，国以侵乱，不自知为下所欺也。乃反谓经不信而贤皆无益于救乱，因废真贤不复求进〔一四〕，更任俗吏〔一五〕，虽灭亡可也〔一六〕。三代以下，皆以支罗服。烝穬麦合药，病日痁而遂死也〔一七〕。
　　〔一〕"真药"旧作"良医"，据治要。意林改。御览数引并同。○铎按："治世"御览数引作"理世"，避唐讳改。
　　〔二〕"得"字旧脱，据何本补。○铎按：御览七三九。九九一引并有"得"字。
　　〔三〕说文云："□，人□，藥艸，出上黨。""參"為"□"之借。
　　〔四〕意林及御览七百卅九。九百九十一"罗服"字皆从艹作，无"支"字。御览九百八十引正论云："理世不得真贤，犹治病无真药。当用人参，反得萝菔根。""支萝菔"即"萝菔根"也。
　　〔五〕"得"字旧脱，据御览七百卅九补。"穬"旧作"横"，按证类本草六引陶隐居云："根似穬麦，故名麦门冬。"今据改，下同。
　　〔六〕王先生云：'"而"字衍。’继培按："而"字非衍，劝将篇云："己而不能以称明诏"，是其例。○铎按：汪说是也。而。乃古同声而通用。史记淮阴侯传："相君之背，贵乃不可言。"汉书蒯通传"乃"作"而"，是其证。说见经传释词。
　　〔七〕墨子非攻中篇云："今有医于此，和合其祝药之于天下之有病者而药之。"周礼："疾，医以五味。五谷。五药养其病"，郑注："其治合之齐，则存乎神农。子仪之术云。"释文："合，如字，又音合。"
　　〔八〕说文云："侵：渐进也。"汉书哀帝纪赞云："即位痿痹，末年寝剧。"王莽传云："太师王舜，自莽篡位后，病痿寝剧死。"颜师古注并云："寝，渐也。"寝。侵义通。史丹传云："上疾稍侵"，师古注："稍侵，言渐笃也。"又云：'上因纳谓丹曰："吾病寝加。"’师古注："寝，渐也。"艺文志论医经云："拙者失理，以愈为剧。"扬雄传注：'郑氏云："剧，甚也。"’
　　〔九〕旧脱"疗"字，据御览七百卅九补。说文云："□，治也。或从作疗。"
　　〔一０〕"而弗敢饮"御览作"弗敢复饮"。
　　〔一一〕"便"御览作"更"。○铎按：下文"更任俗吏"，则作"更"是。
　　〔一二〕楚语云："民之精爽不携贰者，则明神降之。在男曰觋，在女曰巫。"史记扁鹊传云："信巫不信医，六不治也。"素问五藏别论云："拘于鬼神者，不可与言至德；恶于针石者，不可与言至巧。病不许治者，病必不治。"新语资质篇云："卫人有病将死者，扁鹊至其家，欲为治之。病者之父退而不用，乃使灵巫求福请合，对扁鹊而祝。病者卒死，灵巫不能治也。"
　　〔一三〕"与真"以下文有脱误。王先生云："大意言人君求贤与直，下应以鄙与枉，己不识真，猥受官之耳。傎倒脱误，遂不可读。"继培按：此即汉书董仲舒传所云"贤不肖浑殽，未得其真"也。○俞樾云：'"与"读为"举"，古字通用。周官师氏职："王举则从"，故书"举"为"与"，是其证也。"与直"即"举直"也。"不"字乃"下"字之误，"以"字上又脱"应"字，当作"与直，下应以枉"，与上句"求贤，下应以鄙"相对成义。’又云：'"引"字乃"别"字之误。"己不别真，受猥官之"，与上文说治疾曰"己不识真，合而服之"文义一律。"受猥官之"四字亦疑有误，但莫可订正耳。’○铎按："受"当为"授"，与下文"不量其材而受之官"误同。"偎"即"偎诸侯"，续汉书百官志："旧列侯奉朝请在长安者，位次三公。中兴以来，唯以功德赐位特直者，次车骑将军；赐位朝廷侯，次五校尉；赐位侍祠侯，次大夫。其余以肺腑及公主子孙奉祠墓于京都者，亦随时见会，位在博士。议郎下。"刘昭注引胡广制度曰："是为偎诸侯。"字亦作"隈"，后汉书邓禹传章怀注引汉官仪云："其次下土小国侯，以肺腑亲。公主子孙奉坟墓于京师，亦随时朝见，是为隈诸侯者也。"刘攽曰：'"隈"当作"偎"，事在独断。’贾子制不定篇："特赖其尚幼伦。猥之数也。"(建本作"伦暖"，潭本作"伦□"，"伦"字不误。卢本作"偷猥"，"猥"字不误)洪颐□读书丛录谓汉官仪有隈诸侯，"猥"与"隈"同。唐仁寿亦云："伦。猥即谓伦侯及猥诸侯。"孙诒让札迻七破例引之，叹其至确，而刘师培贾子新书斠补亦引续汉志以证之。然则此文"受猥官之"，正谓授猥诸侯而官之。下文云："皇后兄弟，主婿外孙，年虽童妙，未脱桎梏，由借此官职，功不加民，泽不被下，而取侯。"即承此文而申述之，是其明证矣。
　　〔一四〕吕氏春秋疑似篇云："惑于似士者，而失于真士。"
　　〔一五〕以上文例之，当作"而更任俗吏者"。汉书贾谊传云："移风易俗，使天下回心而乡道，类非俗吏之所能为也。"
　　〔一六〕管子八观篇云："离本国，徙都邑，亡也。有者异姓，灭也。"
　　〔一七〕小尔雅广名云："疾甚谓之阽。""痁"与"阽"同。
　　书曰："人之有能，使循其行，国乃其昌〔一〕。"是故先王为官择人〔二〕，必得其材〔三〕，功加于民〔四〕德称其位〔五〕，人谋鬼谋，百姓与能〔六〕，务顺以动天地如此〔七〕。三代开国建侯〔八〕，所以传嗣百世〔九〕，历载千数者也〔一０〕。
　　〔一〕书洪范。今书作"人之有能有为，使羞其行，而邦其昌"。史记宋世家"邦"亦作"国"，避高祖讳也。"循"当作"修"。修。羞声相涉而误。艺文类聚六十二引后汉李尤云台铭云："人修其行，而国其昌。"其证也。○铎按：桂馥札朴七亦云：'潜夫论引书"使羞其行"，"羞"作"循"。案此无义可寻，盖"羞"以声误为"修"，又因修。循形近误为"循"耳。’又按羞。修古字通，仪礼乡饮酒礼："乃羞无算爵"，礼记乡饮酒义作"修爵无数"，是其例。
　　〔二〕书吕刑云："在今尔安百姓，何择非人？"○铎按：本政篇引此经而说之云："安其人者，必先审择其人。故国家存亡之本，治乱之机，在于明选而已矣。"
　　〔三〕淮南子泰族训云："英俊豪杰，各以小大之材处其位，得其宜。"
　　〔四〕"民"旧作"人"，据治要改。
　　〔五〕荀子富国篇云："德必称位。"
　　〔六〕易系辞下传。
　　〔七〕系辞上传云："言行，君子之所以动天地也。"
　　〔八〕"三代"忠贵篇作"五代"。本传注云："谓唐。虞。夏。商。周也。"易屯初九："利建侯。"师上六："开国承家。"
　　〔九〕治要"传"上有"能"字。○铎按：当据补。
　　〔一０〕史记高祖功臣侯者年表序云："尚书有唐。虞之侯伯，历三代千有余载，自全，以蕃卫天子。"
　　自春秋之后，战国之制，将相〔一〕权臣，必以亲家〔二〕。皇后兄弟，主婿外孙，年虽童妙〔三〕，未脱桎梏〔四〕，由〔五〕借此官职，功不加民，泽不被下〔六〕而取侯〔七〕，多受茅土〔八〕，又不得治民效能以报百姓，虚食重禄，素餐尸位〔九〕，而但事淫侈，坐作骄奢，破败而不及传世者也〔一０〕。
　　〔一〕"相"字旧脱。
　　〔二〕荀子非相篇云："妇人莫不愿得以为夫，处女莫不愿得以为士，弃其亲家而欲奔之者，比肩而起。""亲"谓父母，"家"谓夫也。汉时则以"亲家"为"亲戚"通称。后汉纪："明帝永平元年，东海王强薨，诏诸王京师亲家皆诣东海奔丧。"后汉书东海王强传称"亲戚"，是其证也。后汉书马皇后纪："诸姬主朝请"，列女传作"诸王亲家朝请"。又郭皇后纪云："后弟况迁大鸿胪，帝数幸其第，会公卿诸侯亲家饮燕。"窦皇后纪云："年六岁能书，亲家皆奇之。"后汉纪："章帝建初三年，窦宪兄弟亲幸，自马氏侯及王主亲家莫不畏惮。"续汉书礼仪志载上陵仪有百官四姓亲家妇女。后汉书应奉传章怀注引汝南记云："亲家李氏。"○铎按：此"亲家"谓族外亲戚，与古以父母兄弟为亲戚者义别。笺所引后汉纪。后汉书"亲家"，即续汉书礼仪志引独断所谓"凡与帝后有瓜葛者"。至汝南记所载，乃男女姻家父母相呼之称，"亲"读去声，不当引以说此。
　　〔三〕"妙"读为"眇"。书顾命云："眇眇予末小子。"魏志陈思王植传上疏求自试云："终军以妙年使越"，"妙"亦"眇"之借。
　　〔四〕王先生云：'易蒙初六："发蒙，利用刑人，用脱桎梏。"周礼大司寇疏引郑注："木，在手曰桎，在足曰梏。"又大畜六四："童牛之告"，李氏集解引虞翻曰："告谓以木楅其角。"侯果曰："牿，楅也。以木为之，横施于角，止其抵之威也。"书费誓："今惟淫舍牿牛马"，正义称郑注以"牿"为"桎梏"之"梏"，施梏于牛马之脚，使不得走佚。详稽经训，并以"桎梏"为拘囚之具，因而凡就拘制者皆谓之"桎梏"，故学校谓之"校"，荷校亦谓之"校"，取义木囚，亦其例也。童蒙情识未定，宜用防闲，故脱桎梏则吝。此云"未脱桎梏"，正言不离童幼耳。未可以关木之罪人，概就塾之童子也。’○铎按：此犹言"未离襁褓"耳。汉书王莽传云："孝武皇帝裂三万户以封卫青。青子三人，或在襁褓，皆为通侯。"是其事。
　　〔五〕"由"字误。○铎按：诗王风君子阳阳传："由，用也。"
　　〔六〕毛诗车舝序云："德泽不加于民。"
　　〔七〕汉书李广传云："诸妄校尉以下，材能不及中，以军功取侯者数十人。"又云："广之军吏及士卒，或取封侯。"而"取侯"不辞，疑"侯"上脱"封"字。或云："取侯"当为"列侯"。○铎按："侯"上脱"封"字，说近是。
　　〔八〕独断云："天子太社，以五色土为坛。皇子封为王者，受天子之社土，以所封之方色，东方受青，南方受赤，他如其方色。苴以白茅授之。各以其所封方之色归国以立社，故谓之受茅土。汉兴，以王子封为王者得茅土。其它功臣及乡亭他姓公侯，各以其户数租入为限，不受茅土，亦不立社也。"
　　〔九〕白虎通京师篇云："有能然后居其位，德加于人然后食其禄。"汉书朱云传云："今朝廷大臣，上不能匡主，下无以益民，皆尸位素餐。"论衡量知篇云："文吏空胸，无仁义之学，居位食禄，终无以效，所谓尸位素餐者也。素者，空也。空虚无德，食人之禄，故曰素餐。无道艺之业，不晓政治，默坐朝廷，不能言事，与尸无异，故曰尸位。"
　　〔一０〕史记十二诸侯年表序云："诸侯恣行，淫侈不轨。"汉兴以来诸侯王年表序云："诸侯或骄奢□，邪臣计谋为淫乱，大者叛逆，小者不轨于法，以危其命，殒身亡国。""破败"上疑脱"此以"二字。
　　子产有言："未能操刀而使之割，其伤实多〔一〕。"是故世主〔二〕之于贵戚也，爱其嬖媚之美，不量其材而授之官〔三〕，不使立功自托于民，而苟务高其爵位，崇其赏赐〔四〕，令结怨于下民，〔五〕县罪于恶〔六〕，积过既成，岂有不颠陨者哉〔七〕？此所谓"子之爱人，伤之而已"哉〔八〕！
　　〔一〕襄卅一年左传。
　　〔二〕"世"旧作"也"，何本作"人"，并误。
　　〔三〕"授"旧作"受"。汉书董仲舒传云："量材而授官。"
　　〔四〕齐语云："劝之以赏赐。"赵策：'左师触詟见太后曰："今媪尊长安君之位，而封之以膏腴之地，多予之重器，而不及今令有功于国，一旦山陵崩，长安君何以自托于赵？"’此文本之。
　　〔五〕汉书李寻传云："为主结怨于民。"
　　〔六〕韩非子亡征篇云："悬罪而弗诛。"庄子寓言篇云："无所县其罪"，郭注："县，系也。"汉书陈汤传云："宜以时解县通籍"，孟康曰："县，罪未竟也，如言县罚也。"按"县罪于"以下当有二字，与"下民"对。此文大意与忠贵篇末段相同，彼云"下自附于民氓，上承顺于天心"，此"恶"字盖即"天心"之误。志氏姓篇："于诸侯无恶"，晋语作"诸侯无二心"，亦一证。○俞樾云：'
　　"县罪于"下脱二字，当与上"结怨于下民"相对成文。"恶"下脱"既"字。"恶既积"，"过既成"，亦相对成文。’
　　〔七〕后汉书冯衍传："社稷颠陨。"按"陨"亦作"殒"，隗嚣传云："妻子颠殒。"邓析子转辞篇云："终颠殒乎混冥之中。"
　　〔八〕襄卅一年左传。
　　先主之制，官民必论其材，论定而后爵之，位定然后禄之〔一〕。人君也此君不察〔二〕，而苟以亲戚色官之人典官者〔三〕，譬犹以爱子易御仆〔四〕，以明珠易瓦砾〔五〕，虽有可爱好之情，然而其覆大车而杀病人也必矣〔六〕。书称"天工人其代之"〔七〕，传曰："夫成天地之功者，未尝不蕃昌也〔八〕。"由此观之，世主欲无功之人而强富之〔九〕，则是与天斗也。使无德况之人〔一０〕与皇天斗，而欲久立，自古以来，未之尝有也〔一一〕。
　　〔一〕礼记王制云："凡官民，材必先论之。论辨然后使之，任事然后爵之，位定然后禄之。"○铎按：后汉书左周黄传论云："辩论其才，论定然后官之，任官然后禄之。"与此皆述意。
　　〔二〕文有脱误。贤难篇云："时君俗主不此察也。"此盖同于彼。或当云"人君世主不察"。○铎按：此疑当作"今之君也不此察"。"今之君"对上"先主"言。"今"误为"人"，又脱"之"字，下"君"字涉上而衍，"不"字又倒在"此"字下，遂不可读。
　　〔三〕"色"旧作"邑"。按墨子尚贤中篇云："王公大人有所爱其色而使其心，不察其知而与其爱。是故不能治百人者，使处乎千人之官；不能治千人者，使处乎万人之官。此其故何也？曰：若处官者，爵高而禄厚，故爱其色而使之焉。""色官"本于彼。○铎按：此"亲戚"谓子弟。吕氏春秋去私篇："内举不避子"，新序杂事一作"内举不回亲戚"，是其证。"色官"谓以面目姣好为官者。典官，主官事也。
　　〔四〕诗出车毛传："仆夫，御夫也。"正月郑笺："仆，将车者也。"
　　〔五〕吕氏春秋乐成篇云："民聚瓦砾。"淮南子精神训云："视珍宝珠玉，犹石砾也。"○铎按：此明珠乃以合药者，易之以瓦砾则病不治，故曰"杀病人"。古以珠玉治疾，汉书王莽传："美玉可以灭瘢。"即其证。
　　〔六〕○铎按：古"大车"有二义：一为大夫之车，诗王风大车传："大车，大夫之车"是也；一为牛车，晋语五："遇大车当道而覆"，韦注："大车，牛车也"是也。此取前义。
　　〔七〕皋陶谟。
　　〔八〕"功"旧作"力"。按郑语：'史伯曰："夫成天地之大功者，其子孙未尝不章。"’本书忠贵篇亦云："成天地之大功者，未尝不蕃昌也。"闵元年左传云："其必蕃昌。"○铎按：此所引乃尚书大传逸文。汪引郑语，盖以传为春秋外传，疏矣。
　　〔九〕○铎按："强"字当在"欲"下。
　　〔一０〕尔雅释诂云："贶，赐也。""况"与"贶"同。汉书武帝纪元封元年诏曰："遭天地况施"，应劭曰："况，赐也。"管子四时篇云："求有德赐布施于民者而赏之。""德况"犹言"德赐"。
　　〔一一〕按汉书鲍宣传，宣上书言："陛下上为皇天子，下为黎庶父母，奈何独私养外亲与幸臣董贤，多赏赐以大万数？非天意也。"又言："汝昌侯傅商亡功而封。官爵乃天下之官爵，取非其官，官非其人，而望天悦民服，岂不难哉？"又言："董贤但以令色谀言自进。赏赐亡度，竭尽府藏，岂天意与民意？天不可久负，厚之如此，反所以害之也。宜为谢过天地，解雠海内"云云，此篇大恉与彼同。



　　本政〔一〕第九
　　凡人君之治，莫大于和阴阳〔二〕。阴阳者，以天为本。天心顺则阴阳和，天心逆则阴阳乖。天以民为心，民安乐则天心顺〔三〕，民愁苦则天心逆。民以君为统，君政善则民和治，君政恶则民冤乱。君以恤民为本〔四〕，臣忠良则君政善，臣奸枉则君政恶。以选为本〔五〕，选举实则忠贤进，选虚伪则邪党贡。选以法令为本，法令正则选举实，法令诈则选虚伪。法以君为主，君信法则法顺行，君欺法则法委弃。君臣法令之功，必效于民。故君臣法令善则民安乐，民安乐则天心慰〔六〕，天心慰则阴阳和，阴阳和则五谷丰，五谷丰而民眉寿〔七〕，民眉寿则兴于义，兴于义而无奸行，无奸行则世平，而国家宁。社稷安，而君尊荣矣〔八〕。是故天心阴阳。君臣。民氓。善恶相辅至而代相征也〔九〕。
　　〔一〕○铎按：淮南子原道训高注："原，本也。"汉书薛宣传："原心定罪"，师古注："原谓寻其本也。"寻原为"原"，故探本亦谓之"本"。此篇论政之本，题曰本政，犹吕氏春秋究生之本，而命其篇为本生也。
　　〔二〕汉书董仲舒传云："天道之大者在阴阳。"魏相传云："阴阳者，王事之本，群生之命，自古贤圣，未有不繇者也。"又云："愿陛下选明经通知阴阳者四人，各主一时。时至明言所职，以和阴阳。"元帝纪初元三年诏曰："盖闻安民之道，本繇阴阳。"成帝纪阳朔二年诏曰：'昔在帝尧，立羲。和之官，命以四时之事，令不失其序。故书云："黎民于蕃时雍"，明以阴阳为本也。’
　　〔三〕汉书鲍宣传云："天人同心，人心悦，则天意解矣。"
　　〔四〕"恤民"二字疑误，按文义当云"得臣"，方与下合。
　　〔五〕"以选"上脱二字。
　　〔六〕"慰"旧作"□"，据程本改，下同。按□，俗总字，见广韵一董。
　　〔七〕诗七月毛传云："眉寿，豪眉也。"○铎按："而"犹"则"也，互文耳。下"而无奸行"同。
　　〔八〕汉书魏相传云："君动静以道，奉顺阴阳，则日月光明，风雨时节，寒暑调和。三者得叙，则灾害不生，五谷熟，丝麻遂，草木茂，鸟兽蕃，民不夭疾，衣食有余。若是则君尊民说，上下亡怨，政教不违，礼让可兴。"按相所云，大恉本于董仲舒。张汤后安世传：'相上封事云："朝廷尊荣，天下乡风。"’
　　〔九〕○铎按：说文："代，更也。征，召也。"阳。氓。征，唐。登合韵。司马相如封禅文煌与升。烝。乘协，是其例。
　　夫天者国之基也〔一〕，君者民之统也，臣者治之材也。工欲善其事，必先利其器〔二〕。是故将致太平者，必先调阴阳；调阴阳者，必先顺天心；顺天心者，必先安其人；安其人者〔三〕，必先审择其人。是故国家存亡之本，治乱之机，在于明选而已矣〔四〕。圣人知之，故以为黜陟之首。书曰："尔安百姓，何择非人〔五〕？"此先王致太平而发颂声也〔六〕。
　　〔一〕"天"当作"民"。述赦篇云："贞良善民，惟国之基。"救边篇云："国以民为基。"皆其证也。汉书谷永传云："王者以民为基。"
　　〔二〕汉书梅福传云：'士者国之重器，得士则重，失士则轻。故爵禄束帛者，天下之砥石，高祖所以厉世摩钝也。孔子曰："工欲善其事，必先利其器。"’颜师古注："论语载孔子之言也。工以喻国政，利器喻贤才。"王褒传圣主得贤臣颂云："夫贤者国家之器用也。所任贤则趋舍省而功施普，器用利则用力少而就效众。故工人之用钝器也，劳筋苦骨，终日矻矻。及至巧冶铸干将之朴，清水焠其锋，越砥歛其咢，水断蛟龙，陆剸犀革，忽若彗泛画涂。如此则使离娄督绳，公输削墨，虽崇台五增，延袤百丈而不溷者，工用相得也。"此文大恉本于彼。治要载桓谭新论亦云："材能德行者，治国之器也。"
　　〔三〕二"人"字当作"民"。○铎按：此盖后人避唐讳改。
　　〔四〕汉书京房传云："任贤必治，任不肖必乱，必然之道也。"
　　〔五〕吕刑。○铎按：原文引见思贤篇"先王为官择人"注。
　　〔六〕郑氏诗谱云："周颂者，周室成功致太平德洽之诗。"汉书楚元王传刘向封事云："欲以成太平，致雅。颂。"论衡须颂篇云："天下太平颂声作。"
　　否泰消息，阴阳不并〔一〕，观其所聚，而兴衰之端可见也〔二〕。稷。。皋陶聚而致雍熙〔三〕，皇父。蹶。踽聚而致灾异〔四〕。夫善恶之象，千里合符，百世累迹，性相近而习相远〔五〕。是故贤愚在心，不在贵贱；信欺在性，不在亲疏。二世所以共亡天下者，丞相。御史也〔六〕。高祖所以共取天下者，缯肆。狗屠也；骊山之徒，钜野之盗，皆为名将〔七〕。由此观之，苟得其人，不患贫贱；苟得其材，不嫌名迹〔八〕。
　　〔一〕刘向封事云："谗邪进则众贤退，群枉盛则正士消，故易有否。泰。小人道长，君子道消。君子道消，则政日乱，故为否。否者，闭而乱也。君子道长，小人道消。小人道消，则政日治，故为泰。泰者，通而治也。"
　　〔二〕易萃彖曰："观其所聚，而天地万物之情可见矣。"
　　〔三〕""即"契"字。后汉书方术传第五伦令班固为文荐谢夷吾曰："臣闻尧登稷。契，政隆太平；舜用皋陶，政致雍熙。"○铎按：程本""作"禹"，讹。"稷"亦见三式篇。
　　〔四〕诗十月之交。"踽"今诗作"楀"。○铎按：蹶。楀皆周幽王臣。"楀"集韵引诗作"□"，汉书古今人表作"萭"。此作"踽"，盖与"蹶"字相连而误为足旁。
　　〔五〕论语。
　　〔六〕见史记秦始皇纪。○铎按："以"犹"与"也，下句同。
　　〔七〕灌婴。樊哙。黥布。彭越也。并见史记。
　　〔八〕汉书游侠传序云："众庶乐其名迹，觊而慕之。"
　　远迹汉元以来〔一〕，骄贵之臣，每受罪诛〔二〕，党与在位，〔三〕幷伏辜者〔四〕，常十二三。由此观之，贵宠之臣，未尝不播授私人进奸党也〔五〕。是故王莽与汉公卿牧守夺汉，光武与汉之遗民弃士共诛。如贵人必贤而忠〔六〕，贱人必愚而欺，则何以若是？
　　〔一〕汉书贾谊传云："窃迹前事"，颜师古注："寻前事之踪迹。""迹"与"迹"同。汉元，谓汉元年。汉书平帝纪元始五年诏曰："汉元至今。"律历志云："黄帝调律历，汉元以来用之。"
　　〔二〕汉书王嘉传云："往者，宠臣邓通。韩嫣骄贵失度，逸豫无厌，小人不胜情欲，卒陷罪辜。"
　　〔三〕管子八观篇云："请谒得于上，则党与成于下。"
　　〔四〕诗雨无正云："既伏其辜。"
　　〔五〕管子明法解云："群臣以虚誉进其党。"后汉书仲长统传昌言法诫篇云："权移外戚之家，宠被近习之□，亲其党类，用其私人，内充京师，外布列郡。"
　　〔六〕吕氏春秋重己篇云："人主。贵人"，高诱注："贵人，谓公卿大夫也。"
　　自成帝以降，至于莽，公卿列侯，下讫令尉〔一〕，大小之官，且十万人，皆自汉所谓贤明忠正贵宠之臣也。莽之篡位，惟安众侯刘崇。东郡太守翟义思事君之礼，义勇奋发〔二〕，欲诛莽。功虽不成，志节可纪〔三〕。夫以十万之计，其能奉报恩〔四〕，二人而已。由此观之，衰世群臣诚少贤也，其官益大者罪益重，位益高者罪益深尔〔五〕。故曰：治世之德，衰世之恶，常与爵位自相副也。
　　〔一〕续汉书百官志云："县万户以上为令，不满为长。尉大县二人，小县一人。"
　　〔二〕汉书陈汤传云："策虑愊亿，义勇奋发。"
　　〔三〕汉书元后传云："莽为摄皇帝，改元称制，宗室安众侯刘崇及东郡太守翟义等恶之，更举兵欲诛莽。"义见翟方进传。○铎按：刘崇与相张绍谋诛莽，语在莽传。
　　〔四〕"奉"下脱一字。按救边篇云："凡民之所以奉事上者，怀义恩也。"此当云"奉上报恩"。○铎按：邵本臆补"国"字。
　　〔五〕盐铁论褒贤篇云："其位弥高而罪弥重，禄滋厚而罪滋多。"
　　孔子曰："国有道，贫且贱焉，耻也；国无道，富且贵焉，耻也〔一〕。"诗伤"皎皎白驹，在彼空谷"〔二〕，"巧言如流，俾躬处休〔三〕。"盖言衰世之士，志弥洁者身弥贱，佞弥巧者官弥尊也。方以类聚，物以群分〔四〕，同明相见，同听相闻，惟圣知圣，惟贤知贤〔五〕。
　　〔一〕论语"国"俱作"邦"，此避高祖讳。列女传柳下惠妻传亦作"国"。
　　〔二〕白驹。
　　〔三〕雨无正。
　　〔四〕易系辞上传。
　　〔五〕分。闻。贤韵。韩诗外传五云："同明相见，同音相闻，同志相从，非贤者莫能用贤。"汉书元后传：'成帝谓王章曰："惟贤知贤，君试为朕求可以自辅者。"’魏志杜袭传：'袭曰："夫惟贤知贤，惟圣知圣。"’盖本此。
　　今当涂之人〔一〕，既不能昭练贤鄙〔二〕，然又却于贵人之风指〔三〕，胁以权势之属托〔四〕，请谒阗门〔五〕，礼贽辐辏〔六〕，迫于目前之急，则且先之〔七〕。此正士之所独蔽，而群邪之所党进也。
　　〔一〕○铎按："当涂"注见明闇篇。
　　〔二〕○铎按：文选月赋注引埤苍："练，择也。"尔雅释诂："柬，择也。""练"即"柬"之借。
　　〔三〕"却"当为"劫"，"劫"与下"胁"字同义。礼记儒行云："劫之以众"，郑注："劫，劫胁也。""劫"亦作"□"。劫。□。却字形相近，庄子田子方篇："盗人不得□"，释文：'元嘉本作"却"。’误正类此。"风指"有二义。汉书何武传云："大司空甄丰承莽风指"，颜师古注："风，谓风采也。指，意也。"王莽传云："莽色厉而言之，欲有所为，微见风采，党与承其指意而显奏之。"风，读如字。孔光传云："莽所欲搏击，辄为草，以太后指风光，令上之。"严助传云："乃令严助谕意，风指于南越。"颜氏并读"风"为"讽"。后汉书宦者传云："蔡伦受窦后风旨，诬陷安帝祖母宋贵人。"章帝子清河孝王传云："使小黄门蔡伦考实之，皆承讽旨，傅致其事。"西羌传云："王莽辅政，欲耀威德，以怀远为名，乃令译讽旨诸羌，使共献西海之地。"皆用"讽"本字，此"风旨"当读如字。
　　〔四〕汉书邹阳传云："胁于位势之贵。"盖宽饶传云："上无许。史之属，下无金。张之托"，颜师古注："许氏。史氏有外属之恩，金氏。张氏自托在于近狎也。属，读如本字。"按属。托同义，颜说非也。尹翁归传云："征拜东海太守，过辞廷尉于定国。定国家在东海，欲属托邑子两人。"佞幸淳于长传云："凤且终，以长属托太后及帝。"外戚传：'孝武李夫人病笃。上曰："夫人病甚，殆将不起，一见我，属托王及兄弟。"’后汉书窦融传云："年老，子孙纵诞多不法，遂交通轻薄，属托郡县，干乱政事。"马援后严传云："典郡四年，坐与宗正刘轶。少府丁鸿等更相属托，征拜太中大夫。"翟酺传云："权贵共诬酺及尚书令高堂芝等交通属托。"杨震传云："外交属托，扰乱天下。"又云："属托州郡，倾动大臣。"白虎通三纲六纪篇论朋友云："生不属，死不托。"分合言之，其义一也。
　　〔五〕韩非子八奸篇云："有左右之交者，请谒以为重。"汉书申屠嘉传云："门不受私谒。"史记汲郑列传赞云："始翟公为廷尉，宾客阗门"，汉书作"填"，颜师古注云："填，满也。"○铎按：朱骏声云：'"阗"字本训当与"填"略同。’
　　〔六〕说文云："毂，辐所凑也。"凑。辏古今字。后汉书郎顗传云："今选举皆归三司，非有周。召之才，而当则哲之重，每有选用，辄参之掾属，公府门巷，宾客填集，送去迎来，财货无已。其当选者，竞相荐谒，各遣子弟，充塞道路。开长奸门，兴致浮伪，非所谓率由旧章也。"○铎按：明闇篇："天下辐凑。"辏，俗改旁字。
　　〔七〕礼记大传云："圣人南面而听天下，所且先者五"，郑注："且先，言未遑余事。"
　　周公之为宰辅也，以谦下士，故能得真贤〔一〕。祁奚之为大夫也，举雠荐子，故能得正人〔二〕。今世得位之徒，依女妹之宠以骄士〔三〕，借亢龙之势以陵贤〔四〕，而欲使志义之士，匍匐曲躬以事己，毁颜谄谀以求亲，然后乃保持之〔五〕，则贞士采薇冻馁，伏死岩穴之中而已尔，岂有肯践其阙而交其人者哉〔六〕？
　　〔一〕盐铁论刺复篇云："昔周公之相也，谦卑而不邻，以劳天下之士，是以俊乂满朝，贤智充门。"事详说苑敬慎篇及尊贤篇。○铎按：亦见荀子尧问篇。尚书大传。韩诗外传三。
　　〔二〕襄三年左传。○铎按：亦见晋语七。吕氏春秋去私篇。新序杂事一。
　　〔三〕韩非子诡使篇云："女妹私义之门，不待次而宦。"
　　〔四〕后汉书云：'阴兴，光烈皇后母弟也。帝欲封之，兴固让。贵人问其故。兴曰："贵人不读书记耶？亢龙有悔。夫外戚家苦不知谦退，嫁女欲配侯王，取妇眄睨公主，愚心实不安也。"’○铎按：依笺例当云"后汉书阴识后兴传。"
　　〔五〕汉书元后传：'王凤云："御史大夫音谨敕，臣敢以死保之。"’楚元王后向传："上数欲用向为九卿，辄不为王氏居位者及丞相。御史所持，故终不迁。"颜师古注："持，谓扶持佐助也。"荀子解蔽篇云："鲍叔。宁戚。隰朋仁智且不蔽，故能持管仲，而名利福禄与管仲齐。召公。吕望仁知且不蔽，故能持周公，而名利福禄与周公齐。"杨倞注："持，扶翼也。"晋书山涛传云："时人欲危裴秀，涛正色保持之。"石鉴传云："时大司马汝南王亮为太傅杨骏所疑，有告亮欲举兵讨骏，鉴以为不然，保持之。"
　　〔六〕汉书邹阳传云："今欲使天下寥廓之士，笼于威重之权，胁于位势之贵，回面污行，以事谄谀之人，而求亲近于左右，则士有伏死堀穴岩薮之中耳，安有尽忠信而趋阙下者哉？"



　　潜叹〔一〕第十
　　凡有国之君〔二〕，未尝不欲治也，而治不世见者，所任不贤故也〔三〕。世未尝无贤也，而贤不得用者，群臣妒也〔四〕。主有索贤之心，而无得贤之术，臣有进贤之名，而无进贤之实，此以人君孤危于上〔五〕，而道独抑于下也〔六〕。
　　〔一〕○铎按：此篇伤惑君之信谗断正，痛骄臣之进党噬贤，与明闇。思贤二篇大旨弥近。至谓"正义之士与邪枉之人不两立"，则与韩非论"智法之士与当涂之人不两存"者意同。彼以孤愤为书，此以潜叹标旨，虽时移世易，要有相承者焉。
　　〔二〕"君"下旧有"者"字，据治要删。
　　〔三〕汉书京房传云："任贤必治，任不肖必乱。"○铎按：治要作"所任不固也"，"固"与"故"同，脱"贤"字。
　　〔四〕楚策：'苏子曰："人臣莫难于无妒而进贤为主。"’
　　〔五〕秦策：'范睢曰："小者身以孤危。"’○铎按："此以"即"是以"。治要作"此所以"，盖据误本。
　　〔六〕"道"下脱一字。"独"旧作"犹"，据治要改。
　　夫国君之所以致治者公也，公法行则轨乱绝〔一〕。佞臣之所以便身者私也，私术用则公法夺〔二〕。列士之〔三〕所以建节者义也，正节立则丑类代〔四〕。此奸臣乱吏无法之徒〔五〕，所为〔六〕日夜杜塞贤君义士之闲〔七〕，咸〔八〕使不相得者也〔九〕。
　　〔一〕"轨"治要作"宄"，按本书皆作"宄"。
　　〔二〕管子任法篇云："法者，上之所以一民使下也。私者，下之所以侵法乱主也。"韩非子诡使篇："本言曰：所以治者法也，所以乱者私也。法立则莫得为私矣。"
　　〔三〕"之"字旧脱，据治要补。
　　〔四〕孙侍御云：'"代"疑"殆"。’王侍郎云：'"代"当作"伐"，与绝。夺为韵。’继培按：说苑政理篇：'孔子曰："夫以不肖代贤，是为夺也。以贤代不肖，是为伐也。"’○铎按：孙说非。
　　〔五〕"无法"治要作"思私"。按韩非子定法篇云："臣无法则乱于下。"人主篇云："大臣太贵，所谓贵者无法而擅行，操国柄而便私者也。"
　　〔六〕"为"旧作"谓"，据治要改。
　　〔七〕"塞"治要作"隔"。管子明法解云："人臣之力，能鬲君臣之闲，而使美恶之情不扬闻。"按后汉书申屠刚传云："外戚杜隔，恩不得通。"又云："亲疏相错，杜塞闲隙。"塞。隔义同。
　　〔八〕"咸"治要作"亟"。
　　〔九〕汉书王褒传圣主得贤臣颂云："聚精会神，相得益章。"
　　夫贤者之为人臣，不损君以奉佞，不阿众以取容〔一〕，不堕〔
　　二〕公以听私，不挠法以吐刚〔三〕，其明能照奸，而义不比党〔四〕。是以范武归晋而国奸逃〔五〕，华元反朝而鱼氏亡〔六〕。故正义之士与邪枉之人不两立〔七〕。而〔八〕人君之取士也，不能参听民氓，断之聪明，反徒信乱臣之说，独用污吏之言〔九〕，此所谓与仇选使〔一０〕，令囚择吏者也。
　　〔一〕吕氏春秋似顺览云："夫顺令以取容者众能之"，高诱注："容，悦也。"汉书朱建传云："义不取容。"
　　〔二〕"堕"旧作"惰"，据治要改。○铎按：大戴礼子张问入官篇："堕怠者，时之所以后也。"以"堕"为"惰"，犹此以"惰"为"堕"，似不必改。
　　〔三〕诗烝民云："刚亦不吐。""挠法"见务本篇注。○铎按："吐刚"喻畏强暴。诗大雅烝民："柔则茹之，刚则吐之。"
　　〔四〕礼记儒行云："谗谄之民，有比党而危之者。"
　　〔五〕宣十六年左传。○铎按：晋语五："范武子退自朝"，韦注："武子，晋正卿士会。"
　　〔六〕成十五年左传。○铎按：说文："亡，逃也。"楚语："子牟有罪而亡"，韦注："亡，奔也。"鱼氏亡，谓鱼石。鱼府等奔楚。
　　〔七〕韩非子孤愤篇云："智术之士，明察听用，且烛重人之阴情。能法之士，劲直听用，且矫重人之奸行。故智术能法之士用，则贵重之臣必在绳之外矣。是智法之士与当涂之人不可两存之仇也。"淮南子诠言训云："邪与正相伤，欲与性相害，不可两立，一置一废。"
　　〔八〕"立"下旧有"之"字，"而"作"夫"，据治要删。改。
　　〔九〕孟子云："暴君污吏。"○铎按：韩非子八说篇："参听无门户，故智者不得欺。"
　　〔一０〕"选"旧作"迁"，据治要改。
　　书云："谋及乃心，谋及庶人〔一〕。"孔子曰："众好之，必察焉；众恶之，必察焉〔二〕。"故圣人之施舍也〔三〕，不必任众，亦不必专己〔四〕，必察彼己之为〔五〕，而度之以义〔六〕，或舍人取己〔七〕，故举无遗失而政〔八〕无废灭也〔九〕。或君则不然〔一０〕，己有所爱，则因以断正，不稽于众，不谋于心，苟眩于爱，惟言是从，此政之所以败乱，而士之所以放佚者也。
　　〔一〕洪范。
　　〔二〕论语。○铎按：今本论语卫灵公篇作"众恶之，必察焉；众好之，必察焉。"王肃注："或众阿党比周，或其人特立不群，故好恶不可不察也。"俞樾群经平议云：'阿党比周，解"众好必察"之意；特立不群，解"众恶必察"之意。是王肃所据本，"众好"句在"众恶"句前。潜夫论引同。盖汉时旧本如此，今传写误倒耳。风俗通正失篇引孔子曰："众善焉，必察之；众恶焉，必察之。"虽文字小异，亦"善"在"恶"前，可据正。’
　　〔三〕周语：'王孙说曰："故圣人之施舍也，议也。"’韦昭注："施，予也；舍，不予。"○经义述闻十八王引之曰：'施舍，谓赐予穷困之人。韦注："施，予也；舍，不予也。"盖古训之失传久矣。’○铎按：此文"施舍"承上"众好"。"众恶"言之，则是对举，非一义也。
　　〔四〕汉书叙传：'班彪云："主有专己之威。"’后汉书陈元传云："博询可否，示不专己。"
　　〔五〕"为"治要作"谓"。
　　〔六〕周语：'王孙说曰："主德义而已。"’
　　〔七〕孟子云："舍己从人。"此反言之。中论慎所从篇云：'夫人之所常称曰："明君舍己而从人，故其国治以安；闇君违人而专己，故其国乱以危。"乃一隅之偏说也，非大道之至论也。凡安危之势，治乱之分，在乎知所从，不在乎必从人也。’意与此同。
　　〔八〕"政"治要作"功"。
　　〔九〕见明闇篇。
　　〔一０〕"或"与"惑"同。荀子臣道篇云："闇主惑君。"吕氏春秋知化篇云："人主之惑者则不然。"○铎按：治要正作"惑"。
　　昔纣好色，九侯闻之，乃献厥女。纣则大喜〔一〕，以为天下之丽莫若此也，以问妲己。妲己惧进御而夺己爱也，乃伪俯而泣曰："君王年即耆邪〔二〕？明既衰邪？何貌恶之若此而覆谓之好也？"纣于是渝而以为恶〔三〕。妲己恐天下之愈进美女者〔四〕，因白"九侯之不道也，乃欲以此惑君王也。王而弗诛，何以革后？"纣则大怒，遂脯厥女而烹九侯〔五〕。自此之后，天下之有美女者，乃皆重室昼闭〔六〕，惟恐纣之闻也。赵高专秦，将杀二世，乃先示权于众，献鹿于君，以为骏马。二世占之曰："鹿〔七〕。"高曰："马也。"二世收目独视〔八〕，曰："丞相误邪！此鹿也。"高终对以马。问于朝臣，朝臣或助二世而非高。高因白二世："此皆阿主惑上，不忠莫大。"乃尽杀之。自此之后，莫敢正谏〔九〕，而高遂杀二世于望夷，竟以亡〔一０〕。
　　〔一〕"则"何本作"乃"。按"则"字是，与下"纣则大怒"相应。○铎按："乃"犹"则"也，互文耳。庄二十八年左传："则可以威民而惧戎。"晋语"则"作"乃"，礼记月令："豺乃祭兽戮禽。"吕氏春秋季秋纪"乃"作"则"，是二字通用之证。详经传释词卷六。卷八。
　　〔二〕"即耆"御览四百九十四作"既老"。按：当作"既耆"，曾子疾病篇云："年既耆艾。"○铎按：耆。衰韵，作"老"则失其韵矣。即，就也，近也。上言"即"，下言"既"，此正古人修辞之精，似不必改。
　　〔三〕诗羔裘毛传："渝，变也。"○铎按：已见贤难篇"灌巨豕而垩涂渝"注。
　　〔四〕○铎按："者"犹"也"，说见经传释词卷九。
　　〔五〕淮南子俶真训云："醢鬼侯之女。"吕氏春秋行论篇高诱注："梅伯说鬼侯之女美，令纣取之。纣听妲己之谮曰以为不好，故醢梅伯，脯鬼侯。"过理篇注同。鬼侯即九侯也。史记鲁仲连传云："九侯有子而好，献之于纣。纣以为恶，醢九侯。"殷本纪又云："九侯女不□淫，纣怒，杀之。"○铎按：赵策三亦作鬼侯。又吕氏春秋行论篇注"曰"字衍，当据过理篇注删。
　　〔六〕礼记月令云："审门闾，谨房室，必重闭。"郑注："重闭，外内闭也。"淮南子主术训云："闺门重袭。"
　　〔七〕方言云："凡相窃视，南楚或谓之占。"按说文云："觇，窥视。"引春秋传："公使觇之。""占"即"觇"之省。○铎按：说文："占，视兆问也。"是"占"字本有视义。广雅释诂一："占，视也。"王念孙疏证云：'"占"犹"瞻"也。’
　　〔八〕王侍郎云：'"收目"当作"抆目"，"抆"即说文"□"字。’王先生曰：'"独"疑"属"。’○铎按：尔雅释诂："收，聚也。""收目"盖谓聚集目力而视之耳。"独"当作"属"，读为"注"，晋语五："则恐国人之属耳目于我也"，韦：'"属"犹"注"也。’二字声近而义同。
　　〔九〕说苑正谏篇云："谏有五：一曰正谏。"○铎按：说文："证，谏也。""正"与"证"同。吕氏春秋不苟篇："主有失败，皆交争证谏。"外传九作"正谏"，是"正"即"证"也。
　　〔一０〕见史记秦始皇纪。新语辨惑篇载此事，以为"赵高驾鹿"。
　　夫好之与恶效于目〔一〕，而鹿之与马者〔二〕着于形者也〔三〕，已又定矣。还至谗如〔四〕臣妾之饰伪言而作辞也〔五〕，则君王失己心，而人物丧我体矣。况乎逢幽隐囚人〔六〕，而待校其信，〔七〕不若察妖女之留意也；其辨贤不肖也，不〔八〕若辨鹿马之审固也〔九〕。此二物者，皆得进见于朝堂，暴质于心臣矣〔一０〕。及欢爱。苟媚。佞说。巧辨之惑君也，犹炫耀君目〔一一〕，变夺君心，便以好为〔一二〕丑，以鹿为马，而况于郊野之贤。阙外之士，未尝得见者乎〔一三〕﹖
　　〔一〕"效"旧作"放"。按礼记曲礼："效马效羊"，郑注云：'"效"犹"呈见"。’○铎按：方言十二："效，明也。"与"着"互文见义。
　　〔二〕"者"字疑衍。○铎按：即"着"之驳文。
　　〔三〕新语云："马鹿之异形，众人所知也。"
　　〔四〕"如"疑当作"妒"，属上读。
　　〔五〕易遯九三："畜臣妾，吉。"汉书董仲舒传云："百官皆饰空言虚辞。"韩非子诡使篇云："造言作辞。"○俞樾云：'作"妒"是也，属上读非也。"还"乃"沓"字之误。方言。广雅并曰："沓，及也。""沓至"犹云"及至"。盖承上言，好之与恶，鹿之与马，本属易辨，己又先有定见，及至谗妒之臣妾饰言，则又为之夺也。自"沓至"至"辞也"十四字作一句读，不当于"妒"字绝句。’○铎按：俞订"还"字，读十四字为句是也。谗妒臣妾，疑当作"谗妾妒臣"，指妲己与赵高二人，犹"好恶效于目"。"鹿马着于形"亦分承上文言之也。赵策三："彼又将使其子女谗妾为诸侯妃姬。"荀子大略篇："君有妒臣，则贤人不至。"是"谗妾"。"妒臣"皆古人常语。已又定矣，"又"与"有"同，言好之与恶，鹿之与马，皆已有定也。俞氏以"已"为"人己"之"己"，失之。
　　〔六〕幽。囚同义。荀子王霸篇云："公侯失礼则幽"，杨倞注："幽，囚也。"吕氏春秋骄恣篇云："厉公游于匠丽氏，栾书。中行偃劫而幽之。"高诱注："幽，囚也。"秦策：'姚贾曰："管仲，南阳之弊幽，鲁之免囚。"’史记管晏列传：'管仲曰："吾幽囚受辱。""幽隐囚人"亦犹言"幽囚"矣。○铎按：幽。隐亦同义。说文："幽，隐也。"幽。囚叠韵，幽。隐双声。幽隐囚人，亦如桓六年左传"嘉栗旨酒"，本书班禄篇"奢夸廓人"，皆叠三同义词为定语耳。
　　〔七〕齐语韦昭注："校，考合也。"○铎按：此"核"字之借。说文："核，实也。"
　　〔八〕"不"旧作"必"。
　　〔九〕礼记射义云："持弓矢审固。"
　　〔一０〕"心臣"未详，程本作"廷臣"。按后汉书班彪后固传西都赋云："左右廷中朝堂，百僚之位。""朝堂"注详救边篇。王先生云：'"心臣"当是"心目"，以下文"君目"。"君心"定之。’
　　〔一一〕楚辞离骚云："世幽昧以眩□兮"，王逸注："眩□，惑乱貌。"淮南子泛论训云："嫌疑肖象者，众人之所眩耀。"炫耀。眩□。眩耀并同。
　　〔一二〕"为"字旧脱。
　　〔一三〕史记魏世家：'李克曰："臣在阙门之外。"’赵策：'苏秦说李兑曰："造外阙，愿见于前。"’
　　夫在位者之好蔽贤而务进党也〔一〕，自古而然〔二〕。昔唐尧之大圣也，聪明宣昭〔三〕；虞舜之大圣也，德音发闻〔四〕。尧为天子，求索贤人，访于群后，群后不肯荐舜而反称共。鲧之徒，赖尧之圣，后乃举舜而放四子〔五〕。夫以古圣之质也，尧聪之明也，舜德之彰也，君明不可欺，德彰不可蔽也。质鲜为佞，而位者〔六〕尚直若彼。今夫列士之行，其不及尧。舜乎达矣〔七〕，而俗之荒唐，〔八〕世法滋彰〔九〕。然则求贤之君，哀民之士，其相合也，亦必不几矣〔一０〕。文王游畋，遇姜尚于渭滨，察言观志，而见其心，不谘左右，不诹群臣〔一一〕，遂载反归〔一二〕，委之以政，用能造周〔一三〕。故尧参乡党以得舜，文王参己以得吕尚〔一四〕，岂若殷辛。秦政〔一五〕，既得贤人，反决滞于雠〔一六〕，诛杀正直，而进任奸臣之党哉﹖
　　〔一〕说苑政理篇：'孔子曰："匿人之善者，是谓蔽贤也。"’君道篇：'太公曰："多党者进，少党者退，是以群臣比周而蔽贤，百吏群党而多奸。"’汉书李寻传云："微言毁誉，进类蔽善。"
　　〔二〕汉书赵充国辛庆忌传赞云："其风声气俗，自古而然。"
　　〔三〕诗文王云："宣昭义问。"
　　〔四〕韩非子说疑篇云："众归而民留之，以誉盈于国，发闻于主。"○铎按：单言为"闻"，复言为"发闻"，齐语："有居处为义好学，慈孝于父母，聪慧质仁，发闻于乡里者，则有以告。"管子小匡篇作"弟长闻于乡里者"，是"发闻"即"闻"也。
　　〔五〕见书尧典。
　　〔六〕"位"上疑脱"在"字。
　　〔七〕"达"当作"远"。
　　〔八〕庄子天下篇云："荒唐之言。"○铎按：荒唐。胡涂。混帐。混蛋，语之转。
　　〔九〕老子云："法令滋彰。"
　　〔一０〕"几"读为"冀"。○铎按：已见赞学篇注。
　　〔一一〕○铎按：尔雅释诂："咨。诹。访，谋也。"谘。咨同。
　　〔一二〕见六韬。注详卜列篇。
　　〔一三〕宣十五年左传：'羊舌职曰："士伯庸中行伯，君信之，亦庸士伯，此之谓明德矣。文王所以造周，不是过也。"’
　　〔一四〕说苑尊贤篇云："尧。舜相见，不违桑阴。文王举太公，不以日久。故贤圣之接也，不待久而亲；能者之相见也，不待试而知矣。"
　　〔一五〕晋语云："殷辛伐有苏"，韦昭注："殷辛，殷纣也。"汉书贾山传云："秦政力幷万国，富有天下。"按政，始皇名。
　　〔一六〕"决滞"犹言"去留"。周礼廛人注：'郑司农云："货物沈滞于廛中不决。"’按决则不滞，义相覆也。或云："决"即"沈"之误。周语云："气不沈滞"，韦昭注："沈，伏也。滞，积也。"后汉书崔骃传达旨云："胡为嘿嘿而久沈滞也﹖"○铎按：或说近是。
　　是以明圣之君于正道也，不专驱于贵宠，惑于嬖媚，不弃疏远，不轻幼贱，又参而任之〔一〕。故有周之制也，天子听政，使三公至于列士献典〔二〕，良史献书〔三〕，师箴，瞍赋，蒙诵，百工谏，庶人传语，近臣尽规，亲戚补察，瞽史〔四〕教诲，耆艾修之，而后王斟酌焉，是以事行而无败〔五〕也。
　　〔一〕管子七法篇云："论功计劳，未尝失法律也。便辟。左右。大族。尊贵大臣，不得增其功焉。疏远。卑贱。隐不知之人，不忘其劳。"汉书翼奉传云："古者，朝廷必有同姓，以明亲亲，必有异姓，以明贤贤，此圣王之所以大通天下也。同姓亲而易进，异姓疏而难通，故同姓一，异姓五，乃为平均。"按此即所谓"参而任之"也。
　　〔二〕"典"治要作"诗"。按周语云："使公卿列士献诗，瞽献曲。""曲"或误为"典"。王氏所用国语本与韦昭不同，未敢据彼以补此也。○铎按：此仍当依今本国语作"使公卿至于列士献诗，瞽献曲。"韦注："瞽，乐师。曲，乐曲也。"作"典"者讹字。史记周本纪及集解引韦注"曲"并作"典"，误与此同。古书曲。典二字多相乱，荀子正论篇："今子宋子严然而好说，聚人徒，立师说，成文曲。"王念孙曰：'"曲"当为"典"，谓宋子十八篇也。’彼"典"误为"曲"，犹此"曲"误为"典"。"使三公至于列士献典"，文有讹脱，非别本如此也。
　　〔三〕周语无"良"字。
　　〔四〕"史"旧作"叟"。
　　〔五〕"无败"周语作"不悖"。
　　末世则不然〔一〕，徒信贵人骄妒之议，独用苟媚〔二〕蛊惑之言，行丰礼者蒙愆咎〔三〕，论德义者见尤恶，于是谀臣〔四〕又从以诋訾之法〔五〕，被以议上之刑，此贤士之始困也〔六〕。夫诋訾之法者，伐贤之斧也，而骄妒者〔七〕，噬贤之狗也〔八〕。人君内秉伐贤之斧，权噬贤之狗〔九〕，而外招贤〔一０〕，欲其至也〔一一〕，不亦悲乎！
　　〔一〕易系辞下传云："其当殷之末世。"
　　〔二〕治要作"宿媚"。按"苟媚"亦见上文。
　　〔三〕，俗愆字。见广韵二仙。
　　〔四〕说苑臣术篇云："偷合苟容，与主为乐，不顾其后害，如此者谀臣也。"治要"谀臣"下有"佞人"二字。
　　〔五〕汉书哀帝纪云："除诽谤诋欺法。"
　　〔六〕汉书严安传云："此民之始苦也。"文与此同。治要"始"作"逅"。逅，遇也，义亦可通。○铎按：日本尾张藩国本治要作"姤"，"姤"与"诟"同，耻也。"始"字误耳。
　　〔七〕"骄妒者"治要作"骄妒之臣"。○铎按：当据治要补"之臣"二字。"骄妒之臣者"。"诋訾之法者"两文相对。
　　〔八〕即贤难篇所云"群犬啮贤"。一切经音义一引三苍云："噬，啮也。"
　　〔九〕"权"如"权兵"之"权"，注见劝将篇。○俞樾云：'"权"字无义，当作"嚾"。广韵二十九换云："唤，呼也。嚾，上同。"然则"嚾"即"唤"字，犹云"呼噬贤之狗"耳。’○铎按：权。秉互文。文选五等论注引贾逵国语注："权，秉也。"劝将篇："权十万之众"，"权"亦秉持之义。考"嚾"字见于荀子非十二子篇者，乃"讙"之别体。若大戴礼记易本命篇："咀嚾者九窍而胎生"，"嚾"乃"□"字之讹。其用为呼唤字，见抱朴子酒诫篇("仰嚾天坠，俯呼地陷")，而他篇则仍用"唤"字(如疾谬篇："主则望客而唤狗")。是以"嚾"为"唤"，六朝时始偶见之。俞氏泥于"唤狗"之熟语，欲以后世之字改汉人之书，不可从也。
　　〔一０〕以上九字，治要作"而外招噬贤之狗"。
　　〔一一〕治要"至"下有"理"字，盖误。



　　忠贵〔一〕第十一
　　世有莫盛之福，又有莫痛之祸。处莫高之位者，不可以无莫大之功。窃亢龙之极贵者〔二〕，未尝不破亡也。成天地之大功者，未尝不蕃昌也〔三〕。
　　〔一〕后汉书本传作"贵忠"。○铎按：本篇叙录云："位以德兴，德贵忠立。"忠于一人而贼于兆民者，则不得谓之忠。盖忠可贵，而有辨焉。贼于民者，天罚之。天罚之，实民罚之也。凡言天者，托之以说教耳。
　　〔二〕"者"字旧脱。
　　〔三〕注见思贤篇。
　　帝王之所尊敬〔一〕，天之所甚爱者，民也〔二〕。今人臣受君之重位，牧天之所甚爱〔三〕，焉可以不安而利之，养而济之哉〔四〕﹖是以君子任职则思利民〔五〕，达上则思进贤〔六〕，功孰大焉﹖故居上而下不重也，在前而后不殆也〔七〕。书称"天工人其代之〔八〕"，王者法天而建官〔九〕，自公卿以下，至于小司〔一０〕，辄〔一一〕非天官也﹖是故明主不敢以私爱，忠臣不敢以诬能〔一二〕。夫窃人之财，犹谓之盗〔一三〕，况偷天官以私己乎〔一四〕﹖以罪犯人，必加诛罚，况乃犯天，得无咎乎〔一五〕？
　　〔一〕本传作"夫帝王之所尊敬者天也"。按春秋繁露郊义篇云："天者，百神之君也；王者之所最尊也"。○铎按：当从本传，天。民韵。
　　〔二〕襄十四年左传：'师旷曰："天之爱民甚矣！"’
　　〔三〕襄十四年左传：'师旷曰："天生民而立之君，使司牧之。"’汉书鲍宣传云："为天牧养元元。"
　　〔四〕汉书高帝纪十一年诏曰："贤人已与我共平之矣，而不与吾共安利之可乎﹖"晁错传云："知所以安利万民，则海内必从矣。"易系辞下传云："万民以济。"
　　〔五〕桓六年左传云："上思利民，忠也。"说苑建本篇云："贤臣之事君也，苟有可以安国家利民人者，不避其难，不惮其劳，以成其义。"政理篇云："知为吏者，奉法利民。"
　　〔六〕汉书楚元王传刘向封事云："贤人在上位，则引其类而聚之于朝。"楚策：'苏子曰："忠臣之于君也，必进贤人以辅之。"吕氏春秋赞能篇云："功无大乎进贤。"
　　〔七〕文子道德篇：'老子曰："居上而民不重，居前而众不害。"’
　　〔八〕皋陶谟。○铎按：已见思贤篇。
　　〔九〕后汉书刘玄传：'李淑云："三公上应台宿，九卿下括河海，故天工人其代之。"’论衡纪妖篇云："天官百二十，与地之王者无以异也。地之王者，官属备具，法象天官，禀取制度。"桓八年公羊传疏引春秋说云："立三台以为三公，北斗九星为九卿，二十七大夫内宿部卫之，列八十一纪以为元士，凡百二十官焉。"
　　〔一０〕按后汉时有上司。小司之称。中论谴交篇云："下及小司，列城墨绶，莫不相商以得人，自矜以下士。"小司，谓官职之卑者。其称上司者，皆谓司马。光武改司马为太尉，故太尉称上司，见后汉书郎顗。刘恺。杨震传，及后汉纪章帝元和三年。若史弼传云："承望上司，诬陷良善"，吴佑传章怀注引陈留耆旧传云："佑处同僚无私书之问，上司无笺檄之敬"，则皆以为上官之通称矣。
　　〔一一〕"辄"疑"孰"。
　　〔一二〕管子法法篇云："明君不以禄爵私所爱，忠臣不诬能以干爵禄。"○铎按：诬能，谓本无能而自以为能。荀子君道篇："臣不能而诬能，则是臣诈也。"韩非子二柄篇："君见好，则群臣诬能。"语皆本于管子。
　　〔一三〕僖廿四年左传介之推语。
　　〔一四〕○铎按：僖二十四年左传"偷"作"贪"。俞樾云：'"贪"读为"探"。探，取也。"偷"亦"取"也。’刘文淇曰：'"偷天"或左氏旧说。’
　　〔一五〕○铎按：遏利篇云："盗人必诛，况乃盗天乎﹖得无受祸焉﹖"注见彼。
　　五代建侯，开国成家，传嗣百世，历载千数〔一〕，皆以能当天官，功加百姓。周公东征，后世追思〔二〕，召公甘棠，人不忍伐，〔三〕见爱如是，岂欲私害之者哉〔四〕﹖此其后之封君多矣〔五〕，或不终身，或不期月，而莫陨坠，其世无者，载莫盈百，是人何也哉〔六〕﹖
　　〔一〕注见思贤篇。
　　〔二〕诗破斧。
　　〔三〕诗甘棠。
　　〔四〕史记商君传集解引新序云：'昔周。召施善政，及其死也，后世思之，"蔽芾甘棠"之诗是也。尝舍于树下，后世思其德，不忍伐其树，况其身乎﹖’今新序佚此文。
　　〔五〕史记乐书云："封君世辟。"
　　〔六〕"而莫"以下，文有脱误。按汉书高惠高后文功臣表叙引杜业说云："昔唐以万国致时雍之政，虞。夏以之多群后飨共己之治。汤法三圣，殷氏太平。周封八百，重绎来贺。成王察牧野之克，顾群后之勤，知其恩结于民心，功光于王府也，故追述先父之志，录遗老之策，高其位，大其寓。至其没也，世主叹其功，无民而不思。所息之树且犹不伐，况其庙乎﹖是以燕。齐之祀与周并传，子继弟及，历载不堕。岂无刑辟﹖繇祖之竭力，故支庶赖焉。迹汉功臣，亦皆割符世爵，受山。河之誓。百余年闲，而袭封者尽，或绝失姓，或乏无主，朽骨孤于墓，苗裔流于道。以往况今，甚可悲伤。"此文自"五代"以下，大恉本于彼。"是何也哉"见劝将篇，此"人"字亦疑衍。○铎按："莫"下疑脱"不"字。"世无"疑当作"抚世"，语见下文及德化篇。"也"疑当作"在"。
　　五代之臣，以道事君〔一〕，以仁抚世，泽及草木〔二〕，兼利外内，普天率土〔三〕，莫不被德〔四〕，其所安全，真天工也。是以福祚流衍〔五〕，本枝百世〔六〕。季世之臣〔七〕，不思顺天，而时主是谀，谓破敌者为忠，多杀者为贤。白起。蒙恬〔八〕，秦以为功，天以为贼。息夫。董贤〔九〕，主以为忠，天以为盗。此等之俦，虽见贵于时君，然上不顺天心，下不得民意〔一０〕，故卒泣血号咷，以辱终也〔一一〕。易曰："德薄而位尊，智小而谋大，力少而任重，鲜不及矣〔一二〕。"是故德不称其任，其祸必酷；能不称其位，其殃必大。
　　〔一〕论语。
　　〔二〕汉书严助传淮南王上书云："恩至禽兽，泽及草木。"
　　〔三〕后汉书班彪后固传明堂诗："普天率土，各以其职。"章怀注：'诗小雅曰："溥天之下，莫非王土；率土之滨，莫非王臣。""普"亦"溥"也。’
　　〔四〕汉书礼乐志：'董仲舒云："德化被四海。"’
　　〔五〕汉书叙传王命论云："福祚流于子孙。"
　　〔六〕诗文王。"枝"今作"支"。庄六年左传引诗与此同。
　　〔七〕昭三年左传：'晏子曰："此季世也。"’
　　〔八〕并见史记。
　　〔九〕并见汉书。
　　〔一０〕汉书元后传：'王章云："上顺天心，下安百姓。"’王莽传云："承顺天心，快百姓意。"
　　〔一一〕易屯上六："泣血涟如。"旅上九："旅人先笑后号咷。"淮南子缪称训云：'小人在上位，如寝关曝纩，不得须臾宁，故易曰："乘马班如，泣血涟如。"言小人处非其位，不可长也。’
　　〔一二〕易系辞下传。"少"今本作"小"，唐石经作"少"。按晋书山涛传云："德薄位高，力少任重。"后汉书朱冯虞郑周列传赞章怀注引易同。荀子儒效篇："能小而事大，辟之是犹力之少而任重也。"亦用易语。钱宫詹大昕云：'三国志王修传注引魏略："力少任重。"汉书王莽传："自知德薄位尊，力少任大。"今本"少"作"小"，惟北宋景佑本是"少"字。’○铎按：经义述闻二王念孙曰：'"少"与"小"形声皆相似，又涉上句"知小"而误耳。今本作"力小"，乃后人依俗本改之。集解引虞注尚未改。又潜夫论及群书治要。颜师古汉书叙传注引易并作"力少而任重"。明涂祯本盐铁论毁学篇："故德薄而位高，力少而任重"，即本系辞传文，张之象本复改"少"为"小"。’
　　且夫窃位之人〔一〕，天夺其鉴〔二〕，神惑其心。是故贫贱之时，虽有鉴明之资〔三〕，仁义之志，一旦富贵，则背亲捐〔四〕旧，丧其本心〔五〕。皆疏骨肉而亲便辟〔六〕，薄知友而厚狗马〔七〕。财货满于仆妾〔八〕，禄赐尽于猾奴〔九〕。宁见朽贯千万，而不忍赐人一钱；宁积粟腐仓，而不忍贷人一斗〔一０〕。人多骄肆，〔一一〕负债不偿〔一二〕，骨肉怨望于家〔一三〕，细民谤讟于道〔一四〕。前人以败，后争袭之，诚可伤也。
　　〔一〕注见贤难篇。
　　〔二〕僖二年左传云："是天夺之鉴，而益其疾也。"○铎按：晋语二作"天夺其鉴"。"其"犹"之"也。荀子君道篇："然而求卿相辅佐，则独不若是其公也。"韩诗外传二"其"作"之"，是"其"与"之"同也。他例详经传释词卷五。卷九。
　　〔三〕王先生云：'"鉴明"当依本传作"明察"，鉴。察形近而讹。’继培按："鉴"盖"贤"之误，汉书五行志云："人君有贤明之材，畏天威命。"王褒传云："世必有圣知之君，而后有贤明之臣。"
　　〔四〕"捐"旧作"损"，据传改。
　　〔五〕孟子云："此之谓失其本心。"
　　〔六〕史记伍子胥传云："疏骨肉之亲。""辟"读为"嬖"。汉书佞幸传赞云："咎在亲便嬖。"
　　〔七〕盐铁论散不足篇云："百姓或短褐不完，而犬马衣文绣。"说苑正谏篇：'咎犯曰："民有饥色，而马有粟秩。"’
　　〔八〕史记孟尝君传云："仆妾余粱肉，而士不厌糟糠。"
　　〔九〕汉书贡禹传云："禄赐愈多，家日以益富。"一切经音义一引三苍云："猾，黠恶也。"史记货殖传云："桀黠奴，人之所患也。"
　　〔一０〕史记平准书云："京师之钱累巨万，贯朽而不可校。太仓之粟，陈陈相因，充溢露积于外，至腐败而不可食。"高祖纪云："实不持一钱。"田敬仲世家云："田常复修厘子之政，以大斗出货，以小斗收。"御览八百四十"一斗"作"一升"。按此文即墨子尚同上篇所云；"腐□余财，不以相分。"
　　〔一一〕管子霸言篇云；"富而骄肆者复贫。"
　　〔一二〕说文云："偿，还也。""债"本书多作"责"，责。债古今字。○铎按：汉书宣元六王传淮阳宪王传："舅张博言负责数百万，愿王为偿。"师古注："责，谓假贷人财物未偿者也。"汉时骄贵多假贷于民，其实勒索也。事亦见三式。断讼篇。
　　〔一三〕毛诗角弓序云："骨肉相怨。"郑玄诗笺云："骨肉之亲相疏远，则以亲亲之望，易以生怨。"按怨。望同义，史记陈余传：'
　　余怒曰："不意君之望臣深也。"’索隐云："望，怨责也。"○铎按：说文："□，责望也。"书传通以"望"为之。汉书文三王传梁孝王传："上由此怨望于梁王。"景十三王传江都易王传："建恐诛，与其后祝诅上，语怨望。"陈汤传："海内怨望。""怨望"二字平列。
　　〔一四〕晏子春秋谏下云："不顾细民。"昭元年左传云："民无谤讟。"○铎按；宣十二年左传注；"讟，谤也。""谤讟"亦二字平列。
　　历观前世贵人之用心也，与婴儿等〔一〕。婴儿有常病，贵臣有常祸〔二〕，父母有常失，人君有常过。婴儿常病，伤饱也；贵臣常祸，伤宠也。父母常失，在不能已于媚子〔三〕；人君常过，在不能已于骄臣〔四〕。哺乳太多〔五〕，则必掣纵而生□〔六〕；贵富太盛，则必骄佚而生过〔七〕。是故媚子以贼其躯者，非一门也；骄臣用灭其家者，非一世也〔八〕。或以背叛横逆不道〔九〕，或以德薄不称其贵。文昌奠功，司命举过〔一０〕，观恶深浅，称罪降罚，或捕格斩首〔一一〕，或拉髆掣胸〔一二〕，掊死深阱〔一三〕，衔刀都市〔一四〕，殭尸破家，覆宗灭族者，皆无功于民氓者也。而后人贪权冒宠，蓄积无极〔一五〕，思登颠陨之台〔一六〕，乐循覆车之迹〔一七〕，愿裨福祚〔一八〕，以备员满贯者〔一九〕，何世无之﹖
　　〔一〕"与婴"二字旧空，据程本。释名释长幼云："人始生曰婴儿。胸前曰婴，抱之婴前，乳养之也。"
　　〔二〕"贵臣"程本作"贵人"。按本传及意林并作"贵臣"，下同。
　　〔三〕诗思齐毛传："媚，爱也。"
　　〔四〕后汉书陈元传云："人君患在自骄，不患骄臣。"
　　〔五〕汉书贾谊传云："抱哺其子"，颜师古注；"哺，□也。"
　　〔六〕说文手部："□，引纵曰□。"□部："瘛，小儿瘛瘲病也。"戴侗六书故云："瘛瘲谓小儿风惊，乍掣乍纵。掣，搐也；纵则掣而乍舒也。"玉篇云："□，小儿瘨病。"按素问大奇论云："□瘛筋挛。"○铎按：今谓小儿惊风，汉书艺文志有瘲瘛方三十卷，即治此病者。
　　〔七〕赵策：公子牟曰："贵不与富期而富至，富不与粱肉期而粱肉至，粱肉不与骄奢期而骄奢至，骄奢不与死亡期而死亡至。累世以前，坐此者多矣。"成六年左传云："国饶则民骄佚。"○铎按：史记货殖传："游媚贵富。"
　　〔八〕春秋繁露身之养重于义篇云："忘义而殉利，去理而走邪，以贼其身，而祸其家。""贼躯"犹"贼身"。汉书梅福传云："汉兴以来，社稷三危，吕。霍。上官，皆母后之家也。亲亲之道，全之为右，当与之贤师良傅，教以忠孝之道。今乃尊宠其位，授以魁柄，使之骄逆，至于夷灭，此失亲亲之大者也。"此文意与彼同。
　　〔九〕横逆不道，即述赦篇所云"大逆不道"也。汉书陈汤传云；"不道无正法，以所犯剧易为罪。"大逆，不道之剧者。
　　〔一０〕史记天官书云："斗魁戴匡六星曰文昌宫，四曰司命。"礼记祭法："司命"，郑注："司命主督察三命。"疏云：'皇氏云："司命者，文昌宫星。"’白虎通寿命篇云："随命者，随行为命，欲使民务仁立义无滔天，滔天则司命举过，言则用以弊之。"后汉书张衡传章怀注引春秋佐助期曰："司命神名为灭党，长八尺，小鼻，望羊，多髭，□瘦，通于命运期度。"
　　〔一一〕后汉书刘盆子传章怀注："相拒而杀之曰格。"按汉书冯奉世后野王传："池阳令并素行贪污，野王部督邮掾赵都按验，得其主守盗十金罪，收捕。并不首吏，都格杀。"颜师古注："不首吏，谓不伏从收捕也。"
　　〔一二〕庄元年公羊传："搚干而杀之"，何休注："搚，折声也。"释文：'"搚"亦作"拉"。’释名释姿容云："掣，制也。制顿之使顺己也。"盐铁论散不足篇云："吏捕索掣顿，不以道理。"续汉书五行志载梁冀事云："吏卒掣顿，折其要脊。"
　　〔一三〕周礼掌囚："凡杀人者，踣诸巿。"郑注："踣，僵尸也。""掊"与"踣"同。"阱"传作"牢"。按"阱"盖""之误。广韵云：'""与"牢"同。’汉碑"太牢"字多作""。盐铁论褒贤篇云："身在深牢，莫知恤视。"后汉书党锢传范滂传论云："幽深牢，破室族。"○铎按：汉书谷永传："又以掖庭狱大为乱阱"，颜注："穿地为坑阱以拘系罪人也。""阱"与"阱"同，今谓地牢也。
　　〔一四〕汉书王嘉传云："奉职负国，当伏刑都巿，以示万众。"○铎按：三式篇："其耗乱无状者，皆衔刀沥血于市。"衔刀，谓以刀断脰，犹今俗言"刀嵌颈"也。
　　〔一五〕楚语：'斗且廷见令尹子常，归以语其弟曰："令尹问蓄聚积实，如饿豺狼焉，殆必亡者也。"’文十八年左传云："贪于饮食，冒于货贿，聚歛积实，不知纪极。"杜注：'"冒"亦"贪"也。’
　　〔一六〕太玄经上次七："升于颠台。"
　　〔一七〕新书连语：'周谚曰："前车覆而后车戒。"’韩诗外传五云："前车覆而后车不诫，是以后车覆也。"后汉书隗嚣传云："循覆车之轨。"
　　〔一八〕诗采菽云："福禄膍之"，毛传："膍，厚也。""裨"与"膍"同。仪礼觐礼郑注：'"裨"之为言"埤"也。’诗北门毛传："埤，厚也。"
　　〔一九〕史记平原君传云：'秦之围邯郸，赵使平原君求救合纵于楚，约与食客门下二十人偕，得十九人，余无可取者。门下有毛遂者，前自赞于平原君曰："愿君即以遂备员而行。"’张丞相传云："自申屠嘉死之后，丞相皆以列侯继嗣，娖娖廉谨，为丞相备员而已。"宣六年左传：'中行桓子曰："使疾其民，以盈其贯，将可殪也。"’韩非子说林下云：'有与悍者邻，欲卖宅而避之。人曰："是其贯将满也，子姑待之。"答曰："吾恐其以我满贯也。"’○铎按：今犹谓数之极限为"满贯"，古语之遗也。
　　当吕氏之贵也，太后称制而专政，禄。产秉事而握权，擅立四王，多封子弟，兼据将相，外内盘结，自以虽汤。武兴，五霸作，弗能危也。于是废仁义而尚威虐，灭礼信而务谲诈。海内怨痛，人欲其亡，故一朝摩灭而莫之哀也〔一〕。霍氏之贵，专相幼主，诛灭同僚，废帝立帝，莫之敢违。禹继父位，山。云屏事，诸婿专典禁兵，婚姻本族〔二〕。王氏之贵，九侯五将〔三〕，朱轮二十三〔四〕。太后专政，秉权三世。莽为宰衡，封安汉公，居摄假号，身当南面，卒以篡位，十有余年，自以居之已久，威立恩行，永无祸败，故遂肆心恣意，私近忘远，崇聚群小，重赋殚民，以奉无功，动为奸诈，托之经义，迷罔百姓，欺诬天地。自以我密，人莫之知，皇天从上鉴其奸，神明自幽照其态，岂有误哉〔五〕！
　　〔一〕事见汉书高后纪。晋语云："一朝而灭，莫之哀也。"按方言云："摩，灭也。""摩"与"靡"通。汉书司马迁传云："古者富贵而名摩灭，不可胜纪。"字亦作"糜"，贾山传云："万钧之所压，无不糜灭者。"
　　〔二〕事见汉书霍光传。"屏"当作"秉"。魏相传：'相奏封事言："光死，子复为大将军，兄子秉枢机，昆弟诸婿据权埶，在兵官。"’张禹传云："总秉诸事"，亦"秉事"之证。王先生云：'"本族"疑"帝族"。’○铎按；上文"禄。产秉事"，足证"屏事"之误。霍光传：'茂陵徐生曰："霍氏秉权日久。"’"秉事"即"秉权"也。"秉权"亦见下文。
　　〔三〕汉书王莽传云："家凡九侯五大司马。""五将"即"五大司马"也。元后传：'解光奏："曲阳侯根宗重身尊，三世据权，五将秉政。"’五行志云："五将世权。"
　　〔四〕汉书楚元王传刘向封事云："王氏一姓，乘朱轮华毂者二十三人。"
　　〔五〕事见汉书王莽传。按此言吕。霍。王氏事，大恉本刘向封事。
　　夫鸟以山为卑而橧巢其上，鱼以渊为浅而穿穴其中，卒所以得之者饵也〔一〕。贵戚惧家之不吉而聚诸令名〔二〕，惧门之不坚而为作铁枢〔三〕，卒其以败者〔四〕，非苦禁忌少〔五〕而门枢朽也，常苦崇财货而行骄僭〔六〕，虐百姓而失民心尔。
　　〔一〕曾子疾病篇文。大戴礼"橧"作"曾"，"穿"作"蹶"。说苑敬慎篇。谈丛篇并作"穿"。○经义述闻十一王念孙曰：'"蹶穴"与"曾巢"对文。蹶者，穿也。言更于渊中穿土为穴也。广雅曰："□，穿也。"□。蹶通。’○铎按：荀子法行篇"橧"作"增"，"穿"作"堀"，并字异而义同。
　　〔二〕史记秦始皇纪云："阿房宫成，欲更择令名名之。""聚"传作"制"。按"聚"乃"制"之误。西京杂记云："初修上林苑，群臣远方各献名果异树，亦有制为美名，以标奇丽。""制名"亦一证。
　　〔三〕说文云："枢，户枢也。"
　　〔四〕本传"其"下有"所"字，天中记十五同。○铎按；本书虽或以"以"为"所以"，然例以上文，则当作"所以"。
　　〔五〕汉书艺文志论阴阳家云："拘者为之，则牵于禁忌。"
　　〔六〕汉书贡禹传云："守相崇财利。"王商传云："王凤颛权，行多骄僭。"○铎按："崇"与"丛"同，聚也。上文"崇聚"平列。
　　孔子曰："不患无位，患己不立〔一〕。"是故人臣不奉遵礼法，竭精思职〔二〕，推诚辅君，效功百姓，下自附于民氓，上承顺于天心，而乃欲任其私知，窃君威德，以陵下民，反戾天地，欺诬神明，偷进苟得，以自奉厚；居累卵之危，而图泰山之安〔三〕，为朝露之行〔四〕，而思传世之功〔五〕，譬犹始皇之舍德任刑，而欲计一以至于万也〔六〕。岂不惑哉！
　　〔一〕论语作"患所以立"。○铎按：刘宝楠论语正义谓此所引当是以义增成。
　　〔二〕汉书梅福传云："厉志竭精。"
　　〔三〕汉书枚乘传谏吴王书云："必若所欲为，危于絫卵，难于上天。变所欲为，易于反掌，安于泰山。"
　　〔四〕史记商君传：'赵良曰："君之危，如朝露。"’
　　〔五〕墨子所染篇云："功名传于后世。"汉书礼乐志郊祀歌云："传世无疆。"
　　〔六〕汉书贾山传云：'古者圣王作谥，三四十世耳。秦皇帝曰："死而以谥法，是父子名号有时相袭也。以一至万，则世世不相复也。"故死而号曰始皇帝，其次曰二世皇帝者，欲以一至万也。’



　　浮侈〔一〕第十二
　　王者以四海为一家〔二〕，以兆民为通计〔三〕。一夫不耕，天下必受其饥者；一妇不织，天下必受其寒者〔四〕。今举世舍农桑，趋商贾，牛马车舆，填塞道路，游手为巧〔五〕，充盈都邑，治本者少，浮食者众〔六〕。商邑翼翼，四方是极〔七〕。今察洛阳〔八〕，浮末者什于农夫，虚伪游手者什于浮末。是则一夫耕，百人食之，一妇桑，百人衣之，以一奉百，孰能供之﹖天下百郡千县，巿邑万数，类皆如此，本末何足相供﹖则民安得不饥寒﹖饥寒并至，则安能不为非﹖为非则奸宄，奸宄繁多，则吏安能无严酷﹖严酷数加，则下安能无愁怨﹖愁怨者多，则咎征并臻，下民无聊，而〔九〕上天降灾，则国危矣〔一０〕。
　　〔一〕○铎按：东汉浮伪，诸所讥刺，自衣食器用之靡，车舆庐舍之僭，下至游敖博弈之纷，俳倡戏弄之巧，巫觋祝祷之诞，婚姻礼节之繁，无巨细咸列举之，而尤痛疾于丧葬祠祭之滥。盖与盐铁论散不足篇所缕陈者，详略互见焉。参合观之，则两京贫富不均之状可知矣。
　　〔二〕汉书高帝纪七年：'萧何曰："天子以四海为家。"’荀子王制篇云："四海之内若一家。"
　　〔三〕闵元年左传云："天子曰兆民。"
　　〔四〕管子揆度篇云："农有常业，女有常事。一农不耕，民有为之饥者；一女不织，民有受其寒者。"吕氏春秋爱类篇云：'神农之教曰："士有当年而不耕者，则天下或受其饥矣；女有当年而不绩者，则天下或受其寒矣。"’新书无蓄篇云：'古人曰："一夫不耕，或为之饥；一妇不织，或为之寒。"’
　　〔五〕后汉书章帝纪元和三年诏曰："务尽地力，勿令游手。"按汉书货殖传云："童手指千"，孟康曰："古者无空手游口，皆有作务。作务须手指，故曰手指。""巧"旧作"功"，据本传改。
　　〔六〕汉书成帝纪阳朔四年诏曰："闲者民弥惰怠，乡本者少，趋末者众。"地理志云："汉兴，立都长安，郡国辐辏，浮食者多，民去本就末。"治要载崔实政论云："世奢服僭，则无用之器贵，本务之业贱矣。农桑勤而利薄，工商逸而入厚，故农夫辍耒而雕镂，工女投杼而刺文，躬耕者少，末作者众。"
　　〔七〕诗殷武云："商邑翼翼，四方之极。"汉书匡衡传衡上疏引诗与今同，汉纪载衡疏作"京邑翼翼，四方是则"。后汉书樊宏后准传又引云："京师翼翼，四方是则"，章怀注谓出韩诗。张衡东京赋："京邑翼翼，四方所视"，薛综注云："京，大也。大邑谓洛阳也。"此文引诗以证洛阳，疑本作"京邑"，后人据毛诗改之。○铎按：此书引诗多三家，则本作"京邑翼翼，四方是则"。汉纪之文本于衡疏，今本衡疏作"商邑翼翼，四方之极"，亦后人所改。樊准传作"京师"，因彼处下文"京师"字而误。后魏书甄琛传。白帖七十六两引亦并作"京邑翼翼，四方是则"，后魏时齐诗已亡，唐时韩诗尚存，则皆韩诗也。说详经义述闻卷七。又匡衡疏引诗以证长安，与此文引诗之旨合，作"四方是极"，则非其旨矣。后汉书鲁恭传恭引鲁诗亦作"四方是则"。
　　〔八〕后汉书光武帝纪云："建武元年冬十月，车驾入洛阳，遂定都焉。"按"洛"当依下文作"雒"。汉书地理志："河南郡雒阳"，颜师古注：'鱼豢云："汉火德，忌水，故去洛水而加隹。"如鱼氏说，则光武以后，改为"雒"字也。’○铎按：古字本作"雒"，非汉所改，明。清地理家多能辨之。
　　〔九〕"而"旧作"则"，据传改。○铎按："则"犹"而"也，不烦改作。
　　〔一０〕管子八观篇云："主上无积而宫室美，氓家无积而衣服修，乘车者饰观望，步行者杂文采，本资少而末用多者，侈国之俗也。国侈则用费，用费则民贫，民贫则奸智生，奸智生则邪巧作。奸邪之所生，生于匮不足；匮不足之所生，生于侈；侈之所生，生于毋度。故曰：审度量，节衣服，俭财用，禁侈泰，为国之急也。"墨子辞过篇云："其民饥寒并至，故为奸邪多。奸邪多则刑罚深，刑罚深则国乱。"说苑反质篇：'魏文侯问李克曰："刑罚之源安生﹖"李克曰："生于奸邪淫佚之行。凡奸邪之心，饥寒而起。淫佚者，久饥之诡也。雕文刻镂，害农事者也。锦绣纂组，伤女工者也。农事害，则饥之本也；女工伤，则寒之原也。饥寒并至，而能不为奸邪者，未之有也。男女饰美以相矜，而能无淫佚者，未尝有也。故上不禁技巧，则国贫民侈。国贫穷者为奸邪，而富足者为淫佚，则驱民而为邪也。民已为邪，因以法随诛之，不赦其罪，则是为民设陷也。刑罚之起有原，人主不塞其本而替其末，伤国之道也。"’新书孽产子篇云："百人作之，不能衣一人也，欲天下之无寒，胡可得也﹖一人耕之，十人聚而食之，欲天下之无饥，胡可得也﹖讥寒切于民之肌肤，欲其无为奸邪盗贼，不可得也。"汉书景帝纪后二年诏曰："雕文刻镂，伤农事者也；锦绣纂组，害女红者也。农事伤，则饥之本也；女工害，则寒之原也。夫饥寒并至，而能亡为非者寡矣。"按数家所言，意恉相同，此文所从出也。
　　夫贫生于富，弱生于强，乱生于治，危生于安〔一〕。是故明王之养民也，忧之劳之〔二〕，教之诲之〔三〕，慎微防萌，以断其邪〔四〕。故易美"节以制度，不伤财，不害民〔五〕"；七月诗大小教之，终而复始〔六〕。由此观之，民固不可恣也〔七〕。
　　〔一〕孙子兵势篇云："乱生于治，怯生于勇，弱生于强。"
　　〔二〕汉书董仲舒传云："忧劳万民。"淮南子泛论训云："以劳天下之民"，高诱注：'"劳"犹"忧"也。劳，读"劳敕"之"劳"。’
　　〔三〕诗绵蛮。
　　〔四〕说苑杂言篇：'孔子曰："中人之情，有余则侈，不足则俭，无禁则淫，无度则失，纵欲则败。饮食有量，衣服有节，宫室有度，畜聚有数，车器有限，以防乱之源也。"汉书王吉传云："古者衣服车马，贵贱有章，以褒有德，而别尊卑。今上下僭差，人人自制，是以贪财诛利，不畏死亡。周之所以能致治，刑措而不用者，以其禁邪于冥冥，绝恶于未萌也。"
　　〔五〕节彖辞。
　　〔六〕豳风。
　　〔七〕淮南子主术训云："古之置有司也，所以禁民使不得自恣也。"
　　今民奢衣服，侈饮食，事口舌〔一〕，而习调欺〔二〕，以相诈绐〔三〕，比肩是也〔四〕。或以谋奸合任为业〔五〕，或以游敖博弈为事〔六〕；或〔七〕丁夫世不传犁锄〔八〕，怀丸挟弹，携手遨游〔九〕。或取好土作丸卖之，于弹外不可以御寇，内不足以禁鼠，〔一０〕晋灵好之以增其恶〔一一〕，未尝闻志义之士喜操以游者也。惟无心之人，群竖小子〔一二〕，接而持之，妄弹鸟雀，百发不得一，而反中面目，此最无用而有害也。或坐作竹簧〔一三〕，削锐其头，有伤害之象，傅以蜡蜜，有甘舌之类〔一四〕，皆非吉祥善应。或作泥车。瓦狗。马骑。倡排〔一五〕，诸戏弄小儿之具以巧诈〔一六〕。
　　〔一〕史记苏秦传云：'兄弟嫂妹妻妾窃皆笑之曰："周人之俗，治产业，力工商，逐什二以为务。今子释本而事口舌，困不亦宜乎﹖"’
　　〔二〕广雅释诂云："调，欺也。"一切经音义十二引通俗文："大调曰譺。"苍颉篇："譺，欺也。"
　　〔三〕说文云："诒，相欺诒也。""绐"与"诒"通。
　　〔四〕晏子春秋杂下云："临淄三百闾，张袂成阴，挥汗成雨，比肩继踵而在。"
　　〔五〕本传注云："合任，谓相合为任侠也。"按"合"疑当作"会"，详述赦篇。汉书酷吏尹赏传："受赇报雠"，汉纪成帝永始三年作"受任报雠"，"任"即"合任"之"任"，疑汉书为后人所改。○铎按："合任"即"会任"，谓幷兼任侠也。史记货殖列传："其在闾巷少年，攻剽椎埋，劫人作奸，掘冢铸币，任侠幷兼，借交报仇。"即此所谓"以谋奸合任为业"者也。
　　〔六〕汉书循吏召信臣传云："府县吏家子弟好游敖，不以田作为事，辄斥罢之。"
　　〔七〕"或"字疑衍。○铎按：本传无。
　　〔八〕"传"本传作"扶"，盖本是"傅"字。尚书大传云："距冬至四十五日，始出学，傅农事。""世"当为"卉"，说文云："卉，三十幷也。"○铎按："传"当作"傅"。释名释言语："扶，傅也。"是汉世二字同音之证。
　　〔九〕说文云："弹，行丸也。"管子轻重丁云："挟弹怀丸，游水上，弹翡燕小鸟。"轻重戊云："众鸟居其上，丁壮者胡丸操弹居其下，终日不归。"诗北风云："携手同行。"柏舟云："以遨以游。"文选王褒四子讲德论云："相与结侣，携手俱游。"按北堂书钞一百廿四引东观汉记诏曰：'三辅皆好弹，一大老从旁举身曰："噫嘻哉！"’东京时挟弹成俗，父老叹息，王氏所言为不虚矣。
　　〔一０〕○铎按：王绍兰云：'"于"当为"其"，御览兵部引作"其弹外不可御盗：内不足禁鼷鼠。"’
　　〔一一〕宣二年左传。
　　〔一二〕史记平原君传：'毛遂曰："白起，小竖子耳。"
　　〔一三〕"坐"疑衍，盖即"作"字之驳文。释名释乐器云："簧，横也。以竹铁作，于口横鼓之。"○铎按："坐"字副词，思贤篇："坐作骄奢"，是其用例。
　　〔一四〕御览五百八十一"傅"作"塞"，"甘"作"口"。按汉书五行志云："有口舌之痾。"傅，谓涂附之，如汉书佞幸传云"傅，脂粉也"。○铎按：塞则不能鼓而出声，傅蜜则有类甜言蜜语，傅。甘二字为长。
　　〔一五〕"排"何本作"俳"。说文云："倡，乐也。俳，戏也。"汉书霍光传云："引内昌邑乐人击鼓歌吹，作俳倡。"按俳。排古亦通用，庄子在宥篇云："人心排下而进上"，释文：'"排"崔本作"俳"。’○铎按：泥车。瓦狗。马骑。倡俳，汉墓中多有之。
　　〔一六〕汉书地理志云："赵中山地薄人众，作奸巧，多弄物，为倡优。"成帝纪永始二年诏曰："将作大匠万年，妄为巧诈。"新书瑰玮篇云："饰知巧以相诈利。"
　　诗刺"不绩其麻，女也婆娑〔一〕"。今多不修中馈〔二〕，休其蚕织〔三〕，而起学巫祝，鼓舞事神〔四〕，以欺诬细民，荧惑百姓〔五〕。妇女羸弱〔六〕，疾病之家，怀忧愦愦〔七〕，皆易恐惧，至使奔走便时，去离正宅〔八〕，崎岖路侧〔九〕，上漏下湿〔一０〕，风寒所伤〔一一〕，奸人所利，贼盗所中，益祸益祟〔一二〕，以致重者不可胜数。或弃医药，更往事神，故至于死亡，不自知为巫所欺误，乃反恨事巫之晚，此荧惑细民之甚者也〔一三〕。
　　〔一〕诗东门之枌。"女"今诗作"市"。按本传亦作"市"。○铎按：汉书地理志云：'周武王封舜后妫满于陈，是为胡公，妻以元女大姬。妇人尊贵，好祭祀，用史巫，故其俗巫鬼。陈诗曰："东门之枌，宛丘之栩，子仲之子，婆娑其下。"此其风也。’此云："起学巫祝，鼓舞事神"，与班说合，皆本三家诗也。卢文弨。李富孙并谓作"女"为三家异文是已。陈乔枞。陈奂以为误字，殆不然。
　　〔二〕易家人六二："在中馈。"
　　〔三〕诗瞻卬。
　　〔四〕说文："巫，祝也。女能事无形，以舞降神也。"盐铁论散不足篇云："世俗飾偽行詐，為民巫祝，以取釐謝，堅□舌，或以成業致富，故憚事之人，釋本相學。是以街巷有巫，闾里有祝。"
　　〔五〕史记淮南王传云："荧惑百姓"，汉书作"营"，颜师古注："营，谓回绕之。"按说文云："□，惑也。"荧。营并与"□"通。周礼："凡以神仕者"，郑注：'国语曰："古者，民之精爽不携贰者，而又能斋肃中正，其知能上下比义，其圣能光远宣朗，其明能光照之，其聪能听彻之，如是则神明降之。在男曰觋，在女曰巫。是以使制神之处位次主，而为之牲器时服。"巫既知神如此，又能居以大□，是以圣人用之。今之巫祝既闇其义，何明之见﹖何□之行﹖正神不降，惑于淫厉，苟贪货食，遂诬人神，令此道灭，痛矣！’
　　〔六〕说文云："羸，瘦也。"汉书匈奴传云："见其羸弱。"
　　〔七〕方言云："愁恚愦愦，毒而不发，谓之氐惆。"郭注：'"氐惆"猶"懊□"也。’易林讼之升："愦愦不说，忧从中出。"大有之蒙："李梅零坠，心思愦愦，怀忧少愧，乱我魂气。"齐策：'
　　孟尝君曰："文倦于事，愦于忧。"’
　　〔八〕汉时有避疾之事。汉书游侠原涉传云："人尝置酒请涉。涉入里门，客有道涉所知母病，避疾在里宅者。涉即往候。"后汉书来歙后历传云："皇太子惊病不安，避幸安帝乳母野王君王圣舍。"鲁恭后丕传云："赵王商尝欲避疾，便时移住学官。丕止，不听。"按汉书孝平王皇后传颜师古注云："便时，取时日之便也。"
　　〔九〕汉书司马相如传云："民人升降移徙，崎岖而不安。"史记作"陭"。按說文作"□"。
　　〔一０〕庄子让王篇云："原宪居鲁，环堵之室，上漏下湿。"
　　〔一一〕素问玉机真藏论云："风者，百病之长也。今风寒客于人，使人豪毛毕直，皮肤闭而为热。"汉书王吉传云："冬则为风寒之所匽薄。"匈奴传云："郅支人众中寒道死"，颜师古注："中寒，伤于寒也。"叙传云："道病中风"，师古注："中，伤也。为风所伤。"
　　〔一二〕说文云："祸，害也。祟，神祸也。"
　　〔一三〕史记扁鹊传云："信巫不信医，不治也。"论衡辨祟篇云："人之疾病，希有不由风湿与饮食者。当风卧湿，握钱问祟，饱饭餍食，斋精解祸，而病不治谓祟不得，命自绝谓巫不审，俗人之知也。"
　　或裁好缯〔一〕，作为疏头，令工采画，雇人书祝〔二〕，虚饰巧言，欲邀多福〔三〕。或裂拆缯彩，裁广数分，长各五寸，缝绘佩之。或纺彩丝而縻〔四〕，断截以绕臂。此长无益于吉凶〔五〕，而空残灭缯丝，萦悸小民〔六〕。或〔七〕克削绮縠〔八〕，寸窃八采〔九〕，以成榆叶〔一０〕。无穷〔一一〕。水波之纹〔一二〕，碎刺缝紩〔一三〕，作〔一四〕为笥囊。裙□。衣被〔一五〕，费缯百缣〔一六〕，用功十倍。此等之俦，既不助长农工女〔一七〕，无有益于世〔一八〕，而坐食嘉谷〔一九〕，消费白日〔二０〕，毁败成功，以完〔二一〕为破，以牢为行〔二二〕，以大为小，以易为难，皆宜禁者也〔二三〕。
　　〔一〕说文云："缯，帛也。"
　　〔二〕"雇"程本作"顾"。汉书晁错传颜师古注："顾，雠也。若今言雇赁也。"广韵十一暮："雇，九雇鸟也。相承借为雇赁字。"周礼太祝："掌六祝之辞，以事鬼神示，祈福祥，求永贞。"
　　〔三〕诗天保云："诒尔多福。"
　　〔四〕说文云："纺，网丝也。"王先生云：'"而"当作"为"。’○铎按："为"字古文作"□"，与"而"相似，故误。或曰："而"犹"如"也。
　　〔五〕"长"字衍。下文云："此无益于奉终"，即其例。○铎按："长"乃"最"字之误，上文："此最无用而有害"，是其例。"最无益"与"空残灭"相对，少一字则句法参差矣。笺说失之。
　　〔六〕"萦"与"荧"通。汉书酷吏田延年传：'霍光因举手自抚心曰："使我至今病悸。"’韦昭云："心中惴息曰悸。"御览廿三引风俗通云："夏至着五彩辟兵，题曰游光厉鬼，知其名者，无温疾。五彩，辟五兵也。"又永建中京师大疫云："厉鬼字野重，游光亦但流言，无指见之者。其后岁岁有病，人情愁怖，复增题之，冀以脱祸。今家人织新缣，皆取着后缣绢二寸许系户上，此其验也。"卅一引云："五月五日，以五彩丝系臂者，辟兵及鬼，令人不病温。"八百十四引云："五月五日，赐五色续命丝，俗说益人命。"此文所云，盖即指此类。
　　〔七〕"或"字旧脱，据御览八百十六引补。
　　〔八〕"克"与"刻"通。说文云："绮，文缯也。縠，细縳也。"
　　〔九〕"寸窃"当作"刌切"。说文云："切，刌也。刌，切也。"御览八十引春秋合诚图："面八彩"，注云："八彩，彩色有八也。"○铎按：韦昭国语解叙："切不自料"，"切"即"窃"字，故此以"窃"为"切"。寸切，盖谓切之各长寸许耳。"作刌切"，则长度不明。上文"裂拆缯彩"，着其宽广之度，是其例。
　　〔一０〕方言云："揄铺。□。□。帗缕。叶输，毳也。"郭璞注："今名短度绢为叶输。""输"玉篇作"褕"。"榆叶"疑即"叶输"之误。○铎按：方言"叶输"，戴氏疏证本已据玉篇改正。
　　〔一一〕广雅释器云："无□，彩也。"□。穷声相近。后汉书马援传章怀注引何承天纂文曰："都致。错履。无极，皆布名。"隶释国三老袁良碑：'孝顺时拜梁相，册云："赐玉具剑佩。书刀。绣文印衣。无极手巾各一。"’"无极"亦"无穷"之义。
　　〔一二〕淮南子本经训云："嬴镂雕琢，诡文回波"，高诱注："诡文，奇异之文也。回波，若水波也。"
　　〔一三〕说文云："缝，以针紩衣也。紩，缝也。"又云："□，会五采缯色。黹，针缕所紩衣。""剌"与"黹"通。"碎"疑当作"□"。□。黹。缝。紩四字同义。○铎按："碎刺"盖谓细密刺之为花纹，故下云"用功十倍"。
　　〔一四〕"作"旧作"诈"。
　　〔一五〕"□"旧作"□"。按"□"与"襦"同，周礼司服注郑司农云："衣有□裳者为端"，释文：'"□"本亦作"襦"。’庄子外物篇云："未解裙襦。"
　　〔一六〕说文云："缣，幷丝缯也。"○铎按：本传作"单费百缣"。
　　〔一七〕王侍郎云：'长农"当作"良农"。’继培按："良"字是也。桓十四年谷梁传云："国非无良农工女也。"
　　〔一八〕○铎按："无有"疑当作"又无"，上文"无益于吉凶"，是其例。上言"既"，故下言"又"，作"无有益于世"，则句不相承，而又累于词矣。此书多以既。又连言，明闇篇；"既患其正义以绳己矣，又耻居上位而明不及下。"本篇下文："既不生谷，又坐为蠹贼也。"皆其证。
　　〔一九〕书吕刑云："农殖嘉谷。"
　　〔二０〕汉书宣帝纪元康二年诏曰："譬犹践薄冰以待白日。"按礼记檀弓云："殷人尚白，大事歛用日中。"郑注："日中时亦白。"凡言"白日"者义如此。
　　〔二一〕"完"旧作"见"。
　　〔二二〕传作"破牢为伪"。按古者谓物不牢为"行"，治要载崔实政论云："器械行沽。"周礼司市："害者使亡"，郑注："害，害于民，谓物行苦者。"胥师："察其诈伪饰行儥慝者"，疏谓"后郑以为行滥"。行沽。行苦。行滥义并同。书舜典："朕堲谗说殄行"，史记五帝纪作"朕畏忌谗说殄伪"，行。伪同训，故传易"行"为"伪"。盐铁论力耕篇亦云："工致牢而不伪。"○经义述闻八王引之曰：'"行"与"牢"正相反。以牢为行，犹言"以坚为脆"耳。今京师人谓货物不牢为"行货"，古之遗语也。’○铎按：今通言"行货子"。
　　〔二三〕新书瑰玮篇云："雕文刻镂，周用之物繁多，纤微苦窳之器日变而起，民弃完坚而务雕镂纤巧，以相竞高。作之宜一日，今十日不轻能成，用一岁，今半岁而弊。作之费日挟巧，用之易弊，不耕而多食农人之食，是天下之所以困贫而不足也。"
　　山林不能给野火，江海不能灌漏卮〔一〕。孝文皇帝躬衣弋绨，足履革舄，以韦带剑，集上书囊以为殿帷〔二〕，盛夏苦暑，欲起一台，计直百万，以为奢费而不作也〔三〕。今京师贵戚，衣服。饮食。车舆。文饰。庐舍，皆过王制，僭上甚矣〔四〕。从奴仆妾，皆服葛子升越，筩中女布〔五〕，细致〔六〕绮縠〔七〕，冰纨〔八〕锦绣〔九〕。犀象珠玉，虎魄〔一０〕玳瑁，石山隐饰〔一一〕，金银错镂〔一二〕，獐麂履舄〔一三〕，文组彩□〔一四〕，骄奢僭主，转相夸诧，箕子所唏，今在仆妾〔一五〕。富贵嫁娶，车軿各十〔一六〕，骑奴〔一七〕侍僮〔一八〕，夹毂节引〔一九〕。富者竞欲相过，贫者耻不逮及〔二０〕。是故一飨之所费，破终身之本业〔二一〕。
　　〔一〕淮南子泛论训云："溜水足以溢壶榼，而江河不能实漏卮。"盐铁论本议篇云："川源不能实漏卮，山海不能赡溪壑。"
　　〔二〕见汉书东方朔传。按"弋绨"贾谊传作"阜绨"。广韵云；"黓，皁也。""弋"即"黓"之省。
　　〔三〕汉书文帝纪赞云：'尝欲作露台，召匠计之，直百金。上曰："百金，中人十家之产也。吾奉先帝宫室，常恐羞之，何以台为﹖"’王嘉传云："孝文皇帝欲起露台，惜百金之费，克己不作。"按"百万"即"百金"，隐三年公羊传："百金之鱼"，何休注：'"百金"犹"百万"也。古者以金重一斤，若今万钱矣。’
　　〔四〕汉书食货志云："宗室有土，公卿。大夫以下争于奢侈，室庐车服，僭上亡限。"
　　〔五〕文选左思吴都赋云："桃笙象簟，韬于筒中。蕉葛升越，弱于罗纨。"刘渊林注："蕉葛，葛之细者。升越，越之细者。"按后汉书明德马皇后纪章怀注："白越，越布。"越绝书外传记地传云："葛山者，句践罢吴种葛，使越女织治葛布，献于吴王夫差。""越布"之名起此。华阳国志蜀志云："安汉上下朱邑出好麻黄润细布，有羌筩盛。"艺文类聚六十一引扬雄蜀都赋云："其布则筩中黄润，一端数金。"本传注：'荆州记曰："秭归县室多幽闲，其女尽织布，至数十升。今永州俗犹呼贡布为女子布也。"’○铎按：布八十缕为"升"。
　　〔六〕释名释采帛云："细致，染缣为五色，细且致，不漏水也。"
　　〔七〕绮縠，见上。
　　〔八〕汉书地理志云："齐地织作冰纨绮绣纯丽之物"，臣瓒曰："冰纨，纨细密，坚如冰者也。"颜师古曰："如说非也。冰，谓布帛之细，其色鲜絜如冰者也。纨，素也。"按"冰"盖即"绫"之古文。艺文类聚六十九引六韬云："桀。纣之时，妇女坐以文绮之席，衣以绫纨之衣。"韩诗外传七：'陈饶曰："绫纨绮縠，靡丽于堂，从风而弊。"’"绫纨"即"冰纨"也。方言云："东齐言布帛之细者曰绫。"释名云："绫，凌也。其文望之如冰凌之理也。"
　　〔九〕说文云："锦，襄色织文也。绣，五采备也。’考工记云"五采备谓之绣"。
　　〔一０〕"虎魄"旧作"琥珀"，据传改。按汉书西域传亦作"虎魄"。
　　〔一一〕本传注云："谓隐起为山石之文也。"
　　〔一二〕说文云；"错，金涂也。"尔雅释器云："金谓之镂。"
　　〔一三〕急就篇云："麇。麈。□。麀皮给履"，颜师古注；"麇，即今之獐也。"释名释衣服云："履，复其下曰舄。"按此文"履"当作"屦"。周礼屦人郑注："复下曰舄，襌下曰屦。古人言屦以通于复，今世言屦以通于襌。"方言云："自关而西谓之屦，中有木者谓之复舄。"履其通语也。
　　〔一四〕组，谓履组。文选陆士衡吊魏武帝文李善注引晏子春秋云："景公为履，黄金之綦，饰以组，连以珠。""褋"当为"□"，说文云："□，履中荐也。"汉书贾谊传云："今民卖僮者，为之绣衣丝履偏诸缘"，服虔曰："加牙条以作履缘。""组"即"牙条"也。
　　〔一五〕淮南子说山训云："纣为象箸而箕子唏。"方言："哀而不泣曰唏。"盐铁论散不足篇云："箕子之讥，始在天子，今在匹夫。"○铎按："唏"史记十二诸侯年表序同，韩非子喻老。说林上篇并作"怖"。
　　〔一六〕释名释车云："軿车。軿，屏也；四面屏蔽，妇人所乘牛车也。"按"各十"谓送迎之车。诗鹊巢云："百两御之"，毛传："百两，百乘也。诸侯之子嫁于诸侯，送御皆百乘。"郑笺："御，迎也。家人送之，良人迎之，车皆百乘。"此"十乘"亦其比也。或云："各十"当为"骆驿"，汉书王莽传云："骆驿道路"，颜师古注："骆驿，言不绝。"后汉书独行范冉传云："车徒骆驿。"
　　〔一七〕汉书何并传云："王林卿令骑奴还至寺门，持刀剥其建鼓。"
　　〔一八〕按说文云："僮，未冠也。童，男有罪曰奴，奴曰童。"后世多以"僮"为"童"，以"童"为"僮"。
　　〔一九〕文选羽猎赋李善注引春秋感精符云："黄池之会重吴子，滕。薛夹毂。"周礼大驭："凡驭路仪以鸾和为节"，郑注："舒疾之法也。"汉书萧望之传云："少史冠法冠，为妻先引"，文颖曰："先引，谓导车前。"
　　〔二０〕盐铁论国病篇云："葬死殚家，遣女满车。富者欲过，贫者欲及。富者空减，贫者称贷。"汉书地理志："列侯贵人，车服僭上，众庶放效，羞不相及，嫁娶尤崇侈靡，送死过度。"王吉传云："聘妻送女无节，则贫人不及"，汉纪作"贫人耻不相及"。
　　〔二一〕汉书地理志云："好稼穑，务本业。"后汉书明帝纪永平十二年诏曰："麋破积世之业，以供终朝之费。"
　　古者必有命民，然后乃得衣缯彩而乘车马〔一〕。今者既不能尽复古〔二〕，细民诚可不须，乃踰于古昔孝文〔三〕，衣必细致，履必獐麂，组必文采〔四〕，饰袜必緰此〔五〕，挍饰车马〔六〕，多畜奴婢。诸能若此者，既不生谷，又坐为蠹贼也〔七〕。
　　〔一〕尚书大传云："古之帝王，必有命民，民能敬长怜孤，取舍好让，举事力者，命于其君。得命，然后得乘饰车骈马，衣文锦。"
　　〔二〕汉书贡禹传云："承衰救乱，矫复古化，在于陛下。臣愚以为尽如太古难，宜少放古以自节焉。"荀子王制篇云："衣服有制，宫室有度，人徒有数，丧祭。械用皆有等宜，声则凡非雅声者举废，色则凡非旧文者举息，械用则凡非旧器者举毁。夫是之谓复古。"
　　〔三〕大戴礼五帝德篇云："女欲一日辩闻古昔之说。"礼记曲礼云："必则古昔，称先生。"
　　〔四〕"采"上作"彩"。
　　〔五〕说文云："，足衣也。""袜"与""同，见广韵十月。王先生云：'"此"当作"□"。急就篇："服琐緰□与缯连"，颜注："緰□，緆布之尤精者也。"’继培：按说文云："緰，緰赀布也。"系传本又作"緰紫"。
　　〔六〕史记司马相如传云："校饬厥文"，徐广曰：'"校"一作"祓"，"祓"犹"拂"也。’汉书作"祓饰"。此"挍"字疑"文"之误，即上所云"车舆文饰"也。墨子辞过篇云："饰车以文采。"说苑反质篇侯生谏秦始皇亦云："衣服轻暖，舆马文饰，所以自奉，丽靡烂漫，不可胜极。"○铎按：作"文饰"是。
　　〔七〕盐铁论散不足篇云："宫室奢侈，林木之蠹也。器械雕琢，财用之蠹也。衣服靡丽，布帛之蠹也。狗马食人之食，五谷之蠹也。口腹从恣，鱼肉之蠹也。用费不节，府库之蠹也。漏积不禁，田野之蠹也。丧祭无度，伤生之蠹也。"贼，谓蟊贼。诗瞻卬云："蟊贼蟊疾"，郑笺："其为残酷痛病于民，如蟊贼之害禾稼。"
　　子曰："古之葬者，厚衣之以薪，葬之中野，不封不树，丧期无时：后世圣人易之以棺椁"〔一〕，桐木为棺，葛采为缄，下不及泉，上不泄臭〔二〕。后世以楸梓槐柏杶〔三〕，各取方土所出，胶漆所致〔四〕，钉细要，削除铲靡，不见际会〔五〕，其坚足恃，其用足任，如此可矣。其后京师贵戚，必欲江南檽〔六〕梓豫章楩柟：〔七〕边远下土〔八〕，亦竞相仿效〔九〕。夫檽梓豫章，所出殊远，又乃生于深山穷谷〔一０〕，经历山岑〔一一〕，立千步之高，百丈之溪，倾倚险阻〔一二〕，崎岖不便，求之连日然后见之，伐斫连月〔一三〕然后讫〔一四〕，会众然后能动担〔一五〕，牛列然后能致水〔一六〕，油溃入海〔一七〕，连淮逆河〔一八〕，行数千里，然后到雒〔一九〕。工匠雕治〔二０〕，积累日月，计一棺之成，功将千万。夫既其终用，重且万斤，非大众不能举，非大车不能挽。东至乐浪〔二一〕，西至敦煌〔二二〕，万里之中，相竞用之。此之费功伤农〔二三〕，可为痛心〔二四〕！
　　〔一〕易系辞下传。"时"王弼本作"数"，按传亦作"数"。
　　〔二〕汉书杨王孙传云："昔帝尧之葬也，窾木为□，葛藟为缄，其穿下不乱泉，上不泄殠，故圣王生易尚，死易葬也。"
　　〔三〕"杶"旧作"□"，据传改。""传作"樗"。○铎按：说文："杶，杶木也。"或体作"□"。山海经中山经："成侯之山，其上多□木。"郭注："似樗，材中车辕。"即今香椿也。说文又云："，木也。读若华。"即今白桦。诗七月。我行其野毛传并云："樗，恶木。"即今臭椿，不中为棺。樗。同音，说文各本亦互讹，故此亦误。
　　〔四〕新语道基篇云："傅致胶漆丹青玄黄琦玮之色。"诗泮水："戎车孔博"，郑笺云：'"博"当作"傅"，甚傅致者，言安利也。’致。致古通用。
　　〔五〕江淹集铜剑赞云："往古之事，棺皆不用钉，悉用细腰。其细腰之法，长七寸，广三寸，厚二寸五分，状如木枰，两头大而中央小，仍凿棺际而安之，因普漆其外。一棺凡用细腰五十四枚。大略如此。"按"细要"亦作"小要"，礼记檀弓云："棺束缩二横三，衽每束一。"郑注："衽，今小要。"丧大记云："君盖用漆，三衽三束。大夫盖用漆，二衽二束。士盖不用漆，二衽二束。"郑注："用漆者，涂合牝牡之中也。衽，小要也。"释名释丧制云："棺束曰缄。缄，函也。古者棺不钉也。旁际曰小要，其要约小也。又谓之衽。衽，任也；任制际会使不解也。"魏志文帝传终制云："棺但漆际会三过。"周礼弁师郑注："会，缝中也。"艺文类聚七十引后汉张瑰材枕赋云："会致密固，绝际无闲。"一切经音义四引苍颉篇云："铲，削平也。""靡"当作"磨"。○铎按：此"□"字之坏，通"摩"，研也。
　　〔六〕"檽"当作"樗"。○铎按：王先谦后汉书集解引沈钦韩曰：'"檽"疑"楰"字之借。尔雅："楰，鼠梓。"郭注："楸属也。"今人谓之苦楸。’
　　〔七〕淮南子修务训云："楩柟豫章之生也，七年而后知，故可以为棺。舟。"
　　〔八〕汉书刘辅传云："新从下土来，未知朝廷体。"○铎按：语亦见三式篇。
　　〔九〕汉书匡衡传云："今长安天子之都，亲承圣化，然其习俗无以异于远方。郡国来者，无所法则，或见侈靡而放效之。"
　　〔一０〕新书资质篇云："楩柟豫章，天下之名木也。生于深山之中，产于溪谷之傍。"治要"柟"作"梓"，文选刘公干公燕诗注。司马绍统赠山涛诗注引同。昭四年左传云："深山穷谷。"
　　〔一一〕汉书哀帝纪云："经历郡国。"按广雅释诂云："俓。历，过也。""俓"与"经"通。尔雅释山云："山小而高，岑。"释名释山云："岑，□也，□□然也。"
　　〔一二〕成十三年左传云："踰越险阻。"
　　〔一三〕诗甘棠毛传："伐，击也。"说文伐。斫并训击。
　　〔一四〕说文云："讫，止也。"
　　〔一五〕说文云："儋，何也。"儋。担正俗字。齐语："负任担荷"，韦昭注："背曰负，肩曰担。"管子八观篇云："大木不可独伐也，大木不可独举也，大木不可独运也。"○铎按："会众"疑当作"众会"，与"牛列"对。
　　〔一六〕王先生云：'"列"疑"引"，形近之误。’继培按：论衡效力篇云："任车上□，强牛引前。"○铎按：上文"会众"谓会合众人，则"牛列"为次列多牛，本传作"多牛而后致"，是其义。字不烦改。
　　〔一七〕"油"当作"漕"。汉书赵充国传云："臣前部士入山伐材木，大小六万余枚，皆在水次，冰解漕下。"颜师古注："漕下，以水运木而下也。"后汉书班彪后固传西都赋云："通沟大漕，溃渭洞河。"章怀注引苍颉篇云："溃，旁决也。"○俞樾云：'"油溃"疑当作"溃油"。油，水名。说文云"油水，出武陵孱陵西，东南入江。""溃"即西都赋"溃渭洞河"之"溃"。溃油入海，盖从油水入江而由江入海也。大木之所出多在楚。蜀，运木者必取道荆。襄。江表传称："刘备为荆州牧，立营油口。"此即古油水故道，谓之油口，则其为往来之所经历可知。’○铎按："溃油入海"与"连淮逆河"，两文相对，俞说近是。
　　〔一八〕王先生云：'孟子："从流上而亡反谓之连"，此"连淮"之训。’
　　〔一九〕新语资质篇云："楩柟豫章，因江河之道，而达于京师之下。"
　　〔二０〕说文云："雕，琢文也。"
　　〔二一〕汉书武帝纪云："元封三年，朝鲜降，以其地为乐浪，临屯。玄菟。真番郡。"
　　〔二二〕武帝纪云："元鼎六年，分武威。酒泉地置张掖。敦煌郡。"
　　〔二三〕盐铁论散不足篇云："堕成变故伤功，工商上通伤农。"○铎按："此之费功伤农"，"之"犹"其"也。
　　〔二四〕成十三年左传云："痛心疾首。"吕氏春秋禁塞篇云："世有兴主仁士，深意念此，亦可以痛心矣。"
　　古者墓而不崇。仲尼丧母，冢高四尺，遇雨而堕，弟子请治之。夫子泣曰："礼不修墓〔一〕。"鲤死，有棺而无椁〔二〕。文帝葬于芷阳〔三〕，明帝葬于洛南〔四〕，皆不藏珠宝，不造庙，不起山陵〔五〕。陵墓虽卑而圣高〔六〕。今京师贵戚，郡县豪家〔七〕，生不极养，死乃崇丧〔八〕。或至刻金镂玉〔九〕，檽梓楩柟，良田造茔〔一０〕，黄壤致藏，多埋珍宝偶人车马〔一一〕，造起大冢，广种松柏，庐舍祠堂，崇侈上僭〔一二〕。宠臣贵戚，州郡世家〔一三〕，每有丧葬，都官〔一四〕属县〔一五〕，各当遣吏赍奉〔一六〕，车马帷帐，贷假待客之具，竞为华观。此无益于奉终，无增于孝行，但作烦搅扰，伤害吏民〔一七〕。
　　〔一〕礼记檀弓，"崇"作"坟"，"堕"作"崩"，"礼"作"古"。本传与记同。○铎按：此皆节信以意易之，非别本如是。传则据礼记改。
　　〔二〕论语。
　　〔三〕"芷阳"旧作"芒砀"，据传改。史记将相名臣年表云："孝文帝九年，以芷阳乡为霸陵。"
　　〔四〕后汉书章帝纪。章怀注引帝王世纪云："明帝显节陵，故富寿亭也。西北去雒阳三十七里。"
　　〔五〕事见汉书文帝纪。后汉书明帝纪。
　　〔六〕"圣高"传作"德最高"。
　　〔七〕管子轻重甲云："吾国之豪家。"史记吕不韦传云："子楚夫人，赵豪家女也。"
　　〔八〕即务本篇所云"约生以待终"，注详前。
　　〔九〕后汉书梁统后商传云："赐以东园朱寿之器，银镂黄肠玉匣。"章怀注："寿器，棺也。以朱饰之，以银镂之。"续汉书礼仪志刘昭注引汉旧仪云："帝崩，以玉为襦，如铠状，连缝之，以黄金为镂，腰以下以玉为札，长一尺二寸，半为柙，下至足，亦缝以黄金缕。"
　　〔一０〕礼记檀弓云：'公叔文子升于瑕邱，蘧伯玉从。文子曰："乐哉斯邱也！死则我欲葬焉。"伯玉曰："吾子乐之，则瑗请前。"’郑注："刺其欲害人良田。"又云：'孔子曰："古也墓而不坟。"’郑注："墓，谓兆域，今之封茔也。"
　　〔一一〕盐铁论散不足篇云："古者，明器有形无实，示民不用也。及其后，则有醯醢之藏，桐马偶人弥祭，其物不备。今厚资多藏，器用如生人。郡国繇吏素桑楺偶车橹轮。"汉书韩延寿传云："卖偶车马下里伪物"，颜师古注："偶，谓木土为之，象真车马之形也。偶，对也。"○铎按："黄壤"疑当作"黄肠"。汉书霍光传："赐便房黄肠题凑各一具"，苏林曰："以柏木黄心致累棺外，故曰黄肠。"后汉书梁商传："赐银镂黄肠玉匣什物二十八种。"周礼方相氏郑注云："天子之椁，柏黄肠为里，而表以石焉。"盖"黄肠"本天子之器，贵家非受赐而用之者则为僭，故治要载崔实政论云："送终之家，亦无法度，至用檽梓黄肠，多藏珍宝。""黄肠致藏"者，"致"与"致"同，密也。言用黄肠致密而藏之。若作"黄壤"，则无以见其侈矣。借黄壤为薄葬，见后汉书赵咨传。
　　〔一二〕盐铁论散不足篇云："古者不封不树，反虞祭于寝，无坛宇之居，庙堂之位。及其后则封之，庶人之坟半仞，其高可隐。今富者积土成山，列树成林，台榭连阁，集观增楼。中者祠堂屏合，垣阙罘罳。"
　　〔一三〕汉书食货志云："世家子弟"，如淳曰："世家，谓世世有禄秩家也。"
　　〔一四〕后汉书郎顗传云："洛阳都官。"按汉书宣帝纪颜师古注云："中都官，凡京师诸官府也。"
　　〔一五〕汉书薛宣传云："历行属县。"
　　〔一六〕周礼小祝："及葬，设道赍之奠"，注：'杜子春云："赍当为粢，道中祭也。汉仪，每街路辄祭。"’后汉书桓荣后晔传云："父鸾卒，杨赐遣吏奉祠，因县发取祠具，晔拒不受。"
　　〔一七〕易节彖曰："不伤财，不害民。"
　　今按鄗。毕之郊，文。武之陵〔一〕，南城之垒，曾析之冢〔二〕。周公非不忠也，曾子非不孝也，以为褒君显父〔三〕，不在聚财：扬名显祖〔四〕，不在车马。孔子曰："多货财伤于德，弊则没礼〔五〕。"晋灵厚赋以雕墙，春秋以为非君〔六〕。华元。乐吕厚葬文公，春秋以为不臣〔七〕。况于群司士庶，乃可僭侈主上，过天道乎〔八〕﹖
　　〔一〕汉书楚元王传：'刘向云："文。武。周公葬于毕。"’史记周本纪集解引皇览云："文王。武王。周公冢，皆在京兆长安镐聚东社中。"正义引括地志云："武王墓在雍州万年县西南三十八里毕原上。"崔实政论："文。武之兆，与平地齐。"
　　〔二〕传注云："南城山，曾子父所葬，在今沂州费县西南。"按续汉书郡国志，泰山郡有南城县，注："故属东海。"汉书地理志东海郡作"南成"。曾析，论语作曾皙，孔安国曰："曾参父也。名点。"○铎按：名点字□，名字相应。析，省借字。
　　〔三〕白虎通谥篇云："人臣之义，莫不欲褒称其君。"孝经云："以显父母。"
　　〔四〕礼记祭统云："显扬先祖，所以崇孝也。"
　　〔五〕仪礼聘礼云："多货则伤于德，弊美则没礼。"荀子大略篇引聘礼志作"币厚则伤德，财侈则殄礼。"此以为孔子语，而文又异，或别有所本。
　　〔六〕宣二年左传。○铎按：程本"以"作"之"，"之"字当在"为"下，"为之"即"谓之"也。或据闵二年左传："衣之□服，遠其躬也；佩以金玦，弃其衷也。"汉书五行志"之"作"以"，谓"之"犹"以"，不可从也。
　　〔七〕成二年左传"吕"作"举"，吕氏春秋安死篇高诱注引传作"吕"。按文十八年。宣二年传并作"吕"。○铎按：魏志文帝纪作"乐莒"，吕。莒。举古同声而通用。
　　〔八〕汉书贡禹传云：'后世争为奢侈，转转益甚，臣下亦相放效，衣服履□刀剑，乱于主上。主上时临朝入庙，众人不能别异，甚非其宜。然非自知奢僭也，犹鲁昭公曰"吾何僭矣﹖"今大夫僭诸侯，诸侯僭天子，天子过天道，其日久矣。’
　　景帝时，武原侯卫不害坐葬过律夺国〔一〕。明帝时，桑民摐阳侯坐冢过制髡削〔二〕。今天下浮侈离本，僭奢过上，亦已甚矣〔三〕！
　　〔一〕见史记高祖功臣侯者年表。旧脱"武"字，据表补。
　　〔二〕未详。周礼冢人郑注：'汉律曰："列侯坟高四丈，关内侯以下至庶人各有差。"’
　　〔三〕○铎按；周礼考工记："轮已崇，则人不能登也。"注："已，太也。"
　　凡诸所讥，皆非民性，而竞务者，乱政薄化使之然也〔一〕。王者统世，观民设教，乃能变风易俗，以致太平〔二〕。
　　〔一〕崔实政论云："王政一倾，普天率土莫不奢僭者，非家至人告，乃时势驱之使然。"汉书匡衡传云："此非其天性，有由然也。"
　　〔二〕易观象曰："先王以省方观民设教。"汉书严安传云："变风易俗，化于海内。"地理志云：'凡民函五常之性，而其刚柔缓急音声不同，系水土之风气，故谓之风；好恶取舍动静亡常，随君上之情欲，故谓之俗。孔子曰："移风易俗，莫善于乐。"言圣王在上，统理人伦，必移其本而易其末。此混同天下，壹之虖中和，然后王教成也。’按此篇大恉本盐铁论散不足篇。东。西京风俗靡敝略同，诏告频烦，莫为衰止，今录两书诏文，以明王氏之意。汉书成帝纪永始四年诏曰："圣王明礼制以序尊卑，异车服以章有德，虽有其财而无其尊，不得踰制，故民兴行，上义而下利。方今世俗奢僭罔极，靡有厌足。公卿列侯，亲属近臣，四方所则，未闻修身遵礼，同心忧国者也。或乃奢侈逸豫，务广第宅，治园池，多畜奴婢，被服绮縠，设钟鼓，备女乐，车服嫁娶葬埋过制。吏民慕效，寝以成俗，而欲望百姓俭节，家给人足，岂不难哉﹖其申饬有司，以渐禁之。"后汉书光武帝纪建武七年诏曰："世以厚葬为德，薄终为鄙，至于富者奢僭，贫者单财，法令不能禁，礼义不能止，仓卒乃知其咎。其布告天下，令知忠臣孝子慈兄悌弟薄葬送终之义。"明帝纪永平十二年诏曰："昔曾。闵奉亲，竭欢致养；仲尼葬子，有棺无椁。丧贵致哀，礼存宁俭。今百姓送终之制，竞为奢靡，生者无担石之储，而财力尽于坟土，伏腊无糟糠，而牲牢兼于一奠，糜破积世之业，以供终朝之费，子孙饥寒，绝命于此，岂祖考之意哉﹖又车服制度，恣极耳目，田荒不耕，游食者众。有司其申明科禁宜于今者，宣下郡国。"章帝纪建初二年诏曰：'比年阴阳不调，饥馑屡臻。深惟先帝忧人之本，诏书曰："不伤财，不害民"，诚欲元元去末归本。而今贵戚近亲，奢纵无度，嫁娶送终，尤为僭侈。有司废典，莫肯举察。今自三公，并宜明纠非法，宣振威风。其科条制度所宜施行，在事者备为之禁，先京师而后诸夏。’和帝纪永元十一年诏曰："吏民踰僭，厚死伤生，是以旧令节之制度。顷者，贵戚近亲，百僚师尹，莫肯率从，有司不举，怠放日甚。又商贾小民，或忘法禁，奇巧靡货，流积公行。其在位犯者，当先举正。巿道小民，但具申明宪纲，勿因科令，加虐羸弱。"安帝纪：永初元年诏三公明申旧令，禁奢侈，毋作浮巧之物，殚财厚葬。元初五年诏曰："旧令制度，各有科品，欲令百姓务崇节约。遭永初之际，人离荒厄，朝廷躬自菲薄，去绝奢饰，食不兼味，衣无二彩。比年虽获丰穰，尚乏储积，而小人无虑，不图久长，嫁娶送终，纷华靡丽。至有走卒奴婢，被绮縠，着珠玑。京师尚若斯，何以示四远？设张法禁，恳恻分明，而有司惰任，讫不奉行。秋节既立，鸷鸟将用，且复重申，以观后效。"桓帝纪永兴二年诏曰："舆服制度，有踰侈长饰者，皆宜损省。郡县务存俭约，申明旧令，如永平故事。"



　　慎微〔一〕第十三
　　凡山陵之高，非削成而崛起也〔二〕，必步增而稍上焉。川谷之卑，非截断而颠陷也〔三〕，必陂池而稍下焉〔四〕。是故积上不止，必致嵩山之高〔五〕；积下不已，必极黄泉之深〔六〕。
　　〔一〕○铎按："尽小者大，积微者着。"然积善未必昌，而积恶则必致危亡，论政者所以尤戒慎于积恶也。贾子审微既揭其旨于前，节信此篇复申其义于后，慎微之教，亦几于备矣。
　　〔二〕"成而"旧倒。山海经西山经："太华之山，削成而四方。"汉书叙传班彪王命论云："未见运世无本，功德不纪，而得屈起在此位者也。"文选作"倔起"，李善注云：'埤苍曰："倔，特起也。"’"崛"与"倔"同。
　　〔三〕说文云："陷，高下也。一曰陊也。"
　　〔四〕史记司马相如传云："陂池貏豸"，索隐引郭璞曰："陂池，旁颓之貌。"按池，读为""。传又云："罢池陂。"即"貏豸陂池"也。○铎按：亦作"陂陀"，尔雅释地："陂者曰阪"，郭注："陂陀不平"是也。陂池。貏豸。罢池。陂。陂阤，并以叠韵表义，故无定字。
　　〔五〕释名释山云："山大而高曰嵩。嵩，竦也，亦高称也。"按"嵩"古作"崇"。○铎按：尔雅释山："山大而高崧。"
　　释文：'"崧"又作"嵩"。’郝懿行义疏云：'嵩。崇并见释诂，或说古无"嵩"字，非也。’
　　〔六〕隐元年左传云："不及黄泉。"史记郑世家集解引服虔注："天玄地黄，泉在地中，故曰黄泉。"汉书扬雄传解嘲云："深者入黄泉。"
　　非独山川也，人行亦然，有布衣〔一〕积善不怠〔二〕，必致颜。闵之贤〔三〕，积恶不休，必致桀。跖之名〔四〕。非独布衣也，人臣亦然〔五〕，积正不倦，必生节义之志，积邪不止，必生暴弒之心。非独人臣也，国君亦然，政教积德〔六〕，必致安泰之福〔七〕，举错数失，必致危亡之祸〔八〕。故仲尼曰：汤。武非一善而王也，桀。纣非一恶而亡也。三代之废兴也，在其所积〔九〕。积善多者，虽有一恶，是为过失，未足以亡。积恶多者，虽有一善，是为误中，未足以存。人君闻此，可以悚□〔一０〕。布衣闻此，可以改容。〔一一〕
　　〔一〕盐铁论散不足篇云："古者庶人耋老而后衣丝，其余则麻枲而已，故命曰布衣。"王先生云："三字不辞，疑有脱误。"○铎按："有"盖"布"之驳文，无脱字。
　　〔二〕礼记曲礼云："敦善行而不怠。"
　　〔三〕论语云："德行：颜渊，闵子骞。"
　　〔四〕荀子荣辱篇云："为桀。跖则常危辱。"
　　〔五〕赵策：'苏秦曰："天下之卿相人臣乃至布衣之士。"’
　　〔六〕王先生云：'"德"当作"得"，与下"失"字对文。’○铎按：义对而文无取相对，"德"字不误。
　　〔七〕老子云："往而不害，安平泰。"
　　〔八〕易系辞上传云："举而措之天下之民，谓之事业。""错"与"措"通。赵策：'客见赵王曰："今治天下举错非也，国家为虚戾而社稷不血食。"’汉书董仲舒传云："人君莫不欲安存而恶危亡。"
　　〔九〕汉书贾谊传云："安者非一日而安也，危者非一日而危也，皆以积渐然，不可不察也。"
　　〔一０〕汉书董仲舒传云："积善在身，犹长日加益而人不知也；积恶在身，犹火之销膏，而人不见也。非明乎情性，察乎流俗者，孰能知之﹖此唐。虞之所以得令名，而桀。纣之可为悼惧者也。"说文云："惧，恐也。古文作□。"
　　〔一一〕史记司马相如传上林赋云："愀然改容，超若自失。"
　　是故君子战战栗栗，日慎一日〔一〕，克己三省〔二〕，不见是图〔三〕。孔子曰："善不积不足以成名，恶不积不足以灭身〔四〕。小人以小善谓无益而不为也，以小恶谓无伤而不去也，是以恶积而不可掩，罪大而不可解也〔五〕。"此蹶。踽〔六〕所以迷国而不返〔七〕，三季所以遂往而不振者也〔八〕。
　　〔一〕淮南子人闲训云：'尧戒曰："战战栗栗，日慎一日，人莫蹪于山，而蹪于垤。"是故人皆轻小害，易微事以多悔，患至而后忧之，是犹病者已惓而索良医也。’后汉书光武帝纪建武二年诏曰："诸将业远功大，诚欲传于无穷，宜如临深渊，如履薄冰，战战栗栗，日甚一日。"
　　〔二〕昭十二年左传：'仲尼曰："古也有志，克己复礼，仁也。"’论语：'曾子曰："吾日三省吾身。"’
　　〔三〕成十六年左传：'夏书曰："怨岂在明？不见是图。"’○铎按：伪古文尚书五子之歌取传文。晋语九：'夏书有之曰："一人三失，怨岂在明？不见是图。"’韦注："不见，未形也。"
　　〔四〕此下旧接"夫贤圣卑革"至"胡福不除"，又复"足以灭身"四字，今移正。
　　〔五〕易系辞下传。王弼本"谓"作"为"。"不为"。"不去"，"不"俱作"弗"。"是以"作"故"。按新书审微篇云："善不可谓小而无益，不善不可谓小而无伤。"又见连语，古易盖有作"谓"者。淮南子缪称训云："君子不谓小善不足为也而舍之，小善积而为大善；不谓小不善为无伤也而为之，小不善积而为大不善。是故积羽沈舟，群轻折轴，故君子禁于微。"
　　〔六〕"踽"旧作"属"，据本政篇改。今诗作"楀"。
　　〔七〕韩诗外传一云："怀其宝而迷其国者，不可与语仁。"按"迷国"论语作"迷邦"，汉人避高祖讳改。汉时劾奏大臣多用之，汉书王尊传劾奏匡衡。张谭"怀邪迷国"，王嘉传孔光等劾嘉"迷国罔上不道"，师丹传策免丹云："怀谖迷国"，盖当时律令如此。
　　〔八〕晋语：'郭偃曰："夫三季王之亡也宜。"’汉书叙传叙天文志云："三季之后，厥事放纷"，颜师古注："三季，三代之末也。"史记乐书云："流沔沈佚，遂往不反。"司马相如传上林赋云："恐后世靡丽，遂往而不反。"周语云："踣毙不振"，韦昭注："振，救也。"
　　夫积微成显，积着成〔一〕，鄂誉鄂誉；鄂致存亡〔二〕，圣人常慎其微也〔三〕。文王小心翼翼〔四〕，武王夙夜敬止〔五〕，思慎微眇，早防未萌〔六〕，故能太平而传子孙〔七〕。
　　〔一〕"成"下脱一字。按汉书律历志云："三微而成着，三着而成象。"易干凿度云："三微而成一着，三着而成一体。"○铎按：荀子大略篇云："夫尽小者大，积微者着。""积着成"下盖脱"象"字，与"亡"为韵。
　　〔二〕文有脱误。按汉书韦贤传云："睮睮谄夫，咢咢黄发"，如淳曰："睮睮，自媚貌"，颜师古曰："咢咢，直言也。"此文疑当作"鄂鄂誉誉，以致存亡"。"鄂鄂"与"咢咢"通，"誉誉"与"睮睮"通。"鄂誉致存亡"，即史记商君传赵良所谓"武王谔谔以昌，殷纣墨墨以亡"也。韩诗外传十云："有谔谔争臣者，其国昌。有默默谀臣者，其国亡。"
　　〔三〕淮南子人闲训云："圣人敬小慎微。"汉书董仲舒传云："众少成多，积小致钜，故圣人莫不以晻致明，以微致显。是以尧发于诸侯，舜兴乎深山，非一日而显也，盖有渐以致之矣。言出于己，不可塞也。行发于身，不可掩也。言行，治之大者，君子之所以动天地也。故尽小者大，慎微者着。"按"尽小者大"二语，本荀子大略篇。
　　〔四〕诗大明。
　　〔五〕诗闵予小子。按此为成王诗，"武"当作"成"。○铎按：匡衡以此诗为武王毕丧。衡学齐诗，则是齐诗说也。节信引诗多本三家，"武"字必不可改。
　　〔六〕汉书贾谊传云："礼云礼云者，贵绝恶于未萌，而起教于微眇。"
　　〔七〕诗閟宫郑笺云："文王。武王继太王之事，至受命致太平。"烈文笺云："文王。武王以纯德受命，定天位。"又云："天之锡之以此祉福也，又长爱之，无有期竟，子孙得传世，安而居之。"此即用诗谊，与郑氏同。○铎按："能"下疑脱"致"字，考绩篇："三代于世，皆致太平。"是其例。又郑笺诗不专主毛，此盖亦三家说也。
　　且夫邪之与正，犹水与火不同原，不得并盛〔一〕。正性胜，则遂重己不忍亏也，故伯夷饿死而不恨〔二〕。邪性胜，则忸怵而不忍舍也〔三〕，故王莽窃位而不惭〔四〕。积恶习之所致也。夫积恶习非久，致死亡非一也。世品人遂〔五〕
　　〔一〕淮南子诠言训云："君子行正气，小人行邪气。内便于性，外合于义，循理而动，不系于物者，正气也。重于滋味，淫于声色，发于喜怒，不顾后患者，邪气也。邪与正相伤，欲与性相害，不可两立，一置一废，故圣人损欲而从事于性。"
　　〔二〕论语。
　　〔三〕"怵"当为"□"。尔雅释言云："狃，复也"，郭注"狃□复为。"后汉书冯异传云："忸□小利"，章怀注：'"忸□"犹"惯习"也，谓惯习前事复为之。’狃。忸字通。诗四月疏。荡释文并引说文云："□，习也。"今说文无"□"字。"□"字注："习也。""□"当即"□"之别体。怵，说文训恐，与"狃习"义别。汉书武帝纪元狩元年诏："怵于邪说"，服虔曰："怵，音裔"，应劭曰："忸，□也"，如淳曰"怵，音怵惕。"盖服。应本作"□"，如本作"怵"，字形之误如此。○铎按："狃□"字本作"忕"，以"大"为声。大。世古音同部(如"太子"即"世子"，"大室"即"世室"，"子大叔"即"子世叔")。蓋"忕"或作"□"(如荀子榮辱篇"憍泄"即"驕汰")故又易為"□"，猶"泄"。"枻"亦作"洩"。"□"也。"忕"字桓十三年左传疏。尔雅释言疏引说文亦有之，当据补。
　　〔四〕汉书。
　　〔五〕"积恶习"以下，文有脱误。汉书董仲舒传云："暴逆不仁者，非一日而亡也，亦以渐至。"此文盖本之。"世品人遂"下，旧接"俾尔多益"至末，今移正。然此四字下尚有脱文。
　　夫圣贤卑革〔一〕，则登其福〔二〕。庆封。伯有〔三〕，荒淫于酒，沈湎无度，以弊其家〔四〕。晋平殆政〔五〕，惑以丧志，良臣弗匡，故俱有祸〔六〕。楚庄。齐威，始有荒淫之行〔七〕，削弱之败〔八〕，几于乱亡，中能感悟，勤恤民事〔九〕，劳精苦思〔一０〕，孜孜不怠〔一一〕，夫出陈应，爵命管苏〔一二〕，召即墨，烹阿大夫〔一三〕，故能中兴，强霸诸侯，当时尊显，后世见思，传为令名，载在图籍〔一四〕。由此言之，有希〔一五〕人君，其行一也，知己曰明，自胜曰强〔一六〕。
　　〔一〕"革"疑"恭"之误。后汉书窦融传云："每召会进见，容貌辞气，卑恭已甚。"
　　〔二〕昭十五年左传云："福祚之不登，叔父焉在﹖"
　　〔三〕"有"字旧脱。
　　〔四〕襄廿八年。卅年左传。
　　〔五〕孙侍御云：'"殆"与"怠"同。’继培按：新书道术篇云："志操精果谓之诚，反诚为殆。"诗玄鸟："受命不殆"，郑笺云："受天命而行之不解殆。"是郑读"殆"为"怠"也。淮南子泰族训："句践栖于会稽，修政不殆。"盐铁论论菑篇："周文。武尊贤受谏，敬戒不殆。"方言后刘子骏与扬雄书："收藏不殆。"并以"殆"为"怠"。
　　〔六〕昭元年左传。○铎按：晋语八韦注："良臣，谓赵孟。"
　　〔七〕毛诗鸡鸣序云："哀公荒淫怠慢。"
　　〔八〕秦策云："地削兵弱。"
　　〔九〕周语云："勤恤民隐。"
　　〔一０〕"精"旧作"积"。汉书张敞传云："劳精于政事。"论衡命禄篇云："劳精苦形。"韩诗外传五云："劳心苦思。"
　　〔一一〕汉书平当传云："圣汉受命而王，继体成业，二百余年，孜孜不怠。"
　　〔一二〕按新序一称楚共王有疾，命令尹爵筦苏，遣申侯伯。王薨，令尹即拜莞苏为上卿，逐申侯伯出之境。吕氏春秋长见篇"莞苏"作"苋嘻"，说苑君道篇作"莞饶"，并以为荆文王事。申侯伯即僖七年左传申侯，楚文王死后出奔郑。是二人皆在文王时，新序以为共王者误也。汉书古今人表中上有陈应，在楚严王。箴尹克黄。五参之后，申公子培。乐伯。优孟之前，楚薳贾。申叔时。孙叔敖之下，则为庄王时人无疑。但表列陈应于中上，必贤大夫，不应被出。且与管苏不同时。疑此陈应当为申侯，陈。申，应。侯，字形皆相近，遂以致误。然事在文王时，此以为庄王，则又误也。
　　〔一三〕齐威王事，见史记田完世家。
　　〔一四〕韩非子用人篇云："书图着其名。"○铎按：论荣篇："载于图书"，义同。
　　〔一五〕"有希"当作"布衣"。汉碑"布"作"□"，与"希"相似。
　　〔一六〕老子云："自知者明，自胜者强。"○铎按：韩非子喻老篇作"自见之谓明，自胜之谓强。"
　　夫有不善未尝不知，知之未尝复行，此颜子所以称庶几也〔一〕。诗曰："天保〔二〕定尔，亦孔之固。俾尔亶〔三〕厚，胡福不除〔四〕﹖俾尔多益，以莫不庶〔五〕。"盖此言也〔六〕，言天保佐王者，定其性命，甚坚固也。使汝信厚，何不治﹖而多益之，甚庶众焉。不〔七〕遵履五常，顺养性命，以保南山之寿，松柏之茂也﹖
　　〔一〕易系辞下传。
　　〔二〕"保"旧作"禄"。卢学士云：'下仍以"天保"解之，当依今诗作"保"。’○铎按：胡承珙毛诗后笺亦谓作"天禄"，乃转写字讹。
　　〔三〕"亶"今诗作"单"。○铎按：诗大雅桑柔疏引亦作"亶"。"亶厚"二字平列。
　　〔四〕此下旧接"足以灭身。小人以小善"云云。
　　〔五〕诗天保。
　　〔六〕"盖"旧作"善"，下有"也"字。按本书班禄篇引诗，其下亦云"盖此言也"，今依例改之。
　　〔七〕"不"字誤，或當作"□"。王侍郎云：'上云"甚坚固也"，"甚庶众"下疑脱"也"字。"焉不"二字属下读。’○铎按："焉"属上读，"不"上疑脱"可"字。陈乔枞鲁诗遗说考八疑脱"罔"字，则为直陈句，今亦不从。
　　德輶如毛〔一〕，为仁由己〔二〕。莫与并□，自求辛螫〔三〕。祸福无门，惟人所召〔四〕。天之所助者顺也，人之所尚者信也，履信思乎顺，又以尚贤，是以吉无不利也〔五〕。亮哉斯言〔六〕！可无思乎﹖
　　〔一〕诗烝民。○铎按：荀子强国篇明积微至着之功，亦引此诗证之。
　　〔二〕论语。
　　〔三〕诗小毖。"并□"今作"荓蜂"。按"并"当作"拼"，桑柔诗："荓云不逮"，释文云：'"荓"本或作"拼"。’○铎按：陈乔枞鲁诗遗说考十八云：'尔雅释训："甹夆，掣曳也。"此据鲁诗之文。潜夫论多用鲁说，字亦当作"甹夆"。’胡承珙毛诗后笺云：'潜夫论言"祸福无门，唯人自召"，此正谓无人掣曳于我，祸福皆自己求之也。’"与"今诗作"予"，马瑞辰云：'"予"即"与"之借，笺训"我"非。’
　　〔四〕襄廿三年左传闵子马语。
　　〔五〕易系辞上传。"所尚"王弼本作"所助"，本书巫列篇同。
　　〔六〕尔雅释诂云："亮，信也。"



　　实贡〔一〕第十四
　　国以贤兴，以谄衰，君以忠安，以忌危〔二〕。此古今之常论，而世所共知也。然衰国危君继踵不绝者〔三〕，岂世无忠信正直之士哉？诚苦忠信正直之道不得行尔。
　　〔一〕○铎按：东汉，求贡不相称，名实不相副。此篇痛贡士不依质干，空造虚美，既与考绩相发，而尤愤于责备求全，视贤难复有进矣。
　　〔二〕王先生云：'"忌"当依本传作"佞"。’继培按"佞"字是也。汉书京房传云：'房尝宴见，问上曰："幽。厉之君何以危？所任者何人也？"上曰："君不明，而所任者巧佞。"’
　　〔三〕尹文子大道篇云："危亡继踵。"
　　夫十步之闲，必有茂草，十室之邑，必有俊士〔一〕。贤材之生，日月相属，未尝乏绝。是故乱殷有三仁〔二〕，小卫多君子〔三〕。以汉之广博，士民之众多〔四〕，朝廷之清明，上下之修治〔五〕，而官无直吏，位无良臣。此非今世之无贤也，乃贤者废锢而不得达于圣主之朝尔〔六〕。
　　〔一〕说苑谈丛篇云："十步之泽，必有香草，十室之邑，必有忠士。"
　　〔二〕论语。
　　〔三〕襄廿九年左传。○铎按：庄廿八年谷梁传："卫小齐大。"成三年左传杜注："春秋时以强弱为大小，故卫虽侯爵，犹为小国。"
　　〔四〕"多"字旧空，据程本补。汉书梅福传云："夫以四海之广，士民之数，能言之类至众多也。"本传"汉"上有"大"字。按下文云："今汉土之广博。"急就篇云："汉地广大，无不容盛。"
　　〔五〕诗大明云："会朝清明。"汉书伍被传云："被窃观朝廷，君臣。父子。夫妇。长幼之序皆得其理。上之举错，遵古之道。风俗纪纲，未有所缺。虽未及古太平时，然犹为治也。"
　　〔六〕汉书朱云传云："废锢终元帝之世。"按成二年左传云："子反请以重币锢之"，杜注："禁锢勿令仕。"
　　夫志道者少友，逐俗者多俦。是以举世多党而用私，竞比质而行趋华〔一〕。贡士者，非复依其质干，准其材行也，直虚造空美，扫地洞说。择能者而书之，公卿刺史掾从事，茂才孝廉且二百员〔二〕。历察其状，德侔颜渊。卜。冉〔三〕，最其行能〔四〕，多不及中〔五〕。诚使皆如状文，则是为岁得大贤二百也。然则灾异曷为讥？〔六〕此非其实之效〔七〕。
　　〔一〕传作"朋党用私，背实趋华"。按韩非子孤愤篇云："臣利在朋党用私。"汉书货殖传序云："伪民背实而要名。"此以"朋"为"多"，以"背实"为"比质"，并误。"行"字亦疑衍。程本又误"用"为"朋"。古书多。朋。用三字往往相乱，战国策韩公仲朋，亦作韩侈，史记甘茂传作公仲侈，汉书古今人表又作公中用。霍去病传："校尉仆多有功，封为辉渠侯。"颜师古曰：'功臣侯表作仆朋。今此作"多"，转写者误也。’二事正与此类。○铎按：明闇篇："而多比周则法乱"，"多"亦"朋"讹。
　　〔二〕通典十三云："后汉光武十二年，诏三公举茂才各一人，廉吏各一人。左右将军岁察廉吏各二人。光禄岁举郎。茂才。四行各一人，察廉吏三人。中二千石岁举廉吏各一人，廷尉。大司农各二人。将兵将军岁察廉吏各二人。监御史。司隶。州牧岁举茂才各一人。"续汉书百官志刘昭注载此诏称汉官目录云。按后汉书章帝纪建初元年诏云："茂才。孝廉，岁以百数。"丁鸿传载和帝时定郡举孝廉之数，通典引之，注云："推核当时户口，一岁所贡，不过二百余人。"鸿传语详实边篇注。
　　〔三〕按汉时保举人皆有状。后汉书朱浮传章怀注引汉官仪博士举状云："生事爱敬，丧没如礼。通易。尚书。孝经。论语，兼综载籍，穷微阐奥。隐居乐道，不求闻达。身无金痍痼疾。卅六属不与妖恶交通，王侯赏赐。行应四科，经任博士。下言某官某甲保举。"他状当类此。"穷微阐奥"下，通典十三有"师事某官，见授门徒五十五人以上"。论语云："德行：颜渊，闵子骞，冉伯牛，仲弓。"淮南子精神训云："颜回。季路。子夏。冉伯牛，孔子之通学也。"
　　〔四〕汉书公孙弘传云："臣弘行能不足以称。"后汉书和帝纪永元五年诏曰："选举良才，为政之本。科别行能，必由乡曲。"按"科别行能"，即周礼乡大夫职所谓"考其德行道艺而兴贤者能者"，郑司农云："兴贤者，谓若今举孝廉；兴能者，谓若今举茂才。"汉书周勃传颜师古注："最者，凡也。"
　　〔五〕汉书李广传云："校尉以下，材能不及中。"颜师古注："中，谓中庸之人也。"史记作"才能不及中人"。
　　〔六〕"讥"旧作"饥"。汉书董仲舒传云："春秋之所讥，灾害之所加也。春秋之所恶，怪异之所施也。"京房传云："古帝王以功举贤，则万化成，瑞应着。末世以毁誉取人，故功业废而致灾异。宜令百官各试其功，灾异可息。"此文大恉如房所言。
　　〔七〕汉书魏相传云："今郡国守相，多不实选，风俗尤薄，水旱不时。"后汉书顺帝纪阳嘉元年诏曰："闲者以来，吏政不勤，故灾咎屡臻，盗贼多有。退省所由，皆以选举不实，官非其人。是以天心未得，人情多怨。"
　　夫说粱饭食肉〔一〕，有好于面目〔二〕，而不若粝粢藜烝之可食于口也〔三〕。图西施。毛嫱，有〔四〕悦于心〔五〕，而不若丑妻陋妾之可御于前也。虚张高誉〔六〕，强蔽疵瑕〔七〕，以相诳耀〔八〕，有快于耳〔九〕，而不若忠选实行可任于官也。周显拘时，〔一０〕故苏秦〔一一〕；燕哙利虚誉，故让子之〔一二〕，皆舍实听声，呕哇之过也〔一三〕。
　　〔一〕汉书王莽传云：'王业市所卖粱饭肉羹，持入视莽曰："居民食，咸如此。"’
　　〔二〕王先生云：'此语与下"有悦于心"句当互易，"面"字衍。’继培按：淮南子说林训云："佳人不同体，美人不同面，而皆悦于目。"
　　〔三〕白虎通谏诤篇云："黎蒸不熟。""黎"即"藜"之省。
　　〔四〕"有"旧作"可"。
　　〔五〕管子小称篇云："毛嫱。西施，天下之美人也。"淮南子说山训云："画西施之面，美而不可说。"论衡言毒篇云："好女说心。"
　　〔六〕北堂书钞五十四引东观汉纪云："邓豹迁大匠，工无虚张之缮。"
　　〔七〕僖七年左传云："不女疵瑕。"
　　〔八〕汉书宣元六王传："张博常欲诳耀淮南王。"元后传："莽日诳耀太后。"王莽传："所以诳耀媚事太后，下至旁侧长御，方故万端。"又云："欲以诳耀百姓。""耀"与"耀"同。
　　〔九〕汉书息夫躬传云："辩口快耳，其实未可从。"
　　〔一０〕"时"下脱一字。
　　〔一一〕"故"下脱一字，疑是"疏"，"疏"与"苏"声相涉而失之。史记苏秦传云："求说周显王。显王左右素习知苏秦，皆少之。弗信。"
　　〔一二〕史记燕世家。
　　〔一三〕淮南子主术训云："天下多眩于名声而寡察其实，是故处人以誉尊，而游者以辩显。"列子说符篇云：'爰旌目饿于道，狐父之盗下壶餐以哺之。爰旌目三餔而后能视，曰："嘻！汝非盗耶？吾义不食子之食也。"两手据地而欧之。狐父之人则盗矣，而食非盗也。以人之盗，因谓食为盗而不敢食，是失名实者也。’"欧"与"呕"同。
　　夫圣人纯，贤者驳〔一〕，周公不求备〔二〕，四友不相兼〔三〕况末世乎？是故高祖所辅佐，光武所将相，不遂伪举，不责兼行，〔四〕亡秦之所弃，王莽之所捐〔五〕，二祖任用以诛暴乱，成致治安〔六〕。太平之世，而云无士，数开横选，而不得真，甚可愤也！〔七〕
　　〔一〕论衡明雩篇云："世称圣人纯而贤者驳。"汉书梅福传云："一色成体谓之纯，白黑杂合谓之驳。"
　　〔二〕论语。○铎按：已见论荣篇。
　　〔三〕"友"旧作"肢"，据传改。博物志云："文王四友：南宫括，散宜生，闳夭，太颠。"按尚书大传："文王胥附。奔辏。先后。御侮谓之四邻，以免乎牖里之害"，指此四人，故孔子以回。赐。师。由拟之，章怀注此传即以四友属孔子，非也。春秋繁露天地之行篇云："任群臣无所亲，若四肢之各有职也。"新语怀虑篇云："目以精明，耳以主听，口以别味，鼻以闻芳，手以之持，足以之行，各受一性，不得两兼。"旧作"肢"，义亦可通，然与下"末世"云云，文意不合，故定从本传。
　　〔四〕尹文子大道篇云："天下万事，不可备能。责其备能于一人，则贤圣其犹病诸！设一人能备天下之事，则前后左右之宜，远近迟疾之闲，必有不兼者焉。苟有不兼，于治阙矣。"后汉书韦彪传云："夫人才行，少能相兼。"
　　〔五〕"捐"旧作"损"。
　　〔六〕汉书文帝纪：'元年，有司固请曰："古者殷。周有国，治安皆且千岁。"’颜师古注："治安，言治理而且安宁也。"贾谊传云："陈治安之策。"○铎按："成致"连用，亦见下文。
　　〔七〕"真"旧作"直"。按续汉书五行志刘昭注引马融上书云：'孔子曰："十室之邑，必有忠信如丘者焉。"以天下之大，四海之众，云无若人，臣以为诬矣。宜特选详誉，审得其真。’语意与此同。
　　夫明君之诏也若声，忠臣之和也当如响应〔一〕，长短大小，清浊疾徐，必相和也。是故求马问马，求驴问驴，求鹰问鹰，求駹问駹〔二〕。由此教令，则赏罚必也。
　　〔一〕荀子强国篇云："下之和上，譬之若响之应声，影之象形也。"新书大政上篇云："故为人君者，其出令也其如声，士民学之其如响。"说文云："□相□也。□，以言對也。""應"與"□"同。
　　〔二〕"鹰"盖"骊"之误。说文云："驴，似马长耳。骊，马深黑色。駹，马面颡皆白也。"马。驴。骊。駹为一物，又以马。驴为一物，骊。駹为一物。马驴以形，骊。駹以色也。汉书匈奴传云："匈奴骑，其西方尽白，东方尽駹，北方尽骊，南方尽骍马。"此駹。骊并举之证。○俞樾云：'"鹰"字不伦。"駹"则仍即马之一种，上既言马，不应下又言"駹"，疑皆字之误。"鹰"当作"鸡"，"鸡"误为"□"，因改为"鹰"矣。"駹"当作"尨"，谓犬也，涉上"驴"字而加马旁耳。马。驴一类，鸡。犬一类也。’○铎按：俞说"駹"为"尨"之加旁字是也，而"鹰"字不烦改。鹰。犬逐捕雉兔者，亦一类也。
　　夫高论而相欺，不若忠论而诚实〔一〕。且攻玉以石〔二〕，治金以盐，濯锦以鱼，浣布以灰〔三〕。夫物固有以贱治贵，以丑治好者矣。智者弃其所短而采其所长，以致其功，明君用士亦犹是也〔四〕。物有所宜，不废其材，况于人乎？
　　〔一〕汉书张释之传：'文帝曰："卑之毋甚高论。"’韩非子八经篇云："人臣忠论以闻奸。"说苑说丛篇云："高议而不可及，不若卑论之有功也。"
　　〔二〕诗鹤鸣云："他山之石，可以攻玉。"淮南子说山训云："玉待礛诸而成器"，高诱注："礛诸，攻玉之石。"说文作"备诸"。
　　〔三〕仪礼丧服传云："冠六升外毕，锻而弗灰。"士丧礼云："幂奠用功布"，郑注："功布，锻濯灰治之布也。"既夕礼注："功布，灰治之布也。"礼记深衣注："深衣者，用十五升布锻濯灰治。"杂记："加灰锡也"，疏云："取缌以为布，又加灰治之，则曰锡。"考工记云："□氏湅帛，以栏为灰，渥淳其帛"，郑注："以栏木之灰渐释其帛也。"内则云："冠带垢，和灰请漱。衣裳垢，和灰请澣。"
　　〔四〕管子形势解云："明主之官物也，任其所长，不任其所短，故事无不成，功无不立。"后汉书第五伦后种传云："春秋之义，选人所长，弃其所短。"
　　夫修身慎行〔一〕，敦方正直，清廉洁白〔二〕，恬淡无为〔三〕，化之本也。忧君哀民，独睹乱原〔四〕，好善嫉恶〔五〕，赏罚严明，治之材也。明君兼善而两纳之，恶行之器也，为金玉宝政之材刚铁用。无此二宝〔六〕，苟务作异以求名，诈静以惑众，则败俗伤风〔七〕。今世慕虚者，此谓坚白〔八〕。坚白之行，明君所憎，而王制所不取〔九〕。
　　〔一〕孝经云："修身慎行，恐辱先也。"
　　〔二〕吕氏春秋离俗览云："布衣人臣之行，洁白清廉中绳，愈穷愈荣。"
　　〔三〕庄子胠箧篇文。
　　〔四〕春秋繁露度制篇云："凡百乱之源，皆出嫌疑纤微，以渐寖稍长至于大。"五行相生篇云："昭然独见存亡之机，得失之要，治乱之源，豫禁未然之前。"盐铁论申韩篇云："塞乱源而天下治。"
　　〔五〕汉书窦婴传：'借福曰："君侯资性，喜善疾恶。"’颜师古注："喜，好也。"
　　〔六〕"恶行"以下，文有脱误。
　　〔七〕淮南子齐俗训云："矜伪以惑世，伉行以违众，圣人不以为民俗。"汉书师丹传哀帝策免丹云："朕疾夫比周之徒，虚伪坏化，寖以成俗。"叙传叙货殖传云："侯服玉食，败俗伤化。"
　　〔八〕公孙龙子有坚白篇。史记平原君传云："公孙龙善为坚白之辩。"庄子秋水篇：'公孙龙问于魏牟曰："龙少学先生之道，长而明仁义之行，合同异，离坚白，然不然，可不可，困百家之知，穷众口之辩。"’齐物论云："以坚白之昧终"，释文：'司马云："谓坚石。白马之辩也。"’
　　〔九〕礼记王制云："行伪而坚，言伪而辨，学非而博，顺非而泽，以疑众，杀。"
　　是故选贤贡士，必考核其清素〔一〕，据实而言，其有小疵〔二〕，勿强衣饰〔三〕，以壮虚声〔四〕。一能之士，各贡所长〔五〕，出处默语〔六〕，勿强相兼，则萧。曹。周。韩之论〔七〕，何足得矣〔八〕？吴。邓。梁。窦之徒〔九〕，而致十〔一０〕。各以所宜，量材授任〔一一〕，则庶官无旷〔一二〕，兴功可成，太平可致，麒麟可臻〔一三〕。
　　〔一〕"清"当作"情"。史记蔡泽传：'应侯云："披腹心，示情素。"’治要载尸子分篇云："违情见素，则是非不蔽。"
　　〔二〕易系辞上传云："悔吝者，言乎其小疵也。"汉书平帝纪诏曰："不以小疵妨大材。"
　　〔三〕方言云："凡相被饰亦曰奖。""衣饰"犹"被饰"也。后汉书黄琼传云："梁冀前后所托辟召，一无所用。虽有善人，而为冀所饰举者，亦不加命。"
　　〔四〕韩非子六反篇云："世主听虚声而礼之。"后汉书黄琼传李固遗琼书云："俗论皆言处士纯盗虚声。"
　　〔五〕淮南子主术训云："有一能者服一事。"汉书丙吉传云："士亡不可容，能各有所长。"说苑君道篇云："君使臣自贡其能，则万一之不失矣。"
　　〔六〕易系辞上传：'子曰："君子之道，或出或处，或默或语。"’
　　〔七〕"论"当作"伦"。萧何。曹参。周勃。韩信，并见史记。○铎按：本传作"伦"。
　　〔八〕"得矣"盖"专美"之讹。○铎按：此谓不难得，作"何足专美"，则非其本旨。
　　〔九〕吴汉。邓禹。梁统。窦融，并见后汉书。
　　〔一０〕"十"当作"也"，"而致"上盖脱二字。楚策：'莫敖子华曰："若君王诚好贤，此五臣者，皆可得而致之。"’此或即"可得而致"四字。
　　〔一一〕汉书董仲舒传云："量材而授官。"
　　〔一二〕書□陶謨。
　　〔一三〕诗麟之趾疏引郑康成答张逸云："周之盛德，关雎化行之时，公子化之，皆信厚与礼合，古太平致麟之时，不能过也。"此言"太平致麟"，盖亦用诗谊矣。○铎按：成。臻，耕。真合韵。
　　且燕小，其位卑，然昭王尚能招集他国之英俊，兴诛暴乱，成致治强〔一〕。今汉土之广博，天子尊明，而曾无一良臣，此诚不愍兆黎之愁苦〔二〕，不急贤人之佐治尔。孔子曰："未之思也，夫何远之有〔三〕？"忠良之吏诚易得也〔四〕，顾圣王欲之不尔。
　　〔一〕史记燕世家云："燕昭王即位，卑身厚币以招贤者。乐毅自魏往，邹衍自齐往，剧辛自赵往，士争趋燕。于是遂以乐毅为上将军，与秦。楚。三晋合谋以伐齐，尽取其宝，烧其宫室宗庙。齐城之不下者，独惟聊。莒。即墨，其余皆属燕。"汉书叙传云："招辑英俊"，颜师古注：'"辑"与"集"同。’
　　〔二〕汉书王莽传云："期于安兆黎矣。""苦"字旧空，据程本。
　　〔三〕论语。○铎按：此引孔子语以证人君第不求贤，求则何远之有？毛奇龄论语稽求篇据本传删节之文，谓"此正以贵贱。好丑。长短。清浊相反而实相成，以见思反之义"，乖节信本旨矣。
　　〔四〕成十七年左传云："能与忠良，吉孰大焉？"后汉书循吏王涣传邓太后诏曰："夫忠良之吏，国家所以为理也。求之甚勤，得之至寡。"



　　班禄〔一〕第十五
　　太古之时〔二〕，烝黎初载〔三〕，未有上下，而自顺序，天未事焉，君未设焉。后稍矫虔〔四〕，或相陵虐〔五〕，侵渔不止〔六〕，为萌巨害〔七〕。于是天命圣人使司牧之，使不失性〔八〕，四海蒙利〔九〕，莫不被德〔一０〕，佥共奉戴，谓之天子〔一一〕。
　　〔一〕○铎按：孟子万章下篇："周室班爵禄也，如之何？"赵注："班，列也。"训本方言。郑玄三礼目录云："名曰王制者，以其记先王班爵授禄祭祀养老之法度。"今周礼地官司禄阙其职，而孟子答北宫锜问，已谓其详不可得闻，及汉孝文时，始命博士诸生采集传记以为王制。此篇说班禄本之。然王制与孟子有不合者，则以其书后出，而诸儒又复有损益也。自当以孟子为正。
　　〔二〕礼记郊特牲郑注："唐。虞以上曰太古。"
　　〔三〕汉书司马相如传云："觉寤黎烝"，颜师古注："黎烝，众庶也。""烝黎"与"黎烝"同。蔡中郎集陈留太守胡公碑铭亦云："悠悠蒸黎。"艺文类聚十一引此文"烝"作"兆"。"兆黎"见上篇。诗大明云："文王初载"，毛传："载，识。"按此文"初载"，即尔雅释诂"初。哉"，并取始义。载。哉古字通。
　　〔四〕书吕刑云："夺攘矫虔。""后稍"类聚作"末后"。
　　〔五〕襄十八年左传云："陵虐神主"，杜注："神主，民也。"
　　〔六〕汉书宣帝纪神爵三年诏曰："侵渔百姓"，颜师古注："渔者，若言渔猎也。"
　　〔七〕吕氏春秋高义篇高诱注："萌，民也。"按"萌"为"甿"之借，说文云："民，众萌也。氓，民也。读若盲。"新书大政下篇云："民之为言也，暝也。萌之为言也，盲也。"汉书楚元王传刘向疏云："民萌何以劝勉"，颜师古注：'"萌"与"甿"同。’陈胜项借传赞云："甿隶之人"，如淳曰："甿，古文萌字。萌，民也。"
　　〔八〕襄十四年左传：'师旷曰："天生民而立之君，使司牧之，勿使失性。"’"使不"类聚作"勿令"。
　　〔九〕汉书食货志云："百姓蒙利。"
　　〔一０〕"莫不"类聚作"草木"。按淮南子泛论训云："禽兽草木，莫不被其泽。"
　　〔一一〕"佥共"类聚作"恭俭"，误。说文云："捡，拱也。拱，敛手也。"二字连文，"佥共"即"捡拱"省文。襄廿五年左传：'
　　子产云："奉戴厉公。"’杜注：'"奉戴"犹"奉事"。’文十八年传云："同心戴舜，以为天子。"新书威不信篇云："古之正义，东西南北，苟舟车之所达，人迹之所至，莫不率服，而后云天子。"按管子君臣下篇云："古者未有君臣上下之别，未有夫妇妃匹之合，兽处群居，以力相征。于是智者诈愚，强者凌弱，老幼孤独，不得其所。故智者假众力以禁强虐，而暴人止，为民兴利除害，正民之德，而民师之。"此文意与彼同。○铎按：说文："佥，皆也。"礼记内则注：'"共"犹"皆"也。’佥共奉戴，言四海之民皆奉戴之也。笺以为"捡拱"，非。
　　故天之立君，非私此人也，以役民，盖以诛暴除害利黎元也〔一〕。是以人谋鬼谋，能者处之〔二〕。诗云："皇矣上帝！临下以〔
　　三〕赫。监观四方，求民之瘼〔四〕。惟此二国，其政不获。惟此〔
　　五〕四国，爰究爰度。上帝指之〔六〕，憎其式恶〔七〕。乃睠〔八〕西顾，此惟与度〔九〕。"盖此言也，言夏。殷二国之政不得，乃用奢夸廓大〔一○〕，上帝憎之，更求民之瘼圣人〔一一〕，与天下四国究度而使居之也。
　　〔一〕荀子大略篇云："天之生民，非为君也。天之立君，以为民也。"淮南子兵略训云："所为立君者，以禁暴讨乱也。"又云："明王之用兵也，为天下除害，而与万民共享其利。"汉书严安传云："兴利除害，诛暴禁邪。"萧望之后育传云："其于为民除害安元元而已。"谷永传云："天下黎元，咸安家乐业。"按严安传云："元元黎民。""黎元"即"元元黎民"也。史记文帝纪索隐引姚察云：'古者谓人云"善人"也，因"善"为"元"，故云"黎元"。其言"元元"者，非一人也。’○铎按："以役民"疑当在"立君"下。
　　〔二〕注见思贤篇。
　　〔三〕"以"今诗作"有"。○李富孙诗经异文释云：'桓七年左传"有信有义"四句，论衡诘术皆引作"以"，义并通。’○铎按：有，助词，作"以"盖声之误。或谓"有"犹"以"，非。
　　〔四〕"瘼"今诗作"莫"。蔡中郎集和熹邓后谥议云："参图考表，求人之瘼。"蜀志马超传云："兼董万里，求民之瘼。"晋书武帝纪云："皇天鉴下，求人之瘼。"后汉书循吏传序："广求民瘼。"盖本三家诗。此文当本作"瘼"，后人或据毛诗改之。孙侍御云：'文选齐安陆昭王碑文云："虑深求瘼"，李善注云："诗：求民之莫。班固汉书引诗而为此瘼，尔雅曰：瘼，病也。"今汉书叙传亦作"莫"，颜师古训"莫"为"定"，与毛。郑同，宋书符瑞志引汉书作"瘼"。’○铎按：马瑞辰亦谓匡谬正俗"不知民瘼"，义本三家诗。"瘼"盖今"毛病"字。陈乔枞鲁诗遗说考十五云：'王符用鲁诗，引诗当同蔡邕作"瘼"字，下文"更求民之瘼"，可证也。’
　　〔五〕"此"今作"彼"。○文四年左传引诗彼。此二字互易。陈乔枞诗经四家异文考云：'潜夫论引诗上下皆作"惟此"，疑原本上句作"惟彼"，与左传同，后人依毛改"彼"作"此"耳。’马瑞辰曰："彼。此盖随言之，非有异义。"○铎按："此"字重复无理，或当依左传。
　　〔六〕"指"今作"耆"。按诗正月："有皇上帝，伊谁云憎。"郑笺云："欲天指害其所憎而已。"所用诗与此同。○铎按：指。耆同从旨声，故得通用。马瑞辰曰：'玉篇："耆，怒诃也。"广雅释言："指，斥也。""指斥"亦怒责之义。’胡承珙毛诗后笺云：'
　　"耆"疑即"指"之借字。"美服患人指，高明逼神恶"，是"指"有恶义。’
　　〔七〕"恶"今作"廓"。○铎按：陈乔枞云：'"恶"字乃"廓"之误，下文云："乃用奢夸廓人，上帝憎之"，是潜夫论引诗文本作"式廓"也。’邹汉勋读书偶识卷三说略同。
　　〔八〕"睠"今作"眷"，释文云：'本又作"睠"。’○铎按：眷。睠同字。初学记一。北堂书钞四。文选长杨赋注。头陀寺碑注引诗并作"睠"。
　　〔九〕"度"今作"宅"。论衡初禀篇亦作"度"。汉书韦玄成传注臣瓒曰："按古文宅。度同。"○臧琳经义杂记云：'古文尚书"宅"字，两汉人所引皆作"度"。然以"宅"为"度"者，今文形声之误。毛诗为古文，凡"宅居"字皆作"宅"，"度谋"字皆作"度"。’○铎按：此引诗正是今文，故"宅"作"度"。
　　〔一０〕○铎按：程本作"奢夸廓人"。○邹汉勋云：'奢夸者为廓人。今世俗尚有"廓人"之语，其由来久矣。潜夫所举，殆三家诗说也。’○铎按："奢夸廓"，犹潜叹篇"幽隐囚人"，皆以三同义词为定语。"廓人"即"阔人"，新方言释言："今谓人奢泰为阔绰"，"阔人"谓阔绰之人也。叔子此解虽臆创，然核之辞例语义皆合，自不得以悖于雅训而弃之。
　　〔一一〕○铎按：邹氏读"更求民之瘼圣人"七字为句，云：'语不顺，殆是"更求知民瘼之圣人"，倒夺而如此。’
　　前哲良人〔一〕，疾□□〔二〕无纪极也〔三〕，乃惟度法象，〔四〕明着礼秩〔五〕，为优〔六〕宪艺，县之无穷〔七〕。故传曰："制礼，上物不过十二，天之道也〔八〕。"是以先圣籍田有制，〔九〕供神有度〔一○〕，奉己有节〔一一〕，礼贤有数，上下大小，贵贱亲疏，皆有等威，阶级衰杀〔一二〕，各足禄其爵位〔一三〕，公私达其等级，礼行德义〔一四〕。
　　〔一〕"哲"旧作"招"。成八年左传云："赖前哲以免也。"诗黄鸟云："歼我良人。"
　　〔二〕空格程本作"奢夸廓"三字。○铎按：此承上文"奢夸廓人"，言前哲疾其无纪极，故为之制法修宪，文义甚明，程本是也。
　　〔三〕文十八年左传云："聚敛积实，不知纪极。"
　　〔四〕周礼太宰："县治象之法于象魏，使万民观治象。"○铎按：此言取法于天，非悬法于象魏之谓。
　　〔五〕庄八年左传云："衣服礼秩如适。"○铎按："秩"與"□"同，說文："□，爵之次弟也。"
　　〔六〕"优"疑"修"。
　　〔七〕文六年左传云："陈之艺极"，杜注："艺，准也。"汉书萧望之传云："作宪垂法，为无穷之规。"○铎按：尔雅释诂："宪，法也。""宪艺"犹"法则"。
　　〔八〕哀七年左传，"天之道"作"天之大数"。○铎按：广雅释言："数，术也。"吴语："道将不行"，韦注："道，术也。"是数。道同义，此引以意易之。
　　〔九〕礼记祭义云："天子为借千亩，诸侯为借百亩。"
　　〔一０〕周语：'襄王曰："昔我先王之有天下也，规方千里以为甸服，以供上帝山川百神之祀。"’昭七年左传云："上所以共神也。"
　　〔一一〕毛诗鸳鸯序云："思古明王，交于万物有道，自奉养有节焉。"
　　〔一二〕宣十二年左传云："君子小人，物有服章，贵有常尊，贱有等威。"杜注："威仪有等差。"桓二年传云："皆有等衰"，杜注："衰，杀也。"礼记月令云："以为旗章，以别贵贱等级之度。"
　　〔一三〕"禄"当作"保"，慎微篇亦误"保"为"禄"。孝经云："保其禄位。"
　　〔一四〕文有脱误。成二年左传云："器以藏礼，礼以行义。"杜注："车服所以表尊卑，尊卑有礼，各得其宜。"此文大意盖与传同。
　　当此之时也，九州之内，合三千里，尔八百国〔一〕。其班禄也，以上农为正，始于庶人在官者，禄足以代耕，盖食九人。诸侯下士亦然。中士倍下士，食十八人。上士倍中士，食三十六人。大夫倍之，食七十二人。小国之卿，二于大夫。次国之卿，三于大夫。大国之卿，四于大夫，食二百八十八人。君各什其卿。天子三公〔二〕采视公侯，盖方百里。卿采视伯，方七十里。大夫视子男，方五十里。元士视附庸，方三十里〔三〕。功成者封〔四〕。是故官政专公，不虑私家〔五〕；子弟事学，不干〔六〕财利，闭门自守〔七〕，不与民交争，而无饥寒之道〔八〕，而不陷〔九〕；臣养优而不隘〔一０〕，吏爱官而不贪〔一一〕，民安静而强力〔一二〕，此则太平之基立矣〔一三〕。乃惟慎贡选，明必黜陟，官得其人，人任其职；钦若昊天，敬授民时〔一四〕，同我妇子，馌彼南亩〔一五〕；上务节礼，正身示下，下悦其政，各乐竭己奉戴其上〔一六〕。是以天地交泰，〔一七〕阴阳和平〔一八〕，民无奸匿〔一九〕，机衡不倾〔二０〕，德气流布而颂声作也〔二一〕。
　　〔一〕礼记王制云："凡四海之内九州，州方千里。"又云："凡四海之内，断长补短，方三千里。"又云："凡九州千七百七十三国。"汉书贾山传云："昔者周盖千八百国，以九州之民，养千八百国之君。"地理志云："周爵五等，而土三等，公侯百里，伯七十里，子男五十里，不满为附庸，盖千八百国。"此有脱误。○铎按："尔"疑当作"千"。"千"與"□"草書形近，"千"誤為"□"，後人又改為"爾"也。
　　〔二〕"公"下旧衍"侯"字。
　　〔三〕本王制。
　　〔四〕白虎通考黜篇云："以德封者，必试之为附庸，三年有功，因而封之五十里。元士有功者，亦为附庸，世其位。大夫有功成，封五十里。卿功成，封七十里。公功成，封百里。"
　　〔五〕汉书贾谊传云："国耳忘家，公耳忘私。"鲍宣传云："志但在营私家。"
　　〔六〕"干"旧作"于"，何本改"与"，并误。"干"误为"于"，又转误为"于"也。
　　〔七〕汉书王莽传云："闭门自守，又坐邻伍铸钱挟铜，奸吏因以愁民。"
　　〔八〕汉书董仲舒传云："受禄之家，食禄而已，不与民争业，然后利可均布，而民可家足。"
　　〔九〕"而"上脱三字。
　　〔一０〕汉书韦贤后玄成传：'玄成友人侍郎章上疏云："宜优养玄成。"’礼记礼器云："君子以为隘矣"，郑注：'"隘"犹"狭陋"也。’
　　〔一一〕史记平准书云："守闾阎者食粱肉，为吏者长子孙，居官者以为姓号，故人人自爱而重犯法。"
　　〔一二〕汉书成帝纪阳朔四年诏曰："先帝劭农，薄其租税，宠其强力，令与孝弟同科。"
　　〔一三〕毛诗南山有台序云："立太平之基。"
　　〔一四〕书尧典。
　　〔一五〕诗七月。
　　〔一六〕毛诗吉日序云："能慎微接下，无不自尽以奉其上焉。"
　　〔一七〕易泰彖曰："天地交而万物通。"
　　〔一八〕淮南子泛论训云："阴阳和平，风雨时节。"
　　〔一九〕"匿"读为"慝"。鲁语云："下无奸慝"，韦昭注："慝，恶也。"
　　〔二０〕书尧典云："在璇机玉衡。"史记天官书云："北斗七星，所谓旋机玉衡，以齐七政。"汉书扬雄传云："玉衡正而泰阶平。"
　　〔二一〕宣十一年公羊传云："什一行而颂声作。"
　　其后忽养贤而鹿鸣思〔一〕，背宗族而采蘩怨〔二〕，履亩税而硕鼠作〔三〕，赋敛重而谭告通〔四〕，班禄颇而倾甫刺〔五〕，行人定而绵蛮讽〔六〕，故遂耗乱衰弱。
　　〔一〕此后所述诗义，皆与毛传异，盖本三家之说。○铎按：史记十二诸侯年表序："仁义陵迟，鹿鸣刺焉。"文选嵇康琴赋李善注引蔡邕琴操："鹿鸣者，周大臣之所作也。王道衰，大臣知贤者幽隐，故弹弦讽谏。"御览五百七十八引同。陈乔枞鲁诗遗说考云："皆本鲁诗之说。"
　　〔二〕○铎按：马瑞辰曰：'"采蘩"当为"采苹"之讹。盖三家诗或因诗有"宗室牖下"一语，遂以为背宗族而作也。’陈乔枞云："潜夫论以鹿鸣为怨诗，与司马迁史记年表。蔡邕琴操。高诱淮南注(诠言训)幷合，又以行苇为咏公刘诗，亦与刘向列女传(晋弓工妻传)合，是其用鲁诗之明证。然则此以采蘩为怨诗者，当亦据鲁说也。"
　　〔三〕盐铁论取下篇云："周之末涂，德惠塞而嗜欲众，君奢侈而上求多，民困于下，怠于公乎(铎按："公乎"当作"上公"，张敦仁说)，是以有履亩之税，硕鼠之诗作也。"○铎按：魏风硕鼠序云："刺重敛也。"陈奂曰："三家与毛序刺重敛合。"顾广圻曰：'
　　公羊宣十五年传云："税亩者何？履亩而税也。"又云："什一行而颂声作矣。"正为硕鼠诗而言。三家诗。公羊皆今文，宜其说之相近。’陈乔枞云："桓宽用齐诗，然则此诗鲁。齐说同矣。"皮锡瑞师伏堂笔记一云："硕鼠诗是魏风。魏灭于春秋初，岂是时已有履亩之税乎？据春秋经。传则始于宣公，或鲁是时初用之耳。"
　　〔四〕旧脱"而"字，"谭"作"译"。按毛诗大东序云："东国困于役而伤于财，谭大夫作是诗以告病。"
　　〔五〕顾茂才广圻云：'"倾"当作"颀"。隶释高阳令杨着碑："颀甫班爵。"颀甫即毛诗祈父，颀。倾字形相近而误。’继培按：志氏姓篇以单倾公为颀公，误正类此。"刺"旧亦误作"赖"。治要载陆景典语谓"周褒申伯，吉甫着诵，祈父失职，诗人作刺，官人封爵，不可不慎。"说与此合。按毛传："圻父，司马也。"郑笺申之云："司马掌禄士，故司士属焉。"其说盖采之三家。隶释繁阳令杨君碑云："民思遗爱，奔告于王，颀不审真，莫肯慰扬。"颀亦谓颀甫。安平相孙根碑又云："圻甫考绩。"
　　〔六〕顾茂才云：'"定"当作"乏"。’继培按：尚书大传云："行而无资谓之乏。"吕氏春秋季春纪："振乏绝"，高诱注："行而无资曰乏。"是行人得言乏矣。或云："定"当为"□"之误，说文云："□，贫病也。"□。定字形亦相近。○铎按：僖三十年左传："行李之往来，共其乏困。""行李"即行人之官，是行人言乏之证。诗绵蛮笺："古者卿大夫出行，士为末介。士之禄薄，或困乏于资财，则当赒赡之。"与此说合，并本三家。或说未允。邵本作"蹙"，吴闿生诗义会通作"病"，皆臆改。陈乔枞疑"畏"字之讹，亦非。
　　及周室微而五伯作，六国弊而暴秦兴，背义理而尚威力，灭典礼而行贪叨〔一〕，重赋敛以厚己，强臣下以弱枝〔二〕，文德不获封爵〔三〕，列侯不获〔四〕。是以贤者不能行礼以从道〔五〕，品臣不能无枉以从利〔六〕。君又骤赦以纵贼〔七〕，民无耻而多盗窃。
　　〔一〕韩诗外传五云："自周室坏以来，王道废而不起，礼义绝而不继。秦之时，非礼义，弃诗。书，略古昔，大灭圣道，专为苟妄，以贪利为俗，以告猎为化，而天下大乱。"燕策：'太子丹曰："今秦有贪饕之心，而欲不可足也。"’说文云："饕，贪也。"重文作"叨"。按考绩篇作"贪饕"。
　　〔二〕春秋繁露盟会要篇云："强干弱枝，以明大小之职。"
　　〔三〕汉书公孙弘传封弘诏云："古者任贤以序位，量能以授官，劳大者厥禄厚，德盛者获爵尊，故武功以显重，而文德以行褒。"按三式篇引崧高。烝民诗而释之云："申伯。山甫，文德致升平，而王封以乐土，赐以盛服。""文德获封"，盖三家诗说有之。
　　〔四〕下脱二字，当是"不获治民"，即三式篇所云"列侯或有德宜子民，而道不得施"也。
　　〔五〕诗北门云："终寠且贫"，毛传："寠者，无礼也。"笺云："君于己禄厚，终不足以为礼。"
　　〔六〕"品臣"犹言"众臣"。通典卅五引应劭汉官仪载张敞。萧望之言曰："夫仓廪实而知礼节，衣食足而知荣辱，今小吏奉率不足，常有忧父母妻子之心，虽欲洁身为廉，其势不能。"后汉书仲长统传昌言损益篇云："选用必取善士。善士富者少而贫者多，禄不足以供养，安能不少营私门乎？"崔实政论云："今所使分威权御民人理狱讼干赋库者，皆群臣之所为，而其奉禄甚薄，仰不足以养父母，俯不足以活妻子。父母者，性所爱也；妻子者，性所亲也。所爱所亲，方将冻馁，虽冒刃求利，尚犹不避，况可令临财御众乎？是所谓渴马守水，饿犬护肉，欲其不侵，亦不几矣。"
　　〔七〕○铎按："骤赦"即"数赦"。宣三年左传："宣子骤谏"，贾逵注："骤，疾也。"尔雅释诂："数，疾也。"小尔雅广言："骤，数也。"二字古音同部，故义亦相通。
　　何者？咸气加而化上风〔一〕，患害切而迫饥寒〔二〕，此臧纥〔三〕所以不能诘其盗者也〔四〕。诗云："大风有隧，贪人败类。〔五〕""尔之教矣，民斯效矣〔六〕。"是故先王将发号施令〔七〕，谆谆如也〔八〕，惟恐不中而道于邪，故作典以为民极〔九〕，上下共之，无有私曲〔一０〕，三府制法〔一一〕，未闻赦彼有罪，〔一二〕狱货惟宝者也〔一三〕。
　　〔一〕"咸"当作"戾"，"戾气"与下"和气"相对。说苑贵德篇云："天子好利则诸侯贪，诸侯贪则大夫鄙，大夫鄙则庶人盗。上之变下，犹风之靡草也。"
　　〔二〕汉书魏相传云："饥寒在身则亡廉耻，寇贼奸轨所由生也。"
　　〔三〕"臧纥"旧作"灭绝"。
　　〔四〕襄廿一年左传。
　　〔五〕桑柔。○铎按：遏利篇亦引。
　　〔六〕角弓。今诗作"胥效"，白虎通三教篇引诗作"斯效"。○铎按：陈乔枞谓作"斯"者鲁诗。
　　〔七〕淮南子本经训云："发号施令，天下莫不从风。"
　　〔八〕诗抑云："诲尔谆谆。"按礼记中庸："肫肫其仁"，郑注：'"肫肫"读如"诲尔忳忳"之"忳"。忳忳，恳诚貌也。’春秋繁露相生篇云："孔子为鲁司寇，断狱屯屯，与众共之。"说苑至公篇作"敦敦"。敦敦。谆谆。屯屯。忳忳义并同。○铎按：孟子万章上篇云："谆谆然命之乎？""谆谆如"即"谆谆然"。"如"犹"然"也。训见经传释词卷七。
　　〔九〕周礼云："太宰掌建邦之六典。"又云："设官分职，以为民极。"
　　〔一０〕管子五辅篇云："公法行而私曲止。"
　　〔一一〕后汉书郎顗传云："委任三府"，章怀注："三公也。"按太尉。司徒。司空皆开府，故曰："三府"。
　　〔一二〕诗小弁云："舍彼有罪"，释文："舍，音舍，又音赦。"周礼司刺郑注："赦，舍也。"
　　〔一三〕书吕刑云："狱货非宝。"
　　是故明君临众，必以正轨〔一〕，既无厌有〔二〕，务节礼而厚下，复德而崇化，使皆阜于养生〔三〕而竞于廉耻也〔四〕。是以官长正而百姓化，邪心黜而奸匿绝〔五〕，然后乃能协和气而致太平也〔六〕。易曰："圣人养贤以及万民〔七〕。"为本，君以臣为基，然后高能可崇也〔八〕；马肥，然后远能可致也〔九〕。人君不务此而欲致太平，此犹薄趾〔一０〕而望高墙〔一一〕，骥瘠而责远道，其不可得也必矣。
　　〔一〕隐五年左传云："讲事以度轨量谓之轨。"
　　〔二〕句有误字。
　　〔三〕周语云："所以阜财用衣食"，韦昭注："阜，厚也。"
　　〔四〕管子牧民篇云："国有四维：一曰礼，二曰义，三曰廉，四曰耻。"淮南子泰族训云："民无廉耻，不可治也。非修礼义，廉耻不立。"
　　〔五〕"匿"读为"慝"。
　　〔六〕汉书楚元王传刘向封事云："和气致祥，乖气致异。祥多者其国安，异众者其国危。"
　　〔七〕颐彖辞。
　　〔八〕文有脱误，当云"国以民为本，君以臣为基，基厚，然后高能可崇也"。盐铁论未通篇云："筑城者先厚其基而后求其高，畜民者先厚其业而后求其赡。"考工记云："匠人，墙厚三尺，崇三之。"郑注："高厚以是为率，足以相胜。"○铎按："能"犹"乃"也。下同。
　　〔九〕诗有駜毛传："駜，马肥强貌。马肥强则能升高进远，臣强力则能安国。"郑笺云："此喻僖公之用臣，必先致其禄食，禄食足而臣莫不尽忠。"
　　〔一０〕"薄趾"二字当乙。
　　〔一一〕淮南子泰族训云："不益其厚而张其广者毁，不广其基而增其高者覆。"



　　述赦〔一〕第十六
　　凡治病者，必先知脉之虚实〔二〕，气之所结〔三〕，然后为之方〔四〕，故疾可愈而寿可长也〔五〕。为国者，必先知民之所苦，祸之所起，然后设之以禁，故奸可塞国可安矣〔六〕。
　　〔一〕本传在爱日篇后。○铎按：骤赦纵贼，此篇极论其弊。盖大恶不化，数赦适足以劝奸。本传此篇在爱日篇后，观前录忠贵。浮侈。实贡三篇适符今次，似旧第本如此。
　　〔二〕素问玉机真藏论：'黄帝曰："凡治病，察其形气色泽，脉之盛衰，病之新故，乃治之。"’论评虚实论：'岐伯曰："邪气盛则实，精气夺则虚。"’
　　〔三〕庄子达生篇云："忿滀之气，散而不反，则为不足；上而不下，则使人善怒；下而不上，则使人善忘；不上不下，中身当心，则为病。"素问举痛论：'帝曰："余知百病生于气也。怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结。"’
　　〔四〕素问至真要大论：'帝曰："气有多少，病有盛衰，治有缓急，方有大小。"’汉书艺文志云："经方者，本草石之寒温，量疾病之浅深，假药味之滋，因气感之宜，辩五苦六辛，致水火之齐，以通闭解结，反之于平。"
　　〔五〕盐铁论轻重篇云："扁鹊抚息脉而知疾所由生，阳气盛则损之而调阴，寒气盛则损之而调阳，是以气脉调和，而邪气无所留矣。"
　　〔六〕墨子兼爱篇云："圣人以治天下为事者也。必知乱之所自起，焉能治之；不知乱之所自起，则不能治。譬如医之攻人之疾者然，必知疾之所自起，焉能攻之；不知疾之所自起，则弗能攻。"
　　今日贼良民之甚者，莫大于数赦〔一〕。赦赎数，则恶人昌而善人伤矣〔二〕。奚以明之哉？曰：孝悌之家，修身慎行〔三〕，不犯上禁，从生至死，无铢两罪〔四〕；数有赦赎，未尝蒙恩〔五〕，常反为祸。何者？正直之士之为吏也〔六〕，不避强御〔七〕，不辞上官〔八〕。从事督察〔九〕，方怀不快〔一０〕，而奸猾之党〔一一〕，又加诬言〔一二〕，皆知赦之不久，则且共横枉侵冤，诬奏罪法〔一三〕。今主上妄行刑辟〔一四〕，高至死徙，下乃沦冤〔一五〕，而被〔一六〕冤之家，乃甫当乞鞠告故以信直〔一七〕，亦无益于死亡矣〔一八〕。
　　〔一〕管子法法篇云："凡赦者，小利而大害者也，故久而不胜其祸。毋赦者，小害而大利者也，故久而不胜其福。"
　　〔二〕后汉书桓谭传云："恶人诛伤，则善人蒙福。"此倒用其语。汉书刑法志文帝诏曰："法者治之正，所以禁暴而卫善人也。"
　　〔三〕孝经云："修身慎行，恐辱先也。"
　　〔四〕铢两，言其轻。汉书赵广汉传云："铢两之奸"，亦此意。○铎按：犹今言"丝毫"。
　　〔五〕汉书文三王传云："比比蒙恩。"又云："数蒙圣恩，得见贳赦。"
　　〔六〕"直"旧作"真"，据程本改。诗小明云："正直是与。"
　　〔七〕汉书盖宽饶传：'王生予书曰："明主知君絜白公正，不畏强御。"’后汉书鲍永传："永辟扶风鲍恢为都官从事。恢亦抗直，不避强御。"按诗烝民："不畏强御。"文十年左传引诗："刚亦不吐，柔亦不茹"，杜注云："诗大雅。美仲山甫不辟强御。"秦策高诱注引诗亦作"不辟强御"。诱多用韩诗，疑韩诗"畏"本作"辟"，"辟"与"避"通。○铎按：陈乔枞亦疑高注所引为三家异文。
　　〔八〕辞，谓辞谒。汉书尹翁归传云："征拜东海太守，过辞廷尉于定国。"后汉书丁鸿传云：'窦宪兄弟各擅威权，鸿上封事曰："大将军虽欲敕身自约，不敢僭差，然而天下远近皆惶怖承旨。刺史二千石初除谒辞，求通待报，虽奉符玺，受台敕，不敢便去，久者至数十日。"’梁统后冀传云："冀爱监奴秦宫，官至太仓令，威权大震，刺史二千石皆谒辞之。"郭急传云："召见辞谒"，章怀注："因辞而谒见也。"循吏传云：'任延拜武威太守。帝亲见，戒之曰："善事上官。"’
　　〔九〕续汉书百官志云："司隶校尉及诸州皆有从事史。"汉书翟方进传云："督察公卿"，颜师古注："督，视也。"
　　〔一０〕易艮六二："其心不快。"汉书高帝纪：'六年，张良曰："取上素所不快，计群臣所共知最甚者一人先封，以示群臣。"’
　　〔一一〕汉书武帝纪元狩六年诏曰："奸猾为害。"
　　〔一二〕说文云："加，语相增加也。诬，加也。"汉书五行志："淮阳王上书冤博辞语增加"，颜师古注："言博本为石显所冤，增加其语，故陷罪。"○铎按：此言奸猾之党又加之以诬枉之言，与下文"加诬"平列者有别。
　　〔一三〕崔实政论云："长吏或实清廉，心平行洁，内省不疚，不肯媚灶，曲礼不行于所属，私爱无囗于囗府。州郡侧目，以为负折，乃选巧文猾吏，向壁作条，诬覆阖门，捕摄妻子。"
　　〔一四〕昭六年左传：'叔向曰："昔先王议事以制，不为刑辟。"’汉书百官公卿表云："廷尉掌刑辟。"宣帝纪元康二年诏曰："用法或持巧心，析律贰端，深浅不平，增辞饰非，以成其罪。奏不如实，上亦亡繇知。"
　　〔一五〕汉书尹翁归传云："按致其罪，高至于死。"按"高"。"下"犹"重"。"轻"也。○顾炎武日知录二十七云：'高，谓罪名之上者，犹言"上刑"。’孙诒让札迻八云：'"今"当为"令"，"沦冤"疑当为"论免"，皆形之误。此言诬奏良吏，令上失刑，重者至死，轻者亦论罪免官(上文云："正直之士之为吏也。"故此云"论免")。今本作"沦冤"，则与"死徙"高下无别，盖涉上文"横枉侵冤"，下文"被冤之家"而误。’○铎按：孙说甚是。"今"字程本正作"令"。
　　〔一六〕"被"旧作"彼"。
　　〔一七〕"信"读为"申"。说文云："□，穷治罪人也。"经典通用"鞠"。礼记文王世子云："告于甸人"，郑注：'"告"读为"鞠"。读书用□曰鞠。"周礼小司寇："读书则用□"，注：'郑司农云："如今时读鞫已，乃论之。"’史记夏侯婴传云："婴试补县吏，与高祖相爱。高祖戏而伤婴，人有告高祖。高祖时为亭长，重坐伤人，告故不伤婴。"集解：'邓展曰："律有故乞鞠。高祖自告不伤人。"’索隐：'案晋灼云："狱结竟，呼囚鞠，语罪状。囚若称枉欲乞鞠者，许之也。"’汉书景武昭宣元成功臣表："新畤侯赵弟坐为太常鞠狱不实"，如淳曰："鞠者，以其辞决罪也。"晋灼曰："律说出罪为故纵，入罪为故不直。"
　　〔一八〕汉书刑法志缇萦上书云："死者不可复生，刑者不可复属。"
　　及隐逸行士，淑人君子〔一〕，为谗佞利口所加诬覆冒〔二〕，下土冤民〔三〕，能至阙者，万无数人，其得省问者，不过百一，既对尚书，空遣去者，复十六七。虽蒙考覆〔四〕，州郡转相顾望〔五〕，留苦其事〔六〕。春夏待秋冬，秋冬复涉春夏，如此行逢赦者，不可胜数〔七〕。
　　〔一〕诗尸鸠。
　　〔二〕论语云："恶利口之覆邦家者。"汉书王尊传云："浸润加诬，以复私怨。"列女传齐威虞姬传云：'执事者诬其辞而上之。虞姬曰："有司受赂，听用邪人，卒见覆冒，不能自明。"’明德马后传云："时有楚狱，因证相引，系者甚多。后恐有单辞妄相覆冒，承闲为上言之。"后汉书皇甫规传云："今见覆没，耻痛实深。""覆没"即"覆冒"，冒。没声近义同。
　　〔三〕汉书于定国传云："张释之为廷尉，天下无冤民。""下土"注见浮侈篇。○铎按：三式篇："下土边远，能诣阙者，万无数人。""下土"即"边远"也。
　　〔四〕"覆"当作"核"。说文云："核，实也。考事襾笮邀遮其辞得实曰核。"○铎按："考覆"亦汉时律令语，谓稽考覆按之。汉书郑崇传：'尚书令赵昌奏崇与宗族通，疑有奸。上责崇。崇对曰："臣门如市，臣心如水。愿得考覆。"上怒，下崇狱穷治。"是其证。汪说失之。
　　〔五〕汉书王嘉传云："内外顾望。"
　　〔六〕"留苦其事"旧作"留吾真事"。按汉书西域大宛传云："不敢留苦"，颜师古注："不敢留连及困苦之也。"易林咸之豫。萃之咸。巽之井。未济之需并云："稽难行旅，流连愁苦。"
　　〔七〕汉书楚元王后向传云："得踰冬减死论"，服虔曰："踰冬至春，行宽大而减死罪"，如淳曰："狱冬尽当决竟，而得踰冬，复至后冬，故或逢赦，或得减死也。"魏相传云："大将军用武库令事，遂下相廷尉狱，久系，踰冬，会赦出。"
　　又谨慎之民，用天之道，分地之利，择莫犯土〔一〕，谨身节用〔二〕，积累纤微，以致小过〔三〕，此言质良盖民，惟国之基也。〔四〕
　　〔一〕句有误字，程本"土"作"法"。○孙诒让曰：'案此当作"捽草杷土"。汉书贡禹传云："农夫父子，暴露中野，不避寒暑，捽□(颜注云："□，古草字也。")杷土，手足胼胝。"即王节信所本。今本上三字皆形近讹易，惟"土"字未讹，而程荣又臆改为"法"，缪之甚也！’○铎按：孙校至确。班禄篇："莫不被德"，类聚作"草木被德"，亦草。莫二字相涉之证。
　　〔二〕孝经云："用天之道，分地之利，谨身节用，以养父母，此庶人之孝也。"急就篇云："鬼薪白粲钳釱髡，不肯谨慎自令然。"
　　〔三〕后汉书梁统后商传云："大狱一起，无辜者众，死囚久系，纤微成大。"后汉纪安帝永宁元年岑宏议云："几微生过，遂陷不义。"论衡累害篇云："将吏异好，清浊殊操。清吏增郁郁之白，举涓涓之言。浊吏怀恚恨，徐求其过，因纤微之谤，被以罪罚。"韩诗外传九云："祸起于纤微。"汉书张汤后安世传云："累积纤微。"
　　〔四〕礼记月令云："黑黄苍赤，莫不质良。"郑注："质，正也。良，善也。"按此当作"贞良"，"言"当作"皆"，"盖"当作"善"，"此皆贞良善民"为句。"贞良"见叙录。史记秦始皇纪琅邪台刻石辞云："奸邪不容，皆务贞良。"崔实政论云："竞擿微短，吹毛求疵，重案深诋，以中伤忠良。""国基"注见本政篇。
　　轻薄恶子〔一〕，不道凶民〔二〕，思彼奸邪，起作盗贼，以财色杀人父母，戮人之子，灭人之门，取人之贿，及贪残不轨〔三〕，凶恶弊吏，掠杀不辜〔四〕，侵冤小民〔五〕，皆望圣帝当为诛恶治冤〔六〕，以解蓄怨〔七〕。反一门赦之，令恶人高会而夸诧〔八〕，老盗服臧而过门〔九〕，孝子见雠而不得讨〔一０〕，亡主见物而不得取〔一一〕，痛莫甚焉。故将赦而先暴寒者，以其多冤结悲恨之人也〔一二〕。
　　〔一〕汉书酷吏尹赏传云："杂举长安中轻薄少年恶子。"
　　〔二〕汉书翟方进传云："丞相宣以一不道贼"，如淳曰："律，杀不辜一家三人为不道。"萧望之传云："诸盗及杀人犯不道者，百姓所疾苦也。"
　　〔三〕汉书王尊传云："五官掾张辅贪污不轨。"
　　〔四〕汉书魏相传云："人有告相贼杀不辜。"谷永传云："多系无辜，掠立迫恐。"后汉书章帝纪元和元年诏曰："律云：掠者惟得榜笞立。又令丙，棰长短有数。自往者大狱已来，掠考多酷，钻钻之属，惨苦无极。念其痛毒，怵然动心。"
　　〔五〕注见考绩篇。
　　〔六〕汉书胡建传云："诛恶以禁邪。"
　　〔七〕楚语云："蓄怨滋厚。"
　　〔八〕汉书高帝纪云："置酒高会"，服虔曰："大会也。"○沈钦韩曰：'下云："洛阳有主谐合杀人者，谓之会任之家，受人十万，谢客数千。"此所谓"恶人高会而夸诧"也。’
　　〔九〕"臧"旧作"藏"，据传改。臧，谓所窃物也。盐铁论刑德篇云："盗有臧者罚。"周礼司厉注：'郑司农云："今时盗贼臧，加责，没入县官。"’
　　〔一０〕哀十三年左传云：'越子伐吴，吴王孙弥庸见姑蔑之旗曰："吾父之旗也。不可以见雠而弗杀也。"’
　　〔一一〕汉书于定国传云："或盗贼发，吏不亟追，而反系亡家。"颜师古注："不急追贼，反系失物之家。""亡主"犹"亡家"。○铎按：今言"失主"。
　　〔一二〕汉书于定国传云："民多冤结。"○铎按：广雅释诂二："暴，猝也。"
　　夫养稊稗者伤禾稼，惠奸宄者贼良民〔一〕。书曰："文王作罚，刑兹无赦〔二〕。"是故先王之制刑法也，非好伤人肌肤〔三〕，断人寿命者也〔四〕，乃以威奸惩恶除民害也〔五〕。天下本以民不能相治，故为立王者以统治之〔六〕。天子在于奉天威命，共行赏罚〔七〕。故经称"天命有德，五服五章；天罚有罪，五刑五用〔八〕。"诗刺"彼宜有罪，汝反脱之〔九〕。"古者惟始受命之君，承大乱之极，被前王之恶，其民乃并为敌雠〔一０〕，罔不寇贼消义奸宄夺攘〔一一〕，以革命受祚〔一二〕，为之父母〔一三〕，故得一赦。继体以下，则无违焉〔一四〕。何者？人君配干而仁，顺育万物以成大功〔一五〕，非得以养奸活罪为仁，放纵天贼为贤□也〔一六〕。
　　〔一〕韩非子难一云："夫惜草茅者耗禾穗，惠盗贼者伤良民。今缓刑罚，行宽惠，是利奸邪而害善人也。"按韩子语本管子明法解。后汉书梁统传云："刑轻之作，反生大患，惠加奸轨，而害及良善也。"
　　〔二〕康诰。
　　〔三〕汉书董仲舒传云："伤肌肤以惩恶。"
　　〔四〕白虎通寿命篇云："寿命者，上命也。"淮南子精神训云："夫人之所以不能终其寿命，而中道夭于刑戮者，何也？以其生生之厚。"
　　〔五〕易系辞下传云："不威不惩。"后汉书陈宠传云："往者断狱严明，所以威惩奸慝。"管子明法解云："赏功诛罪，所以为天下致利除害也。"
　　〔六〕汉书谷永传云："臣闻天生蒸民，不能相治，为立王者以统理之。"亦见成帝纪建始三年诏及王莽传。
　　〔七〕"共"读为"恭"。书甘誓云："今予惟恭行天之罚。"
　　〔八〕书皋陶谟。"罚"今作"讨"。○铎按：本传亦作"讨"，遍考群书，若史记夏本纪。汉书刑法志。说文。后汉书梁统传。应劭传所引无作"罚"者。惟后汉书申屠刚传刚对策云："王者承天顺地，典爵主刑，不敢以天官私其宗，不敢以天罚私其亲。""天罚"与此同，盖以说经而易字耳。
　　〔九〕诗瞻卬。"反脱"今作"覆说"。○铎按：郑笺："覆，反也。"释文云："说，一音他活反。"
　　〔一０〕书微子云："小民方兴，相为敌雠。"
　　〔一一〕书吕刑云："罔不寇贼鸱义奸宄夺攘矫虔。"王先生云：'
　　"消"即"鸱"之误。’○孙星衍曰：'或今文"鸱义"为"消义"。陈乔枞今文尚书经说考云：'尚书疏引郑注云："鸱义，盗贼状如鸱枭，抄略良善，劫夺人物。"疑"消义"乃"枭义"之讹，以声同致误也。’○铎按：陈说近是。
　　〔一二〕易革彖云："汤。武革命。"
　　〔一三〕书洪范云："天子作民父母。"
　　〔一四〕"违"当作"遵"。崔实政论云："大赦之造，乃圣王受命而兴，讨乱除残，诛其鲸鲵，赦其臣民，渐染□化者耳。及战国之时，犯罪者辄亡奔邻国，遂赦之，以诱还其逋逃之民。汉承秦制。遵而不越。"荀悦汉纪云："夫赦者，权时之直，非常典也。汉兴，承秦兵革之后，大过之世，比屋可刑，故设三章之法。大赦之令，荡涤秽流，与民更始，时势然也。后世承业，袭而不革，失时宜矣。""大过"二字，今本汉纪缺，据初学记廿补。
　　〔一五〕旧无"物"字，据本传补。春秋繁露王道通三篇云："仁之善者在于天，天仁也。天覆育万物，既化而生之，有养而成之，事功无已，终而复始。"又云："天常以爱利为意，以养长为事，春秋冬夏，皆其用也。王者亦常以爱利天下为意，以安乐一世为事，好恶喜怒，而备用也。"
　　〔一六〕汉书宣帝纪黄龙元年诏曰："今吏或以不禁奸邪为宽大，纵释有罪为不苛；或以酷恶为贤，皆失其中。""天贼"即忠贵篇所云"天以为贼"。或云：当作"大贼"，非。
　　今夫性恶之人〔一〕，居家不孝悌，出入不恭敬，轻薄慢傲，凶悍无辨〔二〕，明以威侮侵利为行〔三〕，以贼残酷虐为贤〔四〕，故数陷王法者〔五〕，此乃民之贼〔六〕，下愚极恶之人也〔七〕。虽脱桎梏而出囹圄〔八〕，终无改悔之心，自诗以羸敖头〔九〕，出狱踧踖〔一０〕，复犯法者何不然〔一一〕。
　　〔一〕论衡本性篇云："周人世硕以为人性有善有恶。"
　　〔二〕淮南子时则训云："求不孝不悌戮暴傲悍而罚之。"吕氏春秋处方篇云："少不悍辟，而长不简慢"，高诱注："悍，凶也。"文选范蔚宗宦者传论李善注引桓谭新论云："居家循理，乡里和顺，出入恭敬，言语谨逊，谓之善士。"○铎按"辨"读为"变"，"无辨"犹言"不变"。下文云："虽脱桎梏而出囹圄，终无改悔之心"，又云："大恶之资，终不可化"，又云："未尝见奸人冗吏，有肯变心悔服称诏者也"，皆所谓"凶悍无辨"也。
　　〔三〕书甘誓云："威侮五行。"史记匈奴传：'中行说曰："匈奴明以战攻为事。"’此用其文。
　　〔四〕"贼残"疑倒。汉书哀帝纪诏曰："察吏残贼酷虐者，以时退。"李寻传："诸阘茸佞，抱虚求进，及用残贼酷虐闻者，宜以时废退。"翟方进传劾奏朱博等云："所居皆尚残贼酷虐，苛刻惨毒，以立威。"
　　〔五〕汉书高惠高后文功臣表序云："多陷法禁。"
　　〔六〕孟子云："今之所谓良臣，古之所谓民贼也。"
　　〔七〕汉书古今人表序云："可与为恶，不可与为善，是谓下愚。"王莽传赞云："穷凶极恶。"
　　〔八〕礼记月令云："命有司省囹圄，去桎梏。"
　　〔九〕当云"自恃以数赦赎"，字形相近而误。○铎按："羸"与"数"形不相近，疑"赢"之误。襄三十一年左传注："赢，受也。"
　　〔一０〕论语云："踧踖如也。"
　　〔一一〕何不然，言何所不然也。汉书韩信传"何不诛"。"何不服"。"何不散"，颜注如此。匡衡传云："窃见大赦之后，奸邪不为衰止，今日大赦，明日犯法，相随入狱，此殆导之未得其务也。"
　　洛阳至有主谐合杀人者〔一〕，谓之会任之家〔二〕，受人十万，谢客数千。又重馈部吏，吏与通奸〔三〕，利入深重，幡党盘牙，〔四〕请至贵戚宠臣，说听于上，谒行于下〔五〕。是故虽严令。尹〔六〕，终不能破攘断绝〔七〕。何者？凡敢为大奸者〔八〕，材必有过于众，而能自媚于上者也〔九〕。多散苟得之财〔一０〕，奉以谄谀之辞，以转相驱，非有第五公之廉直〔一一〕，孰能不为顾〔一二〕？今案洛阳主杀人者，高至数十，下至四五，身不死则杀不止，皆以数赦之所致也。由此观之，大恶之资，终不可化，虽岁赦之，适劝奸耳〔一三〕。
　　〔一〕说文云："谐，也。，谐也。""合"乃""之省。续汉书五行志载桓帝末童谣曰："河闲来合谐。"王先生云：'谐合杀人，若今律云"私和顶凶"矣。’○铎按：谐合杀人，即浮侈篇所谓"以谋奸合任为业"者，史记货殖传称"借交报仇"亦指此。主其事者，受人厚赂，遣客为之刺杀仇家。旧时沪上犹有之，今始永绝。王以为"私和顶凶"，非也。
　　〔二〕"会任"浮侈篇作"合任"。按史记货殖传："子贷金钱千贯，节驵会"，汉书作"侩"，颜师古注："侩者，会合二家交易者也。"一切经音义六引声类云："侩，合市人也。""会"与"侩"同。○铎按：此"会任"盖与"驵侩"无涉。
　　〔三〕汉书宣帝子东平思王传云："通奸犯法。"
　　〔四〕汉书司马相如传上林赋云："翩幡互经"，郭璞曰："互经，互相经过也。""牙"即"互"字。谷永传云："百官盘互"，颜师古注：'盘互，盘结而交互也。字或作"牙"，言如豕牙之盘曲，犬牙之相入也。’楚元王传：'刘向云："宗族盘互。"’师古亦云：'字或作"牙"。’后汉书滕抚传云："盗贼群起，盘牙连岁"，章怀注："盘牙，谓相连结。"党锢传序注引谢承后汉书云："中官黄门，盘牙境界。"魏志曹真后爽传："根据盘牙。"吴志陆瑁传："九域盘牙。"按"牙"并当作"互"，字形相近而误。师古谓如豕犬之牙，非是。盘。盘。盘古字通。○铎按：隶书"互"字作"□"，故与"牙"字恒相乱。
　　〔五〕汉书外戚恩泽侯表注：'如淳曰："律，诸为人请求于吏以枉法，而事已行，为听行者，皆为司寇。"’
　　〔六〕"令。尹"，谓洛阳令。河南尹也。
　　〔七〕王先生云：'"攘"是"坏"字之误。’继培按："破坏"见救边篇。○铎按：淮南子本经训："坏险以为平"，钱本文子下德篇"坏"作"攘"，误正类此。
　　〔八〕一切经音义十六引三苍云："敢，必行也。不畏为之。"史记酷吏张汤传云："赵王上书告汤大臣也，史谒居有病，汤至为摩足，疑与为大奸。"
　　〔九〕淮南子泰族训云："智伯有五过人之材。"史记卫将军传云："以和柔自媚于上。"
　　〔一０〕礼记曲礼云："临财毋苟得。"
　　〔一一〕第五伦也。见后汉书。
　　〔一二〕诗正月郑笺云：'"顾"犹"视"也，"念"也。’按为顾，谓曲法瞻□。论衡逢遇篇云："节高志妙，不为利动；性定质成，不为主顾，"顾"亦谓委曲承意也。○铎按：惠栋云：'顾其财与辞也。史记曰："招权顾金钱"，又曰："掉臂而不顾。"顾者，商贾人之语也。’
　　〔一三〕旧脱"赦之"二字。按匡衡传云："虽岁赦之，刑犹难使措而不用也。"此文多本衡语，今据补。崔实政论亦云："虽日赦之，乱甫繁耳。"
　　或云："三辰有候〔一〕，天气当赦〔二〕，故人主顺之而施德焉。"未必然也〔三〕。王者至贵，与天通精〔四〕，心有所想，意有所虑，未发声色，天为变移〔五〕。或若休咎庶征，月之从星〔六〕，此乃宜有是事。故见瑞异，或戒人主〔七〕。若忽不察，是乃己所感致，而反以为天意欲然，非直也〔八〕。
　　〔一〕"云"旧作"之"。初学记廿引"或三辰有候"。周礼："凡以神仕者，掌三辰之□"，郑注："日。月。星辰。"○铎按：本训篇用易"变化云为"，今作"之为"，误正类此。
　　〔二〕开元占经六十五引黄帝占云："天牢中常有系星三，以甲子。丙子。戊子。庚子。壬子暮视之，其一星去，有喜事；其二星去，有赐令爵禄之事；三星尽去，人君德令赦天下。甲子期八十一日，丙子期七十二日，戊子期六十日，庚子期八十日，壬子期六十二日而赦。"御览六百五十二引风角书云："春甲寅日，风高去地三四丈，鸣条，从申上来，为大赦，期六十日。"又云："候赦法，冬至后尽丁巳之日，南风从巳上来，满三日以上，必有大赦。"又引望气经云："黄气四出，注期五十日赦。"
　　〔三〕"然"旧作"杀"，"然"误为"煞"，又转作"杀"也。"未必然也"见史记自序。
　　〔四〕御览七十六引春秋保干图云："天子至尊也，神精与天地通。"淮南子天文训云："人主之情，上通于天。"御览九。八百七十六引"情"并作"精"。览冥训亦云："遭急迫难，精通于天。"
　　〔五〕易纬是类谋云："主有所贵，王侯元德，天下归邮。心有所维，意有所虑，未发颜色，莫之渐射出天地灾捉，挺患无形之外，准萌纤微之初，先见吉凶，为帝演谋，忽之可也，勿之无也。"此文本于彼。彼文有脱误。后汉书杨震后赐传云："王者心有所惟，意有所想，虽未形颜色，而五星以之推移，阴阳为其变度。"亦本易纬。
　　〔六〕书洪范。
　　〔七〕"或"字误。王先生云：'疑"感"之误。’
　　〔八〕"直"当作"真"。汉书息夫躬传：'王嘉曰："天之见异，所以敕戒人君，欲令觉悟反正，推诚行善。"’孔光传云："臣闻师曰，天右与王者，故灾异数见以谴告之，欲其改更。若不畏惧，有以塞除，而轻忽简诬，则凶罚加焉。"谷永传云："窃闻明王即位，正五事，建大中，以承天心，则庶征序于下，日月理于上。如人君淫溺后宫，般乐游田，五事失于躬，大中之道不立，则咎征降而六极至。"又云："臣闻灾异，皇天所以谴告人君过失，犹严父之明诫。畏惧敬改，则祸销福降；忽然简易，则咎不除。"
　　俗人又曰〔一〕："先世欲赦，常先遣马分行市里，听于路隅，咸云当赦，以知天之教也，乃因施德。"若使此言也而信，则殆过矣。夫民之性，固好意度者也〔二〕，见久阴则称将水，见久阳则称将旱，见小贵则言将饥，见小贱则言将穰〔三〕，然或信或否。由此观之，民之所言，未必天下〔四〕。前世赎赦稀疏，民无觊觎〔五〕。近时以来，赦赎稠数〔六〕，故每春夏，辄望复赦〔七〕；或抱罪之家，侥幸蒙恩〔八〕，故宣此言，以自悦喜。诚令仁君闻此，以为天教而辄从之，误莫甚焉。
　　〔一〕风俗通云："止系风俗，见善不徙，故谓之俗人。"见意林。
　　〔二〕韩非子解老篇云："前识者无缘而忘意度者也。"
　　〔三〕两"小"字当作"米"。○铎按：天之阴阳不言天，则物之贵贱亦可不言物。史记货殖传云："故物贱之征贵，贵之征贱"，又云：'计然曰："知斗则修备，时用则知物，二者形，则万货之情可得而观矣。贵上极则反贱，贱下极则反贵。"’是贵贱包民生食用百物言之，不独米也。且"小"与"久"对，皆状语，若作"米"，则文法参差矣。
　　〔四〕"下"，读如"下雨"之"下"。○铎按：笺意以"下"为"降"，然"天降"言"天下"，所未闻。今按"下"疑当作"示"。"示"字古文作"□"，与"下"相似，故讹而为"下"。说文云："示，天垂象，见吉凶，所以示人也。"此天言示之证。
　　〔五〕桓二年左传：'师服曰："民服事其上，而下无觊觎。"’
　　〔六〕说文云："稠，多也。"
　　〔七〕崔实政论云："孝文皇帝即位，二十三年乃赦，示不废旧章而已。近永平。建初之际，亦六七年乃一赦，亡命之子，皆老于草野，穷困惩艾，比之于死。顷闲以来，岁且一赦，百姓忸忕，轻为奸非，每迫春节徼幸之会，犯恶尤多。"
　　〔八〕说文云："憿，幸也。""侥幸"即"憿幸"之别。经典通作"徼幸"，昭六年左传云："徼幸以成之。"
　　论者多曰："久不赦则奸宄炽，而吏不制〔一〕，故赦赎以解之。"此乃招乱之本原〔二〕，不察祸福之所生者之言也〔三〕。凡民之〔四〕所以轻为盗贼，吏之所以易作奸匿者〔五〕，以赦赎数而有侥望也。若使犯罪之人终身被命〔六〕，得而必刑，则计奸之谋破，而虑恶之心绝矣。
　　〔一〕汉书刑法志云："酷吏击断，奸轨不胜。"
　　〔二〕本传作"此未昭政乱之本源"。"政"当是"治"，唐人避讳改之。本书断讼篇云："必未昭乱之本原"，语意亦未足，按文义当作"此乃未昭治乱之本原"。昭九年左传云："木水之有本原。"
　　〔三〕管子君臣下篇云："审知祸福之所生。"正世篇云："古之欲正世调天下者，必先观国政，料事务，察民俗，本治乱之所生，知得失之所在，然后从事，故法可立而治可行。"
　　〔四〕"之"字旧脱。
　　〔五〕"匿"，读为"慝"。○铎按：已见上篇。
　　〔六〕汉书刑法志云："已论命"，晋灼注："命者名也，成其罪也。"张耳传云："尝亡命游外黄"，颜师古注：'命者名也。凡言"亡命"，谓脱其名籍而逃亡。’鲍宣传云："名捕陇西辛兴"，师古注："诏显其名而捕之。""被命"犹言"名捕"也。
　　夫良赎可〔一〕，孺子可令姐〔二〕，中庸之人，可引而下〔三〕，故其谚曰："一岁载赦，奴儿噫嗟〔四〕。"言王诛不行，则痛瘀之子皆轻犯〔五〕，况狡乎？若诚思畏〔六〕盗贼多而奸不胜故赦，则是为国为奸宄报也〔七〕。夫天道赏善而刑淫〔八〕，天工人其代之〔九〕，故凡立王者，将以诛邪恶而养正善，而以逞邪恶逆，妄莫甚焉〔一０〕。
　　〔一〕"良"疑"赦"，"可"疑"行"。
　　〔二〕释名释长幼云："儿始能行曰孺子。孺，濡也，言濡弱也。"说文云："□，骄也。""姐"乃"□"之省。○铎按：嵇康幽愤诗："恃爱肆姐"，亦省作"姐"。
　　〔三〕后汉书杨终传云："上智下愚，谓之不移。中庸之流，要在教化。""引"旧作"弘"。新书连语云："中主者，可引而上，可引而下。"申鉴政体篇云："教化之废，推中人而坠于小人之域。教化之行，引中人而纳于君子之涂。"
　　〔四〕"奴"，读为"驽"。崔实政论亦载此谚。困学纪闻十三引政论"奴"作"好"。或云："好儿"即"好人"，非也。"噫嗟"政论作"喑恶"。史记韩信传云："项王喑恶叱咤，千人皆废"，索隐："喑恶，怀怒气。"汉书作"意乌猝嗟"，晋灼注："意乌，恚怒声也。"方言云："宋。卫之闲，凡怒而噎噫，谓之胁阋。"庄子知北游篇云："生者喑醷物也"，释文：'李。郭皆云："喑醷，聚气貌。"’一切经音义十五："喑噫，大呼也。"噫嗟。喑恶。意乌。噎噫。喑醷。喑噫并声近义同。淮南子缪称训云："意而不戴"，高诱注："意，恚声。戴，嗟也。""意嗟"，急气言之则为"意"。○铎按：王应麟引政论作"好儿"，阎若璩谓"好儿"即"好人"，皆是也。范祖禹唐鉴三云：'帝谓侍臣曰："古语有之，赦者小人之幸，君子之不幸，一岁再赦，善人喑哑。夫养稂莠者伤嘉谷，赦有罪贼良民。朕即位以来，不欲数赦，恐小人恃之轻犯宪章也。"’其说悉本此篇，"善人"即"好儿"，是唐太宗所见本不作"奴儿"也。汪读"奴"为"驽"，盖以下文"痛瘀之子"当"奴儿"，不知"好儿噫嗟"者，怒王诛之不行，而"痛瘀之子皆轻犯"者，谓弱者亦皆为恶，节信固发明谚意，而非顺释原文也。自以作"好"为是。
　　〔五〕急就篇云："疟瘚瘀痛瘼温病。"说文云："瘀，积血也。"
　　〔六〕"思"字衍，即"畏"之驳文。
　　〔七〕按汉书韩安国传云：'丞相蚡言于太后曰："王恢首为马邑事，今不成而诛恢，是为匈奴报雠也。"’陈汤传："汤上疏言：臣与吏士共诛郅支单于，幸得禽灭，万里振旅，宜有使者迎劳道路，今司隶反逆收系按验，是为郅支报仇也。"为国为奸宄报，谓奸人雠良民，而得放释，不啻为奸人报雠，与蚡。汤所言同意。○铎按："为奸宄报"疑当作"为奸报仇"。上文言"奸不胜"，故此承之而言"为奸报仇"，因"仇"字倒在"报"字上，后人又以"奸宄"字常见而改之也。又为盗贼报仇，非"为国报仇"之谓，"国"字亦疑有误。
　　〔八〕襄十四年左传：'师旷曰："良君将赏善而刑淫。"’
　　〔九〕书皋陶谟。○铎按：忠贵篇。本训篇亦引。
　　〔一０〕汉书刑法志宣帝诏曰："决狱不当，使有罪兴邪，不辜蒙戮。"晋灼注："当重而轻，使有罪者起邪恶之心也。"○铎按："逞邪恶逆"，犹本书上篇："疾奢夸廓"，皆平列三字为宾语。下文："兼纵恶逆"，"恶逆"连文，又"妄莫甚焉"亦与上文"痛莫甚焉"。"误莫甚焉"句法一律，益知"逆"字不当属下读矣。或曰："恶逆"当是"道恶"，"道"与"导"同，非。
　　且夫国无常治，又无常乱，法令行则国治，法令弛则国乱〔一〕；法无常行，亦无常弛〔二〕，君敬法则法行，君慢法则法弛。昔孝明帝时，制举茂才〔三〕，过阙谢恩，赐食事讫，问何异闻，对曰："巫有剧贼九人〔四〕，刺史数以窃郡〔五〕，讫不能得。"帝曰："汝非部南郡从事邪？"对曰："是。"帝乃振怒〔六〕，曰："贼发部中而不能擒，然材〔七〕何以为茂？"捶数百，便免官，而切让州郡，十日之闲，贼即伏诛。由此观之，擒灭盗贼，在于明法，不在数赦。
　　〔一〕管子任法篇云："法者不可恒也，存亡治乱之所从出。"又云："君臣上下贵贱皆从法，此谓为大治。"韩非子有度篇云："国无常强，无常弱，奉法者强则国强，奉法者弱则国弱。"
　　〔二〕"亦"旧作"法"，据诸子汇函改。
　　〔三〕御览二百六十五。六百五十二并作"荆州举茂才"。按作"荆州"是也。下云"部南郡从事"，续汉书郡国志，南郡属荆州。○铎按：书钞七十九引作"刺史举茂才"，亦误。
　　〔四〕续汉书郡国志，巫县属南郡。汉书朱博传云："县有剧贼。"
　　〔五〕"窃"当作"察"。汉书朱博传云："部刺史奉使典州，督察郡国。"窃。察声相近。庄子庚桑楚篇："窃窃乎"，释文：'崔本作"察察"。’齐物论篇："窃窃然知之"，释文：'司马云："窃窃犹察察也。"’家语好生篇："窃夫其有益与无益"，王肃注：'"窃"宜为"察"。’皆其证。○铎按："窃郡"，御览六百五十二作"牙郡"，"牙"乃"互"字之误，言南郡与邻郡盘互相交，贼此逐彼窜，故不能得。义亦可通。
　　〔六〕书洪范云："帝乃震怒。"振。震古字通。管子七臣七主篇云："臣下振怒。"○铎按：御览六百五十二引作"震"。
　　〔七〕"材"当作"才"。○铎按：书钞及御览并作"才"。又旧本书钞无"然"字。
　　今不显行赏罚以明善恶，严督牧守以擒奸猾，而反数赦以劝之，其文常〔一〕曰："谋反大逆不道诸犯，不当得赦皆除之，将与士大夫洒心更始〔二〕。"岁岁洒之，然未尝见奸人冗吏〔三〕，有肯变心悔服称诏者也〔四〕。有司奏事，又俗〔五〕以赦前之微过，妨今日之显举。然则改往修来，更始之诏，亦不信也〔六〕。
　　〔一〕"常"旧作"帝"。○铎按：常。帝二字形近多相乱，例见叙录叙潜叹。
　　〔二〕御览六百五十二引汉旧仪云："践祚，改元，立皇后。太子，赦天下。每赦，自殊死以下，及谋反大逆不道，诸不当得赦者，皆赦除之。令下，丞相。御史复奏可，分遣丞相。御史乘传驾行郡国，解囚徒，布诏书。郡国各分遣使传厩车马，行属县，解囚徒。"后汉书顺帝纪阳嘉三年诏曰："嘉与海内洗心更始，其大赦天下，自殊死以下，谋反大逆诸犯，不当得赦者，皆赦除之。"文与此同。崔实政论云：'践祚改元际，未尝不赦，每其令曰："荡涤旧恶，将与士大夫更始。"是褒己薄先，且违无改之义，非所以明孝抑邪之道也。’
　　〔三〕周礼槁人："掌共外内朝冘食者之食"，郑注："冘食者，谓留治文书，若今尚书之属诸上直者"，疏云："冘食者，冗散也。外内朝上直诸吏谓之冘吏，亦曰散吏。"王先生云：'"冗"疑"宄"。’○铎按：冗吏未必皆作奸，王说近是。汪曲为之说，非也。
　　〔四〕悔服，谓悔过服罪。汉书萧望之传云："不悔过服罪，深怀怨望。"宣帝子东平思王宇传云："王既悔过服罪，太后宽忍以贳之。"
　　〔五〕"俗"疑"欲"，汇函作"乃"。○俞樾云：'作"欲"是也，惟"欲"上当补"不"字。盖赦前之事，不得复奏，故不欲以赦前之微过，妨今日之显举也。无"不"字，则义不可通。’
　　〔六〕汉书平帝纪即位诏曰："夫赦令者，将与天下更始，诚欲令百姓改行絜己，全其性命也。往者，有司多举奏赦前事，累增罪过，诛陷亡辜，殆非重信慎刑洒心自新之意也。及选举者，其历职更事有名之士，则以为难保，废而弗举，甚谬于赦小过举贤材之义。诸有臧及内恶未发而荐举者，皆弗案验，令士厉精乡进，不以小疵妨大材。自今以来，有司无得陈赦前事置奏上。有不如诏书，为亏恩，以不道论。"
　　诗讥"君子屡盟，乱是用长〔一〕"。故不若希其令，必其言。若良不能了无赦者〔二〕，罕之为愈，令世岁老古时一赦〔三〕，则奸宄之减十八九，可胜必也。昔大司马吴汉老病将卒，世祖问以遗戒，对曰："臣愚不智，不足以知治，慎无赦而已矣〔四〕。"
　　〔一〕巧言。
　　〔二〕"了"旧作"子"。广雅释诂云："了，讫也。"王侍郎云：'"子"疑"于"。’○铎按："良犹甚"也。
　　〔三〕"世"当作"□"，谓三十年也。"老"盖"放"字，与"考"字形相近，"考"通"考"，转误为"老"。汉书贡禹传云："承衰救乱，矫复古化，在于陛下。臣愚以为尽如太古难，宜少放古。"是其证。崔实政论云："今如欲遵先王之制，宜旷然更下大赦令，因明谕使知永不复赦，则群下震栗，莫轻犯罪。纵不能然，宜十岁以上，乃时一赦。"意与此同。
　　〔四〕后汉书。
　　夫方以类聚，物以群分〔一〕。人之情皆见乎辞〔二〕，故诸言不当赦者，非修身慎〔三〕行，则必忧哀谨慎而嫉毒奸恶者也。诸利数赦者，非不达赦〔四〕务，则必〔五〕内怀隐忧〔六〕有愿为者也。人君之发令也，必谘于群臣，群臣之奸邪者，固必伏罪〔七〕，虽正直吏，犹有公过，自非鬻拳〔八〕。李离〔九〕，孰肯刑身以正国〔一０〕？然则是皆接私计以论公政也〔一一〕。与狐议裘，无时焉可〔一二〕！
　　〔一〕易系辞上传。
　　〔二〕系辞下传云："圣人之情见乎辞。"
　　〔三〕"慎"旧作"修"。
　　〔四〕"赦"疑"政"。○铎按：作"政"是也。下文"论公政"可证。
　　〔五〕"必"旧作"交"。
　　〔六〕诗柏舟云："如有隐忧。"
　　〔七〕隐十一年左传云："许既伏其罪矣。"
　　〔八〕庄十九年左传。
　　〔九〕史记循吏传。
　　〔一０〕循吏传论云："李离过杀而伏剑，晋文以正国法。"
　　〔一一〕御览六百九十四"接"作"挟"，下有"夫"字。按"接"读为"挟"，仪礼乡射礼："兼挟乘矢"，郑注：'古文"挟"皆作"接"。’大射仪注同。汉书贾谊传云："陛下接王淮南诸子"，孟康曰：'接，音"挟"，挟持欲王淮南诸子也。’
　　〔一二〕"与狐"旧作"兴瓜"，据御览改。按"与狐议裘"，盖相传有是言。抱朴子博喻篇云："与妒胜己者而谋举疾恶之贤，是与狐议治裘也。"天中记引符子云：'鲁侯欲以孔子为司徒，将召三桓而议之，左邱明曰："周人有爱裘而好珍羞，欲为千金之裘而与狐谋其皮，欲具少牢之珍而与羊谋其羞，言未卒，狐相率逃于重邱之下，羊相呼藏于深林之中，故周人之谋失之矣。今君欲以孔子为司徒，召三桓谋之，非亦与狐谋裘，羊谋羞哉？"’○铎按："无时焉可"犹言"何时而可"，盖方俗语如此。
　　传曰："民之多幸，国之不幸也〔一〕。"夫有罪而备辜〔二〕，冤结而信理〔三〕，此天之正也，而王之法也。故曰："无纵诡随，以谨无良〔四〕。"若枉善人以惠奸恶，此谓"敛怨以为德"〔五〕。先帝制法，论衷刺刀者〔六〕。何则？以其怀奸恶之心，有杀害之意也。圣主有子爱之情〔七〕，而是有杀害之意，故诛之，况成罪乎？
　　〔一〕宣十六年左传。
　　〔二〕汉书王莽传云："所征殄灭，尽备厥辜。"按"备"俱"犕"之误。后汉书皇甫嵩传：'董卓曰："义真犕未乎？。"’章怀注：'犕，古"服"字。’○铎按：古读"服"为"备"，故"服辜"为"备辜"。定四年左传："备物典策"，王引之曰：'"备物"即"服物"也。"服"与"备"古字通，赵策："骑射之服"，史记赵世家作"骑射之备"，汉书王莽传："尽备厥辜"，即"尽服厥辜"，皆其证。’说见经义述闻十九。汪谓"备"俱"犕"之误，犹未达一闲耳。
　　〔三〕信，读为"申"。后汉书冯异传云："申理枉结。"○铎按："信"读"申"，已见上文。
　　〔四〕诗民劳。
　　〔五〕诗荡。
　　〔六〕"衷"与"衷甲"之"衷"同。或当作"□"。汉书金日磾传云："何罗白刃从东箱上。"。□同字。"刺刀"疑"刺刃"，礼记少仪云："凡有刺刃者，以授人，则辟刃。"○铎按：作"□"是，"□"即"袖"字。
　　〔七〕汉书匡衡传云："陛下圣德天覆，子爱海内。"○铎按："子爱"即"慈爱"，礼记文王世子："庶子之正于公族者，教之以孝弟睦友子爱"，缁衣："故长民者，章志贞教，尊仁以子爱百姓"，王引之并谓子爱，慈爱也。说详经义述闻卷四。卷十五。
　　尚书康诰：'王曰："于戏〔一〕！封，敬明乃罚。人有小罪匪省〔二〕，乃惟终自作不典，戒〔二〕尔，有厥罪小，乃不可不杀。"’言恶〔四〕人有罪虽小，然非以过差为之也〔五〕，乃欲终身行之，故虽小，不可不杀也。何则？是本顽凶思恶而为之者也。"乃有大罪匪〔六〕终，乃惟省哉〔七〕，适尔，既道极厥罪〔八〕，时亦〔九〕不可杀。"言杀人虽有大罪，非欲以终身为恶，乃过误尔，是不杀也〔一０〕。若此者，虽曰赦之可也〔一一〕。金作赎形，赦作宥罪〔一二〕，皆谓良人吉士〔一三〕，时有过误，不幸陷离者尔。〔一四〕
　　〔一〕○铎按："于戏"今书作"乌呼"。段玉裁古文尚书撰异云：'潜夫论作"于戏"，此今文尚书也。凡古文尚书作"乌呼"，凡今文尚书作"于戏"，见匡谬正俗。今本匡谬正俗古。今字互讹，证以汉石经残碑"于戏"字可定。’
　　〔二〕"匪省"今书作"非眚"。○铎按："省"即"眚"之借。
　　〔三〕"戒"今作"式"。○铎按："戒"当作"式"。王鸣盛尚书后案云：'释言云："式，用也。""式尔"者，故用如此。"江声尚书集注音疏说同。
　　〔四〕"恶"旧作"恐"。○铎按：段氏亦云：'"恐"当是"恶"字。’
　　〔五〕汉书王嘉传云："人情不能不有过差。"
　　〔六〕"匪"今作"非"。
　　〔七〕"省哉"今作"眚灾"。○铎按：陈乔枞今文尚书经说考云：'尧典："怙终贼刑，眚灾肆赦"，郑注云："怙其奸邪，终身以为残贼，则用刑之。过失虽有害，则赦之。"是康诰此节正本尧典之文。郑君尧典注正与潜夫论相同，皆今文家说也。’
　　〔八〕"罪"今作"辜"。○铎按：尔雅释诂："辜，罪也。"
　　〔九〕"亦"今作"乃"。○铎按：陈氏云："盖今文尚书之异文也。"
　　〔一０〕周礼调人："凡过而杀伤人者，以民成之。"郑注："过，无本意也。"司刺："再宥曰过失"，郑司农云："过失，若今律过失杀人不坐死。"后汉书郭躬传云："法令有故。误。误者其文则轻。"
　　〔一一〕○铎按："曰"疑"日"。上文"虽岁赦之"，御览六百五十二引崔实政论"虽日赦之"，皆其例。
　　〔一二〕书尧典云："金作赎刑，眚灾肆赦。"○铎按：形。刑通。
　　〔一三〕诗黄鸟云："歼我良人。"卷阿云："蔼蔼王多吉士。"
　　〔一四〕襄廿一年左传：'人谓向叔曰："子离于罪，其为不知乎！"’
　　先王议谳狱以制〔一〕，原情论意〔二〕，以救善人，非欲令兼纵恶逆以伤人也。是故周官差八议之辟〔三〕，此先王所以整万民而致时雍也〔四〕。易故观民设教〔五〕，变通移时之议〔六〕。今日捄世，莫乎此意〔七〕。
　　〔一〕"议谳"衍一字。昭六年左传：'叔向云："昔先王议事以制，不为刑辟。"’汉书景帝纪中元五年诏曰："诸狱疑，若虽文致于法，而于人心不厌者，辄谳之。"张汤传云："平亭疑法，奏谳疑。"说文云："□者，议罪也。""谳"与"□"同。○铎按：易中孚象辞："君子以议狱缓死。"此作"议谳狱"者，盖一本作"议"，一本作"谳"，而写者误合之也。
　　〔二〕汉书王嘉传云："圣王断狱，必先原心定罪，探意立情。"五行志引京房易传曰："诛不原情，兹谓不仁。"后汉书霍谞传云："谞闻春秋之义，原情定过，赦事诛意。"○铎按：论衡答佞篇云："刑故无小，宥过无大，圣君原心省意，故诛故贳误。"汉书薛宣传："春秋之义，原心定罪。"师古注："原，谓寻其本也。"
　　〔三〕小司寇。○铎按：广雅释诂："差，次也。"
　　〔四〕庄廿三年左传：'曹刿曰："夫礼所以整民也。"’书尧典云："黎民于变时雍。"
　　〔五〕观象辞。
　　〔六〕系辞下传云："易穷则变，变则通，通则久。"○铎按："移时"兼用易随彖辞"随时"之义，移。随声近义通。之，是也。诗小雅斯干："唯酒食是议。"句法与此同。
　　〔七〕何本"乎"作"先"。按当作"莫急乎此"。



　　三式〔一〕第十七
　　高祖定汉，与群臣约，自非刘氏不得王，非有武功不得侯〔二〕。孝文皇帝始封外祖〔三〕，因为典式，行之至今。孝武皇帝封爵丞相，以褒有德，后亦承之〔四〕，建武乃绝。
　　〔一〕○铎按：叙录云："将修太平，必媚此法"，"式"即"法"也。此篇述封建遗法有宜遵者三：封爵三公，以褒有德，若其尸素，则从渥刑，一也；分封诸候，期于佐治，有功者迁，无状者夺，二也；审选守相，明察治功，称职者封，怀奸者戮，三也。此诸臣者，所司不同，而欲使之竭忠思职，则信赏必罚而已。汉世列候率多袭爵，无德于民；而州郡牧守，亦多不恤公事。风俗陵夷，积怠已甚，故议法古以救之。
　　〔二〕史记绛侯世家：'亚夫曰："高皇帝约，非刘氏不得王，非有功不得侯。不如约，天下共击之。"’
　　〔三〕史记外戚世家云："文帝追尊薄太后父为灵文侯。"
　　〔四〕汉书公孙弘传云："元朔中，代薛泽为丞相。先是，汉常以列侯为丞相，惟弘无爵，上于是下诏封弘为平津侯。其后以为故事。"
　　传记所载，稷。。伯夷。皋陶。伯翳，日〔一〕受封土〔二〕。周宣王时，辅相大臣，以德佐治，亦获有国。故尹吉甫作封颂二篇〔三〕，其诗曰："亹亹申伯，王缵之事，于邑于谢，南国于是式。〔四〕"又曰："四牡彭彭，八鸾锵锵，王命仲山甫，城彼东方〔五〕。"此言申伯。山甫文德致升平，而王封以乐土，赐以盛服也〔六〕。
　　〔一〕"日"疑"皆"。
　　〔二〕诗长发疏云：'中候握河纪说尧云："斯封稷。契。皋陶，赐姓号。"’又云：'考河命说舜之事云："褒赐群臣，赏爵有功，稷。契。皋陶益土地。"’""即"契"字。○铎按：稷。契。皋陶见本政篇。
　　〔三〕"颂"疑当为"诵"。诗崧高云："吉甫作诵"，毛传："作是工师之诵也。"○铎按：陈奂曰：'疑三家诗此及烝民诗"诵"作"颂"字。’
　　〔四〕崧高。"是"旧作"二"，据程本改。今诗"国"下无"于"字。按志氏姓篇引诗"缵"作"荐"，"谢"作"序"，"于是"作"为"。此书引诗不用毛氏，后人或据毛诗改之，遂致两引互异。○铎按："南国于是式"，盖本作"南国于式"，与志氏姓篇"南国为式"同。诗定之方中："作于楚宫，作于楚室"，张载注魏都赋引作"作为楚宫，作为楚室"，是于。为同也。说详经传释词卷一。后人不知此义，因据毛诗增"是"字，遂使非今非古，而成五字句矣。然幸其增而不改，犹得考见古本之旧也。
　　〔五〕烝民。
　　〔六〕汉书梅福传云："升平可致"，张晏曰："民有三年之储曰升平。"按食货志云：'民三年耕，则余一年之畜，衣食足而知荣辱，廉让生而争讼息。故三载考绩，孔子曰："苟有用我者，期月而已可也，三年有成。"成此功也。三考黜陟，余三年食。进业曰登，再登曰平，余六年食。三登曰泰平，二十七岁，遗九年食，然后王德流洽，礼乐成焉。’"升平"即"登平"。升平受封，与志说合。○陈奂曰：'汉书杜钦传："仲山甫，异姓之臣，无亲于宣，就封于齐。"邓展以为韩诗。隶释载孟郁修尧庙碑云："天生仲山甫，翼佐中兴，宣王平功，遂受封于齐。"又潜夫论三式篇亦云："此言申伯。山甫文德致升平，而王封以乐土，赐以盛服也。"并用韩义。’○铎按：此非韩诗义，乃鲁诗义，陈乔枞已辩之。说见鲁诗遗说考十七。韩诗遗说考十四。
　　易曰："鼎折足，覆公餗，其刑渥。凶〔一〕。"此言公不胜任，则有渥刑也。是故三公在三载之后，宜明考绩黜刺，简练其材。其有稷。。伯夷。申伯。仲山甫致治之效者，封以列侯，令受南土八蛮之赐〔二〕。其尸禄素餐〔三〕，无进治之效。无忠善之言者，使从渥刑。是则所谓明德慎罚〔四〕，而简练能否之术也。诚如此，则三公竞思其职，而百寮急竭其忠矣〔五〕。
　　〔一〕鼎九四。"刑"王弼本作"形"。○铎按："刑渥"，虞翻本同，注云："大刑也。"
　　〔二〕王先生云：'"蛮"当作"鸾"。’
　　〔三〕文选曹子建求自试表李善注引韩诗曰："何谓素餐？素者，质也。人但有质朴而无治民之材，名曰素餐。尸禄者，颇有所知，善恶不言，默然不语，苟欲得禄而已，譬若尸矣。"汉书贡禹传禹上书云："血气衰竭，耳目不聪明，非复能有补益，所谓素餐尸禄洿朝之臣也。"谷永传云："无使素餐之吏，久尸厚禄。"
　　〔四〕书康诰。
　　〔五〕书皋陶谟云："百僚师师。""寮"与"僚"同。一式。
　　先王之制，继体立诸侯，以象贤也〔一〕。子孙虽有食旧德之义〔二〕，然封疆立国，不为诸侯，张官置吏，不为大夫〔三〕，必有功于民，乃得保位，故有考绩黜刺九锡三削之义〔四〕。诗云："彼君子兮，不素餐兮〔五〕。"由此观之，未有得以无功而禄者也〔六〕。当今列侯〔七〕，率皆袭先人之爵，因祖考之位，其身无功于汉，无德于民，专国南面，卧食重禄，下殚百姓，富有国家，此素餐之甚者也〔八〕。孝武皇帝患其如此，乃令酎金以黜之，而益多怨〔九〕。
　　〔一〕礼记郊特牲云："继世以立诸侯，象贤也。"郑注："贤者子孙，恒能法其先父德行。"
　　〔二〕易讼六三："食旧德，贞厉终吉。"
　　〔三〕荀子大略篇云："天之生民，非为君也。天之立君，以为民也。故古者列地建国，非以贵诸侯而已；列官职，差爵禄，非以尊大夫而已。"白虎通封公侯篇云："列土为疆，非为诸侯，张官设府，非为卿大夫，皆为民也。"后汉书光武帝纪建武六年诏曰："张官置吏，所以为人也。"按"张官置吏"本管子明法解。
　　〔四〕白虎通考黜篇云：'诸侯所以考黜何？王者所以勉贤抑恶，重民之至也。尚书曰："三载考绩，三考黜陟。"礼说九锡：车马。衣服。乐则。朱户。纳陛。虎贲。鈇钺。弓矢。秬鬯，皆随其德可行而赐。又云："百里之侯，一削为七十里侯，再削为七十里伯，三削为寄公。七十里伯，一削为五十里伯，再削为五十里子，三削地尽。五十里子，一削为三十里子，再削为三十里男，三削地尽。五十里男，一削为三十里男，再削为三十里附庸，三削爵尽。"
　　〔五〕伐檀。
　　〔六〕毛诗伐檀序云："在位贪鄙，无功而受禄。"
　　〔七〕独断云："汉制，皇子封为王者，其实古诸侯也。周末诸侯或称王，而汉天子自以皇帝为称，故以王号加之，总名诸侯王。子弟封为侯者，谓之诸侯。群臣异姓有功封者，谓之彻侯，后避武帝讳，改曰通侯，法律家皆曰列侯。"御览一百九十八引风俗通云："列者，言其功德列着乃飨爵也。"
　　〔八〕汉书张汤后延寿传云："延寿已历位九卿，既嗣侯，国在陈留，别邑在魏郡，租入岁千余万。延寿自以身无功德，何以能久堪先人大国，数上书让减户邑。"此即本其意言之。
　　〔九〕"酎"旧作"酹"。汉书景帝纪："元年，高庙酎。"张晏曰："正月旦作酒，八月成，名曰酎。酎之言纯也。至武帝时，因八月尝酎，会诸侯庙中，出金助祭，所谓酎金也。"武帝纪："元鼎五年九月，列侯坐献黄金酎祭宗庙不如法，夺爵者百六人。"如淳曰："汉仪注，诸侯王岁以户口酎黄金于汉庙，皇帝临受献金。金少不如斤两，色恶，王削县，侯免国。"臣瓒曰：'食货志："南越反时，卜式上书愿死之。天子下诏褒扬，布告天下，天下莫应。列侯以百数，莫求从军。至酎饮酒，少府省金，而列侯坐酎金失侯者百余人。"’续汉书礼仪志刘昭注引汉律金布令云："列侯各以民口数，率千口奉金四两，奇不满千口至五百口亦四两，皆会酎，少府受。"
　　今列侯或有德宜子民，而道不得施〔一〕；或有凶顽丑〔二〕，不宜有国，而恶不上闻〔三〕。且人情莫不以己为贤而效其能者，周公之戒，不使大臣怨乎不以〔四〕。诗云："驾彼四牡，四牡项领。〔五〕"今列侯年□以来，宜皆试补长吏墨绶以上，关内侯补黄绶，〔六〕以信〔七〕其志，以旌其能〔八〕。其有韩侯。邵虎之德〔九〕，上有功于天子〔一０〕，下有益于百姓，则稍迁位益土，以彰有德〔一一〕。其怀奸藏恶尤无状者〔一二〕，削土夺国，以明好恶。
　　〔一〕白虎通封公侯篇云："择贤而封之，使治其民，以着其德，极其才。上以尊天子，备蕃辅；下以子养百姓，施行其道。"
　　〔二〕脱一字。
　　〔三〕汉书王吉传谏昌邑王贺云："恩爱行义孅介有不具者，于以上闻，非飨国之福也。"张敞传颜师古注："上闻，闻于天子也。"按汉书景帝子河闲献王传："有司奏元残贼不改，不可君国子民。"赵敬肃王彭祖传：'彭祖取淖姬，生一男，号淖子。彭祖薨时，淖姬兄为汉宦者。上召问："淖子何如？"对曰："为人多欲。"上曰："多欲不宜君国子民。"’外戚传云："霍光以许皇后父广汉刑人，不宜君国。""君国子民"盖亦汉时律令文，语本汤征，见史记殷本纪。
　　〔四〕论语。○铎按：赵岐注："以，用也。"
　　〔五〕节南山。毛传："项，大也。"笺云："四牡者，人君所乘驾。今但养大其领，不肯为用。喻大臣自恣，王不能使也。"此引诗以明大臣怨乎不以，则以四牡项领而靡所骋，喻贤者有才而不得试，与郑氏异谊。盖本三家诗说。中论爵禄篇云：'君子不患道德之不建，而患时世之不遇。诗曰："驾彼四牡，四牡项领，我瞻四方，蹙蹙靡所骋。"伤道之不遇也。’新序杂事五云：'处势不便，岂可以量功校能哉！诗不云乎？"驾彼四牡，四牡项领。"夫久驾而长不得行，项领不亦宜乎！’隶释堂邑令费凤碑云："退己进弟，不营荣禄，栖迟历稔，项领滞畜。"易林履之剥。否之屯。噬嗑之归妹。未济之明夷并云："名成德就，项领不试。"抱朴子嘉遁篇云："空谷有项领之骏者，孙阳之耻也。"勖学篇云："项领之骏，骋迹于千里。"博喻篇云："两绊而项领，则骐騄与蹇驴同矣。"谊并与此同。○铎按：刘向习鲁诗，故陈乔枞鲁诗遗说考云："中论语意与新序同，皆本鲁诗之义。"又陈奂云："此非独三家诗义则然。毛传质略，当亦谓贤者怀材莫用，靡所骋驰也。郑笺非传意。"
　　〔六〕汉书百官公卿表云："爵十九关内侯，二十列侯。"又云："凡吏秩比六百石以上，皆铜印黑绶；比二百石以上，皆铜印黄绶。"
　　〔七〕"信"读为"申"。○铎按：以"信"为"申"，上篇两见。
　　〔八〕周语韦昭注："旌，表也。"
　　〔九〕诗韩奕。江汉。"邵"今作"召"。
　　〔一０〕"子"旧作"下"。
　　〔一一〕书皋陶谟云："天命有德，五服五章哉！""彰"与"章"义同。
　　〔一二〕"怀奸"亦汉时律令文。汉书孙宝传："劾奏立。尚怀奸罔上。"翟方进传："方进劾立怀奸邪，乱朝政。"又奏立党友后将军朱博。钜鹿太守孙闳。故光禄大夫陈咸，"皆内怀奸猾"。元后传："解光奏曲阳侯根内怀奸邪，欲筦朝政。"晋语云："使百姓莫不有藏恶于其心中"，韦昭注："人怀悖逆也。"后汉书章帝纪建初元年诏："刺史明加督察尤无状者"，章怀注：'无状，谓其罪恶尤大，其状无可寄言，故云"无状"。’
　　且夫列侯皆剖符受策〔一〕，国大臣也，虽身在外，而心在王室〔二〕。宜助聪明与智贤愚〔三〕，以佐天子〔四〕。何得坐作奢僭，骄育负责〔五〕，欺枉小民，淫恣酒色，职为乱阶〔六〕，以伤风化而已乎〔七〕？诏书横选，犹乃特进〔八〕，而不令列侯举〔九〕，此于主德大洽，列侯大达〔一０〕，非执术督责总览独断御下方也〔一一〕。今虽未使典始〔一二〕治民，然有横选，当循王制，皆使贡士，不宜阙也。
　　〔一〕史记高祖纪："六年，乃论功与诸列侯剖符行封。"释名释书契云："汉制，约敕诸侯曰册。"说文云："册，符命也，诸侯进受于王也。""册"与"策"同。周礼大宗伯："王命诸侯则傧"，郑注："傧，进之也。王将出命，假祖庙，立依前，南乡。傧者进当命者，延之命使登，内史由王右以策命之。降，再拜稽首，登，受策以出。"
　　〔二〕书顾命云："虽尔身在外，乃心罔不在王室。"
　　〔三〕句有误字。淮南子主术训云："群臣辐凑并进，无愚智贤不肖，莫不尽其能者，则君得所以制臣，臣得所以事君，治国之道明矣。"○俞樾云：'"愚"字衍文也。"与"读为"举"，古字通用。言宜举智贤以佐天子也。下文云："当循王制，皆使贡士。"可证其义。’○铎按：俞读"与"为"举"是也。下文："而不令列侯举"，亦其证。
　　〔四〕诗六月。
　　〔五〕"育"盖"赢"字之坏。大戴礼曾子制言上篇云："富贵吾恐其赢骄也。"字亦作"盈"。汉书楚元王传刘向封事云："骄盈无厌。"淮南厉王传云："骄盈行多不轨。"叙传云："武安骄盈。"又云："常山骄盈。"○铎按："负责"详断讼篇。"责"与"债"同。
　　〔六〕诗巧言。
　　〔七〕汉书韩延寿传云："既伤风化，重使贤长吏。啬夫。三老。孝弟受其耻。"按景十三王传：'赵王曰："中山王但奢淫，不佐天子拊循百姓，何以称为藩臣？"’此文本之。
　　〔八〕后汉书左雄传云："特选横调，纷纷不绝。"杨震后秉传云："秉上言：自顷所征，皆特拜不试。"又云："时郡国计吏多留拜为郎。秉上言：宜绝横拜，以塞觊觎之端。"李固传云："旧任三府选令史，光禄试尚书郎，时皆特拜，不复选试。""横选特进"犹云"特拜横拜"也。
　　〔九〕"举"下当脱"士"字。○铎按：此疑本作"与士"。与。举古字通，思贤篇"与直"及上文"与智贤愚"，俞氏并读"与"为"举"，是其例。因借"与"为"举"，写者不达，遂误合"与士"二字而为"举"字耳。
　　〔一０〕两"大"字疑当作"未"。一切经音义六引苍颉篇云："洽，遍彻也。"
　　〔一一〕汉书公孙弘传对策云："擅杀生之柄，通壅塞之涂，权轻重之数，论得失之道，使远近情伪必见于上，谓之术。"晁错传："上书言：人主所以尊显，功名扬于万世之后者，以知术数也。"史记李斯传云："贤主者，必且能全道而行督责之术者也。"又云："能独断而审督责，必深罚，故天下不敢犯也。"后汉书光武帝纪云："明慎政体，总揽权纲。""览"即"揽"之省。
　　〔一二〕"始"当作"司"。
　　是诚封三公以旌积德〔一〕，试〔二〕列侯以除素餐，上合建侯之义〔三〕，下合黜刺之法。贤材任职，则上下蒙福〔四〕，素餐委国〔五〕，位无凶人〔六〕。诚如此，则诸侯必内思制行而助国矣。〔七〕今则不然，有功不赏，无德不削，甚非劝善惩恶〔八〕，诱进忠贤〔九〕，移风易俗之法术也〔一０〕。
　　〔一〕书盘庚云："汝有积德。"○铎按："是"犹"是故"也。大戴礼哀公问于孔子篇："是仁人之事亲也如事天"，礼记哀公问篇作"是故仁人之事亲也如事天"，是其证。
　　〔二〕"试"旧作"诚"。○铎按：涉上"诚"字而误。
　　〔三〕易屯："利建侯"。○铎按："建侯"已见忠贵篇。
　　〔四〕后汉书窦融传光武赐书云："内则百姓蒙福。"○铎按："则"字疑当在"贤"字上。
　　〔五〕春秋繁露立元神篇云："退让委国而去。"
　　〔六〕文十八年左传云："宾于四门，四门穆穆，无凶人也。"
　　〔七〕"制"旧作"刺"。按"刺"乃"□"字之误。"□"即"制"字，说文云："□，裁也。从刀，从未。未，物成有滋味，可裁断。"
　　〔八〕汉书贾谊传云："庆赏以劝善，刑罚以惩恶。"张敞传云："非赏罚无以劝善惩恶。"
　　〔九〕汉书循吏传云："蜀地辟陋，有蛮夷风，文翁欲诱进之。"尔雅释诂云："诱，进也。"
　　〔一０〕孝经云："移风易俗，莫善于乐。"二式。
　　昔先王抚世，选练明德〔一〕，以统理民〔二〕，建正封不过百，取法于震〔三〕，以为贤人聪明不是过也；又欲德能优而所治纤，〔四〕则职修理而民被泽矣〔五〕。今之守相，制地千里，威权势力，盛于列侯，材明德义，未必过古，而所治逾百里，此以〔六〕所治多荒乱也。是故守相不可不审也〔七〕。
　　〔一〕定四年左传云："选建明德。"史记赵世家云："选练举贤，任官使能。"
　　〔二〕史记陆贾传云："统理中国。"
　　〔三〕王先生云：'"百"下脱"里"字。’继培按：后汉书光武帝纪：'建武二年，博士丁恭议曰："古帝王封诸侯不过百里，故利以建侯，取法于雷。"’白虎通封公侯篇云："诸侯封不过百里，象雷震百里。"昭七年左传云："诸侯正封。"
　　〔四〕汉书食货志：'贾谊曰："古之治天下，至孅至悉也。"’颜师古注：'"孅"与"纤"同。’
　　〔五〕汉书薛宣传云："众职修理。"
　　〔六〕"以"字旧脱。
　　〔七〕盐铁论除狭篇云："古者封贤禄能，不过百里。百里之中而为都，疆垂不过五十。犹以为一人之身，明不能照，聪不能达，故立卿大夫士以佐之，而政治乃备。今守相或无古诸侯之贤，而邪千里之政，不可不熟择也。"吕氏春秋务本篇云："处官则荒乱。"
　　昔宣皇帝兴于民间，深知之，故常叹曰："万民所以安田里无忧患者，政平讼治也。与我共此者，其惟良二千石。"于是明选守相，其初除者，必躬见之，观其志趣，以昭其能，明察其治，重其刑赏。〔一〕奸宄减少。户口增息者，赏赐金帛，爵至封侯〔二〕。其耗乱无状者〔三〕，皆衔刀沥血于市〔四〕。赏重而信，罚痛而必〔五〕，群臣畏劝，竞思其职〔六〕。故能致治安而世升平，降凤皇而来麒麟，天人悦喜，符瑞并臻，功德茂盛，立为中宗〔七〕。由此观之，牧守大臣者，诚盛衰之本原也，不可不选练也；法令赏罚者，诚治乱之枢机也，不可不严行也〔八〕。
　　〔一〕见汉书循吏传序。后汉书左雄传亦载之。
　　〔二〕谓王成。黄霸，见汉书循吏传。崔实政论云："汉法亦三年一察治状，举孝廉尤异。宣帝时，王成为胶东相，黄霸为颍川太守，皆且十年，但就增秩赐金，封关内侯，以次入为公卿。"
　　〔三〕汉书景帝纪后二年诏曰："不事官职耗乱者，丞相以闻，请其罪。"
　　〔四〕○铎按："衔刀"见忠贵篇。
　　〔五〕汉书宣帝纪赞云："孝宣之治，信赏必罚。"按韩非子五蠹篇云："赏莫如厚而信，使民利之；罚莫如重而必，使民畏之。"
　　〔六〕宣帝纪赞云："吏称其职，民安其业。"
　　〔七〕续汉书礼仪志光武帝建武十九年诏曰："惟孝宣帝有功德，其上尊号曰中宗。"后汉书光武帝纪：'中元元年，群臣奏言："孝宣帝每有嘉瑞，辄以改元，神爵。五凤。甘露。黄龙，列为年纪，盖以感致神只，表章德信，是以化致升平，称为中兴。"’论衡宣汉篇云："孝宣皇帝元康二年，凤皇集于太山，后又集于新平。四年，神爵集于长乐宫，或集于上林；九真献麟。神爵二年，凤皇。甘露降集京师。四年，凤皇下杜陵及上林。五凤三年，帝祭南郊，神光并见，或兴于谷，烛耀斋宫，十有余日。明年，祭后土，灵光复至。至如南郊之时，甘露。神爵降集延寿万岁宫。其年三月，鸾凤集长乐宫东门中树上。甘露元年，黄龙至，见于新丰，醴泉滂流。彼凤皇虽五六至，或时一鸟而数来，或时异鸟而各至。麒麟。神爵，黄龙。鸾鸟，甘露。醴泉；祭后土天地之时，神光灵耀，可谓繁盛累积矣。"
　　〔八〕韩非子六反篇云："圣人之治也。审于法禁。法禁明着则官法必于赏罚。"五蠹篇云："明其法禁，必其赏罚。"
　　昔仲尼有言："政宽则民慢，慢则纠之以猛；猛则民残，残则施之以宽。宽以济猛，猛以济宽，政是以和〔一〕。今者刺史。守相，率多怠慢，违背法律，废忽诏令，专情务利，不恤公事〔二〕。细民冤结，无所控告〔三〕，下土边远，能诣阙者，万无数人，其得省治，不能百一。郡县负其如此也〔四〕，故至敢延期，民日往上书。此皆太宽之所致也。
　　〔一〕昭廿年左传。
　　〔二〕续汉书百官志刘昭注引蔡质汉仪云："诏书旧典，刺史班宣，周行郡国，省察治政，黜陟能否，断理冤狱，以六条问事。"其二条云："二千石不奉诏书，遵承典制，倍公向私，旁诏守利，侵渔百姓，聚歛为奸。"此所云，正其事矣。初学记廿四引崔实政论云："今典州郡者，自违诏书，纵意出入。"御览四百九十六又引云：'每诏书所欲禁绝，虽重恳恻，骂詈极笔，由复废舍，终无悛意。故里语曰："州郡记，如霹雳。得诏书，但挂壁。"’
　　〔三〕汉书武五子传：'壶关三老上书云："独冤结而亡告。"’襄八年左传云："翦焉倾覆，无所控告。"
　　〔四〕说文云："负，恃也。"
　　噬嗑之卦，下动上明，其象曰："先王以明罚敕法。"夫积怠之俗，赏不隆则善不劝，罚不重则恶不惩〔一〕。故凡欲变风改俗者，其行尝罚者〔二〕也，必使足惊心破胆〔三〕，民乃易视〔四〕。
　　〔一〕管子正世篇云："古之所谓明君者，非一君也。其设赏有薄有厚，其立禁有轻有重，迹行不必同。非故相反也，皆随时而变，因俗而动。夫民躁而行僻，则赏不可以不厚，禁不可以不重。故圣人设厚赏非侈也，立重禁非戾也，赏薄则民不利，禁轻则邪人不畏。"
　　〔二〕"者"字疑衍。○铎按：涉上"者"字而衍。
　　〔三〕汉书贾谊传云："大诸侯之有异心者，破胆而不敢谋。"谷永传云："臣永所以破胆寒心"，颜师古注："言惧甚。"后汉书崔骃后实传政论云："孝宣皇帝明于君人之道，审于为政之理，故严刑峻法，破奸轨之胆。"
　　〔四〕汉书鲍宣传云："旷然使民易视。"
　　圣主诚肯明察群臣，竭精称职有功效者〔一〕，无爱金帛封侯之费，其怀奸藏恶别无状者，图铁锧钺之决〔二〕。然则良臣如王成。黄霸。龚遂。邵信臣之徒〔三〕，可比郡而得也；神明瑞应，可期年而致也〔四〕。
　　〔一〕汉书薛宣传云："入守左冯翊，满岁称职为真。"又云："功效卓尔，自左内史初置以来，未尝有也。"
　　〔二〕文有脱误。王先生云：'当云"则有铁锧斧钺之诛。"’○铎按："铁"各本作"鈇"，则似当云"必图碪锧鈇钺之决。"图者，议也。决者，论也。后汉书陈宠传："季秋论囚"，章怀注："论，决也。"图。决二字盖不误，句脱二字耳。
　　〔三〕并见汉书循吏传。"邵"传作"召"，颜师古注：'召，读曰"邵"。’按召。邵古通用。○铎按：礼记大传郑注："然，如是也。"
　　〔四〕汉书楚元王传：'刘向云："神明之应，应若景向。"’京房传："古帝王以功举贤，则万化成，瑞应着。"三式。



　　爱日〔一〕第十八
　　国之所以为国者，以有民也；民之所以为民者，以有谷也；谷之所以丰殖者，以有〔二〕人功也；功之所以能建者，以日力也〔三〕。治国之日舒以长，故其民闲暇而力有余〔四〕；乱国之日促以短，故其民困务而力不足。
　　〔一〕○铎按：爱日者，谓爱惜日力民时也。吕氏春秋上农篇云："敬时爱日，至老不休。"此篇名二字所本。
　　〔二〕"有"字疑衍。○铎按：本传亦有"有"字，汪例以下句而疑衍，然转恐是下句字脱耳。
　　〔三〕后汉书张纯后奋传云："国以民为本，民以谷为命。"崔实政论同。管子八观篇云："民非谷不食，谷非地不生，地非民不动，民非作力毋以致财。"淮南子主术训云："食者民之本也，民者国之本也，国者君之本也。是故人君者，上因天时，下尽地财，中用人力。"周语云："丰殖九薮。"
　　〔四〕孟子云："今国家闲暇。"
　　所谓治国之日舒以长者，非谒羲和而令安行也〔一〕，又非能增分度〔二〕而益漏刻也〔三〕。乃君明察而百官治，下循正而得其所，则民安静而力有余，故视日长也〔四〕。所谓乱国之日促以短者，非谒羲和而令疾驱也，又非能减分度而损漏刻也。乃君不明〔五〕则百官乱而奸宄兴〔六〕，法令鬻而役赋繁，则希民困于吏政〔七〕，仕者穷于典礼〔八〕，冤民囗狱乃得直〔九〕，烈士交私乃见保〔一０〕，奸臣肆心于上〔一一〕，乱化流行于下〔一二〕，君子载质而车驰，细民怀财〔一三〕而趋走〔一四〕，故视日短也。
　　〔一〕艺文类聚五十二"谒"上有"能"字，下同。山海经大荒南经："东南海之外，甘水之闲，有羲和之国。有女子名曰羲和，方浴日于甘渊。"郭璞注：'羲和盖天地始生主日月者也。故启筮曰："空桑之苍苍，八极之既张，乃有夫羲和，是主日月，职出入以为晦明。"又曰："瞻彼上天，一明一晦，有夫羲和之子，出于旸谷。故尧因此而立羲和之官，以主四时。"’楚辞离骚云："吾令羲和弭节兮"，王逸注："羲和，日御也。弭，按也。按节，徐步也。""安行"亦"弭节"之意。
　　〔二〕本传注引洛书甄耀度曰："凡周天三百六十五度四分度之一，一度为千九百三十二里。日一日行一度，月一日行十三度十九分度之一也。"
　　〔三〕说文云："漏，以铜受水刻节，昼夜百刻。"周礼絜壶氏郑注："漏之箭，昼夜共百刻，冬夏之闲，有长短焉。太史立成法，有四十八箭。"
　　〔四〕商子垦令篇云："无宿治，则邪官不及为私利于民，而百官之情不相稽，则农有余日。"
　　〔五〕"君不明"类聚作"君暗"。
　　〔六〕汉书五行志云：'诗云："尔德不明，以亡陪亡卿；不明尔德，以亡背亡仄。"言上不明，暗昧蔽惑，则不能知善恶，亲近习，长同类。亡功者受赏，有罪者不杀，百官废乱。’
　　〔七〕说文云："俙，讼面相是也。"徐锴曰："面从相质也。""希"乃"俙"之省。○俞樾云：'"希民"二字无义，疑当作"布衣"，以"布衣"与"仕者"对举，犹慎微篇云："人君闻此，可以悚□；布衣闻此，可以改容"，以"布衣"与"人君"对举也。慎微篇又云："由此言之，有希人君，其行一也。"汪笺云："有希当作布衣。汉碑布作□，与希相似。"然则此篇"布"字，亦因作"□"而误作"希"可知矣。"衣"与"民"下半亦微似。’○铎按：俞说是。
　　〔八〕"典"疑"曲"之误。崔实政论云："长吏或实清廉，不肯媚灶，曲礼不行于所属，私爱无囗于囗府"，魏志荀彧传云："文帝曲礼事彧"是也。汉书儒林传云：'严彭祖廉直不事权贵，或说曰："君□不修小禮曲意，亡貴人左右之助。"’"曲礼"即"小礼曲意"。按武帝纪建元元年诏曰："河海润千里，其令祠官修山川之祠，为岁事，曲加礼"，王莽传云："外交英俊，内事诸父，曲有礼意"，皆"曲礼"之证。○铎按：汪说是也。古书典。曲二字多相乱，周语上："瞽献曲"，潜叹篇及史记周本纪作"献典"，误与此同。
　　〔九〕空格程本作"就"。汉书酷吏田延年传：'霍将军曰："晓大司农通往就狱，得公议之。"’按就狱得直，吏政犹未大坏，此当为"鬻狱"。昭十四年左传云："雍子自知其罪，而赂以买直。鲋也鬻狱。""鬻狱乃得直"即所谓"买直"也。○铎按：作"鬻狱"是也。程本作"就"，音近而误。
　　〔一０〕汉书张汤传云："与长安富贾田甲。鱼翁叔之属交私。"元后传：'王凤云："御史大夫音谨敕，臣敢以死保之。"’○铎按："交私"字张汤传两见。
　　〔一一〕昭十二年左传云："昔穆王欲肆其心，周行天下。"
　　〔一二〕隐五年左传云："乱政亟行，所以败也。"毛诗凯风序云："卫之淫风流行。"
　　〔一三〕"财"类聚作"贿"。
　　〔一四〕后汉书皇甫规传云："载贽驰车，怀粮步走。"○铎按：孟子滕文公下篇："出疆必载质。"白虎通瑞贽篇云："贽者，质也。"
　　诗云："王事靡盬，不遑将父〔一〕。"言在古闲暇而得行孝，今迫促不得养也〔二〕。孔子称庶则富之，既富则教之〔三〕。是故〔四〕礼义生于富足〔五〕，盗窃起于贫穷〔六〕，富足生于宽暇，〔七〕贫穷起于无日。圣人深知，力者乃民之本也，而国之基〔八〕，故务省役而为民爱日。是以尧敕羲和，钦若昊天，敬授民时〔九〕；邵伯讼不忍烦民，听断棠下〔一０〕，能兴时雍而致刑错〔一一〕。
　　〔一〕四牡。
　　〔二〕汉书武帝纪建元元年诏曰："今天下孝子顺孙，愿自竭尽以承其亲，外迫公事，内乏资财，是以孝心阙焉。"意与此同。○铎按：此鲁诗义，说见陈乔枞鲁诗遗说考八。
　　〔三〕论语。
　　〔四〕"是故"旧脱，据传补。
　　〔五〕史记货殖传云："仓廪实而知礼节，衣食足而知荣辱，礼生于有而废于无，故君子富好行其德，小人富以适其力。"淮南子齐俗训云："夫民有余即让，不足则争。让则礼义生，争则暴乱起。"
　　〔六〕邓析子无厚篇云："凡民有穿窬为盗者，有诈伪相迷者，此皆生于不足，起于贫穷。"
　　〔七〕"足"旧作"贵"，据传改。汉书郊祀志：'公孙卿曰："非少宽暇，神不来。"’
　　〔八〕"国基"注见本政篇。○铎按：本传"也"字在"基"下。
　　〔九〕书尧典。○铎按：此引"人时"作"民时"，用今文。
　　〔一０〕诗甘棠郑笺云："召伯听男女之讼，不重烦劳百姓，止舍小棠之下而听断焉。"此"讼"上当有"决"字，史记燕世家云："召公巡行乡邑，有棠树，决狱政事其下。"定九年左传杜注："召伯决狱于蔽芾小棠之下。"○铎按："讼"上疑脱"理"字，"理讼"见下文。
　　〔一一〕书尧典云："黎民于变时雍。""刑错"注见德化篇。
　　今则不然。万官挠民〔一〕，令长自衒〔二〕，百姓废农桑〔三〕而趋府庭者，非朝晡不得通〔四〕，非意气不得见〔五〕，讼不讼辄连月日，举室释作，以相瞻视，辞人之家〔六〕，辄请邻里应对送饷，比事讫，竟亡一岁功〔七〕，则天下独有受其饥者矣〔八〕，而品人俗士之司典者，曾不觉也。郡县既加冤枉，州司不治，令破家活，远诣公府〔九〕。公府不能照察真伪〔一０〕，则但欲罢之以久困之资〔一一〕，故猥说一科〔一二〕，令此注百日〔一三〕，乃为移书〔一四〕，其不满百日，辄更造数〔一五〕，甚违邵伯讼棠之义。此所谓诵诗三百，授之以政，不达，虽多亦奚以为者也。
　　〔一〕逸周书史记解云："外内相闲，下挠其民。"说文云："挠，扰也。"
　　〔二〕传作"令长以神自蓄"。按说文云："□，行且卖也。或从玄作衒。卖，衒也。读若育。"卖。蓄声相近。○铎按：本传章怀注："难见如神也。"难见如神，则与衒卖适相反。今按"衒"当为"眩"。眩，幻也。言令长变幻自神，以惑百姓也。楚策三：'苏秦曰："谒者难得见如鬼，王难得见如天帝。"’亦此义。衒。眩古不通用，然务本篇："衒世俗之心"，以"衒"为"眩"，是其比也。汪说失之。
　　〔三〕"农"字据传补，下文亦云："民废农桑而守之。"
　　〔四〕"晡"旧作"餔"。按说文云："□，旦也。餔，日加申时食也。"又申字下云："吏以餔时听事，申旦政也。"高诱淮南子叙云："除东郡濮阳令，以朝餔事毕之闲，乃深思先师之训，参以经传道家之言，比方其事，为之注解。"后汉书赵熹传云："朝晡入临。"晡。餔古通用。○铎按："晡"即"餔"之后出改旁字。
　　〔五〕汉书宣帝纪元康二年诏曰："或擅兴繇役，饰厨传，称过使客。"韦昭曰："厨谓饮食，传谓传食。言修饰意气以称过使而已。"后汉书仲长统传昌言法诫篇云："近臣外戚宦竖，请托不行，意气不满，立能陷入于不测之祸。"独行陆续传云："使者大怒，以为狱门吏卒通传意气。"蜀志法正传云："以意气相致。"邓芝传云："性刚简，不饰意气。"风俗通穷通篇云："韩演为丹阳太守，法车征。从事汝南阎符迎之于杼秋，意气过于所望。"庄子列御寇篇："小夫之知，不离苞苴竿牍。"释文引司马彪注云："竿牍，谓竹简为书，以相问遗，修意气也。"世说纰漏篇云：'虞啸父为孝武侍中，帝从容问曰："卿在门下，初不闻有所献替。"虞家富春，近海，谓帝望其意气，对曰："天时尚暖，□鱼□□未可致，寻当有所上献。"帝抚掌大笑。’以馈献为意气，汉。晋人习语也。○铎按：今谓馈物为"人情"，亦此意。
　　〔六〕说文云："辞，讼也。"
　　〔七〕汉书元帝纪建昭五年诏曰："不良之吏，覆按小罪，征召证案，兴不急之事，以妨百姓，使失一时之作，亡终岁之功。"
　　〔八〕吕氏春秋爱类篇云："士有当年而不耕者，则天下或受其饥矣。"
　　〔九〕后汉书灵帝纪光和三年章怀注："公府，三公府也。"
　　〔一０〕"照"旧作"昭"。按实边篇。交际篇并作"照察"，今据改。楚辞九辨云："信未达乎从容"，王逸注："君不照察其真伪。"亦一证。管子形势解云："日月，昭察万物者也。天多云气，蔽盖者众，则日月不明。人主犹日月也。群臣多奸立私，以拥蔽主，则人主不得昭察其臣下。""昭"亦"照"之误，"照察"本于彼。九辨又云："彼日月之照明兮"，王逸注："三光照察。"诗柏舟郑笺："衣之不澣，则愦辱无照察。"东方之日毛传："人君明盛，无不照察。"礼记哀公问："已成而明"，郑注："照察有功。"论衡吉验篇："照察明着。"皆其证也。
　　〔一一〕"罢"读为"疲"。
　　〔一二〕卢学士云：'"说"疑当作"设"。’继培按："设"字是也。后汉书质帝纪本初元年诏曰："造设科条。"○铎按：论衡正说篇："说隐公享国五十年，将尽纪元以来邪？"孙诒让谓"说"当为"设"，形声相近而误。正与此同。
　　〔一三〕王先生云：'"科令"为句。"此注百日"是"比满百日"之误。’○铎按：周礼兽人疏：'"注"犹"聚"也。’说文："注，灌也。"广雅释诂三："灌，聚也。""注"自有满义，不必改。"令"字属下读。
　　〔一四〕广韵五支"移"字注云："官曹公府不相临敬，则为移书，笺表之类也。"
　　〔一五〕按"造数"疑当作"遭赦"。
　　孔子曰："听讼，吾犹人也〔一〕。"从此观之，中材以上〔二〕，皆议曲直之辨，刑法之理可〔三〕；乡亭部吏〔四〕，足以断决〔五〕，使无怨言〔六〕。然所以不者，盖有故焉。
　　〔一〕并见论语。○铎按：上用论语作结。此引论语起下。言凡人但使秉心正直，则皆可断讼也。当分别出注，语脉始明。
　　〔二〕史记魏豹彭越传赞云："中材以上，且羞其行。"
　　〔三〕"可"字疑当在"皆"字下；或当作"耳"，带上读。○铎按：前说是。"中材以上，皆可议曲直之辨，刑法之理"，与"乡亭部吏，足以断决，使无怨言"相对成文。
　　〔四〕汉书百官公卿表云："大率十里一亭，亭有长。十亭一乡，乡有三老。有秩。啬夫。游徼。"周礼大司徒："凡万民之不服教而有狱讼者，与有地治者，听而断之。"郑司农云："与其地部界所属吏共听断之。"蜡氏："有地之官"，郑司农云："有地之官，有部界之吏，今时乡亭是也。"
　　〔五〕礼记月令云："审断决"。
　　〔六〕僖廿四年左传云："且出怨言。"
　　传曰："恶直丑正，实繁有徒〔一〕。"夫直者贞正而不挠志，〔二〕无恩于吏。怨家务主者〔三〕结以货财，故乡亭与之为排直家〔四〕，后反复时吏坐之〔五〕，故共枉之于庭〔六〕。以羸民与豪吏讼〔七〕，其势不如也。是故县与部幷，后有反复，长吏坐之〔八〕，故举县排之于郡。以一人与一县讼，其势不如也。故郡与县幷，后有反复，太守坐之，故举郡排之于州。以一人与一〔九〕郡讼，其〔一０〕势不如也。故州与郡幷，而不肯治，故乃远诣公府尔。公府不能察，而苟欲以钱刀课之〔一一〕，则贫弱少货者终无以〔一二〕旷旬满祈〔一三〕。豪富饶钱者〔一四〕取客使往〔一五〕，可盈千日，非徒百也。治讼若此，为务助豪猾而镇贫弱也〔一六〕，何冤之能治？
　　〔一〕昭廿八年左传，"繁"作"蕃"。○铎按：伪古文尚书仲虺之诰："寔繁有徒"，周书"繁"作"蕃"，古字通用。
　　〔二〕晋语云："挠志以从君。"汉书楚元王传刘向封事云："君子独处守正，不挠众枉。"按说文云："桡，曲木。"后世"桡曲"字皆从手。○铎按："挠志"已见遏利篇。
　　〔三〕"务"当作"赂"，昭十四年左传云："雍子自知其罪，而赂以买直"是也。列女传齐威虞姬传云："周破胡赂执事者使竟其罪，执事者诬其辞而上之。""主者"即"执事者"。周礼讶士郑注："如今郡国亦时遣主者吏诣廷尉议者"，史记吕不韦传："太后乃阴厚赐主腐者吏"，张丞相传："任敖击伤主吕后吏"，外戚世家："窦姬请其主遣宦者吏"，皆所谓"主者"。
　　〔四〕说文云："排，挤也。"
　　〔五〕周礼乡士："旬而职听于朝"，郑注："十日乃以职事治之于外朝，容其自反复。"方士："书其刑杀之成与其听狱讼者"，郑注："但书其成与治狱之吏姓名，备反复有失实者。"○铎按："后"下当依下文例补"有"字。
　　〔六〕传作"廷"，谓县廷也。史记游侠传"县廷"，汉书作"庭"。王先生云：'以上下文例之，"枉"当为"排"，此"枉"字疑后人据传改之。’
　　〔七〕史记曹相国世家云："居县为豪吏。"
　　〔八〕汉书百官公卿表云："县万户以上为令，减万户为长，皆有丞尉，是为长吏。"○铎按：县与部幷，谓县长吏维持乡亭部吏原判也。本传作"县承吏言，故与之同"，是其义。
　　〔九〕旧脱。
　　〔一０〕旧脱。
　　〔一一〕"钱刀"传作"日月"。按"钱刀"字非误。汉书薛宣传云："宣为相，府辞讼例不满万钱不为移书，后皆遵用薛侯故事。"
　　〔一二〕"以"旧作"已"，据传改。
　　〔一三〕王先生云：'"祈"疑"期"之误。’
　　〔一四〕史记秦始皇纪："二十六年，徙天下豪富于咸阳。"平准书云："募豪富人，相假贷。"小尔雅广诂云："饶，多也。"
　　〔一五〕治要载崔实政论云："假令无奴，当复取客，客庸一月千。"○铎按："取客"犹今言"雇人"。
　　〔一六〕说文云："镇，博压也。"汉书酷吏严延年传云："其治务在摧折豪强，扶助贫弱。"此反言之。江充传云："交通郡国豪猾。"
　　非独乡部辞讼也。武官断狱，亦皆始见枉于小吏，终重冤于大臣。怨故未雠〔一〕，辄逢赦令，不得复治，正士怀冤结而不得信〔二〕，猾吏崇奸宄而不痛坐〔三〕。郡县所以易侵小民，而天下所以多饥穷也。
　　〔一〕史记蔡泽传云："今君之怨已雠，而德已报。"
　　〔二〕"信"读为"申"。○铎按：述赦篇："冤结而信理。"三式篇："细民冤结无所控告。"词义皆可互参。
　　〔三〕汉书陈万年传云："豪猾吏及大姓犯法，辄论输府。"论衡商虫篇云："豪民猾吏。"
　　除上天感动，降灾伤谷，但以人功见事言之〔一〕，今自三府以下，至于县道乡亭〔二〕，及从事督邮〔三〕，有典之司，民废农桑而守之，辞讼告诉〔四〕，及以官事应对吏者，一人之〔五〕，日废十万人，人〔六〕复下计之，一人有事，二人获饷〔七〕，是为日三十万人离其业也〔八〕。以中农率之，则是岁三百万口受其饥也〔九〕。然则盗贼何从消〔一０〕，太平何从作？
　　〔一〕"除"旧作"于"，据传改。按"但"当作"且"，本书边议篇云："除其仁恩，且以计利言之"，后汉书窦融传亦云："除言天命，且以人事论之"，皆其例也。后汉书光武帝纪建武五年诏曰："久旱伤麦，秋种未下，朕甚忧之。将残吏未胜，狱多冤结，元元愁恨，感动天气乎？"此文本之。汉书成帝纪鸿嘉四年诏曰："一人有辜，举家拘系，农民失业，怨恨者众，伤害和气，水旱为灾。"亦此意也。○铎按：此言除去天灾不计，但以人事言之，其祸已有如下述者。文义甚明，"但"字似不误。
　　〔二〕续汉书百官志云："凡县主蛮夷曰道。"
　　〔三〕百官志："诸州刺史下有从事，属国都尉下有督邮。"
　　〔四〕周礼小司徒云："听其辞讼。"说文云："诉，告也。或从朔。心作愬。"管子任法篇云："告愬其主。"
　　〔五〕"之"下有脱文。○铎按：此疑本作"一人之日废，日废十万人"，字相重而脱。上"日"谓时日，下"日"即一日。
　　〔六〕疑衍，或当作"又"。○铎按：此"人"字涉上下文而衍。
　　〔七〕王先生云：'"获"当是"护"，传云："二人经营"，亦护持之意。’继培按：护。获形近易误，仪礼大射仪："授获者退立于西方，获者兴，共而俟。"郑注：'古文"获"皆作"护"。’此其类也。
　　〔八〕尉缭子将理篇论决狱云："农无不离田业。"
　　〔九〕"三百"当作"二百"。中农食七人，三十万人当食二百一十万人，云二百者，举成数也。汉书贡禹传云："汉家铸钱及诸铁官皆置吏卒徒，攻山取铜铁，一岁功十万人以上，中农食七人，是七十万人常受其饥也。"此文本之。
　　〔一０〕汉书严安传云："盗贼销则刑罚少。""消"与"销"同。
　　孝明皇帝尝问："今旦何得无上书者？"左右对曰："反支故。〔一〕"帝曰："民既废农远来诣阙，而复使避反支，是则又夺其日而冤之也。"乃敕公车受章，无避反支〔二〕。上明圣主〔三〕为民爱日如此，而有司轻夺民时如彼〔四〕，盖所谓有君无臣〔五〕，有主无佐〔六〕，元首聪明，股肱怠惰者也〔七〕。诗曰〔八〕："国既卒斩，何用不监〔九〕！"伤三公居人尊位，食人重禄，而曾不肯察民之尽瘁也〔一０〕。
　　〔一〕本传注云："凡反支日，用月朔为正，戌亥朔一日反支，申酉朔二日反支，午未朔三日反支，辰巳朔四日反支，寅卯朔五日反支，子丑朔六日反支。见阴阳书也。"
　　〔二〕续汉书百官志："公车司马令属卫尉，掌吏民上章。"
　　〔三〕当作"上圣明主"。
　　〔四〕孟子云："彼夺其民时，使不得耕耨。"汉旧仪云：'郡国守丞长史上计事竟，君侯出坐庭上，亲问百姓所疾苦。计室掾史一人大音者读敕毕，遣。敕曰："诏书数下，禁吏无苛暴。丞史归告二千石，顺民所疾苦，急去残贼，审择良吏，无任苛刻，治狱决讼，务得其中。明诏忧百姓困于衣食，二千石帅劝农桑，思称厚恩，有以赈赡之，无烦扰，夺民时。"’
　　〔五〕"有君无臣"，僖二年公羊传文。
　　〔六〕按汉书晁错传错对策云："臣闻五帝其臣莫能及，则自亲之。三王臣主俱贤，则共忧之。五伯不及其臣，则任使之。今执事之臣，莫能望陛下清光，譬之犹五帝之佐也。""有主无佐"盖即本于彼。
　　〔七〕书皋陶谟。
　　〔八〕"曰"何本作"云"。
　　〔九〕节南山。
　　〔一０〕○铎按：小雅节南山之诗，本书引者凡四：此篇及贤难篇"国既卒斩"二语一也；志氏姓篇"尹氏大师"二语二也；叙录"卒劳百姓"三也；三式篇"四牡项领"二语四也。其用"项领"之义本鲁诗，则此亦鲁诗说也。又"尽瘁"即"憔悴"。诗小雅北山："或尽瘁事国"，昭七年左传作"憔悴"。周礼小司寇："议勤之辟"，郑注："谓憔悴以事国。"贾疏引诗同。经义述闻卷六王引之云：'盖毛诗之"尽悴"，三家诗有作"憔悴"者，故郑。贾皆用之为说。"憔悴"二字平列，"尽瘁"二字亦平列，非谓尽其瘁也。尽瘁，双声也；憔悴，亦双声也。’此文"尽瘁"二字或后人据毛诗改之。
　　孔子病夫"未之得也，患不得之，既得之，患失之"者〔一〕。今公卿始起州郡而致宰相〔二〕，此其聪明智虑〔三〕，未必闇也，患其苟先私计而后公义尔〔四〕。诗云："莫肯念乱，谁无父母〔五〕！"今民力不暇，谷何以生？百姓不足，君孰与足〔六〕？嗟哉，可无思乎！
　　〔一〕论语。"患不得之"今作"患得之"。按荀子子道篇：'孔子曰："小人者，其未得也，则忧不得；既已得之，又恐失之。"’说苑杂言篇同，论语古本亦当有"不"字。汉书朱云传云：'今朝廷大臣，上不能匡主，下亡以益民，皆尸位素餐，孔子所谓"鄙夫不可与事君"，"苟患失之，亡所不至"者也。’○铎按："患得之"，宋沈作□寓简亦谓当作"患不得之"。虽所据者不过韩愈王承福传，然亦足证唐人所见论语有如此作者。焦循。刘宝楠二家并申何晏"患得之，患不能得之"之注，谓古人语急，"得"犹"不得"。说殆不然。
　　〔二〕汉书朱博传云："汉家至德溥大，宇内万里，立置郡县，部刺史奉使典州，督察郡国，吏民安宁。故事，居部九岁，举为守相，其有异材功效著者，辄登擢。"又云："故事，选郡国守相高第为中二千石，选中二千石为御史大夫，任职者为丞相。"
　　〔三〕韩非子难三云："恃尽聪明劳智虑。"
　　〔四〕汉书鲍宣传云："群臣幸得居尊官，食重禄，岂有肯加恻隐于细民，助陛下流教化者耶？志但在营私家，称宾客，为奸利而已。"说苑臣术篇云："安官贪禄，营于私家，不务公事，怀其智，藏其能，容容乎与世沈浮上下，左右观望。如此者，具臣也。"
　　〔五〕沔水。○铎按：释难篇亦引，说详彼。
　　〔六〕论语。○铎按：此论语颜渊篇有若答鲁哀公语，与说苑政理篇载孔子语"未见子富而父母贫"意同。



　　断讼〔一〕第十九
　　五代不同礼，三家不同教，非其苟相反也，盖世推移而俗化异也〔二〕。俗化异则乱原殊，故三家符世〔三〕，皆革定法〔四〕。高祖制三章之约〔五〕，孝文除克肤之刑〔六〕，是故自非杀伤盗臧，〔七〕文罪之法，轻重无常，各随时宜，要取足用劝善消恶而已〔八〕。
　　〔一〕○铎按：东汉狱讼繁兴，其流有二：一则王侯骄淫负债，残掠官民；一则奸徒迫嫁妇人，利其聘币。祸根所在，绐欺而已。故节信议重罚塞原而着之篇。
　　〔二〕史记秦始皇纪：'李斯曰："五帝不相复，三代不相袭，各以治，非其相反，时变异也。"’汉书武帝纪元朔六年诏曰："朕闻五帝不相复礼，三代不同法，所繇殊路，而建德一也。"韩安国传：'王恢曰："臣闻五帝不相袭礼，三王不相复乐，非故相反也，各因世宜也。"’匡衡传：'衡上疏曰："臣闻五帝不同礼，三王各异教，民俗殊务，所遇之时异也。"’数家语意相袭，而文或少异。淮南子齐俗训云："世异则事变，时移则俗易。"修务训高诱注：'"推移"犹"转易"也。’
　　〔三〕"符"当作"御"，御。符字形相近。或当为"抚"，声之误也。"御世"见叙录，"抚世"见忠贵。三式。德化篇。○铎按：御。符字形绝远，无缘致误。或说是已，而未得其字。今按"符"当作"拊"。拊。抚古通用，故"拊掌"或作"抚掌"，"抚循"或作"拊循"，诗小雅蓼莪"拊我畜我"，后汉书梁竦传引"拊"作"抚"也。"抚世"字古书常见，故他篇皆作"抚"。此"拊"字若不误为"符"，则后人亦必改为"抚"矣。凡因讹误而转足考见元本之旧者，多类此。
　　〔四〕管子正世篇云："古之所谓明君者，非一君也。其设赏有薄有厚，其立禁有轻有重，迹行不必同。非故相反也，皆随时而变，因俗而动。"商子更法篇云："伏牺。神农教而不诛，黄帝。尧。舜诛而不怒。及至文。武，各当时而立法，因事而制礼，礼法以时而定，制令各顺其宜。"壹言篇云："圣人之为国也，不法古，不修今，因世而为之治，度俗而为之法。故法不察民之情而立之则不成，治宜于时而行之则不干。"
　　〔五〕汉书高帝纪：'元年，召诸县豪杰曰："与父老约法三章耳，杀人者死，伤人及盗抵罪。"’服虔曰："随轻重制法也。"
　　〔六〕汉书文帝纪："十三年，除肉刑法。"刑法志载诏云："夫刑，至断支体，刻肌肤，终身不息，何其刑之痛而不德也！""克"与"刻"通，说文云："克，象屋下刻木之形。"
　　〔七〕"臧"程本作"贼"，误。汉书高帝纪李奇注云："伤人有曲直，盗臧有多少，罪名不可豫定，故凡言抵罪。"
　　〔八〕汉书刑法志云：'汉兴，高祖初入关，约法三章曰："杀人者死，伤人及盗抵罪。"蠲削烦苛，兆民大说。其后四夷未附，兵革未息，三章之法，不足以御奸，于是相国萧何□摭秦法，取其宜于时者，作律九章。’循吏黄霸传：'张敞云："汉家承敝通变，造起律令，即以劝善禁奸。条贯详备，不可复加。"’
　　夫制法之意，若为藩篱沟堑以有防矣〔一〕，择禽兽之尤可数犯者，而加深厚焉。今奸宄虽众，然其原少；君事虽繁，然其守约。知其原少奸易塞，见其守约政易持〔二〕。塞其原则奸宄绝〔三〕，施其术则远近治。
　　〔一〕楚语云："为之关钥蕃篱而远备闭之。""堑"当作"堑"。说文云："堑，坑也。"周礼雍氏："春令为阱擭沟渎之利于民者"，郑注："阱，穿地为堑，所以御禽兽。"
　　〔二〕旧作"治"，据下文改。
　　〔三〕盐铁论申韩篇云："塞乱原而天下治。"大戴礼盛德篇云："刑罚之所从生有源，不务塞其源而务刑杀之，是为民设陷以贼之也。"
　　今一岁断狱，虽以万计〔一〕，然辞讼之辩〔二〕，斗贼之发，乡部之治，狱官之治者〔三〕，其状一也。本皆起民不诚信，而数相欺绐也〔四〕。舜敕龙以谗说殄行，震惊朕师〔五〕，乃自上古患之矣。故先慎己喉舌〔六〕，以元示民〔七〕。孔子曰："乱之所生也，则言语以为阶〔八〕。""小人不耻不仁，不畏不义〔九〕。"脉脉规规〔一０〕，常怀奸唯〔一一〕，昧冒前利，不顾廉耻〔一二〕，苟且中〔一三〕，后则榆解奴抵〔一四〕，以致祸变者，比屋是也。
　　〔一〕汉书董仲舒传云："一岁之狱，以万千数。"盐铁论申韩篇云："今断狱岁以万计。"
　　〔二〕说文云："□，罪人相与讼也。辩，治也。从言在□之间。"
　　〔三〕汉书晁错传云："狱官主断。"○铎按："狱官之治"，"治"字复上文，疑当作"决"。淮南子时则训："审决狱"，高注："决，断也。"是其义。
　　〔四〕汉书韩延寿传云："吏民不忍欺绐"，"绐"与"诒"同。
　　〔五〕书尧典。
　　〔六〕"喉"旧作"唯"。诗烝民云："王之喉舌。"○铎按：凡从"侯"从"隹"之字，隶书往往讹溷。淮南子兵略训："疾如鍭矢"，今本"鍭"作"锥"；方言："鸡雏，齐。鲁之间谓之□子"，今本作"秋侯子"；墨子非命下篇："非将勤劳其喉舌"，今本作"惟舌"，皆以字形相似而误。说见读书杂志卷九。
　　〔七〕"元"当为"玄德"之"玄"。荀子正论篇云："上周密则下疑玄矣。"○俞樾云：'读"元"为"玄"非是。汪又引荀子"上周密则下疑玄矣"，如此又读"玄"为"眩"，与前说歧异，而义益不通矣。汪所据者元刻本，而汉魏丛书本作"以示小民"，今鄂局本从之，文义明白，不必徇元本之讹，曲为之说。’○铎按：王氏读书杂志九墨子三引作"以示下民"，虽不知所据何本，然知其亦不以作"以元示民"者为是。又荀子正论篇"疑玄"，解蔽篇作"疑元"，并即"疑眩"，是汪说义涉两歧。
　　〔八〕易系辞上传。
　　〔九〕系辞下传。
　　〔一０〕玉篇云："眽眽，奸人视也。"亦作""汉书东方朔传云："跂跂脉脉善缘壁"，颜师古注："脉脉，视貌。"庄子秋水篇云："规规然自失"，释文云："规规，惊视自失貌。"荀子非十二子篇："莫莫然，瞡瞡然"，杨倞注：'"瞡"与"规"同。规规，见小之貌。’按"莫莫"与"脉脉"声亦相近。
　　〔一一〕"唯"当为"诈"。礼记经解云："君子审礼，不可诬以奸诈。"王侍郎云：'"唯"疑"睢"，"奸睢"犹"恣睢"。’○铎按：作"诈"是。
　　〔一二〕襄廿六年左传云："楚王是故昧于一来"，杜注：'"昧"犹"贪冒"。’周语云："戎。狄冒没轻儳，贪而不让。""昧冒"犹"冒没"也。汉书匈奴传云："单于咸弃其爱子，昧利不顾。"说苑正谏篇云："'吴王欲伐荆，舍人少孺子曰："园中有树，其上有蝉。蝉高居悲鸣饮露，不知螳螂在其后也。螳螂委身曲附欲取蝉，而不知黄雀在其傍也。黄雀延颈欲啄螳螂，而不知弹丸在其下也。此三者，皆欲得其前利，而不顾其后之有患也。"’盐铁论结和篇云："登得前利，不念后咎。"
　　〔一三〕"中"下脱一字。
　　〔一四〕"榆"盖"偷"之误。解，读为"懈"。"奴抵"字未详。
　　非唯细民为然，自封君〔一〕王侯贵戚豪富，尤多有之。假举骄奢，以作淫侈，高负千万，不肯偿责。小民守门号哭啼呼，曾无怵惕惭怍哀矜之意〔二〕。苟崇聚酒徒无行之人〔三〕，传空引满〔四〕，啁啾骂詈〔五〕，昼夜鄂鄂，慢游是好〔六〕。或殴击责主，入〔
　　七〕于死亡，群盗攻剽，劫人无异〔八〕。虽会赦赎，不当复得在选辟之科，而州司公府反争取之。且观诸敢妄骄奢而作大责者，必非救饥寒而解困急，振贫穷而行礼义者也，咸以崇骄奢而奉淫湎尔〔九〕。
　　〔一〕"君"字旧脱。
　　〔二〕崔实政论云："今官之接民，甚多违理，作使百工，及从民市，辄设计加以诱来之，器成之后，更不与直。老弱冻饿，痛号道路，守阙告哀，终不见省。"孟子云："皆有怵惕恻隐之心。"书吕刑云："皇帝哀矜庶戮之不辜。"
　　〔三〕史记郦生传云："吾高阳酒徒也。"淮阴侯传云："始为布衣时，贫无行。"汉书五行志：'谷永云："崇聚票轻无谊之人，以为私客。’○铎按：郦生"高阳酒徒"之语，在朱建传内。崇。丛古字通。说文："丛，聚也。"书酒诰："矧曰其敢崇饮"，传："崇，聚也。"忠贵篇："崇聚群小"，并二字平列。
　　〔四〕汉书叙传云："赵。李诸侍中，皆引满举白。"孟康曰："举白，见验饮酒尽不也。""传空"犹"举白"也。○铎按："传空"犹"举白"，想当然耳。
　　〔五〕礼记三年问云："犹有啁□之顷焉"，释文："啁□，声。""啁啾"与"啁□"同。文选长笛赋李善注引苍颉篇："啾，众声也。"史记魏豹传云："汉王慢而侮人，骂詈诸侯群臣，如骂奴耳。"
　　〔六〕书皋陶谟云："惟慢游是好。"又云："罔昼夜。"按。鄂声相近。幽州人谓""为"鄂"，见释名释形体。○铎按：洪亮吉云：'潜夫论云："昼夜鄂鄂"，则今文""又作"鄂"也。’
　　〔七〕"入"旧作"人"。
　　〔八〕史记酷吏传云："义纵少年时，尝与张次公俱，攻剽为群盗。"货殖传云："闾巷少年，攻剽椎埋，劫人作奸。"晋书刑法志陈群新律序云："旧律，盗律有劫略。"
　　〔九〕成二年左传云："淫湎毁常。"诗荡云："天不湎尔以酒"，释文引韩诗云："饮酒闭门不出客，曰湎。"
　　春秋之义，责知诛率〔一〕。孝文皇帝至寡动，欲任德〔二〕，然河阳侯陈信坐负六月免国〔三〕。孝武仁明，周阳侯田彭祖坐当轵侯宅而不与免国〔四〕，黎阳侯邵延坐不出持马，身斩国除〔五〕。二帝岂乐以钱财之故〔六〕而伤大臣哉？乃欲绝诈欺之端〔七〕，必国家之〔八〕法，防祸乱之原〔九〕，以利民也。故一人伏正罪而万家蒙乎福者，圣主行之不疑。永平时〔一０〕，诸侯负责，辄有削绌之罚。此其后皆不敢负民，而世自节俭，辞讼自消矣〔一一〕。
　　〔一〕王侍郎云：'公羊桓五年："葬陈桓公"，何休注云："不月者，责臣子也。知君父有疾，当营卫，不谨而失之也。"襄二十五年："吴子谒伐楚，门于巢，卒。"何休注云："君子不怨所不知，故与巢得杀之。"是责知也。昭二十六年："尹氏。召伯。毛伯以王子朝奔楚"，何休注云："立王子朝，独举尹氏，出奔幷举召伯。毛伯者，明本在尹氏，当先诛渠率，后治其党。"是诛率也。’继培按：后汉书孔融传云："汉律，与罪人交关三日以上，皆应知情。"即"责知"之意。盐铁论疾贪篇云；"春秋刺讥，不及庶人，责其率也。"汉书孙宝传云："春秋之义，诛首恶而已。"皆用公羊谊。○铎按；王绍兰又补公羊一条，见序(载附录)。
　　〔二〕○铎按：邵本"动欲"二字互易，似可从。汉书景帝纪元年诏曰："孝文皇帝减耆欲"，即此所谓"至寡欲"也。又赞云："专务以德化民"，即此所谓"动任德"也。
　　〔三〕"月"旧作"日"。史记高祖功臣侯者年表云："坐不偿人责过六月，夺侯。"○铎按："汉书高惠高后文功臣表云："孝文三年，河阳侯陈信，坐不偿人责过六月，免。"
　　〔四〕汉书外戚恩泽侯表作"田祖坐当归轵侯宅，不与，免"，此脱"归"字。史记惠景间侯者年表亦作彭祖。轵侯作章侯，误。表无"章侯"。轵者，薄昭所封国也。○铎按：汉表脱"彭"字。
　　〔五〕"除"旧空，据程本。史记惠景间侯者年表作犁侯，汉书功臣表作黎侯，并无"阳字"，此盖与"周阳"相涉而误。"邵"，史。汉并作"召"。汉书颜师古注云："时发马给军，匿而不出也。"按武帝纪："元狩五年，天下马少，平牡马匹二十万。"食货志云："车骑马乏，县官钱少，买马难得，乃着令，令封君以下至三百石吏，以差出牡马。""持马"盖"特马"之误，"特马"即"牡马"。周礼校人："凡马，特居四之一。"郑司农云："四之一者，三牝一牡。"○铎按："持马"两表并误。
　　〔六〕庄子徐□鬼篇云："钱财不积，则贪者忧。"
　　〔七〕汉书王尊传云："绝诈欺之路。"
　　〔八〕"之"字旧脱。
　　〔九〕汉书金日磾传云："乱国大纲，开祸乱原。"春秋繁露度制篇云："凡百乱之源，皆出嫌疑纤微，以渐寖稍长至于大。圣人章其疑者，别其微者，绝其纤者，不得嫌，以蚤防之。圣人之道众，堤防之类也。"
　　〔一０〕永平，后汉明帝纪元。
　　〔一一〕史记平津侯传后载王元后诏云："俭化俗民，则尊卑之序得，而骨肉之恩亲，争讼之原息。"汉书楚元王传刘向封事云："崇推让之风，以销分争之讼。""消"与"销"同。
　　今诸侯贵戚，或曰〔一〕敕民〔二〕慎行，德义无违，制节谨度〔三〕，未尝负责，身絜规避〔四〕，志厉青云〔五〕。或既欺负百姓，上书封租，愿且偿责〔六〕，此乃残掠官民〔七〕，而还依县官也〔八〕，其诬罔慢易〔九〕，罪莫大焉〔一０〕。
　　〔一〕"曰"字误。○铎按："曰"盖"有"之误。或。有古同声，故连用。
　　〔二〕王先生云：'"民"疑"己"之误。’○铎按：疑当作"敕身"。
　　〔三〕孝经。
　　〔四〕王先生云：'"规避"当作"圭璧"。’继培按：后汉书冯衍传衍说鲍永云："圭璧其行。"
　　〔五〕淮南子泛论训文。
　　〔六〕后汉书孝明八王传云："梁节王畅少骄贵，颇不尊法度。梁相举奏畅不道。畅惭惧，上疏辞谢，不敢复有所横费，租入有余，乞裁食睢阳。谷孰。虞。蒙。宁陵五县。"此类是也。
　　〔七〕"掠"与"略"同，注见下。
　　〔八〕"依"读为"薆"，蔽也。史记绛侯世家索隐云："县官，谓天子也。所以谓国家为县官者，夏家王畿内县即国都也。王者官天下，故曰官也。"○铎按：说文："依，倚也。"广雅释诂三："依，恃也。""还依县官"者，言反倚恃天子之宠以自保。后汉书孝明八王传梁节王畅传云：'畅上疏辞谢，乞裁食五县(全文见上注引)。诏报曰："朕惟王至亲之属，傅相不良，不能防邪，至令有司纷纷有言。今王深思悔过，朕恻然伤之。王其强食自爱！"畅固让，章数上，卒不许。’盖天子不许封租，则官民为之杜口，而王侯之负债自若也。故曰"其诬罔慢易，罪莫大焉"。汪读"依"为"薆"，未得其恉。
　　〔九〕"罔"程本作"国"，误。"诬罔"亦汉时律令文，汉书武帝纪："元鼎五年，乐通侯栾大坐诬罔"是也。说文云："嫚，侮易也。"经典通作"慢"，大戴礼子张问入官篇云："慢易者，礼之所以失也。"○铎按：说文："□，轻也。"苍颉篇："□，慢也。"书传通以"易"为之。诬罔。慢易并二字平列。
　　〔一０〕昭五年左传：'昭子曰："竖牛祸叔孙氏，使乱大从，罪莫大焉。"’
　　孝经曰："陈之以德义而民兴行，示之以好恶而民知禁。"今欲变巧伪以崇美化，息辞讼以闲官事者，莫若表显有行〔一〕，痛诛无状〔二〕，导文。武之法，明诡诈之信〔三〕。
　　〔一〕白虎通辟雍篇云："显有能，褒有行。"
　　〔二〕晏子春秋谏下云："痛诛其罪。"
　　〔三〕"信"疑"罚"。
　　今侯王贵戚不得浸广〔一〕，奸宄遂多。岂谓每有争斗辞讼，妇女必致此乎？亦以传见。凡诸祸根不早断绝〔二〕，则或转而滋蔓，〔三〕人〔四〕若斯邪〔五〕。是故原官察之所以务念〔六〕，臣主之所以忧劳者〔七〕，其本皆乡亭之所治者，大半诈欺之所生也〔八〕。故曰：知其原少则奸易塞也，见其守约则政易持也〔九〕。
　　〔一〕下有脱文。○铎按："得"读为"德"。"浸广"与"遂多"对，即有脱文，亦当在"浸广"上。
　　〔二〕韩非子初见秦篇云："削迹无遗根，无与祸邻，祸乃不存。"汉书匈奴传：'陈饶曰："椎破故印，以绝祸根。"’
　　〔三〕隐元年左传云："无使滋蔓。"
　　〔四〕疑"必"。○铎按：疑"令"。
　　〔五〕疑"也"。○铎按："邪"犹"耳"。
　　〔六〕昭六年左传云："明察之官。"○铎按："念"当作"急"。"急"本作"□"，故讹。
　　〔七〕越语：'范蠡曰："为人臣者，君忧臣劳。"’
　　〔八〕汉书刑法志云："原狱刑所以蕃若此者，礼教不立，刑法不明，民多贫穷，豪杰务私，奸不辄得，狱豻不平之所致也。"服虔曰："乡亭之狱曰豻。"
　　〔九〕"奸宄遂多"至此，当在篇末，盖总结一篇之意。○铎按："奸宄遂多"，下接"或妇人之行"，文义自顺。错简乃自"岂谓"至"易持也"一段。
　　或妇人之行，贵令鲜絜〔一〕，今以〔二〕适矣，无颜复入甲门〔三〕，县官原之〔四〕，故令使留所既入家。必未昭乱之本原〔五〕，不惟贞絜所生者之言也〔六〕。贞女不二心以数变〔七〕，故有匪石之诗〔八〕；不枉行以遗忧〔九〕，故美归宁之志〔一０〕。一许不改，盖所以长贞絜而宁父兄也。其不循此而二三其德者〔一一〕，此本无廉耻之家，不贞专之所也〔一二〕。若然之人，又何丑□？〔一三〕轻薄父兄，淫僻妇女〔一四〕，不惟义理，苟疏一德，借本治生〔一五〕，逃亡抵中〔一六〕，乎〔一七〕以致于刳腹芟颈灭宗之祸者〔一八〕，何所无之？
　　〔一〕诗采苹郑笺云："妇人之行，尚柔顺，自洁清。""鲜絜"犹言"洁清"。荀子宥坐篇：'"孔子曰："夫水，以出以入，以就鲜絜。"’
　　〔二〕"以"。"已"同。
　　〔三〕"适"下当有"乙"字。古人称人以甲乙。韩非子用人篇云："罪生甲，祸归乙。"此其例也。周礼司剌疏云："甲乙者，兴喻之义。"○铎按：日知录二十三有"假名甲乙"条，说颇备。
　　〔四〕周礼司厉疏云："汉时名官为县官，非谓州县也。"
　　〔五〕"乱"上当有"治"字，说见述赦篇。○铎按："必"当依述赦篇作"此"。
　　〔六〕诗南有乔木郑笺云："贤女虽出游流水之上，人无欲求犯礼者，亦由贞絜使之然。"蝃蝀笺云："淫奔之女，大无贞絜之信。"
　　〔七〕史记田单传论：'王蠋曰："贞女不更二夫。"’成三年左传云："无有二心。"
　　〔八〕柏舟。○铎按：邶风柏舟。
　　〔九〕诗斯干云："无父母诒罹"，毛传："罹，忧也。"郑笺云："无遗父母之忧。"史记韩安国传：'帝谢太后曰："兄弟不能相教，乃为太后遗忧。"’
　　〔一０〕诗葛覃云："归宁父母"，毛传："宁，安也。父母在，则有时归宁。"草虫笺云："君子待己以礼，庶自此可以宁父母。"
　　〔一一〕诗氓。
　　〔一二〕诗关雎："窈窕淑女"，毛传："幽闲贞专之善女。"文选颜延年秋胡诗李善注引薛君韩诗章句曰："窈窕，贞专貌。"列女传宋鲍女宗云："妇人以专一为贞。"梁寡高行传颂云："贞专精纯。"史记秦始皇纪会稽刻石云："有子而嫁，倍死不贞。"
　　〔一三〕方言云："□，恨也。""□"与"□"同。
　　〔一四〕礼记经解云："婚姻之礼废，则夫妇之道苦，而淫辟之罪多。"列女传周主忠妾传颂云："主妻淫僻。"
　　〔一五〕史记货殖传云："善治生者，能择人而任时。"
　　〔一六〕史记孟尝君传：'冯驩云："不足者虽守而责之十年，息愈多，急即以逃亡自捐之。若急，终无以偿。上则为君好利，不爱士民；下则有离上抵负之名。"’周礼朝士："凡属责者，以其地傅而听其辞。"郑注："属责，转责使人归之，而本主死亡，归受之数相抵冒者也。""抵中"之"抵"，义与"抵负"。"抵冒"同。
　　〔一七〕"乎"当作"卒"，属下读。乎。卒字形相近，仪礼士冠礼："啐醴"，郑注：'"啐"古文为"呼"。’此其比也。
　　〔一八〕吕氏春秋顺说篇云："刈人之颈，刳人之腹"。"芟"当作"艾"，"艾"与"刈"通。○铎按："芟"当作"殳"。释名："殳，殊也。"昭廿三年左传释文引说文："殊，一曰：断也。""殳颈"犹"断颈"耳。
　　先王因人情喜怒之所不能已者，则为之立礼制而崇德让〔一〕；人所可已者，则为之设法禁而明赏罚〔二〕。今市卖勿相欺，婚姻无相诈，非人情之不可能者也。是故不若立义顺法，遏绝其原〔三〕。初虽惭□于一人，然其终也，长利于万世〔四〕。小惩而大戒〔五〕，此所以全小而济顽凶也〔六〕。
　　〔一〕旧脱"不"字。盐铁论散不足篇云："宫室舆马，衣服器械，丧祭饮食，声色玩好，人情之所不能已也。故圣人为之制度以防之。"礼记坊记云："礼者，因人之情而为之节文，以为民坊者也。"
　　〔二〕韩非子五蠹篇云："明其法禁，必其赏罚。"
　　〔三〕书吕刑云："遏绝苗民。"管子正法篇云："遏之以绝其志意，毋使民幸。"
　　〔四〕周语云："王天下者，必先诸民，然后庇焉，则能长利。"韩非子难一：'文公曰："雍季言，万世之利也。"’
　　〔五〕易系辞下传。"戒"王本作"诫"。
　　〔六〕"小"下当脱"人"字。易曰："此小人之福也。"
　　夫立法之大要〔一〕，必令善人劝其德而乐其政，邪人痛其祸而悔其行〔二〕。诸一女许数家，虽生十子，更百赦〔三〕，勿令得蒙一还私家，则此奸绝矣。不则髡其夫妻，徙千里外剧县〔四〕，乃可以毒其〔五〕心而绝其后〔六〕，奸乱绝则太平兴矣〔七〕。
　　〔一〕汉书陈万年传颜师古注："大要，大归也。"
　　〔二〕昭卅一年左传云："上之人能使昭明，善人劝焉，淫人惧焉。"
　　〔三〕○铎按：汉书朱博传："皆知喜。武前已蒙恩诏决事，更三赦。"师古注："又经三赦也。"更。经一声之转。
　　〔四〕汉时有剧县。平县之目，见后汉书安帝纪永初元年。
　　〔五〕"其"旧作"者"，据何本改。
　　〔六〕说苑政理篇云："刑者，惩恶而禁后者也。"
　　〔七〕史记秦始皇纪云："欲以兴太平。"汉书路温舒传云："太平之风，可兴于世。"
　　又贞絜寡妇，或男女备具，财货富饶〔一〕，欲守一醮之礼〔二〕，成同穴之义〔三〕，执节坚固〔四〕，齐怀必死〔五〕，终无更许之虑〔六〕。遭值不仁世叔〔七〕，无义兄弟，或利其娉币〔八〕，或贪其财贿〔九〕，或私其儿子，则强中欺嫁〔一０〕，处〔一一〕迫胁遣送，人〔一二〕有自缢房中，饮药车上〔一三〕，绝命丧躯，孤捐童孩。此犹迫胁人命自杀也〔一四〕。
　　〔一〕汉书地理志云："民以富饶。"
　　〔二〕礼记郊特牲云："壹与之齐，终身不改，故夫死不嫁。"郑注：'齐，谓共牢而食，同尊卑也。"齐"或为"醮"。’列女传蔡人之妻曰："适人之道，一与之醮，终身不改"。宋鲍女宗云："妇人一醮不改。"陈寡孝妇传颂同。
　　〔三〕诗大车云："死则同穴。"
　　〔四〕列女传齐孝孟姬颂云："孟姬好礼，执节甚公。"汉书贾捐之传云："守道坚固，执义不回。"
　　〔五〕列女传节义传序云："惟若节义，必死无二。"召南申女传云："守节持义，必死不往。"
　　〔六〕列女传息君夫人云："人生要一死而已，终不以身更贰醮。"
　　〔七〕尔雅释亲云："父之晜弟，先生为世父，后生为叔父。"
　　〔八〕汉书陈平传云："平贫，乃假贷币以聘。""聘"与"娉"同。
　　〔九〕淮南子览冥训高诱注云："齐之寡妇无子，不嫁，事姑谨敬。姑无男有女。女利母财，令母嫁妇。妇益不肯。"正此类也。诗氓云："以尔车来，以我贿迁。"毛传："贿，财；迁，徙也。"郑笺："径以女车来迎我，我以所有财迁徙就女也。"贪其财贿，夺之使不得迁矣。
　　〔一０〕桓九年纪季姜归于京师，谷梁传云："为之中者归之也。"范宁注："中，谓关与婚事。"
　　〔一一〕○铎按："处"疑当作"遽"。
　　〔一二〕○铎按："人"即"妇人"，故下文或言"人"，或言"妇人"。
　　〔一三〕庄卅二年公羊传云："季子和药而饮之。"
　　〔一四〕"命"当为"令"。汉书景十三王传云："河间王元迫胁凡七人，令自杀。"又云："赵王元迫胁自杀者，凡十六人。"
　　或后夫多设人客，威力胁载，守将抱执〔一〕，连日乃缓，与强掠人为妻无异〔二〕。妇人软弱〔三〕，猥为众强所扶与执迫〔四〕，幽阨连日，后虽欲复修本志，婴绢〔五〕吞药〔六〕。
　　〔一〕说文云："□，扶也。""将"即"□"字。汉书外戚传孝景王皇后传云："女逃匿，扶将出拜。"后汉书列女阴瑜妻传云："扶抱载之。"
　　〔二〕史记陈丞相世家云："曾孙何坐略人妻。""掠"与"略"同。方言云："略，强取也。"
　　〔三〕广韵云：'Q，柔也。"软"俗。’史记货殖传云："妻子软弱。"按Q。软盖"□"之别体。说文云："□，弱也。"汉书王尊传又作"耎弱"。
　　〔四〕○铎按："与"疑"舁"，说文："舁，共举也。"
　　〔五〕汉书司马迁传云："婴金铁受辱"，颜师古注："婴，绕也。"史记秦始皇纪后班固论云："素车婴组。""婴绢"犹"婴组"，即上云"自缢"也。
　　〔六〕下有脱文。何本增"晚矣"二字，大误。



　　衰制〔一〕第二十
　　无慢制而成天下者〔二〕，三皇也；画则象而化四表者，五帝也；明法禁而和海内者，三王也〔三〕。行赏罚而齐万民者，治国也；君立法而下不行者，乱国也；臣作政而君不制者，亡国也〔四〕。
　　〔一〕○铎按：衰制，谓衰世之制。上古任德，中古用刑，其所以如此者，世衰则不可纯任德教也。俗儒不知通变，故节信辞而辟之。
　　〔二〕王先生云：'"慢"疑"宪"，形近之误"。’
　　〔三〕白虎通五刑篇云：'圣人治天下，必有刑罚何？所以佐德助治顺天之度也。故悬爵赏者，示有所劝也；设刑罚者，明有所惧也。传曰："三皇无文，五帝画象，三王明刑。"’襄廿九年公羊传何休注引孔子曰："三皇设言民不违，五帝画象世顺机，三王肉刑揆渐加，应世黠巧奸伪多。"疏云："孝经说文。"○铎按：此说本孝经钩命决，引见周礼保氏疏。
　　〔四〕管子明法篇云："所谓治国者，主道明也；所谓乱国者，臣术胜也。"
　　是故民之所以不乱者，上有吏〔一〕；吏之所以无奸者，官有法〔二〕；法之所以顺行者，国有君也；君之所以位尊者，身有义也。〔三〕义者君之政也，法者君之命也〔四〕。人君思正以出令，而贵贱贤愚莫得违也，则君位于上，而民氓治于下矣〔五〕。人君出令而贵臣骄吏弗顺也，则君几于弒，而民几于乱矣〔六〕。
　　〔一〕○铎按：管子明法篇云："奉主法，治境内，使强不凌弱，众不暴寡，万民驩，尽其力而奉养其主，此吏之所以为功也。"贾子大政下篇云："王者有易政而无易国，有易吏而无易民。故民之治乱在于吏，国之安危在于政。"
　　〔二〕商子靳令篇云："法平则吏无奸。"
　　〔三〕"义"下旧衍"身有"二字，无"也"字。商子君臣篇云："古者未有君臣上下之时，民乱而不治。是以圣人列贵贱，制爵位，立名号，以别君臣上下之义。地广民众万物多，故分五官而守之；民众而奸邪生，故立法制为度量以禁之。是故有君臣之义，五官之分，法制之禁，不可不慎也。"
　　〔四〕按下文云："法也者，先王之政也；令也者，己之命也。"此有脱误。
　　〔五〕管子法法篇云："政者，正也。正也者，所以正定万物之命也。是故圣人精德立中以生正，明正以治国。故正者，所以止过而逮不及也。"任法篇云："生法者君也，守法者臣也，法于法者民也。君臣上下贵贱皆从法，此谓大治。"
　　〔六〕商子君臣篇云："处君位而令不行则危，五官分而无常则乱，法制设而私善行则民不畏刑。君尊则令行，官修则有常事，法制明则民畏刑。法制不明，而求民之行令也，不可得也。民不从令，而求君之尊也，虽尧。舜之智，不能以治。"
　　夫法令者，君之所以用其国也。君出令而不从，是与无君等〔一〕。主令不从则臣令行，国危矣〔二〕。
　　〔一〕艺文类聚五十四引申子云："君之所以尊者令，令之不行，是无君也，故明君慎令。"
　　〔二〕尹文子大道篇云："公法废，私政行，乱国也。"御览六百卅八引崔实政论云："君以审令为明，臣以奉令为忠。故背制而行赏，谓之作福；背令而行罚，谓之作威。作威则人畏之，作福则人归之。夫威福，人主之神器也。譬之操莫邪，执其柄，则人莫敢抗；失其柄，则还见害也。"
　　夫法令者，人君之衔辔棰策也〔一〕，而民者，君之舆马也。若使人臣废君法禁而施己政令，则是夺君之辔策，而己独御之也。愚君闇主〔二〕托坐于左，而奸臣逆道〔三〕执辔于右，此齐驺马繻所以沈胡公于具水〔四〕，宋羊叔牂所以弊华元于郑师〔五〕，而莫之能御也〔六〕。是故陈恒执简公于徐州〔七〕，李兑害主父于沙丘〔八〕，皆以其毒素夺君之辔策也〔九〕。文言故曰："臣弒其君，子弒其父，非一朝一夕之故也，其所由来者渐矣，由变之不蚤变也〔一０〕。"是故妄违法之吏，妄造令之臣，不可不诛也。
　　〔一〕淮南子主术训云："法律度量者，人主之所以执下，释之而不用，是犹无辔衔而驰也。"
　　〔二〕荀子臣道篇云："闇主惑君。"
　　〔三〕史记李斯传云："兼行田常。子罕之逆道。"
　　〔四〕"繻"旧作"传"。楚语云："昔齐驺马繻以胡公入于贝水。"古书"需"字多作"□"，与"专"相似。"贝水"水经注巨洋水篇引国语作"具水"，云："袁宏谓之巨昧，王韶之以为巨蔑，亦或曰朐瀰，皆一水也，而广其目焉。"元和夏孝廉文焘云："具。巨。朐声相近。"则作"具"是也。○铎按：具。貝形近多相亂，"具水"之訛為"貝水"，猶集韻"蜀人謂平川為□"，今俗作"埧"是也。
　　〔五〕宣二年左传。按僖十年传："敝于韩"，杜注："敝，败也。""弊"与"敝"同。○铎按：此以叔牂为羊斟字，与杜注合。
　　〔六〕楚语云："遭世之乱，而莫之能御也。"韦昭注："御，止。""御"与"御"同。○铎按："抵御"字正当作"御"。
　　〔七〕哀十四年左传作"舒州"。○铎按：徐。舒古同声而通用。陈恒即田常，注见明闇篇。
　　〔八〕楚策：'孙子曰："李兑用赵，饿主父于沙丘。"’事详史记赵世家。
　　〔九〕"毒"字衍，即"素"之驳文。○铎按：毒。蓄古音同部，例得借用，老子："亭之毒之"，以"毒"为"蓄"，即其证。"毒"字义自可通，盖非衍。
　　〔一０〕王易"故"下无"也"字，"蚤变"作"早辨"，古字并通用。"由变"之"变"旧作"辩"，盖后人以王本改之。○铎按：荀本亦作"由变"，宋翔凤周易考异云：'作"变"者，乃荀氏读正之字，故不与诸家古文同。’李富孙易经异文释亦谓"辩。变义通，荀随义异字。"
　　议者必将以为刑杀当不用，而德化可独任〔一〕。此非变通者之论也，非叔世者之言也〔二〕。夫上圣不过尧。舜，而放四子〔三〕，盛德不过文。武，而赫斯怒〔四〕。诗云："君子如怒，乱庶遄沮；君子如祉，乱庶遄已〔五〕。"是故君子之有喜怒也，盖〔六〕以止乱也〔七〕。故有以诛止杀，以刑御残〔八〕。
　　〔一〕汉书董仲舒传云："天道之大者在阴阳，阳为德，阴为刑，刑主杀而德主生。是故阳常居大夏，而以生育养长为事，阴常居大冬，而积于空虚不用之处，以此见天之任德不任刑也。王者承天意以从事，故任德教而不任刑。刑者不可任以治世，犹阴之不可任以成岁也。"
　　〔二〕"变通"注见述赦篇。王先生云：'"叔"当作"救"，昭六年左传子产曰："吾以救世也。"’继培按：汉书元帝纪云：'见宣帝所用多文法吏，以刑名绳下，尝侍燕，从容言："陛下持刑太深，宜用儒生。"宣帝作色曰："汉家自有制度，本以霸。王道杂之，奈何纯任德教，用周政乎？且俗儒不达时宜，好是古非今，使人眩于名实，不知所守，何足委任！"’此文意与彼同。
　　〔三〕书尧典。
　　〔四〕诗皇矣。○铎按：大雅皇矣"王赫斯怒"，"王"指文王。此言文。武，兼用孟子文义，梁惠王下篇："文王一怒而安天下之民，而武王亦一怒而安天下之民"是也。
　　〔五〕巧言。
　　〔六〕"盖"旧作"善"。
　　〔七〕○铎按：宣十七年左传范武子召文子曰：'吾闻之，喜怒以类者鲜，易者实多。诗曰："君子如怒，乱庶遄沮；君子如祉，乱庶遄已。"君子之喜怒，以已乱也。’此文本之。
　　〔八〕商子画策篇云："以杀去杀，虽杀可也；以刑去刑，虽重刑可也。"
　　且夫治世者若登丘矣，必先蹑其卑者，然后乃得履其高〔一〕。是故先致治国，然后三王之政乃可施也；道齐三王，然后五帝之化乃可行也；道齐五帝，然后三皇之道乃可从也。
　　〔一〕礼记中庸云："譬如登高必自卑。"
　　且夫法也者，先王之政也；令也者，己之命也〔一〕。先王之政所以与〔二〕众共也，己之命所以独制人也〔三〕，君诚能授法而时贷之，布令而必行之，则群臣百吏莫敢不悉心从己令矣〔四〕。己令无违，则法禁必行矣。故政令必行，宪禁必从，而国不治者，未尝有也。此一弛一张，以今行古，以轻重尊卑之术也〔五〕。
　　〔一〕吕氏春秋圜道篇云："令者，人主之所以为命也。"
　　〔二〕"与"字旧脱。
　　〔三〕吕氏春秋处方篇云："法也者，众之所同也。"商子修权篇云："法者，君臣之所共操也。权者，君之所独制也。"
　　〔四〕汉书成帝纪建始四年诏曰："公卿大夫，其勉悉心。"颜师古注："悉，尽也。"
　　〔五〕管子重令篇云："凡君国之重器，莫重于令。令重则君尊，君尊则国安；令轻则君卑，君卑则国危。故安国在乎尊君，尊君在乎行令，行令在乎严罚。罚严令行，则百吏皆恐；罚不严，令不行，则百吏皆喜。故明君察于治民之本，本莫要于令。故曰：亏令者死，益令者死，不行令者死，留令者死，不从令者死。五者死而无赦，惟令是视，故曰令重而下恐。"礼记杂记：'孔子曰："一弛一张，文。武之道也。"’



　　劝将〔一〕第二十一
　　太古之民，淳厚敦朴，上圣抚之，恬澹无为〔二〕，体道履德，简刑薄威，不杀不诛，而民自化，此德之上也。德稍弊薄〔三〕，邪心孳生，次圣继之，观民设教〔四〕，作〔五〕为诛赏，以威劝之，既作五兵，又为之宪，以正厉之〔六〕。诗云："修尔舆马，弓矢戈兵，用戒作则，用逖蛮方〔七〕。"故曰：兵之设也久矣〔八〕。涉历五代，以迄于今〔九〕，国未尝不以德昌而以兵强也〔一０〕。
　　〔一〕○铎按：西羌之乱，与后汉相终始，而其横涌旁决，莫剧于安。顺之时。所以然者，士无死敌之勇，将无合变之奇，故虽乌合兽聚，猝发而不能制。节信有激而言，非徒议兵已也。此以下三篇皆论边事，当参合观之。
　　〔二〕素问阴阳应象大论云："圣人为无为之事，乐恬憺之能。"按说文恬。憺并训"安"，"澹"则"憺"之假借，亦作"淡"，庄子胠箧篇云："恬淡无为。"
　　〔三〕○铎按："德"疑当作"后"，涉上"德"字而误。班禄篇云："太古之时，烝黎初载，未有上下，而自顺序，天未事焉，君未设焉。后稍矫虔，或相陵虐，侵渔不止。"此节文势正与彼同。
　　〔四〕易观象词。○铎按：已见浮侈。述赦篇。
　　〔五〕"作"旧作"坐"。古"□"字与"坐"相近。○铎按：此俗音讹。
　　〔六〕商子更法篇云："伏羲。神农教而不诛，黄帝。尧。舜诛而不怒。及至文。武，各当时而立法，因事而制礼。礼法以时而定，制令各顺其宜，兵甲器备，各便其用。"
　　〔七〕抑。今诗"舆"作"车"，"戈"作"戎"，"作则"作"戎作"，"逖"作"X"。按说文云："X，古文逖。"○铎按：此所引乃鲁诗，故文义并与毛诗不同，说见陈乔枞鲁诗遗说考十七。
　　〔八〕襄廿七年左传。
　　〔九〕"迄"治要作"迨"。
　　〔一０〕史记自序序律书云："非兵不强，非德不昌。"
　　今兵巧之械〔一〕，盈乎府库〔二〕，孙。吴之言，聒乎将耳，〔三〕然诸将用之，进战则兵败，退守则城亡〔四〕。是何也哉？曰：彼此之情，不闻乎主上，胜负之数，不明乎将心〔五〕，士卒进无利而自退无畏〔六〕，此所以然也。
　　〔一〕史记律书云："其于兵械尤所重"，正义云："内成曰器，外成曰械。械谓弓。矢。殳。矛。戈。戟。"汉书艺文志论兵书云："技巧者，习手足，便器械，积机关，以立攻守之胜者也。"
　　〔二〕礼记乐记云："车甲衅而藏之府库。"曲礼云："在府言府，在库言库。"郑注："库，谓车马兵甲之处也。"月令云："审五库之量。"御览一百九十一引蔡邕月令章句云："五库者，一曰车库，二曰兵库。"淮南子时则训云："七月官库。"高诱注："库，兵府也。"说文云："库，兵车藏也。"
　　〔三〕韩非子五蠹篇云："境内皆言兵，藏孙。吴之书者家有之。"汉书艺文志兵家："吴孙子兵法八十二篇，吴起四十八篇。"说文云："聒，讙语也。"一切经音义廿引苍颉篇云："扰乱耳孔也。"
　　〔四〕韩非子五蠹篇云："出兵则军败，退守则城拔。"
　　〔五〕孙子谋攻篇云："知彼知己，百战不殆。"始计篇云："主孰有道？将孰有能？天地孰得？法令孰行？兵众孰强？士卒孰练？赏罚孰明？吾以此知胜负矣。"商子战法篇云："兵起而程敌，政不若者勿与战，食不若者勿与久，敌众勿为客，敌尽不如，击之勿疑。故曰：兵大律在谨，论敌察众，则胜负可先知也。"六韬兵征篇：'太公曰："胜负之征，精神先见，明将察之。"’
　　〔六〕治要无"自"字。按晋语梁由靡论庆郑云："不闻命而擅进退，犯政也。"又云："战而自退，后不可用。"此"自退"之证。或云："自"即"而"之驳文，赞学篇亦以"而"为"自"。○铎按：退而无畏，则为擅退甚明，"自"字赘，故魏征删之。
　　夫服重上阪〔一〕，出驰千里〔二〕，马之祸也。然节马〔三〕乐之者，以王良足为尽力也〔四〕。先登陷阵，赴死严敌，民之祸也。然节士乐之者，以明君可为效死也〔五〕。凡人所以肯赴死亡而不辞者〔六〕，非为趋利，则因以避害也〔七〕。无贤鄙愚智皆然，顾其所利害有异尔。不利显名，则利厚赏也〔八〕；不避耻辱〔九〕，则避祸乱也。非此〔一０〕四者，虽圣王不能以要其臣，慈父不能以必其子〔一一〕。明主深知之，故崇利显害以与下市〔一二〕，使亲疏贵贱贤鄙愚智，皆必顺我令乃得其欲〔一三〕，是以一旦军鼓雷震，旌旗并发〔一四〕，士皆奋激，竞于死敌者，岂其情厌久生，而乐害死哉〔一五〕？乃义士且以徼其名〔一六〕，贪夫且以求其赏尔。〔一七〕
　　〔一〕"阪"治要作"□"，误。楚策：'汗明曰："夫骥之齿至矣，服盐车而上太行，中阪迁延，负辕不能上。"’汉书晁错传云："上下山阪，出入溪涧，中国之马弗与也。"
　　〔二〕庄子秋水篇云："骐骥骅骝，一日而驰千里。""出驰"治要作"步骤"。按荀子哀公篇云："步骤驰骋。"
　　〔三〕"节马"治要作"骐骥"。王先生云：'"节马"当是"良马"，涉下"节士"而误。’〔四〕"以王良"治要作"以御者良"。按"王良"疑当作"良工"。吕氏春秋知士篇云："今有千里之马于此，非得良工，犹若弗取。良工之与马也相得，则然后成。譬之若枹之与鼓。夫士亦有千里，高节死义，此士之千里也。能使士行千里者，其惟贤者也。"○铎按：王良识马，故马乐为尽力，犹明君爱士，故士乐为效死。此义出楚策。论衡状留篇本之云："骥曾以引盐车矣，垂头汗落，行不能进。伯乐顾之，王良御之，空身轻驰，故有千里之名。"此言王良，犹楚策言伯乐，而论衡二人并举也。治要"御者良"，衍"者"字，淮南子览冥训高注："王良，晋大夫邮无恤子良也，所谓御良也。"是王良亦称御良之证。新语术事亦云："马为御者良。"
　　〔五〕史记货殖传云："壮士在军，攻城先登，陷阵却敌，斩将搴旗，前蒙矢石，不避汤火之难者，为重赏使也。"韩诗外传十：'卞庄子曰："节士不以辱生。"’楚策：'张仪曰："法令既明，士卒安难乐死。"’
　　〔六〕"者"字旧脱，据治要补。
　　〔七〕管子明法解云："人臣之行理奉命者，非以爱主也，且以就利而避害也。"
　　〔八〕"赏"当作"实"。史记鲁仲连传云："此两计者，显名厚实也。"下文亦云"荣名厚实"。
　　〔九〕"耻"旧作"圣"，据程本改。
　　〔一０〕"此"字旧脱，据治要补。
　　〔一一〕管子形势解云："民之所以守战至死而不衰者，上之所以加施于民者厚也。故上施厚，则民之报上亦厚；上施薄，则民之报上亦薄。故薄施而厚责，君不能得之于臣，父不能得之于子。"
　　〔一二〕韩非子难一云："臣尽死力以与君市，君垂爵禄以与臣市。君臣之际，非父子之亲也，计数之所出也。"说苑复恩篇云："君臣相与，以市道接。君悬禄以待之，臣竭力以报之。逮臣有不测之功，则主加之以重赏。如主有超异之恩，则臣必死以复之。"
　　〔一三〕商子赏刑篇云："所谓壹赏者，利禄官爵，抟出于兵，无有异施也。夫故知愚贵贱勇怯贤不肖，皆知尽其胸臆之知，竭其股肱之力，出死而为上用也。
　　〔一四〕说苑指武篇：'子路曰："钟鼓之音，上闻于天，旌旗翩翻，下蟠于地，由且举兵而击之。"’吕氏春秋期贤篇云："野人之用兵也，鼓声则似雷。"
　　〔一五〕史记司马相如传喻巴蜀檄云："人怀怒心，如报私雠，彼岂乐死恶生，非编列之民，而与巴蜀异主哉？""害"治要作"空"。按作"空"是也。史记仲尼弟子列传：'子羔谓子路曰："出公去矣，而门已闭，子可还矣，毋空受其祸。"’汉书高帝纪："项伯夜驰见张良，具告其实，欲与俱去，毋特俱死。"苏林曰："特，但也。"颜师古曰："但，空也。空死而无成名。"
　　〔一六〕"徼"旧作"激"，据治要改。"徼"与下"求"字同义。说苑谈丛篇云："人激于名，不毁为声。""激"言"于"，不言"其"。汉书扬雄传云："不修廉隅，以徼名当世。"颜师古注：'徼，要也。字或作"激"，激，发也。’按"激"亦字误，颜说非也。
　　〔一七〕淮南子兵略训云："夫人之所乐者，生也，而所憎者，死也。然而高城深池，矢石若雨，平原广泽，白刃交接，而卒争先合者，彼非轻死而乐伤也，谓其赏信而罚明也。"
　　今吏从军败没死公事者，以十万数，上不闻吊唁嗟叹之荣名，下又无禄赏之厚实〔一〕，节士无所劝慕，庸夫无所贪利〔二〕。此其所以人怀沮解〔三〕，不肯复死者〔四〕也。
　　〔一〕商子壹言篇云："民之从事死制也，以上之设荣名，置赏罚之明也。"管子权修篇云："将用民力者，则禄赏不可不重也。"
　　〔二〕韩非子六反篇云："厚赏者，非独赏功也，又劝一国。受赏者甘利，未赏者慕业，是报一人之功，而劝境内之众也。欲治者何疑于厚赏？"
　　〔三〕"解"旧作"懈"，据治要改。盐铁论击之篇云："西域迫近胡寇，沮心内解，必为巨患。"汉书赵充国传云："欲沮解之"，颜师古注："沮，坏也。欲坏其计，令解散之。"○铎按："沮解"即"沮懈"，倒之则为"懈沮"，后汉书庞参传永初元年上书曰："蓄精锐，乘懈沮。"是其例。治要作"阻解"，二字皆借。
　　〔四〕"者"字据治要补。○铎按："复"疑"赴"，上文"赴死严敌"，又"肯赴死亡"，皆其比也。
　　军起以来，暴师五年〔一〕，典兵之吏，将以〔二〕千数，大小之战，岁十百合〔三〕，而希有功。历察其败，无他故焉，皆将不明于〔四〕变势，而士不劝于死敌也〔五〕。其士之不能死也〔六〕，乃其将不能效也，言赏则不与，言罚则不行〔七〕，士进有独死之祸，退蒙众生之福。此其〔八〕所以临阵亡战〔九〕，而竞思奔北者也〔一０〕。
　　〔一〕史记蒙恬传云："暴师于外十余年。"
　　〔二〕"以"旧作"下"，据治要改。
　　〔三〕汉书高帝纪云："旦日合战。"萧何传云："多者百余战，少者数十合。"
　　〔四〕"于"字据治要补。
　　〔五〕孙子地形篇云："将不能料敌，以少合众，以弱击强，兵无选锋，曰北。"六韬奇兵篇云："将不明，则三军大倾。"管子法法篇云："民不劝勉，不行制，不死节，则战不胜而守不固。"兵法篇云："赏罚明，则勇士劝也。"
　　〔六〕○铎按："也"犹"者"，训见经传释词卷四。或曰："其"犹"岂"，"也"同"邪"。
　　〔七〕"效"当作"故"。韩非子初见秦篇云："白刃在前，斧锧在后，而却走不能死也，非其士民不能死也，上不能故也，言赏则不与，言罚则不行，赏罚不信，故士民不死也。"又难二云：'赵简子围卫之郛郭，鼓之而士不起。简子投枹曰："乌乎！吾之士数弊也。"行人烛过免胄而对曰："臣闻之，亦有君之不能耳，士无弊者。"’
　　〔八〕"其"字据治要补。
　　〔九〕○铎按："亡"与"忘"同，治要正作"忘"。
　　〔一０〕邓析子无厚篇云："御军阵而奔北。"
　　孙子曰："将者，智也，仁也，敬也，信也，勇也，严也〔一〕。"是故智以折敌〔二〕，仁以附众〔三〕，敬以招贤，信以必赏，勇以益气，严以一令。故折敌则能合变，众附爱则思力战，贤智集则英谋得〔四〕，赏罚必则士尽力，勇气益则兵势自倍，威令一则惟将所使。必有此六者，乃可折冲擒敌〔五〕，辅主安民。
　　〔一〕孙子始计篇云："将者，智，信，仁，勇，严也。"魏武帝注："将宜五德备。"此益以"敬"，盖所见本异。
　　〔二〕"折"疑"料"之误。史记白起传论云："料敌合变"。○铎按：作"料"是也。孙子何延锡注："非智不可以料敌应机。"盖本此。
　　〔三〕史记司马穰苴传云："文能附众，武能威敌。"
　　〔四〕"英"程本作"阴"。按"英"疑"策"之误。诗兔罝郑笺云："此兔罝之人，于行攻伐，可用为策谋之臣，使之虑无，亦言贤也。"○铎按："阴谋"见史记陈丞相世家，"英"字盖俗音讹。
　　〔五〕大戴礼王言篇云："明王之守也，必折冲乎千里之外。"
　　前羌始反时〔一〕，将帅以定令之群〔二〕，借富厚之蓄〔三〕，据列城而气〔四〕利势，权十万之众〔五〕，将勇杰之士，以诛草创新叛散乱之弱虏〔六〕，击自至之小寇，不能擒灭，辄为所败，令遂云烝〔七〕起，合从连横〔八〕，扫涤幷。凉〔九〕，内犯司隶，东寇赵。魏〔一０〕，西钞蜀。汉〔一一〕，五州残破，六郡削迹。〔一二〕此非天之灾，长吏过尔〔一三〕。
　　〔一〕先零羌滇零以永初元年为寇，明年自称天子。六年，滇零死，子零昌复袭伪号，至元初四年，为任尚客刺死，陇右始平。详后汉书安帝纪及西羌传。
　　〔二〕管子霸形篇云："朝定令于百吏。"王先生云：'"群"字是"郡"字之误。’○俞樾云：'"定令"当作"守令"。下文引"孙子曰：将者，民之司命，而国家安危之主也。是故诸有寇之郡，太守令长不可以不晓兵。"又曰："是故选诸有兵之长吏，宜踔跞豪厚，越取幽奇，材明权变，任将帅者。"然则此篇所谓劝将，即指郡县之守令而言，非命将出师之谓也。汪以管子说之，未得其旨。’○铎按：俞说"定令"当作"守令"是也。而不驳王说，则亦以"群"当为"郡"，而训"之"为"往"。然羌反以前，诸郡已有守令，及永初元年，先零羌叛，遣车骑将军邓骘。征西校尉任尚等讨之，明非此时始以将帅兼为守令而往郡也。"守令之群"，犹班固封燕然山铭"侯王君长之群"，谓其人之众也。"以守令之群"者，"以"犹"率领"。僖四年左传："齐侯以诸侯之师侵蔡"，史记齐世家作"齐桓公率诸侯伐蔡"，是介词"以"字表率领之证。"以守令之群"，与"借富厚之蓄"，两文相对。如王说，则句法不一律矣。
　　〔三〕史记游侠传序云："借于有土卿相之富厚。"
　　〔四〕当作"处"。
　　〔五〕下篇云："诸郡皆据列城而拥大众"，或疑"权"为"拥"之误。按史记吕后纪：'灌婴曰："诸吕权兵关中。"’易林益之临："带季。儿良，明知权兵。"权兵，言执兵柄。史记袁盎传："绛侯为太尉，主兵柄"，是其义矣。本书潜叹篇："权噬贤之狗"，义与此同。
　　〔六〕汉书终军传云："万事草创。"后汉书隗嚣传章怀注："草创，谓始造也。"○铎按：此"草创"与"散乱"连言，则非论语"裨谌草创"之义。此语本书凡三见：实边篇云："草创新起"，边议篇云："草创散乱"(旧误作"草食"，说详彼)。以声求之，盖犹"草蔡"也。说文："丰，艹蔡也。象艹生之散乱也。"字亦作"草窃"。书微子："好草窃奸宄"，俞氏群经平议读"窃"为"蔡"是也。草创。草蔡。草窃并双声相转，皆无组织。无纪律之谓。汪以"始造"说之，非其义矣。
　　〔七〕"烝"下脱一字。
　　〔八〕汉书刑法志云："合从连衡，转相攻伐。"颜师古注："衡，横也。战国时，齐。楚。韩。魏。燕。赵为从，秦国为横。"
　　〔九〕"凉"旧作"源"，据下篇改。后汉书隗嚣传讨王莽檄云："缘边之郡，江海之濒，涤地无类。"章怀注："涤，荡也。荡地无遗类也。"
　　〔一０〕续汉书郡国志，赵国魏郡属冀州。
　　〔一一〕郡国志，蜀郡汉中属益州。后汉书循吏王涣传章怀注："钞，掠也。"一切经音义二引通俗文云："遮取谓之抄掠。""抄"与"钞"同。
　　〔一二〕汉书赵充国传云："六郡良家子"，服虔曰："金城。陇西。天水。安定。北地。上郡是也。"按天水，后汉明帝永平十七年更名汉阳。郡国志，金城。陇西。汉阳。安定。北地属凉州，上郡属幷州。
　　〔一三〕"非"旧作"亦"，据下文改。孙子地形篇云："兵有走者，有弛者，有陷者，有崩者，有乱者，有北者。凡此六者，非天地之灾，将之过也。"越绝书计倪内经：'计倪曰："与人同时而战，独受天之殃，未必天之罪也，亦在其将。"’
　　孙子曰："将者，民之司命，而国家安危之主也〔一〕。"是故诸有寇之郡，太守令长不可以不晓兵。今观诸将〔二〕，既无断敌合变之奇〔三〕，复无明赏必罚之信，然其士民又甚贫困，器械不简习〔四〕，将恩不素结〔五〕，卒〔六〕然有急，则吏以暴发虐其士，士以所拙〔七〕遇敌巧。此为将〔八〕吏驱怨以御雠〔九〕，士卒缚手以待寇也〔一０〕。
　　〔一〕孙子作战篇文。旧脱"家"字，据孙子补。
　　〔二〕"将"谓郡守。汉书酷吏严延年传颜师古注云："谓郡守为郡将者，以其兼领武事也。"
　　〔三〕"断"治要作"料"。按史记白起传论云："白起料敌合变，出奇无穷。"料。断义相近，古亦通用。史记韩信传云："大王自料，勇悍仁强，孰与项王？"新序善谋篇作"自断"。又新序杂事一宋玉对楚王问："岂能与之断天地之高？"文选"断"亦作"料"。○铎按：此当从治要作"料敌"，"断"字俗书作"□"，故与"料"字相乱。
　　〔四〕吴语云："申胥。华登，简服吴国之士于甲兵。"韦昭注："简，习也。"
　　〔五〕史记淮阴侯传云："信非得素拊循士大夫也，此所谓驱市人而战之。"
　　〔六〕"卒"，读为"猝"。
　　〔七〕"拙"治要作"屈"。○铎按：拙。巧对举，作"屈"者借字。
　　〔八〕"将"字据治要补。
　　〔九〕汉书晁错传云："其与秦之行怨民，相去远矣。"颜师古注："言发怨恨之人，使行戍也。"
　　〔一０〕淮南子说山训云："缚手走，不能疾。"
　　夫将不能劝其士，士不能用其兵，此二者与无兵等〔一〕。无士无兵，而欲合战，其败负也，理数也然〔二〕。故曰：其败者，非天之所灾，将之过也。
　　〔一〕六韬军略篇云："凡帅师将军，虑不先设，器械不备，教不精信，士卒不习，若此不可以为王者之兵也。"汉书晁错传云："士不选练，卒不服习，起居不精，动静不集，趋利弗及，避难不毕，前击后解，与金鼓之音相失，此不习勒卒之过也，百不当十。兵不完利，与空手同；甲不坚密，与袒裼同；弩不可以及远，与短兵同；射不能中，与亡矢同；中不能入，与亡镞同。此将不省兵之祸也，五不当一。故兵法曰：器械不利，以其卒予敌也；卒不可用，以其将予敌也；将不知兵，以其主予敌也；君不择将，以其国予敌也。"
　　〔二〕旧作"治数也"，据治要改。补。管子兵法篇云："治众有数，胜敌有理。察数而知理。"○铎按："然"字当属下读。"然故"，"是故"也。说详经传释词卷七。
　　饶士处世〔一〕，但患无典尔〔二〕。故苟有土地，百姓可富也；苟有市列，商贾可来也；苟有士民，国家可强也；苟有法令，奸邪可禁也〔三〕。夫国不可从外治，兵不可从中御〔四〕。郡县长吏，幸得兼此数者之断已，而〔五〕不能以称明诏安民氓哉〔六〕，此亦陪克阘茸〔七〕，无里之尔〔八〕。
　　〔一〕"饶士"谓士之才德优饶者。
　　〔二〕"典"司也。
　　〔三〕商子错法篇云："古之明君，错法而民无邪，举事而材自练，赏行而兵强。"又云："苟有道里，地足容身，士民可致也；苟容市井，财货可聚也。有土者不可以言贫，有民者不可以言弱。"汉书食货志云："今弘羊令吏坐市列"，颜师古注："市列谓市肆。"
　　〔四〕六韬立将篇云："国不可从外治，军不可从中御。"白虎通三军篇云："大夫将兵出，不从中御者，欲盛其威，使士卒一意系心也。"○铎按：语亦见淮南子兵略篇。
　　〔五〕"之"旧作"丈"，又重"而"字，据程本删。改。
　　〔六〕汉旧仪云：'御史大夫敕上计丞长史曰："诏书数下，布告郡国。臣下承宣无状，多不究，百姓不蒙恩被化。守丞长史到郡，与二千石同力，为民兴利除害，务有以安之，称诏书。"’汉书晁错传云："甚不称明诏求贤之意。"○铎按：此"哉"字乃语已词，非叹词。疑词。
　　〔七〕诗荡云："曾是掊克。"按叙录亦作"掊"。"阘茸"见贤难篇。○铎按：汉人引荡诗多作"倍克"，与毛诗定本同。陪。倍古字通。叙录"掊"字或后人据今诗改。
　　〔八〕"里"当作"俚"，"之"下脱一字。汉书季布栾布田叔传赞云："其画无俚之至耳。"晋灼曰：'扬雄方言曰："俚，聊也。"许慎曰："赖也。"此为其计画无所聊赖。’
　　夫世有非常之人，然后定非常之事，必道〔一〕非常之失，然后见〔二〕。是故选诸有兵之长吏，宜踔跞豪厚，越取幽奇〔三〕，材明权变，任将帅者〔四〕。不可苟惟〔五〕基序，或阿亲戚〔六〕，使〔七〕典兵官〔八〕。此所谓以其国与敌者也〔九〕。
　　〔一〕"道"疑"遇"。○铎按：道，由也。字盖不误。
　　〔二〕"见"下脱四字。史记司马相如传云："盖世必有非常之人，然后有非常之事，有非常之事，然后有非常之功。"此文当同之。
　　〔三〕汉书孔光传云："窃见国家故事，尚书以久次转迁，非有踔绝之能，不相踰越。"颜师古注："踔，高远也。""踔跞"犹言"踔绝"。后汉书班彪后固传西都赋云："逴荦诸夏。"典引云："卓荦乎方州。"文苑祢衡传："英才卓砾。"并与"踔跞"同。说苑谈丛篇云："德以纯厚故能豪。"按"越取"谓不次擢用。汉书东方朔传云："武帝初即位，征天下举方正贤良文学材力之士，待以不次之位。"颜师古注："不拘常次，言超擢之。"后汉书安帝纪永初二年诏云："二千石长吏，明以诏书，博衍幽隐。朕将亲览，待以不次。"是其义也。
　　〔四〕后汉书南蛮传："永和时，日南。象林徼外蛮夷攻围日南"，李固议亦云："宜更选有勇略仁惠任将帅者，以为刺史太守。"
　　〔五〕"惟"疑"推"。○铎按，惟。唯古字通。老子："唯之与阿，相去几何？"唯。阿并听从之义，字本不误。
　　〔六〕墨子兼爱下篇云："勿有亲戚弟兄之所阿。"汉书贡禹传云："不阿亲戚。"
　　〔七〕旧作"便"。
　　〔八〕盖谓邓骘也。骘以车骑将军讨羌，战败，羌遂大盛，朝廷不能制，诏骘还师，以邓太后故，拜骘为大将军。见后汉书西羌传。
　　〔九〕注见上。



　　救边〔一〕第二十二
　　圣王之政，普覆兼爱，不私近密，不忽疏远〔二〕，吉凶祸福，与民共之〔三〕，哀乐之情，恕以及人〔四〕，视民如赤子〔五〕，救祸如引手烂〔六〕。是以四海欢悦，俱相得用。
　　〔一〕○铎按：上篇论羌虏坐大，其故在将不知兵。此篇则讥士大夫惟图苟安，欲弃边委寇。盖内外无人，国将不国，此节信所以独排惑议，思救边民于水火者也。
　　〔二〕盐铁论地广篇云："王者包含幷覆，普爱无私，不为近重施，不为远遗恩。"
　　〔三〕"共"意林作"同"。易系辞上传云："吉凶与民同患。"
　　〔四〕汉书杜周传杜钦对策云："克己就义，恕以及人。"
　　〔五〕汉书路温舒传云："爱民如赤子。"按传云："文帝永思至德，以承天心，崇仁义，省刑罚，通关梁，一远近，敬贤如大宾，爱民如赤子，内恕情之所安，而施之于海内。是以囹圄空虚，天下太平。"此节大恉本于彼。
　　〔六〕盐铁论刑德篇云："有司治之，若救烂扑焦。"
　　往者羌虏背叛，始自凉。幷，延及司隶，东祸赵。魏，西钞蜀。汉，五州残破，六郡削迹，周回千里，野无孑遗〔一〕，寇钞祸害，昼夜不止，百姓灭没，日月焦尽〔二〕。而内郡之士〔三〕不被殃者，咸云当且放纵〔四〕，以待天时〔五〕。用意若此，岂人心哉〔六〕！
　　〔一〕诗云汉云："靡有孑遗。"
　　〔二〕淮南子兵略训云："勇敢轻敌，疾若灭没。"荀子议兵篇云："若赴水火，入焉焦没耳。"说文云："□，火所伤也。或省作□。□，火余也。""尽"与"□"同。诗桑柔："具祸以烬"，郑笺云："灾余曰烬。"释文：'烬，本亦作"尽"。’
　　〔三〕汉书宣帝纪本始元年诏："内郡国举文学高第"，韦昭曰："中国为内郡，缘边有夷狄障塞者为外郡。"
　　〔四〕后汉书乌桓传班彪上言："乌桓天性轻黠，好为寇贼，若久放纵而无总领者，必复侵掠居人。"
　　〔五〕越语：'范蠡曰："天时不作，弗为人客。"韦昭注："谓天时利害灾变之应。"汉书赵充国传宣帝敕让充国云："今五星出东方，中国大利，蛮夷大败。太白出高，用兵深入，敢战者吉，弗敢战者凶。将军急装，因天时，诛不义，万下必全。"后汉书王昌传云："展转中山，来往燕。赵，以须天时。"章怀注："须，待也。"’
　　〔六〕汉书宣帝纪地节四年诏曰："何用心逆人道也？"
　　前羌始反，公卿师尹咸欲捐弃凉州，却保三辅〔一〕，朝廷不听。后羌遂侵〔二〕，而论者多恨不从惑〔三〕议。余窃笑之，所谓媾亦悔，不媾亦有悔者尔〔四〕，未始识变之理。地〔五〕无边，无边亡国。是故失凉州，则三辅为边；三辅内入，则弘农为边；弘农内入，则洛阳为边。推此以相况，虽尽东海犹有边也〔六〕。今不厉武以诛虏〔七〕，选材以全境〔八〕，而云边不可守，欲先自割，示□寇敌，不亦惑乎〔九〕！
　　〔一〕汉书百官公卿表云："右扶风与左冯翊。京兆尹是为三辅。"服虔曰："皆治在长安中。"
　　〔二〕"侵"下有脱字。
　　〔三〕"惑"疑"或"。○铎按：诸大臣之议甚悖，自知者观之，则为惑议，故窃笑之。"惑"字不误。
　　〔四〕秦策云：'三国攻秦，秦王欲割河东而讲。公子池曰："讲亦悔，不讲亦悔。"’高诱注："讲，成也。"讲。媾古字通。
　　〔五〕"地"下脱"不可"二字。
　　〔六〕后汉书庞参传云：'永初元年，凉州先零种羌反叛，遣车骑将军邓骘讨之。参上书曰："万里运粮，远就羌戎，不若总兵养众，以待其疲。车骑将军骘宜且振旅，留征西校尉任尚使督凉州士民，转居三辅。"四年，羌寇转盛，兵费日广，参奏记于邓骘曰："参前数言宜弃西域，乃为西州士大夫所笑，果破凉州，祸乱至今。善为国者，务怀其内，不求外利；务富其民，不贪广土。三辅山原旷远，民庶稀疏，故县丘城。可居者多。今宜徙边郡不能自存者入居诸陵，田戍故县，孤城绝郡，以权徙之。"’又虞诩传云：'永初四年，羌胡反乱，残破幷。凉。大将军邓骘以军役方费，事不相赡，欲弃凉州，议者咸同。诩闻之，乃说李修曰："先帝开拓土宇，劬劳后定，而今惮小费，举而弃之。凉州既弃，即以三辅为塞；三辅为塞，则园陵单外。此不可之甚者也。"’节信所言与诩合。参传"西州士大夫"盖即指节信诸人。
　　〔七〕逸周书酆保解云："静兆厉武。"大武解云："武厉以勇。"
　　〔八〕汉书王嘉传云："今之郡守重于古诸侯。往者致选贤材。"
　　〔九〕"示"字旧脱，孙侍御补。按说文："□，弱也。"赵策：'虞卿曰："坐而割地，自弱以强秦。"又云："割地以和，是不亦大示天下弱乎？"’史记廉颇蔺相如传亦云："王不行，示赵弱且怯也。"
　　昔乐毅以慱慱之小燕〔一〕，破灭强齐，威震天下，真可谓良将矣〔二〕。然即墨大夫以孤城独守，六年不下，竟完其民。田单帅穷卒五千，击走骑劫，复齐七十余城，可谓善用兵矣〔三〕。围聊。莒连年，终不能拔〔四〕。此皆以至强攻至弱，以上智图下愚〔五〕，而犹不能克者何也？曰：攻常不足，而守恒有余也〔六〕。前日诸郡，皆据列城而拥大众。羌虏之智，非乃乐毅。田单也；郡县之阨，未若聊。莒。即墨也。然皆不肯专心坚守〔七〕，而反强驱劫其民，捐弃仓库，背城邑走〔八〕。由此观之，非苦城乏粮也，但苦将不食尔。
　　〔一〕按齐策貂勃云："安平君以惴惴之即墨，三里之城，五里之郭，敝卒七千，禽其司马，而反千里之齐。""慱慱"即"惴惴"之误。庄子齐物论云："小恐惴惴"，是其义已。汉书贾捐之传论珠□云："颛颛独居一海之中。""颛颛"与"惴惴"同。颜师古注：'
　　"颛"与"专"同。"专专"犹"区区"，一曰圜貌。’其说非也。
　　〔二〕事见史记乐毅传。
　　〔三〕事见史记田单传。旧作"田单师穷，率五千骑，击走却"，据单传改。传云："夷杀骑劫。"自序云："田单用即墨破走骑劫。"
　　〔四〕史记鲁仲连传云："田单攻聊城，岁余，士卒多死，而聊城不下。"此文"聊。莒"，当作"聊城"，莒未尝降燕也。
　　〔五〕论语云："唯上知与下愚不移。"
　　〔六〕汉书赵充国传云："臣闻兵法，攻不足者守有余。"后汉书冯异传云："夫攻者不足，守者有余。"章怀注："孙子兵法之文。"按孙子军形篇云："守则不足，攻则有余。"
　　〔七〕昭廿七年左传云："有坚守之心。"
　　〔八〕详实边篇注。
　　折冲安民，要在任贤，不在促境〔一〕。齐。魏却守，国不以安。子婴自削，秦不以在。武皇帝攘夷柝境〔二〕，面数千里，东开乐浪〔三〕，西置炖煌〔四〕，南踰交趾〔五〕，北筑朔方〔六〕，卒定南越〔七〕，诛斩大宛〔八〕，武军所向〔九〕，无不夷灭〔一０〕。今虏近发封畿之内〔一一〕，而不能擒，亦自痛〔一二〕尔，非有边之过也。唇亡齿寒，体伤心痛〔一三〕，必然之事，又何疑焉？〔一四〕君子见机〔一五〕，况已着乎？
　　〔一〕后汉书西域传，延光二年，敦煌太守张珰上书陈三策，其下计谓"宜弃交河城，收鄯善等悉入塞"。尚书陈忠上疏，以为"蹙国减土，经有明诫。敦煌宜置校尉，按旧增四郡屯兵，以西抚诸国，庶足折冲万里"。意与此同。
　　〔二〕"柝"旧从手作。按淮南子原道训云："廓四方，柝八极。"高诱注："柝，开也。"古亦省作"斥"。汉书武五子传燕王旦上书云："孝武皇帝，威武洋溢，远方执宝而朝，增郡数十，斥地且倍。"韦贤后玄成传云："孝武皇帝，斥地远境，起十余郡。"匈奴传云："孝武世出师征伐，斥夺此地，攘之于幕北。"颜师古注并云："斥，开也。"地理志云："武帝攘却胡。越，开地斥境。"夏侯胜传云："孝武皇帝廓地斥境，立郡县。"又云："武帝有攘四夷广土斥境之功。""斥境"即"柝境"，字亦借"拓"。后汉书傅燮传云："世宗拓境，列置四郡。"文苑传杜笃论都赋云："孝武拓地万里，威震八荒，肇置四郡，据守敦煌。"鲜卑传蔡邕议云："世宗神武，将帅良猛，财赋充实，所拓广远。"
　　〔三〕汉书武帝纪。在元封三年。○铎按：程本讹"洛浪"。
　　〔四〕元鼎六年。
　　〔五〕即定南越也。"趾"纪作"址"，地理志作"趾"。后汉书光武帝纪建武五年章怀注云：'"址"与"趾"同，古字通。应劭汉官仪曰："始开北方，遂交于南，为子孙基址也。"’
　　〔六〕元朔二年。
　　〔七〕元鼎六年。
　　〔八〕太初四年。
　　〔九〕宣十二年左传：'潘党曰："君盍筑武军？"’杜注："筑军营以章武功。"后汉书隗嚣传讨王莽檄云："有不从命，武军平之。"
　　〔一０〕汉书武五子传赞云："师行三十年，兵所诛屠夷灭，死者不可胜数。"梅福传云："至于夷灭"，颜师古注："夷，平也。谓平除之也。"
　　〔一一〕史记文帝纪后二年诏曰："封畿之内，勤劳不处。"
　　〔一二〕"痛"疑"病"。○铎按：涉下"痛"字而误。
　　〔一三〕盐铁论诛秦篇云："中国与边境，犹支体与腹心也。夫肌肤寒于外，腹肠疾于内，内外之相劳，非相为助也，唇亡则齿寒，支体伤而心憯怛。故无手足则支体废，无边境则内国害。"按"唇亡齿寒"本僖五年左传。
　　〔一四〕燕策云："在必然之物，以成所欲，王何疑焉？"
　　〔一五〕易系辞下传。"机"王弼本作"几"。○铎按：几，微也。故下云"况已着乎？"作"机"者，借字。
　　乃者〔一〕，边害震如雷霆，赫如日月〔二〕，而谈者皆讳之，曰猋幷窃盗〔三〕。浅浅善靖，俾君子怠〔四〕，欲令朝廷以寇为小，而不蚤忧，害乃至此，尚不欲救。谚曰〔五〕："痛不着身言忍之，钱不出家言与之。"假使公卿子弟有被羌祸，朝夕切急如边民者，则竞言当诛羌矣。
　　〔一〕汉书曹参传颜师古注云：'"乃者"犹言"曩者"。’
　　〔二〕诗常武云："震惊徐方，如雷如霆。"后汉书范升传升奏记王邑云："今天下之事，昭昭于日月，震震于雷霆。"
　　〔三〕"猋"旧作"焱"。按说文云："猋，犬走貌。从三犬。""猋幷窃盗"，犹史记叔孙通传云"鼠窃狗盗"也。王先生云：'"猋幷"当是"犬羊"之误。汉书王莽传严尤云："饥寒，群盗犬羊相聚也。"后汉纪安帝永初四年："虞诩迁朝歌长。时朝歌多盗贼，马棱忧之。"诩曰："此贼犬羊相聚，以求温饱耳。明府无以为忧。"’
　　〔四〕书秦誓云："惟截截善谝言，俾君子易辞。"文十二年公羊传作"惟諓諓善靖言"。汉书李寻传云："秦穆公说諓諓之言。"盐铁论国病篇亦云："諓諓者贼也。"论诽篇又云："疾小人浅浅面从。"按庄子在宥篇："而佞人之心翦翦者"，释文引李赜注云："翦翦，浅短貌。"翦翦。浅浅并与"諓諓"同。"俾君子怠"亦见史记三王世家齐王策文。○铎按：此所引与公羊传合，皆用今文尚书。说见陈乔枞今文尚书经说考卷三十一。伪古文"怠"作"辞"者，"辞"字籀文作""，从"台"，传写遂误为"辞"。说见王鸣盛尚书后案卷二十九。
　　〔五〕"谚"字旧脱，据御览八百卅六补。
　　今苟以己无惨怛冤痛〔一〕，故端坐相仍〔二〕，又不明修守御之备〔三〕，陶陶闲澹〔四〕，卧委天□〔五〕。羌独往来〔六〕，深入多杀〔七〕，己乃陆陆〔八〕，相将诣阙，谐辞礼谢〔九〕，退云状〔一０〕，会坐朝堂〔一一〕，则无忧国哀民恳恻之诚〔一二〕，苟转相顾望，莫肯违止〔一三〕，日晏时移，议无所定〔一四〕，己且须后〔一五〕。后得小安〔一六〕，则恬然弃忘。旬时之闲，虏复为害，军书交驰，羽檄狎至〔一七〕，乃复怔忪如前〔一八〕。若此以来，出入九载，庶曰式臧，覆出为恶〔一九〕，徊徊溃溃〔二０〕，当何终极！春秋讥"郑弃其师"〔二一〕，况弃人乎？一人吁嗟，王道为亏〔二二〕，况百万之众，叫号哭泣〔二三〕，感天心乎？
　　〔一〕汉书元帝纪初元二年诏曰："惨怛于心"，颜师古注："惨，痛也；怛，悼也。"
　　〔二〕盐铁论禁耕篇云："端坐而民豪。"按"端坐"犹言"安坐"也。吴志虞翻传孙策云："端坐悒悒。"诸葛恪传云："端坐使老。"晋书东海王越传云："端坐京辇，以失据会。"
　　〔三〕旧脱"守"字，据边议篇补。六韬王翼篇云："修沟堑，治壁垒，以备守御。"齐语云："小国诸侯，有守御之备。"史记秦本纪云："郑君谨修守御备。"
　　〔四〕诗君子阳阳毛传云："陶陶，和乐貌。"
　　〔五〕空格程本作"听"，疑非。○铎按：程本"听"盖"职"讹。
　　〔六〕六韬兵道篇云："凡兵之道，莫过乎一。一者，能独往独来。"
　　〔七〕史记吴王濞传云："击反虏者，深入多杀为功。"
　　〔八〕后汉书马援传云："今更共陆陆"，章怀注：'"陆陆"犹"碌碌"也。’按庄子渔父篇："禄禄而受变于俗。"史记平原君传："公等录录。"汉书萧何曹参传赞："当时录录"，颜师古注：'
　　"录录"犹"鹿鹿"。’说文云："逯，行谨逯逯也。□，随从也。"陆陆。碌碌。禄禄。录录。鹿鹿。逯逯。□□并通。
　　〔九〕后汉书桥玄传云："诣阙谢罪。"
　　〔一０〕"状"上当脱"无"字。"无状"注见断讼篇。
　　〔一一〕周礼考工记匠人："外有九室"，郑注："如今朝堂，诸曹治事处。"疏云："郑据汉法，谓正朝之左右为庐舍者也。"按后汉时，国家有大事，皆于朝堂会议。后汉书邓骘传云："其有大议，皆诣朝堂，与公卿参谋。"袁安传云：'武威太守孟云上书："北虏既已和亲，而南部复往抄掠，北单于谓汉欺之，谋欲犯边，宜还其生口以安慰之。"诏百官议朝堂。’又云："窦太后兄车骑将军宪北击匈奴，安与太尉宋由。司空任隗及九卿诣朝堂上书谏。"班超后勇传："曹宗请击匈奴，邓太后召勇诣朝堂会议。"应奉后劭传：'中平二年，汉阳贼东侵三辅，皇甫嵩讨之，请发乌桓三千人。北军中候邹靖上言："乌桓众弱，宜开募鲜卑。"事下四府。大将军掾韩卓与劭相难反复。于是诏百官大会朝堂。’陈球传："窦太后将葬。曹节等欲别葬太后，而以冯贵人配祔。诏公卿大会朝堂，令中常侍赵忠监议。"卢植传："董卓大会百官于朝堂，议欲废立。"鲜卑传："熹平六年，鲜卑寇三边，夏育请征幽州诸郡兵出塞击之。大臣多有不同，乃召百官议朝堂。"皆其事也。
　　〔一二〕汉书傅喜传云："忠诚忧国。"按汉时每以不忧国责大臣。成帝纪永始四年诏曰："公卿列侯。亲属近臣，四方所则，未闻修身遵礼，同心忧国者也。"孔光传策免光云："今相朕出入三年，忧国之风复无闻焉。"朱博传奏封事言："丞相光志在自守，不能忧国。"盖诏奏之文相沿如此。
　　〔一三〕"顾望"注见述赦篇。"止"当作"正"。后汉书郅恽子寿传云："违众正议，以安宗庙。"皇甫规传云："互相瞻顾，莫肯正言。"皆此意。独断云："其有疑事，公卿百官会议。若台阁有所正处，而独执异意者，曰驳议。驳议曰：某官某甲议以为如是，下言臣愚戆，议异。""违正"即"驳议"也。
　　〔一四〕汉书龚胜传云："日暮，议者罢。"
　　〔一五〕礼记学记云："虽舍之可也"，郑注："舍之，须后。"汉书食货志："诏书且须后"，后汉书循吏卫飒传："须后诏书"，颜师古。章怀注并云："须，待也。"
　　〔一六〕诗民劳云："汔可小安。"
　　〔一七〕汉书息夫躬传云："军书交驰而辐凑，羽檄重迹而押至。"文颖曰：'押，音"狎习"之"狎"。’文选陆倕石阙铭李善注引作"狎"。襄廿七年左传云："晋。楚狎主诸侯之盟"，杜注："狎，更也。"
　　〔一八〕方言云："D伀，遑遽也。江。浙之间，凡窘猝怖遽谓之D伀。""怔忪"与"D伀"同。玉篇云："怔忪，惧貌。"○铎按：汉人读"伀"如"章"，D伀，双声。
　　〔一九〕诗雨无正。
　　〔二０〕尔雅释训云："儚儚。洄洄，惛也。"释文：'"洄洄"本作"□□"。’按玉篇作"徊徊"，与此合。说文衣部又引"□□□□"。说文无"□"字，当依此作"溃"。今尔雅无"溃溃"，盖脱佚也。○铎按：说文引"□□□□"，即尔雅"委委佗佗"之异文。说见马瑞辰毛诗传笺通释卷三。
　　〔二一〕闵二年。
　　〔二二〕后汉书鲁恭传云："一夫吁嗟，王道为亏。"鲍永后昱传云："一人呼嗟，王政为亏。"盖当时成语也。小尔雅广训云："吁嗟，呜呼也。有所叹美，有所伤痛，随事有义也。"此即伤痛之义矣。
　　〔二三〕"叫"旧脱，据实边篇补。诗北山云："或不知叫号。"
　　且夫国以民为基，贵以贱为本〔一〕。是以圣王养民，爱之如子〔二〕，忧之如家〔三〕，危者安之，亡者存之〔四〕，救其灾患，除其祸乱〔五〕。是故鬼方之伐〔六〕，非好武也〔七〕，玁狁于攘〔八〕，非贪土也〔九〕，以振民育德〔一０〕，安疆宇也〔一一〕。古者，天子守在四夷〔一二〕，自彼氐。羌，莫不来享〔一三〕，普天思服，行苇赖德〔一四〕。况近我民蒙祸若此，可无救乎？
　　〔一〕淮南子泰族训云："国主之有民也，犹城之有基。"老子云："贵以贱为本，高以下为基。"新书大政上篇云："闻之于政也，民无不以为本也，国以为本，君以为本，吏以为本。故国以民为安危，君以民为威侮，吏以民为贵贱，此之谓民无不为本也。"
　　〔二〕襄十四年左传：'师旷曰："养民如子。"’新序杂事一"养"作"爱"。说苑政理篇：'太公曰："善为国者，遇民如父母之爱子。"’
　　〔三〕汉书翟方进传云："忧国如家。"
　　〔四〕赵策：'张孟谈曰："亡不能存，危不能安，则无为贵知士也。"’
　　〔五〕襄十一年左传云："救灾患，恤祸乱。"廿八年传云："救其菑患。"
　　〔六〕易既济九三："高宗伐鬼方。"
　　〔七〕周语：'祭公谋父曰："是先王非务武也。"’
　　〔八〕诗出车："攘"作"襄"。释文：'"襄"本或作"攘"。’后汉书蔡邕传释诲云："猃狁攘而吉甫宴。"邕集难夏育击鲜卑云："周宣王命南仲。吉甫攘猃狁，威荆蛮。"○铎按：汉书叙传："于惟帝典，戎夷猾夏，周宣攘之，亦列风雅。"作"攘"与此同，皆用三家诗。
　　〔九〕淮南子兵略训云："古之用兵者，非利土壤之广，而贪金玉之略，将以存亡继绝，平天下之乱，而除万民之害也。"
　　〔一０〕易蛊象词。
　　〔一一〕后汉书冯衍传云："安其疆宇。"
　　〔一二〕昭廿三年左传沈尹戍语。
　　〔一三〕诗殷武。
　　〔一四〕诗北山云："普天之下。"文王有声云："无思不服。""行苇"义见下篇。
　　凡民之所以奉事上者，怀义恩也。痛则无耻，祸则不仁〔一〕。忿戾怨怼，生于无耻。今羌叛久矣！伤害多矣！百姓急矣！忧祸深矣！上下相从，未见休时。不一命大将以扫丑虏〔二〕，而州稍稍兴役〔三〕，连连不已〔四〕。若排帘障风，探沙拥河〔五〕，无所能御，徒自尽尔〔六〕。今数州屯兵十余万人〔七〕，皆廪食县官〔八〕，岁数百万斛，又有月直〔九〕。但此人耗，不可胜供〔一０〕，而反惮暂出之费，甚非计也。
　　〔一〕"祸"旧作"福"，据程本改。
　　〔二〕诗常武云："仍执丑虏。"汉书黥布传云："埽淮南之众"，颜师古注："埽者：谓尽举之，如埽地之为。""扫"与"埽"同。
　　〔三〕意林"州"下有"县"字。按本书皆以"州郡"连言，此亦当作"州郡"。汉书西南夷传云："州郡击之不能服。"
　　〔四〕诗皇矣云："执讯连连。"汉书东方朔传云："绵绵连连，殆哉！世之不绝也。"
　　〔五〕"帘"旧作"榩"，"拥"旧作"灌"，并据意林改。御览九"帘"作"翣"。"翣"与"箑"通，扇也。八百五十四"帘"又作"糠"，"探"作"陶"。按"陶"当作"掏"，一切经音义七引通俗文云："出曰掏。"探。掏义同。
　　〔六〕意林作"无益于事，徒自弊耳。"
　　〔七〕哀元年左传云："夫屯昼夜九日。"杜注：'"夫"犹"兵"也。’疏云：'屯是戍守之名，故诗序云："屯戍于母家。"’"十"旧作"才"，据程本改。后汉书西羌传虞诩说任尚云："三州屯兵二十余万人，弃农桑，疲苦徭役，而未有功效，劳费日滋。"
　　〔八〕急就篇云："禀食县官带金银"，颜师古注："禀食县官，官给其食也。"汉书地理志颜注："禀，给也。""廪"与"禀"同。后汉书南蛮传李固云："计人禀五升"，章怀注："古升小，故人日五升也。"
　　〔九〕后汉书陈宠后忠传注引谢承书云："施延到吴郡海盐，取卒月直，赁作半路亭父，以养其母。"
　　〔一０〕"耗"犹"费"也。汉书西南夷传都尉万年曰："兵久不决，费不可共。"颜师古注：'共，读曰"供"。’
　　且〔一〕夫危者易倾，疑者易化。今虏新擅边地，未敢自安，易震荡也〔二〕。百姓新离旧壤〔三〕，思慕未衰〔四〕，易奖厉也。〔五〕诚宜因此遣大将诛讨，迫胁离逖破坏之〔六〕。如宽假日月，〔七〕蓄积富贵，各怀安固之后，则难动矣。周书曰："凡彼圣人必趋时〔八〕。"是故战守之策，不可不早定也〔九〕。
　　〔一〕"且"旧作"是"。○铎按：且。是草书形近，故多相乱。秦策"且王攻楚之日，则恶出兵？"史记春申君传同，姚本"且"作"是"，史记郑世家："齐强，而厉公居栎，即不往，且率诸侯伐我纳厉公。"今本"且"作"是"，误并与此同。或谓"是"犹"且"，非也。
　　〔二〕襄廿六年左传：'析公曰："楚师轻窕，易震荡也。"’
　　〔三〕"壤"旧作"怀"。
　　〔四〕汉书元帝纪永光四年诏曰："顷者，徙郡国民以奉园陵，令百姓远弃先祖坟墓，破业失产，亲戚别离，人怀思慕之心，家有不安之意。"
　　〔五〕"奖"旧作"将"。按说文云："□，嗾犬厉之也。"经典多作"奖"。汉书哀帝纪云："奖厉太子。"逸周书和寤解云："王乃厉翼于尹氏八士"，孔晁注："厉，奖厉也。"
　　〔六〕书多方云："离逖尔土。"汉书赵充国传云："虏破坏，可日月冀。"
　　〔七〕史记封禅书：'公孙卿曰："非少宽假，神不来。"’
　　〔八〕周祝解。"凡"作"观"，"趋"作"趣"。○铎按：周书云："凡彼济者必不怠，观彼圣人必趣时。"此作"凡彼圣人"者，因上句而误记耳。趋。趣古字通。
　　〔九〕汉书高帝纪：'韩信曰："吏卒皆山东之人，日夜企而望归，及其锋而用之，可以有大功。天下已定，民皆自宁，不可复用。不如决策东向。"’此文意与彼同。



　　边议〔一〕第二十三
　　明于祸福之实者，不可以虚论惑也；察于治乱之情者，不可以华饰移也〔二〕。是故不疑之事，圣人不谋〔三〕；浮游之说，圣人不听〔四〕。何者？计不背见实而更争言也〔五〕。是以明君先尽人情，不独委夫良将，修己之备，无恃于人〔六〕，故能攻必胜敌，而守必自全也。
　　〔一〕○铎按：上篇驳公卿大夫之非议，此则进而责主上之惑邪说矣，故别为篇。
　　〔二〕韩非子奸劫弒臣篇云："圣人者，审于是非之实，察于治乱之情也。"
　　〔三〕韩非子内储说上：'惠子曰："凡谋者，疑也。疑也者，诚疑以为可者半，以为不可者半。"’
　　〔四〕礼记缁衣云："大人不倡游言"，郑注：'"游’犹"浮"也，不可用之言也。’汉书韩安国传云："訹邪臣浮说。"史记苏秦传云："明主绝疑去谗，屏流言之迹。"
　　〔五〕诗小旻云："维迩言是争。"汉书灌夫传：'韩安国云："譬如贾竖女子争言，何其无大体也！"’
　　〔六〕孙子九变篇云："用兵之法，无恃其不来，恃吾有以待也；无恃其不攻，恃吾有所不可攻也。"
　　羌始反时，计谋未善，党与未成，人众未合，兵器未备，或持竹木枝，或空手相附〔一〕，草食散乱〔二〕，未有都督〔三〕，甚易破也。然太守令长，皆奴怯畏□不敢击〔四〕。故令虏遂乘胜上强，〔五〕破州灭郡，日长炎炎〔六〕，残破三辅，覃及鬼方〔七〕。若此已积十岁矣。百姓被害，迄今不止。而痴儿騃子〔八〕，尚云不当救助，且待天时。用意若此，岂人也哉！
　　〔一〕王先生云：'"附"疑"搏"。’○铎按："附"疑当作"拊"。
　　〔二〕"草食"疑当为"草舍"。后汉书冯异传云："王郎起，光武自蓟东南驰，晨夜草舍。"○俞樾云：'汪说非也。"草食"当为"草创"。"创"字缺其半，因误为"食"耳。实边篇云："前羌始叛，草创新起。"是其明证。’○铎按：俞说至确。古书仓。食二字多相乱。墨子七患篇："故仓无备粟，不可以待凶饥。"今本"仓"讹作"食"，商君书去强篇："竟内食口之数。"今本"食"讹作"仓"，皆其例。又"草创"已见劝将篇，义详彼注。
　　〔三〕汉书叙传叙西域传云："昭。宣承业，都护是立，总督城郭，三十有六。""都督"即谓都护总督也。魏志夏侯惇传云："使惇都督二十六军，留居巢。"其后遂以名官。
　　〔四〕奴，读为"驽"。汉书苏建后武传：'李陵曰："陵虽驽怯。"’亦见霍光诸葛丰传。武帝纪："天汉三年，匈奴入雁门，太守坐畏□弃市。"闽粤王传云："东粤王余善发兵距汉，汉使大司农张成。故山州侯齿将屯，不敢击，却就便处，皆坐畏懦诛。"畏□。畏□。畏懦义并同。"击"上当有"讨"字，见下篇。后汉书西羌传云："时羌归附既久，无复器甲，或持竹竿木枝以代戈矛，或负板案以为楯，或执铜镜以象兵。郡县畏懦不能制。"本此及实边篇。
　　〔五〕史记高祖纪云："秦兵强，常乘胜逐北。""上"疑"自"之误。黥布传云："楚王恃战胜自强。"○铎按："上"谓虏势腾上，字盖不误。
　　〔六〕吴语：'申胥曰："日长炎炎。"’韦昭注："炎炎，进貌。"
　　〔七〕诗荡。
　　〔八〕说文云："痴，不慧也。譺，騃也。□，騃也。佁，痴貌，读若騃。"痴。譺。□。佁。騃同字。方言云："痴，騃也。"周礼司刺："三赦曰蠢愚"，郑注："蠢愚，生而痴騃童昏者。"汉书息夫躬传云："左将军公孙禄。司隶鲍宣，皆外有直项之名，内实騃不晓政事。"后汉书独行传：'戴就曰："薛安庸騃。"’
　　夫仁者恕己以及人〔一〕，智者讲功而处事〔二〕。今公卿内不伤士民灭没之痛，外不虑久兵之祸〔三〕，各怀一切〔四〕，所脱避前〔五〕，苟云不当动兵，而不复知引帝王之纲维〔六〕，原祸变之所终也。
　　〔一〕说文云："恕，仁也。"管子版法解云："取人以己者，度恕而行也。度恕者，度之于己也。己之所不安，勿施于人。"楚辞离骚云："羌内恕己以量人兮。"汉书晁错传云："取人以己，内恕及人。"杜周传杜钦对策云："克己就义，恕以及人。"
　　〔二〕鲁语云："夫仁者讲功，而智者处物。"周语云："言智必及事"，韦昭注："能处事物为智。"文十八年左传云："德以处事，事以度功。"礼记文王世子郑注：'"物"犹"事"也。’
　　〔三〕孙子作战篇云："夫兵久而国利者，未之有也。"
　　〔四〕后汉纪和帝永元十三年班超上书曰："公卿大夫，咸怀一切，而莫肯远虑。"后汉书左雄传云："各怀一切，莫虑长久。"按汉书平帝纪元始元年颜师古注："一切者，权时之事，非经常也。犹如以刀切物，苟取整齐，不顾长短纵横，故言一切。"
　　〔五〕句有误字。续汉书五行志刘昭注载延光四年马融上书云："臣恐受任典牧者，苟脱目前，皆粗图身一时之权，不顾为国百世之利。""所脱避前"，意当与"苟脱目前"同。汉纪成帝永始元年王仁上疏云："万乘之主，当持久长，非一切毕决目前者。"
　　〔六〕管子禁藏篇云："法令为维纲。"
　　易制御寇〔一〕，诗美薄伐〔二〕，自古有战，非乃今也〔三〕。传曰："天生五材，民并用之，废一不可，谁能去兵？兵所以威不轨而昭文德也，圣人所以兴，乱人所以废〔四〕。"齐桓。晋文。宋襄，衰世诸侯，犹耻天下有相灭而己不能救〔五〕，况皇天所命四海主乎？晋。楚大夫，小国之臣，犹耻己之身而有相侵〔六〕，况天子三公典世任者乎？公刘仁德，广被行苇〔七〕，况含血之人，己同类乎〔八〕？一人吁嗟，王道为亏，况灭没之民百万乎？书曰："天子作民父母〔九〕。"父母〔一０〕之于子也，岂可坐观其为寇贼之所屠剥〔一一〕，立视其为狗豕之所噉食乎〔一二〕？
　　〔一〕易蒙上九："利御寇。"卢学士云：'"制"疑"利"。’
　　〔二〕汉书韦贤传刘歆议曰：'臣闻周室既衰，四夷并侵，猃狁最强，于今匈奴是也。至宣王而伐之，诗人美而颂之曰："薄伐猃狁，至于太原。"’颜师古注："小雅六月之诗也。"
　　〔三〕诗载芟云："匪今斯今，振古如兹。"赵策苏秦说赵王曰："大王乃今然后得与士民相亲。"
　　〔四〕襄廿七年左传。
　　〔五〕公羊传云："天下诸侯有相灭亡者，桓公不能救，则桓公耻之。"○铎按：僖二年。十四年。
　　〔六〕成十六年左传：'栾武子曰："不可以当吾世而失诸侯。"’○铎按：武子，晋大夫栾书也。
　　〔七〕孙侍御云：'汉儒相承以行苇为公刘之诗，盖本三家旧说也。吴越春秋："公刘慈仁，行不履生草，运车以避葭苇。"列女传晋弓工妻曰："君闻昔者公刘之行乎？羊牛践葭苇，恻然为民痛之。"后汉书寇荣传："公刘敦行苇，世称其仁。"蜀志彭羕传："体公刘之德，行勿翦之惠。"班彪北征赋："慕公刘之遗德，及行苇之不伤。"并与此同。’○铎按：德化篇亦云："公刘厚德，恩及草木。羊牛六畜，且犹感德。"与此篇所说并鲁诗义，而齐。韩诗义同。说见陈乔枞鲁诗遗说考十六。
　　〔八〕史记律书云："自含血戴角之兽，见犯则校，而况于人？"孟子云："圣人与我同类者。"
　　〔九〕洪范。
　　〔一０〕"父母"二字旧脱，据程本补。○铎按："父母"二字以两句相连而误脱。列子仲尼篇云："孤犊未尝有母，非孤犊也。""非"上脱"有母"二字，例与此同。参俞樾古书疑义举例六。
　　〔一一〕汉书王莽传云："翟义党王孙庆捕得，莽使太医。尚方与巧屠共刳剥之。"○铎按："屠剥"犹言"屠杀"耳。莽传下文云："量度五脏，以竹筳导其脉，知所终始，云可以治病。"则是以罪犯作人体解剖，不当引以说此。
　　〔一二〕孟子云："抑亦立而视其死与？"汉书贡禹传云："今民大饥而死，死又不葬，为犬猪所食。"
　　除其仁恩〔一〕，且以计利言之〔二〕。国以民为基，贵以贱为本。愿察开辟以来〔三〕，民危而国安者谁也？下贫而上富者谁也？〔四〕故曰："夫君国将民之以，民实瘠，而君安得肥〔五〕？"夫以小民受天永命〔六〕，窃愿圣主深惟国基之伤病〔七〕，远虑祸福之所生〔八〕。
　　〔一〕庄子天下篇云："以仁为恩。"淮南子缪称训云："仁者，积恩之见证也。"汉书丙吉传云："诚其仁恩内结于心也。"
　　〔二〕商子算地篇云："民生则计利。"孟子云："枉尺而直寻者，以利言也。"
　　〔三〕御览一引尚书中侯云："天地开辟。"
　　〔四〕"下"。"上"旧互置。按管子山至数篇云："民富君无与贫，民贫君无与富。"荀子富国篇云："下贫则上贫，下富则上富。"
　　〔五〕楚语云："夫君国者，将民之与处。民实瘠矣，君安得肥？"诗江有汜郑笺云：'"以"犹"与"也。’○铎按：下文"是以晏子轻囷仓之蓄"，亦以"以"为"与"。又治要引楚语上亦无"矣"字，与此同。
　　〔六〕书召诰。○铎按：此经巫列篇亦引，说详彼。
　　〔七〕方言云："惟，凡思也。"
　　〔八〕管子君臣下篇云："审知祸福之所生。"
　　且夫物有盛衰，时有推移，事有激会，人有变〔一〕化〔二〕。智者揆象，不其宜乎！孟明补阙于河西〔三〕，范蠡收责于姑胥〔四〕，是以大功建于当世，而令名传于无穷也〔五〕。
　　〔一〕旧作"爱"。
　　〔二〕史记蔡泽传云："物盛则衰，天地之常数也。进退盈缩，与时变化，圣人之常道也。"平准书赞云："事势之流，相激使然。""推移"注见断讼篇。
　　〔三〕文三年左传。○铎按：鲁僖公三十三年四月，秦。晋殽之战，晋虏孟明。后放归，秦穆公不替孟明。及文三年五月，秦伐晋，渡茅津，封殽尸而还，遂霸西戎，用孟明也。故曰"孟明补阙于河西"。
　　〔四〕"姑"旧作"故"。姑胥即姑苏也。后汉纪光武纪二方望谢隗嚣书云："范蠡收绩于姑苏。"后汉书隗嚣传作"范蠡收责勾践"。章怀注："收责，谓收其罪责也。"按"收责"读如齐策"收责于薛"，言破吴以偿会稽之败，如归责然也。后汉纪作"绩"，盖袁氏所改。
　　〔五〕秦策：'苏秦曰："宽则两军相攻，迫则杖戟相撞，然后可建大功。"’史记司马相如传喻巴蜀檄云："名声施于无穷，功烈着而不灭。"
　　今边陲搔扰〔一〕，日放族祸〔二〕，百姓昼夜望朝廷救己〔三〕，而公卿以为费烦不可。徒窃笑之〔四〕，是以〔五〕晏子"轻囷仓之蓄而惜一杯之钻"何异〔六〕？今但知爱见薄之钱谷〔七〕，而不知未见之待民先也；知傜役之难动〔八〕，而不知中国之待边宁也〔九〕。
　　〔一〕成十三年左传云："虔刘我边垂。"垂。陲古字通。说文云："骚，扰也。""搔"与"骚"同。汉书叙传云："外内搔扰。"
　　〔二〕后汉书窦融传云："隗嚣自知失河西之助，族祸将及。"寒朗传云："旧制，大罪祸及九族。""放"疑当作"被"，实边篇云："百姓暴被殃祸"，即其证。○铎按：下篇云："或覆宗灭族"，即此所谓"族祸"。
　　〔三〕襄十六年左传：'穆叔曰："敝邑之急，朝不及夕，引领西望，曰庶几乎！"’杜注："庶几晋来救。"汉书韩信传：'汉王大怒，骂曰："吾困于此，旦暮望而来佐我！"’
　　〔四〕后汉书西羌传虞诩云："公卿选懦，容头过身，张解设难，但计所费，不图其安。"意与此同。○铎按：上篇"而论者多恨不从惑议。余窃笑之，所谓媾亦悔"云云，乃节信笑诸论者也。此亦当同。
　　〔五〕"以"犹"与"也。○铎按：例见上文。
　　〔六〕今晏子无此文。○铎按：盖他书载晏子有此语，非必见晏子春秋。"钻"疑当作"饡"。说文："饡，以羹浇饭也。"作"钻"则与"囷仓之蓄"不类矣。
　　〔七〕续汉书百官志云："大司农掌诸钱谷金帛诸货币。郡国四时上月旦见钱谷簿，其逋未毕，各具别之。边郡诸官请调度者，皆为报给，损多益寡，取相给足。"○铎按："薄"即"簿"字，汉隶草。竹字头不分。
　　〔八〕汉书高帝纪云："常繇咸阳"，应劭曰："繇者，役也。"颜师古注：'繇，读曰"傜"。’说文云："役，戍边也。"傜。繇，役，并通。○铎按：说文："役，古文从人。""傜役"亦见下篇。
　　〔九〕盐铁论地广篇云："散中国肥饶之余，以调边境。边境强则中国安。"急就篇云："边境无事，中国安宁。"后汉书庞参传："永初元年，凉州先零种羌反叛，遣车骑将军邓骘讨之。"参上书有云："方今西州流民扰动，而征发不绝，重之以大军，疲之以远戍，农功消于转运，资财竭于征发。宜且振旅，督凉州士民转居三辅，休徭役以助其时，止烦赋以益其财。"节信所云，正谓参等。
　　诗痛"或不知叫号，或惨惨劬劳〔一〕"。今公卿苟以己不被伤，故竞割国家之地以与敌，杀主上之民以餧羌。为谋若此，未可谓知，为臣若此，未可谓忠〔二〕，才智未足使议〔三〕。
　　〔一〕北山。○铎按：邹汉勋读书偶识三云："如潜夫此言，则北山亦主于边患。此北山对东国。南国，殆幽。幷之北山也。"又"惨惨"程本作"惨以"，盖三家诗异文。
　　〔二〕史记苏秦传秦说魏襄王云："凡群臣之言事秦者，皆奸人，非忠臣也。夫为人臣，割其主之地以求外交，偷取一时之功，而不顾其后，愿大王孰察之。"此文大旨本于彼。
　　〔三〕艺文类聚四十八引桓子新论云："尧试舜于大麓者，录天下事，如今之尚书官矣。宜得大贤智，乃处议持平焉。"
　　且凡四海之内者，圣人之所以遗子孙也；官位职事者，群臣之所以寄其身也。传子孙者，思安万世〔一〕；寄其身者，各取一阕〔二〕。故常其言不久行，其业不可久厌〔三〕。夫此诚明君之所微察也，而圣主之所独断〔四〕。今言不欲动民以烦可也。即然〔五〕，当修守御之备。必今之计，令虏不敢来，来无所得〔六〕；令民不患寇，既无所失。今则不然，苟惮民力之烦劳，而轻使受灭亡之大祸。非人之主，非民之将，非主之佐，非胜之主者也〔七〕。
　　〔一〕新书过秦上篇云："子孙帝王万世之业也。"汉书佞幸董贤传：'王闳云："陛下承宗庙，当传子孙于无穷。"’
　　〔二〕阕，读为"缺"。"一缺"犹今言"一任"矣。
　　〔三〕"久行"上有脱字。方言云："厌，安也。"汉书匈奴传赞云："规事建议，不图万世之固，而偷恃一时之事者，未可以经远也。"○铎按：疑当作"故其言常不久行"，无脱字。
　　〔四〕管子明法解云："明主者，兼听独断。"霸言篇云："独断者，微密之营垒也。"
　　〔五〕○铎按："即"犹"若"也。说详经传释词卷八。
　　〔六〕"来"字旧不重。按后汉书陈俊传云："光武遣俊将轻骑驰出贼前，视人保壁坚完者，敕令固守，放散在野者，因掠取之。贼至无所得，遂散败。"即此意也。汉书晁错传云："来而不能困，使得气去，后未易服也。"
　　〔七〕孙子用闲篇文。"民"作"人"，无"非人之主"句。
　　且夫议者，明之所见也；辞者，心之所表也〔一〕。维其有之，是以似之〔二〕。谚曰："何以服很？莫若听之〔三〕。"今诸言边可不救而安者，宜诚〔四〕以其身若子弟补边太守令长丞尉，然后是非之情乃定，救边乃无患。边无患，中国乃得安宁。
　　〔一〕吕氏春秋离谓篇云："辞者，意之表也。"
　　〔二〕诗裳裳者华。○铎按：新序杂事一云："唯善故能举其类"，下引此诗证之。刘向习鲁诗，此盖亦用鲁义也。
　　〔三〕说文云："很，不听从也。"礼记曲礼云："很毋求胜"，郑注："很，阋也。谓争讼也。"
　　〔四〕"诚"疑"试"。○铎按："诚"字当在"宜"上，传写误倒耳。下篇云："今诚宜权时令边郡举孝一人，廉吏世举一人。"是其语例。笺非。



　　实边〔一〕第二十四
　　夫制国者，必照察远近之情伪〔二〕，预祸福之所从来〔三〕，乃能尽群臣之筋力〔四〕，而保兴其邦家〔五〕。
　　〔一〕○铎按：驱民内迁，前二篇已斥其谬矣。非但不可迁也，更当劝民往实之。此篇阐发实边之要义。
　　〔二〕僖廿八年左传云："民之情伪，尽知之矣。"
　　〔三〕"预"下脱一字。说苑权谋篇云："知命者预见存亡祸福之原。"吕氏春秋召类篇云："祸福之所自来，众人以为命焉，不知其所由。"
　　〔四〕庄子徐□鬼篇云："筋力之士矜难。"
　　〔五〕诗瞻彼洛矣云："保其家邦。"
　　前羌始叛，草创新起，器械未备，虏或持铜镜以象兵，或负板案以类楯，惶惧扰攘，未能相持。一城易制尔〔一〕，郡县皆大炽〔二〕。及百姓暴被殃祸，亡失财货，人哀奋怒，各欲报雠〔三〕，而将帅皆怯劣软弱，不敢讨击，但坐调文书，以欺朝廷〔四〕。实杀民百则言一，杀虏一则言百；或虏实多而谓之少，或实少而谓之多〔五〕。倾侧巧文，要取便身利己，而非独忧国之大计，哀民之死亡也〔六〕。
　　〔一〕御览三百五十七作"遑遽扰攘，未能相一，诚易制也"。
　　〔二〕后汉书西羌传论云："永初之闲，群种蜂起。自西戎作逆，未有陵斥上国若斯其炽也。"诗六月云："玁狁孔炽"，毛传："炽，盛也。"续汉书五行志云："奸慝大炽。"王先生云：'"郡县"下有脱文，宜言郡县不为意以至寇炽之事。’
　　〔三〕"哀"当作"褱"，与"怀"同。史记司马相如传喻巴蜀檄云："人怀怒心，如报私雠。"
　　〔四〕史记李斯传云："高闻其文书相往来。"汉书匈奴传颜师古注："调，发也。"
　　〔五〕后汉书皇甫规传云："羌戎溃叛，不由承平，皆由边将失于绥御，乘常守安，则加侵暴，苟竞小利，则致大害，微胜则虚张首级，军败则隐匿不言。"按规所言，乃永和时事，而情状正与此同。汉书王莽传田况上言亦云："盗贼始发，其原甚微，非部吏。伍人所能禽也。咎在长吏不为意，县欺其郡，郡欺朝廷，实百言十，实千言百。朝廷忽略，不辄督责，遂至延曼连州。"
　　〔六〕韩非子外储说左下：'□危曰："公倾侧法令。"’汉书刑法志宣帝诏曰："闲者吏用法，巧文寝深。"赵充国传：'充国曰："诸君但欲便文自营，非为公家忠计也。"’按"便身利己"即贾谊传所云"见利则逝，见便则夺，有便吾身者，则欺卖而利之"也。
　　又放散钱谷，殚尽府库，乃复从民假贷，强夺财货。千万之家，削身无余，万民匮〔一〕竭，因随以死亡者，皆吏所饿杀也〔二〕。其为酷痛，甚于逢虏〔三〕。寇钞贼虏，忽然而过，未必死伤。至吏〔四〕所搜索剽夺〔五〕，游踵涂地〔六〕，或覆宗灭族，绝无种类；或孤妇女〔七〕，为人奴婢，远见贩卖〔八〕，至令〔九〕不能自活〔一０〕者，不可胜数也〔一一〕。此之感天致灾，尤逆阴阳〔一二〕。
　　〔一〕"匮"旧作"遗"。○铎按：下文"又遭蝗旱饥遗"，又引周书"其民可遗竭也"，误并与此同。唐人书"匚"或变作"□"，见干禄字书。"匮"作"□"，故误为"遗"矣。
　　〔二〕后汉书庞参传云："比年羌寇特困陇右，供徭赋役，为损日滋，官负人责，数十亿万。今复募发百姓，调取谷帛，衒卖什物，以应吏求。外伤羌虏，内困征赋，县官不足，辄贷于民。民已穷矣，将从谁求？"西羌传云："自羌叛十余年闲，兵连师老，不暂宁息。军旅之费，转运委输，用二百四十余亿，府帑空竭，延及内郡。边民死者，不可胜数，幷。凉二州，遂至虚耗。"
　　〔三〕后汉书南蛮传：'中郎将尹就讨益州叛羌，益州谚曰："虏来尚可，尹来杀我。"’王氏所言，正指就等。汉书王莽传云：'田况言："今空复多出将率，郡县苦之，反甚于贼。"’又云：'太师。更始合将锐士十余万人，所过放纵。东方为之语曰："宁逢赤眉，不逢太师。太师尚可，更始杀我。"卒如田况之言。’意与此同。
　　〔四〕"吏"旧作"使"。
　　〔五〕方言云："搜。略，求也。就室曰搜，于道曰略。"说文云："□，入家搜也。"经典通用"索"。
　　〔六〕"游"当为"旋"。汉书王子侯表序云："旋踵亦绝。"晁错传云："前死不还踵"，颜师古注：'还，读曰"旋"。旋踵，回旋其足也。’蒯通传云："刘。项分争，使人肝脑涂地。"
　　〔七〕王先生云：'"孤"下当有脱字。’继培按：当作"幼孤"。史记司马相如传云："幼孤为奴。"或云："孤妇女，谓略取妇女，使之孤独也。"汉书南粤传文帝赐佗书云："寡人之妻，孤人之子。"○铎按：或说是。孤，使动词。
　　〔八〕后汉书光武帝纪建武七年诏："吏人遭饥乱，及为青。徐贼所略，为奴婢下妻，欲去留者，恣听之。敢拘制不还，以卖人法从事。"晋书刑法志陈群新律序云："旧律，盗律有和卖买人。"
　　〔九〕"令"旧作"今"。
　　〔一０〕"活"旧作"治"。
　　〔一一〕"也"字疑衍。○铎按："也"字当在"阴阳"下。
　　〔一二〕汉书严助传淮南王安上书云："臣闻军旅之后，必有凶年。言民之各以其愁苦之气，薄阴阳之和，感天地之精，而灾气为之生也。"魏相传相上书亦用淮南语。
　　且夫士重迁〔一〕，恋慕坟墓〔二〕，贤不肖之所同也。民之于徙〔三〕，甚于伏法。伏法不过家一人死尔。诸亡失财货，夺土远移，不习风俗，不便水土，类多灭门，少能还者。代马望北，狐死首丘〔四〕，边民谨顿〔五〕，尤恶内留。虽知祸大〔六〕，犹愿守其绪业〔七〕，死其本处，诚不欲去之极。太守令长，畏恶军事，皆以素非此土之人，痛不着身，祸不及我家〔八〕，故争郡县以内迁〔九〕。至遣吏兵〔一０〕，发民禾稼，发彻屋室〔一一〕，夷其营壁〔一二〕，破其生业〔一三〕，强劫驱掠，与其内入〔一四〕，捐弃羸弱，使死其处。当此之时，万民怨痛，泣血叫号〔一五〕，诚愁鬼神而感天心。然小民谨劣〔一六〕，不能自达阙廷，依官吏家，迫将威严〔一七〕，不敢有挚〔一八〕。民既夺土失业，又遭蝗旱饥匮〔一九〕，逐道东走，流离分散〔二０〕，幽。冀。兖。豫，荆。扬。蜀。汉，饥饿死亡，复失太半〔二一〕。边地遂以丘荒〔二二〕，至今无人。原祸所起，皆吏过尔〔二三〕。
　　〔一〕"夫士重迁"当作"安土重迁"。汉书元帝纪永光四年诏曰："安土重迁，黎民之性，骨肉相附，人情所愿也。"通典一引崔实政论云："小人之情，安土重迁，宁就饥馁，无适乐土之虑。"
　　〔二〕见救边篇注。
　　〔三〕王先生云：'"于徙"疑"畏徙"之误。’
　　〔四〕后汉书班超传云："狐死首丘，代马依风。"文选古诗十九首李善注引韩诗外传云：'诗曰："代马依北风，飞鸟栖故巢。"皆不忘本之谓也。’
　　〔五〕顿，读为"钝"。○铎按：方言十："顿。愍，惛也。"谨顿，谓谨愿惛闇也。二字平列，又叠韵。
　　〔六〕"大"旧作"人"。○铎按：班禄篇："乃用奢夸廓人"，"人"误作"大"，犹此"大"误作"人"也。
　　〔七〕盐铁论论诽篇云："绪业不备者，不可以言理。"
　　〔八〕列女传魏曲沃负曰："有祸必及吾家。"
　　〔九〕"争"下当脱"坏"字。叙录云："令坏郡县，殴民内迁。"
　　〔一０〕汉书何并传云："并自从吏兵追林卿。"
　　〔一一〕诗十月之交云："彻我墙屋。"赵策：'孟尝君曰："毋发屋室。"’按"发"字与上复，此当读为"废"。说文云："废，屋倾也。"○铎按：下"发"字不误，上"发"字当为"癹"。说文："癹，以足蹋夷艹。"引春秋传曰："癹夷□崇之。"今隐六年左传作"芟夷"，杜注："芟，刈也。"癹。芟义近。"癹民禾稼"，犹言"刈民禾稼"耳。后汉书西羌传："乃遂刈其禾稼，发彻室屋"，即本此文，是其明证矣。"癹"作"发"者，世人多见"发"，少见"癹"，故"癹"讹而为"发"，或改为"芟"，班固答宾戏："夷险发荒"，一作"芟荒"，尤其着例。此"癹"字若不误为"发"，则校者亦必改为"芟"。古书有因字误，而转足考见旧本者，此类是已。夫屋可言发(盐铁论散不足篇"发屋卖业"是)，而禾稼不可言发。汪不订上句之误，而辄改下读，盖泥于废。芟之本训，而适忘成十三年左传有"芟夷我农功"之文。故有待今日之补苴也。
　　〔一二〕汉书赵充国传云："行必为战备，止必坚营壁。"吕氏春秋似顺论云："往而夷夫垒"，高诱注："夷，平也。"
　　〔一三〕汉书荆王刘贾传云："入楚地，烧其积聚，以破其业。"高帝纪云："不事家人生产作业。"后汉书循吏仇览传云："劝人生业，为制科令，至于果菜为限，□豕有数。"
　　〔一四〕○铎按："其"犹"之"也。此言太守令长强驱其民，使与之入居内郡也。本书之。其多互用，上文"此之感天致灾"，以"之"为"其"，犹此以"其"为"之"矣。
　　〔一五〕诗雨无正云："鼠思泣血。""叫号"见救边篇。
　　〔一六〕○铎按：汉书贾谊传："其次廑得舍人"，注："廑，劣也。"周语："余一人仅亦守府"，注：'"仅"犹"劣"也。’谨。廑。仅并字异而义同。
　　〔一七〕"威"旧作"灭"，据程本改。韩非子六反篇云："吏威严而民听从。"
　　〔一八〕"挚"疑"违"，字形相近而误。○铎按：二字形远，无缘致误。此疑当作"敢有不慹"。说文："慹，怖也。"言敢有不惧耳。汪说失之。
　　〔一九〕"匮"旧作"遗"。○铎按：此篇"匮"误作"遗"，凡三见。说详上。
　　〔二０〕吕氏春秋贵直论：'狐援曰："吾今见民之洋洋然东走，而不知所处。"’或云：此"东"疑"奔"之误。后汉书隗嚣传讨王莽檄云："生者则奔亡流散，幼孤妇女，流离系虏。"○铎按：寇发于西，故人民东走，下文兖。豫。荆。扬，皆在幷。凉之东也。"东"字不误。
　　〔二一〕后汉书冯衍传云："四垂之人，肝脑涂地，死亡之数，不啻大半。"汉书高帝纪韦昭注："凡数，三分有二为太半，有一分为少半。"
　　〔二二〕意林云："边境牛羊，不可久荒。""牛羊"即上文"太半"之误。"丘"旧作"兵"，据叙录改。后汉书梁统后冀传云："包含山薮，远带丘荒。"文选陆士衡叹逝赋云："□城阙之丘荒。"隶释广汉太守沈子琚绵竹江堰碑云："躬耕者少，溉田□□"。"□□"即"丘荒"。按广雅释诂云："丘，空也。"汉书息夫躬传"丘亭"，后汉书庞参传"丘城"，皆取此义。西羌传虞诩疏曰："众羌内溃，郡县兵荒。""兵荒"疑亦"丘荒"之误。
　　〔二三〕后汉书西羌传云："羌既转盛，而二千石令长多内郡人，并无战守意，皆争上徙郡县，以避寇难。朝廷从之，遂移陇西徙襄武，安定徙美阳，北地徙池阳，上郡徙衙。百姓恋土，不乐去旧，遂乃刈其禾稼，发彻室屋，夷营壁，破积聚。时连旱蝗饥荒，而驱踧劫略，流离分散，随道死亡。或弃捐老弱，或为人仆妾，丧其大半。"皆本此文。
　　夫土地者，民之本也，诚不可久荒以开敌心〔一〕。且扁鹊之治病也〔二〕，审闭结〔三〕而通郁滞〔四〕，虚者补之，实者泻之，〔五〕故病愈而名显。伊尹之佐汤也，设轻重而通有无，损积余以补不足，故殷治而君尊〔六〕。贾谊痛于偏枯躄痱之疾〔七〕。今边郡千里，地各有两县，户财置数百〔八〕，而太守周回万里，空无人民，美田弃而莫垦发〔九〕；中州内郡〔一０〕，规地拓〔一一〕境，不能半〔一二〕边，而口户百万〔一三〕，田亩一全〔一四〕，人众地荒，无所容足〔一五〕，此亦偏枯躄痱之类也。
　　〔一〕"开敌心"旧作"开垦"，据意林改。叙录亦云："今又丘荒，虑必生心。"列女传晋献骊姬云："边境无主，则开寇心。夫寇生其心，民嫚其政，国之患也。"按晋语"开"作"启"。汉避景帝讳，以"启"为"开"。
　　〔二〕史记云："扁鹊者，姓秦氏，名越人。"
　　〔三〕汉书艺文志论经方云："通闭解结，反之于平。"
　　〔四〕素问六元正纪大论：'黄帝曰："郁之甚者，治之奈何？"岐伯曰："木郁达之，火郁发之，土郁夺之，金郁泄之，水郁折之。"’"滞"字旧脱，据意林补。淮南子俶真训云："血脉无郁滞。"
　　〔五〕素问三部九候论：'岐伯曰："必先度其形之肥瘦，以调其气之虚实。实则泻之，虚则补之。"’
　　〔六〕管子地数篇云："昔日桀霸有天下，而用不足。汤有七十里之薄，而用有余。伊尹善通移轻重，开阖决塞，通于高下徐疾之策，坐起之费时也。"
　　〔七〕新书解县篇云："天下非特倒县而已也，又类躄，且病痱。夫躄者一面病，痱者一方痛。"说文云："痱，风病也。□，半枯也。"素问生气通天论云："汗出偏沮，使人偏枯。"
　　〔八〕汉书文帝纪二年颜师古注：'"财"与"纔"同。’
　　〔九〕汉书刘屈牦传云："兴美田以利子弟宾客。"
　　〔一０〕汉书司马相如传大人赋云："在乎中州"，颜师古注："中州，中国也。""内郡"注见救边篇。
　　〔一一〕"拓"与"柝"同。
　　〔一二〕"半"旧作"生"，孙侍御改。
　　〔一三〕"口户"疑倒。
　　〔一四〕王先生云：'"全"当作"金"，谓直贵也。古以一斤为一金。’继培按："一"盖"不"字之坏。管子禁藏篇云："户籍田结者，所以知贫富之不赀也。故善者必先知其田，乃知其人。田备然后民可足也。""不全"即"不备"之谓。○铎按：汪说近是。
　　〔一五〕荒"当为"狭"。商子算地篇云："地狭而民众者，民胜其地。"来民篇云："土狭而民众。"史记货殖传云："地小人众。"又云："土地小狭民人众。"盐铁论园池篇云："三辅迫近于山河，地狭人众。"皆其证也。通典一引崔实政论云："今青。齐。兖。冀，人稠土狭，不足相供，而三辅左右及凉。幽州内附近郡，皆土旷人稀，厥田宜稼，悉不肯垦。今宜徙贫民不能自业者于宽地，此亦开草辟土振民之术也。"晏子春秋杂下云："不得容足而寓焉。"
　　周书曰："土多人少，莫出其材，是谓虚土，可袭伐也。土少人众，民非其民，可匮〔一〕竭也。"是故土地人民必相称也〔二〕。今边郡多害而役剧〔三〕，动入祸门〔四〕。不为兴利除害，有以劝之，则长无与复之〔五〕，而内〔六〕有寇戎之心〔七〕。西羌北虏，必生窥欲，诚大忧也。
　　〔一〕"匮"旧作"遗"。
　　〔二〕逸周书文传解云："土多民少，非其土也。土少人多，非其人也。"又云：'开望曰："土广无守可袭伐，土狭无食可围竭。二祸之来，不称之灾。"’孔晁注："政以人土相称为善也。"礼记王制云："凡居民，量地以制邑，度地以居民。地邑民居，必参相得也。"尉缭子兵谈篇云："量土地肥硗而立邑，建城称地，以城称人，以人称粟。三相称，则内可以固守，外可以战胜。"商子来民篇云："地方百里者，山陵处什一，薮泽处什一，溪谷流水处什一，都邑蹊道处什一，恶田处什一，良田处什四。□此食作夫五万。其山陵溪谷薮泽，可以给其材，都邑蹊道，足以处其民。先王制土分民之律也。今秦之地，方千里者五，而谷土不能处二，田数不满百万，其薮泽溪谷名山大川之财物货宝，又不尽为用。此人不称土也。"
　　〔三〕后汉书和帝纪永元十三年诏曰："幽。幷。凉州户口率少，边役众剧。"
　　〔四〕史记赵世家：'李兑曰："同类相推，俱入祸门。"’
　　〔五〕○铎按："有以劝之，则长无与复之"，"与"犹"以"也，互文耳。
　　〔六〕"内"旧作"门"。
　　〔七〕管子法法篇云："期于兴利除害。"治国篇云："先王者善为民除害兴利，故天下之民归之。所谓兴利者，利农事也。所谓除害者，禁害农事也。农事胜则入粟多，入粟多则国富，国富则安乡重家；安乡重家，则虽变俗易习，驱众移民，至于杀之，而民不恶也。此务粟之功也。上不利农则粟少，粟少则人贫，人贫则轻家，轻家则易去，易去则上令不能必行；上令不能必行，则禁不能必止；禁不能必止，则战不必胜，守不必固矣。"盐铁论未通篇云：'传曰："大军之后，累世不复。"方今郡国田野有陇而不垦，城郭有宇而不实，边郡何饶之有乎？’汉书严助传淮南王安上书云："四年不登，五年复蝗，民生未复。"徐乐传云："间者，关东五谷数不登，年岁未复，民多穷困，重之以边境之事，推数循理而观之，民宜有不安其处者矣。不安故易动，易动者，土崩之埶也。"晁错传云："陛下不救，则边民绝望，而有降敌之心。"
　　百工制器，咸填其边，散之兼倍，岂有私哉？乃所以固其内尔。先圣制法，亦务实边，盖以安中国也。譬犹家人遇寇贼者，必使老小羸软居其中央，丁强武猛卫其外〔一〕。内人奉其养，外人御其难，蛩蛩距虚，更相恃仰，乃俱安存〔二〕。
　　〔一〕白虎通五行篇云："丁者，强也。"论衡无形篇云："身气丁强。"
　　〔二〕吕氏春秋不广篇云："北方有兽名曰蹶，鼠前而兔后，趋则跲，走则颠，常为蛩蛩距虚取甘草以与之。蹶有患害也，蛩蛩距虚必负而走。"尔雅释地作"邛邛岠虚"。韩非子外储说左上云："不恃仰人而食。"新书道德说云："物莫不仰恃德。"论衡感类篇云："功无大小，德无多少，人须仰恃赖之者，则为美矣。"
　　诏书法令：二十万口，边郡十万，岁举孝廉一人；员除世举廉吏一人〔一〕。羌反以来，户口减少，又数易太守，至十岁不得举。当职勤劳而不录〔二〕，贤俊蓄积而不悉〔三〕，衣冠无所觊望〔四〕，农夫无所贪利，是以逐稼中灾，莫肯就外。古之利其民，诱之以利，弗胁以刑〔五〕。易曰："先王以省方观民设教〔六〕。"是故建武初〔七〕，得边郡，户虽数百，令岁举孝廉，以召来人。今诚宜权时令边郡举孝一人，廉吏世〔八〕举一人，益置明经百石一人〔九〕，内郡人将妻子来占着〔一０〕，五岁以上，与居民同均，皆得选举。又募运民耕边入谷，远郡千斛，近郡二千斛，拜爵五大夫〔一一〕。可不欲爵者，使食倍贾于内郡〔一二〕。如此，君子小人各有所利，则虽欲令无往，弗能止也。此均〔一三〕苦乐，平傜役，充边境，安中国之要术也。
　　〔一〕"诏书"以下，文有脱误。按后汉书丁鸿传云：'永元四年，代袁安为司徒。时大郡口五六十万，举孝廉二人，小郡口二十万幷有蛮夷者，亦举二人。帝以为不均，下公卿会议。鸿与司空刘方上言："凡口率之科，宜有阶品，蛮夷错杂不得为数。自今郡国，率二十万口，岁举孝廉一人；四十万，二人；六十万，三人；八十万，四人；百万，五人；百二十万，六人；不满二十万，二岁一人；不满十万，三岁一人。"帝从之。’和帝纪永元十三年诏曰："幽。幷。凉州，户口率少，边役众剧，束修良吏，进仕路狭。抚接夷狄，以人为本。其令缘边郡，口十万以上，岁举孝廉一人；不满十万，二岁举一人；五万以下，三岁举一人。"○俞樾云：'依文诠解，亦自可通。后汉书丁鸿传："自今郡国，率二十万口，岁举孝廉一人。"又和帝纪："令缘边郡，口十万以上，岁举孝廉一人。"是汉制举孝廉，内郡与边地不同。此文则合并言之。"诏书法令，二十万口"，此以内地言也；"边郡十万"，此以边地言也；其下云"岁举孝廉一人"，则合内地边地而言也。如分别言之，当云"诏书法令，郡国二十万口，岁举孝廉一人；边郡十万口，岁举孝廉一人"，则文义自明矣。"员除世"句，"世"乃"三十"二字之误。"除"疑当为"际"。淮南原道训："高不可际"，注曰："际，至也。""际"与"至"一声之转。以"际"为"至"，盖汉人语。"员际三十，举廉吏一人"，言满三十员，则举一廉吏也。下文云："廉吏世举一人"，"世"亦当为"三十"。’○铎按：俞说是。"世"即"卅"之讹。说文："卅，三十幷也。"述赦篇："令世岁老古时一赦"，浮侈篇："或丁夫世不傅犁锄"，"世"字误与此同。
　　〔二〕毛诗卷耳序云："知臣下之勤劳。"汝坟郑笺云："贤者而处勤劳之职。"
　　〔三〕"不"字旧脱，据程本补。新语术事篇云："道术蓄积而不舒。"吴越春秋：'伍子胥曰："平王卒，吾志不悉矣。"’
　　〔四〕汉书杜周传云："衣冠谓钦为盲杜子夏"，颜师古注："衣冠，谓士大夫也。"说文云："觊，□幸也。"小尔雅广言云："觊，望也。"
　　〔五〕"利其民"之"利"当为"理"。理，治也。襄廿六年左传云："古之治民者，劝赏而畏刑。"杜注："乐行赏而惮用刑。"○铎按："利"当为"制"，涉上下文二"利"字而误。"制"本作"□"，故与"利"恒相乱，边议篇："易利御寇"，旧讹"制"，卜列篇："奉成阴阳而制物"，旧误"利"，其比也。"制民"与篇首"制国"义近。书吕刑："折民惟刑"，一作"制民惟刑"，陶潜四八目引同，此古言"制民"之证。
　　〔六〕观象辞。
　　〔七〕后汉光武纪元。
　　〔八〕○铎按："世"当为"卅"，说见上。"人"程本作"又"，讹。
　　〔九〕○铎按：上文"边郡举孝一人，廉吏卅举一人"，皆言口率，不言其秩，疑此"百石"当为"百户"，言此时边郡户口锐减，每百户得增置一明经，所谓权宜之计也。
　　〔一０〕"占"旧作"召"。史记田叔传云："因占著名数，家于武功"，索隐云："言卜日而自占着家口名数，隶于武功，犹今附籍然也。"汉书宣帝纪地节三年诏曰："流民自占八万余口"，颜师古注："占者，谓自隐度其户口而著名籍也。"二家说"占"字各异，颜氏得之。○铎按：小司马以"家"为"家口"亦误。说文："家，居也。"言居于武功也。列子天瑞篇："国不足，将嫁于卫"，家。嫁古字通。
　　〔一一〕汉书百官公卿表云："爵九级，五大夫。"
　　〔一二〕"可"疑"其"之误。"贾"读为"价"。墨子号令篇云："牧粟米布钱金，出内畜产，皆为平直其贾，与主人券书之。事已，皆各以其贾倍赏之。又用其贾贵贱多少赐爵。欲为吏者许之。其不欲为吏，而欲以受赐赏爵禄若赎士亲戚所知罪人者，以令许之。"此文本于彼。
　　〔一三〕"此均"二字旧倒。



　　卜列〔一〕第二十五
　　天地开辟有神民，民神异业精气通〔二〕。行有招召〔三〕，命有遭随〔四〕，吉凶之期，天难谌斯〔五〕。圣贤虽察不自专，故立卜筮以质神灵〔六〕。孔子称"蓍之德圆而神，卦之德方以智"。又曰："君子将有行也，问焉而以言，其受命而向〔七〕。"是以禹之得皋陶，文王之取吕尚，皆兆告其象，卜底其思，以成其吉〔八〕。
　　〔一〕○铎按："列"犹"论"也。小尔雅广诂："列，次也。"广言："列，陈也。"论语序集解云："论，次也。"史记张仪传索隐云："论，陈也。"凡陈说事理而有序次为"论"，亦可谓之"列"。下三篇同。
　　〔二〕御览一引尚书中候云："天地开辟。"楚语：'观射父云："古者民神不杂，民之精爽不携贰者，则明神降之，在男曰觋，在女曰巫，是使制神之处位次主，而为之牲器时服，而后使先圣之后之有光烈而敬恭明神者以为之祝，使名姓之后而心率旧典者为之宗。于是乎有天地神名类物之官，是谓五官，各司其序，不相乱也。民是以能有忠信，神是以能有明德。民神异业，敬而不渎，故神降之嘉生，民以物享，祸灾不至，求用不匮。"’路史前纪三引此文，误以"神民"为帝者名氏，又以"行"字带上读，陈耀文天中记十一尝正之。○铎按：山海经海内经有"神民之丘"，郭注："神民，言上有神人。"或此"神民"为古帝者名氏，未可知也。
　　〔三〕荀子劝学篇云："言有召祸也，行有招辱也。"
　　〔四〕庄子列御寇篇云："达大命者随，达小命者遭。"春秋繁露重政篇云："人始生有大命，是其体也。有变命存其闲者，其政也。政不齐，则人有忿怒之志。若将施危难之中而时有遭随者，神明之所接绝属之符也。"遭命。随命，注见论荣篇。
　　〔五〕诗大明。"谌"今作"忱"。汉书贡禹传。后汉书胡广传。续汉书律历志论。春秋繁露如天之为篇。说文谌字下并与此同。○铎按：毛诗作"忱"用借字，三家作"谌"用本字。尔雅释诂："谌，信也。"相列篇亦引此诗，"谌"作"忱"，盖后人依毛诗改之。
　　〔六〕礼记祭义云："昔者圣人建阴阳天地之情，立以为易。易抱龟南面，天子卷冕北面，虽有明知之心，必进断其志焉，示不敢专，以尊天也。"史记龟策传云："君子谓夫轻卜筮无神明者，悖；背人道信祯祥者，鬼神不得其正。故书建稽疑，五谋而卜筮居其二，五占从其多，明有而不专之道也。"白虎通蓍龟篇云："圣人独见先睹，必问蓍龟何？示不自专也。"论衡辨祟篇云："圣人举事，先定于义，义已定立，决以卜筮，示不专己，明与鬼神同意共指，欲令众下信用不疑。"卜筮篇云："俗信卜筮，谓卜者问天，筮者问地，蓍神龟灵，兆数报应，故舍人议而就卜筮，违可否而信吉凶。"实知篇云："若蓍龟之知吉凶，蓍草称神，龟称灵矣。"
　　〔七〕并易系辞上传。而向，"而"字王弼本作"如"，古通。○铎按：而。如古通，顾炎武尝举二十余事，见日知录卷三十二。向，释文云：'又作"响"。’向，隶俗字，说文所无。
　　〔八〕六韬文师篇云：'文王将田，史编布卜曰："田于渭阳，将大得焉。非龙非□，非虎非罴，兆得公侯，天遗汝师，以之佐昌，施及三王。"文王曰："兆致是乎？"史编曰："编之太祖史畴为禹占得皋陶，兆比于此。"文王乃斋三日，田于渭阳，卒见太公坐茅以渔，乃载与俱归，立以为师。’宋书符瑞志上史编作史遍，云：'王至于磻溪之水，吕尚钓于涯。王下趋拜曰："望公七年，乃今见光景于斯。"’按志所言，皆本纬书。○铎按：昭元年左传杜注："底，致也。"
　　夫君子闻善则劝乐而进〔一〕，闻恶则循〔二〕省而改尤，故安静而多福；小人闻善〔三〕，闻恶〔四〕即慑惧而妄为，故狂躁而多祸。是故凡卜筮者，盖所问吉凶之情，言兴衰之期，令人修身慎行以迎福也〔五〕。
　　〔一〕脱一字。○铎按：孟子梁惠王上篇："而民欢乐之"，宋孙奭音义云：'"欢乐"本一作"劝乐"。’昭九年左传叔孙昭子引诗："经始勿亟，庶民子来"，杜注："言文王始经营灵台，非急疾之，众民自以为子义来劝乐为之。"此"劝乐"二字盖本孟子。
　　〔二〕"循"当作"修"。
　　〔三〕"善"下脱六字。
　　〔四〕"闻恶"二字补。
　　〔五〕汉书王贡两龚鲍传序云："严君平卜筮于成都市。以为卜筮者贱业，而可以惠众人。有邪恶非正之问，则依蓍龟为言利害。与人子言依于孝，与人弟言依于顺，与人臣言依于忠，各因埶导之以善。从吾言者，已过半矣。"
　　且圣王之立卜筮也，不违民以为吉，不专任以断事〔一〕。故鸿范之占，大同是尚〔二〕。书又曰："假尔元龟，罔敢知吉〔三〕。"诗云："我龟既厌，不我告犹〔四〕。"从此观之，蓍龟之情，傥有随时俭易〔五〕，不以诚邪？将世无史苏之材〔六〕，识神者少乎？及周史之筮敬仲〔七〕，庄叔之筮穆子〔八〕，可谓能探赜索隐，钩深致远者矣〔九〕。使献公早纳史苏之言，穆子宿备庄叔之戒〔一０〕，则骊姬。竖牛之谗，亦将无由而入，无破国危身之祸也〔一一〕。
　　〔一〕论衡卜筮篇云："世人言卜筮者多，得诚实者寡。论者或谓蓍龟可以参事，不可纯用。"
　　〔二〕"鸿"今作"洪"。
　　〔三〕书西伯戡黎。"假尔"今作"格人"，史记殷本纪作"假人"。礼记曲礼云："假尔泰龟有常。"○铎按：论衡卜筮篇云：'纣至恶之君也。当时灾异繁多，七十卜而皆凶，故祖伊曰："格人元龟，罔敢知吉。"贤者不举，大龟不兆。’孙星衍尚书今古文注疏云：'以"贤者"训"格人"，则古文尚书自作"人"，与今文异也。’段玉裁古文尚书撰异云：'"格人"作"假尔"，此盖如礼记"假尔大龟有常"之训，疑今文尚书本然。然史记作"假人"，假。格古通用。论衡以"贤者"训"格人"，则今文尚书与古文尚书同也。"尔"字恐有误。’陈乔枞今文尚书经说考八云：'作"假尔"者，当是小夏侯本。曲礼："假尔泰龟有常，假尔泰筮有常"，郑注以为"命龟筮词"，自是经师相传旧说。"尔"古文作"尒"，与"人"相近。汉书言夏侯建从五经诸儒问与尚书相出入者，牵引以次章句，具文饰说。夏侯胜非之曰："建所谓章句小儒，破碎大道。"建亦非胜为学疏略，难以应敌。建卒自颛门名经。此盖建据曲礼文，疑尚书"假人"为"假尒"之讹，故读从"尒"字。王符所引，殆小夏侯尚书与？’孙。段。陈三家定作"假尔"者为今文尚书是也。古文作"格人"者，"人"即"尒"字之坏，盖可无疑。
　　〔四〕小旻。
　　〔五〕易系辞上传云："辞有险易"，释文引京房注："险，恶也；易，善也。"古字险。俭通用。易屯卦："动乎险中"，隶释刘修碑作"俭"。否卦"俭德"，李鼎祚周易集解引虞翻曰：'"俭"或作"险"。’襄廿九年左传："险而易行"，史记吴世家作"俭"。
　　〔六〕僖十五年左传。
　　〔七〕庄廿二年左传。○铎按："及"犹"若"也。训见经传释词卷五。
　　〔八〕昭五年左传。
　　〔九〕易系辞上传。
　　〔一０〕○铎按："宿"亦"早"也。周书寤儆篇孔晁注："□，古文夙。"说文："□，从□声。□，古文夙。"尔雅释诂："夙，早也。"
　　〔一一〕○铎按：晋语一：'献公卜伐骊戎，史苏占之曰："胜而不吉。"公弗听，遂伐骊戎，克之，获骊姬以归。有宠，立以为夫人。生奚齐。骊姬请使申生主曲沃，重耳处蒲城，夷吾处屈，奚齐处绛。公许之。史苏曰："乱本生矣。"骊姬果作难，杀太子，而逐二公子。’故曰："使献公早纳史苏之言，则骊姬之谗亦将无由而入。"此与僖十五年史苏占献公筮嫁伯姬于秦事不相涉。汪笺略，故备说之。
　　圣人甚重卜筮，然不疑之事，亦不问也〔一〕。甚敬祭祀，非礼之祈，亦不为也〔二〕。故曰："圣人不烦卜筮〔三〕"，"敬鬼神而远之〔四〕"。夫鬼神与人殊气异务，非有事故，何奈于我〔五〕？故孔子善楚昭之不祀河〔六〕，而恶季氏之旅泰山〔七〕。今俗人筴〔八〕于卜筮，而祭非其鬼〔九〕，岂不惑哉！
　　〔一〕桓十一年左传云："卜以决疑，不疑何卜？"
　　〔二〕礼记曲礼云："非其所祭而祭之，名曰淫祀。"
　　〔三〕哀十八年左传。
　　〔四〕论语。
　　〔五〕史记吴世家：'专诸曰："是无奈我何。"’
　　〔六〕哀六年左传。○铎按：黄河古称河。
　　〔七〕论语。
　　〔八〕"筴"疑"狎"。
　　〔九〕论语："非其鬼而祭之，谄也。"
　　亦有妄传姓于五音，设五宅之符第〔一〕，其为诬也甚矣！古有阴阳，然后有五行〔二〕。五帝右据行气〔三〕，以生人民〔四〕，载世远，乃有姓名敬民〔五〕。名字者，盖所以别众猥而显此人尔，非以纪〔六〕五音而定刚柔也。今俗人不能推纪本祖，而反欲以声音言语定五行，误莫甚焉〔七〕。
　　〔一〕论衡诘术篇云："五音之家，用口调姓名及字，用姓定其名，用名正其字。口有张歙，声有外内，以定五音宫商之实。"又云：'图宅术曰："宅有八术，以六甲之名数而第之，第定名立，宫商殊别。宅有五音，姓有五声。宅不宜其姓，姓与宅相贼，则疾病死亡，犯罪遇祸。"’王先生云：'"传"当作"傅"。’○铎按：程本作"□"，亦误。
　　〔二〕春秋繁露五行相生篇云："天地之气，合而为一，分为阴阳，判为四时，列为五行。行者行也，其行不同，故谓之五行。"
　　〔三〕家语五帝篇：'孔子曰："昔某也闻诸老聃曰：天有五行，木。火。金。水。土，分时化育，以成万物。其神谓之五帝。"释名释天云："五行者，五气也。"白虎通五行篇云："言行者，欲言为天行气之义也。"王先生云：'"右"疑当作"各"。’继培按："各"字是也。汉书律历志云："三代各据一统。"
　　〔四〕礼记大传云："王者禘其祖之所自出，以其祖配之。"郑注："王者之先祖皆感太微五帝之精以生，苍则灵威仰，赤则赤熛怒，黄则含枢纽，白则白招拒，黑则汁光纪。"疏云：'"苍则灵威仰"至"汁光纪"者，春秋文耀钩文。’宣三年公羊传何休注："上帝，五帝在太微之中，迭生子孙，更王天下。"疏云："此五帝者，即灵威仰之属。"
　　〔五〕"敬民"盖"号氏"之误。
　　〔六〕"纪"旧作"绝"。
　　〔七〕论衡诘术篇云："人之有姓者，用禀于天。天得五行之气为姓耶？以口张歙声外内为姓也？如以本所禀于天者为姓，若五谷万物禀气矣，何故用口张歙。声内外定正之乎？"
　　夫鱼处水而生〔一〕，鸟据巢而卵。即〔二〕不推其本祖，谐音而可，即〔三〕呼鸟为鱼，可内〔四〕之水乎？呼鱼为鸟，可栖之木邪〔五〕？此不然之事也。命驹曰犊，终必〔六〕为马。是故凡姓之有音也，必随其本生祖所王也。太皞木精，承岁而王，夫其子孙咸当为角。神农火精，承荧惑而王，夫其子孙咸当为征。黄帝土精，承镇而王，夫其子孙咸当为宫。少皞金精，承太白而王，夫其子孙咸当为商。颛顼水精，承辰而王，夫其子孙咸当为羽〔七〕。虽号百变，音行不易。
　　〔一〕庄子至乐篇文。
　　〔二〕"即"字疑衍，盖"卵"之驳文。○铎按："即"犹"若"也。训见经传释词卷八。汪以为衍文，非。
　　〔三〕"即"与"则"同。
　　〔四〕"内"读为"纳"。
　　〔五〕说文云："西，鸟在巢上。或从木。妻作栖。"
　　〔六〕"必"旧作"不"。
　　〔七〕汉书律历志云："五星之合于五行，水合于辰星，火合于荧惑，金合于太白，木合于岁星，土合于镇星。"御览五引尚书考灵耀云："岁星木精，荧惑火精，镇星土精，太白金精，辰星水精也。"开元占经十九引春秋运斗枢云："岁星帅五精聚于东方七宿，苍帝以仁良温让起。荧惑帅五精聚于南方七宿，赤帝以宽明多智略起。填星帅五精聚于中央，黄帝以重厚贤圣起。太白帅五精聚于西方七宿，白帝以勇武诚信多节义起。辰星帅五精聚于北方七宿，黑帝以清平静洁通明起。""填"与"镇"同。
　　俗工又曰："商家之宅，宜西出门〔一〕。"此复虚矣。五行当出乘其胜，入居其隩乃安吉。商家向东入〔二〕，东入反以为金伐木，则家中精神日战斗也。五行皆然。又曰："宅有宫商之第，直符之岁〔三〕。"既然者，于〔四〕其上增损门数，即可以变其音而过其符邪？今一宅也，同姓相代，或吉或凶；一官也，同姓相代，或迁或免；一宫也，成。康居之日以兴，幽。厉居之日以衰。由此观之，吉凶兴衰不在宅明矣〔五〕。
　　〔一〕论衡诘术篇云：'图宅术曰："商家门不宜南向，征家门不宜北向，则商金南方火也，征火北方水也。水胜火，火贼金，五行之气不相得，故五姓之宅，门有宜向。向得其宜，富贵吉昌；向失其宜，贫贱衰耗。"’
　　〔二〕文有脱误。
　　〔三〕论衡□时篇云："太岁在子，子宅直符，午宅为破。"
　　〔四〕旧作"放"。
　　〔五〕论衡诘术篇云："今府廷之内，吏舍连属，门向有南北，长吏舍传，闾居有东西。长吏之姓，必有宫商，诸吏之舍，必有征羽。安官迁徙，未必角姓门南向也。失位贬黜，未必商姓门北出也。"
　　及诸神只太岁。丰隆。钩陈。太阴将军之属〔一〕，此乃天吏，非细民所当事也。天之有此神也，皆所以奉成阴阳而利物也〔二〕，若人治之有牧守令长矣。向之何怒？背之何怨？君民道近，不宜相责，况神致贵，与人异礼，岂可望乎〔三〕？
　　〔一〕韩非子饰邪篇云："丰隆。五行。太乙。王相。摄提。六神。五括。天河。殷抢。岁星。"王逸离骚注云："丰隆，雷师。"汉书扬雄传云："诏招摇与太阴兮，伏钩陈使当兵。"张晏曰："太阴，岁后三辰也。"服虔曰："钩陈，紫宫外营陈星。"按抱朴子登涉篇有诺皋太阴将军。○铎按："及"犹"若"也，与上"及周史之筮敬仲"同。
　　〔二〕汉书律历志云："万物棣通，族出于寅，人奉而成之。""利"何本作"吏"。按利。吏并误，当是"□"字。说文云："□，裁也。从刀，从未。"□。利字形相近而误。
　　〔三〕论衡讥日篇云："堪舆历历上诸神非一，圣人不言，诸子不传，殆无其实。天道难知，假令有之，诸神用事之日也。忌之何福？不讳何祸？王者以甲子之日举事，民亦用之，王者闻之，不刑法也。夫王者不怒民不与己相避，天神何为独当责之？"说文云："□，责望也。"经典通作"望"。
　　且欲使人而避鬼，是即道路不可行，而室庐不复居也。此谓贤人君子秉心方直，精神坚固者也〔一〕。至如世俗小人，丑妾婢妇〔二〕，浅陋愚戆，渐染既成，又数扬精破胆。今不顺精诚所向〔三〕，而强之以其所畏，直亦增病尔。何以明其然也？夫人之所以为人者，非以此八尺之身也〔四〕，乃以其有精神也。人有恐怖死者，非病之所加也，非人功之所辜也〔五〕。然而至于遂不损者〔六〕，精诚去之也〔七〕。孟贲狎猛虎而不惶〔八〕，婴人畏蝼蚁而发闻〔九〕。今通士〔一０〕或欲强羸病之愚人〔一一〕，必之其所不能〔一二〕，吾又恐其未尽善也〔一三〕。
　　〔一〕诗定之方中云："秉心塞渊"，毛传："秉，操也。"淮南子泛论训云："圣人心平志易，精神内守，物莫足以惑之。"鲁语云："血气强固。"
　　〔二〕礼记曲礼郑注："婢之言卑也。"
　　〔三〕庄子渔父篇云："真者，精诚之至也。不精不诚，不能动人。"论衡感虚篇云："精诚所加，金石为亏。"
　　〔四〕考工记云："人长八尺。"说文云"夫，丈夫也。周制以八寸为尺，十尺为丈。人长八尺，故曰丈夫。"
　　〔五〕句有误字。
　　〔六〕损，谓病减也。后汉书袁安后闳传云："封观当举孝廉，以兄名位未显，遂称风疾。后数年，兄得举，观乃称损。"方言云："斟，益也。凡病少愈而加剧，亦谓之不斟。"郭注："言虽少损无所益也。"
　　〔七〕汉书东方朔传云："精神散而邪气及。"
　　〔八〕旧作"盖奔柙猛虎而不惶"。按韩非子守道篇云："服虎而不以柙，此贲。育之所患。"意与此背。荀子臣道篇云："狎虎则危，灾及其身。"论衡遭虎篇亦云："夫虎，山林之兽，不狎之物也。"广雅释诂云："惶，惧也。"
　　〔九〕"婴人"犹"婴儿"。发闻，谓发声闻于人也。韩策张仪说韩王曰："夫秦卒之与山东之卒也，犹孟贲之与怯夫也。以重力相压，犹乌获之与婴儿也。"是亦孟贲。婴儿对举之证。
　　〔一０〕荀子不苟篇云："物至而应，事起而辨，若是则可谓通士矣。"淮南子修务训云："通士者，必孔。墨之类。"
　　〔一一〕礼记问丧云："身病体羸。"韩非子十过篇云："士大夫羸病。"
　　〔一二〕大戴礼曾子立事篇云："强其所不能。"
　　〔一三〕论语云："未尽善也。"
　　移风易俗之本，乃在开其心而正其精。今民生不见正道，而长于邪淫诳惑之中，其信之也，难卒〔一〕解也。惟王者能变之〔二〕。
　　〔一〕"卒"读为"猝"。
　　〔二〕汉书地理志云：'孔子曰："移风易俗，莫善于乐。"言圣王在上，统理人伦，必务其本而易其末。淮南子泰族训云："诚决其善志，防其邪心，启其善道，塞其奸路，与同出一道，则民性可善，而风俗可美也。"



　　巫列〔一〕第二十六
　　凡人吉凶，以行为主，以命为决。行者，己之质也；命者，天之制也〔二〕。在于己者，固可为也；在于天者，不可知也。巫觋祝请，亦其助也，然非德不行。巫史祝祈者，盖所以交鬼神而救细微尔，至于大命〔三〕，末如之何〔四〕。譬民人之请谒于吏矣，可以解微过，不能脱正罪。设有人于此〔五〕，昼夜慢侮君父之教，干犯先王之禁，不克己心，思改过〔六〕善，而苟骤发请谒，以求解免，必不几矣〔七〕。不若修己，小心畏慎，无犯上之必令也〔八〕。故孔子不听子路，而云"丘之祷久矣〔九〕"。孝经云："夫然，故生则亲安之，祭则鬼享之。"由此观之，德义无违，鬼〔一０〕神乃享；鬼神受享，福祚乃隆〔一一〕。故诗云："降福穰穰，降福简简，威仪板板。既醉既饱，福禄来反〔一二〕。"此言人德义美茂，神歆享醉饱，乃反报之以福也。
　　〔一〕○铎按：此篇论却灾致福，在己修德，不在祷祀。说虽是，而适暴露作者为有神论者。旧作"正列"者讹。
　　〔二〕白虎通寿命篇云："命者何谓也？人之寿也，天命己使生者也。"
　　〔三〕哀十五年左传云："大命陨坠。"
　　〔四〕论语云："吾末如之何也已矣。"
　　〔五〕孟子云："有人于此。"
　　〔六〕"过"下脱一字。○铎按：邵校本臆补"迁"字。
　　〔七〕"几"读为"冀"。○铎按：赞学篇"必无几矣"同。
　　〔八〕"必令"疑倒。述赦篇云："奸轨之减十八九，可胜必也。"即其例。或云："必令，谓罚严而必也。"
　　〔九〕论语。
　　〔一０〕"鬼"字旧脱。
　　〔一一〕昭廿年左传云："鬼神用享，国受其福。"
　　〔一二〕诗执竞。"板板"今作"反反"。○铎按：程本"穰穰"作"禳禳"。尔雅释训："禳禳，福也。"释文：'今作"穰"。’阮元校勘记云：'毛诗执竞："穰穰，众也。"字从禾，言若黍稷之众多也。尔雅："禳禳，福也。"字从示，言禳除灾祸，则神降之福也。今本盖据毛诗改之。’陈乔枞诗经四家异文考云：'初学记十五引诗亦作"禳"字，与尔雅及潜夫论合，是三家今文有作"禳禳"者。毛诗"禳"作"穰"，"板"作"反"，与三家文异。’穰穰，众也。板板，大也。"反"借字，"禳"字讹。
　　虢公〔一〕延神而亟亡〔二〕，赵婴祭天而速灭〔三〕，此盖所谓神不歆其祀，民不即其事也〔四〕。故鲁史书曰："国将兴，听于民；将亡，听于神〔五〕。"楚昭不穰云〔六〕，宋景不移咎〔七〕，子产距裨灶〔八〕，邾文公违卜史〔九〕，此皆审己知道，身以俟命者也〔一０〕。晏平仲有言："祝有益也，诅亦有损也〔一一〕。"季梁之谏隋侯〔一二〕，宫之奇说虞公〔一三〕，可谓明乎天人之道，达乎神明之分矣。
　　〔一〕"公"字旧脱。
　　〔二〕庄卅二年左传。○铎按：事亦见周语上。
　　〔三〕成五年左传。○铎按：传云：'婴梦天使谓己："祭余，余福女。"祭之明日而亡。’此云"祭天"，即祭其神。
　　〔四〕昭元年左传。
　　〔五〕庄卅二年左传。
　　〔六〕哀六年左传。○铎按：传云'是岁也，有云如众赤鸟，夹日以飞。楚子使问诸周太史。周太史曰："其当王身乎！若禜之，可移于令尹。司马。"王曰："除腹心之疾，而置诸股肱，何益？"遂弗禜。’杜注："禜，禳祭。"此文"穰"当为"禳"。两京本。述古堂本不误。
　　〔七〕吕氏春秋制乐篇。○铎按：事亦见淮南子道应训。新序杂事四。论衡变虚篇。
　　〔八〕昭十七年左传。○铎按：距。□古字通，俗作"拒"。裨灶欲用瓘。斝。玉瓒禳火，而子产拒之也。
　　〔九〕文十三年左传。
　　〔一０〕礼记中庸云："君子居易以俟命。""身"上脱一字，当是"修"字。孟子云："殀寿不贰，修身以俟之，所以立命也。"
　　〔一一〕昭廿年左传。○铎按：传无下"也"字，晏子春秋外篇同。内篇谏上作"则诅亦有损也"。
　　〔一二〕桓六年左传。○铎按："隋"字后人所改，传作"随"。
　　〔一三〕僖五年左传。○铎按：此本作"宫奇之说虞公"。宫之奇而称宫奇，犹介之推称介推(见遏利篇。交际篇)。上文楚昭王作楚昭，宋景公作宋景，皆名字剪截之例也。"宫奇之说虞公"，与"季梁之谏隋侯"一律，若如今本，则句法参差矣。卜列篇："周史之筮敬仲，庄叔之筮穆子"，相列篇："唐举之相李兑。蔡泽，许负之相邓通。条侯"，语例并与此同。
　　夫妖不胜德〔一〕，邪不伐正〔二〕，天之经也〔三〕。虽时有违，然智者守其正道，而不近于淫鬼。所谓淫鬼者，闲邪精物〔四〕，非有守司真神灵也〔五〕。鬼之有此，犹人之有奸言卖平以干求者也〔六〕。若或诱之〔七〕，则远来不止，而终必有咎〔八〕。鬼神亦然，故申繻曰："人之所忌，其气炎以取之。人无衅焉，妖不自作〔九〕。"是谓人不可多忌，多忌妄畏，实致妖祥。
　　〔一〕史记殷本纪：'伊陟曰："臣闻妖不胜德。"’
　　〔二〕淮南子缪称训云："正身直行，众邪自息。"
　　〔三〕孝经。
　　〔四〕史记留侯世家赞云："学者多言无鬼神，然言有物。"齐悼惠王世家："魏勃少时，欲求见齐相曹参，家贫无以自通，乃常独早夜扫齐相舍人门外。相舍人怪之，以为物而伺之。"索隐：'姚氏云："物，怪物。"’说文云："□改，大刚卯也。以逐精鬼。"汉书艺文志杂占类有人鬼精物六畜变怪二十一卷。
　　〔五〕大戴礼曾子天员篇云："阳之精气曰神，阴之精气曰灵。神灵者，品物之本也。"
　　〔六〕卖平，以市道为喻。周礼小宰："听卖买以质剂"，郑司农云："质剂，谓市中平贾，今时月平是也。"汉书食货志云："诸司市常以四时中月实定所掌，为物上中下之贾，各自用为其市平。"法言学行篇云："一哄之市，必立之平。"李轨注："市无平，必失贵贱之正。"盐铁论本议篇云："开委府于京，以笼货物。贱即买，贵则卖。是以县官不失实，商贾无所贸利，故曰平准。"禁耕篇云："山海有禁而民不倾，贵贱有平而民不疑。县官设衡立准，人从所欲，虽使五尺童子适市，莫之能欺。今罢去之，则豪民擅其用而专其利。决市闾巷，高下在口吻，贵贱无常。"本议篇又云："行奸卖平，农民重苦。""卖平"即所谓"高下在口吻"也。续汉书五行志云：'
　　桓帝之初，京师童谣曰："游平卖印自有平，不辟贤豪及大姓。"’后汉书窦武传章怀注引"平"作"评"。盖勋传注引续汉书云：'中平元年，黄巾贼起，故武威太守酒泉黄隽被征失期。梁鹄欲奏诛隽，勋为言得免。隽以黄金二十斤谢勋。勋谓隽曰："吾以子罪在八议，故为子言，吾岂卖评哉？"终辞不受。’"评"与"平"同。郭太后许劭传："劭与从兄靖俱有高名，好共核论乡党人物，每月辄更其品题，故汝南俗有月旦评焉。""月旦评"亦取"月平"之义。汉时市列，每月评定贵贱，如今时朔望有长落矣。
　　〔七〕说文云："□，相訹呼也。或从言。秀。"
　　〔八〕宣十二年左传云："必有大咎。"
　　〔九〕庄十四年左传。"炎"正义本作"焰"，释文作"炎"。按汉书五行志。艺文志并作"炎"，颜师古曰：'炎，读与"焰"同。’风俗通过誉篇亦云："人之所忌，炎自取之。"续汉书五行志赞云："妖岂或妄，气炎以观。"亦用此传文也。○铎按："焰"即"炎"之后出加声旁字。说见杨遇夫先生积微居小学述林卷五。
　　且人有爵位，鬼神有尊卑。天地山川。社稷五祀〔一〕。百辟卿士有功于民者〔二〕，天子诸侯所命祀也〔三〕。若乃巫觋之谓独语〔四〕，小人之所望畏，土公。飞尸。咎魅。北君。衔聚。当路。直符七神〔五〕，及民间缮治微蔑小禁，本非天王所当惮也〔六〕。
　　〔一〕礼记王制云："天子祭天地，诸侯祭社稷，大夫祭五祀。天子祭天下名山大川，诸侯祭名山大川之在其地者。"
　　〔二〕礼记月令云："命百县雩祀百辟卿士有益于民者。"祭法云："此皆有功烈于民者也。"
　　〔三〕僖卅一年左传云："不可以闲成王。周公之命祀。"
　　〔四〕○铎按："谓独"疑当作"请祷"。
　　〔五〕论衡解除篇云："宅中主神，有十二焉。青龙。白虎，列十二位。龙虎猛神，天之正鬼也。飞尸流凶，不敢安集。"○铎按：周广业意林附编引裴氏新言："俗间有土公之神。""土公"即今俗所谓"土煞"，程本作"士公"，讹。
　　〔六〕后汉书来歙后历传云："皇太子惊病不安，避幸安帝乳母野王君王圣舍。太子乳母王男。厨监邴吉等以为圣舍新缮修，犯土禁，不可久御。"钟离意传章怀注引东观记曰：'意在堂邑，出俸钱，帅人作屋，功作既毕，为解土祝曰："兴功役者令，百姓无事。如有祸祟，令自当之。"’论衡解除篇云："世间缮治宅舍，凿地掘土，功成作毕，解谢土神，名曰解土。为土偶人以像鬼形，令巫祝延以解土神。已祭之后，心快意喜，谓鬼神解谢，殃祸除去。"
　　旧时京师不防〔一〕，动功造禁，以来吉祥应瑞〔二〕，子孙昌炽〔三〕，不能过前。且夫以君畏臣，以上需下，则必示弱而取陵，〔四〕殆非致福之招也〔五〕。
　　〔一〕○铎按："不防"二字疑有误。
　　〔二〕汉书车千秋传云："每有吉祥嘉应，数褒赏丞相。"王莽传云："神只欢喜，申以福应，吉瑞累仍。"按"应瑞"字倒，"瑞应"见三式篇。○铎按：吕氏春秋不侵篇云："不足以来士矣"，高注：'"来"犹"致"也。’或"来"当为"求"。隶书求。来多相乱，书吕刑："惟货惟来"，马融本作"求"。楚策："寡人之得求反"，御览人事部引作"来"。逸周书大聚篇："王若欲来天下民"(玉海二十。六十引如此)，周祝篇："彼观万物，则何为来？"孟子离娄篇："舍馆定，然后来见长者乎？"今本"来"并误作"求"。是其例。
　　〔三〕诗閟宫云："俾尔昌而炽。"后汉书西南夷传朱辅上远夷乐德歌诗云："子孙昌炽。"
　　〔四〕僖八年左传云："示之弱矣。"昭十八年传云："下陵上替。"○铎按："需"亦"畏"也。周礼考工记辀人："马不契需"，先郑注：'需，读为"畏需"之"需"。’是"需"与"畏"同义。哀六年左传："需，事之下也。"十四年传："需，事之贼也。"释文并云："需，疑也。""疑"亦畏怯恐惧之义(礼记杂记："五十不致毁，六十不毁，七十饮酒食肉，皆为疑死。"郑注：'"疑"犹"恐"也。’荀子宥坐篇："其赴百仞之谷不惧"，大戴礼劝学篇"惧"作"疑")。鬼神亦天王之臣，故曰"君畏臣，上需下，示弱取陵"也。
　　〔五〕易震彖曰："震来□□，恐致福也。"周礼男巫："招弭以除疾病"，郑注："招，招福也。"
　　尝观上记〔一〕，人君身修正〔二〕赏罚明者，国治而民安；民安乐者，天悦喜而增历数。故书曰："王以小民受天永命〔三〕。"孔子曰："天之所助者顺也，人之所助者信也。履信思乎顺，又以尚贤，是以自天佑之，吉无不利〔四〕。"此最却凶灾而致福善之本也〔五〕。
　　〔一〕"上记"注见思贤篇。
　　〔二〕汉书匡衡传云："圣德纯备，莫不修正。"贾山传颜师古注："修正，谓修身正行者。"宣帝纪元康元年诏云："吏民厥身修正。"
　　〔三〕召诰。○铎按：陈乔枞今文尚书经说考二十云：'经言"上下勤恤"，即务求治国安民之道。民安乃命永。王符之言，亦述今文尚书说也。’
　　〔四〕易系辞上传。○铎按：王弼本"贤"下"利"下并有"也"字，此省。
　　〔五〕汉书李寻传云："凶灾销灭，子孙之福不旋日而至。"治要载仲长统昌言云："王者官人无私，唯贤是亲，勤恤政事，屡省功臣，赏锡期于功劳，刑罚归乎众恶，政平民安，各得其所，则天地将自从我而正矣，休祥将自应我而集矣，恶物将自舍我而亡矣。"意与此同。



　　相列〔一〕第二十七
　　诗所谓"天生烝民，有物有则〔二〕"。是故人身体形貌皆有象类〔三〕，骨法角肉各有分部，以着性命之期，显贵贱之表〔四〕，一人之身，而五行八卦之气具焉〔五〕。故师旷曰"赤色不寿"，火家性易灭也〔六〕。易之说卦："巽为人多白眼"，相扬四白者兵死，此犹金伐木也〔七〕。经曰："近取诸身，远取诸物〔八〕。""圣人有见天下之至赜，而拟诸形容，象其物宜〔九〕。"此亦贤人之所察，纪往以知来，而着为宪则也。
　　〔一〕○铎按：此篇论人体有象类，角肉有分部。故审其形貌，则知富贵；观其气色，而验吉凶。此本古人迷信。然谓人之骨相，若材木之有曲直，万物之有常宜。苟矜其奇，不为修省改尤，则富贵必不能坐致，而有福转为灾者，则不无可取。
　　〔二〕烝民。
　　〔三〕春秋繁露人副天数篇云："人有三百六十节，偶天之数也。形体骨肉，偶地之厚也。上有耳目聪明，日月之象也。体有空窍理脉，川谷之象也。心有哀乐喜怒，神气之类也。"淮南子精神训云："头之圆也象天，足之方也象地。"○铎按：列子杨朱篇："人肖天地之类。"汉书刑法志："夫人宵天地之□。"皆此义。
　　〔四〕论衡骨相篇云："人命禀于天，则有表候于体。察表候以知命，犹察斗斛以知容矣。表候者，骨法之谓也。"又云："贵贱贫富，命也。操行清浊，性也。非徒命有骨法，性亦有骨法。"又云："知命之人，见富贵于贫贱，睹贫贱于富贵。按骨节之法，察皮肤之理，以审人之性命，无不应者。"
　　〔五〕易干凿度：'孔子曰："八卦之序成立，则五气变形。故人生而应八卦之体，得五气以为五常。"’按五气，五行之气。论衡物势篇云："一人之身，含五行之气，故一人之行，有五常之操。五常，五行之道也。"
　　〔六〕逸周书太子晋解云："汝色赤白，火色不寿。"
　　〔七〕王先生云："四白，谓睛之上下左右皆露白，易所谓多白眼也。相妇人法：目有四白，五夫守宅。见唐书方技袁天纲传。"
　　〔八〕易系辞下传。
　　〔九〕系辞下传。王本"有"下有"以"字，无"至"字，"诸"下有"其"字。○铎按：此"至"字盖涉系辞上传"言天下之至赜而不可恶也"增。
　　人之相法，或在面部，或在手足，或在行步，或在声响〔一〕。面部欲溥平润泽〔二〕，手足欲深细明直，行步欲安稳覆载〔三〕，音声欲温和中宫。头面手足，身形骨节，皆欲相副称。此其略要也。
　　〔一〕论衡骨相篇云："相或在内，或在外，或在形体，或在声气。"
　　〔二〕王先生云：'"溥"当作"博"。’○铎按："博平"谓宽而平，王说是。
　　〔三〕按"安稳"古作"安隐"，"隐"亦"安"也。诗绵郑笺云："民心定，乃安隐其居。"三国志武帝传裴松之注引郑康成盘庚注云："安隐于其众。"董卓传注引华峤汉书曰：'卓欲迁都长安，召公卿以下大议。司徒杨彪曰："昔盘庚五迁，殷民胥怨，故作三篇以晓天下之士，而海内安稳。""安稳"与"安隐"同。成二年左传："韩厥俯定其右"，杜注："俯，安隐之。"庄子应帝王篇："其卧徐徐"，司马彪注："徐徐，安隐貌。"○铎按：广雅释诂一："隐，安也。"王氏疏证云：'说文："□，所依据也。读与隐同。"方言："隐。据，定也。""隐"与"□"通。今俗语言"安稳"者，"隐"声之转也。’
　　夫骨法为禄相表，气色为吉凶候〔一〕，部位为年时〔二〕，德行为三者招〔三〕，天授性命决然。表有显微，色有浓淡，行有薄厚，命有去就。是以吉凶期会，禄位成败，有不必〔四〕。非聪明慧智〔五〕，用心精密，孰能以中？
　　〔一〕荀子非相篇云："相人之形状颜色，而知其吉凶妖祥。"论衡自然篇云："吉凶蜚色见于面，人不能为色自发也。"自纪篇云："人面色部七十有余，颊肌明洁，五色分别，隐微忧喜，皆可得察。占射之者，十不失一。"
　　〔二〕"时"下脱一字。
　　〔三〕○铎按：招，准的也。详后注。
　　〔四〕"必"下有脱字。
　　〔五〕礼记中庸云："惟天下至圣为能聪明睿智。"
　　昔内史叔服过鲁，公孙敖〔一〕闻其能相人也，而见其二子焉。叔服曰："谷也食子，难也收子，谷也丰下，必有后于鲁〔二〕。"及穆伯之老也，文伯居养；其死也，惠叔典哭〔三〕。鲁竟立献子，〔四〕以续孟氏之后。及王孙说相乔如〔五〕，子上几商臣〔六〕，子文忧越椒〔七〕，叔姬恶食我〔八〕，单襄公察晋厉〔九〕，子贡观邾鲁〔一０〕，臧文听御说〔一一〕，陈咸见张〔一二〕，贤人达士〔一三〕，察以善心，无不中矣。及唐举之相李兑。蔡泽〔一四〕，许负之相邓通。条侯〔一五〕，虽司命班禄，追叙行事，弗能过也。
　　〔一〕"孙"旧作"□"。王先生云：'"□"当是"姓"字之误。古者孙。姓通用。诗麟之趾"振振公姓"，毛传："公姓，公孙也。"’
　　〔二〕文元年左传。○铎按：杜注云："谷，文伯。难，惠叔。食子，奉祭祀供养者也。收子，葬子身也。丰下，盖面方。"
　　〔三〕文十四年左传。王侍郎云：'"典哭"疑"典丧"。’继培按："丧"字是也。汉书武五子传："霍光征王贺典丧"，颜师古注："令为丧主。"
　　〔四〕献子，谷之子。
　　〔五〕周语。○铎按："及"犹"若"也。下"及唐举"同。
　　〔六〕文元年左传。按礼记玉藻郑注：'"几"犹"察"也。’
　　〔七〕宣四年左传。
　　〔八〕昭廿八年左传。
　　〔九〕周语。
　　〔一０〕定十五年左传。
　　〔一一〕庄十一年左传。○铎按：传作"御说"，释文云：'本或作"御"。’史记宋世家。汉书古今人表并与此同。
　　〔一二〕"张"下脱一字，程本作空格。汉书有两陈咸：一陈万年子，见万年传；一王莽时讲礼祭酒，见莽传。
　　〔一三〕汉书王商史丹傅喜传赞云："虽宿儒达士，无以加焉。"
　　〔一四〕史记蔡泽传。
　　〔一五〕条侯事见史记绛侯世家。佞幸传云："上使善相者相通。"不云许负，此当别有所据。○铎按：汉书外戚传："许负相薄姬，当生天子。"薄姬为文帝母，邓通为文帝幸臣，宜有令许负相通之事，特佞幸传未言其名耳。
　　虽然，人之有骨法也，犹万物之有种类，材木之有常宜。巧匠因象〔一〕，各有所授，曲者宜为轮，直者宜为舆，檀宜作辐，榆宜作毂〔二〕，此其正法通率也〔三〕。若有其质，而工不材〔四〕，可如何？故凡相者，能期其所极，不能使之必至。十种之地〔五〕，膏壤虽肥，弗耕不获〔六〕；千里之马，骨法虽具，弗策不致〔七〕。
　　〔一〕韩非子有度篇云："巧匠目意中绳。"
　　〔二〕旧脱"轮直者宜为"五字。按御览九百五十二引崔实政论云：'师旷曰："人骨法犹木有宜，曲者为轮，直者为舆，檀宜作辐，榆宜作毂。"’今据补。○铎按：诗魏风伐檀疏云："言君子之人身自斩伐檀木，欲以为轮辐之用。"是檀宜作辐也。
　　〔三〕率，读如律。治要载崔实政论云："不可为天下通率。"
　　〔四〕"材"与"裁"同。晋语云："童昏嚚瘖僬侥，官师之所不材也。"
　　〔五〕"地"旧作"也"。
　　〔六〕易无妄六二："不耕获。"诗甫田毛传："大田过度，而无人功，终不能获。"
　　〔七〕后汉书马援传云："昔有骐骥，一日千里，伯乐见之，昭然不惑。近世有西河子舆，亦明相法。子舆传西河仪长孺，长孺传茂陵丁君都，君都传成纪杨子阿。臣援尝师事子阿，受相马骨法，考之于行事，辄有验效。"尉缭子武议篇云："良马无策，远道不致。"
　　夫觚而弗琢，不成于器〔一〕；士而弗仕，不成于位。若此者，天地所不能贵贱，鬼神所不能贫富也。或王公孙子，仕宦终老，不至于谷〔二〕。或庶隶厮贱，无故腾跃〔三〕，穷极爵位。此受天性命，当必然者也。诗称"天难忱斯〔四〕"，性命之质，德行之招〔五〕，参错授受〔六〕，不易者也。
　　〔一〕盐铁论殊路篇云：'孔子曰："觚不觚，觚哉！觚哉！"故人事加则为宗庙器，否则斯养之舋才。’
　　〔二〕论语：'子曰："三年学不至于谷，不易得也。"’孔安国注："谷，善也。"释文引郑康成注："谷，禄也。"此亦当训"谷"为"禄"。
　　〔三〕汉书食货志云："物痛腾跃。"
　　〔四〕"忱"卜列篇作"谌"，此盖后人据毛诗改之。
　　〔五〕质。招皆以射的为喻。周礼司裘："王大射，则共虎侯。熊侯。豹侯设其鹄"，郑司农云："方十尺曰侯，四尺曰鹄，二尺曰正，四寸曰质。"淮南子原道训云："先者则后者之弓矢质的也"，高诱注："质的，射者之准艺也。"吕氏春秋本生篇云："万人操弓，共射其一招"，高诱注："招，埻的也。"尽数篇云："射而不中，反修于招，何益于中？"别类篇云："射招者欲其中小也"，高注并云："招，准艺也。"质。准。埻同字。
　　〔六〕"受"字旧脱。
　　然其大要，骨法为主，气色为候〔一〕。五色之见，王废有时。〔二〕智者见祥，修善迎之，其有忧色，循〔三〕行改尤。愚者反戾，不自省思，虽休征见相，福转为灾。于戏君子，可不敬哉！
　　〔一〕史记淮阴侯传：'蒯通曰："仆尝受相人之术，贵贱在于骨法，忧喜在于容色。"’
　　〔二〕"时"字旧脱。按梦列篇云："五行王相谓之时"，今据补。"时"与下之。尤。思。灾为韵。长短经察相篇注引相经云："五色并以四时判之。春三月，青色王，赤色相，白色囚，黄。黑二色皆死。夏三月，赤色王，白色。黄色皆相，青色死，黑色囚。秋三月，白色王，黑色相，赤色死，青。黄二色皆囚。冬三月，黑色王，青色相，白色死，黄与赤二色囚。若得其时色王相者吉，不得其时色王相若囚死者凶。"
　　〔三〕"循"当作"修"。



　　梦列〔一〕第二十八
　　凡梦：有直，有象，有精，有想，有人，有感，有时，有反，有病，有性。
　　在昔武王，邑姜方震太叔〔二〕，梦帝谓己："命尔子虞，而与之唐。"及生，手掌曰"虞"〔三〕，因以为名。成王灭唐，遂以封之〔四〕。此谓直应之梦也〔五〕。诗云："维熊维罴，男子之祥；维虺维蛇，女子之祥〔六〕。""众维鱼矣，实维丰年；旐维旟矣，室家蓁蓁〔七〕。"此谓象之梦也〔八〕。孔子生于乱世〔九〕，日思周公之德，夜即梦之〔一０〕。此谓意精之梦也。人有所思，即梦其到；有忧即梦其事。此谓记想之梦也。今事〔一一〕，贵人梦之即为祥，贱人梦之即为妖，君子梦之即为荣，小人梦之即为辱。此谓人位之梦也。晋文公于城濮之战，梦楚子伏己而盬其脑〔一二〕，是大恶也。及战，乃大胜。此谓极反之梦也。阴雨之梦，使人厌迷；阳旱之梦，使人乱离；大寒之梦，使人怨悲；大风之梦，使人飘飞〔一三〕。此谓感气之梦也。春梦发生，夏梦高明，秋冬梦熟藏〔一四〕。此谓应时之梦也。阴病梦寒，阳病梦热〔一五〕，内病梦乱，外病梦发，百病之梦，或散或集〔一六〕。此谓气之梦也〔一七〕。人之情心，好恶不同〔一八〕，或以此吉，或以此凶。当各自察，常占所从〔一九〕。此谓性情之梦也。
　　〔一〕○铎按：梦有多品，或吉或凶。梦吉而喜乐纵恣，则吉者不吉；梦凶而悲忧恐惧，则凶者真凶。故梦无问吉凶善恶，常戒慎修省以迎之，则皆吉矣。叙录云："吉凶之应，与行相须。"此犹上篇勉人务实进善之趣也。
　　〔二〕○铎按："震"与"娠"同。
　　〔三〕王先生云：'"掌"疑"文"。’○铎按：左传作"有文在手曰虞"。此四字诚不了，然古文简质，正不必改。
　　〔四〕昭元年左传。
　　〔五〕论衡纪妖篇云：'或曰："人亦有直梦。梦见甲，明日则见甲矣。梦见君，明日则见君矣。"曰：然，人有直梦。直梦皆象也，其象直耳。’
　　〔六〕斯干。
　　〔七〕无羊。"蓁蓁"今作"溱溱"。"旟"旧作"旄"，据程本。○铎按：此盖本三家诗。
　　〔八〕王先生云：'"象"下脱一字。’
　　〔九〕庄子让王篇：'孔子曰："今吾抱仁义之道，以遭乱世之患。"’
　　〔一０〕论语。
　　〔一一〕王先生云：'"今"疑作"同"。俗书"同"为"仝"，仝。今形近之误。’○铎按："今事"犹言"今一事也"。古人语急，不烦改字。下文"今一寝之梦"，若急言之，亦得为"今梦"也。
　　〔一二〕僖廿八年左传。○铎按：疏引服虔注：'如俗语相骂云"啑汝脑"矣。’伏己，谓伏于己身之上。论衡卜筮篇云："晋文公与楚子战，梦与成王搏，成王在上而盬其脑。"是知晋文在下矣。
　　〔一三〕迷。离。悲。飞韵。
　　〔一四〕生。明。藏韵。
　　〔一五〕素问脉要精微论云："阴盛则梦涉大水恐惧，阳盛则梦大火燔灼。"亦见列子周穆王篇。
　　〔一六〕热。发。集韵。
　　〔一七〕孙侍御云：'"气"上当有"病"字。’继培按：素问举痛论云：'黄帝曰："余知百病生于气也。"’论衡订鬼篇云："病笃者气盛。"
　　〔一八〕王侍郎云：'据下云"心精好恶"，"情"当作"精"。’继培按：论衡书虚篇云："情心不同。"超奇篇亦云："表着情心。"是"情心"连文之证。管子内业篇云："彼心之情，利安以宁。"襄卅一年左传：'子产曰："人心之不同，如其面焉。"’汉书元帝纪永光四年诏曰："公卿大夫，好恶不同。"○铎按：下文"心精"字皆"情"之借。精。情古字通，荀子修身篇："术顺墨而精杂污"，以"精"为"情"，是其证。此文依下例作"精心"，而读为"情"，则两得之矣。
　　〔一九〕同。凶。从韵。
　　故先有差忒者〔一〕，谓之精〔二〕；昼有所思，夜梦其事，乍吉乍凶，善恶不信者〔三〕，谓之想；贵贱贤愚，男女长少，谓之人；风雨寒暑谓之感；五行王相谓之时〔四〕；阴极即吉，阳极即凶，谓之反；观其所疾，察其所梦，谓之病；心精好恶，于事验〔五〕，谓之性：凡此十者，占梦之大略也〔六〕。
　　〔一〕"忒"旧作"武"，据天中记廿三改。按说文云："□，失常也。忒，更也。"经典多借"忒"为"□"。
　　〔二〕王先生云：'"谓之精"上有脱文。下云"凡此十者，占梦之大略"，而文止言其八，必有解释直。象二梦，而今佚之。’
　　〔三〕"凶善"二字旧倒。
　　〔四〕周礼占梦："掌其岁时，观天地之会，辨阴阳之气。"郑注："阴阳之气，休王前后。"白虎通五行篇云："木生火，火生土，土生金，金生水，水生木。是以木王，火相，土死，金囚，水休。"五行大义云："五行体休王者，春则木王火相水休金囚土死，夏则火王土相木休水囚金死，六月则土王金相火休木囚水死，秋则金王水相土休火囚木死，冬则水王木相金休土囚火死。"
　　〔五〕脱一字。
　　〔六〕孟子云："此其大略也。"
　　而决吉凶者之〔一〕类以多反，其何故哉〔二〕？岂人觉为阳，人寐为阴〔三〕，阴阳之务相反故邪？此亦谓其不甚者尔。借如使梦吉事而己意大喜乐〔四〕，发于心精，则真吉矣。梦凶事而己意大恐惧忧悲，发于心精，即真恶矣。所谓秋冬梦死伤也，吉者顺时也。虽然，财为大害尔，由弗若勿梦也〔五〕。
　　〔一〕"之"字疑衍。
　　〔二〕"何"旧脱。按交际篇云："斯何故哉"，今据补。
　　〔三〕论衡纪妖篇云："卧梦为阴候，觉为阳占。"
　　〔四〕以下文例之，此脱二字。
　　〔五〕"所谓"以下，文有脱误。王先生云：'"秋冬梦死伤"，疑是释"五行王相谓之时"义，上当有"春夏梦生长"语。’○铎按：疑尚脱"凶者"一五字句。
　　凡察梦之大体：清絜鲜好，貌坚健〔一〕，竹木茂美，宫室器械新成，方正开通，光明温和，升上向兴之象皆为吉喜，谋从事成〔二〕。诸臭污腐烂，枯槁绝雾〔三〕，倾倚征〔四〕邪，劓刖不安〔五〕，闭塞幽昧，解落坠下向衰之象皆为〔六〕，计谋不从，举事不成。妖孽怪异〔七〕，可憎可恶之事皆为忧。图画恤胎〔八〕，刻镂非真，瓦器虚空，皆为见欺绐〔九〕。倡优俳，侯〔一０〕小儿所戏弄之象，皆为欢笑〔一一〕。此其大部也〔一二〕。
　　〔一〕"貌"上脱一字。
　　〔二〕晏子春秋问上：'景公曰："谋必得，事必成。"’
　　〔三〕"绝"当作"晻"。说文云："晻，不明也。"晻。绝字形相近。书盘庚："予不掩尔善"，五经异义作"不绝"，见诗文王疏，此其比也。"雾"与"雺"通。洪范："曰蒙"，郑康成本作"雺"，云："雺者，气不释，郁冥冥也。"史记宋世家亦作"雾"。○铎按："绝雾"疑当作"訰霿"，"訰"误为"纯"，又转为"绝"耳。尔雅释训："訰訰，乱也。"广雅释诂三："顿，乱也。"玉篇心部："忳，乱也。"訰。顿。忳并字异而义同。"霿"与"瞀"通。楚辞九章惜诵："中闷瞀之訰訰兮"，王逸注："瞀，乱也。""訰瞀"二字平列，犹言"眊乱"矣。
　　〔四〕"征"疑"欹"。○铎按："征"盖"微"字之误。微，读为"违"。广雅释诂三："微。违，离也。""微"即"违"之同部借假。说文："□，邪也。"周语："以逞其违"，韦昭注："违，邪也。""违邪"与"□邪"同。征。欹字形不近，无缘致误，且"欹邪"与"倾倚"义复，故知汪说非是。
　　〔五〕说文云："□□，不安也。"引易困九五"□□困于赤芾"。王弼本作"劓刖"。干凿度云："至于九五，劓刖不安。"○铎按：荀易作"臲□"，郑注：'当为"倪□"。’書秦誓作"杌□"，傳："杌□，不安。"此双声字，以声表义，故无定形。
　　〔六〕"为"下脱二字。
　　〔七〕汉书五行志云："凡草木之类谓之妖，妖犹夭胎，言尚微。虫豸之类谓之孽，孽则牙孽矣。"说文作"□□"。
　　〔八〕"恤"当作"卵"。卵胎，物之未成者，故为"见欺绐"。易林晋之益。震之观并云："缺破不成，胎卵未生，弗见兆形。"或云："殈"声误"恤"，说文云："殈，胎败也。"○铎按：前说近是。
　　〔九〕"绐"与"诒"同。
　　〔一０〕"侯"疑"及"。○铎按："及"字涉上四字而加人旁，因误为"侯"。
　　〔一一〕"欢"旧作"观"，据何本。
　　〔一二〕○铎按："大部"疑"大都"。广雅释训："都，凡也。"韩愈画记："乃命工人存其大都焉。""大都"盖有所本。或曰："大部"犹"大类"也。
　　梦或甚显而无占，或甚微而有应，何也？曰：本所谓之梦者，困不了察之称〔一〕，而懵愦冒名也〔二〕。故亦不专信以断事。人对计事〔三〕，起而行之，尚有不从〔四〕，况于忘忽杂梦〔五〕，亦可必乎？惟其时有精诚之所感薄，神灵之所告者〔六〕，乃有占尔。
　　〔一〕"了"为"憭"之假借。说文云："憭，慧也。惛，不憭也。"一切经音义廿一引作"不了"。后汉书孔融传："小而聪了。"亦以"了"为"憭"。○铎按："困"谓困倦，俗字作"困"。后汉书耿纯传："昨夜困乎？"即此义。梦本于昏睡中蒙胧得之，故为"困不了察之称"，而亦"懵愦冒名"也。
　　〔二〕说文云："儚，惛也。□，不明也。""懵"盖"□"之别体。尔雅释训云："儚儚。洄洄，惛也。"释文：'"儚儚"字或作"□"，"洄洄"本或作"□"。’说文引尔雅："□□□□"，本书救边篇又作"徊徊溃溃"。"懵溃"即"□□愦愦"，今尔雅脱"愦愦"。详救边篇注。○铎按："懵愦冒"三字平列，皆惛乱不明之意。"冒"与"眊"声近，汉书息夫躬传："愦眊不知所为"，"愦眊"谓昏愦眊乱也(师古注："愦，心乱也。眊，目闇也。"分二义，失之)。"懵愦冒名"即"懵愦冒之名"，犹潜叹篇"幽隐囚人"。班禄篇"奢夸廓人"及俗语"细微末节"。"宽洪大量"之类，皆以三同义字为定语耳。
　　〔三〕○铎按："对"字无义，疑当作"讨"。说文："讨，治也。"与"计"义相近，故连言。讨。对形近易误，广雅释诂三："讨，治也。"本说文，今本"讨"讹为"对"，是其比。
　　〔四〕○铎按：广雅释诂三："从，就也。"谓成就也。
　　〔五〕忘，读若"怳"。老子云："无状之状，无象之象，是为忽怳。"淮南子原道训云："骛怳忽"，高诱注："怳忽，无之象也。"礼记祭义云："夫何慌忽之有！"管子水地篇云："目之所以视，非特山陵之见也，察于荒忽。"汉书司马相如传云："轧物荒忽"，张揖曰："不分明之貌。"史记作"洸忽"。庄子至乐篇云："杂乎芒芴之间。"怳。慌。荒。洸。芒。忘义并通。
　　〔六〕吕氏春秋精通篇云："今夫攻者，砥厉五兵，侈衣美食，发且有日矣。所被攻者不乐，非或闻之也，神者先告也。身在乎秦，所亲爱在于齐，死而志气不安，精或往来也。"此所言即其义。淮南子天文训云："阴阳相薄感而为雷"，高诱注："薄，迫也。感，动也。"
　　是故君子之异梦，非妄而已也，必有事故焉。小人之異夢，非□〔一〕而已也，時有禎祥焉〔二〕。是以武丁梦获圣而得傅说〔三〕，二世梦白虎而灭其封〔四〕。
　　〔一〕"□"舊作"桀"。○铎按："□"隸變作"乘"。此"□"字若不誤為"桀"，則後人亦必改為"乘"矣。
　　〔二〕"祯"旧作"真"，据程本改。礼记中庸云："必有祯祥。"○铎按："事故"与"祯祥"疑当互易。下文"武丁梦获圣"承"祯祥"言，"二世梦白虎"蒙"事故"言也。
　　〔三〕楚语。
　　〔四〕"灭"字旧脱，据何本补。事见史记秦始皇纪。"封"犹"邦"也。○铎按："灭其封"亦见下文。说文："封，爵诸侯之土也。"
　　夫奇异之梦，多有故而少无为者矣〔一〕。今一寝之梦，或屡迁化，百物代至，而其主不能究道之，故占者有不中也。此非占之罪也，乃梦者过也。或言梦审矣，而说者不能连类传观，故其善〔二〕恶有不验也。此非书之罔，乃说之过也。是故占梦之难者，读其书为难也〔三〕。
　　〔一〕○铎按："为"与"谓"同。"无谓"见史记秦始皇纪。
　　〔二〕"善"字旧脱。
　　〔三〕晏子春秋杂下：'占梦者曰："请反具书。"’汉书艺文志杂占类："黄帝长柳占梦十一卷，甘德长柳占梦二十卷。"隋书经籍志五行类："京房占梦书三卷。"
　　夫占梦必谨其变故，审其征候，内考情意，外考王相，即〔一〕吉凶之符，善恶之效，庶可见也。
　　〔一〕"即"与"则"同。
　　且凡人道见瑞而修德者，福必成，见瑞而纵恣者，福转为祸；见妖而骄侮者，祸必成，见妖而戒惧者，祸转为福〔一〕。是故太姒有吉梦，文王不敢康吉〔二〕，祀于群神，然后占于明堂，并拜吉梦。修省〔三〕戒惧，闻喜若忧，故能成吉以有天下〔四〕。虢公梦见蓐收赐之上田，自以为有吉，囚〔五〕史嚚，令国贺梦〔六〕。闻忧而喜，故能成凶以灭其封。
　　〔一〕吕氏春秋制乐篇：'汤曰："吾闻祥者，福之先者也。见祥而为不善，则福不至。妖者，祸之先者也。见妖而为善，则祸不至。"’治要载桓谭新论云："灾异变怪者，天下所常有，无世而不然。逢明主贤臣智士仁人，则修德善政省职慎行以应之，故咎殃消亡，而祸转为福。"
　　〔二〕○铎按：尔雅释诂："康，乐也。"晋语一："抑君亦乐其吉而备其凶？""康吉"即"乐其吉"也。或以"吉"字属下读，非。
　　〔三〕"省"旧作"发"。
　　〔四〕御览八十四引帝王世纪云："文王自商至程，太姒梦见商庭生棘，太子发取周庭之梓，树之于阙闲，梓化为松柏柞棫。觉而惊，以告文王。文王不敢占，召太子发，命祝以币，告于宗庙群神，然后占之于明堂。及发并拜吉梦，遂作程寤。"按程寤解出周书，今亡，御览及艺文类聚多引之。
　　〔五〕"囚"旧作"因"。
　　〔六〕晋语。○铎按：晋语二无"赐上田"语。神赐虢公上田，事在周惠王十五年，即鲁庄公三十二年，周语。庄三十二年左传并载之。此文盖合二事为一。
　　易曰："使知惧，又明于忧患与故〔一〕。"凡有异梦感心，以及人之吉凶，相之气色，无问善恶，常恐惧修省，以德迎之〔二〕，乃其逢吉〔三〕，天禄永终〔四〕。
　　〔一〕系辞下传。○铎按：系辞云："其出入以度，外内使知惧，又明于忧患与故。"此节引其文。
　　〔二〕易震象曰："君子以恐惧修省。"淮南子缪称训云："身有丑梦，不胜正行。国有妖祥，不胜善政。"
　　〔三〕书洪范云："子孙其逢吉。"○铎按：马融注："逢，大也。"此文本周语。周语："道而得神，是谓逢福"，韦昭注："逢，迎也。"上文云："以德迎之"，则知节信"逢吉"之义当与韦同。
　　〔四〕论语。○铎按：尧曰篇首章之语，伪古文尚书入之大禹谟。



　　释难〔一〕第二十九
　　庚子〔二〕问于潜夫曰："尧。舜道德，不可两美，实若韩子戈伐之说邪〔三〕？"
　　〔一〕○铎按：此篇所明者大要有四：尧。舜俱贤，非矛盾之说，一也；周公尊王，故诛管。蔡，二也；耕者食之本，学又耕之本，三也；贤人忧国爱民，亦为身作，四也。盖时人有疑者，故设为客难而答之。
　　〔二〕王先生云：'"庚"疑"唐"字之误。唐，空也。"唐子"，设词，即亡是公。子虚之类。’○铎按：小邾子后有庚氏，见路史。且下文问者又有秦子，当何说？
　　〔三〕韩非子难一"戈伐"作"矛楯"。诗小戎云："蒙伐有苑"，毛传："伐，中干也。"按"伐"为"□"之借。方言云："盾，自关而东或谓之□，或谓之干；关西谓之盾。"○铎按：下文亦作"矛盾"。
　　潜夫曰："是不知难而不知类。今夫伐者盾也，厥性利；戈者矛也，厥性害。是戈〔一〕为贼，伐为禁也，其不俱盛，固其术也。夫尧。舜之相于〔二〕，人也，非戈与伐也，其道同仁，不相害也〔三〕。舜。伐何如弗得俱坚？尧。伐何如不得俱贤哉〔四〕？且夫尧。舜之德，譬犹偶烛之施明于幽室也〔五〕，前烛即尽照之矣，后烛入而益明。此非前烛昧而后烛彰也，乃二者相因而成大光，二圣相德而致太平之功也〔六〕。是故大鹏之动，非一羽之轻也〔七〕；骐骥之速，非一足之力也。众良相德〔八〕，而积施乎无极也。尧。舜两美，盖其则也〔九〕。"
　　〔一〕"戈"旧作"伐"。
　　〔二〕相于，两相加被之辞。文五年左传疏引郑康成箴膏肓云："礼，天子于二王后之丧，含为先，襚次之，赗次之，赙次之。于诸侯，含之，赗之。小君亦如之。于诸侯臣，襚之。诸侯相于，如天子于二王后。"仪礼聘礼郑注："大问曰聘，诸侯相于久无事，使卿相问之礼。"易林蒙之巽："患解忧除，王母相于，与喜俱来，使我安居。"艺文类聚五十三孔融与韦林甫书曰："疾动，不得复与足下岸帻广坐，举杯相于，以为邑邑。"急就篇有尚自于。一人言"自于"，二人言"相于"。吕氏春秋不侵篇云："豫让，国士也，而犹以人之于己也为念。"高诱注：'"于"犹"厚"也。’"相于"亦"相厚"之意矣。○铎按："相于"亦见下篇。
　　〔三〕伐。害韵。
　　〔四〕坚。贤韵。两"伐"字有一误。
　　〔五〕礼记仲尼燕居云："譬如终夜有求于幽室之中，非烛何见？"
　　〔六〕"德"何本作"得"。德。得古字通。汉书王褒传圣主得贤臣颂云："若尧。舜。禹。汤。文。武之君，获稷。契。皋陶。伊尹。吕望，明明在朝，穆穆列布，聚精会神，相得益章。故圣主必待贤臣而弘功业，俊士亦俟明主以显其德。"
　　〔七〕庄子逍遥游篇云："鹏之背，不知其几千里也。怒而飞，其翼若垂天之云。"诗简兮疏引五经异义云："公羊说，乐万舞以鸿羽，取其劲轻，一举千里。"抱朴子广喻篇云："六翮之轻劲。"
　　〔八〕"德"与"得"同。
　　〔九〕力。极。则韵。
　　伯叔曰〔一〕："吾子过矣〔二〕。韩非之取矛盾以喻者，将假其不可两立，以诘尧。舜之不得并之势。而论其本性之仁与贼，不亦失是譬喻之意乎？"
　　〔一〕王先生云：'"伯叔"是"唐子"之误。"伯"是"唐"之坏，"叔"字草书如"子"也。’○铎按：此篇诘者不一人。此人盖氏伯字叔，继庚子起而相难也。伯益之后为伯氏，见风俗通。
　　〔二〕仪礼士冠礼郑注："吾子，相亲之辞。吾，我也。子，男子之美称。"
　　潜夫曰："夫譬喻也者，生于直告之不明，故假物之然否以彰之〔一〕。物之有然否也，非以其文也，必以其真也。今子举其实文之性以喻，而欲使鄙也释其文，鄙也惑焉。且吾闻问阴对阳，谓之强说；论西诘东，谓之强难。子若欲自必以则昨反思，然后求，无苟自强〔二〕。"
　　〔一〕墨子小取篇云："辟也者，举物而以明之也。""辟"即"譬"之省。荀子非相篇云："谈说之术，分别以喻之，譬称以明之。"淮南子要略云："假象取耦，以相譬喻。"
　　〔二〕"自必"以下，文有脱误。
　　庚子曰："周公知管。蔡之恶，以相武庚〔一〕，使肆厥毒，从而诛之，何不仁也？若其不知，何不圣也？二者之过，必处一焉〔二〕。"
　　〔一〕旧脱，孙侍御补。史记管蔡世家云："二人相纣子武庚。禄父，治殷遗民。"
　　〔二〕本孟子。○铎按：公孙丑下篇：'陈贾曰："周公使管叔监殷，管叔以殷畔。知而使之，是不仁也。不知而使之，是不智也。"’
　　潜夫曰："书二子挟庚子父以叛〔一〕，然未知其类之与？抑抑相反〔二〕？且天知桀恶而帝之夏，又知纣恶而王之殷，使虐二国，残贼下民，多纵厥毒，灭其身〔三〕，亦可谓不仁不知乎？"
　　〔一〕王先生云：'"庚子父"当是武庚禄父，"庚"上脱"武"字，"子"是"禄"之蚀而仅存者。’继培按：管蔡世家云："管叔。蔡叔疑周公为之不利于成王，乃挟武庚以作乱。"汉书翟方进传云："昔成王幼，周公摄政，而管。蔡挟禄父以叛。"
　　〔二〕文有脱误。
　　〔三〕"灭"上脱一字。韩诗外传十：'公子晏子曰："昔者，桀残贼海内，赋歛无度，万民甚苦。是故汤诛之，为天下戮笑。"’白虎通礼乐篇云："殷纣为恶日久，其恶最甚，斮涉刳胎，残贼天下。"孟子云："贼仁者谓之贼，贼义者谓之残。残贼之人，谓之一夫。闻诛一夫纣矣。"
　　庚子曰："不然。夫桀。纣者，无亲于天，故天任之〔一〕而勿忧〔二〕，诛之而勿哀。今管。蔡之与周公也，有兄弟之亲，有骨肉之恩〔三〕，不量能而使之，不堪命而任之，故曰异于桀。纣〔四〕之与天也。"
　　〔一〕旧脱。
　　〔二〕晋语云："轻其任而不忧其危。"
　　〔三〕汉书五行志：'董仲舒云："多兄弟亲戚骨肉之连。"’
　　〔四〕旧脱。
　　潜夫曰："皇天无亲〔一〕，帝王继体之君〔二〕，父事天。王者为子，故父事天也〔三〕。率土之民，莫非王臣也〔四〕。将而必诛〔五〕，王法公也。无偏无颇〔六〕，亲疏同也〔七〕。大义灭亲〔八〕，尊王之义也。立弊之天为周公之德因斯也〔九〕。过此而往者，未之或知〔一０〕。"
　　〔一〕僖六年左传引周书。
　　〔二〕"继体"注见五德志。
　　〔三〕汉书郊祀志：'王莽奏言："王者父事天，故爵称天子。"’白虎通爵篇云："爵所以称天子者何？王者父天母地，为天之子也。"
　　〔四〕诗北山。
　　〔五〕昭元年公羊传。
　　〔六〕书洪范。
　　〔七〕公。同韵。
　　〔八〕隐四年左传。
　　〔九〕文有脱误。
　　〔一０〕易系辞下传。义。斯。知韵。
　　秦子问于潜夫曰：'耕种，生之本也；学问，业之末也。老聃有言："大丈夫处其实，不居其华。"而孔子曰："耕也，馁在其中；学也，禄在其中〔一〕。"敢问〔二〕今使举世之人，释耨耒而程相群于学，何如〔三〕？’
　　〔一〕论语。
　　〔二〕"敢"旧作"敦"，据程本。
　　〔三〕○铎按："程"。"群"二字疑当互易。家语儒行解："程功积事"，王肃注：'"程"犹"效"也。’"群相程于学"，言群起而相效于学也。
　　潜夫曰：'善哉问！君子劳心，小人劳力〔一〕。故孔子所称，谓君子尔。今以目所见，耕，食之本也。以心原道，即〔二〕学又耕之本也。易曰："立天之道，曰阴与阳；立地之道，曰柔与刚；立人之道，曰仁与义〔三〕。"天反德者为灾〔四〕。’
　　〔一〕襄九年左传知武子语。
　　〔二〕"即"与"则"同。
　　〔三〕说卦传。
　　〔四〕此语上下有脱误。当设为问辞，下乃答之。宣十五年左传云："天反时为灾，地反物为妖，民反德为乱。乱则妖灾生。"此文盖用其说。
　　潜夫曰：'呜呼！而未之察乎？吾语子。夫君子也者，其贤宜君国而德宜子民也〔一〕。宜处此位者，惟仁义人，故有仁义者，谓之君子。昔荀卿有言："夫仁也者爱人，爱人，故不忍危也；义也者聚人，聚人，故不忍乱也〔二〕。"是故君子夙夜箴规，蹇蹇匪懈者，〔三〕忧君之危亡〔四〕，哀民之乱离也〔五〕。故贤人君子，推其仁义之心，爱〔六〕之君犹父母也，爱居世之民犹子弟也。父母将临颠陨之患，子弟将有陷溺之祸者〔七〕，岂能墨乎哉〔八〕！是以仁者必有勇〔九〕，而德人必有义也〔一０〕。
　　〔一〕注见三式篇。
　　〔二〕荀子议兵篇作"彼仁者爱人，爱人，故恶人之害之也；义者循理，循理，故恶人之乱之也"。
　　〔三〕易蹇六二："王臣蹇蹇。"诗烝民云："夙夜匪解。""箴规"见明闇篇注。
　　〔四〕毛诗山有枢序云："政荒民散，将以危亡。"
　　〔五〕诗四月云："乱离瘼矣。"
　　〔六〕"爱"下脱二字。
　　〔七〕孟子云："陷溺其民。"
　　〔八〕墨，读为"默"。说文云：'默，读若"墨"。’汉书李陵传："陵墨不应。"田蚡传："婴墨墨不得意。""墨"皆"默"之省。
　　〔九〕论语。
　　〔一０〕文子微明篇云："次五有德人。"
　　'且夫一国尽乱，无有安身〔一〕。诗云："莫肯念乱，谁无父母〔二〕。"言将皆为害，然有亲者忧将深也。是故贤人君子，既忧民，亦为身作〔三〕。夫盖满于上〔四〕，沾溥在下〔五〕，栋折榱崩，惧有厥患〔六〕。故大屋移倾〔七〕，则下之人不待告令，各争其柱之〔八〕。仁者兼护人家者，且自为也。易曰："王明并受其福〔九〕。"是以次室倚立而叹啸〔一０〕，楚女揭幡而激王〔一一〕。仁惠之恩，忠爱之情，固能已乎〔一二〕？’
　　〔一〕吕氏春秋谕大篇云："天下大乱，无有安国；一国尽乱，无有安家；一家皆乱，无有安身。"亦见务大篇。
　　〔二〕沔水。○铎按：此二句爱日篇亦引。毛传云："京师者，诸侯之父母也。"陈奂诗毛氏传疏云："此不以父母为京师，本三家诗。"陈乔枞谓鲁诗义，说见鲁诗遗说考十。
　　〔三〕"作"字误。○铎按：尔雅释言："作，为也。""亦为身作"，与下文"且自为也"义同。
　　〔四〕○铎按：满，读为"漫"。方言十三："漫，败也。湿敝为漫。"郭注："漫，谓水潦漫涝坏屋也。"或曰："满"当为"漏"，字之误也。说文："□，屋穿水下也。"书传皆以"漏"为之。
　　〔五〕○铎按："溥"当为"濡"。隶书"濡"字或作"□"，因误为"溥"。"沾濡"即"沾濡"。屋漏于上，则人沾濡在下矣。
　　〔六〕鲁语：'叔孙穆子曰："夫栋折而榱崩，吾惧压焉。"’
　　〔七〕说文云："陊，落也。□，仄也。""移倾"即"陊□"假借字。
　　〔八〕"其"当作"共"。柱，谓榰柱之。太玄经上次七："升于颠台，或柱之材。"或云："其"当为"榰"，声之误也。亦作"枝柱"，后汉书崔骃后实传云："枝柱邪倾。"杨震传云："宫殿垣屋倾倚，枝柱而已。"又章帝纪元和元年诏云："支柱桥梁。""支"与"枝"同。○铎按：或说是也。俗音讹。
　　〔九〕井九三。
　　〔一０〕"立"当作"柱"。列女传云："鲁漆室女，当穆公时，君老，太子幼，女倚柱而啸。旁人闻之，莫不为之惨者。"续汉书郡国志："东海郡兰陵有次室亭"，刘昭注：'地道记曰："故鲁次室邑。"列女传"漆室之女"或作"次室"。’按论衡实知篇亦作"次室"。○铎按：御览四百八十八引列女传作"七室"，注云："一邑七宫也。"古以"漆"为"七"，见墨子贵义篇。梁端列女传校注云："漆。次一声之转。"
　　〔一一〕亦见列女传。"揭幡"作"持帜"。按汉书鲍宣传：'王咸举幡太学下，曰："欲救鲍司隶者会此下。"’后汉书虞诩传："诩子顗与门生百余人，举幡候中常侍高梵车，诉言枉状。"○铎按：此见列女传辩通传楚处庄侄传。
　　〔一二〕○铎按："固"与"顾"同。"顾"犹"岂"也。训见助字辨略。



　　交际〔一〕第三十
　　语曰："人惟旧，器惟新〔二〕。昆弟世疏，朋友世亲〔三〕。"此交际之理，人之情也。今则不然，多思远而忘近〔四〕，背故而向新〔五〕；或历载而益疏，或中路而相捐，悟先圣之典戒〔六〕，负久要之誓言〔七〕。斯何故哉？退而省之〔八〕，亦可知也。势有常趣，理有固然。富贵则人争附之，此势之常趣也；贫贱则人〔九〕争去之，此理之固然也〔一０〕。
　　〔一〕○铎按：孟子万章下篇："敢问交际何心也？"赵注："际，接也。"此篇论朋友交接之道，尤贵久要，贫贱不改。乃汉世则有竞趋富贵，争去贫贱，交利相亲，交害相疏者矣。俗薄若此，故节信历举四难。三患而非之。其同时贞士有朱穆着崇厚论。绝交论二篇，与此文大旨弥近。其略见后汉书本传及章怀注所引，并可参观。
　　〔二〕书盘庚云："人惟求旧，器非求旧惟新。"熹平石经作"人维旧"。○铎按：此本今文尚书。
　　〔三〕新。亲韵。襄廿六年左传云："伍举奔郑，将遂奔晋。声子将如晋，遇之于郑郊，班荆相与食而言复故。"杜注："布荆坐地，共议归楚事。""朋友世亲"盖本此。
　　〔四〕鬼谷子内揵篇云："日进前而不御，遥闻声而相思。"
　　〔五〕列女传晋赵衰妻云："好新而嫚故，无恩。"御览四百九十五引东观汉记云：'陈忠上疏称，语曰："迎新千里，送故不出门。"’
　　〔六〕"悟"当作"牾"。说文云："牾，逆也。"
　　〔七〕论语云："久要不忘平生之言。"书汤誓云："尔不从誓言。"赵策云："寡人与子有誓言矣。"新。捐。言韵。
　　〔八〕论语云："退而省其私。"
　　〔九〕"人"字旧脱，据意林补。御览八百卅六同。
　　〔一０〕齐策：'谭拾子曰："理之固然者，富贵则就之，贫贱则去之。"’风俗通穷通篇作"富贵则人争归之，贫贱则人争去之，此物之必至，而理之固然也。"○铎按：后汉书朱穆传论章怀注引蔡邕正交论云：'逮夫周德始衰，颂声既寝，伐木有鸟鸣之刺，谷风有弃予之怨。自此以降，弥以陵迟，或阙其始终，或强其比周。是以搢绅患其然，而论者谆谆如也。疾浅薄而携贰者有之，恶朋党而绝交游者有之。其论交也，曰："富贵则人争趣之，贫贱则人争去之。"’所谓搢绅疾浅薄，绝交游，即指节信及朱穆等人也。
　　夫与富贵交者，上有称举之用〔一〕，下有货财之益。与贫贱交者，大有赈〔二〕贷之费，小有假借之损。今使官人〔三〕虽兼桀。跖之恶〔四〕，苟结驷而过士〔五〕，士犹以为〔六〕荣而归焉，况其实有益者乎？使处子〔七〕虽苞颜。闵之贤〔八〕，苟被褐而造门〔九〕，人犹以为辱而〔一０〕恐其复来，况其实有损者乎？
　　〔一〕"举"旧作"誉"，据意林。御览改。史记秦始皇纪：'赵高曰："高素小贱，幸称举令在上位。"’汉书朱云传："妄相称举。"盖宽饶传："为太中大夫，使行风俗，多所称举贬黜。"萧望之传："恭。显奏望之。堪。更生朋党相称举。"何武传："有司劾奏武。公孙禄互相称举。"楚辞九辨："世雷同而炫曜兮"，王逸注："俗人群党相称举也。"皆其证。
　　〔二〕"赈"当作"振"。
　　〔三〕哀三年左传云："官人肃给。"按"官人"荀子屡见，强国篇："士大夫益爵，官人益秩。"杨倞注："官人，群吏也。"正论篇："士大夫以为道，官人以为守。"杨注："官人，守职事之官也。"此则以为居官者之通称矣。○铎按："官人"亦见下文。钱大昕恒言录卷三云：'杜田杜诗博议谓"官人"乃隋。唐间语，不知汉人已有此语。’
　　〔四〕"桀跖"见慎微篇注。
　　〔五〕史记仲尼弟子传云："子贡相卫，而结驷连骑，排藜藿，入穷阎，过谢原宪。"
　　〔六〕"为"字据意林补。
　　〔七〕"处子"即"处士"。后汉书逸民传序云："处子耿介，羞与卿相等列。"文选束□补亡诗白华篇："堂堂处子"，李善注云："处子，处士也。"
　　〔八〕汉书儒林传谷永疏云："关内侯郑宽中有颜子之美质，包商。偃之文学。""包"与"苞"通。
　　〔九〕老子云："圣人被褐怀玉。"说文云："褐，粗衣。"
　　〔一０〕"辱而"旧空，据程本。
　　故富贵易得宜，贫贱难得适〔一〕。好服谓之奢僭，恶衣谓之困厄〔二〕，徐行谓之饥馁，疾行谓之逃责〔三〕，不候谓之倨慢〔四〕，数来谓之求食〔五〕，空造以为无意〔六〕，奉贽以为欲贷〔七〕，恭谦以为不肖，抗扬以为不德〔八〕。此处子之羁薄〔九〕，贫贱之苦酷也〔一０〕。
　　〔一〕"得宜"意林作"为客"，御览"客"作"交"。按宜。适义同，吕氏春秋适威篇高诱注："适，宜也。"后汉书冯衍传云："富贵易为善，贫贱难为工。"
　　〔二〕论语云："士志于道，而耻恶衣。"
　　〔三〕孟子云："徐行后长者谓之弟，疾行先长者谓之不弟。"汉书诸侯王表序云："有逃责之台。"
　　〔四〕"慢"意林作"敖"。候，谓进谒。汉书董仲舒传云："主父偃候仲舒。"
　　〔五〕孟子云："其志将以求食也。"
　　〔六〕见下"货财"句注。
　　〔七〕白虎通文质篇云："私相见亦有贽何？所以相尊敬长和睦也。"
　　〔八〕"德"旧作"得"，据意林改。
　　〔九〕薄，读为"缚"。释名释言语云："缚，薄也；使相薄着也。"
　　〔一０〕适。厄。责。食。贷。德。酷韵。
　　夫处卑下之位，怀北门之殷忧，内见谪于妻子〔一〕，外蒙讥于士夫〔二〕。嘉会不从礼〔三〕，饯御不逮众〔四〕，货财不足以合好〔五〕，力势不足以杖急〔六〕。欢忻久交〔七〕，情好旷而不接，则人无故自废疏矣。渐疏则贱者逾自嫌而日引，贵人逾务党而忘之〔八〕。夫以逾疏之贱，伏于下流〔九〕，而望日忘之贵，此谷风所为内摧伤〔一０〕，而介推所以赴深山也〔一一〕。
　　〔一〕诗北门云："忧心殷殷。"又云："室人交遍□我。""谪"与"□"同。
　　〔二〕"士夫"谓士大夫。
　　〔三〕汉书贾谊传云："富人大贾，嘉会召客。"
　　〔四〕诗六月云"饮御诸友"，毛传："御，进也。"汉书蔡义传云："以明经给事大将军莫府，家贫，常步行，资礼不逮众。"
　　〔五〕白虎通文质篇云："朋友之际，五常之道，有通财之义，振穷救急之意。中心好之，欲饮食之，故财币者，所以副至意也。"定十年左传云："两君合好。"
　　〔六〕汉书爰盎传云："一旦有缓急，宁足恃乎？"李寻传云"近臣已不足杖矣"，颜师古注："杖，谓倚任也。"
　　〔七〕汉书高后纪四年诏云："驩欣交通。""欢忻"与"驩欣"同。
　　〔八〕汉书外戚传：'子夫上车，主拊其背曰："行矣！即贵，愿无相忘。"’
　　〔九〕论语云："君子恶居下流。"汉书杨敞传杨恽报孙会宗书云："下流之人，众毁所归。"
　　〔一０〕诗小雅。
　　〔一一〕僖廿四年左传。○铎按：已见遏利篇。
　　夫交利相亲，交害相疏。是故长誓而废〔一〕，必无用者也。交渐而亲，必有益者也。俗人之相于也〔二〕，有利生亲，积亲生爱，积爱生是，积是生贤，情苟贤之，则不自觉心之亲之，口之誉之也。〔三〕无利生疏，积疏生憎，积憎生非，积非生恶，情苟恶之，则不自觉心之外之，口之毁之也。是故富贵虽新，其势日亲；贫贱虽旧，其势日疏〔四〕，此处子所以不能与官人竞也。世主不察朋交〔五〕之所生，而苟信贵臣之言，此絜士所以独隐翳〔六〕，而奸雄所以党飞扬也〔七〕。
　　〔一〕"长"下旧有"救"字，衍。"长誓"即诗考盘"永矢"，郑笺云："永，长；矢，誓。"
　　〔二〕"相于"注见释难篇。
　　〔三〕史记袁盎传云："诸君誉之，皆不容口。"
　　〔四〕"疏"旧作"除"，据诸子品节改。尹文子大道篇云："处名位，虽不肖，不患物不亲己；在贫贱，不患物不疏己。亲疏系乎势利，不系乎不肖与仁贤也。"
　　〔五〕"交"程本作"友"。
　　〔六〕楚语韦昭注："翳，鄣也。"
　　〔七〕三略云："奸雄相称，彰蔽主明。"淮南子精神训云："趣舍滑心，使行飞扬。"高诱注："飞扬，不从轨度也。""党"当作"常"，"常飞扬"与"独隐翳"对文。程本作"党能臣"，误。○铎按："党"与"独"正相对，本政篇："此正士之所独蔽，而群邪之所党进"，其例也。能。态古字通。素问风论："顾问其诊，及其病能。""病能"即"病态"。"态臣"见荀子臣道篇。然则程本作"党能臣"，盖不误。又下文："此奸雄所以逐党进，而处子所以愈拥蔽也"，义与此同，益知"党"字不可轻改矣。
　　昔魏其之客〔一〕，流于武安；长平之吏，移于冠军〔二〕；廉颇〔三〕。翟公〔四〕，载盈载虚〔五〕。夫以四君之贤，借旧贵之夙恩，客犹若此，则又况乎生贫贱者哉？惟有古烈之风，志义之士，〔六〕为不然尔。恩有所结〔七〕，终身无解；心有所矜，贱而益笃。诗云："淑人君子，其仪一兮，心如结兮〔八〕。"故岁寒然后知松柏之后雕，世〔九〕隘然后知其人之笃固也〔一０〕。
　　〔一〕旧空，据程本。
　　〔二〕风俗通穷通篇用此四语，事见史记魏其武安侯传及卫将军骠骑传。
　　〔三〕史记。
　　〔四〕史记汲黯郑当时传论。
　　〔五〕文选陆士衡齐讴行及沈休文冬节后至丞相第诗注："载"，并作"再"。论衡讲瑞篇云："少正卯在鲁，与孔子并。孔子之门，三盈三虚，惟颜渊不去。"
　　〔六〕汉书季布栾布田叔传赞云："虽古烈士，何以加哉！"张汤传："汤客田甲所，责汤行义有烈士之风。""古烈"即谓古烈士。魏志鲍勋传上文帝疏亦云："陛下仁圣恻隐，有同古烈。"
　　〔七〕汉书丙吉传云："诚其仁恩内结于心也。"
　　〔八〕鸤鸠。
　　〔九〕"世"旧作"也"。
　　〔一０〕论语云："岁寒然后知松柏之后雕也。"释文云：'"雕"依字当作"凋"。’庄子让王篇：'孔子曰："天寒既至，霜雪既降，吾是以知松柏之茂也。陈。蔡之隘，于吾其幸乎？"’尔雅释诂云："笃，固也。"○铎按："笃固"已见遏利篇。
　　侯嬴〔一〕。豫让〔二〕，出身以报恩〔三〕；鱄诸。荆轲〔四〕，奋命以效用〔四〕。故死可为也，处之难尔〔六〕。庞勋。□貂〔七〕，一旦见收，亦立为义报，况累旧乎？故邹阳称之曰："桀之狗可使吠尧，跖之客可使刺由〔八〕。"岂虚言哉？俗士浅短，急于目前，见赴有益则先至，顾无用则后背〔九〕。是以欲速之徒〔一０〕，竞推上而不暇接下，争逐前而不遑恤后〔一一〕。是故韩安国能遗田蚡五百金〔一二〕，而不能赈一穷〔一三〕；翟方进称淳于长，〔一四〕而不能荐一士。夫安国。方进，前世之忠良也〔一五〕，而犹若此，则又况乎末涂之下相哉〔一六〕？此奸雄所以逐党进，而处子所以愈拥蔽也〔一七〕。非明圣之君，孰能照察〔一八〕？
　　〔一〕史记信陵君传。
　　〔二〕史记刺客传。
　　〔三〕史记春申君传：'应侯曰："歇为人臣，出身以殉其主。"’按"出身"犹吴王濞传云"弃躯"也。○铎按：此与赞学篇"出身"义别。
　　〔四〕并见刺客传。
　　〔五〕后汉书班超传超妺昭上书云："超之始出，志捐躯命，冀立微功，以自陈效。"张皓后纲传云："奋身出命，扫国家之难。"南匈奴传云："耿秉因自陈受恩，分当出命效用。"董卓传云："掌戎十年，士卒大小相狎弥久，恋臣畜养之恩，为臣奋一旦之命，乞将之北州，效力边垂。"皆"奋命效用"之意。
　　〔六〕史记廉颇蔺相如传论云："知死必勇。非死者难也，处死者难。"按后汉书朱穆传论云："至乃田。窦。卫。霍之游客，廉颇。翟公之门宾，进由势合，退由衰异；又专诸。荆卿之感激，侯生。豫子之投身，情为恩死，命缘义轻。皆以利害移心，怀德成节，非夫交照之本，未可语失得之原也。"语本此。
　　〔七〕"庞勋"未详，疑"竖须"之误。竖须即竖头须，晋文公守藏者也。□貂即寺人披，史记晋世家称为履鞮，李善注文选司马迁报任少卿书及范蔚宗宦者传论引史并作履貂，后汉书宦者传序作勃貂。古书"勃"多作"□"。□貂。竖须事并见僖廿四年左传。○俞樾云：'庞勋疑即庞涓。"涓"字缺坏，止存右旁，遂误为"勋"耳。庞涓与孙膑同学，及既事魏为将军，忌孙膑，乃以法刖而黥之，后卒为孙膑射死，与寺人勃貂皆反复小人。此言"一旦见收，亦为义报"，故下文言"桀之狗可使吠尧，跖之客可使刺由"，明以桀狗。跖客喻此两人，则此两人皆非良士可知矣。’○铎按：下文言"故邹阳称之"云云，则勃貂当作貂勃。齐策六：'貂勃尝恶田单。安平君闻之，故为酒召貂勃，曰："单何以得罪于先生，故常见恶于朝？"貂勃曰："跖之狗吠尧，非贵跖而贱尧也，狗固吠非其主也。"安平君任之于王。’其后齐王幸臣九人之属毁单，貂勃谏王，王乃杀九子而益封安平君以夜邑万户。是邹阳称之者乃齐之貂勃，非晋之寺人勃貂也。邹阳之语本于貂勃，而此文云："一旦见收，亦立为义报"，则为貂勃事甚明。又庞勋，汪说固误，俞说亦未必然，阙之可也。
　　〔八〕史记邹阳传狱中上梁孝王书语。
　　〔九〕"背"旧作"辈"。汉书张耳陈余传赞云："何乡者慕用之诚，后相背之盩也？"
　　〔一０〕襄廿六年左传：'伊戾骋告公曰："太子将为乱，既与楚客盟矣。"公曰："为我子，又何求？"对曰："欲速。"’
　　〔一一〕诗谷风云："遑恤我后。""恤"与"恤"同。
　　〔一二〕史记韩安国传。
　　〔一三〕"赈"当作"振"。"振穷"注见遏利篇。
　　〔一四〕汉书翟方进传。
　　〔一五〕"忠良"见实贡篇注。
　　〔一六〕韩非子显学篇云："授车就驾，而观其末涂。"汉书晁错传云："及其末涂之衰也。"
　　〔一七〕汉书元帝纪永光元年诏曰："壬人在位，而吉士雍蔽。"颜师古注：'雍，读曰"壅"。’拥。壅古字通。后汉书朱晖后穆传崇厚论云："务进者趋前而不顾后，荣贵者矜己而不待人，智不接愚，富不赈贫，贞士孤而不恤，贤者厄而不存，故田蚡以尊显致安国之金，淳于以贵埶引方进之言。夫以韩。翟之操，为汉之名宰，然犹不能振一贫贤，荐一孤士，又况其下者乎？"此文本之。
　　〔一八〕"照察"见爱日篇注。
　　且夫怨恶之生〔一〕，若二人偶焉〔二〕。苟相对也，恩情相向，推极其意，精诚相射，贯心达髓〔三〕，爱乐之隆〔四〕，轻相为死〔五〕，是故侯生。豫子刎颈而不恨。苟相背也，心情乖□〔六〕，推极其意，分背奔驰，穷东极西，心尚未快〔七〕，是故陈余。张耳老相全灭而无感痛〔八〕。从此观之，交际之理，其情大矣。非独朋友为然，君臣夫妇亦犹是也。当其欢也，父子不能闲；及其乖也，怨雠不能先。是故圣人常慎微以敦其终〔九〕。
　　〔一〕王先生云：'"怨恶"当作"恩怨"。恩者相对也，怨者相背也。’
　　〔二〕礼记中庸："仁者，人也。"郑注：'人也，读如"相人偶"之"人"，以人意相存问之言。’新书匈奴篇云："薄使付酒钱，时人偶之。"
　　〔三〕汉书邹阳传云："太后厚德长君，入于骨髓。"
　　〔四〕史记张丞相传云："邓通方隆爱幸，赏赐累巨万。"
　　〔五〕史记陈余传云："安在其相为死！"荀子议兵篇云："政修，则民亲其上，乐其君，而轻为之死。"
　　〔六〕"□"即"互"字。汉书外戚传杜钦说王凤曰："轻细微眇之渐，必生乖忤之患。"王商传云："父子乖迕。"后汉书乐恢传：'经曰："天地乖互。"’忤。迕。互并通。
　　〔七〕"快"旧作"决"。易艮六二："其心不快。"
　　〔八〕见史记。"全"诸子品节作"吞"。孙侍御云：'当作"殄"。’继培按："全"盖"禽"字之坏。史记淮阴侯传：'蒯生曰："常山王。成安君，此二人相与天下至驩也。然而卒相禽者何也？患生于多欲，而人心难测也。"’"卒相禽"汉书蒯通传作"卒相灭亡"。○铎按：汪说近是。陈深诸子品节好改古书，不出明人陋习，自不足据。
　　〔九〕注见慎微篇。
　　富贵未必可重，贫贱未必可轻。人心不同好〔一〕，度量相万亿〔二〕。许由让其帝位〔三〕，俗人有争县职〔四〕，孟轲〔五〕辞禄万钟〔六〕，小夫贪于升食〔七〕。故曰：鹑鷃群游，终日不休，乱举聚跱，不离蒿茆〔八〕。鸿鹄高飞，双别乖离〔九〕，通千达万，志在陂池〔一０〕。鸾凤翱翔黄历之上〔一一〕，徘徊太清之中，〔一二〕随景风而飘飖〔一三〕，时抑扬以从容〔一四〕，意犹未得，喈喈然长鸣〔一五〕，蹶号振翼，陵朱云，薄斗极〔一六〕，呼吸阳露，旷旬不食〔一七〕，其意尚犹嗛嗛如也〔一八〕。三者殊务，各安所为。是以伯夷采薇而不恨〔一九〕，巢父木栖而自愿〔二０〕。由斯观诸，士之志量，固难测度〔二一〕。凡百君子〔二二〕，未可以富贵骄贫贱，谓贫贱之必我屈也〔二三〕。
　　〔一〕注见梦列篇。
　　〔二〕史记司马相如传云："人之度量相越，岂不远哉？"
　　〔三〕庄子让王篇云："尧以天下让许由，许由不受。"
　　〔四〕韩非子五蠹篇云："古之让天子者，是去监门之养，而离臣虏之劳也，故传天下而不足多也。今之县令，一日身死，子孙累世絜驾，故人重之。是以人之于让也，轻辞古之天子，难去今之县令者，薄厚之实异也。"
　　〔五〕"孟轲"二字旧空，据程本。
　　〔六〕孟子。
　　〔七〕亿。职。食韵。小夫，即孟子所谓"小丈夫"也。"升"当作"斗"。汉书百官公卿表："百石以下有斗食。佐史之秩"，颜师古注：'汉官名秩簿云："斗食，月俸十一斛。"一说，斗食者，岁俸不满百石，计日而食一斗二升，故云斗食。’汉隶"斗"作"□"。□。升字形相近，往往致误。论衡治期篇："吏百石以上，若升食以下"，误与此同。
　　〔八〕游。休。茆韵。庄子逍遥游篇："斥鴳曰：我腾跃而上，不过数仞而下，翱翔蓬蒿之间，此亦飞之至也。"’释文：'"鴳"字亦作"鷃"。司马云："鴳，鴳雀也。"’周礼醢人："茆菹"，注云：'郑大夫读"茆"为"茅"。’此亦当读为"茅"。
　　〔九〕文选苏武诗云："黄鹄一远别，千里顾徘徊。何况双飞龙，羽翼临当乖！"艺文类聚卅苏武报李陵书云："乖离邈矣，相见未期。"
　　〔一０〕飞。离。池韵。礼记月令云："毋漉陂池"，郑注："畜水曰陂，穿地通水曰池。"按说苑政理篇云："鸿鹄高飞，不就污池。何则？其志极远也。"是陂池非鸿鹄志矣。"陂池"当为"天池"。史记陈涉世家：'涉太息曰："嗟乎！燕雀安知鸿鹄之志哉？"’索隐引尸子云："鸿鹄之鷇，羽翼未合，而有四海之心。"汉书张良传：'高祖歌曰："鸿鹄高飞，一举千里，羽翼已就，横绝四海。"’庄子逍遥游篇云："穷发之北，有冥海者，天池也。"
　　〔一一〕"黄历"疑"万仞"之误。淮南子览冥训云："凤皇曾逝万仞之上，翱翔四海之外。"盐铁论毁学篇云："翱翔万仞。"
　　〔一二〕淮南子精神训云："游于太清。"后汉书蔡邕传章怀注："太清，谓天也。"
　　〔一三〕尔雅释天疏引尸子仁义篇述太平之事云："其风春为发生，夏为长嬴，秋为方盛，冬为安静，四气和为通正。此之为永风。"按"永"尔雅作"景"。御览八百廿引符瑞图云："祥风者，瑞风也。一曰景风。"
　　〔一四〕中。容韵。楚辞怀沙王逸注："从容，举动也。"
　　〔一五〕诗卷阿云："雝雝喈喈。"
　　〔一六〕淮南子人间训云："奋翼挥□，凌乎浮云，背负青天，膺摩赤霄。"高诱注："赤霄，飞云也。""斗"旧作"升"。按尔雅释地云："北戴斗极为空桐。"
　　〔一七〕得。翼。极。食韵。楚辞远游云："餐六气而饮沆瀣兮，漱正阳而含朝霞。"惜誓云："吸众气而翱翔"，王逸注："众气，谓朝霞。正阳。沦阴。沆瀣之气也。"
　　〔一八〕续汉书五行志云："言永乐虽积金钱，慊慊常若不足。""嗛嗛"与"慊慊"同。
　　〔一九〕史记。
　　〔二０〕皇甫谧高士传云："巢父，尧时隐人也。年老，以树为巢而寝其上，故人号之曰巢父。"淮南子泰族训云："山居木栖。"
　　〔二一〕礼记礼运云："人藏其心，不可测度也。"
　　〔二二〕诗雨无正。
　　〔二三〕史记魏世家云：'魏文侯子击逢文侯之师田子方于朝歌，引车避，下谒。田子方不为礼。子击因问曰："富贵者骄人乎？且贫贱者骄人乎？"子方曰："亦贫贱者骄人耳。夫诸侯而骄人，则失其国；大夫而骄人，则失其家。贫贱者，行不合，言不用，则去之楚。越，若脱然。奈何其同之哉？"’
　　诗云："德輶如毛，民鲜克举之〔一〕。"世有大难〔二〕者四，而人莫之能行也，一曰恕，二曰平，三曰恭，四曰守。夫恕者仁之本也〔三〕，平者义之本也〔四〕，恭者礼之本也〔五〕，守者信之本也〔六〕。四者并立，四行乃具，四行具存，是谓真贤。四本不立，四行不成，四行无一，是谓小人。
　　〔一〕烝民。
　　〔二〕"难"旧作"男"。
　　〔三〕大戴礼卫将军文子篇：'孔子曰："恕则仁也。"’家语颜回篇：'回曰："一言而有益于仁，莫如恕。"’孟子云："强恕而行，求仁莫近焉。"说苑贵德篇云："夫仁者必恕然后行。"
　　〔四〕管子水地篇云："至平而止，义也。"
　　〔五〕易系辞上传云："礼言恭。"说苑杂言篇：'孔子曰："不恭无礼。"’
　　〔六〕僖廿八年左传晋筮史云："信以守礼。"成二年传：'孔子曰："信以守器。"’十五年传申叔时云："信以守礼。"十六年传申叔时云："信以守物。"九年传：'范文子曰："信以守之。"’襄十一年传魏绛语同。昭五年。六年传叔向并云："守之以信。"
　　所谓恕者，君子之人，论彼恕于我〔一〕，动作消息于心〔二〕；己之所无，不以责下，我之所有，不以讥彼〔三〕；感己之好敬也，故接士以礼，感己之好爱也，故遇人有恩〔四〕；己欲立而立人，己欲达而达人〔五〕；善人之忧我也，故先劳人〔六〕，恶人之忘我也，故常念人〔七〕。凡品则不然，论人不恕己〔八〕，动作不思心〔九〕；无之己而责之人，有之我而讥之彼〔一０〕；己无礼而责人敬，己无恩而责人爱；贫贱则非人初不我忧也，富贵则是我之不忧人也。行己若此〔一一〕，难以称仁矣。
　　〔一〕王先生云：'"彼"下脱"则"字。’
　　〔二〕易丰彖曰："与时消息。"王先生云：'"消息"疑"则思"之误。’○铎按：王说是。下文云："凡品则不然，动作不思心。"即其证。
　　〔三〕淮南子主术训云："有诸己不非诸人，无诸己不求诸人。"
　　〔四〕孟子云："仁者爱人，有礼者敬人。爱人者人恒爱之，敬人者人恒敬之。"
　　〔五〕论语。
　　〔六〕春秋繁露楚庄王篇云："今晋不以同姓忧我，而强大厌我，我心望焉。"淮南子泛论训云："以劳天下之民"，高诱注：'"劳"犹"忧"也。’
　　〔七〕诗晨风云："忘我实多。"方言云："念，常思也。"
　　〔八〕汉书成帝纪建始元年诏曰："凡事恕己。"
　　〔九〕书洪范"五曰思"，今文尚书作"思心"。汉书五行志云："思心者，心思虑也。"
　　〔一０〕晏子春秋问上云："有之己，不难非之人，无之己，不难求之人。"春秋繁露仁义法篇云："夫我无之求诸人，我有之而非诸人，人之所不能受也。"
　　〔一一〕论语云："其行己也恭。"
　　所谓平者，内怀鸤鸠之恩〔一〕，外执砥矢之心〔二〕；论士必定于志行〔三〕，毁誉必参于效验〔四〕；不随俗而雷同，不逐声而寄论〔五〕；苟善所在，不讥贫贱，苟恶所错〔六〕，不忌富贵；不谄上而慢下，不厌故而敬新。凡品则不然，内偏颇于妻子〔七〕，外僭惑于知友〔八〕；得则誉之〔九〕，怨则谤之；平议无埻的〔一０〕，讥誉无效验；苟阿贵以比党〔一一〕，苟〔一二〕剽声以群吠；〔一三〕事富贵如奴仆〔一四〕，视贫贱如佣客〔一五〕；百至秉权之门，而不一至无势之家〔一六〕。执心若此〔一七〕，难以称义矣〔一八〕。
　　〔一〕诗鸤鸠毛传云："鸤鸠之养其子，朝从上下，暮从下上，平均如一。"
　　〔二〕诗大东云："周道如砥，其直如矢。"程本"矢"作"砺"。大戴礼五帝德云："日月所照，莫不砥砺。"○铎按：士礼居旧藏明刻本作"砥□"，费士玑跋云：'□，古矢字。即诗"周道如砥，其直如矢"，陈刻改作砥砺。’
　　〔三〕注见论荣篇。王先生云：'"志行"疑当作"埻的"。’○铎按：志行乃论士之埻的。下文"平议无埻的"以射喻，此以实言，语异义同，不当改此就彼。
　　〔四〕韩非子奸劫弒臣篇云："人主诚明于圣人之术，而不苟于世俗之言，循名实而定是非，因参验而审言辞。"魏策：'魏文侯曰："求其好掩人之美而扬人之丑者，而参验之。"’
　　〔五〕汉书杨敞传杨恽报孙会宗书云："窃恨足下不深惟其终始，而猥随俗之毁誉也。"楚辞九辨云："世雷同而炫曜兮，何毁誉之昧昧！"礼记曲礼云："毋雷同。"汉书楚元王传刘歆移书太常博士云："雷同相从，随声是非。"
　　〔六〕错，"措"之借。
　　〔七〕书洪范云："无偏无颇。"
　　〔八〕王侍郎云：'"惑"疑"忒"。书洪范云："民用僭忒。"’
　　〔九〕哀廿四年左传云："公如越，得太子适郢。"杜注："得，相亲说也。"
　　〔一０〕说文云："订，平议也。"后汉书樊宏后准传云："愿以臣言下公卿平议。""埻的"旧作"惇均"。按说文云："埻，射臬也。读若准。臬，射准的也。"一切经音义一引通俗文云："封堋曰埻，埻中木曰的。"
　　〔一一〕管子重令篇云："阿贵事富。"礼记儒行云："谗谄之民，有比党而危之者。"
　　〔一二〕"苟"字疑衍。○铎按：上下文对句，字数皆相等，此不当少一字。
　　〔一三〕"群吠"注见贤难篇，程本作"群谀"，误。
　　〔一四〕史记货殖传云："凡编户之民，富相什则卑下之，佰则畏惮之，千则役，万则仆。"
　　〔一五〕汉书匡衡传云："家贫，庸作以供资用。"韩非子外储说左上云："卖庸而播耕者，主人费家而美食，调布而求易钱者，非爱庸客也。曰：如是，耕者且深，耨者熟耘也。""庸"与"佣"通。
　　〔一六〕管子明法篇云："十至私人之门，不一至于庭。"
　　〔一七〕列女传赵将括母曰："父子不同，执心各异。"诗小弁云"君子秉心"，郑笺："秉，执也。"
　　〔一八〕"矣"字旧脱，依上文例补之。
　　所谓恭者，内不敢傲于室家，外不敢慢于士大夫〔一〕；见贱如贵，视少如长；其礼先入，其言后出〔二〕；恩意无不答，礼敬无不报〔三〕；睹贤不居其上〔四〕，与人推让；事处其劳，居从其陋，〔五〕位安其卑，养甘其薄〔六〕。凡品则不然，内慢易于妻子〔七〕，外轻侮于知友〔八〕；聪明不别真伪，心思不别善丑；愚而喜傲贤，少而好陵长〔九〕；恩意不相答，礼敬不相报；睹贤不相推〔一０〕，会同不能让〔一一〕；动欲择其佚，居欲处其安，养欲擅其厚，位欲争其尊；见人谦让，因而嗤之〔一二〕，见人恭敬，因而傲之，如是而自谓贤能智能。为行如此，难以称忠矣〔一三〕。
　　〔一〕"大"字疑衍。上云："外蒙讥于士夫。""士夫"与"室家"对。
　　〔二〕逸周书官人解云："其礼先人，其言后人。"
　　〔三〕礼记曲礼云："太上贵德，其次务施报，礼尚往来。往而不来，非礼也；来而不往，亦非礼也。"
　　〔四〕晏子春秋问上云："睹贤不居其上，受禄不过其量。"
　　〔五〕旧作"德"。
　　〔六〕淮南子泰族训云："民交让，争处卑；委利，争受寡；力事，争就劳。"
　　〔七〕"慢易"注见断讼篇。
　　〔八〕说苑尊贤篇：'田忌曰："申孺为人，侮贤而轻不肖者。"’敬慎篇：'舟绰曰："轻侮人者义乎？"’
　　〔九〕隐三年左传云："少陵长。"
　　〔一０〕礼记儒行云："推贤而进达之。"
　　〔一一〕管子八观篇云："时无会同，丧蒸不聚，则齿长辑睦毋自生矣。"注云："乡里每时当有会同，所以结恩好也。"
　　〔一二〕广韵云："嗤，笑也。"按说文云："□□，戏笑貌。""嗤"即"□"字。
　　〔一三〕"矣"字旧脱。○铎按：上文云："恭者，礼之本也。"则依上下文例，当云"难以称礼矣"。今言"称忠"者，"忠"亦"礼"也。礼记礼器篇云："忠信，礼之本也。"是其义。
　　所谓守者，心也。有度之士〔一〕，情意精专，心思独睹〔二〕，不驱于险墟之俗〔三〕，不惑于众多之口〔四〕；聪明悬绝，秉心塞渊〔五〕，独立不惧，遯世无闷〔六〕，心坚金石〔七〕，志轻四海，故守其心而成其信。凡器则不然〔八〕，内无持操〔九〕，外无准仪〔一０〕；倾侧险诐〔一一〕，求同于世〔一二〕，口无定论，不恒其德〔一三〕，二三其行〔一四〕。秉操如此，难以称信矣〔一五〕。
　　〔一〕○铎按：吕氏春秋有度篇："贤主有度而听，故不过。"高诱注："度，法也。"
　　〔二〕史记邹阳传上梁孝王书云："越挛拘之语，驰域外之议，独观于昭旷之道。"
　　〔三〕"墟"当作"巇"。楚辞九辨云："何险巇之嫉妒兮。"七谏怨世云："何周道之平易兮，然芜秽而险戏。"王逸注：'"险戏"犹"倾危"也。’文选广绝交论李善注引作"险巇"。
　　〔四〕史记邹阳传上梁孝王书云："感于心，合于行，亲于胶漆，昆弟不能离，岂惑于众口哉？"又云："不夺于众多之口。"
　　〔五〕诗定之方中。
　　〔六〕易大过象词。
　　〔七〕韩非子守道篇云："怀金石之心。"后汉书王常传云："心如金石。"大戴礼礼察篇云："坚如金石。"
　　〔八〕"器"当依上文作"品"。
　　〔九〕淮南子人间训云："内有一定之操。"汉书董仲舒传云："所持操或誖缪。"
　　〔一０〕韩非子显学篇云："行无常仪。"
　　〔一一〕荀子成相篇云："谗人罔极，险陂倾侧此之疑。"说文云："憸，憸诐也。"经典通用"险"。毛诗卷耳序："无险诐私谒之心"，释文：'崔云："险诐，不正也。"’汉书礼乐志："贪饕险诐"，颜师古注："言行险曰诐。"楚元王传刘向封事云："坏散险诐之聚"，师古云："险言曰诐。"翟方进传："险诐阴贼"，师古云："诐，佞也。"叙传："赵敬险诐"，师古曰："诐，辩也。一曰佞也。"按说文："诐，辨论也。古文以为颇字。"王逸注楚辞离骚云："颇，倾也。"九叹灵怀篇："不从俗而诐行兮"，王注：'"诐"犹"倾"也。’"险诐"与"倾侧"同意。字亦作"陂"，汉书景十三王传："赵敬肃王彭祖险陂"，师古注："陂，谓倾侧也。"
　　〔一二〕"世"旧作"心"。
　　〔一三〕易恒九三。
　　〔一四〕诗氓："二三其德。"
　　〔一五〕"矣"字旧脱。
　　夫是四行者，其轻如毛，其重如山〔一〕，君子以为易，小人以为难〔二〕。孔子曰："仁远乎哉？我欲仁，仁斯至矣〔三〕。"又称"知德者□"〔四〕。俗之偏党〔五〕，自古而然〔六〕，非乃今也〔七〕。凡百君子，竞于骄僭，贪乐慢傲，如〔八〕贾一倍〔九〕，以相高〔一０〕。苟能富贵，虽积狡恶，争称誉之〔一一〕，终不见非；苟处贫贱，恭谨〔一二〕，只为不肖，终不见是。此俗化之所以浸败，而礼义之所以消衰也。
　　〔一〕诗烝民云："德輶如毛。"楚策云："国权轻如鸿毛，而积祸重于邱山。"○铎按：上引烝民诗发端，此遥应之。
　　〔二〕山。难韵。
　　〔三〕论语作"斯仁至矣"。后汉书列女传班昭女诫引与此同。
　　〔四〕"□"论语作"鲜"。按□，俗"鲜"字，见广韵二十八狝，说文作"尟"。
　　〔五〕书洪范云："无偏无党。"
　　〔六〕昭卅二年左传云："自古以然。"
　　〔七〕诗载芟云："匪今斯今，振古如兹。""乃今"见边议篇。
　　〔八〕"消息于心"至此，旧错入德化篇。
　　〔九〕"一"当作"三"，诗瞻卬云："如贾三倍。"
　　〔一０〕脱一字。
　　〔一一〕史记吕不韦传云："来往者皆称誉之。"
　　〔一二〕以上文例之，"恭谨"上脱二字。
　　世有可患者三。三者何？曰：情实薄而辞称厚，念实忽而文想忧〔一〕，怀不来而外克期〔二〕。不信则惧失贤，信之则诖误人〔三〕。此俗士可厌之甚者也。是故孔子疾夫言之过其行者〔四〕，诗伤"蛇蛇硕言，出自口矣。巧言如簧，颜之厚矣"〔五〕。
　　〔一〕礼记表记云："情疏而貌亲，在小人则穿窬之盗也。"按"想忧"疑当作"相爱"。
　　〔二〕后汉书独行传：'范式，字巨卿，山阳金乡人。去游太学为诸生，与汝南张劭为友。劭字符伯。二人并告归乡里，式谓元伯曰："后二年当还，将过拜尊亲，见孺子焉。"乃共克期日。后期方至，元伯具以白母，请设馔以候之。母曰："二年之别，千里结言，尔何相信之审耶？"对曰："巨卿信士，必不乖违。"母曰："若然，当为尔酝酒。"至其日，巨卿果到，升堂拜饮，尽欢而别。’"克"即"克"字，与"刻"通。
　　〔三〕汉书文帝纪三年诏曰："济北王背德反上，诖误吏民。"颜师古注：'"诖"亦"误"也。’按说文："诖，误也。误，谬也。"
　　〔四〕论语云："君子耻其言而过其行。"皇侃义疏本"而"作"之"。○铎按：论语泰伯篇："人而不仁，疾之已甚，乱也。"论衡问孔篇"而"亦作"之"。此别本用字之异，非"之"与"而"同也。
　　〔五〕巧言。
　　今世俗之交也，未相照察而求深固，探怀扼腕，拊心祝诅〔一〕，苟欲相护论议而已〔二〕，分背之日，既得之后，则相弃忘〔三〕。或受人恩德，先以济度〔四〕，不能拔举，则因毁之，为生瑕衅，〔五〕明言我不遗力〔六〕，无奈自不可尔〔七〕。诗云："知我如此，不如无生〔八〕。"先合而后忤〔九〕，有初而无终〔一０〕，不若本无生意，强自誓也〔一一〕。
　　〔一〕燕策：'樊于期偏袒扼腕而进曰："此臣日夜切齿拊心也。"’
　　〔二〕汉书翟方进传云："胡常与方进同经，心害其能，议论不右方进。方进知之，候伺常大都授时，遣门下诸生至常所问大义疑难，因记其说。如是者久之，常知方进之宗让己，内不自得。其后居士大夫之间，未尝不称述方进。遂相亲友。"论议相护，皆如此类矣。
　　〔三〕诗谷风云："将安将乐，女转弃予。"又云："忘我大德。"
　　〔四〕"济度"注见务本篇。
　　〔五〕史记李斯传云："成大功者，在因瑕衅而遂忍之。"
　　〔六〕赵策云："秦之攻我也，不遗余力矣。"后汉书卢芳传云："不敢遗余力，负恩贷。"
　　〔七〕淮南子人间训云："夫物无不可奈何，有人无奈何。"高诱注："事有人材所不及，无奈之何也。"庄子人间世篇云："知其不可奈何，而安之若命。"
　　〔八〕苕之华。
　　〔九〕淮南子人间训云："众人先合而后忤。"
　　〔一０〕诗荡云："靡不有初，鲜克有终。"权舆序云："与贤者有始而无终。"
　　〔一一〕○铎按：此盖本鲁诗说。详陈乔枞鲁诗遗说考卷十五。
　　君子屡盟，乱是用长〔一〕。大人之道，周而不比〔二〕，微言相感〔三〕，掩若同符〔四〕，又焉用盟〔五〕？孔子恂恂，似不能言者，又称"誾誾言，惟谨也"〔六〕。士贵有辞〔七〕，亦憎多口〔八〕。故曰："文质彬彬，然后君子〔九〕。"与其不忠，刚毅木纳，尚近于仁〔一０〕。
　　〔一〕诗巧言。○铎按：二语述赦篇亦引之。
　　〔二〕论语。
　　〔三〕汉书艺文志论诗赋云："古者，诸侯卿大夫交接邻国，以微言相感。"
　　〔四〕汉书王莽传云："与周公异世同符。"方言云："掩，同也。"○铎按：荀子儒效篇："晻然若合符节。"义同，言契合无闲也。
　　〔五〕○铎按：此亦本鲁诗说。详鲁诗遗说考卷十一。
　　〔六〕论语作"便便言，惟谨尔"。按汉书万石君石奋传云："僮仆欣欣如也，唯谨。"颜师古注：'欣，读与"誾誾"同。’奋传文本论语，论语古本盖有作"誾誾"者。史记孔子世家作"辩辩"，誾。辩或字形相近而误。○铎按：论语乡党篇郑注："便便，辩也。"便。辩古同声而通用，故史记作"辩辩"。此作"誾誾"，盖涉乡党下文"誾誾如也"而误记也。至万石君传"欣欣如也"，正"誾誾如也"之异文。而缀以乡党上文"惟谨"者，亦如后世碎金集锦耳。汪说失之。
　　〔七〕襄卅一年左传云："子产有辞，诸侯赖之。"
　　〔八〕孟子云"士憎兹多口"，赵注："离于凡人而为士者益多口"，破"憎"为"增"，此则从本训。○铎按：憎恶义为长。翟灏四书考异云：'憎多口，即论语"御人口给，屡憎于人"之意。’
　　〔九〕论语。
　　〔一０〕论语。"纳"今作"讷"。○铎按：此即"君子欲讷于言"之"讷"，谓言语迟钝。作"纳"盖草书形误。
　　呜呼哀哉！凡今之人〔一〕，言方行圆〔二〕，口正心邪，行与言谬，心与口违〔三〕；论古则知称夷。齐。原。颜，言今则必官爵职位；虚谈则知以德义为贤，贡荐则必阀阅为前〔四〕。处子虽躬颜。闵之行〔五〕，性劳谦之质〔六〕，秉伊。吕之才，怀救民之道，〔七〕其不见资于斯世也，亦已明矣！
　　〔一〕诗召旻云："于乎哀哉！维今之人，不尚有旧！""呜呼"与"于乎"同。
　　〔二〕韩非子解老篇云："所谓方者，内外相应也，言行相称也。"
　　〔三〕淮南子齐俗训云："言与行相悖，情与貌相反。"逸周书官人解云："言行不类，终始相悖，外内不合，虽有假节见行，曰非成质者也。"
　　〔四〕史记高祖功臣侯者年表序云："明其等曰伐，积功曰阅。"伐，阀古今字。后汉书韦彪传云："士宜以才行为先，不可纯以阀阅。"○铎按："阀阅"上疑脱"以"字。
　　〔五〕汉书律历志云："陛下躬圣"，颜师古注："躬圣者，言身有圣德也。"
　　〔六〕易谦九三："劳谦，君子有终，吉。"
　　〔七〕孟子云："故就汤而说之以伐夏救民。"



　　明忠〔一〕第三十一
　　人君之称，莫大于明〔二〕；人臣之誉，莫美于忠〔三〕。此二德者，古来君臣所共愿也。然明不继踵〔四〕，忠不万一者〔五〕，非必愚闇不逮而恶名扬也〔六〕，所以求之非其道尔〔七〕。
　　〔一〕○铎按：此文论国之所以治者，在上下同心。所谓同心者，君明臣忠也。明君操法术握权柄于上，则忠臣敬言奉禁竭心称职于下。二者相须，则成功致治矣。而其所反复申明者，尤在"明据下起，忠依上成"一义，故以明忠命篇。
　　〔二〕○铎按："大"亦"美"也。易系辞上传"莫大乎蓍龟"，释文"大"作"善"，汉书艺文志。白虎通蓍龟篇。定八年公羊传注。家语礼运篇注并同。"善"与美。大同义。晋语："彼将恶始而美终"，注："美，善也。"诗桑柔笺：'"善"犹"大"也。’是其证。叙录云："君有美称"，则互文见义矣。
　　〔三〕襄九年左传云："君明臣忠。"新书大政下篇云："臣之忠者，君之明也。臣忠君明，此之谓政之纲也。"
　　〔四〕晏子春秋杂下云："比肩继踵而在。"
　　〔五〕"一"旧作"全"，据治要改。
　　〔六〕孝经云："扬名于后世。"○铎按：治要脱"扬"字。
　　〔七〕"以"旧作"道"，"其道"下有"之"字，据治要改。删。毛诗甫田序云："所以求者非其道也。"
　　夫明据下起，忠依上成。二人同心，则利断金〔一〕。能知〔二〕此者，两誉俱具〔三〕。要在于明操法术，自握权秉而已矣〔四〕。所谓术者，使下不得欺也〔五〕；所谓权者，使势不得乱也。术诚明，则虽万里之外，幽冥之内〔六〕，不得不求效；权诚用，则远近亲疏，贵贱贤愚，无不归心矣〔七〕。周室之末则不然，离其术而舍其权，怠于己而恃于人。是以公卿不思忠，百僚不尽力〔八〕，君王孤蔽于上，兆黎冤乱于下〔九〕，故遂衰微侵夺而不振也〔一０〕。
　　〔一〕易系辞上传。按以"二人同心"为君臣，盖汉时易家旧说。汉书匡衡传：'衡上疏乞骸骨。上报曰："朕嘉与君同心合意。"’翟方进传册云："朕嘉与君同心一意。"王莽传诏云："诚嘉与君同心合意。"师丹传策免丹云："殆谬于二人同心之利焉。"后汉书和帝纪永元十二年诏曰："若上下同心，庶或有瘳。"桓帝纪和平元年诏曰："群公卿士，虔恭尔位，戮力一意，勉同断金。"王常传云："幸赖灵武，辄成断金。"冯异传云："千载一会，思成断金。"郎顗传云："臣愿陛下发扬干刚，援引贤能，勤求机衡之寄，以获断金之利。"张酺传敕云：阴阳不和，万人失所。朝廷望公思惟得失，与国同心；而托病自絜，求去重任。谁当与吾同忧责者？非有望于断金也。"杨震传云："亲近幸臣，未崇断金。"崔骃传崔篆慰志赋云："协准矱之贞度兮，同断金之玄策。何天衢于盛世兮，超千载而垂绩。"续汉书百官志刘昭注引蔡质汉仪载高赐奏光禄勋刘嘉。廷尉赵世云："既无忠信断金之用，而有败礼伤化之尤。"御览二百七引应劭汉官仪冲帝册书曰："三公国之桢干，朝廷取正，以成断金。"治要载崔实政论云："今朝廷以圣哲之姿，龙飞天衢，大臣辅政，将成断金。"并用此义。越绝书德序外传记引易云："君臣同心，其利断金。"则直以训诂易经辞矣。
　　〔二〕"知"旧作"如"，据治要改。
　　〔三〕说苑杂言篇云："贤人闭其智，塞其能，待得其人然后合，故言无不听，行无见疑，君臣两与，终身无患。""与"乃"誉"之误。韩非子难一云："尧。舜之不可两誉，矛楯之说也。"
　　〔四〕韩非子说疑篇云："凡术也者，主之所以执也；法也者，官之所以师也。"主道篇云："谨执其柄而固握之。"淮南子要略云："主术者明，摄权操柄，以制群下。""秉"与"柄"同。哀十七年左传"国子实执齐柄"，史记蔡泽传索隐引作"秉"，服虔曰："秉，权柄也。"说文云："柄，或从秉。"
　　〔五〕韩非子八说篇云："明君之道，贱德义，贵法术，倒言而诡使，参听无门户，故智者不得欺。"
　　〔六〕注见德化篇。
　　〔七〕论语云："天下之民归心焉。"
　　〔八〕汉时诏令多言"公卿百寮"。汉书成帝纪河平元年诏曰："公卿大夫，其勉悉心以辅不逮。百寮各修其职。"
　　永始二年诏曰："公卿申敕百寮，深思天诫。"哀帝纪元寿元年诏曰："公卿大夫，其各悉心勉帅百寮。"后汉书明帝纪诏曰："公卿百寮，将何以辅朕不逮？"
　　〔九〕韩非子定法篇云："君无术则弊于上，臣无法则乱于下。""弊"□"蔽"之誤。汉书公孙弘传对策云："不得其术，则主蔽于上，官乱于下。"
　　〔一０〕韩非子五蠹篇云："智困于内，而政乱于外，则亡不可振也。"
　　夫帝王者，其利重矣，其威大矣。徒悬重利，足以劝善；徒设严威，可以惩奸〔一〕。乃张重利以诱民，操大威以驱之〔二〕，则举世之人，可令冒白刃而不恨〔三〕，赴汤火而不难〔四〕，岂云但率之以共治而不宜哉？若鹰，野鸟也〔五〕，然猎夫御之，犹使终日奋击而不敢怠，岂有人臣而不可使尽力者乎〔六〕？
　　〔一〕鲁语云："夫君人者，其威大矣。"韩非子诡使篇云："夫利者所以得民也，威者所以行令也。"内储说上云："有威足以服人，而利足以劝人，故能治之。"吕氏春秋壹行篇云："王者之所借以成也何？借其威与其利。非强大则其威不威，其利不利。其威不威，则不足以禁也；其利不利，则不足以劝也。故贤主必使其威利无敌，故以禁则必止，以劝则必为
　　〔二〕"之"治要作"民"。
　　〔三〕盐铁论繇役篇：'子曰："白刃可冒。"’礼记中庸"冒"作"蹈"。汉书李广后陵传司马迁云："冒白刃，北首争死敌。"
　　〔四〕汉书晁错传云："能使其众蒙矢石，赴汤火。"尹文子大道篇云："越王勾践谋报吴，欲人之勇，路逢怒蛙而轼之。比及数年，民无长幼，临敌虽汤火不避。"
　　〔五〕"野鸟"旧脱，据治要补。
　　〔六〕"乎"治要作"哉"。淮南子主术训云："人主处权势之要，而持爵禄之柄；审缓急之度，而适取予之节。是以天下尽力而不倦。"
　　诗云："伐柯伐柯，其则不远〔一〕。"夫神明之术，具在君身，而君〔二〕忽之，故令臣钳口结舌而不敢言〔三〕。此耳目所以蔽塞，聪明所以不得也。制下之权，日陈君前，而君释之，故令群〔四〕臣懈弛而背朝〔五〕。此威德所以不照〔六〕，而功名所以不建也〔七〕。
　　〔一〕伐柯。
　　〔二〕旧脱，依下文例补。
　　〔三〕注见贤难篇。
　　〔四〕旧作"君"。
　　〔五〕"懈弛"注见考绩篇。"朝"汇函作"乱"。按淮南子要略云："百官背乱，不知所用。"
　　〔六〕独断云："皇者，惶也。盛德煌煌，无所不照。"
　　〔七〕汉书晁错传云："人主所以尊显，功名扬于万世之后者，以知术数也。故人主知所以临制臣下而治其众，则群臣畏服矣；知所以听言受事，则不欺蔽矣。"
　　诗云："我虽异事，及尔同僚。我即尔谋，听我敖敖〔一〕。"夫恻隐人皆有之〔二〕，是故耳闻啼号之音，无不为之惨凄悲怀而伤心者〔三〕；目见危殆之事，无不为之灼怛惊〔四〕而赴救之者。君臣义重〔五〕，行路礼轻〔六〕，过耳悟目之交〔七〕，未恩未德，非贤〔八〕非贵，而犹若此，则又况于北面称臣被宠者乎〔九〕？
　　〔一〕板。"敖敖"今作"嚣嚣"，详贤难篇。○铎按：此鲁诗。陈乔枞鲁诗遗说考卷十六云：'"敖敖"毛诗作"嚣嚣"，文与鲁异。尔雅释训："敖敖，傲也。"郭璞注以为傲慢贤者。"敖敖"二字，正释此诗之语。’
　　〔二〕孟子。
　　〔三〕史记张释之传云："上自倚瑟而歌，意惨凄悲怀。"
　　〔四〕"惊"下脱一字。
　　〔五〕后汉书何敞传敞上封事云："君臣义重，有不得已也。"
　　〔六〕文选苏子卿诗云："谁为行路人？"
　　〔七〕诗东门之池毛传："晤，遇也。""悟"与"晤"通。
　　〔八〕"贤"旧作"贫"。
　　〔九〕史记陆贾传说尉佗曰："宜郊迎，北面称臣。"
　　是故进忠扶危者，贤不肖之所共愿也。诚皆愿之而行违者，常苦其道不利而有害，言未得信而身败尔〔一〕。历〔二〕观古来爱君忧主敢言之臣，忠信未达，而为左右所鞠按〔三〕，当世而覆被〔四〕，更为否愚恶状〔五〕之臣者〔六〕，岂可胜数〔七〕哉？孝成终没之日，不知王章之直；孝哀终没之日，不知王嘉之忠也〔八〕。此后贤虽有忧君哀主之情，忠诚正直之节〔九〕，然犹且沈吟观听行己者也〔一０〕。
　　〔一〕"信"旧作"言"，据治要改。庄子外物篇云："人主莫不欲其臣之忠，而忠未必信。"新书过秦下篇云："忠言未卒于口，而身糜没矣。"淮南子主术训云："效忠者希不困其身。"
　　〔二〕○铎按："历"治要作"广"，与"旷"同。
　　〔三〕"鞠"旧作"掬"，据治要改。说文云："□，穷治罪人也。""鞫"与"□"通，亦作"鞠"，详述赦篇。"鞠按"犹汉书王商传云"穷竟考问"也。
　　〔四〕按"覆被"犹言"覆冒"，详述赦篇。
　　〔五〕治要作"愚恶无状"。
　　〔六〕大戴礼曾子制言中篇云："畏之见逐，智之见杀，固不难诎身而为不仁，宛言而为不智。"
　　〔七〕"数"字据治要补
　　〔八〕并见汉书。按嘉传云："嘉死后，上览其对而思嘉言，复以孔光代嘉为丞相，征用何武为御史大夫。"是孝哀未尝不知嘉也。梅福传云："王章资质忠直。"此言"忠直"本之。
　　〔九〕汉书傅喜传云："忠诚忧国。"
　　〔一０〕后汉书贾复传云："帝召诸将议兵事，未有言，沈吟久之。"文选古诗云："沈吟聊踯躅。"
　　鸣鹤在阴，其子和之〔一〕。相彼鸟矣，犹求友声〔二〕。故人君不开精诚以示贤忠，贤忠亦无以得达。易曰："王明并受其福〔三〕。"是以忠臣必待明君乃能显其节，良吏必得察主乃能成其功〔四〕。君不明，则大臣隐下而〔五〕遏忠，又〔六〕群司舍法而阿贵。〔七〕
　　〔一〕易中孚九二。
　　〔二〕诗伐木。"忠信未达"至此，旧错入德化篇。
　　〔三〕井九三。
　　〔四〕汉书王褒传圣主得贤臣颂云："及其遇明君遭圣主也，运筹合上意，谏诤即见听，进退得关其忠，任职得行其术。故世必有圣知之君，而后有贤明之臣。"又云："圣主必待贤臣而弘功业，俊士亦俟明主以显其德。"
　　〔五〕"而"旧作"不"。
　　〔六〕"又"字衍。
　　〔七〕商子修权篇云："秩官之吏，隐下而渔民。"韩非子奸劫弒臣篇云："国有擅主之臣，则群下不得尽智力以陈其忠，百官之吏不得奉法以致其功矣。""阿贵"见上篇。
　　夫忠言所以为安也，不贡必危；法禁所以为治也，不奉必乱。忠之贡与不贡，法之奉与不奉，其秉〔一〕皆在于君，非臣下之所能为也。是故圣人求之于己，不以责下〔二〕。
　　〔一〕"秉"与"柄"同。
　　〔二〕○铎按：治要有"也"字。
　　凡为人上，法术明而赏罚必者，虽无言语而势自治〔一〕。治势一成，君自不能乱也，况臣下乎？法术不明而赏罚不必者，虽日号令，然势自乱。乱势一成，君自不能治也，况臣下乎？是故势治者，虽委之不乱；势乱者，虽懃之不治也〔二〕。尧。舜恭己无为而有余，势治也；胡亥。王莽驰骛而不足〔三〕，势乱也〔四〕。故曰：善者〔五〕求之于势，弗责于人〔六〕。是以明王审法度而布教令，不行私以欺法，不黩教以辱命〔七〕，故臣下敬其言而奉其禁，竭其心而称其职〔八〕。此由法术明而威权任也。
　　〔一〕"故人君"至此，旧错人交际篇。
　　〔二〕商子定分篇云："圣人必为法令。置官也，置吏也，为天下师，所以定名分也。名分定，则大诈贞信，民皆愿□而各自治也。故夫名分定，势治之道也；名分不定，势乱之道也。故势治者不可乱，势乱者不可治。"
　　〔三〕旧脱三字，据治要补。
　　〔四〕韩非子难势篇云："尧。舜生而在上位，虽有十桀。纣不能乱者，则势治也。桀。纣亦生而在上位，虽有十尧。舜而亦不能治者，则势乱也。故曰：势治者则不可乱，而势乱者则不可治也。"汉书扬雄传云："世乱则圣哲驰骛而不足，世治则庸夫高枕而有余。""恭"治要作"拱"。按"恭己无为"本论语。胡亥当作秦政。史记秦始皇纪云："天下之事，无大小皆决于上。上至以衡石量书，日夜有呈，不中呈，不得休息。"汉书王莽传云："莽自见前颛权以得汉政，故务自□众事，又好变改制度，政令烦多，当奉行者，辄质问乃以从事，前后相乘，愦眊不渫。莽常御灯火至明，犹不能胜。"所谓驰骛而不足者也。
　　〔五〕善者，当云"善为国者"。○铎按：此承上言，"善者"即"善为国者"，古人语简质耳。德化篇："故善者之养天民也，犹良工之为曲豉也。"义与此同。
　　〔六〕管子法法篇云："凡人君之所以为君者，势也。故人君失势，则臣制之矣。势在下，则君制于臣矣；势在上，则臣制于君矣。"
　　〔七〕管子任法篇云："爱人不私赏也，恶人不私罚也，置仪设法以度量断者，上主也。"商子修权篇云："立法明分，而不以私害法，则治。"
　　〔八〕管子正世篇云："法立令行，故群臣奉法守职。"
　　夫术之为道也，精微而神，言之不足，而行有余；有余，故能兼四海而照幽冥。权之为势也，健悍以大，不待贵贱，操之者重；重，故能夺主威而顺当世〔一〕。是以明君未尝示人术而借下权也〔二〕。孔子曰："可与权〔三〕。"是故圣人显诸仁，藏诸用〔四〕，神而化之，使民宜之〔五〕，然后致其治而成其功。功业效于民，美誉传于世，然后君乃得称明，臣乃得称忠。此所谓明据下作〔六〕，忠依上成，二人同心，其利断金也〔七〕。
　　〔一〕旧作"也"。
　　〔二〕韩非子难三云："术者，藏之于胸中，以偶众端而潜御群臣者也。"心度篇云："主之所以尊者权也。"外储说右下：'方吾子曰："吾闻之古礼，行不与同服者同车，不与同族者共家，而况君人者乃借其权而外其势乎？"’商子修权篇云："权制独断于君则威。"六韬守土篇云："无借人国柄。借人国柄，则失其权。"
　　〔三〕论语。孙侍御据论语"可"上补"未"字。○铎按：此引以证"未尝借下权"，当有"未"字。
　　〔四〕易系辞上传。
　　〔五〕系辞下传。
　　〔六〕○铎按：篇首"作"作"起"，互文。说文云："作，起也。"
　　〔七〕治要"金"下有"者"字。



　　本训〔一〕第三十二
　　上古之世，太素之时，元气窈冥，未有形兆，万精合幷，混而为一，莫制莫御。若斯久之，翻然自化，清浊分别，变成阴阳。阴阳有体，实生两仪，天地壹郁，万物化淳〔二〕，和气生人，以统理之。〔三〕
　　〔一〕○铎按：此节信集中表现其唯物主义天道观之重要论着。以为元精自化，有道存乎其间，而道生于气。气有和有乖。凡四时五行，人类万物，吉凶变异，莫非二气迭相运而成之者也。和气生人，而人行能动天地，故理政以和天气，则可兴大化而致太平。盖旨远辞微，诸政论之义皆从此出。学者循是以读他篇，庶窥其思想体系之全矣。
　　〔二〕易系辞下传。王弼本"壹郁"作"絪缊"。按说文作"壹□"。王本"淳"作"醇"，白虎通嫁娶篇引易与此同。
　　〔三〕○铎按：史记天官书："三光者，阴阳之精，气本在地，而圣人统理之。"
　　是故天本诸阳，地本诸阴，人本中和〔一〕。三才异务，相待而成，各循其道，和气乃臻，机衡乃平〔二〕。
　　〔一〕以上本易干凿度，列子天瑞篇同。
　　〔二〕"机"旧从玉，据班禄篇改。
　　天道曰施，地道曰化，人道曰为〔一〕。为者，盖所谓感通阴阳而致珍异也〔二〕。人行之动天地，譬犹车上御驰马，蓬中擢舟船矣〔三〕。虽为所覆载〔四〕，然亦在我何所之可〔五〕。孔子曰："时乘六龙以御天〔六〕。""言行君子所以动天地也，可不慎乎〔七〕？"从此观之，天□〔八〕其兆，人序其勋，书故曰："天功人其代之〔九〕。"如〔一０〕盖理其政以和天气，以臻其功〔一一〕。
　　〔一〕"曰"旧并作"日"。大戴礼曾子天员篇云："天道曰员，地道曰方。方曰幽，员曰明。明者，吐气者也；幽者，含气者也。吐气者施，而含气者化，是以阳施而阴化也。"春秋繁露云："天道施，地道化，人道义。"
　　〔二〕白虎通封禅篇云："王者承天统理，调和阴阳。阴阳和，万物序，休气充塞，故符瑞并臻，皆应德而至。"汉书董仲舒。公孙弘传皆言其事。
　　〔三〕"舟船"旧作"自照"。按叙录云："圣人运之，若御舟车。"御览七百六十九引此文作"篷中棹舟"，"舟"字据改。照。船字形相近，以意订正。广韵云："篷，织竹夹箬覆舟也。"说文无"篷"字，古盖借"蓬"为"篷"。擢。棹亦古今字。诗竹竿毛传："楫，所以擢舟也。"
　　〔四〕礼记中庸云："天之所覆，地之所载。"
　　〔五〕"可"疑"耳"。
　　〔六〕易干文言。
　　〔七〕系辞上传。
　　〔八〕程本作"呈"。
　　〔九〕皋陶谟。"功"程本作"工"，与今书同。忠贵篇亦作"工"。○铎按：今文家说此经，皆以王者代天官人为义。书尧典"百工"，史记作"百官"，则作"功"者借字也。
　　〔一０〕"如"疑衍，或下有脱文。
　　〔一一〕汉书李寻传云："古之王者，尊天地，重阴阳，敬四时，严月令，顺之以善政，则和气可立致，犹枹鼓之相应也。"
　　是故道德之用，莫大于气。道者，气〔一〕之根也。气者，道之使也。必有其根，其气乃生；必有其使，变化乃成〔二〕。是故道之为物也，至神以妙；其为功也，至强以大。天之以动，地之以静，日之以光，月之以明，四时五行，鬼神人民，亿兆丑类〔三〕，变异吉凶，何非气然？
　　〔一〕"气"旧脱。
　　〔二〕易系辞下传云："变化云为。"礼记中庸云："动则变，变则化。"
　　〔三〕定四年左传云："将其类丑"，杜注："丑，众也。"
　　及其乖戾，天之尊也气裂之〔一〕，地之大也气动之〔二〕，山之重也气徙之〔三〕，水之流也气绝之〔四〕，日月神也气蚀之〔五〕，星辰虚也气陨之〔六〕，旦有昼晦〔七〕，宵有〔八〕，大风飞车〔九〕拔树〔一０〕，偾电为冰〔一一〕，温泉成汤〔一二〕，麟龙鸾凤，蝥蠈蝝蝗〔一三〕，莫不气之所为也。
　　〔一〕旧脱"之"字，卢学士补。
　　〔二〕卢补。
　　〔三〕卢补。
　　〔四〕史记天官书所云"天开县物，地动坼绝，山崩及徙川塞溪垘"是也。
　　〔五〕天官书云："日月薄蚀"，集解：'韦昭曰："亏毁为蚀。"’
　　〔六〕春秋繁露玉英篇云："星坠谓之陨。"
　　〔七〕汉书楚元王传刘向封事云"昼冥晦"，颜师古注：'僖十五年"九月己卯晦，震伯夷之庙。"谷梁传曰："晦，冥也。"’
　　〔八〕王先生云：'按"宵有"下有脱文。以"昼晦"例之，疑是"夜明"二字。庄七年左传："恒星不见，夜明也。"’继培按：淮南子泰族训云："昼冥宵光。"此亦当言"宵光"事。"宵光"即左传所云"夜明"。史记天官书云："天雷电。虾虹。辟历。夜明者，阳气之动者也。"
　　〔九〕隐三年左传云"郑伯之车偾于济"，杜注："既盟而遇大风，传记异也。"疏云："车踣而入济，是风吹之坠济水。"
　　〔一０〕书金縢云："天大雷电以风，大木斯拔。"汉书谷永传云："暴风之縢，拔树折木。"○铎按："拔树"疑当别为句，而脱二字。
　　〔一一〕"愤电"当是"歕雹"。说文云："雹，雨冰也。"或"愤"当为"积"，白虎通灾变篇云："阴气专精，积合为雹。"
　　〔一二〕西京杂记：'董仲舒云："寒水极阴而有温泉。"’山海经海外东经："下有汤谷"，郭注："谷中水热也。"
　　〔一三〕尔雅释虫云："食苗心，螟；食叶，蟘；食节，贼；食根，蟊。""蝥蠈"即"蟊贼"。汉书五行志云："宣公十五年冬，蝝生。董仲舒。刘向以为蝝，螟始生也。"说文云："蝝，董仲舒说，蝗子也。蝗，螽也。"
　　以此观之，气运感动，亦诚大矣。变化之为，何物不能〔一〕？所变也神，气之所动也。当此之时，正气所加，非唯于人，百谷草木，禽兽鱼鳖，皆口养其气〔二〕。声入于耳，以感于心〔三〕，男女听〔四〕，以施精神。资和以兆衃，民之胎，含嘉以成体〔五〕。及其生也，和以养性，美在其中，而畅于四胑〔六〕，实于血脉，是〔
　　七〕以心性志意，耳〔八〕目精〔九〕欲，无不贞〔一０〕廉絜怀履行者〔一一〕。此五帝三王所以能画法像而民不违，正己德而世自化也〔一二〕。
　　〔一〕"者道之使也"至此，旧错入德化篇。然此下尚有脱文。○铎按："变化之为"疑当作"变化云为"，易系辞下传语，下篇亦用之。
　　〔二〕"口"当作"和"。王先生云：'此文有脱误。以下句例之，宜云"皆味食于口，以养其气"。’○铎按："声入于耳，以感于心"，指男女言，故继之以"男女听"云云。王氏以为指禽兽鱼鳖言，盖未得其旨。
　　〔三〕尚书大传云："五载一巡守，群后德让，贡正声而九族具成，虽禽兽之声，犹悉关于律。"昭廿一年左传：'泠州鸠曰："夫音，乐之舆也；而钟，音之器也。天子省风以作乐，器以钟之，舆以行之，小者不窕，大者不□，则和于物，物和则嘉成。故和声入于耳而藏于心，心亿则乐。"’
　　〔四〕"听"下脱一字。○铎按：盖脱"之"字。
　　〔五〕文有脱误。以下篇参之，当云"民之胎也，资和以兆衃，含嘉以成体。"说文云："□，婦孕一月也。胎，妇孕三月也。""衃"與"□"同。
　　〔六〕易坤文言。"胑"王弼本作"支"。
　　〔七〕"是"字旧脱。
　　〔八〕"意耳"旧倒。
　　〔九〕"精"疑"情"。○铎按：此书多以"精"为情，详下篇及梦列篇。
　　〔一０〕"贞"疑"具"。
　　〔一一〕逸周书官人解云："其壮者观其廉洁，务行而胜私。"盐铁论散不足篇云："履德行仁。"诗大东云"君子所履"，郑笺："君子皆法效而履行之。"
　　〔一二〕"画法象"注见衰制篇。汉书公孙弘传：'武帝策贤良制云："盖闻上古至治，画衣冠，异章服，而民不犯。今何道而臻乎此？"对曰："上古尧。舜之时，不贵爵赏而民劝善，不重刑罚而民不犯，躬率以正而遇民信也。"’
　　是故法令刑赏者，乃所以治民事而致整理尔，未足以兴大化而升太平也〔一〕。夫欲历三王之绝迹〔二〕，臻帝。皇之极功者，必先原元而本本〔三〕，兴道而致和，以淳粹之气〔四〕，生敦庞之民，〔五〕明德义之表〔六〕，作信厚之心〔七〕，然后化可美而功可成也。
　　〔一〕史记酷吏传序云："法令者，治之具，而非制治清浊之源也。"汉书礼乐志：'刘向云："教化，所恃以为治也；刑法，所以助治也。今废所恃而独立其所助，非所以致太平也。"’
　　〔二〕史记司马相如传云："殊尤绝迹。"
　　〔三〕按班固西都赋及汉书叙传叙律历志并云："元元本本。"○铎按：汉书薛宣传注："原，谓寻其本也。"广雅释诂一："謜，度也。"原。謜古今字。"元"即"原"之借，春秋繁露重政篇云：'
　　"元"犹"原"也。’
　　〔四〕易干文言："纯粹精也。""醇"与"纯"通。楚辞远游云："精醇粹而始壮。"
　　〔五〕成十六年左传云："民生敦庞。"
　　〔六〕礼记表记云："仁者，天下之表也。"
　　〔七〕诗麟之趾云："振振公子"，毛传："振振，信厚也。"



　　德化〔一〕第三十三
　　人君之治，莫大于道，莫盛于德，莫美于教，莫神于化。道者所以持之也，德者所以苞之也〔二〕，教者所以知之也，化者所以致之也。民有性，有情，有化，有俗。情性者，心也，本也。化俗者，行也，末也。末生于本，行起于心。是以上君抚世，先其本而后其末，〔三〕顺〔四〕其心而理〔五〕其行。心精〔六〕苟正〔七〕，则奸匿〔八〕无所生〔九〕，邪意无所载矣。
　　〔一〕○铎按：此文则谓教化既敦，则邪恶不作，故道德为本，仁义为末，而威刑法律又其下焉。纲举于前，比类发挥于后，亦有以见其思想体系之完整矣。
　　〔二〕韩诗外传五云："德也者，苞天地之美。"淮南子说山训云："仁义在道德之包。""苞"与"包"同。
　　〔三〕汉书董仲舒传云："天令之谓命，命非圣人不行。质朴之谓性，性非教化不成。人欲之谓情，情非制度不节。是故王者上谨于承天意，以顺命也；下务明教化民，以成性也；正法度之宜，别上下之序，以防欲也。修此三者，而大本举矣。"
　　〔四〕"顺"旧作"慎"，据治要改。○铎按：荀子仲尼篇"则慎行此道也"，成相篇"慎圣人"，杨注并云：'慎，读为"顺"。’又仲尼篇"慎比而不邪"，王引之亦谓即礼记王制篇之"顺比"。作"慎"者借字，读正之可也。
　　〔五〕"理"意林作"治"。○铎按：说文："顺，理也。"理。顺互文耳。
　　〔六〕"精"治要作"情"。
　　〔七〕"正"旧作"亡"，据治要改。
　　〔八〕"匿"读为"慝"。○铎按：此书通以"匿"为"慝"。
　　〔九〕旧脱"无"字，"生"作"作"，据治要补。改。意林作"奸慝不生"。
　　夫化变民心也，犹政变民体也。德政加于民，则多涤畅姣好坚强考寿〔一〕；恶政加于民，则多罢癃尪病夭昏札瘥〔二〕。故尚书美"考终命"，而恶"凶短折"〔三〕。国有伤明之政，则民多病目；〔四〕有伤聪之政，则民多病耳〔五〕；有伤贤之政，则贤多横夭。〔六〕夫形体骨干为坚强也〔七〕，然犹随政变易，又况乎心气精微不可养哉？诗云："敦彼行苇，羊牛勿践履。方苞方体，惟叶柅柅。〔八〕"又曰："鸢飞厉天，鱼跃于渊。恺悌君子，胡不作人〔九〕？"公刘厚德，恩及草木，羊牛六畜，且犹感德〔一０〕，仁不忍践履生草〔一一〕，则又况于民萌而有不化者乎〔一二〕？君子修其乐易之德〔一三〕，上及飞鸟，下及渊鱼，无〔一四〕不欢忻悦豫，则又况于士庶而有不仁者乎〔一五〕？
　　〔一〕"涤"当作"条"，"考"当作"老"。礼记乐记云："感条畅之气。"汉书律历志云："阴阳万物，靡不条鬯该成。"颜师古注：'"鬯"与"畅"同。’论衡齐世篇云："语称上世之人，侗长佼好，坚强老寿，百岁左右。""姣"与"佼"通。"考寿"犹言"老寿"，诗雝郑笺云："又能昌大其子孙，安助之以考寿，多与福禄。"○铎按：此注"考当作老"与下文凿枘，当删。又涤。条古同声，故周礼秋官"条狼氏"即"涤狼氏"。"涤畅"与"条鬯"并以双声取义，尤不可改。
　　〔二〕吕氏春秋明理篇子华子曰："夫乱世之民长短颉□百疾，民多疾疠，道多褓襁，盲秃伛尪，万怪皆生。"高诱注："尪，短仰者也。"史记平原君传云："有罢癃之病。"说文云："□，□曲胫也。古文从王作尪。"周语云：无夭昏札瘥之忧。"汉书董仲舒传云："或夭，或寿，或仁，或鄙，陶冶而成之，不能粹美，有治乱之所生，故不齐也。故尧。舜行德，则民仁寿；桀。纣行暴，则民鄙夭。"
　　〔三〕洪范。
　　〔四〕"目"旧作"因"。汉书五行志云："传曰：视之不明，是谓不悊。"又曰："视气毁，及人，则多病目者，故有目痾。"
　　〔五〕"耳"旧作"身"。五行志云："传曰：听之不聪，是谓不谋。"又曰："听气毁，及人，则多病耳者，故有耳痾。"
　　〔六〕王先生云：'"贤多"当作"民多"。’○俞樾云：'"伤贤"疑当作"伤睿"，故云"民多横夭"，即六极所谓凶短折也。凶短折为思不睿之罚，故知当作"伤睿"矣。’
　　〔七〕史记蔡泽传云："人生百体坚强。"白虎通嫁娶篇云："男三十，筋骨坚强。"昭廾五年左传杜注："干，骸骨也。"
　　〔八〕行苇。"柅柅"旧成"握握"，卢学士改。继培按：文选蜀都赋："总茎柅柅"，李善注引毛诗云："维叶柅柅。"今诗作"泥泥"。○陈乔枞鲁诗遗说考十六云：'"维"作"惟"，今文皆如此，石经鲁诗可证也。卢氏以"握"是"柅"之讹，良确。毛诗释文"泥泥"下云："张揖作苨苨。"今考广雅释训："苨苨，茂也。""苨苨"亦三家之异文。’
　　〔九〕旱麓。"厉"今作"戾"，"恺悌"作"岂弟"，"胡"作"遐"。○李富孙诗经异文释云：'毛。郑皆训"遐"为"远"，是如字读。士冠礼注："胡犹遐也。"胡。遐一声之转，文异而义同。’陈奂诗毛氏传疏云：'潜夫论作"胡不作人"，胡，何也。此三家义。’○铎按：陈说是也。李强三家以同毛，非是。
　　〔一０〕"伤聪之政"至此，旧错在"教化之所致"下，此下又错入交际篇"消息于心"以下三十三行，明忠篇"忠信未达"以下五行。
　　〔一一〕列女传晋弓工妻曰："君闻昔者公刘之行乎？羊牛践葭苇，恻然为民痛之。恩及草木，岂欲杀不辜者乎？"白虎通情性篇云："仁者不忍也。"○铎按：刘向习鲁诗，可知此亦鲁诗说。
　　〔一二〕"萌"与"氓"同，注见班禄篇。
　　〔一三〕旱麓毛传训"岂弟"为"乐易"。郑笺云："君子，谓太王。王季。"○铎按：毛传本周语下篇单穆公语，陈奂说。
　　〔一四〕"无"旧脱。
　　〔一五〕旧脱"于"字。"有"字，依上文例补。
　　圣深知之〔一〕，皆务正己以为表〔二〕，明礼义以为教，和德气于未生之前，正表仪于咳笑之后〔三〕。民之胎也，合中和以成；其生也，立方正以长。是以为仁义之心，廉耻之志〔四〕，骨着脉通〔五〕，与体俱生，而无麤秽之气〔六〕，无邪淫之欲。虽放之大荒之外〔七〕，措之幽冥之内，终无违礼之行〔八〕；投之危亡之地，纳之锋锷之间，终无苟全之心。举世之人，行皆若此，则又乌所得亡〔九〕夫奸乱之民而加辟哉〔一０〕？上天之载，无声无臭，仪形文王，万邦作孚〔一一〕。此姬氏所以崇美于前，而致刑措于后也〔一二〕。
　　〔一〕"圣"下脱"人"字，或"明主"二字误合为"圣"。劝将篇云："明主深知之。"○铎按：志氏姓篇："吹律定姓，唯圣能之"，亦以"圣"为"圣人"，盖非脱字。
　　〔二〕礼记缁衣云："上之所好恶，不可不慎也，是民之表也。"
　　〔三〕文六年左传云："引之表仪。"说文云："咳，小儿笑也。"
　　〔四〕汉书贾谊传云："廉愧之节，仁义之厚。"○铎按："为"犹"有"也。后汉书循吏仇览传："劝人生业，为制科令，至于果菜为限，鸡豚有数。"为。有互文，是其证。又贾谊传"愧"乃"丑"字之讹，"廉丑"即"廉耻"，贾子特变篇正作"廉耻"。笺未晰。
　　〔五〕着，读"根着"之"着"。
　　〔六〕周语云："麤秽暴虐。"楚辞远游云："精气入而麤秽除。"
　　〔七〕"大荒"见山海经。
　　〔八〕列女传卫灵夫人曰："忠臣与孝子，不为昭昭变节，不为冥冥惰行。"论衡书虚篇云："世称柳下惠之行，言其能以幽冥自修洁也。"后汉书冯衍传云："修道德于幽冥之路。"
　　〔九〕"亡"疑衍，即"夫"字声误。○铎按"亡"疑"中"之坏。周礼师氏："掌国中失之事"，故书"中"为"得"。此盖一本作"得"，一本作"中"，后人误合之耳。
　　〔一０〕○铎按：辟，谓刑辟。尔雅释诂："辟，罪也。"
　　〔一一〕诗文王。"形"今作"刑"。"声"旧作"馨"，据程本改。○铎按："无馨无臭"，嵇康幽愤诗同，盖鲁诗也。程本据毛诗改之，非此书之旧，断不可从。又汉书扬雄传甘泉赋引诗"载"作"縡"，广雅释诂："縡，事也。"皆本鲁诗。陈氏鲁诗遗说考十五谓潜夫论仍同毛氏作"载"，疑出后人所改，意其或然。
　　〔一二〕"也"旧脱。史记周本纪云："成。康之际，天下安宁，刑错四十余年不用。""错"是"措"之借。○铎按：下文作"错"。
　　是故上圣〔一〕不务治民事而务治民心，故曰："听讼，吾犹人也。必也使无讼乎！"导之以德，齐之以礼〔二〕，务厚其情而明则务义〔三〕，民亲爱则无相害伤之意，动思义则无奸邪之心。夫若此者，非法〔四〕律之所使也，非威刑之所强也，此乃教化之所致也。〔五〕圣人甚〔六〕尊德礼而卑刑罚〔七〕，故舜先敕契以敬敷五教，而后命皋陶以五刑三居〔八〕。是故凡立法者，非以司民短而诛过误〔九〕，乃以防奸恶而救祸败，检淫邪而内正道尔〔一０〕。
　　〔一〕"圣"下旧有"故"字，衍。
　　〔二〕并论语。
　　〔三〕"则务"二字当作"其"。○铎按：当作"而务明其义"。
　　〔四〕"法"字据治要补。
　　〔五〕"是故上圣"至此，旧错在"有伤聪之政"上，今移正。"也"字据治要补。汉书董仲舒传云："夫万民之从利也，如水之走下，不以教化堤防之，不能止也。是故教化立而奸邪皆止者，其堤防完也；教化废而奸邪并出，刑罚不能胜者，其堤防坏也。古之王者明于此，是故南面而治天下，莫不以教化为大务。立太学以教于国，设庠序以化于邑，渐民以仁，摩民以谊，节民以礼。故其刑罚甚轻而禁不犯者，教化行而习俗美也。"
　　〔六〕"甚"旧作"其"，据治要改。
　　〔七〕汉书礼乐志董仲舒对策云："王者承天意以从事，故务德教而省刑罚。"
　　〔八〕书尧典。
　　〔九〕王先生云：'司，读为"伺"。’○铎按："伺"盖"司"之后出加旁字，说文所无。
　　〔一０〕礼记乐记云："刑以防其奸。"新语道基篇云："检奸邪，消佚乱。"大戴礼劝学篇云："所以防僻邪而道中正也。"内，读为"纳"。
　　诗云："民之秉夷，好是懿德〔一〕。"故民有心也，犹为种之有园也。遭和气则秀茂而成实，遇水旱则枯槁而生孽〔二〕。民蒙善化，则人〔三〕有士君子之心〔四〕；被恶政，则人有怀奸乱之虑。故善者之养天民也，犹良工之〔五〕为曲豉也〔六〕。起居以其时，〔七〕寒温得其适〔八〕，则一荫之曲豉〔九〕尽美而多量〔一０〕。其遇〔一一〕拙工〔一二〕，则一荫之曲豉皆臭败而弃捐〔一三〕。今六合亦由一荫也〔一四〕，黔首之属〔一五〕犹豆麦也，变化云为〔一六〕，在将者尔。遭良吏则皆怀忠信而履仁厚，遇恶吏则皆怀奸邪而行浅薄〔一七〕。忠厚积则致太平，奸薄积则致危亡。是以圣帝明王，皆敦德化而薄威刑。德者所以修己也，威者所以治人也。上智与〔一八〕下愚之民少，而中庸之民多〔一九〕。中民之生世也，犹铄金之在炉也，从笃变化〔二０〕，惟冶所为，方圆薄厚，随镕制尔〔二一〕。
　　〔一〕烝民。"夷"今诗作"彝"，孟子引诗作"夷"。○铎按：毛诗作"彝"，正字；鲁诗作"夷"，用借字也。书洪范："是彝是训"，史记宋微子世家引"彝"作"夷"。周礼司尊彝："祼用鸡彝"，礼记明堂位作"鸡夷"，郑注：'夷，读为"彝"。’是夷。彝同也。
　　〔二〕说文云："禽兽虫蝗之怪谓之蠥。""孽"与"蠥"通。
　　〔三〕"人"字据治要补。
　　〔四〕春秋繁露俞序篇云："教化流行，德泽大洽，天下之人，人有士君子之行而少过矣。"
　　〔五〕"之"字据治要补。
　　〔六〕孟子云："天下之良工也。"说文云："□，酒母也。或作鞠。""曲"与□。鞠同。豉，说文正作"敊"，云："配盐幽□也。"史记货殖传云："糱曲盐豉千答。"
　　〔七〕汉书卜式传云："以时起居。"礼记儒行郑注：'"起居"犹"举事动作"。’
　　〔八〕吕氏春秋侈乐篇云："寒。温。劳。逸。饥。饱，此六者非适也。凡养也者，瞻非适而以之适者也。"
　　〔九〕说文云："窨，地室也。"徐锴云："今谓地窖藏酒为窨。""荫"与"窨"通。齐民要术云："作豉法，先作暖荫屋，坎地深三二尺，密泥塞屋牖，勿令风及虫泉入也。"又云："作麦曲法，其房欲得板户，密泥涂之。"说文："豉，配盐幽□"，徐锴云："幽，谓造之幽暗也。""暗"与"窨"义亦同。○铎按：诗七月："三之日纳于凌阴。"阴。荫。窨并同。今北人谓之"地窨子"。
　　〔一０〕史记匈奴传：'中行说曰："汉所输匈奴缯絮米糱，令其量中必善美。"’
　　〔一一〕"遇"旧作"愚"，据治要改。
　　〔一二〕孟子云："大匠不为拙工改废绳墨。"
　　〔一三〕"捐"旧作"损"，据治要改。
　　〔一四〕新书过秦上篇云："履至尊而制六合。"淮南子原道训高诱注："四方上下为六合。"○铎按："由"与"犹"同。
　　〔一五〕礼记祭义云："以为黔首则"，郑注："黔首，谓民也。"
　　〔一六〕易系辞下传。
　　〔一七〕汉书刑法志文帝诏云："牧民而道之以善者吏也。"公孙弘传云："先世之吏正，故其民笃。今世之吏邪，故其民薄。"礼乐志云："世衰民散，小人乘君子，心耳浅薄，则邪胜正。"
　　〔一八〕"与"旧作"则"。
　　〔一九〕论语云："唯上智与下愚不移。"后汉书杨终传云："上智下愚，谓之不移。中庸之流，要在教化。"荀子王制篇云："中庸民不待政而化"，杨倞注："中庸民易与为善，故教则化之，不待政成之后也。"
　　〔二０〕"笃"疑"笵"之误。王先生云：'疑是"从革"。’○铎按：作"笵"是也。下言"随镕"，金曰镕，竹曰笵，对文则异，散文则通。
　　〔二一〕春秋繁露实性篇云："中民之性，待渐于教训而后能为善。"汉书董仲舒传云："夫上之化下，下之从上，犹泥之在钧，惟甄者之所为；犹金之在镕，惟冶者之所铸。"
　　是故世之善否〔一〕，俗之薄厚，皆在于君。上圣和德〔二〕气以化民心，正表仪以率群下，故能使民比屋可封，尧。舜是也〔三〕。其次躬道德而敦慈爱，美教训而崇礼让，故能使民无争心〔四〕而致刑错〔五〕，文。武是也。其次明好恶而显法禁，平赏罚而无阿私〔六〕，故能使民辟奸邪而趋公正，理弱乱以致治强，中兴是也〔七〕。治天下〔八〕，身处污而放情〔九〕，怠民事而急酒乐〔一０〕，近顽童而远贤才〔一一〕，亲谄谀而疏正直，重赋税以赏无功，妄加喜怒以伤无辜〔一二〕，故能乱其政以败其民，弊其身以丧其国者〔一三〕，幽。厉是也。
　　〔一〕"否"治要作"恶"。
　　〔二〕"德"字旧脱，据上文补。
　　〔三〕新语无为篇云："尧。舜之民可比屋而封，桀。纣之民可比屋而诛者，教化使然也。"汉书王莽传云："明圣之世，国多贤人，故唐。虞之时，可比屋而封。"论衡艺增篇云："儒书又言尧。舜之民可比屋而封，言其家有君子之行，可皆官也。"
　　〔四〕昭六年左传云："民知有辟，则不忌于上，并有争心，以征于书，而徼幸以成之。"
　　〔五〕上作"措"。
　　〔六〕孝经云："示之以好恶，而民知禁。"韩非子五蠹篇云："明其法禁，必其赏罚。"汉书金日磾传云："亡所阿私。"吕氏春秋贵公篇高诱注：'"阿"亦"私"也。’
　　〔七〕毛诗序云："烝民，尹吉甫美宣王也。任贤使能，周室中兴焉。"史记周本纪云："宣王□位，二相輔之修政，法文。武。成。康之遺風，諸侯復宗周。"
　　〔八〕下有脱文。
　　〔九〕文选古诗云："荡涤放情志。"治要载桓范政要论节欲篇云："俭者节欲，奢者放情。放情者危，节欲者安。"
　　〔一０〕大戴礼少闲篇云："荒耽于酒，淫泆于乐。"
　　〔一一〕郑语：'史伯曰："侏儒戚施，实御在侧，近顽童也。"’
　　〔一二〕治要载六韬文韬篇：'太公曰："贤君之治国，其政平，吏不苛，其赋歛节，其自奉薄，不以私善害公法，赏赐不加于无功，刑罚不施于无罪，不因喜以赏，不因怒以诛。"’
　　〔一三〕诗抑云："天方艰难，曰丧厥国。"毛诗序云："卫武公刺厉王。"
　　孔子曰："三人行，必有我师焉。择其善者而从之，其不善者，我则改之〔一〕。"诗美"宜鉴于殷，自求多福"〔二〕。是故世主诚能使六合之内，举世之人，咸怀方厚之情，而无浅薄之恶，各奉公正〔三〕之心，而无奸险〔四〕之虑，则羲。农之俗，复见于兹，麟龙鸾凤，复畜于郊矣〔五〕。
　　〔一〕论语"我则"二字作"而"。○铎按：襄卅一年左传：'子产曰："其所善者，吾则行之；其所恶者，吾则改之。是吾师也。"’当是古本有如是者。
　　〔二〕文王。○铎按：诗"自求多福"句在"宜鉴于殷"句上。
　　〔三〕"正"旧作"政"，据治要改。
　　〔四〕"险"旧作"陬"，据治要改。
　　〔五〕白虎通封禅篇云："德至鸟兽，则凤凰翔，鸾鸟舞，麒麟臻。"礼记礼运云："凤凰麒麟，皆在郊棷。"



　　五德志〔一〕第三十四
　　自古在昔〔二〕，天地开辟〔三〕。三皇迭制，各树号谥，以纪其世。天命五代，正朔三复〔四〕。神明感生〔五〕，爰〔六〕兴有国。亡于嫚以〔七〕，灭于积恶。神微精以〔八〕，天命罔极〔九〕。或皇冯依〔一０〕，或继体育〔一一〕。太□〔一二〕以前尚矣。〔一三〕迪斯用来〔一四〕，颇可纪录。虽一精思〔一五〕，议而复误。故撰古训〔一六〕，着五德志〔一七〕。
　　〔一〕○铎按：大戴礼有五帝德。帝系二篇，此文本之，皆上古兴亡史也。
　　〔二〕诗那。
　　〔三〕御览一引尚书中候云："天地开辟。"○铎按：已见卜列篇。
　　〔四〕白虎通三正篇云：'礼三正记曰："正朔三而改，文质再而复。"’
　　〔五〕礼记大传郑注云："王者之先祖，皆感太微五帝之精以生。"详卜列篇注。
　　〔六〕"爰"旧作"爱"。
　　〔七〕"以"当作"易"，易。以声近之误。说文云："嫚，侮易也。"经典通作"慢易"，注见断讼篇。
　　〔八〕"以"字误，或当在"精"字上，明忠篇"精微而神"是其例。论衡奇怪篇云："说圣者以为禀天精微之气。"此文意盖与彼同。
　　〔九〕诗维天之命毛传：'孟仲子曰："大哉！天命之无极。"’文十七年左传云："命之罔极。"
　　〔一０〕诗閟宫云"上帝是依"，郑笺："天用是冯依而降精气。"僖五年左传云："神所冯依。"
　　〔一一〕史记外戚世家序云："自古受命帝王及继体守文之君。"
　　〔一二〕"□"与"□"同。隶书从"皋"之字多作"睪"。
　　〔一三〕大戴礼五帝德篇云：'孔子曰："黄帝尚矣。"’史记三代世表序云："五帝三代之记尚矣"，索隐：'刘氏云："尚犹久古也。"’
　　〔一四〕犹云"由斯以来"也。○铎按：楚辞九章怀沙："易初本迪兮。"史记屈原传"迪"作"由"。
　　〔一五〕史记邹阳传云："虽竭精思。"一，读"专壹"之"壹"。
　　〔一六〕诗烝民云："古训是式。"说文云："僎，具也。""撰"即"僎"之借。
　　〔一七〕大戴礼有五帝德篇。史记三代世表序云："终始五德之传"，索隐云：'谓帝王更王，以金木水火土之五德传次相承，终而复始，故云"终始五德之传"也。’
　　世传三皇五帝，多以为伏羲。神农为二皇〔一〕；其一者或曰燧人〔二〕，或曰祝融〔三〕，或曰女娲〔四〕。其是与非，未可知也。我闻古有天皇。地皇。人皇〔五〕，以为或及此谓，亦不敢明。凡斯数〔六〕，其于五经，皆无正文。故略依易系，记伏羲以来，以遗后贤。虽多未必获正，然罕可以浮游博观〔七〕，共求厥真。
　　〔一〕淮南子原道训云："泰古二皇"，高诱注："二皇，伏羲。神农也。"独断云："上古天子，庖牺氏。神农氏称皇。"
　　〔二〕尚书大传及礼纬含文嘉。说见风俗通皇霸篇。礼记曲礼疏云："宋均注援神契引甄耀度数燧人。伏羲。神农为三皇。"
　　〔三〕礼号谥记。说见风俗通。白虎通亦引之。
　　〔四〕春秋运斗枢。说见风俗通。
　　〔五〕史记秦始皇纪：'博士议曰："古有天皇，有地皇，有泰皇。"’索隐云："泰皇当人皇也。"初学记九引春秋纬云："天皇。地皇。人皇，兄弟九人，分九州，长天下。"御览七十八引徐整三五历纪云："天皇。地皇。人皇为太古。"
　　〔六〕"数"下脱一字。○铎按：邵校本臆补"者"字。
　　〔七〕○俞樾云：'"然罕"二字绝句，言此义为世所罕闻也。篇中所陈，与太史公五帝纪。三代世表绝异。太史公曰："余读谍记，黄帝以来，皆有年数。稽其历谱谍，终始五德之传，古文咸不同乖异。"然则当时原有异同。今依潜夫说，则舜无娶曾祖姑之嫌，而稷。契皆非尧弟，故自舜始举之，于理为近也。’孙诒让札迻八云：'"罕"疑当作"幸"。谓冀幸可以浮游博观，与学者共求其真也。’○铎按：俞读固非，孙改恐亦未是。罕，少也。"罕可"盖犹后世言"少可"。"差可"耳。陶潜感士不遇赋："罕无路之不涩"，"罕"义与此同，盖汉末。魏。晋时方俗有此语。
　　大人迹出雷泽，华胥履之生伏羲〔一〕。其相日角〔二〕，世号太□〔三〕。都于陈〔四〕。其德木〔五〕，以龙纪，故为龙师而龙名〔六〕。作八卦，结绳为网以渔〔七〕。
　　〔一〕御览七十八引诗含神雾云："大迹出雷泽，华胥履之生宓牺。"又引孝经钩命决云："华胥履迹，怪生皇牺。"注云："迹，灵威仰之迹也。"
　　〔二〕御览引孝经援神契云："伏羲氏日角，衡连珠。"五行大义五引孝经钩命决云："伏羲日角，珠衡，戴胜。"
　　〔三〕汉书古今人表："太昊帝宓羲氏"，张晏曰："太昊，有天下号也。"按律历志云：'易曰："炮牺氏之王天下也。"言炮牺继天而王，为百皇先，首德始于木，故为帝太昊。作罔罟以佃渔，取牺牲，故天下号曰炮牺氏。是班氏以太昊为身号，炮牺为世号矣。先儒言身号。世号往往歧异，今就与本书合者录之。
　　〔四〕昭十七年左传云："陈，太□之墟也。"杜注："太□居陈。"
　　〔五〕御览引春秋内事云："伏羲氏以木德王。"
　　〔六〕昭十七年左传。
　　〔七〕易系辞下传。○铎按：下系："作八卦，作结绳而为罔罟。"下"作"字涉上衍。王念孙说，见经义述闻。
　　后嗣帝喾〔一〕，代颛顼氏〔二〕。其相戴干〔三〕，其号高辛〔四〕。厥质神灵〔五〕，德行只肃，迎送日月〔六〕，顺天之则，〔七〕能叙三辰以周民〔八〕。作乐六英〔九〕。世有才子八人：伯奋。仲堪。叔献。季仲。伯虎。仲雄。叔豹。季狸，忠肃恭懿，宣慈惠和，天下之人谓之八元〔一０〕。
　　〔一〕钱宫詹大昕云："太史公三代世表谓尧。舜。禹。稷。契皆出黄帝。稷。契与尧同父，尧不能用，至舜始举之。舜娶尧二女，乃是曾祖姑。此皆昔人所疑。惟潜夫论五德篇谓帝喾为伏羲之后，其后为后稷；尧为神农之后，舜为黄帝后，禹为少昊后，契为颛顼后。少昊。颛顼不出于黄帝，尧不出于喾，则舜无娶同姓之嫌，而稷。契之不为尧所知，亦无足怪。于情事似近之。又考春秋命历序称黄帝传十世二千五百二十岁，少昊传八世五百岁，颛顼传二十世三百五十岁，帝喾传十世四百岁。然则颛顼非黄帝孙，尧亦非帝喾子。可以正史记之谬，与潜夫论亦相合。"
　　〔二〕汉书律历志云："春秋外传曰，颛顼之所建，帝喾受之，水生木，故为木德。"
　　〔三〕御览八十引春秋元命苞云："帝喾戴干，是谓清明，发节移度，盖像招摇。"王先生云：'按元命苞言"厥象招摇"，则"干"当作"斗"，字形相涉而误。戴斗者，顶方如斗也。’
　　〔四〕汉书律历志云："天下号曰高辛氏。"史记索隐：'宋衷曰："高辛地名，因以为号。"’
　　〔五〕大戴礼五帝德篇云："高辛生而神灵，自言其名。"
　　〔六〕大戴礼云："历日月而迎送之。"
　　〔七〕大戴礼云："顺天之义。"
　　〔八〕礼记祭法云："帝喾能叙星辰以着众。"
　　〔九〕周礼大司乐疏引乐纬云："颛顼之乐曰五茎，帝喾之乐曰六英。"注云："能为五行之道立根茎。六英者，六合之英。"高诱注淮南子齐俗训以六英为颛顼乐，御览七十九。八十引帝王世纪又云："颛顼作乐五英，帝喾作乐六茎。"白虎通礼乐篇则以六茎属颛顼，五英属帝喾，汉书礼乐志同。然此自本乐纬。下云："颛顼作乐五英"，"英"当为"茎"，盖传写之误。
　　〔一０〕文十八年左传。"雄"今作"熊"，"狸"作"狸"，"恭"作"共"。○铎按：下四人皆以兽为字，则作"雄"者借字也。帝王世纪："伏羲曰皇雄氏"，亦作"黄熊"，易林蹇之大过"熊"与"宏"协，是二字音近相通之证。
　　后嗣姜嫄，履大人迹生姬弃〔一〕。厥相披颐〔二〕。为尧司徒〔三〕，又主播种，农植嘉谷〔四〕。尧遭水灾，万民以济〔五〕。故舜命曰后稷〔六〕。初，烈山氏之有天下也，其子曰柱，能植百谷，故立以为稷，自夏以上祀之。周之兴也，以弃代之，至今祀之〔七〕。
　　〔一〕御览一百卅五引春秋元命苞云："周本姜嫄游閟宫，其地扶桑，履大迹，生后稷。"史记周本纪云："帝舜封弃于邰，号曰后稷，别姓姬氏。"
　　〔二〕"披颐"宋书符瑞志作"枝颐"。按披。枝并"岐"之误。御览三百六十八引春秋元命苞云："后稷岐颐自求，是谓好农。盖象角亢，载上食谷。"王先生云：'按诗大雅生民："克岐克嶷"，"岐嶷"即"岐颐"也。岐者，头骨隆起而岐出，嶷嶷然高，故象角亢。’○铎按：马瑞辰毛诗传笺通释二十五云：'元命苞"歧颐"，潜夫论"披颐"，皆即诗"岐嶷"之转借，或本三家诗。’
　　〔三〕"司徒"当作"司马"。诗閟宫郑笺云："后稷生而名弃，长大，尧登用之，使居稷官，民赖其功。后虽作司马，天下犹以后稷称焉。"疏引尚书刑德放云："稷为司马，契为司徒。"御览二百九引尚书中候云："稷为大司马。"论衡初禀篇云："弃事尧为司马，居稷官，故为后稷。"
　　〔四〕书吕刑。"植"今作"殖"。○铎按：农，勉也。言勉植嘉谷也。经义述闻三王念孙说。
　　〔五〕系辞云："臼杵之利，万民以济。"
　　〔六〕书尧典。
　　〔七〕昭廿九年左传云："有烈山氏之子曰柱，为稷，自夏以上祀之。周弃亦为稷，自商以来祀之。"礼记祭法云"厉山氏之有天下也，其子曰农，能殖百谷。夏之衰也，周弃继之，故祀以为稷。"郑注："厉山氏或曰有烈山氏。"此合二书言之。
　　太妊梦长人感己，生文王〔一〕。厥相四乳〔二〕。为西伯，兴于岐〔三〕。断虞。芮之讼而始受命〔四〕。武王骈齿〔五〕，胜殷遏刘〔六〕，成周道〔七〕。姬之别封众多，管。蔡。成。霍。鲁。卫。毛。聃。郜。雍。曹。滕。毕。原。酆。郇，文之昭也。邘。晋。应。韩，武之穆也。凡。蔣。邗。茆。祚。祭，周公之□也〔八〕。周。召。虢。吴。随。邠。方。卬。息〔九〕。潘〔一０〕。养。滑。镐。宫。密。荣。丹。郭〔一一〕。杨。逢。管。唐。韩。杨。〔一二〕觚。〔一三〕，栾。甘。鳞虞〔一四〕。王氏〔一五〕，皆姬姓也〔一六〕。
　　〔一〕御览八十四引诗含神雾云："大任梦长人感己，生文王。"
　　〔二〕御览引春秋元命苞云："文王四乳，是谓含良。盖法酒旗，布恩施惠。"
　　〔三〕史记周本纪云：'古公止于岐，少子季历生昌，有圣瑞。古公曰："我世当有兴者，其在昌乎！"昌立，是为西伯，西伯曰文王。’说文云：'□。周文王所封。或从山作"岐"，因岐山以名之也。’
　　〔四〕史记刘敬传云："文王为西伯，断虞。芮之讼始受命。"齐太公世家云："周西伯政平，及断虞。芮之讼，而诗人称西伯受命。"周本纪又云："诗人道西伯，盖受命之年称王而断虞。芮之讼。"
　　〔五〕御览三百六十八引春秋元命苞云："武王骈齿，是谓刚强。参房诛害，以从天心。"
　　〔六〕诗武。
　　〔七〕汉书律历志云："武王伐商纣，水生木，故为木德，天下号曰周室。"五行志云："昔周公制礼乐，成周道。"
　　〔八〕僖廿四年左传。"成"作"郕"，"邗"作"邢"，"茆"作"茅"，"祚"作"胙"。茆，读为"茅"，详交际篇。
　　〔九〕"息"旧作"自"，据路史国名纪五。后纪十改。隐十一年左传疏引世本："息国，姬姓。"说文作"鄎"。
　　〔一０〕广韵二十六桓"潘"字注云："周文王子毕公之子季孙食采于潘，因氏焉。"
　　〔一一〕僖五年左传云："虢仲。虢叔，王季之穆也。"疏引贾逵云："虢仲封东虢，制是也。虢叔封西虢，虢公是也。"按"虢公"僖二年公羊传作"郭"。○铎按：公羊释文云："郭，音虢，又如字。"
　　〔一二〕"杨"重见。后纪十载姬国有阳，在杨上。上文"楊"字蓋□"陽"之訛。此"杨"字当从手，襄廿九年左传云："虞。虢。焦。滑。霍。扬。韩。魏，皆姬姓也。"○铎按：左传"扬"当从木，辩见洪亮吉春秋左传诂。
　　〔一三〕"觚"疑"狐"。晋语云："狐氏出自唐叔。"○铎按：狐氏，晋姬姓。见下篇。
　　〔一四〕"鳞"当作"鲜"。昭十二年谷梁传"晋伐鲜虞"，范宁注："鲜虞，姬姓，白狄也。"疏云："世本文。"郑语云："北有卫。燕。狄。鲜虞"，韦昭注："鲜虞，姬姓国。"
　　〔一五〕国名纪。后纪"王"作"主"，以"主"为国名。按太子晋之后为王氏，见志氏姓篇。
　　〔一六〕○铎按：以上伏羲，木德，后嗣喾。弃。
　　有神龙首出常羊，感任姒〔一〕，生赤帝魁隗。身号炎帝，世号神农，代伏羲氏〔二〕。其德火纪，故为火师而火名〔三〕。是始〔
　　四〕斲木为耜，揉木为耒耨。日中为市，致天下之民，聚天下之货，交易而退，各得其所〔五〕。
　　〔一〕旧脱"羊"字，"任"作"妊"。御览七十八引帝王世纪云："神农氏母曰任姒，有乔氏之女，名女登。为少典妃。游于华阳，有神龙首感女登于常羊，生炎帝。"又引孝经钩命决云"任已感龙生帝魁"，注云：'魁，神农名。"已"或作"姒"。’
　　〔二〕淮南子时则训云"赤帝祝融之所司者万二千里"，高诱注："赤帝，炎帝，号为神农。"汉书律历志云：'易曰："炮牺氏没，神农氏作。"以火承木，故为炎帝。教民耕农，故天下号曰神农氏。’
　　〔三〕昭十七年左传。
　　〔四〕"始"旧作"以"，依下文例改。
　　〔五〕易系辞。按"揉木为耒耨"，与释文或本同。
　　后嗣庆都，与龙合婚，生伊尧〔一〕。代高辛氏。其眉八彩〔二〕。世号唐〔三〕。作乐大章〔四〕。始禅位〔五〕。武王克殷，而封其胄于铸〔六〕。
　　〔一〕初学记九引诗含神雾云："庆都与赤龙合婚，生赤帝伊祁尧。"按隶释帝尧碑云："帝尧者，其先出自块□，翼火之精。有神龙首出于常羊□□□□□□□□□生赤□□□□□□□□□□爰嗣八九，庆都与赤龙交而生伊尧。"成阳灵台碑云："昔者庆都兆舍穹精氏，姓曰伊，游观河滨，感赤龙交，始生尧。"淮南子修务训高诱注："尧母庆都，盖天帝之女。寄伊长孺家，年二十无夫。出观于河，有赤龙负图而至，奄然阴云，赤龙与庆都合而生尧。"按诱说本春秋合诚图，御览八十引之。
　　〔二〕御览引春秋元命苞云："尧眉八彩，是谓通明。历象日月，璇玑玉衡。"
　　〔三〕汉书律历志云："帝尧封于唐。盖高辛氏衰，天下归之。木生火，故为火德，天下号曰陶唐氏。"
　　〔四〕白虎通云："尧乐曰大章。"
　　〔五〕孟子云："唐。虞禅。"
　　〔六〕礼记乐记云："武王克殷反商，未及下车，而封帝尧之后于祝。"郑注：'"祝"或为"铸"。’续汉书郡国志："济北郡蛇邱有铸乡城"，刘昭注："周武王未及下车，封尧后于铸。"按铸。祝声相近。淮南子俶真训："冶工之铸器"，高诱注：'铸，读如"唾祝"之"祝"。’
　　含始吞赤珠，克曰"玉英生汉"，龙感女媪，刘季兴〔一〕。
　　〔一〕艺文类聚九十八引诗含神雾云：'含始吞赤珠，刻曰"玉英生汉皇"，后赤龙感女媪，刘季兴也。’"克"与"刻"同。史记高祖纪索隐引王符云："太上皇名煓。"此书无之，盖小司马误也。汉书律历志云："汉高祖皇帝伐秦继周，木生火，故为火德。"○铎按：以上神农，火德，后嗣尧。
　　大电绕枢照野，感符宝，生黄帝轩辕〔一〕。代炎帝氏。其相龙颜〔二〕，其德土行〔三〕。以云纪，故为云师而云名〔四〕。作乐咸池〔五〕。是始制衣裳〔六〕。
　　〔一〕艺文类聚二引河图握矩起云："大电绕枢星，照郊野，感符宝而生黄帝。"御览七十九"符"作"附"，初学记九引诗含神雾同。大戴礼五帝德篇云："黄帝曰轩辕。"○铎按：初学记九引帝王世纪："黄帝母曰附宝。"
　　〔二〕御览七十九引春秋元命苞云："黄帝龙颜，得天庭阳。上法中宿，取象文昌。戴天履阴，秉数制刚。"
　　〔三〕史记五帝纪云："有土德之瑞。"汉书律历志云：'易曰："神农氏没，黄帝氏作。"火生土，故为土德。’
　　〔四〕昭十七年左传。
　　〔五〕白虎通云："黄帝乐曰咸池。"
　　〔六〕系辞。
　　后嗣握登，见大虹，意感生重华虞舜〔一〕。其目重瞳〔二〕。事尧，尧乃禅位，曰："格尔舜！天之历数在尔躬。允执厥中，四海困穷，天虞永终〔三〕。"乃受终于文祖〔四〕。世号有虞〔五〕。作乐九韶〔六〕。禅位于禹。武王克殷，而封胡公妫满于陈，庸以元女大姬〔七〕。
　　〔一〕御览八十一引诗含神雾云："握登见大虹，意感生帝舜。"史记五帝纪云："虞舜者，名曰重华。"
　　〔二〕御览三百六十六引春秋元命苞云："舜重瞳子，是谓滋凉。上应摄提，以象三光。"御览多误字，据白虎通圣人篇订正。
　　〔三〕论语。"格"今作"咨"，"厥"作"其"。
　　〔四〕书尧典。
　　〔五〕汉书律历志云："帝舜处虞之妫汭，尧禅以天下。火生土，故为土德。天下号曰有虞氏。"
　　〔六〕白虎通云："舜乐曰箫韶。"吕氏春秋古乐篇云："舜乃令质修九招。六列。六英，以明帝德。""招"与"韶"同。
　　〔七〕礼记乐记云："武王克殷反商，未及下车，而封帝舜之后于陈。"襄廿五年左传云："庸以元女大姬配胡公，而封诸陈。"王先生云：'"大姬"下脱"配之"二字。’○铎按：以上轩辕，土德，后嗣舜。
　　大星如虹，下流华渚，女节梦接，生白帝挚青阳。世号少□〔一〕。代皇帝氏，都于曲阜〔二〕。其德金行〔三〕。其立也，凤皇适至，故纪于鸟。凤鸟氏〔四〕历正也，玄鸟氏司分者也，伯赵氏司至者也，青鸟氏司启者也，丹鸟氏司闭者也。祝鸠氏司徒也，雎鸠氏司马也，尸鸠氏司空也，爽鸠氏司寇也，鹘鸠氏司事也。五鸠，鸠民者也。五雉为五工正，利器用，夷民者也〔五〕。是始〔六〕作书契，百官以治，万民以察〔七〕。有才子四人，曰重，曰该，曰修，曰熙，实能金木及水，故重为勾芒，该为蓐收，修及熙为玄冥。恪恭厥业，世不失职，遂济穷桑〔八〕。
　　〔一〕初学记十引河图云："帝挚少昊氏，母曰女节，见大星如虹，下流华渚，既而梦接，意感生白帝朱宣。"御览引帝王世纪云："少昊帝名挚，字青阳。"按汉书律历志以挚为黄帝子青阳子孙，与此异。
　　〔二〕定四年左传"封于少□之虚"，杜注："少□虚，曲阜也。"帝王世纪云："都曲阜。"
　　〔三〕汉书律历志云："土生金，故为金德。天下号曰金天氏。"
　　〔四〕"鸟"旧脱。
　　〔五〕昭十七年左传"凤皇"作"凤鸟"，"利器用"下有"正度量"一句。又云："九扈为九农正，扈民无淫者也。"此亦当有之。
　　〔六〕"始"旧作"故"。
　　〔七〕系辞。
　　〔八〕昭廿九年左传无"恪恭厥业"句。
　　后嗣修纪，见流星，意感生白帝文命戎禹〔一〕。其耳参漏〔二〕。为尧司空〔三〕，主平水土，命山川〔四〕，画九州，制九贡。功成，赐玄圭，以告勋于天〔五〕。舜乃禅位，命如尧诏〔六〕，禹乃即位。作乐大夏〔七〕。世号夏后〔八〕。
　　〔一〕"戎"旧作"我"。御览八十二引尚书帝命验云："禹白帝精，以星感。修己山行，见流星，意感栗然，生姒戎文命。"注云："姒，禹氏。禹生戎地，一名文命。"按御览引帝王世纪及宋书符瑞志"纪"并作"己"。孝经钩命决作"纪"，亦见御览。
　　〔二〕御览八十二引雒书灵准听云："有人大口，两耳参漏。"注云："谓禹也。"白虎通圣人篇云："禹耳三漏，是谓大通。兴利除害，决河疏江。"
　　〔三〕书尧典。
　　〔四〕书吕刑"命"今作"名"。
　　〔五〕书禹贡。"圭"今作"圭"。说文云："古文圭从玉。"
　　〔六〕论语云："舜亦以命禹。"
　　〔七〕白虎通云："禹乐曰大夏。"
　　〔八〕汉书律历志云："伯禹，虞舜嬗以天下。土生金，故为金德。天下号曰夏后氏。"皇侃论语义疏引白虎通云："夏以揖让受禅为君，故褒之称后。后，君也。"又云："夏得禅授，是君与之，故称后也。"
　　传嗣子启。启子太康。仲康更立。兄弟五人，皆有昏德，不堪帝事，降须洛汭，是谓五观〔一〕。
　　〔一〕楚语：'士亹曰："启有五观。"’韦昭注：'五观，启子太康昆弟也。观，雒汭之地。书曰："太康失国，昆弟五人须于雒汭。"’按汉书古今人表"下中太康"，注："启子。兄弟五人，号五观"，"下上中康"，注："太康弟。"按太康。仲康不在五观之数。此幷言之，盖误。○铎按：史记魏世家正义："观国，夏启子太康第五弟之所封也。"以五观为一人。此以为五人，与书序合。
　　孙相嗣位，夏道浸衰。于是后羿自鉏迁于穷石，因夏民以代夏政，灭相。妃后缗方娠，逃出自窦，奔〔一〕于有仍，生少康焉。为仍〔二〕牧正〔三〕。
　　〔一〕"奔"襄四年左传作"归"。
　　〔二〕"为仍"旧作"仍妃"，据传改。
　　〔三〕按襄四年傳"以代夏政"下□接"恃其射也"，滅相乃浞事，見哀元年傳，傳文"滅夏后相"至"為仍牧正"在"伐斟。鄩"下。此文叙事，有乖先后。
　　羿恃己〔一〕射也，不修民事，而淫于原兽；弃武罗。伯因。熊髡。尨圉〔二〕，而用寒浞。浞，柏〔三〕明氏谗子弟也。柏明氏恶而弃之。夷羿收之，信而使之，以为己相。浞行媚于内，施赂于外，愚弄于〔四〕民，虞羿于田，树之诈匿〔五〕，以取其国家，外内咸服。羿犹不悛，将归自田，家众杀而烹之，以食其子。子不忍食诸，死于穷门。
　　〔一〕"己"传作"其"。
　　〔二〕○铎按：程本作"龙圉"，文选桓温荐焦秀表注引传同。汉书人表作"厖圉"。
　　〔三〕"柏"传作"伯"。○铎按：柏。伯古字通。上文"伯因"，人表作"柏因"。郭璞注穆天子传云：'古"伯"字多从木’，谓伯仲字多作"柏"也。
　　〔四〕"于"传作"其"。
　　〔五〕匿，读为"慝"。○铎按：传作"慝"。
　　靡奔于有鬲氏〔一〕。浞因羿室生浇及□，恃其谗慝〔二〕诈伪，而不德于民，使浇用师，灭斟灌及斟寻氏，处□于过，处浇于戈，〔三〕使椒求少康。逃奔有虞，为之胞正〔四〕。虞思妻以二妃〔五〕，而邑诸纶，有田一成，有众一旅，能布其德，而兆其谋，以收夏众，抚其官职。靡自有鬲收二国之烬，以灭浞，而立少康焉。乃使女艾诱浇，使后杼诱□〔六〕，遂灭过。戈，复禹之绩，祀夏配天，不失旧物〔七〕。十有七世而桀亡天下〔八〕。
　　〔一〕○铎按：传无"于"字。水经淮水注引传作"逃于有鬲氏"，"于"字不省，与此同。
　　〔二〕本书"慝"皆作"匿"。按尔雅释训："谑谑。謞謞，崇谗慝也。"释文云："慝，诸儒并女陟反，言隐匿其情以饰非。"是"谗慝"正当为"谗匿"，此疑后人所改。
　　〔三〕按传，□。浇当易置。
　　〔四〕"胞"传作"庖"。按胞。庖古通用。列子杨朱篇："胞厨之下"，释文云：'"胞"本作"庖"。’庄子养生主篇："庖丁为文惠君解牛"，释文云：'"庖"崔本作"胞"。’庚桑楚篇："汤以胞人笼伊尹"，释文云：'"胞"本又作"庖"。’汉书百官公卿表少府属官有胞人，东方朔传："馆陶公主胞人臣偃"，颜师古注并云：'"胞"与"庖"同。’王方伯云：'礼记祭统云："夫祭有卑辉胞翟阍者。"又云："胞者，肉吏之贱者也。"亦以"胞"为"庖"。’
　　〔五〕"妃"传作"姚"。
　　〔六〕"后"传作"季"。杜注："季杼，少康子后杼也。"
　　〔七〕"夏道浸衰"以下，本襄四年。哀元年左传。○铎按："夏道浸衰"至"处浇于戈"。"靡自有鬲"至"立少康焉"，襄四年。余皆哀元年。
　　〔八〕史记三代世表云："从禹至桀十七世。"夏本纪集解：'徐广曰："从禹至桀十七君十四世。"’汉书律历志云："夏后氏继世十七王。"
　　武王克殷，而封其后于杞〔一〕，或封于缯〔二〕。又封少□之胄于祁〔三〕。
　　〔一〕礼记乐记云："武王克殷反商，下车而封夏后氏之后于杞。"
　　〔二〕周语云："有夏虽衰，杞。缯犹在。"韦昭注："杞。缯二国，夏后也。"
　　〔三〕王先生云：'"祁"当作"郯"。’昭十七年左传：'郯子来朝，昭子问少昊氏鸟名官何故？郯子曰："吾祖也，我知之。"’继培按：路史国名纪二，少昊后有祁国，即承潜夫论误本言之。
　　浇才力盖众〔一〕，骤其勇武而卒以亡。故南宫括曰："羿善射，奡荡舟，俱不得其死也〔二〕。"
　　〔一〕汉书邹阳传云："众不可盖"，颜师古注："盖，覆蔽也。"项羽传云："力拔山兮气盖世"，季布传云："布弟季心气盖关中"，义并同。○铎按：史记货殖传："田农拙业，而秦阳以盖一州"，义亦同。
　　〔二〕论语。"奡"与"浇"同。
　　姒姓分氏，夏后。有扈。有南。斟寻。泊□。辛。褒。费。戈。冥。缯，皆禹后也〔一〕。
　　〔一〕史记夏本纪论云："禹为姒姓，其后分封，用国为姓，故有夏后氏。有扈氏。有男氏。斟寻氏。彤城氏。褒氏。费氏。杞氏。缯氏。辛氏。冥氏。斟戈氏。"索隐云："系本"男"作"南"，"寻"作"鄩"，"费"作"弗"，而不云彤城及褒。又斟戈氏，左传。系本皆云斟灌氏。"此文"褒"旧作"襄"，据史记改。"戈"上无"斟"字，疑脱。"泊□"不见于史，盖即"彤城"之误。○铎按：有男氏逸周书史记篇作有南氏，与世本同。水经注以为有南之国在南郡，则作"男"者乃同音借字。以上少□，金德，后嗣禹。
　　摇光如月正白，感女枢幽防之宫，生黑帝颛顼〔一〕。其相骈干〔二〕。身号高阳，世号共工〔三〕。代少□氏。其德水行〔四〕，以水纪，故为水师而水名〔五〕。承少□衰，九黎乱德，乃命重黎讨训服〔六〕。历象日月，东西南北〔七〕。作乐五英〔八〕。有才子八人，苍舒。隤凯。捣演。大临。尨降。庭坚。仲容。叔达，齐圣广渊，明允笃诚，天下之人谓之八凯〔九〕。共工氏有子曰勾龙，能平九土，故号后土，死而为社，天下祀之〔一０〕。
　　〔一〕御览七十九引河图云："瑶光之星如蜺，贯月，正白，感女枢幽房之宫，生黑帝颛顼。"初学记九"蜺"作"虹"，又二引诗含神雾云："瑶光如蜺贯月，正白，感女枢，生颛顼。"此云"摇光如月"，误。"摇"与"瑶"。"防"与"房"古字并通。
　　〔二〕御览七十九引春秋元命苞云："颛顼并干，上法月参。集威成纪，以理阴阳。"三百七十一引作"骈干"。
　　〔三〕礼记祭法云："共工氏霸九州"，郑注："在太昊。炎帝之间。"鲁语韦昭注同。汉书律历志云：'祭典曰："共工氏伯九域。"言虽有水德，在火木之间，非其序也。任知刑以强，故伯而不王。’淮南子原道训云："共工与高辛争为帝。"兵略训云："共工为水害，故颛顼诛之。"按共工为颛顼所诛，不当袭用其号。汉书律历志以高阳为有天下号，此云身号亦异。昭十七年。廿九年左传共工氏，此并以为颛顼事，或出左氏家旧说也。
　　〔四〕汉书律历志云："金生水，故为水德。"
　　〔五〕昭十七年左传。
　　〔六〕楚语：'观射父云："少□之衰也，九黎乱德，颛顼受之。乃命南正重司天以属神，命火正黎司地以属民，使复旧常，无相侵渎。"’"服"上疑脱"不"字。"训"与"驯"同，史记索隐云：'
　　史记"驯"字，徐广皆读曰"训"。训，顺也。’
　　〔七〕下有脱文。大戴礼五帝德篇云："颛顼乘龙而至四海，北至于幽陵，南至于交趾，西济于流沙，东至于蟠木。动静之物，大小之神，日月所照，莫不砥砺。"
　　〔八〕"英"当作"茎"，详上。
　　〔九〕文十八年左传"隤凯"作"隤敳"，"捣演"作"捣戭"，"八凯"作"八恺"。按说文"戭"字下引春秋传"梼"亦从手。志氏姓篇"演"作"戭"，与传同。○铎按：尨降程本作龙降，误。王氏广雅疏证一云："自庭坚以上皆以二字为名。尔雅："厖。洪，大也。""洪"与"降"古同声。大临。尨降，或皆取广大之义与？"
　　〔一０〕昭廿九年左传：'蔡墨曰："共工氏有子曰勾龙，为后土。"’鲁语：'展禽曰："共工氏之伯九有也，其子曰后土，能平九土，故祀以为社。"’此合二书言之。○铎按：汉书郊祀志作"能平水土"。
　　娀简吞燕卵生子契〔一〕，为尧司徒，职亲百姓，顺五品〔二〕。
　　〔一〕史记殷本纪云："殷契母曰简狄，有娀氏之女，为帝喾次妃。三人行浴，见玄鸟堕其卵，简狄取吞之，因孕，生契。契长而佐禹治水，有功，封于商，赐姓子氏。"御览八十三引尚书中候云："玄鸟翔水，遗卵于流，娀简拾吞，生契封商。"注：'玄鸟，燕也。翔水，徘徊于水上。娀，氏也。简，简狄也，契母名。商，国名，诗云："天命玄鸟，降而生商"，是也。’礼记月令郑注亦称娀简。
　　〔二〕书尧典。"顺"今作"逊"。殷本纪作"训"。淮南子人闲训："五品不慎"，御览五十九引淮南子作"不顺"。
　　扶都见白气贯月，意感生黑帝子履〔一〕，其相二肘〔二〕。身号汤，世号殷〔三〕。致太平。
　　〔一〕御览八十三引河图云："扶都见白气贯月，意感生黑帝汤。"注云："诗含神雾同。"御览脱"意"字，据艺文类聚十补。○铎按：孙志祖读书脞录据大戴礼少闲篇"商履代兴"，白虎通姓名篇"汤王后更名，为子孙法，本名履也"，谓汤名天乙，又名履，自无可疑。刘氏论语正义说"予小子履"亦云："潜夫论亦称子履，是履为汤名也。"
　　〔二〕御览八十三引雒书灵准听云："黑帝子汤长八尺一寸，连珠庭，臂二肘。"又引春秋元命苞云："汤臂二肘，是谓神刚。"按论衡骨相篇亦云："汤臂再肘。"白虎通圣人篇作"三肘"。御览三百六十九引元命苞又云："汤臂四肘。"艺文类聚十二引元命苞。初学记九引帝王世纪。宋书符瑞志并同。○铎按："四肘"合两臂言之。"三肘"误。
　　〔三〕汉书律历志云："汤伐夏桀，金生水，故为水德。天下号曰商，后曰殷。"孟康曰："初契封商，汤居殷而受命，故二号。"
　　后衰，乃生武丁。即位，默以不言，思道三年，而梦获贤人以为师。乃使以梦像求之四方侧陋，得傅说，方以胥靡筑于傅岩。升以为大公，而使朝夕规谏。恐其有惮怠也，则敕曰："若金，用汝作砺；若济巨川，用汝作舟楫；若时大旱，用汝作霖雨。启乃心，沃朕心。若药不瞑眩，厥疾不瘳；若跣不视地，厥足用伤。尔交修余，无弃！"故能中兴，称号高宗〔一〕。及帝辛而亡，天下谓之纣〔二〕。
　　〔一〕"武丁"以下见楚语。"大公"楚语无"大"字。○铎按："梦像"楚语作"象梦"，误倒，王念孙据此订正之。
　　〔二〕史记三代世表云："帝辛是为纣。"
　　武王封微子于宋〔一〕，封箕子于朝鲜〔二〕。
　　〔一〕礼记乐记云："投殷之后于宋"，郑注："投，举徙之辞也。时武王封纣子武庚于殷墟，所徙者微子也。后周公更封而大之。"按史记殷本纪云："周武王崩，武庚与管叔。蔡叔作乱，成王命周公诛之，而立微子于宋，以续殷后。"宋世家同。
　　〔二〕史记宋世家。
　　子姓分氏，殷。时。来。宋。扐。萧。空同。北段，皆汤后也。〔一〕
　　〔一〕史记殷本纪论云："契为子姓，其后分封，以国为姓，有殷氏。来氏。宋氏。空桐氏。稚氏。北殷氏。目夷氏。"索隐云："按系本子姓无稚氏，北殷氏作髦氏，又有时氏。萧氏。黎氏。"按稚氏即黎氏之误，此文又误"黎"为"扐"，误"殷"为"段"。同。桐古字通。髦氏，隐元年左传疏引世本作比髦。○铎按：世本比髦盖北髦之讹，乃一氏，路史后纪四亦误分之。以上颛顼，水德，后嗣契。五德表列于左：
　　伏羲木德帝喾弃
　　神农火德尧
　　轩辕土德舜
　　少□金德禹
　　颛顼水德契



　　志氏姓〔一〕第三十五
　　昔者圣王观象于乾坤，考度于神明，探命历之去就，省群臣之德业，而赐姓命氏，因彰德功〔二〕。传称民〔三〕之彻官百，王公之子弟千世能听其官者，而物赐之姓，是谓百姓。姓有彻品十〔四〕，于王谓之千品〔五〕。昔尧赐契姓子，赐弃姓姬；赐禹姓姒，氏曰有夏；伯夷为姜，氏曰有吕〔六〕。下及三代，官有世功，则有官族，邑亦如之〔七〕。后世微末，因是以为姓，则不能改也。故或传本姓，或氏号邑谥〔八〕，或氏于国〔九〕，或氏于爵，或氏于官，或氏于字，或氏于事，或氏于居〔一０〕，或氏于志。若夫五帝三王之世，所谓号也；文。武。昭。景。成。宣。戴。桓，所谓谥也；齐。鲁。吴。楚。秦。晋。燕。赵，所谓国也；王氏。侯氏。王孙。公孙，所谓爵也；司马。司徒。中行〔一一〕。下军〔一二〕，所谓官也；伯有。孟孙。子服。叔子〔一三〕，所谓字也；巫氏。匠氏。陶氏，〔一四〕所谓事也；东门。西门〔一五〕。南宫。东郭〔一六〕。北郭，所谓居也；三乌〔一七〕。五鹿〔一八〕。青牛〔一九〕。白马〔二０〕，所谓志也〔二一〕：凡厥姓氏，皆出属而不可胜纪也〔二二〕。
　　〔一〕○铎按：吹律定姓，肇自轩辕，胙土命氏，传之唐世，由来尚矣。中叶以降，谱牒湮沉，溷冒因仍，昧其初祖；重以古今遞嬗，南北遷移，聲有轉訛，字多增省，重□貤謬，治絲而棼。盖在昔已病奇觚，后来几成绝学。考姓氏之书，世本最古。继是有作，则节信此文及应劭氏姓篇。贾执英贤传之类，卓尔见称。次则林宝元和姓纂。邓名世古今姓氏书辨证。王应麟姓氏急就篇。郑樵通志氏族略诸书，并伤龃龉。明季以还，又不下十余部，群相蹈袭，自郐无讥。凌氏统谱，更为妄作。清嘉庆中，武威学者张澍，寻潜夫之坠绪，慕仲远之博闻，为姓氏五书，刊行者有寻源。辨误二种，虽不无瑕颣，实洞见本原，李慈铭所谓凉士之杰出者也。今校正此卷，则有取其说焉。
　　〔二〕白虎通姓名篇云："所以有氏者何？所以贵功德，贱伎力，或氏其官，或氏其事，闻其氏即可知其德，所以勉人为善也。"
　　〔三〕"民"旧作"氏"。
　　〔四〕"十"字旧空。
　　〔五〕"传称"以下见楚语。"子弟"下"千"字。"世"字并衍。○铎按："千世"当从楚语作"之质"。十二字为句。
　　〔六〕旧脱"子赐弃姓"四字，据天中记廿四补。礼记大传疏引郑康成驳五经异义云："尧赐伯夷姓曰姜，赐禹姓曰姒，赐契姓曰子，赐稷姓曰姬，着在书传。"周语：'太子晋云："禹赐姓曰姒，氏曰有夏；四岳赐姓曰姜，氏曰有吕。"’
　　〔七〕隐八年左传。
　　〔八〕"邑"字衍。
　　〔九〕"国"旧作"爵"，今移正，与下文相应。
　　〔一０〕以上二十字旧脱。按御览三百六十二引风俗通氏姓篇序俱与此同，今据补。
　　〔一一〕中行见下晋公族注。
　　〔一二〕元和姓纂云："左传，晋栾黡为下军大夫，子孙氏焉。"按栾氏世将下军。僖廿七年传："栾枝将下军。"文十二年传："栾盾将下军。"成二年传："栾书将下军。"襄十三年传："栾黡将下军。"
　　〔一三〕"子"疑"孙"，并见下。
　　〔一四〕风俗通作"巫。卜。陶。匠"，此亦当有卜氏。
　　〔一五〕意林作"西都"，通志氏族略五。邓名世古今姓氏书辨证四并同。广韵十二齐"西"字注。通鉴一"西门豹"注又引作"西郭"。
　　〔一六〕意林。广韵。通鉴注并无"东郭"，疑衍。○铎按：此所举皆以四为率，又东。西。南。北亦顺，则"东郭"不当有。
　　〔一七〕氏族略三引风俗通云："有三乌大夫，因氏焉。汉有三乌群。"元和姓纂又云："三乌，姜姓，炎帝之后，为侯国，因氏焉。"
　　〔一八〕氏族略三云："晋公子重耳封舅犯于五鹿，支孙氏焉。"按汉书有五鹿充宗。○铎按：姓纂十姥云："赵有将军五鹿卢。"
　　〔一九〕氏族略四云："魏初平中，有青牛先生，山东人也。"按王氏著书在初平前，是古有此姓矣。青牛先生见魏略，魏志管宁传裴松之注引之。
　　〔二０〕氏族略四引风俗通云："微子乘白马朝周，因氏焉。"
　　〔二一〕"志"意林作"地"。按风俗通作"职"，志。职声相近。
　　〔二二〕"出"当作"此"。汉书王莽传云："如此属不可胜记。"淮南子泛论训亦云："凡此之属，皆不可胜着于书策竹帛，而藏于官府者也。"
　　卫侯灭邢，昭公娶同姓，言皆同祖也〔一〕。近古以来，则不必然。古之赐姓，大谛可用，其余则难。周室衰微，吴。楚僭号，下历七国，咸各称王〔二〕。故王氏。王孙氏。公孙氏及氏谥官〔三〕，国自有之，千八百国，谥官万数，故元不可同也。及孙氏者，或王孙之班也，或诸孙之班也〔四〕，故有〔五〕同祖而异姓，有同姓而异祖。亦有杂厝〔六〕，变而相入，或从母姓〔七〕，或避怨雠〔八〕。夫吹律定姓，惟圣能之〔九〕。今民散久〔一０〕，鲜克达〔一一〕音律。天主尊正其祖〔一二〕。故且略纪显者，以待士合揖损焉。〔一三〕
　　〔一〕春秋僖廿五年："卫侯毁灭邢"，左传云："同姓也，故名。"哀十二年"孟子卒"，左传云："昭公娶于吴，故不书姓。"论语：'陈司败云："君娶于吴为同姓。"’御览引风俗通云："公羊讥卫灭邢，论语贬昭公娶于吴，讳同姓也。"
　　〔二〕淮南子览冥训云："晚世之时，七国异族。"高诱注："七国，齐。楚。燕。赵。韩。魏。秦也。齐姓田，楚姓芈，燕姓姬，赵姓赵，韩姓韩，魏姓魏，秦姓嬴，故异族也。"
　　〔三〕"氏谥"旧倒。
　　〔四〕"班"犹"别"也。
　　〔五〕"有"旧脱。
　　〔六〕汉书地理志云："五方杂厝"，晋灼云：'厝，古"错"字。’
　　〔七〕汉书夏侯婴传云："初婴为滕令奉车，故号滕公。及曾孙颇尚主，主随外家姓号孙公主，故滕公子孙更为孙氏。"
　　〔八〕如下所云智果。张良之类。○铎按：广韵十二霁"桂"字下载后汉炅横四子改姓桂。□。炔，字皆九画，亦其类也。
　　〔九〕白虎通姓名篇云："古者，圣人吹律定姓，以记其族。"○铎按："圣"即"圣人"，详德化篇"圣深知之"注。
　　〔一０〕论语。○铎按：叙录叙交际作"今民迁久"，同。说详彼。
　　〔一一〕"达"旧作"远"。
　　〔一二〕"天主"疑"人生"之误。毛诗序云："生民尊祖也。"王先生云：'"天主"疑"定姓"之误。’
　　〔一三〕"士"当作"三"，"三合"即"参合"。韩非子主道篇云："以参合阅焉。"史记仓公传云："参合于人。"后汉书文苑边韶传云："检括参合。""揖"与"挹"同，史记十二诸侯年表序云："七十子之徒，口受其传指，为有所刺讥褒讳挹损之文辞不可以书见也。"
　　伏羲姓风，其后封任。宿。须朐。颛臾四国，实司大□与有济之祀〔一〕，且为东蒙主〔二〕。鲁僖公母成风，盖须朐之女也〔三〕。季氏欲伐颛臾，而孔子讥之〔四〕。
　　〔一〕见僖廿一年左传。"朐"作"句"。按僖廿二年公羊传作"朐"，文七年传同。○铎按：僖廿二年左传亦作"句"。
　　〔二〕论语。
　　〔三〕左传。
　　〔四〕论语。
　　炎帝苗胄，四岳伯夷，为尧典礼〔一〕，折民惟刑〔二〕，以封申。吕〔三〕。裔生尚〔四〕，为文王师〔五〕，克殷而封之齐〔六〕，或封许。向，或封于纪，或封于申〔七〕。申〔八〕城在南阳宛北序山之下〔九〕，故诗云："亹亹申伯，王荐之事，于邑于序，南国为式〔一０〕。"宛西三十里有吕城〔一一〕。许在颍川，今许县是也〔一二〕。姜戎居伊。洛之闲，晋惠公徙置陆浑〔一三〕。州。薄。甘。戏。露。怡〔一四〕，及齐之国氏〔一五〕。高氏〔一六〕。襄氏〔一七〕。隰氏〔一八〕。士强氏〔一九〕。东郭氏〔二０〕。雍门氏〔二一〕。子雅氏〔二二〕。子尾氏〔二三〕。子襄氏〔二四〕。子渊氏〔二五〕。子干氏〔二六〕。公旗氏〔二七〕。翰公氏〔二八〕。贺氏〔二九〕。卢氏〔三０〕，皆姜姓也。
　　〔一〕书尧典。
　　〔二〕书吕刑。
　　〔三〕史记齐太公世家云："其先祖尝为四岳，佐禹平水土，甚有功，虞。夏之际封于吕，或封于申。"诗崧高毛传："尧之时，姜氏为四伯，掌四岳之祀，述诸侯之职。于周，则有甫，有申，有齐，有许也。"按"甫"与"吕"通。书吕刑，孝经。礼记并引作甫刑。史记周本纪亦云："甫侯言于王，作修刑辟。"
　　〔四〕"裔"上疑脱字。齐世家云："夏。商之时，申。吕或封枝庶子孙，或为庶人，尚其后苗裔也。"
　　〔五〕世家云："西伯猎，遇太公于渭之阳，载与俱归，立为师。"
　　〔六〕世家云："武王已平商而王天下，封师尚父于齐营邱。"
　　〔七〕水经注廿三阴沟水篇引世本云："许。州。向。申，姜姓也，炎帝后。"
　　〔八〕"申"旧脱。
　　〔九〕汉书地理志南阳郡宛注云："故申伯国。县南有北筮山。"又育阳注云："有南筮聚，在东北。"○铎按：北序山又名北筮山。顾祖禹读史方舆纪要踵括地志之谬，谓申城在南阳县北，皆由误读此句，以"宛北"连文。陈奂诗毛氏传疏已纠之。
　　〔一０〕与今诗不同，说见三式篇。
　　〔一一〕"城"旧作"望"。史记齐世家集解：'徐广曰："吕在南阳宛县西。"’水经注淯水篇云："梅溪又径宛西吕城东。"
　　〔一二〕汉书地理志："颍川郡，许故国，姜姓四岳后太叔所封。"
　　〔一三〕僖廿二年左传："秦。晋迁陆浑之戎于伊川。"襄十四年传以为姜戎氏，谓"诸戎是四岳之裔胄"，杜注："四岳之后皆姓姜，又别为允姓。"昭九年传云："允姓之奸居于瓜州，伯父惠公归自秦，而诱以来。"按僖传杜注："允姓之戎居陆浑，在秦。晋西北，二国诱而徙之伊川，遂从戎号，至今为陆浑县。"据疏，陆浑是敦煌之地名，徙之伊川，复以陆浑为名，非本居伊。洛徙置陆浑也。僖十一年传"伊。雒之戎同伐京师"，杜注："杂戎居伊水。洛水之闲者。"此又先居伊。雒，非秦。晋所迁者。
　　〔一四〕"怡"旧作"帖"。史记索隐：'三皇本纪云："神农氏，其后有州。甫。甘。许。戏。露。齐。纪。怡。向。申。吕，皆姜姓之后。"’路史后纪四云："黄帝封参卢于路"，注：'亦作"露"。’又云："伊。列。舟。骀。淳。戏。怡。向。州。薄。甘。隋。纪，皆姜国也。禹有天下，封怡以绍烈山，是为默台。"
　　〔一五〕"氏"字旧空，据程本补。昭四年左传杜注："国氏，齐正卿，姜姓。"广韵二十五德"国"字注云："太公之后。"
　　〔一六〕"高氏"旧空，据程本补。唐书宰相世系表云："齐文公赤生公子高，孙傒以王父字为氏。"按高傒见左传。
　　〔一七〕"襄"字旧空，据程本补。"氏"字各本并脱。襄廿三年左传齐有襄罢师，廿五年传齐有襄伊，二襄皆齐公族。
　　〔一八〕氏族略三云："齐庄公子廖封于隰阴，故以为氏。"齐语隰朋，韦昭注："齐庄公之曾孙，戴仲之子成子也。"○铎按：齐有两庄公，此春秋前之庄公赎。
　　〔一九〕旧作"士氏。强氏"，据后纪四改。按"士"下"氏"字即"襄"字下所脱，今移正。○铎按：作"士氏。强氏"是也。成十八年左传有士华免，杜注："齐大夫。"又齐策一。吕氏春秋知士篇有士尉。东观汉记有强华，"强"与"强"同。路史合二氏而一之，盖不足据。
　　〔二０〕襄廿五年左传：'东郭偃曰："臣出自桓。"’
　　〔二一〕古今姓氏书辨证引世本云："齐顷公生子夏胜，以所居门为雍门氏。"按淮南子览冥训高诱注："雍门，齐西门也。"
　　〔二二〕氏族略三云："齐惠公之孙公孙灶字子雅之后。"○铎按：亦见吕氏春秋慎行篇注。襄三十年左传注。姓纂六止引英贤传。
　　〔二三〕氏族略三云："齐惠公之孙公孙虿字子尾之后。"按公孙灶。公孙虿见襄廿九年左传，子雅。子尾见襄廿八年传。昭十年传疏云："齐惠公生子栾。公子高。高生子尾，栾生子雅。"○铎按：亦见吕氏春秋注。姓纂六止。
　　〔二四〕古今姓氏书辨证引世本云："齐惠公子子襄之后。""惠"旧作"桓"，据氏族略三改。
　　〔二五〕古今姓氏书辨证子泉氏引世本云："齐顷公生子泉湫，因氏焉。"按"子泉"即"子渊"，唐人避讳改。昭廿六年左传齐有子渊捷子车，八年传杜注："子车，顷公之孙捷也。"○铎按：氏族略亦作"子泉"，避唐讳相沿未改。
　　〔二六〕古今姓氏书辨证引世本云："齐顷公子子干之后，以王父字为氏。春秋时有子干□。"按昭十四年左传作子韩□。氏族略三引世本云："公子都字子干。"
　　〔二七〕广韵一东"公"字注云："齐悼子公旗之后。"按"悼子"当是"悼公子"。○铎按：亦见姓氏书辨证一东。氏族略三。
　　〔二八〕后纪四作"公翰"。○铎按：广韵一东载齐公族又有公牵氏。公纪氏。公牛氏，"公"字并在前，此"翰公"盖误倒。
　　〔二九〕元和姓纂云："齐公族庆父之后庆克生庆封，以罪奔吴，汉末徙会稽山阴。后汉庆仪为汝阴令，曾孙纯避安帝父讳，始改贺氏。"氏族略四云："齐桓公之子公子无亏生庆克，亦谓之庆父。"
　　〔三０〕元和姓纂云："齐文公子高，高孙傒食采于卢，因姓卢氏。"○铎按：广韵十一模同，亦见唐书宰相世系表。
　　黄帝之子二十五人，班为十二：姬。酉。祁。己。滕。蒧。任。拘。厘。姞。嬛。衣氏也〔一〕。当春秋，晋有祁奚，举子荐雠，以忠直着〔二〕。莒子姓己氏〔三〕。夏之兴，有任奚为夏车正，以封于薛，后迁于邳，其嗣仲□居薛，为汤左相〔四〕。王季之妃大任，〔五〕及谢。章。昌。采。祝。结。泉。卑。遇。狂大氏，皆任姓也〔六〕。姞氏女为后稷元妃〔七〕，繁育周先〔八〕。姞氏封于燕，〔九〕有贱妾燕姞，梦神与之兰曰："余为伯鯈〔一０〕，余尔祖也。是以有国香，人服媚〔一一〕。"及文公见姞，赐兰而御之。姞言其梦，且曰："妾不才，幸而有子，将不信，敢征兰乎？"公曰："诺。"遂生穆公〔一二〕。姞氏之别，有阚。尹〔一三〕。蔡。光。鲁。雍〔一四〕。断。密须氏〔一五〕。及汉，河东有郅都〔一六〕，汝南有郅君章〔一七〕，姓音与古姞同〔一八〕，而书其字异，二人皆著名当世。
　　〔一〕"滕蒧任"旧作"胜藏伾"，据晋语四改。"拘"晋语作"荀"，广韵四十五厚引晋语作"苟"，路史国名纪一。后纪五并作"苟"，以为作"荀"者非。元和姓纂"苟姓"亦云："国语黄帝之后。"按拘。苟并从句得声。"厘"。"衣"，韦昭本作"僖"。"依"，史记五帝纪集解引虞翻注与此同。"嬛"字旧脱，亦依虞注补，韦本作"儇"。○经义述闻卷廿一王引之曰：'路史"荀"作"苟"是也。广韵："苟姓出河内。河南。西河三望。"国语云："本自黄帝之子。汉有苟参。古厚切。""荀本姓郇，后去邑为荀，今出颍川。相伦切。"是荀姓为文王之后，苟姓为黄帝之后。轩辕黄帝传亦作"苟"。潜夫论"苟"作"拘"，古声相近。又案"依"当作"衣"，潜夫论正作"衣"，史记五帝纪集解。单行本索隐引国语并作"衣"。郑注中庸曰："今姓有衣者。"广韵"衣"字云："姓，出姓苑。"而"依"字不以为姓，则国语之本作"衣"明矣。’○张澍养素堂文集十五与王伯申书云：'山海经大荒国北"毛民之国，依姓。"是古有依姓也。盖衣为殷姓之后，齐人有之，见郑康成礼记注。高诱吕氏春秋注。依则黄帝之后，各不相蒙。唐书孝友传，梓潼有依政，可证已。广韵于姓氏遗漏甚多，不得以其不载，遂谓无依姓也。’○铎按：张说是，此文"衣"当据晋语改"依"。"蒧"当作"葴"。
　　〔二〕襄三年左传。按氏族略三以奚为晋献侯四世孙。晋语韦昭注云："晋大夫高梁伯之子。"此以为黄帝后，盖误。下晋公族有祁氏，奚之所自出也。○铎按：祁奚事亦见晋语七。吕氏春秋去私篇。
　　〔三〕按文八年左传云："穆伯奔莒，从己氏。"隐二年左传疏称，谱云："莒，嬴姓，少昊之后"，引世本："莒自纪公以下为己姓。"是莒本姓嬴，改己，非黄帝之后己姓矣。
　　〔四〕定元年左传"任奚"作"奚仲"，"□"作"虺"。"邳"旧作"祁"，据传改。○铎按：奚仲作车，见世本作篇。
　　〔五〕诗大明："挚仲氏任"，毛传："挚国任姓之中女也。"周语：'富辰曰："昔挚。畴之国也，由大任。"’韦昭注："挚。畴二国，任姓，奚仲。仲虺之后。大任，王季之妃，文王之母也。"
　　〔六〕隐十一年左传疏云：'世本氏姓篇云："任姓，谢。章。薛。舒。吕。祝。终。泉。毕。过。"言此十国皆任姓也。’路史后纪五黄帝纪"谢。章"下"昌"上有舒。洛二国，又八高阳纪注云："舒又自一国，乃黄帝之后任姓，见潜夫论。"国名纪一同。国名纪又云："采，纪姓。王符以为任姓，非。"又云：'遇，宜即番禺。王符作"卑过"，讹。’后纪五又云：'遇见潜夫，或作"过"，非。’今按"采"即世本"舒"，"结"即世本"终"。国名纪"结"亦作"终"，其作"洛"者误。洛见郑语，韦昭以为赤狄隗姓也。昌。吕，卑。毕，遇。过，皆字形相近，传本各异。惟"狂大"不载世本，后纪五。国名纪一并作"狂犬"，疑即太戎氏，见下。○铎按：姓氏急就篇亦作"吕。毕。过"，"昌。卑。遇"盖讹。
　　〔七〕"姞"旧作"台"。说文云："姞，黄帝之后百□姓，后稷妃家也。"宣三年左传云："姞，吉人也，后稷之元妃也。"百□传作伯鯈。
　　〔八〕昭元年左传云："蕃育其子孙。"繁。蕃古字通。御览八百廿二引春秋元命苞云："周先姜嫄履大人迹生后稷，""周先"用彼文。
　　〔九〕隐五年左传疏引世本云："燕国，姞姓。"汉书地理志东郡南燕注云："南燕国，姞姓，黄帝后。"王先生云：'后汉书郅恽传注引潜夫论以"周先姞氏封于燕"为句。’○铎按：章怀读"周先"属下，不可从。
　　〔一０〕"鯈"旧作"儵"。
　　〔一一〕"媚"下脱"之"字。
　　〔一二〕宣三年左传。
　　〔一三〕诗都人士："谓之尹。吉"，郑笺：'吉，读为"姞"。尹氏。姞氏。周室昏姻之旧姓也。’后纪五。国名纪一"尹"并作"允"，误。
　　〔一四〕桓十一年左传："宋雍氏女于郑庄公曰雍姞"，杜注："雍，氏；姞，姓。"○铎按：隐五年左传疏引世本："燕国，姞姓。"秦嘉谟世本辑补据之，谓此"燕"误作"蔡"。又引"光"作"先"，谓与侁。姺同。复据文六年左传："杜祁以君故，让偪姞而上之"，杜注："偪姞，姞姓之女"，订"鲁"为"偪"。盖可从。
　　〔一五〕周语韦昭注引世本云："密须，姞姓。"○铎按：诗韩弈传："姞，蹶父姓也。"秦氏据订"断"为"蹶"，宜亦可从。
　　〔一六〕汉书酷吏传。
　　〔一七〕后汉书："郅恽，字君章。"
　　〔一八〕○铎按：郅。姞同质部，音相近也。
　　少□氏之世衰，而九黎乱德，颛顼受之，乃命南正重司天以属神，命火正黎司地以属民，使复旧常，无相侵渎，是谓绝地天通〔一〕。夫黎，颛顼氏裔子吴回也〔二〕。为高辛氏火正，淳耀天明地德，光四海也，故名祝融〔三〕。后三苗复九黎之德，尧继重。黎之后不忘旧者，羲伯复治之。故重黎氏世序天地，别其分主，以历三代，而封于程。其在周世，为宣王大司马，诗美"王谓尹氏，命程伯休父"。其后失守，适晋为司马，迁自谓其后〔四〕。
　　〔一〕"少□氏"至此，本楚语。
　　〔二〕按大戴礼帝系篇："颛顼产老童，老童产重黎及吴回。"史记楚世家云："帝喾诛重黎，以其弟吴回为重黎后，复居火正。"徐广注引世本亦云："老童生重黎及吴回。"是吴回与黎非一人。而高诱注淮南时则训云："祝融，颛顼之孙，老童之子吴回也。一名黎，为高辛氏火正，号为祝融。"与此同。是古有此说也。○铎按：少昊氏之后曰重，颛顼氏之后曰重黎。对彼重则单称黎，若自言当家，则称重黎。楚世家索隐引刘氏说。
　　〔三〕"夫黎"以下本郑语。"颛顼氏"八字，郑语所无，盖据他书。○铎按：此上"颛顼受之"至"绝地天通"本楚语。
　　〔四〕"三苗"至"为司马"本楚语。按楚语云："其在周，程伯休父其后也。当宣王时，失其官守，而为司马氏。"史记自序本之，又云："司马氏世典周史，惠。襄之间，司马氏去周适晋。"此云"适晋为司马"，盖误。诗，常武诗。○铎按：此疑当作"适晋焉。司马迁自谓其后。""焉"误作"为"，因以"司马"带上读，而与楚语相违矣。古书焉。为二字多相乱，楚语上篇："胡美之为？"下篇："何宝之为？"今本"为"并误作"焉"，犹此文"焉"讹作"为"也。
　　祝融之孙，分为八姓：己。秃。彭。姜。妘。曹。斯。芈〔一〕。己姓之嗣飂叔安〔二〕，其裔子曰董父〔三〕，实甚好龙，能求其嗜欲以饮食之，龙多归焉〔四〕。乃学扰龙〔五〕，以事帝舜。赐姓曰董，氏曰豢龙，封诸朡川。朡夷。彭姓豕韦，皆能驯龙者也〔六〕。豢龙逢以忠谏，桀杀之〔七〕。凡因祝融之子孙，己姓之班，昆吾。籍。扈。温。董〔八〕。
　　〔一〕郑语"秃"作"董"，"姜"作"秃"，"斯"作"斟"。按史记楚世家索隐引世本"斟"亦作"斯"。董。秃详下。○铎按：作"斟"是也。路史国名纪三云："斟，己姓。北海斟县有斟亭。"汉书地理志作""，音斟。玉篇作"□"。张澍姓氏寻源十二侵亦据郑语列斟氏，云：'他书引国语云："黎后有斟姓"，盖以祝融即重黎也。’其四支斯氏，与此无涉。郑语云："斟氏无后。"故下文不复出。
　　〔二〕○铎按：汉书人表作廖叔安。论衡龙虚篇作飂叔宋，洪亮吉及孙蜀丞先生并谓"宋"字误。
　　〔三〕○铎按：昭廿九年左传"其"作"有"，论衡同。
　　〔四〕○铎按："焉"传作"之"，论衡同。"焉"犹"之"也。
　　〔五〕○铎按：传作"乃扰畜龙"，论衡同。上文云："能求其嗜欲以饮食之"，则已无待于学。此盖因畜。学音近，又涉传下文"刘累学扰龙"而误。
　　〔六〕"飂叔安"以下，本昭廿九年左传。按传云："刘累学扰龙于豢龙氏，以事孔甲，赐氏曰御龙，以更豕韦之后。"盖孔甲以豕韦国封累，非豕韦本能驯龙，而以累代之。此文盖误会传意。"朡"传作"鬷"。
　　〔七〕荀子宥坐篇：'孔子曰："以忠者为必用耶？关龙逢不见刑乎！"’韩诗外传四："桀为酒池，可以运舟，糟邱足以望十里，而牛饮者三千人。关龙逢进谏，桀囚而杀之。"按关。豢声相近。○黄生义府：'他书多作关龙逢，予乃知"关"当读为"豢"，即古豢龙氏之后也。若不读潜夫论，鲜不以"关"为姓，以"龙逢"为名矣。’
　　〔八〕郑语云："己姓，昆吾。苏。顾。温。董。"按借。苏字形相近，往往致误。史记惠景间侯者年表江阳侯苏嘉，徐广曰：'"苏"一作"籍"。’晋世家献侯籍，索隐云：'系本及谯周皆作"苏"。’○铎按：下文"周武王时有苏忿生"云云，即承此言，则本作"苏"明矣。
　　秃姓朡夷。豢龙，则夏灭之〔一〕。彭〔二〕姓彭祖。豕韦。诸稽，则商灭之〔三〕。姜姓会人，则周灭之〔四〕。
　　〔一〕郑语"秃"作"董"，"朡"作"鬷"。○铎按：此承上八姓言，则作"秃"是。
　　〔二〕"彭"旧作"祖"。○铎按：笺重出，当删。
　　〔三〕"彭姓"旧作"祖姓"，据郑语改。
　　〔四〕旧脱"周"字。郑语云："秃姓舟人，则周灭之。"按史记楚世家云："陆终生子六人，四曰会人。"索隐引系本作郐人，即下妘姓之会也。此"会人"盖"舟人"之误。国名纪六引潜夫论："曹有姜姓者。""曹"又"会"之误。
　　妘姓之后封于鄢。会。路。偪阳〔一〕。鄢取仲任为妻，贪冒爱□，蔑贤简能，是用亡邦〔二〕。会在河。伊之间，其君骄贪啬俭，减爵损禄，群臣卑让，上下不临。诗人忧之，故作羔裘，闵其痛悼也；匪风，冀君先教也。会仲不悟，重氏伐之，上下不能相使，禁罚不行，遂以见亡〔三〕。路子婴儿，娶晋成公姊为夫人，酆舒为政而虐之。晋伯宗怒，遂伐灭路〔四〕。荀罃武子伐灭偪阳〔五〕。曹姓封于邾〔六〕；邾颜子之支，别为小邾〔七〕，皆楚灭之〔八〕。
　　〔一〕郑语"鄢"作"邬"，"会"作"郐"。按韦昭注周语云："鄢，妘姓之国。"○铎按：姓氏急就篇下亦据周语作"鄢"。郑语"邬"字讹。姓纂十四泰云："郐仲之后，避难去邑为会氏。"
　　〔二〕周语云："鄢之亡也，由仲任。"
　　〔三〕郑语云："济。洛。河。颍之间，子男之国，虢。郐为大。虢叔恃势，郐仲恃险，是皆有骄侈怠慢之心，而加之以贪冒。"逸周书史记解云："昔有郐君，啬俭，减爵损禄，群臣卑让，上下不临，后□小弱，禁伐不行，重氏伐之，郐君以亡。"按重氏灭郐，在高辛十六年，见竹书纪年，非郑语及诗所云也。此合言之，误。后纪八高阳纪亦误仍之。诗桧风释文：'"桧"本又作"郐"。’此说羔裘。匪风，盖本之三家诗序。○铎按：陈氏鲁诗遗说考七以此本鲁诗说。又郐国为郑武公所灭，见郑康成诗谱，自与重氏灭郐无涉。
　　〔四〕宣十五年左传。"路"今作"潞"，"成公"作"景公"，"虐"作"杀"，又云："虐我伯姬。"虐。杀义同。宣十八年传云："凡自虐其君曰弒。"○俞樾群经平议三十一云：'"杀"与"虐"同义，故尚书吕刑篇："惟作五虐之刑曰法"，墨子尚同中篇作"唯作五杀之刑曰法。"’○铎按：此说本惠栋春秋左传补注。
　　〔五〕襄十年左传。
　　〔六〕郑语云："曹姓邹。莒。"邹。邾声相近。隐元年左传杜注："邾，今鲁国邹县也。"史记楚世家云："陆终生子六人，五曰曹姓。"集解引世本云："曹姓者，邾是也。"
　　〔七〕庄五年左传疏引杜世族谱云："小邾，邾侠之后也。夷父颜有功于周，其子友别封为附庸，居郳。"又引世本注云："邾颜别封小子肥于郳，为小邾子。"是友有二名也。
　　〔八〕汉书地理志云："鲁国驺，故邾国，曹姓，二十九世为楚所灭。"隐元年左传疏引世族谱云："邾文公迁于绎。桓公以下，春秋后八世而楚灭之。"续汉书郡国志江夏郡邾县，刘昭注引地道记曰："楚灭邾，徙其君此城。"水经注卅五江水篇："又东过邾县南"，注云："楚宣王灭邾，徙君于此。"
　　芈姓之裔熊严，成王封之于楚，是谓粥熊，又号粥子〔一〕。生四人，伯霜。仲雪。叔熊。季紃〔二〕。紃嗣为荆子，或封于夔，或封于越〔三〕。夔子不祀祝融。粥熊，楚伐灭〔四〕。公族有楚季氏〔五〕。列宗氏。斗强氏〔六〕。良臣氏〔七〕。耆氏。门氏〔八〕。侯氏。季融氏〔九〕。仲熊氏〔一０〕。子季氏〔一一〕。阳氏。〔一二〕无钩氏〔一三〕。蒍氏〔一四〕。善氏。阳氏〔一五〕。昭氏。景氏〔一六〕。严氏〔一七〕。婴齐氏〔一八〕。来氏〔一九〕。来纤氏。即氏。申氏〔二０〕。□氏〔二一〕。沈氏〔二二〕。贺氏。咸氏〔二三〕。吉白氏。伍氏〔二四〕。沈瀸氏。余推氏。公建氏〔二五〕。子南氏〔二六〕。子庚氏〔二七〕。子午氏〔二八〕。子西氏〔二九〕。王孙。田公氏〔三０〕。舒坚氏〔三一〕。鲁阳氏〔三二〕。黑肱氏〔三三〕，皆芈姓也。
　　〔一〕按史记楚世家，鬻融子事文王，蚤卒，成王封其曾孙熊绎于楚。熊严则熊绎六世孙也。此合熊严。粥熊为一人，误矣。
　　〔二〕郑语。
　　〔三〕郑语云："芈姓夔。越，不足命也。"僖廿六年左传：'夔子曰："我先王熊挚有疾，鬼神弗赦，而自窜于夔。"杜注："熊挚，楚嫡子，有疾不得嗣位，故别封为夔子。"’楚世家正义引宋均乐纬注，以熊挚为熊渠嫡嗣。世家又云："熊渠立少子执疵为越章王。"此文似以封夔。越者为伯霜。仲雪诸人。
　　〔四〕僖廿六年左传。"灭"下当脱"之"字。○铎按：传作"楚人让之"，当据补"之"字。
　　〔五〕下云："楚季者，王子敖之曾孙。"元和姓纂引世本云："楚若敖生楚季，因氏焉。"○铎按：氏族略四同。
　　〔六〕氏族略五引世本云："若敖生斗强，因氏焉。"
　　〔七〕"良"旧作"艮"，据后纪八改。○铎按：秦氏世本辑补引正作"良臣氏"。
　　〔八〕后纪八有耆门氏。○铎按：此疑当作"斗耆氏"。氏族略四引英贤传云："斗伯比之孙斗耆仕晋，因氏焉。"
　　"斗"或作"斗"，因误作"门"，又倒在下。
　　〔九〕元和姓纂引世本云："楚斗廉生季融，子孙氏焉。"
　　〔一０〕后纪八"熊"作"雄"，注云：'潜夫论作"熊"，非。’○铎按：姓纂一宋。氏族略四并作"仲熊氏"。
　　〔一一〕古今姓氏书辨证引世本云："楚公族。"○铎按：姓纂六止同，脱"世本"二字。
　　〔一二〕昭十七年左传"楚阳□为令尹"，杜注："阳□，穆王曾孙令尹子瑕。"疏引世本："穆王生王子扬，扬生尹，尹生令尹□。"按"扬"盖"阳"之误，□以王父字为氏。○铎按：廿七年传有阳□子阳令终。
　　〔一三〕"钩"旧作"钧"，据氏族略三。后纪八。广韵十虞"无"字注改。无钩即薳章字，见下。
　　〔一四〕左传亦作"薳"。氏族略三云："薳章食邑于薳，故以命氏。"○铎按：蒍。薳同字，歌。寒对转。
　　〔一五〕阳氏已见上，此误。
　　〔一六〕离骚序云："三闾之职，掌王族三姓曰屈。昭。景。"
　　〔一七〕元和姓纂云："楚庄王支孙以谥为姓，避明帝讳改为严氏。"
　　〔一八〕氏族略四云："楚穆王之子公子婴齐之后。"按公子婴齐字子重，见左传。○铎按：见宣十一年传杜注。
　　〔一九〕氏族略三引风俗通云："楚有来英。"
　　〔二０〕申氏见下。
　　〔二一〕"□"后纪八作"钧"。按广韵十八谆"钧"字注引风俗通云："钧姓，楚大夫元钧之后。"元和姓纂。氏族略四并同。
　　〔二二〕氏族略二云："楚有沈邑。楚庄王之子公子贞封于沈鹿，故为沈氏。"
　　〔二三〕"咸"疑"箴"。元和姓纂云："箴氏，楚大夫箴尹斗克黄之后，子孙以官为氏。"按箴尹克黄见宣四年左传。
　　〔二四〕宣十二年左传楚伍参，杜注："伍奢之祖父。"
　　〔二五〕"公"疑是"子"。元和姓纂有子建氏，楚平王太子建之后。按太子建见昭十九年左传。○铎按：氏族略四引风俗通有公建氏。
　　〔二六〕氏族略三云："楚庄王之子公子追舒之后，为子南氏。"公子追舒字子南，见左传。○铎按：襄十五年传杜注。
　　〔二七〕氏族略三云："楚公子午字子庚，其后以王父字为氏。"按襄十二年左传杜注："子庚，庄王子午也。"
　　〔二八〕元和姓纂引世本云："楚公子午之后。"
　　〔二九〕旧脱"子"字，据后纪八补。氏族略三云："楚公子申字子西之后。"按昭廿六年左传杜注："子西，平王之长庶。"
　　〔三０〕荀子非十二子篇杨倞注引世本云："楚平王孙有田公它成。"按"王孙"下疑脱"氏"字。哀十一年左传云："子胥使于齐，属其子于鲍氏，为王孙氏。"
　　〔三一〕元和姓纂云："潜夫论楚公族有舒坚文叔为大夫。"氏族略四同。按潜夫论无"文叔为大夫"之文，当别引他书，而传写失之。
　　〔三二〕楚语："惠王以梁与鲁阳文子"，韦昭注："文子，平王之孙，司马子期子鲁阳公也。"
　　〔三三〕氏族略四云："楚共王之子公子黑肱之后。"按公子黑肱字子□，见襄廿七年左传。
　　楚季者，王子敖之曾孙也。蚡冒生蒍章者，王子无钩也〔一〕。令尹孙叔敖者，蒍章之子也〔二〕。左司马戍者，庄王之曾孙也〔三〕。叶公诸梁者，戍之第三弟也〔四〕。楚大夫申无畏者，又氏文氏〔五〕。
　　〔一〕"蒍章"左传作"薳章"，"钩"旧作"钧"。元和姓纂引云："楚蚡冒生薳章，为王子无钩氏。"氏族略三同。书唐宰相世系表云："王子蒍章字无钩。"
　　〔二〕僖廿七年左传蒍贾，杜注："孙叔敖之父。"宣十一年传疏引服虔说同。高诱注吕氏春秋情欲篇。异宝篇。知分篇并云："贾子"，其注淮南子泛论训则云："孙叔敖，楚大夫蒍贾伯盈子。或曰章子也。"以叔敖为蒍章子，盖古有此说矣。
　　〔三〕昭十九年左传沈尹戍，杜注："庄王曾孙叶公诸梁父也。"廿七年传称左司马沈尹戍。
　　〔四〕"弟"当作"子"。元和姓纂引风俗通云："楚沈尹戍生诸梁，食采于叶，因氏焉。"吕氏春秋慎行论高诱注。定五年左传杜注。楚语韦昭注并以诸梁为戍之子。哀十九年传称沈诸梁。
　　〔五〕文十年左传文之无畏，宣十四年传称申舟。○铎按：淮南子主术训称文无畏，吕氏春秋行论篇注："无畏申周，楚大夫也。""舟"与"周"同。
　　初，纣有苏氏以妲己女而亡殷〔一〕。周武王时，有苏忿生为司寇而封温〔二〕。其后洛邑有苏秦〔三〕。
　　〔一〕文有脱误。晋语：'史苏曰："殷辛伐有苏，有苏氏以妲己女焉。妲己有宠，于是乎与胶鬲比而亡殷。"韦昭注："有苏，己姓之国。"’按此节即上文昆吾之后籍国也。
　　〔二〕成十一年左传。
　　〔三〕史记云："苏秦者，东周雒阳人。"索隐云："盖苏忿生之后，己姓也。"○铎按："初"至"苏秦"三十三字当在上文"昆吾。籍。扈。温。董"下，今错在此，语脉断矣。
　　高陽氏之世有才子八人，蒼舒。隤凱。擣戭。大臨。□降。庭堅。仲容。叔達，天下之人謂之八凱〔一〕。
　　〔一〕注见五德志。
　　后嗣有皋陶，事舜。舜曰："皋陶！蛮夷滑夏，寇贼奸宄，女作士〔一〕。"其子伯翳，能议百姓以佐舜。禹〔二〕，扰驯鸟兽，舜赐姓嬴〔三〕。
　　〔一〕书尧典。"滑"今作"猾"。钱宫詹云：'说文无"猾"字。史记酷吏传："滑贼任威"，汉书亦作"猾"。盖篆体从水从犬之字，偏旁相涉而误。’继培按：叙录作"猾夏"。○铎按：此后出分化字，非偏旁涉误。
　　〔二〕"姓"当作"物"。郑语云："伯翳能议百物以佐舜。"
　　〔三〕史记秦本纪云："大费佐舜，调驯鸟兽，鸟兽多驯服，是为柏翳，舜赐姓嬴氏。""柏"与"伯"通。
　　后有仲衍〔一〕，鸟体人言〔二〕，为夏帝大戊御〔三〕。嗣及费仲，生恶来。季胜〔四〕。武王伐纣，幷杀恶来〔五〕。
　　〔一〕秦纪"仲"作"中"。○铎按：赵世家同。
　　〔二〕"言"旧作"元"，据纪改。赵世家又云："人面鸟噣。"
　　〔三〕"夏"当作"殷"。秦纪云："帝大戊闻而卜之使御，吉，遂致使御。"赵世家云："降佐殷帝大戊。"
　　〔四〕按秦纪，仲衍玄孙中潏生蜚廉，蜚廉生恶来。季胜。费仲乃费氏费昌之后，出柏翳子若木。中衍则柏翳子大廉玄孙鸟俗氏也。
　　〔五〕秦纪。
　　季胜之后有造父，以善御事周穆王。穆王游西海忘归，于是徐偃作乱，造父御，一日千里〔一〕，以征之。王封造父于赵城，因以为氏。其后失守，至于赵夙，仕晋卿大夫，十一世而为列侯，五世而为武灵王，五世亡赵〔二〕。恭叔氏。邯郸氏〔三〕。訾辱氏。婴齐氏。楼季氏〔四〕。卢氏。原氏〔五〕，皆赵嬴姓也。
　　〔一〕意林作"造父主御，日行千里。"○赵世家作"徐偃王反，缪王日驰千里马，攻徐偃王，大破之。"索隐引谯周曰："徐偃王与楚文王同时，去周穆王远矣。且王者行有周卫，岂闻乱而独□日行千里乎？"○铎按：据此文作乱者乃徐偃，谅是另一人，史记"王"字衍，亦可解谯周之惑与？
　　〔二〕以上本赵世家。汉书地理志云："自赵夙后九世称侯，四世敬侯徙都邯郸，至曾孙武灵王称王，五世为秦所灭。"
　　〔三〕文十二年左传疏云："赵穿别为邯郸氏，赵旃。赵胜。邯郸午是其后。"按定十三年传晋邯郸午，杜注："午别封邯郸。"鲁语："与邯郸胜击齐之左"，韦昭注："邯郸胜，晋大夫赵旃之子须子胜也。食采邯郸。"
　　〔四〕氏族略四云：'楼季氏，潜夫论："晋穆侯庶子楼季之后。"’古今姓氏书辨证引同，而驳之云："谨按晋赵衰少子婴齐谓之楼季，而穆侯之后无闻，岂节信讨论未审乎？"今按节信本书正列楼季于赵宗，并未云出穆侯。邓氏不检原文而妄訾之，吕氏春秋当务篇所谓"辨若此，不如无辨"也。
　　〔五〕僖廿四年左传云："文公妻赵衰，生原同。屏括。楼婴。"杜注："原。屏，楼，三子食邑。"按宣十二年传称赵同。赵括。赵婴齐。○铎按：秦嘉谟据左传改"卢氏"为"屏氏"。又云："按左传称原同。屏括。楼婴，又赵婴齐称同。括为二昆，则其兄也。而王符叙婴齐氏于屏。原二氏之上，未知何据？"
　　恶来后有非子，以善畜，周孝王封之于秦，世地理以为西陲大夫，□秦亭是也〔一〕。其后列于诸侯，□世而称王〔二〕，六世而始皇生于邯郸，故曰赵政〔三〕。及梁。葛。江。黄。徐。莒。蓼。六。英，皆皋陶之后也〔四〕。钟离。运掩。菟裘。寻梁。修鱼。白寘。飞廉。密如。东灌。良。时。白。巴。公巴公巴。剡。复。蒲，皆嬴姓也〔五〕。
　　〔一〕旧脱"王"字，"亭"作"高"。按秦纪云："非子好马及畜，善养息之。周孝王召使主马于□。渭之间，马大蕃息，分土为附庸，邑之秦。"地理志云："今陇西秦亭秦谷是也。"纪又云："秦仲死于戎，有子五人，其长者曰庄公。周宣王乃召庄公昆弟五人，与兵七千人，使伐西戎，破之。于是复予秦仲后及其先大骆地犬邱幷有之，为西垂大夫。"正义引括地志云："秦州上邽县西南九十里汉陇西郡西县是也。"此云："非子为西陲大夫"，盖误。"世地理"三字未详，上下疑有脱文。○铎按：据秦纪及地理志，此当云："四世，宣王以为西陲大夫，地理志□秦亭是也。"脱误无疑，而其旧不可考矣。
　　〔二〕按汉书地理志云："庄公破西戎有其地，子襄公时，幽王为犬戎所败，平王东迁雒邑，襄公将兵救周有功，赐受□。酆之地，列为诸侯。后八世，穆公称伯，以河为竟。十余世，孝公用商君，制辕田，开仟伯，东雄诸侯。子惠公初称王，得上郡。西河。孙昭王开巴。蜀，灭周，取九鼎。昭王曾孙政，幷六国，称皇帝。"空格程本作"五"字，误。○铎按：据史记十二诸侯年表。六国年表，秦自襄公为诸侯，至穆公凡九世，自穆公至惠文王称王，凡十八世。地理志襄公后数文公至穆公为八世，又穆公后数康公罃至惠文王驷为十七世，合之为二十五世。程本作"五世"，盖上脱"二十"二字耳。
　　〔三〕史记秦始皇纪。
　　〔四〕并见左传。英，传称英氏。○铎按：僖十七年春秋经："齐人。徐人伐英氏。"传："齐人为徐伐英氏，以报娄林之役也。"黄生义府云：'史记夏本纪："封皋陶之后于英。六"，索隐引地理志："六安国，六县，偃姓所封国。英地阙，不知所在。"予谓英即偃，二字音相近而转。舜妃女英，大戴记作女匽。故皋陶之后有英氏，又有偃氏。’
　　〔五〕秦纪论云："秦之先为嬴姓。其后分封，以国为姓，有徐氏。郯氏。莒氏。终黎氏。运奄氏。菟裘氏。将梁氏。黄氏。江氏。修鱼氏。白冥氏。蜚廉氏。秦氏。"徐广曰："终黎，世本作钟离。"此文与世本同。又以"将"为"寻"，"冥"为"寘"，盖误。"密如"以下，讹错不可读。国名纪二。后纪七并本此立说，然所见已是误本，复以己意分合，不可据也。○铎按："寻"当作"将"，"寘"当作"冥"。张澍云："白冥氏，路史以为非复姓，误。""良"程本作"梁"，盖即将梁，故秦氏世本辑补不引，自东灌下独列时。白。巴。剡。复。蒲六氏，又谓"公巴公巴"四字衍，皆胜旧说。今据定十五氏如文。
　　帝尧之后为陶唐氏〔一〕。后有刘累，能畜龙，孔甲赐姓为御龙，以更豕韦之后〔二〕。至周为唐杜氏〔三〕。周衰，有隰叔子违周难于晋国，生子舆，为李〔四〕，以正于朝，朝无闲〔五〕官，故氏为士氏；为司空，以正于国，国无败绩，故氏司空；食采随，故氏随氏。士蒍〔六〕之孙会，佐文。襄，于诸侯无恶〔七〕；为卿，以辅成。景，军无败政；为成率，居傅〔八〕，端刑法〔九〕，集〔一０〕训典，国无奸民，晋国之盗逃奔于秦。于是晋侯为请冕服于王，王命随会为卿〔一一〕，是以受范，卒谥武子。武子文〔一二〕，成晋。荆之盟，降〔一三〕兄弟之国，使无闲隙，是以受郇。栎〔一四〕。由此帝尧之后，有陶唐氏。刘氏。御龙氏。唐杜氏。隰氏。士氏。季氏〔一五〕。司空氏。随〔一六〕氏。范氏。郇氏。栎氏。彘氏。〔一七〕冀氏。縠氏〔一八〕。蔷氏。扰氏〔一九〕。狸氏。傅氏。〔二０〕楚〔二一〕令尹建〔二二〕尝问范武子之德于文子〔二三〕，文子对曰："夫子之家事治，言于晋国，竭情无私，其祝史陈信不媿，其家事无猜，其祝史不祈。"建归，以告，康王〔二四〕曰："神人无怨，宜夫子之股肱〔二五〕五君，以为诸侯主也〔二六〕。"故刘氏自唐以下汉以上，德着于世，莫若范会之最盛也。斯亦有修己以安人之功矣〔二七〕。武王克殷，而封帝尧之后于铸也〔二八〕。
　　〔一〕襄廿四年左传。
　　〔二〕昭廿九年左传。○铎按：史记夏本纪集解引贾逵曰："刘累之后，至商不绝，以代豕韦之后。"训"更"为"代"，本方言三。夏本纪"更"作"受"，李富孙春秋左传异文释云："字形相似而乱。"
　　〔三〕襄廿四年左传。
　　〔四〕"李"晋语作"理"。理。李古字通。○铎按：韦注："理，士官也。""理"之为"李"，犹"行理"之为"行李"矣。
　　〔五〕"闲"晋语作"奸"。○铎按：国语多以"闲"为"奸"，周语中："神无闲行"，韦注："闲行，奸神淫厉之类也。"是其例。证以此引，则今本晋语"奸"字为后人所改明矣。
　　〔六〕士蒍，即子舆。○铎按：韦注："子舆，士蒍之字。"
　　〔七〕晋语作"佐文。襄为诸侯，诸侯无二心"。按昭廿六年左传云："王甚神圣，无恶于诸侯。"○铎按："无恶"与"无二心"虽同义，然恐"恶"字是"二心"二字误合。晋语上文云：'司马侯见，曰："诸侯皆有二心。是之不忧，而怒和大夫，非子(谓范宣子)之任也？"’韦注："二心，欲叛晋。""无二心"与"有二心"相反，言弗叛也。"二心"字亦见成三年左传。又按："于"犹"为"也，"诸侯"二字似当重。襄廿七年左传疏引晋语作"武子佐文。襄，诸侯无二心"，下句"诸侯"不省，义较明矣。古文有承上宾语省下主语之例，然亦有省之而义不显者，此传上文："皆取其邑，而归诸侯，诸侯是以睦于晋。"定本如是，古本无下"诸侯"二字，亦此类也。
　　〔八〕晋语作"为成师，居太傅"，韦昭引唐尚书云："为成公军师。"按"师"当作"帅"，帅。率古通用。襄廿七年左传疏引晋语作"为元帅"。○铎按："师"当为"帅"，经义述闻卷二十一王念孙说同。王氏又云：'"为成帅"者，为成公之中军帅也。左传正义引作"及为元帅"，"元"字盖后人所改。’此"元帅"即"中军帅"也。此传上文："作三军，谋元帅"，杜注："中军帅"，疏云："晋以中军为尊，而上军次之。其二军则上军为尊。"是凡为晋中军帅者，即元帅矣。惟士会在晋成公之世实未将中军，景公三年尚将上军，见宣十二年左传。至七年，即鲁宣十六年，晋侯始命之将中军，且为太傅。然则晋语"为成帅"，本当言"为景帅"，以二君相接，故记之稍不审耳。
　　〔九〕旧重"法"字，衍。
　　〔一０〕"集"晋语作"缉"。○铎按：并"辑"之借。
　　〔一一〕按宣十六年左传云："以黻冕命士会将中军，且为太傅，于是晋国之盗逃奔于秦。"即晋语所云"居太傅，国无奸民"也。此文兼采左。国，分为二事，误矣。
　　〔一二〕"武子文"当作"武子子文子"。晋语韦昭注："文子，武子之子燮也。"
　　〔一三〕"降"晋语作"丰"。王侍郎云：'"降"疑"隆"。’○铎按：降，读为"隆"。说文："隆，丰大也。从生，降声。"故二字通用。墨子尚贤中篇："稷隆播种"，书吕刑"隆"作"降"。礼记丧服小记注："不以贰降"，释文：'降，一本作"隆"。’魏策四："休祲降于天"，曾。刘本并作"休烈隆于天。"荀子天论篇："隆礼尊贤而王"，韩诗外传一"隆"作"降"。尚书大传禹贡："隆谷元玉"，郑注：'隆，读如"厖降"之"降"。’史记司马相如传："业隆于襁褓"，汉书"隆"作"降"。其例不胜枚举。
　　〔一四〕"隰叔"以下本晋语。
　　〔一五〕"季氏"当作"士季氏"。古今姓氏书辨证云："士蒍之后，贞子士渥浊生庄子士弱，弱生士文伯瑕，瑕生景伯弥牟，别为士季氏。"亦见氏族略五。后纪十一。
　　〔一六〕"随"旧作"赵"。
　　〔一七〕"彘"旧作"嬴"。国名纪四郇。栎下有彘。后纪十一云："士鲂受彘，故氏为彘。"今据改。按成十八年左传，士鲂称彘季。襄十四年传彘裘，杜注："士鲂子也。"
　　〔一八〕后纪十一云："士蒍生士縠，为縠氏。"按士縠见文二年左传。
　　〔一九〕"扰氏"当作"扰龙氏"。元和姓纂云："刘累之后。"
　　〔二０〕"狸"旧作"□"。按周语，丹朱之后狸姓，在周为傅氏。
　　〔二一〕"楚"下旧有"氏"字，衍。
　　〔二二〕建，屈建。
　　〔二三〕文子，赵武也。
　　〔二四〕当重"康王"。○铎按：此读"建归以告"句，"康王曰"句，上"康王"二字探下省，而传不省。
　　〔二五〕"股肱"传作"光辅"。
　　〔二六〕"楚令尹"以下，本昭廿年左传。○铎按：此襄廿七年晋。楚盟时范武对屈建语，而晏子述之，其辞微多于彼。
　　〔二七〕论语云："修己以安人。"汉书高帝纪赞云：'春秋晋史蔡墨有言，"陶唐氏既衰，其后有刘累，学扰龙，事孔甲，范氏其后也。"而大夫范宣子亦曰："祖自虞以上为陶唐氏，在夏为御龙氏，在商为豕韦氏，在周为唐杜氏，晋主夏盟为范氏。"范氏为晋士师，鲁文公世奔秦。后归于晋，其处者为刘氏。刘向云："战国时，刘氏自秦获于魏。"秦灭魏，迁大梁，都于丰，故周市说雍齿曰"丰故梁徙也"。是以颂高祖云："汉帝本系，出自唐帝。降及于周，在秦作刘。涉魏而东，遂为丰公。"丰公，盖太上皇父。’按蔡墨事见昭廿九年左传，范宣子事见襄廿四年传，归晋事见文十三年传。
　　〔二八〕"铸"旧作"社"，据五德志篇改。"社"或为"祝"之误，注见前篇。○铎按：此当作"祝"。若本是"铸"字，则无缘误为"社"矣。汪改非。
　　帝舜姓虞，又为姚，居妫。武王克殷，而封妫满于陈，是为胡公〔一〕。陈袁氏〔二〕。咸氏〔三〕。舀氏。庆氏〔四〕。夏氏〔五〕。宗氏〔六〕。来氏。仪氏〔七〕。司徒氏〔八〕。司城氏〔九〕，皆妫姓也。
　　〔一〕史记陈世家。
　　〔二〕"袁"旧作"哀"。广韵二十二元"袁"字注云："袁姓本自胡公之后，或作爰。"唐书宰相世系表云："陈胡公满生申公犀侯，犀侯生靖伯庚，庚生季子惛，惛生仲牛甫，甫生圣伯顺，顺生伯他父，他父生戴伯，戴伯生郑叔，郑叔生仲尔金父，金父生庄伯，庄伯生诸，字伯爰，孙宣仲涛涂，赐邑阳夏，以王父字为氏。"按僖四年左传陈辕涛涂，释文云：'"辕"本多作"袁"。’○铎按：公。谷并作"袁"。隶释袁良碑云："周之兴，虞阏父典陶正，嗣满为陈侯，至玄孙涛涂，立姓曰袁。"急就篇颜注：'爰氏之先，本与陈同姓，其后或为"辕"字，又作"袁"字，本一族也。’史记齐世家作"袁"，陈世家作"辕"，并古字通用。
　　〔三〕"咸"疑当作"针"。古今姓氏书辨证云："陈僖公之孙针子，以所食邑为氏。"按针子见隐八年左传。襄廿四年传陈针宜咎，杜注："针子八世孙。"疏云："世本文也。"○铎按：秦嘉谟辑补世本定为针氏。
　　〔四〕襄七年左传陈有庆虎。庆寅。世族谱云："庆虎，桓公之五世孙。"○铎按：姓氏书辨证同。
　　〔五〕氏族略一云："陈宣公之子少西，字子夏，其孙征舒以王父字为氏。"按夏征舒见宣十年左传。昭廿三年传疏引世本云："宣公生子夏，夏生御叔，御叔生征舒。"○铎按：姓纂六止。三十五马分列子夏氏。夏氏，非也。
　　〔六〕哀十四年左传陈有宗竖，世族谱云："宣公六世孙。"
　　〔七〕宣九年左传陈有仪行父。
　　〔八〕氏族略四云："陈有司徒公子招，其后为司徒氏。"按招见昭八年左传，杜注："哀公弟。"○铎按：亦见姓纂之七。
　　〔九〕氏族略四云："哀公之子公子胜之后。"按胜见昭八年左传。世族谱云："司城氏公孙贞子，哀公孙。"按公孙贞子见哀十五年左传，孟子所谓司城贞子也。
　　厉公孺子完奔齐，桓公说之，以为工正〔一〕。其子孙大得民心，遂夺君而自立，是谓威王，五世而亡〔二〕。齐人谓陈田矣〔三〕。汉高祖徙诸田关中〔四〕，而有第一至第八氏〔五〕。丞相田千秋〔六〕。司直田仁〔七〕，及杜阳田先。砀田先〔八〕，皆陈后也。武帝赐千秋乘小车入殿，故世谓之车丞相〔九〕。及莽自谓本田安之后，以王家故更氏云〔一０〕。莽之行诈〔一一〕，实以田常之风。〔一二〕敬仲之支〔一三〕，有皮氏。占氏〔一四〕。沮氏〔一五〕。与氏〔一六〕。献氏〔一七〕。子氏〔一八〕。鞅氏〔一九〕。梧氏〔二０〕。坊氏〔二一〕。高氏〔二二〕。芒氏〔二三〕。禽氏。〔二四〕
　　〔一〕庄廿二年左传。○铎按：亦详史记齐世家。田完世家。
　　〔二〕按史记田完世家，陈氏自立，始于太公和，威王则和之孙也。汉书地理志云："九世至和而篡齐，至孙威王称王，五世为秦所灭。"元后传又云："十一世田和有齐国，三世称王。"
　　〔三〕句有脱误。田完世家云："敬仲之如齐，以陈氏为田氏。"索隐云："陈。田二字声相近。"○铎按：古读"陈"如"田"，说见钱大昕十驾斋养新录五。此言齐人谓"陈"为"田"，似无脱误。
　　〔四〕史记高祖纪在九年。○铎按；货殖传云："关中富商大贾大抵尽诸田。"
　　〔五〕后汉书第五伦传云："其先齐诸田。诸田徙园陵者多，故以次第为氏。"元和姓纂引风俗通云："第八氏亦齐诸田之后。田广弟英为第八门，因氏焉。"氏族略四云："广孙田登为第二氏。"古今姓氏书辨证又云："广孙田癸为第三氏。"
　　〔六〕田千秋，见下。
　　〔七〕汉书田叔传云："其先齐田氏也。"仁，叔少子。
　　〔八〕汉书儒林传云："汉兴，田何以齐田徙杜陵，号杜田生。"又云："丁宽授同郡砀田王孙。"此"杜阳"乃"杜陵"之误。汉时称先生或单言"先"，或单言"生"。史记晁错传云："学申。商刑名于轵张恢先所。"徐广曰：'"先"即"先生"。’汉书错传作张恢生。又云："上招贤良，公卿言邓先。"颜师古注："邓先犹言邓先生也。"史记叔孙通传：'诸弟子以制礼，皆赐为郎，喜曰："叔孙生诚圣人也！"’汉书梅福传云："叔孙先非不忠也。"叔孙先与称叔孙生同。此言田先，汉书言田生，其称一也。○铎按：汉书叔孙通传："生何言之谀也？"史记"生"作"先生"。其例不胜枚举。
　　〔九〕汉书车千秋传云："本姓田氏，其先齐诸田，徙长陵。千秋年老，上优之，朝见得乘小车入宫殿中，故因号曰车丞相。"
　　〔一０〕汉书元后传云："王建为秦所灭，项羽起，封建孙安为济北王。至汉兴，安失国，齐人谓之王家，因以为氏。"
　　〔一一〕论语：'子曰："久矣哉，由之行诈也！"’汉书叙传答宾戏云："吕行诈以贾国。"○铎按：汉书王莽传赞云："乃始恣睢，奋其威诈。"
　　〔一二〕○铎按："以"犹"有"也。风俗通穷通篇："贡士恩亲，经传无以也。""无以"即"无有"。古读"有"如"以"，说见顾炎武唐韵正。
　　〔一三〕"支"旧作"又"。上文云："邾颜子之支，别为小邾。"今依例改之。
　　〔一四〕广韵二十四盐"占"字注云："占姓，陈大夫子占之后。"后纪十二占氏以下并加"子"字，氏族略三同。古今姓氏书辨证引世本云："陈桓子生子占书，书生子良坚，坚子以王父字为氏。"按子占，昭十九年左传称孙书，哀十一年传称陈书。
　　〔一五〕古今姓氏书辨证引世本云："陈烈子生子沮与，后为子沮氏。"
　　〔一六〕元和姓纂作"子舆，陈桓子生子石难，为子舆氏。"按子舆以字为氏，"子石"当是"子舆"。
　　〔一七〕元和姓纂子献氏引世本云："陈桓公孙子献之后。"按"桓公"当作"桓子"。○铎按：秦氏辑补世本氏姓篇注云："姓纂称陈桓子作桓公，僖子作僖公，皆出于世本，乃齐史之旧称。"
　　〔一八〕"子"字误，或当为"宋"。元和姓纂云："陈宣公生子楚，其后为子宋氏。"按"宣公"当为"宣子"，即僖子子夷也。见下。○铎按：当作子宋氏，传写脱"宋"字耳。宣子称公，说见上注。
　　〔一九〕元和姓纂云："陈僖子生简子齿，为子鞅氏。"
　　〔二０〕元和姓纂作"子寤，陈僖子生宣子，其后为子寤氏。"按哀十四年左传杜注："宣子名夷"，疏引世本作其夷。
　　〔二一〕元和姓纂作"子枋，陈僖子生穆子安，为子枋氏。"
　　〔二二〕元和姓纂作"子尚"，引世本云："陈僖子生廪邱子尚意兹，因氏焉。"按廪邱盖所食邑，子尚字，意兹名。哀十四年左传杜注云："廪邱子意兹"，疏引世本作廪邱子凿兹。○铎按：国名纪一注引世本云："廪邱，齐大夫廪邱子邑。"氏族略三同。
　　〔二三〕元和姓纂子芒氏引世本云："陈僖子生子芒盈，因氏焉。"按哀十四年左传杜注作芒子盈，疏引世本同。
　　〔二四〕古今姓氏书辨证云："陈僖子生惠子得，为子禽氏。"按惠子得亦见哀十四年传杜注及疏引世本。
　　帝乙元子微子开，纣之庶兄也〔一〕。武王封之于宋〔二〕，今之睢阳是也〔三〕。宋孔氏〔四〕。祝其氏〔五〕。韓獻氏〔六〕。季老男氏〔七〕。巨辰。經氏。事父氏。皇甫氏〔八〕。華氏〔九〕。魚氏〔一０〕。而董氏〔一一〕。艾。歲氏。鳩夷氏〔一二〕。中野氏。越椒氏〔一三〕。完氏。懷氏。不第氏〔一四〕。冀氏。牛氏〔一五〕。司城氏〔一六〕。□氏〔一七〕。近氏。止氏。朝氏。□氏〔一八〕。右歸氏〔一九〕。三□氏。王夫氏〔二０〕。宜氏。徵氏。鄭氏〔二一〕。目夷氏〔二二〕。鱗氏〔二三〕。臧氏。虺氏。沙氏。黑氏。圍龜氏〔二四〕。既氏。據氏。磚氏。己氏。成氏〔二五〕。邊氏〔二六〕。戎氏〔二七〕。買氏。尾氏。桓氏〔二八〕。戴氏〔二九〕。向氏〔三０〕。司馬氏〔三一〕，皆子姓也。
　　〔一〕史记宋世家。本名启，汉人避讳作"开"。
　　〔二〕注详五德志。
　　〔三〕汉书地理志云："周封微子于宋，今之睢阳是也。"
　　〔四〕元和姓纂云："正考父生孔父嘉，子孙以王父字为氏。"按孔父见桓元年左传。孔氏详下。
　　〔五〕元和姓纂引风俗通云："宋戴公子祝其为司寇，因氏焉。见世本。"
　　〔六〕"韩"当作"干"。古今姓氏书辨证引世本云："宋司徒华定后为干献氏。"氏族略四。后纪十并作"干"。按宋司徒华定见襄廿九年左传。○铎按：张氏姓氏寻源十五翰亦云：'潜夫论今本作"韩献"者误。’
　　〔七〕后纪十以季老男为三字姓，又别有季老氏。老男氏。古今姓氏书辨证引世本云："宋华氏有华季老，其子氏焉。"成十五年左传疏引世本云："华督生世子家，家生秀老。""秀"盖即"季"之误。
　　〔八〕唐书宰相世系表云："宋戴公白生公子充石，字皇父，皇父生季子来，来生南雍□，以王父字为氏。"广韵九麌"父"字注云：'汉初有皇父鸾，自鲁徙居茂陵，改"父"为"甫"。’按父。甫古通用，非改字也。皇父充石见文十一年左传。○铎按：巨辰。经氏，秦氏世本辑补据姓氏急就篇订作白马氏。经氏。姓纂六至有事父氏，本此，而他书无见，疑即皇父氏之讹衍。
　　〔九〕桓元年左传宋华父督，疏引世本云："华父督，宋戴公之孙好父说之子。"二年传云："会于稷，以成宋乱，为赂故，立华氏也。"杜注："督未死而赐族，督之妄也。"按华父为督字，以字为氏。
　　〔一０〕僖九年左传云："宋襄公即位，以公子目夷为仁，使为左师以听政，于是宋治，故鱼氏世为左师。"按目夷字子鱼，襄公庶兄。○铎按：姓氏急就篇引风俗通云："宋公子鱼，贤而有谋，以字为氏。"
　　〔一一〕文十一年左传宋有耏班。"而"或当作"耏"。○铎按：氏族略三作耏氏。
　　〔一二〕"鸠"，氏族略四。古今姓氏书辨证。后纪十一注并引作"鸱"。○铎按：淮南子泛论训："昔齐简公释其国家之柄，而专任其大臣，故使陈成田常。鸱夷子皮得成其难。"是齐有鸱夷氏，"鸠"字讹。又艾。岁氏，秦嘉谟世本辑补作艾氏。雍氏，谓此误作岁氏。
　　〔一三〕后纪十有椒氏。"越"字疑衍。元和姓纂。氏族略并以越椒为楚姓。
　　〔一四〕"第"旧作"弟"，据古今姓氏书辨证。氏族略五引改。元和姓纂引潜夫论不更氏，后纪十注云："不更。不茅见潜夫论"，又别有不夷氏，云："见世本。姓纂以为不夷。甫须之后。"按本书无不更。不茅。不夷。第。夷声相近，"第"误为"茅"，"夷"误为"更"。史记鲁世家："炀公筑茅阙门"，徐广曰：'"茅"一作"第"，一作"夷"。’正与此同。
　　〔一五〕唐书宰相世系表云："宋微子之后司寇牛父，子孙以王父字为氏。"按司寇牛父见文十一年左传。○铎按：姓纂十八尤。广韵并同。
　　〔一六〕元和姓纂引世本云："宋戴公生东乡克，孙乐喜为司城氏。"按襄九年左传云："乐喜为司城"，杜注："乐喜，子罕也。"礼记檀弓疏引世本云："戴公生乐甫术，术生石甫愿绎，绎生夷甫倾，倾生东乡克，克生西乡士曹，曹生子罕喜。"姓纂有脱文。○铎按：秦嘉谟改"生"为"孙"，而不知有脱文。程本"司"作"月"，讹。
　　〔一七〕按"□"为"网"字之俗，见广韵三十六养。○铎按：程本改"罔"。
　　〔一八〕氏族略四□氏引风俗通云："宋左师□之后。"按左师□，宋缪公子，见隐三年公羊传。"□"与"勃"同。○铎按：程本讹"教"。又"近"当作"所"。所氏见姓纂八语。氏族略四引风俗通。
　　〔一九〕元和姓纂右归氏引此书。按"归"盖"师"之误。姓纂有右师氏，引世本云："宋武公生公子中代为右师，因氏焉。"氏族略四武公。公子中作庄公。公子申。成十五年左传疏引世本云："庄公生右师戊。"○铎按：疏引世本有脱文，当云："庄公生公子中，为右师氏。""中"即"仲"字，氏族略"中"作"申"，庄公作武公，并误。
　　〔二０〕"王"疑是"壬"，春秋襄元年有楚公子壬夫，此其比也。○铎按："□"當作"伉"，姓纂引風俗通云："晋公子重耳封舅犯于三伉，支孙氏焉。"然此乃晋公族，不当列此。
　　〔二一〕昭廿一年左传宋有郑翩。○铎按：秦嘉谟据姓氏急就篇。氏族略四引风俗通改"宜"为"宣"，云："宋宣公后，以谥为氏。"
　　〔二二〕广韵六脂"夷"字注云："宋公子目夷之后。"详上鱼氏注。
　　〔二三〕文七年左传："鳞矔为司徒"，疏引世本云："桓公生公子鳞，鳞生东乡矔。"成十五年传："鳞朱为少司寇"，杜注："鳞矔孙。"
　　〔二四〕宋文公子围龟字子灵，见成十五年左传。○铎按：见成五年传，秦氏世本辑补亦衍"十"字。昭廿二年左传宋有臧士平(石经"士"讹"氏")。文十六年传宋有荡虺，杜注："意诸之弟。"秦云："疑以为氏。"沙氏，秦据姓氏书辨证十二齐改泥氏。黑氏，秦据成五年传改灵氏。
　　〔二五〕哀十三年左传宋有成矔。○铎按：据氏，秦据姓纂二十一麦改获氏，云："宋大夫猛获之后。"
　　〔二六〕昭廿二年左传："宋边卬为大司徒"，杜注："卬，平公曾孙。"广韵一先"边"字注：'边姓，陈留风俗传云："祖于宋平公。"’氏族略三云："宋公子城之后，城字子边。或言宋平公子御戎字子边，子孙以王父字为氏。"
　　〔二七〕襄十九年左传："齐灵公诸子仲子。戎子"，杜注："诸子，诸妾姓子者。二子皆宋女。戎子即戎氏女也。"
　　〔二八〕急就篇颜师古注云："宋桓公孙鳞矔为宋司徒，号曰桓子，因为氏焉。"唐书宰相世系表云："宋桓公之后向魋亦号桓氏。"按桓魋见哀十三年左传。
　　〔二九〕急就篇颜师古注云："宋戴公生公子文遂，称戴氏。"按昭八年左传宋有戴恶。○铎按：亦见广韵。姓纂十九代。
　　〔三０〕成十五年左传："华元使向戍为左师"，杜注："向戍，桓公曾孙。"疏引世本云："桓公生向父盻，盻生司城訾守，守生小司寇鳣及合左师。左师即向戍也。"广韵四十一漾"向"字注云："戍以王父字为氏。"
　　〔三一〕哀十四年左传宋桓魋弟司马牛。史记仲尼弟子传索隐云："以魋为宋司马，故牛遂以司马为氏。"
　　闵公子弗父何〔一〕生宋父，宋父生世子，世子生正考父，正考父生孔父嘉，孔父嘉生子木金父；木金父降为士，故曰灭于宋〔二〕。金父生祁父，祁父生防叔；防叔为华氏所偪，出奔鲁，为防大夫，故曰防叔。防叔生伯夏，伯夏生〔三〕叔梁纥，为鄹大夫，故曰鄹叔纥，生孔子〔四〕。
　　〔一〕"何"旧作"河"。
　　〔二〕昭七年左传：'孟僖子曰："孔子，圣人之后也，而灭于宋。"’
　　〔三〕"生"旧脱。
　　〔四〕"闵公"以下本世本，诗那疏引之，"闵"作"愍"，彼云："宋父生正考父"，文有脱灭。王肃撰家语本姓解与此同，亦用世本也。○铎按：臧庸拜经日记卷七云："王符所举世数，与昭七年左传杜注合，惟以子木降士为灭于宋，与杜异。"
　　周灵王之太子晋，幼有成德，聪明博达〔一〕，温恭敦敏。谷。雒水斗，将毁王宫，王〔二〕欲壅之。太子晋谏，以为不顺天心，不若修政〔三〕。晋平公使叔誉聘于周，见太子，与之言，五称而三穷，逡巡而退，归告平公曰："太子晋行年十五，而誉弗能与言〔四〕，君请事之。"平公遣师旷见太子晋。太子晋与语，师旷服德，深相结也。乃问旷曰："吾闻太师能知人年之长短。"师旷对曰："女色赤白，女声清汗〔五〕，火色不寿。"晋曰："然。吾后三年将上宾于帝，女慎无言，殃将及女。"其后三年而太子死〔六〕。孔子闻之曰："惜夫！杀吾君也。"世人以其豫自知去期，故传称王子乔仙。〔七〕仙之后，其嗣避周难于晋，家于平阳，因〔八〕氏王氏〔九〕。其后子孙世喜养性神仙之术〔一０〕。
　　〔一〕风俗通正失篇云："周书称灵王太子晋幼有盛德，聪明博达。"今逸周书太子晋解不载此文，盖脱佚也。○铎按："成德"即风俗通"盛德"。宣二年左传："盛服将朝"，释文：'音成，本或作"成"。’是成。盛古通之证。
　　〔二〕"王"旧脱。
　　〔三〕以上本周语。
　　〔四〕○铎按：臣对君不得自称其字，"誉"当从周书作"臣"。
　　〔五〕逸周书二语互转，风俗通与此同。○铎按：风俗通脱"汗"字。
　　〔六〕以上本逸周书。
　　〔七〕"孔子闻之"以下，亦见风俗通。"知"字旧脱，据风俗通补。列仙传云："王子乔者，周灵王太子晋也。"汉书梅福传云："至今传以为仙。"
　　〔八〕"因"旧作"田"。
　　〔九〕唐书宰相世系表云："周灵王太子晋，以直谏废为庶人，其子宗敬为司徒，时人号曰王家，因以为氏。"
　　〔一０〕梅福传云："福居家，尝以读书养性为事。"
　　鲁之公族，有蟜氏〔一〕。后氏〔二〕。众氏〔三〕。臧氏〔四〕。施氏〔五〕。孟氏〔六〕。仲孙氏〔七〕。服氏〔八〕。公山氏〔九〕。南宫氏〔一０〕。叔孙氏〔一一〕。叔仲氏〔一二〕。子我氏〔一三〕。子士氏〔一四〕。季氏〔一五〕。公鉏氏〔一六〕。公巫氏〔一七〕。公之氏〔一八〕。子干氏。华氏〔一九〕。子言氏。〔二０〕子驹氏〔二一〕。子雅氏〔二二〕。子阳氏〔二三〕。东门氏〔二四〕。公析氏〔二五〕。公石氏〔二六〕。叔氏〔二七〕。子家氏〔二八〕。荣氏〔二九〕。展氏〔三０〕。乙氏〔三一〕，皆鲁姬姓也。
　　〔一〕礼记檀弓云："季武子寝疾，蟜固不说齐衰而入见。"固盖鲁公族。○铎按：史记仲尼弟子传有蟜疵，正义：'汉书云："鲁人。"’
　　〔二〕礼记檀弓后木，郑注："后木，鲁孝公子惠伯巩之后。"疏引世本作"孝公生惠伯革，其后为厚氏"。吕氏春秋察微篇郈昭伯，高诱注："郈氏，鲁孝公子惠伯华之后也，以字为氏。"华。革。巩，字形相近之误。郈昭伯见昭廿五年左传。汉书古今人表作厚昭伯，五行志又作后氏。襄十四年左传厚成叔，释文云：'"厚"本或作"郈"。’风俗通过誉篇亦作"后"。后。厚。郈并通。○铎按：经义述闻十九王引之曰：'昭二十五年传言季郈者一，言郈氏者二，言郈昭伯者二，言郈孙者四，"郈"字皆当作"后"。元和姓纂引风俗通曰："鲁大夫郈昭伯食采于郈，因氏焉。"已误以后孙之"后"为郈邑之"郈"。食采于郈者叔孙氏，非后氏也。’又云：'吕氏春秋察微篇："鲁季氏与后氏斗鸡"，今本"后"作"郈"，后人依俗本左传改之也。据注"以字为氏"，则作"后"明矣。’汪谓后。郈通，失考。
　　〔三〕隐元年左传公子益师众父之后。世族谱云："众父，孝公子。"
　　〔四〕隐五年左传臧僖伯之后。疏云：'僖伯名彄，字子臧。世本云："孝公之子。"’○铎按：经义述闻二十二王引之春秋名字解诂云：'臧，古"藏"字。彄，读曰"区"。说文："区，踦区藏匿也。"’彄。臧名字相应，或谓食采于臧，非。
　　〔五〕氏族略三云："鲁惠公之子公子尾字施父，其子因以为氏。"古今姓氏书辨证云："施父生施伯，伯孙顷叔生孝叔，始以王父字为氏。"按：施父见桓九年左传。孝叔见成十一年传，杜注："鲁惠公五世孙。"
　　〔六〕文十五年左传："齐人或为孟氏谋"，杜注："庆父为长庶，故或称孟氏。"
　　〔七〕左传桓公子庆父之后。古今姓氏书辨证云："鲁桓公四子，次曰庆父。庆父生穆伯公孙敖，敖生文伯谷。惠叔难，谷生孟献子蔑，始以仲孙为氏。"
　　〔八〕服氏当是子服氏。古今姓氏书辨证云："仲孙蔑之子佗，别为子服氏。"按孟献子子仲孙它子服见鲁语。襄廿三年左传孟椒，杜注："孟献子之孙子服惠伯，即它子。"昭三年传称子服椒，其后有子服回。子服何。○铎按：说亦见鲁语注。昭十五年左传疏。檀弓疏。
　　〔九〕定五年左传鲁有公山不狃。○铎按：论语阳货篇作公山弗扰。
　　〔一０〕元和姓纂云："鲁孟僖子生阅，号南宫敬叔，叔生路，路生会，会生虔，为南宫氏。见世本。"按南宫敬叔见昭七年左传，"阅"作"说"。
　　〔一一〕庄卅二年左传：成季酖叔牙，立叔孙氏。"僖四年传公孙兹称叔孙戴伯，杜注："叔牙之子。"○铎按：经称公孙兹，僖五年经。传并称公孙兹。
　　〔一二〕礼记檀弓叔仲皮，郑注："叔仲皮，鲁叔孙氏之族。"疏引世本云："桓公生僖叔牙，叔牙生武仲休，休生惠伯彭，彭生皮为叔仲氏。"按彭当作彭生，文七年左传称叔仲惠伯。十八年传云："襄仲杀惠伯，公冉务人奉其帑以奔蔡，既而复叔仲氏。"○铎按：姓纂一屋引东观汉记云："叔仲彭生带，带生仲叔。仲职及寅，代为鲁大夫。"
　　〔一三〕元和姓纂云："鲁叔孙成子生申，为子我氏。"氏族略三云："申字子我。"按叔孙成子名不敢，见定元年左传。
　　〔一四〕古今姓氏书辨证引世本云："鲁叔孙成子生齐季，为子士氏。"
　　〔一五〕左传桓公子季友之后，亦曰季孙氏。○铎按：诗鲁颂□郑笺云："季孙行父，季文子也。"疏："行父是季友之孙，故以季孙为氏。左传。世本皆有其事。"
　　〔一六〕襄廿三年左传季武子子公弥称公鉏氏。定八年传公鉏极，杜注："公弥曾孙。"
　　〔一七〕襄廿九年左传鲁有公巫召伯。○铎按：公巫召伯，鲁文公子叔肸曾孙，见世族谱。
　　〔一八〕元和姓纂云："季悼子生惠伯鞅，鞅生懿伯拊，为公之氏。"氏族略三云："鞅字公之。"按季平子弟公之见昭廿五年左传。
　　〔一九〕华氏当是子革氏。元和姓纂引世本云："季平子支孙为子革氏。"○铎按：秦氏辑补世本子士氏下注云："潜夫论误作子干氏。"又华氏下注云：'史记孔子世家："季孙使公华。公宾。公林迎孔子。"王符以华氏次公之氏后，则华氏当即公华氏。’此疑当作子革氏。华氏。
　　〔二０〕元和姓纂云："季平子生昭伯寤之后。"氏族略三云："昭伯字子言。"按季寤子言见定八年左传，杜注："季桓子之弟。"
　　〔二一〕"驹"旧作"駶"，据后纪十改。昭廿五年左传子家羁，公羊传作子家驹。荀子大略篇杨倞注云："名羁，驹其字。"子驹氏盖其后也。○铎按：史记鲁世家："鲁败翟于咸，获长翟乔如。富父终甥舂其喉，以戈杀之，埋其首于子驹之门。"集解引贾逵曰："子驹，鲁郭门名。"秦氏据此，则谓子驹以地为氏。按驹读为"拘"，羁。拘名字相应，杨倞说似有理。且此节鲁公族多以字为氏，秦说盖非。
　　〔二二〕○铎按：姓纂六止引英贤传："季桓子生武叔灶，为子雅氏。"昭三年左传齐有公孙灶，亦字子雅。
　　〔二三〕元和姓纂云："鲁公族有子阳者，其后以王父字为氏。"又有子扬氏，引世本云："季桓子生穆叔，其后为子扬氏。"按阳。扬古通用，疑本一氏。○铎按：张澍分二氏，云：'路史："世本无子阳"，罗氏未见世本全文。’
　　〔二四〕僖廿六年左传东门襄仲，杜注："襄仲居东门，故以为氏。"○铎按：此本服虔说，见史记集解引。檀弓注："仲遂，鲁襄公之子东门襄仲。"疏云："世本及左传文也。"
　　〔二五〕史记仲尼弟子传有公□哀，本书遏利篇作"公析"，□。析古通用。哀盖鲁公族，集解引家语云"齐人"，殆非也。○铎按：姓纂作"公祈"，即"公析"之误，而以为卫后。
　　〔二六〕元和姓纂云："鲁僖公生共叔坚，坚生惠叔。子叔为公石氏。"氏族略三又云："悼公子坚字公石之后。"○铎按：秦氏引姓纂一东作"子孙为公石氏"，当是也。路史又云："伯禽之后有公石氏。"
　　〔二七〕春秋襄十四年叔老，杜注："声伯子也"，疏云："叔老，声伯子，叔盻孙，故以叔为氏。"礼记檀弓疏引世本云："叔盻生声伯婴齐，齐生叔老。"
　　〔二八〕氏族略三云："鲁庄公之孙公孙归父字子家，其后为子家氏。"按公孙归父子家见宣十年左传，昭五年传有子家羁。
　　〔二九〕定元年左传荣驾鹅，杜注："鲁大夫荣成伯也。"鲁语荣成伯，韦昭注："声伯之子也，名栾。"世族谱云："叔盻曾孙。"○铎按：襄廿八年传杜注："成伯，荣驾鹅。"
　　〔三０〕隐八年左传云："无骇卒，羽父请谥于族，公命以字为展氏。"杜注："无骇，公子展之孙，故为展氏。"广韵二十八狝"展"字注云："鲁孝公之子子展之后。"
　　〔三一〕僖廿六年左传："公使展喜犒师"，鲁语作乙喜。
　　卫之公族，石氏〔一〕。世叔氏〔二〕。孙氏〔三〕。宁氏〔四〕。子齐氏〔五〕。司徒氏〔六〕。公文氏〔七〕。析龟氏〔八〕。公叔氏〔九〕。公南氏〔一０〕。公上氏〔一一〕。公孟氏〔一二〕。将军氏〔一三〕。子强氏〔一四〕。强梁氏〔一五〕。卷氏〔一六〕。会氏雅氏〔一七〕。孔氏〔一八〕。赵阳氏〔一九〕。田章氏。孤氏〔二０〕。王孙氏〔二一〕。史龟氏〔二二〕。羌氏。羌宪氏。〔二三〕邃氏〔二四〕，皆卫姬姓也。
　　〔一〕隐四年左传。石碏之后。世族谱云："石碏，靖伯孙。"○铎按：史记卫世家集解引贾逵曰："石碏，卫上卿。"
　　〔二〕春秋世叔仪。世叔申。世叔齐，左传并作太叔。桓九年传疏云：'古者，"世"之与"大"，字义通也。’世族谱云："太叔仪，僖侯八世孙。"
　　〔三〕成十四年左传疏引世本云："孙氏出于卫武公。"唐书宰相世系表云："卫武公和生公子惠孙，惠孙生耳，为卫上卿，生武仲乙，以王父字为氏。"
　　〔四〕襄廿五年左传杜注："宁氏出自卫武公。"氏族略三云："卫武公生季亹，食采于宁，因以为氏。"○铎按：亦见姓纂四十六径。
　　〔五〕盖即齐氏。昭元年左传卫齐恶，世族谱云："昭伯子齐子无子，戴公以其子恶为之后。"廿年传齐豹称齐子氏，杜注："恶之子。"
　　〔六〕礼记檀弓卫司徒敬子，郑注："司徒，官氏，公子许之后。"元和姓纂云："卫文公生公子其许之后为司徒氏。"
　　〔七〕哀廿五年左传卫有公文要。
　　〔八〕"龟"字疑衍。昭廿年左传卫有析朱鉏，杜注："朱鉏，成子黑背孙。"氏族略三有公析氏，卫公子黑背字子析之后。○秦嘉谟云："公析氏，左传惟称析，王符误幷析。晁二氏为一氏。"○铎按：此节下文史晁氏，"晁"亦讹作"龟"，然晁氏不当重出，盖是衍文。
　　〔九〕礼记檀弓公叔文子，疏引世本云："献公生成子尚田，田生文子拔，拔生朱，为公叔氏。"○铎按：檀弓上篇郑注："文子，献公之孙，名拔。"疏引世本："献公生成子当，当生文子拔。"笺误分"当"为"尚田"二字。又姓氏书辨证云："卫献公少子发，国人谓之公叔，因以为氏。"拔与发非一人，张氏寻源谓拔即发，窃所不取。
　　〔一０〕氏族略三云："卫献公之子楚字公南，生子牟，为公南氏。"按公南楚见昭廿年左传。○秦嘉谟云："襄二十九年传之公子荆，即公南楚，见杜解。"
　　〔一一〕广韵一东"公"字注云："卫大夫有公上玉。"○张澍云："墨子作公尚，字相通。"
　　〔一二〕昭廿年左传卫公孟絷，杜注："灵公兄。"定十二年传卫公孟彄，杜注："彄，孟絷子。"疏云："絷字公孟，故即以公孟为氏。刘炫谓公孟生得赐族。"○铎按：此引杜注在定十二年春秋经。
　　〔一三〕礼记檀弓疏引世本云："灵公生昭子郢，郢生文子木，文子生简子瑕，瑕生卫将军文氏。"古今姓氏书辨证引世本作"郢生文子弥牟，为将军氏。"○铎按：檀弓疏引世本"氏"上有脱文，当云"瑕生卫将军文子，为将军氏"。上文"兰生虎，为司寇氏"，即其例。
　　〔一四〕元和姓纂云："昭子郢之后。"
　　〔一五〕元和姓纂引世本云："卫将军文子生慎子会，会生强梁，因氏焉。"○铎按：氏族略四"强"作"强"，同。
　　〔一六〕当作卷子氏。古今姓氏书辨证卷子氏引世本云："卫文公后卷子，子州氏焉。"后纪十："卫后有卷子氏。"
　　〔一七〕当作会雅氏。元和姓纂云："卫灵公子虺生灶，为会庌氏。"氏族略四：'庌，音"雅"。’后纪十："卫后有会庌氏。"○铎按：秦嘉谟亦谓潜夫论误分为二氏。
　　〔一八〕梁氏履绳云："哀十一年传，孔文子以孔姞妻太叔疾，是孔乃姞姓，故礼记祭统正义谓孔悝是异姓大夫。潜夫论以为姬姓，误也。"○铎按：秦嘉谟亦云："未知王符何据？"
　　〔一九〕旧脱"氏"字。广韵十阳"阳"字注云："卫公子赵阳之后，以名为氏。"按春秋定十四年："卫赵阳出奔宋"，杜注："阳，赵黡孙。"疏引世本云："懿子兼生昭子举，举生赵阳。"兼即黡也。黡见昭九年。世族谱："以赵为氏。"
　　〔二０〕"孤"疑是"狐"。哀十五年左传卫孟黡，汉书古今人表作狐黡。○铎按：氏族略四有申章氏，路史郑后有申章氏，张澍云："楚有申章氏，见新序。"皆非卫公族，则不得以"田"为"申"之讹。此田章氏未详所出。
　　〔二一〕定八年左传魏有王孙贾。哀廿六年传有王孙齐，杜注："贾之子昭子也。"
　　〔二二〕"龟"当为"晁"，氏族略五史晁氏引世本云："卫史晁之后。"按史晁即昭七年左传史朝，汉书古今人表作史晁。广韵四宵"晁"字注引风俗通云："晁姓，卫大夫史晁之后。"晁。龟字形相近而误。
　　〔二三〕古今姓氏书辨证引世本云："卫公族羌之孙宪，为羌宪氏。"○铎按：上羌氏疑当是羌师氏，姓氏书辨证十阳有羌师氏，出世本。张澍云：'姓纂作"魏有羌师氏"，讹。’
　　〔二四〕○铎按：秦氏辑补世本出蘧氏，云："潜夫论误作邃氏。"卫大夫有蘧瑗，字伯玉，孔子弟子。
　　晋之公族"氏〔一〕，又班为吕〔二〕，"芮又从邑氏为冀〔三〕，后有吕锜，号驹伯〔四〕。"犨食采于苦，号苦成叔；"至食采于温，号曰温季〔五〕，各以为氏。郄氏之班，有州氏〔六〕。祁氏〔七〕。伯宗以直见杀，其子州犁奔楚〔八〕，又〔九〕以"宛直而和，故为子常所妒，受诛〔一０〕。其子嚭奔吴为太宰〔一一〕，惩祖祢之行仍正直遇祸也，乃为谄谀而亡吴〔一二〕。凡"氏之班，有冀氏。吕氏。苦成氏。温氏。伯氏；靖侯之孙栾宾〔一三〕，及富氏〔一四〕。游氏〔一五〕。贾氏〔一六〕。狐氏〔一七〕。羊舌氏。〔一八〕季夙氏〔一九〕。籍氏，及襄公之孙孙黡〔二０〕，皆晋姬姓也。
　　〔一〕广韵二十陌"郄"字注云："郄姓，俗从□。"氏族略三云："晋大夫"文子食邑于"，以邑为氏。"按郄文子即晋语郄叔虎，韦昭注："郄芮之父郄豹也。"
　　〔二〕按僖十年左传：'□郑言于秦伯曰："吕甥。郄称。冀芮实为不从。"’三人疑皆同族。吕甥，十五年传称瑕吕贻甥，又称阴贻甥。阴。吕皆邑名。班，别也。
　　〔三〕成二年左传疏引世本云："郄豹生冀芮，芮生缺。"按僖十年左传郄芮亦称冀芮。卅三年传云："臼季使，过冀，见冀缺耨。"又云："以一命命郄缺为卿，复与之冀。"杜注："还其父故邑。"○铎按：晋语五："冀缺薅"，韦注："郄成子也。"
　　〔四〕"吕"当作"""。"锜号驹伯，见成十七年左传。吕锜见成十六年，即宣十二年魏锜，世族谱云："魏锜，魏犨子，为吕氏。"
　　〔五〕并见成十七年左传。
　　〔六〕昭三年左传杜注云："郄称，晋大夫，始受州。"州氏盖以邑为氏者。元和姓纂引风俗通云："晋州绰，其先食采于州，因氏焉。"按州绰见襄十八年左传。
　　〔七〕襄廿一年左传祁大夫，杜注："祁奚也。食邑于祁，因以为氏。"氏族略三云："晋献侯四世孙。"
　　〔八〕成十五年左传。○铎按：贤难篇："伯宗之以死。"
　　〔九〕"又"字旧在"楚"上。
　　〔一０〕昭廿七年左传。○铎按：明闇篇：""宛得众，而子常杀之。"亦见贤难篇。
　　〔一一〕定四年左传云："楚之杀郄宛也，伯氏之族出。伯州犁之孙嚭为吴太宰，以谋楚。"史记楚世家以嚭为宛之宗姓伯氏子。伍子胥传集解引徐广云："伯州犁者，晋伯宗之子也。伯州犁之子曰郄宛，郄宛之子曰伯嚭。宛亦姓伯，又别氏郄。"盖即本此书。然此书之意，本谓州犁奔楚后，其子又遇祸出奔。两言其子，文意相贯，并未尝以嚭为宛子也。唯传云："伯州犁之孙嚭"，此称"其子"殊误，而高诱注吕氏春秋当染篇。重言篇，韦昭注越语，并云："嚭，州犁之子"，则古有此说矣。
　　〔一二〕史记吴世家云："越王灭吴，诛太宰嚭，以为不忠。"
　　〔一三〕桓二年左传。
　　〔一四〕按庄廿三年左传云：'晋桓。庄之族偪，献公患之。士蒍曰："去富子，则群公子可谋己。"’杜注："富子，二族之富强者。"此以"富"为氏非也。○洪亮吉春秋左传诂云："寻绎上下文义，疑富子为群公子之一。杜以富强解之，恐误。"○铎按：洪氏虽规杜，固未尝以"富"为氏，乃秦氏辑补世本既据此文及杜注出富氏，又引广韵十五灰"槐"字注"晋大夫富槐之后"以证之。然广韵本说槐氏，不谓"富"为氏。考富氏为周室世卿，见本篇下文，氏族略亦谓"富为周大夫富辰之后"，秦氏不检，而又援据失实，其诬甚矣！
　　〔一五〕庄廿四年左传云："晋士蒍又与群公子谋，使杀游氏之二子。"杜注："游氏二子亦桓。庄之族。"
　　〔一六〕晋语云："贾佗公族也"，韦昭注："贾佗，狐偃之子射姑太师贾季也。食邑于贾。"古今姓氏书辨证云："晋唐叔虞少子公明，周康王封之于贾为附庸，谓之贾伯。曲沃武公取晋幷贾，因以其子孙为大夫。"
　　〔一七〕晋语云："狐氏出自唐叔。"
　　〔一八〕昭三年左传：'叔向曰："肸之宗十一族，惟羊舌氏在而已。"’疏引世族谱云："羊舌，其所食邑名。"
　　〔一九〕昭五年左传疏云："世本，叔向兄弟有季夙。"元和姓纂引此书，以季夙氏为晋靖公孙季夙之后，误。○铎按：郑樵以下诸家并沿误。
　　〔二０〕昭十五年左传云："孙伯黡司晋之典籍，以为大政，故曰籍氏。"
　　晋穆侯生桓叔，桓叔生韩万，傅晋大夫〔一〕，十世而为韩武侯，五世为韩惠王，五世而亡国〔二〕。襄王之□孙信，俗人谓之韩信都〔三〕。高祖以信为韩王孙，以信为韩王，后徙王代，为匈奴所攻，自降之〔四〕。汉遣柴将军击之，斩信于参合，信妻子亡入匈奴中。至景帝〔五〕，信子颓当及孙赤〔六〕来降，汉封颓当为弓高侯，赤为襄城侯。及韩嫣，武帝时为侍中，贵幸无比。案道侯韩说，前将军韩曾〔七〕，皆显于汉〔八〕。子孙各随时帝分阳陵。茂陵。杜陵〔九〕。及汉阳。金城诸韩，皆其后也。信子孙余留匈奴中〔一０〕者，亦常在权宠，为贵臣。及留侯张良，韩公族姬姓也。秦始皇灭韩，良弟死不葬，良〔一一〕散家赀千万，为韩报雠，击始皇于博浪沙中，误椎副车。秦索贼急，良乃变姓为张〔一二〕，匿于下邳，遇神人黄石公，遗之兵法。及沛公之起也，良往属焉。沛公使与韩信略定韩地，立横阳君城〔一三〕为韩王，而拜良为韩信都〔一四〕。信都者〔一五〕，司徒也。俗前〔一六〕音不正，曰信都，或曰申徒〔一七〕，或胜屠〔一八〕，然其本共一司徒耳。后作传者不知"信都"何因，强妄生意，以为此乃代王为信都也。凡桓叔之后，有韩氏。言氏〔一九〕。婴氏〔二０〕。祸余氏〔二一〕。公族氏〔二二〕。张氏，此皆韩后姬姓也。昔周宣王亦有韩侯，其国也〔二三〕近燕，故诗云："普彼韩城，燕师所完〔二四〕。"其后韩西亦姓韩，为魏满所伐，迁居海中〔二五〕。
　　〔一〕史记韩世家索隐云："系本及左传旧说，皆谓韩万是曲沃桓叔之子。"晋语韦昭注："桓叔生子万，受韩以为大夫，是为韩万。""傅"疑"仕"，上云："赵夙仕晋卿大夫"，是其证。
　　〔二〕武侯，韩世家作武子，自武子至宣惠王凡八世。汉书地理志云："韩自武子后，七世称侯，六世称王，五世而为秦所灭。"○铎按：自武子至惠王凡八世，与六国表合，汉志"七世称侯"误。
　　〔三〕史记韩王信传集解引徐广曰："一云信都。"索隐以为出楚汉春秋。
　　〔四〕王先生云：'"自"字疑衍，或"信"字之误。’○铎按："自"疑"因"，"因"俗作"□"，故误。
　　〔五〕降汉在孝文十四年，非景帝时。
　　〔六〕"赤"传作"婴"。
　　〔七〕"曾"旧作"鲁"。
　　〔八〕见史记。汉书。
　　〔九〕谓随所事帝徙居其陵。
　　〔一０〕"军氏"至此，旧错入后"轩氏"下。宋本盖已如此，故后纪十所载卫。郑公族往往淆乱。
　　〔一一〕"良"疑衍。
　　〔一二〕孙侍御云：'"张"当作"长"。张良易姓为长，见高士传。’继培按：作"张"是也。史记留侯世家索隐云："王符。皇甫谧并以良为韩之公族姬姓也。秦索贼急，乃改姓名，而韩先有张去疾及张谴，恐非良之先代也。"是潜夫本作"张"矣。
　　〔一三〕"城"路史发挥五。罗璧识遗并引作"成"，与史合。
　　〔一四〕见史记留侯世家。按世家："项梁使良求韩成，立以为韩王，以良为韩申徒，与韩王将千余人西略韩地。"韩王信传云："张良以韩司徒降下韩故地，得信以为韩将。"此云"沛公使与韩信略地"，又以其事在拜司徒前，并误。"信都"汉书功臣表又作"申都"，颜师古曰：'楚汉春秋作"信都"。’
　　〔一五〕旧不重"信都"，据路史识遗补。
　　〔一六〕"前"疑"闲"。礼记檀弓："马鬣封之谓也"，郑注："俗闲名。"王制："东方曰寄，南方曰象，西方曰狄鞮，北方曰译。"郑注："皆俗闲之名。"亦见论衡订鬼篇。
　　〔一七〕"申"旧作"司"。元和姓纂引风俗通云："申徒本申屠氏，随音改为申徒。"○铎按：此犹齐人以"司田"为"申田"。管子小匡篇："尽地之利，臣不如宁戚，请立为大司田。"立政篇："相高下，视肥硗，使五谷桑麻皆安其处，申田之事也。"晏子春秋谏上篇："为田野之不辟，仓库之不实，则申田存焉。"申。司音不相近，故曰"不正"。
　　〔一八〕史记酷吏传："周阳由为河东尉时，与其守胜屠公争权，相告言罪。"索隐引风俗通云："胜屠即申屠也。"
　　〔一九〕"韩氏。言氏"当作韩言氏。元和姓纂引世本云："晋韩厥生无忌，无忌生襄，襄生鲁为韩言氏。"氏族略五"鲁"作"子鱼"。按无忌。襄并见左传。
　　〔二０〕"婴氏"当作韩婴氏。元和姓纂云："晋韩宣子玄孙韩婴为韩婴氏。"
　　〔二一〕元和姓纂。氏族略四并引作"褐余氏"。按当作"褐氏。余氏"，即韩褐氏。韩余氏。广韵九鱼"余"字注云："晋卿韩宣子之后，有名余子者，奔于齐，号韩余氏。"古今姓氏书辨证云：'韩余，世本："韩宣子子余之后氏焉。"’又云：'韩褐，英贤传曰："韩厥后。"’韩褐。韩余，此称褐氏。余氏，亦犹韩言。韩婴之不言"韩"也。宣二年左传晋有余子之官，韩氏盖尝有为此官者。广韵："名余子"，"名"当是"为"。世本"子余"，亦"余子"之误。氏族略引世本正作"余子"。说宛修文篇有韩褐子。○铎按：姓纂十三曷。氏族略四"褐余氏"即据此书误本。
　　〔二二〕宣二年左传云："晋成公即位，乃宦卿之嫡子而为之田，以为公族。"成十八年传云："韩无忌为公族大夫。"襄七年传云："晋侯谓韩无忌仁，使掌公族大夫。"十六年传云："韩襄为公族大夫"，杜注："无忌子。"公族氏盖公族大夫之后也。○铎按：秦氏亦谓公族氏盖无忌后。
　　〔二三〕"也"疑当作"地"。
　　〔二四〕韩奕。"普"今作"溥"。郑笺："燕，安也。大矣彼韩国之城！乃古平安时众民之所筑完。"释文云："王肃。孙毓并云此燕国。"○铎按：诗韩奕之梁山。韩城乃燕地之梁山。韩城，在今河北固安县，非今陕西之梁山。韩城。顾炎武日知录卷三。江永春秋地理考实卷二并据此文及水经圣水注。□水注辨之，经义述闻卷廿五王引之说同。说诗者习知陕西有古韩国，乃以之当燕地之韩侯城，皆未考地理故也。
　　〔二五〕按韩西盖即朝鲜。"朝"误为"韩"；"西"即"鲜"之转，故尚书大传以"西方"为"鲜方"。史记朝鲜传云："朝鲜王满者，故燕人也。自始全燕时，尝略属真番。朝鲜。"索隐云："按汉书，满姓卫，击破朝鲜王而自王之。"
　　毕公高与周同姓，封于毕，因为氏〔一〕。周公之薨也，高继职焉〔二〕。其后子孙失守，为庶世〔三〕。及毕万佐晋献公，十六年使赵夙御戎，毕万为右，以灭耿灭魏封万〔四〕，今之河北县是也。〔五〕魏颗又氏令狐〔六〕。自万后九世为魏文侯〔七〕。文侯孙罃为魏惠王，五世而亡〔八〕。毕阳之孙豫让，事智伯，智伯国士待之，豫让亦以见知之恩报智伯，天下纪其义〔九〕。魏氏〔一０〕。令狐氏。不雨氏。叶大夫氏。伯夏氏。魏强氏〔一一〕。豫氏，皆毕氏，本姬姓也。
　　〔一〕史记魏世家。○铎按：僖廿四年左传："管。蔡。郕。霍。鲁。卫。毛。聃。郜。雍。曹。滕。毕。原。酆。郇，文之昭也。"御览六百十八引颖容云："史记不识毕公文王之子，而言与周同姓。"
　　〔二〕书康王之诰："毕公率东方诸侯"，疏引王肃云："毕公代周公为东伯，故率东方诸侯。"
　　〔三〕"庶世"魏世家作"庶人"。
　　〔四〕以上本魏世家。世家云："赵夙为御，毕万为右，以伐霍。耿。魏，灭之。以耿封赵夙，以魏封毕万。"此文有脱误。闵元年左传云："灭耿，灭霍，灭魏，赐赵夙耿，赐毕万魏。"
　　〔五〕汉书地理志："河东郡河北，诗魏国，晋献公灭之，以封大夫毕万。"
　　〔六〕晋语令狐文子，韦昭注："魏颗之子魏颉也。"襄三年左传疏云："世族谱，魏颗。魏绛俱是魏犨之子，颗别为令狐氏，绛为魏氏。"唐书宰相世系表云："颗以获秦将杜回功封令狐，生文子颉，因以为氏。"
　　〔七〕礼记乐记疏引世本云："万生芒，芒生季，季生武仲州，州生庄子绛，绛生献子荼，荼生简子取，取生襄子多，多生桓子驹，驹生文侯。"○铎按：史记索隐引世本作"毕万生芒季，芒季生武仲州"。此云"自万后九世为魏文侯"，与乐记疏所引世本合。秦嘉谟辑补世本取索隐，张澍世本□集补注取乐记疏，而谓芒。季为二人恐误。果如其说，则此文当删"后"字，殆不然矣。
　　〔八〕汉书地理志云："自毕万后十世称侯，至孙称王，七世为秦所灭。"按魏世家自惠王至王假被虏凡七世。○铎按：六国表同。此云"五世而亡"，盖独数襄。哀。昭。安厘。景愍五王耳。若并惠王。王假计之，则为七世。
　　〔九〕赵策。
　　〔一０〕史记魏世家云："从其国名为魏氏。"
　　〔一一〕元和姓纂云："魏武子支孙庄子快生强，为魏强氏。"
　　周厉王之子友封于郑〔一〕。郑恭叔之后〔二〕，为公文氏〔三〕。轩氏〔四〕。驷氏〔五〕。丰氏〔六〕。游氏〔七〕。国氏〔八〕。然氏〔九〕。孔氏〔一０〕。羽氏〔一一〕。良氏〔一二〕。大季氏〔一三〕。十族之祖，穆公之子也，各以字为姓〔一四〕。及伯有氏〔一五〕。马师氏〔一六〕。褚师氏〔一七〕，皆郑姬姓也。
　　〔一〕史记郑世家。
　　〔二〕隐元年左传共叔段，杜注："段出奔共，故曰共叔，犹晋侯在鄂，谓之鄂侯。"疏云："贾。服以共为谥。"此作恭叔，义与贾。服同。○铎按：春秋经。传之"共"，释文及他书引多作"恭"，李富孙春秋左传异文释尝举九事证之。诗韩奕笺：'古之"恭"字或作"共"，是作"共"者借字也。至疏驳贾。服说，谓"作乱而出，非有其德可称；餬口四方，无人与之为谥"，则洪氏王左诂已议其非矣。
　　〔三〕"文"当作"父"。庄十六年左传公父定叔，杜注："共叔段之孙。"０铎按：父。文两形相似，又涉上卫姬姓公文氏而误。
　　〔四〕左传郑公子喜子罕，其后为罕氏。"轩"与"罕"通，昭元年左传罕虎，公羊传作轩虎。○铎按：广韵二十三旱"罕"字注云："左传郑有罕氏，出自穆公，以王父字为氏。"子罕见成十四年左氏经。传。
　　〔五〕左传郑穆公子騑子驷，其后为驷氏。○铎按：子驷肮见襄八年左传。
　　〔六〕旧脱"氏"字。左传郑穆公子子丰，其后为丰氏。世族谱云："子丰，公子平。"
　　〔七〕"游"旧作"将"。左传郑穆公子偃子游，其后为游氏。○铎按：子游，公子偃。见成六年左传杜注。
　　〔八〕左传郑穆公子发子国，其后为国氏。○铎按：公子发见襄九年左传。姓纂二十五德云："发生侨，字子产，生参，以王父字为氏。"
　　〔九〕左传郑穆公子子然，其后为然氏。昭四年有然丹。○铎按：杜注："然丹，郑穆公孙。"
　　〔一０〕左传郑穆公子嘉子孔，其后为孔氏。○铎按：襄九年。
　　〔一一〕左传郑穆公子子羽，其后为羽氏。襄卅年有羽颉。世族谱云："子羽，名翚。"○铎按：公孙挥，字子羽，见襄廿四年左传。
　　〔一二〕左传郑穆公子去疾子良，其后为良氏。○铎按：宣四年传杜注："子良，穆公庶子。"
　　〔一三〕元和姓纂引世本云："郑穆公生大季子孔志父之后。"按襄十九年左传士子孔，杜注："子良父。"世族谱志父作公子志，以大季为子良名，与世本异。
　　〔一四〕○铎按：自轩氏至大季氏凡十族，皆穆公子之后，惟大季似非字。
　　〔一五〕襄廿九年左传："郑大夫盟于伯有氏。"亦见卅年传。伯有即子良孙良霄字。
　　〔一六〕昭七年左传云："马师氏与子皮氏有恶"，杜注："马师氏，公孙鉏之子罕朔也。"襄三十年，马师颉出奔，公孙鉏代之为马师，与子皮俱同一族。
　　〔一七〕昭二年左传："郑公孙黑请以子印为褚师"，杜注："褚师，市官。"
　　太伯君吴，端垂衣裳〔一〕，以治周礼。仲雍嗣立，断发文身，□以为饰〔二〕。武王克殷，分封其后于吴，令大赐北吴〔三〕。季札居延州来，故氏延陵季子〔四〕。阖闾之弟夫概王奔楚堂溪，因以为氏〔五〕。此皆姬姓也。
　　〔一〕王先生云：'"垂"疑"委"。’○铎按：当从哀七年左传作"端委"。
　　〔二〕哀七年左传。"□"今作"臝"。○铎按：洪氏左诂云：'
　　释文："臝又作□"，盖本此。’
　　〔三〕汉书地理志云："太伯卒，仲雍立，至曾孙周章，而武王克殷，因而封之。又封周章弟中于河北，是谓北吴，后世谓之虞。"
　　〔四〕史记吴世家云："季札封于延陵，故号曰延陵季子。"礼记檀弓："延陵季子适齐"，郑注："季子让国居延陵，因号焉。春秋传谓延陵延州来。"昭廿七年左传："吴子使延州来季子聘于上国"，杜注："季子本封延陵，后复封州来，故曰延州来。"按此以延陵即延州来，与郑说同。
　　〔五〕定五年左传。○铎按：广韵作棠溪氏，堂。棠同。
　　郑大夫有冯简子〔一〕。后韩有冯亭，为上党守，嫁祸于赵，以致长平之变〔二〕。秦有将军冯劫，与李斯俱诛〔三〕。汉兴〔四〕，有冯唐，与文帝论将帅〔五〕。后有冯奉世，上党人也，位至将军，女为元帝昭仪，因家于京师〔六〕。其孙衍〔七〕，字敬通，笃学重义，诸儒号之曰"德行雍雍冯敬通"，著书数十篇，孝章皇帝爱重其文〔八〕。
　　〔一〕襄卅一年左传。
　　〔二〕史记赵世家。
　　〔三〕史记秦始皇纪。
　　〔四〕"汉兴"二字旧脱，据汉书冯奉世传补。此言冯氏，俱本奉世传。
　　〔五〕史记。
　　〔六〕汉书。
　　〔七〕当云"曾孙"。
　　〔八〕后汉书。按传云：'子豹，字仲文，长好儒学，乡里为之语曰："道德彬彬冯仲文。"’而不载敬通之号。
　　晋大夫郇息事献公〔一〕，后世将中军，故氏中行〔二〕，食采于智〔三〕。智果谏智伯而不见听，乃别族于太史为辅氏〔四〕。
　　〔一〕左传"郇"作"荀"。广韵十八谆"荀"字注云：'荀姓本姓郇，后去"邑"为"荀"。’
　　〔二〕文十三年左传中行桓子，杜注："荀林父也。僖二十八年始将中行，故以为氏。"史记赵世家索隐引世本云："晋大夫逝敖生桓伯林父。"
　　〔三〕下当云"故氏智"。宣十二年左传知庄子，杜注："庄子，荀首。""智"与"知"同。赵世家索隐引世本云："逝敖生庄子首。"
　　〔四〕晋语。
　　晋大夫孙伯黡实司典籍，故姓籍氏。辛有二子董之，故氏董氏。〔一〕
　　〔一〕昭十五年左传。○铎按：杜注云："辛有，周人也。其二子适晋为大史，籍黡与之共董督晋典，因为董氏。"
　　诗颂宣王，始有"张仲孝友"〔一〕，至春秋时，宋有张白蔑矣〔二〕。惟晋张侯〔三〕。张老〔四〕，实为大家。张孟谈相赵襄子以灭智伯，遂逃功赏，耕于□山〔五〕。后魏有张仪。张丑〔六〕。至汉，张姓滋多。常山王张耳，梁人。丞相张苍，阳武人也〔七〕。东阳侯张相如〔八〕。御史大夫张汤〔九〕，增定律令，以防奸恶，有利于民，又好荐贤达士，故受福佑〔一０〕。子安世〔一一〕为车骑将军，封富平侯，敦仁俭约，矜遂权〔一二〕而好阴德〔一三〕，是以子孙昌炽，世有贤胤，更封武始，遭王莽乱，享国不绝〔一四〕，家凡四公，世着忠孝行义〔一五〕。前有丞相张禹〔一六〕，御史大夫张忠〔一七〕；后有太尉张酺，汝南人，太傅张禹，赵国人〔一八〕。司邑闾里〔一九〕，无不有张者。河东解邑有张城，有西张城〔二０〕，岂晋张之祖所出邪？
　　〔一〕六月。
　　〔二〕"白"当作"□"，张□见昭廿一年左传。史记建元以来王子侯表距阳侯刘白，汉表作"□"，误与此同。"蔑"字衍，与下行"灭"字相并而误。
　　〔三〕成二年左传。即解张。
　　〔四〕成十八年左传。
　　〔五〕赵策"□山"作"负亲之邱"。○铎按："□"疑当作"负"，负山即负丘。尔雅释丘："丘背有丘为负丘"，是此丘所由得名也。赵策一作"负亲之邱"，"亲之"二字盖涉下文"韩。魏。齐。燕负亲以谋赵"而衍。("负亲"亦见赵策三，黄丕烈战国策札记卷中引吴正传云：'恐"燕"下"负亲"字衍。’非也。)
　　〔六〕魏策。
　　〔七〕并见史记。
　　〔八〕史记文帝纪十四年。
　　〔九〕汉书张汤传赞云："冯商称张汤之先与留侯同祖，而司马迁不言，故阙焉。"
　　〔一０〕"佑"疑"祜"。诗信南山。桑扈。下武并云："受天之祜"，郑笺："祜，福也。"汉书扬雄传长杨赋云："受神人之福祜。"○铎按：长杨赋"祜"与□。舞。胥。雅为韵，或作"佑"，非。然楚辞天问："惊女采薇鹿何佑？"与"喜"为韵，则非"祜"之误。王逸注："佑，福也。"是"福祜"亦可言"福佑"，非必字误。汉书王嘉传："宜思正万事，顺天人之心，以求福佑。"尤其明证矣。
　　〔一一〕汉书附汤传。
　　〔一二〕"矜遂权"当作"务远权"，汉书称其"欲匿名迹，远权势"。按史记货殖传："微重而矜节"，徐广曰：'"矜"一作"务"。’此务。矜相涉之证。○铎按：传封侯在前，为车骑将军在后，此文两句当互转。
　　〔一三〕按汉书张汤传赞云："汤虽酷烈，及身蒙咎，其推贤扬善，固宜有后；安世履道，满而不溢；贺之阴德，亦有助云。"贺，安世兄也。阴德，谓贺为掖庭令时，视养宣帝有恩。此以"好阴德"属安世，盖误。○铎按：安世传称其隐人过失，即所谓阴德也。
　　〔一四〕按汉书："安世五世孙纯嗣侯，恭俭自修，王莽时不失爵，建武中，更封富平之别乡为武始侯。"此叙封武始于王莽前，误也。
　　〔一五〕汤为御史大夫，安世为大司马；纯为大司空，纯子奋亦为司空，见后汉书纯传。
　　〔一六〕汉书。
　　〔一七〕汉书成帝纪阳朔二年。
　　〔一八〕并见后汉书。前。后，谓东。西京也。
　　〔一九〕司邑，谓司隶所部邑。
　　〔二０〕汉书曹参传云："别与韩信东攻魏将孙东张"，苏林注："东张属河东。"水经涑水篇："又南过解县东，又西南注于张阳池。"注云："又西南径张阳城。竹书纪年齐师逐郑太子齿奔张城南郑者也，汉书之所谓东张矣。"
　　偃姓舒庸。舒鸠。舒龙。舒共。止龙。郦。淫。参。会。六。院。□。高国〔一〕，庆姓樊。尹。骆，曼姓邓。优〔二〕，归姓胡。有。何〔三〕，葴姓滑。齐〔四〕，掎姓栖。疏〔五〕，御姓署。番。汤，嵬姓饶。攘。剎〔六〕，隗姓赤狄〔七〕。姮姓白狄〔八〕，此皆大吉之姓〔九〕。
　　〔一〕"偃姓舒庸。舒鸠。舒龙。舒共"旧作"优姓舒唐。鸠。舒龙。舒其"，据后纪七注引改。文出世本，见文十二年左传疏。后纪"止"下无"龙"字。按"止龙"当为"舒鲍"，左传疏引世本有舒鲍，此下列鲍姓在郦上可证。"共"世本作"龚"，又别有舒蓼，"参"疑即"蓼"之误。"淫"后纪作"谣"，按当为"繇"，后汉书郅恽传有西部督邮繇延，章怀注："繇姓，咎繇之后。""院"后纪作"阮"，当为"皖"，汉书地理志庐江郡皖县在舒与龙舒之后，国名纪二引地记："皖，偃姓，皋陶后。""白"与""偏旁形近之误。"高"当为"鬲"，即汉志平原郡之鬲，国名纪引郡国县道记云："古鬲国，偃姓，皋陶后。汉为县。"亦见国名纪六。"□"后纪作"棐"，王侍郎云：'疑是"裴"。’广韵十五灰"裴"字注云："裴姓，伯益之后，封于□乡，因以为氏。后徙封解邑，乃去邑从衣。"○铎按："蓼"误作"参"，秦嘉谟说同。其上当据世本六舒补"舒"字，而移至"郦"上。"□"程本作"筑"，秦氏据僖十七年春秋"齐人。徐人伐英氏"，及史记陈杞世家"皋陶之后，或封英。六"，谓"筑"当为"英"。考英即今湖北英山，六即今安徽六安，壤地相接；若伯益乃嬴姓，而解邑在今山西，去偃姓诸国弥远，则知王说谬而秦说是矣。今辄正其文如下："偃姓舒庸。舒鸠。舒龙。舒共。舒鲍。舒蓼。郦。繇。会。六。皖。英。高国。"言此十三国皆偃姓也。(王绍兰说又有补证，见所为本书序中，徒劳无益，故不引。)
　　〔二〕"曼"旧作"嫚"。桓七年左传疏引世本云："邓为曼姓。"九年传："邓南鄙鄾人。"此作"优"当误。○铎按：秦氏据晋语四改"庆"为"滕"，当是。
　　〔三〕国名纪六云：'世本："胡子国，归姓。"’又云：'"有"本一作"洧"。’○铎按：襄卅一年左传："立胡女敬归之子子野"，杜注："胡，归姓之国。"
　　〔四〕后纪五。国名纪一，"葴"作"箴"，"齐"作"济"。
　　〔五〕"掎"后纪十四寒浞传注。国名纪六作"猗"。按上云"黄帝之子"有葴氏。拘氏，此在葴姓下，疑"掎"即"拘"之误。
　　〔六〕"剎"旧作"杀"，据前纪三。国名纪六改。国名纪"剎"一作"利"。○铎按："嬛姓饶。穰。谷"，秦氏据路史。左传订如此。
　　〔七〕周语：'富辰曰："狄，隗姓也。"’韦昭注："隗姓，赤狄也。"
　　〔八〕昭十二年谷梁传范宁注："鲜虞，姬姓白狄也。"疏云："世本文。"此"姮"字疑"姬"之误。○秦氏据程本作"陧"，以为即晋语黄帝后十二姓之酉。○铎按：下文"短即犬戎氏"，"短"与"陧"形不相近，无缘致误。秦说失之。
　　〔九〕孙侍御云：'"大吉"疑"太古"。’
　　齐有鲍叔，世为卿大夫〔一〕。晋有鲍癸〔二〕。汉有鲍宣，累世忠直，汉名臣〔三〕。汉郦生为使者，弟商为将军〔四〕，今高阳诸郦为着姓。昔仲山甫亦姓樊，谥穆仲〔五〕，封于南阳。南阳者，在今河内〔六〕。后有樊倾子〔七〕。曼姓封于邓，后因〔八〕氏焉。南阳邓县上蔡北有古邓城，新蔡北有古邓城〔九〕。春秋时，楚文王灭邓〔一０〕。至汉有邓通〔一一〕。邓广〔一二〕。后汉新野邓〔一三〕禹，以佐命元功封高密侯〔一四〕。孙太后□〔一五〕性慈仁严明，约敕诸家莫得权，京师清净，若无贵戚；勤思忧民，昼夜不怠。是以遭羌兵叛，大水饥匮〔一六〕，而能复之，整平丰穰〔一七〕。太后崩后，群奸相参，竞加谮润〔一八〕，破坏邓氏，天下痛之〔一九〕。鲁昭公母家姓归氏〔二０〕。汉有隗嚣季孟〔二一〕。短即犬戎氏，其先本出黄帝〔二二〕。
　　〔一〕见左传。按齐语韦昭注云："鲍叔，姒姓之后。"
　　〔二〕宣十二年左传。
　　〔三〕宣见汉书。宣子永，永子昱，见后汉书。"汉名臣"上当脱"为"字。○铎按：此三鲍并承上文言之，则偃姓十三国当有舒鲍明矣。
　　〔四〕史记郦食其传。
　　〔五〕见周语。按后汉书樊宏传云："其先周仲山甫封于樊，因为氏焉。"
　　〔六〕续汉书郡国志："河内郡修武，故南阳，秦始皇更名。有南阳城。阳樊，攒茅田。"刘昭注引服虔曰："樊，仲山之所居，故曰阳樊。"
　　〔七〕昭廿二年左传"倾"作"顷"。
　　〔八〕"因"旧作"田"。
　　〔九〕按汉书地理志："南阳郡邓"，注："故国。""汝南郡上蔡"，注："故蔡国。""新蔡"，注："蔡平侯自蔡徙此。"春秋桓二年："蔡侯。郑伯会于邓"，杜注："颍川召陵县西南有邓城。"疏云："贾。服以邓为国，言蔡。郑会于邓之国都。释例以此颍川邓城为蔡地，以邓是小国，去蔡路远，蔡。郑不宜远会其都。"昭十三年左传："蔡公召二子而盟于邓"，杜注亦云："颍川召陵县西南有邓城。"召陵，汉属汝南，杜云颍川，据当时言之。按汉志及左传注，邓县是邓国，其上蔡。新蔡之邓城，即在召陵西南者，乃蔡地。此合二地为一，盖误。○铎按：此疏谬驳贾。服，沈钦韩已辩之，详左传地名补注一。
　　〔一０〕庄六年左传。○铎按：史记楚世家："文王十二年，伐邓，灭之。"楚文王十二年，即鲁庄公十六年，故此传云："十六年，楚复伐邓，灭之。"
　　〔一一〕史记佞幸传。○铎按：邓通事见遏利篇。贤难篇。
　　〔一二〕"广"下脱"汉"字。邓广汉，霍光女婿，见汉书霍光传及宣帝纪地节四年。○铎按：此当作"至汉有邓通。邓广汉。后新野邓禹"，"汉后"二字误倒耳。汪以为脱"汉"字，非。
　　〔一三〕"邓"旧脱。
　　〔一四〕后汉书。
　　〔一五〕空围程本作"天"。
　　〔一六〕"匮"旧作"馈"。
　　〔一七〕后汉书和熹邓皇后纪。
　　〔一八〕论语云："侵润之谮。"
　　〔一九〕续汉书五行志云"安帝不能明察，信宫人及阿母圣等谗言，破坏邓太后家。"事详后汉书邓□传。
　　〔二０〕襄卅一年左传。
　　〔二一〕后汉书。
　　〔二二〕"短"当为"姮"。上云"姮姓白狄"是也。山海经大荒北经云："黄帝生苗龙，苗龙生融吾，融吾生弄明，弄明生白犬。白犬有牝牡，是为犬戎。"
　　及徐氏。萧氏。索氏。长勺氏。陶氏。繁氏。骑氏。饥氏。樊氏。荼氏，皆殷氏旧姓也〔一〕。汉兴，相国萧何封酇侯，本沛人〔二〕，今长陵萧其后也。前将军萧望之，东海。杜陵萧其后也〔三〕。御史大夫有繁延寿，南郡襄阳人也〔四〕，杜陵。新丰繁其后也。
　　〔一〕定四年左传"骑"作"锜"，"荼"作"终葵"，又有条氏。尾勺氏。施氏。"殷氏"传作"殷民"。按续汉书五行志注载杜林疏亦作"殷氏"。汉书高惠高后文功臣表序：'杜业云："汤法三圣，殷氏太平。"’○铎按：洪氏左诂。沈钦韩春秋左传异文释并以荼氏当施氏，沈云：'荼，古读"舒"，与"施"音相迩。’
　　〔二〕汉书。按广韵三萧"萧"字注引风俗通云："宋乐叔以讨南宫万立御说之功，受封于萧，例附庸之国。汉相国萧何即其后氏也。"
　　〔三〕汉书萧望之传云："东海兰陵人，徙杜陵。"广韵"萧"字注云："本自宋支子，食采于萧，后因为氏。汉侍中萧彪始居兰陵，彪玄孙望之居杜陵，望之孙绍复还兰陵。"
　　〔四〕"郡"旧作"陵"。汉书百官公卿表："初元三年，丞相司直南郡李延寿子惠为执金吾，建昭二年为卫尉，三年为御史大夫。一姓繁。"按冯奉世后野王传作李，谷永。陈汤。萧望之传作繁。
　　周氏。邵氏。毕氏。荣氏。单氏。尹氏。镏氏。富氏。巩氏。苌氏〔一〕，此皆周室之世公卿家也。周。召者，周公。召公之庶子，食二公之采，以为王吏，故世有周公。召公不绝也〔二〕。尹者，本官名也〔三〕，若宋有太师〔四〕，楚有令尹。左尹矣〔五〕。尹吉甫相宣王者大功绩〔六〕，诗云，"尹氏太师，维周之底"，也〔七〕。单穆公。襄公。顷〔八〕公。靖公，世有明德，次圣之才〔九〕，故叔向美之以后必繁昌〔一０〕。
　　〔一〕并见左传。"镏"旧作"锱"。按"镏"与"刘"同，宣十年："天王使王季子来聘"，传称刘康公，杜注："王季子，其后食采于刘。"襄十五年公羊传云："刘夏者何？天子之大夫也。刘者何？邑也。其称刘何？以邑氏也。"
　　〔二〕郑康成诗谱云："文王受命，作邑于丰，乃分岐邦周。召之地，为周公旦。召公奭之采地。周公封鲁，死谥曰文公，召公封燕，死谥曰康公，元子世之，其次子亦世守采地，在王官，春秋时周公。召公是也。"诗疏云：'平王以西都赐秦，则春秋时周公。召公别于东都受采，存本周。召之名也，非复岐。周之地。晋书地道记云："河东郡垣县有召亭。"周则未闻。’按隐六年左传周桓公，杜注："周，采地。扶风雍县东北有周城。"僖廿四年传召穆公，杜注："召，采地。扶风雍县东南有召亭。"水经注渭水篇云：'雍水又东径召亭南，亭故召公之采邑也。京相璠曰："亭在周城南五十里。"’此西都时周。召采邑之可考者也。"王吏"旧作"主吏"，据程本改。昭卅年左传："王吏不讨。"周语："其贵国之宾至，则以班加一等，益虔；至于王吏，则皆官正莅事。"皆"王吏"之证。
　　〔三〕毛诗崧高序郑笺："尹吉甫，周之卿士也。尹，官氏。"元和姓纂引风俗通云："师。尹。三公，官也。以官为姓。"
　　〔四〕"师"当作"宰"。左传宋有太宰，无太师。○铎按：宋太宰，韩非子说林下篇。内储说上。下篇并有之。
　　〔五〕并见左传。
　　〔六〕"者"疑当作"着"，或"有"字之误。○铎按：作"着"是也。
　　〔七〕节南山。"底"今作"氐"。○铎按：此盖鲁诗。氐。底古通，毛诗用借字。
　　〔八〕"顷"旧作"颀"。○铎按："顷"误作"颀"，犹班禄篇"颀甫"讹为"倾甫"矣。
　　〔九〕王先生云：'"次"疑"叡"之误。’○铎按："次圣"即"齐圣"，伪书冏命："昔在文。武，聪明齐圣"，诗小宛："人之齐圣"，文二年左传："子虽齐圣"，本书五德志篇："齐圣广渊"，皆是也。次。齐古同声，说文"餈"或作"□"，"□"或作"秶"；尔雅释草："茨，蒺藜。"说文作"荠"，引诗"墙有荠"，今诗作茨；又小雅楚茨，礼记玉藻注作"楚□"，并二字通用之证。王说失之。又劝将篇"次圣继之"，对"上圣"言，与此义别。
　　〔一０〕并见周语。按穆公为靖公曾孙，此列于襄公上，误也。○铎按：周语下篇"繁"作"蕃"，同。
　　苦成〔一〕，城名也，在盐池东北〔二〕。后人书之或为"枯"〔三〕；齐人闻其音，则书之曰"库成"〔四〕；炖煌见其字，呼之曰"车成"〔五〕；其在汉阳者，不喜"枯"。"苦"之字，则更书之曰"古成氏"〔六〕。堂溪，溪谷名也，在汝南西平〔七〕。禹字子启者，启开之字也〔八〕。前人书堂溪误作"启"，后人变之，则又作"开"。古漆雕开。公冶长〔九〕，前人书"雕"从易，渻作"周"〔一０〕，书"冶"复误作"蛊"〔一一〕，后人又传〔一二〕作"古"，或复分为古氏。成氏。堂〔一三〕氏。开氏。公氏。冶氏。漆氏〔一四〕。周氏。此数氏者，皆本同末异。凡姓之离合变分，固多此类，可以一况，难胜载也。
　　〔一〕"成"旧作"城"，据元和姓纂。氏族略五。国名纪五引改。左传。鲁语。晋语并作"苦成"。
　　〔二〕汉书地理志河东郡安邑，注："盐池在西南。"
　　〔三〕苦。枯古通用，仪礼士虞礼："铏用芼苦"，郑注：'古文"苦"为"枯"。’
　　〔四〕"库成"旧作"车"一字。按氏族略五引风俗通云：'苦成，方言音变为"库成"。’后纪十有库成。
　　〔五〕"成"旧作"城"。按广韵九麻"车"字注云："世本有车成氏。"十四清"成"字注云："晋戊己校尉炖煌车成将，古成氏之后。"后纪十有车成。吴语越大夫苦成，春秋繁露对胶西王问篇作"车成"，亦苦。车音近之证。
　　〔六〕"成"旧作"城"。按下云"或分为古氏。成氏"。氏族略五引风俗通云："古成，苦成之后，随音改焉。"后纪十有古成，广韵十四清"成"字注云："汉有广汉太守古成云。古，音枯。"
　　〔七〕"西平"当作"吴房"。汉书地理志汝南郡吴房，孟康曰："本房子国，楚灵王迁房于楚。吴王阖闾弟夫概奔楚，楚封于此，为堂溪氏。以封吴，故曰吴房。今吴房城堂溪亭是。"
　　〔八〕文有脱误。汉书景帝纪注：'荀悦曰："讳启之字曰开。"’闵元年左传疏云："汉景帝讳启，启。开因是而乱。"
　　〔九〕并见论语。
　　〔一０〕"渻"旧作"泊"。按说文云："渻，少减也。"
　　〔一一〕旧作"书治汉误作蠹"。按蛊。冶古字通，史记货殖传："作巧奸冶"，徐广曰：'一作"蛊"。’后汉书马融传："田开。古蛊"，章怀注：'蛊，音冶。晏子春秋曰："公孙捷。田开疆。古冶子，事景公以勇。""蛊"与"冶"通。’
　　〔一二〕"传"与"转"同。○铎按：史记文帝纪十四年："鲁人公孙臣上书陈终始传五德事"，索隐："传，音转也。"
　　〔一三〕"堂"旧作"常"。
　　〔一四〕"漆"旧作"梁"。按广韵五质：'漆，俗作"柒"。’柒。梁形近之误。
　　易曰："君子以类族辩物〔一〕"，"多识前言往行以蓄其德"〔二〕，"学以聚之，问以辩之〔三〕。"故略观世记，采经书〔四〕，依国土，及有明文，以赞贤圣之后〔五〕，班〔六〕族类之祖，言氏姓之出，序此假意二篇，以贻后贤今之焉也〔七〕。
　　〔一〕同人象词。"辩"叙录作"变"。本书"辩"多为"变"，此盖后人据王易改之。
　　〔二〕见赞学篇。彼文"识"作"志"，"蓄"作"畜"。
　　〔三〕干文言。
　　〔四〕汉书元帝纪初元二年诏云："道以经书。"
　　〔五〕汉书叙传云："总百氏，赞篇章。"颜师古注："赞，明也。"
　　〔六〕"班"别也。
　　〔七〕按"今之焉"三字有误，"今"或是"合"，此二语与前"略记显者，以待士合挹损"意恉相同。淮南子修务训云："通士者，不必孔。墨之类，哓然意有所通于物，故作书以喻意，以为知者也。""假意"盖即"喻意"之义。○铎按："今"疑"参"之坏，"也"犹"耳"。此二篇记历代兴亡之迹，借以劝戒，故云"序此假意二篇，以贻后贤参之焉耳"。又此篇只疏列国之氏，不无抵牾漏略，张澍养素堂文集卷十七姓氏论尝议之，文繁不具引。



　　叙录〔一〕第三十六
　　夫生于当世，贵能成大功，太上有立德，其下有立言〔二〕。阘茸而不才〔三〕，先〔四〕器能当官〔五〕，未尝服斯□〔六〕，无所效其勋。中心时有感，援笔纪数文〔七〕，字以缀愚情，财令不忽忘〔八〕。刍荛虽微陋，先圣亦咨询〔九〕。草创〔一０〕叙先贤，三十六篇〔一一〕，以继前训〔一二〕，左丘明五经〔一三〕。
　　〔一〕○铎按：凡古人著书，叙皆在后，又多为韵语，此亦然。
　　〔二〕襄廿四年左传。
　　〔三〕史记贾谊传云："阘茸尊显"，索隐引胡广云："阘茸，不才之人。"
　　〔四〕"先"疑"□"。
　　〔五〕文十年左传云："当官而行。"
　　〔六〕新书官人篇云："王者官人有六等，六曰厮役。"斯。厮古今字。哀二年左传："人臣隶圉免"，杜注："去厮役。"释文：'
　　"厮"字又作"斯"。’引韦昭注汉书云："析薪曰斯。"按诗："墓门有棘，斧以斯之。"毛传："斯，析也。"说文无"厮"字，依音义当作"斯"。宣十二年公羊传："厮役扈养"，新序杂事四亦作"斯役"。汉书食货志云："服役者不下二人"，颜师古注："服，事也。"○铎按："□"程本作"役"。□，古文役。
　　〔七〕初学记廿一引尚书中候云："元龟负图出，周公援笔以时文写之。"
　　〔八〕"财"与"纔"同。说文云："忽，忘也。忘，不识也。"二字连文。汉书翟方进传：'陈庆云："前我为尚书时，尝有所奏事，忽忘之，留月余。"’
　　〔九〕诗板云："先民有言，询于刍荛。"按汉书艺文志论小说家云："闾里小知者之所及，亦使缀而不忘，如或一言可采，此亦刍荛狂夫之议也。"此文本于彼。
　　〔一０〕论语云："裨谌草创之。"
　　〔一一〕"先贤"二字疑误。○铎按："先贤"与"前训"当互易。此节通为五言，"六"上疑脱"有"字。
　　〔一二〕周语云："咨之前训。"○铎按："以"上疑脱一字。
　　〔一三〕白虎通五经篇云："五经何谓？易。尚书。诗。礼。春秋也。"左传序疏：沈氏云：'严氏春秋引观周篇云："孔子将修春秋，与左邱明乘如周，观书于周史，归而修春秋之经，邱明为之传，共为表里。"’汉书艺文志注："左邱明，鲁太史。"按"草创"下数语，疑有脱误。
　　先圣遗业，莫大教训。博学多识，疑则思问〔一〕。智明所成，德义所建。夫子好学，诲人不倦〔二〕。故叙赞学第一。
　　〔一〕论语。凡经书已注本篇者，此不重出。
　　〔二〕论语。
　　凡士之学，贵本贱末。大人不华，君子务实〔一〕。礼虽媒绍，〔二〕必载于贽〔三〕。时俗趋末，惧毁术〔四〕。故叙务本第二。
　　〔一〕文五年左传云："华而不实，怨之所聚也。"
　　〔二〕仪礼聘礼云："士为绍摈。"
　　〔三〕孟子云："出疆必载质。""贽"与"质"同。白虎通文质篇云："贽者质也；质己之诚，致己之悃愊也。"
　　〔四〕句脱一字。程本作"行术"。○铎按："术"上疑脱"圣"字，下云"遂远圣述"，是其例。
　　人皆智德，苦为利昏〔一〕。行污求荣〔二〕，戴盆望天〔三〕。为仁不富，为富不仁〔四〕。将修德行，必慎其原。故叙遏利第三。
　　〔一〕史记平原君传论云：'鄙语曰："利令智昏。"’说苑贵德篇云："凡人之性，莫不欲善其德，然而不能为善德者，利败之也。"
　　〔二〕汉书楚元王传刘向封事云："行污而寄治，身私而托公。"
　　〔三〕汉书司马迁传答任安书云："仆以为戴盆何以望天。"后汉书第五伦传云："戴盆望天，事不两施。"
　　〔四〕孟子。
　　世不识论，以士卒化〔一〕，弗问志行，官爵是纪。不义富贵，仲尼所耻〔二〕。伤俗陵迟〔二〕，遂远圣述〔四〕。故叙论荣第四。
　　〔一〕字误。王侍郎云：'"卒化"当作"族位"。论荣篇云："今观俗士之论也，以族举德，以位命贤。"下文又以族。位对文，是其证。’
　　〔二〕论语。
　　〔三〕荀子宥坐篇云："世之陵迟亦久矣。"汉书于定国传云："俗化陵夷"，颜师古注："言颓替也。""陵夷"与"陵迟"同，说文作"夌□"。
　　〔四〕"述"字误。俞樾云：'述，读为"术"。诗日月篇："报我不述"，释文曰："述，本亦作术。"述。术古通用，非误也。’○铎按：俞说是也。下叙本政云："述在于君"，亦以"述"为"术"。
　　惟贤所苦〔一〕，察妒所患，皆嫉过己，以为深怨〔二〕。或因颣衅〔三〕，或空造端〔四〕。痛君不察，而信谗言〔五〕。故叙贤难第五。
　　〔一〕方言云："惟，凡思也。"
　　〔二〕燕策云："我有深怨积怒于齐，而欲报之。"
　　〔三〕"颣衅"旧作"类舋"。淮南子泛论训云："夏后氏之璜，不能无考；明月之珠，不能无颣。"高诱注："考，瑕衅也。颣，盘若丝之结颣也。"
　　〔四〕汉书楚元王后刘向传元帝诏云："俗人乃造端作基，非议诋欺。"
　　〔五〕诗沔水云："谗言其兴"，毛传："疾王不能察谗也。"青蝇云："无信谗言。"
　　原明所起，述暗所生〔一〕，距谏所败〔二〕，祸乱所成。当涂之人，咸〔三〕欲专君〔四〕，壅蔽贤士，以擅主权〔五〕。故叙明暗第六〔六〕。
　　〔一〕○铎按："述"疑当作"迹"。汉书高惠高后文功臣表："迹汉功臣，亦皆剖符世爵"。贾谊传："窃迹前事"，师古注："寻前事之踪迹。"迹。迹同。汉三老赵宽碑："追迹前勋"，本书本政篇："远迹汉元以来"，皆其义。"迹"或作□，故讹。
　　〔二〕史记殷本纪云："知足以拒谏。""距"与"拒"通。
　　〔三〕"咸"旧作"成"。
　　〔四〕治要载申子大体篇云："一臣专君，群臣皆蔽。"晏子春秋谏下云："臣专其君，谓之不忠。"
　　〔五〕管子明法解云："臣有擅主者，则主令不得行，而下情不上通。"
　　〔六〕○铎按：本篇"暗"作"闇"，同。
　　上览先王，所以致太平〔一〕，考绩黜陟，着在五经。罚赏之实，不以虚名。明豫德音〔二〕，焉问扬庭〔三〕。故叙考绩第七。
　　〔一〕"太"字衍，本篇"致平"凡四见。法言寡见篇云："因秦之法，清而行之，亦可以致平乎？"汉书王莽传："辅翼于帝，期于致平。"颜师古注："致太平。"后汉纪明帝纪：'宋均曰："治皆致平。"’后汉书崔骃后实传政论云："以严致平，非以宽致平也。"马融传广成颂云："致平于仁义之渊。"中论审大臣篇云："其术诚合乎致平之道。"又云："治国致平之术。"皆其证。○铎按：笺"本篇"当云"此篇"。
　　〔二〕"豫"疑当作"务"。昭四年左传云："先王务修德音。"
　　〔三〕易夬："扬于王庭。"○铎按："焉"犹"乃"也，"于是"也。说见经传释词二。扬庭，谓大公无私。
　　人君选士，咸求贤能。群〔一〕司贡荐，竞进下材〔二〕。憎是掊克〔三〕，何官能治？买药得鴈〔四〕，难以为医。故叙思贤第八。
　　〔一〕"群"旧作"君"。
　　〔二〕史记儒林传云："即有秀才异等，辄以名闻，其不事学若下材及不能通一艺，辄罢之。"汉书王嘉传云："下材怀危内顾。"
　　〔三〕诗荡。"憎"今作"曾"。○铎按：此盖本鲁诗。
　　〔四〕广韵三十谏："赝，伪物。"鴈。赝古今字。韩非子说林下云：'齐伐鲁，索谗鼎。鲁以其鴈往。齐人曰："鴈也。"鲁人曰："真也。"’○铎按：能，古音奴来反，说见唐韵正。
　　原本天人，参连相因〔一〕，致和平机〔二〕，述〔三〕在于君，奉法选贤，国自我身〔四〕。奸门窃位〔五〕，将谁督察〔六〕？故叙本政第九。
　　〔一〕春秋繁露王道通三篇云："古之造文者，三画而连其中谓之王。三画者，天。地与人也；而连其中者，通其道也。取天。地与人之中以为贯而参通之，非王者孰能当？"
　　〔二〕毛诗芣卫序云："和平，则妇人乐有子矣。"郑笺："天下和，政教平也。"史记秦始皇纪琅邪台刻石辞云："天下和平。"
　　〔三〕"述"当作"术"。○铎按：述。术通，见上叙论荣。
　　〔四〕淮南子泰族训云："身者，国之本也。"
　　〔五〕注见贤难篇。
　　〔六〕"察"字失韵。○铎按：尔雅释诂："存，察也。"察。存双声，察，读为"存"，即以"存"与人。因。君。身为韵。犹诗小雅小旻："是用不集"，毛传："集，就也。"集。就双声，集，读为"就"，即以"就"与犹。咎。道为韵；大雅常武："以修我戎"，戎。汝双声，戎，读为"汝"，即以"汝"与祖。父为韵；易剥象传："终不可用也"，用。以双声，用，读为"以"，即以"以"与"载"为韵(丰象传用。事协，亦同)。此皆古人变文协韵之例，说见经义述闻卷二。古书疑义举例一。三。汪以"察"字失韵，盖偶疏耳。
　　览观古今，爰暨书传〔一〕，君皆欲治，臣恒乐乱。忠佞溷淆，〔二〕各以类进，常苦不明〔三〕，而信奸论〔四〕。故叙潜叹第十。
　　〔一〕汉书成帝纪赞云："博览古今。"异姓诸侯王表序云："书传所记，未尝有焉。"律历志云："稽之于古今，考之于经传。"
　　〔二〕汉书董仲舒传云："贤不肖浑殽"，颜师古注："浑殽，杂也。""浑殽"与"溷淆"同。五行志又作"溷肴"。
　　〔三〕○铎按："常"当作"帝"。本篇云："人君之取士也，不能参听民氓，断之聪明，反徒信乱臣之说，独用污吏之言"，又云："或君则不然，苟眩于爱，惟言是从"，即此所谓"帝苦不明，而信奸论"也。常。帝形近多相乱，述赦篇："其文常曰"，"常"讹作"帝"，犹此"帝"讹作"常"矣。
　　〔四〕汉书京房传云：'房尝宴见，问上曰："幽。厉之君何以危？所任者何人也？"上曰："君不明而所任者巧佞。"’
　　夫位以德兴，德贵忠立，社稷所赖，安危是系。非夫谠直贞亮，仁慈惠和〔一〕，事君如天〔二〕，视民如子〔三〕，则莫保爵位，而全令名。故叙忠贵第十一。
　　〔一〕文十八年左传云："宣慈惠和。"
　　〔二〕宣四年左传云："君，天也。"
　　〔三〕注见救边篇。
　　先王理财，禁民为非〔一〕。洪范忧民〔二〕，诗刺末资〔三〕。浮伪者众，本农必衰。节以制度，如何弗议？故叙浮侈第十二。
　　〔一〕易系辞下传。
　　〔二〕汉书食货志云："洪范八政：一曰食，二曰货。二者生民之本。"
　　〔三〕诗板云："丧乱蔑资"，毛传："蔑，无；资，财也。"郑笺云："其遭丧祸，又素以赋敛空虚，无财货以共其事，穷困如此。"说苑政理篇又云：'"相乱蔑资，曾莫惠我师"，此伤奢侈不节以为乱者也。’"末资"即"蔑资"，蔑。末古通用，汉书韦玄成传云："于蔑小子"，即书顾命"眇眇予末小子"也。○铎按：刘向用鲁诗说，此亦同。
　　积微伤行，怀安败名〔一〕，明莫恣欲〔二〕，而无悛容〔三〕。足以愎谏〔四〕，闻善不从。微安召辱，终必有凶。故叙慎微第十三。
　　〔一〕僖廿三年左传云："怀与安实败名。"
　　〔二〕"明莫"犹言"晨昏"，或"明"为"朝"之坏。○铎按：或说长。程本"欲"讹"欢"。
　　〔三〕襄八年左传云："亦无悛容。"
　　〔四〕僖十五年左传云："愎谏违卜。"
　　明主思良，劳精贤知〔一〕。百寮阿党〔二〕，不核真伪，苟崇虚誉〔三〕，以相诳曜，居官任职〔四〕，则无功效〔五〕。故叙实贡第十四。
　　〔一〕汉书匡衡传云："卑体劳心，以求贤为务。"韩非子难二：'桓公曰："吾闻君人者，劳于索人，佚于使人。"’"劳精"注见慎微篇。
　　〔二〕礼记月令云："是察阿党。"
　　〔三〕"誉"旧作"举"，卢学士改。
　　〔四〕史记汲黯传：'庄助曰："使黯任职居官，无以踰人。"’
　　〔五〕汉书朱博传云："分职授政，以考功效。"翟方进传云："陈咸内自知行辟亡功效。"○铎按：此章换韵。
　　圣人养贤，以及万民。先王之制，皆足代耕。增爵损禄，必程以倾〔一〕。先益吏俸，乃可致平〔二〕。故叙班禄第十五。
　　〔一〕逸周书史记解云："昔有毕程氏，损禄增爵，群臣貌匮，比而戾民，毕程氏以亡。"毕。必古字通。○铎按：管子版法解："往事毕登"，宋本作"必"。隐元年左传："同轨毕至"，说苑修文篇。隐三年公羊传注并同，白虎通崩薨篇作"必"。汉书王褒传圣主得贤臣颂："万祥毕臻"，文选作"必"。今本逸周书作"毕程氏"，盖后人不识古字而改之。又诗荡："大命以倾。"
　　〔二〕○铎按："致平"见上，亦见下章。
　　君忧臣劳〔一〕，古今通义〔二〕。上思致平，下宜竭惠〔三〕。贞良信士，咸痛数赦。奸宄繁兴，但以赦故。乃叙述赦第十六〔四〕。
　　〔一〕越语：'范蠡曰："为人臣者，君忧臣劳。"’
　　〔二〕汉书董仲舒传："天地之常经，古今之通义。"○铎按：语本孟子滕文公上篇。
　　〔三〕"惠"疑"虑"之误。考绩篇云："群臣所当尽情竭虑称君诏也。"○铎按：惠。慧古字通，论语卫灵公篇："好行小慧"，郑注：'鲁读"慧"为"惠"。’即其证。"竭慧"犹言"竭知"。义。惠，支。脂合韵，与上叙浮侈同。本篇用韵之例，或通章隔句韵，或四句一换韵。如汪说，则后六句有韵，而"义"字失韵矣。
　　〔四〕前后文俱云"故叙"，此作"乃"，变文使与上相避。
　　先王御世，兼秉威德，赏有建侯，罚有刑渥。赏重禁严〔一〕，臣乃敬职。将修太平，必循此法〔二〕。故叙三式第十七。
　　〔一〕"禁严"二字旧倒。
　　〔二〕"循"旧作"媚"。按考绩篇云："世主不循考功，而思太平。"今据改。
　　民为国基，谷为民命〔一〕。日力不暇，谷何由盛？公卿师尹，卒劳百姓〔二〕，轻夺民时，诚可愤诤！故叙爱日第十八。
　　〔一〕管子山权数篇云："谷者，民之司命也。"初学记廿七引范子：'计然云："五谷者，万民之命，国之重宝。"’
　　〔二〕诗节南山。
　　观吏所治，斗讼居多。原祸所起，诈欺所为。将绝其末，必塞其原。民无欺诒，世乃平安〔一〕。故叙断讼第十九。
　　〔一〕论衡宣汉篇云："圣主治世，期于平安。"
　　五帝三王，优劣有情〔一〕。虽欲超皇，当先致平〔二〕。必世后仁〔三〕，仲尼之经。遭衰奸牧，得不用刑？故叙衰制第二十。
　　〔一〕白虎通号篇云："德合天地者称帝，仁义合者称王，别优劣也。"后汉书曹褒传肃宗元和二年诏云："三五步骤，优劣殊轨。"章怀注引孝经钩命决云："三皇步，五帝骤，三王驰。"
　　〔二〕白虎通云："号之为皇者，煌煌人莫违也。烦一夫扰一士以劳天下，不为皇也。不扰匹夫匹妇，故为皇。"○铎按：虽。唯古字通，言唯其欲超越三皇，则当先致太平也。
　　〔三〕论语。
　　圣王忧勤〔一〕，选练将帅〔二〕，授以鈇钺〔三〕，假以权贵。诚多蔽暗，不识变势，赏罚不明，安得不败？故叙劝将第二十一。
　　〔一〕毛诗鱼丽序云："始于忧勤，终于逸乐。"汉书司马相如传云："王者固未有不始于忧勤，而终于佚乐者也。"
　　〔二〕史记赵世家云："选练举贤，任官使能。"
　　〔三〕淮南子兵略训云：'凡国有难，君自宫召将诏之。将军受命，卜吉日以受鼓旗。君入庙门，西面而立。将入庙门，趋至堂下，北面而立。主亲操钺持头授将军其柄，曰："从此上至天者，将军制之。"复操斧持头授将军其柄，曰："从此下至渊者，将军制之。"’"鈇"与"斧"同。
　　蛮夷猾夏〔一〕，古今所患。尧。舜忧民〔二〕，皋陶御叛〔三〕；宣王中兴〔四〕，南仲征边〔五〕。今民日死，如何弗蕃〔六〕？故叙救边第二十二。
　　〔一〕志氏姓篇"猾"作"滑"。
　　〔二〕孟子云："圣人之忧民如此。"
　　〔三〕"御"旧作"术"。按"御"与"御"同。○铎按："抵御"字正当如此作。
　　〔四〕毛诗序云："烝民，尹吉甫美宣王也。任贤使能，周室中兴焉。"
　　〔五〕诗常武。
　　〔六〕诗崧高云："四国于蕃"，郑笺："四国有难，则往扞御之，为之蕃屏。"哀十六年左传：'子西曰："吾闻胜也信而勇，不为不利，舍诸边竟，使卫藩焉。"’杜注："使为屏藩之卫。""蕃"与"藩"通。
　　凡民之情，与君殊戾，不能远虑〔一〕，各取一制〔二〕，苟挟〔三〕私议〔四〕，以为国计。宜寻其言，以诘所谓〔五〕。故叙边议第二十三。
　　〔一〕论语云："人无远虑。"
　　〔二〕"各"旧作"督"。按本篇云："各取一阕"，今据改。
　　〔三〕"挟"旧作"扶"。
　　〔四〕管子法法篇云："明君在上位，民毋敢立私议自贵者。"
　　〔五〕汉书贾谊传云："听言之道，必以其事观之，则言者莫敢妄言。"
　　边既远门〔一〕，太守擅权。台阁不察〔二〕，信其奸言，令坏〔三〕郡县，殴民内迁。今又丘荒，虑必生心〔四〕。故叙实边第二十四。
　　〔一〕王先生云：'"门"疑"阙"。’继培按：作"阙"是也。本篇云："小民谨劣，不能自达阙廷。"后汉书南蛮板楯蛮夷传云："虽陈冤州郡，而牧守不为通理，阙庭悠远，不能自闻。"亦一证。
　　〔二〕后汉书仲长统传昌言法诫篇云："光武皇帝矫枉过直，政不任下，虽置三公，事归台阁。"章怀注："台阁，谓尚书也。"
　　〔三〕"令坏"旧作"今怀"。
　　〔四〕王先生云：'"必"疑"戎"之误。庄廿八年左传云："戎之生心。"’○铎按："虑"当作"虏"，二字形音俱近，故讹。本篇云："诚不可久荒，以开敌心。"又云："西羌。北虏，必生窥欲。"是其明证矣。王说失之。又按此以"心"与权。言。迁合韵，知闭口音之变，汉末已然。近人谓始于胡曾之时，考之未审耳。胡曾有戏妻族语不正诗，见全唐诗。
　　天生神物，圣人则之〔一〕。蓍龟卜筮，以定嫌疑〔二〕。俗工浅源〔三〕，莫尽其才。自大非贤〔四〕，何足信哉？故叙卜列第二十五。
　　〔一〕易系辞下传。
　　〔二〕礼记曲礼云："卜筮者，先圣王之所以使民决嫌疑，定犹与也。"
　　〔三〕○铎按："源"疑当作"顽"，声之误也。广雅释诂一："顽，愚也。"本篇云："世俗小人，浅陋愚戆。"是其义。
　　〔四〕句有误字。○铎按："大非"二字疑倒。本篇云："圣贤虽察不自专，故立卜筮以质神灵。"又云："及周史之筮敬仲，庄叔之筮穆子，可谓能探赜索隐，钩深致远者矣。"故曰"自非大贤，何足信哉"？
　　易有史巫〔一〕，诗有工祝〔二〕。圣人先成，民后致力〔三〕。兆黎劝乐〔四〕，神乃授福〔五〕。孔子不祈，以明在德〔六〕。故叙巫列第二十六。
　　〔一〕巽九二。
　　〔二〕楚茨。
　　〔三〕桓六年左传云："圣王先成民，而后致力于神。"
　　〔四〕王侍郎云：'孟子："而民欢乐之"，音义："欢乐本亦作劝乐。"臧氏玉琳经义杂记引左氏昭九年注疏，谓晋。唐时本皆作"劝乐"，又引中庸"子庶民则百姓劝"，及汉书王莽传注，以证"欢"为"劝"之误。今按灵台篇："不日成之"，郑笺云："言说文王之德，劝其事，忘己劳也。"绵篇："鼛鼓弗胜"，毛传云："言劝事乐功也"，孔疏云："是其劝乐之甚也。""劝事乐功"即解"劝乐"之义。’
　　〔五〕桓六年左传云："民和而神降之福。"
　　〔六〕即本篇"子路请祷"事也。礼记礼器云：'君子曰："祭祀不祈。"’郑注：'祈，求也。祭祀不为求福也。诗云："自求多福"，福由己耳。’在'孔子曰："我战则克，祭则受福"’之后，古本或有"君子"作"孔子"者。○铎按：礼器此节下文亦称"孔子曰"，则"祭祀不祈"亦孔子语甚明。
　　五行八卦，阴阳所生，禀气薄厚，以着其形〔一〕。天题厥象，〔二〕人实奉成〔三〕。弗修其行，福禄不臻。故叙相列第二十七。
　　〔一〕论衡无形篇云："人禀气于天，气成而形立。"
　　〔二〕诗麟之趾疏引中候握河纪云："帝轩题象，麒麟在囿。"后汉书曹褒传章怀注引帝命验曰："顺尧考德，题期立象。"宋均注云："题五德之期，立将起之象。""题象"盖用彼文。
　　〔三〕白虎通三正篇云："王者当奉顺而成之。"
　　诗称吉梦〔一〕，书传亦多，观察行事，占验不虚。福从善来，祸由德痡〔二〕，吉凶之应，与行相须〔三〕。故叙梦列第二十八。
　　〔一〕斯干。
　　〔二〕尔雅释诂云："痡，病也。"
　　〔三〕说苑敬慎篇：'老子曰："人为善者，天报以福，人为不善者，天报以祸。"’新书大政上篇云："行之善也，粹以为福已矣；行之恶也，粹以为菑已矣。故受天之福者，天不功焉；被天之菑，则亦无怨天矣，行自为取之也。"
　　论难横发，令道不通。后进疑惑，不知所从〔一〕。自昔庚子，而有责〔二〕云。予岂好辩〔三〕？将以明真。故叙释难第二十九。
　　〔一〕论语云："后进于礼乐"，何晏注："先进。后进，谓士先。后辈也。"汉书游侠陈遵传云："为后进冠。"冯奉世传杜钦疏云："臣闻功同赏异，则劳臣疑；罪钧刑殊，则百姓惑。疑生亡常，惑生不知。所从亡常，则节趋不立；不知所从，则百姓亡所错手足。"
　　〔二〕"责"旧作"贵"。
　　〔三〕孟子。
　　朋友之际，义存六纪〔一〕，摄以威仪〔二〕，讲习王道〔三〕，善其久要，贵贱不改。今民迁久〔四〕，莫之能奉〔五〕。故叙交际第三十。
　　〔一〕白虎通三纲六纪篇云："六纪者，谓诸父。兄弟。族人。诸舅。师长。朋友也。"
　　〔二〕诗既醉。
　　〔三〕易兑象曰："君子以朋友讲习。"汉书扬雄传长杨赋云："士有不谈王道者，则樵夫笑之。"又法言吾子篇序云："降周及孔，成于王道。"颜师古注："言自周公以降，至于孔子，设教垂法，皆帝王之道。"或云："王"当为"至"。○铎按：朋友交际，岂皆讲习王道？至道所包者广，当是也。
　　〔四〕论语云："民散久矣。"迁。散同义，周语云："犹有散迁懈慢，而着在刑辟，流在裔土。"○铎按："散"之为"迁"，犹"播散"之为"播迁"，"盘散"之为"蹁□"矣。志氏姓篇作"今民散久"。
　　〔五〕"奉"当作"矣"，与上韵协。○铎按：作"矣"是也。
　　君有美称，臣有令名，二人同心，所愿乃成。宝权神术，勿示下情〔一〕，治势一定〔二〕，终莫能倾。故叙明忠第三十一。
　　〔一〕"勿"旧作"勾"。按韩非子二柄篇云："人主不掩其情，不匿其端，而使人臣有缘以侵其主。"难三云："术者，藏之于胸中，以偶众端而潜御群臣者也。"主道篇云："君无见其所欲，君见其所欲，臣将自雕琢。君无见其意，君见其意，臣将自表异。"皆"勿示下情"之义。
　　〔二〕○铎按：本篇作"治势一成"，"成"亦"定"也。易系辞上传："乾坤定矣"，虞翻注："定，谓成列。"吕氏春秋仲冬纪："以待阴阳之所定"，高诱注：'"定"犹"成"也。’周礼小司徒："使各登其乡之众寡六畜车辇"，郑注：'登，成也；"成"犹"定"也。’周语下："听无耸，成也"，晋语二："谋既成矣"，四："民无成君"，吴语："吴。晋争长未成"，韦昭注并云："成，定也。"此二字古音同部，故互训也。
　　人天情通，气感相和，善恶相征，异端变化〔一〕。圣人运之，若御舟车，作民精神，莫能〔二〕含嘉。故叙本训第三十二。
　　〔一〕淮南子泰族训云："圣人者，怀天心声，然能动化天下者也。故精诚感于内，形气动于天，则景星见，黄龙下，祥风至，醴泉出，嘉谷生，河不满溢，海不溶波。逆天暴物，则日月薄蚀，五星失行，四时干乖，昼冥宵光，山崩川涸，冬雷夏霜。天之与人，有以相通也。"
　　〔二〕"能"疑"不"。○铎按："莫能"二字疑倒。
　　明王统治，莫大身化〔一〕，道德为本，仁义为佐〔二〕。思心顺政，责民务广，四海治焉，何有消长？故叙德化第三十三。
　　〔一〕管子权修篇云："身者，治之本也。"君臣上篇云："身立而民化。"淮南子主术训云：'人主之立法，先自为检式仪表，故令行于天下。孔子曰："其身正，不令而行；其身不正，虽令不从。"故禁胜于身，则令行于民矣。’道应训：'詹何曰："臣未尝闻身治而国乱者也，未尝闻身乱而国治者也。"’
　　〔二〕淮南子览冥训云："持以道德，辅以仁义。"说苑谈丛篇云："万物得其本者生，百事得其道者成。道之所在，天下归之；德之所在，天下贵之；仁之所在，天下爱之；义之所在，天下畏之。"
　　上观大古，五行之运，咨之诗。书，考之前训〔一〕。气终度尽，后代复进。虽未必正，可依传问〔二〕。故叙五德志第三十四。
　　〔一〕周语云："必问于遗训，而咨于故实。"后汉书胡广传云："必议之于前训，咨之于故老。"
　　〔二〕"问"当作"闻"。哀十四年公羊传云："所传闻异辞。"白虎通礼乐篇云："圣人之道，犹有文质，所以拟其说，述所闻者，亦各传其所受而已。"○铎按：此书多以"问"为"闻"，注见遏利篇"呜呼问哉"下。
　　君子多识，前言往行。类族变物〔一〕，古有斯姓。博见同□□□□□□□□□□□□□〔二〕。故叙志氏姓第三十五。
　　〔一〕○铎按：本篇引易作"辩物"，说详彼。
　　〔二〕○铎按：此章脱文十三，诸本皆如是。校写既竟，辄详绎篇旨而补之。少孙续史，窃附通人；束□补亡，存思在昔。十三字如下："祖，以赞贤圣。序此假意，待士揖损。"



　　附录一传赞
　　后汉书王符传
　　王符，字节信，安定临泾人也。少好学，有志操，与马融。窦章。张衡。崔瑗等友善。安定俗鄙庶孽，而符无外家，为乡人所贱。自和。安之后，世务游宦，当涂者更相荐引，而符独耿介不同于俗，以此遂不得升进。志意蕴愤，乃隐居著书三十余篇，以讥当时失得，不欲章显其名，故号曰潜夫论。其指讦时短，讨□物情，足以观见当时风政，着其五篇云尔。(节)
　　后度辽将军皇甫规解官归安定，乡人有以货得雁门太守者，亦去职还家，书刺谒规，规卧不迎。既入而问："卿前在郡食雁美乎？"有顷，又白王符在门，规素闻符名，乃惊遽而起，衣不及带，屣履出迎，援符手而还，与同坐，极欢。时人为之语曰："徒见二千石，不如一逢掖。"言书生道义之为贵也。符竟不仕，终于家。
　　韩愈后汉三贤赞之一
　　王符节信，安定临泾。好学有志，为乡人所轻。愤世着论，潜夫是名。述赦之篇，以赦为贼良民之甚，其旨甚明。皇甫度辽，闻至乃惊，衣不及带，屣履出迎。岂若雁门，问雁呼卿？不仕终家，吁嗟先生！



　　附录二序跋
　　干隆甲戌镇原重刊潜夫论序
　　余自蚤岁受读昌黎文集，即识后汉三贤名，迨读范史，始得详其里居世次，及其著述文章，而潜夫先生者，又吾邻邑临泾人，其景慕尤甚焉。
　　临泾在今镇原县，县治之北百数十步，有潜夫山，山上有亭曰思潜亭，山后有墓曰潜夫墓。余以躬养之暇，盖尝至其地，登其亭，访其事，悠然想见其为人，未尝不流连志之。
　　夫先生一布衣耳，而又丁汉室之衰，非有丰功伟烈，足以耀当时而垂后世也。而度辽一迎，荣流当代；昌黎一赞，名炳儒林，夫岂无所修为，而令人爱慕一至此欤？
　　甲戌夏，原人将刻其全论若干篇，祈序于余。余职列词馆，凡有关国家政治之大，人物风俗之美者，分宜修明而表章之，矧以斯论之镌，一事而三善备焉，敢以谫陋，而自诿不能欤？
　　我皇上崇儒重道，微显阐幽，使千百年久晦遗书，灿然复明于世，则文治之洽也。宰是邑者，能以劝农课士之暇，首举其乡之先达者以为多士法，则邑令之明也。邑士人能不吝其所有，急所先务，使先贤著作不至消蚀殆尽，则儒风之盛也。嗟呼！睹斯刻者，其必不以余三善之言为少谬矣。又宁至望古遥集，疑范史五篇为未备，昌黎一赞为虚文也哉！干隆甲戌赐进士出身翰林院庶吉士北地李方泰序
　　重刊潜夫论序
　　易曰："潜之为言也，隐而未见，行而未成，是以君子弗用也。"然观乐行忧危，则知龙德而隐，必其器识百倍于流俗，虽终其身不求闻达，而本立德以立言，自可与立功者并垂于不朽。
　　潜夫王先生，安定临泾人也。其本传载于后汉书，其论三十余篇，仅传其五，而其全编则见汉魏丛书。余向读其论，见其剀切详明，无所不备，未尝不掩卷太息，而想见夫潜之所以为潜也。
　　壬申冬，余筮仕镇原，阅邑乘，知镇原即古之临泾，署之北为潜夫山，山之原有潜夫墓，余以时陟其山，拜其墓，见其祠宇就倾，略为补葺。窃以先生之学，其在汉也，讵不足以博富贵？乃遯世无闷，遗佚长终，古人所以深叹于寂寞也。
　　岁甲戌，诸生出其全编，谋授梓人，余阅之，知其为丛书本也。其中阴陶。帝虎，所在过多，余孤陋寡闻，与文学刘君孟祥，各以所知，订其一二，其余一仍旧编，付之剞劂，凡三阅月而工竣。诸生快读其书，其亦有闻风兴起，好学立志者乎！祝其鲁堂周泰元
　　刻潜夫论跋
　　吾乡潜夫先生，后汉懿士也。本传称其着论三十余篇，而邑乘仅载其五，思欲购其全集，而山陬僻壤，家鲜藏书，每兴文献无征之感。丙寅冬，应试平郡，偶得之于市肆残编中。因思秉懿之好，人有同心，镇邑之人，无不欲读先生之书，非重刊何以广同好？但集中字多舛讹，弗克校雠，未敢冒昧从事。今邑侯祝其周父师。广川孟祥刘先生详加参订，多所更正。于是邑之绅士踊跃醵资，远征梓人而剞劂之。始事于甲戌三月，至闰四月而告竣。自是镇邑之人无不获读先生之书矣，快孰大焉！同里后学张镇。方恒跋(此刻无足取，版亦久毁，节录序跋三篇，聊存甘肃乡土文献耳。铎识)
　　王绍兰潜夫论笺序
　　潜夫论三十五篇，行世本讹夺错简，棼如散丝。范史所载仅五篇，又经蔚宗删改。元和姓纂。太平御览。路史诸书每有征引，淮别滋多。唐。宋以来，久无善本，求是去非，盖其难也。
　　昔者吾友汪主事因可，绩学超奇，通心而敏，会萃旧刻，网罗佚闻，宏鬯雅言，审定文读，草创于嘉庆己巳。庚午间。时绍兰读礼家居，晨夕化我，耳剽绪言颇详。辛未服阕，握手河梁，方谆谆以盐铁论托其校勘，答言绣就是书，续行属草，郑重而别，江关闲阔，忽忽者七八年。绍兰奉职无状，罢官归，而因可墓有宿草。键户省愆，故人长往，庭蒿门雀，不复闻空谷足音矣。
　　一日，陈子东为告以因可书久成，已为代谋剞劂，因视之书而属之叙。受而读之，窃悲因可丰于学，啬于年，又喜其能以书自延其年；东为爱因可，莫能助其年，而能行其书以延其年，诚可贵也。
　　它日遍读之，叹其解谬达恉，传信阙疑，博访通人，致精极核，且能规节信之过而理董之，自称曰笺，宗郑申毛之义，意在斯乎！
　　惟采及刍言，是谓狐裘羔。即如断讼篇"诛率"，公羊隐五年："卫师入盛"，传："君将不言率师，书其重者也。"何休注云："分别之者，责元率。"当时未举以相告。又如志氏姓篇"□"疑是"裴"，尚有风俗通"裴氏，伯益之后"，见后汉书桓帝纪注，亦未引证，则绍兰之疏略可知。
　　今索居多暇，温寻旧文，又得如干条，要皆諓说谰言，无裨百一，九原不作，质正莫由。
　　绍兰窃自惟质钝学荒，罕问扬雄奇字之亭，莫窥蔡邕异书之帐，又无西州漆简之授，徒讽南阁篆文之遗，深慕礼堂写定之勤，殊媿任城墨守之陋，是以瑟缩经年，不能下笔。东为敦迫不已，重其嗜古籍，竺故交，乃略书原委，附录鄙说于后，勉副盛心焉。嘉庆己卯秋七月王绍兰序
　　浮侈篇："于弹外不可以御寇，内不足以禁鼠。""于"当为"其"，太平御览兵部引作"其弹外不可御盗，内不足禁鼷鼠"。
　　"校饰车马，多畜奴婢。"盐铁论散不足篇："今富者连车列骑，骖贰辎軿。中者微舆短毂，烦尾掌蹄。夫一马伏枥，当中家六口之食，亡丁男一人之事。"又云："今庶人富者，银黄华瑵，结绥韬杠。中者错镳涂采，珥靳飞軨。"又云："今县官多畜奴婢，坐禀衣食，私作产业为奸利。百姓无斗筲之储，官奴累百金；黎民昏晨不释事，奴婢垂拱敖游也。"此车马奴婢浮侈之证。
　　汪继培潜夫论笺自序
　　王符潜夫论行于今者，有明程荣本。何镗本。何本出于程，不为异同。别有旧本，与白虎通德论。风俗通义合刻。风俗通义卷首题云"大德新刊"，三书出于同时，盖元刻也。
　　元刻文字视程本为胜，边议。巫列。相列。梦列。释难诸篇，简编脱乱，不如程本，其务本。遏利。慎微。交际。明忠。本训。德化。志氏姓诸篇，各本脱乱并同。以意属读，得其端绪，因复是正文字，疏通事辞，依采经书，为之笺注。
　　谨案王氏精习经术，而达于当世之务。其言用人行政诸大端，皆按切时势，令今可行，不为卓绝诡激之论。其学折中孔子，而复涉猎于申。商刑名，韩子杂说，未为醇儒。然符以边隅一缝掖，闵俗陵替，发愤增叹，未能涉大庭与论议，以感动人主，又不得典司治民，以效其能，独蓄大道，托之空言，斯贾生所为太息，次公以之略观者已。
　　是本以元刻为据，其以别本及他书所引改补者，曰"旧作某，据某本某书改"，"旧脱某，据某本某书补"。其以己意改补者，止曰"旧作某"，"旧脱某"。采获众说，各称名以别之。嘉庆十有九年岁在甲戌三月汪继培序
　　黄丕烈士礼居藏明刻本潜夫论跋
　　潜夫论以此本为最古，明人藏□率用此。余旧藏本为沈与文。吴岫所藏。冯己苍所藏，即从此出。中有缺叶，出冯抄之后所补，故取冯抄校之，已多歧异。顷从坊间购此，首尾完好，适五柳主人应他人之求，遂留此辍彼。丙寅夏荛圃识(此书今藏北京图书馆，跋亦见士礼居藏书题跋记。铎识)
　　费士玑跋
　　予读潜夫论数周，所读系程荣刻本，中间讹谬不少，辄以意签于上方，惜无善本可证。今假荛翁所藏此本校之，得十之二三："稷契"作"稷"，""即"□"字也，程本误作"稷禹"；"砥□"者，"砥矢"也，""古"矢"字，即诗"周道如砥，其直如矢"，程刻改作"砥励"。又按此本并无缺叶，板心八十九者，即八十七也，系误刻；其九十页虽缺，仍不缺，文理皆贯，特误空一叶叶数耳。道光二年十二月十二日震泽费士玑记
　　"稷□"见三式篇
　　"砥□"见德化篇



　　附录三着录
　　隋书经籍志子部：潜夫论十卷后汉处士王符撰
　　旧唐书经籍志子录儒家类：潜夫论十卷王符撰
　　唐书艺文志子录儒家类：王符潜夫论十卷
　　宋史艺文志子类儒家类：王符潜夫论十卷
　　崇文总目儒家类：潜夫论十卷王符撰
　　郡斋读书志子部儒家类：潜夫论十卷
　　右后汉王符撰。在和。安之世，耿介不同于俗，遂不得进，隐居著书二十余篇，以讥当时失得，不欲彰显其名，故号曰"潜夫"。范蔚宗取其忠贵。浮侈。实贡。爱日。述赦五篇，以为足以观见当时风俗，颇润益其文。后韩愈亦赞其述赦旨意甚明云。
　　中兴馆阁书目儒家：王符潜夫论十卷
　　直斋书录解题杂家类：潜夫论十卷汉安定王符节信撰
　　四库全书总目提要子部儒家类：潜夫论十卷
　　汉王符撰符字节信，安定临泾人。后汉书本传称："和。安之后，世务游宦，当涂者更相荐引，而符独耿介不同于俗，以此遂不得升进，志意蕴愤，乃隐居著书二十余篇，以议当时得失，不欲章显其名，故号曰潜夫论。"
　　今本凡三十五篇，合叙录为三十六篇，盖犹旧本。卷首赞学一篇，论励志勤修之旨；卷末五德志篇，述帝王之世次；志氏姓篇，考谱牒之源流；其中卜列。相列。梦列三篇，亦皆杂论方技，不尽指陈时政。范氏所云，举其著书大旨尔。
　　符生卒年月不可考。本传之末，载度辽将军皇甫规解官归里，符往谒见事。规解官归里，据本传在延熹五年，则符之著书在桓帝时，故所说多切汉末弊政。惟桓帝时，皇甫规。段颎。张奂诸人屡与羌战，而其救边。边议二篇乃以避寇为憾，殆以安帝永初五年尝徙安定。北地郡，顺帝永建四年始还旧地，至永和六年又内徙，符安定人，故就其一乡言之耶？然其谓"失凉州则三辅为边，三辅内入则宏农为边，宏农内入则洛阳为边，推此以相况，虽尽东海犹有边"，则灼然明论，足为轻弃边地之炯鉴也。
　　范氏录其忠贵。浮侈。实贡。爱日。述赦五篇入本传，而字句与今本多不同，晁公武读书志谓其有所损益，理或然欤？
　　范氏以符与王充。仲长统同传，韩愈因作后汉三贤赞。今以三家之书相较，符书洞悉政体似昌言，而明切过之；辨别是非似论衡，而醇正过之，前史列之儒家，斯为不愧。惟贤难篇中，称邓通吮痈为忠于文帝，又称其欲昭景帝之孝反以结怨，则纰谬最甚，是其发愤著书，立言矫激之过，亦不必曲为之讳矣。
　　四库全书简明目录子部儒家类：潜夫论十卷
　　汉王符撰。凡三十五篇，又叙录一篇。符遭逢乱世，以耿介忤俗，发愤著书。然明达治体，所敷陈多切中得失，非迂儒矫激务为高论之比也。
　　郑堂读书记子部儒家类：潜夫论十卷汉魏丛书本
　　汉王符撰。符字节信，安定临泾人。四库全书着录，隋志。新。旧唐志。崇文目。读书志。通考。宋志俱载之。晁氏称其"在和。安之世，耿介不同于俗，遂不得进，隐居著书三十六篇，以讥当时失得，不欲彰显其名，故号曰"潜夫"。范蔚宗取其忠贵。浮侈。实贡。爱日。述赦五篇，以为足以观见当时风俗，颇润益其文。后韩愈亦赞其述赦旨意甚明云。"今案末卷叙录，自赞学以迄志氏姓，本三十五篇，称三十六篇者，连叙录在内也。以其本传考之，节信之著书，当在桓帝之世。虽以耿介忤时，发愤著书，然明达治体，所敷陈多切中汉末弊政，非迂儒矫激务为高论比也。所以蔚宗作传，幷录入忠贵以下五篇，与王充。仲长统传合为一卷，而统论之，亦取其皆以著书名世耳。其实是书兼有论衡。昌言之长，故唐。宋人着录皆列之儒家云。
　　郑堂读书记补逸子部儒家类：潜夫论笺十卷湖海楼丛书本
　　国朝汪继培笺。仕履见史部正史类苏潭绩学渊博，考证极精，尝笺释盐铁。潜夫二论，陈东为春称其"钩稽乙注，眇极茧丝"。惜年未中寿而没。其盐铁论笺未有成书，此编亦仅初稿，未经厘订，然引证详核，深得旨趣。又所据者，为元时白虎通德论。风俗通义及此书合刊本，参校程荣。何镗诸本，及他书所引，或改补，或存疑，俱详注于下，真善本也。其前自序，作于嘉庆甲戌，至己卯秋，东为得其遗书，属王晚闻绍兰审定而付之梓。晚闻为序，幷以编中所未及者，条列百余条，系所作序后，以为之补焉。(汪继培，清萧山汪辉祖子，字因可，号苏潭，嘉庆乙丑进士，官吏部主事。所校列子亦精，并在湖海楼丛书中。王绍兰，字畹馨，号南陔，又王宗炎，字以除，号晚闻居士，皆萧山人。此以晚闻为绍兰号，误。铎识)
　　附录四佚文
　　仁义不能月升，财帛而欲日增，余所恶也。意林三(王仁俊经籍佚文疑此潜夫论佚文)


