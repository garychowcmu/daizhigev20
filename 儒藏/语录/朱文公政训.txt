《朱文公政训》 宋 朱熹
　　论世事曰：须是心度大方，包裹得过，运动得行。

　　今世士大夫，惟以苟且逐旋挨去为事，挨得时进且过，上下相咻以勿生事，不要十分理会事，且凭鹘突；才理会得分明，便做官不得。有人少负能声，及少经挫抑，却悔其太惺惺了了，一切刓方为圆，随俗苟且，自道是年高见识长进。当官者，大小上下以不见吏民、不治事为得策。曲直在前，只不理会，庶几民自不来，以此为止讼之道。民有冤抑，无处伸诉，只得忍遏；便有讼者，半年周岁不见消息，不得予决，民亦只得休和，居官者遂以为无讼之可听。风俗如此，可畏可畏！

　　被几个秀才在这里翻弄那吏文，翻得来难看。吏文只合直说，其事是如何，条贯是如何，使人一看便见方是。今只管弄闲语，说到紧要处，又只恁地带过去。

　　因论郡县政治之乖曰：民虽众，毕竟只是一个心，甚易感也。

　　吴英云：政治当明其号令，不必严刑以为威。曰号令既明，刑罚亦不可弛。苟不用刑罚，则号令徒挂墙壁尔。与其不遵以梗吾治，曷若惩其一以戒百？与其覆实检察于其终，曷若严其始而使之无犯？做大事，岂可以小不忍为心？

　　吾辈今经历如此，异时若有尺寸之柄，而不能为斯民除害去恶，岂不诚可罪耶？某尝谓今之世姑息不得，直须与他理会，庶几善弱可得存立。

　　或问：为政者当以宽为本，而以严济之？曰：某谓当以严为本，而以宽济之。《曲礼》谓“涖官行法，非礼威严不行。”须是令行禁止，若曰令不行、禁不止，而以是为宽，非也！

　　今人说宽政多是事事不管，某谓坏了这“宽”字。

　　为政，如无大利害，不必议更张，则所更一事未成，必哄然成纷扰，卒未已也。至于大家，且假借之，故子产书引郑曰：“安定国家，必大焉先。”

　　问：为政更张之初，莫亦须稍严以整齐之否？曰：此事难断定说，在人如何处置，然亦何消要过于严？今所难者是难得晓事底人，若晓事底人历练多，事才至面前，他都晓得依那事分寸而施以应之，人自然畏服。今人往往过严者，多半是自家不晓，又虑人欺己，又怕人慢己，遂将大拍头去拍他，要他畏。

　　问治乱之机，曰：今看前古治乱，那里是一时做得？少是四、五十年，多是一、二百年酝酿方得如此。遂俛首太息。

　　蜀远朝廷万有余里，择帅须用严毅，素有威名，足以畏压人心，则喜乱之徒不敢作矣。

　　今之法家，惑于罪福报应之说，多喜出人罪以求福报。夫使无罪者不得直而有罪者得幸免，是乃所以为恶尔，何福报之有？《书》曰：“钦哉钦哉，惟刑之恤哉！”所谓钦恤者，欲其详审曲直，令有罪者不得免，而无罪者不得滥刑也。今之法官，惑于钦恤之说，以为当宽人之罪而出其死，故凡罪之当杀者，必多为可出之涂以俟奏裁，则率多减等，当斩者配，当配者徒，当徒者杖，当杖者笞，是乃卖弄条贯、舞法而受赃者耳，何钦恤之有？罪之疑者从轻，功之疑者从重。所谓疑者，非法令之所能决，则罪从轻而功从重，惟此一条为然耳，非谓凡罪皆可以从轻，而凡功皆可以从重也。今之律令亦有此条，谓法所不能决者，则俟奏裁。今乃明知其罪之当死，亦莫不为可生之涂以上之，惟寿皇不然，其情理重者皆杀之。

　　杨通老相见，论纳米事。先生曰：今日有一件事最不好：州县多取于民，监司知之当禁止，却要分一分，此是何义理？又论广西盐曰：其法亦不密。

　　如立定格，六斤不得过百钱，不知去海远处，搬担所费重，此乃许子之道，但当任其所之，随其所向，则其价自平。天下之事，所以可权衡者，正谓轻重不同，乃今一定其价，安得不弊？又论汀寇止四十人，至调泉、建、福三州兵，临境无寇，须令汀守分析。先生曰：才做从官，不带职出，便把这事做欠阙。见风吹草动便喜，做事不顾义理，只是简利多害少者为之。今士大夫皆有此病。

　　今赈饥之事，利七而害三，则当冒三分之害而全七分之利。然必欲求全，恐并与所谓利者失之矣。

　　直卿言辛幼安帅湖南，赈济榜文只用八字，曰：“劫禾者斩，闭籴者配。”

　　先生曰：这便见得他有才，此八字若做两榜便乱道。又曰：要之，只是粗法。

　　因论保伍法，或曰此诚急务，曰：固是。先王比闾保伍之法，便是此法，都是从这里做起，所谓分数是也。兵书云：御众有多寡，分数是也。看是统驭几人，只是分数明，所以不乱。王介甫锐意欲行保伍法，以去天下坐食之兵，不曾做得成。范仲达为袁州万载令，行得保伍极好。自来言保伍法无及之者。此人有心力，行得极整肃，虽有奸细，更无所容。每有疑似无行止人，保伍不敢著，互相传送至县；县验其无他，方令传送出境。讫任满，无一寇盗。顷张定叟知袁州，托其询问，则其法已亡，偶有一县吏，略记大概。

　　某《保甲草》中所说，县郭四门外，置隅官四人，此最紧要，盖所以防卫县郭以制变。县有官府狱讼仓库之属，须是四面有个防卫始得，一个隅官须各管得十来里方可。诸乡则只置弹压之类，而不复置隅官，默寓个大小相维之意于其间。又后面子弟一段，须是著意理会。这个子弟真个要他用，非其他泛泛之比，须是别有个拔擢旌赏以激劝之乃可。此等事难处，须是理会，教他整密，无些罅缝方可。

　　今日言事，欲论一事一人，皆先探上意如何，方进文字。

　　为守令第一是民事为重，其次则便是军政。今人都不理会。

　　谓李思永曰：衡阳讼谍如何？思永曰：无根之讼甚多。先生曰：与他研穷道理，分别是非曲直，自然讼少。若厌其多，不与分别，愈见事多。

　　官无大小，凡事只是一个公。若公时，做得来也精采，便若小官，人也望风畏服；若不公，便是宰相，做来做去也只得个没下稍。

　　人之仕宦不能尽心尽职者，是无那先其事而后其食底心。

　　尝叹州县官碌碌，民无所告诉，兼民情难知，耳目难得，其人看来如何明察，亦多有不知者。以此观之，若是见得分明，决断时岂可使有毫发不尽？

　　又叹云：民情难知如此，只是将什么人为耳目之寄！

　　如看道理，辨是非，须是自高一着。今做官人几时个个是阘冗人？多是要立作向上；那个不说道先着驭吏？少间无有不拱手听命于吏者。这只是自家不见得道理，事来都区处不下，吏人弄得惯熟，却见得高于他，只得委任之。

　　胡致堂言吏人不可使他知我有恤他之意，此说极好。小处可恤，大处不可恤。又曰：三、五十钱底可恤。若有人来理会，亦须治他。

　　某与诸公说下稍去仕宦不可不知，须是有旁通历，逐日公事开项逐一记。

　　了即勾了，未了须理会教了，方不废事。

　　当官文书薄历，须逐日结押，不可拖下。

　　廖德明赴潮倅告别，临行，求一安乐法。曰：圣门无此法。

　　人只任闲散不可，须是读书。又谓闲散是虚乐，不是实乐。

　　因说僧家有规矩严整，士人却不循礼，曰：他却是心有用处。今士人虽有好底。不肯为非，亦是他资质偶然如此，要之其心实无所用，每日闲慢时多。

　　问：精神收敛便昏是如何？曰：也不妨。又曰：昏毕竟是慢。如临君父渊崖，必不如此。又曰：若倦，且磕睡些时无害。问：非是读书过当，倦后如此，是才收敛来稍久便困。曰：便是精神短后如此。

　　今人掀然有飞扬之心，以为治国平天下如指诸掌，不知自家一个身心都安顿未有下落，如何说功名事业？怎生治人？古时英雄豪杰不如此。张子房不问着他不说，诸葛孔明甚么样端严？今学为英雄之学，务为跅弛豪纵，全不检点身心。某须是事事从心上理会起，举止动步，事事有个道理。一毫不然，便是欠阙了他。道理固是，天下事无不当理会，只是有先后缓急之序，须先立其本，方以次推及其余。

　　郭德元告行，先生曰：人若于日间，闲言语省得一两句，闲人客省见得一两人也济事。若浑身都在闹场中，如何得进？

　　问气弱胆小之病，曰：只去做工夫，到理明而气自强，胆自大矣。

　　舜弼游屏山归，因说园甚佳，曰：园虽佳而人之志则荒矣。

　　平易近民，为政之本。

　　今之赋轻处更不可重，只重处减似那轻处可矣。

　　朋友言某官失了税簿，先生曰：此岂可失了？此是根本，无这个后如何稽考？所以《周官》建官，便皆要那史。所谓史，便是掌管那簿底。

　　问应事心便去了，曰：心在此应事，不可谓之出在外。

　　问事事当理则不必能容，能容则必不能事事当理，曰：容只是宽平不狭。

　　如这个人当杀则杀之，理合当杀，非是自家不容他。

　　天下万事，都是合做底，而今也不能杀定合做甚底事；对贤教人，也不曾杀定教人如何做。只自家日用间看甚事来，便做工夫。今日一样事来，明日又一样事来，预定不得。若指定是事亲，而又有事长；指定是事长，而又有事君。只日用间看有甚事来，便做工夫。

　　某在漳州，有讼田者契数十本，自崇宁起来事甚难考，其人将正契藏了，更不可理会。某但索四畔众契比验，四至昭然，及验前后所断，情伪更不能逃，理亦如是如此。

　　问：作事多始锐而终辍，莫是只为血气使？曰：虽说要义理之气。然血气亦不可无。《孟子》气体之充，但要以义理为主耳。

　　德粹问：在四明守官要顾义理，才到利害重处则顾忌，只是一去如何？

　　先生曰：无他，只是志不立，却随利害走了。

　　人在官固当理会官事，然后做得官好。只是使人道是一好官人，须讲学立大本，则有源流。若只要人道是好官人，今日做得一件，明日又做一件，却穷了。德粹云：初到明州，问为学于沈叔晦，叔晦曰：若要读书，且于婺源山中坐。既在四明，且理会官事。先生曰：县尉既做了四年，滕德粹元不曾理事。

　　尧卿问：事来断制不下，当何以处之？曰：便断制不得，也着断制，不成掉了？又问：莫须且随力量做去？曰：也只得随力量做去。又问：事有至理，理有至当，十分处今已看得七、八分，待穷来穷去，熟后自解，到那分数足处？曰：虽未能从容，只是熟后自会。只是熟，只是熟！

　　胡叔器问：每常多有恐惧，何由可免？曰：须是自下工夫，看此事是当恐惧不当恐惧。《遗书》云：治怒难，治惧亦难，克己可以治怒，明理可以治惧。若于道理见得了，何惧之有？

　　一日谓鲁可几曰：事不要察取尽。

　　因人之昏弱而箴之曰：人做事全靠这些子精神。

　　或问人因欲事事物物理会，然精神有限，不解一一都理会得，曰：固有做不尽底，但立一个纲程，不可先自放倒也。须静着心，实着意，沉潜反复，终久自晓得去。

　　郑子上问：士君子多要回互以避娇激之名，莫学颜子之浑厚否？曰：浑厚自是浑厚，今人只学一般回互底心意，不是浑厚。浑厚是可做便做，不计利害之谓。今却是计利害太甚，做成回互耳，其弊至于可以得利者无不为。

　　如陈仲弓送宦者葬，所谓有仲弓之志则可，无仲弓之志则不可。因说东汉事势，士君子欲全身远害，则有不仕而已。虽出仕，遇宦官纵横，如何畏祸，不与他理会得？若未免仕，只得辞尊居卑，辞富居贫。若既要为大官，又要避祸，无此理。

　　宋莒公曰：应从而违，堪供而阙，此六经之亚文也，谓子不从父不义之命，及力所不能养者，古人皆不以不孝坐之。义当从而不从，力可供而不供，然后坐以不孝之罪。

　　某作县，临行，请教于友人，友人曰：张直柔在彼，每事可询访之。某人到官，忽有旨令诸县造战船，召匠计之，所费甚巨。因亿临行请教之语，亟访策于张，张曰：此事甚易。可作一小者，计其丈尺，又广狭长短，即是推之，则大者可见矣。遂如其语为之，比成推算，比前所计之费减十之三四。

　　其后诸县皆重有科敷，独是邑不扰而办。后其人知绍兴府，太后山陵被旨令应副钱数万，结砖为墙。其大小厚薄，呼砖匠于后园，依样造之，会其直比降之数减数倍，遂申朝廷，乞绍兴自认砖墙。正中宦者欺弊，遂急沮其请，只令绍兴府应副钱，不得干预砖墙事。

　　李椿年行经界，先从他家田上量起。今之辅弼，能有此心否？

　　王詹事守泉。初到任，会七邑宰劝酒，历告之以爱民之意，出一绝云：九重天子爱民深，令尹宜怀恻怛心。今日黄堂一杯酒，使君端为庶民斟。七邑宰皆为之感动。故吏民无人不畏爱，去之日，父老儿童攀辕者不计其数，公亦为之垂泪。至今泉人犹怀之如父母。

　　辛幼安为闽宪，问政，答曰：临民以宽，待士以礼，驶吏以严。恭甫再为潭帅，律己愈谨，驭己愈严。某谓如此方是。

　　吴公路作《南剑天柱滩记》曰：事如大小，为之必成；害无大小，除之必去。此是其志。

　　龙泉簿范伯崇寄书来云：今日气象，官无大小，皆难于有为，盖通身是病，无下药处耳，安得大贤君子正其根本，使万目具举，吾民得乐其生耶？

　　严陵之政，远近能言之，盖恻怛之心发于诚然，加之明敏，何事不立？

　　主簿就职内大有事，县中许多薄书皆当管。某向为同安簿，许多赋税出入之簿，逐日点对佥押，以免吏人作弊。时某人为泉倅，薄书皆过其目，后归乡与说及，亦懵不知。他是极仔细官人，是时亦只恁呈过。

　　因说赈济曰：平居须是修陂塘始得。到得旱了，赈济委无良策，然下手得早，亦得便宜。在南康时，才见旱，便刬刷钱物，库中得三万来贯，准氦籴料，添支官兵，却去上供钱内借三万贯籴米，赈籴早时籴，得却籴钱还官中解发，是以不阙事。旧来截住客船籴三分米，至于客船不来。某见官中及上户自有米，遂出榜放客船米自，便不籴客船米，又且米价不甚贵。又曰：悔一件事，南康煞有常平米，是庚寅辛卯年大旱时籴，米价甚贵。在法不得减元价，遂不曾粜，当时只好粜了，上章待罪，且得为更新米一番，亦缘当时自有米，所以不动此米，久为南康官吏之害。

　　因论常平仓曰：某自典二州，知常平之弊，如此更不敢理会着。南康自有五、六万硕，漳州亦六、七万硕，尽是浮埃空壳，如何敢挑动？这一件事不知做甚合杀？某在浙东常奏云：常平仓与省仓不可相连，须要东西置立，令两仓相去远方可。每常官吏点检省仓，则挂省仓某号牌子；检点常平仓，则挂常平仓牌子。只是一个仓，互相遮瞒。今所在常平仓都教司法管，此最不是。少间太守要侵支，司法如何敢拗？通判虽管常平，而其职实管于司法，又所在通判，太率避嫌，不敢与知州争事，韩文公例以嫌不可否事者也。且如经总制钱、牙契钱、倍契钱之类，被尽知州瞒朝廷夺去，更不敢争。

　　与陈尉说治盗事。因曰：凡事须仔细体察，思量到人所思量不到处，防备到人所防备不到处，方得无事。又曰：凡事须是小心寅畏，若恁地麄心驾去不得。又曰：某尝作郡来，每见有贼发，则惕然皇恐，便思自家是长民之官，所以致此是何由？遂百种为收捉，捉得便自欢喜，不捉得则终夜皇恐。

　　因说郑惠叔爱惜官钱，云：某见人将官钱胡使，为之痛心。两为守皆承弊政之后，其所用官钱，并无分明。凡所送遗，并无定例，但随意所向为厚薄。问胥，皆云有时这般官员过往，或十千，或五千，后番或是这样，又全不送，白休了。某遂云：如此不得朝廷有个公库在这里？若过往官员，当随其高下多少与之，乃是公道，岂可把为自家私恩？于是立为定例，看甚么官员过此，便用甚么例送与之，却得公溥。后来至于凡入广诸小官，如簿尉之属，个个有五千之助，觉得意思尽好。

　　问：今之神祠，无义理者极多，若当官处于极无义理之神祠，虽系勅额，凡祈祷之类，不往可否？曰：某当官所至，须理会一番。如仪案所具，合祈祷神示；有无义理者，使人可也。

　　马子严见，言近有人作假书请托公事者，先生曰：收假书而不见下书之人，非善处事者。旧见吴提刑公路当官，凡下书者须令当听投下，却将书于背处观之，观毕，方发付其人，令等回书。前辈处事详密如此。又某当官时，有人将书来者，亦有法以待之。须是留其人吃汤，当面拆书，若无他，方令其去。

　　而今救荒甚可笑。自古救荒只有两说：第一是感召和气以致丰穰，其次只有储蓄之计。若待他饿时理会，更有何策？东边遣使去赈济，西边遣使去赈济，只讨得逐州几个紫绫册子来，某处已如何处置、已如何经画，原无实惠及民。或问先生向来救荒如何？曰：只是讨得紫绫册子，更有何策？

　　赈济无奇策，不如讲水利，到赈济时成甚事？向在浙东，疑山阴、会稽二县刷饥饿的人少，通判郑南再三云数实，及仔细刷起三倍。

　　绍兴时去得迟，已无擘画，只依常行，先差一通判抄劄城下两县饥民。

　　其人不留意，只抄得四万来人，外县却抄得多，遂欲治之而不曾，却托石天民重抄，得八万人，是时已迟，天民云：甚易！只关集大保长，尽在一寺，令供出人之贫者。大保长无有不知数目，便办却分作数等赈济赈粜。其初令画地图，量道里远近，就僧寺或庄宇，置粜米所于门首，立木窗，关防再入之人。

　　先生语次问浙东旱，可学云：浙东民户歌先生之德，先生曰：向时到部，州县有措置，亦赖朝廷应副得以效力，已自有名无实者多。因曰：向时浙东先措置分户高下出米，不知有米无米不同，有徐木者献策，须是逐乡使相推排有米者，时以事逼不曾行，今若行之，一县甚易。大抵今时做事，在州郡已难，在监司尤难，以地阔远，动成文具。惟县令于民亲，行之为易。计米之有无，而委乡之聪明、诚信者处之。聪明者人不能欺，诚信者人不忍欺。

　　若昏懦之人，为人所欺，谲诈之士，则务欲容私，此大不可。

　　建阳簿权县，有妇人，夫无以赡父母，欲取以归，事到官，簿断听离。

　　致道深以为不然，谓夫妇之义，岂可以贫而相弃，官司又岂可遂从其请？曰：这般事都就一边看不得。若是夫不才，不能育其妻，妻无以自给，又奈何？

　　这似不可拘以大义。只怕妻之欲离其夫，别有曲折，不可不根究。直卿云其兄任某处，有继母与父不恤前妻之子，其子数人，贫窭不能自活，哀鸣于有司，有司以名分不便，只得安慰而遣之，竟无如之何。曰：不然。这般所在，当以官法治之也，须追出后母，责治戒励。若更离间前妻之子，不存活他，定须痛治。因云昔为浙东仓时，绍兴有继母与夫之表弟通，遂为接脚夫，擅用其家业，恣意破荡，其子不甘，来诉。初以其名分不便，却之，后赶至数十里外，其情甚切，遂与受理。委杨敬仲，敬仲深以为子诉母不便，某告之曰：曾与其父思量否？其父身死，其妻辄弃背与人私通而败其家业，其罪至此，官司若不与根治，则其父得不衔冤于地下乎？今官司只得且把他儿子顿在一边。渠当时亦以为然。某后去官，想成休了初追之急，其接脚夫即赴井，其有罪盖不可掩。

　　郡中出公牒，延郡士黄知录等入学，而张教授与旧职事沮格，至是先生下学，变色厉词曰：教授分教一邦，合当自行规矩，而今却容许多无行之人，争讼职事，都不成学校。士人先要识个礼义廉退之节，若寡廉鲜耻，虽能文要何用？

　　诣学学官以例讲书，谓诸生曰：且须看他古人道理意思如何，今却只做得一篇文字，读了望他古人道理意思处，都不曾见。

　　问先生禁漳民礼佛朝岳，皆所以正人心也。曰：未说到如此，只是男女混淆，便当禁约尔。侍坐诸公各言诸处浮巫瞽惑等事，先生蹙额嗟叹而已。

　　因举江西有玉隆万寿宫、太平兴国宫，每岁两处朝拜，不惮远近奔趋，失其本心，一至于此，曰：某尝见其如此，深哀其愚。上升一事，断无此理，岂有许多人一日同登天，自后又却不见一个登天之人？

　　郑湜问戢盗曰：只是严保伍之法。郑之：保伍之中，其弊自难关防，如保头等易得挟势为扰。曰：当今逐处乡村，举众有推服底人为保头，又不然，则行某漳州教军之法，以戢盗心，这是已试之效，因与说某在漳州，初到时，教习诸军弓射等事，皆无一人能之。后分许多军作三番，每月轮番入教场。

　　挽弓及等者有赏，其不及者留在只管挽射，及等则止，终不及则罢之。两月之间，翕然都会射，及上等者亦多。

　　经界科半年便都了。以半年之劳，而革数百年之弊，且未说到久，亦须四、五十年，未便卒坏，若行，则令四县特作四楼，以贮簿籍，州特作一楼以贮四县之图帐，不与他文书混。阖郡皆曰不可者，只是一样人田多税少，便造说唪吓以为必有害无利，一样人有惮劳懒做事，却被那说所诬，遂合辞以为不可，其下者因翕然从之。今之为县，真有爱民之心者十人，则十人以经界为利；无意于民者十人，而十人以经界为害。今之民，只教贫者纳税，富者自在收田置田，不要纳税，如此则人便道好，更无些事不顺，他便称颂为贤守。

　　因论漳、泉行经界事，假未得人势亦着做。古人立事，亦硬当着做，以死继之而已。韩魏公作相，温公在言路，凡事颇不以魏公为然，魏公甚被他激挠。后来温公作魏公祠堂记，却说得魏公事，分明见得魏公不可及处，温公方心服他。记中所载魏公之言曰：凡为人臣者，尽力以事君，死生以之，顾事之是非何如耳，至于成败，天也，岂可豫忧其不成，遂辄不为哉？公为此言时，乃仁宗之末、英宗之初，盖朝廷多故之时也。

　　客说社仓讼事，曰：如今官司鹘突，多无理会，不知莫办。因说如今委送事，不知属官能否，胡乱送去，更无分晓了绝时节。某在潭州时，州中僚属，朝夕相见，却自知得分晓，只县官无由得知。后来区处，每月版帐钱，令县官逐人轮番押来，当日留住，试以公事。又怕他鹘突写来，却与立了格式，云今蒙使府委送某事如何一；某人于某年月日，于某处理某事，某官如何断一；又于某时，某再理，某官如何断一；某今看详某事理如此，于条合如何结绝。如此，人之贤否，皆不得而稳。

　　今人狱事，只管理会要从厚，不知不问是非善恶，只务从厚，岂不长奸惠恶？大凡事付之无心，因其所犯，考其实情，重轻厚薄，付之当然可也，若从薄者固不是，只云我只要从厚，则此病所系亦不轻。某在长沙治一姓张人，初不知其恶如此，只因所犯追来，久之乃出头，适有大赦，遂且与编管。

　　后来闻得此人凶恶不可言，人只是平白地打杀不问，门前有一木桥，商贩者自桥上过，若以柱杖拄其桥，必捉来吊缚，此等类甚多，若不痛治，何以惩戒？公等他日仕宦，不问官大小，每日词状须置一簿，穿字号，录判语；到事亦作一簿，发放文字亦作一簿，每日必勾了号，要一日内许多事都了方得。

　　若或做不办，又作一簿记未了事，日日检点了，如此方不被人瞒了事。今人只胡乱随人来理会，来与不来都不知，岂不误事？

　　先生爱说“恰好”二字，云；凡事自有恰好处。

　　先生每与学者云：凡事无许多闲劳扰。

　　有亲戚托人求举，先生曰：亲戚固是亲戚，然荐人于人，亦须是荐贤始得，今乡里平平等人，无可称之实，某部不与发书。

　　择之劳先生人事之繁，答曰：大凡事，只得耐烦做将去，才起厌心便不得。

　　先生一日说及受赃者，怒形于言曰：某见此等人，只与大字面配去。徐又曰：今说公吏不合取钱，为知县者自要钱矣。节节言之，为之吁叹。

　　侍先生到唐石。唐石有社仓，往往支发不时，故被人来告，先生云：救弊之道，在今日极是要严。不严，如何得实惠及此等细民？

　　道夫言察院黄公钹刚正，人素畏惮。其族有纵恶马踏人者，公治之急，其人避之惟谨，公则斩其马足以谢所伤。先生曰：某南康临罢，有跃马于市者，踏一小儿将死，某时在学中，令送军院，次日以属知录，晚过廨舍，知录云：早上所喻已栲治如法。某既而不能无疑。回至军院，则其人冠屦俨然，初未尝经拷掠也，遂将吏人并犯者讯之，次日吏人杖脊勒罢。偶一相识云：此是人家子弟，何苦辱之？某曰：人命所系，岂可宽弛？若云子弟得跃马踏入，则后日将有甚于此者矣。况州郡乃朝廷行法之地，保佑善良，抑挫豪横，乃其职也。纵而不问，其可得耶？后某罢，诸公相饯于白鹿，某为极口说西铭“民吾同胞，物吾与也”一段。今之为秀才者便主张秀才，为武官者主张武官，为子弟者便主张子弟，其所陷溺，一至于此！

　　因说慢令致期谓之贼，曰：昔在同安作簿时，每点追税，必先期晓示。

　　只以一幅纸截作三片，用小榜遍贴，云本厅取几日点追甚乡分税，仰人乡户司知委。只如此，到限日近时，纳者纷纷然，此只是一个信而已。如或违限遭点，定断不恕，所以人怕。

　　大率文章盛则国家却衰，如康贞观、开元都无文章，及韩昌黎、柳河东以文显，而唐之治已不如前矣。汪圣锡云：国初制诏，虽麄却甚好。又如汉高八年诏与文帝即位诏，只三数句。今人敷衍许多，无过只是此个柱子。

　　杨通老问赵守断人立后事错了，人无所诉。曰：理却是心之骨，这骨子不端正，少间万事一齐都差了。不知人心如何恁地这般都是要自用，不肯分委属官，所以事丛杂，处置不暇，胡乱断去。在法，属官自合每日到官长处共理会事，如不至者自有罪。今则属官虽要来，长官自不要他来，他也只得休，这般法意是多少好？某尝说或是作县，看是状牒如何烦多，都自有个措置。每听词状，集属官都来，列位于厅上，看有多少，均分之，各自判去。

　　若是眼前易事，各自处断；若有可疑等事，便留在，集众较量断去，无有不当，则狱讼如何会壅？此非独为长官者省事，而属官亦各欲自效兼是，如簿尉等初官，使之决狱听讼得熟，是亦教诲之也。某在漳州，丰宪送下状如雨，初亦为随手断几件，后觉多了，恐被他压倒了，于是措置几只橱子，在厅上分了头项，送下讼来，即与上簿合索案底索自入一厨，人案已足底，自入一厨。一日集诸同官，各分几件去定夺，只于厅两边设幙位，令逐项叙来历，末后拟判。俟食时即就郡厨办数味，饮食同坐，食讫，即逐人以所定事较量。

　　初间定得几个来，自去做文章，都不说着事情。某不免先为画样子，云某官今承受提刑司判下状系某事一；甲家于某年某月某日有甚干照计几项，乙家于某年某月某日有甚干照计几项，逐项次第写令状明一；甲家如何因甚么事争起到官，乙家如何来解释互论，甲家又如何供对，已前事分明了一；某年某月某日如何断一；某年某月某日家于某官番诉，某官又如何断，以后几经番诉并画一。写出后面，却点对以前所断当否。或有未尽情节，拟断在后，如此了却，把来看中间有拟得是底，并依其所拟断决，合追人便追人，若不消追人，便只依其所拟，回申提刑司去；有拟得未是底，或大事可疑，却合众商量，如此事都了，并无壅滞。杨通老云：天下事体，固是说道当从原头理会来，也须是从下面细处理会将上始得。曰：固是。如做监司只管怕讼多，措置不下，然要省状也不得，若不受词讼，何以知得守令政事之当否，全在这里见得，只如入建阳，受建阳民户讼，这个知县之善恶便见得。如今做守令，其弊百端，岂能尽防？如胥吏沉滞公事，邀求于人，人知可恶，无术以防之，要好在严立程限他，限日到，自要苦苦邀索不得，若是做守令，有可以白干沉滞底事，便是无头脑，须逐事上簿，逐事要了始得。某为守，一日词诉，一日着到，合是第九日亦词讼，某却罢了此词讼，明日是休日，今日便刷起，一旬之内有未了事，一齐都要了。大抵做官，须是令自家常闲，吏胥常忙，方苦得。自家被文字来丛了，讨头不见，吏胥便来作弊。做官须是立纲纪，纲纪既立，都自无事。如诸县发簿历到州，在法本州点对，自有限月：如初间是本州磨算司便自有十日限，却交过通判审计司亦有五日限。今到处并不管着限日，或迟延一月，或迟延两三月，以邀索县道，直待计嘱满其所欲，方与呈州。初过磨算司使一番钱了。到审计司又使一番钱，到倅厅发回呈州呈覆吏人，又要钱。某曾作薄，知其弊，于南康及漳州皆用限日。

　　他这般法意甚好，后来一向埋没了。某每到即以法晓谕，定要如此，亦使磨底磨得仔细，审底审得仔细，有新簿旧簿不同处，便批出理会。初间吏辈以为无甚紧要，在漳州押下县簿，付磨算司及审计司限到满日，却不见到，根究出乃是交点司未将上，即时决两吏，后来却每每及限。虽欲邀索，也不敢迁延，县道知得限严，也不被他邀索。如此等事，整顿得几件，自是省事，此是大纲纪。如某为守，凡遇支给官员俸给，预先示以期日，到此日，只要一日支尽，更不留未支，这亦防邀索之弊。看百弊之多，只得严限以促之，使他大段邀索不得。又曰：法初立时，有多少好意思，后来节次臣僚胡乱申请，皆变坏了。今非独下之人不畏法，把法做文具事，上自朝廷，也只把做文具行了，皆不期于必行。前夜说上下视法令皆为闲事，如不许州郡监司馈送，几番行下，而州郡监司亦复如前，但变换名目，多是做忌日，去寺中焚香，于是皆有折送，其数不薄。间有甚无廉耻者，本无忌日，乃设为忌日焚香以图馈送者。朝廷诏令事事都如此无纲纪，人人玩弛，可虑可虑！又曰：只如省部有时行下文字，尽有好处，只是后来付之胥吏之手，都没收杀。某在漳州，忽行下文字，应诸州用铸印处，或有阙损磨灭底，并许申上重行改造。此亦有当申者，如或有铸印处，乃是兵刑钱谷处，如尉有铸印，亦有管部弓兵司理。主郡刑狱乃无铸印，后来申去，又如掉在水中一般。过得几时，又行文字来，又申去，又休了。如今事事如此，省部文字一付之吏手，一味邀索，百端阻截。如某在绍兴，有诏助米人从县保明到州，州保明到监司，监司方与申部，忽然部中又行下一文字来，再令保明，某遂与逐一详细申去，已云从下一一保明讫，未委今来因何再作行移？如此申去休了。后来忽又行下来，云助米人称进士，未委是何处，几时请到文解，还是乡贯如何，仰一一牒问上来。这是叵耐不叵耐？他事事敢如此邀求取索。当初朝廷只许进士助米，所谓进士，只是科举终场人，如何恁地说？某当时若便得这省吏在前，即时便与刺两行字配将去，然申省去将谓省官须治此吏，那里治他？

　　先生于州治射堂之后圃，画为井字九区：中区石甃为高坛，中之后区为茆庵，庵三窗，左窗檽为泰卦，右为否卦，后为复卦，前扇为剥卦，庵前接为小屋；
前区为小茆亭；左右三区，各列植桃李，而间以梅。九区之外，围绕植竹。是日游其间，笑谓诸生曰：上有九畴八卦之象，下有九丘八阵之法。

　　吾辈不用有忿世嫉恶之意，第常自体此心宽明无系累，则日充日明，岂可涯涘耶？

　　今为避祸之说者，固出于相爱，然得某壁立万仞，岂不益为吾道之光？

　　或有人劝某宜略从时，某答之云：但恐如草性，锻炼得无性了，救不得病耳。

