省心杂言 宋 李邦献

提要
原叙
省心杂言
跋


提要

　　《省心杂言》一卷宋李邦献撰。邦献懐州人，太宰邦彦之弟，官至直敷文阁。是书在宋有临安刋本，题为林逋撰，或又以为尹焞所撰。至宋濂跋其书，则谓逋固未尝着，焞亦因和靖之号偶同而误，皆非。其实而王佖所编。《朱子语録续类》内有《省心録》乃沈道原作之文，必有所据，当定为沈本。陶宗仪《说郛》録其数条，仍署为林逋所作，迄无定论。今考《永乐大典》具载是书，共二百余条，盖依宋时椠本全帙録入。前有祁寛、郑望之、沈浚、汪应辰、王大实五序，后有马藻、项安世、乐章三跋，并有邦献孙耆冈及四世孙景初跋，三首皆谓此书邦献所作。耆冈且言曽见手稿，而辨世所称林逋之非。其说出于李氏子孙，自属不诬。又考王安礼为沈道原作墓志，具列所著《诗传》、《论语解》等书，并无《省心杂言》之名，足证确非道原作。宋濂遽因《朱子语録》定为道原，其亦考之未审矣。其书切近简要质，而能该于范世励俗之道，颇有发明，谨厘正舛误，定为李氏之书，而考证其异同如右。

原叙

　　夫入德之门，莫大乎知，知斯能至，知而不至者，有矣，未有不知，而能至者也。是以教虽多术，一言以蔽之，曰知。故有志于天下国家者，亦以致知为本。寓直敷文阁领天台祠事河内李公，知而至之者。昔获见之于夔峡，今三十年，公日以通显，分符将指，歴官中外，至八易使节，凡可以利民为国，有知必为尝。因将漕帝畿数被召，对竭忠以告。上省费以纾民力，行所知，不少逊避。故于仕已，而无喜愠，俯仰而无愧怍然。以是受知于君，亦以是取异于世，其表着于时者，如是。有松楸在巴蜀，将归过九江，以《省心杂言》一编相示，皆平昔铭诸座右者，曰：毎患知之，弗至有得于心，輙榜之壁，以自警。儿辈録而藏之，积之久至，如此虽然，其敢示他人哉？姑欲付子孙以见吾志云耳，于戏今而。后乃知公之表，着于时者之所自也。其多至数十百章，旁见杂出，从容中道，无所不用其极。非明于忧患与故知，至而至之者，不能如已。试之医方已储之寳，聚盍广，其施俾人，得而知诚意正心推之，以及于天下国家是。乃竭尽所知报上，化俗之一端，而亦公所当任也。绍兴庚辰八月初，吉庐阜老圃祁寛谨序。

　　见性自悟，门入者不同十妷，以士举训儿孙杂言相示，敷阐经子与先圣道，不悖惜乎？桂林地下先生不亲见之。丙子春，林下老人郑望之书。

　　仲尼之学至今光明硕大者，曾子传之于无穷也。曽子之学自一日三省其身为本，三审也，非数也，后世读之不详，不可不辩。此省心子之意也，因阅杂言，乃表而出之。三十年孟冬旦，吴兴沈浚题。

　　此心之用与天地，相为无穷。而或者梏于区区之形体，受役于物，恬不知。反以其未之省也。提刑敷文平居训饬其家言，虽不一总，而名之曰省心，所以遗子孙者，岂不大哉！丙戌正月上旬，玉山汪应辰书。

　　敷文以家训一册见示，名以《省心杂言》。书曰：人心惟危，道心惟微，惟精惟一，允执厥中。又曰作德心，逸日休。作伪心，劳日拙。所谓省心者，防危精微，以复其初。屛伪进德，以臻其至，如斯而已。戊子暮春，掲阳王大寳书。
　
省心杂言

　　简言择交，可以无悔吝，可以免忧辱。

　　无瑕之玉，可以为国器。孝悌之子，可以为家瑞。

　　为政之要，曰公与勤。成家之道，曰俭与清。

　　闻善言则拜告，有过则喜，非圣贤不能。

　　寳货用之有尽，忠孝享之无穷。和以处众，寛以接下，恕以待人，君子人也。

　　坐宻室如通衢，驭寸心如六马，可以免过。

　　谗言巧佞言甘，忠言直信言寡。

　　多言则背道，多欲则伤生。

　　语人之短不曰直，济人之恶不曰义。

　　好胜者必争，贪荣者必辱。

　　知足则乐，务贪则忧。

　　好名则立异，立异则身危，故圣人以名为戒。

　　内睦者家道昌，外睦者人事济。

　　不匿人短，不周人急，非仁义人也。

　　心不清，则无以见道。志不确，则无以立功。

　　结怨于人，谓之种祸。舍善不为，谓之自贼。

　　诺轻者，信必寡。面誉者，背必非。

　　孝于亲，则子孝。钦于人，则众钦。

　　声色者败德之具，思虑者残生之本。

　　为善不如舍恶，救过不如省非。

　　欲不匮，则博施。欲长乐，则守分。

　　广积不如教子，避祸不如省非。

　　勉强为善，胜于因循为恶。

　　责人者不全交，自恕者不改过。

　　自满者败自矜者愚自贼者忍

　　多言获利，不如黙而无害。

　　寡言省谤，寡欲保身。行坦途者，肆而忽，故疾走。则蹷行险途者，畏而谨，故徐歩则不跌，然后知安乐。有致死之道，忧患为养生之本，可不省诸。

　　太庙之牺，被文绣，而悔不及鹪鹩深林一枝之乐也。

　　广积聚者，遗子孙。以祸害多声色者，残性命以斤斧。

　　以众资已者，心逸而事济。以已御众者，心劳而怨聚。

　　自信者，人亦信之。胡越犹弟兄。自疑者，人亦疑之。身外皆敌国。

　　渔猎不同风，舟车不并容。饮食嗜好，礼义贪残，四夷与中国殊若冰炭。至于推诚则不欺，守信则不疑，非但六合之内可行，动天地感鬼神，非诚信不可。

　　为善如负重登山，志虽确，而力犹恐不及。为恶如乗骏走坂，虽不加鞭，策而足，亦不能制。

　　务名者，杀其身。多财者，祸其后。

　　善恶报缓者，非天网踈，是欲成君子而灭小人也。

　　祸福者，天地所以爱人也。如雷雨雪霜，皆欲生成万物。故君子恐惧而畏，小人侥幸而忽。畏其祸则福生，忽其福则祸至。传所谓祸福无门，惟人自召也。

　　薄于所亲，而责人重者，不可与言交好。名欲速者，不可与共谋。贪而喜诈者，不可与同利害。忍而好胜者，不可与同逸乐。

　　以忠沽名者，讦。以信沽名者，诈。以亷沽名者，贪。以洁沽名者，污。忠信亷洁，立身之本，非钓名之具也。有一于此，乡原之徒，又何足取哉！

　　为已重者，不仁。好广积者，不义。足恭者，无礼。贪名者，无智。

　　功名官爵，货财声色，皆谓之欲，俱可以杀身。或闻之曰：欲可去乎？曰：不可。饥者欲食，寒者欲衣，无后者欲子孙，是甘于自杀也。然知足而不贪，知节而不滛，无沽名之心，而不求功，亦庻几乎欲可窒也。

　　立身之道，内刚外柔。肥家之道，上逊下顺。不和，不可以接物。不容，不可以驭下。

　　天下有甚于饥食渴饮之道？而世或以名称，已或以为能事，哀哉！臣之忠子之孝弟之悌是也。孔子以文学为孝悌之余事，孟子谓良知良能不出于学，是非圣人，强人以甚难耳。岂爱欲汩其心，而妻子爵禄为贼忠孝之具。间有得臣子之道者，宜乎表出于世，苟以孔孟之道反求诸已，则知舍孝悌不足以。为人移孝悌，为忠顺则立身，行已之道当然，世或可称，已何能之有？

　　其出而用药疗疾，知古今无方可用。此无他，闻见力极则止。至于应变，则无有穷尽噫。岂但论医也，士之学问，其失正在是。苟以是心反之，孳孳旦夜，自不知为有余，纵未能尽愈天下之疾，亦庻几乎十失二三也。

　　知不足者，好学。耻问者，自满。一为君子，一为小人，自取如何耳。

　　不自重者，取辱。不自畏者，招祸。不自满者，受益。不自是者，博闻。吉凶悔吝自天然，无有不由己者。

　　寿夭在天，安危在人。知天理者，夭。或可寿忽人事者，虽安必危。

　　千斤之石置之立坂之上，一力可以落九仭。万斛之舟溯于急流之中，片帆可以去千里。势使然也。若驰羣马于平陆，集多士于大庭，非骏足竒才，不可得先。

　　人之有过失，犹身之有疾病，攻之以药石，诲之以廉耻，虽过失，不害为贤者。虽疾病，不失为全人。

　　为善者不云利，逐利者不见善，舜跖之徒自此分。舍生取义，固不可得。见利思义，圣人亦取之。殆哉！不可言。况可为乎？孟子答梁惠王之言，至矣。

　　口腹不节，致疾之因，念虑不正，杀身之本。

　　骄富贵者，戚戚。安贫贱者，休休。所以景公千驷，不及颜子之一瓢也。

　　外事无大小，中欲无浅深，有断则生，无断则死，大丈夫以断为先。

　　人皆有好生恶死之心，人皆有舍生取死之道，何也见善？不明耳。

　　教子弟无他术，使耳所闻者善，言目所见者善，行善根于心，则动容周旋，无非善。譬如胡越交居，再世则语音变，幼则视父兄，长则视朋友，虽然善恶有种，视先世如何耳。

　　有过能悔者，不失为君子。知过遂非者，其小人欤。

　　官爵富贵在人，谓之傥来。道德行义在我，谓之自得。傥来者足以骄妻妾，自得者可以轻公卿。君子所以修天爵而人爵，从之。

　　事亲有隐，而无犯事。君有犯，而无隐事。师无犯，无隐。圣人不易之论也。古之所谓犯者，以己所见而陈之于君，不以犯上为犯也。后世所谓犯者，处卑位而言非，其职徒以沽名之心务行其说，直前诋讦，无益于世。愚以谓若能以事师之道事君，无隐则不敢逄君之恶，无犯则不忍暴君之失，谏可行，言可听，膏泽可下于民，不亦美欤！

　　欲去病，则正本。本固，则病可攻，药石可以效。欲齐家，则正身，身端，则家可理，号令可以行。固其本，端其身，非一朝一夕之事也。

　　事亲孝者，事君必忠，何以知之？良知固存，虽妻子不能移。其爱推此以尽为臣之道。则爵禄安能易其守。子惟知有亲焉。得不孝臣，惟知有君，安得不忠？所以良知者，其可忘乎？

　　父慈子孝，兄友弟恭，相须之理也。然子不可待父慈而后孝，弟不可待兄友而后恭。譬犹责人以信，然后报之以诚。尽己之当，为君子所以立身之道。非求偹于人也。以礼义为交际之道，以亷耻为律己之法，游息于是，朋友见钦，而不敢欺妻子。取法而不敢侮。尽思患预防之理，所以譬之四维，其可废而不张乎。

　　畋猎声色之娯，易而难反。车服口体之奉，相尚而无厌。皆非逸豫安乐之道。静吉动凶，德休伪拙，圣人戒告甚切，至反身而求，乐莫大焉。知此为君子，昧此为小人。

　　恐惧者，修身之本。事前而恐惧，则畏。畏可以免祸。事后而恐惧，则悔。悔可以改过。知者以畏消悔，愚者无所畏，而不知悔。故智者保身，愚者杀身，大哉所谓恐惧也。

　　心可逸，形不可不劳，道可乐，身不可不忧，形不劳则怠惰，易弊。身不忧则荒淫，不立。故逸生于劳，而尝休。乐生于忧，而无厌。是逸乐也，忧劳其可忘乎？

　　毁誉杂至，观其事，则毁誉明，善恶混淆。公其心，则善恶判，此在上之职也。若智効一官，能効一职，行其所当为，而不问毁誉，立乎其中道，则善恶如白黑也。

　　古之人修身以避名，今之人饰己以要誉。所以古人临大节而不夺，今人见小利而易守。君子人则不然，无古、无今、无治、无乱、出则忠、入则孝、用则智、舍则愚。

　　事亲孝，则专其爱，而妻子不能移。事君忠，则尽其职，而爵禄不能动。竭力于亲者，不必湏士类。致身于君者，不必问品秩。

　　黼藻太平，戡定祸乱，可以谓之忠乎？苟有隐于君，不若愚下不欺之忠也。列侯而封，击鲜而食，可以谓之孝乎？苟有违于亲，不若贫贱养志之孝也。

　　有圣贤之君，无忠直之臣，则聪明不能逹逺，虽圣贤，或可欺大哉！所谓为君难。

　　财用足以富国家，一夫可为。风俗所以系治乱，非有位，君子不能变。必欲弭祸乱，致太平，非风俗淳俭不可。

　　爱君切者，不知有富贵。为己重者，不能立功名。

　　木有所养，则根本固，而枝叶茂，栋梁之材生。水有所养，则泉源壮，而流派长，灌溉之利博。人有所养，则志气大，而识见明忠义之士出。可不养哉！故孟子所谓苟得其养，无物不长也。

　　财不难聚也，取予当，则富足。国不难治也，邪正辨，则丕平。风不难化也，自上及下，而风行。俗不难革也，自迩及逺，而俗变。

　　以爱妻子之心事亲，则曲尽其孝。以保富贵之策奉君，则无徃不忠。以责人之心责己，则寡过。以恕己之心恕人，则全交。

　　士大夫若止以一官之廪禄计，则不知其为素餐。请以驱役之卒，奉承之吏，供帐居处，详陈悉算，则廪然如履氷，岌然如临渊，有媿于方寸者多矣。若于奉公治民之。

　　道不加思，则窃人之财，不足为盗矣。

　　堂下逺于千里，况于九重之深，虽尧舜不能知。比屋有人，能以所闻所见上体人君，爱民求治之意，委曲详陈之，则都俞之间，可以弭祸乱，不兵而致太平也。

　　以忠孝遗子孙者，昌。以智术遗子孙者，亡。以谦接物者，强。以善自卫者，良。

　　尔谋不臧，悔之何及，尔见不长，教之何益。

　　利心专，则背道。私意确，则确公。

　　能自爱者，未必能成人。自欺者，必罔人。能自俭者，未必能周人。自忍者，必害人。此无他，为善难，为恶易也。

　　子之事亲，不能承颜养志，则必不能忠于君弟之事，兄不能致恭尽礼，则必不能逊于长上。

　　家不和，无以见孝子，国不乱，无以见忠臣。如是则孝子忠臣不容见于世也。仆窃疑之，有人能克谐六亲，钦顺父母家，不使不和，莫大之孝也。有人能引君当道，将顺正救国，不使之乱，莫大之忠也。

　　尝谓风俗不淳俭，则财用无丰足。葢贵富者，奢侈相尚。奉养之外，弃废。寳货穷极，土木惟务相胜，贫贱者专于工巧伎艺，古所未见。一日之直可以获农夫终岁之利，故弃本逐末，耕桑者少而衣食者多，求其盈余储积，不亦难哉！甲胄之士可以责以御侮，州县之吏不过委以簿书，事君而变薄俗，非大有力者不可。

　　妇人悍者，必淫。丑者，必妬。如士大夫缪者，忌险者，疑必然之理也。

　　费万金为一瞬之乐，孰若散而活馁者几千百人。处眇躯以广厦，何如庇寒士以一席之地乎？

　　知足者贫贱亦乐，不知足者富贵亦忧。

　　夙兴夜寐，无非忠孝者，人不知天必知之。饱食暖衣，恬然自卫者，身虽安，其如子孙何？

　　人之所以异于禽兽草木者，以其有为耳！皮毛齿角，禽兽以用。而名香味补，泻草木以功，而着人之生也，无德以表俗，无功以及物，曾禽兽草木之不若也，哀哉！

　　噐满则溢，人满则丧。

　　用心专者，雷霆不闻其响。寒暑不知其劳。为己重者，不知富贵可以杀身，功名可以及后。行四通八达之衢者，不迷。思大公至正之道者，不惑。

　　蛮夷不可以力胜，而可以信服鬼神，不可以情通，而可以诚达，况渉世与人，为徒诚信，其可舍诸。

　　岁月己徃者，不可复。未来者，不可期。见在者，不可失。为善，则善应。为恶，则恶报。成名灭身，惟自取之。

　　以德遗后者，昌。以祸遗后者，亡。谦柔卑退者，德之余。强忍奸诈者，祸之始。

　　舜之所以为孝者，有顽父嚚母傲弟，人不幸，而有此。当克谐如舜，不为甚难。孟子曰舜何人也？予何人也有，为者亦若是。

　　韩非作《说难》，而卒毙于说，岂非所谓多言数穷之戒耶。

　　屈己者，能处众。好胜者，必遇敌。

　　欲常服者，不争。欲常乐者，自足。

　　有限之噐，投之满盈，则溢。太虚之空，物物自容，静。躁寛猛视，量之如何耳。

　　张饱帆于大江，骤骏马于平陆，天下之至快，反思则忧，处不争之地，乘独后之马，人或我嗤，乐莫大焉。

　　胜于己者，可师。拙于己者，可役。爱于己者，知善而不知恶。憎于己者，见恶而不见善。

　　强辨者，饰非，不知过之可改。谦恭者，无诤，知善之可迁。善恶在自为，父子不相授，尧为父，而有丹朱。舜为子，而有瞽瞍。尧与贤易，舜克谐，以孝难。

　　与善人交，有终身了无所得者。与不善人交，动静语黙之间，亦从而似之。何耶？人性如水，为不善，如就下。交友之间，安可不择？

　　人之制性，当如堤防之制水，朝培暮植，犹恐蚁漏之易壊，若泛滥不固，一倾而不可覆也。

　　近世士大夫多为子弟所累，是溺于爱而甘受其谤，殊不知父当不义，圣人犹许子诤。子弟不肖，而不能令是，纳于邪而不知义，方之训也。父兄之罪大矣。

　　绮语背道，杂学乱性。

　　邪正者，治乱之本。赏罚者，治乱之具。举正措邪，赏善罚恶，未有不治者邪。正相杂赏，罚不当求，治亦难矣哉！

　　不临难，不见忠臣之心。不趋利，不知义士之节。

　　予夺者，上之柄，臣不得専。赏罚者，上之权，其可私以循人乎？

　　天下有正道，邪不可干。以邪干正者，国不治。天下有公议，私不可夺，以私夺公者，人弗服。

　　富贵在天，取舍在人，在天者听，在人者断，善良者听之，道谦损者断之本。

　　富贵以道得，伊尹是也。贫贱以道守，颜渊是也。俱为圣为贤，负鼎干汤，与箪瓢陋巷，劳逸忧乐不可同日而语也。

　　圣贤师心，不师迹。虽百世，而道同。后世师迹，不师心，虽时同，而术异。

　　目主明五色，可以盲其明。耳主聪五音，可以聋其聪。非耳目之罪，心不正，则视听狂。聪不聪，明不明也。

　　大则治乱邪正，小则昼夜死生，皆反手耳。反邪则正，反乱则治，反夜则昼，反死则生，岂可犹豫苟且而为哉！

　　耳虽闻，目不亲见者，不可从而言之。流言可以惑众，若文其言，而贻后世，恐是非邪正失实。

　　忧国者不顾身，爱民者不罔上。

　　以是为非，以非为是者，强辩，足以惑众。以无为有，以有为无者，便僻，足以媚人。心可欺，天可欺乎？

　　君子独立而持正，故助之者鲜。小人挟党以济私，故从之者多。

　　君子周身以道，小人周身以术。

　　忧天下国家者，其虑深，其志大，其利博，其言似迃，其合亦寡，其遇亦难，吾孔孟是也。

　　趋快捷方式者，不问大路。喜佞言者，不亲正人。

　　得天地之至和者，为君子。故温良慈俭。秉阴阳之缪盭者，为小人。故凶诈奸邪。

　　重名节者，识有余而巧不足。保富贵者，智不足而才有余。智识明者，君子。才巧胜者，小人。

　　善恶之性，不可易。如水不能燥，火不能湿，形色语黙之间，善恶自见。

　　古之人孝弟力田行着于乡州，党族名闻于朝，故命之以官。其临民也。安得不岂弟？其从事也，安得不服劳？其事君也，安得不忠？

　　爱身者，所以孝于亲。爱民者，所以忠于君。

　　高不可欺者，天也。尊不可欺者，君也。内不可欺者，亲也。外不可欺者，人也。四者既不可欺，心其可欺乎？我心不欺人，其欺我乎

　　溺爱者受制于妻子，患失者屈己于富贵。

　　大丈夫见善明，故重名节于泰山，用心刚，故轻生死如鸿毛。

　　父善教子者，教于孩提。君善责臣者，责于冗贱。葢嗜欲可以夺孝，富贵可以夺忠。

　　为善易避为善之名，难。不患人易，（案此句疑有脱文）犯而不校，难。

　　渉世应物，有以横逆加我者，譬由行草莽中，荆棘之在衣，徐行缓解而已。所谓荆棘者，亦何心哉！如是则方寸不劳，而怨可释。

　　以言伤人者，利如刀斧。以术害人者，毒如虎狼。言不可不择，术不可不择也。

　　古人畏四知者，谓天地彼我必有一知者，不得不畏。况处八达之衢，为万目所视，畏乎所当畏，行乎所无畏可也。

　　诚无悔，恕无怨，和无仇，忍无辱。

　　为子孙作富贵计者，十败其九。为人作善方便者，其后受惠。

　　耳不闻人之非，目不视人之短，口不言人之过，庻几为君子。

　　为善不求人知者，谓之阴德。故其施广，其惠博，天报必丰。是故圣人恶要誉，君子耻姑息。

　　仁言不如仁心之诚，利近不如利逺之博，仁言或失于口，惠利近或几于姑息。

　　智大心劳者，狂。力小任重者，踣。

　　知过之为过者，恐惧不敢为。不知过之为过者，杀身而后已。

　　攫金于市者，欲心胜而不知有羞恶。求珠于渊者，利心专而不顾其沉溺。

　　昼之所为夜，必思之，有善则乐，有过则惧，君子人也。昼之所为夜，不敢思行险蹈祸，以苟侥幸，其小人之徒欤。

　　沽虚誉于小人，不若受之于天。遗货财于子孙，不若周人之急。

　　私心胜者，可以灭公。为己重者，不知利物。

　　不欺，不吝，不隘，不强者，可与人为徒。

　　礼义亷耻可以律己，不可以绳人。律己则寡过，绳人则寡合，寡合则非渉世之道，是故君子责己，小人责人。

　　德有余而为不足者，谦。财有余而为不足者，鄙。

　　愚胜智，拙胜巧，讷胜辩，知此者，全身。昩此者，蹈祸。

　　合天地者，或不能周人情。图近利者，必知其无逺虑。块土不能障狂澜，匹夫不能振颓俗。

　　苏张通六国，而皆合。孔孟走天下，而不遇。易进难，入王霸之道，岂止如霄壤。

　　陶渊明无功德以及人，而名节与古忠臣义士等。何耶？岂颜氏子以退为进，寗武子愚不可及之徒欤！

　　巧辩者，与道多悖。拙讷者，渉世必踈。寜踈于世，不可悖于道。

　　华藻见于外者，谓之文。今古积于中者，谓之学。苟见道不明，用心不正，徒只以文过饰非，所以在德行言语政事之下。

　　求师问友，急于教子弟者，始于章句中。于文彩终于科第。所谓入孝出悌，泛爱亲仁，则瞢然如冥行，岂不违吾宣圣之言乎人。

　　性如水，曲直方圆随所寓，善恶邪正随所习，富贵声色皆就下，不劳习者也。若非见善明，用心刚强，忍力行，则决堤坏防，不流荡者，几希。

　　责越人以鞍马，强胡人以舟楫，其犹询民瘼于贵游，索寳玩于寒士，艰哉！

　　用不节财，何以丰民，不蘓国，何以足？

　　君容而断，臣恪而忠，父严而慈，子孝而敬，兄爱而训，弟恭而劳，夫和而庄，妇贞而顺，人伦之道，尽矣！处内以睦，处外以义，检身以正，交际以诚，行己之道至矣。

　　饱藜苋者鄙膏粱，乐贫贱者薄富贵，安义命者轻死生，逺是非者恶臧否。

　　不欺暗室者，肯自欺于心乎？不媿屋漏者，肯有媿于人乎？不欺于心，无媿于人，庻几可以希君子。

　　外重者内轻，故保富贵而丧名节。内重者外轻，故守道义而乐贫贱。

　　爱亲者，保其身。爱君者，轻其位。

　　饱肥甘、衣轻暖，不知节者损福。广积聚、骄富贵，不知止者杀身。

　　穷不易操，达不患失，非见善明，用心刚者不能。

　　身之中有小疾痛，则医卜杂进，愈而后已。殊不知烹宰物，命以快口腹，岂不甚于己之疾痛乎？戒之哉！戒之哉！

　　人有过失，己必知之，己有过失，岂不自知，喜是非者检人，畏忧患者检身。

　　人以巧胜天，天以直胜人、小人。

　　诈而巧，似是而非，故人悦之者。众君子诚而拙，似迃而直，故人知之者寡。

　　君子小人不并用，如熏莸不同噐。用君子，则逺小人。用小人，则害君子。

　　舜耕于歴山，伊尹耕于莘野，圣贤力田，见于经传。后世以文学明道，其弊至于菽麦不分，岂止不知稼穑艰难也！

　　哀哉！人以麟鳯比君子，以豺狼比小人，徒论其表耳。麟鳯能瑞世，而不能移风易俗，君子能厚风俗，致太平，以来麟鳯。豺狼能害人，其状易别，人得以避之。小人深情厚貌，毒人而不可防，闲豺狼之不若也。

　　善恶之报速，则人畏而为善。天网虽勿漏，恐太踈，则流中下之性。

　　少不勤苦，老必艰辛，少不伏劳，老不安逸。

　　明出处者，可以保身。轻死生者，可以守节。

　　梁栋朽者，屋倾。贤不肖分者，国治。上节下俭者，财用足。本重末轻者，天下平。

　　轻财足以聚人，律己足以服人，量寛足以得人，身先足以率人。

　　无常德者，不可以作医，存亡所系耳。庸人假医以自诬，其初则要厚利，虚实补泻未必适当，幸而不死，则呼湏百出，病者甘心以足其欲。不幸而毙，则曰饮食不知禁，嗜欲不能节，非药之过也，厚载而去。死者何辜焉？世无扁鹊，望而知死生，华佗涤肠而愈疾轻，以性命托庸夫，何如畏致疾之因，固养其本，以全天年耶？呜呼哀哉！

　　忧患疾痛皆养生，善知识，放逐闲废，皆仕宦。善知识，不有忧，安知乐可为戒？

　　女相妬于室，士相嫉于朝，古今通患也。若无贪荣擅宠之心，何嫉妬之有？

　　情相亲者，礼必寡。道相悖者，术不同。礼简者，诚术异者争。

　　人不可无识。识暗者，小人。无识者，禽兽。小人舍正而趋邪，假善而为恶。识明者果如是乎？禽兽不知父子之亲，君臣之分，识安在哉！

　　利可共而不可独，谋可寡而不可众，独利则败，众谋则泄。

　　火之炎上，水之就下，顺其性，则烹饪之功成，灌溉之利博。

　　越鸟巢南，胡马嘶北，物之直情，而况于人乎？

　　葢棺能定士之贤愚，临事能见人之操守。

　　食能止饥，饮能止渴，畏能止祸，足能止贪。

　　猛虎能食人，不幸而遇之，必疾走以避。小人能媚人，人喜与之亲，不幸而同利害，必巧为中伤，毒人而人不知，然机穽之设，未若天网之勿漏也。

　　父之教子必以孝，君之责臣必以忠，子不子，臣不臣，安则为之。

　　以仁为宅，以礼为门，以义为路，居处于是，践履于是，安得不谓之君子。

　　仁义忠信本自修，人必钦崇之，放辟邪侈，本自贼，人必轻鄙之。

　　莫尊于事君，莫严于事亲，莫逺于天地鬼神，莫踈于禽兽夷狄，一于诚，则交际之道无不至矣。

　　内不欺于妻子者，事亲必孝。外不欺于朋友者，事君必忠。

　　人性如水，水一倾则不可复，性一纵则不可反。制水者必以堤防，制性者必以礼法。

　　保生者寡欲，保身者避名。无欲易，无名难。

　　善人种德降祥于天，恶人种祸贻殃于后。

　　妻子之书，可以示朋友，袵席之言，可以白神明，俯仰无媿，君子之乐也。

　　以巧得者，不肯以拙守巧，过则失。以力进者，不肯以谦退，力穷则坠。

　　人欲有所为，不必谋于人，当谋于心。一人之心，千万人之心，也若我心为可，则人亦必以为可，或人心有不可为者，我岂可为耶。

　　孝弟忠信之在身，犹金玉寳货之在室，扩而行之。于己犹发，而施之于人，岂不美哉！放弃而不知求，埋藏而不知用，是谁之过欤？

　　天下无甚难事，若度己而取，量才而授，事罔不济，若责聋者修声，瞽者司火，非不为，是不能也。

　　大匠抡材、梁栋、榱桷，非一律。良医用药、温凉、补泻，不槩用。譬犹造屋瓦者，不可为盘盂，凿柱础者，不可琢璞玉。似是而非，非工之过，用者之不审也。

　　出必告，反必面，昏定晨省，问寝视膳，是人子之于亲，无顷刻忘也。今士大夫之家，子弟幼则视，乳哺长则命，师友非不爱也。及其一命在身，则挈妻携子从事于外，以亲为客寄。父欲子之进，而忘其爱子，欲自致显宦，而忘其亲。是父不父，子不子，岂不为名教罪人。求忠臣于孝子之门，固不足诛。贤父兄之过亦多矣。

　　用过其才则败事，享过其分则丧身。

　　量有余，则不隘。力有余，则不乏。德有余，则不争。色有余，则不妬。

　　用舍在人，不在我。行藏在我，不在人。在我者道，在人者时。

　　言，心声也。心正者言直，心诐者言诞，心不公者，言不中理，心夸大者，言不究实。

　　事君如事父，以实不以文，以诚不以巧，尊而畏之，爱而敬之，尊则不敢欺，畏则不敢侮，爱则不忍隐，敬则不忍犯。

　　伊吕起耕钓傅说，举版筑汤文高宗，致治之本也。汉高祖得先圣之心，故用萧何追亡臣，为将削平祸乱，与黼藻太平举措不同。

　　欲饱暖者，事农桑。兴王覇者，图秦晋。农桑者，衣食之本。秦晋者，兵马之区。

　　卧重冰而厚裀褥，耽大欲而储药石，知所患，而不知所畏，宴安之惑也。

　　不深耕易耨，难以责天时，不正心诚意，难以服众议。

　　有违于亲者，不足以言孝。有欺于君者，不足以言忠。有欲者无刚，有私者无断。

　　养刚大之气者，不溺于富贵。明取舍之义者，不戚于贫贱。然后可以断大事，立大节，岂小丈夫所能？

　　鍜者夏不畏烈火，渔者冬不畏寒氷，好名者不顾安危，耽欲者不顾生死。

　　贵贱有分，大小有量，分在天，贱不能贵。量在人，小不能大。君子修己以俟天，小人怨天而不度己。

　　忧国者不谋身，周人者不私己。

　　君子去取以是非，小人毁誉以好恶，君子合以同道，小人合以附己。

　　事无大小，理在其中，当理者，必能践其言而卒于成。理不当者，虽词穷力竭，而终于有画。

　　孝弟忠信立身之大本。礼义亷耻行己之先务。

　　窃富贵以巧者，甚于穿窬残性命，以欲者过于焚溺。

　　忠言似苦，味之则有理。快捷方式似直，行之则背道。忠言难于求知，直道惟可行己。
　
跋

　　藻尝谓践履之学，见于日用，其本在于正心诚意。其效小用之，以齐家，大用之，以治国平天下，乃圣贤相授受之心法也。河内李公太中先生着《省心杂言》一编以贻训子孙，始终不离乎孝弟忠信仁义道德之说，践履至到，发而为言，简而有法，与大学篇相表里，先生不以藻为愚，暇日出所藏，以相付授。窃怪子房跪而进履，老人夜半授以兵书，未免教以杀人。虽富贵可猎取，非藻所愿学焉。是书也，实圣贤心法，所寓如老子之言道德，圣人将有取焉。乃刋而集之，以公其传吁今之学者，文有余而实不足，涸源蹙本，能践其言者，鲜矣！微此书，何以见圣贤之心法也。夫门生右奉议郎、权通判兴元军府主管学事、兼管内劝农事、赐绯鱼袋马藻跋。

　　人有过，己必知之。己有过，岂不自知。喜是非者，检人。畏忧患者，检身。善哉言乎！此省心之要法也。李公生于太平之世，富贵之家，老于南迁之后，故其所自得者如此。嘉泰甲子二月戊午，江陵项安世谨书。

　　君子之学，必尽其心而后能知其性，然心难尽也。操则存，舍则亡，出入无时，莫知其乡，可畏也哉。今李氏之学省察之功，见于日用者如此，其殆庻几乎！嘉定壬申岁重阳节日，荆江乐章书。

　　先大父敷文平居自号省心杂言一编，皆箴规训戒之辞。耆冈儿童时尚及见，其手藁板行于蜀，名公巨卿书其前后者，非一士大夫爱重之，以其本刋于池阳，于新安，皆以为大父之文也嘉定。戊辰耆冈调官都城，见书坊有刋小本鬻于市，以为林和靖之作，按和靖处士隐于西湖，以诗名，坡谷淮海，皆称道之。设有此书，诸公乐善好贤，岂不揄扬而赞美之。而和靖畧无一字自叙，一以为品题者，不知妄人俗子何所据而云。然甚可怪也。耆冈通守邵阳敬以旧本摹写，锓木以广其传，可以破流俗之惑。使来世鹖冠晏子春秋之疑，尚于是乎。可考嘉定壬申仲秋，孙奉议郎通判邵州军州、兼管内劝农营田事、赐绯鱼袋、权州事耆冈拜。手谨识景。初四世祖提刑敷文，乃丞相文和公之介弟，生长太平中，更忧患，禀赋厚，而神气正识见逺，而界限明抱负伟，而发舒竒。经渉多，而酬应定人不知，其为贵人也。是以仕建绍间，歴事三朝，险夷一节，迭被玉音，襃宠曰：朕知卿所至，有爱民之誉。又曰卿平素爱民。一时缙绅歆羡，年踰耳顺，力上挂冠之请。人以比汉二疏，优游林下，寿踰八袠，人以比洛中诸老。晚年书所见于坐右，凡数十条，以训子孙，名曰《省心杂言》。明白洞逹，沉着痛快，杂之语録中莫辨。刋行已久，景初王父通守古邵，亦尝锓梓。不自意万里流落之余，徃蹇来连，连山水郡。唐韩昌黎、刘宾客我，宋濓溪周元公、南轩张宣公，或宦游，或客寄，辙迹犹香，膏馥沾匄，士皆希古。则是编，又且锓梓。昔五峯胡先生论通书之指，人见其书之约，而不知其道之大，见其文之质，而不知其义之精，见其言之澹，而不知其味之长。杂言以之东坡苏先生，作《王氏三槐堂记》。嘉其四世孙巩，好德而文，以世其家，景初愧焉。敷文公名与，字及出处大槩见诸太史氏书，墓今并刻之省心，乃其道号。文和公名邦彦，擢进士第一，实政和宰相云。景定三年，太岁壬戌良月朔旦，四世孙朝散郎知连州军州事、节制屯戍军马提举民兵、借紫李景初拜手谨跋

　　杂言共二百二十八条，小子曾■〈山上乃下〉复之熟之，旦夕筮仕，苍梧在舆，则见其倚于衡，犹以六经佐三尺法。下元日，景初又识。
　
