心经 宋 真德秀
　　
　　帝曰：人心惟危，道心惟微，惟精惟一，允执厥中
　　朱子曰：心之虚灵知觉一而已矣。而以为有心人道，心之异者，以其或生于形气之私、或原于性命之正，而所以为知觉者不同，是以或危殆而不安，或微妙而难见尔。然人莫不有是形，故虽上智不能无人心，亦莫不有是性。故虽下愚不能无道心。二者杂于方寸之间，而不知所以治之，则危者愈危，微者愈微，而天理之公，卒无以胜夫人欲之私矣。精则察，夫二者之间而不杂也。一则守其本心之正而不离也，从事于斯无少间断，必使道心常为一身之主，而人心每听命焉。则危者安、微者著，而动静云为自无过不及之差矣。
　　
　　诗曰：上帝临女，无贰尔心
　　又曰：无贰无虞，上帝临女。
　　毛氏注曰：言无敢怀贰心也。
　　朱子曰：知天命之必然而赞其决也。
　　真西山读书记曰：此武王伐纣之事，诗意虽主伐纣，而言然学者平居讽咏其辞，凛然如上帝之实临其上，则所以为闲邪存诚之助，顾不大哉！又见善而无必为之勇，或以利害得丧二其心者，亦宜味此言以自决也。
　　
　　诗曰：视尔友君子，辑柔尔颜，不遐有愆。相在尔室，尚不愧于屋漏。无曰不显，莫予云觏。神之格思，不可度思，矧可射思！
　　郑氏曰：神见人之为也。女无谓是幽昧不明，无见我者，神见女矣。
　　朱子曰：言视尔友于君子之时，和柔尔之颜色，其戒惧之意，常若自省曰，岂不至于有过乎？盖常人之情，其修于显者无不如此，然视尔独居于室之时，亦当庶几不愧于屋漏，无曰此非显明之处而莫予见也。当知鬼神之妙，无物不体，其至于是，有不可得而测者。不显亦临犹惧有失，况可厌射而不敬乎？此言不但修之于外，又当戒谨恐惧乎其所不睹不闻也。
　　
　　易乾之九二，子曰庸言之信，庸行之谨。闲邪存其诚。
　　程子曰：庸信庸谨，造次必于是也。
　　又曰：闲邪则诚自存，不是外面将一个诚来存着。
　　又曰：如何是闲邪？非礼而勿视听言动，邪斯闲矣。
　　
　　易坤之六二，君子敬以直内，义以方外，敬义立而德不孤，直方大，不习无不利，则不疑其所行也。
　　伊川曰：敬立而内直，义形而外方。义形于外，非在外也。
　　又曰：主一之谓敬，直内乃是主一之义。至于不敢欺，不敢慢、尚不愧于屋漏，皆是敬之事也。但存此涵养，久之自然天理明。
　　又曰：心敬则内自直。
　　龟山杨氏曰：尽其诚心而无伪焉，所谓直也。若施之于事，则厚薄隆杀一定而不可易为有方矣。所主者敬而义，则自此出焉，故有风外之辨。
　　
　　损之象曰：山下有泽损。君子以惩忿窒欲。
　　伊川曰：修己之道所当损者，惟忿与欲。故惩戒其忿怒，窒塞其意欲也。
　　龟山杨氏曰：九思终于忿思，难见得思义以此。
　　
　　益之象曰：风雷益；君子以见善则迁，有过则改。
　　王氏注曰：迁善改过益莫大焉。
　　程子曰：见善能迁则可以尽天下之善，有过能改则无过矣。益于人者莫大于是。
　　
　　复之初九：不复远，无祗悔，元吉。子曰：颜氏之子其殆庶几乎，有不善未尝不知，知之未尝复行也。
　　伊川曰：失而后有复，不失则何复之有？惟失之不远而复，则不至于悔，大善而吉也。
　　又曰：不远而复者，君子所以修其身之道也。学问之无他，惟其知不善则速改以从善而已。
　　横渠曰：知不善未尝复行，不贰过也。
　　
　　子绝四：毋意、毋必、毋固、毋我。
　　朱子曰：意，私意也。必、期必也。固、执滞也。我，私己也。
　　
　　颜渊问仁。子曰:“克己复礼为仁。一日克己复礼，天下归仁焉。为仁由己，而由人乎哉”颜渊曰:“请问其目”子曰:“非礼勿视，非礼勿听，非礼勿言，非礼勿动。”颜渊曰:“回虽不敏，请事斯语矣。
　　杨子曰：胜己之私谓之克。
　　伊川曰：非礼处便是私意。既是私意，如何得仁？凡人须是克尽己私，皆归于礼，方始是仁。
　　谢氏曰：克己须从性，偏难克处克将去。
　　
　　仲弓问仁。子曰：“出门如见大宾，使民如承大祭；己所不欲，勿施于人。在邦无怨，在家无怨。”仲弓曰：“雍虽不敏，请事斯语矣。
　　伊川曰：如见大宾，如承大祭，敬也。敬则不私。一不敬则私欲万端害于仁矣。
　　
　　中庸：天命之谓性，率性之谓道，修道之谓教。道也者，不可须臾离也；可离，非道也。是故君子戒慎乎所不睹，恐惧乎所不闻。莫见乎隐，莫显乎微，故君子慎其独也。喜怒哀乐之未发，谓之中；发而皆中节，谓之和。中也者，天下之大本也；和也者，天下之达道也。致中和，天地位焉，万物育焉。
　　朱子曰：子思首明道之本原出于天而不易其实体，备于己而不可离，次言存养省察之要，终言圣神功化之极。盖欲学者于此反求诸身而自得之，以去夫外诱之私而充其本然之善。
　　又曰：君子之心常存敬畏，虽不见闻亦不敢忽。所以存天理之本然，而不使离于须臾之顷也。
　　又曰：隐，暗处也。微，细事也。独者，人所不知而己所独知之地也。言幽暗之中，细微之事，迹虽未形而几则已动，人虽不知而己独知之，则是天下之事无有着见明显而过于此者。是以君子既常戒惧，而于此尤加谨焉，所以遏人欲于将萌，而不使其滋长于隐微之中，以至离道之远也。
　　
　　诗云，“潜虽伏矣，亦孔之昭。”故君子内省不疚，无恶於志。君子之所不可及者，其唯人之所不见乎。诗云，“相在尔室，尚不愧於屋漏。”故君子不动而敬，不言而信。
　　程子曰：学始于不欺暗室。
　　又曰：不愧屋漏与谨独是持养气象。
　　朱子曰：人之所不见，此君子谨独之事也。承上文又言君子之戒谨恐惧无时不然，不待言动而后敬信，则其为己之功益加密矣。
　　
　　大学：所谓诚其意者，毋自欺也。如恶恶臭，如好好色，此之谓自谦。故君子必慎其独也。小人闲居为不善，无所不至，见君子而后厌然，揜其不善而着其善。人之视己，如见其肺肝然，则何益矣。此谓诚于中，形于外，故君子必慎其独也。曾子曰：十目所视，十手所指，其严乎。富润屋，德润身，心广体胖，故君子必诚其意。
　　朱子曰：独者，人所不知而己所独知之地也。言欲自修者知为善以去其恶，则当实用其力，而禁止其自欺。使其恶恶则如恶恶臭，好善则如好好色，皆务决去，而求必得之，以自快足于己，不可徒苟且以殉外而为人也。然其实与不实，盖有他人所不及知而己独知之者，故必谨之于此以审其几焉。
　　郑氏注曰：厌读为黡。厌闭藏貌也。
　　朱子曰：厌然，消沮闭藏之貌。此言小人阴为不善，而阳欲掩之，则是非不知善之当为与恶之当去也；但不能实用其力以至此耳。然欲掩其恶而卒不可掩，欲诈为善而卒不可诈，则亦何益之有哉！此君子所以重以为戒，而必谨其独也。
　　又曰：心无愧怍，则广大宽平，而体常舒泰。
　　
　　所谓修身在正其心者：身有所忿懥，则不得其正；有所恐惧，则不得其正；有所好乐，则不得其正；有所忧患，则不得其正；心不在焉，视而不见，听而不闻，食而不知其味。此谓修身在正其心。
　　朱子曰：四者皆心之用，而人所不能无者。然一有之而不能察，则欲动情胜，而其用之所行，或不能不失其正矣。
　　又曰：心有不存，则无以检其身，是以君子必察乎此而敬以直之，然后此心常存而身无不修也。
　　
　　乐记：君子曰礼乐不可斯须去身。致乐以治心，则易直子谅之心油然生矣。易直子谅之心生则乐，乐则安，安则久，久则天，天则神。天则不言而信，神则不怒而威，致乐以治心者也。致礼以治躬则庄敬，庄敬则严威。心中斯须不和不乐，而鄙诈之心入之矣，外貌斯须不庄不敬，而易慢之心入之矣。故乐也者，动于内者也；礼也者，动于外者也。乐极和，礼极顺。内和而外顺，则民瞻其颜色而弗与争也，望其容貌而民不生易慢焉。故德煇动于内，而民莫不承听，理发诸外，而民莫不承顺。故曰：致礼乐之道，举而错之，天下无难矣。
　　唐孔氏曰：和易正直子爱谅信。
　　郑氏注曰：致犹深审也，油然新生好貌也，善心生则寡于利欲，则乐矣。
　　又曰：乐由中出，故治心；礼自外作，故治躬。
　　又曰：鄙诈入之谓利欲生。
　　
　　君子反情以和其志，比类以成其行，奸声乱色，不习于听，淫乐慝礼，不接心术，惰慢邪辟之气，不设于身体；使耳目鼻口心智百体，皆由顺正以行其义。
　　唐孔氏曰：反情，反去情欲也。比类，比拟善类也。
　　
　　君子乐得其道，小人乐得其欲。以道制欲，则乐而不乱；以欲忘道，则惑而不乐。
　　郑氏注曰：道谓仁义，欲谓淫邪也。
　　程子曰：人虽不能无欲，然当有以制之。无以制之而惟欲之从，则人道废而入于禽兽矣。
　　
　　孟子曰：人皆有不忍人之心。先王有不忍人之心，斯有不忍人之政矣。以不忍人之心，行不忍人之政，治天下可运之掌上。所以谓人皆有不忍人之心者：今人作见孺子将入于井，皆有怵惕恻隐之心；非所以内交于孺子之父母也，非所以要誉于乡党朋友也，非恶其声而然也。由是观之，无恻隐之心，非人也；无羞恶之心，非人也；无辞让之心，非人也；无是非之心，非人也。恻隐之心，仁之端也；羞恶之心，义之端也；辞让之心，礼之端也；是非之心，智之端也。人之有是四端也，犹其有四体也。有是四端而自谓不能者，自贼者也；谓其君不能者，贼其君者也。凡有四端于我者，知皆扩而充之矣。若火之始然，泉之始达。苟能充之，足以保四海；苟不充之，不足以事父母。
　　朱子曰：人之所以为心，不外乎是四者，故因论恻隐而悉数之。言人若无此，则不得谓之人，所以明其必有也。
　　又曰：扩，推广之意。充，满也。四端在我，随处发见。知皆即此推广之，以满其所赋之量，则其日新又新，将有不能自已者。能由此而遂充之，虽保四海可也。
　　又曰：此章所论人之性情，心之体用，最为详密，读者宜深味之。
　　程子曰：人皆有是心，惟君子为能扩而充之。不能然者，皆自弃也。然其充与不充，亦在我而已矣。
　　
　　孟子曰：矢人岂不仁于函人哉！矢人惟恐不伤人，函人惟恐伤人。巫匠亦然。故术不可不慎也。孔子曰：里仁为美；择不处仁，焉得智！夫仁，天之尊爵也，人之安宅也，莫之御而不仁，是不智也。不仁不智，无礼无义，人役也。人役而耻为役，由弓人而耻为弓。矢人而耻为矢也。如耻之，莫如为仁。仁者如射：射者正己而后发，发而不中，不怨胜己者，反求诸己而已矣。
　　朱子曰：仁、义、礼、智，皆天所与之良贵。而仁者天地生物之心，得之最先，而兼统四者，所谓元者善之长也，故曰尊爵。在人则为本心全体之德，有天理自然之安，无人欲陷溺之危。人当常在其中，而不可须臾离者也，故曰安宅。
　　又曰：此亦因人愧耻之心，而引之使志于仁也。不言智、礼、义者，仁该全体。能为仁，则三者在其中矣。
　　
　　孟子曰：大人者，不失其赤子之心者也。
　　朱子曰：大人智周万物，赤子全未有知，其心疑若甚不同矣。然其不为物诱而纯一无伪，则未尝不同也。故言其所以为大人者特在于此。
　　
　　孟子曰：牛山之木尝美矣，以其郊于大国也，斧斤伐之，可以为美乎？是其日夜之所息，雨露之所润，非无萌蘖之生焉，牛羊又从而牧之，是以若彼濯濯也。人见其濯濯也，以为未尝有材焉，此岂山之性也哉？虽存乎人者，岂无仁义之心哉？其所以放其良心者，亦犹斧斤之于木也，旦旦而伐之，可以为美乎？其日夜之所息，平旦之气，其好恶与人相近也者几希，则其旦昼之所为，有梏亡之矣。梏之反覆，则其夜气不足以存；夜气不足以存，则其违禽兽不远矣。人见其禽兽也，而以为未尝有才焉者，是岂人之情也哉？故苟得其养，无物不长；苟失其养，无物不消。孔子曰：‘操则存，舍则亡；出入无时，莫知其乡。’惟心之谓与？
　　朱子曰：良心者，本然之善心，即所谓仁义之心也。平旦之气，谓未与物接之时，清明之气也。好恶与人相近，言得人心之所同然也。几希，不多也。梏，械也。反复，展转也。言人之良心虽已放失，然其日夜之间，亦必有所生长。故平旦未与物接，其气清明之际，良心犹必有发见者。但其发见至微，而旦昼所为之不善，又已随而梏亡之，如山木既伐，犹有萌蘖，而牛羊又牧之也。昼之所为，既炽则必有以害其夜之所息，夜之所息既薄则愈不能胜其昼之所为，是以展转相害。至于平旦之气亦不能清，而不足以存其仁义之良心也。又曰：孔子言心，操之则在此，舍之则失去，其出入无定时，亦无定处如此。孟子引之，以明心之神明不测，得失之易，而保守之难，不可顷刻失其养也。
　　程子曰：心岂有出入？亦以操舍而言耳。操之之道，敬以直内而已。愚闻之师曰，此章之指最为要切，学者宜熟玩而深省之。
　　
　　孟子曰：仁，人心也；义，人路也。舍其路而弗由，放其心而不知求，哀哉。人有鸡犬放，则知求之，有放心而不知求。学问之道无他，求其放心而已矣。
　　程子曰：心本善而流于不善，所谓放也。
　　朱子曰：仁者心之德也，程子所谓心譬如谷种，生之性乃仁也，即此意也。然但谓之仁则不知其切于己，故反而名之曰人心，则可以见其为此身酬酢万变之主，而不可须臾失矣。义者行事之宜，谓之人路，则可以见其为出入往来必由之道，而不可须臾舍矣。
　　又曰：至贵在我而自失之，是可哀已。
　　又曰：学问之事固非一端，然皆以求夫不失本心之正而已，无他道也。
　　程子曰：圣贤千言万语，只是教人将己放之心约之使反复入身来，自能寻向上去，下学而上达也。此章孟子指示学者用力之方最为深切，学者所宜服膺而勿失也。
　　
　　孟子曰：今有无名之指屈而不信，非疾痛害事也，如有能信之者，同不远秦楚之路，为指之不若人也。指不若人，则知恶之；心不若人，则不知恶，此之谓不知类。
　　朱子曰：不知类言其不知以类而推之。
　　
　　孟子曰：人之于身也，兼所爱。兼所爱，则兼所养也。无尺寸之肤不爱焉，则无尽寸之肤不养也。所以考其善不善者，岂有他哉？于己取之而已矣。体有贵贱，有小大。无以小害大，无以贱害贵。养其小者为小人，养其大者为大人。今有场师，舍其梧槚，状其樲棘，则为贱场师焉。养其一指而失其肩背，而不知也，则为狼疾人也。饮食之人，则人贱之矣，为其养小以失大也。饮食之人无有失也，则口腹岂适为尺寸之肤哉？
　　朱子曰：贱而小者口腹也，贵而大者心志也。
　　
　　公都子问曰：“钧是人也，或为大人，或为小人何也？”孟子曰：“从其大体为大人，从其小体为小。”曰：“钧是人也，或从其大体，或从其小体，何也？”曰：“耳目之官不思，而蔽于物，物交物，则引之而已矣。心之官则思。思则得之，不思则不得也，此天之所与我者。先立乎其大者，则其小者弗能夺也，此为大人而已矣。”
　　朱子曰：官之为言主，耳主听，目主视，而不能思，是以蔽于外物。心则主思，而外物不能蔽，此耳目所以为小体而心所以为大体也。耳目既为小体而蔽于物，则亦一物尔。以外物交于此物，则引之而去必矣。心虽大体而能不蔽于物，然或不思则不得于理，而耳目用事，终亦不免为物所引而去也。此二者所以虽皆出于天赋而其大者又不可以不先立也。
　　
　　孟子曰：饥者甘食，渴者甘饮，是未得饮食之正也，饥渴害之也。岂惟口腹有饥渴之害？人心亦皆有害。人能无以饥渴之害为心害，则不及人不为忧矣。
　　朱子曰：口腹为饥渴所害，故于饮食不暇择，而失其正味；人心为贫贱所害，故于富贵不暇择，而失其正理也。
　　又曰：人能不以贫贱之故而动其心，则过人远矣。此章言人不可以小害大，不可以末害本。
　　
　　孟子曰：鱼我所欲也，熊掌亦我所欲也。二者不可得兼，舍鱼而取熊掌者也。生亦我所欲也，义亦我所欲也；二者不可得兼，舍生而取义者也。生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟也。如使人之所欲莫甚于生，则凡可以得生者，何不用也？使人之所恶莫甚于死者，则凡可以辟患者，何不为也？由是则生而有不用也，由是则可以辟患而有不为也，是故所欲有甚于生者，所恶有甚于死者。非独贤才有是心也，人皆有之，贤者能勿丧耳。一箪食，一豆羹，得之则生，弗得则死，呼尔而与之，行道之人弗受；蹴尔而与之，乞人不屑也；万钟不辩礼义而受之。万钟于我何加焉？为宫室之美、妻妾之奉、所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之，是亦不可以已乎？此之谓失其本心。
　　朱子曰：本心谓羞恶之心。言三者身外之物，其得失比生死为甚轻，乡为身死犹不肯受呼蹴之食，今乃为三者而受无礼义之万钟，是岂不可以止乎。盖羞恶之心人所固有，然或能决死生于危迫之际，而不免计丰约于宴安之时，是以君子不可顷刻而不省察于斯焉。
　　
　　孟子曰：鸡鸣而起，孳孳为善者，舜之徒也；鸡鸣而起，孳孳为利者，跖之徒也。欲知舜与跖之分，无他，利与善之间也。
　　程子曰：言间者谓相去不远，所争毫末耳，善与利公私而已矣。才出于善，便以利言也。
　　杨氏曰：舜跖之相去远矣，而其分，乃在利善之闲而已，是岂可以不谨？然讲之不熟，见之不明，未有不以利为义者，又学者所当深察也。
　　或问：鸡鸣而起，若未接物，如何为善？程子曰：只主于敬，便是为善。
　　
　　孟子曰：养心莫善于寡欲。其为人也寡欲，虽有不存焉者，寡矣；其为人也多欲，虽有存焉者，寡矣。
　　朱子曰：欲谓口鼻耳目四肢之所欲，虽人之所不能无，然多而不节，则未有不失其本心者。学者所当深戒也。
　　程子曰：不必沉溺然后为欲，但有所向，则为欲矣。
　　南轩曰：有所向则为欲，多欲则百虑纷纭，其心外驰，尚何所存乎。
　　
　　周子养心说：孟子曰：「养心莫善於寡欲。其为人也寡欲，虽有不存焉者，寡矣；其为人也多欲，虽有存焉者，寡矣。」予谓养心不止於寡焉而存耳，盖寡焉以至於无。无则诚立、明通。诚立，贤也；明通，圣也。是圣贤非性生，必养心而至之。养心之善有大焉如此，存乎其人而已。
　　
　　周子通书曰：圣可学乎？曰：可。曰：有要乎？曰：有。请闻焉。曰：一为要。一者无欲也，无欲则静虚、动直，静虚则明，明则通；动直则公，公则溥。明通公溥，庶矣乎！
　　
　　程子曰：颜渊问克己复礼之目，子曰，‘非礼勿视，非礼勿听，非礼勿言，非礼勿动’，四者身之用也。由乎中而应乎外，制于外所以养其中也。颜渊事斯语，所以进于圣人。后之学圣人者，宜服膺而勿失也，因箴以自警。其视箴曰：‘心兮本虚，应物无迹。操之有要，视为之则。蔽交于前，其中则迁。制之于外，以安其内。克己复礼，久而诚矣。’其听箴曰：‘人有秉彝，本乎天性。知诱物化，遂亡其正。卓彼先觉，知止有定。闲邪存诚，非礼勿听。’其言箴曰：‘人心之动，因言以宣。发禁躁妄，内斯静专。矧是枢机，兴戎出好，吉凶荣辱，惟其所召。伤易则诞，伤烦则支，己肆物忤，出悖来违。非法不道，钦哉训辞！’其动箴曰‘哲人知几，诚之于思；志士励行，守之于为。顺理则裕，从欲惟危；造次克念，战兢自持。习与性成，圣贤同归。
　　
　　范氏心箴曰：茫茫堪舆，俯仰无垠。人于其间，眇然有身。是身之微，大仓稊米，参为三才，曰惟心耳。往古来今，孰无此心？心为形役，乃兽乃禽。惟口耳目，手足动静，投闲抵隙，为厥心病。一心之微，众欲攻之，其与存者，呜呼几希！君子存诚，克念克敬，天君泰然，百体从令。
　　
　　朱子敬斋箴曰：正其衣冠，尊其瞻视；潜心以居，对越上帝，足容必重，手容必恭；择地而蹈，折旋蚁封。出门如宾，承事如祭；战战兢兢，罔敢或易。守口如瓶，防意如城；洞洞属属，罔敢或轻。不东以西，不南以北；当事而存，靡他其适。勿贰以二，勿参以三；惟精惟一，万变是监。从事于斯。是曰持敬；动静弗违，表里交正。须臾有间，私欲万端；不火而热，不冰而寒。毫里有差，天壤易处；三纲既沦，九法亦頚。呜呼小子。念哉敬哉！墨卿司戒，敢告灵台。
　　
　　求放心斋铭曰：天地变化，其心孔仁。成之在我，则主于身。其主伊何，神明不测。发挥万变，立此人极。晷刻放之，千里其奔。非诚曷有，非敬曷存？孰放孰求，孰亡孰有？诎伸在臂，反覆惟手，防微谨独，兹守之常。切问近思，曰惟以相。
　　
　　尊德性斋铭曰：维皇上帝，降此下民。何以予之，曰义与仁。维义与仁，维帝之则。钦斯承斯，犹惧弗克。孰昏且狂，苟贱汗卑。淫视倾听，惰其四支，亵天之明，嫚人之纪。甘此下流，众恶之委，我其监此。祗粟厥心，有幽其室。有赫其临，执玉奉盈。须臾颠沛，任重道悠。其敢或怠。
　　
　　西山心经赞
　　舜禹授受，十有六言，万世心学，此其渊源。人心伊何，生于形气，箪食万钟，辞受必辨。克治存养，交致其功。舜何人哉，期与之同。维此道心，万善之主，天之予我，此其大者。敛之方寸，太极在躬。散之万事，其用弗穷。若宝灵龟，若奉拱璧，念兹在兹，其可弗力。相古先民，历历相传，操约施博，孰此为先。我来作州，茅塞是惧。爰辑格言，以涤肺腑。明牕棐几，清昼炉熏，开卷肃然，事我天君。
　　
　　右心经：西山先生摭圣贤格言，自为之赞者也。先生之心学由考亭而溯濂洛洙泗之源，存养之功至矣。故其行己也，上帝临女，可以对越而无愧。其临民也，若保赤子。痒疴疾痛，真切于吾身。其立朝也，忧国如饥渴，所言皆至诚，恻怛之所形，而非以衒直也。其将劝讲，若斋戒以交神明而冀其感悟也。迨退而筑室粤山之下，虽晏息之地，常如君父之临其前。其著书，皆本于中庸大学。虽游戏翰墨，一出于正也。然犹夜气有箴，勿斋有箴，敬义斋有铭。晚再守泉，复辑成是书，晨兴必焚香危坐，诵十数过，盖无一日不学，亦无一事非学。其内外交相养如此。若愚老将至矣，学不加进，然尚窃有志焉，手抄此经，昼诵而夜思之，庶几其万一，锓板于郡学，与同志勉云。端平改元十月既望后学颜若愚敬书。
　　
　　
