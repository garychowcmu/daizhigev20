《湘学略》　　　　（近人）李肖聃著
　　
　　
　　
　　湘学略自叙
　　
　　民国十三年七月，长沙《大公报》成立十年，新化李景侨抱一属余为文以纪，余草《湘学小史》数万言以应。后又十年，抱一又属余文其记念之册，，复为《湘学叙录》十余篇予之。今年夏，余来岳麓分教文学，湘乡谭戒甫先生督述湖南学术以诏诸生，爰辑旧闻，重加新案，粗述其略，待后加详。昔明湘潭周圣楷伯孔尝辑《楚宝》一书，清罗汝怀研生为《湖南文徴。百九十卷，新化邓显鹤湘皋修《沅湘耆旧集》，而湘绮王翁亦欲纪述清儒，勒成湘史，将以致维桑之深敬，阐南学之灵光。余之纂此，犹先贤之意也。
　　
　　《通书》启圣，太极象天，卓尔元公，实牖宋贤。述濂溪学略第一。
　　
　　武夷修业，碧泉讲道，南国群贤，相从幽讨。述衡麓学略第二。
　　
　　求仁希颜，考亭畏友，有子大贤，厥考无咎。述南轩学略第三。
　　
　　穷理主静，上契周程，博综百家，集宋大成。述紫阳学略第四。
　　
　　宣公求仁，楚士知宝，能大师传，畏斋一老。述岳麓学略第五。
　　
　　姚江事业，超迈前贤，远播流风，人我湘川。述阳明学略第六。
　　
　　明季大儒，孙李顾黄，贞晦深沈，孰与夕堂。述船山学略第七。
　　
　　元朗宗朱，守道不离，都讲云麓，学者有师。述恒斋学略第八。
　　
　　专经三礼，卓然经师，遗著成灰，谁与求之。述九溪学略第九。
　　
　　中清畸士，龚魏齐名，固哉枚叔，乃吊二生。述邵阳学略第十。
　　
　　宗主陆张，厥赖兹老，能相元侯，偕登大道。述镜海学略第十一。
　　
　　觥觥芸阁，手辑箴言，名嗣绍闻，用大学门。述益阳学略第十二。
　　
　　秘书承监，经世垂文，门有相侯，弈叶流芬。述二贺学略第十三。
　　
　　叔绩抗节，南村流咏，猗彼两贤，生民托命。述邹邓学略第十四。
　　
　　终集武勋，又深霸略，世变方兴，英儒不作。述曾左学略第十五。
　　
　　兵机万变，儒学至精，真儒戡乱，千载垂声。述罗山学略第十六。
　　
　　养知卓识，前无古人，远持龙节，声动西邻。述玉池学略第十七。
　　
　　吴杜雅儒，苏君节土，亦有獬钧，沈深藻思。述岳阳学略第十八。
　　
　　玄思振采，托体蒙庄，述史传经，光我湖湘。述湘绮学略第十九。
　　
　　南菁集经，东华操翰，张我楚风，上通炎汉。述葵园学略第二十。
　　
　　博文综史，学贯群经，海人慕业，南斗一星。述鹿门学略第二十一。
　　
　　丽廔观古，博聚群书，伤哉牛缺，歼此鸿儒。述郋园学略第二十二。
　　
　　圭斋显元，慎甫隐清，赤手抟龙，厥有谭卿。述浏阳学略第二十三。
　　
　　湘水谭经，我思荷屋，牖此邦人，贯三漱六。述校经学略第二十四。
　　
　　蒋蔡流芳，传自汉家，仍世承风，摛此南华。述诸儒学略第二十五。
　　
　　学海回澜，会集众流，群贤过化，重我湘州。述流寓学略第二十六。
　　
　　民国三十五年十月二十八日，长沙李肖聃述书于麓西精舍。
　　
　　
　　
　　濂溪学略第一
　　
　　朱子濂溪先生事实记
　　
　　先生世家道州营道县濂溪之上，姓周氏，名惇实，字茂叔，后避英宗旧名，改惇颐。用舅氏龙图阁学士郑公向奏，授洪州分宁县主簿。县有狱久不决，先生至，一讯立辨，众口交称之。部使者荐以为南安军司理参军，移郴及桂阳令，用荐者改大理寺丞，知洪州南昌县事，签书合州判官事，通判虔州事，改永州，权发遣邵州事。熙宁初，用赵清献公、吕正献公荐，为广南东路转运判官，改提点刑狱公事。未几而病，亦会水齧其先墓，遂求南康军以归。既葬，上其印绶，分司南京。时赵公再尹成都，复奏起先生，朝命及门而先生卒矣，熙宁六年六月七日也。年五十有七。葬江州德化县清泉社。先生博学力行，闻道甚早，遇事刚果有古人风，为政精密严恕，务尽道理。尝作《太极图》、《易说》、《易通》数十篇。在南安时，年少不为守所知，洛人程公珦摄通守事，视其气貌非常人，与语，知其为学知道也，因与为友，且使二子往受学焉。及为郎，故事当举代，每一迁授，辄以先生名闻。在郴时，郡守李公初平知其贤，与之语而叹曰：“吾欲读书，何如？”先生曰：“公老，无及矣。某也请得为公言之。”于是初平日听先生语，二年，果有得。而程公二子，即所谓河南二先生也。南安狱有囚，法不当死，转运使王逵欲深治之。逵苛刻，吏无敢相可否，先生独力争之。不听，则置手板归，取告身委之而去，曰：“如此尚可仕乎！杀人以媚人，吾不为也。”逵亦感悟，囚得不死。在郴、桂阳皆有治绩。来南昌县，人迎喜曰：“是能辨分宁狱者，吾属得所诉矣。”于是更相告语，莫违教命。盖不惟以抵罪为忧，实以污善政为耻也。在合州，事不经先生手，吏不敢决。苟下之，民不肯从。蜀之贤人君子皆喜称之。赵公时为使者，人或谗先生，赵公临之甚威，而先生处之超然，然赵公疑终不释。及守虔，先生适佐州事，赵公熟视其所为，乃寤，执其手曰：“几失君矣，今日乃和周茂叔也。”于邵州，新学校以教其人。及使岭表，不惮出入之勤，瘴毒之侵，虽荒崖绝岛，人迹所不至者，必缓视徐按，务以洗冤泽物为己任。施设措置，未及尽其所为，而病以归矣。自少信古好义，以名节自砥砺。奉己甚约，俸禄尽以周宗族、奉宾友，家或无百钱之储。李初平卒，子幼，护其丧归葬之，又往来经纪其家，终始不懈。及分司而归，妻子饘粥或不给，而亦旷然不以为意也。襟怀飘酒，雅有高趣。尤乐佳山水，遇适意处，或徜徉终日。庐山之麓有溪焉，发源于莲华峰下，洁清绀寒，下合于湓江，先生濯缨而乐之，因寓以濂溪之号，而筑书堂于其上。豫章黄太史庭坚诗而序之曰：“茂叔人品甚高，胸中洒落，如光风霁月。”知德者亦深有取其言云。
　　
　　外有《江州重建濂溪先生书堂记》、《韶州濂溪词记》。
　　
　　通书
　　
　　诚者，圣人之本。大哉乾元，万物资始，诚之源也。乾道变化，各正性命，诚斯立焉，纯粹至善者也。故曰：一阴一阳之谓道，继之者善也，成之者性也。元亨，诚之通；利贞，诚之复。大哉《易》也，性命之原乎！诚上第一
　　
　　圣，诚而已矣。诚，五常之本，百行之源也。静无而动有，至正而明达也。五常百行，非诚非也，邪暗塞也，故诚则无事矣。至易而行难；果而确，无难焉。故曰：一日克己复礼，天下归仁焉。诚下第二
　　
　　诚无为，几善恶。德爱曰仁，宜曰义，理曰礼，通曰智，守曰信。性焉安焉之谓圣；复焉执焉之谓贤；发微不可见，充周不可穷之谓神。诚几德第三
　　
　　寂然不动者诚也；感而遂通者神也；动而未形有无之间者几也。诚精故明，神应故妙，几微故幽。诚神几，日圣人。圣第四
　　
　　动而正曰道，用而和曰德。匪仁、匪义、匪礼、匪智、匪信，悉邪也。邪动，辱也，甚焉害也。故君子慎动。慎动第五
　　
　　圣人之道，仁义中正而已矣。守之贵，行之利，廓之配天地。岂不易简，岂为难知，不守不行不廓耳。道第六
　　
　　或问曰：曷为天下善？曰师。曰：何谓也？曰：性者，刚柔善恶中而已矣。不达，曰：刚善，为义、为直、为断、为严毅、为干固；恶，为猛、为隘、为强梁。柔善，为慈、为顺、为巽；恶，为懦弱、为无断、为邪佞。惟中也者，和也，中节也，天下之达道也，圣人之事也。故圣人立教，俾人自易其恶，自至其中而止矣。故先觉觉后觉，暗者求于明，而师道立矣。师道立则善人多，善人多则朝廷正而天下治矣。师第七
　　
　　人之生，不幸不闻过；大不幸无耻。必有处，则可教；闻过，则可贤。幸第八
　　
　　《洪范》曰：“思曰睿，睿作圣。”无思，本也；思通，用也。几动于彼，诚动于此，无思而无不通，为圣人。不思则不能通微，不睿则不能无不通。是则无不通生于通微，通微生于思。故思者，圣功之本而吉凶之机也。《易》曰：“君子见几而作，不俟终日。”又曰：“知几其神乎！”思第九
　　
　　圣希天，贤希圣，士希贤。伊尹、颜渊，大贤也。伊尹耻其君不为尧舜，一夫不得其所，若挞于市。颜渊不迁怒，不贰过，三月不违仁。志伊尹之所志，学颜子之所学。过则圣，及则贤，不及则亦不失于令名。志学第十
　　
　　天以阳生万物，以阴成万物。生，仁也；成，义也。故圣人在上，以仁育万物，以义正万民。天道行而万物顺，圣德修而万民化。大顺大化，不见其迹，莫知其然之谓神。故天下之众，本在一人。道岂远乎哉！术岂多乎哉！顺化第十一
　　
　　十室之邑，人人提耳而教且不及，况天下之广、兆民之众哉！曰：纯其心而已矣。仁义礼智四者，动静言貌视听无违之谓纯。心纯则贤才辅，贤才辅则天下治。纯心要矣，用贤急焉。治第十二
　　
　　礼，理也；乐，和也。阴阳理而后和。君君，臣臣、父父、子子、兄兄、弟弟、夫夫、妇妇，万物各得其理然后和。故礼先而乐后。礼乐第十三
　　
　　实胜，善也。名胜，耻也。故君子进德修业，孽孳不息，务实胜也。德业有未著，则恐恐然畏人知，远耻也。小人则伪而已。故君子曰休，小人曰忧。务实第十四
　　
　　有善不及。曰：不及则学焉。问曰：有不善。曰：不善则告之不善，且劝曰，庶几有改乎！斯为君子。有善一，不善二，则学其一而劝其二。有语曰：斯人有是之不善，非大恶也。则曰：孰无过焉？知其不能改，改则为君子矣，不改为恶，恶者天恶之。波岂无畏耶？乌知其不能改？故君于悉有众善，无弗爱且敬焉。爱敬第十五
　　
　　动而无静，静而无动，物也；动而无动，静而无静，神也。动而无动，静而无静，非不动不静也。物，则不通；神，妙万物。水阴根阳，火阳根阴。五行阴阳，阴阳太极。四时运行，万物终始。混兮辟兮，其无穷兮。动静第十六
　　
　　古者圣王制礼法，修教化，三纲正，九畴叙，百姓大和，万物咸若，乃作乐以宣八风之气，以平天下之情。故乐声淡而不伤，和而不淫。入其耳，感其心，莫不淡且和焉。淡则欲心平，和则躁心释。优柔平中，德之盛也。天下化中，治之至也。是谓道配天地，古之极也。后世礼法不修，政刑苛紊，纵欲败度。下民困苦。谓古乐不足听也，代变新声，妖淫愁怨，导欲增悲，不能自止，故有贼君弃父轻生败伦不可禁者矣。呜呼！乐者，古以平心，今以助欲；古以宣化，今以长怨。不复古礼，不变今乐，而欲至治者远矣。乐上第十七
　　
　　乐者，本乎政也。政善民安，则天下之心和。故圣人作乐以宣畅其和心，达于天地，天地之气感而大和焉。天地和则万物顺，故神祗格，鸟兽驯。乐中第十八
　　
　　乐声淡则听心平，乐辞善则歌者慕，故风移而俗易矣。妖声艳词之化也亦然。乐下第十九
　　
　　圣可学乎？曰：可。曰：有要乎？曰：有。请问焉，曰：一为要。一者，无欲也。无欲，则静虚动直。静虚则明，明则通。动直则公，公则溥。明通公溥，庶矣乎！圣学第二十
　　
　　公于己者公于人，未有不公于己而能公于人也。明不至则疑生，明无疑也。谓能疑为明，何啻千里！公明第二十一
　　
　　厥彰厥微，匪灵弗莹。刚善刚恶，柔亦如之，中焉止矣。二气五行，化生万物。五殊二实，二本则一。是万为一，一实万分。万一各正，小大有定。理性命第二十二
　　
　　颜子一箪食，一瓢饮，在陋巷，人不堪其忧，而不改其乐。夫富贵，人所爱也，颜子不爱不求而乐乎贫者，独何心哉？天地间有至贵至富可爱可求而异乎彼者，见其大而忘其小焉尔。见其大则心泰，心泰则无不足，无不足则富贵贫贱处之一也，处之一则能化而齐，故颜子亚圣。颜子第二十三
　　
　　天地间至尊者道，至贵者德而已矣。至难得者人，人而至难得者，道德有于身而已矣。求人至难得者有于身，非师友则不可得也已。师友上第二十四
　　
　　道义者，身有之则贵且尊。人生而蒙，长无师友则愚，是道义由师友有之，而得贵且尊，其义不亦重乎！其聚不亦乐乎！师友下第二十五
　　
　　仲由喜闻过，令名无穷焉。今人有过不喜人规，如护疾而忌医，宁灭其身而无悟也，噫！过第二十六
　　
　　天下，势而已矣。势，轻重也。极重不可反，识其重而亟反之可也。反之，力也。识不早，力不易也。力而不竞，天也。不识不力，人也。天乎，人也何尤！势第二十七
　　
　　文所以载道也。轮辕饰而人弗庸，徒饰也，况虚车乎？文辞，艺也。道德，实也。笃其实而艺者书之，美则爱，爱则传焉。贤者得以学而至之，是为教。故曰言之无文，行之不远。然不贤者，虽父兄临之，师保勉之，不学也，强之不从也。不知务道德而第以文辞为能者，艺焉而已。噫！弊也久矣。文辞第二十八
　　
　　不愤不启，不悱不发，举一隅不以三隅反，则不复也。子曰：予欲无言。天何言哉？四时行焉，百物生焉。然则圣人之蕴，微颜子殆不可见。发圣人之蕴，教万世无穷者，颜子也。圣同天，不亦深乎！常人有一闻知，恐人不速知其有也，急人知而名也，薄亦甚矣。圣蕴第二十九
　　
　　圣人之精，画卦以示；圣人之蕴，因卦以发。卦不画，圣人之精不可得而见。微卦，圣人之蕴殆不可悉得而闻。《易》何止五经之源，其天地鬼神之奥乎！精蕴第三十
　　
　　君子乾乾不息于诚，然必惩忿窒欲，迁善改过而后至。乾之用，其善是，损益之大莫是过，圣人之旨深哉！吉凶悔吝生乎动，噫，吉一而已，动可不慎乎！《乾》《损》《益》动第三十一
　　
　　治天下有本，身之谓也。治天下有则，家之谓也。本必端；端本，诚心而已矣。则必善；善则，和亲而已矣。家难而天下易，家亲而天下疏也。家人离，必起于妇人，故《睽》次《家人》，以二女同居而志不同行也。尧所以釐降二女于沩汭，舜可禅乎？吾兹试矣。是治天下观于家，治家观身而已矣。身端，心诚之谓也。诚心，复其不善之动而已矣。不善之动，妄也。妄复则无妄矣，无妄则诚矣。故《无妄》次《复》，而曰先王以茂对时育万物，深哉！《家人》《睽》《复》《无妄》第三十二
　　
　　君子以道充为贵，身安为富，故常泰，无不足，而视轩冕，尘视珠玉，其重无加焉尔。富贵第三十三
　　
　　圣人之道，入乎耳，存乎心，蕴之为德行，行之为事业，彼以文辞而已者，陋矣。陋第三十四
　　
　　至诚则动，动则变，变则化。故曰：拟之而后言，议之而后动。拟议以成其变化。拟议第三十五
　　
　　天以春生万物，止之以秋。物之生也，既成矣，不止则过焉，故得秋以成。圣人之法天，以政养万民，肃之以刑。民之盛也，欲动情胜，利害相攻，不止则贼灭无伦焉，故得刑以治。情伪微暧，其变千状，苟非中正明达果断者，不能治也。《讼》卦曰：“利见大人”，以刚得中也。《噬嗑》曰；“利用狱”，以动而明也。呜呼！天下之广，主刑者民之司命也，任用可不慎乎！刑第三十六
　　
　　圣人之道，至公而已矣。或曰：何谓也？曰：天地至公而已矣。公第三十七
　　
　　《春秋》，正王道、明大法也，孔子为后世王者而修也。乱臣贼子，诛死者于前，所以惧生者于后也。宜夫万世无穷王祀夫于，报德报功之无尽焉。孔子第三十八
　　
　　道德高厚，教化无穷，实与天地参而四时同，其惟孔子乎！孔子第三十九
　　
　　童蒙求我，我正果行如筮焉。筮，叩神也，再三则凟矣，凟则不告也。
　　
　　山下出泉，静而清也，汨则乱。乱，不决也。慎哉，其惟时中乎！艮其背，背非见也。静则止，止非为也。为不止矣，其道也深乎！《蒙》《艮》第四十
　　
　　太极图说
　　
　　无极而太极。太极动而生阳。动极而静，静而生阴。静极复动。一动一静，互为其根。分阴分阳，两仪生焉。阳变阴合，而生水火木金土。五气顺布，四时行焉。五行一阴阳也，阴阳一太极也，太极本无极也。五行之生也，各一其性。无极之真，二五之精。妙合而凝。乾道成男，坤道成女。二气交感，化生万物。万物生生而变化无穷焉，惟人也得其秀而最灵。形既生矣，神发知矣，五性感动而善恶分、万事出矣。圣人定之以中正仁义而主静（自注云：无欲故静），立人极焉。故圣人与天地合其德，日月合其明，四时合其序，鬼神合其吉凶。君子修之吉，小人悖之凶。故曰：立天之道，曰阴与阳；立地之道，曰柔与刚；立人之道，曰仁与义。又曰：原始反终，故知死生之说。大哉《易》也，斯其至矣。
　　
　　按：朱、陆《太极图说》之辨、黄梨洲《太极图讲义》、刘静修《记太极图说后》、吴草庐《释太极无极》，名义至明。而明丰坊作《易辨》，黄宗炎《图学辨惑》、胡渭《易图明辨》、毛奇龄《图书原舛》，争辨尤多。至谓宋陈抟以华山道士与种放、李溉辈搜道书《无极尊经》及张角九宫，倡太极、河洛诸教，作道学统宗，而周、邵、二程援道入儒，其说至悍。方植之作《汉学商兑》，已详辨之。而周子之学，则自黄山谷、胡五峰、张南轩、黄勉斋、魏鹤山、黄东发、高景逸诸公，久有定论。而真西山、顾泾阳谓其与伏羲画卦同功，誉为生知之圣，则已过矣。惟其门自二程外，惟安仁周文敏、遂宁傅耆、郡守李初平、咸平王拱辰、许昌许渤。孙奇逢《理学宗传》、黄嗣东《濂学志》、《圣学渊源录》述之亦备。张宣公谓周子之言足以羽翼六经而大有功于后学者，莫粹于《通书》四十章，而无极之真原于道家者流，必非周子之作也。
　　
　　朱子《濂溪先生像赞》曰：“道丧千载，圣远言湮，不有先觉，孰开我人？书不尽言，图不尽意，风月无边，庭草交翠。”曾文正《湖南文徵序》，亦谓宋之周子出于其间，作《太极图说》、《通书》，上与《周易》同风，下而百代逸才举莫能越其范围也。
　　
　　衡麓学略第二
　　
　　胡安国，字康侯，建之崇安人，绍圣四年进士，除荆南教授，入为大学博士，提举湖南学事。后落职，奉祠休于衡岳之下，卒谥文定。著《春秋传》、《资治通鉴举要补遗》。其为荆门教授时，杨龟山代之，因识游酢、谢良佐。其学得力于上蔡为多，常言：“学以立志为先，以忠信为本，以致知为穷理之门，以致敬为持养之道。”其讲友邹道乡浩、朱汉上震、曾开、刘君曼燮、向子韶、唐处厚巩（荆南人），同调为叶嗣忠廷珪，门人则江全叔琦、曾吉甫几、范伯达如圭、薛德老徽言、胡邦衡铨、胡季皋襄、谭子立知礼（长沙人）、韩叔夏璜、李寿翁椿、方困斋畴、刘顺宁芮、黎才翁明（长沙人）。湖湘学派之盛，才翁最有功焉。又有向深之沈及向涪、向浯、汪玉山、应辰闾、邱逢辰昕、徐舜邻时动、王致荣枢，皆文定高弟。而湘潭杨子中训从文定碧泉讲舍最久。彪虎臣汉明之父约，于文定之南渡熊湘，一见有得于心，及其子长，遂命受业胡门。衡山乐德秀洪从文定游。
　　
　　武夷家学
　　
　　胡寅，字明仲，崇安人，文定之弟子也，为秘书省校书郎时，杨龟山时为祭酒，乃禀学焉。所著有《读史管见》、《论语详说》、诗文《斐然集》。学者称致堂先生。著《崇正辨》，多晰儒佛之界。
　　
　　胡宏，字仁仲，文定季子，自幼志于大道，尝见杨龟山于京师，卒传其父之学。优游衡山二十余年，张南轩师之，学者称五峰先生。所著有《知言》、《皇王大纪》及诗文集。
　　
　　胡宁，字和仲，文定次子，学者称为茅堂先生。文定作《春秋传》，修纂检讨尽出其手。又自著《春秋通旨》，此书在元初赵复最传之（江汉先生）。胡宪，字原仲，文定从父兄子，从文定学，会悟程氏之说，学者称籍溪先生，朱子事之最久。
　　
　　胡大时，字季随，五峰季子。南轩从学五峰，季随随学于南轩，又往来于朱子，有《湖南答问》。
　　
　　胡实，字广仲，五峰从弟，卒时年三十八。与考亭、南轩皆有辨论，未尝苟合，有《广仲问答》。
　　
　　胡大原，字伯逢。五峰从子，致堂长子也。守其师说，与朱、张辨论，不以朱子知言疑义为然，有《伯逢问答》。
　　
　　胡大本，字季立，茅堂次子，伯逢从弟，与南轩共学于岳麓。
　　
　　按清全祖望谢山《书宋史胡文定传后》曰：“致堂、籍溪、五峰、茅堂四先生，并以大儒树节南宋之初，盖当时伊洛世適，莫有过于文定一门者。四先生殁后，广仲尚能禅其家学，而伯逢、季随兄弟游于朱、张之门，称高弟，可谓盛矣。”
　　
　　附旧作湘潭诸胡著述
　　
　　考清同治中，湘潭胡筠帆先生知广东南海县事，馆番禺陈兰甫先生于家，令子锡燕、伯蓟从受业，陈先生以《诗经》、《通鉴》授之。伯蓟著有《诗古音绎》及《通鉴校勘记》各如干卷，又手临苏书陶集如干卷。中间返湖，将赴粤从师，不幸落水死，兰甫哭之恸。伯蓟有四子，伯曰元仪，字子威，光绪乙酉科拔贡，能明父学，有《周书王会篇注》、《王会图赞》、《孙卿子注》。其《荀子别传》及《考异》二十二事，王先谦采入《荀子集解》中。别有《观身篇》，言养生之术。其《北海三考》，宁乡刘宗向刻入《湖南丛书》；《毛诗谱订》如干卷，先谦录入《经解》续编。别有《胡氏世典》、《胡氏家集》、《兰茝袭斐集》、《绸发丛稿》、《瞻阕集》、《虚步姜词》。先生家贫，寒冬御袷，故人馈以金，却之不受。某年中采券五千金，以偿夙债，余尽分与兄弟，而食贫以死。义宁陈三立伯严为诗挽之甚哀。遗稿数卷，伯严及湘乡曾广钧重伯、善化汪诒书颂年皆为之序。其弟子长沙杨树达语予：“吾师制行苦卓，始墨翟、颜、李之亚。”至其学所长在考证，诗词其绪余耳。仲日元常，字子彝，究心篆法，有《论书绝句》若干首，又尝校刻《通鉴》，其学盖长于史。以附贡终。叔曰元直，字子正，举乙酉科拔贡，主四川万县白岩书院，善教诸生，尤长文章。岁暮将归，遣仆买舟，忽闭门自经以卒。门徒痛哭，私谥曰端敏先生，刻其癸甲试赋经解诗词文笔以为《端敏遗书》。子正自号介堂，卒时年才四十。长沙袁绪钦淑予语予：于正应校经堂及诂经书院月课，常列超等，其才隽逸，非一世人也。季曰元玉，字子瑞，光绪戊子优贡，始随诸兄学，又为王闿运女夫，抠衣请业，所诣益邃，有《驳春秋名字解诂》一卷，先谦亦刻入《经解》。先谦纂录诸书，不录生存人作，独于胡氏兄弟所述不限常例，盖痛湘人经学之陋，欲乡后进闻而兴慕也。别有《郑许字义异同评》及《璧沼集》如于卷（未刻）。子瑞客死京师，其从弟元倓子靖始为返榇归葬。伯严常言：“胡氏世治经学，至子靖始阑入新说。”建堂西园，号曰“明德兴邦”，新彦群集其门，诸子弟亦游学远西，罕治故业，家学稍变矣。余观兰甫为岭外大师，与南海朱次琦子襄齐名。子襄著书，临死自焚其稿，予读其遗集，其学沈潜于义理，宣发乎词章，而归本于经世泽物，故其为县有循声，门人康有为能显其学，以彰于世。兰甫之学，究声律以同天，笺《水经》以释地，其学宗昆山顾氏，作《东塾读书记》以仰企《日知》之绪，而晚年父子相依，日钞《朱子语类》，其心尤欲海郑、朱之争，通汉、宋之邮，与湘乡曾文正国藩持论若合符契。其平生通今博古，精思力践，又诚无愧于古人，故同、光学者群相崇仰。独湘潭叶氏德辉訾其《汉儒通义》为调和汉、宋，舍田芸田。吾读其书而服其精审，知叶氏未喻其用心也。吾欲胡氏承东塾之传，崇朱子之学，以教湘中子弟，故为攸县龙绂瑞作《乐诚堂记》，发其端焉。尤愿靖翁裒刻诸胡丛书，示其子姓，俾无忘先绪也。
　　
　　南轩学略第三
　　
　　张栻，字敬夫，一字乐斋，号南轩，广汉人，迁于衡阳。少从胡五峰问程氏学，五峰以所闻孔门论仁亲切之旨告之，益自奋厉，以古圣贤自期，作《希颜录》以见志。著有《论语孟子说》《太极图说》《经世编年》等书，弟子编有《南轩答问》。其仁说谓求仁莫大乎克己。《与刘共甫书》谓：“学之用极天地，而其端不远乎视听食息之间，识其端则大体可求，明其体则妙用可充。”《与吕伯恭书》谓：“吾曹当相与讲明圣学，庶有正人心承三圣事业。”及寝疾，微吟曰：“舍瑟而作，敢忘事上之忠；鼓缶而歌，当尽顺终之理。”乃自作遗表。黄宗羲谓朱子生平相与切磋得力者，东莱、象山、南轩数人，而东莱则言其杂，象山则言其禅，惟南轩为所佩服。一则曰“敬夫见识卓然不可及，从游之久，反复开益为多”；一则曰“敬夫学问愈高，所见卓然出人意表，近读其语说，不觉胸中洒然，诚可叹服。”其讲友自朱、吕外，则赵忠定汝愚、潘显谟畴、吴知州松年、张县令杰，学侣则陈止斋傅良、胡季立大本、张知军寓、吕司监陟。吕字升卿，累官监司，与南轩游，零陵人也。门人则胡季随大时，彭止堂龟年，吴畏斋猎（醴陵人），游默斋九言、受斋九功，宇文顾斋绍节辈。又南轩岳麓之教，身后不衰。宋之亡也，岳麓精舍诸生乘城共守，及破，死者无算。当元时，私淑南轩之学者，有巴陵人方敏中，年十二通《春秋》，厉志以传坠绪，书其室曰“明轩”，高尚不仕，从游者教以克己为要，顾其详不可得闻，仅见临川《江汉叙录》。
　　
　　南轩弟子，见于梨洲《岳麓诸儒学案》者：
　　
　　胡大时季随，崇安人，五峰季子，学于南轩，南轩以女妻之。湖湘学者，以季随为第一。
　　
　　彭龟年子寿，清江人，得程氏《易》，读之至忘寝食，从南轩质疑而学益明。
　　
　　吴猎，字德夫，醴陵人，学者称为畏斋先生。迁居善化。年二十三见张宣公。称其宏裕朗畅。尝谓圣贤教人，莫先于求仁。乃以孔门问答及周、程以来言仁者，萃类疏析，以请正宣公，宣公是之。其《畏斋集》六十卷，今已无存，然畏斋能以宣公求仁之学而施之于经纶之大者。
　　
　　游九言，字诚之，建阳人。始学于宣公，宣公教以求放心，久之有得，学者称默斋先生。
　　
　　周奭，字允升，湘乡人。南轩问天与太极如何，奭谓“天，形体也；太极，性也。惟圣人能尽性。人极所以立。”南轩以为然。
　　
　　吴伦，字子常，零陵人。南轩帅江陵，以先生从，临终谓之曰：“蝉蜕人欲之私。舂容天理之妙。”
　　
　　蒋复，字汝行，零陵人。隐居东山，介然自守，所著有《淡岩文集》。
　　
　　零陵之从南轩者，先生与吴伦最有名。
　　
　　钟如愚，字师颜，湘潭人，南轩之弟子也。年十六，以书问仁，因留受业。晚官岭海，引年而归，除南岳书院山长，监南岳庙。
　　
　　王居仁，字习隐，常宁人，尝与袭盖卿同学于南轩，登进士。
　　
　　赵方，字彦直，衡山人，早从南轩学。
　　
　　蒋元夫，清湘人，从南轩游，亦尝学于象山。
　　
　　谢用宾，祁阳人。少跌宕负才气。尝读南轩《希颜录》而慕之，造谒门下，求一言可以终身行之者。南轩曰：“其敬乎。”自是守之不替。
　　
　　萧佐，字定夫，湘乡人。其父故从五峰胡氏学，于张宣公为同门，佐因受业于宣公，授以居敬之旨。朱子帅长沙，以进德之说请益。曰：守先师之训十五年矣，今见先生，如见先师也。鹤山尝为作《师友堂铭》。
　　
　　按南轩之父为张魏公浚，符离之败，厥罪至重，而枉杀曲端，又等于秦桧之杀岳飞。梁任公启超谓徒以其子讲学。浚为朱子所父事，为作行状数万言，故人遂忘其罪。梁守师学，崇陆王而抑程朱，其说固无足怪，而王士祯《带经堂诗话》亦于浚有微词。《易》曰：“有子，考无咎。”魏公之罪，赖贤子而末减，《记》所谓“将为善，思贻父母令名”也。南轩讲学于岳麓，传道于二江湘蜀，门徒之盛，一时无两。余昔居城南书院，考其遗迹，尝欲仿欧阳坦斋《岳麓文钞》例，别为《城南文钞》一编，平江方克刚小川闻而韪之。吾书未成，方亦即世。吾昔闻先师钱先生（名维骥，字硕人）言，宁乡诸张多南轩裔，未之察也。及避寇安化，至黄材茅坪官山之麓，则魏公父子双墓巍然在焉。前立南轩词，有榜署曰“紫阳畏友”。后取其遗集而读之，所求仁之说，希颜之录，诚学者所当深察也。湖南以朱、张讲学滞湘，有洙泗之风。今岳麓改建大学，特立文科，紫阳之绪不坠，而城南鞠为茂草，南轩之风寂然。同为大儒，显晦各异，宜罗子元鲲发愤而道也。
　　
　　紫阳学略第四
　　
　　朱子二十九岁时，见李先生于延平（名侗），得理一分殊之旨。归自同安，弥乐其道。以亲老食贫，不能待次，请奉祠监潭州南岳庙。三十三岁时，孝宗即位，高宗内禅，复差监南岳庙。三十六岁时，以时相方主和议，复差监岳庙。三十七岁，始与张钦夫（即敬夫）通书，论未发之中。三十八岁，访南轩张公敬夫于潭州。《与曹晋叔书》云：“九月八日抵长沙，荷敬夫爱予甚笃，相与讲明其所未闻，日有闻学之益。敬夫学问愈高，所见卓然，议论出人意表。近读其语说，不觉胸中洒然，诚可叹服。”冬十一月，偕南轩登南岳衡山，有《南岳酬唱集》，南轩为序。文集有《南岳游山后记》。《南轩集》有《送元晦尊兄诗》，朱子有答诗。四十时复有乞岳庙札子。五十一岁闻南轩之赴。六十四岁时除知潭州、荆湖南路安抚使，辞不就职，不许。明年五月五日到官。长沙士子，夙知向学，及邻郡数百里间，学子云集。朱子诲诱不倦，坐席至不能容，溢于户外。有《祭张敬夫城南祠文》、《祭南轩墓文》。修复岳麓书院，有《委教授牒》云：
　　
　　“本州州学之外，复置岳麓书院，本为有志之士求师取友，以为优游肄业之地。故前帅忠肃对公特因旧基，复创新馆。延请故侍讲张公先生往来其间，使四方来学之士得以传道授业解惑焉。而比年以来，师道陵夷，讲论废息，士气不振，议者惜之。当职叨冒假守，到官两月，困守簿书，未及一往。除已请到醴陵黎君贡士充讲书职事，与学录郑贡士同行措置外，今议别置额外学生十员，以处四方来学之士。其廪给依州学则例。更不补试，听候当职考察搜访，径行拨入。凡使为学者知所当务，不专在区区课试之间，实非小补。牒教授及帖书院照会施行。”
　　
　　朱子穷日之力治郡事甚劳，夜则与诸生讲论，随事而答，略无倦色。多训以切己务实，毋厌卑近而慕高远。恳恻至到，闻者感动。六月，请放归田里。八月，宁宗即位，召赴行在。计朱子在岳麓讲学，前后止三阅月耳。集中有《谕诸生》、《谕诸职事》二文，亦非为岳麓而发。湖南从学者，不及南轩之多且著，以其在湘月日之短耳。然“忠孝廉节”四字刻于讲堂，“赫曦’、“自卑”两亭立于山麓，湘浦有朱张之渡，潇湘有洙泗之风，大儒过化存神之妙，又岂论其时之久暂哉！
　　
　　朱、张登岳麓赫曦台联句云：“泛舟长沙渚，振策湘山岑。（朱）烟云眇变化，宇宙穷高深。怀古壮士志，忧时君子心。（张）寄言尘中客，莽苍谁能寻？（朱）”
　　
　　湘人著书叙述朱学者略次于后
　　
　　《易本义质》四卷明衡阳王介之著
　　
　　《周易本义拾遗》六卷清善化李文炤著
　　
　　《周易附说》一卷清湘乡罗泽南著
　　
　　《易鉴》三十八卷清安仁欧阳厚均著
　　
　　《尚书辨伪》五卷清善化唐焕著。宋人疑梅氏古文之伪者，始于朱子与吴棫
　　
　　《仪礼经传通解集注》四十六卷清善化李文炤著
　　
　　《孝经刊误辨释》清善化唐文华著
　　
　　《学庸讲义》（名《岳麓讲义》）清善化李文炤著
　　
　　《读四书大全说》一卷明衡阳王夫之著《四书集注考证》十六卷清邵阳唐方燿著
　　
　　《四书朱注疏》三十六卷清新化段起玲著
　　
　　《四书朱义纂要》四十卷清武陵杨丕复著
　　
　　《通鉴纲目拾遗证正》清桃源黎邦彦著
　　
　　《通鉴纲目集义》五十九卷清善化李芳华著
　　
　　《朱子年谱纲目》十二卷清新宁李元禄著
　　
　　《朱子五忠祠传略考正》、《五忠祠续传》清新化邓显鹤著
　　
　　《岳麓书院志》十卷明善化吴道行著
　　
　　《岳麓书院志》明攸县陈论著
　　
　　《岳麓书院志》八卷明宁乡陶之典著
　　
　　《朱子语录》一卷宋湘潭钟震著。湘乡萧佐舒高、衡阳林子蒙、常宁袭盖卿皆有此书
　　
　　《紫阳传授录》（旧志为《池州语录》）清平江李杞著
　　
　　《近思录集解》十四卷、《太极解拾遗》一卷、《通书解抬遗》一卷《后录》一卷、《西铭拾遗》一卷《后录》一卷、《正蒙集解》九卷、《朱子语类约编》清善化李文炤著
　　
　　《朱子学案》八十卷、《国朝学案小识》二十卷、《四砭斋省身日课》四卷清善化唐鉴著
　　
　　《入德津梁》二十八卷清湘阴王之鈇著
　　
　　《五子见心录》三卷、《从学札记》一卷清浏阳朱文炢著
　　
　　《弟子箴言》十六卷清益阳胡达源著
　　
　　《西铭讲义》一卷、《姚江学辨》二卷、《人极衍义》一卷清湘乡罗泽南著
　　
　　《思辨录疑义》一卷清湘乡刘蓉著
　　
　　《近思录释》明衡阳王夫之著
　　
　　《朱子文语纂编》十四卷清邵阳车鼎丰著
　　
　　《近思录注析微》清邵阳车鼎贲著
　　
　　《辨类编》三卷、《切己录》清邵阳车无咎著
　　
　　《读书日记》四卷、《惜日笔记》二十卷清武陵赵慎畛著
　　
　　《岳麓书院学规》清善化李文炤著
　　
　　《小学补注》清善化唐文华著
　　
　　《小学韵语》清湘乡罗泽南著
　　
　　《明道书院约言》清湘潭黄舒昺著
　　
　　《耐庵集》清善化贺长龄著
　　
　　《寒松堂集》清善化贺熙龄著
　　
　　按曾文正《罗山神道碑》云：“洛闽之绪，近世所捐，姚江事业，或迈前贤。”咸同诸公，始多尊崇紫阳，而干略又同新建。曾、罗逝后，老辈多宗汉师。自皮先生为《南学讲义》，言乾嘉汉学皆出宋儒，且多出于朱子，群士始稍解迷惑。迄梁启超衍其师说，著书时诋程朱，谓但读王懋竑《朱子年谱》即可卒业。吾恐学者迷于其说，尽屏朱子之书而不读也，昔年作《朱学篇》云：
　　
　　古之圣人，有伏羲、神农、尧、舜、禹、汤、文、武、周公。自孔子集其成，而治圣学者皆宗孔。宋之贤人，有周、程、张、邵，及杨时龟山、罗从彦豫章、李侗延平，皆为大儒。自朱子集其成，而治宋学者皆宗朱。故朱子者，孔子后一人也。濂溪著《太极图说》、《通书》，横渠著《西铭》、《正蒙》，二程亦有《遗书》，皆足千古。即象山、阳明，或崇德性，或致良知，皆有孤诣。然王言满街都是圣人，陆言六经皆我注脚，持论过高。求其博大精深，可法可师，实推朱子为最。朱子师法伊川。伊川不看杂书，著述惟有《易传》，朱子则学问极博，著述极多。伊川晚年谢遣生徒，朱子则虽遭党禁，讲学不辍，故徒党最众。又工为文章，兼有政绩，孔门四科，一身兼之。庚子封事，言大本在正心术以立纪纲。戊申封事，上陈六事，而务本于正心诚意。此圣门德行之科也。平生历官，皆有政绩。提举浙东，孝宗称其政事可观。其居乡行社仓法，正值青苗法坏之后，朱子变通其意，后人奏请通行，至今尚沿其制。其知潭州时，得丞相赵汝愚密书，云将内禅，朱子知赦书将到，先斩狱中死囚。故方苞谓王崐绳曰：汝毋以朱子为奄奄气息人也。观朱子戊申封事及浙东救荒诸政，虽晚明杨、左之直节，前汉赵、张之政绩，亦不是过。此圣门政事之科也。言理学者，多不能文，语录讲章，俚俗可厌。朱子古文，光明疏达，风格出于曾巩，而论学尤精，气体大似韩、欧，而见道尤粹。顾亭林、李宏斋均学其文。今观其集，各体备善，而与象山陆子论太极无极之书，与陈亮龙川论王伯义利之辨，尤为义正词严，读之使人兴起。下至小文短跋，亦皆精妙绝伦。理学诸儒，莫能与比。此圣门言语之科也。朱于早年从刘彦冲、胡宪讲求禅学，见于文集。三十一岁师事延平（李侗），乃始专宗程氏。四十以后，见道不行，发愤著书，《易》有《本义》，《诗》有《集传》，《四书》有《集注》，《通鉴》有《纲目》，《楚词》有《集注》，乃至《参同契》亦有《考论》，六十七岁犹修《仪礼经传通解》。清儒考据之学，实由朱子启之。此圣门文学之科也。先师皮鹿门先生学兼汉宋，《南学讲义》指示最详。而叶吏部德辉为《经学通诰》，亦言南宋经学以朱子为大宗。其后王应鳞、黄震（著《东发日钞》）遂开清顾、惠二家之业。亭林之学，出自朱子。元和惠氏，三世传经，自周惕（著《诗说》）、士奇（著《易说》、《礼说》、《春秋说》）至栋而大盛，皆朱学也。江永为《乡党图考》、《深衣考误》、《仪礼释例》，其学纯出于宋。其徒戴震既畔本师，而于朱子亦妄肆抨击。不知朱子考论五经，《易》复古本，《书》辟伪孔，《诗》采三家，《礼》通古今，《纲目》上续麟经，《尚书》有蔡沈《集传》，乐有蔡元定西山《律吕新书》，皆朱弟子。是六经通学，郑玄以后惟朱一人。吾观汉学诸家，但藉单词碎义，轻笮宋贤，西河、东原，攻朱尤甚。姚姬传曰：博闻强识，以助宋君子之遗忘可也，欲将以跨越宋君子则不可也。曾文正亦言：五子立言，大者多合于洙泗，何可议也。至其训释诸经，小有不当，故当取近世经说以辅翼之，又可摈弃群言以自隘乎？陈澧为《汉儒通义》，乃倡汉宋调和之说。日本井上哲次郎考论彼邦朱派哲学，有藤原惺、窝林罗山、木下顺庵、雨森芳洲、安东省庵、室鸠巢诸人，而以山崎暗斋、佐藤一斋、佐久间象山诸儒为最著。朱舜水之瑜于明亡入东传道，亦朱学也。故彼德川幕府敬重紫阳，而中国来元明清四代亦崇朱学。井上谓朱学宗旨，在完成人格，斥功利而重道德。其言亦可味也。先友杨君怀中谓朱子上法孔子，小学继大学，《近思录》似《论语》，《四书》配六经，《纲目》配《春秋》。自孔子卒后，千六百年而有朱子，实命世之大贤也（孔子卒于周敬王四十一年，朱子生于宋高宗建炎四年，凡千六百一十七年）。
　　
　　附朱子著书年月考（依王白田《朱子年谱》）
　　
　　三十岁，校定《谢上蔡先生语录》。
　　
　　三十四岁，《论语要义》成，《论语训蒙口义》成。
　　
　　三十五岁，《困学恐闻》编成。
　　
　　三十九岁，《程氏遗书》成。
　　
　　四十三岁，《论孟精义》成，《资治通鉴纲目》成，《八朝名臣言行录》成。冬十月，《西铭解义》成。
　　
　　四十四岁，《太极图解》、《通书解》成。六月，《程氏外书》成，《伊洛渊源录》成。
　　
　　四十五岁，编次《古今家祭礼》。
　　
　　四十六岁，《近思录》成，朱子与吕祖谦同撰。清江永作《集注》。
　　
　　四十八岁，《论孟集注或问》成，《诗集传》成，《周易本义》成。
　　
　　五十七岁，《易学启蒙》成，《孝经刊误》成。
　　
　　五十八岁，《小学书》成。清尹嘉铨有《小学义疏》。
　　
　　六十岁，序《大学章句》，序《中庸章句》。
　　
　　六十三岁，《孟子要略》成。刘传莹、曾国藩有校本，在曾文正集中。
　　
　　六十七岁，始修《仪礼经传通解》。
　　
　　六十八岁，《韩文考异》成。
　　
　　六十九岁，集《书》传。
　　
　　七十岁，《楚词集注后语辨证》成。
　　
　　七十岁，改《大学诚意》章。
　　
　　岳麓学略第五
　　
　　南轩门人：
　　
　　胡先生大时，字季随，崇安人，五峰季子。南轩从学五峰，大时从学南轩，南轩以女妻之。湖湘学者，以先生与吴猎畏斋为第一。又往来与朱子问难，有《湖南答问》。教学者静坐默识，使其泥滓渐渐消去。研讨《程氏遗书》至详。南轩编《希颜录》，如《庄子》诸书所载，多削去。先生云：“诸书亦须玩味，不可容易指以为非而削之。”
　　
　　彭止堂先生龟年，字子寿，清江人，得程氏《易》读之，至忘寝食。从南轩质疑而学益明。登乾道五年进士第，官至宝汉阁待制，卒谥忠肃。常言：“《大学》格物致知之外，非别有诚意正心修身齐家治国平天下之道，其疏于各条之下者，即格物致知之事，未尝有阙文也。”又言：“大本者即此理之存，达道者即此道之行，未有极其中而不和者，未有天地位而万物不育者。不必分说时中者，以其全得此理，故无时而不中，非就时上取中也。”
　　
　　吴畏斋先生猎，字德夫，醴陵人，迁居善化。年二十三见张宣公，称其宏裕疏畅。常谓圣贤教人莫先求仁。登进士第，光宗时召试守正字，以秘阁修撰知江陵府。金人犯境，分道夹攻。金人遁去，吴曦反于蜀，命猎充四川安抚制置使。召还。卒谥文定。黄勉斋曰：“近日图维国事，善资于人，未有如吴公者。”魏鹤山亦曰；“吴公硕大宽深，山岳镇而江河流。”有《畏斋集》六十卷，今已无存。其平生所为，有得于宣公求仁之学，而施之于经纶之大。
　　
　　游默斋先生九言，字诚之，建阳人。官至知光化军、荆鄂宣抚参谋官，谥文清。始学宣公，教以求放心。
　　
　　游受斋先生九功，字勉之，建阳人。居官清慎廉恪，与兄九言自为师友，讲明理学，卒谥庄简。
　　
　　周饮斋先生奭，字允升，湘乡人。乾道间领乡荐。南轩问天与太极何如，先生曰：天可言配，太极不可言合。天，形体也；太极，住也。惟圣人能尽性，人极所以立。
　　
　　赵善佐，宇佐卿，邵武人。知泰州、常德府、赣州，卒官。著有《易疑问答》。尝受学于南轩，亦从朱子游。
　　
　　吴伦，字子常，零陵人。南轩帅江陵，以先生从。临终谓先生曰：蝉蜕人欲之私，舂容天理之妙。
　　
　　蒋复，字汝行，隐居东山，介然自守。所著有《淡岩文集》。零陵事南轩者，蒋与吴伦最有名。
　　
　　陈琦，字择之，号克斋，临江人，事南轩，为衡阳主簿，从入桂蜀，负用世才，遇事迎刃而解。
　　
　　钟如愚，字师颜，湘潭人，年十六，书抵南轩问仁，因留受业。弱冠中进士科，晚官岭海，归除南备书院山长。
　　
　　王居仁，字习隐，常宁人，学于南轩。
　　
　　赵方，字彦直，衡山人，早从南轩学。官至刑部尚书、京湖制置大使，谥忠肃。
　　
　　梁子强，字仁伯，不知何所人，南轩高弟，官潭州教授。
　　
　　钟炤之，字彦昭，乐平人，绍兴进土，为善化尉，从南轩游。南轩手书《淇澳》一章，期以学问到则天理明而本心立。
　　
　　蒋元夫，清湘人，从南轩游，亦尝学于象山。
　　
　　谢用宾，祁阳人，少跌宕负才气，尝读南轩《希颜录》而慕之，造门求一言可以行之终身者。南轩曰：其敬乎。自是守之不替。
　　
　　萧佐，字定夫，湘乡人，故从五峰胡氏学，又受业于宣公，授以居敬之旨。朱子帅长沙，又从请益。魏鹤山为作《师友堂铭》。
　　
　　全祖望云：“宣公身后，湖湘弟子有从止斋、岷隐游者，如彭忠肃公之节概，二游、文清、庄简公之德器，以至胡盘谷辈，岳麓之巨子也。再传而得漫塘（刘宰）、实斋（王遂），谁谓张氏之学弱于朱子乎！”
　　
　　余案：南轩讲学，上希颜子之圣，究心求仁之说，与朱子讲学岳麓、城南之间，千年以来，流风犹存。余尝过宁乡茅坪官山亲拜其墓，与其父魏公浚之塚相依。魏公符离之败，偾事至大，其冤杀曲端，不下秦桧之于岳飞，而以子为大儒，得请朱子撰状，遂缘贤嗣减父恶声，《易》所谓“有子，考无咎”者。又有方敏中者，巴陵人也，当元世，私淑南轩之学，自年十二辄通《春秋》，厉志以传坠绪，书其室曰“明轩”，高尚不仕，从游者以克己为要。又有潭人张唐广汉，张敬夫后，景炎二年，与赵璠等起兵应文丞相。明年，丞相见执，唐兵败被获死。《湖广旧志》作张镗。衡山人，仆射浚之孙。又《督府忠义传》载：长沙人，先儒栻诸孙。
　　
　　湖南先儒，如周濂溪之讲学营道，杨龟山（时）之知浏阳，胡安国之提举湖南学事，倡明绝学，胡五峰之优游衡山，主讲碧泉，以及朱、张之会讲，述已如前矣。外此则真西山德秀以安抚使知潭州，用周、程、朱、张之学劝勉士子，魏了翁华甫以资政殿学士知潭州，崇重道学。建昌人李燔，以进士从朱子学，后判潭州。明时山阴张元忭常言：“朱、陆学本同原，后人妄分门户。”后浮沉湘，入武彝。万历间，李天植迎主岳麓。余姚王乔龄本阳明高弟，嘉靖中任长沙兵备，讲道岳麓，阐发良知。宋湘阴周式两为岳麓书院山长，真宗召见，拜国子学主簿。国史《经籍志》载，式有《毛诗笺传辨误》八卷。醴陵吴猎德夫，从学南轩，淳熙间，潘畴聘充岳麓堂长，有《畏斋文集》。同时其县人黎贡臣昭文，以贡生受业朱子，充岳麓讲书执事。湘乡彪居正德美，从胡文定父子讲明经学，不事进取，为岳麓堂长。淳耀进士欧阳守道公权运使，吴子良聘为岳麓山长，发明孟子正人心之论。明正德四年，学道陈凤梧以攸县诸生陈论志趣高迈，取为山长。论作《岳麓书院志》。福州人叶性，弘治中为善化教谕，充养有道，郡丞杨茂元聘充岳麓山长。而宋开宝中，朱洞守潭州，始创书院，以待四方学者。真宗时，李允则知潭州，兴学岳麓。崇安刘珙共父于乾道元年为湖南安抚，兴复书院，养士千人，延情南轩主教。鄞县陈钢，弘治初判长沙，访朱、张遗址，修建讲堂。同县杨茂元，弘治间为山东副使，以忤权贵谪同知，加意书院，表章紫阳遗迹。
　　
　　阳明学略第六
　　
　　蒋信，宇卿实，号道林，楚之常德人。少而庄严，盛暑未尝袒裼。不信形家术，毋殁，自择高爽之地以葬。登嘉靖十一年进士第，授户部主事，转兵部员外郎。出为四川佥事，兴利除害若嗜欲。有道士以妖术禁人，先生召之，术不复验，置之法。升贵州提学副使，建书院二所，曰“正学”，曰“文明”，择士之秀出者养之于中，而示以趋向，使不汩没于流俗。龙场有阳明祠，置祭田以永其香火。湖广清浪、五卫诸生乡试，去省险远，多不能达，乃增贵州解额，使之附试。寻告病归，御史以擅离职守劾之，削籍。后奉恩例冠带闲住。先生筑精舍于桃花冈，学徒云集，远方来者，即以精舍学田廪之。先生危坐其中，絃歌不辍，惟家祭始一入城。间或出游，则所至迎请开讲。三十八年十二月庚子卒，年七十七。属纩时作诗曰：“吾儒传性即传神，岂向风尘滞此身？分付万桃冈上月，要须今夜一齐明。”先生初无所师授，与冀闇斋考索于书本之间。先生谓：“《大学》知止当是识仁体”闇斋跃然曰：“如此则定静安虑即是以诚敬存之。”阳明在龙场，见先生之诗而称之，先生遂与闇斋师事焉。已应贡入京师，师事甘泉。及甘泉在南雍，及其门者甚众，则令先生分教之。先生弃官归，甘泉游南岳，先生又从之弥月。后四年，人广东省甘泉。又八年，甘泉再游南岳，先生又从之。是故先生之学，得于甘泉者为多也。
　　
　　冀元亨，字惟乾，号同斋，楚之武陵人。阳明谪龙场，先生与蒋道林往师焉，从之庐陵，逾年而归。正德十一年，湖广乡试，有司以格物致知发策，先生不从朱注，以所闻于阳明者为对，主司奇而录之。阳明在赣。先生又从之，主教濂溪书院。宸濠致书问学，阳明使先生往答之。濠谈王霸之略，先生昧昧，第与之论学而已。濠拊掌谓人曰：“人痴一至是耶？”一日讲《西铭》，先生反复陈君臣之义本于一体以动濠，濠大诧之。先生从容复理前语，濠曰：“此生大有胆气。”遂遣归。濠败，忌阳明者欲借先生以陷之，逮至京师，榜掠不服，科道交章颂冤。出狱五日而卒。在狱与诸囚讲说，使囚能忘其苦。先生尝谓道林曰：“赣中诸子，颇能静坐，苟无见于仁体，槁坐何益？”观其不挫志于艰危，情所言之非虚也。癸未南宫发策，以心学为讥，余姚有徐珊者，亦阳明之门人，不对而出。先生之对与徐珊之不对，一时两高之。而珊为辰州同知，侵饷缢死。时人为之语曰：“君子学道则害人，小人学道则缢死。”人羞称之，所谓盖棺论定者非耶？黄宗羲《楚中王门学案》云：“楚学之盛，惟耿天台一派，自秦州流入。当阳明在时，其信从者尚少。道林、闇斋、刘观时出自武陵，故武陵之及门，独冠全楚。观徐曰仁同游得山诗，王文明应奎，胡珊鸣玉，刘献德重，杨礿介诚，何凤韶汝谐，唐演汝渊龙、起霄正之，尚可考也。然道林实得阳明之传。天台之派虽盛，反多破坏良知学脉，恶可较哉。”
　　
　　按：考黄梨洲之充明儒学案。，可知明代王学之盛。翻日本井上哲次郎所著《日本阳明学派之哲学》，则知彼国西乡隆盛、山鹿素行辈，皆为王学巨子，与朱子学派互为消长。盖姚江良知之说，本于孟氏；朱子虚静重礼之教，原自荀卿。惟彼两贤，皆为圣翼。故逮季明五子，船山崇仰横渠，亭林、二曲尊信考亭，夏峰兼采朱、陆，梨洲学本蕺山，则纯宗新建。吾湘先贤，多宗朱子，然威同时，王壮武珍崛起湘乡，实始尊师阳明。曾惠敏纪泽语其外舅刘中丞蓉，办言宗信姚江之人，多能建立功业，在朱学末流之上。见于《归璞斋诗钞》之自注。曾文正壮年虽亦附从唐镜海、刘霞仙之议，以纠王氏直指本心之说，而老年与夏弢甫书，则盛称王门弟子之卓有建树者，皆得力于师教。即文正之入而讲学，出而戡乱，亦与阳明略同。惟其专务躬行，不轻立说（薛福成代李鸿章沥陈督臣忠勋事绩疏），为稍异耳。近时武陵宋教仁遁初，主知行合一之教，以致良知为义。长沙曹猛庵亦然。湘中子弟，皆知向往。而章炳麟、严复，乃于王学肆其訾謷。彼殆见其末流堕入狂禅，而忘其大本植于邹孟也。
　　
　　船山学略第七
　　
　　邓显鹤船山遗书目录序
　　
　　《周易内传》十二卷《发例》一卷、《周易大象解》一卷、《周易稗疏》二卷、《周易考异》一卷、《周易外传》七卷、《书经稗疏》四卷、《尚书考异》（有目。未见书）、《尚书引义》六卷、《诗经稗疏》五卷（旧本二卷，四库本四卷）、《诗经专异》一卷（附《协韵辨》）、《诗广传》五卷、《礼记章句》四十九卷、《春秋稗疏》二卷、《春秋家说》七卷、《春秋世论》五卷（旧本二卷）、《续春秋在氏传博议》二卷、《四书训义》三十八卷（又名《授诸生讲义》）、《四书稗疏》二卷（旧本一卷）、《四书考异》一卷、《读四书大全说》十卷、《四书详解》（未见）、《说文广义》三卷，凡经类二十二部，已见二十部，都一百六十四卷；未见二部，无卷数。
　　
　　《读通鉴论》三十卷、《宋论》十五卷、《大行录》（未见），凡史类三部，已见二部，都四十五卷；未见一部，无卷数。
　　
　　《张子正蒙注》九卷、《近思录释》（未见）、《思问录内篇》一卷《外篇》一卷、《俟解》一卷、《噩梦》一卷、《吕览释》（未见）、《淮南子注》（未见）、《黄书》一卷、《识小录》一卷、《搔首问》（未见）、《龙源夜话》、《老子衍》一卷、《庄子解》三十三卷、《庄子通》（未见）、《愚鼓歌》一卷、《相宗络索》一卷、《三藏法师八识规矩论赞》，凡子类十七部，已见十二部，都五十一卷；未见五部，无卷数。
　　
　　《楚辞通释》十四卷、《姜斋文集》十卷（卷一论三首、仿符命一首、连珠二十五首，卷二传二首、行状二首、墓志铭四首、记一首，卷三序五首、书后二首、跋一首，卷四启一首、尺牍十首，卷五九昭，卷六九砺，卷七赋五首，卷八赋三首，卷九像赞一首、杂物赞十六首、铭十一首，卷十家世节录八则）、《姜斋诗集》十卷（卷一《五十自定稿》，卷二《六十自定稿》，卷三《七十自定稿》，卷四《柳岸吟》，卷六《遣兴诗》，卷七《和梅花百咏》，卷八《洞庭秋》，卷九《雁字诗》，卷十《仿体》）、《姜斋诗余》三卷（卷一《船山鼓棹初集》，卷二《船山鼓棹二集》，卷三《潇湘八景词》）、《姜斋诗话》三卷（卷一《诗绎》，原附《诗经稗疏》后，卷二《夕堂永日内编》，卷三《南窗漫记》）、《忆得》（未见）、《姜斋外集》四卷（卷一《船山制义》，卷二《船山经义》，卷三《夕堂永日绪论外编》，卷四《龙舟会》杂剧。旧目又有《买薇稿》、《漧涛园初集》，二书未见，殆亦诗文集也，附识其名于此）、《夕堂永日》、《八代文选》十九卷、《八代诗选》（未见）、《四唐诗选》（未见），凡集类十部，已见六部，都六十三卷；未见四部，无卷数。
　　
　　右衡阳王先生著书五十二种，已见三十八种，都三百二十三卷。著录于四库者，曰《周易稗疏》四卷《考异》一卷，曰《尚书稗疏》四卷，曰《诗经稗流》四卷《考异》一卷，曰《春秋稗疏》二卷，凡六种。存目于四库者，曰《尚书引义》六卷，曰《春秋家说》三卷，凡二种。旧已刊者，曰《周易大象解》一卷，曰《春秋世论》二卷，《四书稗疏》一卷《考异》一卷，曰《老子衍》一卷，曰《庄子解》三十三卷，曰《楚辞通释》十四卷，曰《正蒙注》四卷，曰《思问录》二卷，曰《俟解》一卷，凡十种。外文集、诗集、诗余、诗话复有数卷，皆奇零不成部帙，余俱钞本，其未见者存佚不可知。旧刊之本类坊刻，且日久漫漶，显鹤病之，尝慨然发愤，思购求先生全书，精审锓木，嘉惠来学。以是强聒于人，无应者。道光己亥，寓长沙，时方辑《沅湘耆旧集》，征求先生遗诗。一日，先生族裔有居湘潭名世全者，介其友欧阳君兆熊访余于城南旅寓，以先生诗集来，且具道先生六世孙承佺具藏先生各种遗书于家，世全将谋寿诸梨枣。余大喜过望。次年春，遂开雕于长沙，以校雠之役属吾邑人邹汉勋。其后二年，次第刊成《周易内传》十二卷、《周易大象解》一卷、《周易稗疏》二卷《考异》一卷、《周易外传》七卷、《书经稗疏》四卷、《尚书引义》六卷、《诗经稗疏》五卷《考异》一卷、《诗广传》五卷、《礼记章句》四十九卷、《春秋稗疏》二卷、《春秋家说》七卷、《春秋世论》五卷、《续春秋左氏传博议》二卷、《四书训义》三十八卷、《四书稗疏》二卷《考异》一卷，大凡十八种，都百五十卷。书成，以全书目录寄示显鹤，乃僭书其后曰：
　　
　　班史有言，古之儒者，博学乎六艺之文。六艺者，王教之典籍，先圣所以明天道、正人伦、致至治之成法。自孔子没而大道微，七十子之徒遗言坠绪不绝如缕，遭秦燔灭，荡然无存。汉兴，收拾余烬，始立专门，各抱一经，私相授受，亦互相嫉妒。马、郑诸懦，始贯穿群籍，钻研训诘。迄其蔽也，杂于谶纬，堕于支离破碎。魏晋以后，崇尚虚无，流为佛老，学术纷岐，世运榛塞，圣人之道唏矣。唐代义疏之作，具有端绪，而是非得失，未有折衷。宋世真儒出，群经乃有定论。至于近代，学者疾陋儒空谈心性，逸于考古，遂至厌薄程、朱，专考求古人制度名物以为博，甚则刺取先儒删落踳驳谬悠之论以为异。而一二天资高旷之士，又往往误于良知之说，敢为高论，狂瞽一世，著书愈多，圣道愈蔀。先生不然，生平论学，以汉儒为门户，以宋五子为堂奥，而学道渊源，尤在《正蒙》一书，以为张子之学，上承孔孟之志，下救来兹之失，如皎日丽天，无幽不烛，圣人复起，未之能易，惟其门人未有殆庶者。而当时巨公，如富、文、司马诸公，张子皆以素位隐居，未由相为羽翼，其道之行，曾不得比于邵康节之数学。而世之信从者寡，道之诚然者不著，是以不百年而异说兴，又不二百年而邪说炽。其推本阴阳法象之状，往来原反之政，反复辨论，累千百言，所以归咎上蔡、象山、姚江者甚峻。或疑其言太过，要其议论精卓，践履笃实，粹然一轨于正，固无以易也。先生生当鼎革，自以先世为明世臣，存亡与共，甲申后，崎岖岭表，备尝险阻。既知事之不可为，乃退而著书，窜伏祁、永、涟、邵山中，流离困苦，一岁数徙其处，最后乃定湘西蒸左之石船山，筑观生居以终。故国之戚，生死不忘，其志洁而芳，其言哀以思，百世下犹将闻风兴起，况生同里闬、亲读其书者乎！当是时，海内儒硕，北有容城，西有盩厔，东南则昆山、余姚，而亭林先生为之魁。先生刻苦似二曲，贞晦过夏峰，多闻博学，志节皎然，不愧顾、黄两先生。顾诸君子肥遁自甘，声名益炳，羔币充庭，干旌在野，虽隐逸之荐，鸿博之征，皆以死拒，而公卿交口，天子动容，其志易白，其书易行。先生窜身瑶峒，绝迹人间，席棘饴荼，声影不出林莽，门人故旧，又无一有气力者为之推挽，殁后四十年，遗书散佚，其子敔始为之收辑推阐，上之督学宜兴潘先生，因缘得上史馆，立传儒林，而其书仍湮灭不传，后生小子至有能举其名姓，可哀也已。当代经师，后先生而起者，无虑百十家。所言皆有根柢，不为空谈，盖经学至本朝为极盛矣。然诸家所著，有据为新义，辄为先生所已言者，四库总目于《春秋稗疏》曾及之。以余所见，尤非一事，盖未见其书也。近时仪征相国裒辑国朝《经解》，刻于广南，所收甚广，独不及先生，其他更何论已。先生出处本末，略见潘宜兴、储六雅、全谢山、余存吾诸文集中。显鹤增辑《楚宝》，文苑亦有传，不具述。独详述先生学业之大者著于篇，使世之读先生书者有所考焉。
　　
　　曾国藩王船山遗书序
　　
　　王船山先生遗书，同治四年十月刻竣，凡三百二十二卷。国藩校阅者，《礼记章句》四十九卷、《张子正蒙注》九卷、《读通鉴论》三十卷、《宋论》十五卷、《四书》、《易》、《诗》、《春秋》诸经稗疏、考异十四卷，订正讹脱百七十余事。军中鲜暇，不克细紬全编，乃为序曰：
　　
　　昔仲尼好语求仁，而雅言执礼，孟氏亦仁义井称，盖圣王所以平物我之情，而息天下之争，内之莫大于仁，外之莫急于礼。自孔孟在时，老庄已鄙弃礼教，杨墨之指不同而同于贼仁。厥后众流岐出，载籍焚烧，微言中绝，人纪紊焉。汉儒掇拾遗经，小戴氏乃作《记》以存礼于什一。又千余年，宋儒远承坠绪，横渠张氏乃作《正蒙》，以讨论为仁之方。船山先生注《正蒙》数万言，注《礼记》数十万言，幽以究民物之同原，显以纲维万事，弭世乱于未形。其于古昔明体达用盈科后进之旨，往往近之。先生名夫之，字而农，以崇祯十五年举于乡，目睹是时朝政刻核无亲，而士大未又驰骛声气，东林、复社之徒，村党伐仇，颓俗日敝，故其书中黜申韩之术，嫉朋党之风，长言三叹而未有已。既一仕桂藩为行人司，知事终不可为，乃匿迹永、郴、衡、邵之间，终老于湘西之石船山。圣清大定，访求隐逸，鸿博之士，次第登进，虽顾亭林、李二曲辈之艰贞，征聘尚不绝于庐，独先生深閟同藏，邈焉无与。平生痛诋党人标榜之习，不欲身隐而文著、来反唇之讪笑，用是其身长遁，其名寂寂，其学亦竟不显于世。荒山敝榻，终岁孳孳，以求所谓育物之仁、经邦之礼，穷探极论，千变而不离其宗，旷百世不见知而无所于悔。先生殁后，巨儒迭兴，或攻良知捷获之说，或辨易图之凿，或详考名物训诂音韵，正《诗集传》之疏，或修补三礼时享之仪，号为卓绝，先生皆已发之于前，与后贤若合符契。虽其著述太繁，醇驳互见，然固可谓博文约礼、命世独立之君子已。道光十九年，先生裔孙世全始刊刻百五十卷，新化邓显鹤湘皋实主其事，湘潭欧阳兆熊晓晴赞成之。咸丰四年，寇犯湘潭，板毁于火。同治初元，吾弟国荃乃谋重刻，而增益百七十二卷，仍以欧阳君董其役，南汇张文虎啸山、仪征刘毓菘伯山等分任校雠。庀局于安庆，蒇事于金陵，先生之书于是粗备。后之学者，有能秉心敬恕，综贯本末，将亦不释乎此也。
　　
　　李元度王而农先生事略
　　
　　先生姓王氏，讳夫之，字而农，号姜斋，湖南衡阳人。父朝聘，副贡生。先生年冠，与兄介之同举崇祯壬午乡试，以道梗未与计偕。明年，张献忠陷衡州，走匿南岳双髻峰下。贼执其父为质，先生自引刀刺其支体，舁往易父。贼见其重创，免之。父子俱得脱。十七年，北京陷，明年，清师下金陵。唐、桂二藩称号，督师何腾皎屯长沙，堵允锡驻常德，两公不相能，乃上章监军章旷，调和南北两军。章不能用，诸公奔覆，章以忧死。顺治四年，清师下湖南。走桂林，大学士瞿式耜荐于桂王，以父忧，请终制，服阕，授行人。是时桂王建国肇庆，移驻武冈，走靖州、柳州，大学土严起恒皆从，复从至肇庆。时朝端水火，有吴、楚党之目。王在梧州，吴党攻陷楚党刘湘客等于狱，将置之死。夫之走告严公，谓诸臣崎岖从王，而以党人杀之，则志士解体，谁共危亡？严感其言，跽王舟力救。贞毓辈恶之。夫之三上疏劾吴党王化澄，化澄恚甚，欲杀之，乃返桂林，复依瞿公。闻母病，归，母已前卒。其后瞿公殉节桂林，严公被害南宁，缅甸亦已覆没，乃晦匿郴、永、涟、邵间，后归衡山石船山，筑室曰观生居以终。
　　
　　按先生书，道光十九年庚子，族孙世佺始刻行，邓显鹤主其事，咸丰四年毁于兵。同治初元，湘乡曾国荃再刻之。民国某年，醴陵何键又刻之，益以《相宗络索》数种。湘阴郭嵩焘喜言其学，主思贤讲舍、城南书院，皆立祠祀之。湘潭罗正钧为《船山师友记》，清泉王之春又编《船山年谱》，浏阳刘人熙亦立社长沙，编行《船山学报》。其先，衡阳彭玉麟奏设船山书院，光绪中从祀孔子庙廷，而善化皮先生、浏阳谭嗣同皆好称引其说。虽四库提要时纠其立论之疏，曾国藩日记亦间举其失，李元度作《李纲论》，谓其好恶拂人之性。要其抱越石之孤忠，希横渠之正学，其坚苦之操，贞亮之节，殆为明季五儒之冠。章炳麟谓三王不识字。与半山、湘绮同讥，此特訾其《说文广义》之缪，所见小矣。
　　
　　恒斋学略第八
　　
　　恒斋名文炤，字元朗，善化人，幼知向学，十岁适郡城，其父携往文庙，告以先贤儒配享从祀之故，叹曰：“如此庶不枉一生。”十岁补博士弟子员，博通经史。举康熙癸巳乡试，官谷城教谕。与同里熊班若、邵陵车补旃、沩山张石攻、邵阳壬醒斋诸人勉为濂洛关闽之学。于书无所不读，子史梵书亦必批其根底。性纯孝，躬行实践，笃于人伦，以扶持世教为任。主讲岳麓书院数年，从游者众，悉训以修己治人之学。著《周易拾遗》六卷、《周礼集传》六卷、《春秋集传》十卷、《太极通书拾遗后录》兰卷、《西铭拾遗后录》三卷、《正蒙集解》九卷、《近思录集解》十四卷、《感兴诗解》一卷、《训子诗解》一卷、《家礼拾遗》三卷、《恒斋文集》十二卷传于世。其未出者，《语类约编》、《圣学渊源录》、《四书详说》、《楚词集注拾遗》、《增删仪礼经传通解》、《古文醇》、《古诗的》。先生之学，一以朱子为归，其《近思录集解序》曰：
　　
　　“昔者衰周之运，百家竞作，孔孟之徒有忧之，集微言而成《论语》，遵正学而著七篇，使学者不迷于向方，其功盛矣。自秦汉以降，道术分裂，荀、杨、王、韩，各驾其说而不能相一。有宋周子，以先知先觉之诣，建图属书，弁冕群言，以传之程氏，而张氏亦与有闻焉。推演广大，辨析精微，所谓为天地立心，为生民立命，为往圣继绝学，为万世开太平者也。顾其业至广，其说愈详，学者乃或望洋而兴叹，甚至未尝究其额末而妄肆诋诃。有如陆九渊议太极之非，是大原可得而淹也；林栗攻《西铭》之失，是宏纲可得而绝也；程迥诋主敬之误，是圣功可得而废也；陈亮疑道治天下之迂，是王猷可得而杂也。朱子盖深闵之，不得已而作《近思录》，著性命之蕴，而天下之言道者有所宗；揭进修之要，而天下之言学者有所准。至于穷理居敬克己之方，齐家治国平天下之法，以逮应物教人制心之则，与夫闲邪宗正之归，莫不举之有要，循之有序，诚可以羽翼四子，而补其所未备焉。欲求四君子之道，而不先之以是书，固不得其门而入矣。然其微辞奥义，多未易晓，朱子虽往往发明之，而散见于群书，学者欲观其聚焉而不可得也。窃不自揆，为之裒集而次列之，而又收其意之相类与其说之相资者，条而附之，以备一家之言。至其所阙之处，则取叶氏、陈氏、薛氏、胡氏之言以补之，间亦或附己意于其间，庶几可以便观览，备遗忘，以待同志者之取裁而已。乌呼！学者诚能逊志于此书，则诸子百家皆难为言，而于内圣外王之道，不患其无阶以升。较之役志于词章之中，老死于训诂之下，风推浪旋，无以自拔，而犹自矜衣盔之传者，其小大之不同量为何如也！聊志其概以自警云。”
　　
　　其《语录约编序》曰：
　　
　　“大化之运。元必归贞，道统之传，开必有会。是故修和之盛，司空告其成；谟烈之垂，家相成其德。洙泗衍其传，命世发其蕴，斯盖卓然自立于一代，而万世共由之也。秦灰既烈，圣道中沦，虽董、韩、孙、石之才，而莫能振其绪。迨濂洛叠起，而道统于是乎中兴。然合志者未免夷、惠之偏，及门者鲜有颜、曾之匹，而道术亦复为天下裂矣。藉六经以文奸言，托三代以饰虐政，蛊中于君心，毒流于生民，是王氏之学也。尚纵横之诡习，扬稽、阮之余波，其文足以灭质，其博足以溺心，是苏氏之学也。恃履忠蹈信之资，蔑知育穷理之学，醇大而疵亦不细，功多而过亦不少，是司马氏之学也。以佛乘为道岸，以禅悟为儒修，肆淫波邪遁之词，攻螟螣蝥贼之技，是张氏之学也。昧心性之本原，务德业之崇广，九层之台，不积于累土，千里之行，不谨于举步，是胡氏之学也。讥问学为榛塞，诋思辨为陆沉，聚精会神而以为德行，任性率意而以为天机，是陆氏之学也。择善之不明，而托于浑厚，立己之不固，而流为通融，博学多闻固有之，守约穷源则未也，是吕氏之学也。即器而谓之道，即物而谓之则，侈心于制度之末，凿智于文为之繁，是永嘉陈氏之学也。义与利双行，王与霸杂用，枉己而思以直人，詘身而思以伸道，是永康陈氏之学也。神徂圣伏，百喙争鸣，于是晦翁朱子独与敬夫、季通左骖右介，攘剔之，扶持之，然后圣道大明，如日月之经天，江河之行地。从游之士，几遍天下，而训诲谆恳，提撕反复，忧之深而言之切，虑之远而说之详。顾记录之多，未免重复，识见之误，未免舛讹。敬轩薛子，盖屡以删改诏后之人，而未有承其志者。窃不自揣，择其言之精粹者，勒为一编，名之曰“约”。至若《四书》《五经》《太极》《通书》《西铭》之说，则前民固已裒集于传注之下，惟程、张之书之发明者，则附于《近思》之集解，礼仪之辨晰者，则附于《家礼》之拾遗，故其所编者独此而已。其他文集则将入古文之选，而独取知旧门人之问答列于各传之末焉。乌乎！宋之道统，先知先觉，周子以之，其斯道之元乎；有典有则，程子以之，其斯道之亨乎；无内无垠，朱子以之，其斯道之利贞乎。然则读是书者，何异聆大成之再集也哉！”
　　
　　卒，祀乡贤相。
　　
　　按宋世朱洞守长沙，大修岳麓书院，礼湘阴周式为山长，自是掌教其中，见于志乘者代有闻人。至清而先生与宁乡王文清九溪，湘潭罗典慎斋，安仁欧阳坤坦斋，长沙丁伊辅善庆、徐棻云衢，訾以朱子之学提倡后生。九溪有《学约》，刻于院壁；慎斋著《凝园九经管见》；坦斋编岳麓诗文词钞三书。又有欧阳正焕书“整齐严肃”四字，与朱子所书“忠孝廉节”并列讲堂。其时肄业院生，若益阳胡达源芸阁、湘乡曾国藩涤生、新宁刘长佑印渠辈，多命世英杰。丁公能以身教，生徒翼翼，无敢逾越礼法。徐公高年重望，人不敢嬉。至王先谦掌教二十余年，著书葵园，日不暇给，门士承风，撰述独多。盖自南海吴荣光设湘水校经堂于院中，其后移于天心阁、湘春门外，大修书院，学政调高才失肄习其间，群相矜以汉学，成蓉镜、杜贵墀来为都讲。光绪以来，士风一变，然湘潭黄舒昺正轩、长沙严家鬯秬香、石门閻镇珩季蓉辈主持正学，院生如宁乡成克襄赞君、湘谭胡元仪子成、长沙杜本崇乔生，笃崇宋儒，岳麓之流风未遂绝，在土大夫之倡导后生、以身作则耳。明攸县陈论辑《书院志》，在正德年。前起孙存志辑于嘉请七年，善化吴道行志辑于崇祯六年。清宁乡陶之典作志，称宋开宝九年始创书院，咸平间诏赐国子监书。乾道元年，南轩来主教事，紫阳访友长沙，聚徒讲学，一时称盛。
　　
　　九溪学略第九
　　
　　王文清，字廷鉴，号九溪，宁乡人。少工文学，举雍正二年进士，官岳州府教授。以母忧归，哀毁逾礼。乾隆元年，召试博学鸿词，未入选，以荐为三礼、律吕各馆纂修官，补内阁中书，迁宗人府主事，考授御史，告养归。旋丁父忧，年六十余矣，犹哭踊如孺子慕。主岳麓书院十余年，多所成就。撰《仪礼分节句读》，以句读为主，略为笺注，不欲其繁。又《周礼会要》六卷，亦约括注疏诸说，疏通字义，以便学者。又著《考古源流》二百卷。卒年九十有二，祀乡贤，并附祀岳麓屈子祠。
　　
　　宁乡立县以来，学士相望，而以宋之山斋易氏，清之九溪王氏、虎痴黄氏最为博学多闻。山斋《周易》、《周礼》总义，著录四库，刻入《湖南丛书》。余曾拜其墓下，访识山楼遗迹，为低回者久之。虎痴名本骥，道光举人，官止教谕，深通金石，有《三长物斋丛书》。九溪曾举鸿博，掌教岳麓，五膺征召，其名最显。观其《学约》、《学箴》刻示诸生者，皆本朱子说以立言，知其得力于宋学者深也。遗书传于世者，仅《考古略补》数种，非其至者。近其裔孙刻《纽经室遗草》数卷，余为叙言。昔年曾为其遗嘱作跋，登于《湘学叙录》。其县人以诗显者，哗哗至数十家，县志艺文之美且多，殆与湘潭相埒。而卓然以守洛闽之绪以诏其徒友者，则成赞钧先生克襄也。
　　
　　王九溪先生遗嘱跋
　　
　　湖湘学业，光于中世，明清两代，彪炳四王。姜斋逸士，书已刻于邓、曾；湘绮、葵园，学盛行于南朔。惟独九溪一老，僻处沩江，遗书不行于士林，后学寡知其名姓。予读其遗嘱，有深慨焉。先生拔起穷乡，独治朴学，由教授而举鸿博，自中书入位纂修。经礼与于校刊，律吕又其专习。于是有《周礼》、《仪礼》会要之作，有《仪礼》分节之编。生康熙全盛之朝，治俗士不为之学。故吴廷华服其精博，多采其言；吕南村敬其闳通，遣男受业。事见《皇清经解》，详于《十学薪传》（王昶《湖海文传》中有吕泰《十学薪传叙》，可见九溪学术之大凡）。故榕门表其闾为经学之乡，上拟郑康成通德之里。遗碑在道，深刻大书。予过其旁，低回叹想。盖先生于三礼之学，所造深矣（先生故宅在宁乡大株树，里人呼日“学堂湾”，为先生当年家居授徒处。桂林陈文恭抚湘时，曾过其家试生徒所读书，诸经注疏多能成诵，故立碑以表之）。而农之造《宋论》，识冠古令。壬甫之志湘军，文追班、范。益吾阁学注史尤多。先生集典制大文百四十一卷，著《读古原始》十余万言，而其《考古源流》一书，尤为毕生精力所萃，京师已有录副，而遗稿至今不传。外有《考古原始》、《宋理学考》，亦不行世。今惟《考古略补》犹行人间。文之精者不存，存者或非其至，九泉之憾，何日能无。往曾毅勇崇奖二通，阎镇珩通考六典，人称深识，挺为英儒。而先生手校欧史，殿本载其姓名；留意艺文，南皮列于史目。而李元度著先生事略，罗汝怀为《绿漪文钞》，记其行事，都伤简略。年时渐远，后进难闻，则先生治史之勤又将湮没矣。诗文予所见者，有《锄经文略》、《诗草》数卷；其未见者，有《寄生草》、《风烛吟》、《天禄赋草》诸篇。其《海内嘤鸣》一集，皆名贤唱和之作，惜其稿佚，风流寂然。其余若《麓山学约》，刻石于讲堂，《九溪家训》，镂版于宗牒，县书省志，纪载綦详。而遗嘱所载，又有《诗汇》五十卷、《诗文余话》五卷、《行己便记》四卷、《随手杂记》四卷，都止存目，未见原书。宁乡近世文士辈兴，隆观易最以诗名，程颂万号精语业，廖松陔著《珠泉》之集，梅英杰有《胡谱》之编，钱次郇述《砚慵说诗》，傅绍岩有《东池诗稿》，皆生清季，体近变风。先生示范于二百年前，留稿至数千百首，抗声倡导，厥绩最多，而妙句不传于人间，诗名远逊于后辈。文章光气，显晦殊时，传否亦有命焉，盖难得而具论矣。予与先生生邻里闬，总角闻其才誉，弱冠见其遗书，盖先师钱子于先生为外孙，而朱氏舅家近先生之故宅。每过讲学之堂，尚想著书之业，痛其遗编烧于劫火，后嗣失其家藏。盖朗轩、坦斋，论学承朱，而先生考礼，笃宗宋先儒。贺、魏二贤，经世垂编，而先生典制，实开其先。邹究坤舆，左精《纪要》，而先生释地，致精水道。曾、王、二郭，士礼最明，由先生开道，后进循程。盖先生始为最苦，而后学继轨收声。是以桐城姚永朴述先贤轶事，独于湖南诸老称先生为鸿生，盖微特有清一代宁乡无斯鸿硕，即湖外百年儒林寡此耆英矣。乌呼！遗书自毁，朱次琦要有大名；著述成灰，邵懿辰终为显学。述其事行，诏我乡人。
　　
　　邵阳学略第十
　　
　　魏默深先生源
　　
　　源字默深，晚字承贯，邵阳人。父曰邦鲁，官宝山主簿，从溆浦严如熤受奇门六壬策，多奇中。源少家于吴，道光壬午科由选拔贡生举顺天乡试，名冠南士。纳资为内阁中书，改知州。甲辰成进士，年已五十有一，以知州发江苏，权东台、兴化。己酉大水，河道总督议启闸，力争不得，躬往诉总督陆建瀛，勘验获免。署海州运同，缉枭匪二百余人，获盐十余万入官。补高邮知州，坐事免官，副都御史疏复之。所著《古微堂内篇》，曰《默觚》，论学者十四，论治者十六。外篇于经有《说文拟雅》、《庸易通义》、《书古微》、《诗古微》、《小经古经》、《大学古本》、《孝经集传》、《曾子章句》、《子思子章句》、《论语孟子类编》、《孟子小记》、《董子春秋发微》、《孔子年表孟子年表考》，于史有《皇朝经世文编》、《明代食兵二政录》、《圣武记》、《海国图志》、《元史新编》，于子有《老子本义》、《孙子集注》，于集有孔、盂、曾、颜、周、程、朱、陆、杨慈湖、王文成、明儒高刘二子赞，及碑、铭、序、传、笺、奏各若干篇。
　　
　　按源著《两汉经师今古文家法考》，谓读《后汉书儒林传》，卫、杜、马、贾诸君子承刘歆之绪论，创立费、孔、毛、左古文之宗，土苴西京十四博士今文之学，谓之俗儒废书。而喟夫西汉经师承七十子微言大义，《易》则施、孟、梁丘，皆能以占变知来；《书》则大小夏侯、欧阳、兒宽，皆能以《洪范》匡主；《诗》则申公、辕固生、韩婴、王吉、韦孟、匡衡，皆以三百五篇当谏书；《春秋》则董仲舒、隽不疑之决狱；《礼》则鲁诸生、贾谊、韦玄成之议制度；而萧望之等皆以《孝经》、《论语》保傅辅道。求之东京，未有闻焉。其文章述作，则陆贾《新语》以《诗》、《书》说高祖，贾谊《新书》为汉定制作，《春秋繁露》、《尚书大传》、《韩诗外传》、刘向《五行》、扬雄《太玄》，皆以其自得之学范阴阳、矩圣学，斐然与三代同风，而东京亦未有闻焉。故既为《诗古微》二十二卷，以发挥齐、鲁、韩三家诗之微言大谊，以豁除《毛诗》美刺正变之滞例，而揭周、孔制礼作乐之用心于来世。又为《书古微》若干卷，黜东晋梅赜之伪，以返于马、郑古文，复辨马、郑古文说之臆造，以返于伏生、欧阳及马迁、孔安国问故之学。后来皮鹿门先生为《今文尚书考证》、《诗经通论》，王先谦为《尚书孔传参正》、《诗三家义集疏》，屹立晚清，为今文大师，而源实开其先焉。诸史之中，元史最杂，清邵晋涵为《元史类编》，钱大昕为《宋辽金元四史朔闰考》、《辽金元三史拾遗》、《元史氏族表》、《元史艺文志》（别有《元史稿》百卷未刊），汪辉祖为《元史本证》。源更据以为《元史新编》。后来洪钧为《元史译文证补》，至胶州柯先生绍忞，遂成《新元史》。王先谦亦有《元史补遗》。而所撰《圣武记》，发扬清代之武功，详纪军行之大事，后来王闿运之《湘军志》、朱克敬之《湘武记》，皆象其例而为之，此其有功于史学也。海通以来，西力东侵，中朝大官懵于外事，源则据林则徐所译之《四洲志》，又据历代史志及明以来岛志，以为《海国图志》六十卷，引明臣之言“欲平海上之倭患，先平人心之积患”，而示国人以夷攻夷、以夷款夷、师夷之长技以制夷之道。其时徐继畲之《瀛寰志略》尚始出书，夏燮之《中西纪事》亦未行世，而源生于山乡，神游九域。道光二十七年，增为百卷，重刻扬州，国人承风，争习外事。于是郭嵩焘、曾纪泽为出使名卿，王先谦为《五洲地志》、《泰西通鉴》、《日本源流考》，王树楠为《希腊春秋》、《欧洲列国纪事本末》，黄遵宪为《日本国志》，傅云龙为《日本图经考》，其所始莫先斯志，此其有功于外事也。
　　
　　明黄淮《历代名臣奏议》三百五十卷，今不多见。乾隆四十六年敕编之《明名臣奏议》二十卷不传人间。惟陆耀《切问斋文钞》，专选切实之文。源与善化贺长龄同编《皇朝经世文编》一百二十卷，首论学术治体，以观其通，分论六部大政，以穷其变。书成于道光六年之冬，而曾、左经济之学，皆取材于是书。其后南汇张文虎啸山以为续编，某某为三编、四编，而麦孟华嗣为新编，海上书肆别有所谓统编，皆以是书为初祖，此其有功于经济也。
　　
　　湖南佛学，发光甚早。沩山、衡岳，古德尤多。濂溪学宗太极，而问法于寿涯。船山学宗横渠。而为《相宗络索》、《三藏法师八识规矩论赞》。自余名老，赞佛亦多。源刻净土四经，揭倡宗风。曹耀湘辈嗣兴，以流通释典自任。《维摩经疏》，宋后久佚不传，南北二藏及清代龙藏均未收蓄。而朝鲜独有传本，耀湘托人钞取，刻之长沙。其后吴雁舟嘉瑞、李亦圜希圣、郑叔进沅、杜乔生本崇。郭振镛涵斋皆内事儒修，外敦梵行。至于居士成林，净行有园，人习《法华》之经，家闻圆觉之义，笑欧修《本论》之谬，病昌黎辟佛之非。则其有功于佛法也。推闻长老言，魏晚年信形家言，改葬数世祖墓于高邮，是诚贤智之蔽。叶德辉谓魏老病风魔以死，为攻击古文之报，章炳鳞《钱塘吊龚、魏二生赋》，谓“乱流而趋古微兮，亦夫子之陷泞”，是有今古文之见存焉。左文襄宗棠谓龚、魏齐名，龚之实用远不及魏，斯笃论矣。
　　
　　邵阳又有曾廉，著《元书》数十卷、《蠡庵集》十余卷。
　　
　　镜海学略第十一
　　
　　曾文正《唐悫慎公墓志铭》云：
　　
　　公讳鉴，号镜海，唐氏。先世自江西丰城徙居湖南之善化，四传至讳焕者，以举人官至山东平度州知州，公之祖也。生子仲冕，以进士即用知县，官至陕西布政使，公之父也。平度君以子贵，诰赠通奉大夫，配李氏、谭氏俱封夫人。谭夫人殁而葬于山东之肥城，布政君及配宁夫人皆踵葬肥城。公以父命徙籍山东，故又为肥城人焉。少而迈异精勤，嗜学如渴。以廪生入资为临湘县训导，嘉庆十二年举于乡，十四年成进士，改翰林院庶吉士，又二年授职检讨，又六年补浙江道监察御史，充甲戊科会试同考官、戊寅科顺天乡试同考官。坐论淮盐引地一疏，吏议镌级，以六部员外郎降补。会宣宗登极，诏中外大臣各举所知，诸城刘文恭公镮之荐公，由是有广西知府之命。厥后再为平乐府知府，一为安徽徽宁池太广道，量移江安十府粮道，拜山西按察使，迁贵州按察使，擢浙江布政使，迁江宁布政使，敭历于外盖二十年。其守平乐也，亭平民瑶之狱而解其仇，屡磔剧盗，境内肃然。是时布政君解组东归，侨居金陵，公闻母病，即引疾去官，省亲江南。既遭内外之艰，皆北葬肥城。庐墓读《礼》。服阙，以例仍发广西，再守平乐。道光十二年，广东、湖南生瑶为乱，公出防边圉，内讥奸宄，往来富川、贺县，安抚熟瑶，兽扰而儿畜之，设立五原学舍，延师教读，群瑶大悦。擒郡中煽乱者谭于先等十余人，立斩以徇，而贳其胁从千余，火其名籍，一无所问。其按察贵州也，平反疑狱，归美令长，曰：非吾能止之，某县尹来省，自易之耳。其在江宁，拯灾修废，百度毕张。时总督陶文毅公澍寝疾，公代行使院政事，文牍如山，宾僚填咽，昧爽而勤职，丙夜而不休，忘寝辍餐，形神交瘁。而言者乃劫其多病近药，废阁公事，又杂摭他端以相訾毁。朝廷遣使者按问，率无左证。宣宗知公端谨，一切弗论。忌者或惮其方严。未几，内召为太常寺卿，道光二十年四月也。公潜研性道，宗尚洛闽诸贤，所至以是敕其躬，亦以牖于人，亦时时论著以垂于后。在翰林时，著有《朱子年谱考异》、《省身日录》、《畿辅水利》等书。在广西著《读易反身录》、居丧著《读礼小事记》。官平乐时，延纳人士入署，亲与讲授。设立义塾，诲诱塞畯。官贵州时亦如之，官江宁时亦如之。及入为九卿，又著《易牖》、《学案小识》等书，扶掖贤俊，倡导正学。时如今相国倭仁艮峰、侍郎吴廷栋竹如、侍御窦垿兰泉、何文贞公桂珍辈皆从公考德问业，国藩亦追陪几杖，商榷古今。观其陋室危坐，精思力践，年近七十，斯须必敬，盖先儒坚苦者亚，时贤殆不逮也。已而致仕南归，主讲金陵书院。文宗践阼，有诏召公赴阙。凡进对十有五次，中外利弊无所不罄。谕旨以其力陈衰老，不复强之服官，令还江南，矜式多士。公至钟山，学徒益盛。以贼犯湖南，急欲归展先茔，咸丰三年，乃自浙还湘，卜居于宁乡之善岭山。深衣疏食，泊然自怡。晚岁著《读易小识》，编次《朱子全集》，别为义例以发紫阳之蕴。十一年辛西正月十八日病卒，春秋八十有四。其家函封遗疏，邮寄东流军中，国藩以闻，天子轸悼，予谥确慎。配王氏、杨氏皆封夫人，前卒。无子，以弟子尔藻嗣。女四人，适某某。孙女三人。某年月日葬公某县某乡某山。又八年，国藩始追为之铭。铭曰：
　　
　　俗学徇时，行与名钓。孰捐其华，而练其要？唐公翼翼，与世殊趋。惧明戒旦，笃信程朱。有讥其隘，或讽以迂。浩然不顾，履我康衢。显皇初政，诏征国老。造膝前陈，嘉谟要道。愿致吾君，上跻轩昊。进退以礼，敛兹宏抱。宦游所至，我求童蒙。晚居京国，群彦景从。何才不育，有金皆熔。以善孳善，偕之大同。播此芬韵，昭示无穷。
　　
　　曾国藩书学案小识后
　　
　　唐先生撰辑《国朝学案》，命国藩校字付梓，既毕役，乃谨书其后曰：天生斯民，予以健顺五常之性，岂以自淑而已，将使育民淑世而弥缝天地之缺憾，其于天下之物无所不当究，。二仪之奠，日月星辰之纪，氓庶之生成，鬼神之情状，草木鸟兽之咸若，洒扫应对进退之琐，皆吾性分之所有事，故曰万物皆备于我。人者，天地之心也。圣人者，其智足以周知庶物，其才能时措而咸宜，然不敢纵心以自恣，必求权度而絜之。以舜之濬哲，犹且好问好察。周公思有不合，则夜以继日。孔予，圣之盛也，而有事乎好古敏求。颜渊、孟子之贤，亦曰博文，曰集义。盖欲完吾性分之一源，则当明凡物万殊之等；欲悉万殊之等，则莫若即物而穷理，即物而穷理云者，古昔贤圣共由之轨，非朱于一家之创解也。自陆象山氏以本心为训，而明之余姚王氏乃颇遥承其绪，其说主于良知，谓吾心自有天则，不当支离而求诸事物。夫天则诚是也，目巧所至，不继之以规矩准绳，遂可据乎？且以舜、周公、孔子、颜、孟子知如彼，而犹好问好察，夜以继日，好古敏求，博文而集义之勤如此，况以中人之质而重物欲之累，而谓念念不过乎则，其能无少诬耶？自是以后，沿其流者百辈，间有豪杰之士，思有以救其偏，变一说则生一蔽。高景逸、顾泾阳之学，以静坐为主，所重乃在知觉，此变而蔽者也。近世乾嘉之间，诸儒务为浩博，惠定宇、戴东原之流，钩研诂训。本河间献王实事求是之旨，薄宋贤为空疏。夫所谓事者非物乎？是者非理乎？实事求是，非即朱子所称即物穷理者乎？名目自高，诋毁日月，亦变而蔽者也。别有颜习斋、李恕谷氏之学，忍嗜欲，苦筋骨，力勤于见，迹等于许行之并耕，病宋贤为无用，又一蔽也。由前之蔽，排王氏而不塞其源，是五十步笑百步之类矣。由后之二蔽，矫王氏而过乎正，是因噎废食之类矣。我朝崇儒重道，正学翕兴，平湖陆子、桐乡张子，辟诐辞而反经，确乎其不可拔。陆桴亭、顾亭林之徒，博大精微，体用兼赅。其他巨公硕学，项领相望，二百年来，大小醇疵区以别矣。唐先生于是辑为此编，大率居敬而不偏于静，格物而不病于琐，力行而不迫于隘，三者交修，采择名言，略依此例。其或守王氏之故辙，与变王氏而邻于前三者之蔽，则皆厘而剔之。岂好辩哉？去古日远，百家各以其意自鸣，尊丹非素，无术相胜，虽其尤近理者亦不能餍人人之心而无异辞。道不同不相为谋，则亦已矣。若其有嗜于此而取途焉，则且多其识，去其矜，无以闻道自标，无以方隅自囿，不为口耳之求而求自得焉，是则君子者已，是唐先生与人为善之志也。
　　
　　按悫慎之父仲冕，世称陶山先生，与孙星衍同年进士，著有《岱览》诸书。悫慎少承家训，亦习于汉学之说，既乃一变至道，笃宗宋儒。《学案小识》其书义例不无可訾，故鲁一同通父与人书多所评议，梁启超亦然。曾文正作《先生生日同人寄怀诗序》云：“先生为学，自治其身心，所急或不沾沾于文艺之短长，故士之骛才技而竞声称者，亦罕过而勤焉。”作《送唐先生南归序》，谓“未有不严于事长之礼而可以成德者。”曾于悫慎虽未执贽受业，然固以心师之（《家书》）。同时左公师事贺蔗农，胡公师事姚桂轩，后来易佩绅笏山之师事王茂荫，皆事长成德之例也。
　　
　　益阳学略第十二
　　
　　胡达源，字清甫，号云阁，嘉庆进士，官至少詹事，著有《弟子箴言》、《妙香室文集》，其子文忠公林翼立书院益阳，曾文正为之记云：
　　
　　“国藩以道光戊戌通籍于朝，湘人官京师者多同时辈流，其射策先朝耆年宿望，凋散略尽，而少詹事益阳胡云阁先生独为老师祭酒，乡之人就而考德稽疑，如幽得烛，众以无陨。而哲嗣润芝亦以编修趾美名父，迴翔馆阁，今兵部侍郎湖北巡抚，海内称为宫保胡公者是也。少詹君晚而撰《弟子箴言》十四卷，国藩实尝受而读之，自洒扫应对以暨天地经纶、百家学术，靡不毕具，甄录古人嘉言，衷以己意，词浅而旨深；要使学者自幼而端所习，随其材之大小董劝渐摩，徐底于成而已。窃尝究观夫天之生斯人也，上智者不常，下愚者亦不常，扰扰万众，大率皆中材耳。中材者，导之东而东，导之西而西，习于善而善，习于恶而恶。其始瞳焉无所知识，未几而骋嗜欲，逐众好，渐长渐贯，而成自然。由一二人以达于通都，渐流渐广，而成风俗。风之为物，控之若无有，鰌之若易靡，及其既成，发大木，拔大屋，一动而万里应，穷天人之力而莫之能御。先王鉴于此，欲民生早慎所习，于是设为学校以教之。琴瑟鼓钟以习其耳，俎豆登降以习其目，诗书讽诵以习其口，射御投壶以习其筋力，书升以作其能，而郊遂以作其耻。故其高材则道足济天下，而智周万汇，其次亦不失为圭璧自饬之士，贾生有言：‘习与正人居之，不能毋正，犹生长于齐，不能不齐言也。’其不然欤？侍郎自开府湖北以来。即以移风易俗为己任。自部曲之长、郡县之吏暨百执事，片善微长不敢自暴，而褒许随之，曰；‘尔之发见者微，而善端宏大，不可量也。’或有过差，方图盖覆，谴亦及之，曰：‘此犹小眚，过是，诛罚重矣。’与其新不苛其旧，表其独不遗其同，上下兢兢。日有课，月有举。当时推湖北人才极盛，侍郎则曰：‘吾先入箴言中育才之法如此，吾讵能继述，直什一耳。’咸丰十年，侍郎治鄂六载矣，功成而化洽。又以一湖之隔，吾教成于北，而反遗吾父母之邦，其谓我何！于是建箴言书院，将萃益阳之士而大淑之。置良田以廪生徒，储典籍以馈孤陋。宽其涂辙而严其教条，崇实而黜华，贱通而尚介。循是不废，岂惟一邑之幸，即汉之十三家法、宋之洛闽，渊源于是乎在。后有名世者出，观于胡氏父子仍世育才肫肫之意，与余小子慎其所习之说，可以兴矣。”
　　
　　湘乡王君季范校刊《弟子箴言》，属余作序云：
　　
　　“益阳胡宫詹云阁先生讲业岳麓时，受业于山长湘潭罗鸿路胪慎斋之门，获闻宋儒者之绪论。官京师，摄记旧闻，益以师说，以为《弟子箴言》，自奋志、勤学至于才识、经济，凡十六卷。成书于道光十五年，其子文忠公为校字刊行。迄光绪二十一年，吴尚书大澂巡抚湖南，重加评识，以授蒲圻但督粮湘良，刻之长沙。湘乡王君季范近就但本重印，以示诸生，而属余为序。余尝读曾文正公《箴言书院记》及左文襄公所造碑铭，于人才因于所习及诸老生讲学经世之效，已熟闻而心服之矣。文忠公秉玮异之才，早入翰林，迴翔台阁，风流豪宕，天下以为俊士。既以江南试士罢官，复遭宫詹之丧，戢景礼庐，痛刮曩习，慨然有康济斯民之志。于是典郡于黔南，开府于鄂州，荡寇礼贤，殚思矢诚，谋国之忠，进德之勇，为清中兴名臣之冠。而文忠则曰：‘吾先人箴言遗教，未能述其十一也。’及其晚年，犹师事老儒姚君桂轩，日受《论语》要义。湘阴郭侍郎筠仙为叙，言公志行至详。今去文忠公之薨六七十年，而风会诡变，世乱方亟。方面之长，不闻屈心以优贤，校学之师，罔或正身以率士，上下相蒙，才贤日衰。季范勤勤举乡贤之训以诏生徒，吾悲其孤行而寡和也。然风教之移，视曹好之所趋，而术学之昌，资贤儒之善道。季范既为郡学之长，卹然有世教之忧，愿益抗心而潜晞，反躬而力求，使诸生无逐声利之好，而事身心之修。异时吾郡英贤辈兴，毕志力以扶世宙，其大本必是之由也。传曰：‘师道立则善人多。’吾述此勉吾季范，亦以为群士劝焉。癸酉八月。”
　　
　　益阳先贤，未得详考，就所知者，曹月庵被举鸿博，文未入雅，而涉学甚博。汤海秋鹏才气奔放，为古近体诗及《四书》文，数月而得千篇，所著《浮邱子》九十篇，曾公虽致讥评，然祭汤文称“韩悍庄夸，苟卿之蕴，鏖义斗文，百合愈奋”者，其才自不可及也。胡氏父子以理学、经济著闻，箴言院生才贤辈起。亡友曾运乾星笠，少与陈新寰鼎忠同著《通史序例》，曾后著《三礼通论》、《丧服释例》、《尚书正读》、《广韵研究》诸书，以都讲湖南大学，疾终辰溪，虽学行已荷上褒，而遗书尚未行世，然资江近世朴学，殆未有能及星笠者矣。
　　
　　二贺学略第十三
　　
　　贺长龄，字耦耕，号西涯，晚号耐庵，嘉庆进土，道光时累擢贵州巡抚。在黔九年，多有惠政，升任云贵总督，降补河南布政使，坐永昌回变落职。平生笃宗理学，以导养身心为主。工为文章，有《耐庵集》。所纂有《孝经集注》、《劝学纂言》。又与邵阳魏源同辑《皇朝经世文编》，言经济者宗之。
　　
　　抚黔时，通书曾文正京师论学，文正复书云：
　　
　　“二月接奉手示，兼辱雅贶，过蒙矜宠，奖饰溢量。国藩本以无本之学，寻声逐响，自从镜海先生游，稍乃粗识指归，坐眢见明，亦耿耿耳。乃甫涉向道之藩，遽钓过情之誉，是再辱也。盖尝抉剔平生之病源，养痈藏瘤，百孔杂出，而其要在不诚而已矣。窃以为天地之所以不息，国之所以立，贤人之德业之所以可大可久，皆诚为之也。故曰诚者物之终始，不诚无物。今之学者，言考据则持为骋辨之柄，讲经济则据为猎名之津，言之者不怍，信之者贵耳，转相欺谩，不以为耻。至如仕途积习，益尚虚文，奸弊所在，蹈之而不怪，知之而不言，彼此涂饰，聊以自保，泄泄成风，阿同骇异。故每私发狂议，谓今日而言治术，则莫若综核名实，今日而言学术，则莫若取笃实践履之士。物穷则变，救浮华者莫如质。积翫之后，振之以猛，意在斯乎！方今时事孔棘，追究厉阶之生，何尝不归咎于发难者。彼岂实见天下之大计，当痛惩而廓清之哉？岂豫知今日之变，实能自我收之哉？不过以语言欺人，思先登要路耳！国藩以兹内省，早岁所为涉览书册、讲求众艺者，何一非欺人之事，所为高谈古今、嘐嘐自许者，何一非欺人之言！中夜以思，汗下如霤。顷观先生所为楹帖‘道在存诚’云云，旨哉其闇然君子之言乎！果乎诚而不欺，则圣学王道又有他哉！镜海先生庶几不欺者也。倭艮峰前辈（名仁，谥文端）见过自讼，言动无妄。吴竹如比部（名廷栋，官至侍郎）天质木讷，贞足干事。同乡则黎月桥前辈（湘潭人，曾公集中有黎之父母生日序）至性肫肫，陈岱云（名源衮，茶陵人，官吉安知府）、冯树堂（名卓怀，曾公称其好学）有志力学，皆趋于笃实者也。国藩虽愚柔，既闻明训，敢不请事。若夫读书之道，博学详说，经世之才，遍采广询，自度智慧聪明，终恐有所不逮。惟当谨守绳墨。不敢以浮夸导子弟，不敢以暴弃殆父母之遗体。其有所进，幸也，无所进，终吾身而已矣。辱承扶掖之盛心，恐不察其鄙浅，而期许过实，故谨布一二，以为请益之地，亦附于皇华三拜之义云。”
　　
　　贺熙龄，字光甫，号蔗农，嘉庆进士。始与兄长龄同举于乡，由御史官台州知府，有《寒香馆文钞》，归主城南书院，造士甚众。湘阴左文襄公宗棠少脱弛不羁，赖其教而成才。曾公心师镜海，左公受业蔗农，镜海得“悫慎”，左公为耦耕请说，致受申斥，身后之显晦不同。然吾善化自李恒斋而后，理学真儒世称贺、唐二公。迄清末造，犹有李祯佐周守介介之节，张惟儁子熔究洛闽之归，而张文襄之洞、夏震武灵峰论述湘学，咸以二贺为正宗。此乡后进所宜知也。耦耕之女夫劳文毅崇光，官至云贵总督，立有勋绩，有《常惺惺斋日记》若干卷，亦深于宋学，而有妇翁之风者。
　　
　　邹邓学略第十四
　　
　　季元度先正事略
　　
　　邹先生汉勋，字叔勣，湖南新化人。兄弟六人，少秉庭训，皆以才称，而先生为最。年十五，通左氏义，佐伯氏纂《左氏地图说》；十六七佐伯氏纂《博物随钞》，佐仲氏纂《山经集谱》诸书；十八九纂《六国春秋》。乡居苦书少，辄诣郡学借观，手录口诵，于天文推步、方舆沿革、六书九数之属，靡不研究，而制举业不循绳尺，久困童子试。道光十七年，学使试以《三江九江考》，异之，拔补郡学生，旋食廪饩。当先生孜孜为学时，人无知者，惟同县邓显鹤湘皋深异之，惜其霾缊里闬，无由出与名流结纳，以扩见闻，招至宁乡学舍，同编蔡忠烈公遗集，旋校刊王而农先生遗书数十种，先生知名自此始。湘皋修《宝庆府志》，先生与焉，所论述为多。郡守黄君宅中量移黔中，招先生往，至则争相延致，而贵阳、大定、兴义、安顺诸郡志以次蒇事，其中形势说、循吏传，皆洞中日后情事。罗文僖绕典、胡文忠林翼时方官黔，深与契合。先生居黔五载，归里而有邵阳之狱。初，族中有枉死者，令不为申理。诸生某争于县庭，先生随众往观，令并执而幽之，将中以法。湘皋力救之，事得解。是岁为咸丰元年，先生举乡试。明年，礼部试报罢，东之淮上，访同郡魏源默深于高邮，互出所著相参订。越岁，贼陷江宁，默深畀以《辽史》及《尚书》未定稿，促其间道归长沙。时南昌告警，先生弟汉章已随江忠烈公援江西，侍郎曾国藩新募楚勇千人，令江君忠淑偕先生率以往。围解，叙劳以知县用。未几，忠烈擢安徽巡抚，约先生相从，遂同及于难。先是省会移庐州，贼由桐、舒往犯。忠烈道病，至六安，益剧，所部勇仅开化、镇筸兵数百人，倍道前进。先生守大西门，贼三为燧道攻之，城坍数丈，登陴矣，先生力击却之。忠烈专疏上其功，有诏褒奖，以同知直隶州用，赏戴花翎。时援师营城外五里不得入，而庐州守所部勇目徐淮久与贼通，腊月十六夜过半，贼缘北城入。诘旦，忠烈投水自尽。先生命酒，左手执杯，右手持剑，大呼杀贼。贼至格斗，间毙贼数人。贼怒，刃中项，血淋浪，项偏折。两卒掖之，前走数武，死之。时年四十有九。事闻，赠道衔，予卹荫，祀庐州及湖南昭忠祠。先生生时，母氏梦虎，惊而寤。少溺苦于学，罔舍昼夜，衣履垢敝，不稍修饰。兄弟互相师友，志在励名节，敦气谊。前后馆谷所入，不下数千金，悉供购书周急之用，家无担石储，弗计也。所纂《贵阳府志》百十二卷、《大定府志》六十卷、《兴义府志》二十四卷、《安顺府志》五十卷，皆刊行。又《学艺斋文集》三十六卷、诗词十六卷、《读书偶得》三十六卷、《谷梁传例》十四卷、《广韵表》十卷、《说文谐声簿》十六卷、《夏小正义疏》一卷、《易象隐义》二卷、《杂卦图说》一卷、《卦象推广》一卷、《六国春秋》二十四卷、《颛顼宪考》二卷、《帝系诂》一卷、《诗序去害释滞发微》四卷，凡十四种，藏于家。
　　
　　按章炳麟“娘日归泥说”实原于邹叔子之音论。
　　
　　附旧作新化诸邹著述考
　　
　　新化学者，世称邹、邓。邓氏自湘皋及其兄子瑶、子琮外，无著者。而邹氏自望之先生文苏以笃学受知钱学使南园，绝意仕进，建古经堂以教其子。有子六人，长曰汉纪，字伯申，长于小学，著《五音表》、《典均》、《二十二字母考》、《幼稚字谱》、《重言连语》诸书。自神珙、守温作三十六字母，后戴震节为二十字，汉纪以《广韵》较之，省为二十二字，考其音变，世称精审。其《字谱》博考古文奇宇，辨正讹俗，有益学者。又著《左氏春秋地图说》，于顾氏栋高《春秋地理表》、江氏慎修《春秋地理考》多所订正。次曰汉潢，字仲辰，学长于《易》，著有《周易卦气解稽览图》、《序卦解》，以阴阳家言阐明古说。三曰叔绩，字汉勋，死三河之难，天下号为烈士。其学见于《邹叔子遗书》。四曰汉嘉，字叔申，精于舆地，著《宝庆疆里记》二十卷、《山川记》八卷、《险要记》六卷、《湖湘水地记》四卷、《黔滇楚粤水道考》二十卷、《皇舆图记》十六卷，兵书、小说、诗文集各若干卷。其著地记，尝裹粮日走百里，亲历山川，以求证验。六曰汉池，字季深，精于天算，所著《度里表》，长沙丁氏取忠为刊行之，胡文忠修《一统图》，据之以定方位。又精研历法，为《西周正朔考》。《两汉月表》，以正朔晦月见弦望满亏。凡著书二十余种。伯申子世琦、叔绩子世繁、叔申子世青，皆学有渊源。世琦字伯韩，精于工艺，洪杨之役，长沙、宝庆各巨炮多为所制。伯申之孙代过改之、仲辰之孙代藩价人、叔绩之孙代钧沅帆，最为显名，湖外称为“三邹”。改之校勘魏默深《元史新编》，补苴罅漏，见其学力。沅帆精于舆地，随使欧州，慕效西法，绘制地图，归设舆地学会于武昌，其弟子多为大师，著有《西征纪程》及湖北府县志。价人博究群书，尤嗜为古文词，出游日本，讲学麓山，老始治《易》，未成书而卒，所著惟《宁冈县志》刊行，余均藏其女家。
　　
　　按王湘绮作《邹汉勋传》，兹不述。邓湘皋作文苏墓志铭云：“距新化县治南八十里，曰罗洪村，是为首望山麓，其下有君子儒焉，姓邹氏，名文苏，字望之，景山其自号也。邹氏自五代时有瓒者仕于杨氏，徐温秉国，弃官来湖南，自以杨氏臣，不愿仕马氏，窜入梅山谿洞中为客户。宋熙宁间开梅山，置新化县，为新化人。君高祖懋极，县学生，祖养蒙，父睿，三世皆以行谊载府县志。君性颖敏嗜学，片言只字必钩稽其源流同异。年十二，隶郡学籍。学使昆明钱沣，性严厉，试士，终日坐堂皇阅卷，以别纸记其讹俗字，计点画加扑责。君试日，以中石饮羽命题。备举熊渠、养由基、李广三事，卷中无讹俗字。学使大奇之，欲将去竟所学，君以事两寡母辞。次年科试，为廪膳生，越岁举行拔贡，锐意以君充选，而猾胥索百金始注册，弗得，竟以此不与试。嘉庆十六年，循资充岁贡，乃绝意进取，教授乡里，辟精舍为古经堂，制依《周礼》，与弟子肄《士礼》十七篇于中。尝屈竹蔑为浑仪；制纶杸【巾匕】，比为古弁冕深衣礼服。又以车制难明，与子通纪依近世江氏、戴氏所图古制，以寸代尺，制为车，穷十昼夜之力成之，于是乡曲学徒始稍闻有捎薮、菑蚤、輢【车爻】、骹股之目。君考证典礼，力尊汉学，而于心性之说，确守宋儒。尝曰：‘里巷迂生，抱学究一经，不知郑、贾为何人，近时儒硕，又厌薄程朱，务争胜于名物，拾末而遗本。语细而昧大，学术所关，非细故也。’君至孝，丁嫡母忧，哀毁骨立。事生母曾太夫人，弥尽色养。课子严，不及程辄怒，闻太夫人言即解。一日怒甚，太夫人使汉纪聚灰为《禹贡》山川图，自临上坐视，妇吴侍焉，君继配也，邑名士兰柴诗老女，于地理为专门学，从旁指汉纪误。君闻太夫人在堂，屏息趋出，忻然意解，更督汉纪布置，以为欢笑，又可想见君母子兄弟间與於喁娱侍之乐，为不可及也。”
　　
　　曾国藩邓湘皋先生墓表
　　
　　失生新化邓氏，讳显鹤，字子立，远近称为湘皋先生。先生自甫掇科名，即已厌薄仕进，慏然有志于古之作者，与同里欧阳绍洛磵东以诗相厉。客游燕、齐、淮扬、岭南，所至悲愉抑塞，一寓于诗，觑幽刺怪，遏之使平，终岁颛颛，誓不履近人之藩，而又耻不逮古人。每有篇什，辄就磵东与相违覆，引绳落斧，剖晰毫厘，书问三反，或终不得当，交嘲互讼，神囚形瘁，已而窒极得通，则又互慰大欢，以为解此者，天下之至豪也。先生以嘉庆九年甲子科举于乡，道光六年大挑二等，官宁乡县训导，凡十有三年，引疾归。其遗外时荣而有事著述，与磵东略同。然磵东持律矜严，体势稍褊，先生则波澜益壮，跌宕昭彰。磵东墙宇自峻，与人少可，先生则阐扬先达，奖宠后进，知之惟恐不尽，传播之惟恐不博且久。用是门庭日广，而纂述亦独多，诗歌所不能表者，益为古文辞以彰显之。其于湖南文献，搜讨尤勤，如饥渴之于饮食，如有大谴随其后，驱迫而为之者。以为洞庭以南，服岭以北，旁薄清绝，屈原、贾谊伤心之地也，通人志士仍世相望，而文字放佚，湮郁不宣，君子惧焉。于是搜访滨资郡县名流佳什，辑《资江耆旧集》六十四卷。东起漓源，西接黔中，北汇于江，全省之方舆略备，巨制零章，甄采略尽，为《沅湘耆旧集》二百卷。遍求周圣楷《楚宝》一书，匡谬拾遗，为《楚宝增辑考异》四十五卷。绘《乡材经纬图》以诏地事。详述永明播越之臣，以旌忠烈。为《宝庆府志》百五十七卷、《武冈州志》三十四卷。衡阳王夫之，明季遗老，国史儒林传列于册首，而邦人罕能举其姓名，乃旁求遗书，得五十余种，为校刊者百八十卷。浏阳欧阳文公玄全集久佚，流俗本编次失伦，为覆审补辑若干卷。大儒周子权守邵州，录其微言，副以传谱之属，为《周子遗书》若干卷。所至厘定祀典，褒崇节烈，为《召伯祠从祀诸人录》一卷、《朱子五忠祠传略考证》一卷、《五忠祠续传》一卷、《明季湖南殉节诸人传略》二卷。呜呼，可谓勤矣！盖千秋者，人与人相续而成焉者也，惟众人甘与草木者伍，腐而腐耳。自稍有智识，即不能无冀于不朽之名。智尤大者，所冀尤远焉。人能弘道，无如命何，或碌碌而有声，或瑰材而蒙垢，或佳恶同时同位同，而显晦迥别，或覃思孤诣，而终古无人省录，彼各有幸有不幸，于来者何与？先生乃举湖南之仁人学子，薄技微长，一一掇拾而光大之，将非长逝者之所托命耶？何其厚也。先生生于乾隆四十二年十二月十六日，卒于咸丰元年闰八月二十五日，春秋七十有五。曾祖元臣，祖胜逵，父长智。妻曹氏，仁厚淑慎，里党钦之。妾何氏。子二：琳，廪贡生，候选训导，前卒；琮，道光丁酉科拔贡生，癸卯科举人。父殁后一月，以毁终。女子子三人。孙四：光黼、光缃、光绂、光组。曾孙大程。自先生以名儒笃行昌其家，群从子姓，皆孝友力学，兄子瑶尤贤而能文章。先生之书，其不系于《湖南文献》者，又有《南村草堂诗钞》二十四卷、《文钞》二十卷、《易述》八卷、《毛诗表》二卷、《校勘玉篇广韵札记》二卷、《自订年谱》二卷，瑶皆敬谨弆藏，其未刊者皆写定，可传于世。先生内行完粹，教泽在人，瑶所为行状甚详，此故不著，独著其治诗之精，与其有功于乡先哲者，揭于墓道，以式乡邦，而讯异世。
　　
　　曾左学略第十五
　　
　　曾国藩，字伯涵，一字涤生，湘乡曾氏。先世本居衡阳。道光进士，官至武英殿大学士、两江总督，以平江南功封毅勇侯，同治十二年卒，年六十二。公始在湘，与郭嵩焘、刘蓉为友，相尚以宋儒义理之学。官京师，与唐鉴、倭仁、窦垿、何桂珍、胡达源辈游，日相与考德问业，手书日记多自责之言。而事鉴尤谨，谓虽未执贽受业，固已心师之矣。始与刘蓉通书，不附和诸儒重道轻文之说，亦斥陆王直指本心之非。及与夏弢甫书，则历举明代伟人得力王学者之德业，而称陈建之《学蔀通辨》为阿附时相而作。作《劝学篇》示直隶士子，则言义理、考据、词章三者皆可入道。故其平生笃崇宋儒，不废汉学，不轻立说，专务躬行，卒能提絜群贤，中兴清业，所就出诸葛亮、陆贽、司马光诸公之上。所著有奏议、书牍、批牍若干卷，《求阙斋诗文集》若干卷，《读书录》、《鸣原堂论文》若干卷，手书日记若干卷。又纂集经史百家、《十八家诗钞》（元十九家，今存十八家）若干卷。门人记述者，有王鼎臣《日记类钞》、《求阙斋弟子记》若干卷。后学纂述者，有梁启超《曾文正嘉言钞》若干卷，某君《曾公学案》若干卷，何贻琨《评传》若干卷。域外论评者有日本柴崎山郎《东方伟人》及美国解威廉《曾国藩传》各书。公所著《圣哲画像记》，自文、周、孔、孟下逮顾、秦、姚、王三十二人，论其德业，垂示子孙。有冀州赵衡系以诸人传记，又别图其遗像，都为一册以补之。盖衡事桐城吴挚甫汝纶于莲池，于公为再传弟子也。而湘阴郭立山复斋顾讥其以诸贤分隶四科之非，长沙郑沅叔进又议公所见之陋，愚未敢附和。至浙人章炳麟太炎、夏震武灵峰皆深诋曾公，词至犷悍。吾读蔡公锷手录《曾胡用兵要略》以教诸将，黄公兴称公制行之严吾当奉以为师（见《黄公哀荣录》），愿吾湘后进毋惑于世论，以自慢其乡贤也。
　　
　　曾公圣哲画像记
　　
　　国藩志学不早，中岁侧身朝列，窃窥陈编，稍涉先圣昔贤魁儒长者之绪。驽缓多病，百无一成，军旅驰驱，盖以芜废，丧乱未平，而吾年将五十矣。往者吾读班固《艺文志》及马氏《经籍考》，见其所列书目，丛杂猥多，作者姓氏至于不可胜数。或昭昭于日月，或湮没而无闻。及为文渊阁直阁校理，每岁二月，侍从宣宗皇帝入阁，得观《四库全书》，其富过于前代所藏远甚，而存目之书数十万卷尚不在此列。呜呼，何其多也！虽有生知之资，累世不能竟其业，况其下焉者乎！故书籍之浩浩，著述者之众，若江海然，非一人之腹所能尽饮也，要在慎择焉而已。余自度其不逮，乃择古今圣哲三十余人，命儿子纪泽图其遗像，都为一卷，藏之家塾。后嗣有志读书，取足于此，不必广心博骛，而斯文之传，莫大乎是矣。昔在汉世，若武梁祠、鲁灵光段皆图画伟人事迹，而《列女传》亦有画像。感发兴起，由来已旧。习其器矣，进而索其神，通其微，合其莫，心诚求之，仁远乎哉！国藩记。
　　
　　尧舜禹汤，史臣记言而已，至文王拘幽，始立文字，演《周易》。周孔代兴，六经炳著，斯道备矣。秦汉以来，孟子盖与庄、荀并称，至唐韩氏独尊异之，而宋之贤者以为可济之尼山之次，崇其书以配《论语》，后之论者，莫之能易也。兹以亚于三圣人后云。
　　
　　左氏传经，多述二周典礼，而好称引奇诞，文辞烂然，浮于质矣。太史公称庄子之书皆寓言，吾观子长所为《史记》，寓言亦居十之六七。班氏闳识孤怀不逮子长远甚，然经世之典，六艺之旨，文字之源，幽明之情状，灿然大备，岂与夫斗筲者争得失于一先生之前，姝姝而自悦者哉！
　　
　　诸葛公当扰攘之世，被服儒者，从容中道。陆敬舆事多疑之主，驭难驯之将，烛之以至明，将之以至诚，譬若御驽马登峻坂，纵横险阻而不失其驰，何其神也。范希文、司马君实遭时差隆，然坚卓诚信，各有孤诣，其以道自持，蔚成风俗，意量亦远矣。昔刘向称董仲舒王佐之才，伊吕无以加，管晏之属殆不能及，而刘歆以为董子师友所渐，曾不能几乎游、夏。以予观，四贤者虽未逮乎伊吕，固将贤于董子，惜乎不得如刘向父子而论定耳。
　　
　　自朱子表章周于、二程子、张子，以为上接孔孟之传，后世君相师儒笃守其说，莫之或易。乾隆中，闳儒辈起，训诂博辨，度越昔贤，别立徽志，号曰“汉学”。摈有宋五子之术，以谓不得独尊，而笃信五子者，亦屏弃汉学，以为破碎害道，龂龂焉而未有已。吾观五子立言，其大者多合于洙泗，何可议也。其训释诸经，小有不当，固当取近世经说以辅翼之，又可屏弃群言以自隘乎？斯二者亦惧讥焉。
　　
　　西汉文章，如子云、相如之雄伟，此天地遒劲之气，得于阳与刚之美者也，此天地之义气也。刘向、匡衡之渊懿，此天地温厚之气，得于阴与柔之美者也，此天地之仁气也。东汉以还，淹雅无惭于古，而风骨少隤矣。韩、柳之作，尽取杨、马之雄奇万变，而内之于薄物小篇之中，岂不诡哉！欧阳氏、曾氏皆法韩公，而体质于匡、刘为近。文章之变，莫可穷诘，要之不出此二途，虽百世可知也。
　　
　　余钞今古诗，自魏晋至国朝，得十九家。盖诗之为道广矣，嗜好趋向，各视其性之所近，犹庶羞百味，罗列鼎俎，但取适吾口者，哜之得饱而已。必穷尽天下之佳肴，辨尝而后供一馔，是大惑也；必强天下之舌，尽效吾之所嗜，是大愚也。庄子有言：“大惑者终身不解，大愚者终身不灵。”余于十九家中，又笃守夫四人者焉：唐之李、杜，宋之苏、黄。好之者十有七八，非之者亦且二三。余惧蹈庄子不解不灵之讥，则取足于是终身焉已耳。
　　
　　司马子长网罗旧闻，贯串三古，而八书颇病其略。班氏志较详矣，而断代为书，无以观其会通。欲周览经世之大法，必自杜氏《通典》始矣。马端临《通考》，杜氏伯仲之间，郑《志》非其伦也。百年以来，学者讲求形声故训，专治《说文》，多宗许、郑，少谈杜、马，吾以许、郑考先王制作之源，杜、马辨后世因革之要，其于实事求是一也。
　　
　　先王之道，所谓修己治人、经纬万汇者，何归乎？亦曰礼而已矣。秦灭书籍，汉代诸儒之所掇拾，郑康成之所以卓绝，皆以礼也。杜君卿《通典》，言礼者十居其六，其识已跨越八代矣。有宋张子、朱子之所讨论，马贵与、王伯厚之所纂辑，莫不以礼为兢兢。我朝学者以顾亭林为宗，国史儒林传裒然冠首，吾读其书，言及礼俗教化，则毅然有守先待后、舍我其谁之志，何其壮也！厥后张嵩庵作《中庸论》，及江慎修、戴东原辈，尤以礼为先务，而秦尚书蕙田遂纂《五礼通考》，举天下古今幽明万事，而一经之以礼，可谓体大而思精矣。吾图画国朝先正遗像，首顾先生，次秦文恭公，亦岂无微旨哉！桐城姚鼐姬传、高邮王念孙怀祖，其学皆不纯于礼，然姚先生持论闳通，国藩之粗解文章，由姚先生启之也。王氏父子集小学训诂之大成，夐乎不可几已，故以殿焉。姚姬传氏言学问之途有三；曰义理，曰词章，曰考据。戴东原氏亦以为言。如文、周、孔、孟之圣，左、庄、马、班之才，诚不可以一方体论矣。至若葛、陆、范、马，在圣门则以德行而兼政事也；周、程、张、朱，在圣门则德行之科也，皆义理也。韩、柳、欧、曾、李、杜、苏、黄，在圣门则言语之科也，所谓词章者也。许、郑、杜、马、顾、秦、姚、王，在圣门则文学之科也。顾、秦于杜、马为近，姚、王于许、郑为近，皆考据也。此三十二子者，师其一人，读其一书，终身用之有不能尽。若犹有陋于此而求益于外，譬若掘井九仞而不及泉，则以一井为隘，必广掘数十百井，身老力疲，而卒无见泉之一日，其庸有当乎！
　　
　　自浮屠氏言因果祸福，而为善获报之说深中于人心，牢固而不可破。士方其占毕咿晤，则期报于科第禄仕。或少读古书，窥著作之林，则责报于遐迩之誉，后世之名。纂述未及终编，辄冀得一二有力之口，腾播人人之耳，以偿吾劳也。朝耕而暮获，一施而十报，譬若沽酒市脯，喧聒以责之贷者，又取倍称之息焉。禄利之不遂，则徼倖于没世不可知之名，甚者至谓孔子生不得位，殁而俎豆之报隆于尧舜，郁郁者以相证慰，何其陋欤！今夫三家之市，利析锱铢，或百钱逋负，怨及孙子。若通阛贸易，瑰货山积，动逾千金，则百钱之有无，有不暇计较有矣。富商大贾，黄金百万，公私流衍，则数十百缗之费，有不暇计较者矣。均是人也，所操者大，犹有不暇计其小者，况天之所操尤大，而于世人毫未之善、口耳分寸之学。而一一谋所以报之，不亦劳哉！商之货殖同时同而或赢或绌，射策者之所业同而或中或罢，为学著书之深浅同而或传或不传，或名或不名，亦皆有命焉，非可强而几也。古之君子，盖无日不忧，无日不乐。道之不明，己之不免为乡人，一息之或懈，忧也。居易以俟命，下学而上达，仰不愧而俯不怍，乐也。自文王、周、孔三圣人以下，至于王氏，莫不忧以终身，乐以终身。无所于祈，何所为报？己则自晦，何有于名？惟庄周、司马迁、柳宗元三人者，伤悼不遇，怨悱形于简册，其于圣贤自得之乐，稍违异矣。然彼自惜不世之才，非夫无实而汲汲时名者比也。苟汲汲于名，则去三十二子也远矣。将适燕晋而南其辕，其于术不亦疏哉！
　　
　　文、周、孔、孟、班、马、左、庄、葛、陆、范、马、周、程、朱、张、韩、柳、欧、曾、李、杜、苏、黄、许、郑、杜、马、顾、秦、姚、王三十二人，俎豆馨香，临之在上，质之在旁。
　　
　　按曾公与刘孟容书，谓闻此间有工为古文辞者，就求其术，乃桐城姚郎中鼐之绪论，其言诚有可取，于是取司马迁、班固、韩愈之作，悉心而读之。姚永朴笔记谓公从戴钧衡存庄假得《惜抱轩尺牍》，始发愤有志于古。《圣哲画像记》谓国藩之粗解文章，由姚先生启之，盖自梅、戴闻其法式，非从姚受业也。其后为古文四象，亦就姚答鲁絜非书所云阳刚阴柔之说而加以阐发。《经史百家杂钞》则较《古文辞类纂》小有异同。盖曾公为文效法韩、欧，而辅益以汉赋之气体。平生寝馈于《汉书》，沈酣于《文选》，欲以戴、段、钱、王之训诂，发为卿、云、潘、郭之文章。其于文学所志甚大，虽老年才退，或未足以逮其所见，然其健者实足颉颃前修，故吴南屏谓《欧阳生文集序》词甚雄伟，气力在震川、庐陵之上。章炳麟睥睨一世，独称曾文正之壮美，谓其碑铭足媲班、韩。王先谦则称其以雄直之气，闳通之识，发为文章，冠绝今古。上考湘州先民，濂溪扬声于宋代，西涯奋藻于明朝，姜斋著书于衡阳，天门造述于资水，较其所诣，无足比美曾公。自公斥尊道贬文之说，明词章义理之分，合奇偶于一炉，循阴阳之大顺，而同时友朋若郭筠仙、刘孟容、吴南屏辈，皆卓然以古文自名。门士如武昌张廉卿裕钊、桐城吴挚甫汝纶、无锡薛叔耘福成、遵义黎莼斋庶昌，皆亲从受业，守其师说，友教四方。莼斋与长沙王益吾俱续《古文辞类纂》，然王则继惜抱之书，黎则衍《杂钞》之绪，其于宣扬文教则同。自是以后，王龙文（易名补）之《平养堂集》，良有端绪；罗正钧之《斪庵文录》，亦见规摹。罗所撰《左文襄年谱》、《船山师友记》，皆有史法。赵启霖之《瀞园集》、李桢之《畹兰斋集》、王先谦之《虚受堂集》、黄兆枚之《芥沧集》，矩矱森然。若王闿运之《湘绮楼集》、《湘军志》，则渊乎入大雅之林。六七十年湖外文章之学，卓然为天下之魁，即至于今，学荒文敝，士有丧斯之痛，然深山穷巷之中，犹有守先士之义例，冥然欲追古人而与之齐者，于以知曾公之武烈仅彪炳于一时，而其文藻之流芬乃沾溉于无既也。曾公赠梅伯言诗云：“文笔昌黎百世师，桐城诸老实宗之。方姚以后无专诣，嘉道之间又一奇。碧海鳌呿鲸掣候，青山花放水流时。两般意境今消歇，他日曹溪付与谁？”致慨深矣。
　　
　　曾公文章高世，而同乡后进未尝相从以学文为事。其子惠敏公纪泽有《归朴集》、《诗钞》数卷。公所最赏孙广钧重伯有《环天室诗集》行世，骈体文数卷未刻，盖能嗣公之业者。
　　
　　湘阴左公宗棠，字季高（据公孙台生云：公以从弟监生执照入闱中举，因用从弟之名。本行十一，非行十三），家世儒素。父曰观澜，以廪生聚徒教授自给。公少不羁，肄业城南书院时，究心兵事地理，慨然以天下自任，奴视俗士。院长善化贺蔗农熙龄伟其才，授以程朱之书，公始折节事学，欲以义理为本，发为事功。泾阳徐太常法绩定夫于道光十二年壬辰科主试湖南，自房荐外搜取遗才，以落卷得举者六人，公与巴陵吴敏树南屏、武陵杨彝珍性农与焉。旋主讲醴陵渌江书院，以联语为安化陶文毅公澍所知，延至小淹，课其子弟。陶官两江总督，家有藏书，公馆其家八年，讨论国闻，究心经世。买田于县之梓木洞柳庄，授徒讲学。巡抚铜山张公亮基延主军幕。花县骆文忠秉璋继任，益倚重之，事赖以办。以永州镇总兵樊燮不职，公为草疏劾之，樊诉于鄂督官文，将召至武昌对簿，胡文忠公林翼抵书力救。同县郭侍郎嵩焘时为南书房翰林，以语陈尚书孚恩，言公旷代霸才。宗人府府丞宗稷辰密陈：“天下不可一日无湖南，湖南不可一日无左宗棠”，请破格擢用。于是有四品京堂帮办曾国藩军务之命。曾公奏言：左某刚明耐苦，晓畅戎机，宜独当一面。遂奏荐督办浙江军务，旋以太常寺卿实授巡抚。公奏言：浙事之坏，在于历任督抚全不知兵。因言任事以后，四年可肃清浙境。江南平，以功封二等恪靖伯，升任闽浙总督。见夷祸日急，阴有争雄海上之志，奏设船政局于福州，起江西巡抚沈葆桢为大臣，督造兵舰。旋移督陕甘，征剿叛回，督师出关。以西事方亟，军饷不继，奏借洋债六百万两。中外大臣多持异议，中朝重违其意，卒从其请。公奏设甘肃新疆行省，以刘锦棠为巡抚。于兰州设书院，以教多士。西域平，进封二等恪靖侯，授体仁阁大学士，充军机大臣。公以边帅骤任中枢，大官多挤之，出督两江，寻授钦差大臣，督办福建军务。光绪十二年丙戌岁薨，年七十有五，予谥文襄。有文集数卷（原名《盾鼻余沈》），书牍若干卷，奏议若干卷，家书若干卷。
　　
　　按曾、左二公为湖南近古人豪，曾公身后，门生故吏诵德不衰，左公则人多遗议。当时郭嵩焘之去粤抚，已愤其排斥多门。曾公亦言：”左公日夜訾謷鄙人，鄙人绝不与辨，以此心差闲而口差逸。”又言：”余于左公之以怨报德，心中诚不能无介介。”余见公在湘幕时予人书札，多诋曾公为伪，盖壮年气盛之词。其后于曾公亦推其实心任事，而议论终多不合。作《铜官感旧图序》，谓明乎死生之故，成败之说不足以动之，公之大捷不喜，偶挫不忧，皆本此意。又言：“吾莅两江，距公之亡已十余年，于公之所为多所更定，天下之相谅与否，非所敢知，然求夫理之至是，行乎心之所安，则可以告之己，亦可以告之公也”其文简重浑括，诚如曾公之所褒。集中如《区田说》，可见其留心民事。公尝自署曰“湘上农人”，有终老柳庄之意。其平生忠孝大节，实得力于二贺先生，观其《上蔗农夫子书》及为耦耕先生请谥疏，可见其志事。又尝手抄张杨园语录，写刻程子《四箴》，重刻张清恪伯行《正谊堂全书》及《祭桂丹盟文》，皆纯乎宋学家言。亦尝附和孙芝房之说，谓粤寇之乱，原为汉学，其论稍邻于激。而其心地光明伟俊，固近古英霸之才也。惟其平生轻视文士，杨彝珍与之乡试同年，而公不甚礼之，与书其子孝威云：“汝见杨公，恪持子侄之礼，然不可向之请教，其人其文皆非我所佩服。”及在甘凉幕中，自施补华均甫外（有《泽存堂集》，浙之乌程人），无一文士。其卒也，自国史立传外，其家子弟亦未求人为神道行状之文，以郭公与公有宿嫌，湘绮又非公所敬也。幸得湘潭罗正钧顺循为编年谱，公之志业略见其中。吴挚甫为作墓志铭，叶郋园谓公子某嫌其于公有微词，弃而不用。然公之勋业制行，读公遗书可以概见。其与曾公晚年不和，皆为军国大事，而非出于私争。观刘铭传剿回成功，特疏扬曾公荐贤为国之美。于曾公薨后，抚其子女，有如家人，曾公孙广熔履初尝为余道之。大贤相交之厚，非乡里后生所能几及也。而王湘绮谓公在军机，为王文韶耕虞所轻，清望顿减。而李岳瑞《春冰室野乘》载史念祖绳之与人书，谓内地人不闻九边泣血之声，以此为公身后之遗议，无知之夫，从而讥之。然吾闻公少年读书时自题其斋云：“身无半亩，心忧天下；读破万卷，神交古人。”豪迈之气，可激懦者，宜乎胡文忠谓横览七十二州，其才无有出其右者。惟曾公奇公智略，故荐之独当一面，使得尽其才。惟公知重曾公，故所争在谋事之大，而不及其私事。其所以能此，皆由大儒之学超于俗士，故能原本义理，发为事业。王文韶循谨之人，无足知公，其讥议岂能为公轻重？而清史列传亦称公在京师，朝士颇厌苦之。是或公晚年豪宕自喜，有以召之。左公云：“余交曾公有年，晚以议论时事，两不相合。”盖曾公处功名之际，善用黄老，平金陵后，裁撤湘军。左公则提兵十万，经营西域，而曾公有暂弃关外、专清关内之奏。曾于西人尝称其以商贾之国而有君子之风，故于其交还代征海关商税，深致嘉叹；而左则颇以夷酋畜之。曾公于驭外常持和节，而公于伊犁之役，持论廪廪向敌。及曾薨，而公挽之云：“谋国之忠，知人之明，自愧不如元辅；同心若金，攻错若石，相期无负平生。”二公交谊始末如此，非好相攻击也。
　　
　　左公性雄杰自喜，俯视辈流。始居湘幕，常以诸葛自况。与人书署曰“老亮”，而呼郭崑焘意城为“新亮”。自夸其妙算无穷，以督抚不可遽几，欲为知县营官以自效。其文章之美不逮曾公，然集中周夫人、长子孝威夫妇墓志铭，情感至深。为其兄景乔舍人宗植作《慎斋文集序》，读之凄然，深同气之感。舍人以第一人领湘解，公兄弟同举也。《祭胡文忠文》实大声闳，不愧名篇。《海国图志》《铜官感旧图》二序、《徐太常墓表》、《箴言书院碑铭》，皆其得意之作。黎庶昌续纂古文，亦选取十余篇。诗非所长，而联语甚妙。始主渌江，作欢迎陶公澍联云：“春殿语从容，廿载家山，印心室在；大江流日夜，八州子弟，翘首公归。”题洞庭神祠云：“迢遥旅路三千，我原过客；管领重湖八百，君亦书生。”陕甘湖南会馆联云：“百二关河，十年征戍；八千子弟，九塞声名。”
　　
　　郭子静刻《八贤手札》，陈肪仙、史士良皆刻公书札，其子孙又刻公家书。其作吏训子，皆重朴黜华。尝与书郭意城云：“人家子弟，孩子气尚不妨，惟公子气、名士气断宜刬除净尽。”公长子举人孝威，以丧母毁卒。次子孝宽早逝。季子孝同，以宗人府丞陈臬江苏，老精篆法，上嗣名父。陈伯严赠诗云：“湘阴相国回天手，遗烈昭昭动帝阍。有子克家仍患难，雄姿妙略见根源。”其风采可想也。兄子左潜壬臾，深于算学，与曾公仲子纪鸿栗諴同列名于清史畴人传。诸女皆能为诗。周夫人有《饬性斋集》若干卷。
　　
　　王壮武珍，才气横溢，曾公不能用，公独激赏其才，而亦纠其诋斥阳明之失。王公薨，公聘其女为子妇，谓吾以求将种也。
　　
　　罗山学略第十六
　　
　　曾国藩罗忠节公神道碑
　　
　　公讳泽南，字仲岳，号罗山，湘乡罗氏。咸丰四五年间，公以诸生提兵破贼，屡建大勋，朝野叹仰，以为名将，而不知其平生志事，裕于学者久矣。公之学，其大者以为天地万物本吾一体。量不周于六合，泽不被于匹夫，亏辱莫大焉。凛降衷之大原，思主静以研几，于是乎宗张子而有《西铭讲义》一卷，宗周子而著《人极衍义》一卷。幼仪不慎，则居敬无基，异说不辨，则谬以千里，于是乎宗朱子而著《小学韵语》一卷、《姚江学辨》二卷。严义利之闲，穷阴阳之变，旁及州域形势、百家述作，靡不研讨，于是乎有《读孟子札记》二卷、《周易本义衍言》若干卷、《皇舆要览》若干卷、《诗文集》八卷。其为说虽多，而其本躬修以保四海，未尝不同归也。始公家世贫甚，曾祖王父日阮、王父拱诗，皆以公贵，赠通奉大夫。父嘉旦，公殁后赏加头品顶带。曾祖王母萧氏、王母贺氏、母萧氏，皆赠夫人。公少就学，王父屡典衣市米，节缩于家，专饷于塾。年十九即藉课徒取资自给。丧其母，又丧其兄，旋丧王父，十年之中，连遭期功之戚十有一。尝以试罢徒步夜归，家人以岁饥不能具食，妻以连哭三子丧明。公益自刻厉，不忧门庭多故，而忧所学不能拔俗而人圣，不耻生事之艰，而耻无术以济天下。其后年逾三十，乃补学官附生，逾四十乃以廪生举孝廉方正。假馆四方，穷年汲汲，与其徒讲论濂洛关闽之绪，瘏口焦思，大畅厥旨。未几兵事起，湘中书生多拯大难，立勋名，大率公弟子也。咸丰二年，粤贼攻长沙，县令召公练乡勇以备不虞。省城解围。明年春，巡抚张公亮基檄公带勇至长沙。维时国藩奉命督治团练，因与公讲求束伍技击之法，晨夕训练。击土寇于桂东，擒逆党于衡山。其夏，贼围江西省城，乃益募湘勇二千，辅以新宁之勇、镇筸之兵，檄公赴援南昌。湘军越境讨贼，自此始矣。既解南昌之围，复破贼于安福。归及衡州，歼土匪于永兴。四年春，湖北之贼大举南侵，官军失利于岳阳，克捷于湘潭。提督塔齐布追贼至岳州，余檄公与李续宾佐之。公扼大桥以遏其冲，凡七战而群贼溃。岳州平，乘胜逐北，连复三县。将攻武昌，公手一图就余决策：师出两路，以塔公进洪山一路，。而自请攻花园一路，当其坚者。如其策，果克武昌、汉阳两城。贼既东奔，追及于兴国，大膊于田家镇。公提卒二千，御数十倍之寇，蹙之江滨，挂石坠崖，死者万计，而水师亦断横江铁锁，燔贼舟数千。当是时，公名震天下。前此累功保至道员花翎，至是有宁绍台道之命，加按察使衔。既而引兵北渡，克广济、黄梅，赏叶普铿额巴图鲁名号。又引兵南渡，攻围九江，进规湖口。贼坚守不可遽下，适会水师分兵人宫亭湖，江上之军不利，而湖北诸军屡败，贼自黄梅长驱西上，武昌再陷，公太息深忧，叹世变之未已也，益讨部众而申警之，或解说《周易》以自遣云。时别贼陷饶州、弋阳，公入江西援剿，大战弋阳，克之。贼陷广信，又战信州，克之。又以其间收复德兴、景德镇。东路甫定，而义宁复陷。公军渡湖汉而西，至则示形杭口，而暗进鳌岭，屯高峰以瞰敌，、设三伏以要之，四战而贼大熸。义宁既克，有诏加布政使衔。公以书抵国藩，具论吴楚形势，欲取九江湖口，法当先图武昌，欲取武昌，法当先清岳、鄂之交。于是驰疏以公回援武汉，朝廷嘉焉。略通城，克崇阳，挫衄于豪头堡，大捷于蒲圻。将达武昌，巡抚胡文忠公欢迎劳问，凡事咨而后行。城外贼垒铲除略尽，殄灭有绪矣。公以雾中搏战，中枪子，伤创甚，咸丰六年三月初八日卒于军，春秋五十。事闻，天子震悼，依巡抚例赐恤，二子皆赏给举人，三省建立专祠，予谥忠节。公在军四载，论数省安危皆为一家骨肉之事，与其所注《西铭》之指相符。其临阵审固乃发，亦本主静察几之说。而行军好相度山川脉络，又其讲求舆图之效。君子是以知公之功所蓄积者夙也，非天幸也。配张氏，诰封夫人。妾周氏。子兆作，配胡氏；兆升，配曾氏，国藩第三女也。余与学公以学行相勖，又相从于金革，申之以婚姻，乃摭其大节，铭诸墓道。铭曰：
　　
　　渐车之涧，积潦纵横，崇朝即涸，卷势收声。大江西来，其源万里，泽溥寰区，不矜厥美。无本者竭，有本者昌，罗公渊默，所蓄孔长。洞彻天人，潜晞往圣，一物未康。终亏吾性。提师苦战，荆扬二州，斧彼凶坚，为民复仇。矫矫学徒，相从征讨，朝出鏖战，暮归讲道。洛闽之绪，近世所捐，姚江事业，或迈前贤。公慎其趋，既辨其诡，仍立丰功，一雪斯耻。大本内植，伟绩外充，兹谓豪杰，百世可宗。
　　
　　罗山弟子录
　　
　　王珍，亦作錱，字璞山，湘乡人。幼至孝。年二十四为诸生，从罗忠节公泽南游，公深器之。咸丰二年，粤军入湘，县令朱孙诒令招乡勇千人教练，以罗公将中营，珍将左营，罗信南将右营。其冬入省垣，与曾文正讲求兵事，号曰“湘勇”。负才气，语天下事甚易，文正患之，稍裁汰其募勇，由是与曾不合。后以罗公战殁武昌，引兵入鄂，病卒于乐安，年三十有三，予谥壮武。有遗集若干卷。平生师事罗山，而公服膺阳明王氏。军暇读《孝经》、《四书》。其部将张运兰、王开化、王文瑞、刘典（陕西巡抚，谥果敏）、王开琳、黄万友、丁长胜皆为时良将，刘松山（谥忠壮）尤称绝伦，其用兵皆守师法。
　　
　　李续宾，字迪庵，沉毅寡言笑。罗公讲学里中，李从受学。后以督师立功。死三河之难，部下死者六千人，曾国华、何忠骏辈皆殉。清文宗手诏：“惜我良将，不克令终，尚冀忠灵不昧，再生申甫以佐予也。”事迹详曾公所作神道碑及朱孔彰《中兴将帅别传》。
　　
　　李续宜，字希庵，谥勇毅，仕至安徽巡抚，续宾弟也。与兄同受业罗公，以躬行不逮为耻。常谓求才之效，不可必得，求才之道，仍须自尽。事迹详曾公所作神道碑。
　　
　　蒋益澧，字芗泉，谥果敏。罗公募湘左营，令益澧将之。积功至广东巡抚、闽浙总督。在军与士卒同甘苦，守其师说。
　　
　　刘腾鸿，字峙兰，湘乡人，谥武烈。少读书，不遇。骆秉章令率湘勇五百人剿巴陵土匪，乘胜复蒲圻。罗公攻武昌，一见知为将才，令增募五百人。遂师事罗公。行军纪律极严，卒取民一鸭，立斩以徇。平生见善若惊，疾恶若仇。见同列攘功委过，辄愤愤不平。父象观常戒之。攻九江殉节后，父书联语吊之曰：“不死于贼，必死于小人，今而后吾知免矣；未能事君，焉能事父母，已焉哉天实为之。”
　　
　　钟近衡，字苔洲，少端悫，师事罗公，与闻宋儒饬躬克己之绪。自立课程日注，言动有过，自责如疾在身。罗公称之，尝谓刘公蓉曰；“吾门为已之学，钟生其庶几乎。”王壮武奉骆秉章檄，增募湘军六营，钟与弟近濂各领一营。于蒲圻羊楼司遇敌，死之。从子慎閤、禹庭及弟近濂皆战殁，一门殉难者五人。
　　
　　易良干，与王壮武有葭莩之亲。壮武与弟开仍书云：“昨见妹倩易临庄，有儒雅之度，自言年已及冠，学问一无所成，恐遂终于淹没，欲藉予为阶，往见罗先生。”咸丰三年，与罗信东镇南、谢秀才邦翰从罗公援江西，战死南昌城下。曾公叹曰：湘中子弟敢深入，虽败犹荣，官兵弗如也。时夏廷樾将中军，谢邦翰将左军，罗公将右军。邦翰死，李续宾将左军。其初三百六十人为一营，罗公将中军，王珍将左军，罗秀才信南将右军，皆湘乡人。
　　
　　王开仍，字心牧，珍弟；朱宗程，字铁桥；康景晖，字斗山；罗信北，字镜堃；翁篔登，字云窗；易良翰，字芝生；潘鸿焘，字伊卿；左枢，字梦星，罗信南，字云甫；咸丰初，与罗公分领湘军。按湖南之盛，始于湘军，湘军之将，多事罗山。大儒平乱之效，湘中讲学之风，皆自罗山而大著。罗山攻洪山搏战，左额中枪，归而创剧，日夜危坐不寐，语喃喃，皆时事。口占忠义祠楹联，使人书之，忽开目索纸笔，仰卧书曰：“乱极时立得定，才是有用之学。”及病不能起，握手语胡文忠林翼曰：“恨事未了，与迪庵好为之。”语毕而逝。公貌朴气沈，究心性理，通知世务，见诸实行。湘乡一县之人，征伐遍于十八行省，罗山之力为多。儒门出将，书生知兵，较其功烈，近古未有也。
　　
　　玉池学略第十七
　　
　　王先谦兵部左侍郎郭公神道碑
　　
　　公讳嵩焘，字伯琛，筠仙其自号，晚更号玉池老人，筑室曰养知书屋，学者又称养知先生，湘阴郭氏。余昔为公弟意城先生碑铭，既详其世系矣。公自幼端悫，有成人之度。稍长，游学岳麓书院，与湘乡曾文正公国藩、刘公蓉相友善，切劘以道义。于书靡不通究，虽蓬户独处，其意渊然，以天下为量。尤自厉勤苦，质直好义，必忠必信，矢之终身，盖其得于天性与自力于学者如此。由县学生中试道光丁酉举人，丁未成进士，改翰林院庶吉士，回籍丁父母忧。粤寇起，犯湖南，曾公以侍郎居忧，奉诏办理团练，未出，公至其家，陈说大义，曾公感动，起视师。时苦费绌，公为亲历郡邑，劝捐济饷，并请于巡抚，开盐厘捐局，商定章程，大局遂振。贼围江西省城，公率勇驰援，言于江忠烈公忠源：贼踞江路势盛，官兵无船，宜制战舰备攻剿。江公韪之。公为草奏，奉旨允行。后曾公用舟师踣贼金陵，由公发其端也。江西围解，论功授编修，回京供职，入直南书房。咸丰九年，随科尔沁亲王僧格林沁办天津海防，赏花翎。命赴山东海口察办税务。引疾归。同治元年，特授苏松粮储道，擢两淮盐运使，赏三品顶戴，署广东巡抚。嘉应州贼平，晋二品。五年解任。十三年，特召赴京。光绪元年，授福建按察使。寻命以侍郎候补，在总理各国事务衙门行走。充出使英法大臣，补兵部左侍郎。差旋抵沪，以病免。公之官运使也，时库储垂罄，兵饷积悬，公具详总督，请各营配盐由运司掣验。提督李世忠拥重兵行私盐，莫敢何问。公遣人缉获入官，运政大畅，饷给库充。粤盗艇多，师船与盗比为商旅害，公别造战船，领以能将，破东江石龙盗村，遂收汰师船，次及西北省河，悉敛归官，岁省饷十余万。裁厘卡以杜中饱，增入数十万。别库储捐款，不领于经费者，粮道司之，两岁亦积二百余万。其综理精密多此类。尝以国朝二百年来，休养生息，民物炽丰，声教迄海外，环地球诸国群集户庭，非挞伐所及，既以违言积衅，隐忍曲全，臣子与国为体，当深思因应之宜，力戒宋明纷呶积习，以弭近忧而宏远谟。故其与外人交，一持公诚，屏气矜，罔不识于和剂，于必应辨难者，仍据理直争无假借，西人咸敬服焉。自海外归十三年，以光绪十七年辛卯六月十三日卒于家，距其生嘉庆二十三年戊寅三月七日，年七十四。夫人同邑陈氏，继室太仓钱氏，妾周氏、凤氏、梁氏、李氏。子三；刚基，陈出，能文，早卒；焯莹，凤出，县学生；立瑛，梁出。女五，适左、周、李，其二殇。孙本含、本谋，县学生。曾孙道传、道伊。公廉介不苟得，任运使时，书吏白收数倍前相什，例可支匣费万余金。公曰：此偶然耳，即久任未必能如是，行事当令后人循守，今多取，后援为例，乃阶之厉也。不许。出使三年，取诸公者，惟薪水、屋租二事。律己厚而待人宽，尝言：“廉者君子以自责，不宜以责人；惠者君子以自尽，不宜以望于人。”时以为名言。归主城南书院，兼辟思贤讲舍曾公祠东，祀船山王子，与学者肄习其中。启迪后进如不及，尤以扶植善类、奖拔孤寒为己任，殁后多流涕者。生平撰著大半散佚，存者《礼记质疑》四十九卷、《大学质疑》一卷、《中庸质疑》二卷、《订正朱子家礼》六卷、《养知书屋文集》二十八卷、《诗集》十七卷、《奏议》十二卷、《读书记》若干卷、《湘阴图志》三十四卷、《会合联吟》一卷、《家谱》一卷，已刻行。其未刊者，《周易释例》四卷、《毛诗余义》二卷、《绥边征实》二十四卷、《官书》若干卷、《尺牍》若干卷。公自卜兆县东七十里飘峰山，首已趾亥，葬以殁年九月九日。焯莹等涕泣请铭其墓道之碑，乃为铭曰：
　　
　　谓公弗显，联翩节麾。志业宏多，欿如未施。众荣我蔑，趣与世揆。思以先觉，觉彼后知，利在国家，岂图其私？蛮貊或行，州里或疑，匪诚未至，人心积巇。召归辍驾，遘疾江湄，天日掩照，时命孔哀。心不负君，魂清魄夷，孰闻天马，徒恋敝帷。皦尔风节，百世之师，文章满家，鸾凤其仪。谤与身灭，积久弥辉，考三不朽，视此穹碑。
　　
　　按公之弟崑焘意城，以举人参赞湘幕，稽核厘捐，官至京卿，有《云卧山庄别集》如干卷。崙焘志城，亦以诸生治厘，有《萝华山馆诗文集》若干卷。皆以干略经济著闻于时。曾文正尝称：“湘阴三郭，论学则一二三，论才则三二一。”盖于侍郎干济之实微致其疑，故作序送其南归，谓其才而无所成，望去其扞格，至于纯熟。其官江苏督粮也，曾公与书李公鸿章，谓筠仙著述之才，难任繁剧之任。其倡修《湖南通志》也，又讥其微有衒博之意。至为左文襄所劾，愤怒形于简册，作《自叙》以自明其志，则其门人袁漱瑜绪钦亦微讥其隘焉。然其学根柢宋儒，故能极深研几，以穷天下之变。以中国士大夫自怙其私，以求遏抑天地之机，未有能胜者。故于宋儒之崇奖言官、劫持政府，谓为虚憍而恃气，故尝欲为《绥边征实》，以明汉唐以前驭外之略，以觉天下之嚣嚣。今其书未传人间，而朱克敬为《边事类钞》，似承其意而为之者。其使伦敦时上李鸿章书，于泰西所以致富强之故洞若观火，盖其读书观理，有以知西方文化之大原，而不惑于南宋以来七百年流俗之论，其识高出于群公之上，故当时拘学小生群起而攻之。伦敦使旋，不还朝复命，而竟归老湖湘之间，日穷《礼》经以自遣，尊祀船山王子以训士。其文章于曾公外特为大家，然特其余事耳。
　　
　　公与湘乡刘蓉孟容年少齐名，同为曾公至交，而所学稍异。刘公少时专精朱子之书，毅然欲追古圣哲而与之齐，于曾公之锐志功名、郭公之疲精词业，皆谓非儒者所急。以诸生赞骆文忠军幕，数年之间，由四川布政超授陕西巡抚，吏治兵略有闻于时。为某言者所劾，抗疏自辨，谓臣于钻营无耻之事，非特不敢见之于事，并不敢存之于心，非特不敢存之于心，并不敢形之于梦寐，益其自治之精尚有大于此者，而某某习为无耻之事，乃竟厚诬天下无复有知廉耻之人，此何理也！及罢官归里，筑绎礼堂、玩易阁，日穷经其中。与书曾公，谓所居疑在蓬岛之间，置身若在周秦以前。曾称其研精三《礼》，洞澈先王经世宰物之本，遂欲有所撰述，以觉后世之昏昏。又言文章欲追欧阳修辈而与之齐，而志愿有大于此者。故曾公居京师时作诗，有“夜夜梦魂何处绕？大湖南北两刘生”（汉阳刘传莹茮云），又云“我思竟何属？四海一刘蓉”，其敬重殆在郭公之上也。然刘公言《礼》之书今亦不传，今仅见其《思辨录质疑》一卷、《养晦堂诗文集》若干卷、《奏议》若干卷，读之使人慨然兴起也。
　　
　　附旧作湘阴诸郭著述考
　　
　　湘阴郭筠仙侍郎所著书，已刻者为《礼记章句质疑》若干卷、《大学章句质疑》若干卷、《校定朱子家礼》若干卷、《奏议》若干卷、《养知书屋诗文集》若干卷、《自叙》若干卷、《使西纪程》若干卷、《湘阴图志》若于卷，未刻者《史记校注》若干卷、《读子札记》若干卷、《日记》若干卷。其弟意城崑焘有《云卧山庄别集》若干卷，志城崙焘有《萝华山馆集》若干卷，子焯莹子燮所著有《诸子通谊》、《栖流略》、《读骚大例》、《楚词注》及诗文集若干卷，族子立山复初有《三礼注》若干卷、《论语朱注疏》若干卷、《文学研究法》若干卷、《复斋文集》若干卷，崑焘之孙振镛涵斋有《韩愈论佛骨表纠缪》一卷。
　　
　　昔侍郎言，吾郭氏在湘阴族不逾百人，而不失为著姓，徒以科名不绝而已。侍郎于清时号精洋务，尝言中国士大夫自怙其私，以求遏抑天下之机，未有能胜之者。及其使英返湘，主讲思贤讲舍及城南书院，日与生徒讲明礼学，尤好王船山书，谓其精详逾于朱子，岂与彼徇外媚时者悉弃吾所固有而惟夷之师哉！其学冠中兴诸公，而不得藉手以济斯民。左文襄宗棠既訾其迂谬，曾文正国藩亦称侍郎著作之才，难胜烦剧之任，竟令其以文儒终老，兹中国之不幸也。其长子刚基既早卒，焯莹晚出，才敏轶伦，叶郋园至称其学出侍郎上。吾观焯莹校释《管子》，意所未安，于先说亦不曲从，郋园之称之者，殆指考订章句之细。至侍郎读书观理，洞烛几先，其识超越前人，无与抗手，焯莹虽贤，恐难趾美名父也。崑焘运筹于幕府，崙焘典司于榷税，考其始进，皆以元兄。然曾重伯言其祖文正公最重崑焘，亦称许崙焘，谓郭氏兄弟论学则一二三，论才则三二一，则其自效乡里，亦由乎干略也。复斋少事侍郎，其学实纯乎礼。其文章清淡简朴，自成一家。行谊高卓，世以方清张履祥考夫。卒后，长沙黄兆枚作传。其友孙文昱语予：“复初读书，初无伏案之功，而天资超越，一有研讨，能知其深。尝终日静坐不倦。诣人谈，意所可，往往至夜分，非主人相促，乃或忘归也。”天机浑然，与世无争，而忠义之性秉于内定，殆非一世之士也。振镛之父庆藩子静，有《庄子集释》行世，他所著述多未刊行。振镛幼习庭闻，长而登第，于其家建寿曾之阁，追慕湘乡公之为人，其志固矫然异乎常人矣。近乃归心释宗，博稽经律，深诋昌黎韩子之陋，其言博辨，儒者不能难之，而孙文昱独言涵斋此文可以不作。文昱醇儒，不欲士友驰思于系表，意可念也。近侍郎家业日衰，所筑养知书屋、东山草堂、玉池别墅皆已易主，其孙本深贫等寒土，而学业能承其先，名贤之贻后，夫岂同于庸俗哉！
　　
　　岳阳学略第十八
　　
　　巴陵吴敏树，字本琛，号南屏，道光某科，与左宗棠同以落卷被举于徐太常法绩，详所为《太常徐先生传》。生有异行，不乐仕进，为浏阳学官，未几辞去，而自放于山水间。常至京师访梅伯言、项几山、朱伯韩诸人。时梅倡文会，主桐城宗派之说，吴谓为文必得力于古书，奚近时宗派之足云。然吴少好归熙甫文，尝为《归文别钞》、《史记别钞》，意自震川、庐陵上效司马子长。所为文意态安闲，深得山水之趣。曾文正称其游记字字若履危石而下，落纸乃迟重绝伦。与曾、左至交，而未尝干以私。曾平江南，一往访之。其人品至高。有《柈湖文录》若干卷、《诗录》若干卷，又有《国风原指》若干卷，王湘绮笺《诗》实据之。
　　
　　同县举人杜贵墀，字仲丹，研精朴学，有《汉律辑证》若干卷、《典礼质疑》若干卷、《巴陵人物志》若干卷、《诗文集》若干卷，合为《桐华馆丛书》。主省城校经书院十余年，高才生多出其门。尤工倚声，王葵园选《湘中六家词》，与湘潭王壬秋、蔡与循、新化李舜钦、长沙周荇农、张雨珊之作都为一集。
　　
　　平江李元度次青，以举人从军，官至贵州布政使，有《天岳山馆文集》若干卷（诗集为县人陈右长镞所得，未刻），别有《小学弦歌》、《南岳志》若干卷，其所纂《先正事略》，曾文正为之序，书已久传人间。
　　
　　苏舆，字阜康，以庶吉士改官邮传部郎中，受学于长沙王葵园，疏证群书，不让于师。所著《春秋繁露义证专若干卷》，又有《自怡室文》若干卷，《宋元官私版本考》、《南齐文录》未成。余昔年曾为其遗集序云：
　　
　　“平江苏郎中舆没已八年，颜息庵先生为定遗集，督余为序。曩于试牍读君文篇，时君方籍学官，登名拔萃，元和学使（江标）重其清才。于时湘学始衰，粤人来教。素王改制，托齐学之微言；赤乌传书，张纬候之异说。时长沙祭酒主持楚学，郋园吏部觗斥康生，君奉手从师，低头事友，裒其辨学之作，都为异教之编，自叙简端，述其作意，欲守西湘之学统，遏南海之狂流。屏事下帏，研精儒业。法兰台之史，校晏婴之书；录南齐之美词，考宋元之板本。益以余闲，沈思翰藻，散词振桐城之绪，俪体承卷施之风。志陶生之墓，护彼灵华；作火库之铭，寿之贞石。后登玉署，复历墨川（曾游历日本东京）。鲤庭献寿，传孝妇之美图；海国观风，成东游之新录。归官邮部，供职郎曹，于是于其官暇，成《春秋繁露义证》若干卷。谓玉杯竹林之属，非广川之元书；新周故宋之谈，亦先师之末义。眭孟用此被戮，步舒以为大愚，故何休释《传》之词，但述胡毋之说。公羊且蒙讥议，董书益难自存。自龚刘阐其玄思，宋戴离其本旨，后生袭缪，大儒蒙讥。君乃据晓楼之注文，依抱经之校本，旁引蓉生之答问，上征承贯之发微，萃集群言，折衷古谊，期于江都之精论不汩于后师，新学之狂言永绝于清代。而喷泉四咽，独掌难堙，景命卒沦，优时成痗，甫逾四十，殂化烟舟。求其遗稿于家，又得《辛亥溅泪集》若干卷，中伤童昏之失国，斥神奸之纂宗，见《哀郢》之孤忠，流悲音于《心史》，较之劬庵（湘潭罗正钧）殉难之录，补松（钱塘吴庆坻）碧血之编，负痛尤深，伤心独至。故论君名节，则忠孝无亏于古人；考君学业，则文章可传于后世。正谊明道，上企醇儒之传；发愤潜心，下究天人之业。而年未逮其所志，位不竟其所施。晚值乱离，衔哀入地。黄发之父，惨殒于凶锋；蓬头之子，莫传其素业。文儒身后，同类咸悲。息庵平生论学，不阿于同门，老年怀旧，为编其遗著，古道照日，高谊薄云，承授简于鄙生，遂缀名于简末。”
　　
　　临湘吴獬凤荪，少以文章著声，潘祖荫伯寅喜收名士，称为湖南才子，有集若干卷。华容孙瑴明时编《古微书》数卷，以存纬候之遗。近人平江欧阳之钧重衡，有《清儒学案》、《清经义考》，别有《哀辽东赋》，依庾子山《哀江南赋》原韵，哀深词雅，湘绮之嗣音也。欧学于两湖书院，师事张文襄、梁文忠，皆为编案云。
　　
　　湘绮学略第十九
　　
　　湘绮翁学业文章，吾昔年跋其遗书，叙述尽矣。其为《八代诗选》、《唐诗选》，手批《诗经》，开示后生，尤多妙义。湖南之诗，唐时惟李文山最著，清乾隆时选《全唐诗》，湖外止此一人。明李文正东阳擅声台阁，《西涯乐府》尤为擅场。梁端辑《明三十家诗》，推服文正甚至。季明则王船山诗特沉雄，外此则湘潭陈鹏年沧洲、张九钺陶园、宁乡陶汝鼐密庵、新化欧阳兆洛磵东、巴陵毛西垣、道州何绍基东洲，皆奋笔为诗。曾文正笔力骜雄，实始崇仰山谷。后进相师成风，义宁陈三立伯严最为大家，所著《散原诗存》，大为江西生色。湘绮学此，始宗陆、谢，拟摹《选》诗，得其神理。集中如《独行谣》、《妾薄命》，皆其少作，而《圆明园宫词》则二十五岁所为也。门人才弱，多不能学其诗，翁亦戒其门人毋妄学我。有名者县人杨承瓒虎公、桂阳夏寿田午诒、陈完夫、衡阳刘异豢龙，皆得其一体。近体诗所作绝少。清末翟鸿禨、端方、岑春萱、袁世凯先后罢官，曾广钧为《落花四韵》，假湘绮名登报。广钧亦尝从翁问诗，然气味不类。叶德辉訾为优孟衣冠，而甚赞葵园之作为清真雅健。葵园诗纯学杜、苏，与翁师承固异也。叶挽翁联云：“廿一史林苑争传，若论系出文中，魏晋六朝无汉学；四十载云龙相逐，敢曰耻居王后，江河万古愧唐贤。”又和其《食瓜诗》，谓驽马追风，不自知其钝。是叶于翁之经学多所讥评，于其词章则不能稍毁之也。近日湖南之诗，长沙黄兆枚宇逵《芥沧馆集》，亡友益阳曾运乾星笠极称其工，谓乡先辈之作能似之者盖寡。黄自称山谷诗孙，亦导源于双井者也。湘绮少时与攸县龙伯皋皞臣、长沙李寿蓉寰仙、武冈邓弥纶弥之、辅纶葆之号为湘中五子。弥之有《白香亭集》，名最著。民国三年，宁乡程颂万于大议刻魏源古微堂、何绍基东洲草堂、葆之藻川堂诗，标为《楚南三集》，而未果。廖大隐《楚风补》、邓南村《沅湘耆旧集》亦无人赓续为之。然湘潭罗汝怀研生有《潭雅集》，宁乡廖基棫次峰有《沩宁诗选》，是在各县有心人搜集之耳。尝论湖南诗人，近世惟汉寿易顺鼎石甫其才最高，同时樊云门、曾重伯皆不能及。《游庐山诗》怪伟雄肆，有如天马腾空，不可控勒，张文襄读之倾倒。使能如湘绮翁之好学，至老不倦，则吾未能测其所至也。
　　
　　附旧作湘绮遗书跋
　　
　　湖南学术，盛于近世。明清两代，乃有四王：船山于《易》尤精，九溪考古最悉，葵园长于史学，湘绮号曰儒宗。其所论著，于经有《周易说》十一篇，《今古文尚书笺》二十九篇、《诗补笺》二十篇、《礼经笺》十七篇、《周官笺》六篇、《礼记笺》四十六篇、《春秋公羊何氏笺》十一篇、《论语训》二十篇、《尔雅注》十九篇、《尚书大传补注》七卷、《夏小正注》一卷、《逸周书注》七卷、《谷梁申义》一卷，于子有《老子注》一卷、《庄予内篇注》七卷《杂篇注》二卷、《墨子注》七十一篇、《鹖冠子注》一篇、《写定孙子》十三篇，于史有《湘军志》十六篇、《桂阳州志》十七篇、《衡阳县志》十篇、《东安县志》七篇、《湘潭县志》十二篇、《王氏族谱》四卷、《史赞》十七卷、《论夷务书》若干卷、《日记》若干卷，于集有《楚词释》十篇附《高唐赋注》一篇、《湘绮楼诗集》十八卷、《杜若集》二卷、《夜雪集》一卷《后集》一卷、《七夕词》一卷、《湘绮楼诗外集》二卷、《文集》二十六卷《外集》二卷、《词钞》一卷。其选录者，曰《八代诗选》二十卷、《唐诗选》十三卷、《唐十家诗选》十六卷、《汉魏六朝文选》若干卷。别有《王志》四卷、《笺启》八卷。其有目无书及成书未刻者，尚不在此数也。翁禀上哲之姿，述前圣之业，学穷道奥，德应昌期，际运代之屯艰，托玄思于素业。诗披神雾，补北海之长笺；书定礼堂，著曲台之后记。其于公羊之学，尤阐劭公之微，井研衍其师传，南海袭其绪论，有清季世，巍然大师。虽天官妄肆讥评，而楚学实成宗派。蚍蜉撼树，轻薄为文，徒自损其品名，曾何伤于日月。此其经学之湛深也。
　　
　　君子之道，或隐或见，圣人之行，一龙一蛇。道隐小成，学迷玄象。问礼懵于柱下，访道忽乎七篇。惟翁泯物我之大齐，明儒墨之相用，蝉蜕汙泥，蓬累而行。行既充符，道宜应帝，德机既杜，天倪以和。消遥大化之中，游戏人间之世。指白非马，其道犹龙，滑稽玩世，庄谐杂出。足使诸邹杜口，曼倩降心，天下奉为谈宗，麈尾挥其玉屑。则其道术之玄深也。
　　
　　翁惆怅鸿笔，寝馈麟经，以为秦来文宗，世推班马，殚精史汉，奋志纂修。久放浪于江湖，未回翔于玉署，自撰军志，张我湘人。纪曾侯以绍安阳，述筹饷而师平准，较彼朱克敬、王定安所造，实乃雅俗区分。其他桂阳、衡阳之书，湘潭、东安之志，皆敛雄才于方纪，纳万变于小篇。旧日湘中山水之记，先儒耆旧之书，较此华章，黯然失色。盖默深圣武之记，无此伟观，玉池湘阴之图，逊兹雅韵。斯其史裁之丽密也。
　　
　　湘州文学，始盛东京，典午以来，唯传罗、李。欧阳仅以书著，茶陵稍用诗名。清代则王、魏扬声，邓、曾并美。翁生含秀质，天挺人英，天才自高，工力交至。拟昌谷高轩之过，早成薄命之诗；当士衡入洛之年，能续兰成之赋。藉甚圣童之誉，巍然词伯之称。固已增湖湘之景光，留江山之高韵。及乎圆明诗出，压元相之连昌；秋醒词成，过东坡之赤壁。以及状刚直彭公之行，为伯元叔绩之传，文笔严清，华实并茂，足使文儒俯首，宿学倾心。湘中称名士无双，海内号胜流第一。虽越缦薇荪，或肆他端之毁；而江河万古，何损文章之名。迹其树义之精，出词之雅，日光玉洁，周情孔思。卿云而后，仅见斯文，唐宋以来，无此作者。盖翁以文若之逸才，勤伯业之老学，复治申培之经术，享伏胜之大年，卓然大成，敻绝百代。此即离居异域，生不同时，犹或闻声而相思，观文而遥契，而况乡里后进，追随杖履，晋接音尘，亲读丛书，叩闻口说者乎！本念庵之遗意，署后学以拜阳明；思退之之狂言，非仲尼不称弟子。敬述其略，以告乡人。
　　
　　葵园学略第二十
　　
　　长沙阁学，季清巨儒，著书满家，门庭广大。予尝论其尊崇经学似仪征阮相国，厘正文章拟桐城姚郎中，校注群史若嘉定钱宫詹，考证诸子如高邮王观察。而考其平生著书，尤有功于楚学。盖湘州人物，盛自东京，自晋迄唐，辈兴文彦。昔贤著录，如晋张方之《楚国先贤》、邓湘皋之《沅湘耆旧》、周圣楷之纂述《楚宝》、罗研生之《湖南文徵》，义主褒美乡贤，甄录或伤浮滥。先生念经术之不明，望乡人之奋厉，以为姜斋稗疏，提要时有微词，凝园管见，通方訾其巨谬。求如易袚之说《易》，观国之《学林》，罗氏之述《尚书》，周子之言太极，在于清代，难值其人。故于续刊《经解》之时，留意表章湖湘之学。于魏、邹数公而外，兼录湘潭二胡之书。人竞及于生存，例不拘于故事，特相诱掖，深具孤怀。其后先生集疏三家之诗，参正安国之传，无不采同人之说，集众家之长，重皮先经学之深，兼及其子（先生称皮鹿门先生深于经学，任举一义，触处洞然。又《与苏阜康书》云：“读皮先生《经学通论》，令人愧汗无地。”其为《诗三家义集疏》，采皮先生仲子嘉祐至数十条）；服郋园涉览之博，多取其长（先生注《释名》、《水经注》、《世说新语》、《汉书》，采叶吏部德辉说最多）。后生见闻，迈逾前古，多能明古今之别，知汉宋之分，实由先生最为老师。又都书局，思贤所刻，津逮贫生，讲舍高才，今为老宿，传其旧业，迥异时流。郭复初以三礼成家，孙季虞用六书名业，师承所自，都出王门。此有功于楚之经学也。
　　
　　《汉书》之学，盛自湘人，何东洲于班史为专精，曾太傅列孟坚于圣哲，其后周荇农覃心陈志，郭玉池评校史公。先生补注班史，垂老方成。博采群言，裁量众说，于郭（玉池）、王（湘绮）、瞿（止庵）、杜（仲丹）之著，王（理庵）、皮（鹿门先生）、叶（郋园）、李（桢，佐周）之书，阜康（平江苏舆）、伯成（安化陶宪曾）之校刊，同宗四王之札记（长沙王文斌及先生从弟先和、先惠、先恭、先慎四人），苟有可采，靡不兼收。其后集解范书，则黄（山）、柳（从辰）效其劳，经纬五洲，则曹（典球）、王（达）分其役。乃至两唐合注，《元史》拾补，亦多依郇庐（湘乡陈毅）之成说，据古微（邵阳魏源）之新编。葑菲不遗，洪纤悉记。弥尊往哲，复畏后生。求有裨于高深，益足征其识量。此有功于楚之史学也。
　　
　　九流之学，楚士号精，两王有衍庄之书，魏、易（佩绅）传解老之业；曹镜初造《墨子笺解》，易石甫有《淮南新疏》。绸发经生，最精兰陵之书（湘潭胡元仪子威）；孟纯文人，亦有释庄之集（湘阴郭庆藩子静）。而其先则曾太傅能言其大（太傅尝言：“诸子皆可师”），李布政（元度）能知其深（次青尝言：“曾公自苦等于禹墨，持法则用申韩，善处功名之际则用黄老”）。先生集解《荀子》，多采大胡之言；继释庄书，又承小郭之后。用心各有疏密，义例不无略详（刘申叔之《荀子校释》、马其昶之《庄子故》，多能拾先生之遗）。然其后陈治仲为《墨子正义》，苏阜康校《晏子春秋》，罗庶丹为《吕览诠言》，杨遇夫撰《老子古义》，溯其原始，启自先生。前哲之醍鬯既宏，后进之慕效自广。近时资滨戴子，倡名学于麓山（益阳戴润珂有《诸子概论》，其县人罗润泉有《墨子解义》），涟浦谭君，振玄风于江汉（湘乡谭戒甫著《形名墨辩》诸书，其师颜昌峣著《管子校义》，颜则葵园门人也），大湖南北，厥道益光。此有功于楚之子学也。
　　
　　在昔灵均见放，传骚赋于湘南；群玉善诗，标英声于唐代。明有西涯之乐府，清有陶园之新诗。益洗蛮风，登诸华琰。而耦耕经世之集，不录文人；湘乡杂钞之编，未严义法。先生于是续梦谷之类纂，示古文之准绳，录求阙、柈湖之粹，采南村壮学之英。孙集苍筤，取其说虎。三十九人之内，湘中著录五家。兹编既出，群士知归。其后黎庶昌之续纂，异实同名；蒋瑞藻之补编，录新遗旧。而坊贾注释，巨缪百生（中华书局王文濡注本批缪最多），滋可痛也。又先生类纂骄文，以补王闻修之《法海》，李申耆之《类钞》。《雕龙》则论赞分门，《史通》则全书入录；傅毅则移汉入晋，袁序（吴谷人《袁简斋寿序》）则有目无文。寻其例条，小有歧异，然而取裁丰赡，断制精严。而选师伏之序赋，殆将百首；录湘绮之颂赞，亦且廿篇。自余周、郭之词（自庵、玉池），蔡（枚功）、孙（芝房）之制，皆加甄集，大振湘文。而阜康被录，翊云见遗，岂由阿好之私，盖实择详之慎。至于诗余之作，选辑六家，湘雨振其风流，桐华飞其丽藻，尤足振新声于湖外，传逸响于江潭。幼学寻途，作家辈起，而先生刻思益、养知之集，梓磵东、西垣之诗。复修先德遗书，刊行诗义标准。是皆本源忠孝，发抒性灵。当代奉为宗工（湘绮云：益吾自命宗工），前辈服其史笔（郭筠老见先生所补《明史忠正传》，叹为范蔚宗一流人）。其诗亦清真精湛，卓尔名家。惟俪体仅见四六之弁言，骈纂之序例，亦能究义神之窍奥，判雅俗于毫芒，矩矱森然，芥沧兴叹（见长沙黄吏部兆枚所为《郭编修家传》）。此有功于楚之文学也。
　　
　　综兹四部，集诸一身。纂述鸿编，发扬巨业。其名驰于域外，其书传于寰中。湘国灵光，皕年寡两。而考其自谱，则先生弱而失怙，困至傭书。迨雅步于玉堂，乃专精于青简，始由纂录之业，上窥著作之林。出掌文衡，入为祭酒，比牒早登宰相，门徒多至大官。使先生久宦京华，迥翔台阁，固当班跻公辅，官轶瞿张。而先生抗疏劾奸，拂衣归隐，辟葵园于北郭，主鹿苑之经坛。门无俗客，惟停问字之车；业不他纷，雅意藏山之策。虚怀取善，乐受人言。友朋赖以成名，善类蒙其庇护。属旧新之交会，或讥刺之相乘，而先生饰巾待终，帏堂讲业。烟舟避地，犹编诗义之书；凉塘伏居，日校蔚宗之史。克全晚节，挺为贞儒，用能张大楚风，集成清学。惟盛业必传百世，史书列传儒林，生大儒不为一乡，同里先蒙其教泽。敬书夙感，用质同岑。
　　
　　先生身后，清史列传儒林。吴庆坻曾为铭幽，黄兆枚为表墓。先生有自编年谱，详叙生平。此篇因其生日设祭，其嗣子属为之耳。余于生前未尝一见先生，第喜读其所著书，以为有裨于始学，嘉惠于寒畯，为一时前辈所不及。其晚年节行，群士尤同尊之。亡友罗焌庶丹挽先生云：“周末诸子，荀卿最为老师，若论胜国耆儒，惟有先生推祭酒；长沙二王，葵园克全晚节，窃本念庵遗意，止称后学拜阳明。”今年公祭，余撰文云：
　　
　　“湖湘开辟，玄黄判剖，堂堂文宗，肇此祭酒。玉池此赞，言大非夸，猗若我公，撰述成家。上笺群经，下证国史，旁论文章，用逮诸子。四十余年，楚学生光，长沙大师，并称二王。湘绮通玄，行同庄列，公则守常，克全晚节。宗风既诡，学脉分流，门徒诵义，肃若严秋。梁（鼎芬）、陈（毅）、吴（庆坻）、黄（兆枚），为世佚老，厥修曷由，师训是保。嗟余后学，知读公书，生朝设奠，怀德崇儒。湘水澄波，学林在巷，秋云在天，公灵来降。”
　　
　　鹿门学略第二十一
　　
　　善化皮先生所著书，其已刻者，曰《经训书院自课文》三卷、《师伏堂骈文》六卷、《经学通论》五卷、《经学历史》一卷、《尚书大传疏证》七卷、《今文尚书冤词平议》二卷、《孝经郑注疏》二卷、《郑志疏证》八卷附《郑记考证》一卷、《圣证论补评》二卷、《六艺论疏证》一卷、《鲁礼禘祫义疏证》一卷、《王制笺》一卷、《汉碑引经考》六卷附《汉碑引纬考》一卷、《箴膏肓发墨守起废疾疏证》一卷、《师伏堂笔记》一卷、《师伏堂词》一卷、《师伏堂诗草》六卷、《鉴古堂日记》二卷，其日记有目而书佚者，有《宙合堂咏古诗》一卷、《史记引尚书考实》一卷，别有《南学会讲义》十余篇。先生当同治时，年才弱冠，与益阳王德基、长沙阎土良辈以茂才绩学举癸酉科拔贡，湘绮王先生赋诗赞异，谓为文学名人。及光绪壬午，先生举顺天乡试，于是年逾三十，始覃思经术。初治《尚书》，考证今文，疏证大传，著书十余万言。既数困于春官，遂绝意仕进。主讲江西经训书院，日以朴学训示生徒。暇则杜门造述，从事于《尚书》之学，号为专经大师。旁治《通鉴》及顾、王诸大儒之书，慨然有用世之志。丁戊之间，主讲长沙南学会，议论贯通古今，弭争泯患，多精到之言。政变以后，为群小所厄，身罹党禁，授徒城中。精治郑学，成书又十余万言。上穷六籍之原，中涉纬候之奥，多先师之逸典，小儒浅闻不能究宣者，先生皆为发其覆而究其归。及著三疾疏证、《孝经郑注疏》，世尤多其取精用宏，与《今文尚书考证》同为不刊之书。兴学令下，大吏聘先生主讲学堂，于是为《经学历史》以授岳麓诸生。其书明群籍之大义，述今学之家法，足裨始学。又虑所言微略，复造《五经通论》以鬯厥旨。长沙王葵园先生读而叹服，遗书门人苏舆，谓令人愧汗无地。盖先生始壮专经，启于湘绮先生；中年著书，多与郋园叶先生商榷名例；晚年论学，与葵园尤訢合无间。葵园有所著述，未尝不藉助先生，先生纂述成编，葵园未尝不以官钱刻之。其文及诗多先生少作，然葵园类纂骄文，录先生所制至九十余篇。自先生存时，书已流传人间，及其殁后，遗著及于海外。日本博士有专治先生之学者，皆言先生治经之精，或且出二王先生上。或者谓先生力赞维新，若逆知世变，识力高出世儒。予观先生戊戌讲学湘中，特慨乎胶州之役，睹义宁陈巡抚宝箴发愤有为，出而相赞耳。诸人既败，牵率先生，著书终老，先生固安之若素。其《春秋讲义》及《经学历史》，当世小生或敢妄事诋诽，然彼于先王之学未能深究，恣为狂论，无足较也。胶州柯先生绍忞主修《清史》，于《艺文志》录先生著书，而儒林不为立传，世以为恨。然今之《清史》未为定本，且以先生之学，钩深致远，卓犖沉冥，当世巨儒，早有定论，岂假良史之词而声名始传于后哉！始先生仲子吉人在时，尝属余为《南学讲义叙》，未敢率为，而吉人早逝。今吉人之子名振辑刻先生遗书，督之为叙，伏念自己亥至今将四十年，于先生之学，无能继述万一，书此不能不恧焉自愧也。
　　
　　先师皮先生师伏堂文，王阁学先谦选入《骈文类纂》者都九十六篇。今观其篇目，若《仓帝史》、《皇氏颂》、《宓戏画卦颂》、《舜陵铭》、《尚书大传疏证》、《尚书中候疏证》、《史记引尚书考》、《六艺论疏证》、《鲁礼褅祫施志疏证》、《驳五经异议疏证自序》及春秋列国名臣、汉云台中兴诸将、岳麓书院六君子颂（宋朱公洞、周公式、李公允则、刘公宏明、陈公钢、杨公茂元）及他杂文连珠之属，凡百余篇。谨为标识，僭书其后曰：
　　
　　圆灵垂象，日月耀其光华；柔祗成形，河岳章其动静。道靡两而不立，物无奇而非偶。取象天地，形成文章。乾健坤顺，义始于《文言》；阳刚阴柔，美生于《易》象。文章重俪，厥谊至明，伊古才流，昭宣此旨，虽体有朴艳，而意归一揆。自世士炫其浮质，贤儒乃笮文人。六朝俳偶，退之薄而不为；宋时四六，君实谢非素习。道丧文敝，名德移风，世尊古文，托义高尚。有清厉学，华实并茂。皋文、容甫，发经籍之真光；季逑、巽轩，穷圣言于素业。卑谷人浮艳之作，陋迦陵侧媚之词。正声既张，淫音辍响。故清一代文业，上与两汉比隆，由其究精雅诂，研讨微言，师彦和之真经，法准南之原道，用能取熔古义，自铸新词也。湘州文学，肇盛梁唐。文山揽秀于诗章，西涯擅声于乐府。姜斋文雄而诗丽，承贯论健而词豪。盖代文宗，群推湘绮。江南之赋，并美于兰成。秋醒之词，尤高于玉局。信可谓抉天章于云汉，振屈宋之英声者矣。先生生逊清之季年，值湘文之盛日，少登拔萃，旋领乡闱，藉甚声华，焕乎文采。连珠与士衡并美，游记共道元生色。双清制赞，已垂彤史之辉；瀛州序颂，复纪文皇之盛。已可扬声华屋，腾藻云崖。先生矢志读书，殚精治史，谓道不原于周、孔，则旁出多歧；文不征于马、班，则义终无本。于是为迁《记》引《书》之考，赋两汉咏史之诗。谈古于宙合之堂，讲学于经训之院。林苑不能分传，经文乃合一途。故古泉杂序，郋园必乞于鹿门；湖外作家，华鬗推之为鸿笔也。昔竹坨第工词章，东原不长文学，左海惟精礼制，西庄独事校刊。乾嘉汉师，文尤芜杂，讽籀书九千字，说《尧典》三万言，群士腾讥，寡能备善。君既究群经之玄意，兼都雅之高文，精义人神，炼才就范。非姬汉之书不谈，匪羲黄之旨不传，检纬候于绿图，校珍文于丹策。彼戴氏遗书之序，丰芑通训之词，称述学原，世称美造。而先生所自作至数十余篇，宁惟鲁齐家法，藉墨藻以光新；亦使伏贾薪传，永遗声于文薮。故考其学业，则经学挺出于清儒；论其文章，则根底特殊于华士。斯学林之公论，非门士之私言。而枚叔著议，驳其三书，俳山论文，黜兹一老，则彼陈汉章之敢为狂论，陈大丘之横肆抨弹，奚足辨乎？愚以弱年获侍讲席，亲承绪论，奄遘心丧，敢自负于师门，特用章乎遗教，且诏学者知尊重焉。
　　
　　皮先生之《经学通论》，已收入《四部丛刊》。章炳鳞驳先生三书，特指其《经学历史》、《春秋讲义》、《王制笺》诸书，谓其不守今文师说耳。其先为校经生一篇，称抱一家之学，钩深而致之远，上规平津，下抚西庄。梁启超则称其《孝经郑注疏》取精用宏，为传世不朽之作。其会通汉宋，启发迂旧，尤在《南学会讲义》十余篇。当时登诸《湘报》，未尝编为专册。其谓清儒汉学原出宋贤，则较章学诚之说尤为明鬯。学诚《文史通义朱陆篇》言今人有薄朱氏之学者，即朱氏之数传而后起者，其人亦不自知也。沿朱氏之学，一传而为勉斋、九峰，再传而为西山、鹤山、东发、厚斋，三传而为仁山、白云，四传而为潜溪、义乌，五传而为宁人、百诗。今承朱氏之后，所见出于前人，不知即是前人之遗绪，是以后历而贬羲和也。先生则谓古无目录之学，至宋而始有王尧臣《崇文总目》、陈振孙《直斋书录解题》。古无金石之学，至宋而始有赵明诚《金石录》、欧阳修《集古录》诸书。至于疑《伪古文尚书》，始自吴才老、朱子；搜辑汉人旧注，始自王伯厚应麟；尊信《诗序》，始于吕祖谦伯恭；纠正史传，则有吴缜《新唐书纠缪》、《五代史记纂误》，吴仁杰《两汉刊误补遗》。而吴棫考论古韵，邢昺为《尔雅》作疏，徐铉校定《说文》，徐锴为作系传，《困学纪闻》、《东发日钞》，又日知、潜邱、养新诸记录所本。故逊清一代之学术，无一不渊源于宋儒。故先生答叶德辉书，谓弟所学本兼汉宋，而于讲说注重解二家之纷。惜及门弟子江西经训书院及湖南诸生多止传其词章，少能承其经学，惟同县举人谭绍裘贻仲、罗焌庶丹为知先生之学。谭主北京大学经席，著述未传。罗始为《孝经郑注疏证》二十卷、《孝经叙录师儒传述考》一卷，见先生郑注疏。自愧不如，别著《周易郑注疏证》、《论语集注疏证》、《大戴礼集解》、《尔雅本义疏证》、《尔雅正字》、《夏小正经传考》、《读孟子札记》、《九经古义补》、《石鼓文集释》、《金文隶古定》、《扬子云年谱》、《太玄集解》、《吕子集释》、《韩子补注》、《列子校注》、《孙子注集证》，多已成书，其诸子学述则为岳麓大学讲义，平生敬重先生，自称私淑弟子。世论吾县学人，亦以罗之所业差能继先生之后，惟生时未相从受业耳。日本博士狩野直喜研究先生之书，常于京都大学为诸生讲演。其孙名振编有《年谱》一卷。
　　
　　郋园学略第二十二
　　
　　湘潭叶郋园所著书，于经有《周礼郑注改字考》六卷、《仪礼郑注改字考》十七卷、《礼部郑注改字考》二十卷、《春秋三传地名异文考》六卷、《春秋三传人名异文考》六卷、《经学通诰》附《经学绪言》六卷、《孝经述义》三卷、《天文本论语校勘记》一卷、《孟子刘熙注》一卷；于小学有《六书古微》十卷、《同声假借字考》二卷、《释人疏证》二卷、《说文读若考》八卷、《说文籀文考证》二卷；于子有辑《傅子》三卷《订误》一卷、《鬻子》二卷、《孙柔之瑞应图记》一卷、《淮南万毕术》一卷、《星命真原》十卷；于史有《隋书经籍志考证》六卷、《汉律疏证》六卷、辑《山公启事》一卷、《山公佚事》一卷、《宋赵忠定奏议别录》八卷、《宋绍兴秘书省续编到四库阙书目考证》二卷、《四库全书总目板本考》二十卷、《观古堂藏书目录》四卷、《郋园读书志》十卷、《书林清话》十卷《余话》二卷、《藏书十约》一卷；于集有《古泉杂志》四卷、《消夏百一诗》二卷、《观画百咏》四卷、《和金桧门观剧绝句》一卷、《昆仑皕咏》二卷、《南游集》一卷、《书空集》一卷、《岁寒集》一卷、《汉上集》一卷、《于京集》一卷、《还吴集》四卷、《北征集》四卷、《浮湘集》一卷、《山居文录》四卷、《北游文存》二卷、《翼教丛编》六卷、《觉迷要录》四卷、《輶轩今语评》二卷。其所刻《观古堂丽廔丛书书目丛刊》又都几百卷。贤子启倬总为《郋园全书》，属某识于篇首。征之汉志，言儒家者流游文六艺之中，留意仁义之际，宗师仲尼，于道最高。汉自武帝以后，道术统乎圣经，群儒宗于孔氏。刘子政父子为《别录》、《七略》，以定众家之归；许叔重为《说文解字》，用考制作之原。后之儒者，欲究达诂而讨学近津，必先从事焉。魏晋迄唐，士习玄风，宋明诸儒，殚心性道，读书习业，或与汉师殊方。至于有清，昆山顾氏、元和惠氏，实穷经而反本，振两京之遗绪。下逮乾嘉，硕彦朋兴，而高邮王氏、金坛段氏、阳湖孙氏尤号专经大师。先生始治许学，服膺段氏，所述旁采桂馥、王筠诸家，为《说文故训》三十卷。其《读书志证》，发诸书异同，是正鄙生谬说，大类王氏《杂识》。而博综百家，董校集籍，尤蔚焉与孙氏同风。先生故家于吴，自其考雨村公始移籍湘中。当光绪中叶，县人王侍讲闿运、长沙王阁学先谦以名德巨儒都讲书院，群士承风，奉手其门。先生治学，守吴先生遗法，与侍讲异趣，于阁学为再传弟子，执礼甚谨，论学亦不苟同。而于同光今文师说，疾其诬妄惑世，颂言攻之。丁酉、戊戌间，南海康有为、新会梁启超缘饰经术，谋变旧政。先生家居，著书辨说，措词甚峻。康梁既败，平江苏舆汇次先生论述，以为《翼教丛编》。先生复著《觉迷要录》，用儆群士。故新进或仇疾先生，而老生宿学远近称仰，用是名动天下。四方士过长沙，必造先生寓庐。日本盐谷温、松崎鹤雄辈浮湘问学，先生为造《六书古微》以诏之。生性亢直，勇言利病，院司施政，咨而后行。故先生以主事乡居三十年，辈齿远后二王，而名声与齐。先师皮鹿门先生所学与先生别尚，而服其淹博，每有造述，多从商略名例。阁学纂注《汉书》、《释名》、《世说》诸编，胥藉助先生。盖先生藏书，多湖外旧家所无。其考校板本，识别正伪，集有清诸家之长，而述其详于《书林清话》。其平居持论，尝谓崇圣不可以徒致，必首事于通经；通经不可以陵节，必循途于识字。而诏后学以所从入，必先于簿录考溯其远流，开示其阃奥。故先生编述虽多，大要以二者为归。至其余力所及，旁通乎星命，杂涉于词曲，其原亦出于《易》与《诗》。论者谓湘州皕年以来，文儒相望，而甄微广术，孤诣致精，撰集穷乎众流，徒人及于域外，未有若先生者也。先生平生行谊，详自定年谱及长沙黄兆枚、善化许崇熙所为传志，兹不悉记。其行业之大系于季清治乱及湖南学术者，具列于篇后。有笃古之伦，秉执学心，钩稽庶艺，其必有资于是也。
　　
　　按宛平徐仁铸研甫督学湖南，时梁启超主时务学堂，以《公羊》、《孟子》教授学生，颇张其师康有为之说，又为徐作《輶轩今语》以示多士。叶会试固出徐门，乃为评语以讥之，时光绪二十四年戊戌岁也。其年八月变作，康梁亡命，新旧水火，叶辑当时老生之作以为《翼教丛编》，又为《觉迷要录》数卷，于是名动天下。性好藏书，葵园、鹿门两先生著述，多从假借。所著书多，《说文读若考》、《六书古微》，专门家或能纠其违失。独所辑《书林清话》称述藏家故实，广来名人燕语，学者谓其必传。《观古堂书目》辨章学术，开示法程，出湘潭袁芝瑛卧雪楼、巴陵方柳桥碧琳瑯馆二家著录之上。湖南藏书，世称道州何氏，而东洲生无著录，其书今已散亡。叶氏书今亦多失，然其群从犹有能紬经好古、昌衍其业者。
　　
　　浏阳学略第二十三
　　
　　朱文炢，字慎甫，天资颖异，笃志性命之学，以宋五子为依归。常曰：“读书所以明道也，未有不通四子五经而能明道者，亦未有不明濂洛关闽之道而能通四子五经者。”其学以诚为本，以敬为宗，以精义集义为程途，以明体达用为究竟。后益殚心《易象》、《春秋》，谓《易象》内圣之学，《春秋》外王之书，学不明《易象》，无以窥道之全，不通《春秋》，无以极道之大。由是博考精思，凡天文、历算、律吕、诸子百家，罔不究其得失。性至孝，省父武昌，与江陵训导胡大章、监利王柏心友善。继奉两亲南旋。居父丧，哀毁疏食。善化贺长龄聘掌书记，以母老辞。著有《大易粹言》、《春秋本义》、《中庸笺注》、《五子见心录》、《圣学罪译》。曾国藩作遗书序，称其所为书有《从学杂记》一卷、《文集》一卷、《三传备说》，今佚。其《易图正旨》推阐九图之义，与德清胡渭、宝应王懋竑氏之说不合。山居僻左，不及尽睹当世通人成说，小有歧异，未为颣也。
　　
　　欧阳中鹄，字节吾，以内阁中书官至广西按察使，卒，有《诗集》一卷。谭嗣同师之，号为瓣姜先生，以其尊船山王子之学也。
　　
　　刘人熙，字艮生，同治某科举湖南乡试第一，官广西道员。尝读《黄书》，怀种族之痛。戊戌政变，门人谭嗣同与六士之难（刘光第、杨锐、康广仁、林旭、杨深秀与谭）。辛亥军起，遂立船山学社于长沙曾公祠思贤讲舍中，集群土讲学。尝著《琴书申邱》，述其人邱榖士之说，自称老忧国难，道与世违。其卒也，善化黄膺鹿泉撰联挽之云：“京国旧朝官，曾购遗书题《楚宝》；天民犹先觉，长留遗象配船山。”学者称蔚庐先生。
　　
　　按浏阳之学，最显者为元时欧阳玄。玄字幼功，八岁能日记数千言，长于经史百家靡不研究，伊洛诸儒原委尤为淹贯。延祐中登第，官至翰林学士承旨，历官四十余年，高文典册多出其手，有《圭斋文集》。浏之学者至立书院以祀之。至清而谭嗣同复生特起。嗣同为湖北巡抚名继洵者之子，少时受学于欧阳中鹄、刘人熙，著有《寥天一阁文》若干卷、《莽苍苍斋诗》若干卷、《石菊影庐》若干卷。壮学剑于安化黄仲弢，著有《剑经衍葛》一卷。又有《思纬氤氲台短书》一篇、《仁学》数十篇。其为文深于吾土老佛之言，而推衍西方浪漫者之说，老学拘生见之咋舌。其死于戊戌之难也，在狱为绝命词以自遣云：“望门投止思张俭，忍死须臾待杜根。我自横刀向天笑，去留肝胆两昆仑。”梁启超为作传，谓其一念清德宗，一念康有为也。吾皮鹿门师作挽诗哭之，其词绝痛，不在《师伏堂诗集》，今录于日记中。而郭焯莹称其骈词沈丽，可与汪中相抗。故复生较其文采，已奋藻于才林，语其忠节，亦追迹于往烈，真天下奇男子也。自复生死而唐才常激而发难，湘中少年死者五十余人。至辛亥武昌军起，而清命以沦，大乱以作，而生民之祸不可救矣。
　　
　　复生《莽苍苍集》，自题“三十以前旧学第一种”。其题麦孺博扇云：“无端过去生中事，兜上矇眬业眼来。烛下髑髅谁一剑，尊前尸塚梦三槐。金裘喷血和天斗，雪竹闻歌匝地哀。徐甲傥容心忏悔，愿身成骨骨成灰。”（一）“死生流转不相值，天地翻时忽一逢。且喜无情成解脱，欲追前事已冥濛。桐花院落乌头白，芳草汀洲雁泪红。再世金环弹指过，结空为色又俄空。”（二）“柳花夙有何冤业，萍末相遭乃尔奇。直到化泪方是聚，只今堕水尚成离。焉能忍此而终古，亦与之为无町畦。我佛天亲魔眷属，一时散去劫僧祗。”（三）
　　
　　康有为挽复生诗云：“复生奇男子，神剑吐光芒。”又曰：“吾道有谭生，大地放光明。”
　　
　　校经学略第二十四
　　
　　清嘉道间，天下趋于汉学，洛闽之绪为世所捐。仪征阮元伯元（一字芸台）为两广总督，立学海堂于粤秀山，以经史教士，不课时艺，门下诸生如侯康辈多能著书。其后各省学者皆叹时文之敝，思别立讲院，以通经学古为事，如浙江诂经精舍、江西经训书院，其尤著者。而南海吴荣光荷屋伯荣固为阮公弟子，博学工书画，精鉴金石，有《历代名人年谱》、《筠清馆金石录》、《白云山人诗稿》、《吾学录》、绿伽南馆诸集。抚湘时，见诸书院第课诸生以时文，思有以矫变之，乃设湘水校经堂于岳麓，以经义、治事、词章分科试士，拔其尤者，召至节署，赐食赠金，由是群彦奋兴于学。其后移堂于南门天心阁下。至光绪初，侯官张文厚公亨嘉燮钧来为湖南学政，始奏改为校经书院，建筑于湘春门外。岁由学使甄别高才，肄业其中。储图籍以肆其观，厚膏火以供其乏，礼延通儒为之都讲。六七十年来，湖南人才多出斯堂。院长宝应成蓉镜芙卿，有《周易释文例》、《尚书历谱》、《禹贡班义述》、《春秋日至谱》、《春秋世族谱拾遗》、《郑志考证》、《释名补证》、《史汉骈枝》、《宋史地理志校勘记》、《絅思堂答问》、《汉太初考》、《心巢文录》。巴陵杜贵墀仲丹亦著《汉律辑证》、《典礼质疑》、诗文诸集，合为《桐华馆丛书》。二人主教最久，生徒亦多。干略则凤凰熊希龄秉三、湘乡杜俞云秋；忠烈则黔阳黄忠浩泽生（黄死于辛亥之难，乡人录其所著为《黄黔阳集》）；笃宗宋学，诋斥戴震，则宁乡成克襄赞君，晚授礼学馆顾问，不赴，张文厚所重者也；词章则湘乡李希圣亦园，有《雁影斋诗集》，宗法义山，又著书纪庚子年义和团事，文甚详雅，晚好佛书，又得方柳桥藏书，尽为题跋。长沙袁绪钦漱瑜，始从湘潭黄舒昺正轩游，从事程朱之学，后乃以词章调入校经，旁从郭嵩焘筠仙问学，究心经世之务，有《幔亭遗诗》若干卷，未刻骈文传于世者，沈博绝丽，虽微伤繁富，然轶群之才也，以户部主事终。及元和江标来为学使，设实学会于堂中，以史、算、舆地、交涉、掌故、商务六科课士，编为《湘学新报》，唐才常、杨毓磷（后更名守仁，投英国利物浦死）、陈维镒、李钧鼐辈皆司编纂，旧时汉宋之业渐废。湘潭胡元仪子威始亦校经学生，著书甚众（别详余所述《湘潭诸胡著述考》中），义宁陈三立伯严以胡与宁乡成君为校经汉宋二学之冠。吾县杜本崇乔生坦庵秀才时亦入校经，其后典试福建，守郡四川，及居里时，亦曾主讲事。杜以词章时艺著声，老而究心释典，能外形骸，以理自胜，临没赋诗，有“颇通清静理，不作去来悲”之句，盖掌院之贤者。昔叶郋园诗言：“三吴汉学入湖湘，求阙斋同思益堂”，盖以曾文正之尊崇高邮王氏，列入圣哲，周荇农先生之校注四史，博采诸家，使吾湖南之士多知皖、浙之学。其后王葵园辑《皇清经解续编》、《南菁书院丛书》，则专以提倡汉学为事。若校经书院，实湖南汉学之大会也。光绪时，沅州知府朱其懿设沅水校经堂。彭刚直玉磷设船山书院，王湘绮久为院长。刘琨蕴斋立诂经书院，命题试士。郭筠仙亦于曾文正祠设思贤讲舍。皆不课时文。外县则宁乡玉潭书院亦设经课。于是吾乡士人皆知读书，不复如陈尧农主讲城南时专讲四书汇参，王雁峰之喜为时文。荷屋倡始之功，于是为大。亡友杨昌济怀中昔游英国，谓校经教法与伦敦大学文科无异，知清末立学尽废书院，于事非宜。张之洞复设存古学堂于武昌，亦思有以救其弊也。校经院会今为广益中学。余昔年曾纪其事，今特述其略云。
　　
　　诸儒学略第二十五
　　
　　《丧服要记》一卷，汉湘乡蒋琬撰（《隋书经籍志》）。章炳麟云：湖南人士，始后汉桂阳蔡伦。伦诚宦者，然史称其有才学，校雠经典，伦实监理，斯固弘恭、史游之次，又始造树肤鱼网为纸，中夏文化升降之迹，伦有力焉。其后蜀有蒋琬、刘巴之徒兴于零陵，琬代诸葛亮执政，成劳炳然。巴在汉末称高士，声及吴会，诸葛亮自言运筹帷幄不及子初远甚，誉或少过，然蜀世文诰策命皆巴所为，诚文章之隽也。及晋，有桂阳罗含，桓温称之，以为江左之秀，岂惟荆楚而已（见《晋书文苑传。），其文迹可睹者有《湘中记》，时见援引，盛道湘水之美，信而有征。是数子者，皆湖南之令。
　　
　　《禹贡疆理广记》六卷（赵希弁《读书附志》）。同时衡山廖偁有《洪范论》（见《经义考》）。《周官总义》三十卷（见《四库提要》）、《周礼辨疑》（《一统志》）、《周易总义》三十卷、《易学举隅》四卷，宁乡易祓撰。《宋史艺文志》载长沙谭世勣有《易传》十卷。《经义考》载湘阴彭宗茂有《易解》。赵希弁《读书附志》载衡山乐洪有《卦气图》一卷。《经义考》载周子《易通》一卷。《四库总目》载武陵丁易柬有《周易象义》十卷。而《唐书艺文志》安乡阴宏道有《周易新传疏》十卷。宋湘阴周式有《毛诗笺传辨误》八卷（国史《经籍志》）。《经义考》言茶陵谭世选有《毛诗传》二十卷。《宋史》本传言永明周尧卿有《诗说》三十卷。《唐书艺文志》载唐阴宏道有《春秋左氏传序》一卷。宋长沙狄遵度有《春秋杂说》。晋南平车允有《讲孝经义》四卷（见《旧唐书经籍志》）。周式有《论语集解辨惑》十卷《拾遗》一卷。周子有《论语说》。《经义考》载群经总义则吴猎有《经解》，而明时华容孙珏有《古微书》三十六卷。小学则宋茶陵陈仁子有《韵史》三百卷（潜研堂《补元史艺文志》）。
　　
　　史部：正史则唐时欧阳询奉敕撰《魏书》、《陈书》。唐湘潭路振奉敕撰太祖、太宗两朝国史一百十卷（《玉海》）。元欧阳玄为宋、辽、金三史总裁官。晋湘阴邓灿有《晋纪》十一卷、《元明纪》十篇、《晋阳秋》三十二卷。而宋湘乡王容修光、宁二宗日历。元欧阳玄督修泰定帝、明、文、宁三宗实录。明夏原吉撰太祖、太宗、仁宗实录，李东阳撰宪宗、孝宗实录。纪事本末则宋浏阳汤璹有《建炎德安守御录》一卷。别史则宋长沙孟瑜有《野史》三十卷（《玉海》）。杂史则宋湘乡何烈有《靖康拾遗录》（《书录解题》）；祁阳陶牧有《五代史补》五卷（宋志）。载记则湘潭路振有《九国志》四十九卷（宋志）。《舆地纪胜》载晋临沅廖某有廖氏谱。而《御览》引《魏阶别传》、《晋罗含别传》，皆失撰人名氏。吴张胜有《桂阳先贤画赞》，刘彧《长沙耆旧传赞》，见于隋志。《楚国先贤传赞》、《零陵武陵先贤传》、《岳阳名贤传》，皆失撰人名氏，时代未详。隋志载耒阳罗含《湘中山水记》，明时已佚。梁武陵黄闵有《神壤记》，隋宋居士有《衡山记》，唐卢拯有《湘中山水记》，见于隋志及《通志略》。唐常林有《义陵记》，晋郭仲产、庾仲雍、甄烈皆有《湘州记》，见隋志、《御览》。刘宋盛宏之《荆州记》，见隋志。梁宜都宗懔、唐京兆杜公瞻皆有《荆楚岁时记》。
　　
　　子部：杂记则宋长沙王观国《学林》。类书则唐欧阳询《艺文类聚》。道家则晋邓灿有《老子注》，见《宋书》本传。
　　
　　湘潭王氏辑《刘令居集》，署曰丞阳刘巴撰。挚虞《文章流别》言魏零陵周不贤有《文论》四首。隋志载晋《罗含集》三卷、桂阳《谷俭集》一卷。《唐书张正见传》载陈《阴常侍集》一卷。唐志录长沙刘蜕《文泉子集》十卷、《李群玉集》一卷《后集》五卷。
　　
　　元明以来，作者辈出，详见于明湘潭周圣楷之《楚宝》、罗汝怀之《湖南文徵》、邓显鹤之沅湘耆旧、资江耆旧集。而毛国翰之《湖南女士诗钞》、王先谦之《湘中六家词》、罗汝怀之《潭雅集》、杨丕复之《常德文徵》、廖基棫之《沩宁诗选》，亦其类也。昔王湘绮与李子政书，亟道楚南文学盛于逊清，王船山、魏承贯、何东洲、曾太傅先后辈兴，欲叙源流，勒成湘史，上应枝江之瑞，下垂南国之型。姜泳洪济寰尝欲撰《长沙文徵》，张大首郡，墓草已宿，青简待编，望好事者继其志也。
　　
　　流寓学略第二十六
　　
　　周末，屈原被放，至于湘南，忧愁幽思而作《离骚》诸篇。怀石自投汨罗以死。《史记》本传　
　　
　　贾谊，洛阳人，为长沙王太傅，过湘水，投书以吊屈原，又作《鵩鸟赋》。《史记》本传
　　
　　汉司马迁，年十岁诵古文，二十而南游江淮，上会稽探禹穴，窥九疑，浮于沅湘。《史记太史公自序》
　　
　　晋陶淡，太尉侃之孙，好读《易》，于长沙临湘山中结庐居之。《晋书》本传
　　
　　齐宗测，南阳人，少静退不乐人间，尝游衡山七岭，著《衡山记》。《南齐书》本传
　　
　　梁吴均，吴兴人，有《至湘州望南岳》及《发湘州赠亲故别》诸诗。《诗纪》
　　
　　陈江总，济阳人。《衡州九日诗》云：“聊以著书情，暂遣他乡日。”《诗纪》
　　
　　隋杨温，高祖母弟瓒子。兄纶以怨望徙朱崖，温坐徙零陵，作《零陵赋》以自寄。《隋书滕穆王瓒传》
　　
　　唐赵冬曦，定州人，开元初流岳州，与刺史张说登楼唱和。《全唐诗传》
　　
　　韦宙，京兆人，为永州刺史。尝隐居衡山，有书堂。又卢璠，范阳人，亦有书堂在衡山。《南岳总胜集》
　　
　　元结，汝州人，曾任道州刺史，去官，隐祁阳。尝撰《大唐中兴颂》，属颜真卿大书，刻之浯溪。旧志《金石志》
　　
　　李白，陇西人，以永王璘事流夜郎，泛洞庭，上三峡，遇赦得释，还憩岳阳，有《九日登巴陵置酒望洞庭水军》诗。薛仲邕撰《年谱》
　　
　　李泌，京兆人，肃宗时隐衡山。《唐书》本传
　　
　　杜甫，襄阳人，大历中，出瞿塘，下江陵，溯沅湘以登衡山，因客耒阳望狱调。《唐书》本传，杜甫集中有《游道林寺》、《宿花石戍》诸诗
　　
　　韩愈，昌黎人，贞元十九年为阳山令，过郴州，有《郴州祈雨》及《郴口》诸诗；自郴至衡，有《合江亭》及《谒衡岳庙》诗；自衡至潭，有《陪杜侍御游湘西寺》及《湘中寺》诗；自此泛洞庭，有《阻风赠张十一》诗；至岳州，有《别窦司直》诗。朱子《韩文考异》
　　
　　柳宗元，河东人，贬永州刺史，有《永州七记》、《零陵三亭》、《零陵郡复乳穴记》。《陪永州崔使君讌谦南池序》
　　
　　柳宗直，河东人，随兄宗元至永州，著《西汉文类》，年三十卒于永州。柳宗元《祭十郎文》
　　
　　吴武陵，信州人，元和进士，坐事流永州，柳宗元与论三代受命之符，作《贞符》一篇。柳集
　　
　　裴休，济源人，乾符中，由太子少保分司东都，历荆南节度使。尝讲道益阳，有白鹿衔花而听。《一统志》
　　
　　段成式，临淄人，文昌子，仕至太常少卿。寓襄阳，徙辰州，撰《酉阳杂俎》三十卷。《楚纪》
　　
　　夏侯嘉正，江陵人，太平兴国中进士，著作佐郎，使于巴陵，为《洞庭赋》。《宋史》本传
　　
　　章望之，浦城人，尝南泛湖湘，山水胜处无所不历，有歌诗杂文数十篇。《宋史》本传
　　
　　范仲淹，吴人，尝读书于安乡。《宋史》本传
　　
　　胡安国，崇安人，宦游荆楚，因家衡岳下，筑碧泉书堂，著《春秋传》。《宋史》本传，别详《衡麓学略》
　　
　　曾几，河南人，避地衡岳，与胡安国游。
　　
　　黄庭坚，分宁人，崇宁三年，迁宜州道，出零陵，泊舟浯溪，寻元结遗迹，至《中兴颂》厓下，留宿三日，赋诗题壁，后人谓之小磨厓。《山谷集》
　　
　　李焘，丹陵人，绍兴进士，官敷文阁学士。徙居浏阳，撰《资抬通鉴长编》九百七十八卷。
　　
　　胡铨，庐陵人，建炎进士，绍兴五年，除枢密院编修，以忤秦桧，编管新州，量移衡州，尝寓西湖，与衡士讲学其中。《宋史》本传
　　
　　汪藻，德兴人，博极群书，老不释卷，官显谟阁学士，夺职，居永州，卒，有《浮溪集》。《宋史》本传
　　
　　戴溪，永嘉人，监南岳庙，领石鼓书院山长，有《论语孟子答问》。《宋史》本传、《书录解题》
　　
　　林用中，三山人，元祐中监南岳庙，与朱子，张栻游岳，憩方广，晨夕唱和，极一时之盛。《南岳志》
　　
　　周必大，庐陵人，游学安仁，读书于清溪及县东之玉峰。
　　
　　吴翌，建阳人，游学衡山，师事胡宏，又与张栻游。运副萧之敏聘掌岳麓书院，辞不就。筑室衡山，榜曰澄斋。朱子撰《行状》
　　
　　蔡元定，建阳人，以伪学禁谪道州，至春陵，远近来学者益众，学者称西山先生。《宋史》本传
　　
　　蔡沈，元定子，从元定谪道州，父子相对，以义理自怡悦。《宋史蔡元定传》
　　
　　魏了翁，蒲江人，尝知常德府。降居靖州，湖湘之士不远千里从学，著《九经要义》百卷。《宋史》本传
　　
　　欧阳守道，吉州人，淳祐进士，湖南转运副使吴子良聘为岳麓副山长。守道初升讲，发明孟氏正人心承三圣之说，学者悦服。《宋史》本传
　　
　　虞集，蜀人，九岁寓长沙就外傅，尽读诸经，通其大义。《元史》本传
　　
　　王申子，邛峡人，元季隐居慈利，著《大易辑说》、《春秋类传》。《明一统志》
　　
　　薛瑄，河津人，宣德中出监湖南银场，日探性理诸书，学益进。《明史》本传
　　
　　杨士奇，泰和人，早孤贫甚，力学授徒自给，多游湖湘间。《明史》本传
　　
　　陈献章，新会人，游衡山，与诸生讲学于兜率寺。再游南岳。复与诸生讲学其上。《一统志》
　　
　　叶钊，丰城人，尝讲学衡阳，及卒，学者祀之石鼓书院。《明史》本传
　　
　　王守仁，余姚人，谪龙场驿丞，道出辰州，爱虎溪山之胜，宿僧房弥月，沅陵进士唐愈贤从之游。嘉靖初，又与其徒钱、王、张、缪俱游南岳，日与衡士讲学，从者百余人。旧《通志》
　　
　　赵贞吉，内江人，嘉靖中以廷诤忤旨，谪典史，侨寓益阳，讲学龙州书院。《湖南通志》
　　
　　湛若水，增城人，与王守仁同学而异趣。嘉靖甲辰，年八十，因与武陵蒋信有约，遂自罗浮携门人骆尧知等游衡山，筑室紫云峰麓，与衡士讲学其中，久乃归。又十年，若水年九十，复游衡，泊舟石鼓，再登南岳，棲迟数月，颜若童稚。《湖广通志》
　　
　　罗洪先，吉水人，嘉靖中，尝微服访黄门祝咏于衡阳，遂登南岳，与僧楚石为方外交，手植松数株，至今人呼“念庵松”。《三楚文献录》
　　
　　邹守益，江西安福人，嘉靖中讲学石鼓书院，著《教言》二十五篇。《三楚文献录》
　　
　　尹台，永新人，尝与湛若水、邹守益共登衡岳，访朱、张遗迹，为买山立祠，重刻《游岳诗集》旧《志》
　　
　　孙应骜，扬州人，嘉靖中为湖广布政使，慕武陵蒋信之学，开讲桃冈之侧。旧《志》（按信字卿实，先师王守仁，复事湛若水，官贵州提学副使，践履笃实，学者称为正学先生，有道林诸集及《蒋道林文粹》）
　　
　　邹元标，吉水人，尝寓辰州，游大酉钟鼓洞，流连歌咏。旧《志》
　　
　　李渭，铜仁人，任广东参政，隆庆五年讲学石鼓，久之，自衡岳、九疑访濂溪故里，衡士多从游者。旧《通志》
　　
　　茅坤，归安人，巡按两广，道出衡阳，因讲学石鼓书院。旧《通志》
　　
　　袁宏道，公安人，慕桃源山水之胜，扁舟入武陵，居德山半年，遍游桃川、渔仙诸胜，皆有记。义通志。
　　
　　艾南英，东乡人，崇祯间客衡阳，序张龙生诗。《艾千子集》
　　
　　黄道周，漳浦人，崇祯中谪戍辰州。《明史周延儒传》
　　
　　蒙正发，崇阳人，寓衡阳，著有《三湘从事录》、《欵乃声》诸稿。《通志》
　　
　　钱邦芑，丹徒人，明亡为僧，寄籍武陵，与门下土讲《易》，卒于宝庆，著书二十余种。《楚风补》
　　
　　张士玙，钟祥人，明亡，走平江，黄冠教授，文士多出其门。著有《太极图解》、《四书讲》行世。《通志》
　　
　　纪昀，献县人，雍正七年，张世芳知临武县，聘主义学，时为诸生。《临武志》
　　
　　按曾文正《湖南文徵序》云：“湖南之为邦，北枕大江，南薄五岭，西接黔蜀，群苗所萃，盖亦山国荒僻之亚。然周之末世，屈原出于其间，《离骚》诸篇，为后世言情韵者所祖。”屈子楚人，非生于湘中，第被放至此耳。然流风所被，化及千年，此州之士，尽洗蛮风，登诸华琰。其后昌黎开南岳之云，子厚揽永州之胜，胡安国讲学于碧泉，朱、张宣道于岳麓。大贤所至，群彦景从，过化存神之妙，有非浅人所能共喻者，稍述其略，示乡人焉。
　　
　　
