社学要略

　　自教化陵夷之后，举世不知读书为何事，师弟相督，父子相传，不过取科甲、求富贵而已。今选社师，务取年四十以上、良心未丧、志向颇端之士，不拘己、未入学者二十余人，掌印官群之文庙，饩以日食，先教以讲解《小学》、《孝经》及字学反切。一年之后，如果见识近正、音韵不差、文理粗通、讲解亦是者，掌印官下学考试，择其堪以教人，查有社学；挨次拨发。
　
　　子弟读书，大则名就功成，小则识字明理，世间第一好事。有等昏愚父母，有子不教读书，邪心野性，竟成恶人。做盗贼、犯刑宪，皆由于此。几曾见明理识字之人，肯为盗贼者乎？掌印官晓谕百姓，今后子弟，可读书之年即送社学读书。纵使穷忙，也须十月以后在学，三月以后回家。如此三年，果其材无可望，省令归业。
　
　　学中以长幼为先，序就齿数。除系相亲自有称呼外，其余，少称长者兄，长呼少者名。行则右行，坐则下坐，长者立则立，长者散则散。一禁成群戏耍；二禁彼此相骂；三禁毁人笔墨书籍；四禁搬唆倾害；五禁有恃凌人。此处人五禁，犯者比读书加倍重责。
　
　　学者立身，行检为重。一戒说谎；二戒口馋，三戒村语淫言，四戒爱人财物，五戒讲人长短，六戒看人妇女，七戒交结邪人，八戒衣服华美，九戒捏写是非，十戒性暴气高。犯者比读书加倍重责。
　
　　童子每日早起，向父母前一揖，问曰：今夜安否？早饭、午饭回家，见父母，揖，问曰：父母饮食多少？晚上，看父母卧处，待父母睡毕而后退。父母怒骂，跪而低头，不许劲声强辩。父母勤劳，即来待作。父母久立，忙取坐物。父母唤人，高声代唤。父母疾病，煎汤尝药。此虽人子末节，少年先须日习。至于一家尊长，俱要恭敬。家中凡事忍默。如有违犯，父兄即告先生，加倍重责。
　
　　行步要安详稳重，不许跳跃奔趋。说话要从容高朗，不要含糊促迫。作揖要舒徐深圆，不可浅遽。侍立要庄严静定，不可跛欹。起拜要身手相随，不可失节。衣履要留心爱惜，不可邋遢。瞻视要静正安闲，不可流乱。抄手要着衣齐心，不可怠惰。在坐要端严持重，不可箕岸。有违犯者罚跪，再三犯者重责。
　
　　每讲书，就教童子向自家身上体贴。这句话与你相干不相干？这章书，你能学不能学？仍将可法、可戒故事，说与两条，令之省惕。他日违犯，即以所讲之书责之，庶几有益身心。
　
　　每日遇童子倦怠懒散之时，歌诗一章。择古今极浅、极切、极痛快、极感发、极关系者，集为一书，令之歌咏，与之讲说，责之体认。古诗如《陟岵》、《寥莪》、《凯风》、（以上父母），《棠棣》、《小明》、《杕杜》、（以上兄弟），《江汉》、《出东门》（以上男女），《鸡鸣》、《雄雉》（以上夫妇），《燕燕》（嫡妾），《伐木》（朋友），《芄兰》（童子），《葛藟》（民穷），《相鼠》（教礼），《伐檀》（训义），《采苓》、《青蝇》（戒谗），《蟋蟀》、《瓠叶》（示俭），《采蘋》（重祀），《白驹》（悦贤）。至于汉魏以来乐府古诗，近世教民俗语，凡切于纲常伦理、道义身心者，日讲一章。其新声艳语，但有习学者，访知重责。（《训蒙约》后附集诗歌，即此意也。）
　
　　初入社学，八岁以下者，先读《三字经》以习见闻；《百家姓》以便日用；《千字文》亦有义理。有司先将此书，令善书人写姜字体，刊布社学师弟，令之习学。盖姜字虽吃力，而点画分毫不苟，作字之时，能令此心不放、此心不粗。佻达纵横者厌之，以为欠苍劲、欠自然，而不知有益于性灵也。
　
　　教童子，先学爽洁。砚无积垢，笔无宿墨。蘸墨只着水皮，干笔先要水润。书须离身三寸，休令拳揉。手须日洗两番，休污书籍。案上书休乱堆斜放，书中句休乱点胡批。学堂日日扫除，桌凳时时擦抹。
　
　　念书初要数字，次要联句，次要一句紧一句。眼瞅定则字不差；心不走则书易入；句渐紧则书易熟；遍数多则久不忘。
　
　　看书不可就讲。先令童子将注帖经，帖过一番，令之回讲，然后一一细说，巧比再看。复回不知，再讲。庶几有得。
　
　　作文，出极明浅易于发挥题目。作不得题，细讲一遍，仍作此题。一题三作，其思必尽，其理自通，胜于日易一题也。
　
　　记文，须选前辈老程文，极简、极浅、极切、极清者，每体读两篇。作文之日，模仿读过文法者出题，庶易引触。读书以勤为先，童子不分远近，俱令平明到学，背书完，读新书。吃饭后，略令出门松散一二刻，然后看书、作文、写仿毕，仍读书。午饭后，再令出门松散一二刻，仍读书。日落后，分班对立，出对一个、破题一个，即与讲解，然后放学。盖少年脾弱，饭后不可遽用心力，恐食不消化也。
