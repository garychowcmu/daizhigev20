三字经
　　　
　　清版　
　　人之初　性本善　性相近　习相远　
　　苟不教　性乃迁　教之道　贵以专　
　　昔孟母　择邻处　子不学　断机杼　
　　窦燕山　有义方　教五子　名俱扬　
　　养不教　父之过　教不严　师之惰　
　　子不学　非所宜　幼不学　老何为　
　　玉不琢　不成器　人不学　不知义　
　　为人子　方少时　亲师友　习礼仪　
　　香九龄　能温席　孝于亲　所当执　
　　融四岁　能让梨　弟于长　宜先知　
　　首孝弟　次见闻　知某数　识某文　
　　一而十　十而百　百而千　千而万　
　　三才者　天地人　三光者　日月星　
　　三纲者　君臣义　父子亲　夫妇顺　
　　曰春夏　曰秋冬　此四时　运不穷　
　　曰南北　曰西东　此四方　应乎中　
　　曰水火　木金土　此五行　本乎数　
　　曰仁义　礼智信　此五常　不容紊　
　　稻粱菽　麦黍稷　此六谷　人所食　
　　马牛羊　鸡犬豕　此六畜　人所饲　
　　曰喜怒　曰哀惧　爱恶欲　七情具　
　　匏土革　木石金　与丝竹　乃八音　
　　高曾祖　父而身　身而子　子而孙　
　　自子孙　至玄曾　乃九族　人之伦　
　　父子恩　夫妇从　兄则友　弟则恭　
　　长幼序　友与朋　君则敬　臣则忠　
　　此十义　人所同　凡训蒙　须讲究　
　　详训诂　名句读　为学者　必有初　
　　小学终　至四书　论语者　二十篇　
　　群弟子　记善言　孟子者　七篇止
　　讲道德　说仁义　作中庸　子思笔　
　　中不偏　庸不易　作大学　乃曾子　
　　自修齐　至平治　孝经通　四书熟　
　　如六经　始可读　诗书易　礼春秋　
　　号六经　当讲求　有连山　有归藏　
　　有周易　三易详　有典谟　有训诰　
　　有誓命　书之奥　我周公　作周礼　
　　着六官　存治体　大小戴　注礼记　
　　述圣言　礼乐备　曰国风　曰雅颂　
　　号四诗　当讽咏　诗既亡　春秋作　
　　寓褒贬　别善恶　三传者　有公羊　
　　有左氏　有谷梁　经既明　方读子　
　　撮其要　记其事　五子者　有荀杨　
　　文中子　及老庄　经子通　读诸史　
　　考世系　知终始　自羲农　至黄帝　
　　号三皇　居上世　唐有虞　号二帝　
　　相揖逊　称盛世　夏有禹　商有汤　
　　周文武　称三王　夏传子　家天下　
　　四百载　迁夏社　汤伐夏　国号商　
　　六百载　至纣亡　周武王　始诛纣　
　　八百载　最长久　周辙东　王纲坠　
　　逞干戈　尚游说　始春秋　终战国　
　　五霸强　七雄出　嬴秦氏　始兼并　
　　传二世　楚汉争　高祖兴　汉业建　
　　至孝平　王莽篡　光武兴　为东汉　
　　四百年　终于献　魏蜀吴　争汉鼎
　　号三国　迄两晋　宋齐继　梁陈承　
　　为南朝　都金陵　北元魏　分东西　
　　宇文周　与高齐　迨至隋　一土宇　
　　不再传　失统绪　唐高祖　起义师　
　　除隋乱　创国基　二十传　三百载　
　　梁灭之　国乃改　梁唐晋　及汉周　
　　称五代　皆有由　炎宋兴　受周禅　
　　十八传　南北混　辽与金　皆称帝
　　元灭金　绝宋世　莅中国　兼戎狄　
　　九十年　国祚废　太祖兴　国大明　
　　号洪武　都金陵　迨成祖　迁燕京　
　　十七世　至崇祯　权阉肆　寇如林　
　　至李闯　神器焚　清太祖　膺景命　
　　靖四方　克大定　廿一史　全在兹　
　　载治乱　知兴衰　读史书　考实录　
　　通古今　若亲目　口而诵　心而维　
　　朝于斯　夕于斯　昔仲尼　师项橐　
　　古圣贤　尚勤学　赵中令　读鲁论　
　　彼既仕　学且勤　披蒲编　削竹简　
　　彼无书　且知勉　头悬梁　锥刺股　
　　彼不教　自勤苦　如囊萤　如映雪　
　　家虽贫　学不辍　如负薪　如挂角　
　　身虽劳　犹苦卓　苏老泉　二十七　
　　始发愤　读书籍　彼既老　犹悔迟　
　　尔小生　宜早思　若梁灏　八十二　
　　对大廷　魁多士　彼既成　众称异　
　　尔小生　宜立志　莹八岁　能咏诗　
　　泌七岁　能赋棋　彼颖悟　人称奇　
　　尔幼学　当效之　蔡文姬　能辨琴　
　　谢道韫　能咏吟　彼女子　且聪敏　
　　尔男子　当自警　唐刘晏　方七岁　
　　举神童　作正字　彼虽幼　身己仕　
　　尔幼学　勉而致　有为者　亦若是　
　　犬守夜　鸡司晨　苟不学　曷为人　
　　蚕吐丝　蜂酿蜜　人不学　不如物　
　　幼而学　壮而行　上致君　下泽民　
　　扬名声　显父母　光于前　裕于后　
　　人遗子　金满籯　我教子　惟一经　
　　勤有功　戏无益　戒之哉　宜勉力　
　　
　　民国复位版　
　　人之初　性本善　性相近　习相远　
　　苟不教　性乃迁　教之道　贵以专　
　　昔孟母　择邻处　子不学　断机杼　
　　荀季和　有义方　教八子　名俱扬　
　　养不教　父之过　教不严　师之惰　
　　子不学　非所宜　幼不学　老何为　
　　玉不琢　不成器　人不学　不知义　
　　为人子　方少时　亲师友　习礼仪　
　　香九龄　能温席　孝于亲　所当执　
　　融四岁　能让梨　弟于长　宜先知　
　　首孝弟　次见闻　知某数　识某文　
　　一而十　十而百　百而千　千而万　
　　三才者　天地人　三光者　日月星　
　　三纲者　君臣义　父子亲　夫妇顺　
　　曰春夏　曰秋冬　此四时　运不穷　
　　曰南北　曰西东　此四方　应乎中　
　　曰水火　木金土　此五行　本乎数　
　　十干者　甲至癸　十二支　子至亥　
　　曰黄道　日所躔　曰赤道　当中权　
　　赤道下　温暖极　我中华　在东北　
　　寒燠均　霜露改　右高原　左大海　
　　曰江河　曰淮济　此四渎　水之纪　
　　曰岱华　嵩恒衡　此五岳　山之名　
　　古九州　今改制　称行省　二十二　
　　曰士农　曰工商　此四民　国之良　
　　医卜相　皆方技　星堪舆　小道泥　
　　地所生　有草木　此植物　遍水陆　
　　有虫鱼　有鸟兽　此动物　能飞走　
　　稻粱菽　麦黍稷　此六谷　人所食　
　　马牛羊　鸡犬豕　此六畜　人所饲　
　　曰喜怒　曰哀惧　爱恶欲　七情具　
　　曰仁义　礼智信　此五常　不容紊　
　　青赤黄　及白黑　此五色　目所识　
　　酸苦甘　及辛咸　此五味　口所含　
　　膻焦香　及腥朽　此五臭　鼻所嗅　
　　宫商角　及征羽　此五音　耳所取　
　　匏土革　木石金　与丝竹　乃八音　
　　曰平上　曰去入　此四声　宜调协　
　　九族者　序宗亲　高曾祖　父而身　
　　身而子　子而孙　自子孙　至玄曾　
　　五伦者　始夫妇　父子先　君臣后　
　　次兄弟　及朋友　当顺叙　勿违负　
　　有伯叔　有舅甥　婿妇翁　三党名　
　　斩齐衰　大小功　至缌麻　五服终　
　　凡训蒙　须讲究　详训诂　名句读　
　　礼乐射　御书数　古六艺　今不具　
　　惟书学　人共遵　既识字　讲说文　
　　有古文　大小篆　隶草继　不可乱　
　　若广学　惧其繁　但略说　能知原　
　　为学者　必有初　小学终　至四书　
　　论语者　二十篇　群弟子　记善言　
　　孟子者　七篇是　辨王霸　说仁义　
　　中庸者　子思笔　中不偏　庸不易　
　　大学者　学之程　自修齐　至治平　
　　此二篇　在礼记　今单行　本元晦　
　　四书通　孝经熟　如六经　始可读　
　　六经者　统儒术　文周作　孔子述　
　　易诗书　礼春秋　乐经亡　余可求　
　　有连山　有归藏　有周易　三易详　
　　有典谟　有训诰　有誓命　书之奥　
　　有国风　有雅颂　号四诗　当讽咏　
　　周礼者　着六官　仪礼者　十七篇　
　　大小戴　集礼记　述圣言　礼法备　
　　王迹熄　春秋作　寓褒贬　别善恶　
　　三传者　有公羊　有左氏　有谷梁　
　　尔雅者　善辨言　求经训　此莫先　
　　注疏备　十三经　惟大戴　疏未成　
　　左传外　有国语　合群经　数十五　
　　经既明　方读子　撮其要　记其事　
　　古九流　多亡佚　取五种　备文质　
　　五子者　有荀杨　文中子　及老庄　
　　经子通　读诸史　考世系　知终始　
　　自羲农　至黄帝　并顼喾　在上世　
　　尧舜兴　禅尊位　号唐虞　为二帝　
　　夏有禹　商有汤　周文武　称三王　
　　夏传子　家天下　四百载　迁夏社　
　　汤伐夏　国号商　六百载　至纣亡　
　　周武王　始诛纣　八百载　最长久　
　　周共和　始纪年　历宣幽　遂东迁　
　　周道衰　王纲堕　逞干戈　尚游说　
　　始春秋　终战国　五霸强　七雄出　
　　嬴秦氏　始兼并　传二世　楚汉争　
　　高祖兴　汉业建　至孝平　王莽篡　
　　光武兴　为东汉　四百年　终于献　
　　魏蜀吴　争汉鼎　号三国　迄两晋　
　　宋齐继　梁陈承　为南朝　都金陵　
　　北元魏　分东西　宇文周　与高齐　
　　迨至隋　一土宇　不再传　失统绪　
　　唐高祖　起义师　除隋乱　创国基　
　　二十传　三百载　梁灭之　国乃改　
　　梁唐晋　及汉周　称五代　皆有由　
　　赵宋兴　受周禅　十八传　南北混　
　　辽与金　皆夷裔　元灭金　绝宋世　
　　莅中国　兼戎狄　九十年　反沙碛　
　　太祖兴　称大明　纪洪武　都南京　
　　迨成祖　迁宛平　十六世　至崇祯　
　　权阉肆　流寇起　自成入　神器毁　
　　清太祖　兴辽东　金之后　受明封　
　　至世祖　乃大同　十二世　清祚终　
　　凡正史　廿四部　益以清　成廿五　
　　史虽繁　读有次　史记一　汉书二　
　　后汉三　国志四　此四史　最精致　
　　先四史　兼证经　参通鉴　约而精　
　　历代事　全在兹　载治乱　知兴衰　
　　读史书　考实录　通古今　若亲目　
　　汉贾董　及许郑　皆经师　能述圣　
　　宋周程　张朱陆　明王氏　皆道学　
　　屈原赋　本风人　逮邹枚　暨卿云　
　　韩与柳　并文雄　李若杜　为诗宗　
　　凡学者　宜兼通　翼圣教　振民风　
　　口而诵　心而维　朝于斯　夕于斯　
　　昔仲尼　师项橐　古圣贤　尚勤学　
　　赵中令　读鲁论　彼既仕　学且勤　
　　披蒲编　削竹简　彼无书　且知勉　
　　火焠掌　锥刺股　彼不教　自勤苦　
　　如囊萤　如映雪　家虽贫　学不辍　
　　如负薪　如挂角　身虽劳　犹苦卓　
　　苏明允　二十七　始发愤　读书籍　
　　彼既老　犹悔迟　尔小生　宜早思　
　　若荀卿　年五十　游稷下　习儒业　
　　彼既成　众称异　尔小生　宜立志　
　　莹八岁　能咏诗　泌七岁　能赋棋　
　　彼颖悟　人称奇　尔幼学　当效之　
　　蔡文姬　能辨琴　谢道韫　能咏吟　
　　彼女子　且聪敏　尔男子　当自警　
　　唐刘晏　方七岁　举神童　作正字　
　　彼虽幼　身己仕　尔幼学　勉而致　
　　犬守夜　鸡司晨　苟不学　曷为人　
　　蚕吐丝　蜂酿蜜　人不学　不如物　
　　幼习业　壮致身　上匡国　下利民　
　　扬名声　显父母　光于前　裕于后　
　　人遗子　金满籯　我教子　惟一经　
　　勤有功　戏无益　戒之哉　宜勉力
　　
　　
