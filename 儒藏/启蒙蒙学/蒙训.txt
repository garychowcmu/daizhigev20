蒙训 清 刘沅

　　一二三四五，六七八九十，百千万亿名，数目从斯积。 

　　天地日月星，风云雷雨雪，霜露冰电霞，造化之功烈。星辰有飞流，日月有时食，雹沴及氛祲，人君当修德。 

　　水火土木金，五行须当识，相生生不穷，相克克不竭。古人说五金，金银铜铁锡，木乃火之父，水从金母出。坤土居中央，辰戌丑未列，阴阳生五行，根源是太极。太极本无名，所以为无极，极是极至名，万物从斯出。 

　　人为万物灵，理气乾坤一，太极在人身，性命由斯立。未生性即心，既生拘气质，以人合天心，养性最为急。性是天之根，命是地之质，分之名五常，其实一性毕。仁义礼智信，为人当体贴，慎之在一心，言行要修饬。大者在五伦，君臣尊卑别，父母即是天，兄弟如手足。夫妇要谐和，朋友忠信切，五伦果然敦，天地一气接。 

　　保养精气神，提防眼耳口，外三宝不伐，内三宝不泄，却病又延年，才好立功业。功业要从心，静存当动察，静养未发中，动循天理则，正心乃修身，齐家而治国。 

　　东方甲乙青，南方丙丁赤，西方庚辛白，北方壬癸黑，四方配四时，戊己中黄色。土德造化根，五行为枢极，惟以迹象求，天机何人识？五行止阴阳，变化多不测。 

　　天上有五星，地下有五岳，泰华衡嵩恒，三公受天秩，五岳主中华，外域不在列。名山说昆仑，须弥天地脊，生发众山川，分肢而劈脉。河济与江淮，中华为四渎，弱水若流沙，此类难指屈。 

　　天地一气连，星辰通地极，日月共五星，七政综大略。东方曰苍龙，南方曰朱雀，西方白虎形，北方玄武七。中天紫微垣，天帝之宫阙，太微是明堂，天市百货积。人事悉在天，所以天人一，天子要法天，公卿为辅弼。代天养万民，君臣之职业，民命系天心，时时要儆惕。 

　　从古多圣人，万民都关切，爱敬笃君亲，又愁人陷溺。尧舜事其君，伊周尽其职，达则天下安，穷则独善立。孔孟救民心，当时少人识，后人学孔孟，须先仁义急。不忍为不良，不敢入邪僻，诚正始修齐，推诸天下一。 

　　《诗》《书》《易》《春秋》，孔子所删辑。三礼首《周官》，《礼记》多残缺，《礼仪》汉人编，与圣多不协。能知圣人心，才解圣人籍。圣人有何奇？存心养性亟。性尽心合天，万理归于一。一理定乾坤，时中妙损益，不必拘古人，古人都相契。 

　　唐虞夏商周，帝王俱盛德，尧舜禹汤文，武王同一辙。二帝与三王，万古之圭臬。夏以妹喜亡，商以妲己灭，周家八百年，秦皇袭基业，弃礼逞强横，先王规矩熄。汉高起布衣，灭楚王统一，王莽假谦恭，哀平祚中歇。光武兴南阳，民心思汉室，传世至建安，曹瞒逞凶逆。不筑受禅台，孙吴亦草窃。昭烈虽偏安，君臣志讨贼。史以三国称，陈寿无直笔。三马竞同槽，依然踵旧迹，一传遂衰微，骨肉相煎急。五胡扰中原，四方又分裂，刘渊居晋阳，上党石勒羯，扶风是姚羌，苻氐临渭立，慕容本鲜卑，昌黎为都业。渡江马化牛，南朝疆土蹙。寄奴本汉孙，而不正名实，篡弑等萧齐，梁陈又争夺。五胡不久衰，拓跋元魏立，再世出高齐，东西两魏敌，西魏亡于周，宇文东魏杰。杨坚周妇翁，托孤昧臣节，所以子隋炀，父兄敢弑逆，虽有混一功，转瞬宗祀绝。李渊守晋阳，世民以计劫，天授英明姿，而不修子职，既将兄弟残，父亦难安席，禅位称上皇，贞观有治略，善治绵国基，蔑伦产妖孽。武氏自号周，唐宗遭杀戮，祸乱起宫闱，子孙渐衰歇。中晚藩镇强，割据兼草窃。朱温芒砀民，灭唐兄面斥，存勖能灭梁，后来大荒逸。石晋父契丹，败亡何迅速，后汉智远刘，后周郭威接，争夺数十年，草草堪太息。红光罩天孩，赵宋本天畀，得国少光明，兄终思弟及。太宗负厥兄，子孙蒙罪业，西夏及金辽，侵侮讥臣妾。南渡仅偏安，太祖裔孙及，和议终难凭，帝舟遭覆溺。培养尚可风，文武多贤杰，表表文文山，从容全大节。元朝九十年，草率而杌隉。明祖本齐民，艰难创基业。不念勋臣功，苛刻多诛戮，子孙遂相残，燕王亦惨刻，贤嗣短祚亡，东厂遗祸烈。江刘逮忠贤，宦竖干权一，庄烈思有为，小人满朝邑。皇清万万年，圣圣相承接，六合仰天仁，从古无能匹。 

　　旷观古今来，兴衰如旦夕，有德则昌荣，无德则消灭。苍天爱生民，亶聪建皇极，念念体天心，乃是人君职。从古大圣人，随时凛兢业，圣主需良臣，治功斯卓绝。贤臣不希荣，但求要肫切，耕莘钓渭人，岂可拘资格？贤士最难逢，培养非一日，礼贤下士真，山川灵秀结。世世有贤臣，时时善损益，士人读诗书，须以圣为的。德造于圣人，佐君成伟绩。颜渊问为邦，只是求匡弼。孔孟若逢时，伊周同相业。臣无圣人心，欺君害民贼。事君如事亲，致身而力竭。所以下学人，便当守诚一，念念能勿欺，事事规矩立，欲尽天理纯，经纶谈笑协。 

　　近人重章词，词章何可蔑？忠孝为本源，文章光日月。诗以道性情，天籁岂容閟？心正而身修，风雅无人及。若但务淫夸，悖逆伤天德。书法泄菁华，圣人递造作，可以正人伦，可以详物则。点画要分明，六体循古法，无德徒精工，术艺亦何益？世上万千途，修己治人毕，己正亦正人，礼乐文为集。文莫吾犹人，躬行须心得，责在君亲师，养教功能密。世无圣人师，学述遂衰息，天理与人情，临政多忽略。 

　　吉凶军宾嘉，五礼之名目。金石丝竹音，匏土与木革，此是乐器名，于今多阙逸。宫商角徵羽，喉腭齿唇舌，人有自然声，器数为之节。礼乐养人心，随时要修葺，法古要宜今，不可太拘执。束发受诗书，便把志向立，多见与多闻，是怕当择别。必有圣贤师，人材始超轶。四子并六经，义理多详晰。此外广见闻，其中多谬说，若不辨瑕瑜，人心反滋戚。为此告蒙童，戒之宜勉力。
