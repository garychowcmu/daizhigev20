蒙养诗教 清 胡〈棩去木〉

　　○立 

　　书生站立要端然，气象如山学圣贤。下莫参差跷一足，上毋斜倒侧双肩。摆摇不定应生厌，倚靠难停更可怜。立定脚根从此始，德容古训至今传。 

　　○行 
　　行步童子寓圣功，采齐肆夏古人风。周旋曲折循规矩，进退优游守敬恭。若遇亲邻前拱揖，或逢尊辈继追从。凡人皆可为尧舜，只在徐行后长中。 

　　○坐 

　　坐来端拱肃容仪，养重收心在此时。莫把一身偏左右，谩将两手戏东西。横肱碍肘招人恶，跷足张箕惹众嗤。记得古人言一句，坐如尸也是吾师。 

　　○笼手 

　　缘何舞弄好嬉玩，两袖垂来欠雅观。若肯习仪都可学，只消笼起甚无难。手心略与中心近，右掌开平左掌安。再得从容通礼数，谁人见汝不欣欢。 

　　○拱手 

　　须记逢人把礼施，人因拱手作威仪。初逢用此相参见，临去还将作别辞。中礼不过令并口，至恭方举到平肩。少时若未先娴习，试诵鄘风相鼠诗。 

　　○肃揖 

　　南北先分左右施，次将两足立教齐。从心抄满圆舒翼，近额提高勿过肩。渐次屈来同磐折，从容弯下记头低。起时尤要身平直，方见趋庭迈等夷。 

　　○展拜 

　　拜时又手要从容，渐渐身弯是鞠躬。跪始左兮右屈起，起先右也左伸同。手齐按地方成伏，膝衬扶肱叉着胸。直到平身当礼毕，毫无踧踖乃称恭。 

　　○着衣 

　　生人何以异牛羊，上有衣兮下有裳。衣着必先提领袖，裤垂休使露裈裆。顶冠束带成君子，袒裼昌披是病狂。倘若绽污勤补浣，穿来全不碍端庄。 

　　○吃饭 

　　饮食随时饱便休，不宜拣择与贪求。若陪尊席毋先举，便是同行务逊酬。鱼肉吃残须莫反，饭汤流啜最堪羞。遗羹让果垂青史，饮食之人乃下流。 

　　○应对 

　　诸生说话忌声高，详缓温柔贵有条。讯问到来犹顾让，语言未及怎唠叨。至诚老实为忠信，谑浪虚浮没下梢。不见巧言同利口，覆家败事尽渠招。 

　　○静声 

　　非言非语本无声，何事闻来却厌频？故故腭痰多嗽咳，常常呵欠没精神。岂关饱后时噫哕，罔顾庭前遍唾津。总是放心收未得，不思何以拜枫宸。 

　　○敛气 

　　人前只管鼻吹呼，定是心粗气始粗。试奉天君心作帅，自降物役气从吾。惺惺守去令常在，款款调来渐若无。仿佛屏除如不息，肃然端的圣之徒。 

　　○寝息 

　　宴息调神自有时，那堪昏睡竟无知？须防面仰令张口，更忌身番作偃尸。蠖屈隈藏呼吸小，龙潜寂静梦魂怡。窗前若警鸡初喔，平旦几希仔细思。 

　　○出恭 

　　诸生领着出恭牌，须择无人僻地来。若犯日星俱有罪，正当门路亦多灾。登牏应记宽衣去，下厕还该净手回。或是清池令龌龊，丧心无行岂良才。 

　　○洒扫 

　　洒扫经仪习在晨，盥盆箕帚奉循循。中堂播水室握水，右手驱尘袂鄣尘。拚则退行先自奥，扱之移聚向当身。莫嫌服事为人役，从此裁成诣圣神。 

　　○事亲 

　　父母恩深等昊天，孩童孝顺报难全。早晨先起问安否，晚夕还来看坐眠。吃果使思怀顾养，出门须想望云边。有时打骂母嗔怒，更要和颜近膝前。 

　　○事兄 

　　兄友弟兮弟恭兄，天然伦序要分明。席间务请兄东坐，路上应该弟后行。食莫占先须逊让，财宁取少勿欺争。谆谆诲汝无他意，为是同胞共乳生。 

　　○尊师 

　　父生君养分相参，教者惟师恩并三。传不习乎须日省，道宜尊也始无惭。纵遭扑责心休怨，即代烦劳事亦甘。就养服勤皆古训，春风时雨细详探。 

　　○处友 

　　朋友之交道若何？少年为弟长为哥。同窗共砚须谦让，立志存心互切摩。勿以善玩为最契，毋因小失便伤和。至诚好学当亲近，戏嫚狂生莫近他。 

　　○见宾 

　　日听呦呦歌鹿鸣，嘉宾相见即相迎。主人肃客右边入，客逊主人西上行。拜坐毕时当举问，酒汤初进合亲呈。席终礼送详宾顾，恭敬周旋在至诚。 

　　○读书 

　　出入躬行力有余，便当勤读圣贤书。少年着力中年熟，小字能通大字如。句句咀含风韵美，条条朗悟月怀虚。养成有用真经济，穷达均宜道在余。 

　　○写字 

　　圣贤经术义何深，尽在书中点画寻。体辨象形至假借，功多勾榻及摹临。拈毫运用惟虚掌，先字操持必正心。心正自然令笔正，此言珍重胜南金。 

　　○歌诗 

　　诗教功全养性情，性情调洽听歌声。勾舒串振伦无夺，生长收藏曲始成。唱和一堂归大雅，感通天下自和平。孔门点瑟回琴乐，不异飏言韵载赓。
