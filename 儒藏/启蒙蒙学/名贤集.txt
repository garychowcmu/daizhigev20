《名贤集》
　　
　　但行好事，莫问前程。与人方便，自己方便。善与人交，久而敬之。 
　　人贫志短，马瘦毛长。人心似铁，官法如炉。谏之双美，毁之两伤。 
　　赞叹福生，作念祸生。积善之家，必有余庆。积恶之家，必有余殃。 
　　休争闲气，日又平西。来之不善，去之亦易。人平不语，水平不流。 
　　得荣思辱，身安思危。羊羔虽美，众口难调。事要三思，免劳后悔。 
　　太子入学，庶民同例。官至一品，万法依条。得之有本，失之无本。 
　　凡事从实，积福自厚。无功受禄，寝食不安。才高语壮，势大欺人。 
　　言多语失，食多伤心。送朋友酒，日食三餐。酒要少吃，事要多知。 
　　相争告人，万种无益。礼于下人，必有所求。敏而好学，不耻下问。 
　　居必择邻，交必良友。顺天者存，逆天者亡。得人一牛，还人一马。 
　　老实常在，脱空常败。人为财死，鸟为食亡。三人同行，必有我师。 
　　人无远虑，必有近忧。寸心不昧，万法皆明。明中施舍，暗里填还。 
　　人间私语，天闻若雷。暗室亏心，神目如电。肚里蹊跷，神道先知。 
　　人离乡贱，物离乡贵。杀人可恕，情理难容。人欲可断，天理可循。 
　　
　　
　　黄金浮世在，白发故人稀。黄金非为贵，安乐值钱多。休争三寸气， 
　　白了少年头。百年随时过，万事转头空。耕牛无宿草，仓鼠有余粮。 
　　万事已分定，浮生空自忙。结有德之朋，绝无义之友。常存克己心， 
　　法度要谨守。君子坦荡荡，小人常戚戚。见事知长短，人面识高低。 
　　心高遮胜事，地高偃水流。水深流去慢，贵人语话迟。道高龙虎伏， 
　　德重鬼神钦。人高谈古今，物高价出头。休倚时来势，提防运去时。 
　　藤萝绕树生，树倒藤萝死。官满如花谢，势败奴欺主。命强人欺鬼， 
　　时衰鬼弄人。但得一步地，何须不为人。人无千日好，花无百日红。 
　　人有十年壮，鬼神不敢傍。饶人不是痴，过后得便宜。量小非君子， 
　　无度不丈夫。路遥知马力，日久见人心。长存君子道，须有称心时。 
　　雁飞不到处，人被名利牵。地有三江水，人无四海心。有钱便使用， 
　　死后一场空。为仁不富矣，为富不仁矣。君子喻于义，小人喻于利。 
　　贫而无怨难，富而不骄易。百年还在命，半点不由人。在家敬父母， 
　　何须烧远香。家贫和也好，不义富何如。晴干开水道，须防暴雨时。 
　　寒门生贵子，白屋出公卿。将相本无种，男儿当自强。欲要夫子行， 
　　无可一日清。三千徒众立，七十二贤人。成人不自在，自在不成人。 
　　国正天心顺，官请民自安。妻贤夫祸少，子孝父心宽。白云朝朝过， 
　　青天日日闲。自家无运至，却怨世界难。有钱能解语，无钱语不听。 
　　时间风火性，烧了岁寒衣。人生不满百，长怀千岁忧。来说是非者， 
　　便是是非人。积善有善报，积恶有恶报。报应有早晚，祸福自不错。 
　　花开重有日，人无长少年。人无害虎心，虎有伤人意。上山擒虎易， 
　　开口告人难。忠臣不怕死，怕死不忠臣。从前多少事，过去一场空。 
　　满怀心腹事，尽在不言中。既在屋檐下，怎敢不低头。家贫知孝子， 
　　国乱识忠臣。凡是登途者，都是薄福人。家贫君子拙，时来小人强。 
　　命好心也好，富贵直到老。命好心不好，中途夭折了。心命都不好， 
　　穷苦直到老。年老心未老，人穷行莫穷。自古皆有死，民无信不立。 
　　
　　乖汉瞒痴汉，痴汉总不知。乖汉变驴子，却被傻子骑。 
　　
　　长将好事于人，祸不临身害己。既读孔圣之书，必达周公之礼。 
　　君子敬而无失，与人恭而有礼。事君数斯辱矣，朋友数斯疏矣。 
　　人无酬天之力，天有养人之功。好马不配双鞍，忠臣不事二主。 
　　长想有力之奴，不念无为之子。人有旦夕祸福，天有昼夜阴晴。 
　　人无横财不富，马无夜草不肥。君子当权积福，小人仗势欺人。 
　　人将礼乐为先，树将枝叶为林。马有垂缰之义，狗有湿草之恩。 
　　运去黄金失色，时来铁也争光。怕人知道休做，让人敬重勤学。 
　　泰山不却微尘，积小垒成高大。人道谁无烦恼，风来浪也白头。 
　　
　　贫居闹市无人问，富在深山有远亲。人情好似初相见，到老终无怨恨心。 
　　白马红缨彩色新，不是亲者强来亲。一朝马死黄金尽，亲者如同陌路人。 
　　青草发时便盖地，运通何许觅故人。但能依理求生计，一字黄金不见人。 
　　财与人交便见心，高山流水向古今。莫做亏心侥幸事，自然灾祸不来侵。 
　　人着人死天不肯，天着人死有何难。我见几家贫了富，几家富了又还贫。 
　　三寸气在千般用，一旦无常万事休。人见利而不见害，鱼见食而不见钩。 
　　是非只为多开口，烦恼皆因强出头。人生稀有七十余，多少风光不同居。 
　　长江一去无回浪，人老何曾再少年。大道劝人三件事，戒酒除花莫赌钱。 
　　平生正直无私取，问甚天公饶不饶。猛虎不在当道卧，困龙也有上天时。 
　　临崖勒马收缰晚，船到江心补漏迟。家业有时为来往，还钱常记借钱时。 
　　金风未动蝉先觉，暗算无常死不知。青山只会明今古，绿水何曾洗是非。 
　　长将有日思无日，莫待无时思有时。善恶到头终有报，只争来早与来迟。 
　　蒿里隐着灵芝草，泥内隐着紫金杯。劝君莫做亏心事，古往今来放过谁。 
　　山寺日高僧未起，算来名利不如闲。言多语失皆因酒，义断亲疏只为钱。 
　　有事但逢君子说，是非莫听小人言。妻贤何愁家不富，子孝何须父向前。 
　　心好家门生贵子，命好何须靠祖田。侵人田土骗人钱，荣华富贵不多年。 
　　莫道眼前无报应，分明折在子孙边。酒逢知己千杯少，话不投机半句多。 
　　衣服破时宾客少，识人多处是非多。草怕严霜霜怕日，恶人自有恶人磨。 
　　月过十五光明少，人过中年万事和。良言一句三冬暖，恶语伤人六月寒。 
　　雨里深山雪里烟，看时容易做时难。无名草木年年发，不信男儿一世穷。 
　　若不与人行方便，念尽弥陀总是空。少年休笑白头翁，花开能有几日红。 
　　越奸越狡越贫穷，奸狡原来天不容。富贵若从奸狡得，世间壮汉吸西风。 
　　忠臣不事二君主，烈女不嫁二夫郎。小人狡猾心肠歹，君子公平托上苍。 
　　一字千斤价不多，会文会算有谁过。身小会文国家用，大汉空长作什么。 
　　
