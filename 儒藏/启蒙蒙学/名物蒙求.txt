名物蒙求　　（宋）方逢辰 撰 

　　天尊地卑，乾坤定住。轻清为天，重浊为地。丽乎天者，日月星辰。润以雨露，鼓以风霆。云维何兴？以水之升。雨维何降？以云之烝。阳为阴系，风旋飚回。阳为阴蓄，迸裂而雷。惟霁斯虹，惟震斯电，散为烟霞，凝为雹霰。日中则昃，月满则亏。往来进退，消息盈虚。时乎阳明，宇宙轩豁。白日青天，光风霁月。时乎阴浊，霿雾混茫。曦娥受曀，彗孛生芒。是以圣人，抑阴崇阳。《诗》防霰雪，《易》戒冰霜。丽乎地者，山川岳渎。高平为原，窈深为谷。山脊曰冈，山足曰麓。邱言其高，阿言其曲。土山为阜，大阜为陵。岩崖岛屿，巘嶂岫岑。孤峰峭壁，绝峤平峦。凡此之类，皆名为山。滔滔者水，涓涓者泉。激为滩濑，深为潭渊。有涯有涘，有源有流。渡口为津，沙碛为洲。地泽陂塘，渚汀浦溆。坎井波涛，皆隶乎水。小路为径，通道为衢。闹则市井，静则郊墟。林圃苑囿，皆谓为园。畦畴垅亩，皆谓之田。高原下隰，西陌东阡。一耒之土，万民之天。尊为京都，卑为郡邑。高城深池，重关叠壁。洞蠡灭苗，崤函亡秦。险不如德，地不如人。 

　　中于天地，惟人最灵。耳目鼻口，具人之形。得其清者，圣人贤人。得其浊者，愚夫凡民。读书为士，耕田为农。行商坐贾，技艺百工。是谓四民，各有所业。其为士者，豪俊英杰。秩序五典，维持三纲。君臣以立，父子以匡。假之者霸，由之者王。用之则治，不用则亡。四民之外，僧道医卜。或为佣工，皂隶僮仆。 

　　人生而群，不可无教。君仁臣忠，父慈子孝。别而夫妇，信而友朋。长幼有序，是谓人伦。出而交际，师友主宾。入而亲睦，伯叔弟兄。诸姑姊妹，皆父党亲。曰姨曰舅，母党之姻。高曾祖父，在己身前。由己而后，子孙曾玄。是为九族，教人亲亲。妻父曰婚，婿父曰姻。同姓之亲，宗族百世。异姓之亲，姑舅甥婿。生民有欲，无主则争。乃立之君，辅以公卿。大夫及士，分职朝廷。外置诸侯，各治其民。封建一变，为郡为县。乃置守令，佐以丞掾。小争则讼，大争则兵。乃置军旅，将帅专征。以御蛮夷，以遏寇贼。凡此设官，皆为民极。 

　　民物之初，同一太极。全者为人，偏者为物。物有知者，鸟兽之属。物无知者，为草为木。椅桐梓杞，楩楠豫章。杶桧栝柏，皆材之良。枫柞梧楸，惟邓林木。筠篁蓧簜，惟谓川竹。松柏后凋，蒲柳先零。大则栋梁，小则薪蒸。棕长则剥，漆茂则刳。能不如拙，智不如愚。不才自寿，惟樗惟栎。长恶自伐，惟荆惟棘。桑柘可丝，麻枲可织。草木之功，此为第一。 

　　园林富贵，桃李秾华。清明杏雨，寒食梨花。海棠夸蜀，牡丹盛唐。药翻禁掖，薇对省郎。紫槿朱榴，棣棠石竹。含笑蔷薇，凤仙罂粟。荼蘼架上，萱草庭前。瑞香茉莉，山矾水仙。孰为幽贞，一扫浮丽。冬雪癯梅，秋风老桂。南国山茶，散火雪霜。兰生深林，自遁于荒。濂溪爱莲，陶潜爱菊。莲不受污，菊拔流俗。夏葵向日，乃心太阳。秋蓉拒霜，以质而章。花发其英，果敛其实。以充笾豆，椇榛枣栗。梅入商鼎，杏登孔坛。橘不逾淮，荔走长安。仁杏得名，去外食心，核桃得名，去肉取仁。植梨菱芡，樱笋枇杷。采莲折藕，沉李浮瓜。梁圆椑柿，唐真柑橙，大柚小橘，同类异名。 

　　孰如五谷，能养万民。黍稷菽麦，与稻则均。种之曰稼，敛之曰穑。其穗曰颖，其实曰粒。可酿者秫，可炊者粳。惟蔬与菜，可以芼羹，苹蘩召南，葵菽豳风。春初早韭，秋末晚菘，蒌高之苗，荻笋之茁。苣苦荠甘，芥辛莼滑。脆琼芦菔，甜冰蔓菁。西风菰芋，深雪菠茭。笋蕨葱薤，瓜瓠苋蒲。可以为齑，可以为菹。乱为荑稗，反害稼穑。 

　　蔓为藤罗，旁附荆棘。腐气为菌，朝生夕枯。阴润为苔，不刬则鉏。其生无根，曰水上萍。青蒲翠荇，红蓼白蘋。待霜葭菼，鸣雨芭蕉。或比小人，蒿史蓬萧。为获杂薰，为薋及葹。或比君子，为兰为芝。苣蘅芳芷，荃蕙江蓠。丝苓相附，蓬麻夹持。 

　　木身为干，别为枝条。木末曰杪，枝杪曰梢。方苞为蕊，下承为萼。结子为实，陨叶为萚。始生曰茁，再生曰蘖。复命归根，勾伸甲坼。 

　　草木之外，鸟兽虫豸。彼虽微物，亦有天理。蜂蚁君臣，虎狼父子。慈乌反哺，羔羊跪乳。睢鸠有别，鸿雁有序。豺獭报本，犬马恋主。驺不履草，恶伤乎物。狐必首丘，不忘所出。兽有麒麟，禽有凤凰。世治则出，世乱则藏。鸢飞戾天，高凌云烟，鹏搏九万，顺风孤骞。鹄举千里，鹤鸣九皋。鹓雏鸑鷟，皆为异毛。维彼鸷禽，能击鸟雀。维鹯维鹘，鹰隼雕鹗。喧啾众禽，各适其情。鸤鸠鸣雨，布谷催耕。北雁宾秋，蜀鹃送春。莺鹂求友，燕雀依人。水禽鸳鹭，鸥凫之属。家禽翰音，匪鹅伊鹜。维彼恶鸟，为鸱为鸮。毒人曰鸩，不孝曰枭。 

　　兽则牛羊，犬豕糜鹿。羊子曰羔，牛子曰犊。豕子曰豚，鹿子曰麛。犬属为狮，狮子曰猊。孰为猛兽？虎豹熊罴，为犀为象，为貅为貔。马称其才，骐骥骅骝。兽恶其诈，猩狙猿猴。鼫鼠五技，狡免三穴。技多则穷，巧多则拙。狐凭于城，则不可焚。鼠依于社，则不可熏。凡此之类，以比小人。羽毛之外，又有介鳞。天池之鲲，龙门之鲤，曰鲸曰鲵，鲈鳜鳣鲔，凡此之类，谓之鳞虫。鳞虫之长，曰蛟曰龙。如彼介虫，鼋鼍龟鳖，为蟹为虾，螺蚌蜗蛤。 

　　维彼倮虫，无鳞介羽，蚯蚓蜥蜴，鳅鳝蛇虺。他如微物，总曰虫豸。鸣为蝉蛩，网为蛛蟢。湿腐为蚋，草腐为萤。飞为蜂蝶，螫为蚊蝇。蠹木曰蚁，害稼曰螟。维此原蚕，衣被万民。 

　　天地之初，既有民物。苟无四时，何以作息？春生夏长，秋收冬藏。春为木德，盛于东方。草木甲坼，鸟兽孳育。人民在田，播种百谷。夏为火德，万物钦荣。人民在田，以籽以耘。金行于秋，万物敛揪。是为西成，无种不收。冬为水德，万物闭塞。三时务农，一时休息。四时之内，美景良辰。寒食禁火，元夕放灯。上已流杯，清明插柳。端午蒲觞，重阳菊酒。七夕穿针，中秋赏桂。冬至书云，除夜守岁。 

　　生民之初，未有火食。始自庖牺，教民炮炙。生民之初，未有粒食。始自农稷，教民稼穑。古之圣贤，奉己甚薄。饭以粝粱，羹以藜藿。禹恶旨酒，孔饭疏食。孝以菽水，礼以鸡黍。世之愚人，醉醲饱腥。万钱下著，五斗解酲。盘有淆核，馔有膻荤。翠釜紫驼，玉盘素鳞。解鼋胹蹯，烹龙炮玉。味薄齑盐，食厌梁肉。亦有圣贤，为礼薄厚，仲尼月肉，穆生醴酒。亦有君子，嗜味之清。庾郎之韭，张翰之莼。饮食之未，祸福之机。宋羹之偏，华元覆师。鲁酒之薄，邯郸受围。是故君子，必谨其微。 

　　生民之初，未有衣服。或衣羽皮，或衣草木。中古圣人，易以衣裳。由朴而文，由略而详。冠曰弁冕，屦曰履舄。有簪有缨，有绚有繶。大带曰绅，蔽膝曰韨。珩璜为佩，组绶为绂。纨绔公子，锦幛豪家。楚客珠履，杨姨锦花。夏而絺绤，冬而狐貉。昼日绣衣，香风罗幕。蓑笠牧子，袯襫耕夫。卒岁无褐，平生无襦。芰制高人，蓉裳逸客。裋褐长裙，角巾短帻。亦有矫情，伪为洁己。孝廉垢衣，丞相布被。惟儒守正，其服必端。章甫逢掖，博带峨冠。 

　　生民之初，穴处巢居。中古圣人，易以室庐。以御风雨，上栋下宇。以御冬寒，塞向墐户。单扉曰户，两户曰门。门阃曰闑，守户曰阍。户扇为扉，户本为枢。境门曰关，里门曰闾。内寝曰室，外寝曰堂。门侧为塾，两庑为厢。寄托曰庐，居土曰舍。累土曰台，有屋曰榭。周垣曰院，堂前为庭。客舍曰馆，停止曰亭。门关禁暴，栏杆防危。窗牖明通，阶戺等差。天子之居，堂尊陛卑。金门玉阙，紫殿丹墀。昔之圣贤，示民以质。尧尚茅茨，禹卑宫室。朴桷不斫，土阶无华。胡为后王，改俭为奢。峻宇雕墙，丹楹刻桷。五步一楼，十步一阁。秦皇阿房，汉武建章。临春结绮，花萼披香。侯王甲第，公子豪家。画栋飞云，绣甍结霞。舞榭歌楼，凉台燠馆。岩壑高人，溪山伟观。药房荪壁，竹户松关。白云一屋，明月三间。儒者之居，其室环堵，圭窦筚门，瓮牖蓬户。 

　　太古之初，未有用器，圣人始教，创物以智。为网为罟，教民佃通。为耒为耜，教民菑畲。杵臼舟车，弦弧剡矢。器物之兴，礼乐以起。古人燔黍，未有甑釜。抔饮汗尊，蕢桴土鼓。由朴而文，鼎鼐及鼒。笾豆篿簋，壶尊罍彝。饮以爵盏，罚以觯觥。瓮以实醢，俎以载牲。瓒以为灌，洗以为盥。礼以乐兴，登歌下管。堂上以乐，戛击鸣球。搏拊琴瑟，以歌以讴。堂下之乐，箫管鼗鼓。间以笙镛，作柷止敔。编磬为石，编钟为金。革则鼓鼗，丝则琴瑟。埙土笙匏，龠笛为竹。孰为木音！如敔如柷。蚕耕之器，薄槌筥筐。机杼为帛，剪尺为裳。耒耜鉏犁，畚锸蕢蓧。渔家之器，扁舟短棹，雪蓑雨笠，浪桨烟篙。商舸万柁，蛮舶千艘，帆影秋风，橹声月夜。酒家之器，杯柈盏斝，樽壶瓶罍，觥觞卮爵，罂瓮槽篘，榼觚锺勺。僧家之器，鼓磐钟鱼。道家之器，茶灶丹炉。攻战之器，金鼓铙镯，甲胄戈矛，剑弓刀槊。惟儒何用？身备百工，体无不具，用无不通。细入毫厘，大包天地。一贯精粗，道不离器。 

