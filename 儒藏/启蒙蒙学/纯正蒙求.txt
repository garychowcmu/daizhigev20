　　纯正蒙求　　（元）胡炳文 撰   

　　●纯正蒙求卷上 

　　蒙学宜择严师，故以师儒之教为先。师虽严，父母溺爱不可也，故父母之教次之。教在父师，学在己，故勤学又次之。然学莫大于明伦，故列五者之伦，而于父子加详焉！

　　师儒之教

　　朱子蒙训，吕氏斋规。

　　宋子朱子，名熹，字仲晦，谥徽国文公。尝作训蒙五篇，名《童蒙须知》。大略：一要身体端整，衣冠鞋袜洁净整齐；二要低声下气，语言详缓，不可高声哄闹，浮言戏笑；行步端整，不可疾走跳踯；三要居处之地，常扫拭几案。文字笔砚，常严肃整齐；四要读书字字响亮，心到、眼到、手到，写字要一笔一画，严整分明；五于杂细事宜，皆要谨慎。

　　宋东莱先生吕祖谦，字伯恭，谥成公。《斋规》首章云：“凡与此集者，以孝悌、忠信为主，其不顺于父母、不友于兄弟、不睦于宗族、不诚于朋友、言行相反、文过饰非者，不在此位。既与集，而或犯，同志者规之，规之不可，责之，责之不可，告于众而共勉之，终不悛者，除其籍。”

　　伯强端坐，阳城斥归。

　　宋焦千之，字伯强，严毅方正。吕正献公公著延之教子。诸生小有过，伯强端坐召与相对，竟日夕不与语，俟恐惧畏伏，方略降辞色。时荥阳公希哲方十余岁，内则父兄教导之笃，外则伯强师训之严，故德器成就，大异众人。公尝云：“人生无贤父兄、严师友而能有成者，鲜矣。”

　　唐阳城，字亢宗，为国子司业。引诸生告之曰：“凡学者，所以学为忠与孝也，诸生有久不省者乎？”明日谒城还养者二十辈，有三年不归侍者，斥之使归。简孝秀德行者，升堂；沈酗、不率教者，皆罢。躬讲经籍，生徒忻忻，皆有法度。

　　父母之教

　　文潜古句，武侯家书。

　　宋张耒，字文潜，作古句戒子序云：北邻卖饼儿，每五鼓未旦，即绕街呼卖，虽大风严寒，时刻不少差也。示巨诗曰：“城头月落霜如雪，楼头五鼓声又绝。捧盘出户歌一声，市桥东西人未行。北风吹衣射我饼，不忧衣单忧饼冷。业无高卑志当坚，男儿有求安得闲。”

　　蜀丞相诸葛亮，字孔明，谥武侯。家书与子瞻云：“夫学须静也；才须学也，非学无以广才；非静无以成学。慆慢则不能研精，险躁则不能理性。年与时驰，意与岁去，遂成枯落，悲欢穷庐，将复何及也？”又云：“若志不强毅，意不慷慨，徒碌碌滞于俗，默默束于情，永窜伏于凡庸，不免于下流矣。”

　　柳亲和熊，孟母买猪。

　　唐柳公绰，妻韩氏，相国休之曾孙。家法严肃，常令粉苦参、黄连、熊胆，和为丸，俾诸子永夜读书，含之以资勤苦。

　　孟子少时，问其母东家杀猪何为？母曰：“欲啖汝。”既而悔曰：“吾闻古有胎教，今适有知而欺之，是教之不信。”乃买猪肉以食之。

　　勤学之功

　　君实枕圆，纯仁帐墨。

　　宋丞相司马温公光，字君实，刻苦好学，以圆木为警枕，少睡则枕转而觉，又起读书。宋丞相范纯仁，字尧夫，文正公之子。昼夜肄业，置烛帐中，夜分不寐。后公贵，夫人犹收其帐，顶如墨色，以示诸子曰：“此汝父少时勤学，灯烟迹也。”

　　仲淹齑茎，永叔画荻。

　　宋参政范文正公仲俺，字希文，少与友人在长白山读书，日煮粟米粥一器，俟冷，划为四块，断齑十余茎，酢汁半盂，早晚暖而啖之。如是者三年。

　　宋参政欧阳文忠公修，字永叔，四岁而孤。母韩国夫人，亲教公读书。贫甚，以荻画地学书。公敏悟过人，见辄成诵，比成人，举进士。

　　横浦辞衣，徂徕却食。

　　宋横浦居士张九成，字子韶，勤苦学。隆冬衣食不给，乡人有以袭衣送者，公辞之曰：“士处贫苦，正是做工夫时节，若不痛自节抑，则贪欲心生，廉耻道丧，工夫安在？”

　　宋徂徕先生石介，字守道。王济闻其困穷苦学，饷以盘食，公却之曰：“甘脆亦某所愿也，将何以继乎？朝餐膏粱，暮厌粗粝，人之常情也，所以不敢当赐。”

　　安中精专，延平融释。

　　宋黄履，字安中，精专读书。早晨经书，每诵五百遍，饭后史书，可诵百遍，夜诵子书三百遍。每诵书，危坐不动，句句分明。

　　宋延平先生李侗，字愿中，朱夫子师也。常云：“理会文字，须令一件融释了，方后更理会一件。”文公云：“‘融释’二字，下的极好，是他经历来，所以说得如此分明。”

　　父子之伦

　　仲车严谨，伯达整齐。

　　宋节孝处士徐积，字仲车，事母严谨，非大故未尝去其侧。一日，具公裳见贵官，忽自思曰：“见贵官尚必具公裳，朝夕见母，乃不具公服乎？”一日，母在外家，幞头晨省，外氏诸妇大笑之。如此旬日，虽屡笑不易，自是至老弥恪，且曰：“己之行敬，自此始。”

　　顾悌设几，梦孙更衣。

　　吴顾悌，字子通，以孝弟、廉正闻，为偏将军。每得父书，整衣设几，舒书其上，拜跪读之毕，复再拜。或疾耗之。问之，则临书垂泣，声更哽咽。

　　南唐江梦孙，事继母。旦则冠带温清，亲具侍膳毕，退更常服，力操耒耜；暮归，更衣侍膳乃退，就庠序。时号搢绅先生。

　　子路藜藿，季伟饭蔬。

　　子路见夫子曰：“负重涉远，不择地而休；亲老家贫，不择禄而仕。昔常食藜藿，为亲负米百里外。亲没，南游于楚，从车百乘，积粟万钟。愿藜藿、为亲负米，不可得也。树欲定而风不止，子欲养而亲不在。”子曰：“由也。可谓生事尽力，死事尽思者也。”

　　东汉茅容，字季伟，年四十余，耕于野。与等辈避雨树下，众皆夷踞，容独危坐愈恭，郭林宗见而异之，因请寓宿。容杀鸡为馔，林宗谓为己设，而以供其母，自以菜蔬与客同饭。林宗起拜之，曰：“卿贤乎哉！”因勤就学。

　　姜诗供鲙，载良效驴。

　　东汉姜诗，字士逊，事母至孝。妻庞氏，奉顺尤谨。母好饮江水，水去舍六七里，妻常溯流而汲，后值风不得时还，母渴，责诗而遗之。妻寄止邻舍，昼夜纺绩。市珍羞，使邻母以意自遗。如是久之，姑怪，问邻母，具对，姑惭感，呼还，思养愈笃。姑嗜鱼鲙，又不能独食，夫妇力作，供鱼鲙，呼邻母共之。舍侧忽涌泉，味如江水，每旦辄出双鲤，常供二母膳。

　　东汉戴良，字叔鸾，性至孝。其母每闻驴鸣，则悦，良常效之，以悦其母。

　　伯瑜悲泣，志宽痛苦。

　　韩伯瑜有过，母杖之泣，母曰：“往者杖汝，常悦而受之，今何泣？”对曰：“往者杖常痛，知母康健，今杖不痛，知母衰，是以悲泣。”

　　唐张志宽，为里正诣县，称母疾，急求归。令问状，曰：“母有所苦，志宽亦有所苦，今患心痛，知母有疾。”令怒其妄，系之狱。驰验，如所言，遣之。

　　黔娄尝粪，蔡顺弤吐。

　　南齐庾黔娄，为孱陵令。到县未旬日，父易在家遘疾，黔娄忽心惊，举身流汗，即日弃官，归家，时父疾始二日。医云：“欲知差剧，但尝粪甜苦。”黔娄尝之，味转甜滑，心愈忧苦。每夜稽颡北辰，求以身代。

　　东汉蔡顺，字君仲，少养母，甘口之物，不敢先尝。母因酒吐，恐中有毒，乃弤其吐。

　　伯休卧地，季义负土。

　　宋司马康，字伯休，丁母忧，勺水不入口，三日杖而后能起。治丧皆用礼、经家法。父温公薨，执丧如夫人，哀毁有加焉。蔬食卧地，得腹疾，亲戚勉以食肉，终不肯。

　　晋许孜，字季义，亲没，负土成坟。人有助者，昼不逆，夜除之。每一悲哀，鸟兽翔集，列植松柏五六里。一日，鹿犯栽松，孜叹曰：“鹿独不念我乎！”明日，猛兽杀鹿至犯所，孜怅怏埋鹿，猛兽即至前自扑死，孜又叹而埋之。后树木滋茂，立宅墓侧，奉亡如存，鹰雉同栖，兽鹿扰于庭。

　　王裒泣雷，许会号雨。

　　王裒，字伟元，痛父仪以非命死，隐居教授，三征七辟，皆不就。庐于墓侧，旦夕攀柏悲号，涕泪著树，树为之枯。母性畏雷，母没，每雷，辄到墓所曰：“裒在此。”

　　许伯会母丧，负土成坟。野火将逮茔树，悲号于天，俄雨火灭。

　　陈烈晦朔，孟诜至分。

　　宋陈烈，字季慈，性介特，笃于孝友。年十四，失恃怙，水浆不入口五日。自壮迨老，奉享如事生礼，寝兴晦朔未尝辍。

　　唐孟诜，家祭仪每用二至二分。司马温公云：“今仕宦者，职事既繁，但时至事暇，可以祭则卜筮，不必亥日及分至也。若不暇，卜日则至。依孟仪用分至，于事亦便。”

　　考亭祭墓，稚圭拜坟。

　　朱夫子，号考亭。戒子塾云：“终天之痛，无以自赎。惟有岁时祭祀，致其谨洁，犹是可著力处。”又曰：“比见墓祭土神之礼，全然灭裂，吾甚惧焉！既为先君讬体山林，而祀其主者，岂可如此。今后可与祭墓一样，以尽吾宁亲事神之意，勿令少有所隆杀。”

　　宋丞相，魏国韩忠献公琦，字稚圭。寒食亲拜二坟，因作诗曰：“春色清且明，节盛一百五，寒食遵遗俗，泼火霁新雨。非才忝国思，因病得吾土，何以知殊荣，此日奉宗祖。芳香达孝诚，僾若侍容语，礼成无一违，观者竟如堵。”

　　丁兰木像，寇准锺痕。

　　丁兰事母至孝，刻木像母事之。兰妻误烧其面，应时发落如割，遂放其妻，大哭不止。

　　宋丞相，莱国寇忠愍公准，字平仲。少时，不拘小节，爱飞鹰走犬。太夫人性严，每不胜怒，举称锤投之，中足流血，由是折节从学。及贵，母已亡，每扪其痕，辄哭。

　　张敷存扇，温叟闻钧。

　　南史张敷，生而母亡，数岁便有感慕之色。十岁求母遗物，惟得一扇，乃缄藏之。每至感思，开笥流涕。

　　宋刘温叟，字永令，父名■〈艹獄〉，终身不听乐，不游嵩、华。每赴内宴，闻钧奏号泣不已，谓若非君命，不敢至此。

　　范萱捧手，乐正伤足。

　　晋范宣，宇宣子，幼时，误以刀伤手，捧手改容，人问：“痛耶”？曰：“不足为痛，但受全体而致毁伤，不可处耳！”

　　《礼记》：乐正子春下堂而伤其足，数月不出，犹有忧色，门人问：“夫子之足瘳矣，数月不出，犹有忧色何也？”乐正子春曰：“善如尔之问也，善如尔之问也。夫父母全而生之，子全而归之，故君子顷步而不敢忘孝也。今予忘孝之道，是以有忧色也。”一举足而不敢忘父母，是故道而不径，舟而不游，不敢以先父母之遗体行殆。一出言，而不敢忘父母，是故，恶言不出于口，忿言不反于身，不辱其身，不羞其亲，可谓孝矣。

　　刘歊知意，景初惟欲。

　　南史刘歊，奉母寝食，不离左右。母意有所需，口未及言，歊已先知，手知营办，狼狈供奉。

　　宋晏敦复，字景初，性至孝。居官时，晨必问安。后出理公事，昼则亲膳毕，乃敢退食；夜则温清，俟寝定，乃敢退。休于私室，阴雨必拱立母侧，恐其闻雷而惊。或出遇雷，必驰归而问。母疾，躬治医药，通夕不解带。虽老，服勤不替。所得禄，尽以奉甘。旨，惟母欲，观意承志，不待言而行。赵概郡封，曾参吏禄。

　　宋参政赵康靖公概，字叔平，会郊祀，进阶封任一子京官，公乞以封母郡太君，宰相曰：“方为学士，封拟不久。”公曰：“母八十二，朝夕不可期愿，及今为荣。”许之。

　　子曾子曰：“往而不可还者亲也，椎牛而祭，不如鸡、豚之逮亲存也。初吾为吏，禄不及釜，尚欣欣有喜色，非以为多也，乐其逮亲也。既没之后，吾南游于楚，得尊官焉，堂九仞、传百乘，然而北面涕泣，非以为贱焉，悲不逮吾亲也。”

　　朱泰遇虎，睒子群鹿。

　　宋朱泰家贫，事母至孝，尝憩足山中，遇虎负去，泰瞑眩行百余步，忽醒，呼曰：“虎为暴食我，恨母无讬耳。”虎忽弃之，泰疾走以免。

　　睒子，嘉夷国人，父母年老丧目，睒子孝养甚至。时乱，取水不得，乃衣鹿皮，随群鹿往山中取水，遇君王出猎，射中之，睒子哀告曰：“一箭杀三人，父母年老无目，无人侍养。”言讫而死。君王怜之，乃取父母供之。

　　颜含蛇胆，修芝石英。

　　晋颜含，字弘都，少以孝闻。亲及两兄继没，嫂樊氏失明，药须蚺蛇胆，备求不得，忧叹累时，忽一童子授以青囊，开视之，蛇胆也，童子出户，成青鸟飞去。

　　北史梁彦光，字修芝，少岐嶷。父谓所亲曰：“此儿风骨，当兴吾宗。”七岁父笃疾，医云：“饵五色石英可愈。”时求紫石英不得，彦光忧悴，忽于园中见一物，怪而持归，即紫石英也。

　　王祥雀炙，查道鱼羹。

　　晋王祥，性至孝。继母朱氏不慈祥，愈恭谨。父母疾，衣不解带，汤药必亲尝。母欲生鱼，时天寒冰冻，祥解衣将剖冰求之，冰忽自解，双鲤跃出，母又思黄雀炙，复有雀数十飞入其幕。

　　宋查道，字湛然，母疾，思鳜鱼羹。方冬，苦寒，无有市者，道泣祷于河，凿冰脱衣以取之，得鳜鱼尺余以馈母，疾遂愈。

　　长盛得堇，叔谦访藤。

　　晋刘殷，字长盛，曾祖母王氏，盛冬思堇而不言，食不饱累日。殷时九岁，问而知之，乃于泽中恸哭，曰：“殷罪深重，不能奉养，皇天后土，愿垂哀愍。”声不绝者半日，忽闻人止之，收泪视地，有堇生焉。

　　南史解叔谦，母有疾，叔谦夜于庭中稽颡求福，闻空中语云：“此病得丁公藤为酒乃差。”即访医，无识者。访至宜都，遥见山中一老伐木，问其所用，答曰：“此丁公藤，疗风尤验。”叔谦即伏地流涕，具言来意，翁怆然以四段与之，并示以渍酒法，谦受之，顾视不见。依法为酒，母病即愈。

　　文贞兔扰，支渐鸟鸣。

　　唐梁文贞，少从军守边。逮还，亲没，自伤不得养亲，即穿圹为门，晨夕洒扫庐墓侧，喑默三十年，家人有问，画文以对。会官改新路，出文贞庐前，行旅见之，皆为流涕。有甘露降茔木白兔驯扰。

　　宋支渐丧母，既葬庐墓，日三时号墓，躬行膝步，负土成坟。有双白鹤徘徊松上，又有异鸟一目如丹，渐母哭，鸟亦悲，鸣久之，有群鸟翔集，中一白鸟独日至，又有五色鸟万余随渐行，哭七日而去。

　　君臣之伦

　　伯子存心，诸葛尽力。

　　宋子程子名颢，字伯淳，谥纯公，号明道。先生尝曰：“苟存心于爱物，自一命已上，皆可以行志。及作县，凡坐处，皆书“视民如伤”四字。尝曰：“某常愧此四字。”

　　蜀诸葛孔明为相，开诚心，布公道，集众思，广忠益。《出师表》云：“臣鞠躬尽力，死而后已，至于成、败、利、钝，非臣之明所能逆睹也。”

　　君行不欺，知节大直。

　　宋李潜，字君行，虔州人。入京止泗州，其弟子请曰：“科场近，欲先至京师，贯开封户籍取应。”君行曰：“汝虔州人，而贯开封户籍。欲事君而先欺君，可乎？宁迟缓数年，不可行也。”

　　宋马知节，字子元，遇事蹇蹇，未尝顾惮。王钦若、丁谓用事，每廷议，辄面诋之。尝从真宗东封，上劳王旦等曰：“卿等久蔬食不易。”旦等再拜，知节独言：“蔬食唯陛下一人，旦等与臣同次舍，无不私食肉。”于是，旦等复再拜曰：“诚如知节所言。”范文正公尝称之曰：“有犯无隐天下，谓之大直。”

　　张观四字，尧俞三德。

　　宋张观为参政，刘安世初登科，与二同年谒之，请教公曰：“某守官以来，常持四字，曰勤、谨、和、缓。”中一后生曰：“勤、谨、和，即闻命矣，缓之一字如何？”曰：“甚事不因忙后错了。”

　　宋傅尧俞，字钦之，性淳厚，与人语，惟恐伤之，至论事，上前无所回隐，左右为惧，公益安徐，不见听不已。平日自奉甚约，其在徐前守，侵用公使钱，公为偿之，未足，而公罢，后守反以文移公，当偿干缗，公竭赀，且假贷偿之，卒不辨。温公曰：“清、直、勇三德，吾于钦之畏焉！”邵尧夫曰：“钦之至清而不耀；至直而不激；至勇而能温，此为难耳！”

　　仲偃仰天，杲卿骂贼。

　　宋刘韐，字仲偃，尝守真定。虏入真定，父老号曰：“刘资政在镇，岂有此祸。”虏益知其名。未几，为虏所执，欲用之，韐仰天大呼曰：“有是乎！”归召其亲信曰：“虏欲用我，我有死耳！”即沐浴、更衣、酌卮酒，以衣条自缢。燕人杂然叹曰：“刘相公忠臣也。”

　　唐颜杲卿，性刚正。安禄山反，杲卿守常山，日夜拒贼。粮尽矢竭，被执，瞋目骂曰：“汝本营州羯奴耳！天子何负于汝，而反我唐，臣恨不斩汝以谢上，臊羯狗，何不速杀我。”禄山大怒，缚诸桥柱而剐之。比死，骂不绝口，贼钩断其舌，杲卿犹含胡而绝。谥忠节。

　　王质子产，张咏孔明。

　　宋王质，字子野，通判苏州。州守黄宗旦得盗铸钱百余人，喜，以托公。公曰：“事发无迹，何以得之？”曰：“吾以术钩出之。”公愀然曰：“仁者之政，以术钩人，置之死，而反喜乎？”宗旦惭服，悉缓其狱。人称曰：“君子人也。”权知荆南府，民有讼婚者。讼曰：“贫无赀。故后期。”问其用几何，以俸与之。获盗窃人衣者，曰：“迫于饥寒尔。”公怜而取己衣衣之，遣去。荆人比公为子产。

　　宋张忠定公咏，字复之，号乖崖，尝曰：“事君：廉不言贫，勤不言苦，忠不言己，效功不言己能。斯可以事君矣。”守成都，贼党有杀耕牛，避罪逃亡者，公许其自首。拘其母，不出；拘其妻，即来。断曰：“禁母十夜，留妻一宵，倚门之望何疏，结发之情何厚！”就市斩之。一日见吏抱小儿廊下，戏小儿，怒批其父。公曰：“幼已如此，长岂不为乱！”罪之。公用法之严，大抵似诸葛孔明。孔明与公，遗爱在蜀，今皆尸而祝之，社而稷之。

　　庞籍畏法，孙沔尽诚

　　宋庞籍，字醇之，精于法令，尝曰：“大臣当遵畏天子法，其敢自为轻重耶？”

　　宋孙沔，字元规，自谪官起，复往见杜祁公，乞一言自励。公曰：“为吏当尽诚以行事，不在生事也。”孙顿首奉教。

　　中立德业，万福威名。

　　唐裴度，字中立，功名震四夷。使外国者，其君长必问：“度年今几？貌孰似天子否？”其威誉、德业比郭汾阳，而用不用为天下重轻，事四朝以全德终始，及没，天下莫不思其风烈。

　　唐张万福时，李正己反。德宗以万福为濠州刺史，召谓云：“先帝改尔名正者，所以褒也。朕惟江淮草木亦知尔威名，若从所改，恐不晓是卿。”复赐旧名。万福驰至涡口，贼兵倚岸熟视，不敢动。

　　狄张取日，巡远守城。

　　唐武后登宝位，宠幸二：张易之、昌宗。唐宗室诛戮殆尽，中宗幽废房陵，狄仁杰、张柬之忠愤激切，挽回天日。晦庵有诗云：“向非狄张徒，谁办取日功。”

　　唐张巡与许远同年生，远日月后，于巡呼为兄。尹子奇攻雎阳，巡日中二十战，气不衰，已而食尽，救兵不至，巡出爱妾曰：“吾恨不割肌以啖众，宁惜一妾而坐视士饥。”乃杀以大饷。远亦杀童奴，至罗雀掘鼠，煮铠弩以食。贼围益急，士病不能战，巡西向拜曰：“巡生不能报陛下，死当为厉鬼以杀贼。”城遂陷，与众俱执，死之。昌黎韩愈曰：“守一城，捍天下，以千百就尽之卒，战百万日增之师，蔽遮江淮，沮遏其势，天下不亡，其谁之力也？”

　　夫妇之伦

　　鲁人闭门，颜叔秉烛。

　　鲁有独处室者，邻有嫠妇。夜暴风雨，室坏，趋而托之。鲁人闭门曰：“男女不六十不同居，今皆幼，不可纳。”妇人曰：“柳下惠煦妪不逮门之女，国人不称其乱。”鲁人曰：“柳下惠则可，吾固不可，吾将以吾之不可，学柳下惠之可。”孔子闻之曰：“善哉！善哉！欲学柳下惠者，未有似于此也。”

　　鲁颜叔之独居一室，夜大雨，比舍屋崩，有一女子投之，叔子令女子执烛，烛尽，破屋以继，至明，无二志。

　　张湛矜严，何曾整肃。

　　东汉张湛，矜严好礼，动止有则。居处幽室，必自修整，虽遇妻子，若严君焉！三辅以为仪表。

　　晋何曾至孝，闺门整肃，无声、乐、嬖幸之好。与妻相见，正衣冠，如宾，己南面，妻北面，再拜，上酒酬酢，即毕便出，一岁如此，不过再三。

　　令女截鼻，房妻剔目。

　　魏曹文叔妻夏侯氏名令女，文叔早死，自以年幼无子，恐家必嫁己，乃断发、截两耳为信。及曹氏尽死，强迎以归，冀其意微沮使人讽之，令女复截其鼻，或谓曰：“人生世间如轻尘栖弱草耳，何乃自苦。”令女曰：“仁者不以盛衰改节，义者不以存亡易心，禽兽之行，吾岂为乎？”

　　唐房玄龄妻卢氏，玄龄微时，疾濒殆，谓曰：“吾病革，子年少，不可寡居，善事后人。”卢氏泣，入帏中，剔一目示他志。会玄龄愈，遂礼之终身。

　　卢氏冒刃，郢郡刲肉。

　　唐郑义宗妻卢氏，事姑舅得妇道。尝夜有强盗数十，杖鼓噪逾垣而入，家人悉奔窜，惟姑不能去。卢冒刃往，至姑侧，为盗捶击，几死。贼去后，家人问何不惧，卢氏曰：“人所以异于禽兽者，以其有仁义也，邻里尚相救，姑可弃乎？万一遇祸，岂宜独生。”

　　王武子河南人，为国受御，未回，其妻至孝奉姑。姑患疫疾甚，医云：“食人肉则差。”遂割股肉食之，病即愈。河南尹闻，奏封母安国夫人，妇郢郡君。

　　姚雄嫁女，廷式娶妻。

　　宋姚雄为将时，女议嫁一寨主之子，无何，寨主死，妻子沦落。后姚雄以边帅赴阙，呼一妪浣衣，见其有士人家风，问其从来，妪曰：“昔良人守边，有将姚其姓者，许以女归妾子，今夫即丧，无以自存，子方货饼自给。”姚曰：“尔尚记形容否？”曰：“不复省”。姚曰：“雄是也。女自许嫁后，不与他族，日望婿来，岂以父之存亡为间邪？”妪咽泣不语者久之，因留妪，并呼其子易以新衣，俱载还，毕婚礼。

　　宋刘廷式，字得之，本田家，约邻翁女为婚。契阔数年，廷式登第，归访邻翁已死，女因病双瞽。廷式又申前好，女家辞以疾，且以佣耕不敢姻士夫，廷式曰：“与翁有约，岂可以翁死子疾而背之。”卒与成婚。及死，哀甚。东坡问曰：“哀生于爱，爱生于色。今君哀从何生？爱从何出？”廷式曰：“吾知丧吾妻而已。”

　　范公焚幔，乐妻趋机。

　　宋范文正公子纯仁娶妇，或传妇有罗幔。公曰：“绮罗岂帏幔之物，吾家素清俭，安得乱吾家法。”敢持至，当火于庭。

　　汉乐羊子，远学一年归，妻跪问故，羊子曰：“久行怀思，无他异也。”妻引刀趋机曰：“此织生于蚕茧，成于机杼，丝累而寸，寸累而尺，尺寸不已，遂成丈匹。今如断斯织也，捐失前功，稽废时月，夫子中道而归，何异断斯织乎？”羊子感其言，复还终业，七年不返。

　　孟光荆钗，少君布衣。

　　孟光，字德曜，状肥而黑，择对不嫁，父母问故，曰：“欲得贤，如梁伯鸾者。”鸿闻而娶之，及嫁，以装饰入门，七日而鸿不答，妻曰：“妾自有隐居之服，荆钗布裳。”鸿大喜，曰：“此真梁鸿妻也。”鸿家贫，赁舂于皋伯通庑下。妻每馈食，则不敢仰视，举案齐眉。共入霸陵山中，以耕织为业。

　　汉鲍宣妻桓氏，字少君，宣尝从少君父学，父奇其清苦，故以女妻之。装送甚盛，宣不悦，曰：“少君生富骄，习美饰，吾贫贱，不敢当礼。”妻曰：“大人以先生修德守约以贱妾侍巾栉，即奉承君子，唯命是从。”宣笑曰：“是吾志也。”乃悉归侍御服饰，更著短衣裳，与宣共挽鹿车归乡里拜姑，礼毕，提瓮出汲，修行妇道。

　　安定遗训，横渠戒辞。

　　宋胡瑗，字翼之，号安定。先生治家甚严，闺门整肃，尤谨内外之分。儿妇虽父母在，非节朔不许归宁。有遗训云：“嫁女必须胜吾家，娶妇必然不如吾家。”或问其故，曰：“嫁胜吾家者，则女之事人必钦、必戒；娶不若吾家者，则妇之事舅姑必执妇道。”

　　宋张载，字子厚，号横渠先生，谥献公，作《女戒》九章，付十八娘盈适吕氏。其辞略云：“妇道之常，顺唯厥正。是曰天明，是其帝命。嘉尔婉婉，克安尔亲。往之尔家，克勤克俭。尔顺维何，无违夫子。无然皋皋，无然讠比々。彼是而违，尔焉作非。彼旧而革，尔非作仪。无非无仪，女生则戒。王姬肃雍，酒食是仪。

　　长幼之伦

　　杨津授匙，仲郢端笏。

　　北魏杨津，家世敦厚并敦义让。椿、津兄弟相事如父子，有美味不集不食。旦则聚于厅堂，其间帏幔隔障，为寝息之所。时就休偃还共谈笑。椿年老，会他处醉归，津扶持还室假寝，阁前承候安否？椿每近出，或日斜不至，津不先饭，还然后共食。食则津亲授匙、箸，味皆先尝，椿命食，然后食。及津为泗州刺史，得嘉味，未寄不先入口。

　　唐柳公绰，有家法。诸子仲郢，皆束带定省于中门之外。公绰卒，事公权如父，每见，未尝不束带。为京兆尹时，道遇公权，必下马端笏立。公权暮归，必束带迎侍。公权屡以为言，仲郢终不以官达，少改。

　　庾衮序行，刘琎拱立。

　　晋庾衮，字叔褒，以孝称。与弟子植篱，跪以授条，或曰：“今在隐屏，先生何恭之过？”衮曰：“幽显易操，非君子之志也。”入山拾橡，分夷、险，序长、幼，推易居难，礼无违者。时大疫，二兄俱亡，次兄毗复殆，疠力方炽，父母诸弟出次于外，衮独不去。父兄力强之，曰：“衮性不畏病。”亲自扶持，昼夜不息，复抚柩哀临不辍。如此十余旬，兄瘥，衮亦无恙。父老咸曰：“异哉！此子守人之所不能守，行人之所不能行。岁寒，然后知松柏之后凋，始信疫疠之不能相染也。”

　　南史刘琎，兄瓛，夜隔壁呼，琎不答，下床著衣拱立，然后应。瓛怪其久，琎曰：“向束带未竟。”其立操如此。

　　以道表叔，彦博父执。

　　宋晁以道，盛文肃公外甥，洪炎玉父祖父亦盛氏甥也。以道于玉父为尊行。一日，邂逅僧寺中，玉父谓以道曰：“公，丈人行也，前此未及一见。”以道遽之曰：“某自是表叔，何丈人行之有？”玉父谢曰：“是表叔，是表叔，但某未曾及叙故耳！”

　　宋韩魏公琦，留守北京。李稷为曹，颇慢。俄文彦博为留守云：“稷之父绚，我门下士也。予于稷为父执，闻慢魏公，必父死失教。吾视稷犹子也。”当庭训之。及谒见，久之，公著道服出曰：“而父，吾客也。”只八拜，稷如数拜之。

　　器资受拜，仲长候疾。

　　宋彭器资，名汝砺，居鄱阳。钱尚书为洪州职官，缘事见之。值月朔，衣冠数十辈来设拜，彭受不辞，钱曰：“何人？”公曰：“皆后进子弟也。”钱云：“他处后进，居于位或与先生并行，今何从有此？”公曰：“昔范希文谪守是邦，为政以名教厚俗、敦尚风义为先，遂以成俗，故至今为尊长者以父兄自处而不辞，后进以子弟自任而不敢忽此，大贤归政之效，可以为法。”

　　宋荥阳公吕希哲谪居符离，赵演，仲长公之长婿，杨公怀宝，字器之，公之外弟，杨事公如亲兄，赵事公如严父。公疾，促长执药床下，屏气问候，率至移时，公命之去，然后去。

　　苏琼下泪，缪彤自挝。

　　北史苏琼为守，乙普明兄弟争田。瑗谕之曰：“天下难得者，兄弟，易得者，田宅。假令得田宅失兄弟，心如何？”因而泪下，普明兄弟洒泣谢罪。

　　东汉缪彤，少孤，兄弟四人，皆同财业。及娶妇，遂求分异，数有争斗之言，彤忿叹，掩户自挝曰：“缪彤，汝修身谨行，学圣人之道，将以齐整风俗，奈何不能正其家乎？”弟及诸妇闻之，悉叩头谢罪，更为敦睦之行。

　　长平诣贼，彦霄分家。

　　东汉赵孝，字长平，时大乱，人相食。孝有兄名礼，为贼所获，孝闻之自缚诣贼曰：“礼久饿羸瘠，不如孝肥饱。”贼大惊，二人皆免害。

　　宋赵彦霄，亲没，兄弟同爨二十年。兄彦云，惟好生色，生业坏已逾半。彦霄谏之不入，遂求分家。及五年，而兄所存荡然矣，公私逋负尚三千余缗。彦霄因除夕置酒，邀兄嫂告之曰：“向者，初无分析意，以兄用度不节，恐皆荡尽，俱有饥寒之忧，今幸留一半，亦足以给伏腊。兄自今复居中堂主家务。”即取分书焚之，管钥悉以付焉，因言所逋负，以储钱偿之。

　　曹植豆萁，田真荆花。

　　魏陈思王植，魏文帝弟也。帝令作诗，七步不成，应大法。王应声曰：“煮豆燃豆萁，豆在釜中泣，本是同根生，相煎何太急。”帝释之。

　　田真兄弟三人，欲分财各居。堂前荆花甚茂，忽枯死，真大惊曰：“树本同根，闻兄弟欲分财，所以枯也。是人不如树，可复同财，其树复发。”

　　阿豺竹箭，玄宗棣华。

　　吐谷浑阿豺有子二十人，病且死，谓曰：“汝各奉吾一箭。”使弟暮利延折之，曰：“汝取十九箭折之。”利延不能折。曰：“汝曹知否，单者易折，众则难摧。戳力一心，然后社稷可固。”言终而死。彼戎狄也，犹知宗族相保以为强，况华夏乎？

　　唐睿宗五子，列第东都，号五王子宅。时玄宗为太子，制长枕、大被与诸王共之。后于宫西置花萼相辉之楼，取棣萼宴兄弟之义。时一登之，必召与同榻，赋诗、宴嬉。世谓：天子友悌，古无有者。帝于敦睦，天性然也。时有鹡鸰千数，集麟德殿庭树，翔栖浃日。

　　朋友之伦

　　东野审交，赵典择德。

　　唐孟郊东野有《审交诗》云：“种树须择地，恶土变木根。结交若失人，中道生谤言。君子芳桂性，春浓寒更繁。小人槿花心，朝在暮不存。莫蹑冬冰坚，中有潜浪翻。惟当金石交，可与贤达论。”

　　汉赵典，闭门却扫，非德不交，其严于所择也如此。

　　袁炳青云，孟孙恶石。

　　南史袁炳，字叔明。江淹曰：“叔明与余有青云之交，非直衔杯酒而已。”

　　鲁孟孙，恶臧孙，季孙爱之。孟孙卒，臧孙入哭，甚哀。出，其御曰：“孟孙之恶子也，而哀如是，季孙若死，哀之如何？”臧孙曰：“季孙之爱我，疾疢也；孟孙之恶我药，石也。美疢不如恶石，夫石犹能生我，疢之美，其毒滋多。孟孙死，吾亡无日矣。”

　　申侯共服，李韩分席。

　　宋申颜自谓不可一日不见侯无可。或问其故，曰：“无可能攻人之过，一日不见，则不闻吾过矣。”俱贫，仅有一衣，每出，相更而服。

　　宋韩亿、李若谷未第时俱贫，同试京师，有一毯，一席，割分之。每出谒，更为仆。李登第，授许州长社主簿。赴官，自控妻驴，韩为负一箱，将至城三十里，相扶大哭而去。次举，韩亦登第，皆至参政，为婚不绝。

　　伯桃并粮，范云给宅。

　　左伯桃与羊角哀为友，同入楚。道值雨雪，粮少，计不俱全，伯桃并粮与哀，令事楚，自饿死。哀至楚为上大夫，告楚王，备礼葬伯桃。

　　南史范云，好节尚奇，专赴人之急。少时与长军王畡善，云起宅新成，移家始毕，畡亡，于官舍无所归，云以东厢给之。移尸自门入，躬自营含殓，招复如礼，时人以为难。

　　巨伯代命，延年如名。

　　荀巨伯远，视友人疾，值胡骑攻郡，巨伯不忍去，贼至，问曰：“大军至郡并空，汝何男子，敢独至此。”巨伯曰：“有友人疾，不忍舍之，宁以身代友人之命。”贼感其贤，旋军而去。

　　杨维病，其友曾延年请祷，维曰：“何辞？”曰：“愿如某名。”维颔之，延年露香请祷者兼日，维复初，拜谢曰：“非卿高谊薄云汉安能如此？”

　　纯仁与麦，声子班荆。

　　范文正公遣子纯仁到姑苏取麦五百斛，纯仁时尚少，即还，船到丹阳，见石曼卿，问：“寄此何久？”曰：“三丧在浅土，未葬。”时无郭元振，无可与谋者”。纯仁以所载麦舟付之，单骑捷径而归。到家拜起，侍立良久。文正公曰：“东吴见故旧乎？”曰：“曼卿为三丧未举，留滞丹阳。”文正公曰：“何不以麦舟付之？”曰：“已付之矣。”

　　楚伍参与蔡子朝友，其子伍举与子朝之子声子相善。伍举将奔晋，声子遇于郑郊，班荆相与食，而言复故。声子曰：“子行也，吾必复。”子卒果复之，亦可见其笃故旧之义矣。

　　范式信士，裴炎耐朋。

　　汉范式，字巨卿，少游太学，与河南张邵为友。二人各归乡里，式谓邵曰：“后二年，当过拜尊亲。”至期，邵白母，请设馔候之。母曰：“二年之别，千里结言，尔何相信之审耶？”对曰：“巨卿信士，必不乖违。”至日，巨卿果到，升堂拜母，尽欢而别。

　　唐魏元同与裴炎缔交，能保始终，时人呼为“耐久朋”。

　　管、鲍终始，陈雷弟兄。

　　齐管夷吾，少与鲍叔牙游，曰：“吾始困，尝与鲍叔共贾，分利则多自与，鲍叔不以我为贪，知我贫也；吾尝与鲍叔谋事，而更穷困，鲍叔不以我为愚，知时有利有不利也；吾尝三仕三见逐于君，鲍叔不以我为不肖，知我不遭时也，吾尝三战三走，鲍叔不以我为怯，知我有老母也；公子纠败，召忽死之，吾幽囚受辱，鲍叔不以我为无耻，知我不羞小节，而耻功名，不显于天下也。生我者父母，知我者鲍叔也。”鲍叔即进管仲，以身下之，天下不多管仲之贤，而少鲍叔之能知人。

　　汉雷义，举茂才让于陈重。二人相友如兄弟，当时为之语曰：“胶漆自谓坚，不如雷与陈。”

　　●纯正蒙求卷中 

　　书为训蒙而作，故首叙《幼学见趣》，而《气象》、《言语》、《威仪》；次之《正心术》，又学者急务迁善改过，惩忿窒欲，所以加存养之功；《安贫贱》、《审富贵》所以严取舍之分；《俭约》、《谦退》、《廉洁》、《刚正》，又处富贵之道也，故以是终焉。

　　幼学见趣

　　李谦颜渊，张霸曾子。

　　李士谦，字子约，事母孝。母尝呕吐，疑为中毒，因舐尝之。伯父玚所叹之曰：“吾家之颜回也。”

　　汉张霸，字伯饶，年数岁知孝谨，虽出入饮食，自然合礼节，乡人号为张曾子，七岁通《春秋》，欲进余经，父曰：“汝少未能。”曰：“我饶为之。”其敏如此。

　　温公击瓮，宽夫瀼水。

　　宋司马温公幼时，与群儿戏，一儿堕水瓮中，群儿哗，皆弃去。公独破瓮，水迸，儿不得死。

　　宋文潞公彦博，字宽夫，幼时与群儿击球，入柱穴中，不能取，公以水灌之，球浮出。二公之仁智，盖已见于髫龄时矣！

　　孔融取枣，僧孺辞李。

　　汉孔融，字文举，四岁与诸兄共食梨枣，辄取小者，人问其故，答曰：“我小儿，法当取小者。”由是，宗族奇之。

　　王僧孺，幼聪明，年五岁，初授《孝经》，问大旨，师曰：“论忠、孝二事”。答曰：“若尔愿常读之。”有馈其父李者，先以一与之，辞而弗受，曰：“大人未见，不敢先尝”。七岁能读千万言。

　　元晦孝经，刘晏朋字。

　　宋朱文公八岁通《孝经》大义，书八字于其上，曰：“若不如此，便不成人。”闲从群儿游，独以沙画八卦，端坐默视。又指“日”问其父韦斋先生曰：“日何所附？”曰：“附于天”。又问：“天何所附？”韦斋先生奇之。甫十岁，自知力学，闻长者言，辄不忘，其颖异如此。

　　唐刘晏，字士安。八岁举神童。为正字。明皇问曰：“卿为正字，正得几字？”晏曰：“天下字皆正，惟有朋字未正。”盖言当时左右皆邪人也。

　　黄香暖席，杜衍持竿。

　　东汉黄香，字文疆，九岁失母，思慕骨立。事父竭力致孝，暑则扇枕，寒则以身暖席。

　　宋杜正献公衍，字世昌，幼时祖父脱帽，使公执之。会山水暴至，家人散走，其姑投一竿与之，使挟自泛。公手持竿。一手持帽，久之救免，而帽竟不濡。

　　禹偁咏磨，平仲吟山。

　　宋王禹偁，字元之，七岁能文，家以磨面为生。毕文简公士安令作《磨诗》，元之不思而对曰：“但存心里正，何愁眼下迟。得人轻著力，便是转身时。”文简大奇之，呼为小友。明道程夫子年数岁赋《贪泉诗》云：“中心如自固，外物岂能迁。”二公幼时皆知有正心之学如此。

　　寇莱公准，宇平仲，八岁吟《华山诗》云：“只有天在上，更无山与齐。”师与准父曰：“贤郎怎不作宰相？”钱惟演幼时赋《远山诗》云：“高为天一柱，秀作海三峰”。其文俶甚器之。二公幼时皆有宰相器如此。

　　子韶危坐，迂叟绝编。

　　宋张子韶，八岁默诵六经，通大旨，十四岁游郡庠。闭阁终日，寒折胶，暑烁金，不越户限。比舍生穴隙以视，则敛膝危坐，对置大编，服膺匪懈，若与神明为伍，大相惊服，而师尊之。

　　宋司马温公幼时患记问不若人，群居讲习，众兄弟成诵游息矣，独下帷绝编，逮能背诵乃止。用力多者，收功远，其所精诵，乃终身不忘也。

　　同叔改赋，伯达疑年。

　　宋晏殊，字同叔。七岁善属文，号神童。景德初，张知白安抚江南，荐之。召试，殊见题曰：“臣十日前已作此赋，草尚在，乞改命题。”真宗爱其不隐，以为秘书省正字，置之秘阁，使得尽读秘阁书。

　　魏司马郎，字伯达，九岁，人有道其父字者，郎曰：“慢人亲者，不敬其亲也。”客谢之。十二试经为童子郎，时监试者以其身体壮大，疑其匿年，郎曰：“郎之内外，累世长大，郎虽长大，无仰高之风，损年以求早成，非志所为也。”监试异之。

　　气象

　　程子春风，庭坚和气。

　　宋程伯子颢，终日端坐如泥塑人，及至接人，则浑是一团和气。朱公掞见之于汝南，归谓人曰：“光庭在春风中坐了一月。”

　　宋张庭坚，字子叔。邹志完称之曰：“是天地间和气薰蒸所成。欲往相近，先觉和气袭人也。”

　　愿中从容，茂叔光霁。

　　宋李愿中延平先生，名侗，晦庵先生师也。晦庵常云：“先生涵养得之，故别古人，云‘终日无疾言遽色’，先生真是如此。寻常人出近处必徐行，远行必速，先生远近皆如此。寻常人呼童仆再四不至，声必厉，先生呼之不至，不加于前也。其气象从容如此。”

　　宋子周子，名敦颐，字茂叔，谥元公，号濂溪先生。黄鲁直尝云：“茂叔人品甚高，胸中洒落如光风霁月。”

　　通老粹然，原明平易。

　　宋黄中，字通老，居家孝，友笃至，与人交，恭而信，淡而久，端庄静重，德容粹然。晦庵先生自以其温厚和平之气，不胜其粗厉猛起之心，特裁书请纳再拜之礼，必欲公坐而受之，自侪于门生弟子之列。

　　宋荥阳吕公希哲，字原明，尝云：“君子气象难遽形容，惟平、易、安、和为近之。《书》曰：“其心休休焉，其如有容焉。’谓休休者，平、易、安和，无急躁、很戾、贪冒之意。”

　　郭泰温恭，穆子和粹。

　　后汉郭泰，字林宗，蔡伯喈尝曰：“先生孝友、温恭、仁笃、慈惠。”吴冲曰：“清明、宽恕，澄之不清，挠之不浊；高材伟识，而不为危言激论，常遵疾恶己甚之戒。”党锢之际，独不涉议论，自重之士也。

　　唐穆宁四子：赞、质、员、赏皆和粹，世以珍味目之。赞少俗，然有格，为酪；质为酥；员为醍醐；赏为乳腐。

　　言语

　　李恕防怨，马援恶讥。

　　唐李恕戒子云：“凡居百僚之下，言思乃出，行思乃动，勿辄有毁誉，勿轻论得失。申上移牒，言惟谨耳，署必真书，慎勿侮弄刀笔，议玩朋僚。若恣心纵骂，轻出莠言，骂父子怨，骂兄弟怨，即为怨府，亦谓深仇。刘宽不诃童仆，嗣宗口不臧否。韩子曰：‘善为吏者，树德；不善为吏者，树怨。’勉之，勉之！”

　　东汉伏波将军马援，字文渊，兄子严敦并喜讥议。援在交趾还书戒之曰：“吾欲汝曹闻人过失，如闻父母之名，耳可得闻，口不可得言，好议论人长短妄是非正法，此吾所大恶也，宁死不愿闻子孙有此行也。汝曹知吾恶之甚矣，所以复如此言者，施衿结褵，申父母之戒，欲汝曹不忘之耳！”杨龟山先生曰：“口固不可得言，耳亦不可得闻。”

　　崔咸疾谄，魏公责辞。

　　唐裴度自兴元入觐，朝士日拥度门。一日度置酒，刘栖楚矫求度欢，曲躬附度耳而语，崔咸疾其谄，举觞罚度曰：“宰相不当许所司嗫嚅耳语。”度笑而饮之，栖楚不自安，趋出，坐客快之。

　　韩魏公子师朴入市归。魏公问所买之物价几何？曰：“千三。”公责之曰：“此俚俗之谈，非对尊之辞，当云一贯三百。”

　　赵献杖子，谢氏笞儿。

　　晋赵献子之子入朝，楚使者至，多隐言，在廷之臣不能答，献子之子尽答之。归白于献子，献子曰：“朝臣岂不晓，但有长者，姑且让之耳。尔遽先长者。”杖之。

　　吴庠妻谢氏，子贺，与宾客谈及人长短得失，夫人屏间闻之怒，答贺百，或解夫人曰：“臧否士之常，胡如是？”曰：“爱其女者，必取三复白圭之士妻之。今独产一子，使知义命，而出语忘亲，岂可久之道哉！”因泣下不食。贺由是恐惧、谨默。

　　元顺铧价，司马桃皮。

　　北史赵柔，字元顺，有人遗柔铧数百权，柔与子善明鬻之市。有人从柔买，柔索绢二十匹，商人知其贱，与柔三十匹，善明欲取之，柔曰：“与人交易，一言便定，岂可以利动心。”遂与之。

　　宋司马温公方五岁，擘一青皮胡桃不能脱，婢以热汤沃之。既而女兄从外来问：“谁为脱”？曰：“某自脱”。父叱曰：“小子安得谩语！”公自此有省，终身不敢妄语，待人惟以至诚为尚。

　　威仪

　　忠定肩竦，节孝头直。

　　宋刘忠定公安世元城先生，见宾客，议论逾时，体无欹侧，肩背竦直，身不少动，至手足也不移。

　　宋徐积自言：初见安定先生瑗，退，头容少偏。安定先生厉声曰：“头容直。”某因自思，“不特头容直，心亦要直。”自此不敢有邪心。

　　蘧瑗车声，管宁榻迹。

　　卫灵公与夫人夜坐，闻车声辚辚，至阙而止，过阙复有声。公问夫人曰：“知此为谁？”夫人曰：“此蘧伯玉也。”公曰：“何以知之？”夫人曰：“妾闻《礼》：‘下宫门、式路马，所以广敬也。’夫忠臣与孝子不为昭昭信节，不为冥冥堕行。蘧伯玉，卫之贤大夫也，仁而有知，敬于事上，此其人必不以暗昧废礼。是以知之。”公使人视之，果伯玉也。

　　后汉管宁，尝坐一木榻，积五十余年，未尝箕股，其榻上当膝处皆穿。

　　明镐尊严，忠献英特。

　　宋薛简肃公，名奎，知开封府。明参政镐为曹官。简肃待之甚厚，直以公辅期之。有问于公：“何以知其必贵？”公曰：“其为人端肃，其言简而理尽，凡人简重则尊严，此贵臣相也。”

　　宋韩忠献公琦，姿貌英特，骨格清耸，眉目森秀，图绘传天下。人以为如高山大岳，望之气象雄杰而包含细微，蓄泄云气，藏匿宝怪，盖可知也。

　　晦叔盛服，文恭正色。

　　宋吕正献公公著，字晦叔，简重清静，出于天性。冬不附火，夏不挥扇。杨怀宝字器之，视公为亲舅，将赴倅来辞，公西窗下盛服对饮三酌，时烈日，器之汗流浃背，公凝然不动。

　　宋胡文恭公宿，为人清俭谨默，内刚外和，群君笑语喧哗，独正颜色，温然不动声气，与人言，必思而后对。客有造公者，具公服、靴版，忘记易帽，公与之对语，尽礼而退，终未尝色动。

　　正心术

　　盛涛一语，伊川四箴

　　宋刘器之云：“盛待制名涛，尝有一语可取，云：‘士大夫行己正，如室女尝须置身法度中，不可受人指点。’”

　　宋程叔子颐，字正叔，谥正公，号伊川。尝作《四箴》，序云：“颜渊问克己复礼之目，子曰：‘非礼勿视、非礼勿听、非礼勿言、非礼勿动者，身之用也。由乎中而应乎外，制于外，所以养其中也。’颜渊事斯语，所以进于圣人。后之学圣人者，宜服膺而勿失，因箴以自警。”朱文公曰：“程子之箴，发明亲切，尤宜深玩。”

　　彦国防意，思永平心。

　　宋富文忠公弼，字彦国，年八十岁。书坐屏云：“守口如瓶，防意如城。”在公且然，况他人乎？

　　宋彭思永，好学不倦，尝曰：“吾不为他学，自幼即学平心。欧阳修好学不倦，常以平心为难。”

　　横渠先礼，南轩叙仁。

　　宋横渠先生张载，教学者必先自礼而入，且曰：“学礼，便除去了世俗一副当世习熟缠绕，譬之延曼之物，解缠绕即上去，苟能除了一副当世习，便自然脱洒。”又曰：“学礼，则可以守得定。”程叔子曰：“子厚先以礼教学者最善，先有所据守。”

　　宋南轩先生张栻，字敬夫，谥宣公，曰：“仁者，天地之心，天地之心而存乎人，所谓仁也。人而无仁心，则人道亡矣。”遂以《论语》中言仁处叙为一帙，而解释之。

　　康节论鬼，迂叟事神。

　　宋康节先生邵雍，字尧夫，尝曰：“人之畏鬼亦犹鬼之畏人。人积善而阳多，鬼益畏之矣；积恶而阴多，鬼弗畏之矣。大人与鬼神合，其吉凶何畏之有？”

　　宋司马温公，号迂叟，尝曰：“或问迂叟事神乎？曰事神。或曰何神之事？曰事其心神。或曰其事之何如？曰至简矣，不黍稷、不牺牲，惟不欺之为用。君子上载天、下履地、中涵心，虽欲欺之，其可得乎？”

　　清献焚香，康靖置豆。

　　宋赵清献公抃，字阅道。平日所为事，夜必焚香，以告天。不可告者，则不敢为也。

　　宋赵康靖公，名概。平日尝置瓶、豆二物于几案间，每一念起，必随善恶别之，善则投一白豆于白瓶中，恶则投一黑豆于黑瓶中。初则黑豆多，既而渐少，久则绝无，瓶、豆亦不复用。

　　徐积买肉，宗道饮酒。

　　宋节孝处士，少时为母置膳，先过一屠肆，中心欲买其肉，而别路于归路为近，且亦有屠肆，因自念中心许买彼肉，舍而之他，不欺心乎？复迂道买肉而归。且云：“己之行信自此始。”

　　宋鲁肃简公宗道，字贯之，为太子谕德。一日，真宗召之。使者至门，而公不在。移时，乃在市肆饮。归，中使与公约曰：“上若怪公来迟，当托何事？’公曰：“但以实对。”中使曰：“然则得罪。”公曰：“饮酒，人之常情，欺君，臣子大罪。”中使嗟叹而去。真宗问之，具如公言以对，自此奇公，以为忠实可用。其后立朝刚正。

　　伯起四知，和靖六有。

　　汉杨震，字伯起。将守东莱，道经昌邑，故所举茂才王密为昌邑令，夜怀金十斤以献，震曰：“故人知君，君不知故人何也？”密曰：“暮夜无知者。”震曰：“天知、地知、子知、我知，何谓无知？”密愧而去。故赞曰：“震畏四知。”

　　宋和靖先生尹焞，字彦明。处一斋名曰六有。所谓：言有教、动有法、昼有为、宵有得，息有养，瞬有存。又一室名三畏：畏天命、畏大人、畏圣人之言。

　　志完检点，无垢操守。

　　宋邹志完云：“圣人之道备于六经，六经千门万户何从而入？《大学》与《中庸》一部，其要在‘慎独’而己，于十二时中看自家一念从何处起，即检点不放过，便见工夫。”

　　宋张无垢云：“操守欲正，器局欲大，识见欲远，三者有一，便可立身。”

　　迁善改过惩忿窒欲

　　李勣赠刀，范丹佩韦。

　　唐张文瓘，字稚圭，为并州参军时，李勣为长史，尝叹曰：“稚圭今之管、萧，吾所不及。”勣入朝，文瓘与二同僚皆饯，勣赠二人宝刀、玉带、而不及文瓘。文瓘以疑请，勣曰：“某人犹豫少决，故赠以刀，欲其果于断，某人放诞少检，故赠以带，俾以自约束。若子之才，无施而不可，焉用赠？”

　　晋董安于，性宽缓，常佩弦以自警。汉范丹，自以狷急、不以容，常佩韦以自戒。西门豹亦如之。朱文公父韦斋先生，亦患性急狷，自号韦斋。

　　援戒效杜，昶愿师除。

　　后汉马援《戒兄子书》云：“龙伯高敦厚周慎，口无择言，谦约节俭、廉公有威，吾爱之、重之，愿汝曹效之；杜季良豪侠好义，吾爱之、重之，不愿汝曹效之。效伯高不得，犹为谨敕之士，所谓刻鹄不成，尚类鹜者也；效季良不得，陷为天下轻薄子，所谓‘画虎不成反类狗’者也。”

　　魏王昶戒子侄云：“颍川郭伯益尚好通达敏而有知，洪广不足，轻儇有余。得其人，重之如邱山；不得其人，忽之如草芥。吾以所知，亲之、昵之，不愿儿子为之。北海徐伟长，不沽高名，不求苟能，澹然自守，惟道之务。其有所是非；则托古人以见，意当时无所褒贬。吾敬之、重之，愿儿子师之。东平刘公干，博学有高才，诚节有大义，然性行不均，少所拘忌，得失足以相补。吾爱之、重之，不愿儿子慕之。乐安任昭先，淳粹履道，内敏外恕，推逊恭俭。处不避汙，怯而勇义，在朝忘身。吾友之、善之，愿儿子尊之。

　　幼安知过，伯玉悟非。

　　魏管宁，字幼安，泛海，舟欲覆，乃曰：“吾尝一朝科头，三晨晏起，过皆在此。”时夜风晦冥，舟人尽惑，莫知所泊，望见有火光，辄趋之，得岛，无居人，又无火烬。行人咸以为神光之佑，积善之应也。

　　卫蘧伯玉。庄周云：“伯玉行年五十而知四十九年之非。”又曰：“伯玉行年六十而六十化”。

　　陆客五分，陈公斗余。

　　唐陆扆为相日，有士人来谒，陆命酒劝之。辞曰：“天性不饮”。公曰：“诚如所言也，已校五分。”盖平生悔吝若有十分，不为酒困，自然减半。

　　宋陈瓘，字莹中，有斗余酒量，每饮不过五升。虽会亲戚，间有欢适，不过太白满饮，恐以长饮废事。

　　莱公六悔，融堂八忍。

　　宋寇莱公准有六悔箴曰：“官行私曲，失时悔；富不俭用，贫时悔；艺不少学，过时悔；见事不学，用时晦；醉发狂言，醒时悔；安不调摄，病时悔。”

　　来钱时融堂曰：“天下事未有不成于忍，而败于不忍。甚矣！忍之一字，其切于学者之日用也。是故：言语不谨，以至于招羞取辱者，在乎不能忍口；饮食不节，以至于稔疾伤生者，在乎不能忍馋；寒饥之驱迫，寡廉鲜耻，以至于为乞、为盗者，在乎不能忍贫；横逆之来，怫然有动于中，以至于速祸，在乎不能忍辱；为物所忤，为气所婴，一朝之忿，忘其身以及其亲，虽欲噬脐，而悔莫赎，在乎不能忍怒；谨独之不严，以至于纵情而不知检，伤风乱伦，为禽兽行而不知耻者，在乎不能忍欲；身履危难，不顾分义，幸安苟免，隳丧名节，在乎不能忍死；嗜进而无厌，贪多而无已，巍然处高位而干名犯分，卒以稔成乱贼之祸，在乎不能忍富贵。”

　　屏山论复，定夫名损。

　　宋刘屏山、胡籍溪、刘致中三先生为道义交。相见讲学外，无一杂言。闻人有片善，无不从容咨叩。后生来问学，亦随其器识告语成就，终日无倦。朱夫子请问平生入道次第，屏山曰：“吾于《易》，得入道之门，所谓‘不远复’，吾三字符也，汝尚勉之。”

　　宋游酢，字定夫，察其子性刚，名之曰“损”，且曰：“损，君子以惩忿窒欲，盖以忿则陵物，欲则溺己，二者皆所当损也。”

　　元城绝欲，希哲处忿。

　　宋刘元城先生谪岭表，慨然自念奉父母遗体而投南荒，恐不生还。忽忆先正云“北人在瘴烟中惟绝欲可以不死”，自是绝至于今，更不复作。大丈夫自誓不为则止耳，何必用术？赵清献欲绝欲不能，乃挂父母画像于卧榻，偃仰其下，而父母具衣裳监视于上，不亦渎乎？

　　宋吕荥阳公希哲，或问：“为小人所詈辱，当何以处之？”公曰：“上焉者，知人与己本一，何者为詈？何者为辱？自然无忿怒心；次焉者，且自思曰：我是何等人？彼为何等人？若是答他，欲与此人等也。如此自处，忿心自消。”

　　任布古文，胡瑗素问。

　　宋任恭惠公布与吕公蒙正同年进士。任公登枢府，年耆康强。吕公询其服饵之法，任公曰：“吾不晓养生之术，但中年读《文选》有所悟耳。所谓石韫玉而山辉；水怀珠而川媚，此言有理。”吕公深以为然。

　　宋胡瑗为国子先生。有大商遣子入学，子儇荡所赍千金而病，甚瘠，若将毙焉。先生曰：“宜先警其心，而后诱之以道也”。取《素问》使读之，未竟，惴惴然惧伐命之过，痛悔自责，冀可自新。先生知其已悟，召而诲之，曰：“知爱身，可以修身。自今，其洗心向道，取圣贤之书次第读之。圣人不贵无过，贵改过，无怀昔悔，第勉事业。”其人亦颖锐善学。三年，登上第而归。

　　安贫贱

　　荣叟至乐，颜斶自娱。

　　荣启期行乎郕之野，鹿裘带索，鼓琴而歌。孔子问曰：“先生所以为乐者何也？”期对曰：“吾乐甚多，而至者三：天生万物，吾得为人一乐也；男女之别，吾得为男二乐也；人生有不免襁褓者，吾行年九十矣，三乐也。贫者，士之常，死者，人之终，吾何忧吾？”

　　颜斶辞去曰：“玉生于山，制则破焉，非不宝贵也，然太璞不完；士生于鄙野，推选则禄焉，非不尊遂也，然而形神不全。斶愿得归晚，食以当肉，安步以当车，无罪以当贵，清净、贞正以自娱。”

　　宏景画牛，庄周生龟。

　　梁陶宏景，武帝屡聘不出，惟画二牛。其一牛散放著水草间，一牛著金笼头，有一人以杖驱之。帝笑之曰：“此人欲效曳尾之龟，岂可致之。”

　　庄周梁惠王时，为蒙县漆园吏，楚威王以百金聘周，周方钓濮水之上，曰：“楚有龟，死三千年矣，今巾笥而藏之于庙堂之上，此龟宁生而曳尾于涂中耳。子往矣，吾方掉尾于涂中。”

　　鲁望茶灶，元亮篮舆。

　　唐陆龟蒙，字鲁望，家有田，苦下雨，潦则与江通，故常苦饥，身畚锸，茠刺，无休时。或讥其行，答曰：“尧、舜霉瘠，大禹胼胝，彼圣人也。吾一褐衣，敢不勤乎？”又性嗜茶，或时开舟设蓬席，赍束书，茶灶笔床，钓具往来，时谓江湖散人，或号天随子。

　　晋处士陶渊明，字元亮，闲静少言，不慕荣利，环堵萧然，不蔽风雨，短褐穿结，箪、瓢屡空，晏如也。江州刺史檀道济馈以梁、肉不受。后刺史王宏欲识之，不能致。闻渊明欲往庐山，令其故人庞通之齑酒具于半道栗里之间邀之。渊明有脚疾，使一门生、二儿舁篮舆，既止，欣然便共饮酌。俄倾宏至，亦不忤也。终身不肯仕，宋世号靖节先生。

　　道原貂褥，无已绵衣。

　　宋刘恕，字道原，家贫，至无以给甘旨，一毫不妄取于人。自洛阳南归，时已十月，无寒具，温公以衣袜一二事，及旧貂褥赆之。固辞，强与之。行及颍州，悉封而还之。公曰：“于光而不受，他人可知矣。”

　　宋陈师道，字无已，号后山居士，苦节励志，未仕。贫无以养，寄其孥妇氏家。章惇召见，不往。有知其贫者，怀金欲馈之，观其貌，听其言，竟不敢出。冬寒，赵挺之贻绵衣，不受，宁冻以至于死。

　　审富贵

　　胡宿进退，朱震出处。

　　宋胡宿文恭公，平生守道进退，一不介意。在史馆二十余年，每语后进曰：“富贵、贫贱莫不有命，士人当修身俟时，无为造物者所嗤。”

　　宋朱震，字子发，被召，问胡安国以出处之宜。安国曰：“子发学《易》二十年，至有成说，则此事当素定矣。世间讲学论政，当切询究，若夫去就、语默之机，如人饮食饥饱、寒温必自斟酌，不决诸人，亦非人所能决也。某之出处，皆断于心后，亦少悔浮世名利。”

　　司空休休，贯之唯唯。

　　唐司空图，字表圣，擢进士，王凝辟至幕府召为御史，不忍去凝府，后隐居王官谷不出，作亭名休休。曰：“量才一宜休；揣分二宜休；耄而瞆三宜休。又少也惰，长也率，老也迂，三者非济时具，则又宜休。”

　　唐韦贯之，名纯，以字行，或荐之京兆尹李实。实举笏示所荐曰：“此其姓名也，素闻其贤，愿识之而进于上。”或喜以告韦曰：“子今日诣实，明日贺者至矣”。贯之唯唯。不往官，亦不迁。

　　表微监察，韦澳御史。

　　唐韦表微，字子明，授监察御史里行。不乐，曰：“爵禄譬滋味也，人皆欲之，吾年五十余，剪白须冒游少年间取一班一级，不见其味也。将为松菊主人，不愧渊明矣。”

　　唐韦澳，贯之之子，方静寡欲，十年不肯调御史。中丞高元裕与其兄温善，欲荐之，讽澳谒己，温归以语，澳不答，温曰：“元裕端士，若轻之邪？”澳曰：“然，恐无呈身御史。”

　　百能语朋，魏公戒子。

　　宋胡百能跋邵德开《分定录》云：“先君常云：‘人生所享厚薄各有分。世有以智力取者，自谓己能，不知皆其所固有，初不可毫末加，所可加者，徒得小人之名而不悟。悲夫！’某佩斯训，未尝不以语朋友也。”

　　宋韩魏公尤知命，每戒其子曰：“穷达、祸福固有定分，枉道求之，徒丧所守，谨勿为也。予以孤忠自信，未尝有夤缘凭藉。今忝三公所恃者，公道与神明而已矣，焉可诬也。”

　　俭 约

　　王熊饼缘，孝先馒头。

　　宋王熊性俭，尝有台使至，熊为设食，使乃裂去饼缘，熊曰：“耕种、收获，其功已深，舂爨造成，用力不少，尔之选择，当是未饿。”命左右撤去。使者愕然，大惭。

　　宋王沂公曾与孙冲同榜。冲子京一日往辞，沂公相留，云：“吃食了去。”饬子弟云，己留孙京吃食，安排馒头。时为盛馔，食后送数轴简纸，开看皆他人书后截下纸。其俭德如此。

　　东坡三养，景初四休。

　　宋苏文忠公轼有三养之说，云：“一曰安分以养福；二曰宽胃以养气；三曰省费以养财。”且云：“自今日已往，早晚食不过一爵一肉，有尊客则三之，可损不可增。有召我者，预以此告之，主人不从而过是者乃止。此亦可为养生之法。”

　　孙景初号四休居士，其说曰：“粗茶淡饭，饱则休；补破遮寒，暖则休；三平二满，过则休；不贪不妒，老则休。”山谷以为安乐法。

　　文靖治第，忠愍无楼。

　　宋李文靖公沆，字太初，治居第于封邱，门外厅事。前谨容旋马。或言其太隘，公曰：“居第当传之子孙，此为宰相厅事诚隘，为太祝奉礼厅事则已宽矣。”

　　宋寇忠愍公准官至政府，不起第宅。处士魏野赠以诗曰：“有官居鼎鼐，无地起楼台。”墓铭有云：“公既贵，得月俸置堂上，有老媪泣曰：‘太夫人捐馆时，欲一绢作衣衾不可得，不及见公今日也。’公为之大恸。故居家俭素，所卧青帏，二十年不易。或曰：‘公颇事奢侈。’非也，盖公多典藩公会宴，设则甚盛亦退之。所谓‘甔石之储，常空于私室。方丈之食，每盛于公筵。’”

　　乖崖角带，晏婴狐裘。

　　宋张忠定公乖崖，刚毅寡欲，惟著皂絁袍，角带，不事外饰。自奉养逮于服玩之具，则寡薄、俭约，虽寒士不若也。公退癖静室焚香静坐，聚书万卷，往往手自校正，绝无声色之好。

　　朱子《训蒙书》云：“凡日中所著衣服，夜卧必更，则不藏蚤虱，不即敝坏。苟能如此，不但威仪可法，又可不费衣服。晏子一狐裘三十年，虽意在以俭化民，亦其爱惜有道也。”

　　文忠静晦，益公谦恕。

　　欧阳文忠公修曰：“藏精于晦则明，养神于静则安。”

　　宋周益公必大曰：“《易》六十四卦，惟谦六交皆吉。”又，一言终身可行，曰“恕”。故处己以谦，待人以恕，出于自然，无所矫拂。

　　正献瓦合，周瑜醇醉。

　　宋杜正献公衍，门生为县令，杜戒之曰：“子之才器，一县令不足施，然切当韬晦，无露圭角，毁方瓦合，求合于中也。不然，无益于事，徒取祸尔。”

　　吴程普颇以年长数侮周瑜，周瑜折节容下，终不与较。普后自敬服，曰：“与公瑾交，如饮醇醪，不觉自醉。”时人以其谦让服人如此。

　　复之让解，仲翁辞位。

　　宋张咏，字复之，与张覃取大名府解试罢。众谓公名居覃之上。公上府帅书言：“覃之德行于乡里有古人风，以某之文近覃之文，未可知覃之行，实过某万万矣”。遂荐覃为解元。公常曰：“士君子当以德、义相先，不然，不足以为士矣。”

　　汉疏广，字仲翁，兄子受好礼恭谨，敏而有辞。宣帝立太子广为太傅，受为少傅，朝庭以为荣。在位五岁，广谓受曰：“吾闻知足不辱，知止不殆，功成身退，天之道也。今仕宦至二千石，宦成名立如此，不去惧有后悔。岂如父子相随出关，归老故乡，以寿命终，不亦善乎？”受叩头曰：“从大人议”。即日父子俱称病，乞骸骨辞位而去。公卿设供张祖道东都门外，车数百两，道路观者多叹息泣下，共言其贤。

　　子房赤松，公孙大树。

　　西汉张良，字子房。高祖六年封功臣曰：“运筹帷幄，决胜千里，皆子房功也”。令自择齐三万户。良曰：“始臣起下邳，与上会留，封留足矣。”后又曰：“良家世相韩，及韩灭，不爱千金之资，为韩报仇。今封万户，位列侯，布衣之极，于良足矣。愿弃人间事，从赤松子游。”赤松子仙号，子房之明达，岂不知其为虚诞？盖托此等功名于物外，置荣利而不顾耳。

　　汉冯异，字公孙。谦退不伐，进止有表仪，行逢诸将，辄避道。诸将论功，异独屏退树下，军中号“大树将军”。后北地豪杰悉降。异不自伐，诸将又分其功。光武下玺书曰：“征西功若邱山，犹自以为不足，孟之反奔而殿，亦何异哉！”薨，谥节侯。

　　廉洁

　　包老戒滥，真公训廉。

　　宋包孝肃公拯，知开封府。京师语曰：“关节不到，有阎罗包老。”尝有家训云：“后世子孙仕宦有犯贼滥者，不得放归本家，亡没之后，不得葬于大茔中，不从吾言者，非吾子孙。”共三十七字，下押字。又云：“仰珙立石于堂东壁，以诏后世。”

　　宋真文忠公德秀，字景元，号西山先生。守潭州，有《训吏文》，以四事为勤，一曰：“律己以廉”。下注云：“万分廉洁，只是小善一点，贪污便成大恶。不廉之吏如蒙不洁，虽有他美，莫能自赎，故以此为四事之首。”

　　虞愿见石，处默饮泉。

　　南史虞愿，字士恭，为晋安太守。海边有越王石常隐雾中，相传云：清廉太守得见。愿往就观，清澈无所隐蔽。

　　晋吴隐之，字处默。有清操。拜广州刺史，未至州二十里石门，有水曰“贪泉”，饮者怀无厌之欲。隐之至泉所，酌而饮，因赋诗云：“古人云此水，一饮怀千金；试使夷齐饮，终当不易心。”至州，清操愈厉。

　　山涛藏丝，温叟封钱。

　　晋山涛为右仆射。初，袁毅为鬲令，贪浊赂遗公卿以求虚誉，亦遗涛丝百斤，涛不欲异于时，受而藏诸阁上。后毅事露，凡受赂皆见推检，涛取丝付吏，积年尘埃，封印如故。

　　宋刘温叟，太宗在晋邸闻其清介，遣府吏赍缗钱百千遗之，温叟不敢却，贮厅事西舍，令府吏封识乃去。明年重午，复送角黍、纨扇，吏视西舍封识宛然，吏还白太宗曰：“我送犹不受，况他人乎？”

　　赵抃匹马，褚瑶单船。

　　赵清献公抃，字阅道，初任成都。携一龟一鹤以行。再任，屏去龟、鹤，止一苍头执事。张学士裕以诗送之云：“马谙旧路行来滑，龟放长江不共来。”神宗即位，召知谏院，上谓公曰：“闻卿匹马入蜀，以一龟、鹤自随，为政简易，亦称是耳”。

　　吴褚瑶字孔珽，罢乌阳县，单船而归。故人太子中庶子杨衡乞土宜，瑶乃抽船上竹一竿与之，曰：“东南之美唯竹箭，最直而有节，幸堪岁寒。”庶子闻之，使人往观，唯竹笠一枚，芦袯数领。遂用为昭信中郎。

　　伯恭戒弱，次山恶曲。

　　宋东莱吕成公祖谦作《书说》云：“弱者，天下之大害，学者之大患，人之所以不能为善者，多是不能立志。故《洪范》以‘弱’立于六极之后，大抵为善生于刚，万恶之原生于弱。”

　　唐元结，字次山，操守刚正，尝作《恶曲文》云：“吾辈全直，三十年未尝曲气以转声；曲辞以达意；曲视以回目；曲步以便往。”

　　元纮断判，邦衡奏牍。

　　唐李元纮为雍州司户，太平公主与僧争碾硙，元纮断还寺僧。窦怀贞为雍州刺史，惧太平势，促令改断。元纮大书判后，曰：“南山或可改移，此判终不可动摇。”怀贞不能夺。

　　宋胡铨，字邦衡，号澹庵先生，绍兴初，秦桧主和议，言不便者辄罢。公上书乞斩秦桧，桧白上，窜新州。王庭珪作诗送之，有“百辟动容观秦牍，几人回首愧朝班”之语。南轩云：“澹庵大节极好，至如谏牍，须与日月争光”。

　　邢峙邪蒿，夷吾恶木。

　　南史邢峙，字士崚，方正淳厚，为国子助教。厨进太子馔，菜有邪蒿，峙观之曰：“此菜名不正，非殿下所宜食。”

　　管子曰：“志士怀耿介之心，不荫恶木之枝。恶木尚远之，而况与恶人同处。”

　　敦复老桂，稚圭秋菊。

　　宋晏敦复力诋和议。秦桧使人■〈言求〉之曰：“公若曲从，两地旦夕可至。”公曰：“吾终不以身计误国，况吾姜桂之性，到老愈辣。”

　　宋韩魏公琦，字稚圭，自幼性醇，一无邪曲。每谓保初节易，保晚节难。故晚节事事著力，所立特完。诗云：“不羞老圃秋容淡，且看黄花晚节香。”意可知矣。

　　●纯正蒙求卷下 

　　厚德之施，当自宗族、亲戚始，乡邻、宾客次之，童仆、婢妾又次之。至若不夺人之财、不掩人之善、不忘人之德、不扬人之过，皆厚德也。极而济人爱物，使动、植各得所养，厚之至矣。

　　子平会宗，希文义田。

　　宋刘宰，字子平，号漫堂先生。每月旦必治汤饼会族曰：“今日之集，非以酒食为礼也。寻常宗族不睦，多起于情意不相通，间言入焉。今月必会饮，有善相告，有过相规，有故牴牾者，彼此一见，亦相忘于杯酒从容间，岂小补哉？有不至者，必再三招之，曰：‘宁适不来，微我弗顾。’”

　　宋范文正公尝曰：“宗族于吾，固有亲疏，祖宗视之，即皆其子孙也。且吾祖宗，积德百年，而后发于吾，得至大官。若独享富贵，而不恤宗族，异日何以见祖宗于地下，今亦何颜入家庙乎？”遂买良田数百亩，号“义田”，以养济群族，日有食，岁有衣，嫁娶、丧葬者皆有赡。仕而家居，俟代者与焉，仕而官居者罢其给。

　　晏先父族，陈让兄贤。

　　齐晏婴，宇平仲，为齐相，敝车羸马。齐大夫桓子曰：“是隐君之赐也。”晏子曰：“自臣之贵。父之族无不乘车者，母之族无不足于衣食者，妻之族无冻馁者。齐国之士，待臣而举火者三百余人，如此而为隐君之赐乎，彰君之赐乎！”

　　宋陈子高有腴田五千，其兄田止一千，贤而贫，子高愿合户共之，人曰：“以五千膏腴就贫兄，不亦卑乎？”子高曰：“我一房尔，何用五千，人生饱暖之外，骨肉交欢而已。”

　　公艺九世，象山百年。

　　唐张公艺九世同居，北齐、隋、唐皆旌表其门闾。唐高宗尝幸其宅，问所以能共居之故；公艺书“忍”字百余，以进其意。以为宗族所以不协，由尊长衣、食或有不均，卑、幼礼节或有不备，更相责望，遂为乖争，苟忍，则睦矣。

　　宋陆九渊，字子静，号象山先生，累世义居，家事悉听命于长。卒年选择子弟分任田畴、租税、出纳、厨爨、宾客之事。公堂之田，仅了一岁食，家人计口打食，自办蔬、肉，私房婢仆各自供给以米附饮。掌爨者，置历交收，按历给散。宾至，掌宾者先见，然后白家长，出见，款以五酌，但随堂饭食。每晨兴家长率子弟致恭于祖祢，聚辑于厅，妇女道万福于堂，暮安置亦如之。朝廷表其门闾，其词曰：“聚族逾三千指，合爨将二百年。异时流别籍之私，存学者齐家之道。”

　　陈氏共食，孝芬给钱。

　　南唐江州陈氏宗族七百口，每食设广席，长幼以次，坐而食之。有畜犬百余，亦共一牢食，一犬不至，诸犬为之不食。

　　北魏崔孝芬、孝伟兄弟，孝义慈厚，一钱尺布不入私房，吉凶有需，聚对分给。诸妇亦相亲爱，有无共之。叔振亡后，孝芬等奉叔母李氏若事所生，旦夕温清，出入启觐，家事巨细，一以咨决。每兄弟有获，皆入李之库，四时分赍，李氏自裁之。如此二十余年。

　　疏广散金，余庆与禄。

　　西汉疏广父子，皆为宣帝太子师傅。辞归，赐黄金二十斤，太子赠五十斤。日具酒食，请族人故旧宾客，相与娱乐。岁余，子孙窃谓广所爱信者曰：“饮食费且尽，愿丈人劝说买田宅。”老人既以闲暇时为广言此计。广曰：“吾岂老悖，不念子孙哉。贤而多财，则损其志；愚而多财，则益其过。且此金，圣主所以养老臣也，与宗族共享其赐，尽吾余日，不亦可乎！”

　　唐郑余庆，历事四朝，其俸禄悉周亲旧。语人曰：“禄不及亲友而侈仆妾者，吾鄙之。”

　　姚庄一架，伏波万斤。

　　唐河中府河中县有姚孝子庄，孝子名栖筠，栖筠已下同居二十余世，尊长主家，子弟各任事，专一人守坟墓，早晚堂上聚食，男女各行列以坐，小儿席地，木作槽共食。衣服，男女各一架，不分彼此。有子弟新娶，私市食以遗其妻，妻不受，纳于尊长。墓林蔚然深秀，洒扫、种艺甚谨，田产仅给衣食，赋税不待催驱，未尝一讼至官府。

　　东汉伏波将军马援，字文渊，尝谓：“丈夫立志，穷当益坚，老当益壮。”因处田牧有牛、马、羊数千头，谷数万斤。既而叹曰：“凡殖货财产，贵能施赈，否则守钱虏尔？”尽以颁昆弟故旧。

　　景温樗树，恕旻榆木。

　　宋樊景温，陕西人，荣恕旻，雄州人。兄弟异居积年。大中祥符中，景温家樗树五枝并合为一；恕旻两榆木自合。两家感其义，遂聚居。乡人称其雍睦如此。

　　孝基还财，德裕行服。

　　宋张孝基，许州士人，娶同里富人女。富人只一子，不肖，逐之，病且死，尽以家财付孝基。孝基为治后事如礼。久之，其子丐于途，孝基恻然谓曰：“汝能灌园乎？”曰：“得就食何幸？”孝基使灌园，稍自力，复谓曰：“汝能管库乎？”答曰：“灌园已出望外，况管库乎？”孝基使管库，驯谨无他过。孝基徐察之，知能自新，遂以其父所委财产归之。其子自此治家厉操，为乡闾善士。

　　五代安德裕，字益之，父重荣举兵败，乳母抱逃之水窦中，为守兵所得，军校秦习与重荣有旧，因匿之。习先养石守琼为子，年壮未有嗣。既召琼，以德裕付之，因姓秦。习卒，行服三年，然后归宗。秦氏与白金三万两，德裕曰：“此秦氏蓄也，大丈夫当自立功名取富贵，岂屑于他人所有乎？”

　　处乡邻宾客

　　吕氏乡约，晏子卜邻。

　　宋蓝田吕氏大临乡曰：“凡同约者：德业相劝，过失相规，礼俗相交，患难相恤。有善则书于籍，有过及违约者亦书之，三犯而行罚，不悛者绝之。”

　　齐景公欲更晏子之宅，曰：“子之宅近市，湫隘、嚣尘不可以居，请更诸爽垲者。”晏子辞曰：“非宅是卜，惟邻是卜。二三子先卜邻矣，违卜不祥。君子不犯非礼，小人不犯不祥，古之制也，吾取违乎？”卒还旧宅云。

　　西山劝欢，杨玢任侵。

　　宋真德秀，字景元，号西山。先生长沙《劝欢诗》云：“千金难买是乡邻，思意相欢即是亲。年若少时宜敬老，家才足后合怜贫。”

　　后唐杨玢，以工部尚书致仕归长安。旧居多为邻里所侵占，子弟欲诉于府，以状白玢，玢批纸尾云：“四邻侵我我从伊，毕竟须思未有时；试上含光基殿望，秋风秋草正离离。”子弟不敢复言。

　　李谦出粟，建中蠲缗。

　　北魏李士歉，当值岁谦，出粟千石，以贷乡人。明年又歉，无以偿。公对众焚券曰：“偿已了矣，不须复偿。”明年大熟，人争偿之，一无所受。明年又大歉，公竭家资设粥以济，全活者以万计，死者复为瘗之。或曰：“子阴德大矣。”公曰：“阴德犹耳鸣，己自知之，人无知者。子今既知，何足为阴德。”后子孙大显贵。

　　宋郑建中，货镪钜万。城中多客舍，每大雨，则载瓦以行，问屋漏者，补之。又隆冬苦寒，蠲衣缗，乃曰：“仁人之心，无所不至。”晚得子，名纾，官至侍郎。纾五子：长弥中官至朝奉大夫，次则官至侍读，次毅夫皇祐间大魁天下，世禄不绝。

　　练氏全城，彦能诣军。

　　宋章郇公得象之高，祖建州人，仕闽为刺史，常出兵。有将后期，欲斩之，夫人练氏力救乃免。二将后仕南唐，改建州，遣使厚以金帛遗夫人，并一白旗，曰：“吾将屠城，夫人植旗于门，吾戒士卒勿犯矣。”夫人返金帛与旗不受，曰：“君幸思旧思，愿全此地之人。欲必屠城，吾家与众俱死耳，不愿独生。”二将感其言，遂不屠城。练氏子孙为卿相者接踵。

　　梁常彦能，家富好施予。时朱全忠攻淮南过颍，颍人畏避不敢迎。全忠怒曰：“军回当屠城。”及至淮，久雨乏粮，彦能聚议曰：“军回，我等无噍类，愿共饷军，以纾祸。”众不从，彦能自以家赀写作一簿，持见全忠。全忠惊且怒，曰：“颍亦有知来见者乎？”观其簿点绿豆万二千斛，谓曰：“家资吾无所用，但煮豆粥聊食吾军耳。亟载以来，失期亦斩”。彦能先期往，全忠大喜，欲赏以官，不受。全忠曰：“汝何欲？”曰：“颍人畏王之威，逃遁不敢出迎，幸王察之，贷一城生聚。”王曰：“吾已誓师不可变，贷汝一家可也。”彦能曰：“乡人皆亲旧，众诛而独存，不如与之俱死。”全忠从之，颍人皆得免难。其后子孙皆受善报。

　　王阳逐妇，清献还屋。

　　西汉王吉，字子阳，居长安东，家有大枣树垂吉庭中。吉妇取枣啖吉，吉后知之，乃逐妇。东家闻其逐妇，欲伐树，邻里共止之，因劝吉还妇。里中为之语曰：“东家伐树，王阳逐妇，东家枣完，吉妇复还。”其励志如此。

　　宋赵清献公抃，宽厚长者，与物无忤。家三衢，所居甚隘。弟侄厚值易邻翁居，以广公第，公闻不乐，曰：“吾与此翁三世为邻，忍弃之乎？”命亟还翁居而不追其值。

　　赵轨落椹，刘夔余谷。

　　北史赵轨为齐州别驾，有令名。东邻有桑椹落其家，轨拾还，戒诸子，曰：“吾非以此求名，意者非机杼物，不愿侵人。”隋文帝令入朝，父老挥涕曰：“别驾在官，水火不与百姓交，是以不敢以杯酒相送。公清如水，请酌杯水奉饯。”轨受而饮之。

　　宋刘吏部夔，不治财产，所收私田有余谷，则以赈乡里救贫者。前死数日，作遗表以其禄赐之，所余分之宗族。

　　承事粜米，处士出粟。

　　宋张忠定公咏，在成都尝梦谒紫府真君，接语未久，吏报请到西门。黄兼济承事幅巾道服，真君降阶接之，且揖公，坐其下询顾详款，似有钦。叹意。公翌日即遣典客诣西门请黄承事，令具常所衣服来。比至，果如梦中所见。公以梦告，且问平日有何阴德，曰：“无他长，唯禾麦熟时，以钱三万收粜，至明年未熟时粜之，价值不增，升斗无高下，我无损，彼得济所急。”公曰：“此所以尚公也。”索公裳，拜之。黄后裔比比青紫。

　　应山二连伯氏庶字君锡，仲氏庠字元礼，相继登科。君锡清修、孤洁，当官，人号为“连底清”，元礼加以肃。人号为“连底冻”。其父处士，名舜实，字辅之。岁饥出粟万斛，损价鬻之，惠及旁邑。有盗其牛者，官捕甚急，贼穷，自归处士愧谢，厚遗遣之。

　　陈亢施饭，朱氏散粥。

　　宋陈亢，杭州人。熙宁间饿殍无数，作万人坑，每一尸饭一瓯，席一领，纸四帖，藏尸不可纪。是年生子郭，又生度，皆为监司，子孙登仕相继。

　　宋朱氏为湖州孔目官，庚寅岁荒，以米八百石煮粥散贫。是岁生子，服后为从官。

　　裴礼杖仆，侃母为儿。

　　北齐颜之推《家训》曰：“门不停客，古所贵也。失教之家，阍寺无礼，或以主君寝食、嗔怒，拒客未通，江南深以为耻。黄门裴礼之待宾客，或有此辈，对客杖之，童仆引客，折旋俯仰，辞色应对，莫不肃敬，与事主无别。”

　　晋陶侃母湛氏，父母聘为妾，生侃。而陶氏贫，湛每纺绩，资给之，使结交胜己。鄱阳孝廉范逵寓侃宿，时大雪，湛氏自撤所卧新荐剉给其马，又截发卖邻人，买肴馔以供。逵闻叹曰：“非此母不生此儿。”侃竟以功名高显。

　　元王设醴，潞公呈词。

　　汉楚元王交敬礼申公等。穆生不嗜酒，常为设醴。及戊王即位，常设，后忘设焉。穆生退曰：“醴酒不设，王之意怠。不去，楚人将钳我于市。”遂谢病去。

　　宋文潞公彦博，伊洛人。伊川先生时为判监，一日，府会客，伊川以见任故赴到。客次，见乐人来，参呈乐词曲语。先生讶曰：“不须呈看。”乐人复曰：“昨日，太师钧旨明日请侍讲，词曲要严谨，依礼法，故先来呈。”

　　吕不后到，邵有先知。

　　宋吕文穆公赴人饮食，约未尝后到，曰：“使主人望望然，而客不至，吾不忍也。”

　　宋王正甫约康节、吴处厚、王平甫会饭。康节辞以疾。明日谓正甫曰：某辞有故，介甫行新法，处厚每议之，平甫虽不甚主其兄，若面骂之，亦不堪矣，所以辞。”正甫曰：“料事当如此，昨处厚毁介甫，平甫作色，某解之甚苦。”夫康节以道德尊一代，平居一饭之间，其谨如此。

　　叔巽免怨，魏公托辞。

　　宋崇宁中，叔巽省荥阳公于符离，有故人遇之，甚薄。及行，来召饭，叔巽欲往，或曰：“此人相薄，何必赴？”叔巽曰：“不欲与人生睚眦之怨。”

　　宋仁宗朝，李都尉喜延士大夫尽声色之乐，一时，馆阁清流无不往者。韩魏公于其间年最少，独未尝往焉。李数召，数以公事辞，终不失和气，李莫能致怨，同时诸公亦不以公为介也。

　　御童仆婢妾

　　胡家戒打，陶子善遇。

　　宋胡彦时，处家有法，子弟不得自打僮隶妇女、不得自打婢妾，有过告之尊长，为之行谴。

　　晋处士陶潜，为彭泽令，不以家累自随，送一力给其子，书曰：“汝旦夕之费自给为难，今遣此力助汝薪水，此亦人子也，可善遇之。”

　　刘宽污衣，文烈市米。

　　东汉刘宽，字文饶。无疾言遽色，夫人欲试宽令恚，伺当朝会，装严己讫，使侍婢捧肉羹翻污朝衣，宽神色不异，徐曰：“羹烂汝手乎？”

　　齐房文烈未尝嗔怒。经霖雨，粮绝，遣婢籴米，婢因逃窜，三四日方得之。房徐曰：“举家无食，汝何处来。”竟无捶挞。

　　嘉会斥僮，乖崖嫁婢。

　　宋丁嘉会，御家有法。一日小苍头至前，腰系红布，嘉会即斥逐去。人或诮其褊，嘉会曰：“不然，此本村童，衣不蔽体，俄事文饰，长此欲心，乃便忘其本，斥之乃所以爱之，亦《易》所谓‘闲有家’之意。”

　　宋张乖崖知益州日，单骑赴任，官属惮其严峻，莫敢蓄婢。公不欲绝人情，遂自买一婢以侍巾帻，自此官稍稍置姬属。公在任四年，被召还阙，呼婢父母，出资以嫁，仍处女也。

　　甄仆不睡，盖婢求去。

　　甄琛举进士入都，积岁，好奕棋，通夜令奴执烛，奴睡，甄顿加杖责，奴曰：“郎君辞父母仕宦，若为读书执烛，不敢逃罪，乃围棋日夜不止，岂是向京之意？肆加杖责，不亦无理乎？”甄怅然惭感，遂假书研习。

　　盖巨源为县令，因买罗于公厅，手自开度，其侍婢屏间窥之，恚曰：“不意今日乃服事一罗绢牙郎。”因求去，不肯留。

　　不夺人之财

　　乐羊金饼，林积珠囊。

　　东汉乐羊子得遗金一饼于路，以与妻。妻曰：“妾闻志士不饮盗泉之水，廉者不受嗟来之食，况拾遗求利以污其行乎！”羊子惭，捐金于野。

　　宋林积，少入京，至蔡州，卧旅邸，觉床第间有物逆其背，揭席视之，有锦囊实北珠数百颗。明日询主人，曰：“前夕何人宿此。”曰：“一巨商。”林曰：“吾故人也，或再至，令来上庠相访。”又揭其名于壁，曰：“某年某月某日剑浦林积假馆。遂行。”商人至京，欲取珠，已无有。急沿故道处处物色之，至蔡邸，见其榜，即还访林于上庠。林曰：“珠俱在，不可但取，投牒府中，当悉以归。”商如其教。林诣府授商，府尹使中分之，商曰：“固所愿。”林坚不受，商不能强，作大斋为林祈福。林后登第至中大夫，子为吏部。

　　白公卫榼，郑氏掩墙。

　　白中令应举未第，诣葫芦先生问命，不许。试日见妇人携女奴挈榼闹中行，力倦至门闑门辟，失所在，榼留在闑，公以裾卫榼，遂趁试不及。日晏，妇号泣来。诘之，反袂试面曰：“夫犯刑宪，罪按已周，有能救护者，欲所蓄宝带，今已失去，不免极刑矣。”公备认物主，不谬，竞以还之。翌日，葫芦遇公惊曰：“向相过邪，来年及第，位极人臣。必种阴德。”公匿而不言。

　　唐李景让母郑氏身训。诸子贫时治墙得坎钱，僮婢夺，奔告，母曰：“士不勤而禄，犹灾其身，况无妄而得乎！”亟命闭坎。景让后官至太子少保。

　　裴度授带，文正还方。

　　唐斐度状眇小，相者曰：“公不至相必饿死。”他日游香山寺，见一妇人致缇纟習于栏，祈祝而去。度知其遗也，收取以待诘。旦，妇人奔泣曰：“阿父无罪系狱，假得玉带二、犀带一，以赂津要，不幸失去矣，祸无所逃。”度即以授之，妇人拜泣请留一，度不受。寻遇相者曰：“君神色顿异，必有阴功，前途万里，位极人臣。”

　　宋范文正公贫时，尝与一术者善，会术者病笃，语文正曰：“吾善炼水银成白金，吾儿幼，不足付，今以付子。”即以方与白金一斛封纳文正怀中，文正方辞避，而术者己卒。后十余年，文正呼术者之子，出其方并白金与之，封识宛然。

　　彬不复戒，宿未可量。

　　南史甄彬尝以束苎就长沙寺库质钱。及赎还，苎中得金五两。彬送回寺，寺僧惊，以金半酬之，往复十余里，彬坚不受。梁武帝布衣时闻之，及践阼，以彬为益州刺史。将行，同列五人，皆戒以廉贞，至彬独曰：“卿有还金之美，不复相戒。”彬由此名德益彰。

　　宋胡宿，谥文恭公。尝与一术者善，其人将死，谓公曰：“吾有秘术，能仕瓦石成黄金，子其葬我，我以此报子。”公曰：“尔后事，吾敢不勉？秘术非吾所欲也。”其人叹曰：“子之志未可量也。”

　　不掩人之善

　　庞统称述，谢眺奖予。

　　蜀庞统，字士元，于人多所称述。每曰：“当今雅道陵夷，善少恶多。拔十失五，犹得其半，不美其谈，则声名不足企慕，而为善者少矣。”

　　南史谢眺好奖誉人才。孔闿有材华，未为时知，孔珪令草《让表》，眺手自折简写之，谓珪曰：“是子声名未立，宜共奖成，无惜齿牙余论。”

　　杨敬赠诗，郑庄执礼。

　　唐杨敬之祭酒尝赠项斯诗云：“几度见诗诗尽好，及观标格过于诗。平生不解藏人善，到处逢人说项斯。”项斯由是四方知名。

　　西汉郑当时，字庄，喜推士。为大司农。客至，无贵贱，执宾主礼。每朝候上间说，未尝不言天下长者。其推毂及官属丞史，常引以为贤于己。未尝名吏与官属言，若恐伤之。闻人之善言，进之上惟恐缓。

　　韩琦称人，陈瓘抑己。

　　宋韩魏公琦，闻人有小善即称之，曰：“琦不及也。”

　　宋陈忠肃公瓘，谦和，与物无竞。与人议论率多取人之长。虽见其短，未尝面折，惟微示意以儆之，人多退省惭服。尤好奖进后辈，一言一行苟有可取，即誉美传扬。自抑以为己不能。

　　司马录善，欧阳词美。

　　宋司马温公对宾客，无间贤愚长幼，悉以疑事问之。有草簿、笔数枝常置座间，苟有片善，随手录之，字皆端谨，率以为常。

　　宋陈恭公执中，素不喜欧阳公。知陈州。欧阳自颍移南京过陈，拒而不见。后为相，换观文。欧阳当草制，陈谓必不得美词，至云：“杜门却扫，善避权势以远嫌；处事执心，不为毁誉而更变。”陈大惊曰：“使非与我相知深者不能道，此得我之实也。”手录一本寄其门下客李师中曰：“吾憾不早识此人。”

　　不忘人之德

　　王随奏石，赵玉负琦。

　　宋王章惠公随，时家贫，逋人饭钱，执而入县。石务均父为县吏，偿钱又饭之，馆于其家，其母尤所加礼。一日，务均醉，令王起舞，不中节，殴之，王遂去。明年登第，久之，为河东转运使，务均恐惧逃窜。一日因事败，文潞公为县，捕之甚急，往投王，王已为御史中丞矣。未几，封一铤银至县葬务均母，事少解。寻而王为参知政事，奏务均为团练，使务均亦改行自修。以此知王公长者不忘一饭之恩如此。

　　五代赵玉，幽、蓟之义士也。客吕衮门下，刘守光破沧州，族吕衮家。衮子琦年十四，玉负之逃，丐衣食以资之。后仕晋，至兵部。玉每遇疾，琦亲自扶持，供其医药。玉卒，代其家营葬，事玉子文度，甚幼，琦笃训，逮其成人，荐于知贡举，遂擢第，出官。议者谓：“非玉之义，不能存吕之嗣；非琦之仁，不能抚赵之孤。仁与义，二公得之矣。”

　　朱晖赈友，无己事师。

　　朱晖与同县张堪为友，堪执晖臂曰：“欲以妻子托公。”堪卒，晖闻其妻子贫困，乃自径候视，厚赈给之。曰：“堪常有知己之言，己信于其心矣。”

　　宋陈无己，名师道，号后山先生。有《妾薄命》，盖为曾南丰作，乃以自表见其不更他师也。诗云：“主家十二楼，一身当三千。古来妾薄名，事主不尽年。起舞为主寿，相送南阳阡。忍著主衣裳，为人作春妍。有声当彻天，有灵当彻泉。死者恐无知，妾身长自怜。”

　　楼护共食 成千隔居

　　汉楼护，有故人吕公无子，归护。护身与吕公共食，妻与吕妪同食，及护家居，妻子颇厌之，护流涕责妻子曰：“吕公故旧穷老托身于我，义所当奉。”遂养吕公终身。

　　孔丛子曰：“郈成子自鲁聘于晋，过卫，右宰谷止而觞之，陈乐不作，酒毕送之以璧，成子不辞。其仆曰：“不辞，何也？”成子曰：“夫止而觞我，亲我也；陈乐而不作，告我哀也；送我以璧，托我也。由此，卫其乱乎。”行三十里，闻卫乱，右宰谷死之。成子迎其妻子还其璧，隔宅而居之。

　　王达救主，延嗣恤孤。

　　王达者，屯田郎中李昙仆夫也，事昙久，颇信之，既而应募为兵。会昙以子学妖术，械系台狱，狱急，亲友无敢访问者，达旦夕给饮食、候信问者四十余日。昙贬温州别驾，诸子流岭南，达哀送，防者遣之，达曰：“我主人也，岂得不送之乎？”昙河朔人，不习岭南水土，家人皆辞去，曰：“我不从君之异乡也。”昙数日感恚，自缢死，达使母守昙尸，出为治丧事，朝夕哭，如亲父子，见者流涕，殡于城南佛舍而后去。

　　宋赵邻为太宗时知制诰，率，无子，三女皆幼，无田宅。仆赵延嗣，义不忍去，竭力营衣食给之，虽劳苦不避。如是十余年，三女逮长，未尝见其面。一日至京，访舍人故旧，谋嫁三女。见宋翰林白、杨侍郎徽之，发声大哭，具道所以，二公惊谢曰：“吾徒被儒衣冠，且与舍人交而不能恤舍人之孤，不逮汝远矣。”既迎三女归京，求良士嫁之。三女皆有归，延嗣乃去。

　　不扬人之过

　　思永金钏，齐贤银器。

　　宋彭思永始就举时，贫无余资，但金钏数只，旅舍众客请出钏玩，一坠客袖，公见不言，众惊求之，公曰：“数止此，无失也。”将去，客揖举手而钏坠，众服公之量。

　　宋张齐贤，字师亮，谥文定公。家宴，一奴窃银器数事于怀，公熟视不问。后为相，门下厮役径往得班行，此奴竟不沾禄，奴乘间拜而告曰：“某事相公最久，相公独遗某，何也？”公悯然曰：“我欲不言，汝必怨我，尔忆盗我银器乎！我怀之三十年不以告人，尔亦不我知，吾今敢以盗贼荐邪，念汝事我日久，今予汝钱三百千，既发尔事，汝且愧不可留也。”奴震骇，泣拜而去。

　　慎言焚书，文靖封启。

　　宋方慎言为侍御史，丁谓贬，遣慎言籍其家，得士大夫书多干请关通者，悉焚之，不以闻。世称其长者。

　　宋李文靖公沆为相，专以方，重镇浮躁，尤不乐人论说短世附己。胡秘监旦谪久未召，尝与文靖同知制诰，闻其拜参政，以启贺之，诋前居职罢去云：“吕参政以无功为左丞，郭参政以酒失为少监，辛参政非材谢病，后拜尚书，陈参政新任失旨，退归两省。”而誉文靖甚力，意将以附之。文靖慨然不乐，命小吏封置别箧曰：“吾岂真优于是耶？亦遭遇尔。乘人后而讥其非，吾所不为，况又扬一己而短四人乎！”终为相，旦不得复用。

　　赵君辨诬，范公叙契。

　　宋赵概，字叔平，厚德长者，未尝言人之短。与欧阳公同制诰、同秉政。及欧阳公被谤，公默申辨理，至欲纳平生诰敕以保之，欧阳公终不知。

　　宋范纯仁，字尧夫，帅庆阳。总管种诂无故讼公于朝，上遣御史按治，诂停任，公罢帅。后公为枢密，诂尚停。公荐为永兴军钤辖，又荐知隰州。每自咎曰：“先人与种氏上世有契，纯仁不肖，为其子孙所诉，宁论事曲直耶？”

　　蒙正不闻，宗谔自蔽。

　　宋吕蒙正，字圣功，拜参政。有朝士帘下指曰：“是子亦参政耶？”蒙正佯若不闻，同列争欲诘其姓名，公曰：“既知之，终身不能忘，不如不知。”

　　宋李翰林宗谔，其父文正公昉秉政时，避嫌远势，出入仆马与寒士无辨。一日中途遇值文正，前驺不知其马为公子，遽呵辱之。后每见此人必自隐蔽，恐其知而自愧。

　　济人爱物

　　白裘万里，杜厦千间。

　　唐白乐天新制布裘诗云：“安得万里裘，盖裹周四垠，稳暖皆如我，天下无寒人。”新制绫袄成，有诗云：“百姓多寒无可救，一身独暖亦何情，心中惟念农桑苦，耳里如闻饥冻声。争得大裘长万里，与君都盖洛阳城。”

　　唐杜子美《茅屋为秋风所破歌》云：“安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足。”观二公之诗，子美能苦身以利人；乐天推身以利人，二公之心亦仁矣哉！

　　敏中缓狱，淡成活冤。

　　宋向敏中，字常之。在西京时，有僧暮过村家求宿，主人不许，因寝门外。夜有盗携一妇人及囊衣出，僧念，本强求宿，今有盗必谓我矣，遂亡去。忽堕眢井，妇人已杀在井。明日，主人搜访得之，解县掠治。僧自诬云：“与子妇奸诱俱亡，恐觉，遂杀匿之，偶亦坠井，赃在井畔，不知何人取去？”狱成，府亦不疑。敏中引僧诘问数四，但云宿负此人死尔。因问，乃以实对。因缓狱，密使吏访其贼。吏食于村店，店妪闻其自府来，不知其吏也，问曰：“僧某狱何如？”吏绐曰：“笞死矣。”妪叹息曰：“今获贼何如？”曰：“虽获亦不问矣。”妪曰：“然则，言之无伤，乃某村某甲少年所为。”并指示其舍。吏就掩捕，按问具服，并得其赃。一府咸以公为神。

　　宋钱若水，字淡成，为同州推官。时有富家女奴逃亡，其父母讼于州，州命录事鞫之。录事尝贷于富民，不获，乃劾其父子杀女奴，弃尸水中。富民不胜捶楚，自诬服。州官审复无异。若水留狱旬日，录事诟曰：“若受钱耶。”若水叹谢曰：“今数人当死，岂不可少宿留熟视狱辞耶。”密访得女奴送于知州，引富民父子破枷纵之。其人号泣曰：“向使非使君，某族灭矣。”知州曰：“乃推官也。”其人诣若水厅，闭门拒之，曰：“知州自求得之，我何与？”其人绕墙哭，倾资饭僧为若水祈福。太宗闻之，骤加进擢。

　　王恶锻炼，隽有平反。

　　宋韩魏公《别录》云：“内官王昭明绝不类内官。贾昌朝、陈执中恶欧阳公，欲因事深治之，令苏安世鞫狱不成，苏云：‘不如锻炼，就仍乞不录问。’昭明时为监勘官，正色曰：‘上令某监勘，正欲尽公道耳，锻炼何等语也。’”欧阳遂得脱。

　　西汉隽不疑，字曼倩，为京兆尹。每行县录囚徒还，母辄问：有所平反？活几何人？不疑多所平反，母笑喜为饮食。言语异他时，或云“亡所出”。母怒不食。以故，不疑为吏严而不残。

　　薛奎与俸，曾布偿钱。

　　宋薛简肃公奎知益州，妇讼其子不孝，诘曰：“贫，无以养。”奎出俸钱与之。

　　宋曾鲁公布游京师舍市，侧闻旁舍哭声甚悲，诘朝问之旁舍，生色愧言曰：“仆顷官于某，以某事用官钱若干，吏督之急，家无以偿，谋鬻女于商，得钱四十万，行与父母诀，所以泣也。”公曰：“商人转徙不常，爱驰色衰，则为沟中瘠矣。吾士人也，孰若与我？”生曰：“已书券纳直矣。”公曰：“偿其直，索其券，不可诉于官。”即与钱四十万，生如命，约：“后三日俟吾水西门外。”至期携女以往，公之舟已行三日矣。

　　允则湖南，郑公河北。

　　宋李允则知潭州，会湖南饥，欲先发官廪而后奏，转运使以为不可，允则曰：“须报逾月，则饥者无及矣。”不听。明年又饥，复欲先赈之，转运使又不可，允则愿以家赀为质，由是全活者数万人。

　　宋富郑公弼为枢密使，坐石守道谤，知青州。会河北大水，流民六七十万人，公皆招纳之，劝民出粟，为区画处境内室庐，饮食、医药悉备，从之者如归市。有云：“此非处疑弭谤，祸且不测。”公曰：“吾岂可不以一身易六七十万人之命哉！”行之愈力。明年麦大熟，始皆襁负而归，皆公所活也。于是谗者畏服，知不可挠，疑亦浸释。公与一所厚书云：“在青州偶活数万人，胜二十四考中书令远矣。”张舜民尝刻石纪其事。

　　杨告桑价，遵路薪直。

　　宋杨告，除京西转运使时，属岁饥，所至发公廪，又募富民出粟赈之。民伐桑易粟，不能售，告命高其价以给酒家，由是获济者甚众。

　　宋吴遵路，知通州，乘民未饥，募富者得钱几万贯，遣牙校航海籴米于苏秀，使物价不增。又使民采薪刍卖之官，以籴官米。冬雪，即以原价易薪，官不伤财，民且蒙利。又建茅屋百间，以处流移。出俸钱置荐席、盐、蔬，日与饭三，偶有疾者，给之药，愿归者具舟为续食与之。是岁诸郡多转死，通民不知凶岁，故爱之父母若也。范文正公安抚浙淮，上公治状颁下诸郡。

　　尧叟刻方，辛公救疫。

　　宋陈尧叟尝为广西转运使，俗有病不服药，惟祷神。公乃集验方刻石后，始有服药者。岭外少林泉，公植木道旁，凿井置亭，至今为利。

　　隋辛公义为岷州刺史。岷俗：一人病，举家避之，病者多死。公命舆至厅事，暑月疫或数百，公捐俸办医药，躬自省问，昼夜不置。病愈，召其亲戚谕之曰：“死生有命，岂能相染，若相染，吾死久矣。”众皆惭谢。其后有病者欲求就使君，亲戚固留养之。此风遂尽变焉。

　　查道倾褚，希文撤席。

　　宋查道初赴举，贫甚，亲戚裒钱三万遗之。出滑州过父友吕翁家，翁丧，无以葬母，将鬻女以办，公倾褚与之，又为嫁其女。又尝有僚卒，女为人婢，公赎之，嫁于士。

　　宋范文正公守邠州，暇日登楼置酒，忽见衰绖数人营理丧事，询之，乃寄居士人卒，棺椁皆未具，公慨然撤燕席给之，客感叹有泣下者。

　　时氏还妾，文通夺倡。

　　宋时邦美，父年六十四，母年四十余，未有子。母告其父曰：“我有白金百两，可携至蜀置妾，为身后计。”父至成都得一女，甚端严，诘其家世，女泣曰：“父都下人，为州官椽，病卒，丧不能归，鬻我办装耳。”父恻然携金访其母，以助其行，与同至都下方辞归。未几，妻自有孕，梦数人舁衣金紫子置于堂。及旦，邦美生，后为状元，仕至吏部。

　　宋沈文通治杭州，令行禁止；贫不能葬者葬之；女不能嫁者嫁之，以数百计。倡优有夺良家女为己子者，夺之归其父母。

　　马公废井 乖崖植桑。

　　宋马公为山西转运使，州盐井岁久泉涸，而官督所负系捕数百人，公尽释所系而废其井，除所逋二百余万。

　　宋张忠定公令崇阳，时民以茶为业，公曰：“茶利厚，官将榷之”。命拔茶植桑，民以为苦，后果榷茶税，诸县皆失业，而崇阳桑已成，岁为绢百万。

　　顺昌字俞，泉州名方。

　　宋俞伟，字仲宽，宰剑之顺昌。闽俗：脊子过二三则溺之。公捐俸置酒，亲酌父老，出《戒杀子文》，俾出劝其乡人，岁月间所活一千计，生子多以“俞”为字。后因事过其邑，小儿数百迎于郊。

　　宋方慎言知泉州，岁饥，发廪以贷，恤其鳏寡、孤独，至生子，多以“方”名者。

　　莘老移费，胡则代偿。

　　宋孙莘老知福州，民有欠市易钱者系狱甚众，适有富民出钱五百万葺佛殿，请于莘老，莘老徐曰：“所以施钱者，何也？”曰：“求福耳！”莘老曰：“佛殿未甚坏，孰若移其费为狱囚偿官，使数百人释枷锁之苦，其得福岂不多乎？”富人不得已，以输官，囹圄遂空。

　　宋胡则，提举铜银场监铸钱，得匿铜数千万斤，吏惧且死，则曰：“吾岂重货而轻数人之命。”止籍为羡余。在福州时，蜀儒龙昌期欠钱一万，公出俸钱偿之。

　　秦穆亡马，楚惠吞蛭。

　　秦穆公亡马，岐下野人共得而食之者三百人。吏捕得，欲法之。公曰：“君子不以畜害人，吾闻食马不饮酒伤人，乃赐酒而赦之。”三百人闻秦击晋，皆求从，虏晋君而归。

　　楚惠王食寒菹而得蛭，遂吞之。腹有疾不能食，令尹入问之，曰：“我食寒菹而得蛭，念遣之而不行其罪，是废法而威不立也；行诛，则庖宰、监食者皆当死，心又不忍，遂吞之。”令尹再拜曰：“王有仁德，病不为伤。”是夕，卧后而蛭出，心肠之积皆愈。

　　居翰改诏，国华称疾。

　　五代张居翰，同光中为枢密，伪蜀王衍即降，诏迁其族于洛阳。关东乱，庄宗虑衍为变诏杀之。诏云：“王衍一行并宜诛戮，已经印署。”居翰在密地揩去“行”字，改为“家”字，遂止族。其近属伪官从行尚千余皆免。

　　宋曹彬，字国华，谥武惠王。攻南唐垂克，忽称疾不视事，诸将问疾，公曰：“余病非药可愈，愿诸君共发诚心，誓不杀一人，则自愈矣。”诸将焚香自誓，明日称愈，遂克南唐，城中安堵如故。

　　子骏福星，西山活佛。

　　宋鲜于侁，字子骏。景祐初除利漕，上曰：“鲜于侁定利路役书，可为诸路法，移京东漕。”温公曰：“东土民不聊生，福星往矣，安得百子骏布之天下乎？”

　　宋真西山先生知泉州，视民舒惨，犹己休戚，苟有毫发可以及人，不敢不尽其力。其去也，邦人为公立生祠，有诗云：“西方又出一活佛，南极今添两寿星。”

　　韩通收骸，温叟瘗骨。

　　周韩通，少应募，以勇力闻。显德二年，河北大兵之后，遗骸满野，通悉收，瘗为万家冢。

　　宋刘温叟中丞，尝令其子市药，药有天灵盖，温叟问此何从而产，对以人骨，即命瘗于郊外。

　　徐积避蚁，苏轼放鱼。

　　宋节孝徐先生积，自少戒杀，见聚蚁，惕然，惟恐伤之。

　　宋苏东坡云：“吾少不喜杀牲，近年始不杀猪羊，然间嗜蟹蛤。自去年脱狱，遂不杀一物。饷蟹蛤者放之水中，虽无活理，亦愈煎烹。亲经患难，不异鸡、鸭之在庖厨，不复以口体故使有生之类受怖苦耳。”又曰：“烹者则食，生则放之。”

　　子方马老，鲁恭雉雏。

　　魏田子方出，见老马于野，问曰：“此何马也。”御者曰：“故公家畜也，罢而不能为用，故出放之。”子方曰：“少尽其力，而老弃其身，仁者不为也。”束帛赎之，穷士闻之，归心焉。

　　东汉鲁恭为中牟令，蝗不入境。河南尹袁安使仁恕，掾肥亲往察之，恭随行阡陌坐桑下，有雉过，止其旁，旁有童儿，亲曰：“儿何不捕？”儿曰：“雉方将雏。”亲瞿然而起曰：“蝗不犯境，一异也；化及禽兽，二异也；竖子有仁心，三异也。”

　　曹王墙壁，景洪仓扉。

　　宋曹武惠王彬尝曰：“自吾为将，杀人多矣，然未尝以私喜怒辄戮一人。”所居堂壁坏，子弟请加修葺，公曰：“大冬，虫蛰墙壁瓦石间，不可伤其生。”

　　五代刘景洪，世积善，号长者。景洪造仓囷，方■〈隔〉眼扉，容乌雀入食，出入频，顶毛多脱。人见雀顶无毛者，皆谓“刘家雀”。

　　濂溪窗草，伊川柳枝。

　　宋濂溪周先生，窗外草皆不锄去，曰：“与自己意思一般。”

　　宋伊川程先生，哲宗朝在经筵，请曰：“陛下盥而避蚁是乎？”上曰：“然，诚恐伤之尔。”先生曰：“推此心以及四海，帝王之要道也。”一日讲罢，上忽起戏柳枝，先生进曰：“方春发生，亦不可无故摧折。”

　　凡兹故事，纯归于正。用训童蒙，养其德性。久久安习，蒙可作圣。

