养蒙便读 [民国]周秉清
　　
　　第一章　立
　　正身垂手，双足齐整，不得欹斜，倚靠桌凳。
　　立必平视，勿俯勿仰，勿左右顾，身勿偏向。
　　侍于亲长，立必在旁，敬候意旨，不得匆忙。
　　亲友聚谈，旁立听言，不得忘形，立于中间。
　　第二章　行
　　一步一起，须要端正，不可狂跑，不可跳振。
　　行路勿疾，身正态徐，亲长若呼，却当疾趋。
　　与人同行，须知左右，尊卑长幼，序其先后。
　　将上堂，声必扬，将入户，视勿昂。
　　毋侧听，毋嗷应，毋淫视，毋怠荒。
　　第三章　坐
　　坐必端正，齐脚定身，偃仰欹斜，都非坐形。
　　勿伏几席，勿横两臂，敛手静心，正念所事。
　　坐必安，执尔颜，请业则起，请益则起。
　　第四章　卧
　　早起晏眠，子弟之分，被勿覆首，卧必用枕。
　　就寝脱衣，必置定所，学自着衣，勿常累母。
　　卧必告亲，起致爱敬，及此晨问，亲前照应。
　　童年渐长，当谙定省，亲被与衣，关心暖冷。
　　眠有定时，起有定时，勿贪多睡，醒即披衣。
　　不眠神疲，多眠昏沉，切勿昼寝，当惜分阴。
　　睡为魔患，害道败德，及此童年，慎防懒逸。
　　第五章　言语
　　为子弟者，必谨语言，低声下气，分所当然。
　　宜和宜缓，不可喧哗，谎言戏语，训责宜加。
　　打人骂人，虽戏必戒，声色玩好，染之生怠。
　　亲长教训，虚心听受，勿妄议论，自取过咎。
　　教训有误，暂当隐默，不应急辩，形同忤逆。
　　侍于亲长，声容宜肃，勿因琐事，大声呼叱。
　　婢仆有过，宜且宽容，不应叫呼，奔告父兄。
　　见人有过，反躬自管，不得纵口，说人长短。
　　直言尽言，祸乱将及，更忌亢傲，与人争直。
　　疑事勿质，直而勿有，私不当莳，笑不可苟。
　　正尔容，听必慕，毋剿说，毋雷同。
　　酒扫应对，进退周旋，童而习之，养成圣贤。
　　第六章　饮食
　　三餐粥饭，原为充饥，随缘饮食，非时勿思。
　　美恶勿计，多少勿争，细嚼缓咽，勿令有声。
　　举箸必置匙，举匙必置箸，尊长已起身，童子乃离座。
　　食时要敛身，离案勿太逼，举箸要从容，入盘毋太急。
　　饭菜毋泼掉，匙箸毋坠地，饮食要有节，养身兼习礼。
　　毋流歠，毋叱食，毋反鱼肉，毋投与狗骨。
　　毋扬饭，毋固获，毋絮羹，毋刺齿。
　　勿饮滴酒，勿吸众烟，烟酒有毒，伤脑耗钱。
　　一切肉品，含毒更多，食之变性，有乖平和。
　　杀生食肉，违背仁理，蔬食养身，色鲜昧美。
　　
　　第七章　衣履
　　衣冠鞋袜，皆须洁净，若能整齐，身亦端正。
　　如当饮食，勿令污衣，如当行路，勿令溅泥。
　　如当写字，勿令沾墨，如当盥面，勿令水湿。
　　身勿近火，防炙衣服，足勿履水，防湿鞋袜。
　　脱衣必摺，摺衣规矩，放于定处，乃易寻取。
　　衣久必垢，宜勤浣濯，补缀无妨，但须整洁。
　　衣求朴素，态贵从容，市井浮薄，勿染浇风。
　　燕居独处，勿忘礼仪，虽当盛暑，不得袒衣。
　　旧衣勿嫌，新衣勿喜，幼不爱穿，已类有志。
　　衣之本义，蔽体御寒，一粟一丝，思来之艰。
　　若贪华美，便为心病，心不去贪，云何作圣？
　　第八章　读书
　　读必端身，置书宜正，对字朗读，不可错认。
　　眼到口到，还须心到，有此三到，易熟易晓。
　　书须爱护，不可皱损，每次读完，掩束齐整。
　　专心看字，断句朗读，目毋旁观，手毋弄物。
　　书未通晓，肃立而问，师长答言，正身敬听。
　　取用书物，当学从容，不得翻乱，任置西东。
　　圣贤之道，全在书中，若明义理，堪学圣功。
　　第九章　习字
　　童子学书，先学执笔，指勿着毫，手勿染墨。
　　纸勿染污，字勿草率，严正分明，一笔一画。
　　研墨放笔，毋使有声，砚面桌面，戏书必惩。
　　习字二法，曰摹曰临，临学其神，摹效其形。
　　形在结构，神在用笔，临池贵多，古碑今帖。
　　写信作文，宇代语言，著书教人，全赖字传。
　　墨美字佳，见者欣悦，劝尔童子，勤学勿辍。
　　第十章　卫生
　　人生疾病，多由不节，既贻亲忧，又误功业。
　　致病原因，二途所造，养身失宜，养心无道。
　　祸从口出，病从口入，养身致谨，首在饮食。
　　欲冀长生，在断酒肉，始仅提神，卒化诸毒。
　　果谷菜蔬，滋养料丰，血清气健，返老还童。
　　食宜细嚼，消化乃行，饱宜七成，肠菌不生。
　　烟酒与茶，伤脑宜戒，盐糖食多，亦为胃害。
　　霉物勿食，暑毒堪忧，坏果勿食，醇毒周流。
　　二曰衣服，适体须宽，切忌短窄，束缚难安。
　　布衣温暖，但贵洁清，切忌华美，丧志纷心。
　　三曰房屋，窗须多辟，空气新鲜，神清血洁。
　　温寒燥湿，毋过不及，光线适宜，勿伤目力。
　　勿堆杂物，勿丛秽气，清净整齐，足资办事。
　　尧殿土阶，禹屋茅茨，勿尚崇高，心动神疲。
　　四曰劳逸，贵有节制，过劳则伤，过逸则驰。
　　或运神思，或劳筋骨，及三刻钟，宜一休息。
　　养心之道，寡欲为先，色欲食欲，淡则延年。
　　好事多磨，如愿者少，知足常乐，不贪为宝。
　　怒血变毒，忧忿伤人，忍怒息争，和气如春。
　　得必有失，荣必有辱，遇事看破，神完气足。 
　　为善最乐，心安理得，俯仰无惭，神闲意适。
　　求不得苦，举世同然，何以忘忧？知命乐天。
　　养身养心，为顺生理，借幻修真，非求不死。
　　第十一章　事亲
　　欲修圣功，始于孝亲，谁无父母，木本水源。
　　仁及天下，爱始于亲，酬恩报德，育我情深。
　　德配天地，莫大于孝，奉养慕敬，乃孝之道。
　　弟子之职，在事亲长，拂试几案，扫除尘鞅。
　　书籍笔砚，整理随时，亲所爱物，保而存之。
　　十岁以后，先亲而起，盥毕亲前，问安如礼。
　　父母将寝，整衾以待，已寝下帷，屏息出外。
　　开门揭帘，勿令声响，门本关者，随手关上。
　　夏日侍亲，挥扇却暑，冬察冷暖，照应炉火。
　　进馔之礼，孝养所在，事亲习劳，骄慢必戒。
　　亲膳将至，先试几案，敬安箸匙，器具勿乱。
　　亲未举箸，不得先食，亲将食完，继亲而毕。
　　亲嗜之物，移近亲前，尊长饭竣，躬撤几筵。
　　晋王延，孝可贵，夏扇席，冬温被，
　　自寒无全衣，养亲极滋味。
　　养亲身，孝之始；养亲志，孝乃大；
　　勿伤亲心，勿拂亲意。
　　亲命即趋，唯勿稍迟，当食则吐，当业则投。
　　出赴书塾，鞠躬告出，归见亲长，鞠躬告入。
　　亲出亲入，敬慕和煦，毋得怠慢，视若无睹。
　　弟子行事，必禀家长，不禀而行，是曰慢上。 
　　幼勿远游，游必有方，不有私财，不衣裘裳。
　　能顺即孝，悦亲为则，颜色词气，宜和勿直。
　　亲责打，因爱子，勿违忤，速改悔。
　　亲长有事，尽当服役，盥为捧巾，坐为正席。
　　如此之类，不可殚述，但当敬慕，不可怠忽。
　　亲有过，当几谏，挞流血，不敢怨。
　　谏不从，巧对待，谏诸内，隐诸外。
　　善则称亲，过则归己，普天之下，无不是的父母。
　　养亲之身，为孝之恒，成亲之德，乃孝之纯。
　　以道事亲，虽孝之大，自高卑亲，慢上宜戒。
　　以善责亲，即伤亲心，罪同忤道，乖天和平。
　　才能富贵，骄则贻诮，谁生汝身，而将亲傲？
　　父母生我，劬劳鞠育，子壮亲衰，思之当哭。
　　亲衰老，当伏侍；亲病痛，当医治；
　　亲贫困，当安慰；亲劳苦，当身替。
　　年暮需人，况当病苦，竭力奉侍，庶几反哺。
　　侍疾勿怠，尽瘁弗止，不幸丧亡，饰终以礼。
　　遗体归土，宜及其时，毋惑风水，久淹葬期。
　　生则尽养，死则尽思，拜扫祭奠，勿亏礼仪。
　　继母庶母，皆为吾母，既名之子，当孝无忤。
　　养亲敬亲，孝事如仪，事长交友，一以贯之，
　　仁民爱物，推广咸宜，童年知此，作圣之基。
　　第十二章　友爱
　　兄弟如手足，妻子如衣服。
　　衣服破，尚可缝；手足断，不可续。
　　兄弟不和，是名不义，因利而争，与兽奚异？
　　互相友好，互相亲爱，让恕而行，终身勿改。
　　姊曰女兄，妹曰女弟，相助相亲，同胞一体。
　　兄宜爱弟，弟宜恭兄，饮食相让，财物公同。
　　互相劝善，互相规过，疾病相扶，患难相顾。
　　事奉亲长，互相分劳，研求学问，互相指导。
　　常时和乐，天伦畅叙，变时急难，共御外侮。
　　勿存私心，但爱妻子，勿争财货，致乖伦理。
　　斗粟尺布，终贻后悔；煮豆燃箕，万世之耻。
　　姜家大被，陈氏广席，但相爱好，不闻争夺。
　　李绩姊病，煮粥须焚，岂无婢仆，爱姊心诚。
　　温公事兄，饥寒时询，敬之如父，保之如婴。
　　汉末饥，人相食，有赵礼，为贼得，其兄孝，
　　奔贼围，谓弟瘦，逊我肥，贼叹服，俱令归。
　　淳于崇，将被害，其弟恭，请身代，盗服义，反罗拜。
　　父不慈，子当孝；兄不友，弟当悌。
　　积诚既久，自能感应；诚能感神，况同人性？
　　我为子弟，孝悌长上，我之子弟，自依榜样。
　　弟兄既长，有贤不肖，或贫或富，或已异灶。
　　养生送死，吉凶庆吊，财稍裕者，
　　义当关照，友谊且然，同胞尤要。
　　父母爱子，本无偏爱，长幼贤愚，平等看待。
　　亲爱长兄，小弟未生，故弟罕说，父母偏心。
　　亲爱幼子，兄等习见，故兄妄疑，亲有偏恋。
　　父母何私？讵分彼此，曲尽孝道，方称令子。
　　分财异居，私害难决，贵在互助，彼此周恤。 
　　能让能容，孝悌俱全，能化妻孥，贤莫大焉。
　　兄弟和睦，亲心亦悦，同志合力，必兴家业。
　　第十三章　事长
　　凡属父党，母党妻党，班次尊者，均为亲长。
　　父母之友，皆为尊长，有齿有德，亦称乡长。
　　授吾以业，育吾以德，是名师长，成吾人格。
　　凡侍长者，敬顺为先，坐必谦下，行勿并肩。
　　毋蹶尔足，勿乱尔衣，长者不及，儳言何为？
　　长者在前，肃恭勿忘，命坐始坐，敛容整裳。
　　命进则进，命退则退，履声轻和，常防粗厉。
　　先生有问，辞毕而对，敬陈所见，词必谦退。
　　对长者言，已必称名，言长者事，讳名勿称。
　　长者问，对勿欺；长者令，行勿迟；长者赐，不敢辞。
　　长者欠伸，告退请息；与人独语，屏身自出。
　　尊容之前，宜慎咳唾，不敢叱狗，骇客于座。
　　长者逾等，不问其年，侍坐侍馔，宜卑而谦。
　　怠惰放肆，叱吒挥扬，是曰傲慢，败德召亡。
　　途遇长者，疾趋肃立，温恭言语，当察颜色。
　　侍长者行，必居其后，常恐问话，勿远左右。
　　遇人于途，致敬即别，勿舍长者，与言琐屑。
　　长者所视，意必随之，若其登陟，小心扶持。
　　父齿随行，兄齿雁行，重任则分，轻任则并。
　　若有校友，才德堪师，同学之长，敬而亲之。
　　若服职务，必有主管，依法敬恭，勤职毋忝。
　　亲亲为仁，敬长为义，及兹童年，躬行如礼。
　　第十四章　夫妇
　　有诸男女，久种善根，不娶不嫁，是名童贞。
　　既有嫁娶，遂成配偶，男子名夫，女为之归。
　　名义双立，道礼互遵，背道忘礼，忧苦之门。
　　男子于妻，贵率以德，佐我事亲，助我立业。
　　襄我为善，辅我治家，相勖以勤，相戒以奢。
　　相勉以仁，相谅以恕，勿怠公益，勿贪逸豫。
　　夫道若正，庶免家败，非遭劣妻，罔或破坏。
　　女子于夫，贵成其德，夫不孝友，婉劝宜力。
　　夫不勤学，勖以立志，夫有嗜好，设法戒弃。
　　夫缺慈心，相导以仁，夫无正业，相儆以贫。
　　善事姑嫜，致敬尽礼，勿恃才能，勿专顾己。
　　和睦妯娌，管教儿女，相夫祭祀，勿忘厥祖。
　　衣服饮食，照应丈夫，夫也外勤，内事多疏。
　　清洁房屋，调和烹煮，管理婢仆，赖妻内助。
　　男女婚配，必要相当，学同德同，庶免咎殃。
　　学德既同，聘娶如礼，终有悔者，由弗慎始。
　　贫贱非苦，富贵非乐，乐生于和，千金弗及。
　　安贫耐富，忍让相济，非有大故，不得离异。
　　遵斯遭礼，两美堪称，昌大家业，模范子孙。
　　或因孽缘，配非其偶，意见参商，语言龃龉。
　　或乏能力，或缺知识，安望治家？徒滋叹息。
　　若更不贤，罔知礼义，唯议酒食，专尚华美，
　　赌耗钱币，行干法纪，好作游观，怕亲书史。
　　怠荒无度，傲纵背理，或夫或妻，有一于此，
　　互薰成习，同归废驰，身败家亡，祸及孙子。
　　世鉴昭昭，言之冷齿。一家虽小，国之份子。
　　群家式微，国亦衰矣。丞民无德，宁勿嫁娶。
　　第十五章　交友
　　一乡之人，其数万千，是名同乡，不名为友。
　　一校之中，生徒数百，是名同学，不名为友。
　　友以助道，友以辅仁，行高责重，列予五伦。
　　人有善恶，人有邪正，取友必择，不可不慎。
　　心术邪曲，举动夸张，是名便辟，比匪堪伤。
　　或性顺媚，一味阿谀，是名善柔，养我痈疽。
　　或缺真诚，徒逞辩说，是名便佞，浮而不实。
　　或事游戏，酒食流连，餔啜之徒，何德可言？
　　或性贪鄙，不与而取，迹类偷窃，下流勿伍。
　　或缺庄敬，谑浪笑傲，妄语绮言，有违圣孝。
　　或勿下贱，执袖拍肩，不矜威仪，有损观瞻。
　　或心残忍，毫无恻隐，即小观大，借彼内省。
　　或不孝悌，性情乖逆，幼非佳儿，长为国贼。
　　或惯欺诳，不诚不信，口是心非，何事可任？
　　如是等人，无益有损，处以敬恭，心勿亲近。
　　择交方法，观人宜慎，观人于微，听言观行。
　　能仁必爱，有礼必让，诚则不欺，信则无诳。
　　教行孝友，必明大义，存心济世，是谓有志。
　　不贪财物，品必高洁，不轻忿怒，量能容物。
　　小事能慎，大庶无愆，幼即如此，长必称贤。
　　如斯等众，是名益友，敬之亲之，结交恐后。
　　齿德俱尊，奉之为师，年岁相若，以兄事之。
　　交友之道，惟淡乃成，甘如醴者，忿怒易生。
　　交友之道，惟敬乃久，勿事狎亵，难善其后。
　　毋矜势利，利尽交疏，毋尚意气，气衰情渝。
　　交友之心，自满宜儆，虚能受益，满则招损。
　　不尽人欢，不竭人忠，以全其交，慎始至终。
　　不可挟长，不可挟贵，惟德是友，同心共济。
　　士有诤友，令名日灼，他山之石，可以为错。
　　人贵能施，有受必报，礼尚往来，莫乖礼教。
　　况此良朋，助道辅仁，春秋佳日，过从宜频。
　　岁时宴会，蔬餐相飨，讲学言志，奇文共赏。
　　处为学友，出则同升，志同道合，大业可兴。
　　若遇患难，互助有人，死生相共，笃于姻亲。
　　世界人类，倘皆修德，交尽良朋，成极乐国。
　　第十六章　服务
　　人非独活，互助为义，为众服务，自他俱利。
　　昔者孔孟，利济为心，关怀教养，说义称仁。
　　释伽文佛，称曰大慈，慈能与乐，何惠不施？
　　自古迄今，中国外国，明君贤相，为民瘁力。
　　相尔后生，志云何立？为国宣劳，为民造福。
　　劝尔小子，誓愿宜宏，博施济众，饶益群生。
　　为民御灾，为民捍患，尽智竭忠，救苦救难。
　　为民裕财，为民育德，二者之中，德育尤急。
　　群众有德，施济者多，众知施济，财均民和。
　　若专谋富，但能养民，有养无教，近于禽兽。
　　当喻此旨，尽兹天职，量兼天下，惠周民物。
　　欲能服务，当壹其心，尽此形寿，博爱众生。
　　欲能服务，当励勤廉，勤能补拙，廉不爱钱。
　　欲能服务，当具才智，无才无智，任事罔济。
　　欲能服务，当勿畏难，忍辱负重，行心所安。
　　欲能服务，当善容物，含宏光大，小过勿责。
　　欲能服务，当善用人，用当其才，兼听则明。
　　欲能服务，当矢忠诚，鞠躬尽瘁，不计死生。
　　服务之时，无拘出处，当位乘权，惠民最溥。
　　公团服务，并足利民，建策著书，亦训后昆。
　　服务之事，大小惟均，土壤细流，山高海深。
　　服务之人，男女无别，同为国民，同荷天职。
　　当共精进，誓济群伦，及尔童年，早发大心。
　　第十七章　改过
　　人性之体，本然清净，无善无恶，湛如明镜。
　　心识一动，好恶斯萌，发不中节，过乃滋生。
　　过既本无，因妄而起，妄动不息，积习难止。
　　一念之差，成妄想种，妄更生妄，如痴如梦。
　　一言之失，驷马难追，积久说惯，不自知非。
　　一行之隳，偶欺暗室，若不愧悔，又蹈前辙。
　　过而不改，习惯成性，丛恶招殃，亡家丧命。
　　若欲改过，但断此习，向所惯者，今立离绝。
　　邪念偶生，主回心意，勿谓虚想，将战实事。
　　戏语偶发，立志疚心，勿谓误言，弄假成真。
　　非礼偶犯，立自矫正，勿谓小恶，癣疥致命。
　　勿贪声色，勿爱财货，勿吸烟酒，勿好赌牌。
　　勿杀生命，勿嗜美食，勿逞气忿，勿耽安逸。
　　改勿畏难，逆水舟行，世无难事，有志竟成。
　　改勿怕苦，忍耐为贵，苦尽甜来，身心无累。
　　改勿怀惭，人孰无过，贵在洗心，涤除染污。
　　古昔圣王，特设谏鼓，改过迁善，斯称明主。
　　夏王大禹，闻善拜礼，孔徒仲由，闻过则喜。
　　君有诤臣，士有诤友，欲改过者，亲贤为首。
　　多亲贤友，近朱者赤，勿近恶人，近墨者黑。
　　非礼勿视，非礼勿听，非礼勿言，非礼勿动。
　　微命勿杀，非与勿取，勿起邪念，勿作诳语。
　　虽处幽独，如对帝天，恭敬存诚，庶几圣贤。
　　第十八章　立志
　　相彼柏松，生而节直，雨露滋荣，荫干霄日。
　　况忝为人，万物之灵，幼不立志，壮无所成。
　　航海有针，发矢有鹄，因地不真，果招纡曲。
　　立志要正，圣德是务，名位富厚，切勿生慕。
　　立志要勤，勿依赖人，专精一业，养亲资生。
　　立志要仁，利济为怀，专谋自利，败亡之阶。
　　志要在道，勿在温饱，天下己任，切戒凡小。
　　立志远大，要达究竟，无上上心，澈底发定。
　　志大难偿，道高魔长，艰苦折挠，不改宗仰。
　　恒戒贪逸，嗜好纷心，外染内夺，素志斯倾。
　　志虽欲大，心欲其细，狂妄粗疏，必偾厥事。
　　志虽欲高，气欲其下，骄矜凌人，忌多助寡。
　　志虽欲远，行须自近，百尺楼高，筑基方寸。
　　立志既宏，才必完全，舟巨无楫，难济大川。
　　凡有志者，尤当勤学，学问思辨，笃行勿惑。
　　才德俱全，堪为民福，是真立志，是真爱国。
　　第十九章　修德
　　学问之道，最重力行，说食不饱，空言无成。
　　发心必诚，诚乃不息，事修理明，表里如一。
　　力行而诚，乃己之德，内圣外王，究竟成佛。
　　万行庄严，德为总持，择要渐修，念兹在慈。
　　第一曰孝，惟养与敬，爱亲以德，悦心从命。
　　第二曰悌，惟和与让，兄友弟恭，子孙榜样。
　　第三曰忠，作事尽心，或为戚友，或为众民。
　　勿轻然诺，一诺千金，竭智瘁力，不计死生。
　　第四曰贞，乃德之千，诫尔群众，保持勿涣。
　　女子不贞，行秽无耻，为人轻贱，谁怜忏悔？
　　妇人不贞，溃防堕名，乱婚姻制，召祸亡身。
　　男子不贞，纵欲悖理，乱婚姻制，祸及妻子。
　　士夫不贞，名节扫地，罔尊正业，不存正气，
　　正论既无，正道将替，祸及邦家，风俗颓靡。
　　第五曰仁，爱众为本，富之教之，天下己任。
　　民胞物与，己饥己溺，仁之至者，即圣即佛。
　　第六曰义，顺理为先，行不背首，义在是焉。
　　行不趋私，义即克全，外圆内方，即义即权。
　　第七曰礼，威仪之节，礼以闲邪，礼以防逸，
　　礼以止乱，礼以成德，诫尔童年，束身圭璧。
　　第八曰智，迷悟攸关，学辨邪正，人察忠奸。
　　多识明理，去非从是，守正不疑，庶乎近智。
　　第九曰信，语贵有实，行必践言，辞无妄发，
　　一诺不苟，而况赏罚？可格鬼神，可孚万国。
　　第十曰慈，勿杀微命，毋结孽缘，恒有恻隐。
　　救济苦难，施助勿吝，提倡疏食，挽回劫运。
　　十一曰廉，勿盗一芥，让乃德美，贪为心害，
　　名誉丧亡，家衰国败，非义勿取，铭为心戒。
　　十二曰敬，正念常存，专精正业，亲近正人。
　　非礼勿思，天帝降临，敬则获福，人神共钦。
　　十三曰诚，戒毋自欺，意恶必去，自慊为归。
　　为善尽力，发憾无遗，不愧不怍，乃德之基。
　　十四曰恕，体谅为心，己恶勿施，不能当矜，
　　犯非有意，误会偶生，自然息怒，自能容人。
　　十五曰朴，惟俭与澹，衣服无华，食用毋滥，
　　嗜欲须捐，荣华如幻，养廉全贞，渐登道岸。
　　十六曰勤，戒惰与逸，学业而勤，资生有术；
　　服务而勤，无惭报国。当惜分阴，尽瘁尔职。
　　十七曰毅，强忍有功，立志既大，毅乃克终。
　　富贵不淫，贫贱不移，威武不屈，斯真有为。
　　十八曰恭，肃尔身容，重则有威，侮来无从。
　　外恭内敬，邪念难萌，整齐严肃，道在其中。
　　十九曰明，看理远到，浸润之谮，勿忘察照。
　　肤受之愬，勿发之暴，酌理衡情，心镜明耀。
　　二十曰公，公则民悦，学衡持平，与众守法。
　　不偏不倚，勿隐勿欺，如日普照，如天无私。
　　廿一曰宽，心捐逼迫，容人之过，隐人之恶。
　　善善从长，罚罪无虐，宽则得众，从化而乐。
　　廿二曰达，贵通事理，勿尚拘牵，当澈宗旨。
　　识须观远，功无贪近，达变通权，义不失正。
　　廿三曰惭，自愧卑劣，圣贤德量，我胡弗及？
　　圣贤功业，我胡未立？每饭之思，发愤心决。
　　廿四曰谦，虚怀接物，受宠若惊，敬愚如佛，
　　智岂无遗，愚有一得，骄矜召祸，谦能获益。
　　廿五曰忍，容忍为义，众苦以捐，万善斯备。
　　忿争而忍，免乱大谋，下奠民命，上顺天和。
　　贫贱而忍，免伤廉耻，知命乐天，背欲从理。
　　艰苦而忍，镇静其心，忍辱负重，有志竟成。
　　瞋恨而忍，免成过失，疑忌须捐，度量勿窄。
　　贪欲而忍，免造恶业，妄想销除，身心安逸。
　　廿六曰施，舍己利人，令众安乐，福德称尊。
　　衣食财药，及余善举，是名财施，救人功溥。
　　以善率众，以德诲人，是名法施，号无尽灯。
　　扶危济困，温语霭容，名无畏施，霁月光风。
　　廿七曰果，义主决断，善无宿诺，过不贰犯。
　　防恶如寇，远离染污，闻义必从，痛戒犹豫。
　　廿八曰勇，精进不已，用志不纷，凿井及水，
　　务沉心气，勿顾生死，进锐退速，浅尝可耻。
　　廿九曰定，心不起惑，外诱无权，胸有成竹，
　　力镇危倾，见超凡俗，禅门妙定，泊然离欲。
　　三十曰慧，究竟觉悟，云何宇宙，圣凡异趣，
　　是有是空，云何应住，成此圆觉，乃菩提路。
　　凡此诸德，心识所依，仁慈智慧，互用交资。
　　以之淑身，贤圣可希；推化天下，一以贯之。
　　德完功满，成佛所基，愿尔诸生，信受行持。
　　
