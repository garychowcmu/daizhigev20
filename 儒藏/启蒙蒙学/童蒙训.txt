童蒙训 宋 吕本中撰

卷上

　　学问当以《孝经》《论语》《中庸》《大学》《孟子》为本，熟味详究，然后通求之《诗》《书》《易》《春秋》，必有得也。既自做得主张，则诸子百家长处皆为吾用矣。

　　孔子以前，异端未作，虽政有污隆，而教无他说，故《诗》《书》所载，但说治乱大概。至孔子后，邪说并起，故圣人与弟子讲学，皆深切显明，《论语》《大学》、《中庸》皆可考也。其后孟子又能发明推广之。

　　大程先生名颢，字伯淳，以进士得官。正献公为中丞，荐之朝，用为御史。论新法不合，罢去。泰陵即位，以宗正丞召，未受命，卒于家。其门人共谥为明道先生。先生尝以董仲舒“正其义不谋其利，明其道不计其功”为合于圣人，仲舒之学度越诸子者以此，故门人以先生学之所就，以明道见其志焉。

　　小程先生名颐，字正叔，举进士，殿试不中，不复再试。元祐初，正献公与司马温公同荐，遂得召用，侍讲禁中。旋又罢去，遂不复用。绍圣中，贬涪州。元符还洛。大观间卒于家。学者谓之广平先生。后居伊阳，又谓之伊川先生。二程先生自小刻励，推明道要，以圣学为己任，学者靡然从之，当时谓之“二程”。

　　二程始从周茂叔先生为穷理之学，后更自光大。茂叔名敦颐，有《太极图说》传于世，其辞虽约，然用志高远可见也。正献公在侍从时，闻其名，力荐之，自常调除转运判官。茂叔以启谢正献公云：“在薄宦有四方之游，于高贤无一日之雅。”

　　张戩天祺与弟载子厚，关中人，关中谓之“二张”。笃行不苟，为一时师表，二程之表叔也。子厚推明圣学，亦多资于二程者。吕大临与叔兄弟、后来苏昞等皆从之学，学者称子厚为横渠先生。天祺之为御史，用正献公荐也。二程与横渠，从学者既盛，当时亦名其学为“张程”云。

　　荥阳公年二十一，时正献公使入太学，在胡先生席下，与伊川先生邻斋。伊川长荥阳公才数岁，公察其议论，大异，首以师礼事之。其后杨应之国宝、邢和叔恕、左司公待制皆师尊之，自后学者遂众，实自荥阳公发之也。

　　关中始有申颜者，特立独行，人皆敬之，出行市肆，人皆为之起，从而化之者众。其后二张更大发明学问渊源。伊川先生尝至关中，关中学者皆从之游，致恭尽礼。伊川叹“洛中学者弗及也”。

　　伊川先生尝识杨学士应之于江南，常称其伟度高识绝人远甚。杨学士是时犹未师伊川也。

　　安定胡先生之主湖州学也，天下之人谓之湖学，学者最盛。先生使学者各治一事，如边事、河事之类。各居一斋，日夕讲究。其后从学者多为时用，盖先生教人，务有实效，不为虚言也。是时孙公莘老名觉，顾公子敦名临，最为高弟。

　　正献公之在侍从也，专以荐贤为务，如孙莘老觉、李公择常、王正仲存、顾子敦临、程伯淳颢、张天祺戩等，皆为一时显人。

　　正献公既荐常秩，后差改节，尝对伯淳有悔荐之意。伯淳曰：“愿侍郎宁百受人欺，不可使好贤之心少替。”公敬纳焉。

　　荥阳公尝说：“杨十七学士应之乐善少比，闻一善言，必书而记之。”荥阳公尝书于壁云：“惟天子为能备物，惟圣人为能备德。”应之遽取笔录记之。

　　杨应之劲挺不屈，自为布衣，以至官于朝，未尝有求于人，亦未尝假人以言色也。笃信好学，至死不变。荥阳公尝赠之以诗云：“独抱遗经唐处士，差强人意汉将军。”应之，元祐间用范丞相尧夫荐馆职，不就试，除太学博士。出为成都转运判官，有属官与之辩论，应之嘉其直，即荐之朝。其自成都召为校书郎，有远房舅在蜀中，官满，贫不能归，应之尽以成都所得数百千遗之。其自立如此。

　　邵尧夫先生受学于李挺之之才，李之才受学于穆修伯长，穆伯长受学于陈抟希夷。其所传先天之学，具见于《易图》与《皇极经世》，故程伯淳作《尧夫墓志》云：“推其源流，远有端绪。”震，东方也；巽，南方也；离，南方之卦之类，此入用之位。如天地定位，乾南而坤北，山泽雷风水火相对，即先天之位。先生既没，其学不传，人能知其名，而不知其用也。尝欲传其学于伊川，伊川不肯。一日，与伊川同坐，闻雷声，问伊川曰：“雷从何方起？”伊川云：“从起处起。”盖不领其意。先生既没，元祐间，谥康节。

　　邵康节以十二万四千五百年为一会，自开辟至尧时，正当十二万年之中数，故先生名雍，字尧夫。名雍，取“黎民于变时雍”也。字尧夫，取当尧时中数也。“四千五百年”，数未详。其居洛阳，亦取天地之中。

　　邵康节居卫州之共城，后居洛阳。有商州太守赵郎中者，康节与之有旧，尝往从之。时章惇子厚作令商州，赵厚遇之。一日，赵请康节与章同会，章豪俊自许，议论纵横，不知敬康节也。语次，因及洛中牡丹之盛，赵守因谓章曰：“先生，洛人也，知花为甚详。”康节因言：“洛人以见根柭而知花之高下者，知花之上也；见枝叶而知高下者，知花之次也；见蓓蕾而知高下者，知花之下也。如长官所说，乃知花之下也。”章默然惭服。赵因谓章：“先生，学问渊源，世之师表，公不惜从之学，则日有进益矣。”章因从先生游，欲传数学。先生谓章：“须十年不仕宦乃可学。”盖不之许也。

　　虔州人李潜君行先生，笃行自守，不交当世。年五十馀，监泗州僧伽塔，人弗知也。右丞范公彝叟为发运使，始深知之，力荐于朝，除太学博士、校书郎。绍圣中，为求去，知蕲州，遂请老。君行之学，专以经书、《论语》、《孟子》为正，舍此皆不取。如“七世之庙，可以观德，”则专守七庙，其他言庙数不同者，皆无取也。“昊天有成命，郊祀天地也，”则是合祭天地无疑也，其言南北郊，其言圜丘郊禘异礼，皆不取也。其学简而易明，以行己为本，不为空言。东莱公与叔父舜从皆与之游。

　　君行先生尝言：“学者当以经书、《论语》、《孟子》如秤相似，以称量众说，其轻重等者正也，其不等者不正也。”

　　田腴诚伯，笃实士，东莱公与叔父舜从之交游也。尝从横渠学，后从君行游。诚伯每三年治一经，学问通贯，当时无及之者。深不取佛学。建中靖国间，用曾子开内翰荐，除太学正。崇宁初罢去。诚伯叔父明之，亦老儒也，然专读经书，不读子史，以为非圣人之言，不足治也。诚伯以为不然，曰：“‘博学而详说之，将以反说约也。’如不遍览，非博学详说之谓。”

　　徐积仲车先生，山阳人，小许榜登科。初从安定胡先生学，潜心力行，不复仕进。其学以至诚为本，积思《六经》，而喜为文词，老而不衰。先生自言：“初见安定先生，退，头容少偏。安定忽厉声云：‘头容直。’某因自思，不独头容直，心亦要直也。自此不敢有邪心。后因具公裳以见贵官，又自思云：‘见贵官尚必用公裳，岂有朝夕见母而不具公裳者乎？’遂晨夕具公裳揖母。”先生事母至孝，山阳人化之。

　　先生尝为文训励学者云：“仲车先生一日升堂训诸生曰：‘诸君欲为君子，而使劳己之力，费己之财，如此而不为君子犹可也；不劳己之力，不费己之财，诸君何不为君子！乡人贱之，父母恶之，如此而不为君子犹可也；父母欲之，乡人荣之，诸君何不为君子！’又曰：‘言其所善，行其所善，思其所善，如此而不为君子，未之有也；言其不善，行其不善，思其不善，如此而不为小人，未之有也。’”

　　元符三年，荥阳公自和州谪居，起知单州，道过山阳，因出过市桥，桥坏，堕水而不伤焉。仲车先生年几七十矣，作《我敬诗》赠公云：“我敬吕公，以其德齿。敬之爱之，何时已已。美哉吕公，文在其中。见乎外者，古人之风。惟贤有德，神相其祉。何以祝公？勿药有喜。”诗后批云：“前日之事，桥梁腐败，人乘蹉跌，而公晏然无伤，固有神明阴相其德。愿为本朝自重，生民自重。”

　　熙宁初，荥阳公监陈留税务，时汪辅之居陈留，恃才傲物，独敬重公。横渠先生闻之，语人云：“于蛮貊之邦行矣，于吕原明见之。”

　　正献公尝称荥阳公于张文潜云：“此子不欺暗室。”

　　荥阳公之监陈留税也，章枢密质夫楶知县事，雅敬爱公。一日，因语次暴陵折公，公不为动。质夫笑曰：“公诚厚德可服，某适来相试耳。”

　　元祐中，荥阳公在经筵，除司谏，姚舍人辉中勔当制，词云：“道学至于无心，立行至于无愧，心若止水，退然渊静。”当时谓之实录。建中靖国元年，丰相之稷迁礼部尚书，荐荥阳公自代，词云：“心与道潜，湛然渊静，所居则躁人化，闻风则薄夫敦。”

　　荥阳公入太学，时二十一岁矣。胡先生实主学，与黄右丞安中履、邢尚书和叔恕同斋舍。时安中二十六岁，为斋长，和叔十九岁。安中方精专读书，早晨经书每授五百遍，饭后史书可诵者百遍，夜读子书每授三百遍。每读书，危坐不动，句句分明。和叔时虽少，当世时务无不通晓，当世人材无不遍知。

　　荥阳公教学者，读书须要字字分明，仍每句最下一字尤要令声重则记牢。

　　正献公简重清静，出于天性，冬月不附火，夏月不用扇，声色华耀，视之漠然也。范公内翰淳夫祖禹，实公之婿，性酷似公。后荥阳公长婿赵仲长演，严重有法，亦实似公焉。

　　正献公教子既有法，而申国鲁夫人，简肃公讳宗道之女，闺门之内，举动皆有法则。荥阳公年十岁，夫人命对正献公则不得坐，命之坐则坐，不问不得对。诸子出入，不得入酒肆茶肆。每诸妇侍立，诸女少者则从妇傍。

　　正献公年三十馀，通判颖州，欧阳交忠公知州事。焦伯强千之方从欧阳公学，正献公请伯强处书室，命荥阳公从学焉。其后，正献公罢归京师，请伯强同行，欧阳公有送行诗，所谓“有能掇之行，可谓仁者勇”者也。伯强性耿介不苟，危坐终日，不妄笑语。每诸生有不至，则召之坐，面切责之，不少假借。荥阳公幼时，申公与夫人严毅如此，就师傅而得伯强，其后有成，非偶然也。荥阳公尝言：“中人以下，内无贤父兄，外无严师友，而能有成者，未之有也。”

　　正献公年三十馀，通判颍州，已有重名。范文正公以资政殿学士知青州，过颍，来复谒公，呼公谓之曰：“太傅，近朱者赤，近墨者黑，欧阳永叔在此，太傅宜频近笔研。”申国夫人在厅，事后闻其语，尝举以教荥阳公焉。前辈规劝恳切，出于至诚，类如此也。

　　荥阳公尝言：“世人喜言‘无好人’三字者，可谓自贼者也。包孝肃公尹京时，民有自言：‘有以白金百两寄我者，死矣。予其子，其子不肯受。愿召其子予之。’尹召其子，其子辞曰：‘亡父未尝以白金委人也。’两人相让久之。”公因言：“观此事而言无好人者，亦可以少愧矣。‘人皆可以为尧舜，’盖观于此而知之。”

　　荥阳公张夫人，待制讳昷之之女也，自少每事有法，亦鲁简肃公外孙也。张公性严毅不屈，全类简肃，简肃深爱之，家事一委张公。夫人，张公幼女，最钟爱，然居常至微细事，教之必有法度，如饮食之类，饭羹许更益，鱼肉不更进也。时张公已为待制、河北都转运使矣。及夫人嫁吕氏，夫人之母，申国夫人姊也，一日来视女，见舍后有锅釜之类，大不乐，谓申国夫人曰：“岂可使小儿辈私作饮食，坏家法耶？”其严如此。

　　叔父舜从，既与东莱公从当世贤士大夫游，尝训子弟曰：“某幸得从贤士大夫游，过相推重，然某自省所为，才免禽兽之行而已，未能便合人之理也，何得士大夫过相与耶？”因思前辈自警修省如此。

　　正献公交游，本中不能尽知之。其显者，范蜀公、司马温公、王荆公、刘原甫也。荥阳公交游，则二程、二张、孙莘老、李公择、王正仲、顾子敦、杨应之、范醇夫、黄安中、邢和叔、王圣美也。东莱公交游，则李君行、田明之、田诚伯、吴坦求、陈端诚、田承君、陈莹中、张才叔、龚彦和及彦和之弟大壮也。

　　张横渠诗云：“若要居仁宅，先须入礼门。”温公作《横渠哀词》曰：“教人学虽博，要以礼为先。”伊川先生云：“子厚以礼教学者，最善先有所据守。”然则横渠之教，以礼为本也。后程门高弟张绎思叔作《伊川祭文》云：“在昔诸儒，各行其志，或得于数，或观于礼，学者趋之，世济其美。独吾先生，淡乎无味，得道之真，死其乃已。”或得于数，盖指康节。或观于礼，谓横渠也。明道作《邵康节墓志》云：“昔七十子学于仲尼，其传可见者，惟曾子所以告子思，子思所以授孟子者尔。其馀门人，各以己之所宜者为学，虽同尊圣人，所因而入者，门户则众矣。况后此千馀岁，师道不立，学者莫知所从来。独先生之学为有传也。先生得之于李挺之，挺之得之于穆伯长，推其源流，远有端绪。今穆、李之言，及其行事，概可见矣，而先生醇一不杂，汪洋浩大，乃其所自得者多矣。然而名其学者。岂所谓门户虽众，各有所因而入者欤？语成德者，昔难其居，若先生之道，就所至而论之，可谓安且成矣。”观此志文，明道所以处康节者无馀蕴矣。

　　李公择尚书尝与荥阳公诸贤讲论，行己须先诚实，只如书帖言语之类，不情缪敬，尽须削去，如未尝瞻仰而言瞻仰，未尝怀渴而言怀渴，须尽去之，以立其诚。

　　伊川尝言：“今僧家读一卷经，便要一卷经中道理受用。儒者读书，却只闲读了，都无用处。”

　　顾公子敦内翰尝语东莱公云：“学者须习不动心，事绪之来，每每自试，久久之间，果能不动，则必自知，曰我不动矣。”由此观之，前辈所以自立，非徒然也。

　　陈莹中右司尝言：“学者须常自试，以观己之力量进否。《易》曰：‘或跃在渊。’自试也，此圣学也。”

　　绍圣中，顾公子敦被谪，过京师，东莱公与叔父往见之。子敦再三讲论行己如何云：“守至正以俟天命，观时要以养学术。”

　　刘公待制器之尝为本中言：“少时就洛中师事司马公，从之者二年。临别，问公所以为学之道。公曰：‘本于至诚。’器之因效颜子之问孔子，曰：‘请问其目。’公曰：‘从不妄语始。’器之自此专守此言，不敢失坠。后任磁州司法，吴守礼为河北转运使，严明守法，官吏畏之，吴与器之尊人有旧，相待颇异众。器之不以为喜。一日，有人告磁州司户赃污于转运使者，吴亲至磁州，欲按其事，召器之至驿舍堂中。器之心不喜，曰：‘常时相待少异，我已自不喜，况今召我至堂中，人得无疑我乎？’吴因问：‘司户赃污如何？’器之对曰：‘不知。’吴因不悦，曰：‘与公有契，所以相问，何不以诚告？’明日，吴阅视仓库，召司户者谓曰：‘人诉尔有赃，本欲来按尔，今刘司法言尔无之。姑去，且谨视仓库，俟北京回，仓库不如法，必按无疑也。’于是众方知器之长者。然器之心常不自快，曰：‘司户实有赃，而我不以诚告，吾其违司马公教乎？’后因读扬子云‘君子避碍，通诸理’，然后意方释然。言不必信，如此而后可。”

　　器之尝为予言：“当官处事，须权轻重，务合道理，毋使偏重可也，夫是之谓中。”因言：“元祐间，尝谒见冯当世宣徽。当世言：‘熙宁初，与陈旸叔、吕宝臣同任枢密。旸叔聪明少比，遇事之来，迎刃而解。而吕宝臣尤善称停事，每事之来，必称停轻重，令必得所而后已也。事经宝臣处划者，人情事理无不允当。’”器之因极言“称停”二字最吾辈当今所宜致力，二字不可不详思熟讲也。宝臣，盖惠穆公也。

　　杨应之学士言：“后生学问，聪明强记不足畏，惟思索寻究者为可畏耳。”

　　伊川先生言：“人有三不幸：少年登高科，一不幸；席父兄之势为美官，二不幸；有高才，能文章，三不幸也。”

　　近世故家，惟晁氏因以道申戒，子弟皆有法度，群居相处，呼外姓尊长，必曰某姓第几叔若兄，诸姑尊姑之夫，必曰某姓姑夫，某姓尊姑夫，未尝敢呼字也。其言父党交游，必曰某姓几丈，亦未尝敢呼字也。当时故家旧族皆不能若是。

　　顷见陈莹中与关止叔沼、与荥阳公书问，其言前辈与公之交游，必平缺书云“某公某官”，如称器之，则曰“待制刘公”之类。其与己同等，则必斥姓名，示不敢尊也，如曰游酢、谢良佐云。此皆可以为后生法。

　　张才叔庭坚专务以直道进退，不求苟得。君子创业垂统，为可继也。若夫成功，则天也。才叔之学，盖主于此。

　　张思叔因读《孟子》“志士不忘在沟壑，勇士不忘丧其元”，慨然有得，盖能守此，则无不可为之事。

　　后生学问，且须理会《曲礼》、《少仪》、《仪礼》等，学洒扫应对进退之事，及先理会《尔雅》训诂等文字，然后可以语上。下学而上达，自此脱然有得，自然度越诸子也。不如此，则是躐等，犯分陵节，终不能成。“孰先传焉，孰后倦焉”，不可不察也。

　　吕与叔尝作诗曰：“文如元凯徒成癖，赋若相如止类俳。惟有孔门无一事，只传颜氏得心斋。”

　　横渠《读诗》诗云：“置心平易始得《诗》。”杨丈中立云：“知此诗，则可以读三百篇矣。”

　　韩公持国维，闲居颍昌，伊川先生常自洛中往访之，时范右丞彝叟纯礼亦居颍昌，持国尝戏作诗示二公云：“闲门读《易》程夫子，清坐焚香范使君。顾我未能忘世味，绿尊红妓对西曛。”

　　龚殿院彦和夬，清介自立，少有重名。元祐间，佥判瀛州，与弟大壮同行。大壮尤特立不群。曾子宣帅瀛，欲见不可得。一日，径过彦和，邀其弟出。不可辞也，遂出相见。即为置酒，从容终日乃去。因题诗壁间，其两句云：“自惭太守非何武，得向河间见两龚。”近日贵人如曾子宣之能下士，亦难及也。绍圣中，彦和为监察御史，未能去。大壮力劝其兄早求罢，彦和遂去。大壮不幸早卒，虽彦和之弟，实畏友也。

　　李君行先生自虔州入京，至泗州，其子弟请先往。君行问其故，曰：“科场近，欲先至京师，贯开封户籍取应。”君行不许，曰：“汝虔州人，而贯开封户籍，欲求事君而先欺君，可乎？宁缓数年，不可行也。”

　　正献公幼时，未尝博戏。人或问其故，公曰：“取之伤廉，与之伤义。”

　　荥阳公尝言：“孙莘老、李公择之为友，友也。”

　　荥阳公尝言：“吕吉甫尝称李公择有乐正子之好善。”

　　荥阳公尝言：“所在有乡先生处，则一方人自别，盖渐染使之然也。人岂可以不择乡就士哉！”

　　侯叔献者，少有声名。熙宁初，屡来求见正献公。荥阳公因为公言：“叔献可比赵清献。”正献深不以为然，云：“赵清献自守一世，方成就如此。后生有多少事，岂可便比前辈？”既而叔献果建水事求进。

　　姜潜至之，仁宗朝老儒先生也，不喜人作诗，云：“招悔吝，损心气。”

　　明道先生尝至禅寺，方饭，见趋进揖逊之盛，叹曰：“三代威仪，尽在是矣。”

　　正献公为枢密副使，年六十馀矣。尝问太仆寺丞吴公传正安持己之所宜修，传正曰：“毋敝精神于蹇浅。”荥阳公以为，传正之对，不中正献之病，正献清净不作，为患于太简也。本中后思得正献问传正时，年六十馀矣，位为执政，当时人士皆师尊之。传正，公所奖进，年才三十馀，而公见之，犹相与讲究，望其切磋，后来所无也。荥阳公独论其问答当否，而不言下问为正献公之难，盖前辈风俗纯一，习与性成，不以是为难能也。

　　正献公每时节必问诸生有何进益。

　　荥阳公尝言：“少时与叔祖同见欧阳文忠公，至客次，与叔祖商议见欧阳公叙契分、求纳拜之语。及见欧阳公，既叙契分，即端立受拜，如当子侄之礼。公退，而谓叔祖曰：“观欧阳公礼数，乃知吾辈不如前辈远矣。”  
 
卷中

　　本中尝问荥阳公曰：兄弟之生相去或数日，或月十日，其为尊卑也微矣。而圣人直如是分别长幼，何也？公曰：不特圣人直重先后之序，如天之四时，分毫顷刻皆有次序，此是物理自然，不可易也。

　　荥阳公为人处事皆有长久之计，求方便之道，只如病中风人，口不能言手不能书而养疾者，乃问所欲，病者既不能答，适足增苦。故公尝教人每事作一牌子，如饮食衣裳寒热之类，及常所服药常所作事（常所服药如理中圆之类，常所作事如梳头洗手之类及作某亲等书），病者取牌子以示人，则可减大半之苦。凡公为人处事每如是也。

　　王尚书敏仲古每事必为人求方便之道。如河朔旧日北使经由州郡，每北使将至，民间假贷供张之具至烦扰。敏仲奉使即言之朝，乞令河朔入使经由处，皆支官钱置什物，储之别库，专待入使。自此河朔无复假贷之扰矣。王公临事每如此也。

　　荥阳公与诸父自少官守生未尝干人。举荐以为后生之戒。仲父舜从守官会稽，人或讥其不求知者。仲父对词甚好，云：勤于职事，其它不敢不慎，乃所以求知也。

　　本中往年每事前辈先生长者，论当世邪正善恶是是非非，无不精尽。至于前辈行事得失、文字工拙及汉唐先儒解释经义，或有未至，后生敢略议及之者，必作色痛裁折之曰：先儒得失前辈是非，岂后生所知！杨十七学士应之兄弟，晁丈以道规矩最严。故凡后生尝亲近此诸老者，皆有敦厚之风，无浮薄之过。

　　前辈士大夫专以风节为己任，其于褒贬取予甚严。故其所立实有过人者。近年以来风节不立，士大夫节操一日不如一日。夏侯旄节夫京师人，年长本中以倍，本中犹及与之交，崇宁初召任诸州牧，授学制既盼，即日寻医去。后任西京幕官罢任，当改官以举将一人安惇也，不肯用，卒不改官，浮沈京师，至死不屈。唐丈名恕字处厚，崇宁初任荆南知县。新法既行，致仕不出者几三十年。范丈正平子夷，忠宣公之子。忠宣公当国，子夷是时官当入远，不肯用父恩例，卒授远地，后为祥符尉。当绍圣初与中贵人争打量地界，与辨曲直不屈，得罪去。刘丈跂斯、立蹈，皆丞相莘老子，登高科以文学知名，仕州县自处约甚，人不知其为宰相子也。汪革信民，政和间诸公熟闻其名，除国子博士，欲渐用之，竟辞不受。谢逸无逸，临川人州郡欲以八行荐，坚却之。凡此诸公皆卓然自立一时，不愧古人！尔来流俗，不复以此为贵矣。

　　韩魏公留守北京，有幕官每夜必出游宴，同官皆欲谮之，虑公不听。一日相约至日晚见公议急事，乞召幕官，久之不至，众方欲白公所以，公佯惊曰：某忘记早来某官尝白某早出见一亲识矣。其宽大容人之过如此。又尝久使，一使臣求去参选，公不遣。如是数年，使臣怨公不遣，则白公：某参选方是作官，久留公门，止是奴仆耳。公笑屏人谓曰：汝亦尝记某年月日私窃官银数十两置怀袖中否？独吾知之，他人不知也。吾所以不遣汝者，正恐汝当官不自慎，必败官尔。使臣愧谢。公之宽弘大度服人如此。

　　崇宁初本中始问杨中立先生于关止叔。止叔称杨先生学有自得，有力量，尝言常人所以畏死者，以世人皆畏死，习以成风，遂畏死耳。如习俗皆不畏死，则亦不畏死也。凡如此，皆讲学未明知之未易而然。

　　东莱公尝言凡众人日夕所说之话，如赵丈仲长，诸公都无此话也；众人所作之事，如杨公应之、李公君行，诸公都不做众人做底事也。

　　李公公择每令子妇诸女侍侧，为说孟子大义。

　　唐充之广仁每称前辈说后生，不能忍诟，不足以为人，闻人密论不能容受而轻泄之者，不足以为人。

　　陈公莹中闽人也，而专主北人，以北人而后可以有为。南人轻险易变，必不可以有为。

　　待制叔祖都不说梦，云：既妄也，何用说为。

　　明道先生尝语杨丈中立云：某作县处，凡坐起等处并贴视民如伤四字，要常观省。又言某常愧此四字。

　　明道先生言：人心不同，各如其面。所不同者，皆私心也。至于公则不然。

　　陈公莹中言：人之为恶，虽至于谋反大逆，若有一念悔心，使临刑之际说我悔也，便须赦他，便须用他。

　　荥阳公尝言：后生初学且须理会气象。气象好时百事是当。气象者辞令容止轻重疾徐足以见之矣。不唯君子小人于此焉分，亦贵贱寿夭之所由定也。

　　荥阳公尝言：朝廷奖用言者，固是美意，然听言之际，亦不可不审。若事事听从不加考核，则是信谗用谮，非纳善言也。如欧阳叔弼最为静默，自正献当国，常患不来，而刘器之乃攻叔弼以为奔竟权门。器之号当世贤者，犹差误如此，况他人乎？以此知听言之道，不可不审也。

　　崇宁初荥阳公谪居符离，赵公仲长讳演，公之长婿也，时时自汝阴来省公。公之外弟杨公讳瑰宝，亦以上书谪监符离酒税，杨公事公如亲兄，赵公事公如严父，两人日夕在公侧。公疾病，赵公执药床下，屏气问疾，未尝不移时也。公命之去然后去。杨公慷慨，独立于当世，未尝少屈。赵公谨厚笃实，动法古人，两人皆一时之英也。饶德操节、黎介然确、汪信民革时皆在符离，每公疾病少间，则必来见公而退，从杨公赵公及公之子孙游焉。亦一时之盛也。赵公每与公子弟及外宾客语，但称荥阳公曰公，其尊之如此。杨公与他人语，称荥阳公但曰内兄，或曰侍讲，未尝敢字称也。盖荥阳公中表，惟杨氏兄弟尽事亲事长之道，可为后生法。

　　荥阳公为郡处令，公帑多，蓄鳆鱼诸干物及筍干蕈干以侍宾客，以减鸡鸭等生命也。

　　徐仲车先生畜犬孳生至数十，不肯与人。人或问之，云不忍使其母子相离。

　　孙丈元忠，学士朴正献公所荐馆职也，尝为本中言：某尝对侍讲讥笑程正叔，一日侍讲责某云，正叔有多少好事，公都不说，只拣他疑似处非笑他，何也？某因释然心服。后不敢复深议正叔。今世之士如孙丈之服义亦少有也。侍讲谓荥阳公也。

　　荥阳公尝言少年为学，唯拣书最有益。才拣便记得精，便理会得子细。又尝言读书编类，语言相似者，事做一处，便见优劣是非。

　　荥阳公尝说攻其恶，无攻人之恶。盖自攻其已恶。日夜且自检点，丝毫不尽不慊于心矣。岂有工夫点检他人耶？

　　或问荥阳公为小人所詈辱，当何以处之？公曰：上焉者知人与己本一。何者为詈，何者为辱，自无忿怒心也；下焉者且自思曰：我是何等人，彼为何等人，若是答他，却与此人等也。如此自处，忿心必自消也。

　　荥阳公尝说王介甫解经皆随文生义，更无含蓄。学者读之更无可以消详处，更无可以致思量处。

　　田诚伯常力闢释氏轮回之说曰：君子职当为善。  
　 
 
卷下

　　荥阳公尝言孝子事亲，须事事躬亲，不可委之使令也。尝说谷梁言天子亲耕以共粢盛，王后亲蚕以共祭服，国非无良农工女也，以为人之尽事其祖祢，不若以己所自亲者也。此说最尽事亲之道。又说为人子者视于无形，听于无声，心未尝顷刻离亲也。事亲如天，顷刻离亲则有时而违天，天不可得而违也。

　　范文正公爱养士类，无所不至。然有乱法败众者，亦未尝假借。尝帅陕西日，有士子怒一厅妓以甆瓦剓其面，涅之以墨。妓诉之官，公即追士子致之法杖之曰：尔既坏人一生，却当坏尔一生也。人无不服公处事之当。

　　荥阳公尝大书治人事天莫若啬于所坐壁上，修养家以此为养生要术。然事事保慎常令有余，持身保家安邦之道不起于此不止养生也。老子之论亦当于理矣。

　　焦伯强千之先生尝称东汉（闕）一节至颜子（闕）荥阳公不以为然。列子称狐父之盗食爰旌目，爰旌目义不食其食，两手据地而呕之不出喀喀然，遂伏而死。狐父之人则盗矣，而食非盗也。以人之盗因谓食为盗而不敢食，是失名实者也。

　　易曰君子以俭德避难，不可荣以禄。大抵居困否之世，惟贫与贱则可以免。苟居权宠拥富厚，鲜有不及者。季札谓晏平仲子速纳邑与政。无邑无政，乃免于难。晏子因陈桓子以纳政与邑，是以免栾高之难。大抵春秋之世以无邑与政为可以免，齐与晏子邶殿，其鄙六十，卒不受也。曰：庆氏之邑足欲故亡，吾邑不足欲也，益之以邶殿，乃足欲，足欲亡无日矣。与子雅邑，辞多受少；与子尾邑，受而稍致之。公以为忠而有宠。卫与公孙免余邑六十，辞曰：宁子唯多邑故死。臣惧死之速及也。公固与之，受其半。郑子张有疾，归邑于公而使黜官簿祭，尽归其余邑，曰：吾闻之生于乱世，贵而能贫民无求焉可以后亡，敬共事君，与二三子生，在敬戒不在富也。此皆古人辞尊居卑辞富居贫，处乱世自全之道，可以为万世贪冒不厌，以致破家亡国者之至戒也。

　　荥阳公尝言：子产有数事失君子气象者，如言民不可逞，度不可改。又曰子宁以他规我。如此之类全无君子气象。又言：张良说汉祖诈秦卒，大不类子房平日所为。外高祖侍郎晋阳王公讳子融，尝编集京师世家家法善者以遗子孙。

　　前辈尝有编类国朝以来名臣行状墓志，取其行事之善者别录出之以自警戒，亦乐取诸人以为善之义也。

　　京师曹氏诸贵族卑幼不见尊长三日必拜。

　　元符末叔祖待制公坐元祐党人贬道州，末至先遣人赁屋两间。时公亦挈家往，既至，屋窄陋甚，更益一间，以公状申郡守，不敢往见。是时上皇即位，已议褒用矣。韩原伯川先贬道州，公以俱在谪籍，不敢相见。既原伯与公俱复官内徙，原伯先受命，往见公，亦不敢与相见，以为未受复官命也。前辈慎事如此，其亦能远祸矣。然且不免，则亦命也。

　　苏子由崇宁初居颖昌时，方以元祐党籍为罪，深居自守，不复与人相见，逍遥自处，终日默坐。如是者几十年以至于没。亦人所难能也。

　　崇宁间张公芸叟既贬复归，闭门自守，不交人物，时时独游山寺，芒鞋道服，跨一羸马，所至从容。饮食一瓯淡面，更无他物。人皆服其清德，后生取法焉。

　　崇宁间饶德操节、黎介然确、汪信民革，同寓宿州，论文会课，时时作诗，亦有略诋及时事者。荥阳公闻之，深不以为然。时公疾病方愈，为作麦熟缲丝等曲诗，歌咏当世以讽止饶黎诸公。诸公得诗惭惧，遽诣公谢，且皆和公诗如公之意，自此不复有前作矣。

　　张琪（闕）美京畿人久游太学诸生多称之。擢第后守官卫州。陈公莹中为郡，颇厚待琪，礼遇独异众人。琪深感公恩意，然亦不能晓独异之意。崇宁间琪官宿州，诸公贵人数欲招致之，琪感陈公见待，终不肯进。盖琪之为人贤而差弱，陈公所以异待之者，欲以坚其意也。琪终能自守。前辈成就人，委曲如此。教亦多术矣。

　　刘器之论当时人物，多云弱，实中世人之病。大抵承平之久，人皆偷安畏死，辟事因循苟且而致然耳。

　　绍圣崇宁间诸公迁贬相继，然往往自处不甚介意。龚彦和夬贬化州，徒步径往，以扇乞钱，不以为难也。张才叔庭坚贬象州，所居屋才一间，上漏下湿，屋中间以箔隔之，家人处箔内，才叔蹑屐端坐于箔外，日看佛书，了无厌色。凡此诸公皆平昔绝无富贵念，故遇事自然如此。如使世念不忘富贵之心，尚在遇事艰难，纵欲坚忍，亦必有不怿之容，勉强之色矣。邹志完侍郎尝称才叔，云是天地间和气薰蒸所成，欲往相近，先觉和气袭人也。

　　丰公相之稷清节自守，一意直道，更无他说，而未尝绝物。张才叔盖师法之。相之元祐间与荥阳公同在经筵，有女之丧，荥阳公问之，曰：以公定力如此，必无过戚。相之云：正为未能如此。

　　李君行先生绍圣中致仕归虔州，元符庚辰岁诸公既还朝廷，君行驿召赐对，管勾宗子学，比国子司业，盖有阴沮之恐在要地者。伊川先生尝问从学者：李君行何以复出？从学者对曰：李司业承朝廷美意，不得不出，然且归矣。君行既至京师，即引疾得归。

　　伊川先生尝有门弟子日赴歌会过差，先生闻之大不乐，以为如此绝人理，去禽兽无几尔。

　　正献公作相时，每月以上尊分遗亲旧。杨十七学士应之，公之甥也，月送两壶。杨学士得酒，即送酒家易常酒数壶，欲饮酒即取之。东莱公以为杨学士英气伟度，必不以唇舌间沾玩上尊滋味为美也，得酒贵多，不问美恶，过人远矣。

　　李君行先生之长子格笃行博学，克肖其父，而长于四六表章。早岁登科，绍圣中知江宁府上元县，荥阳公知太平府。李以启事贺公，其略有云：知府侍讲，蕴命世之雄才，赋经邦之远器。令问令望，起韦平旧相之家；嘉谋嘉猷，翊舜禹重熙之代。危诚独立，直已不回，从容进退之仪，挺达始终之节。李寻以病不起，学士大夫惜之。

　　国语：公父文伯之母告季康子：君子能劳，后世有继。又谓其子：圣王之处民也，择瘠土而处之，劳其民而用之，故长王天下。又曰：民劳则思，思则善心生。逸则淫，淫则忘善，忘善则恶心生。沃土之民不才，淫也；瘠土之民莫不饷义，劳也。左传亦言民生在勤，勤则不匮。以此知勤劳者立身为善之本，不勤不劳万事不举。今夫细民能勤劳者必无冻馁之患，虽不亲人，人亦任之常。懒惰者必有饥寒之忧，虽欲亲人，人不用也。公父文伯之母与左传所记，皆故家遗俗相传之语，其必自圣人出也。然则后生处身居业，其可不以勤劳为先而懒惰自弃其身哉？

　　元祐末李君行先生与杨应之学士同在京师，安静自守，诸公以其不附已不甚肯进用。赵公君锡无愧为中丞当荐御史，问荥阳公所当荐者，公以应之为对。无愧亦不能用，更举杨畏子安为御史，杨畏后反攻无愧。绍圣初应之病卒，苏子由罢知汝州，李君行先生往见之，与之论当世事，子由恨知君行之晚。当时议者谓杨李二公如在，言路必不肯委靡自已。纵无所举办，亦必极言而去也。

　　司马温公既辞宥密之命，名冠一时，士无贤不肖皆所归重，而两程先生、孙莘老、李公择诸公尤推重正献。已而二公同居洛中。熙宁末正献起知河阳，明道以诗送行曰：晓日都门飐旆旌，晚风铙吹入三城。知公再为苍生起，不是寻常刺史行。又与温公同饯正献，复有诗与温公云：二龙闲卧洛波清，此日都门独饯行。愿得贤人均出处，始知深意在苍生。盖以二公出处无异，且恐温公以不出为高也。及正献公自河阳乞在京宫祠，神庙大喜召还，遂登枢府。人或问二程以二公出处为有优劣，二程先生曰：正不如此。吕公世臣也，不得不归见上；司马公争臣也，不得不退处。盖自熙宁初正人端士相继屏伏，上意常不乐，以为诸贤不肯为我用，故正献求在京宫祠，以明不然，上意始大喜。

　　元祐间伊川先生既归洛中，寄范公淳父书云：丞相久留左右所助一意正道者，实在原明尔。（原明荥阳公字也）伊川尝言：杨应之在交游中英气伟度过绝于人，未见其比，可望以托吾道者。应之乐善尚德而论议不苟。以富文忠公处事犹不免有心，如孙威敏操行不能端一，石守道行多诡激，特以两人附己，乃荐威敏代己，荐守道可任台谏。又如刘原父文学绝人而喜讪韩富亦加摈抑。凡此之类，未免有心，况常人乎？虽然毫发之失生于心术，其流之敝有不可胜言者。岂不要贤师友以正救其微邪？此应之之论也。

　　太宗真宗朝雎阳有戚先生者，名同文字同文，有至行，乡人皆化之。雎阳初建学，同文实主之。范文正与嵇内翰颖之父皆尝师事焉。戚纶其后也。所居门前有大井，每至上元夜即坐井旁，恐游人坠井，守之至夜深则掩井而后归寝。尝有人盗其所衣衫者，同文适见之，喻盗弟将去，然自此慎勿复然，坏汝行止，悔无及也。盗惭谢而去。同文竟以衫予之。南康学中至今有戚先生祠堂。

　　范文正公初从戚先生学，志趣特异，初在学中未知己范氏子，人或告之，归问其母，信然，曰：吾既范氏子，难受朱氏资给。因力辞之。贫甚，日糴粟米一升煮熟放冷，以刀画四段，为一日食。有道人怜之，授以烧金法，并以金一两遗之，又留金一两，谓之曰：候吾子来予之。明年道人之子来取金，文正取道人所授金法并金二两皆封完未尝动也，并以遗之。其励行如此。后登科封赠朱氏父，然后归姓。

　　师友渊源必有所自，未有无因而然。如周茂叔先生官守南安军，为守所不礼。两程之父太中公自虔州差摄南安倅，与茂叔相善，力庇护之。其后两程皆师事茂叔。

　　陕西侯无可先生，二程之舅，贤豪独立，与申颜先生为友。申先生死，侯先生倾家所有予之。

　　关止叔尝言伊川门弟子且是信得及师说。

　　陈莹中尝作青沈文送其侄孙几叟云：予元丰乙丑夏为礼部贡院点检官，适与校书郎范公淳夫同舍。公尝论颜子之不迁不贰，唯伯淳能之。予问公曰：伯淳谁也？公默然久之，曰：不知有伯淳耶？予谢曰：生长东南，实未知也。时予年二十九矣。自是以来，常以寡陋自愧。得其传者如杨中立先生，亦未之识也云云。所谓责沈者叶公沈诸梁也。叶公问孔子于子路，子路不对。叶公当世贤者，鲁有仲尼而不知，宜乎子路之不对也。莹中以谓世有伯淳而己不知，宜自责者也。今世之人闻己所不知其不愠而发谤骂者几希矣，况能自责日夜以为愧乎！莹中之所以超绝古今特立独行而不顾，非偶然也。

　　莹中为都司，上曾子宣论日录书云：目今观之成哀之世，使大臣之门有负恩之士，则汉之宗社未至危亡。然则为大臣者不欺其君尽忠之士，亦安忍负其门哉。如此等语，皆足以立懦夫之志矣。其后上吕吉甫书：列子有言世以生人为行人，则死人为归人矣。行而不知归，失家者也。此御寇未了之语。生死无时而不一，四大无时而不离，何待死乃为归乎。其生也心归，其死也形化。归而待化，复何俟于言哉。其精识远见，殆過古人。此蓋誘吉甫使之為善，老子所謂常善救人者也。

　　高邮守晁仲约，有大贼过城下，欲攻城。守醵民金与贼，贼乃去。范文正公富郑公同在政府，郑公建议守不能死守，乃以金与贼，失节当诛。范公以为守能醵金却贼为有功，纵不欲赏，安可诛耶。既退，富公愠曰：方今患法不举，方欲举法而多方沮之，何以整众？范公密告云：祖宗以来未尝轻杀臣下，此盛德之事。奈何轻坏之？且吾与公在此同寮之间，同心者几人？虽上意亦未定也，而轻道人主以杀戮臣下。他日手滑，虽吾辈亦未敢自保也。富公曰：闻高邮人欲食守肉。范公曰：高邮守既能为民却贼，民感戴之不暇，岂有欲食守肉之理。仁庙卒从范公议。明日富公称疾不出。仁庙问宰执：富弼何以不出？范曰：必是为争高邮事。上曰：富弼非卿门人耶？范曰：富弼虽与臣相知，然弼为人守义不回心不安者，不肯从也。此正是弼好处。上曰：此却是卿好处。后范富俱罢政，富以事召至京师，谮之者甚众。或以为富公有不臣之意，至京城不得见者累日。富公甚恐惧，且悔建议高邮之非，叹曰：范六丈真圣人，与吾浅见不同！

　　荥阳公尝榜文中子数语于家中壁上，云：子之室酒不絶。注云：用有节，礼不缺也。

　　周恭叔行已尝言：见吕与叔博士，说必有事焉，而勿正心勿忘勿助长也。浩然之气充塞天地，虽难得而言非虚无也，必有事焉。但正其名而取之，则失之矣。又不可忘之也，忘之者不芸苗者也。正其名而取之者，非苗者也。

　　伊川先生尝言：成王不当赐鲁以天子礼乐。使周公在，必不受也。故曰鲁之郊禘非礼也。周公其衰矣，后世儒者以为周公能为人臣所不能为之功，故赐人臣不得用之礼乐，此尤伤教害义也。为人臣如周公始可，故曰不以舜之所以事尧事君，不敬其君者也。

　　范正平子夷尧夫，丞相之子，贤者也。能世其家。尝言其家家学：不卑小官，居一官便思尽心治一官之事。只此便是学圣人也。若以为州县之职徒劳人尔，非所以学圣人也。

　　周恭叔又说先生教人为学，当自格物始。格物者，穷理之谓也。欲穷理，直须思始得。思之有悟处始可。不然所学者恐有限也。恭叔又言：阴阳不测之谓神（横渠先生云两在故不测），仁者见之谓之仁，知者见之谓之知。然则圣人之道，仁知者皆不能测也。一阴一阳之谓道，仁，且知夫子所以既圣也。乾坤之于易，犹阴阳之于道，仁知之于圣也。故曰乾坤其易之缊耶，乾坤成列，而易立乎其中矣。乾坤毁则无以见易，易不可见，则乾坤或几乎息矣。

　　李君行先生说武王数纣之罪曰：郊社不修，宗庙不享。歴观诸书，皆以郊对社。盖郊者所以祭天，社者所以祭地也。南郊北郊五帝之类，皆出于周礼。圣人书中不见也。严父配天之礼，盖始自周公。若自古有之，则孔子何得言则周公其人也。列爵惟五分，土惟三，盖至周始定。若夏商以前俱如此，则书为妄也。因言吾徒学圣人者，当自用意看易诗书春秋论语孟子孝经而已。中心既有所主，则散看诸书，方圆轻重之来，必为规矩权衡所正也。又言史书尚可，最是庄老，读时大段害道。

　　万物皆备于我矣，反身而诚富有之大业，至诚无息日新之盛德也。

　　田腴诚伯尝说他用心多使气胜心，毎心有所不善者，常使气胜之。且云自知如此，未得为善也。

　　诚伯又言读书须是尽去某人说某人说之心，然后经可穷矣。

　　李君行先生学问，以去利欲为本。利欲去则诚心存矣。李君行先生说年二十余时，见安退处士刘师正解春秋文字，甚爱之，从他观其文，他亦不惜也。后于楚州聚学，他一日见访，问曰：李君在此何欲？答曰：为大人令去应举令及第后归，今次以朞服碍，却欲且就此处修学，以俟后次应举也。刘曰：不然，夫不可得而久者在父母之左右也。君行于是便归乡。然则刘师正者，君行之师与。又云尝语君行：今之人所以为学者，某却不会如此为学。

　　徐仲车先生少年时为母置膳，先过一卖肉家中，心欲买他肉，遂先于市中买他物，而别路于归，途为顺且亦有卖肉者。因自念言：心中已许买他家肉，若舍而之他，能不欺心乎？遂迂道买肉而归。且云：已之行信自此始也。又言少年时逐日以衫帽揖母，一日当见贵官，乃用幞头襕衫。因自念言天下之尊，无逾父母，今反不若见贵官？自明日以幞头襕衫往揖母焉。家人之见者莫不笑之，既久亦不笑也。且云：己之行敬自此始也。

　　徐仲车见门人，多于空中书一正字。且云：于安定处得此一字，亦用不尽。徐仲车说：以信解诚，不能尽诚。至诚无息，信岂能尽之乎？

　　伊川先生尝说：杨子云云圣人之言逺如天，贤人之言近如地，是不然也。当为他易数字曰：圣人之言其逺如天，其近如地。其逺者，须谓之逺。其近者，须谓之近也。

　　范辩叔说：今太学长贰博士居此住者，皆利于养资考求外进也。为之学生者，皆利于岁月而应举也。上下以利相聚，其能长育人才乎！此于本亦已错了，更不须言也。

　　田诚伯说：仲弓问子桑伯子，子曰可也简，仲弓未以为然也。乃曰居敬而行简，以临其民，不亦可乎。居简而行简，无乃太简乎。子曰雍之言然。仲弓未以圣人之言为然而问之，而圣人以仲弓之言为然也。学圣人者，如仲弓可也。且云见君行如此说。

　　诚伯说公羊不知圣人之意也，故其立言多伤教害义，至如母以子贵，子以母贵，及人臣无将，将则必诛，此二者尤甚。至令西汉时尊崇丁传，及诛大臣以为将谋恶者，盖用公羊之说也。其为天下后世害甚矣。

　　李朴先之说临离洛时，请教于先生，先生言：当养浩然之气。语先之云：观张子厚所作西铭，能养浩然之气者也。

　　先之说以举业育人才，不知要作何使用。

　　诚伯说近世学者恐无有如横渠先生者也。正叔其次也。又云：向日因看正蒙书，似有个所得处。又云：每见与叔中庸解，便想见其为人。由是观之，诚伯师横渠也。

　　刘元承元礼尝师事伊川，说纪侯大去其国。大者纪侯之名也，齐师未入境而已去之，则罪不在齐侯也，故不书齐侯焉。又见伊川先生说，仲尼曰惜乎出境乃免，须终身不反始可免罪。

　　宿州高朝奉说他师事伊川先生，尝见先生说义者宜也，知者知此者也，礼者节文此者也。皆训诂得尽。惟仁字，古今人训诂不尽。或以谓仁者爱也，爱虽仁之一端，然喜怒哀惧爱恶欲情也，非性也。故孟子云：仁者人也。

　　乐文仲说眉浩学士事，亦好常见人写字不端正，必须劝戒之。或人问之，曰：每事无不端正，则心自正矣。

　　陈正端诚说：王辅嗣王介甫有大段不通处，须要说应故也。田明之说易，所以尤多过者，须要说无应故也。易中自说上下敌应，刚柔相应之类甚多，岂得谓之无应？但不可执定耳。

　　又说：邵尧夫先生说孟子虽不说易，然精于易者也。且云能说可以仕则仕，可以止则止，及禹稷颜子易地则皆然。非精于易，岂及此乎？

　　李君行说他每日常多只读易书诗春秋孝经，间读孟子。

　　田明之说他常只读易论语孟子老子杨子，如庄子未暇读也。

　　呉叔扬绍圣中尝说：世人多欲胜于学，故无所不为。惟陈莹中学胜于欲，故有所不为。且云莹中，今诸公非不知他，但不可得而用也。

　　又说字说，诗字从言从寺，诗者法度之言也。说诗者不以文害辞，不以辞害志，惟诗不可拘以法度。若必以寺为法度，则侍者法度之人，峙者法度之山，痔者法度之病也。古之置字者，诗也峙也侍也痔也，特以其声相近取耳。又说今之学者必要一其说，是不知圣人之意也。无妄之往何之矣，言无妄之世，往无所之也。无妄之往得志，言无妄而往，则可以得志也。其言无妄之往，则一其所以为无妄之往，则异也。

　　任淳夫说庄子儵忽混沌之说，郭象只以为者败之解之。则解经者何用多言。

　　范子夷说其祖作外任官时，与京中人书居京慎勿窃论，曲直不同。任言官时，取小名受大祸，因言吾徒相见，正当论行已立身之事耳。

　　又说仲尼圣人也，才作陪臣。颜子大贤也，箪食瓢饮。后之人不及孔子颜子逺矣，而常叹仕宦不达，何愚之甚。若能以自己官爵比方孔颜，侥幸甚矣。

　　又说凡人为事须是由衷方可，若矫饰为之恐不免。有变时任诚而已。虽时有失，亦不覆藏使人不知，但改之而已。

　　李君行田明之俱说，读书须是不要看别人解者。圣人之言易晓，看传解则愈惑矣。田诚伯说不然，须是先看古人解说，但不当有所执，择其善者从之。若都不看，不知用多少工夫方可到先儒见处也。

　　陈端诚说易须是说到可行处始可。

　　陈莹中说：书曰惟彼陶唐，有此冀方，今失厥道，乱其纪纲，盖尧授舜，舜授禹，禹授启，三圣一贤相继，未始失道也。至太康失邦，故上推陶唐而云。今失厥道，自尧至太康百二十年矣。

　　又说大舜有大焉善，与人同舍己从人，乐取于人以为善，自耕稼陶渔以至为帝，无非取于人者。取诸人以为善，是与人为善者也。故君子莫大乎与人为善，夫能如是，故能养其大体，而为大人，故能格君心之非，而使天下利见，故能言动以为法则。后之人急急然唯欲已为是也，恐其畔己以利诱之，以害驱之，天下终不以为然，而自以为过天下，何愚之甚。

　　又说安而行之，圣人也，自非圣人，皆利而行之者也。何也？欲迁善逺罪，是利于善也。欲忠于君，是利于忠也。欲孝于父，是利于孝也。其余皆然。今之学者不能见其近者小者，而妄意谈其大者逺者，故终汗漫而无成也。

　　陈莹中说学者非独为己而已也，将以为人也。自王介甫解经，止尚高论，故使学者弃民絶物，管仲晏婴霸者之佐一也。桓公杀公子纠，管仲不能死，有三归反坫，官事不摄，可谓违礼之极矣。崔杼弑君，晏子从容于其间，成礼而后去，可谓有节矣。然孔子之称晏子则曰：善与人交，久而敬之而已。及称管仲则曰：如其仁，如其仁。岂不以管仲功及天下所济者广，而晏子独善其身而已哉！

　　又说阴阳灾异之说，虽儒者不可泥此，亦不可全废。王介甫不用此。若为政依介甫之意，是不畏天者也。（已上皆绍圣中语）

　　前邵倅呉朝奉说，近世士大夫太不以节操为事。因说与他立节，非一朝一夕所能为，盖在平日之所养也。他甚然之。时李自明在坐，云：此事闲时说时甚易，在于临事时，要执得定耳。因言昔人有自谏官以言事，被责时兼判国子监，乃与诸生往贺焉。盖嘉佑以前，以言事被责为荣也。既见，颜色惨沮，殆不能说话。昔人尚如此，他人未易能也。呉因言自小读书，用得工夫不正，当立节非素养不能。若学得不正，则所养亦非也。

　　陈莹中又说：学者非止读诵语言，撰缀文词而已，将以求吾之放心也。故大畜之卦曰：君子以多识前言往行，以畜其德。所谓识者，识其是非也、识其邪正也。夫如是，故能畜其德。所以言天在山中者，前言往行，无有纪极。故取天之象焉。

　　莹中说：今有人曰仕宦显达者，使天下谓之贤人则不可，使天下谓之不贤人，则可矣。使天下谓之贤人，是自取其善而归过于其君也，使天下谓之不贤，是自取其恶而归美于其君也。曰是不然，此乃李斯分谤之说也。不能尽受其恶名，使恶名不及于君，是李斯而已，何况天下谓之不贤，未必不为其君之累也。

　　又说范子思所知所守过于其兄，范氏家学便有使处。又说孔子以柔文刚，故内有圣德，而外与人同也。孟子以刚文刚，故自信其道而不为人屈也。众人以刚文柔，故色厉而内荏也。却说与他杨子之书唯是，说到孟子之书，如自得之发于面，平旦之气养浩然之气之类，皆自得处。孔子则并自得处亦无。

　　又说学者非特习于诵数，发于文章而已。将以学古人之所为也。自荆公之学兴，此道坏矣。又说，凡欲解经，必先反诸其身，而安措之天下而可行，然后为之说焉。纵未能尽圣人之心，亦庶几矣。若不如是，虽辞辩通畅，亦未免乎凿也。今有语人曰：冬日饮水夏日饮汤，何也？冬日阴在外阳在内，阳在内则内热，故令人思水。夏日阳在外阴在内，阴在内则内寒，故令人思汤。虽甚辩者不能破其说也。然反诸其身而不安也，措之天下而不可行也。呜呼，学者能如是用心，岂曰小补之哉。庄子曰道之真以治身，其绪余土苴以治天下国家，曰：是不然。礼记曰诚者非独成已也，将以成物也。我之所得者不能尽推于人，非圣人之道也。但行之一身有先后耳。孟子曰：穷则独善其身，达则兼善天下。方其穷也，独善一身之道，乃兼善天下之道。及其达也，兼善天下之道，乃独善一身之道也。施于一身而非有余也，施于天下而非不足也，是之谓圣人之道。学圣人者不能以孔子孟子为心，而专以庄周为我之书为说，乌在其学圣人也。

　　莹中说，为学日益，为道日损。寻常人便说作两事，失之逺矣。盖语学则益道则损，二卦未尝偏废也。所损者惩忿窒欲，所益者见善则迁，有过则改也。若用此说方始可行，不然则虚语也。又云：胡先生在迩英讲损益卦，专以损上益下，损下益上为说。  

跋

　　昉儿时侍乡长老，尝从旁窃窥所谓吕氏童蒙训者。其间格言至论，粗可记者一二。稍长务钻（阙）举子业而亲旧，几案上亦不复有此（阙）矣。世道之升降于此可占也。客授金华太守丘公，先生语次及之，且曰：“昔先公每以训子侄。”某初在傅，日诵习焉。将求善本刻之学宫，或太史祠中，使流布于世。昉因从臾成之曰：“书出于吕氏，刻于祠堂，宜也。”会公有民曹之命，乃出钱五万以从初约。吕兄巽（阙）家所臧本最为精密，前此长沙郡龙溪学皆尝锓木，而讹舛特甚。丘公所诵习者，未知何所从得也。初舍人吕公以正献长孙，逮事元佑遗老与诸名胜游，渊源所渐者逺（阙）。转徙流落之余，中原文献与之俱南（阙）。即畴昔所闻见者，辑为是编。仓部既手写而臧之，巽伯又是正而刋之，庶几可以传矣。书之所载，自立身行已、读书取友、抚世酬物、仕州县、立朝廷、纲条本末，皆有稽据，大要欲学者反躬抑志，循序务本，切近笃实，不累于虚骄，不骛于高逺，由成已以至成物，岂特施之童蒙而已哉。虽推之天下国家可也，巽伯属记始末，因輙附所闻于其后，是亦丘公之志焉。尔公名寿隽，字真长，文定公之嫡长子云。

　　嘉定乙亥中秋日四明楼昉谨书  
