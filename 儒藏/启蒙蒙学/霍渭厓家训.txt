霍渭厓家训 

　　○蒙规 
　　家之兴由子弟之贤，子弟之贤由乎蒙养。蒙养以正，岂曰保家，亦以作圣。叙蒙规三篇，第十二。 
　 
　　童蒙以养心为本，心正则聪明。故能正其心，虽愚必明，虽塞必聪；不能正其心，虽明必愚，虽聪必塞。正心之极，聪明天出，士而贤，贤而圣，虽资下愚，亦为善士。曰：养心有要乎？曰：有。其目在下： 
　 
　　头容直。勿倾听，勿侧视。 
　 
　　口容止。勿露齿，勿喧笑。 
　 
　　手容恭。勿散手，勿掉臂。 
　 
　　足容重。勿疾行，勿跷股。 
　 
　　貌必肃。谓见于面者勿懈惰。 
　 
　　容必庄。谓见于身者勿放肆。 
　 
　　气必纾。应对须和柔，勿急遽仓皇。 
　 
　　色必温。勿暴厉。 
　 
　　视必端。勿回顾侧视，非礼勿视。 
　 
　　听必谨。勿听戏言，勿听淫语，勿听歌曲。 
　 
　　言必慎。勿出恶声，勿出秽语，勿言怪异，勿戏，勿欺。 
　 
　　动必畏。举足、动手、开目、出语，俱要畏慎。 
　 
　　坐必正。勿倚他物，竦肩直坐，自然不倦。 
　 
　　立必中。勿跛倚，勿俯首，勿仰面。 
　 
　　行必安。勿疾行，勿蹶步，勿先长。 
　 
　　寝必恪。勿伏睡，勿裸体，勿晏起，勿昼卧。 
　 
　　规曰，头口手足，身之物也；貌容气色，身之章也；视听言动，坐立行寝，身之用也；统会之者，心也。道之所以流行，天命之所以于穆不已也。童蒙习之持之，悠久不息焉。不识不知，顺帝之则也。下学上达，圣人也。故曰蒙以养正，圣功也。程子曰，聪明睿知，皆由此出。 
　 
　　一曰孝亲。凡人家于童子，始能行能言，晨朝即引至尊长寝所，教之问曰：“尊长兴否何如？昨日冷暖何如？”习成自然。迨入小学，教师于童子晨揖分班立定，细问定省之礼何如。有不能行，先于守礼之家倡率之。童子良知未丧，最易教导。此行仁之端也。 
　 
　　二曰弟长。凡人家于童子始能行能言，凡坐必教之让坐，食必教之让食，行必教之让行。晨朝见尊长，即肃揖，应对唯诺，教之详缓敬谨。自幼习之，亦如自然。迨入小学，不别贫富贵贱，坐立行俱以齿。晨揖分班立定，必问在家在道见尊长礼节何如。有不能行，敦切喻之，先于守礼之家倡率之。此由义之端也。 
　 
　　三曰尊师。凡人家于童子始能行能言，遇有大宾盛服至者，教之出揖，暂立左右，语之曰：“此先生也，能教人守礼，可敬也。。”由幼稚即启发其严畏之心。迨入小学，易于尊师。为师者晨日礼服，与诸生肃揖后，言动视听，容貌气色，敦切晓诲，使之勉勉循循，动由矩度。此严恭谨畏之所由起，而动容周旋中礼之基也。 
　 
　　四曰敬友。凡童子始能言能行，教之勿与群儿戏狎，晨朝相见，必教相向肃揖。迨入小学，必教之相叙以齿。相观为善，更相敬惮。勿相聚戏言，勿戏笑，勿戏动。善则相学，恶则相讳。勿相诽诘，勿相夸竞。古人于朋友所益不小，今人于朋友所损不小。由童稚教之，所以养存正性，遏人欲扩天理之基也。故不曰亲友而曰敬友云。 
　 
　　规曰，孝亲仁之始也，弟长礼之恒也，尊师义之□也，敬友智之文也。仁义礼智，心之畜也，童子习之，所以正心也。鸢鱼飞跃，活泼之妙也。故曰，道也者，不可须臾离也，可离非道也。吾无行而不与二三子者也。又曰，蒙以养正，圣功也。 
　 
　　一曰诵读。凡训童蒙，始教之口诵，次教之认字，次教之意识。口诵即教之遍数，使勉勤精熟。认字，教之先其易者，如先认一字，次认二字，先认人字，次认天字之类。意识，即教之□□所知者启之，如孝即事亲之谓、弟即事长之谓之类。行步拱揖，皆有至理。起居食息，天命流行。孔子之申申夭夭，周旋中礼，只在日用常行之间而已。初学便须告之曰，即此便是圣学工夫，使之心思意识，日长日化。勿强其所未识，优悠渐渍，虽愚可明。 
　 
　　二曰字画。凡童子习字，不论工拙，须正容端坐，直笔楷书。一竖可觇人之立身，勿偏勿倚；一画可觇人之处事，勿枵勿斜；一丿如人之举手；一挑剔，如人之举足，须庄重；一点，须如乌获之置万钧，疏密毫发不可易；一绕缴，如常山蛇势，宽缓整肃而有壮气。以此习字，便是存心工夫。字画劲弱，由人手熟神会，不可勉强取效。明道云，非欲字好，即此是学。 
　 
　　三曰咏歌。凡童子十岁以上，每日寅至卯诵书，辰至巳上五刻习字，巳下五刻至午上五刻歌诗，未至酉诵书。凡歌诗，须五人一班，歌诗三章，俱歌正雅正风。第一班歌，则其余俱端坐肃听，由二班三班，歌遍即止。歌者出位拱立，听者居住拱肃。命十五以上童生二人纠不如仪者，初犯诲之，再犯罚出位拱立，三犯罚跪，四犯斥出。十岁以下，听而不歌。十八以上，朔望大合歌乃歌。朔望合歌，十八以上一班，十五以上一班，十三以上一班，十岁以上一班，歌遍即止。俗有作诗作对者，每十日以五日习之，余五日歌诗。盖歌咏所以启发志意，流动精神，养其声音，宣其湮郁，荡涤其忿戾之气，培植其中和之德。习之熟，积之久，气质潜消默化，有莫知其所以然者。 
　 
　　四曰习礼。凡人家童子始能行能言，尊者朔望谒祠堂，或谒寝室，引童子旁立，使观尊者拜揖之节，然后渐教随班后拜。又教以古人坐法。迨入小学，朔望悬孔圣像，教师帅诸生四拜。选值班二人，纠考不如仪者，罚诵书一百字。童子十岁以下，日巳刻，教之学古人坐法，使知古人收敛身心之要。十岁以上十五岁以下，日班分二人习洒扫。凡应对须和适，唯诺须肃敬，进退须谨慎。十五以上，每月朔二日、望十六日，习冠礼、婚礼、祭礼、射礼，丧礼年终一习，以孤子为丧主，暇日讲明可也。童子于礼，由幼而习，以至于冠，步趋食息，皆囿范围。由非僻之心不能投，间而入，中和之德日益纯固，资虽下愚，亦可以寡过矣。 
　 
　　规曰：诵读，所以致知也；字画、咏歌、习礼，所以游艺也。致知也者，开明心者也；游艺也者，存养心者也。童而习之，长而安之，勿助勿忘之妙也。孔子曰，吾无行而不与二三子也。蒙以养正，圣功也。 
　
