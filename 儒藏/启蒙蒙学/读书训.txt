读书训 明 祁承业
　　
　　范文正公少时，多延贤士胡瑗、孙复、石介、李觏之徒与之游，昼夜肄业帐中，夜分不寝。后公贵，夫人李氏收其帐，顶如墨色，时以示诸子曰：“此尔父少时勤学，灯烟迹也。”
　　朱穆年五岁便有孝称，父母有病，辄不饮食，差乃复常。及壮耽学，锐意讲诵。或时思至，不自知亡失衣冠，颠坠坑岸。其父常以为专愚，几不知马之几足。穆愈更精笃。
　　江总幼笃学，有词彩。家传《易》，有赐书数千卷，总读未尝释手。
　　广汉朱仓，仅携钱八百文之蜀，从处士张宁受《春秋》。籴小豆十斛，肩之为粮，闭户精诵。宁矜怜之，敛得米二十石给仓，仓固不受。
　　贾逵好《春秋》、《左传》，常自课月读一遍。
　　孟公武少从南阳李肃学，其母为作厚褥大被。或问其故，母曰：“小儿无德致客，学者多贫，故为广被，庶可得与气类接也。”公武读书，昼夜不懈，肃奇，以为宰相之器。
　　荀慈明幼而好学，年十二能通《春秋》、《论语》。太尉杜乔见而称之：可为人师。爽遂耽思经书，庆吊不行，征命不应。颍川为之语曰：“荀氏八龙，慈明为最。”
　　沈攸之晚好读书，常叹曰：“早知穷达有命，恨不十年读书。”
　　王充少孤，乡里称孝，师事扶风班彪。好博览而不守章句。家贫无书，常游洛阳市肆间，阅所卖书，一见辄能诵忆，遂博通众流百家之言。后归乡里，屏居教授。
　　董遇性质讷而好学。兴平间，关中扰乱，与兄季中采负贩，而常挟持经书，投闲习读，其兄笑之，而遇不改。喜《老子》，作训注；又喜《左氏传》，更作朱墨别异。人有从学者，必先读百遍。言“读书百遍而自见也”。
　　扬子云工赋，王君大习兵，桓谭欲从二子学。子云曰：“能读千赋则善赋。”君大曰：“能观千剑则晓剑。”谚曰：“习服众神，巧者不过习者之门。”
　　刘峻自课读书，常燎麻炬，从夕达旦。时或昏睡，焫其鬓发，及觉复读。闻有异书，必往祈借。崔慰祖谓之书淫。
　　梁元帝在会稽，年始十二，便知好学。时又患疥，手不得拳，膝不得屈，闭斋张葛帏避蝇独坐，贮山阴甜酒，时复进之，以自宽痛。率意自读史书，一日二十卷。既未师授，或不识一字，或不解一语，要自重之，不知厌倦。
　　刘松作碑铭以示卢思道，思道多所不解，乃感激读书，师邢子才。后为文示松，松复不能解。乃叹曰：“学之有益，岂徒然哉！”
　　魏甄琛举秀才入都，颇事弈棋，令苍头执烛，或睡顿，则加杖，奴不胜痛楚，乃曰：“郎君辞父母博官，若为读书，执烛所不敢辞。今弈何事也？如此日夜不息，岂是向京之意。”琛惕然大惭，遂发愤研习经史，假书于许赤彪，闻见日富，仕至侍中。
　　陈莹中好读书，至老不倦。每观百家文及医卜等书，开卷有得，则片纸记录，粘于壁间。环坐既遍，即合为一编，几数十册。
　　左太冲欲作《三都赋》，乃诣著作郎，访岷邛之事。构思十稔，门庭藩溷，皆著笔札，遇得句即疏之。
　　王彪之练悉朝仪，家世相传。并著《江左旧事》，缄之青箱，世谓王世青箱学。
　　叶廷为儿时，便知嗜书。自入仕四十余年，未尝一日释卷。士大夫家有异书无不借，借无不读，读无不终篇而后止。尝恨无赀，不能传写。闲作数十大册，择其可用者录之，名《海录》。
　　韦敬远少爱文史，留情著述，手自钞灵数十万言。晚年虚静，惟以体道会真为务，旧所著述，咸削其稿。
　　李永和杜门却扫，绝迹下帷，弃产营书，手自删削，每叹曰：“丈夫拥书万卷，何假南面百城。”
　　
　　
　　
