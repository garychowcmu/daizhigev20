《老学究语》 （清）李西沤 撰 

　　●四言 

　　有礼则安，无礼则危，齐家以礼，万福之基。上下之分，内外之限，最宜谨严，不可稍乱。家长严正，卑幼恭顺，善气凝薰，元吉大庆。不怕饥寒，怕无家教，惟有教儿，最关紧要。有儿不教，不如无儿，教不以正，何以教为？善爱儿者，不偏于爱，偏于爱者，儿受其害。望儿成立，怕儿不才，动其畏心，绝其祸胎。松下生松，柏下生柏，近朱者赤，近漆者黑。横天塞海，一个孝字，震古烁今，一件难事。友以成孝，孝必兼友，薄兄弟者，薄其父母。妇人之言，非不可听，怕以长舌，济其阴性。枝枝叶叶，一树一根，同宗共祖，虽疏亦亲。有礼之家，可以联姻，无讼之乡，可以结邻。 

　　富贵贫贱，几人看破？这个关头，先要打过。贫贱者多，富贵者少，都要富贵，天也难了。处贫贱易，处富贵难，贫贱之福，事少心闲。富贵场中，变故实多，一有不测，立见风波。富贵场中，机心特甚，一有不平，立成崖阱。利为利役，势为势屈，富人仓皇，贵人局促。纨绔之习，腥膻之气，富贵人家，薰于势利。炎炎隆隆，毒之所钟，虫生柱中，孰知其虫？贵盛富厚，罕能百年，不如贫贱，其流涓涓。徇末忘本，弃内营外，所得者小，所失者大。人之所欲，非我所欲，不求有余，自无不足。淡淡薄薄，朴朴素素，食不厌蔬，衣不厌布。 

　　孝养父母，有儿教儿，眼前生计，勿荒于嬉。只图佚乐，定不快活，能耐劳苦，别无痛楚。日出而作，日入而息，第一等人，自食其力。懒人懒病，无药可医，不瘫不痪，惰其四肢。身有所属，心有所系，若无执业，何所不至？东倒西歪，七颠八簸，水性杨花，万难结果。年少力强，急须努力，错过少年，老来着急。民分为四，各技各艺，欲善其事，必致其志。只怕不勤，只怕不精，只怕无恒，不怕无成。绳锯木断，水滴石穿，由来者渐，只是一专。天之生物，可用者众，天之生人，必有所用。生贫贱家，当知自立，生富贵家，岂遂自逸？ 

　　第一可愧，坐享庸福，酒囊饭袋，行尸走肉。有穿有戴，又醉又饱，不怕过分，专要爱好。一切器具，色色精致，物盛人衰，物坚人脆。高门广厦，以为安宅，屋是主人，人却是客。月不常圆，日不再中，泰则必侈，侈则必穷。 

　　今之所享，前之所积，无奈痴儿，不知爱惜。痴儿不痴，乃翁实痴，躬自积之，何不散之？ 

　　家有馀银，族有贫人，厨有剩饭，途有饿汉。不痛不痒，一彼一此，将心比心，知己知彼。人到穷时，老天也穷，能拯人者，能代天工。拙人守拙，天之所怜，你照看他，他有二天。正人守正，天之所喜，你帮扶他，天也爱你。勿谓人穷，由于不才，正惟不才，益觉可哀。勿谓人穷，我亦不丰，我纵不丰，未是奇穷。济众固难，要有所济，见人垂危，乌能坐视？厚施固难，不施不得，千钱百钱，亦可解厄。 

　　养人者田，害人者钱，钱之为物，人皆殉焉。出之自我，一滴不漏，取之于人，惟嫌不够。便是锱铢，也觉有益，眼孔太小，心计太密。越有越贪，不多不快，盖棺之时，一钱难带。我所应有，有而不有，留与儿孙，从容消受。非所应有，不可强索，人既不愿，我亦何乐？非所应有，不可隐取，诡而得之，是谓盗矣。蜣螂转丸，以粪为香，扑灯之蛾，但见灯光。刀头着蜜，酒中置鸩，心既甘之，可餂可饮。欲因利炽，利令智昏，人为利诱，生入鬼门。 

　　敬人人敬，自敬其身，人生一世，畏敬于人。漫说尊长，漫说先达，但是个人，总难抹煞。谦谦君子，恭而有礼，小人不然，傲慢而已。有意慢人，人必难堪，无心之慢，亦讨人嫌。必颠必蹶，必倾必折，侈然自肆，夷然不屑。人不尽愚，我岂独贤？如云富贵，尤属偶然。但有作用，意量必深，但有受用，气味必淳。被人看破，只为自大，被人料倒，只为自小。 

　　人与人接，断难如意，一个单方，总不动气。愚人贱人，倘或我慢，却要恕他，他实愚贱。势利中人，倘或我慢，势利已耳，又何足算？人之悍者，我当思难，人之黠者，我当思患。偶尔抵触，亦事之常，自取烦恼，定要较量。我以为圆，人以为方，方则方耳，于圆何伤？人无可疑，而我疑之，疑鬼鬼现，疑贼贼随。彼此生疏，何隙何衅？衅隙之生，由于昵近。愈理愈纷，愈转愈深，不如罢了，闭口闭心。肝气易动，心气难平，肝木心火，自焚其身。 

　　芝兰之生，杂于众草，凤凰所止，从以百鸟。是个吉人，一团和气，饮人以和，令人自醉。树树有皮，人人有脸，见人破绽，替人遮掩。直者不直，白者不白，见人冤枉，替人分别。视人之事，如己之事，既应承他，有一无二。 

　　随处度人，一钱不费，与子言孝，与弟言悌。凡与人言，词气从容，规人劝人，人也乐从。爱我誉我，对我揄扬，承以惶愧，谢不敢当。说我不是，道我不好，虚心领受，反而自考。 

　　汪汪之量，海纳百川，皎皎之心，日丽中天。天理良心，常言如此，昧了天良，忍心害理。 

　　人之感人，所入者深，岂有异术？只是实心。实心实肠，鬼也信你，巧于骗人，骗的自己。遇事生风，七嘴八舌，他人之事，于己何涉？无中生有，胡说乱道，嚼舌而死，现眼现报。以计陷人，人莫能脱，恶之大者，陷人于恶。助恶长恶，小人之尤，因风纵火，火上浇油。树怕剥皮，人怕伤心，冤家路窄，无处躲身。凡菑人者，人反菑之，君子必慎，慎其所施。 

　　谄人媚人，行同市侩，乞丐性情，倡优体态。羞不知羞，怪不为怪，但得人怜，自以为快。势利中人，无所不有，名教中人，切须有守，何谓秀才，何谓孝廉，顾名思义，能否无惭。 

　　一第一官，何足为荣？俗眼俗口，说是功名。功名二字，谈何容易，功在天下，名在后世。小用小效，保惠一方，有功可纪，其名亦彰。果有经济，必有器局，器局宏深，自能拔俗。抱负在先，功名在后，随地设施，平时讲究。 

　　不能则学，不知则问，耻于问人，决无长进。两眼要明，明于认人，不可狎者，可宗可亲。饥而食粥，粥可省费，困而读书，书可益智。以书益智，智在明理，理之大常，礼义廉耻。见得理明，信得命定，胆壮气足，物皆退听。何贱何贫，只要成人，有品不贱，有学不贫。 

　　不为良相，当为良医，医固可为，不如蒙师。人生百年，始于龉龀，不培其根，必染邪症。圣贤之言，百症俱详，不得良师，不显良方。书所云云，归到身心，随事指点，入之也深。勤勤善导，小子有造，世多善人，良师之效。 

　　十二时中，莫欺自己，最着紧处，鸡鸣而起。一有邪念，立即斩断，断了念头，再没牵绊。非不自知，无奈自恕，恕一恕再，走入邪路。自攻自治，我不我容，绝大智慧，真正英雄，贪不如廉，巧不如拙，躁不如静，辩不如默。宁重勿轻，宁缓勿迫，宁厚勿薄，宁宽勿窄。谨守三戒，戒之在色，戒之在斗，戒之在得。勿须小心，战战兢兢，如临深渊，如履薄冰。 

　　●六言 

　　五行之属三千，罪莫大于不孝，世俗不孝者五，先要儿曹知道。外人不算同气，同气只此兄弟，弟兄能有多少，十个八个更好。一体分为五指，指头或短或长，长短无非手足，弟兄切莫参商。兄弟亲戚朋友，失欢多为谗言，小人工于离间，勿为小人所嫚。妇人儿子奴仆，最多一面之辞，轻听必然惹祸，祸来躬自当之。 

　　祖父官大门高，儿孙意气自豪，多少潭潭第宅，转眼化作蓬蒿。前人纵有功德，也难向人夸耀，后人不及前人，旁人说你不肖。 

　　读书专习文字，文字专求科第，一心指望做官，误了许多子弟。做官非徒富贵，有君有国有民，若是一无好处，不如做个乡人。 

　　子弟先要醇谨，醇谨自然端正，少小便逞聪明，聪明不如愚钝。人生福泽之源，端在精神纯固，纵有学问文章，只是深沉不露。不容冒者才子，不可居者名士，一味轻薄颠狂，桃花柳絮而已。 

　　身非豢养不肥，家非刻薄不富，与其富也宁贫，与其肥也宁瘦。世重有贝之才，财非无用之物，愚人以之贾祸，智者以之造福。钱多正好行善，只要积而能散，积善也如积钱，一文凑到一串。放着好事不做，反道善门难开，开门也自容易，有财岂患无才？ 

　　只有锦上添花，那有雪中送炭，看破这般世情，落得做个铁汉。忮心最是难平，须知不平则险，丈夫不肯求人，胸次却无坑坎。 

　　身为子孙之根，心为万事之本，人生心过实多，怕的最是心狠。一事不肯放松，一言必图报复，外面声息俱无，岂知里面最毒。妄人最会怪人，奸人最会疑人，其势必至枉人，其心俱可杀人。称人之恶则喜，道人之善则忌，不愿人做好人，即此已为败类。你看眼前的人，是人都觉不好，你有什么好处，度量先已狭小。 

　　或为遭际所迫，亦有识见之差，大小替他原谅，那便指摘交加。一任无理取闹，只如不闻其声，一任有心搬弄，只如不识其人。人亦何所不有，糊涂必至荒唐，事亦何所不有，横逆概属寻常。 

　　衅由仓猝而开，即时力制其忿，忿由积渐而成，平时预弭其衅。门外之仇易释，家庭之恨难消，隐忍终须决裂，由来不是一朝。既已黏皮带骨，万难一划两开，最要留他情面，先须看破钱财。小人休与结怨，亦莫与之作缘，声名怕为所损，还防事故牵连。 

　　蠢人未必有心，其初顺口撒谎，久之遂成惯病，无事不虚不罔。亦有自以为能，事事都像精明，白地落人圈套，一毫知觉不曾。 

　　方才习这一艺，又要别操一技，世事无不可为，白头不成一事。一生委委靡靡，只是拖泥带水，一旦真真切切，便可斩钉截铁。 

　　身之灵也以心，身之强也以精，失其心者悖理，耗其精者戕生。君子庄敬日强，小人安肆日偷，作伪心劳日拙，作德心逸日休。行兵要有纪律，读书要有课程，处事要有刀尺，立身要有准绳。能伸先要能屈，能飞还要能伏，能方妙在能圆，能直妙在能曲。心里十分关切，说人不可太甚，心里十分透彻，说事不可太尽。意将炫己之长，必且为人所短，枢机是以宜慎，锋芒是以宜敛。急时易至慌张，定心且再思量，疏处难得周详，用心且自提防。险阻伏于平地，饥馑伏于丰岁，丰勿狃以为常，平勿狎以为易。破鼓可以救月，破伞不可遮雨，何妨补这破伞，且莫弃那破鼓。心以不用而废，偏用则识亦蔽，事以好谋而成，阴谋则孽必深。 

　　人不能见鬼神，鬼神则能见人，人心最是难测，鬼神洞见肝膈。鬼神喜人为善，有心之善亦旌，鬼神恶人为恶，无心之恶亦惩。莫言六道杳冥，报应极是分明，人间显有地狱，饿鬼畜生满目。 

　　岂独天道好还，并觉人言可畏，在在入耳惊心，都是严师酷吏。懵懂人唤得醒，难醒的聪明人，人到自是自满，神仙点化不成。 

　　●杂言 

　　寸金寸阴，寸草寸心。世少百年之人，家有白头之亲。屋无梁则拆，田无水则裂，灯无油则灭，人家无好人则绝。妻好不在姿色，儿好不在嘴舌。家庭有规矩，朝廷有法纪，官长要人远罪，爷娘要儿近理。一身之元气足，则外邪不侵；一家之元气足，则外侮不陵。月米一斗，可糊一口，百口也不嫌多，各有一艺在手。享福怕早，甜不宜少，苦不宜老。食用有余，断然不可积钱；学识不足，断然不可做官。冤死莫告状，穷死莫借帐。不欠债，大自在；不作恶，大快活。冤宜解不宜结，忿宜蠲不宜泄。尤人不如自尤，求人不如自求。有性气的人，便死也敢；没筋骨的人，便死也软。但是当做的事。切莫畏难；任是难做的事，只要耐烦。镜勿使垢，剑勿使锈，心不磨不透。脚要处处踏稳，心要时时提醒。占小便宜吃大亏，仗小聪明无大成。聪明才辨，不足羡也；老朽穷酸，不可厌也。一犬吠形，百犬吠声，细人以耳为目，浅人有口无心。众口晓晓之时，多一句不如少一句；众目耽耽之地，进一步不如退一步。自高者危，自满者亏。自晦莫自明，自重莫自轻。非平淡无以养性，非贞静无以定命。命是自然之命，理是当然之理，小人枉了做小人，君子落为自君子。头尖善钻，身轻善缘，舌长善聒，爪深善箝，贪馋婪酣，苟贱不廉。穷人穷命，低头枉拜财神；贱人贱相，开口便说贵人。闭户读书，尺步绳趋，宁作书中之蠹，莫作人中之蛆。可怜的才人薄命，可怕的文人无行。但有銛锋无寸铁，以之杀人不见血，此何物哉笔与舌。不顾人命，横取人财，心坏身坏名坏，坏尽还有后灾。秽人闺门，败人名节，乱人嗣续，自失骨血，罪大恶极，难说难说。势相逼，名相齐，心相忌，力相挤，强者虽胜，终亦颠隮。损他人之物，折自己之福；坏他人之事，作自己之崇。苟以心术之险，行于骨肉之间，天性太薄，天谴尤严。人悔过，天悔祸。过而悔之，天岂罪之？悔之而未即改之，天犹姑待之。孽之所不可活者，天之所莫能脱也。要明世故，要达时务。好是见怪不怪，其怪自败；亦有当断不断，反受其乱。不用僻药，不害为良医；不押险韵，不害为好诗；若无后着，决然不是高棋。峻怕狭，圆怕滑。口要缄得稳，舌要卷得紧，事到不得不言，言即无容徇隐。义所当为，人人共赴，岂可独为小人，甘与君子异路。避害之心太明，究竟未必有害，甘受讥评，枉生机械。救人一命，胜造七级浮图；完人一家骨肉，乐于二十四考中书。抱着一段喜神，只觉世无可恶之人；含着一腔生意，惟愿人无不遂之事。忽忽一日，匆匆一生，到头成件甚事，到底算个甚人？好酒者十之一，好色者十之七，好财者十之十。有钱而吝钱，有官而辱官，读书不知书，三般大糊涂。奇之又奇，儿不怕老子，老子怕儿。 
 
