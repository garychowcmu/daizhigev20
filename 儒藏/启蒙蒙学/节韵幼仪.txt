节韵幼仪 清 汪志伊

　　●目录 

　　检束身心之仪 
　　睡眠 
　　入事父兄出事师长通行之仪 
　　学堂肄业之仪 

　　●检束身心之仪 

　　○学幼仪 

　　名教有礼门，必从幼仪入。嬉戏童子性，易放而难束。束之莫如仪，惟勤学且习。学习苟不周，无所措手足。知能本天良，爱敬终恐失。今采仪为诗，规矩入声律。歌来见闻资，行则威仪肃。 

　　○盥漱 

　　晨早起，勿遽出。面先盥，衣防湿。以巾护领，两袖卷束。漱口刷牙，气清且淑。 

　　○衣冠 

　　自幼正衣冠，饬身以克家。遵时制，戒奇邪，崇雅朴，黜奢华。束带勿宽慢，整冠勿偏斜。鞋袜亦检束，三紧仪弥嘉。饮食防油污，行路防泥渍。垢则洗，毋留腻；破则补，毋轻弃。脱勿散乱，折叠于笥。著短衣，便作事。去上衣，方入厕。燕居及盛暑，勿萌裸袒意。 

　　○叉手 

　　八指排成对，左四指，紧贴右手背。右大指，连压二掌侧。左大指，紧压右前节。 

　　○揖 

　　开其足，则稳立。直其膝，则贞一。必折腰，敬乃昭。两手圆拱下，自然觉端雅。揖尊长，先举手，上齐眉，下过膝。随起勿久，收合当胸前。徐徐垂两肘，举手当心下，是揖平交亲友。 

　　○拜 

　　拜法宜习熟，一揖即俯伏。两手齐按地，先跪右足次左足。顿首须至地，随起毋急促。先起左足，左手随按膝；次起右足，续拜仍先揖。尊长四拜宜恭，平交两拜毋渎。或有所答谢，再拜不嫌复。 

　　○跪 

　　低头拱手，稳下双膝。毋蹲踞，腰竦直。致恭敬，背稍屈。此问献之常礼，卑幼应卑牧。或见怒色勿待呵，先跪尊前听戒饬。 

　　○立 

　　正身拱手，双足齐跟。必顺方位，毋背所尊。身虽困倦，勿靠几座墙门。 

　　○坐 

　　屹然端坐，齐足敛手。毋交股，毋驾肘。毋靠背，毋摇首，并坐勿横肱，惟恐碍左右。 

　　○行 

　　目先看路，缓步徐行。登高提衣，以防跌倾。掉臂近乎傲，跳足失之轻。左摇右摆，心不安贞。贞则不然，行必静专。或当疾趋，手足弥虔。 

　　○言 

　　童子守口，勿轻出言。言必明亮，声勿高喧。言事勿欺诳，答问毋多烦。鄙俚戏谑，均为无根。詈訾讥讽，忽吐忽吞；最坏心术，忌惮奚存？或有议人过，但听勿论。须知此口，为祸之门。 

　　○视听 

　　耳目心专一，视听始聪明。看书专于书，勿分视它形；承教一于教，勿杂听异声。凡事思如此，无事神须宁。人有私书目毋侧，人或私语耳勿倾。淫声邪色，更勿视听。 

　　○容貌 

　　少莫弄聪明，气象要理会。毋倨傲，毋粗厉。毋轻喜易怒，毋苟笑妄议。毋满而骄，毋谄而媚。所以肃容貌，亦以养德器。 

　　○饮食 

　　贪心不可纵，首严在饮食。敛身离案，毋令太逼。奉箸从容，举碗固执。毋拨肴蔬，毋反残肉。毋扬热饭，毋撒颗粒。轻嚼勿使有声，缓咽勿使气逆。毋以物刺齿，毋投与狗骨。安放碗箸，须防坠失。非奉尊命，旨酒勿吃。若逢佳节，三爵为率。醉饱最伤神，节制以养德。 

　　●睡眠 

　　早起晏眠，当昼毋寝。夜间事毕，方敢就枕。勿伏勿尸，勿言勿哂。收敛手足，毋覆首准。妄念邪思，斩截净尽。心定神安，夜气清静。 

　　●入事父兄出事师长通行之仪 

　　○洒扫 

　　置水木盘，卷袖及肘。先洒后扫，以奥为首。堂宽播洒，室隘掬手。取帚箕上，倚箕户右。一手扫尘，一袖遮帚。徐步却行，聚尘户口。均远尊所，不使蒙垢。敛尘于箕，出弃荒薮。拂试几案，明净窗牖。 

　　○应对 

　　尊长呼速应，不得滞步武。手执业则投，食在口则吐。疾趋而前，致敬快睹。察言观色，有问缓对。俟其辞毕，实言毋伪。若问不及，毋谗言议。凡有督责，切勿愦愦。内省深思，低首听诲。或检责有误，且勿置喙。徐徐婉陈，不忤尊意。长者有命，乃复原位。 

　　○进退 

　　凡见尊长，莫任己意。命进乃进，命退乃退。进则鞠躬疾趋，前诣尊位。揖侍毋近逼，须离三四尺。退亦趋，步勿响，从旁路，毋背长。进见之时，若有同党，以齿为序，鱼贯而上。退亦如前，毋先独往。 

　　○温凊 

　　夏侍父母，挥扇其旁。以清炎暑，逐蝇远翔。蚊尤可恶，勤驱无伤。维枕维簟，均要清凉。冬则察衣厚薄，炉火多寡。时请增益，慎毋苟且。掩户补窗，勿使风寒侵也。 

　　○定省 

　　十岁以上，清晨先起，榻前问安，安则退矣。如亲已起，先揖后问。微窥忻戚，再请明训。易戚为忻，婉言默运。昏时将寝，拂席整衾。如亲已寝，下帐闭户。毋触响音。父母具庆，喜惧交深。若父鳏母寡，倍当尽心。或疾痛，则轻敲；或疴痒，则爬搔；或饮药，则手调。 

　　○出入 

　　家庭学堂，或出或入。亲师之前，均当肃揖。出必言明，入则绕膝。呕逆声、食饱声，直平其气于将萌。毋咳嗽，毋喷嚏；毋口唾，毋鼻涕；毋依物，毋斜睇。和气悦色，充满亲侧。奉亲事毕，然后食息。事师如事亲，有事必问而后行。 

　　○馈馔 

　　进馔于尊长，先拭几案。双手捧器，目注心算。肴蔬必洁，序列勿乱。视其所嗜，远近移换。尊长命息，退立窗畔。俟毕进彻，勿待呼唤。如命侍食，揖而就席。未食不敢先，惟随意之所及。食将毕，则急毕。俟置著，亦随释。 

　　○侍坐 

　　侍立弟子职，命坐长者德。耳听言，目视色。有问则起对，有请亦起立。尊长有倦容，侍坐者请出。若有请与独语者，则屏身而息。 

　　○随行 

　　侍尊长，行诸后。毋太远，备奔走。问已及，趋左右。便应对，便听受。目随长者视，酬应方无咎。或登陟，敬扶持；或提携，就捧之。俯与语，尊近卑。掩口气，毋触耆。或遇人于途，毋舍尊而交词。 

　　○邂逅 

　　途遇尊长，疾趋而迎。肃手揖，倾耳听。与言则恭对，命退则揖行。或乘车马，趋避旷野。若名分相悬，谅不为己下，拱手道旁，俟其过也。 

　　○服劳 

　　尊者有所事，不必待出命。趋就其旁，服劳致敬。如将坐，为之拂尘正座；或盥洗，为之授巾奉水；或夜行，为之秉烛前导。由此类推，敬当周到。 

　　○称呼 

　　尊之友勿轻，自称必以名。年长倍者呼以“丈”，十年长者呼以“兄”，年相若者呼以字，切戒随口“尔”、“汝”称。 

　　●学堂肄业之仪 

　　○就傅 

　　出外就傅，执贽为礼。或蔬果，或脯醴。称家有无，四色足矣。进门一揖，贽见礼毕。肃拜先圣，如朔望式。次拜先生，四拜为率。先生升座后，旧生居左，新生居右，对面两拜，立俟善诱。 

　　○受业 

　　受业之先后，序齿礼当守。受毕揖退有未知，且问年长友。终非问师莫适从，当整冠而敛容。离席前告曰：某字未识，某义未通。先生有答，倾耳默记胸中。毕则复位，静专为宗。 

　　○朔望 

　　朔望昧爽，衣冠升堂。师弟诣圣，再拜焚香。又再拜而退立，师向西南方。弟子以次向东北。再拜仪抑抑，师立而扶之，一人致辞余皆默。又再拜，师就席，弟子退，各面壁。 

　　○晨昏 

　　常日黎明，弟子升堂序立，俟师出，群肃揖，次分东西面相对，一揖而退。或将寝，或会讲与食饮，肃揖亦与朝时准。 

　　○居处 

　　端身居处如此，书籍墨砚笔纸。顿放必整齐，乃助心敬止。取时毋信手翻乱，置时仍加意整理。同学之友，序坐以齿。忠信笃敬，有胜于己；一言一行，即当学彼。亲而近之，以为砺砥。损友勿近，亦勿背毁。 

　　○接见 

　　先生有宾至，弟子咸序立。必俟为礼毕，然后向上揖。宾退仍揖送，到门命无出。入立各位前，师返命坐乃敢息。或诸生之中，宾欲见相识，亦俟师见后，就位作良觌。非其类者，勿与亲昵。 

　　○认字 

　　口耳授受，师生两难。授书且缓，授字宜先。读书宜少，认字宜专。今日方读此句书，其字已识数日前。识字多且熟，读时不茫然。目中无窒碍，心口自应焉。 

　　○读书 

　　他物毋引手，他处毋寓目。整容定心，看字断句慢读。每句末一字，声重则易熟。句下毋带闲声，句头毋得重复。字字要分明，通数亦记录。如数足而未成诵，必以成诵自勖。如成诵而短遍数，务期遍数全足。逐日带温，新旧递相续。多则通理，或旬或月周而复。欲求永久不忘，当以“三到”为鹄。 

　　○写字 

　　写字置工拙，专心先把笔。心正则笔正，笔正方有力。字画求端正，下笔毋急促。错落欹斜，由心不属。写字以大为利器，小则腕拘初学忌。初学断勿多，先写“上”、“大”两字，务期整齐然后换，教者学者均容易。放笔研墨宜轻，勿使有声。毋溅污于外，毋戏书几案门庭。 

　　○释字 

　　日久加余课，释字三两个。弟子若不能晓，即以方言为佐。释字千余，便可说书。说书勿在多，简明自豁如。其中有关身与伦，随说尔能如此做，是好人；又或有关君与民，随说他日如此做，是良臣。先入言为主，灌溉葆天真。 

　　○惜字 

　　只字片纸，道存于此。此传圣贤心，当作圣贤视。毋以补窗，毋以拭几。毋嚼于口，毋践于履。火化风扬灰，恐落厕坑里。焚书赢氏亡，葬字杨家起。嗟尔小子，必敬惜只。 

　　○爱物 

　　遍地皆虫蚁，亦在天心好生里。举步若不看，一踏微躯毁。粉身碎骨有何辜，不知伤残几何矣；一步一作孽，况又随手泼汤水。汤水及物身，痛楚彻骨髓。人生莫不思安全，何独忍心不顾彼？泼汤必俟凉，举步常俯视。自幼养仁心，行仁从此始。 

　　○歌诗 

　　歌诗养天机，即将此诗歌。此诗歌能熟，礼之用弥和。善歌使继声，其如童子何。先生高声倡，弟子随声和。如此两三周，天籁自能播。高下抑扬间，反复知顿挫。周旋揖让时，趋向易劝课。性情得其正，用以化骄惰。
