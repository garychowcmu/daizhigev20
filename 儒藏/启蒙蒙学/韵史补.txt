韵史补


　　元

　　继宋承统，为元世祖。建都燕京，混一区宇。弘吉刺后，正位中壶。初政匡襄，赖清国本。尊信儒臣，许衡祭酒。善甫汉卿，姚枢左右。文海荐才，江南名士，二十余人，皆任驱使。独文天祥，及谢枋得，宋室孤忠，终守死节。帝之失政，信任西僧。备极残忍，发宋诸陵。用阿合马，郝耿党进，虽正刑诛，未泄众忿。桑哥作相，钩考贪鄙，设征理司，六部分委。太子真金，仁孝恭俭。却献亲贤，奏罢科敛。承华进览。喜能自检，惜不永年，储宫星掩。
　
　　世祖晏驾，成宗临治。忧国忧民，守成令嗣。除两都税，举廉于吏。禁隐占田，定五台议。曲阜林庙，给洒扫户。初政可观，继乃驰事。天异屡垂，寝疾旋致。
　
　　武宗继立，起于藩封。大成加号，崇圣敬恭。《孝经》刊赐，孝治欣逢。虽耽酒色，直谏尚容。惟滥封爵，大乖官常，司徒宦竖，伶官平章。西僧任用，上都肆狂。
　
　　舍子立弟，仁宗遂帝。听纳嘉言，尊儒剔弊。崇尚国学，成材是励。郑重名器，侥幸取戾。考察黜陟，严定规制。十哲从祀，道统相继，诏设科举，慎选甲第。露香祷天，霪雨以霁。邦宁释奠，元晖擢登。周王出镇，硕德嗣承。复用铁木，众议沸腾。虽多失德，善政足称。
　
　　英宗初立，事多明断。宝带却献，不好珍玩。宫庭罢灯，患害立判。躬享太庙，对越严惮。河南荐饥，引躬自责。尊礼老臣，谘诹前席。乃惑轮回，建寺重释，观音保诛，谏臣丧魄。铁失奸党，领军禁掖。势难自安，异谋乘隙。驻跸南坡，竟遭弑逆。
　
　　晋王承祚，龙居即位。翦剔奸邪，经筵首务。《帝范》诸书，进讲启悟。悯恤忠良，省刑薄赋。灾异迭侵，尚宁国步。
　
　　泰定帝崩，太子视事。权臣谋逆，假正统嗣。
　
　　明宗远镇，猝未能至。先奉怀王，暂摄神器。以长以德，让兄逊避。及迎周王，和宁即位。太白经天，暴崩于次。
　
　　文宗复袭，大赦庞洪。启圣四哲，加爵王公。西僧名号，帝师过隆。内召养子，外育青宫。颠倒纲纪，曷正寰中。
　
　　上都宴驾，传位宁宗，甫及二月，夭折愍凶。
　
　　鄜王幼薨，惠宗承嗣，年甫十三，静江迎至。深居宫中，宰相决事。修宋辽金，三史粗备。雨血雨毛，山崩陷地。伯颜既诛，科举复试。贾鲁治河，童谣志异。宫漏龙舟，演揲嬉戏。寿辉士诚，群盗恣肆。明祖起兵，削平丑类。北伐中原。应昌走避。
　
　　昭宗即位，宣光短祚。百六十年，遂更神器。
　
　　明

　　太祖崛起，北定中原，善长劝进，洪武建元。诏修《女诫》，复求直言。去元弊政，正本清源。名将良臣，匡勷堂陛：徐常典兵，陶安定礼，基画奇谋，溢存大体。始置六部，设科取士。廪膳红板，优渥无已。杨宪既诛，惟庸骄恃，广洋浮沉，刘基毒死，扫除胡党，猜嫌始伏。宋濂道死，伯巨逮狱，友德冯胜，王弼蓝玉。兔尽犬烹，或至赤族。马后仁慈，一朝崩逝。诸王奔丧，命选僧侍。
　
　　太子早世，乃立惠帝。削夺诸藩，燕王疑惧。名假诛奸，誓师宣布。帝遣炳文，诫伤叔父。景隆代将，宁王已虏。齐黄同贬，订欲解纷。临江一决，屡破官军。金川迎降，逊国以闻。
　
　　成祖入城，诸王迎进。屈死孝孺，子宁卓敬。铁铉背廷，景清怀刃。道衍不名，陈瑛忍性。会通淮浦，因利兴工。典兵刺事，中使日隆。
　
　　榆川宴驾，传基仁宗。聪明仁孝，德著青宫。未久即世，禅位宣宗。
　
　　亲征汉王，时勉释狱。况钟九人，循良民牧。幽风揭图，官箴懋勖。惟废胡后，美中不足。
　
　　英宗九龄，临御当午。太后听政，三杨夹辅。始设提学，校士进取。崇祀宋儒，释奠乐舞。征讨麓川，王振跋扈。也先入寇，车驾亲征，郕王居守，仓卒师行。前军屡败，土木变生。
　
　　拥帝北去，人心动摇。以太后命，景帝摄朝。上皇遥崇，王山磔市。擒戮喜宁，间行密计，也先请和，奉迎遣使。
　
　　入居南宫，致生谗忌。石徐同谋，复辟称帝。首杀于谦，阴霾四翳。天顺改元，景遂废逝。复皇太子，储命重申。石亨侈妄，宜不保身。为振立祠，昏庸是循。临崩遗诏，免殉妃嫔。
　
　　宪宗即位，宫人放出，追念功臣，于冕袭职。改谥郕王，帝号不抑。万妃宠妒，太子戕贼。
　
　　孝宗嗣位，弘治光昭。诏陈时政，嘉纳群僚。纸糊阁老，泥塑尚书。传奉僧道，并皆驱除。纳粟停例，中官渐疏。东阳刘健，遗命欷嘘。
　
　　武宗承统，建元正德。旧竖刘瑾，八虎侍侧。矫诏榜奸，大夏远谪。寘鐇逆谋，瑾诛不测。导帝微行，江彬奸慝。宸濠肆叛，守仁俘捷。功归亲征，群奸喙息。宴驾豹房，大位议即，兄终弟及，祖训是式。
　
　　世宗继统，藩邸迎立。议礼尊崇，谏臣伏阙。璁萼献夫，骤登贵列。大典明伦，廷和削籍。世庙定名，尊号乃别。严嵩弄权，世蕃助逆。宫婢金英，谋弑寸磔。奏复河套，曾铁刑辟。狱连夏言，讼冤不白。俺答入寇，倭患亦剧。文华祭海，财贿填集。张经继盛，先后弃世。应龙疏上，世蕃论死。
　
　　穆宗受箓，初政从容。俺答内附，顺义受封。
　
　　神宗冲龄，享国独长。始赖居正，几于富强。夺情起复，帝赉忠良。卒以专擅，削籍破亡。大臣伏诛，高拱得释。诏陈胡王，从祀并薛。中人开矿，国用屡竭。帝惟泄泄，外弃六堡。内宠郑妃，皇储莫保。册立允行，年己冠矣。妖书煽氛，主光磔死。张差挺入，狱连近侍。得不株连，乃由太子。
　
　　光宗嗣位，未几寝疾。贵妃进姬，文昇误药。继服红丸，罪归可灼。群臣入临，皇子匿郤，选侍移宫，哕鸾是讦。
　
　　熹宗既立，天启改元。客魏封荫，王安沉冤。禁中阅武，东厂邀恩。遂诬陈左，与杨为朋。养子呈秀，党附进身。东林祸起，倾陷儒绅。诋毁书院，生祠遍新。上公进爵，疏称厂臣。
　
　　遗诏传弟，庄烈登陛。首定逆案，罪恶彻底。三朝要典，毁存国体。庶政虽勤，元气久悴。流贼四起，师劳财匮。策少匡时，周温尸位。民不聊生，附贼恣肆。不允南迁，正义晓示。关陷居庸，杜勋降弃。京师失守，山亭帝缢。三桂入援，闻凶回骑。降我大清，乞兵求庇。大军入关，破贼窜避。故明诸臣，郊迎光被。礼葬帝后，安辑众志。广天顺人，亿万万世。
