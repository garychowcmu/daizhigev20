读书分年日程 元 程端礼

　　序
　　今父兄之爱其子弟，非不知教，要其有成，十不能二三，此岂特子弟与其师之过？为父兄者，自无一定可久之见，曾未读书明理，遽使之学文。为师者，虽明知其未可，亦欲以文墨自见，不免于阿意曲徇，失序无本，欲速不达。不特文不足以言文，而书无一种精熟，坐失岁月，悔则已老。且始学既差，先入为主，终身陷于务外，为人而不自知，弊宜然也。
　　孔子之教序，志道、据德、依仁居游艺之先。《周礼?大司徒》列六艺居六德六行之后。本末之序，有不可紊者。今制取士，以德行为首，经术为先，词章次之，盖因之也。况今明经一主朱子说，使理学与举业毕贯于一，以便志道之士。汉唐宋科目所未有也，诚千载学者之大幸，尚不自知而忍紊之邪？嗟夫！今士之读经，虽知主朱子说，不知读之固自有法也。读之无法，故犹不免以语言文字求之，而为程试资也。昔胡文定公子程学盛行之时，有不绝如饯之叹。窃恐此叹将复见今日也。余不自揆，用敢辑为《读书分年日程》，与朋友共读，以救斯弊。盖一本辅汉卿所粹《朱子读书法》修之，而先儒之论有裨于此者，亦间取一二焉。嗟夫！欲经之无不治，理之无不明，治道之无不通，制度之无不考，古今之无不知，文词之无不达，得诸身心者，无不可推而为天下国家用。窃意守是，庶乎本末不遗，而工夫有序，已得不忘而未能日增，玩索精熟而心与理相浃，静存动察而身与道为一，德形于言辞而可法可传于后，较其所就，岂世俗偏长一曲之学所可同日语哉。延祐二年八月鄞程端礼书于池之建德学。



    读书分年日程日程节目，主朱子教人读书法六条修。其分年，主朱子宽著期限、紧著课程之说修。八岁未入学之前：读《性理字训》程逢源增广者。日读《字训》纲三五段，此乃朱子以孙芝老能言，作性理绝句百首教之之意，以此代世俗《蒙求》、《干字文》最佳。又以朱于《童子须知》贴壁，于饭后，行饭时使之记说一段。
　　自八岁入学以后：
　　读《小学书》正文。
　　日止读一书，自幼至长皆然。此朱子苦口教人之语。随日力、性资，自一二百字，渐增至六七百字。日永年长，可近千字而已。每大段内，必分作细段，每细段，必看读百遍，倍读百遍，又通倍读二三十遍。后凡读经书仿此。自此说《小学书》，即严幼仪。大抵小儿终日读诵，不惟困其精神，且致其习为悠缓，以待日暮。法当才完遍数，即暂歇少时，复令入学。如此，可免二者之患。
　　日程小学大学：小学读经三日，习字演文一日，所分节目，详见印空眼薄。必待做次卷工程，方许学文。
——每夙兴，即先自倍读已读册首书，至昨日所读书一遍。内一日看读，内一日倍读。生处、误处、记号以待夜间补正遍数。其闲日看读书，为童幼文理未通、误不自知者设。年十四五以上者，只倍读，师标起止于日程空眼薄。凡册首书烂熟，无一句生误，方是工夫已到。方可他日退在夜间与平日已读书轮流倍温，乃得力。如未精熟，遣然退混诸书中，则温倍渐疏，不得力矣，宜谨之。凡倍读熟书，逐字逐句，要读之缓而又缓，思而又思，使理与心浃。朱子所谓精思、所谓虚心涵泳；孔子所谓温故知新，以异于记问之学者，在乎此也。
——师试倍读昨日书。
　　师授本日正书。假令授读《大学》正文、《章句》、《或问》，共约六七百字或一千字，须多授一二十行，以备次日或有故及生徒众不得即授书，可先自读，免致妨功。先计字数，画定大段。师记号起止于薄，预令其套端礼所参馆阁校勘法，黄勉斋、何北山、王鲁斋、张导江及诸先生所点抹《四书》例，及故王鲁斋《正始音》等书点定本，点定句读，圈发假借字音，令而读子细正过，于内分作细段，随文义可断处，多不过十句，少约五六句。大段约千字，分作十段，或十一二段，用朱点记于薄。《四书》本，惟有梅溪书院新刊《纂疏》字大、少误、有疏文。可参考《集注》，最便初学读诵。每行二十字，五十行则千字，细段约四五行则得矣。还案每细段读二百遍，内一百遍看读，内一百遍倍读。句句字字要分明，不可太快，读须声实，如讲说然。句尽字重道则句完，不可添虚声，致句读不明，且难足遍数。他日信口难举，须用数珠或记数板子记数。每细段二百遍足，即以墨销朱点，即换读如前。尽一日之力，须足六七百字。日永年长，可近一千字。宁誊段数，不可省遍数。仍通大段，倍读二三十遍，或止通倍读全章正经并《注》、《或问》，所尽亦可。必待一书毕，然后方换一书，并不得兼读他书，及省遍数。此以《朱子读书法》、《小学书》及所订程董《学则》修。
——师试说昨日已说书。
——师授说平日已读书不必多，先说《小学书》，毕；次《大学》，毕；次《论语》。假如说《小学书》，先令每句说通朱于本注，及熊氏解，及熊氏标题。已通，方令依傍所解字训句意、说正文。字求其训，注中无者，使简《韵会》求之，不可杜撰以误人，宁以俗说粗解却不妨。既通，说每句大义。又通，说每段大意。即令自反覆，而试覆说果通，乃已，久之，才觉文义粗通，能自说，即使自看注，沉潜玩索。使来试说，更诘难之，以使之明透。如说《大学》、《论语》，亦先令说注透，然后依傍注意说正文。
——小学习写字，必于四日内，以一日令影写智永千文楷字。如童稚初写者，先以于昂所展千文大字为格，影写一遍过，却用智永如钱真字影写。每字本一纸，影写十纸。止令影写，不得惜纸于空处令自写，以致走样，宁令翻纸，以空处再影写。如此影写千文足后，歇读书一二月，以全日之力，通影写一千五百字，添至二千、三千、四千字，以全日之力如此写一二月乃止。必如此写，方能他日写多，运笔如飞，永不走样。又使自看写一遍。其所以用千文，用智永楷字，皆有深意，此不暇论，待他年有余力，自为充广可也。盖儒者别项工夫多，故习字止如此用笔之法。双钩悬腕，让左侧右，虚掌实指，意前笔后。此口诀也。欲考字，看《说文》、《字林》、《六书略》、《切韵指掌图》、《正始音》、《韵会》等书，以求音义偏傍点画六书之正。每考三五字或十数字，择切用之字先考。凡抄书之字，偏傍须依《说文》翻楷之体，骨肉间架气象用智永，非写诗帖，不得全用智永也。
——小学不得令日日作诗作对，虚费日力。今世俗之教，十五岁前，不能读记《九经》正文，皆是此弊。但令习字演文之日，将已说《小学书》作口义，以学演文。每句先逐字训之，然后通解一句之意，又通结一章之意。相接续作去，明理、演文，一举两得。更令记对类单字，使知虚实死活字。更记类首长天永日字，但临放学时，面属一对便行，使略知对偶轻重虚实足矣。此正为己为人、务内务外、君子儒小人儒之所由分。此心先入者为主，终此身不可夺，不惟妨工，最是夺志，朱于谆谆言之，切戒！
　　只日之夜，令玩索《大学》。已读《大学》，字求其训，句求其义，章求其旨。每一节，十数次涵泳思索，以求其通。又须虚心，以为之本。每正文一节，先考索《章句》明透，然后摭《章句》之旨，以说上正文，每句要说得精确成文。钞记旨要，又考索《或问》明透，以参《章句》。如遍说性理深奥精微处，不计数看，直要晓得，记得烂熟，乃止。仍参看黄勉斋、真西山《集义》、《通释》、《讲义》，饶双峰《纂述》、《辑讲》、《语录》，金仁山《大学疏义》、《语孟考证》，何北山、王鲁斋、张达善《句读》，《批抹画截表》、《注音考》，胡云峰《四书通证》，赵氏《纂疏》、《集成》、《发明》等书。诸说有异处，标贴以待思问。如引用经史先儒语，及性理、制度、治道、故事相关处，必须检寻看过。凡玩索一字一句一章，分看合看，要析之极其精，合之无不贯。去了本子，信口分说得出，合说得出，于身心体认得出，方为烂熟。朱子谆谆之训，“先要熟读，须是正看背看、左看右看，看得是了，未可便道是，更须反覆玩味”，此之谓也。不必多，《论语》止看得一章二章三章足矣，只要自得。凡先说者，要极其精通，其后未说者，一节易一节，工夫不难矣。只要记得《大学》毕，次《论语》，次《孟子》，次《中庸》。小学止令玩索。小学灯火，起中秋，止端午。或生徒多，参考之书难遍及，则参差双、只夜以便之。
——双日之夜，倍读凡平日已读书一遍。倍读一二卷、或三四卷，随力所至。记号起止，以待后夜续读。倍读熟书，必缓而又缓，思而又思。详见读册首书条。凡温书，必要倍读，才放看读，永无可再倍之日，前功废矣，切戒！如防误处，宁以书安于案，疑处正之，再倍读，倍读熟书时，必须先倍读本章正文，毕，以目视本章正文，倍读尽本章注文。就思玩涵泳本章理趣。凡倍读训诂时，视此字正文。凡倍读通解时，视此节正文。此法不惟得所以释此章之深意，且免经文注文混记无别之患。如倍读忘处，急用遍数补之。凡已读书，一一整放在案，周而复始，以日程并书目揭之于壁。夏夜浴后，露坐无灯，自可倍读。
——随双、只日之夜，附读看玩索性理书。性理毕，次治道，次制度。如大学失时失序，当补《小学书》者，先读《小学书》数段，仍详看解，字字句句，自要说得通透，乃止。《小学书》毕，读程氏《增广字训纲》此书铨定性理，语约而义备，如医家脉诀，最便初学。次看《北溪字义》、《续字义》，次读《太极图》、《通书》、《西铭》，并看朱子解，及有何北山《发挥》，次读《近思录》看叶氏解。《续近思录》蔡氏编，见《性理群书》。次看《读书记》、《大学衍义》、《程子遗书》、《外书》、《经说》、《文集》、《周子文集》、张子《正蒙》、《朱子大全集》、《语类》等书。或看或读，必详玩潜思，以求透彻融会，切己体察，以求自得性理紧切。书目通载于此，读看者自循轻重先后之序。有合记者，仍分类节钞。若治道，亦见西山《读书记》、《大学衍义》。
——以前日程，依序分日，定其节目，写作空眼，刊定印板，使生徒每人各置一簿，以凭用工。次日早，于师前试验，亲笔勾销。师复亲标所授起止于簿。庶日有常守，心力整暇，积日而月，积月而岁，师生两尽，皆可自见。施之学校公教，尤便有司钩钤考察，小学读经、习字、演文，必须分日。读经必用三日，习字演文止用一日。本末欲以此间读书之日，缘小学习字、习演、口义、小文词，欲使其学开笔路，有不可后者故也。假如小学薄纸百张，以七十五张印读书日程，以二十五张印习字演文日程，可用二百日。至如大学，惟印读经日程。待《四书》本经传注既毕，作次卷工程时，方印分日读看史日程。毕，印分日读看文日程。毕，印分日作文日程。其先后次序，分日轻重，决不可紊。人若依法读得十余个薄，则为大儒也，孰御？他年亦须自填以自检束，则岁月不虚掷矣。今将已刊定空眼式连于次卷，学者诚能刊印，置簿日填，功效自见也。
　　《小学书》毕。
　　次读《大学》经传正文。
　　读书、倍温书、说书，习字、演文，如前法。
　　次读《论语》正文。
　　次读《孟子》正文。
　　次读《中庸》正文。
　　次读《孝经刊误》。
　　读书、倍温书、说书，习字、演文，并如前法。
　　次读《易》正文。
　　六经正义依程子、朱子、胡氏、蔡氏句读，参廖氏及古注、陆氏《音义》、贾氏《音辩》、牟氏《音考》。
　　读书、倍温书、说书，习字、演文，如前法。
　　次读《书》正文。
　　次读《诗》正文。
　　次读《仪礼》并《礼记》正文。
　　次读《周礼》正文。
　　次读《春秋》经并《三传》正文。
　　前自八岁，约用六七年之功，则十五岁前，《小学书》、《四书》诸经正文，可以尽毕。既每细段看读百遍，倍读百遍，又通倍大段，早倍温册首书，夜以序通倍温已读书，守此，决无不熟之理。
　　自十五志学之年，即当尚志。为学以道为志，为人以圣为志。自此依朱子法读《四书注》。或十五岁前用工失时失序者，止从此起，便读《大学章句》、《或问》，仍兼补《小学书》。读《大学章句》、《或问》：
——读书、倍温书，所读字数分段，看读百遍，倍读百遍，并如前法。
　　夜间玩索倍读已读书，玩索读看性理书，并如前法。
　　必确守《朱子读书法》六条：
　　居敬持志、循序渐进、熟读精思、虚心涵泳、切己体察、著紧用力。
　　必以身任道，静存动察，敬义夹持，知行并进，始可言学。不然，则不诚无物，虽勤无益也。朱子谕学者曰：“学者书不记，熟读可记，义不精，细思可精。惟有志不立，真是无著力处。只如今人，贪利禄而不贪道义，要作贵人而不要作好人，皆是志不立之病。直须反覆思量，究其病痛起处，勇猛奋跃，不复作此等人，一跃跃出，见得圣贤千言万语，都无一字不是实语，方始立得此志。就此积累工夫，迤逦向上去，大有事在，诸君勉旃，不是小事。”又如程子《四箴》，朱子《敬斋箴》、西山《夜气箴》，当熟玩体察外，有天台南塘陈先生名栢字茂卿《夙兴夜寐箴》曰：“鸡鸣而寤，思虑渐驰，盍于其间，澹以整之。或省旧愆，或紬新得，次第条理，瞭然默识。本既立矣，昧爽乃兴，盥栉衣冠，端坐敛形。提掇此心，皓如出日，严肃整齐，虚明静一。乃启方册，对越圣贤，夫子在坐，颜曾后先。圣师所言，亲切敬听，弟子问辨，反复参订。事至斯应，则验子为，明令赫然，常目在之。事应既已，我则如故，方寸湛然，凝神息虑。动静循环，惟心是监，静存动察，勿二勿三。读书之余，间以游泳，发舒精神，体养情性。日暮人倦，昏气易乘，斋庄正齐，振拨精明。夜久斯寝，齐手敛足，不作思维，心神归宿。养以夜气，贞则复元，念兹在兹，日夕乾乾！”昔金华鲁斋王先生名栢字会之以为此箴甚切，得受用，以教上蔡书院诸生，使之人写一本，置坐右。又云：“养以夜气，足以证西山之误。”
　　《大学章句》、《或问》毕。
　　次读《论语集注》。
　　次读《孟子集注》。
　　次读《中庸章句》、《或问》。
　　次抄读《论语或问》之合于《集注》者。
　　次抄读《孟子或问》之合于《集注》者。
　　次读本经。
　　治《周易》：抄法，一依《古易》十二篇。勿抄《彖传》、《象传》附每段经文之后。先手抄四圣经传正文，依《古易》读之。别用纸依次抄每段正文。次低正文一字，节抄所兼用古注疏。次低正文二字，附节抄陆氏《音义》。次节抄胡庭芳所附朱子《语录》、《文集》，何北山《启蒙》、《系辞发挥》，朱子孙鉴所集《易遗说》，去其重者。次低正文二字，节抄董氏所附程子《语录》、《文集》。次低正文三字，节抄胡庭芳所纂朱子解及胡云峰《易通》及诸说精确而有裨朱子《本义》者。其正文分段，以朱子《本义》为主。每段正文既抄诸说，仍空余纸，使可续抄。其读《易》纲领、及先儒诸图及说，抄于卷首。图在《启蒙》者，不可移。读法，其朱子《本义》、程子《传》所节古注疏，并依读《四书》例，尽填读经空眼簿如前法。须令先读《五赞》、《启蒙》及《发挥》；次《本义》，毕；然后读程子《传》，毕；然后读所节古注疏。其所附抄，亦玩读其所当读者，余止熟看参考。其程子《传》、古注疏与朱子《本义》训诂，指义同异，以玩索精熟为度。异者以异色笔批抹。每卦作一册。
　　治《尚书》：抄法，先手抄全篇正文读之。别用纸抄正文一段。次低每段正文一字，抄所主蔡氏《传》。次低正文一字，节抄所兼用古注疏。次低正文二字，附节抄陆氏《音义》。次低正文二字，节抄朱子《语录》、《文集》之及此段者。次低正文三字，节抄金氏《表注》、董氏所纂诸儒之说，及诸说精确而有裨蔡氏《传》者。其正文分段，以蔡氏《传》为主。每段正文，既抄诸说，仍空余纸，使可续抄。其《书序》及朱子所辩，附抄每篇之末。其读《书》纲领及先儒诸图，抄于首卷。读法，其蔡氏《传》及所节古注疏，并依读《四书》例，尽填读经空眼簿如前法。其所附抄，亦玩读其所当读者，余止熟看参考。须令先读蔡氏《传》，毕；然后读古注疏。其古注疏与蔡氏《传》训诂，指义同异，以玩索精熟为度。异者以异色笔批抹。每篇作一册。
　　治《诗》：抄法，先手抄《诗》全篇正文读之。别用纸抄《诗》正文一章，音义协音，并依朱子。次低正文一字，抄所主朱子《传》。次低正文一字，节抄所兼用古注疏。次低正文二字，附节抄陆氏《音义》。次低正文二字，节抄朱子《语录》、《文集》之及此章者。次低正文三字，节抄辅氏《童子问》，及鲁斋王氏《诗疑辩》，及诸说精确而有裨朱子《传》者。每段正文，既抄诸说，仍空余纸，使可续抄。其《诗小序》及朱子所辩，附抄每篇之末。其读《诗》纲领及先儒诸图，抄于首卷。读法，其朱子《传》及所节古注疏，并依读《四书》例，尽填读经空眼薄如前法。其所附抄，亦玩读其所当读者，余止熟看参考。须令先读朱子《传》，毕；然后读古注疏。其古注疏及朱子《传》训诂，指义同异，以玩索精熟为度。异者以异色笔批抹。每篇作一册。
　　治《礼记》：抄法，先手抄每篇正文读之。别用纸抄正文一段。次低正文一字，节抄所用古注。次低正文一字，节抄疏。次低正文一字，附节抄陆氏《音义》。次低正文一宇，节抄朱子《仪礼经传通解》之相关者。次节抄朱子《语录》、《文集》之及此段者。次低正文二字，节抄黄氏《日抄》、陈氏栎《详解》、卫氏《集解》精确而有裨正经古注疏者。其正文分段，以古注为主。每段正文，既抄诸说，仍空余纸，使可续抄。盖治礼必先读《仪礼》经。其读《礼记》纲领及先儒诸图及杨氏《仪礼图》，抄于首卷。读法，其所节古注并疏，依读《四书》例，尽填读经空眼薄如前法。其所附抄，亦玩读其所当读者，余止熟看参考。其古注疏之所以合于经与否，以玩索精熟为度。其未合者，以异色笔批抹。每篇作一册或二三册。
　　治《春秋》：抄法，先手抄正经，每一年作一段读之。读全经毕，别用纸抄当年经文一段。次低经文一字，节抄所节用《三传》、胡氏《传》诸说之合于经之本义者。次低经文一字，节抄《三传》、胡氏《传》诸说之未合者。次低经文二字，附节抄陆氏《音义》。次低经文二字，抄程端学所著《辩疑》、《或问》。凡诸说之有裨正经、《三传》、胡氏《传》者，已详见成书。每段正文，既抄诸说，仍空余纸，使可续抄。其读《春秋》纲领及先儒诸图，抄于首卷。读法，凡所节《三传》、胡氏《传》，并依读《四书》例，尽填读经空眼薄如前法。其所附抄，亦玩读其所当读者，余止熟看参考。其《三传》、胡氏之所以合于经与否，以玩索精熟为度。其未合者，以异色笔批抹。每年作一卷，每公作一册或二三册。
　　前自十五岁，读《四书》、经注、《或问》、本经传注、性理诸书。确守读书法六条约用三四年之功，昼夜专治，无非为己之实学，而不以一毫计功谋利之心乱之，则敬义立，而存养省察之功密，学者终身之大本植矣。
　　《四书》、本经既明之后，自此日看史，仍五日内专分二日倍温玩索《四书》、经、注、《或问》。本经传注，倍温诸经正文，夜间读看玩索温看性理书，并如前法。为学之法，自合接续明经。今以其学文不可过迟，遂次读史，次读韩文，次读《离骚》，次学作文，然后以序明诸经，览音详焉。
　　看《通鉴》：
　　看《通鉴》及参《纲目》。两汉以上，参看《史记》、《汉书》，唐参《唐书》、范氏《唐鉴》。看取一卷或半卷，随宜增减。《四书》既明，胸中已有权度，自此何书不可看？虽不必如读经之遍数，亦虚心反复熟看。至于一事之始末，一人之姓名、爵里、谥号、世系，皆当于细考求强记。又须分项详看。如当时君臣心德之明暗，治道之得失，纪纲之修废，制度之因革，国本之虚实，天命人心之离合，君子小人之进退，刑赏之当滥，国用之奢俭，税敛之轻重，兵力之强弱，外戚宦官之崇抑，民生之休或，风俗之厚薄，外夷之叛服，如此等类，以项目写贴眼前，以备逐项思玩当时之得失。如当日所读项目无者，亦须通照前后思之，如我亲立其朝，身任其事，每事以我得于《四书》者照之，思其得失，合如何论断，合如何区处。有所得与合记者，用册随抄。然后参诸儒论断、管见、《纲目》、《凡例》，尹氏《发明》、金仁山《通鉴前编》、胡庭芳《古今通要》之类，以验学识之浅深。不可先看他人议论，如矮人看场无益。然亦不可先立主意，不虚心也。诸儒好议论亦须记。仍看《通鉴》释文，正其音读。看毕，又通三五日前者看一遍。
——分日倍温玩索《四书》、经注、《或问》、本经传注及诸经正文，夜间读看玩索温看性理书，并如前法。
　　《通鉴》毕。
　　次读韩文：
　　读韩文，文法，原于孟子经史，但韩文成幅尺间架耳。先抄读西山《文章正宗》内韩文议论叙事两休华实兼者七十余篇，要认此两休分明后，最得力。正以朱子《考异》，表以所广谢，山批点。篇法、章法、句法、字法备见。自熟读一篇或两篇，亦须百遍成诵，缘一生靠此为作文骨子故也。既读之后，须反复详看。每篇先者主意，以识一篇之纲领；次看其叙述裨扬、轻重、运意、转换、演证、开阖、关键、首腹、结末、详略、浅深，次序。既于大段中看篇法，又于大段中分小段看章法，又于章法中看句法，句法中看字法，则作者之心，不能逃矣。譬之于树，通看则由根至表，干生枝，枝生华叶，大小次第相生而为树。又折一幹一枝看，则又皆各自有枝幹华叶，犹一树然，未尝毫发杂乱，此可以识文法矣。看他文皆当如此看，久之自会得法。今日学文能如此看，则他日作文能如此作，亦自能如此改矣。然又当知有法而无法，无法而有法，有法者，篇篇皆有法也；无法者，篇篇法各不同也。所以然者，如化工赋物，皆自然而然，非区区模拟所致。有意于为文，已落第二义。在我经史熟，析理精，有学有识有才，又能集义以养气，是皆有以为文章之根本矣。不作则已，作则沛然矣。第以欲求其言语之工，不得不如此读看耳，非曰止步骤此而能作文也。果能如此工程读书，将见突过退之，何止肩之而已！且如朱子《或问》及集中文字，皆是用欧曾法，试看欧曾，曾有朱子议论否？此非妄言。若能如此读书，则是学天下第一等学，作天下第一等文，为天下第一等人。在我而已，未易与俗子言也。自此看他文，欲识文体有许多样耳。此至末事，一看足矣，不必读也。其学作文次第，详见于后。
——六日内分三日倍温玩索《四书》，经注，《或问》、本经传注、诸经正文及温看史，夜间读看玩索温看性理书，如前法。
　　韩文毕。
　　次读《楚辞》
　　读《楚辞》，正以朱子《集注》，详其音读训义，须令成诵，缘靠此作古赋骨子故也。自此他赋止看不必读也。其学赋次第详见于后。
——分日倍温玩索《四书》、经注、《或问》、本经传注、诸经正文，温看史，夜间读看玩温性理书，如前法。性理毕，次考制度。制度书多兼治道，有不可分者，详见诸经注疏、诸史志书、《通典》、《续通典》、《文献通考》、郑夹漈《通志略》、甄氏《五经算术》、《玉海》、《山堂考索》、《尚书中星闰法详说》、林勋《本政书》，朱子《井田谱》、夏氏《井田谱》、苏氏《地理指掌图》、程氏《禹贡图》、郦道元《水经注》、张主一《地理沿革》、《汉官考职源》、陆农师《礼书》、《礼图》、陈祥道《礼书》、陈旸《乐书》、蔡氏《律吕新书》及《辩证律准》、《禋典郊庙奉祀礼文》、吕氏《两汉菁华》、唐氏《汉精义》、《唐精义》、陈氏《汉博议》、《唐律注疏》、《宋刑统》、《大元通制》、《成宪纲要》、《说文》、《五音韵谱》、《字林》、《五经文字》、《九经字样》、戴氏《六书考》、王氏《正始音》、陆氏《音义》、牟氏《音考》、贾氏《群经音辨》、丁度《集韵》，司马公《类篇》、《切韵指掌图》，吴氏《诗补音》及《韵补》、《四声等子》、杨氏《韵谱》。先择制度之大者，如律历、礼乐、兵刑、天文、地理、官职、赋役、郊祀，井田，学校、贡举等，分类如《山堂寺索》所载历代沿革，考核本末得失之后，断以朱子之意，及后世大儒议论，如朱子《经济文衡》、吕成公《制度详说》。每事类抄，仍留余纸，使可续添，又自为之著论。此皆学者所当穷格之事。以夫子之圣，犹必问礼问乐而后能知，岂可委之以为名物度数之细而略之！平日诚能沉潜参伍，以求其故，一旦在朝，庶免礼官不识礼、乐官不识乐之诮，而和胡、阮、李、范、马、刘、杨不能相一之论可决，禘祫庙制可自我而定如韩子、朱子矣，岂特可仿源流。至论及吕成公、钱学士百段锦，作成策段，为举业资而已。
　　《通鉴》、韩文、《楚辞》既看既读之后，约才二十岁，或二十一二岁，仍以每日早饭前循环倍温玩索《四书》、经注、《或问》、本经传注、诸经正文，温看史，温读韩文、《楚辞》之外，以二三年之工，专力学文。既有学识，又知文体，何文不可作？
　　学作文：
　　学文之法，读韩文法已见前。既知篇法、章法、句法、字法之正体矣，然后更看全集，有谢叠山批点及选看欧阳公有陈同父选者佳、曾南丰《类藁》、王临川三家文体，然后知展开间架之法。缘此三家，俱是步骤。韩文明畅平实，学之则文体纯一，庶可望其成一大家数文字。欧曾比韩更开阖舟明，运意缜密，易学而耐点检。然其句法则渐不若韩之古。朱子学之，句又长矣，真西山虽亦主于明理，句法还短，不可不知。他如柳子厚文先看西山所选叙事议论，次看全集。苏明允文，皆不可不看。其余诸家之文，不须杂看。此是自韩学下来渐要展开之法，看此要识文体之佳耳。其短于理处极多，亦可以为理不明，而不幸能文之戒。如欲叙事雄深雅健，可以当史笔之任，当直学《史记》、《西汉书》。先读真西山《文章正宗》，及汤东涧所选者，然后熟看班、马全史。此乃作纪载垂世之文，不可不学。后生学文，先能展开滂沛，后欲收敛简古甚易。若一下便学简古，后欲展开作大篇，难矣。若未忘场屋，欲学策，以我平日得于《四书》者为本，更守平日所学文法，更略看汉唐策、陆宣公奏议、朱子封事书疏、宋名臣奏议、范文正公、王临川、苏东坡万言书、策略、策别等，学陈利害则得矣。况性理、治道、制度三者已下工夫，亦不患于无以答所问矣。虽今日时务得失，亦须详究。欲学经问，直以《大学》、《中庸或问》为法，平日既读《四书注》，及读看性理文字，又不患于无本矣。欲学经义，亦仿《或问》文体，用朱子《贡举私议》之说，接《贡举私议》云“令应举人各占两家以上”，“将来答意，则以本说为主，而旁通他说以辨其是非，则洽经者不敢妄牵己意，而必有据依矣。”又云“使治经者必守家法，命题者必依章句，答义者必通贡经文，条举众说，而断以己意，当更写卷之式，明著问目之文，而疏其上下文，通约三十字以上，次列所治之说，而论其意，次又旁引他说，而以己意反复辨析，以求至当之归。但令直论圣贤本意，与其施用之实，不必如今日分段破题。对偶敷衍之体，每道只限五六百字以上。至于旧例经义，禁引史传，乃王氏末流之弊，皆当有以正之。”此《私议》之说也。窃谓今之试中经义，既用张庭坚体，亦不得不略仿之也。考试者是亦不思之甚也。张庭坚体已具冒原讲证结，特未如宋末所谓文妖经贼之弊耳，致使累举所取程文，未尝有一篇能尽依今制，明举所主所用所兼用之说者。此皆考官不能推明设科初意，预防末流轻浅虚衍之弊，致使举举相承，以中为式。今日乡试经义，欲如初举方希愿《礼记》义者，不可得矣。科制明白，不拘格律，盖欲学者直写胸中所学耳，奈何阴用冒原讲证结格律，死守而不变？安得上务实学，得实材为国家用，而为科目增重哉！因著私论于此，以待能陈于上者取焉。如自朝廷议修学校教法，以辅宾兴之制，则此弊息矣。假如《书》义仿张体，以蔡《传》之说为终篇主意，如论破然。如《传》辞已精紧而括尽题意，则就用之为起；或略而泠，则以其意自做，次略衍开；次入题发明以结之；次原题题下再提起前纲主意，历提上下经文而归重此题；次反覆敷演，或正演，或反演，或正引事证，或反引事证，缴归主意；次结，或入讲腹提问逐节所主之说，所以释此章之意，如孔颖达疏文释注之体，逐节发明其说，援引以证之，缴归主意，后节如前，又总论以结之。如《易》，又旁通所主，次一家说，又发明其异者而论断之，又握引以证之结之，次兼用注疏，论其得失而断之证之结之。平日既熟读经传，又不患于无本矣，此亦姑言其大略耳，在作者自有活法，直写平日所得经旨，无不可者。元设料条制，既云作义不拘格律，则自可依《贡举私议》法，此则最妙。如不得已，用张庭坚体，亦须守传注，议论确实，不凿不浮可也。欲学古赋，读《离骚》已见前，更看读《楚辞》后语，并韩、柳所作句法韵度，则已得之。欲得著题命意间架，辞语缜密而有议论，为科举用，则当择《文选》中汉、魏诸赋、《七发》及《晋问》熟看。大率近世文章视古渐弱，其运意则缜密于前，但于《文选》、《文粹》、《文鉴》观之便见。欲学古体制、诰、章、表，读《文章正宗辞命类》，及选看王临川、曾南丰、苏东坡、汪龙溪、周平园《宏辞总类》等体。四六章表以王临川、邓润甫、曾南丰、苏求坡、汪龙溪、周平园、陆放翁、刘后村及《宏辞总类》为式。其四六表体，今纵未能尽见诸家全集，选抄亦须得旧本翰苑新书观之，则见诸家之体，且并得其编定事料，为用作科举文字之法。用西山法。
　　读看近经问文字九日，作一日。
　　读看近经义文字九日，作一日。
　　读看古赋九日，作一日。
　　读看策九日，作一日。
　　作他文皆然。文体既熟，旋增作文日数。大抵作文办料识格，在于平日。此用剡源戴氏法。及作文之日，得题即放胆，此用叠山谢氏法。立定主意，便布置间架，以平日所见，一笔扫就，却旋改可也。如此则笔力不馁。作文以主意为将军，转换开阖，如行军之必由将军号令。句则其裨将，字则其兵卒，事料则其器械。当使兵随将转，所以东坡答江阴葛延之万里徒步至儋耳求作文秘诀曰：“意而已。作文事料，散在经史子集，惟意足以摄之。”正此之谓。如通篇主意间架未定，临期逐旋摹拟，用尽心力，不成文矣。切戒！
——仍以每日早饭前倍温《四书》经注、《或问》、本经传注、诸经正文，温史。夜间考索制度书，温看性理书，如前法。
　　专以二三年工学文之后，才二十二三岁，或二十四五岁，自此可以应举矣。三场既成，却旋明余经，及作古文。余经合读合看诸书，已见于前。窃谓明《四书》本经，心用朱子读法，必专用三年之功，夜止兼看性理书，并不得杂以他书，必以读经空眼簿日填以自程。看史及学文，必在三年之外，所作经义，必尽依科制条举所主所用所兼用之说而推明之。又必择友举行蓝田吕氏《乡约》之目，使德业相劝，过失相规，则学者平日皆知孰尚行实，惟恐得罪于多评，则读书不为空言，而士习厚矣。必若此，然后可以仰称科制经明行修，乡党称其考弟，朋友服其信义之实，庶乎其贤材盛而治教兴也，岂曰小补。古者大司徒以乡三物救万民而宾兴之，未有不教而可以宾兴者。方今圣朝科制明经，一主程、朱之说，使经术、理学，举业三者合一，以开志道之士，此诚今日学者之大幸，岂汉、唐、宋科目所能企其万一。第因方今学校教法未立，不过随其师之所知所能，以之为教为学。凡读书才挟册开卷，已准拟作程文，用则是未明道已计功，未正谊已谋利，其始不过因循苟且，失先后本末之宜而已，岂知此实儒之君子小人所由以分，其有害士习，乃如此之大。呜呼！先贤教人格言大训，何乃置之无用之地哉！敢私著于此，以待职教养者取焉。
　　右分年日程，一用朱子之意修之。如此读书、学文皆办，才二十二三岁，或二十四五岁。若紧著课程，又未必至此时也。虽前所云失时失序者，不过更增二三年耳，大抵亦在三十岁前皆办也。世之欲速好径，失先后本末之序，虽曰读书作文而白首无成者，可以观矣。此法似乎迂阔，而收可必之功，如种之获云。
　　前所云学文之后，方再明一经，出于不得已。才能作文之后，便补一经，不可迟，须是手自抄读。其诸经抄法读法并已见前。
　　其余经史子集音义旁证等书，别见书目，今不备载。惟取旁证一二，日当观省者，于末卷。
　　读经之后当看全史一过。看张子、邵子、三胡、张南轩、吕东莱、真西山、魏鹤山、程、朱门人之书一过。



