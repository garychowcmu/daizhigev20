四字经　　（清）不著撰人 

　　述世俗训，教你蒙童。人生有子，虽当教训。父母呼唤，声叫声应。一叫就去，即便就行。莫要傲性，不肯□□。去到路上，志意要诚。眼莫邪视，脚莫乱行，恐防失跌，父母忧心。到了人户，作揖要深，不可半揖，轻长慢尊。卧房厨下，不可乱行。开口说话，要识轻重。不可久坐，急宜转身。父母在家，望你回音，即速回去，路上莫停。归见父母，将事告明。诚能如事，乃见精伶。 

　　随父饮酒，必要志诚。同兄赴席，亦宜小心。与父同路，不可并行。去到席前，侧耳听闻，见人说话，不可接声。人说好歹，只记在心，莫到别处，说与他人。他人听见，二家相争，久后晓得，说是你身。道你口贱，爱管事情，从此以后，把你看轻。戒之戒之，口必要稳。 

　　同客上席，坐依序宾，众人坐定，你方坐身。莫朝父坐，莫对师尊。众客举杯，你始动巡。不可粗鲁，令人谈论，当面不说，过后说人。尊长出席，即立起身，不可痴坐，如木雕成。酒宜少吃，不可多饮，当吃三杯，只饮二巡，恐防醉后，心不清宁。不可缠酒，说话不清。走到家中，细语低声。躬身作揖，莫背双亲。嫂嫂姐姐，一体而行。醉了去睡，不醉莫停。 

　　速往学堂，去读书文。见众朋友，有偏一声。即时上位，各理工程。写字要正，读书要明。字有同样，辨别要清。书有同字，讲义各分。细查细考，不可相混。一莫耽搁，徒混光阴，二莫闲游，假借恭迎。归家饮酒，延混时辰。休贪玩耍，去哄先生。哄师小事，误了终身。纸墨笔砚，各宜小心。莫爱人物，手足不清，偷人财物，不是好人。晚来窗下，高点明灯，展开书卷，即读书文。莫贪磕睡，虚度光阴，少年不读，老来无成。无事不读，有事求人，那时方悔，要读不能。良言劝你，谨记在心。 

　　堂上父母，须当要敬。父母打骂，都是好情，无非愿你，成个好人。言语躁暴，反怒双亲。父母养育，万苦千辛。十月怀胎，数载殷勤。求神问卜，保养长生。出了痘麻，略略放心。送你读书，望你成人。成人之日，养他老身。为人之子，要体亲心。寒制衣服，奉与双亲，饥进饮食，恭敬小心。早晚问省，出入担心，莫要放浪，不顾双亲。非有大事，不可远行。父母年老，风前之灯，恐有不测，你不在近。没后思想，日落西沉，纵然哀思，怎得回程？谨记在念，常放在心。斋僧布施，不如养亲。孝亲心重，恰似看经。切莫黑脸，答应双亲。生养死葬，礼所当行。父母过错，莫记在心。久后你老，也有儿孙，你孝父母，儿孝你身。莫听妻言，悖逆双亲，顺妻逆母，不得长存。 

　　父母恩德，山高水深。上古行孝，至今有名，二十四孝，标名不尽。大舜行孝，历山亲耕。文帝尝药，怕毒伤亲。曾子打柴，报答恩亲。仲由负米，万古传闻，董永卖身，埋葬双亲。剡子打鹿，不辞苦辛。陆绩怀橘，吴郡孝闻。唐氏乳母，巾帼贤人。吴猛至孝，将身喂蚊。王祥为母，身卧寒冰。江革庸工，给母饔飧。郭巨埋儿，天赐黄金。杨香打虎，保全父身。寿昌寻母，天府辞名。庾点尝粪，事亲竭诚。黄香九岁，扇枕为亲王裒伏墓，怕惊亲魂。姜诗夫妇，孝感天神。老莱戏彩，欢娱二人。闵损处变，挽回母心。蔡顺采桑，为母养生。丁兰刻木，悔过心诚。孟宗哭竹，冬笋忽生。山谷至孝，不怠细行。在堂活佛，何必看经？早晚诚敬，事死如生。你若行孝，天必怜悯。 

　　首上兄长，礼所当敬，要念同父，共母生成。小时同居，长大各分，烧香结拜，都是虚情。世间几个，刘备关张？有患有难，还要至亲。莫听闲言，忘了弟兄。夫妻易得，手足难寻。不可轻看，当作外人。乡党尊长，礼所恭敬，席尊上坐，路让前行，莫戏莫侮，最宜小心。相交朋友，要结好人，莫交浪子，卖假斯文。读不想读，耕不想耕，打牌饮酒，不顾双亲。吹弹歌舞，不想为人，家务不理。无故闲游。俱是损友，自当警心。 

　　人要孝悌，好学好文，尊敬长上，和睦宗亲。各安本分，行事谨慎，不作非是，便是好人。一莫说诳，二莫失信，往来交际，谈叙常情。他行好事，便依他行。凡是亲戚，一样人情，人有贵贱，不必区分。切莫琐碎，怠慢六亲。或有贫穷，应济他身，他有衣食，不忘你情。隔壁邻舍，无事莫行，有事才去，莫去太勤。他人姊妹，礼义而行，不可戏言，令人谈论。此必当戒，谨记在心。莫因小事，与人相争。亲戚有事，量力而行。你应他急，他济你贫。你若有事，他也肯行。你若吝啬，他寻别人。恕人恕己，皆同一心。 

　　俗言俗语，说尽人情，训你幼童，各记在心。若依此书，谨慎而行，不越规矩，自然福生。言之切切，诲汝谆谆，果能依此，天必从人。四字虽俗，可正人伦，朝夕诵读，遵道而行。智愚贤否，奉为准绳，家为孝子，朝作忠臣。立身端方，品诣过人，此语浅近，可作式程。训子教孙，传家宝珍。 
