《父师善诱法》　　（清）唐彪 撰 

　　父子之间，不过不责善而已。然致功之法与所读之书，不可不自我受也。孔子于伯鱼，亦有学诗、学礼之训。今怠忽之父兄，不能设立善法教其子弟，又不购觅好书与之诵读，事事委之于师。不知我既无谆切教子弟之心，师窥我意淡漠，恐亦不尽心训诲矣。 

　　父兄于子弟课程，必宜详加检点，书文间时当令其面背，文艺间时当面课之。如己不谙于文，当转质之于人，始知所学之虚实也。 

　　人仅知尊敬经师，而不知蒙师教授幼学，其督责之劳，耳无停听，目无停视，唇焦舌敝，其苦胜于经师数倍。且人生平学问得力全在十年内外；学生之言动宜时时训诲，使归于正也；所读之经书，宜精熟也；书法与执笔，宜讲明也；切音与平仄，宜调习也；经书之注，节读宜有法也。工夫得失，全赖蒙师。非品端学优而又勤且严者，不克胜任。夫蒙师劳苦如此，关系之重又如此，岂可以子弟幼小因而轻视先生也哉！ 

　　凡书随读随解，则能明晰其理，久久胸中自能有所开悟。若读而不讲，不明其理，虽所读者盈笥，亦与不读者无异矣。故先生教学工夫，必以勤讲解为第一义也。 

　　学生前师手中所读之经书，全不成诵者，后师多不令其温习，此甚非教诲之善法。必也于初入学时，悉令其开明前此读过之书，于每册中令学生背半或背三分之一，以验其生熟。生则先令其温习，不必授生书。一则能知学生底蕴，教诲易于成功；二则可免不肖子弟，避难就易，止温其熟者，竟置其生者，以致长大经书不能成诵；三则经书既熟，学生受终身之益；四则我乐补前师之不足，后日之师，亦必乐补吾之所不足，此忠厚之道，感应之理也。 

　　生子至三四岁时，口角清楚，知识稍开，即用小木板方寸许，四方者千块，漆好，朱书《千字文》。每块一字，盛以木匣，令其子每日识十字或三五字。复令其凑集成句读之，或聚或散，或乱或齐，听其玩耍，则识认是真。如资质聪慧者，百日可以识完。再加以《三字经》、《千家诗》等书，一年可识一二千字，然后从师入塾。字之识者过半则读之易。且其目之所视，亦知属意在书，而不仰天口诵矣。读半年小书，便可教读《四书》。即与之逐字讲、逐句讲，如俗语一般。使知书如说话，从前至后，如问如对，有上句便知应有下句。先将本日所教生书，讲了一遍，然后教以读。教读数遍，已能成诵。如读不下，再与之讲以第二句之故。如资质可以读十五行者，止读十一二行。宁使其精力有余，不可使之不足。 

　　每见先生教了学生一首生书，并不计其遍数，唯期能背而已。今日教，或今晚背，或次早背。不知学生尽力一时强记，苟且塞责。及过数日，茫然不知，读有何益？莫若教了一首生书，即令读三十遍。令其写字，以养其气。字毕，令将昨日所教生书，读二十遍。又令少息，再读前日所教者二十遍。仍少息，再读前一日所教者二十遍。又读前二日者二十遍，总共一百十遍，连生书共读五首。凡学生清晨一到书房，不许温读，即令其前背五首背起，连背至今早应背之书止，共背五首。是一首书，读过五日，又背、带背五日然后歇。是在学生口中习熟十日，可以永久不忘矣。万一背时有差讹字句，即与他讲明这句书原是这样讲，应该读某字。如此教法，自然终身不忘。粗书理，可以渐次明白。读完《四书》，而直讲已明，读经时，即可细为讲究章旨矣。 

　　未读经时工夫有暇，当与调声叶韵、讲解故事。盖声韵调熟，则文章自有音律；故事博通，则对联亦必精工，非徒为词赋小道也。其日记故事，俱载前人嘉言懿行。以其雅俗共赏，易于通晓。讲解透彻，不独渐知文义，且足启其效法之心。 

　　欲学生书熟，必当设筹以记遍数。每读十遍，令缴一筹。一者，书之遍数得实，不致虚冒；二者，按期令缴筹，迟则便可催促督责之；三者，筹不容不缴，则学生不得不勤读以早完功课。殆一举而三善备矣。 

　　温过之书，宜作标记。不作标记，多温少温，淆乱无稽。书之不熟，皆由于此。且有子弟避难就易，温其熟者置其生者也。更宜置课程薄，五日一记。如初一至初五日，读某书起至某书止；温某书起至某书止。童蒙不能记者，先生代为记之，庶免混乱无稽之弊。 

　　书，有不识字而读讹别者，亦有识字而读讹别者，在读者俱不自知，先生须用心听审。如有之，急令改正。否则，日久习以为常，以讹传讹矣。然一人听闻，恐有不及，宜遍示诸生曰：尔诸生谊属朋友，凡读书有讹别者，正当互相指点。即令其于讹别字旁加一角圈，为之标记。庶几读到其处，触目动心，自能改正矣。童子读《易经》，“九三”多读“六三”；“六四”多读“九四”；“上九”多读“上六”。若先生讲明阳九阴六之故，由于每卦卦画而来。则学生胸中了然，自不至于误读矣。 

　　欧阳文忠公曰：“立身以力学为先，力学以读书为本。”今取《孝经》、《论语》、《孟子》、“六经”以字计之：《孝经》一千九百三字；《论语》一万一干七百五字；《孟子》三万四千六百八十五字；《周易》二万四千一百七字；《尚书》二万五千七百字；《诗》三万九千二百三十四字；《礼记》九万九千一十字；《周礼》四万五千八百六字；《春秋?左传》一十九万六千八百四十五字。止以中才为准，若日诵三百字，不过四年半可毕。或资钝减中人之半，亦九年可毕。其余触类而长之。虽书卷浩繁，第能加日积之功，何患不至。谚曰：“积丝成缕，积寸成尺。寸尺不已，遂为丈匹”。此言虽小，可以喻大。尔辈勉之。 

　　子弟年虽幼，读过书宜及时与之讲解，以开其智慧。然须专讲其浅近者，若兼及深微之书，则茫乎不知其意旨，并其易者皆变为难，不能解矣。更有说焉：书虽浅近，若徒空解，犹未能即明其理，而亦无益身心。唯将所解之书义，尽证之以日用常行之事，庶几能领会、能记忆。王虚中曰：宜取《孟子》书中易解者先言之。屠宛陵曰：先生讲书，至有关德行伦理者，便说与学生知道，要这等行，才是好人；有关修己、治人、忠君、爱国者，便说道：你他日作官亦要如此。 

　　先生止与学生讲书而不令其覆书，最为无益。然每日既讲书又令覆书，则工夫过烦，先生精力亦不能副。唯将前十日所讲书，于后五日令覆完。覆书之日，不必讲书。人或嫌其工夫稀少，而不知其得益良多。其间错解者，可以改正；不解者，可以再解；不用心听全不能覆者，惩儆之。开导之功，莫善于此。 

　　习举业者寡，不习举业者甚多。愚竟不习举业之人，必当教之读古文，作书简论记，以通达其文理。乃有迂阔之人，以文理非习八股不能通。后以八股难成就，并不以此教子弟。子弟亦以八股为难，竟不欲学。于是不习举业者，百人之中竟无一人略通文艺者。噫！文理欲求佳则难，若欲大略明通，熟读简易古文数十篇皆能成就，何必由八股而入？试思未有八股之前，汉、晋、唐、宋，文章之佳远过于明。又其时，百家九流能通文艺者甚多，何尝皆从八股入也？ 

　　开笔作文，先须讲明题旨及来踪去路。一章重在何节，一节重在何句，一句重在何字。看得融会贯通方可下笔。破、承只须弥月，开讲要做半年。若开讲未精，遽征全幅，中等笔性，断然生梗矣。必待开讲明通，令其竟为全文，切勿出股、对股，圉其知识。今日纵能扶墙摸壁，异日必不能起炉作灶。王虚中曰：阅童子之文，但宜随其立意而改之。通达其气脉字句，极能长发才思。若拘题理而尽改之，则阻挫其才思，已后即不能发出矣。先生于弟子之文，改亦不佳者，宁置之。如中比不可改，则置中比，它比亦然。盖不可改而强改，徒费精神，终不能亲切条畅，学生阅之，反增隔膜之见。唯可改之处，宜细心笔削，令有点铁化金之妙，斯善矣。善学者于改就之文，细心推究：我之非处何在？先生之妙处何在？逾数月又玩索之。玩索再四，则通塞是非之故明，而学识进矣。 

　　人知四六之文重在平仄，而不知散体古文、八股制义亦重之也。音韵铿锵，便觉朗朗可诵，平仄不调，词句必不顺适。意虽甚佳，无益矣。 

　　古人学、问并称，明均重也。不能问者，学必不进。为父师者当置册子与子弟，令之日记所疑，以便请问。每日有二端注册子者，始称完课。多者，设赏例以旌其勤。一日之间或全无问与少一者，即为缺功。积数日询问学生，如果皆知而不问，是诚聪颖。倘不知而又不问，则幼者夏楚儆之，长者设罚例以惩之。庶几留心体认，勤于问难，而学有进益也。 

　　时文购在乎多，选贵乎少。少选以供吟咏体贴之功，多购以为推广识见之益。唯之以墨裁，参之以先辈或看同会胜我之文。比如一题到手，在我苦心构就，犹属牵强；在人意到笔随，从容合拍。某处窘于题面，何以宽然有余？某处亦合想头，何以词不达意？触类旁通，自然有得。所谓从师亦要取友也。总之，自开蒙以至举业，全在师长静专切督因材造就；迎机而导，不徒专事鞭扑。又曰：师者，范也。言行动静，皆可为式。噫！师岂易言哉！ 
 
