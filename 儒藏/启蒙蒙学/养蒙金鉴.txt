养蒙金鉴　　（清）林之望 撰 

　　●卷上 

　　【一岁】 

　　《旧唐书》曰：白居易，字乐天。尝与元稹书曰：“仆始生六、七月时，乳母抱弄于书屏下，有指‘之’字、‘无’字示仆者，仆口未能言，心已默识。后有问此二字者，虽百十其试而指之不差，则知仆宿习之缘已在文字中矣。” 

　　《金史》曰：王庭筠，字子端，河东人。生未期视书识十七字。 

　　【二岁】 

　　《宋史》曰：曹彬，字国华，真定灵寿人。父芸，成德军节度都知兵马使。彬始生周岁，父母以百玩之具罗于席，观其所取。彬左手提干戈，右手持俎豆，斯须取一印，它无所视，人皆异之。 

　　《涌幢小品》曰：张扆，二岁从父官上党，所过山川、道里、厩置、若城郭、廨宇、园亭久而不忘。 

　　【三岁】 

　　《北史》曰：颜之仪，字升。幼颖悟，三岁能读《孝经》。 

　　《唐书》曰：韩愈，字退之，邓州南阳人。生三岁自知读书，日记数十百言。 

　　又曰：权德舆，字载之。生三岁知变四声。 

　　又曰：许法慎，沧州清池人。甫三岁已有知，时母病，不饮乳，惨惨有忧色。或以珍饵，诡说之辄不食，还以进母。 

　　《宋史》曰：徐积，字仲车，楚州淮阴人。孝行出于天禀，三岁父死，旦旦求之，甚哀。 

　　《辽史》曰：铎卢斡，字撒板。三岁失母，哭尽哀，见者伤之。 

　　《元史》曰：耶律楚材，字晋卿，辽东丹王突欲八世孙。父履以学行事金，世宗特见亲任，终尚书右丞。楚材生三岁而孤，母杨氏教之学。 

　　又曰：王恂，字敬甫，中山唐县人。性颖悟，生三岁，家人示以书帙，辄识“风”、“丁”二字。母刘氏授以《千字文》，再过目即成诵。 

　　又曰：吴澄，字幼清，抚州崇仁人。三岁颖悟日发，教之古诗，随口成诵。 

　　又曰：陈栎，字寿翁，徽之休宁人。生三岁，祖母吴氏口授《孝经》、《论语》，辄成诵。 

　　《明史》曰：西河王奇溯，定王曾孙，三岁而孤，问父所在即恸哭。长，刻旃檀为父顺简王像祀之。 

　　又曰：邵宝，字国贤，无锡人。三岁而孤，事母过氏至孝。 

　　《十国春秋》曰：南唐后主次子仲宣，三岁读《孝经》不遗一字，闻奏乐辄审音调。 

　　《文献通考》曰：“《王氏挥麈录》曰：‘真宗召试神童，蔡伯俙年方三岁，并赐御制诗云：七闽山水多才俊，三岁奇童出盛时。家世应传清白训，婴儿自得老成资。初能学步来朝阙，方及能言解诵诗。更励孜孜图益进，青云千里有前期。授校书郎春宫伴读。’” 

　　《天中记》曰：郢州别驾黄泳年三岁，书一过辄成诵。 

　　《稗史》曰：东方朔三岁，秘谶一览，暗诵于口。 

　　《司马文正公年谱》曰：公三岁，性不喜华靡，自为乳儿长者。加以金银华美之服辄羞赧弃去之。 

　　【四岁】 

　　《晋书》曰：范隆，字元嵩。年四岁丧母，哀号之声感恸行路，单孤无緦功之亲，疏族范广愍而养之。 

　　《梁书》曰：刘歊，字士光，訏族兄也。父闻慰，齐正员郎。歊幼有识慧，四岁丧父，与群儿同处独不戏弄。 

　　又曰：陶季直，丹阳秣陵人也。祖愍祖尝以四函银列置于前，令诸孙各取。季直时甫四岁，独不取。人问其故，季直曰：“若有赐，当先父伯，不应度及诸孙，故不取。”愍祖益奇之。 

　　《周书》曰：萧大圜，字仁显，梁简文帝之子也。幼而聪敏，神情俊悟，年四岁能诵《三都赋》及《孝经》、《论语》。 

　　《旧唐书》曰：杨绾，字公权，华州华阴人。年四岁，处群从之中敏识过人。尝夜宴亲宾，各举坐中物以四声呼之，诸宾未言，绾应声指铁灯树曰：“灯盏柄曲”，众咸异之。 

　　又曰：萧颖士，字茂挺，鄱阳王恢七世孙。四岁属文。 

　　《唐书》曰：权德舆，字载之，生四岁能赋诗。 

　　《宋史》曰：“袁逢吉，字延之，开封鄢陵人。四岁能诵《尔雅》、《孝经》。 

　　又曰：欧阳修，字永叔，庐陵人。四岁而孤，母郑守节自誓，亲诲之学。家贫，至以荻画地学书。 

　　又曰：唐恪，字钦叟，杭州钱塘人。年四岁而孤，闻人言其父辄悲泣。 

　　又曰：陈埙，字和仲。大父叔平与同郡楼钥友善，死，钥哭之，埙才四岁，出揖如成人。钥指盘中银杏使属对，埙应声曰：“金桃”，问何所据，对以诗“鹦鹉啄金桃”。钥然曰：“亡友不死矣。” 

　　又曰：“张浚，字德远，汉州绵竹人。四岁而孤，行直视端，无诳言，识者知为大器。 

　　又曰：刘永年，字君锡。生四岁授内殿崇班，许出入两宫。仁宗使赋小山诗，有“一柱擎天”之语。 

　　又曰：真德秀，字景元，浦城人。四岁授书，过目成诵。 

　　《金史》曰：常添寿，太原人。四岁能作诗。 

　　《明史》曰：蔡毅中，字宏甫，光山人。四岁父病，吁天请代。 

　　又曰：李东阳，字宾之，茶陵人，以戍籍居京师。四岁作径尺书，景帝召试之，甚喜，抱置膝上赐果钞。后两召讲《尚书》大义，称旨，命入京学。 

　　又曰：王稚登，字伯谷，长洲人。四岁能属对。 

　　《世说注》曰：孔融年四岁与兄食梨辄引小者，人问其故，答曰：“小儿当取小者。” 

　　《浦阳人物记》曰：吴莱四岁，其母盛氏口授《孝经》、《论语》及《谷梁传》，随能成诵。 

　　《稗史》曰：洪钟四岁能作大书，宪宗召见，命书“圣寿无疆”，钟握笔久之不动，上曰。“汝容有不识者乎？”钟叩头曰：“臣非不识，第此字不敢于地上书耳。”上命内侍舁几，一挥而就。 

　　《涌幢小品》曰：李世屿四岁时，贵阳马御史文卿按广东，召之，见抱膝上令写，手甚小，握甚固，作字如碗口大，挥洒甚疾，盖神童也。 

　　《闽书》曰：梁怀仁四岁善草书、吟诗，子、史、经、传无不能读。 

　　【五岁】 

　　《后汉书》曰：朱穆，字公叔，晖子也。年五岁便有孝称，父母有病辄不饮食，差及复常。 

　　《晋书》曰：傅畅，字世远。年五岁父友见而戏之，解畅衣取其金环与侍者，畅不知惜，以此赏之。 

　　又曰：范乔，字伯孙。年二岁，祖馨临终抚乔首曰：“恨不见女成人！”因以所用砚与之。至五岁，祖母以告乔，乔便执砚涕泣。 

　　《梁书》曰：滕昙恭，豫章南昌人也。年五岁，母杨氏患热，思食寒瓜，土俗所不产，昙恭历访不能得，衔悲哀切。俄值一桑门，问其故，昙恭具以告，桑门曰：“我有两瓜，分一相遗。”昙恭拜谢，因捧瓜还，以荐其母，举室惊异，寻访桑门，莫知所在。 

　　又曰：谢蔺，字希如，陈郡阳夏人也。晋太保安八世孙。父经，中郎谘议参军。蔺五岁，每父母未饭，乳媪欲令蔺先饭，蔺曰：“既不觉饥。”强食终不进。舅阮孝绪闻之，叹曰：“此儿在家则曾子之流，事君则蔺生之匹。”因名之曰蔺。 

　　又曰：王僧孺，字僧孺，东海郯人，年五岁读《孝经》，问授者：“此书所载述？”曰：“论忠、孝二事。”僧孺曰：“若尔，尝愿读之。” 

　　又曰：到沆，字茂瀣，彭城武原人也。幼聪敏，五岁时父捴于屏风钞古诗，沆请教，读一遍便能讽诵。 

　　《陈书》曰：岑之敬，字思礼，南阳棘阳人也。父善纡，梁世以经学闻。之敬年五岁读《孝经》，每烧香正坐，亲戚咸加叹异。 

　　《南史》曰：庾域，字司大，新野人也。子子舆，字孝卿，幼而歧嶷。五岁读《孝经》，手不释卷。或曰：“此书文句不多，何用自苦？”答曰：“孝，德之本，何谓不多？” 

　　《魏书》曰：宋繇，字体业，敦煌人也。五岁丧母，事伯母张氏，以孝闻。 

　　《隋书》曰：苏威，字无畏，京兆武功人也。父绰，魏度支尚书。威少有至性，五岁丧父，哀毁有若成人。 

　　《唐书》曰：令狐楚，德棻之裔也。生五岁能为辞章。 

　　又曰：苏颋，字廷硕。五岁便措意于文，每坐卧即吟诗，未尝少辍。 

　　《宋史》曰：贾黄中，字娲民，沧州南皮人。父玭善教子。黄中幼聪悟，方五岁，玭每旦令正立展书卷比之，谓之“等身书”，课其诵读。 

　　又曰：钱勰，字穆父，彦远之子也，生五岁日诵千言。 

　　又曰：元绛，字厚之，钱塘人。生而敏悟，五岁能作诗。 

　　又曰：汪应辰，字圣锡，信州玉山人。五岁知读书，属对应声语惊人，多识奇字。家贫，无膏油，每拾薪苏以继晷，从人借书，一经目不忘。 

　　又曰：许应龙，字恭甫，福州闽县人。五岁通经旨，坐客曰：“小儿气食牛。”应龙应声“丈夫才吐凤”为对，四坐嘉叹。 

　　又曰：洪湛，字惟清，升州上元人。五岁能为诗。 

　　《元史》曰：吴澄，字幼清。五岁日受千余言，夜读书至旦，母忧其过勤，节膏火不多与，澄候母寝，燃火复诵习。 

　　又曰：李德辉，字仲实，通州潞县人。生五岁父且卒，指德辉谓其家人曰：“吾为吏，治狱不任苛刻，人蒙吾力者众，天或报之，是儿其大吾门乎”。及卒，德辉号恸如成人。 

　　又曰：陈栎，字寿翁。五岁入小学即涉猎经史。 

　　《明史》曰：黄润玉，字孟清。年五岁，侍母疾夜不就寝。 

　　又曰：王守仁，字伯安，余姚人。五岁不能言，异人拊之，更名守仁乃言。 

　　又曰：蔡毅中，字宏甫，光山人。祖凤翘，平阳同知；父光，临洮周知。毅中五岁通《孝经》，父问：“读书何为？”对曰：“欲为圣贤耳。”万历二十九年第进士。 

　　又曰：曹端，字正夫，渑池人。五岁见“河图”、“洛书”，即画地以质之父。 

　　又曰：周蕙门人著者薛敬之，字显思，渭南人。五岁好读书，不逐群儿戏。 

　　《东观汉记》曰：汝郁，字叔异。五岁母病不食，郁常啼不肯食。母怜之，强为饭，欺言已愈，郁察母色，复不食。宗亲共异之，因字曰“叔异”。 

　　《三国典略》曰：赵隐，年五岁，母傅便孀居，傅谓之曰：“家贫，儿小，何以能济？”隐泣而言曰：“若天矜，儿大当仰报。” 

　　《续文献通考》曰：明李东阳五岁以奇童举，景帝召试大书、属对，喜甚，诏入京，府学肄业。 

　　又曰：谭昭实，五岁能读“五经”，知为文。 

　　《拾遗记》曰：汉贾逵年五岁明惠过人，其姊闻邻中读书，日夕抱逵隔篱而听之。 

　　《天中记》曰：宋王元之五岁已能诗。因太守赏白莲，倅言于太守，召而吟一绝云：“昨夜三更里，嫦娥堕玉簪，冯夷不敢受，捧出碧波心。”又云：“佳人方素面，对镜理新妆。”守曰：“天授也！” 

　　《列女传》曰：陶子生五岁而佐禹。 

　　《涌幢小品》曰：昆山张玉山，廷臣。父宽为钱塘令时，公方五岁，署中火，觅公不得，乃自寝抱印出走矣。 

　　《词林人物考》曰：王尚絅五岁读《孝经》，至立身扬名以显父母，乃谓其父曰：“儿长当如此。” 

　　《陶华阳谱》曰：年五岁，常持获画灰学字。 

　　《李白上安州裴长史书》曰：白五岁诵六甲。 

　　【六岁】 

　　《后汉书》曰：马援子客卿，年六岁能应接诸公，专对宾客。外若讷而内沈敏。援甚奇之，以为将相器，故以客卿字焉。 

　　《吴志》曰：陆绩，字公纪，吴郡吴人也。年六岁于九江见袁术，术出桔，绩怀三枚去，拜辞堕也。术曰：“陆郎作宾客而怀桔乎？”绩跪答曰：“欲归遗母。”术大奇之。 

　　《晋书》曰：傅宣，字世宏。年六岁丧继母，哭泣如成人，中表异之。 

　　又曰：陆云：字士龙。年六岁能属文。吴尚书闵鸿见之曰。“此儿若非龙驹当是凤雏。” 

　　《宋书》曰：谢瞻，字宣远；一名檐，字通远，陈郡阳夏人，卫将军晦第三兄也。年六岁能属文，为《紫石英赞》、《果然诗》，当时才士莫不叹异。 

　　《梁书》曰：王僧孺，东海剡人也。六岁能属文。 

　　又曰：江革，字休映，济南考城人也。六岁便解属文。 

　　又曰：刘歊，字士光。六岁诵《论语》、《毛诗》，意所不解便能问难。 

　　《陈书》曰：陆琼，字伯王，吴郡吴人也。六岁为五言诗，颇有词采。 

　　又曰：姚察，字伯审，吴兴武康人也。六岁诵书万余言。 

　　《南史》曰：王瞻，字思范，宏从孙也。年六岁从师。时有使经门过，同业皆出观，瞻独不视，习业如初。从父僧达闻而异之，谓其父猷曰：“大宗不衰，寄之此子。” 

　　又曰：傅昭，字茂远，北地灵州人。六岁而孤，哀毁如成人。 

　　《北齐书》曰：李绘，字敬文。年六岁便自求入学，家人偶以年俗忌约而弗许，遂伺其伯姊笔牍之闲而辄窃用。未几，遂通《急就章》，内外异之，以为非常儿也。 

　　又曰：杨愔，字遵彦。年六岁学史书。 

　　《隋书》曰：薛道衡，字元卿，河东汾阴人。六岁而孤，专精好学。 

　　《旧唐书》曰：王勃，字子安，绛州龙门人。年六岁解属文，构思无滞，词情英迈，与兄勮、勔才藻相类。父友杜易简常称之曰：“此王氏三珠树也。 

　　《唐书》曰：毕构，字隆择，河南偃师人。六岁能为文。 

　　又曰：段秀实，字成公，本姑臧人，曾祖师浚仕为陇州刺史，留不归，更为汧阳人。秀实六岁母疾病，不勺饮，至七日病间，乃肯食。时号“孝童”。 

　　又曰：李绅，字公垂，中书令敬元曾孙，世宦南方，客润州。绅六岁而孤，哀等成人。母卢躬授之学。为人短小精悍，于诗最有名，时号“短李”。 

　　《宋史》曰：贾黄中，字娲民，年六岁举童子科。 

　　又曰：韩彦直，字子温。六岁从父世忠入见高宗，命作大字，即拜命，跪书“皇帝万岁”四字。帝喜之，拊其背曰：“他日令器也。”亲解孝宗丱角之繻傅其首，赐金器、笔砚、监书、鞍马。 

　　又曰：胡沂，字周仲，绍兴余姚人。年六岁诵“五经”皆毕，不忘一字。 

　　又曰：虞允文，字彬甫，隆州仁寿人。年六岁诵“九经”。 

　　又曰：李孟传，资政殿学士光季子也。光谪岭海，孟传才六岁，奉母居乡，刻志于学。贺允中、徐度皆奇之，而曾几妻以其孙。 

　　《辽史》曰：耶律孟简，字复易。六岁父晨出猎，俾赋“晓天星月”诗，孟简应声而成，父大奇之。 

　　《明史》曰：王稚登，字伯谷。六岁善擘窠大字。 

　　又曰：赵贞吉，字孟静，内江人。六岁日诵书一卷。 

　　又曰：夏子孝，字以忠，桐城人。六岁失母，哀哭如成人。 

　　《东观汉记》曰：张堪，年六岁受业长安治梁邱易，才美而高，京师号曰“圣童” 

　　《太平广记》曰：林杰，字智周，闽人。年六岁请举童子。 

　　《武宗实录》曰：李东阳六岁召见试对偶、讲书大义，称旨，赐果及钞。 

　　《献征录》曰：陆钶，号石楼。六岁入家塾，请于母曰：“读书后干何等事业方为至极？”母甚喜。 

　　《宾退录》曰：刘卞功，字子民，滨州安定人。六岁误触瓮，碎。家人更谯之，神色自若，曰：“俟钉铰者来当全之。”复谯其妄，曰：“人破尚可修，矧瓮耶。”语未绝，钉铰者至，相与料理，顷之如新。 

　　李邕“马公墓志铭”曰：公讳怀素，字贞规。六岁能诵书，一见不忘。乡党以为必兴此宗。 

　　《南濠诗话》曰：解学士缙六岁时，其族祖戏之曰：“小儿何所爱？”即应声作诗四绝，其一云：“小儿何所爱？爱者芝兰室。更欲附飞龙，上天看红日。”其二云：“人道日在天，我道日在心。不省鸡鸣时，冷然钟磐音。”其三云：“圣人有六经，天地有日月。日月万古明，六经终不灭。”其四云：“小儿何所爱？夜梦笔生花。花根在何处？丹府是吾家。” 

　　【七岁】 

　　《史记》曰：项橐七岁为孔子师。 

　　《后汉书》曰：郭丹，字少卿，南阳穰人也。七岁而孤，小心孝顺。后母哀怜之，为鬻衣装，买产业。 

　　又曰：黄琬，少失父。蚤而辩慧。祖父琼初为魏郡太守。建和元年正月日食，京师不见，而琼以状闻。太后诏问所食多少，琼思其对而未知所况。琬年七岁，在傍曰：“何不言日食之余如月之初？”琼大惊，即以其言应诏而深奇爱之。 

　　又曰：张霸，字伯饶，蜀郡成都人。年数岁而知孝让，虽出入饮食自然合礼。乡人号曰“张曾子”。七岁通《春秋》，复欲进余经，父母曰：“汝小，未能也。”霸曰：“我饶为之。”故字曰：“饶”焉。 

　　《魏志》曰：王修，字叔治，北海营陵人也。年七岁丧母，母以社日亡。来岁，邻里社，修感念母，哀甚。邻里闻之，为罢社。 

　　又曰：夏侯荣，字幼权。幼聪慧，七岁能属文。诵书日千言，经目辄识之。 

　　《晋书》曰：谢尚，字仁祖，豫章太守鲲之子也。幼有至性，七岁丧兄，哀恸过礼，亲戚异之。 

　　又曰：邓攸，字伯道，平阳襄阳人。七岁丧父，寻丧母及祖母，居丧九年，以孝致称。 

　　又曰：刘殷，字长盛，新兴人也。七岁丧父，哀毁过礼，服丧三年未曾见齿。 

　　又《载记》曰：苻坚，字永固一名文玉，雄之子也。祖洪，奇而爱之，名曰“坚头”。年七岁，聪敏好施，举止不逾规矩。每侍洪侧辄量洪举措取与，不失机候。洪每曰：“此儿姿貌瑰伟，质性过人，非常相也。高平徐统有知人之鉴，遇坚于路，异之，执其手曰：“苻郎，此官街，小儿敢戏于此，不畏司隶缚耶！”坚曰：“司隶缚罪人，不缚小儿戏也。”统谓左右曰：“此儿霸王相也。” 

　　《宋书》曰：谢庄，字希逸，陈郡阳夏人，太常宏微子也。七岁能属文，通《论语》。 

　　《齐书》曰：谢瀹，字义洁，陈郡阳夏人。年七岁，王彧见而异之，言于宋孝武，孝武召见于稠人广众之中，瀹举动闲详，应对合旨，帝甚悦。 

　　《梁书》曰：王筠，字元礼，一字德柔，琅邪临沂人。七岁能属文。 

　　又曰：刘孝绰，字孝绰，彭城人，本名冉。祖勔，宋司空忠昭公；父绘，齐大司马霸府从事中郎。孝绰幼聪敏，七岁能属文。舅齐中书郎王融深赏异之，常与同载适亲友。号曰“神童”。融每言曰：“天下文章若无我，当归阿士。”阿士，孝绰小字也。 

　　又曰：王裒，字子汉。七岁能属文。外祖司空袁昂爱之，谓宾客曰：“此儿当成吾宅相。” 

　　又曰：王承，字安期，仆射暕子。七岁通《周易》，选补国子生。 

　　又曰：王籍，字文海，琅邪临沂人。七岁能属文。 

　　又曰：刘孺，字孝稚，彭城安上里人也。幼聪敏，七岁能属文。 

　　又曰：阮孝绪，字士宗，陈留尉氏人也。七岁出继从伯允之。允之母周氏卒，有遗财百余万应归孝绪。孝绪一无所纳，尽以归允之姊──琅邪王晏之母，闻者咸叹异之。 

　　《陈书》曰：顾野王，字希冯，吴郡吴人也。七岁读“五经”，略知大旨。 

　　又曰：傅縡，字宜事，北地灵州人也。七岁诵古诗赋至十余万言。 

　　又曰：蔡征，字希祥，侍中中抚军景历子也。七岁丁母忧，居丧如成人礼。继母刘氏性悍忌，视之不以道，征供侍益谨，初无怨色。征本名览景，历以为有王祥之性，更名“征”，字希祥。 

　　又曰：谢贞，字元正，陈郡阳夏人，晋太傅安九世孙也。贞幼聪敏，有至性。祖母阮氏先苦风眩，每发便一、二日不能饮食，贞时年七岁，祖母不食贞亦不食，往往如是，亲族莫不奇之。母王氏授贞《论语》、《孝经》，读讫便诵。 

　　《魏书》曰：袁聿修，字叔德，陈郡人。七岁遭丧，礼若成人。 

　　《北齐书》曰：孙灵晖，长乐武强人也。魏大儒、秘书监惠蔚，灵晖之族曾王父也。灵晖少明敏，有器度。惠蔚一子蚤卒，其家书籍多在焉，灵晖年七岁便好学，日诵数千言，唯寻讨惠蔚手录章疏。不求师友，“三礼”及“三传”皆通宗旨。 

　　《周书》曰：萧大圜，字仁显。七岁居母丧便有成人之性。 

　　《隋书》曰：李礼成，字孝谐，陇西狄道人。年七岁与姑之子兰陵太守荥阳郑颢随魏武帝入关，颢母每谓所亲曰：“此儿平生未尝回顾，当为重器耳。 

　　又曰：卢太翼，字协昭，河间人也。本姓章仇氏。七岁诣学，日诵数千言，州号曰“神童”。 

　　又曰：梁彦光，字修芝，安定乌氏人也。父显周，荆州刺史。彦光少岐嶷，有至性。其父每谓所亲曰：“此儿有风骨，当兴吾宗。”七岁时父遇笃疾，医云饵五石可愈。时求紫石英不得，彦光忧悴不知所为。忽于国中见一物，彦光所不识，怪而持归，即紫石英也。亲属咸异之，以为至孝所感。 

　　又曰：郎茂，字蔚之，恒山新市人。少敏慧，七岁诵“骚雅”，日千余言。 

　　又曰：王贞，字孝逸，梁郡陈留人。少聪敏，七岁好学，善《毛诗》、《礼记》、《左氏传》、《周易》，诸子百家无不毕览。善属文词，不治产业，每以讽读为娱。 

　　《北史》曰：侯莫陈相，代人也。父斛古提，朔州刺史、白水公。相七岁丧父，号慕过人。 

　　又曰：裴侠，字嵩和，河东解人也。侠年七岁犹不能言，后于洛城见群乌蔽天从西来，举手指之而言，遂志识聪慧，有异常童。 

　　《旧唐书》曰：刘晏，字士安，曹州南华人。年七岁举神童，授秘书省正字。 

　　又曰：李百药，字重规，定州安平人。七岁解属文。父友齐中书舍人陆乂、马元熙尝造德林宴集，有读徐陵文者云“既取成周之禾，将刈琅邪之稻”，并不知其事。百药时侍立，进曰：“《传》称‘鄅人藉稻’，杜预注云：‘鄅国在琅邪开阳’”。乂等大惊异之。 

　　又曰；裴敬彝，绛州闻喜人。七岁解属文，性又端谨，宗族咸重之，号为“甘露顶”。 

　　又曰：孙思邈，京兆华原人。七岁就学，日诵千余言。 

　　《唐书》曰：张九龄，字子寿，韶州曲江人。七岁知属文。 

　　又曰：李泌，字长源，魏八柱国弼六世孙，徙居京兆。七岁知为文。帝召泌，既至，帝方与燕国公张说观弃，因使说试其能。说请赋方圆动静，泌逡巡曰：“愿闻其略。”说因曰：“方若棋局；圆若棋子；动若棋生；静若棋死。”泌即答曰：“方若行义；圆若用智；动若聘才；静若得意。”说因贺得奇童。 

　　又曰；李贺，字长吉。七岁能辞章。韩愈、皇甫湜始闻未信，过其家使贺赋诗，援笔辄就，如素构，自目曰“高轩过”。二人大惊， 

　　又曰：任敬臣，字希古，棣州人。五岁丧母，哀毁日至。七岁问父英曰：“若何可以报母？”英曰：“扬名显亲可也。”乃刻志从学。汝南任处权见其文，惊曰：“孔子称颜回之贤，以为弗如也；吾非古人，然见此儿，信不可及。 

　　又曰：韦温，字宏育。方七岁日诵书数千言。 

　　又曰：王助，字子功。七岁丧母哀号，邻里为泣。 

　　《宋史》曰：赵赞，字元辅，本名美，后改焉。七岁诵书二十七卷，应神童举。明宗诏曰：“都尉之子，太尉之孙，幼能诵书，弱不好弄，克彰庭训，宜锡科名，可特赐童子及第。”仍附长兴三年礼部春榜。 

　　又曰：李肃，字季雍。七岁诵书知大义。 

　　又曰：王鬷，字总之，赵州临城人。七岁丧父，哀毁过人。 

　　又曰；贾黄中，字娲民。七岁能属文，触类赋咏。父常令蔬食，曰：“俟业成乃得食肉。” 

　　又曰：杨澈，字晏如，杨徽之宗人也。世家建阳，父思进，晋天福中北渡海，因家于青州之北海，累佐使幕。澈幼聪警，七岁读《春秋左氏传》，即晓大义。周宰相李谷召令默诵，一无遗误，谷甚异之。 

　　又曰：杨亿，字大年。七岁能属文，对客谈论有老成风。 

　　又曰：晏殊，字同叙；抚州临川人。七岁能属文。景德初，张知白安抚江南，以神童荐之。帝召殊与进士千余人并试廷中，殊神气不慑，援笔立成。帝嘉赏，赐同进士出身。宰相寇准曰：“殊，江外人。”帝顾曰：“张九龄非江外人耶？”后二日复试诗赋论，殊奏：“臣尝私习此赋，请试它题。”帝爱其不欺，既成，数称善，擢秘书省正字、秘阁读书，命直史馆。陈彭年察其所与游处者，每称许之。 

　　又曰：李清臣，字邦直。七岁知读书，日数千言，经目辄诵。客有从京师来者，与其兄谈佛寺火，清臣从旁应曰：“此所谓灾也，或者其蠹民已甚，天固儆之耶。”因作《浮图灾解》，兄惊曰：“是儿必大吾门。”韩琦闻其名，以兄之子妻之。 

　　又曰：司马光，字君实，陕州夏县人。父池，天章阁待制。生七岁凛然如成人，闻讲《左氏春秋》，爱之，退为家人讲，即了其大旨。自是手不释书，至不知饥渴寒暑。群儿戏于庭，一儿登瓮，足跌，没水中，众皆弃去，光持石击瓮破之，水进，儿得活。其后京洛间画以为图。 

　　又曰：贾易，字明叔，无为人。七岁而孤。母彭以纺绩自给，日与易十钱使从学，易不忍使一钱，每浃旬辄复归之。 

　　又曰：杨政，字直夫，原州临泾人。崇宁三年，夏人举国大入，父忠战殁。政甫七岁，哀号如成人，其母奇之，曰：“孝于亲者必忠于君，此儿其大吾门乎！” 

　　又曰：彭龟年，字千寿，临江军清江人。七岁而孤，事母尽孝。性颖异，读书能解大义。 

　　又曰：虞允文，字彬甫。七岁能属文。 

　　又曰：陆持之，知荆门军九渊之子也。七岁能为文。九渊授徒象山之上，学者数百人。有未达，持之为敷绎之。 

　　又曰：崔遵度，字坚白，本江陵人，后徙淄川。纯介好学，始七岁受经于叔父宪。尝以春秋编年史、汉纪传之例问于宪，宪曰：“此儿他日成令名矣。”太平兴国八年举进士。 

　　又曰：种放，字名逸。七岁能属文，不与群儿戏。 

　　《金史》曰：石琚，字子美，定州人。生七岁读书过目即成诵。 

　　《元史》曰：齐履谦，字伯恒。七岁读书过目即能记忆。 

　　又曰：李孟，字道复，潞州上党人。生而敏悟，七岁能文，倜傥有大志，博学强记，通贯经史，善论古今治乱。开门授徒，远近争从之。一时名人商挺、王博文皆折行辈与交。郭彦通名知人，尝语孟父唐曰：“此儿骨相异常，宰辅之器也。” 

　　又曰：吴莱，字立夫，浦阳人。七岁能属文，凡书一经目辄成诵。尝往族父家，日易《汉书》一帙以去，族父迫扣之，莱琅然而诵，不遗一字，三易宅编皆如之，众惊以为神。 

　　又曰：韩性，字明善，绍兴人。七岁读书数行俱下，日记万言。 

　　又曰：许衡，字仲平。年七岁授章句，问其师曰：“读书何为？”师曰：“取科第耳。”曰：“如斯而已乎？”师大奇之。每授书又能问其旨义。久之，师谓其父母曰：“儿颖悟不凡，它日必有大过人者。 

　　又曰：王思诚，字致道，兖州嵫阳人。七岁从师，授《孝经》、《论语》。即能成诵。 

　　《明史》曰：曾鲁，字得之，新淦人。年七岁能暗诵“五经”，一字不遗。 

　　又曰：于谦，字廷益，钱塘人。生七岁，有借奇之曰：“它日救时宰相也。” 

　　又曰：杨继盛，字仲芳，容城人。七岁失母，庶母妒，使牧牛。继盛从里塾过，睹里中儿读书，心好之，因语兄请得从塾师学，兄曰：“若幼何学？”继盛曰：“幼者任牧牛反不任学耶？”兄言于父，听之学，然牧不废也。 

　　又曰：王艮，字汝止，初名银，王守仁为更名。七岁受书乡塾，贫不能竟学。父灶丁，冬晨犯寒役于官，艮哭曰：“为人子令父至此得为人乎？”出代父役。入定省惟谨。 

　　又曰：胡翰，字仲申，金华人。幼聪颖异常儿。七岁时道拾遗金，坐守待其人还之。 

　　又曰：瞿罕，字曰有，父九思流塞外。罕年七岁能文，伏阙上书白父冤。 

　　又曰：艾南英，字千子，东乡人。七岁作《竹林七贤论》。 

　　又曰：杨慎，字用修，新都人。七岁拟《古战场文》。时人传诵，以为渊、云再生。 

　　《十六国春秋前凉录》曰：“辛攀，字怀远，陇西狄道人也。年七岁随父爽在京师。北地程晓，爽之亲友。目攀而笑曰：“犁牛骍犊，孺子之谓。”攀曰：“戏及人亲，非雅训也。”晓及众宾大奇异之。 

　　《十国春秋》曰：南唐王栖霞，七岁以神童及第。 

　　《苏州志》曰：夏礼年七岁能书斗大字；人称为“书小吏”，沈周作长歌赠之。 

　　《汝南志》曰：刘黄裳，七岁能摹逸少书。 

　　《宁波志》曰：“沈应奇，字天瑞。七岁能大字，以神童荐。宪宗召试，命书皇帝字，应奇俯伏奏曰：“书皇帝字乞赐一几。”上奇之。 

　　《文心雕龙序志》曰：予生七龄乃梦彩云若锦，则攀而采之。 

　　《世说》曰：王戎七岁，尝与诸小儿游，看道边有李树子压枝折，诸儿竞走取之，惟戎不取，人问之，答曰：“树在道旁而子多，苦李也。”取之信然。 

　　《法苑珠林》曰：齐晋安王萧子懋，字云昌，武帝之子也。始年七岁。阮淑媛尝病危笃，请僧行道，有献莲华供佛者，众僧以铜瓮盛水浸之，如此三日而花不萎。子懋流涕礼佛，誓曰：“若使阿姨因此胜缘，遂获冥祐，愿华竟斋如故。”七日斋毕，色更鲜红，看视罂中稍有根须，淑媛病寻差。当世称其孝感。 

　　《大唐新语》曰：贾嘉隐，年七岁以神童召见，时太尉长孙无忌、司空李绩于朝堂立语。李戏之曰：“吾所倚何树？”嘉隐对曰：“松树。”李曰：“此槐也，何忽言松？”嘉隐曰：“以公配木则为松树。”无忌连问之曰：“吾所倚者何树？”嘉隐曰：“槐树。”无忌曰：“汝不能复矫对耶。”嘉隐应声曰：“何须矫对，但取其以鬼配木耳。” 

　　《孝子传》曰：吴猛，年七岁时夏日伏于母床下，恐蚊虹及其母。 

　　《幼童传》曰：夏侯荣，七岁能属文，诵书日千言，经目辄识之。 

　　《太平广记》曰：吴真君，七岁事父母以孝闻。 

　　《独醒杂志》曰：皇祐元年，何正臣与毛君卿俱以七岁应童子科。君卿之慧差，不及正臣。时皇嗣未生，上见二人年甚幼而颖悟过人，特爱之，留居禁中数日。正臣能作大字，宫人有以裙带求书者，正臣书曰：“‘关睢’，后妃之德也”。上尝以梨一颗令二人分食，君卿逡巡不应，上怪，问其故，对曰：“父母在，不敢分离。”上大喜，以为皆能知其大义。翌日御便殿，俱赐童子出身。 

　　《桂苑丛谈》曰：崔英，年七岁在苻坚宫中读书，坚问：“读何书？”曰：“《孝经》。”问：“有何义？”曰：“上爱下，下敬上。”坚曰：“好。待十七必用卿为大夫。”英曰：“日月可重见；至尊不可再睹。何待后期？”坚曰：“须待十七必召卿也。”及期，拜谏议大夫。 

　　《括苍汇记》曰：陶玻，字士珩，缙云人。七岁能赋诗，善楷书。 

　　《金诗传》曰：“蔡太常珪，字正甫，七岁赋菊诗，语意惊人。日授数千言。 

　　又曰：刘神童征，字伯祥。年七岁能文，道陵召入宫，赋“凤凰来仪”二首，称旨，赐经童出身。 

　　《桐江诗话》曰：黄山谷，七岁作“牧童诗”云：“骑牛远远过前村，吹笛风斜隔陇闻。多少长安名利客，机关用尽不如君。” 

　　杜甫诗曰：“七龄思即壮，开口咏凤凰。” 

　　【八岁】 

　　《后汉书》曰：承宫，字少子，琅邪姑幕人。年八岁为人牧系。乡里徐子盛者以《春秋经》授诸生数百人。宫过，息庐下，乐其业，因就听经，遂请留门下为诸生拾薪。执苦数年，勤学不倦。经典既明，乃归家教授。 

　　《魏志注》曰：任昭先，名嘏，乐安博昌人，世为著姓。夙智早成。故乡人为之语曰：“蒋氏翁，任氏童。”嘏八岁丧母，号泣不绝声，自然之哀同于成人。故幼以至性见称。 

　　《吴志注》曰：山阴丁览，字孝连。八岁而孤，家又单微，清身立行，用意不苟，推财从弟，以义让称。 

　　《晋书》曰：谢尚，字仁祖。八岁神悟夙成。父鲲尝携之送客，或曰：“此儿一座之颜回也。”尚应声曰：“坐无尼父，焉别颜回？”席宾莫不叹异。 

　　又曰：盛彦，字翁子，广陵人也。少有异才，八岁诣吴太尉戴昌，昌赠诗以观之，彦于座答之辞，甚慷慨。 

　　又（载记）曰：刘曜，字永明。年八岁从元海猎于西山，遇雨止树下，迅雷震树，人莫不颠仆，曜神色自若。元海异之，曰“此吾家千里驹也。” 

　　《梁书》曰：王佥，字公会，锡第五弟也。八岁丁父忧，哀毁过礼。 

　　又曰：范云，字彦龙，南乡舞阴人，晋平北将军六世孙也。年八岁遇宋豫州刺史殷炎于涂，炎异之，要就席。云风姿应对，傍若无人。炎令赋诗，操笔便就，坐者叹焉。 

　　又曰：王规，字威明，琅邪临沂人。八岁丁所生母忧，居丧有至性。太尉徐孝嗣每见必为之流涕，称曰“孝童”。 

　　又曰：何子季，年八岁居忧，哀毁若成人。 

　　《陈书》曰：谢贞，字元立。八岁尝为“春日闲居”五言诗。从舅尚书王筠奇其有佳致，谓所亲曰：“此儿方可大成，至如‘风定花犹落’，乃追步惠连矣。”由是名辈知之。 

　　《南史》曰：任昉，字彦升，乐安博昌人也。父遥，齐中散大夫。昉八岁能属文，自制“月仪”，辞意甚美。褚彦回尝谓其父曰：“闻卿有令子，相为喜之，所谓百不为多，一不为少。”由是闻声籍甚。 

　　《魏书》曰：宋繇，字礼业。八岁伯母张氏卒，居丧过礼。繇少而有志尚，喟然谓妹夫张彦曰：“门户倾覆，负荷在繇，不衔胆自励，何以继承先业？”遂随彦至酒泉，追师就学，闭室诵书，昼夜不倦。博通经史，诸子群言靡不览综。 

　　《隋书》曰：何妥，字栖凤，西城人。八岁游国子学。助教顾良戏之曰：“汝既姓何，是荷叶之荷，河水之河？”应声答曰：“先生姓顾，是眷顾之顾，是新故之故？”众咸异之。 

　　《唐书》曰：孔颖达，字仲达，冀州衡水人。八岁就学，诵记日千余言，暗记“三礼”义宗。 

　　《宋史》曰：范纯仁，字尧夫。八岁能讲所授书。 

　　又曰：蔡元定，字季通。八岁能诗，日记数千言。父发，博览群书，号牧堂老人，以《程氏语录》、《邵氏经世》、《张氏正蒙》授元定曰：“此孔孟正脉也。”元定深涵其义。 

　　又曰：刘恕，字道源，筠州人。八岁时坐客有言孔子无兄弟者，恕应声曰：“‘以其兄之子妻之’”。一坐惊异。 

　　《元史》曰：岳柱，字正所，一字兼山。方八岁，观画师何澄画“陶母剪发图”。岳柱指陶母手中金钏诘之曰：“金钏可易酒，何用剪发为也？”何大惊，即易之。 

　　《明史》曰：何景明，字仲默，信阳人。八岁能古文。 

　　《续文献通考》曰：程敏政，八岁以神童荐，英宗试“圣节及瑞雪”诗并“经义”各一篇，援笔立就。诏读书翰林院，官给廪馔。 

　　又曰：元阴幼遇，奉新人，八岁中九经科。 

　　《搜神记》曰：罗威，字德仁。八岁丧父，事母性至孝。 

　　《名山藏》曰：卓晚春，莆田人。八岁善算，虽累千万不爽言，休咎皆奇中。 

　　《芝田录》曰：李义甫，八岁举神童。文皇在上林，有搏得乌者，义甫进“乌诗”曰：“日里扬明采，琴中伴夜啼。上林如许树，不借一枝栖。”上曰：“朕将以全树借汝矣。” 

　　《广漠野语》曰：待诏周清诚，八岁时邻人见晒曲屋上，出对曰：“屋上直晒两行曲。”应曰：“门前低叫一声高。”盖适卖糕者过也。 

　　《谵生堂藏书约》曰：向朗，年八岁即手自校书，刊定谬误，潜心典籍，积聚篇卷，冠于一时。 

　　《尧山堂外纪》曰：戴大宾，八岁游泮。 

　　《方正学先生年谱》曰：元至正二十四年甲辰，先生年八岁，读书见册中载圣贤名字或圣贤、良相将形貌，即有愿学之心。 

　　《容台集》曰：周郎八岁书“兰亭”、“曹娥”，端劲、风逸，有“二王”笔意。虽纸成堆、笔成冢者未能过也。 

　　【九岁】 

　　《后汉书》曰：黄香，字文强，江夏安陆人也。九岁失母，思慕憔悴，殆不免丧。乡人称其至孝。 

　　又曰：杨厚，字仲桓，广汉新都人也。母初与前妻子博不相安，厚年九岁，思令和亲，乃托疾不言不食，母知其旨，瞿然改意，恩养加焉。 

　　又曰：申屠蟠，宇子龙，陈留外黄人也。九岁丧父，哀毁过礼。 

　　《魏志》曰：司马朗，字伯达，河内温人也。年九岁，人有道其父字者，朗曰：“慢人亲者不敬其亲也。”客谢之。 

　　《晋书》曰：刘殷，字长盛，新兴人也。殷曾祖母王氏盛冬思堇而不言，食不饱者一旬矣。殷怪而问之，得其故。时年九岁，乃诣泽中恸哭，声不绝者半日。忽若有人云：“止声。”殷收泪视地，见有堇生，因得斛余而归。食而不减，至时堇生乃尽。 

　　又曰：王延，字延元，西河人也。九岁丧母，泣血三年几至灭性。每至忌日则悲啼一旬。 

　　又曰：范乔，字伯孙。九岁讲学，在同辈之中言无媟辞。 

　　《梁书》曰：裴子野，字几原。年九岁祖母亡，泣血哀恸，家人异之。 

　　又曰：陆云公，九岁读《汉书》略能记忆。从祖倕，沛国刘显质问十事，云公对无所失。 

　　《陈书》曰：虞荔，字山披，会稽余姚人也。幼聪敏有志操。九岁随从伯阐候太常陆倕。倕问“五经”，凡有十事，荔随问辄应，无有遗失。倕甚异之。 

　　《隋书》曰：陆爽，字开明，魏郡临漳人也。少聪敏。年九岁就学，日诵二千余言。齐尚书仆射杨遵彦见而异之，曰：“陆氏代有人焉。” 

　　又曰：于仲文，字次武，建平公义之兄子。父实，周大佐辅、燕国公。仲文少聪敏，髫龀就学，耽阅不倦。其父异之，曰；“此儿必兴吾宗矣。”九岁尝于云阳宫见周太祖，太祖问曰：“闻儿好读书，书有何事？”仲文对曰：“资父事君，忠、孝而已。”太祖甚嗟叹之。 

　　又曰：辛彦之，陇西狄道人也。父灵辅，周渭州刺史。彦之九岁而孤，不交非类，博涉经史，与天水牛宏同志好学。 

　　《北史》曰：任城王澄庶长子顺，字子和。年九岁师事乐安陈丰，初书王羲之《小学篇》数千言，昼夜诵之，旬有五日，一皆通彻。丰奇之，白澄曰：“丰十五从师迄于白首，耳目所经未见此，比江夏黄童不得无双也。 

　　又曰：郑述祖，父为衮州于郑城南小山起斋亭，刻石为记，述祖时年九岁。及为刺史，往寻旧迹，得一破石，有铭云：“中岳先生郑通昭之白云堂”。述祖对之呜咽，悲动群僚。 

　　《唐书》曰：王勃，字子安，绛州龙门人。九岁得颜师右注《汉书》，读之作指瑕，以挞其失。 

　　《宋史》曰：王禹偁，字元之，济州钜野人。九岁能文，毕士安见而器之。 

　　又曰：孙固，字和父，郑州管城人。九岁读《论语》，曰：“吾能行此。” 

　　又曰：元绛，字厚之。九岁谒荆南太守，试以三题，上诸朝。 

　　又曰：王应麟，字伯厚，庆元府人。九岁通“六经”。 

　　《金史》曰：范拱，字清叔，济南人。九岁能属文，深于“易”学。 

　　《元史》曰：吴澄，字幼清。九岁从郡子弟试乡校，每中前列。 

　　又曰：韩性，字明善。九岁通《小戴礼》，作《大义》，操笔立就，文意苍古。老生宿学称异焉。 

　　《明史》曰：邹元标，字尔瞻，吉水人。九岁通“五经”。 

　　又曰：归有光，字熙甫，昆山人。九岁能属文。 

　　《续文献通考》曰：元，安滔，九岁以经童登第。 

　　《搜神记》曰：汉时宏农杨宝，年九岁到华阴山北见一黄雀为鸱枭所搏，坠于树下为蝼蚁所困，宝凶愍之，取归置巾箱中食以黄花。百余日，毛羽成，朝去暮还。一夕三更，宝读书未卧，有黄衣童子向宝再拜曰：“我西王母使者，昔使蓬莱，不慎为鸱枭所搏，君仁爱见拯，实感盛德。”乃以白环四枚与宝曰：“令君子孙洁白，位登三事，当如此环。” 

　　《世说》曰：梁国杨氏子，九岁，甚聪慧。孔君平诣其父，父不在，乃呼儿出，为设果，果有杨梅，孔指以示儿曰：“此是君家果。”儿应声答曰：“未闻孔雀是夫子家禽。” 

　　又曰：徐孺子，年九岁，常月下戏。人语之曰：“若令月中无物，极当明矣。”徐曰：“不然，譬如人眼中有瞳子，无此可不暗乎？” 

　　《涌幢小品》曰：汪洙，字德温，鄞县人也。九岁善诗，上官闻而召见，时衣短褐以进。问曰：“神童衫子何短耶？”应声曰：“神童衫子短，袖大惹春风。未去朝天子，先来谒相公。”世以其诗铨补成集训蒙，为《汪神童诗》。 

　　又曰：陈祐山汝弼之子敏勋，九岁从祐山鄱阳舟中。祐山指笔架作对云：“笔架如山”。应声曰。“棋盘似路。”又曰：“苏家三父子文章可法。”对曰：“程门二兄弟德义堪尊。” 

　　《双槐岁抄》曰：董元，九岁真草楷书皆能之。 

　　《杜工部年谱》曰：开元八年庚申，九岁。“壮游诗”云：“九龄书大字，有作成一囊。” 

　　《后村诗话》曰：李昪为徐温养子，年九岁，温令咏灯，昪云：“一点分明值方金，开时谁怕冷风侵。主人若也勤挑拨，敢向尊前不尽心。”徐不复以常儿待之。 

　　【十岁】 

　　《后汉书》曰：孔融，字文举，鲁国人，孔子二十世孙也。父伷，太山都尉。融幼有异才，年十岁随父诣京师，时河南李膺以简重自居，不妄接士，宾客刺外，自非当世名人及与通家，皆不得白。融欲观其人，故造膺门，语门者曰：“我是李君通家子弟。”门者言之，膺请融问曰：“高明祖父尝与仆有恩旧乎？”融曰：“然。先君孔子与君先人李老君同德比义而相师友，则融与君累世通家。”众坐莫不叹息。大中大夫陈炜后至，坐中以告炜，炜曰：“夫人小而聪了，大未必奇。”融应声曰：“观君所言，将不蚤慧乎？”膺大笑曰；“高明必为伟器！” 

　　《晋书》曰：卫瓘，字伯玉，河东安邑人也。父觊，魏尚书。瓘年十岁丧父，至孝过人。性真静有明理，以明识清允称，袭父爵阌乡侯。 

　　又曰：裴秀，字秀彦。叔父徽有盛名，宾客甚众。秀年十岁，有诣徽者出则过秀，然秀母贱，嫡母宣氏不之礼，尝使进馔于客，见者皆为之起。秀母曰：“微贱如此，当应为小儿故也。”宣氏知之，后遂止。 

　　《宋书》曰：蔡兴宗，字兴宗。年十岁失父，哀毁有异凡童。父廓，罢豫章郡还，起二宅，先成东宅与弟轨。廓亡，而馆宇未立。轨罢长沙郡还，送钱五十万以补宅直，兴宗年十岁，白母曰：“一家由来丰俭必共，今日宅价不宜受也。”母悦而从焉。轨有愧色，谓其子淡曰：“我年六十，行事不如十岁小儿。 

　　《梁书》曰：谢朏，字敬冲。十岁能属文。庄游土山赋诗，使朏命篇，朏揽笔便就。琅邪王景文谓庄曰：“贤子足称神童。” 

　　又曰：韩怀明，上党人也。年十岁，母患尸疰，每发辄危殆。怀明夜于星下稽颡祈祷，时寒甚切，忽闻香气，空中有人语曰：“童子母须臾永差，无劳自苦。”未晓而母豁然平复，乡里异之。 

　　《陈书》曰：周宏正，字思行，汝南安城人。年十岁通《老子》、《周易》。叔父舍每与谈论辄异之曰：“观汝神情颖悟，清理警发，后世知名当出吾右。 

　　《南史》曰：谢惠连，年十岁能属文。族兄灵运嘉赏之，云：“每有篇章，对惠连辄得佳语。尝于永嘉西堂思诗，竟日不就，忽梦见惠连，即得‘池塘生春草’，大以为工。尝云此语有神功，非吾语也。” 

　　《北齐书》曰：邢邵，字子才。十岁便能属文。雅有才思，聪明强记，日诵万余言。族兄峦有人伦鉴，谓子弟曰：“宗室中有此儿，非常人也。” 

　　又曰：赵彦深，本名隐，避齐庙讳故以字行。年十岁曾候司徒崔光，光谓宾客曰：“古人观眸子以知人，此人当必远至。 

　　《隋书》曰：韦世康，京兆杜陵人也。幼而沈敏有器度。年十岁州辟主簿。 

　　《唐书》曰：宗室戡，渤海敬王奉慈七世孙。年十岁许即好学。大寒掇薪自炙，夜无然膏默念所记。 

　　又曰：韦陟，字殷卿，甫十岁授温王府东阁祭酒、朝散大夫。风格方整，善文辞，书有楷法，一时知名士皆与游。 

　　又曰：韩思复，字绍忠，京兆长安人。祖伦，贞观中历左卫率，封长山县男。思复少孤，年十岁，母为语父亡状，感咽几绝。伦特爱之，尝曰：“此儿必大吾宗。”然家富有金玉、车马、玩好未尝省，笃学，举秀才，高第。 

　　又曰：萧颖士，字茂挺。十岁补太学生，观书一览即诵。通百家谱系，书籀学。 

　　又曰：颜元孙，字聿修。颜子三十九世孙。年十岁试《石榴赋》，立就。 

　　《宋史》曰：鞠咏，字咏之，开封人。十岁而孤。好学自立。 

　　又曰：范纯祐，字天成。方十岁能读诸书、为文章，藉藉有称。父仲淹守苏州，首建郡学，聘胡瑗为师，瑗立学规良密，生徒数百多不率教，仲淹患之。纯幼尚未冠，辄日入学齿诸生之末，尽行其规，诸生随之，遂不敢犯。自是苏学为诸郡倡。 

　　又曰：邵亢，字兴宗，丹阳人。幼聪发过人，方十岁，日诵五千言，赋诗豪纵。乡先生见者皆惊伟之。 

　　又曰：苏轼，字子瞻，眉州眉山人。生十年，父洵游学四方，母程氏亲授以书。闻古今成败辄能语其要。程氏读东汉《范滂传》，慨然太息，轼请曰：“轼若为滂，母许之否乎？”程氏曰：“汝能为滂，吾顾不能为滂母耶？” 

　　又曰：綦崇礼，字叔厚，高密人。幼颖迈，十岁能作邑人墓铭，父见大惊曰：“吾家积善之报其在兹乎！” 

　　又曰：汪应辰，字圣锡。十岁能诗。游乡校，郡博士喻樗戏之曰：“韩愈十三而能文，今子奚若？”应辰答曰，“仲尼三千而论道，唯公其然？” 

　　又曰：顾忻，泰兴人。十岁丧父。以母病，荤辛不入口者十载。 

　　《东都事略》曰：张昭，字潜夫，河内人也。十岁诵书数十万言。 

　　《元史》曰；张养浩，字希孟，济南人。年方十岁读书不辍，父母忧其过勤而止之。养浩昼则默诵，夜则闭户张灯窃读。山东按察使焦遂闻之，荐为东平学正。游京师献书于平章，不忽木大奇之，辟为礼都令史，仍荐入御史台。 

　　又曰：刘居敬，大都人。年十岁，继母郝氏病，居敬忧之，恳天以求代，状闻，褒美之。 

　　《明史》曰：黄润玉，字孟清，鄞人。十岁道贝遗金不拾。 

　　又曰：汪克宽，字德一，祁门人。十岁时父授以《双峰问答》之书辄有悟，乃取“四书”自定句读，昼夜诵习，专勤异凡儿。 

　　又曰：程敏政，字克勋。十岁侍父官四川，巡抚罗绮以神童荐，英宗召试，悦之，诏读书翰院，给廪馔。学士李贤、彭时咸爱重之，妻以女焉。 

　　又曰：邵宝，字国贤。甫十岁，母疾，为文告天，愿减己寿延母年。 

　　又曰：陈际泰，字大士，临川人。家贫，不能从师又无书，时取旁舍儿书，屏人窃读。从外兄所获《书经》四角已漫灭且无句读，自以意识别之，遂通其义。十岁于外家药笼中见《诗经》，取而疾走，父见之，怒督往田，则携至田所，踞高阜而哦，遂毕生不忘。 

　　《汝南志》曰：刘黄裳十岁寓长安，赋京都诸篇。 

　　《武夷山志》曰：白玉蟾，号琼琯，本姓葛，名长庚。大父有兴董教琼州而生真人于琼，冒白姓。天资聪敏，髫齓时背诵“九经”，十岁来广城应童子科，主司命赋《织机诗》。 

　　《拾遗记》曰：汉贾逵年十岁乃暗诵“六经”。姊谓逵曰：“吾家穷困，不曾有学者入门，汝安知天下有《三坟》《五典》而诵无遗句耶？”逵曰：“忆姊共抱逵往篱下听邻家读书，今万不失一。”乃剥庭中桑皮以为笺，或题于扉屏且诵且记，期年经史便通。 

　　《云仙杂记》曰：蔡澄十岁时，父若无纸，澄乃烧糠协竹为之以供文。澄小字“洪儿”，乡人号“洪儿纸”。 

　　《耆旧续闻》曰：东坡十岁时侍老苏侧，诵欧阳公《谢对衣金带马表》，因令坡拟之，其间有“匪伊垂之带有余；非敢后也马不进”。老苏笑曰：“此子他日当自用。”至元祐中，再召入院为《承旨谢表》，乃益以两句云：“枯羸之质匪伊垂之而带有余；敛退之心非敢后也而马不进。” 

　　《群谈采余》曰：明温州任道逊，年十岁，以善书贡入京，英宗令书“龙凤”二字，甚工，乃出对云：“九重殿上书龙凤。”对曰：“百尺楼头望斗牛。”上喜，赐予甚厚。时朝臣某足成一诗云：“年比甘罗少二周，山川毓秀出温州。九重殿上书龙凤，百尺楼头望斗牛。金马玉堂身已贵，青灯黄卷业还修。他时大展经纶手，重沐恩波拜冕旒。” 

　　《史纂左编》曰：谭处端十岁学诗，一日其所亲指木架葡萄令作诗，有云：“一朝行上青龙架，见者人人仰面看。”众喜其蕴藉。 

　　《方正学先生年谱》曰：元至正二十六年丙午，先生年十岁，日读书盈寸。 

　　李白《上安州裴长史书》曰：白十岁观百家，轩辕以来颇得闻矣。 

　　《元氏长庆集》曰：严童子，司空孙，字照郎。十岁能赋诗，往往有奇句，书题有成人风。元稹赠严童子诗云：“十岁佩觿娇稚子，八行飞札老成人。” 

　　《竹坡诗话》曰：南徐刁氏子，字麟游。十岁赋《竹马诗》云：“小儿骑竹作骅骝，犹是东西意未休。我已童心无一在，十年浑付水东流。” 

　　●卷下 

　　【十一岁】 

　　《后汉书》曰：邴原，字根矩，北海朱虚人也。原十一而丧父，家贫蚤孤。邻有书舍，原过其旁而泣，师曰：“童子苟有志，我徒相教，不求资也。”于是遂就书，一冬之间诵《孝经》、《论语》。 

　　《梁书》曰：傅昭，字茂远。十一，雍州刺史袁顗尝来昭所，昭读书自若，神色不改，顗叹曰：“此儿神情不凡，必成佳器。” 

　　又曰：孔休源。字庆绪。会稽山阴人。年十一而孤，居丧尽礼，每见父手所写书必哀恸流涕不能自胜。 

　　又曰：刘歊，字士光。十一读庄子《逍遥》篇曰：“此可解耳。”客因问之，随问而答，皆有情理，家人每异之。 

　　又曰：吉翂，字彦霄，冯翊莲勺人。年十一，遭所生母忧，水浆不入口，亲党异之。 

　　《隋书》曰：杨尚希，宏农人也。父承宾，商、直、浙三州刺史。尚希龆齓而孤。年十一，辞母请受业长安，涿郡卢辩见而异之，令入太学。专精不倦，同辈皆共推服。 

　　《唐书》曰；韦温，字宏育。十一举“两经”及第，以拔萃高等补咸阳尉。父愕然，疑假权谒进，召而试诸廷，文就无留思，喜曰：“儿无愧矣。” 

　　《宋史》曰：杨亿，字大年。年十一，太宗闻其名，诏江南转运使张去华就试词艺，送阙下连三日，得对试诗赋五篇，下笔立成，太宗深加赏异，命内侍都知王仁睿送至中书，又赋诗一章。 

　　又曰：安焘，字厚卿，开封人。年十一从学里中，羞与群儿伍。闻有老先生聚徒，往师之，先生曰：“汝方为诵数之学，未可从吾游，当群试省题一诗，中选乃置汝。”焘无难色，诗成，出诸生上，由是知名。 

　　《东都事略》曰：宋白，字素臣，大名人也。年十一善属文，举进士又举拔萃，科授著作佐郎。 

　　《金史选举志》曰：明昌元年，益都府申：“童子刘住儿年十一岁，能诗赋、诵六经，所书行草颇有法，孝行夙成。乞依宋童子李淑，赐出身且加以恩诏。”上召至内殿，试《凤凰来仪》赋、《鱼在藻》诗，又令赋《旱》诗，上嘉之，赐本科出身，给钱粟、官舍，令肄业太学。 

　　《明史》曰：何乔新，字廷秀，江西广昌人。年十一时侍父京邸修撰。周旋过之，乔新方读《通鉴续编》，旋问曰：“书法何如纲目？”对曰：“吕文焕降元不书叛；张世杰溺海不书死节；曹彬、包拯之卒不书其官；而纪羲、轩，多采怪妄，似未有当也。”旋大惊异。 

　　又曰：沈周，字启南，长洲人。年十一游南都，作《百韵诗》上巡抚，侍郎崔恭面试《凤凰赋》，援笔立就，恭大嗟异。 

　　《续归田录》曰：苏州童子刘少逸，年十一，文词精敏有老成体。其师潘阆携见长洲宰王元之、吴县宰罗思纯，二公名重当时，疑未之信，因与联句。思纯曰：“无风烟焰直。”少逸曰：“有月竹阴寒。”又曰：“日移竹影侵棋局。”少逸曰：“风递花香入酒尊。”元之曰：风雨江城暮。”少逸曰：“波涛海寺秋。”元之曰：“一回酒渴思吞海。”少逸曰：“几度诗狂欲上天。”凡数十联皆敏，二公惊异，闻于朝，赐进士及第。 

　　《侯鲭录》曰：王平甫年十一过洪州，有《滕王阁诗》。 

　　杨载《赵公行状》曰：公讳孟頫，字子昂，姓赵氏，魏公第七子也。魏公薨，公始十一岁，生母邱夫人董公使为学，曰：“汝幼孤，不能自强于学问终无以顗成人，吾世则亦已矣。”语已，泪下沾襟。公由是刻厉，昼夜不休。性诵敏，书一目辄成诵。 

　　【十二岁】 

　　《战国策》曰：文信侯欲使张唐相燕，弗肯行。少庶子甘罗请行，文信侯叱：“去之！”甘罗曰：“夫项橐生七岁为孔子师，今臣生十二年于兹矣，君其试臣，奚以遽叱言也？”乃见张卿，说而行之。甘罗还报，秦封罗为上卿。 

　　《汉书》曰：东方朔，字曼倩，平原厌次人也。武帝初即位，征天下，举方正贤良文学材力之士。朔上书曰：“臣朔，少失父母，长养兄嫂。年十二，学书三冬，文史足用。” 

　　又曰：马援，字文渊，扶风茂陵人。三兄况、余、员并有才能，王莽时皆为二千石。援年十二而孤。少有大志，诸兄奇之。尝受《齐诗》，意不能守章句，乃辞况，欲就边郡田牧，况曰：“汝大才当晚成，良工不示人以朴，且从所好。 

　　又曰：郑众，字仲师。年十二从父受《左氏春秋》，精力于学，明《三统历》，作《春秋杂记条例》，兼通《易》、《诗》，知名于世。 

　　又曰：“鲁恭，字仲康，扶风平陵人。父某，建武初为武陵太守，卒官时，恭年十二，弟丕七岁，昼夜号踊不绝声，郡中赙赠无所受，乃归服丧，礼过成人，乡里奇之。 

　　又曰：荀爽，字慈明，一名谞。年十二能通《春秋》、《论语》。太尉杜乔见而称之曰：“可为人师。”爽遂耽思经书，庆吊不行，征命不应。颍川为之语曰：“荀氏八龙，慈明无双。” 

　　又曰：黄香，字文强，江夏安陆人也。年十二，刘护闻而召之，甚见爱敬。香家贫，内无仆妾，躬执苦勤，尽心奉养，遂博学经典，究精道术，能文章。京师号曰“天下无双，江夏黄童。” 

　　又曰：吴祐，字季英，陈留长垣人也。父恢为南海太守。祐年十二随从到官，恢欲杀青简以写经书。祐谏曰：“今大人逾越五岭，远在海滨，其俗诚陋，然旧多珍怪，上为国家所疑，下为权威所望。此书若成，则载之兼两。昔马援以薏苡兴谤；王阳以衣囊徼名，嫌疑之间诚先贤所慎也。”恢乃止，抚其首曰：“吴氏世不乏季子矣。” 

　　华峤《后汉书》曰：桓典十二丧父母，事叔母如事亲。立廉操，不取于人，门生故束问遗一无所爱。 

　　《晋书》曰：羊祜，字叔子，泰山南城人也。年十二丧父，孝思过礼，事叔父甚谨。尝游汶水之滨，遇父老谓之曰：“孺子有好相，年未六十必建大功于天下。”即而去，莫知所在。 

　　又曰：羊欣，字敬元，泰山南城人也。父不疑，桂阳太守。欣少靖默，无竞于人，美言笑，善容止，泛览经籍，尤长隶书。不疑初为乌城令，欣时年十二，时王献之为吴兴太守，甚知爱之，献之尝夏月入县，欣着新绢裙昼寝，献之书裙数幅而去。欣本工书，因此弥善。 

　　《梁书》曰：韦爱，字孝友。年十二尝游京师，值天子出游，老幼争观，爱独端坐读书，手不释卷。 

　　又曰：王瞻，字思范。年十二居父忧，以孝闻。 

　　又曰：陈昕，字君章，十二随父入洛，于路遇疾还京师。诣鸿胪卿朱异，异访北间形势，昕聚土画地，指麾分别，异甚奇之。 

　　《陈书》曰：顾野王，字希冯，年十二随父之建安，撰《建安地记》二篇。 

　　《魏书》曰：房景先，字光胄，清河绎幕人。幼孤，贫无资，从师其母，自授《毛诗》、《曲礼》。年十二，昼则樵苏，夜诵经史，自是精勤，遂大通赡。 

　　又曰：祖莹，字元珍。年十二为中书学生，好学耽书，以昼继夜，父母恐其成疾，禁之，不能止。常密于灰中藏火，驱逐童仆，父母寝睡之后燃灯读书，以衣被蔽塞窗户，恐漏光明为家人所觉。由是声誉甚盛，内外亲属呼为“圣小儿”。尤好属文，中书监高允每叹曰：“此子才器非诸生所及，终当远至。” 

　　《北齐书》曰：颜之推，字介，琅邪临沂人。年十二博览群书，无不该洽，词情典丽，甚为西府所称。 

　　《周书》曰：泉企，字思道，上洛丰阳人。年十二，乡人皇平、陈合等三百余人诣州，请企为县令，州为申上。时吏部尚书郭祚以企年少，未堪宰民，请别选遣，终此一限，令企代之。魏宣武帝诏曰：“企向成立，且为本乡所乐，何为舍此世袭，更求一限？”遂依所请。企虽童幼，而好学恬静，百姓安之。 

　　《隋书》曰：尔朱敞，字乾罗，秀容契胡人，尔朱荣之族子也。父彦伯，官至司徒、博陵王。齐神武帝韩陵之捷尽诛尔朱氏，敞小，随母养于宫中，及年十二，自窦而走，至大街见童儿群戏者，敞解所着绮罗之服易衣而遁，追骑寻至，初不识敞，便执绮衣儿比究问，知非。会已暮，由是得免。 

　　《旧唐书》曰：褚无量，字宏度，杭州盐官人也。家近临平湖，时湖中有龙斗，倾里闬就观之，无量时年十二，读书晏然不动。 

　　又曰：柳公权，字诚悬，公绰弟也。十二，工辞赋。《宋史》曰：曾巩，字子固，建昌南丰人。年十二试作“六论”，援笔而成，辞甚伟。 

　　又曰：赵上交子曮，字可畏。十二能属文，与兄晙同举进士。 

　　又曰：王安国，宇平甫。年十二出所为诗、铭、论、赋数十篇示人，语皆警拔，遂以文章称于世。 

　　又曰：陆游，字务观，越州山阴人。年十二能诗文，荫补登仕郎，锁厅荐送第一。 

　　又曰：周尧卿，字子俞，道州永明人。年十二丧父，忧戚如成人。见母则抑情忍哀，不欲伤其意，母知而异之，谓族人曰：“是儿爱我如此，多知孝养矣。”卒能如母之言。 

　　《元史》曰：刘诜，字桂翁，吉安庐陵人。年十二作为科场，律赋、论策之文蔚然有老成气象。 

　　《明史》曰：杨廷和，字介夫，新都人。年十二举于乡。 

　　又曰：杨慎，字用修。十二拟作《古战场文》、《过秦论》，长老惊异。入京赋《黄叶诗》，李东阳见而嗟赏，令受业门下。 

　　又曰：薛瑄，字德温，河津人。父贞，洪武初领乡荐，为元氏教谕。瑄性颖敏，甫就塾，授诗书辄成诵。及贞改任荥阳，瑄侍行，时年十二，以所作诗赋呈监司，监司奇之。 

　　《文献通考》曰：宋真宗景德二年童科，大名府进士姜盖年十二。 

　　【十三岁】 

　　《后汉书》曰：邓禹，字仲华，南阳新野人。年十三见光武，知非常人，遂相亲附。 

　　《后汉书》曰：邓禹，字仲华，南阳新野人。年十三见光武，知非常人，遂相亲附。 

　　又曰：丁鸿，字孝公，颖川定陵人。年十三从桓荣受欧阳《尚书》，三年而明章句，善论难，为都讲。 

　　又曰：杜根，字伯坚，颖川定陵人。父安，字伯夷。年十三入太学，号曰“奇重”。京师贵戚慕其名，或遗之书，安不发，悉壁藏之，及后，捕案贵戚宾客，安开壁出书，印封如故，竟不离其患，时人贵之。 

　　又曰：孔融，字文举，鲁国人。年十三丧父，哀悴过毁，扶而后起，州里归其孝性。 

　　又曰：班固年十三，王充见之，拊其背谓彪曰：“此儿必记汉事。 

　　又曰：阚泽，字德润，年十三梦见名字炳然在月中。 

　　《魏志》曰：荀攸，字公达，彧从子也。少孤。及昙卒，故吏张权求守昙墓，攸年十三，疑之，谓叔父衢曰：“此吏有非常之色，殆将有奸，衢寤，乃推问，果杀人亡命。由是异之。 

　　又，〈注〉曰：赵昱，年十三母尝病，经涉三月，星惨戚消瘠至目不交睫。握粟出卜，祈祷泣血，乡党称其孝。 

　　《晋书》曰：罗宪，字令则，襄阳人也。年十三能属文，蚤知名。师事谯周，周门人称为“子贡”。 

　　又曰：高嵩，字茂炎，广陵人也。父悝少孤，事母以孝闻。年十三值岁饥，悝菜蔬不厌，每致甘肥于母，抚幼弟以友爱称。 

　　又曰：王羲之，字逸少。年十三尝谒周顗，顗察而异之。时重“牛心炙”，坐客未啖，顗先割啖羲之，于是始知名。 

　　又曰：褚陶，字季雅，吴郡钱塘人。年十三作《鸥鸟》、《水硙》二赋，见者奇之。 

　　又曰：赵至，字景真，代郡人，寓居洛阳缑氏。令初到官，至年十三，与母同观，母曰：“汝先世本非微贱，尔后能如此否？”至感母言，诣师受业，闻父耕叱牛声，投书而泣，师怪，问之，至曰：“我小，未能荣养，使老父不免勤苦。”师甚异之。 

　　二赋，见者奇之。 

　　又曰：赵至，字景真，代郡人，寓居洛阳缑氏。令初到官，至年十三，与母同观，母曰：“汝先世本非微贱，尔后能如此否？”至感母言，诣师受业，闻父耕叱牛声，投书而泣，师怪，问之，至曰：“我小，未能荣养，使老父不免勤苦。”师甚异之。 

　　又曰：王接，字祖游，河东猗氏人，汉京兆尹尊十世孙也。渤海刘原为河东太守，好奇，以旌才为务。同郡冯收荐王接于原曰：“窃见处士王接，岐嶷隽异，十三而孤，居丧尽礼，学过目而知，义触类而长，斯玉铉之妙味，经世之徽猷也。” 

　　《宋书》曰：王镇恶，年十三而苻氏败亡，关中扰乱，流寓崤、渑之间。尝寄食渑池人李方家，方善遇之，谓方曰：“若遭遇英雄主，要取万户侯，当厚相报！”方答曰：“君丞相孙，人才如此，何患不富贵？至时愿见用为本县令足矣。”后果践所言。 

　　《梁书》曰：冯道根，字巨基，广平酂人也。少孤家贫，佣赁以养母。行得甘肥，不敢先食，必还以进母。年十三，以孝闻于乡里。 

　　又曰：江紑，字含洁，济阳考城人也。年十三，父蒨患眼，紑侍疾将期月，衣不解带。夜梦一僧云：“患眼者饮慧眼水必差。”及觉，莫能解。紑第三叔禄与草堂寺智者法师善，往访之，智者曰：“《无量寿经》云：‘慧眼见真，能渡彼岸。’”父蒨乃舍同夏县界牛屯里舍为寺，以“慧眼”为名，乃就创造泄故井，井清冽异于常泉，依梦取水浇眼及煮药，因此遂差，时人谓之“孝感”。 

　　又曰：刘杳，字士深，平原人也。十三，丁父忧，每哭哀感行路。 

　　《陈书》曰：陆从典，字由仪。年十三作《柳赋》，其词甚美。 

　　又曰：谢贞，字元正。年十三略通“五经”大旨，尤善《左氏传》，工草、隶、虫篆。 

　　又曰：张正见，字见赜，清河东武城人。年十三献颂，简文深赞赏之。 

　　《南史》曰：江淹，字文通，济阳考城人也。年十三时孤贫，常采薪以养母。曾于樵所得貂蝉一具，将鬻以供养，其母曰：“此汝之休征也，汝才行若此，岂常贫贱也？可留待得侍中著之。” 

　　又曰：纪少瑜，字幼玚，丹阳秣陵人。十三能属文。尝梦陆倕以一束青镂管笔授之，其文因此遂进。 

　　《魏书》曰：宋隐，字处默，西河介休人。年十三便有成人之志，专精好学，不以兵难易操。 

　　又曰：李谧，字永和，涿郡人。相州刺史安世之子。十三通《孝经》、《论语》、《毛诗》、《尚书》，历数之术尤尽其长，州闾乡党有“神童”之号。 

　　《北齐书》曰：王纮，字师罗，太安狄那人也。颇爱文学。性机敏，应对便捷。年十三见扬州刺史太原郭元贞，元贞抚其背曰：“汝读何书？”对曰：“诵《孝经》。”曰：“《孝经》云何？”曰：“在上不骄，为下不乱。”元贞曰：“吾作刺史岂其骄乎？”纮曰：“公虽不骄，君子防 

　　未萌，亦原留意。”元贞称善。 

　　又曰：徐之才，丹阳人。年十三召为太学生，粗通《礼》、《易》。彭城刘孝绰、河东裴子野、吴郡张嵊等每共论《周易》及《丧服仪》，酬应如响，咸共叹曰：“此神童也！”孝绰又云：“徐郎燕颔有班定远之相。” 

　　《周书》曰：柳虯，字仲蟠。年十三便专精好学。时贵游子弟就学者并车服华盛，唯虯不事容饰，遍授“五经”，略通大义，兼博涉子、史，雅好属文。 

　　又曰：柳庆，字更兴。年十三因曝书，父僧习谓庆曰：“汝虽聪敏，吾未经特试，乃令庆于杂赋集中取赋一篇，千有余言，庆立读三遍便即诵之无遗漏。 

　　《隋书》曰：薛道衡，字元卿。年十三，讲《左氏传》，见子产相郑之功，作《国侨赞》，颇有词致，见者奇之。 

　　又曰：刁冲，字文朗，渤海饶安人。十三而孤，孝慕过人。 

　　又曰：裴侠，字嵩和。年十三遭父忧，哀毁有若成人。将择葬地而行，空中有人曰：“童子何悲，葬于桑东封公侯。”侠惧，以告其母，母曰：“神也！吾闻鬼神福善，尔家未尝有恶，当以吉祥告汝耳。”时侠宅侧有大桑林，因葬焉。 

　　《唐书》曰：张九龄，字子寿。十三以书干广州刺史王方庆，方庆叹曰：“是必致远。”会张说谪岭南，一见厚遇之。 

　　《宋史》曰：范质，字文素。十三治《尚书》，教授生徒。 

　　又曰：魏仁浦，字道济。幼孤贫，母为假黄缣制暑服。仁浦年十三，叹曰：“为人子不克供养，乃使慈母求贷以衣我，我能安乎？”因慷慨泣下，辞母诣洛阳。济河，沉衣中流，誓曰：“不贵达不复渡此！” 

　　又曰：陈彭年，字永年，抚州南城人。年十三著《皇纲论》万余言，为江左名辈所赏。唐主李煜闻之，召入宫令子仲宣与之游。 

　　又曰：吕陶，字元钧，成都人。蒋堂守蜀，延多士入学，亲程其文。尝得陶论，集诸生诵之，曰：“此贾谊之文也。”陶年十三，一坐皆惊 

　　又曰：王庠，字周彦，荥州人。年十三居父丧，哀愤深切，谓弟序曰：“父以直道见挤，母抚柩誓言，期我兄弟成立，赠复父官乃许归葬，相与勉之，且制科先君之遗意也。吾有志焉。遂闭户穷经史百家，书传注之学，寻师千里，究其旨归。 

　　《东都事略》曰：李淑，字献臣。年十三，献其所为文，授试校书郎。 

　　《元史》曰：安童，木华黎四世孙，霸突鲁长子也。中统初，世祖追录元勋，召入长宿卫，年方十三，位百寮上。母宏吉刺氏，昭睿皇后之姊，通籍禁中。世祖一日见之，问及安童，对曰：“安童虽幼，公辅器也。”世祖曰：“何以知之？”对曰：“每退朝，必与老成人语，未尝狎一年少，是以知之。”世祖悦。 

　　又曰：同恕，字宽甫。其先太原人，五世祖迁秦中，遂为奉元人。恕安静端凝，羁丱如成人。从乡先生学，日记数千言。年十三以《书经》魁乡校。 

　　《明史》曰：师逵，字九达，东阿人。事母至孝。年十三，母疾，思藤花菜，逵出城二十余里求得之，及归夜二鼓，遇虎，逵惊呼天，虎舍之去，母疾寻愈。 

　　《摭言》曰：王勃年十三省其父，至江西，会府帅宴于滕王阁。府帅有婿善为文章，帅欲夸之宾友，乃宿构《滕王阁序》，俟宾合而出，为若即席而就者。既会，帅果授笺请客，诸容辞，次至勃，勃受。怒其不让，乃使人伺其下笔。初报曰：“南昌故郡，洪都新府。”帅曰：“此亦老生常谈耳。”次曰：“星分翼轸，地接衡庐。”帅沉吟移晷。又曰：“落霞与孤骛齐飞，秋水共长天一色。”帅曰；“斯不朽矣！” 

　　《册府元龟》曰：李琪，字台秀。年十三，词、赋、诗、颂大为王铎所知，然亦疑其假手。一日，铎召琪父縠宴于公署，密遣人以“汉祖得三杰赋”题就其第试之，琪援笔立成，赋尾云：“得士则昌，非贤，罔共龙头之友；斯贵，鼎足之臣可重。宜哉项氏之败亡、一范增而不能用。”铎览而骇之曰：“此儿大器也，将擅文价。” 

　　《鉴诫录》曰：孟蜀侯侍中，本蒲坂人也。年方十三岁，困寐于屋檐下。是月突蒸，天将大雨，有长虹自河饮水，俄贯于童儿之口，惟其母见，不敢惊之，欲窥其变异。良久，虹自天没于童儿之口不复出矣。母俟其睡觉问其子曰：“梦中有所观否？”对曰：“适梦入河饮水，饱足而归。”母闻其言，知子必贵。 

　　《尧山堂外纪》曰：戴大宾十三中乡试，有贵公来谒其父，见戴戏庭侧尚是婴稚，以为业童子艺也，出一对曰：“月圆”。即对曰：“风扁。”问：“风何尝扁？”曰：“侧缝皆入，不扁何能？”又出一对曰：“凤鸣，”即应声曰：“牛舞。”问：“牛何尝舞？”曰：“百兽率舞，牛不在其中耶？”贵公大加叹赏，询之，即大宾也──已成乡举矣，对语皆含刺云。 

　　《中州集》曰：冯辰十三岁《雨后诗》云：“东风花外锦鸠啼，唤起西山雨一犁。绿满蔬畦人不到，桔槔闲立夕阳低。” 

　　《杨椒山先生自著年谱》曰：十三岁春，刘师辞归，乃从邸先生，讳宸，号南台。一日师出，予与诸生作布阵相战之戏，师偶来，众皆藏匿，师呼：”跪！”出对云：“藏形匿影”，对成者先起，予随对曰：“显姓扬名”，师曰：“此绝对也！”自此相爱之甚，教以作文法，治书经。 

　　“颜真卿《殷君墓碣铭》曰：君讳践酞，字伯起。年十三，日诵《左传》二十五纸。 

　　【十四岁】 

　　《家语》曰：曾子十四岁尝出薪于野，有客至，母以手扼其臂，曾子心动，弃薪驰归问母：“无恙乎？”母曰：“有客至，故扼臂以呼汝耳。” 

　　《汉书》曰：金日磾，字翁叔，本匈奴休屠王太子也，以父不降见杀，与母阏氏、弟伦俱没入官，输黄门养马，时年十四矣。久之，武帝游宴，后宫满侧。日磾等数十人牵马过殿下，莫不窃视，至日磾独不敢。日磾长八尺二寸，容貌甚严，马又肥好，上异而问之，具以本状对，上奇焉，即日赐汤沐、衣冠，拜为马监。迁侍中，驸马都尉，光禄大夫。 

　　《后汉书》曰：黄宪，字叔度，汝南慎阳人。世贫贱，父为牛医。颍川荀淑至慎阳遇宪于逆旅，时年十四，淑竦然异之，揖与语，移日不能去，谓宪曰：“子吾之师表也。” 

　　《魏志注》曰：曹纯，字子和。年十四而丧父，与同产兄仁别居承父业，富于财。僮仆人客以百数，纯纲纪督御不失其理，乡里咸以为能。 

　　《吴志》曰：刘繇长子基，字敬舆。年十四居繇丧尽礼，故吏馈饷皆无所受。 

　　《晋书》曰：王导，字茂宏。光禄大夫览之孙也。少有风鉴，识量清远。年十四，陈留高士张公见而奇之，谓其从兄敦曰：“此儿容貌、志气将相之器也。” 

　　又曰：桑虞年十四丧父，毁瘠过礼，日以米百粒，用糁藜藿。其姊谕之曰：“汝毁瘠如此，心至灭性，灭性不孝，宜自抑割。”虞曰：“藜藿杂米足以胜哀。” 

　　又《载记》曰：刘聪，字元明。年十四究通经史，兼综百家之言，孙吴兵法靡不诵之。 

　　《梁书》曰：谢举，字言扬。中书令览之弟也。幼好学，与览齐名。举年十四尝赠沈约诗为约称赏，世人为之语曰：“王有养、炬；谢有览、举。”养、炬──王筠、王泰小字也。起家秘书郎。 

　　《周书》曰：李贤，字贤和。年十四遭父丧，抚训诸弟，友爱甚笃。 

　　又曰：蔡祜，字承先。年十四事母以孝闻。 

　　《隋书》曰：高劢，字敬德。年十四为青州刺史。 

　　《北史》曰：赵温子琰，字叔起。初，苻氏乱，琰为乳母携奔寿春，年十四乃归。孝心色养，饪熟之节，必亲调之。 

　　《唐书》曰：郑善果，郑州荥泽人。年十四为沂州刺史。 

　　又曰：裴敬彝，绛州闻喜人。父智周，补临黄令，为下所讼。敬彝年十四，诣巡察使唐临直枉。临奇之，试命作赋，赋工。父罪已释，表敬彝于朝，补陈王府典签。 

　　《宋史》曰：任谅，字子惊，眉山人。年十四即冠乡书登高第。 

　　《金史》曰：纥石烈良弼，本名娄室。牟十四为北京教授，学徒常二百人。时人为之语曰：“前有谷神；后有娄室。” 

　　《明史》曰：赵时春，字景仁，平凉人。年十四举于乡。 

　　《文献通考》曰：王安中，年十四荐于乡。 

　　《麟台故事》曰：晏珠年十四特召试诗赋各一首，乃赐进士出身。 

　　《语林》曰：方观年十四丧母，负土成坟，庐其侧。 

　　【十五岁】 

　　《后汉书》曰：廉范，字叔度，京兆杜陵人。父遭丧乱客死于蜀汉。年十五，辞母西迎父丧。蜀郡太守张穆，丹之故吏，乃重资送范，范无所受，与客步负丧归葭萌。 

　　又曰：陈蕃，字仲举，汝南平舆人。年十五尝闲处一室而庭宇芜秽。父友，同郡薛勤来候之，谓蕃曰：“孺子何不洒扫以待宾客？”蕃曰：“大丈夫处世当扫除天下，安事一室乎？”勤知其有清世志，甚奇之。 

　　《魏志》曰：温恢，字曼基，太原祁人也。父恕为涿郡太守。卒，恢年十五，送丧还归乡里，内足于财，恢曰：“世方乱，安以富为？”一朝尽散，赈施宗族，州里高之。 

　　《吴志》曰：顾雍族人悌，字子通，以孝悌廉正闻于乡党。年十五为郡吏，除郎中。 

　　《陈书》曰：周宏正，字思行。十五召补国子生，仍于国学讲《周易》，诸生传习其义。以季春入学，孟冬应举。学司以其日浅弗之许焉。博士到洽议曰：周郎年未弱冠便自讲一经，虽曰诸生，实堪师表。 

　　又曰：杜之伟，字子大。十五遍观文史及仪礼故事，时辈称其蚤成。仆射徐勉尝见其文，重其有笔力。 

　　又曰：徐伯阳，字隐忍，东海人。年十五以文笔称。学《春秋左氏》。家有史书，所读近三千余卷。 

　　《隋书》曰：裴政，字德表，河东闻喜人也。幼明敏，博闻强记，达于时政，为当时所称。年十五辟邵陵王府法曹参军事。 

　　又曰：魏澹，字彦深，巨鹿下曲阳人也。年十五而孤。专精好学，博涉经史，善属文，词采赡逸。齐博陵王济闻其名，引为记室。 

　　《旧唐书》曰：权德舆，字载之。十五为文数百篇，编为《童蒙集》十卷，名声日大。 

　　《宋史》曰：贾黄中，字娲民。年十五举进士，授校书郎、集贤校理。 

　　又曰：孙何，字汉公，蔡州汝阳人。年十五善属文，笃学嗜古，为文必本经义。在贡籍中甚有声，王禹偁尤推重之。尝作《西晋名臣赞》、《宋诗》二十篇。 

　　又曰：倪涛，字巨济，广德军人。丱角能属文，博学强记。年十五试太学，第一，遂擢进士，调庐江尉、信阳教授。 

　　《辽史》曰：韩延徽子德枢年甫十五，太宗见之谓延徽曰：“是儿卿家之福，朕国之宝，真英物也！” 

　　《金史》曰：温迪罕斡鲁年十五居父丧，不饮酒肉，庐于墓侧。 

　　《元史》曰：成遵，字谊叔，南阳穰县人也。年十五丧父，家贫，勤苦不废学问。 

　　又曰：陈栎，字寿翁。十五乡人皆师之。 

　　《明史》曰：黄辉，字平倩，一宇昭素，南充人。博极群书。年十五举乡试第一。 

　　又曰：罗洪先，字达夫，吉水人。年十五读《王守仁传习录》，好之。师事同邑李中，传其学。嘉靖八年举进士第一，授修撰。 

　　又曰：瞿九思，字睿夫，黄梅人。十五作《定志论》。 

　　《文中子》曰：夫子十五人为师矣。 

　　《说苑》曰：介子推行年十五而相荆，仲尼闻之，使人往视，还曰：“廊下有二十五俊士，堂上有二十五老人。”仲尼曰：“合二十五人之智，智于汤武；并二十五人之力，力于彭祖。以治天下，其固免矣乎？” 

　　《搜神记》曰：汉丁兰，河内野王人。年十五丧母，乃刻木作母事之，供养如生。 

　　《庾子山年谱》曰：大通元年丁未，信年十五。侍梁东宫讲读。赋《云兰成射策》之年是也。 

　　张说《尹先生墓志铭》曰：先生讳守贞，十五诵“三礼”能明君臣父子之道，定郊庙吉凶之制。 

　　张舜民《游公墓志铭》曰：公讳师雄，字景叔，姓游氏。年十五入京兆学，益自刻励，蚤暮不少休。同舍生始多，少之。已而考行试艺屡居上列，人皆畏敬。 

　　【十六岁】 

　　《后汉书》曰：张堪，字君游，南阳宛人也。蛋孤。让先父余财数百万与兄子。年十六受业长安，志美行厉，诸儒号曰“圣童”。世祖微时见堪志操，常嘉焉。 

　　《晋书》曰：庾亮，字元规。年十六，东海王越辟为掾，不就。父在会稽，嶷然自守。时人皆惮其方严。 

　　《梁书》曰：王训，字怀范，暕子也。年十六召见文德殿，上目送久之，顾谓朱异曰：“可谓相门有相矣。” 

　　又曰：王筠，字元礼，一字德柔。年十六为《芍药赋》，甚美。 

　　《南史》曰：刘览，字孝智。十六通《老》、《易》，位中书郎。以所生母忧庐于墓，常再期，不尝盐酪，食麦粥而已。 

　　又曰：裴让之，字士礼。年十六丧父，殆不胜哀。其母辛氏泣抚之曰：“弃我灭性得为孝子乎？”由是自勉。 

　　《周书》曰：张元，字孝始。年十六其祖丧明，因读《药师经》盲者得视之言，遂请七僧燃七灯七日七夜转《药师经》。其夜，梦一老公以金鎞。治其祖目，居三日，祖目果明。 

　　《隋书》曰：卢思道，字子行，范阳人。聪爽俊辩，通侻不羁。年十六遇中山刘松，松为人作碑铭，以示思道，思道读之多所不解，于是感激，闭户读书，师事河间邢子才。 

　　《唐书》：张志和，字子同，婺州金华人，始名龟龄。年十六擢明经。以策干肃宗，特见赏重，命待诏翰林，授左金吾卫录事参军，因赐名。 

　　《宋史》曰：陈希亮，字公弼。年十六，将从师，其兄难之，使治息钱三十余万，公悉召取钱者，焚其券而去。学成乃召其兄之子庸，谕使学，遂与俱中天圣八年进士第。里人表其闾曰：三俊坊”。 

　　又曰：杨澈，字晏如，杨徽之宗人也。世家建阳。父思进佐使幕。澈年十六，会昭庆令缺，使府命澈假其任。时河决，临郡府督役甚急，澈部徒数千径大泽中，多芦苇，令采刈为筏，顺流而下。既至，执事者讶以后期，俄而，苇筏继至，骇而问之，澈以状对，乃更嗟赏。 

　　又曰：卢革，字仲辛。少举童子。知杭州马亮见所为诗，嗟异之。秋贡士，密戒主司勿遗革。革闻，语人曰：“以私得荐，吾耻之！”去弗就。后二年遂首选。至登第，年才十六。 

　　又曰：和岘，字晦仁。十六登朝为著作郎。 

　　又曰：陈师道，字履常，一字无己，彭城人。少好学苦志，年十六蚤，以文谒曾巩，一见奇其文，留受业。 

　　《金史》曰：贺胜，仁杰子也。字贞卿，一字举安，小字伯颜，以小字行。尝从许衡学，通经传大义。年十六入宿卫，凝重寡言，世祖甚器重之。大臣有密奏辄屏左右，独留胜许听之。出则参舆，入则侍帷幄，非休沐不得至家。 

　　《元史》曰：董文炳，字彦明，俊之长子也。父没时年十六，率诸幼弟事母李夫人。夫人有贤行，治家严，笃于教子。文炳师事其先生，警敏善记诵，自幼俨如成人。 

　　《明史》曰：文征明，长洲人。初名璧，以字行。更字征仲，别号衡山。父林，温州知府，卒，吏民醵千金为赙。征明年十六，悉却之。吏民修故“却金亭”，以配前守何文渊，而记其事。 

　　又曰：孟化鲤，字叔龙，河南新安人。年十六，慨然以圣贤自期。 

　　《蓬轩吴记》曰：临川饶介之在吴，慕高季迪才名，召之至再，强而后往。命题“倪云林竹木图”，且以木、绿、曲为韵，季迪即吟曰：“主人原非段干木，一瓢倒泻潇湘绿。逾垣为惜酒在樽，饮余自鼓无弦曲。”饶大惊异，厚礼之，因劝之仕，季迪笑而不答──时年才十六。 

　　《东坡集》曰：狄武襄公者，本农家子。年十六时，其兄素与里人号“铁罗汉”者斗于水滨，至溺没之，保伍方缚素，青适饷田见之曰：“杀罗汉者，我！”人皆释素而缚青，青曰“我不逃死，然待我救罗汉，庶几复活，若决死者，缚我未晚也。”众从之。青默祝曰：“我若贵，罗汉当苏。”乃举其尸，出水数斗而活，人咸异之。 

　　【十七岁】 

　　《左传》曰：我先君文公，狐季姬之子也。有宠于献，好学而不贰。生十七年有士五人。 

　　《国语》曰：晋公子生十七年而亡，卿材三人从之，可谓贤矣。 

　　《吴志》曰：孙坚，字文台，吴郡富春人，盖孙武之后也。少为县吏。年十七与父共载，船至钱塘，会海贼掠取贾人财物，方于岸上分之，行旅皆住船不敢进，坚谓父曰：“此贼可击，请讨之。”父曰：“非尔所图也！”坚行，操刀上岸，以手东西指麾若分部人兵以逻遮贼状，贼望见以为官兵捕之，即委财物散走，坚追斩得一级以还，父大惊，由是显闻。 

　　《晋书》曰：姚襄，字景国。年十七，身长八尺五寸，臂垂过膝。雄武多才艺，明察善抚纳，士众爱敬之。 

　　《梁书》曰：柳忄焱，字文通，河东解人也。年十七，齐武帝为中军，命参军。 

　　又曰：吉翂，字彦霄。年十七，应辟为本州主簿，出监万年县，摄官期月风化大行。 

　　又曰：孙谦，字长逊，东莞莒人也。年十七，伯符为豫州刺史，引为左军行参军，以治干称。 

　　《魏书》曰：崔光，字仁本，本名孝伯，清河鄃人也。年十七随父徙代。家贫好学，昼耕夜诵，佣书以养父母。 

　　《北齐书》曰：崔季舒，字叔正，博陵安平人。年十七为州主簿，为大将军赵郡公琛所器重，言之于神武，神武亲简丞郎，补季舒大行台督官郎中。 

　　《周书》曰：权景宜，字晖远，天水显亲人也。年十七，魏行台萧宝夤见而奇之，表为轻车将军。 

　　又曰：唐瑾，字附璘。性温恭，有器量。博涉经史，雅好属文。年十七，周文闻其名，乃贻其父永书曰：“闻公有二子，曰陵、曰瑾，陵纵横多武略；瑾雍容富文雅。可并遣入朝，孤欲委以文武之任。”因召拜尚书员外郎。 

　　《隋书》曰：高颎，字昭元，一名敏，自云渤海蓚人也。少明敏，有器局。博涉书史，尤善辞令。年十七，周齐王宪引为记室。 

　　又曰：卢昌衡，字子均。父道虔，魏尚书仆射。昌衡小字龙子。风神澹雅，容止可法，博涉经史，工草行书。从弟思道，小字释奴，宗中俱称英妙，故幽州为之语曰：“卢家千里，释奴龙子。”年十七，魏济阴王元晖业召补太尉参军事兼外兵参军。 

　　又曰：梁彦光，字修芝。魏大统末入太学，略涉经史，有规检，造次必以礼。解褐秘书郎，时年十七。 

　　《北史》曰：齐赵郡王睿，天保二年出为定州刺史、六州大都督，时年十七，称为良牧。 

　　又曰：王劢，字丑兴。性忠果有材干。年十七从周文帝入关，及平秦陇，定关中。周文尝谓曰：“为将坐见成败者，上也；被坚执锐者，次也。”劢曰：“意欲兼被之。”周文大笑，寻拜散骑常侍，赐爵梁甫县公。 

　　《唐书》曰：江夏郡王道宗，年十七从秦王讨贼，王登玉璧城以望，谓道宗曰：“贼怙众欲战，尔计谓何？”对曰：“武周席胜，剡然锋未可当，正宜以计摧之，且乌合之众惮持久，若坚壁以顿其锐。须食尽气老，可不战禽也。”王曰：“尔意与我合。” 

　　《旧五代史》曰：和凝，字成绩，汶阳须昌人也。年十七举明经。至京师忽梦人以五色笔一束以与之，谓曰：“子有如此才，何不举进士？”自是才思敏赡。 

　　《宋史》曰：薛季宣，字士龙。年十七起从荆南帅辟书写机宜文字，获事袁溉。溉尝从程颐学，尽以其学授之。季宣既得溉学，于古封建、井田、乡遂、司马法之制，靡不研究讲画，皆可行于时。 

　　又曰：王超子德用，字元辅。超为怀州防御使、补衙内都指挥使。至道二年，分五路出兵击李继迁，超帅兵六万出绥、夏。德用年十七为先锋，将万人战铁门关，斩首十三级，俘掠畜产以数万计。进师乌白池，他将多失道不至。虏锐甚，超兵不进，德用请乘之，得精兵五千，转战三日，敌势却。德用曰：“归师迫险必乱。”乃领兵距夏州五十里绝其归路，下令曰：“乱行者斩！”一军肃然，超亦为之按辔。继迁摄其后，左右望见队伍甚严整，莫敢近。超抚其背曰：“王氏有子矣！”累迁内殿崇班，以御前忠佐为马军都军头。 

　　《元史》曰：杨恭懿，字元甫，奉元人。力学强记，日数千言，虽从亲逃乱未尝废业。年十七西还，家贫，服劳为养，暇则就学，书无不读，尤深于《易》、《礼》、《春秋》，后得朱熹集注《四书》，叹曰：“人伦日用之常、天道性命之妙，皆萃此书矣。” 

　　又曰：秦起宗，字元卿。生长兵间，学书无从得纸，父顺削柳为简，写以授之，成诵，削去更书。年十七会立蒙古学，学辄成，辟武卫译史。御史中丞塔察儿爱其才，迁中台史。 

　　又曰：王都中，字元俞，福之福宁州人。世祖授都中少中大夫、平江路总管府治中，时年甫十七，僚吏见其年少，颇易视之。都中遇事剖析动中肯綮，皆愕眙不敢欺。 

　　《明史》曰：王守仁，字伯安。年十七谒上饶娄谅，与论朱子格物大指。还家，日端坐讲读“五经”，不苟言笑。 

　　李兴《羊公碑》曰：公讳祜，字叔子。年十有七，上计吏察孝廉，州辟，不肯就。 

　　韩愈《师说》曰：李氏子蟠，年十七，好古文，六艺、经传皆通习之，不拘于时。”学于余，余嘉其能行古道，作《师说》以赠之。 

　　【十八岁】 

　　《史记》曰：贾生名谊。雒阳人也。年十八以能属文闻于郡中。河南守吴公为廷尉，荐诸文帝，以为博士。 

　　又曰：终军，字子云，济南人也。少好学，能属文。年十八选为博士弟子。太守闻其有异才，与交结。军至长安上书言事，武帝异其文，拜军为谒者、给事中。 

　　《后汉书》曰：崔骃子瑗，字子玉，蚤孤。锐志好学，尽能传其父业。年十八至京师，从侍中贾逵质正大义，逵善待之，瑗因留游学。诸儒宗之，与扶风马融、南阳张衡特相友好。 

　　《魏志注》曰：曹纯，字子和。年十八为黄门侍郎。 

　　《蜀志注》曰：庞统，字士元，襄阳人，德公从子也。少未有识者，惟德公重之。年十八使往见德操，德操与语，既而叹曰：“德公诚知人，此实盛德也。” 

　　《梁书》曰：到洽，字茂沼，年十八为南徐州迎西曹行事。洽少知名，清警有才学士行。谢朓文章盛于一时，见洽深相赏好，日引与谈论，每谓洽曰：“君非直名人，乃亦兼资文武。 

　　《南史》曰：张缅，字元长。天监中出为淮南太守，时年十八。武帝疑其年少未娴吏事，遣主书封取郡曹文案，见其断决允惬，甚称赏之。 

　　又曰：徐勉，字修仁。年十八召为国子生，便下帷专学，精力无怠。同时侪辈肃而敬之。祭酒王俭每见，常目送之曰：“此子非常器也！” 

　　《魏书》曰：韦朏，字尊显。年十八辟州主簿，时属岁俭，朏以家粟造粥以饲饥人，所活甚众。 

　　《北齐书》曰：杨愔，字遵彦。永安初还洛，拜通直散骑侍郎，时年十八。 

　　《旧唐书》曰：房元龄，字乔，齐州临淄人。年十八，本州举进士，授羽骑尉、吏部侍郎。高孝基素称知人，见之谓裴矩曰：“仆阅人多矣，未有如此郎者，必成伟器。” 

　　《唐书》曰：汉王谅反，遣将綦良攻黎州。窦德明年十八，募士五千，号令严整，倍道击贼，破之。 

　　又曰：杨于陵，字达夫。十八擢进士，调句容主簿。节度使韩滉刚严少许可，独奇于陵，谓妻柳氏曰：“吾求佳胥，无如于陵贤。”因以妻之。 

　　又曰：陆贽，字敬舆，苏州嘉兴人。年十八第进士，中博学宏辞。寿州刺史张镒有重名，贽往见，语三日，奇之。既行，饷钱百万请为母夫人一日费，贽不纳，止受茶一串，曰：“敢不承公之赐。” 

　　《宋史》曰：张去华，字信臣，开封襄邑人。以荫补太庙斋郎。周世宗平淮南，去华时年十八，慨然叹曰：“兵战未息，民事不修，非驭国持久之术。”因著《南征赋》、《治民论》献于行在，授御史台主簿。 

　　又曰：王严叟，字彦霖，大名清平人。十八乡举，省试、廷对皆第一。 

　　又曰：汪应辰，字圣锡。绍兴五年进士第一，年甫十八。御策以“吏道、民力、兵势”为向，应辰答以“为治之要，以至诚为本，”在人主反求而已”。上览其对，意其为老成之士，及唱第乃年少子，上甚异之。鼎出班特谢，旧进士第一人赐以御诗，乃是特书《中庸》篇以赐。初名“洋”，特改赐”应辰”。 

　　又曰：朱子，字元晦，一字仲晦，徽州婺源人。年十八贡于乡。 

　　又曰：蔡幼学，字行之，温州瑞安人。年十八试礼部第一。 

　　又曰：马知节，字子元。幼孤。太宗时以荫补供奉官，赐今名。年十八监彭城，兵众惮之如老将。 

　　又曰：张载，字子厚，长安人也。少时喜谈兵。年十八以书谒范仲淹，仲淹曰：“儒者自有名教可学，何事于兵？”因劝学《中庸》，载感其言，益穷“六经”。 

　　《金史》曰：阿邻，年十八授定远大将军，为顺天军节度使。 

　　《明史》曰：李东阳，字宾之，茶陵人。天顺八年，年十八，成进士，选庶吉士，授编修。 

　　又曰：陈茂烈，字时周，莆田人。年十八作《省克录》，谓颜之“克己”、曾之“日省”，学之法也。 

　　又曰：王洪，字希范。十八成进士，授吏科给事中。 

　　《宋史》曰：程颐，字正叔。年十八上书阙下，欲天子黜世俗之论，以王道为心。游太学见胡瑗，试以“颜子所好何学论”。 

　　《说苑》曰：子奇年十八，齐君任为东阿，既行而君悔焉，使人追之，属使者曰：“未至，追令还；已至，勿追。“未至东阿，使者反，齐君问故，使者曰：“臣见子奇同载者皆白首矣，夫老者之志、少者之决，此必能治东阿矣。”王曰：“善哉。” 

　　《新序》曰：齐有闾丘昂，年十八道遮宣王曰：“家贫、亲老，愿得小仕。”宣王曰：“子年尚稚，未可也。”昂对曰：“昔者颛顼行年十二而治天下，秦项橐七岁为圣人师，由此观之，昂不肖耳，年不稚矣！” 

　　《闻见前录》曰：陈瓘，年十八登进士甲科。 

　　《御史台记》曰：唐，辛郁，管城人也。旧名太公。弱冠遭太宗于行所。问：“何人？”曰：“辛太公。”太宗曰：“何如旧太公？”郁曰：“旧太公八十始遇文王，臣今适年十八已遇陛下，过之远矣！”太宗悦，命值中书。 

　　《江南余载》曰：姚端年十八状元及第。 

　　《齐东野语》曰：汪端明年十八魁天下。天资强敏，记问绝人。其帅福州，吏闻其名，欲尝之，始谒庙，有妪持牒立道左，命取视之，累千百言，皆枝赘不根，即好谕曰：“事不可行也。”妪呼曰：“乞详状！”公笑曰：“尔谓吾不详耶？”驻，毕还其牒，诵之不差一字。吏民以为神，相戒不敢犯。 

　　司马文正公《刘道原〈十国纪年〉序》曰：皇祐初，光为贡院属官。时有诏，士有能讲解经义者听别奏名。应诏者数十人。赵周翰为侍讲知贡举，问以《春秋》、《礼记》大义，其中一人所对最精详，先具注、疏；次引先儒异说；末以己意论而断之。凡二十问，所对皆然。主司惊异，擢为第一。及发糊名，乃进士刘恕，年十八矣。 

　　李维桢《醖檀集序》曰：数岁前，犁丘邢仲子示余以萧公黼《绿远楼赋》，巨丽妍藻，类汉、晋人手笔，余不知为何氏，意必老于文学者。已而知为泰山人某，年十有八耳，心窃异之。 

　　【十九岁】 

　　《汉书》曰：东方朔上书曰：“臣朔十九学孙、吴兵法战阵之具、钲鼓之教，亦诵二十二万言。 

　　《吴志》曰：陈武子修有武风。年十九，权召见奖励，拜别部司马，授兵五百人。时诸新兵多有逃叛，而修抚循得意，不失一人。权奇之，拜为校尉。 

　　又曰：刘繇，字正礼，东莱牟平人也。年十九，从父韪为贼所劫质，繇篡取以归，由是显名。 

　　又（注）曰：殷礼，字德嗣。弱不好弄，潜识过人。少为郡吏。年十九，孙权召除郎中。 

　　《晋书载记》曰：李寿，字武考。拜前将军，督巴西军事，迁征东将军，时年十九。聘处士谯秀以为宾客，尽其谠言。在巴西威惠甚著。 

　　《周书》曰：姚僧垣次子最，字士会。幼而聪敏，及长，博通经史，尤好著述。年十九随僧垣入关。世宗盛聚学徒校书于麟趾殿，最亦预，为学士。 

　　《隋书》曰：柳机，字匡时，河东解人也。伟仪容，有器局，颇涉经史。年十九，周武帝引为记室。 

　　《旧唐书》曰：杨于陵年十九登进士第。 

　　《唐书》曰：任环，宇玮，庐州合肥人。年十九试守灵溪令，迁衡州司马。 

　　又曰：卢祖尚，字季良，光州乐安人。年十九善御众，所向有功，盗畏，不入境。 

　　《旧五代史》曰：和凝，字成绩。年十九登进士第。滑帅贺环知其名，辟置幕下。 

　　《宋史》曰：曹玮。父彬，历武宁太平军节度使，皆以玮为牙内都虞候。沉勇有谋，喜读书，通《春秋》三传，于左氏尤深。李继迁叛，诸将数出无功。太宗问彬：谁可将者？”彬曰：“臣少子玮可任。”即召见，以本官同知渭州，时年十九。 

　　又曰：寇准，字平仲，华州下邽人。少英迈，通《春秋》。年十九举进士。太宗取人多临轩顾问，年少者往往罢去。或教准增年，答曰：“准方进取，可欺君耶？”后中第，授大理评事，知归州。 

　　又曰：王拱辰，字君贶，开封成平人。元名拱寿，年十九举进士第一，仁宗赐以今名。 

　　又曰：苏辙，字子由。年十九与兄轼同登进士科。 

　　《辽史》曰：萧阳阿，字稍隐。端毅简严，识辽、汉字，通天文，相法。父卒，自五蕃部亲挽丧车至奚王岭，人称其孝。年十九为本班郎君。历铁林、铁鹞、大鹰三军详稳。 

　　《元史》曰：廉希宪，字善甫，布鲁海牙子也。世祖为皇帝，希宪年十九得入侍，见其容止、议论，恩宠殊绝。希宪笃好经史，手不释卷。一日方读《孟子》，闻召，急怀以进，世祖问其说，遂以性善、义利、仁暴之旨为对，世祖嘉之，目曰：“廉孟子”。由是知名。 

　　《明史》曰：杨延和，字介夫，新都人。成化十四年，年十九，先其父成进士，改庶吉士。告归娶。 

　　又曰：吴与弼，字子传，崇仁人。年十九见《伊洛渊源图》，慨然想慕，读“四子”、“五经”、洛、闽诸录，不下楼者数年。 

　　又曰：王敬臣，字以道，长洲人。年十九为诸生，受业于魏校。性至孝，父疽发背，亲自吮舐。 

　　又曰：何塘，字粹夫。年十九读许衡、薛瑄遗书，辄欣然忘寝食。 

　　《陶华阳谱》曰：年十九，萧将军录尚书，引为诸王侍读。 

　　《苏颖滨上枢密韩太尉书》曰：辙生十有九年矣。其居家所与游者不过其邻里乡党之人；所见不过数百里之间，无高山大野可登览以自广。百氏之书虽无所不读，然皆古人之陈迹，不足以激发其志气，恐遂汩没，故决然舍去，求天下奇闻壮观，以知天地之广大。 

　　【二十岁】 

　　《史记自序》曰：二十而南游江淮，上会稽，探禹穴，闚九疑，浮于沅、湘；北涉汶、泗，讲业齐、鲁之都，观孔子之遗风，乡射邹峄，厄困鄱、薛、鼓城，过梁、楚以归。 

　　《后汉书》曰：吴祐，字季英。年二十丧父，居无担石而不受赡遗。 

　　又曰：郭林宗少孤。年二十，李元礼一见称之曰：“吾见士多矣，无如林宗者。” 

　　《魏志》曰：杜畿，字伯侯，京兆杜陵人也。年二十为郡功曹，守郑县令。县囚系数百人，畿亲临狱，裁其轻重尽决遣之。郡中奇其年少而明大义。 

　　又曰：王修，字叔治。年二十游学南阳，止张奉舍，奉举家得疾病无相视者，修亲隐恤之，病愈乃去。 

　　又（注）曰：孙该，字公达。强志好学。年二十上计椽，召为郎中。著《魏书》。迁博士、司徒、右长史。 

　　《吴志》曰：张昭弟子奋，年二十造作攻城大攻车，为步骘所荐，昭不愿，曰：“汝年尚少，何为自委于军旅乎？”对曰：“昔童汪死难，子奇治阿，奋实不才耳，于年不为少也！”遂领兵为将军，连有功效。 

　　又曰：陆抗，字幼节，孙策外孙也。父逊卒时年二十，拜建武校尉，领逊众五千人送葬，东还，诣都谢恩。 

　　又：〈注〉曰：羊道，南阳人，道初为中庶子。年二十时延尉监隐蕃交结豪杰，自卫将军全琮等皆倾心敬待，惟道及宣诏郎豫章扬迪拒绝不与通，时人咸怪之，而蕃后叛逆，众乃服之。 

　　《晋书》曰：王济，字武子。少有逸才，风姿英爽，气盖一时。好弓马，勇力绝人。善《易》及《庄》、《老》，文词秀茂，技艺过人，有名当世，与姊夫和峤及裴楷齐名。尚常山公主。年二十拜中书郎。 

　　又曰：皇甫谧，字士安。尝得瓜果辄进叔母任氏，任氏曰：《孝经》云：‘三牲之养，犹为不孝。’汝今年余二十，心不入道，无以慰我。”因对之流涕。谧乃感激，就乡人席坦受书，勤力不怠。 

　　《宋书》曰：裴松之，字世期。年二十，拜殿中将军。 

　　《南史》曰：贺革，字文明。少以家贫躬耕供养，年二十始辍耒，就文受业，精力不怠。有六尺方床，思义未达则横卧其上，不尽其义终不肯食。通“三礼”。 

　　《魏书》曰：李仲尚，陇西狄道人，仪貌甚美，少以文学知名。二十著《〈前汉功臣序〉赞》及《季父司空冲诔》。时兼侍中高聪、尚书邢峦见而叹曰：“后生可畏非虚言也！” 

　　《新唐书》曰：姚崇，字元之，陕州陕石人。先天二年，元宗讲武新丰。故事：天子行幸，牧、守在三百里者得诣行在。时帝亦密召姚崇。崇至，帝方猎渭滨，即召见，帝曰：“公知猎乎？”对曰：“少所习也，臣年二十居广成泽，以呼鹰逐兽为乐。张璟藏谓臣：‘当位王佐，无自弃。’故折节读书。” 

　　《宋史》曰：文天祥，字宋瑞，又字履善，吉之吉水人也。年二十举进士，对策集英殿，时理宗在位久，政理浸怠，天祥以“法天不息”为对，其言万余，不为稿，一挥而成，帝亲授为第一。考官王应麟奏曰：“是卷古谊若龟鉴，忠肝如铁石，敢为得人贺。” 

　　《元史》曰：杨惟中，字彦诚，宏州人。金末以孤童子事太宗。知读书，有胆略，太宗器之。年二十奉命使西域三十余国，宣畅国威，敷布政条，俾皆籍户口，属吏乃归。帝于是有大用意。 

　　又曰：（刘）元振，字仲举，黑马长子也。随父入蜀，莅成都。会商、邓间有警，令黑马往镇商、邓，以元振摄万户，时年方二十。既莅事，号令严明、赏罚不妄，麾下宿将皆敬服之。 

　　又曰：张宏范，字仲畴。年二十时，兄，顺夭路总管宏略上计寿阳行都，留宏范摄府事，吏民服其明决。蒙古军所过肆暴，宏范杖遣之，入其境无敢犯者。 

　　又曰：许有壬，字可用。其先世居颍，后徙汤阴。年二十，畅师文荐入翰林，不报，授开宁路学正，升教授。 

　　《明史》曰：刘大夏，字时雍，华容人。年二十举乡试第一，登天顺八年进士。 

　　又曰：李化龙，字于田，长垣人。万历二年进士，除嵩县知县，年甫二十。胥吏易之，化龙阴察其奸，悉召，置之法，县中大治。 

　　又曰：杨爵，字伯彦，富平人。年二十始读书。家贫，燃薪代烛，耕垅上辄挟册以诵。兄为吏，忤知县，系狱。爵投牒直之，并系。会代者至，爵上书讼冤，代者称”奇士”，立释之，资以膏火。益奋于学，登嘉靖八年进士。 

　　又曰：黄道周，字幼平，漳浦人，天启二年进士。廷推阁臣，道周已充日讲官，迁少詹事，得与名。帝不用道周，乃草疏上之：“臣二十躬耕，手足胼胝以养二人。” 

　　又曰：周蕙，字廷芳，泰州人，为临洮卫卒，戍兰州。年二十，听人讲《大学》首章，惕然感动，遂读书。州人殷坚，薛瑄门人也。时方讲学于里，蕙往听之，相与辨析，坚大服，诲以圣学，蕙乃研究“五经”。又从学安邑李昶，昶亦瑄门人也，蕙从之久学，益邃。恭顺侯吴瑾镇陕西，欲聘为子师，固辞不赴。或问之，蕙曰：“吾军士也，召役则可，若以为师，师岂可召哉？”瑾躬送二子于其家，蕙始纳贽焉。后还，居泰州之小泉。幅巾深衣，动必由礼，州人多化之，称为“小泉先生”。 

　　《懒真子》曰：王禹玉年二十就扬州秋解，试《瑚涟赋》官韵。“端木赐为宗庙之器”，满场多第一韵，用“木”字云：“惟彼圣人，粤有端木。”禹玉独于第二韵，用“之”云：“上希颜氏，愿为可铸之金。下笑宰予，耻作不雕之木。” 

　　《世说》曰：梁武平建业，朝士皆造之。谢景涤时年二十，意气闲雅，瞻视聪明。梁武目送久之，谓徐勉曰：“觉此生芳兰竟体。” 

　　《名臣言行录》曰：韩琦年二十，廷试名在第二，唱名时太史奏日下五色云见，从官称贺。 

　　《朝野杂记》曰：王文正、夏文庄二十知制诰。 

　　《司马文正公年谱》曰：二十岁中进士甲科。闻喜宴独不戴花，同列语之曰：“君赐不可违。”乃簪一花。 

　　“明王谨斋墓志”曰：先生出，代亲役入扫舍，捧席哺二老，晨省夜问如古礼。谨斋时年二十矣。 
