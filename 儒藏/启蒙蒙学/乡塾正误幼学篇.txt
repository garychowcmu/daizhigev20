乡塾正误 幼学篇　　（清）李江 撰 

　　○幼学 

　　一不敬蒙师。此误也，吾乡之俗，往往于师之课举业者，谓之教大书先生，于师之课童子者，谓之教小书先生，而礼貌之轻重因之。不知先生岂有大小之分？况子弟幼小之年志向未定，可善可恶，如草木初生，可直可曲。培植后来根基，全在此时。世称读书之家其子弟成就多异人，且成就甚早者，无他，从幼得其教也。人观于蒙师所系之重，为蒙师之不易宜，何如敬之乎。 

　　一子弟鲁钝便不加意培养。此误也，天与人的道理彼此皆同，故人非下愚，无不可造之材，但功深者得其深，功浅者得其浅耳。今见其资质鲁钝，正宜因其性之所近，设法教导，则下等者可变为中等，中等者亦不至流为下等。若听其废弃，何贵有贤父师乎！今人亦知此意，而教之多未得其道，此与不教者相去几何！人甚勿徒责子弟。 

　　一子弟入塾，能上进者所望仅在进学、中举、会进士，不能上进者所望仅在识字。此误也，读书原为明白道理，明白道理原为办日用伦常之事。三代盛时，不但士子知学，即农夫商贾无人不听讲论，无人不知道理，所以风俗醇厚。今则似读书全为求名求利用者，此念在初入学时即差，直差到老。何怪今之读书者无论愚敏，多半无实行可观乎。 

　　一年年更换先生。此误也，师非久于其任必难见功，况今之为师者教法各异，后之师往往不求其是，徒求异于前师，以为见长之地，前后互换，徒滋纷扰。师既视为传舍，我徒送故迎新，欲子弟从容造就难矣。即彼此教法皆同，而一送一迎之间，已须多弃时日。少知爱惜子弟者，未尝不悉此病。而不能不年年更换者其故有二：一在不谨之于始，当其延聘之初，未能细心体访，及至教导无状，势不得不勤更换；一则我之待先生者不足以留先生，或馆谷太廉，或敬礼不至，彼先生岂肯枉己以徇我哉。凡此，皆我之道未尽，人能察于二者之间则了然矣。 

　　一不习礼仪。此误也，欲令弟子遵守书理，必先自习礼仪。始乡村子弟未入塾时，喧乱鄙野，无规矩可观。一入塾，则心志收敛，身体顿有检束意。此理甚显，若更得其教之之道，不且更进乎。今粗揭数则，以与同志者共守。始入学，先师位前、师前行跪拜礼毕，次同学友相对行礼如仪；每日早起，先师位前三揖，师前一揖，日暮亦如之；朔望至先师位前、师前行礼，如始入学，次同学友以齿序东西对立，各三揖；寻常出馆，或有故他出，皆一揖，揖毕拱立师侧，命出，然后出，归亦如之；师他出经时归，必起立离坐，经宿必就揖，寻常出入则否；每腊月散馆，俱行跪拜礼，如始入学；会坐、会立、会出、会入，必以齿揖，必屈身低首；至立要直、坐要正、行要稳、视要平、听要专、语言要寡要详缓。皆养德之方，在为师者随时规正，参以朱子《童蒙须知》、屠提学《童子礼》，自无大过。其余居家居乡杂细礼仪，皆随时讲解，而其要在为父兄师长者能以身先之，则为弟子者自不令而从。 

　　一不读《弟子规》、《广三字经》、《小学》。此误也，《弟子规》、《小学》，此两种书皆是作人之基，且浅近易晓，读过即可照办，而《广三字经》所收极为醇备。今俗只读《三字经》、《百家经》、《名贤集》、《幼学须知》等书，不知《三字经》不醇不备，《百家姓》止于识字，《千字文》语涩而意晦，《名贤集》失之鄙俚，《幼学须知》失之驳杂，诚能以读彼者读此，工夫则同，受益则大。今后子弟不能久读书者，只令专力在此三种书与《四书》上用功，不必贪读《易》、《书》、《诗》、《礼》，有工夫则多温多讲，但能于此四种书多讲三两遍，远胜于多读一两部不求解之经书也。又俗于读《四书》朱注，往往于全节中勾去一二句，并某氏曰皆不读，此诚可怪，同志宜反此弊。 

　　一读书贪多，且不多诵遍数。此误也，弟子有十行，聪明者，只宜授五行，使其绰有余功，自不畏难色阻，但使日无旷废。经书虽多，数年可尽。又书须逐段分读，小段看读百遍，背读百遍，然后合读二三十遍。工夫似迂，实则可以终身精熟。程氏《分年日程》之法最为切要，愿取观之。而课读之法之备莫善于《养正遗规》，主人、先生皆当各有一编者也。 

　　一熟书不按一本温习。此误也，书忌纷杂，若每日每本拆读数篇，搭凑温习，枝枝节节，联贯实难。必须就一书之生熟，定篇数之多寡，毕此然后及彼。书少者数日即可一周，书多者不过一月，亦可一周，自不致遗忘矣。 

　　一不随读随讲，即讲亦不拍到弟子身上说。此误也，俗于读经书时始讲书，谓之开讲。不知彼凡读至《四书》即已者，岂非徒费此一番功夫，终身不知书是何物、读书是为何事乎！即谓童稚无知，亦宜随将所读之书粗说大义，懂得一句，胜似多读十行。且讲至某处，即问曰：“尔能照办否？”即非其目下之所能，亦宜告以将来全要照此去行，所以今日才读才讲。则其明理作事之根，已基于此矣。又讲书时间，或引而不发，设端问难，一则防其听讲心驰，一则验其见解所至，就其所答，迎机启发，此法得力尤多。 

　　一每日不就所读之书考察其言动。此误也，每日弟子清晨入学，即宜照弟子所读《弟子规》、《小学约略》，问以昨日在家在外所行照此有错误否？照此能实办否？弟子以次实对，先生随加诲谕。又每日将事之有关于孝、弟、忠、信、礼、义、廉、耻者，不拘今古，作俗话讲说，令其牢记，有暇则令试说。如此，则每日不过破一二刻工夫，而彼已渐知实行矣。 

　　一字画不讲。此误也，字虽末事，然为六艺之一，自不得苟且。初学写字，即宜辨明俗写字，使之一从正写，此亦养正之一术。至认字背写书，吾乡率能行之。但于其违误时，莫如罚令习礼或背诵书数遍，胜似罚跪受责也。书必求其印极清真者，虽少费，受益多矣。又有一写生书法，其法须童子已能离格写字时，每日减写仿一半，写所应读生书一百字，上下写之。第一日照本，即令其成诵，次日则离本，或三日一换五日一换，夹熟书中温之，积久，获益不少。此亦本大字旁夹小字之法，有志者可酌行之。 

　　一不拆开笔画判字。此误也，一字之工，全在上下左右搭配得法。若为童蒙判字，只就字之全体囫囵圈点批抹，彼焉知其优劣在某笔乎？须将笔画拆开细判，彼自有所遵循。为师者又宜于童蒙习字时，勤就案头看写，随时指点握笔运腕，即告以心正则笔正之理，则彼亦知习字亦学也。至于乡间多不工书，须购印出仿格用之，十日一易，用忌模糊。迨稍知用笔，即截其字格，另纸分粘以为空格，即俗所谓跳影也。上下相比，临摹更易。 

　　一立冬散馆。此误也，子弟读书，一年之中本不可无故荒废一日。俗于岁暮正初，例不读书。不知天下岂有一定不读书之时乎！然此弊已深，一时难矫。惟为师者中秋如不预定明年之馆，则立冬必即散馆。使此后子弟数月荒废，则尤俗例之误人者也。且使以前逢节归家之日过多，或更有事回里，则此一年十二月之中，不过读七八个月之书。而此七八个月之中，除去初入学时先温旧书、临散学时先期惰废外，不过有四五个月工夫可以真正读书。而此四五个月之中，或遇子弟患病，或遇主人有事，又去若干旷废之日。此子弟读书所以易于退废，而难于长进也。今愿同志力挽此习，入学定在正月二十日以前，至于散学，无论次年已否定馆，定以腊月二十日为断。中间归家，清明约以三四日，端阳、中秋各约以十日。如另有要事归家，则即酌减端阳、中秋回里之期。为主人者亦概不得于冬间另行延师，即已预辞先生，先生欲援俗例早归，主人不妨酌增冬书之费，留其课至年尽，或更为留心荐馆，则先生亦岂肯汲汲辞归乎。总之，为主人者专为子弟起见，为思所以善处先生；为先生者专为子弟起见，则主人必不至舍此他求，即先生亦不必年年择主而处也。 

　　一偏于严偏于宽。此误也，过严则弟子身心拘迫，血脉不能疏畅，因而作疾者有之矣；过宽则放纵骄惰，难完功课。必外宽而内严，或外严而内宽，而又必视我与弟子之性情如何。我亲爱不力行，不学文，反复警戒。嗣后遇学徒行事有合于孝弟等项者，则指其合于书中某句，而对众称之。如有所犯，则指其不合于书中某句，而对众责之。如此，则讲一章书即受一章书之益，即知即行，始基于此。 
