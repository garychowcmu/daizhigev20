《童蒙诗训》 宋 吕本中

    
    读《古诗十九首》及曹子建诗，如“明月入我牖，流光正徘徊”之类，诗皆思深远〔而有余意，〕言有尽而意无穷也。学者当以此等诗常自涵养，自然下笔不同。(《丛话》前一、《仕学规范》三十九、《竹庄》二、《玉屑》十三、《鉴衡》一)

    〔李太白诗〕如“晓月出天山，苍茫云海间。长风一万里，吹度玉门关”，及“沙墩至梁苑，二十五长亭，大舶夹双橹，中流鹅鹳鸣”之类，皆气盖一世，学者能熟味之，自〔然〕不褊浅〔矣。〕(《丛话》前五、《诗林》一、《仕学规范》三十九、《竹庄》五、《鉴衡》一)

    谢无逸语汪信民云：“老杜有自然不做底语到极至处者，有雕琢语到极至处者：如‘丹青不知老将至，富贵于我如浮云’，此自然不做底语到极至处者也；如‘金钟大镛在东序，冰壶玉衡悬清秋’，此雕琢语到极至处者也。”(《丛话》前六)

    ，老杜句法也。东坡“秋水今几竿”之类，自是东坡句法。鲁直“夏扇日在摇，行乐亦云聊”，此鲁直句法也。学者若能遍考前作，自然度越流辈。(《丛话》前八、《玉屑》三、《总龟》后二十)

    老杜云：“新诗改罢自长吟”。文字频改，工夫自出。近世欧公作文，先贴于壁，时加窜定，有终篇不留一字者。鲁直长年多改定前作，此可见大略，如《宗室挽诗》云：“天网恢中夏，宾筵禁列侯”，后乃改云：“属举左官律，不通宗室侯”，此工夫自不同矣。(《总龟》前八、《竹庄》一、《丛话》前八)

    陆士衡《文赋》云：“立片言以居要，乃一篇之警策”，此要论也。文章无警策则不足以传世，盖不能竦动世人。如老杜及唐人诸诗，无不如此。但晋宋间人，专致力于此，故失于绮靡而无高古气味。老杜诗云：“语不惊人死不休。”所谓惊人语，即警策也。(《丛话》前九、《仕学规范》三十五、《竹庄》一、《诗学指南》本《名贤诗旨》、《玉屑》六、《草堂诗话》一)

    “雕虫蒙记忆，烹鲤问沉绵”，不说作赋而说雕虫，不说寄书而说烹鲤，不说疾病而云沉绵；“颂椒添讽味，禁火卜欢娱”，不说节岁但云颂椒，不说寒食但云禁火，亦文章之妙也。(《丛话》前十二)

    潘邠老言：“七言诗第五字要响，如‘返照入江翻石壁，归云拥树失山村’，翻字、失字是响字也。五言诗第三字要响，如‘圆荷浮小叶，细麦落轻花’，浮字、落字是响字也。所谓响者，致力处也。”予窃以为字字当活，活则字字自响。(《丛话》前十三、《仕学规茪》三十九、《竹庄》一、《玉屑》六、《总龟》后二十四、《鉴衡》一)

    徐师川言：人言苏州诗多言其古淡，乃是不知苏州诗。自李杜以来，古人诗法尽废，惟苏州有六朝风致，最为流丽。(《丛话》前十五、《玉屑》十五)

    浩然诗：“挂席几千里，名山都未逢；泊舟浔阳郭，始见香炉峰。”但详看此等语，自然高远。〔如此诗亦可以为高远者也。〕(《丛话》前十五、《玉屑》十五、《竹庄》十四、《诗林》二)

    徐师川问山谷云：“人言退之、东野联句，大胜东野平日所作，恐是退之有所润色。”山谷云：“退之安能润色东野，若东野润色退之，即有此理也。”(《丛话》前十八)

    渊明、退之诗，句法分明，卓然异众，惟鲁直为能深识之。学者若能识此等语，自然过人。阮嗣宗诗亦然。(《丛话》前十八、《总龟》后二十)

    苏子由晚年多令人学刘禹锡诗，以为用意深远，有曲折处。后因见梦得《历阳诗》云：“一夕为湖地，千年列郡名。霸王迷路处，亚父所封城。”皆历阳事，语意雄健，后殆难继也。(《丛话》前二十，《玉屑》十、十五)

    〔徐师川云：〕为诗文常患意不属，或只得一句，语意便尽，欲足成一章，又恶其不相称。〔师川云：但能知意不属，则学可进矣。凡注意作诗文，或得一两句而止。〕若未有其次句，即不若且休养锐，以待新意。若尽力，须要相属。譬如力不敌而苦战，一败之后，意气沮矣。

    荆公好集句，尝于东坡处见古砚，东坡令荆公集句，荆公云：“巧匠斵山骨”，只得一句，遂逡巡而去。山谷尝有句云：“麒麟卧葬功名骨”，终身不得好对。(《丛话》前三十五、《总龟》后二十)

    徐师川言：作诗〔自〕立意，不可蹈袭前人。因〔诵其所作《慈母溪诗》，且〕言慈母溪与望夫山相对，望夫山诗甚多，而慈母溪古今无人题诗。末两句云：“离鸾只说闺中事，舐犊那知母子情！”(《丛话》前三十七、《玉屑》十二、《宋纪》三十三、《历代》六十)

    〔老杜歌行，最见次第，出入本末。而〕东坡长句，波澜浩大，变化不测；如作杂剧，打猛诨入，却打猛诨出也。《三马赞》“振鬣长鸣，万马皆瘖”，此记不传之妙。学文者能涵咏此等语，自然有入处。(《丛话》前四十二、《仕学规范》三十五、《玉屑》十七、《东坡诗话录》下、《鉴衡》二、《总龟》后三十一)

    或称鲁直“桃李春风一杯酒，江湖夜雨十年灯”，以为极至。鲁直自以此犹砌合，须“石吾甚爱之，勿使牛砺角，牛砺角尚可，牛斗残我竹”，此乃可言至耳。然如鲁直《百里大夫冢诗》与《快阁诗》，已自见成就处也。(《丛话》前四十七、《竹庄》十)

    义山《雨诗》“摵摵度瓜园，依依傍水轩”，此不待说雨，自然知是雨也。后来无己诸人，多用此体，咏物不待明说尽，只仿佛形容，便见妙处。如鲁直《酴醿诗》云：“露湿何郎试汤饼，日烘荀令炷炉香。”(《丛话》前四十七、《玉屑》六、《鉴衡》一、《总龟》后二十八)

    学古人文字，须得其短处。如杜子美诗，颇有近质野处，如《封主簿亲事不合诗》之类是也。东坡诗有汗漫处；鲁直诗有太尖新、太巧处；皆不可不知。东坡诗如“成都画手开十眉”，“楚山固多猿，青者黠而寿”，皆穷极思致，出新意于法度，表前贤所未到。然学者专力于此，则亦失古人作诗之意。(《丛话》前四十八、《玉屑》五)

    东坡诗云：“赋诗必此诗，定知非诗人。”此或一道也。鲁直作咏物诗，曲当其理。如《猩猩笔诗》“平生几两屐？身后五车书”，其必此诗哉？(《丛话》前四十八、《仕学规范》三十九、《竹庄》十、《诗林》三、《玉屑》六、《鉴衡》一)

    读《庄子》令人意宽思大敢作。读《左传》〔便〕使人入法度，不敢容易。二书不可偏废。近读东坡、鲁直诗亦类比。(《丛话》前四十九、《仕学规范》三十五、《竹庄》一、《鉴衡》二)

    山谷尝谓诸洪，言“作诗不必多，如三百篇足矣。某平生诗甚多，意欲止留三百篇，余者不能认得”。诸洪皆以为然。徐师川独笑曰：“诗岂论多少，只要道尽眼前景致耳。”山谷回顾曰：“某所说止谓诸洪作诗太多，不能精致耳。”(《丛话》前四十九)

    成一家，与旧作不同。(《丛话》前五、《玉屑》十八、《竹庄》二十三)

    文潜诗，自然奇逸，非他人可及。如“秋明树外天”，“客灯青映壁，城角冷吟霜”，“浅山寒带水，旱日白吹风”，“川坞半夜雨，卧冷五更秋”之类，逈出时流，虽是天姿，亦学可及。学者若能常玩味此等语，自然有变化处也。(《丛话》前五十一、《玉屑》十八)

    大概〔学〕诗，须以《三百篇》、《楚辞》及汉、魏间人诗为主，方见古人妙处，自无齐梁间绮靡气味也。(《丛话》后一、《仕学规范》三十九、《竹庄》二、《玉屑》五)

    李君行自虔州入京师，至泗上，其子弟请先行，君行问其故，曰：“科场近，先欲至京师，贯开封户籍取应。”君行不许。曰：“汝虔州人而贯开封，欲求事君而先欺君，可乎？宁迟数年，不可行也。”(《丛话》后二十二)

    持国闲居颍昌，程伯淳自洛往访之，时范中丞纯礼亦居颍昌，持国作诗示二公云：“闭门读《易》程夫子，清坐焚香范使君。顾我未能忘世味，绿樽红妓对西曛。”(《丛话》后二十二)

    作文〔必〕要悟入处，悟入必自工夫中来，非侥幸可得。如老苏之于文，鲁直之于诗，盖尽此理也。(《丛话》后三十一、《仕学规范》三十五、《竹庄》十、《玉屑》五、《耆下续闻》二、《鉴衡》二)

    龚殿院彦和清介自立，少有重名。元祐间，签判瀛州，其弟大壮尤特立不群，曾子宣帅瀛欲见不可得，一日径过彦和，邀其弟出，不可辞也遂出相见。即为置酒，从容终日乃去，因题诗壁间云：“自惭太守非何武，得向河阳见两龚。”近时贵人如子宣之能下士，亦难及也。(《丛话》后三十六)

    吕与叔尝作诗云：“文如元凯徒称僻，赋似相如止类俳。唯有孔门无一事，只传颜氏得心斋。”横渠《读诗诗》云：“置心平易始知诗。”杨中立云：“知此诗，则可以读《三百篇》矣。”(《丛话》后三十六)

    初学作诗，宁失之野，不可失之靡丽；失之野不害气质，失之靡丽不可复整顿。(《玉屑》五、《仕学规范》三十九、《鉴衡》一)

    潘邠老尝得诗“满城风雨近重阳”，文章之妙，至此极矣。后有诗《托谢无逸缀成》云：“病思王子同倾酒，愁忆潘郎共赋诗。”为此语也。(《诗林》四)

    《载驰诗》反复说尽情意，学者宜考。《蒹葭诗》说得事理明白，尤宜致思也。(《仕学规范》三十九、《鉴衡》一)

    《欧阳诗话》云：“陈舍人从易偶收得《杜集》旧本，文多脱误。及至《送蔡都尉诗》云：‘身轻一鸟’，其下脱一字。陈公因与数客各用一字补之，或云疾，或云落，或云起，或云下，莫能定。其后得一善本，乃是‘身轻一鸟过’。陈公叹服，以为虽一字，诸君亦不能到也。”(《鉴衡》一)

    山谷云：“诗文唯不造恐强作，待境而生，便自工耳。”山谷谓秦少章云：“凡始学诗须要每作一篇，先立大意；长篇须曲折三致意，乃能成章。”(《仕学规范》三十九)

    又云：诗词高深要从学问中来。后来学诗者虽时有妙句，譬如合眼摸象，随所触体，得一处，非不即似，要且不足。若开眼，全体也，之合古人处，不待取证也。(《仕学规范》三十九)

    潘邠老语饶德操云：作长诗须有次第本末方成文字，譬如做客，见主人须先入大门，见主人升阶就坐说话乃退。今人作文字都无本末次第，缘不知此理也。(《仕学规范》三十九)

    老杜诗云：“诗清立意新”，最是作诗用力处，盖不可循习陈言，只规摹旧作也。鲁直云：“随人作诗终后人”；又云：“文章切忌随人后”，此自鲁直见处也。近世人学老杜多矣，左规右矩，不能稍出新意，终成屋下架屋，无所取长。独鲁直下语，未尝似前人而卒与之合，此为善学。如陈无己力尽规摹，已少变化。(《仕学规范》三十九)

    《七哀》之类宏大深远，非复作诗者所能及，盖未始有意于言语之间也。(《竹庄》二)

    吕居仁曰：或励精潜思不便下笔，或遇事因感，时时举扬，工夫一也。古之作者正如是耳。惟不可凿空强作出于牵强，如小儿就学，俯就课程耳。(《诗学指南》本《名贤诗旨》)

    徐师川云：“作诗回头一句最为难道，如山谷诗所谓‘忽思钟陵江十里’之类是也。他人岂如此，尤见句法安壮。山谷平日诗多用此格。”(《总龟》后二十)

    老杜歌行与长韵律诗，后人莫及；而苏、黄用韵下字用故事处亦古所未到。晋、宋间人造语题品绝妙今古，近世苏、黄帖题跋之类，率用此法，尤为要妙。(《总龟》后三十一、《仕学规范》三十九)

    学退之不至：李翱、皇甫湜，然翱、湜之文足以窥测作文用方处。近世欲学诗，则莫若先考江西诸派。(《总龟》后三十一)

    康节先居卫州共城，后居洛阳。有商州太守赵郎中者，康节与之有旧，常往从之。章惇子厚作令商州，赵厚遇之。一日，赵请康节与章同会，章以豪俊自许，论议纵横，不知尊康节也。语次因及洛中牡丹之盛，赵守因谓章曰：“先生洛阳人也，知花为甚详。”康节因言“洛人以见根拨而知花高下者，知花之上也；见枝叶而知高下者，知花之次也；见蓓蕾而知高下者，知花之下也。如公所说，乃知花之下也。”章默然惭服。赵守因谓章曰：“先生学问渊源，世之师表，公不惜从之学，则日有进益矣。”章因从先生游，求传数学。先生谓章：“十年不仕宦，乃可学。”盖不许之也。(《丛话》后二十二)

    徐仲车，山阳人，小许榜登科。初从安定先生学潜心力行，不复仕进。仲车一日因具公裳见贵官，因思曰：“见贵官尚具公裳，岂有朝夕见母而不具公裳者乎？”遂晨夕具公裳揖母，事母至孝，山阳人化之。(《丛话》后三十六)

    《论语》〔《礼记》〕文字简淡不厌，非《左氏》所可及〔也〕。(《仕学规范》三十四、《鉴衡》二)

    张文潜云：“《诗》三百篇，虽云妇人女子小夫贱隶所为，要之非深于文章者不能作，如‘七月在野’，至‘入我床下’，于七月以下皆不道破，直至十月方言蟋蟀，非深于文章者能为之耶？”(《仕学规范》三十四、《鉴衡》二)

    《檀弓》云：“南宫绦之妻之姑之丧”，三“之”不能去其一；“进使者而问故”，夫子之所以问使者，使者所以答夫子，一“进”字足矣。丰不余一言，约不失一辞。

    《檀弓》与《左氏》纪太子申生事详略不同，读《左氏》然后知《檀弓》之高远也。(《仕学规范》三十五、《鉴衡》二)

    文章不分明指切而从容委曲，辞不迫切而意已独至，惟《左传》为然。如当时诸国往来之辞，与当时君臣相告相诮之语，盖可见矣。亦是当时圣人余泽未远，涵养自别，故词气不迫如此，非后世专学言语者也。左氏》之文，语有尽而意无穷，如献子辞梗阳人一段，所谓一唱三叹有遗音者也。如是等处，皆是学为文章之本，不可不深思也。(《鉴衡》二)

    《列子》气平文缓，〔亦〕非《庄子》步骤所能到。(《仕学规范》三十四、《鉴衡》二)

    《韩非》诸书皆说尽事情。(《鉴衡》二)

    《汉高祖》诏令雄健，《孝文纪》诏令温润，去先秦古书不远，后世不能及；至《孝武纪》诏令始事文采，文亦寝衰矣。
西汉自王褒以下，文字专事词藻，不复简古，而谷永等书杂引经传，无复己见，而古学远矣。此学者所宜深戒。

    班固叙事详密，有次第，端学《左氏》，如序霍氏、上官相失之由，正学《左氏》记秦穆、晋惠相失处也。(《鉴衡》二)

    文章纡余委曲，说尽事理，惟欧阳公得之。(《仕学规范》三十四、《鉴衡》二)

    东坡晚年叙事文字多法柳子厚，而豪迈之气，非柳所能及也。(《仕学规范》三十四、《鉴衡》二)

    近世文字如曾子固诸序，尤须详味。

　　曾子固《答李廌书》，最见抑扬反复处。

　　曾子固文章纡余委曲，说尽事情，加之字字有法度，无遗恨矣。(《鉴衡》二)

    文章有首有尾，无一言乱说，观少游五十策可见。(《仕学规范》三十四、《鉴衡》二)

    老苏尝自言升里转斗里量，因闻此遂悟文章妙处。〔文章纡余委曲，说尽事理，惟欧阳公为得之。至曾子固加之，字字有法度，无遗恨矣。文章有本末首尾，元无一言乱说，观少游五十策可见。〕(《仕学规范》三十四、《鉴衡》二)

    《孟子》中《百里奚鬻于秦》一章；与韩退之论思元宾而不见，见元宾之所与者，犹吾元宾也；及曾子固《答李廌书》，最见抑扬反复处，如此等类皆宜详读。

　　东坡云：“意尽而言止者，天下之至文也。”然而言止而意不尽，尤为极至，如《礼记》、《左传》可见。(《鉴衡》二)

    〔吕居仁云：〕“文章须要说尽事情，如《韩非》诸书大略可见，至一唱三叹有遗音〔者，则〕非有所养不能也。”(《鉴衡》二、《仕学规范》三十四)

    韩退之答李翱〔书〕、老泉上《欧阳公书》，最见为文养气之妙。(《仕学规范》三十五、《鉴衡》二、《耆旧续闻》二)

    韩退之文浑大广远难窥测，柳子厚文分明见规模次第，〔初〕学者当先学柳文，后熟读韩文，则工夫自见。(《耆旧续闻》二、《仕学规范》三十五)

    学文须熟看韩、柳、欧、苏，先见文字体式，然后更考古人用意下句处。

    学诗须熟看老杜、苏、黄，亦先见体式，然后遍考他诗，自然工夫度越过人。(《耆旧续闻》二、《仕学规范》三十九)

    学者须做有用文字，不可尽力虚言。有用文字，议论文字是也。议论文字，须以董仲舒、刘向为主，〔《礼记》〕《周礼》及《新序》《说苑》之类，皆当贯串熟考，则做一日便有一日工夫。〔近世文字如曾子固诸序尤须详味〕。(《耆旧续闻》二、
作文不可强为，要须遇事乃作，须是发于既溢之余，流于已足之后，方是极头，所谓既溢已足者，必从学问该博中来也。(《耆旧续闻》二)

    后生为学，必须严定课程，必须数年劳苦，虽道途疾病亦不可少渝也。若是未能深晓，且须广以文字，淹渍久久之间，自然成熟。(《耆旧续闻》二)

    自古以来语文章之妙，广备众体，出奇无穷者，唯东坡一人；极风雅之变，尽比兴之体，包括众作，本以新意者，唯豫章一人，此二者当永以为法。(《耆旧续闻》二)

    老杜歌行并长韵律诗切宜留意。(《耆旧续闻》二)

    老苏作文，真所谓意尽而言止也，学者亦当细观。(《耆旧续闻》二)

    欧阳公谓退之为《樊宗师墓志》便似樊文，其始出于司马子长为《长卿传》如其文。惟其过之，故兼之也。(《仕学规范》三十

    《孙子》十三篇论战守次第与山川险易长短小大之状，皆曲尽其妙，摧高发隐，使物无遁情，此尤文章妙处。(《仕学规范》三十五)

    读三苏进策涵养吾气。他日下笔自然文字霶霈，无吝啬处。(《仕学规范》三十五)

    张文潜尝云：“但把秦汉以前文字熟读，自然滔滔地流也。”又云：“近世所当学者惟东坡。”(《仕学规范》三十五)

    古人文章一句是一句，句句皆可作题目，如《尚书》可见。后人文章累千百年不能就一句事理。只如《选》诗有高古气味。自唐以下，无后此意。此皆不可不知也。(《仕学规范》三十五)

    文章大要须以西汉为宗，此人所可及也。至于上面一等，则须审己才分，不可勉强作也。如秦少游之才，终身从东坡步骤次第，上宗西汉，可谓善学矣。(《仕学规范》三十五)

    医书论脉之形状，病之证验，无一字妄发；乃于借物为喻，尤见工夫。大抵见之既明，则发之于言语，自然分晓。观此等书可见。(《仕学规范》三十五)

    
