韵史　　（清）许遯翁 撰 

　　●韵史上卷 

　　上古 

　　民之初生，混然元气。梦梦蚩蚩，人物无异。穴居野处，木食草衣。爰始盘古，开天辟地。相继御世，三皇五帝。饮食男女，教之礼义。宫室衣裳，万民以利。伏羲太昊，生而神灵。观图画卦，以类物情。造为书契，用代结绳。渔佃网罟，利用并兴。女娲神圣，补天炼石。神农尝草，方书疗疾。至于黄帝，是号轩辕。蚩尤作乱，战于阪泉。始受河图，以立星官。迎日推策，造历纪年。元妃嫘祖，始教民蚕。舟楫车马，器用备焉。首阳采铜，铸鼎荆山。鼎成而仙，骑龙上天。少昊既衰，九黎乱德。家为巫史，以神相惑。黄帝之孙，惟帝颛顼。能治民神，无相侵渎。乃有帝喾，氏系高辛。执中而遍，抚教万民。妃曰庆都，生尧丹陵。 

　　帝尧陶唐氏 

　　帝尧受命，首出百王。姓曰伊耆，国号陶唐。如神如日，义立仁昭。茅茨不翦，朴桷不雕。乃游康衢，鼓腹而谣。立我烝民，莫匪而极。凿井耕田，安知帝力。历象星辰，咸熙庶绩。蓂荚生庭，麒麟游泽。富寿多男，三祝圣德。生子丹朱，好为嚚讼。不畀以位，乃咨于众。四岳举舜，是惟侧陋。有鳏在下，无忝禅受。 

　　帝舜有虞氏 

　　虞舜之系，黄颛之裔。父顽母嚚，傲象为弟。克谐于孝，蒸蒸以乂。尧曰试哉，妻以二女。纳于大麓，弗迷雷雨。乃巽以位，是为姚虞。称曰重华，景星耀区。巉岩藏金，五湖捐珠。苗鲧共欢，四凶是诛。干羽两阶，文德诞敷。司空伯禹，稷契皋陶。时亮天工，乃奏九韶。总章访道，师务成昭。无为而治，恭已绍尧。旦旦光华，烂漫卿云。南风解愠，五弦之琴。百有十岁，陟方乃死。商均不肖，弗传于子。 

　　夏 

　　禹功治水，实开九州。江淮河汉，咸有安流。滔天害息，父功既修。远哉明德，其鱼勿忧。受姓姒氏，祖帝颛顼。历数在躬，终享天禄。执中受禅，亹亹穆穆。执玉万国，防风氏戮。铸鼎象物，贡金九牧。下车泣罪，悬鞀振铎。忧劳天下，一沐三握。生启呱呱，辛壬癸甲。人曰传子，贤能继禹。匪德之衰，天之所予。历祚四百，继世率履。少康中兴，一成一旅。光复夏物，奄有六宇。孔甲淫乱，作歌破斧。及乎履癸，乃宠妹喜。杀关龙逢，忠贤解体。琼宫瑶台，糟堤十里。是名曰桀，残虐汰侈。成汤弗忍，放于南巢。姒箓告讫，天命不慆。 

　　商 

　　惟彼成汤，开国于商。天命玄鸟，有娀方将。受姓子氏，始自玄王。烈烈相土，长发其祥。天乙齐圣，正域四方。玄圣伊尹，左右戮力。布昭圣武，夏命斯革。非利天下，恐滋口实。救民水火，天下大悦。缵禹旧服，配天之业。太甲嗣位，狎于不顺。纵欲败度，背师保训。乃营桐宫，放之三年。处仁迁义，继世称贤。祖乙武丁，太戊盘庚。六七有作，贤圣之君。箕裘六百，终于殷受。拒谏饰非，名之曰纣。宠嬖妲己，遂亡其国。酒池肉林，裸而相逐。鹿台之财，钜桥之粟。铜柱涂膏，刑用炮烙。妇言是用，惟家之索。信任奸回，日崇其恶。比干剖心，箕子佯狂。淫戏不悛，以启文王。吁嗟独夫，自底灭亡。 

　　周 

　　文王西伯，其先后稷。母曰姜嫄，履巨人迹。居然生子，鸟覆以翼。教民稼穑，肇祀有邰。姬姓受祚，渊源自来。传十六王，公刘亶父。改国曰周，始大西土。 

　　爰及季历，则笃其庆。文王嗣之，始受天命。伐密伐崇，寝昌寝盛。羑里拘囚，天王明圣。以服事殷，臣心自靖。暨周王发，桓桓执竞。大会孟津，观商之政。白鱼赤鸟，得天者胜。陈师牧野，遏乱反正。黄钺挥戈，天下大定。悬头太白，天顺人应。封墓释囚，玄黄是迎。定鼎于周，营于洛邑。卜世三十，卜年七百。公旦尚父，毕敬召奭。大封功臣，千八百国。偃武修文，坐朝六服。武王既丧，成王践祚。周公摄政，流言是作。既辟管蔡，乃诛武庚。风雷告变，爰启金縢。惟天动威，元圣精诚。重译来朝，中国圣人。制礼作乐，辟雍镐京。成康之际，天下安宁。比于唐虞，四海蒸蒸。昭王楚泽，不反南征。穆王侈志，八骏周行。瑶池万里，远望山陵。白狼在囿，荒服弗庭。夷王下堂，王室始轻。厉王暴虐，远流于彘，共和为政，中兴是恃。宣王修德。方叔召虎。北伐猃狁，南征淮楚。以佐天子，惟尹吉甫。海内向风，复思文武。盛业不卒，诗刺《祈父》。幽弑臼立，王室遂骚。龙漦为孽，褒女兴妖。平王东迁，诸侯莫朝。西周既弃，强秦以骄。桓庄而后，王熄霸兴。桓文为盛，天子空名。齐晋秦楚，迭主战争，《春秋》谨书，征伐会盟。至于战国，七雄构兵。苏秦张仪，朝纵暮衡。请质割地，卒并于秦。 

　　当时列国，各有名贤。郤縠兴晋，管仲霸桓。燕昭乐毅，即墨田单。良将颇牧，高士鲁连。有四公子，陵尝春原。无救破灭，祚竟弗延。赧王入秦，天物遂迁。惟有仲尼，木铎万古，道统相传，尧舜文武；颜曾子思，私淑孟子，於今不坠，斯人而已。 

　　秦 

　　秦之苗裔，亦本颛顼。伯翳佐禹，实蕃嬴族。自夏迄殷，世为诸侯。蜚廉恶来，为戮于周。乃有非子，为周息马。孝王封之，汧渭之野。周辙既东，尽有岐丰。襄文穆献，始霸西戎。捐弃礼义，独上首功。开斥阡陌，务本力农。卫鞅变法，立威徙木。人勇公战，务广积粟。以其富强，加兵六国。膺击韩魏，吞噬楚蜀。质子割地，拘囚困辱。侯王将相，稽首函谷。及乎昭襄，尽灭诸侯。齐楚燕赵，尺土不留。吕政移国，嬴秦亦休。二十六年，是为秦始。志得意满，靡有底止。五帝三皇，功无与比。郡县天下，无分其子。燔烧诗书，偶语弃市。蒙恬伐胡，长城万里。海上神仙，妄希不死。乃作阿房，属之咸阳。穿治骊山，尤极披猖。南登之罘，东上泰山。立石颂德，以作嘉观。欺天网人，垂千万年。华阴遗璧，祖龙不延。胡亥袭位，扶苏赐死，夷戮大臣，及诸公子。李斯阿意，少缓死尔，卒具五刑，亦大愚矣。专用赵高，二世益骄，千乘万骑，山岳动摇。一夫瞋目，瓦解冰消。楚赵陈王，梁籍广胜，发愤戍卒，豪杰响应。沛人刘季，亦起繇中。斩蛇奋迹，五采云龙。扶义起兵，立为沛公。天下土崩，旦日叩关。丞相指鹿，犹嗜秦权。剚刃二世，势不得全。愿为黔首，安可得焉。车裂赵高，子婴亦贤。乃以次嗣，冠其玉冠。素车白马，系组而前。顿首奉玺，伏轵道边。昔六降王，故事当然。周过其历，秦不及期，残虐刻戾，为后人嗤。 

　　汉 

　　沛公灞上，独先入关。约法三章，易暴以宽。吏民按堵，天下归焉。沛公王秦，怀王之约。项羽不义，放兵肆掠，屠烧咸阳，三月不绝。衣绣东归，专王梁楚。义帝空名，实废其主。分割三秦，以处降虏。沛公失职，独王汉中，乃烧栈道，示羽无东。留侯画策，萧何共功，借箸帷幄，足食关中。淮阴国士，跨下英雄。引兵出蜀，邯欣授首。北举燕赵，井陉不守。楚汉荥阳，相持日久。据敖仓粟，塞成皋口。击杀龙且，西楚始惧。分割鸿沟，解而东去。会兵垓下，楚骓不逝。呜咽楚歌，空悲盖世。自有天授，无怒天亡。巍巍天位，汜水之阳。大汉威灵，抚有万方。定都天府，娄敬张良。高鸟已尽，良弓欲藏。械萧诛布，烹信醢彭。从赤松子，智哉子房。惩秦孤立，同姓俱王。去秦苛法，务为简易，质文之运，汉承秦敝。未央壮丽，长安形胜。不阶尺土，崛起受命。威加海内，功无与并。临崩属后，平勃安刘。卒诛诸吕，深识远猷。 

　　惠帝不永，天命在代。文帝践祚，谦让者再。以德行化，蒸蒸施惠。礼乐未遑，泽流滂霈。景帝恭俭，一遵成业。世传文景，成康遗烈。吴楚构乱，旋即破灭。粟陈贯朽，人足家给。孝武因之，雄才大略。外攘四夷，始改正朔。明堂服色，纷然制作。直谏汲黯，诙谐方朔，治狱汤周，将军卫霍。朔方河南，东瓯两越，以次削平，劳师远涉，转漕巨万，大农告竭。郊雍封禅，方士蓬莱。建章柏梁，太液渐台。经费不充，乃用弘羊。利析秋毫，民无盖藏。奸盗始滋，酷吏斯张。深文峻法，赵禹张汤。天下骚然，几续秦皇。轮台一诏，自悔悖狂。拥立少子，以属霍光，昭帝无嗣，昌邑披猖。归命曾孙，宣帝贤明，综核名实，号为励精。宣室决事，石渠论经。画功麒麟，霍光不名。单于款塞，比于中兴。倚任恭显，推恩许史，王氏之祸，亦基于此。元帝优柔，谗佞盈朝。成帝宣淫，外家日骄，昭阳飞燕，国孽家妖。哀平短祚，再世不竞，凤音商根，更恃国柄。 

　　卒成新都。莽遂窃命。内主元后，外饰邪行。欺天罔人，造作符应。鸩平弑婴，天怒人怨。残贼虐民，恣睢悖乱，滔天流毒，人心思汉。 

　　四七之际，云集龙斗，赤伏符命，乃归刘秀。舂陵佳气，南阳帝胄，恢廓大度。高祖同符。昆阳一战，百万为俘。汉官威仪，三辅欢呼，滹沱冰合，岂非天乎。王郎赤眉，首事驱除。公孙隗嚣，游魂一隅。冯异邓禹，安集关西。盆子乞降，积甲山齐。巴蜀陇西，旋就诛夷。除莽苛政，惠此蒸黎。天下既定，释旅闭关。呼韩稽颡，日逐请藩，不侈边功，志存乂安。投戈讲艺，息马论道。旌帛蒲轮，征车贲耀。赤刘之九，会命岱宗。大起明堂，修举辟雍。文治诞修，吏治方隆，颇尚严急，督察三公。深惩信越，保全功臣。盛德之玷，废郭立阴。明帝缵武，断狱得情。礼备法物，登台望云。尊师桓荣，问难执经。百蛮贡职，单于来庭。偏任察慧，隐发为明，尚书提曳，吏苦深文。章帝长者，乃济以宽。轻薄棰楚，荡涤烦冤，平徭简赋，爱养元元。白虎论经，斟酌同异。明慎选举，尊崇良吏。中牟鲁恭，南阳朱季。时惟窦宪，凭恃宫掖。夺沁水园，宠极生逼。怙恩养乱，非由一日。与汉终始，宦官外戚。孝和冲幼，受制母后。一旦发愤，密谋诛窦。驱除外戚，复任中常，前门驱虎，后户进狼。殇帝不永，邓后专命。援立孝安，久不复政。安帝不聪，内宠滋盛。宫掖煽祸，樊丰王圣。阎后夺储，邪谋乱正。顺帝履危，宜矫前规。初任名贤，宜若有为。乱政亟行，便孽日滋。阿母崇封，中官养儿。梁冀穷凶，委以股肱。后家世及，宠据椒宫。冲夭质弑，天绪三终。桓帝寝衰，皇纲去纽。嬖御窃鈇，天宪在口。五侯嗣虐，忠贤束手。一冀戮死，百冀乃炽，磔翦善类，无复国是。陈蕃李膺，高自标置。甘陵南北，互为贬议，党祸始兴，以及于灵。曹节王甫，城社为凭。蕃武谋疏，功败身倾。大治钩党，俊及诸英。连引收考，迹满狱庭。人之云亡，邦国殄瘁。彼昏不知，聚敛若醉。西邸卖官，后宫列肆。营万金堂，为大盗积。董卓袁绍，收斩宦孽。献帝赘旒，国统垂绝。卓更劫迁，四海鼎沸。以属曹操，汉不再祀。 

　　后汉（附魏、吴） 

　　三分鼎足，乃属三雄。操据兖冀，孙有江东。玄德播越，晚始建功。勇如吕布，强如二袁。凭恃其力，终丧其元。荀彧劝操，谋迎天子。董昭画策，迁都于许。挟制朝廷，号令远迩。孙策渡江，吴会削平。弟权代之，举贤任能。张昭周瑜，委以股肱。据有建业，凭借父兄。操既破表，疾趋江陵。孙权刘备，并力合兵。拔刀斫案，气决志雄。曹瞒失魄，周瑜火攻。赤壁覆败，遁走华容。备令荆州，蜀道始通。刘璋暗弱，因袭巴东。成都既定，兼并汉中。关张熊虎，诸葛卧龙。知人善任，文武效忠。烈烈寿亭，独镇襄荆。威震华夏，进围樊城。天不佑汉，大功不成。吴人不义，亲仇败盟。操乃汉贼，逼帝弑后。窃窥神器，屠戮忠旧。子丕篡汉，奸谋始售。昭烈称帝，汉统为正。创业未半，中道殒命。丞相受遗，鞠躬辅政。兴复汉室，报主自靖。七擒孟获，六出祁山。木牛流马，输粟渭南，气吞曹魏，懿怯弗前。畏蜀如虎，巾帼自甘。天夺丞相，曾不少延。出师二表，遗恨千年。吴蜀辅车，唇亡齿寒。阴平凿石，荆楚扬帆。二国告讫，魏社亦迁。三马食槽，天道好还。奸雄到此，亦自可怜。三国一统，属司马炎。 

　　晋 

　　乱臣贼子，何代无之。前人作事，后人之师。黄初篡国，废一山阳。及司马氏，逆节世彰。三见篡辱，曹芳髦璜。效尤必甚，无施不偿。废兴若此，祚安得长。 

　　晋武称尊，年号太康。惩魏奢刻，俭恕自将。平吴之后，肆志淫荒。羊车恣宠，为乐未央。疏斥懿亲，奸回在旁。惠帝昏愚，不辨菽麦。忠贤扼腕，此座可惜。权归贾后，废母杀遹。群小乱政，赵粲贾谧。衍广清谈，嵇阮诞逸。阶厉二荀，豪奢王石。荡夷名教，转相祖述。钱神刺时，无救贪墨。赵楚诸王，更相残贼。以启戎胡，乘间抵隙。刘渊一呼，氐羌四集。聪曜风驰，两都覆没。渊遂称汉，雄据离石。秦国苻健，襄赵石勒。鲜卑慕容，巴氐李特。秃发乌孤，赫连勃勃。提封诸夏，十丧其七。洛阳宫门，铜驼荆棘。怀愍蒙尘，丧乱无日。二帝青衣，伤哉晋室。 

　　一线不绝，乃有安东。五马渡江，一马为龙。是为元帝，历数适逢。江左夷吾，推王茂弘，招来名士，贺循顾荣，刘琨祖逖，陶侃诸公。崇奖王室，戮力建功，未遑北伐，保有江东。草创未毕，内难遄兴。王敦首祸，犯顺抗旌。明帝畏逼，躬御甲兵。元恶自毙，朝廷始清。成帝幼冲，庾亮辅政。违众失望，朝复不静。苏峻被征，率众拒命。兵入台城，君臣束手。卞壶桓彝，死节自守。陶侃温峤，力歼逆丑。义旗云集，峻约授首。宫阙灰烬，咸谋徒避。王导远谋，独违迁议。务本节用，何忧雕弊。基业不坠，赖斯宏济。康穆哀世，代有强臣。桓温窃柄，更甚于敦。西定蜀汉，旋谋伐秦。震主之势，不可复臣。枋头之败，顿挫威名。入废海西，援立简文。简文拱默，时痛朝危。孝武纂业，晋祚益衰。天诱其衷，奸臣自摧。谢安桓冲，忧国匡时。君臣辑睦，朝野少支。秦氐苻坚，江左窃窥。安石静镇，赌墅围棋。谢玄一战，秦兵立披。百万之众，尽于淮淝。风声鹤唳，皆为晋师。百年弱运，仅免衰危。夫何孝武，酒色遽迷。千觞长夜，一醉崇朝。道子沈酗，国宝贪饕。权门如市，谗佞盈朝。长星告变，举酒相嘲。房闱弑逆，一言戏招。安帝不慧，贼臣鸱张。强藩构乱，甲兴晋阳。桓玄举兵，遂入建康。盗据天位，忽陷御床。刘裕枭雄，合谋诛玄。威名既立，北略中原。夷夏响应，破秦灭燕。还谋九锡，晋宜避贤。祚尽昌明，天数当然。晋亡宋禅，故事存焉。可使操懿，专美于前。 

　　南 北 朝 

　　晋室崩离，胡马为群。河洛腥膻，南北始分。南朝五代，宋齐梁陈。宋自刘裕，代晋称尊。传世七帝，五弑于臣。短祚促命，何乐为君。升明之末，禅萧道成。道成篡位，改国曰齐。不二十年，子孙已微。东昏淫虐，嬖宠潘妃。大臣疑惧，兵起襄阳。人厌齐德，祚归于梁。梁武萧衍，生有奇祥。照日无影，蹈空能行。遭时昏乱，袭取家邦，恭俭慈爱，天下小康。一念邀福，投体空王。浮图宝刹，耀日辉煌。舍身同泰，冀佛慈航。苦役淮堰，劳师寿阳。百万血肉，胡不心伤。佛说因果，如何顿忘。面牺菜羹，何补毫芒。台城饿死，果报亦彰。简文孝元，命之不长。霸先陈氏，力诛侯景。凭其勇略，遂移梁鼎。得国既易，祚亦不永。后主浮华，狎客是骋，结绮临春，流连光景。玉树后庭，长夜酩酊。隋师渡江，自投于井。江东王气，千秋凄冷。 

　　北朝荒略，建国不常。倡自赵汉，继起秦凉。革晋之季，魏氏始强，主拓跋珪，大启北荒。威兼燕夏，后并姑臧。用夏变夷，文物典章。禁绝胡服，袭汉衣裳。道武太武，世有贤王。宣武而后，魏运方衰。淫后幼主，为厉之阶。高欢宇文，兵隙始开。两擅废置，魏分为二。是为周齐，皆由篡弑。齐最残忍，卒并于周。周主天元，骄侈溢尤。委政隋坚，莽卓之流。珙球天物，安坐而收。既篡周位，乃取江南。若弼擒虎，虎视耽耽。陈主叔宝，尚迷望仙。新声晓度，凄然管弦。万师压境，国灭身歼。南北混一，开皇九年。 

　　隋 

　　隋文践位，本无功德。诈谋袭取，借宠后戚。既定天下，躬修俭德。轻徭减赋，农桑普植。开皇仁寿，朝野充溢。惜哉刑政，专尚猜刻。文法自矜，人心战栗。崇信杨素，奸回蟊贼。废太子勇，助广夺嫡。杨广凶残，伪为矫饰。父死谓何，烝淫亟亟。结同心带，此夕何夕。炀甫袭位，大营宫室。西苑载兴，显仁未毕。汾阳江都，云兴霞蔚。长城千里，龙舟万蠲。出塞耀兵，酒泉张掖。再讨高丽，征人白骨。辽东浪死，歌声凄恻。海内嚣然，疾首蹙頞。黎阳玄感，漳南建德。巴陵萧铣，荥阳李密。檄讨商辛，同声响集。唐公李渊，电掣雷击。进克长安，西取冯翊。吁嗟独夫，顾影汲汲。迷楼好景，广陵汩汩。假手除凶，宇文化及。天眷神尧，翦此恶德。隋堤杨柳，于今寂寂。 

　　●韵史下卷 

　　唐 

　　有唐受命，发迹晋阳。神尧高祖，始启封疆。化家为国，成于秦王，聪明豁达，类汉高皇。长驱义旅，进取咸阳，约法十二，比于三章。除隋虐政，威加四方。井蛙郑夏，么麽秦梁，摧枯拉朽，咸就诛亡。秦王功高，始开天策，十八学士，瀛洲佳客。太子建成，齐王元吉。嫌隙既成，谋除其慝。伏兵玄武，关弓相射。手刃同气，乃见今日。传位秦王，事穷势迫。 

　　太宗践位，改元贞观。去奢省役，举廉用贤。王珪纳忠，魏征直言，相称房杜，谋断资焉。力行仁义，中外乂安，九功七德，两阶舞干。单于稽颡，靺鞨请藩，破擒突厥，斥地阴山。守成不易，创业艰难，十渐十思，毖后惩前。满盈之惧，早见当年。才人武氏，阴长祸源。阻谏玩兵，亲征高丽。巢刺王妃，辰嬴之嬖。 

　　贻谋若此，作法于凉。高宗嗣服，武氏始昌。父子聚麀，无复纲常。宫中二圣，政出帷房。遂良无忌，贬死遐荒。 

　　女主代祚，谶成秘记。中宗之世，遂窥神器。迁帝房州，改唐曰周。杀唐子孙，靡有遗留。掩捕罗织，告密不休。周兴俊臣，酷吏之尤。几危唐嗣，谁抱杞忧。有唐旧臣，乃心王室。仁杰元忠，回天之力。易之昌宗，更以色进。承嗣三思，阴图嗣允。物极则反，钟鸣漏尽。 

　　柬之举兵。殪彼狡童。手挈大物，复归中宗。宜鉴前车，永思令终。如何天位，再属昏庸。三思韦后，宣淫后宫。构杀五王，邪党复崇。请谒受赇，墨敕斜封。宠极生变，弑帝神龙。 

　　隆基决策，起兵靖难。拥立相王，勘定祸乱。太平肆孽，潜滋离间。睿宗禅位，亦称明断。 

　　玄宗初政，励精图治。姚崇宋璟，相继在位。九龄风度，休休不愧。开元治平，贞观可跂。德非纯粹，时侈其志。自教法曲，梨园子弟。用兵契丹，轻开边弊。友爱五王，长枕大被。夫何三子，同日诛刈。思勖典兵，监门力士。衣绯千人。宦官用事。江南，南越珠翠。昔年焚弃，今劳汉使。封禅泰山，远近烦费。天空而后，骄盈淫戏。宇文王珙，聚敛无艺。林甫作相，柔佞阴鸷。口蜜腹刀，以空善类。再任国忠，专权肆恣。太真入宫，君王心醉。姊妹承恩，四海顦顇。孽胡禄山，骄宠无二。三日洗儿，丑声不避。专制三镇，坐拥强兵。一夜胡笳，二都震惊。潼关不守，仓卒幸蜀。王孙公主，道旁蹢躅。行次马崽，军士怨讟。国忠伏诛，冰山立■〈戚〉。长恨佳人，可怜倾国。血污游魂，马前白骨。霓裳旧舞，雨铃新曲。不堪回首，伤心掩哭。 

　　父老遮留，共拥太子。灵武即位，人心足恃。宣力中兴，大将郭李，杲卿张许，精忠守死。戮力歼贼，旋轸旧京。管弦凝碧，再谱音声。安不忘危，前事宜惩。艰难血战，未返长征。疮痍在目，复滋乱萌。良娣辅国，床旁构兵。劫迁上皇，冤死建宁。朝恩元振，宦祸方兴。深惜肃宗，受制宫庭。养成藩镇，纲纪夷陵。 

　　以及代宗，大厦方颠，吐蕃入寇，再入长安。勤王莫至，宦寺专权。独赖汾阳，砥柱中天。单骑见虏，京师以全。河北未复，姑自养奸。 

　　德宗猜忌，任相卢杞，阴贼刻戾，号蓝面鬼。用兵河朔，横敛不止，间架陌钱，怨声盈耳。琼林大盈，乃遗朱泚。奉天奔窜，亦可悟矣。怀光率众，倍道入援，力战解围，咫尺天颜，终阻奸臣，扼腕不前，怏怏失志，再危奉天。陆贽谠论，密勿名言，李晟效忠，克复长安。扫清宫掖，庙貌宛然。梁州乍返，依然宦官。神策典军，文场希迁。忌晟功名，受欺吐蕃。勿害功臣，邺侯拳拳。瓜辞再咏，国本乃安。用度羡余，税外方圆。始终黩货，延龄诸奸。 

　　顺宗继立，疾居深宫，王伾叔文，交结昭容，内外作奸，可事帷中。韦皋表请，致位宪宗。 

　　刚明英断，志在立功，委心将相，谋臣尽忠。黄裳李绛，揆席生风。用师淮蔡，乃任裴度。将相得人，何优跋扈。攫坎先登，雪夜李愬。元济受擒，河朔震怖。中兴之美，遮几可溯，器小易盈，遽毁厥成。弓矢未橐，土木烦兴。麟德龙首，承辉并营。神仙佛骨，甘心听荧。肘腋不戒，轻丧其生。 

　　穆宗昏惑，无分直枉。门户纷如，牛李植党。 

　　敬宗狂纵，不进忠谠，甘酒嗜色，貂寺日长。栖楚碎首，空悲头抢。更衣灭烛，祸有自酿。 

　　以及文宗，深思拨乱。宦官滋盛，由来者渐。李训郑注，逞其忿悄，为谋不臧，甘露召变。南牙北司，终成冰炭。临崩扼腕，自比赧献。 

　　武宗英敏，委任德裕，三镇奉诏，遂平昭义。享国不永，功不令绪。 

　　乃遗宣宗，聪明强记，主度不宏，遗大察细。强藩悍寺，竟委其辔。 

　　懿僖不君，祸乱相仍。民愁盗起，大命将倾。黄巢仙芝，大盗横行。击球状元，曾莫之惩。令孜阿父，专秉国成。长安既破，无复宫庭。沙陀克用，奉诏讨贼，破走黄巢，以定天室。全忠鸱张，国祸斯迫。 

　　昭哀之末，唐不再昌。崔胤快志，尽翦中珰，外召全忠，身亦旋亡。昭宣不造，祚移于梁。 

　　五 代 

　　当是之时，各裂封疆。钱镠吴越，茂贞凤翔。王建帝蜀，知诰南唐。与梁为敌，沙陀最强。梁主盗位，未遑立国。晋阳兵起，疆场日蹙。友珪行弑，刃刺其腹。末帝永贞，膏梁龌龊。不二十年，国亡家族。 

　　后唐克用，有子存勖。夹寨一战，全忠夺魄。殄灭朱梁，遂移天物。称尊享国，号曰庄宗。气骄志狭，自矜其功。重敛急征，优伶是崇。自傅粉墨，戏侮于宫。殒命优人，有初鲜终。明宗厌兵，岁屡丰年。愿天生圣，焚香祝天。八年小康，五季称贤。惜哉闵帝，幼孱弗堪。强臣篡迫，祚竟弗延。 

　　敬瑭石氏，亦本沙陀。借兵契丹，谋诛从珂。称臣称父，许割幽蓟，燕十六州，终沦胡地。契丹册命，立为晋帝。竭力奉虏，卑辞厚币。屈膝穹庐，都非上计。戎狄豺狼，倾身求庇。无厌之供，终于自毙。契丹一怒，君臣俘系。 

　　石晋既倾，刘汉以兴，刘氏知远，宿将握兵。完守河东，以遏虏锋，胡马入汴，一望烟空。盗起民怨，虏计亦穷。德光道死，汉遂入洛，未忍忘晋，尚用晋朔。信宿云殂，隐帝幼弱，恶诸大臣，偏任诛杀。弘肇戮死，更及郭雀。身死乱兵，祸自己作。父子相继，四年而灭。 

　　后周太祖，留守郭威。将士拥立，天子自为。既代汉位，乃授养儿。世宗柴氏，异姓承基。有志削平，慨然用师。吴蜀幽并，声教未齐。简卒搜伍，寝食在兹。南唐北汉，旋就芟夷。北伐契丹，躬著戎衣。瀛易雄霸，咸受降旗。雄武之姿，自足鞭笞。遽促其年，天意难知。殿前匡胤，威名飙驰。物望攸归，天将启斯。孤儿寡妇，遘会逢时。日光摩荡，象数告期。黄袍加身，不得复辞。袖中禅诏，陶穀为之。无二韩通，令人嗟咨。 

　　宋 

　　宋祖受命，五季之后，主少国疑，握兵在手。守信诸将，拥戴已久。陈桥之变，北面稽首。李筠哭像，诸臣愧否。天下已定，逆取顺守。视学古文，力致泰宁。文治精华，奎聚五星。收罢藩镇，杯酒释兵。全斌裘帽，轸念西征。慎无杀戮，命将曹彬。江南捷至，战胜不矜。横罹锋刃，恻然涕零。河决引咎，减损掖庭。永宁翠襦，深戒伤生。苇帘布缘，浣衣勿更。江南荆蜀，以次削平。吴越归命，感以至诚。西京父老，欣睹太平。与民休息，治定功成。慈闱顾命，金匮藏盟，国有长君，社稷至计，临终付托，以属光义。 

　　太宗践位，宜思恩义。踵顶秋毫，太祖之赐。皇子德昭，太祖元子。猜心一起，乃迫之死。以及德芳，毕命长已。开宝皇后，丧不成礼。秦王光美，贬逐窜徒。驱除逼迫，不尽不止。首发杀机，逆臣赵普。岂容再误，一言投主。上负昭宪，下负太祖。端拱之政，似多可誉。勤政爱民，亲贤读书。大本不立，焉知其余。得志于汉，遂举伐辽。兵连祸结，边境驿骚。岐沟再败，中原动摇。江淮饥馑，两川震恐。继迁西跳，候时而动。酿衰基祸，徒逞其勇。继恩将兵，中官之俑。齐贤蒙正，寇准张咏，赖诸贤臣，足为国重。大渐之夕，太子几危，继恩昌龄，将为高斯。宰相吕端，持正不移，锁阁卷帘，凛凛风裁。 

　　真宗即位，时方厌兵，议和契丹，帝为苍生。李沆贤相，深忧保治。水旱日奏，令毋肆志。契丹入寇，澶州大震，寇准权略，劝驾亲幸。大将高琼，麾兵前进。契丹始惧，通和修问。南兄北弟，会盟约信。中国生灵，今无重困。朝廷无事。主欲渐萌。神仙祷祠，杂然并兴。祥符天书，矫诬不经。劳民土木，不戒盈成。钦若丁谓，五鬼纵横。 

　　帝既升遐，爰立仁宗。太后垂帘，内侍允恭。表里作奸，奏传禁中。独赖王曾，正色鞠躬。太后崩逝，帝始亲政。罢修宫寺，裁抑侥幸。朝廷清夷，庆历康定。韩琦仲淹，富弼余靖。宋室人才，于斯为盛。郭后废黜，诸贤力诤。宰相夷简，内侍文应。成此过举，附会逢迎。元昊跋扈，韩范绸缪。鄜延环庆，躏入为忧。营田斥堠，持久深筹。筑城青涧，以巩延州。契丹乘衅，乞关南地。未暇用兵，许增岁币。不辱君命，富弼为使。以死拒之，献纳二字。无伤国体，仍坚和议，戮力疆场，国难既济。小人侧目，众口狺狺。飞书伊霍，动摇大臣。一网打尽，目为党人。赖主宽大，不售嚣嚚。末年召还，大慰舆情。富弼入相，推以至诚。存心制治，可谓至仁。四十二年，敬天恤民。 

　　前星不耀，英宗是嗣。忧疑构疾，祸由宦寺。两宫谗构，几致纷纭。魏公调护，婉转开陈。母慈子孝，天下欣欣。濮王典礼，议上尊称。欧韩诸公，聚讼盈庭。引经据古，皆不及情。养育宫中，英皇幼龄。恩斯勤斯，以及于成。非同仓卒，定策外迎。网顾大义，尊隆所亲。 

　　仁考在天，孰慰其灵。帝既早终，以属神宗。锐于图治，好事喜功。理财用兵，急遽经营。政府虚席，首用安石。褊心执拗，济其学术。天不必畏，人言何恤。谋峻法令，则称商鞅；搜刮财利，则祖弘羊。祖宗法度，悉议更张。惠卿章惇，附会猖狂。公亮韩绛，为护法王。制置三司，以总利权，安石领之，新法纷然。青苗倍息，民苦偿官，均输保甲，免役输钱。死丧逃移，无计呼天。茹木食草，卖妻鬻男。郑侠绘图，所不忍观。忠君爱国，无容一言。经略河湟，王韶开边。东招高丽，西取吐蕃。辽人谓我，将复幽燕。先发制人，疆事生端。如何安石，一筹莫宣。割地河东，痛恨权奸。宋始不竞，国脉伤残。熙丰之代，尚多名贤：濂溪二程，乐寻孔颜，康节邵子，为图先天；微言未绝，理学渊源。席珍鸱枭，烹醢凤鸾。小人连类，如蔓斯延。再世为孽，大命以颠。 

　　哲皇冲幼，世泽方削。太皇太后，首罢新法。相司马光，中外欢洽。斥逐朋邪，章惇蔡确。一时在廷，效其謇谔。谓宜同心，济比蛊剥，胡为分朋，朔党蜀洛。党同伐异，授人以郤，熙丰群小，乘衅而发。变为调停，大防纯仁，亲政之后，首擢章惇，同恶相济，曾布蔡京，群谋致毒，元祐诸臣。贬逐窜徙，目为党人。借名绍述，以快仇心。恣行悖逆，媒孽宣仁。同文馆狱，罗织纷纭。不堪再坏，况复徽钦。 

　　建中靖国，初宽党籍。曾布为政，力主绍述。概目奸党，镌名碑碣，禁锢之祸，惨于夷狄。配享孔子，荆公安石，沐猴衣冠，人类鬼蜮。京卞鸱张，覆入家国。童贯开边，朱勔花石。教主道君，上清宝册，师成王黼，浊乱蛊惑。欲袭辽人，遂通女真。自谓燕云，唾手可得。两国班师，曾未旦夕，胡儿败盟，已取朔易。分道入寇，金斡离不。师溃黎阳，国势日迫。纳侮自焚，悔之何及。 

　　传位钦宗，君臣彷徨。大敌压境，呼吸存亡。力主守御，藉有李纲。师首平仲，援师尚强。邦彦主和，已遣康王，称侄割地，少乞后亡。金师乍退，偷安若忘。散遣援兵，无事堤防。李公亦去，谁为保疆。太原真定，悉弃虏乡。进逼京城，拱手纳降。二帝北狩，千古心伤。南朝死义，惟李侍郎。 

　　一发千钧，康王未北。力战破虏，留守宗泽。邦昌作帝，殆哉岌岌。共推康王，即位应天，是为高宗，改元建炎。追惟误国，靖康诸奸。吴敏南仲，实召北辕。中兴草创，可混愚贤。李纲入相，汪黄在前。屡阻国计，委任不专。宗李庙算，咸出忠肝。屡请还京，经略中原。长策不用，车驾日南。河北人心，望眼欲穿。虏取大名，遂躏徐扬。乘舆宵遁，小艇渡江。汪黄定策，奉帝如杭。诸将力战，仅立南邦。苗刘作乱，劫帝仓皇。世忠张浚，会师勤王，帝幸反正，兀术跳梁。杜充刘豫，相继败降。世忠引兵，扼之于江。恢复未就，秦桧还南。专主和议，忘仇戴天。还金河北，还豫中原。权臣误国，持论已坚。赵鼎罢相，张浚外迁。悉撤守备，收诸将权。金人溃盟，复取河南。刘锜顺昌，一战歼焉。吴玠吴璘，控五丈原。精忠岳飞，转战朱仙。直抵黄龙，踢倒贺兰。迎取二圣，复我云燕。金牌十二，班师告旋。十年之力，一旦都捐。阴谋罗织，张俊作奸。惨掠张宪，横被诬冤。尽忠报国，赍恨九泉。大仇大耻，上下恬然。二帝母后，呜呼可怜。桧居相位，一十九年。竟保首领，我欲问天。时仗和议，久弛边防。金主发难，看花洛阳。吴山立马，俯瞰钱唐。吴璘刘锜，宿将未亡。诛夷不尽，尚支一方。允文权宜，趣战采江。金亮自毙，幸保危疆。逊位太子，自称上皇。 

　　孝宗嗣统，艺祖之胄。上皇至公，举之侧陋。以慰在天，庶几无疚。隆光之始，锐志恢复。议弃三路，史浩误国。符离一战，王师小衄。不敢言兵，君臣缩朒。远弃魏公，专用思退，胁帝请和，祖述贼桧。值金世宗，罢兵休息。南北相安，粗保家室。当时诸臣，可资密勿。果亮允文，器量康伯，考亭朱熹，南轩张栻。胡为偏任，王抃曾觌。知人其难，贤才可惜。 

　　传位光宗，乃惑李后。宦寺因之，三宫谗构。寝门朝夕，阗寂永昼。妇言是用，不念寿皇。存不视疾，亡不执丧。汝愚宗巨，请命太皇。社稷权宜，禅位嘉王。 

　　宁宗初立，倚重汝愚，经筵得人，朱熹大儒。侂柄政，首事驱除，务空善类，学禁程朱。伪学二字，一网无余。六经语孟，皆属妖书。人心如此，国命可知。程松何澹，一辈籧篨。犬吠侍郎，由窦尚书。阅史到此，几无人乎。魑魅魍魉，狍鸮孽狐。妄启兵端，祸遗君父。金师大举，有同料虎，江淮动摇，无复安土。乃斩侂胄，函首送虏。惩前善后，相宜慎简。不鉴前车，再任弥远。蒙古方大，已越济兖。灭夏及金，窥窬不免。宋运式微，君庸臣暗。弥留矫诏，废竑立昀。 

　　理宗袭位，弥远之勋，乃畜鹰犬，排击正人。与元通使，约共灭金。青城之俘，足慰徽钦。议割河南，与宋为界，元人悔盟，乃画陈蔡。方张之寇。无犯其虿，范葵短谋，挑衅贻害。元师南下，仓皇覆败。淮汉襄樊，战守狼狈。始咎开边，噬脐可悔。孟珙名将，忠君体国。竭力疆场，保全荆蜀。元忽必烈，济江围鄂。请帝迁都，举朝错愕。奸臣似道，宣抚江陵。称臣纳币，密遣宋京。必烈还师，邀截殿兵。隐匿和议，更以捷闻。帝嘉似道，再造功勋。谁知奸佞，祸国误君。国事日非，群小噂沓。横取敛怨，行推排法。买充公田，民愁国削。 

　　度宗嗣立，复崇贾相。襄樊告急，宫中排当。葛岭楼台，半闲豪放。可怜二城，援绝力屈。东南要害，拱手授敌。 

　　恭帝不辰，丁此艰厄，伯颜南伐，长驱直入。守臣大帅，望风窜逸。腥膻满地，枕尸狼藉。天遣虎臣，手诛贾贼。尚恨已晚，国亡旦夕。江淮破竹，临安日迫，师次皋亭，群臣衔璧。孤儿寡妇，伤哉此日，三宫北去，断魂寂寂。庭芝姜才，立信李芾，全节誓死，忠臣殉国，尚多节义，史难尽述。文公天祥，孤臣洒泣。秀夫世杰，共存帝室，奉戴二王，九死靡易。天不祚赵，崖山舟溺。魂涛沧海，丹心照日。
