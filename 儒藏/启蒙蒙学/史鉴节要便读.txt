《史鉴节要便读》　　（清）鲍东里 撰 


　　●卷一 

　　盘古首出，天地初分。三皇继之，物有群伦。有巢构木，宫室是因。教民烹饪，则有燧人。是为邃古，概出传闻。（以上邃古） 

　　伏羲画卦，书契是造。炎帝神农，耒耜是教。黄帝轩辕，始制衣服；作为舟车，以通川陆；始作甲子，吹律以竹；蚩尤弄兵，胜之涿鹿。少昊金天，通天绝地。颛顼命官，五方分治。帝喾继之，传其子挚，立维九年，善政不继。唐侯代之，是曰放勋。其大则天，民无能名，知子不肖，逊于廷臣。有虞舜者，孝德升闻，历试诸艰，乃使摄位；举十六相，去四凶类；觐狱归仁，尧崩之岁，允执厥中，帝命不愧。子复不肖，荐禹于天。天命在禹，贤复传贤。帝运之终，禅让毕焉。（以上五帝唐虞） 

　　三代称王，实惟夏始。巍巍神禹，伯鲧之子。鲧淹洪水，为舜殛死。乃修父业，瘁其四体。卒底平成，帝心是喜。功无与让，受舜禅矣。子贤能继，因传之启。家天下者，实始于此。启子太康，畋游是乐，有穷后羿，拒之于洛。五子之歌，用是有作，其弟仲康，未能翦恶。传子帝相，遂死寒浞。凡四十年，大统中落。后缗有娠，奔归有仍，乃生少康，一旅一成。臣靡灭浞，夏以中兴。杼槐芒泄，不降逊扃，廑传孔甲，好鬼崇神，皋发之后，传癸相承。龙逢谏死，贪虐荒淫。商汤伐之，夏祀以倾。四百余年，十七世已。周封三恪，其后为杞。（以上夏） 

　　契封于商，赐姓子氏。传至成汤，已十四世。网解三面，天下归仁。三聘伊尹，学焉后臣。吊民伐罪，凡十一征。鸣条之役，实顺天心。六事自责，祷雨桑林。九字铭盘，其德日新。外丙仲壬，年皆不永。太甲嗣之，相维伊尹。始不率德，尹放诸桐。悔过复位，遂为太宗。沃丁太庚，小甲雍己，或子承父，或兄承弟。中宗太戊，桑穀生朝。惧而修德，德足胜妖。其子仲丁，始迁于嚣。自是之后，河患频遭。维彼外壬，以弟承兄。弟河亶甲，以相为京。祖乙之世，再迁耿邢。祖辛之后，沃甲祖丁。南庚阳甲，八世因循。迨至盘庚，商道中兴。复归于宅，改号曰殷。小辛小乙，乃启武丁。恭默思道，帝赉良臣。傅岩得说，作楫为霖。祖庚祖甲，廪辛庚丁。武乙射天，震于雷霆。太丁帝乙，终于受辛。妇言是听，炮烙其刑。刳孕斫胫，谏臣剖心。周王伐罪，大会孟津。倒戈牧野，衣室自焚。殷王三十，六七贤君。六百册载，厚德在民。奉其祀者，日有宋存。（以上商） 

　　周家之兴，有邰后稷。不窋失官，窜于戎狄。公刘古公，肇基王迹。太伯入吴，让于季历。历子曰昌，生有圣德。羑里释归，为商西伯。睢麟之化，自家而国。三分有二，不改臣节。子发继之，是为武王。立十三载，乃始克商。大告武成，反商旧政。兴灭继绝，天下大定。成王冲幼，周公相之。管蔡煽乱，流言是疑。公乃东征，大义灭亲。始作洛邑，居殷顽民。七年归政，礼乐修明。施及康王，寝兵措刑。祖孙四世，洋洋颂声。昭王南征，溺于胶舟。穆不能讨，八骏周游。祭公作诗，以止王心。年至百岁，其志益昏。共懿及孝，道微可伤。觐礼之坏，夷始下堂。厉王暴虐，出奔于彘。周召二公，共和而治。十有四载，宣王中兴。姜后脱珥，政事乃勤。幽复无道，山崩川竭。废后黜子，褒姒为孽。申侯召戎，弑王骊山。丰镐旧都，戎生其间。平王东迁，是为东周。诗降国风，世入春秋。桓庄郑悍，釐惠秦强。襄王之世，盟主宋襄。秦穆称霸，晋文召王。号召搂伐，迄于顷匡。定王之世，霸有楚庄。简王之时，霸复在晋。灵王庚戌，笃生孔圣。景宠子朝，祸延悼敬。夫差勾践，吴越互胜。敬卅九年，麟乃出游。孔子伤之，绝笔春秋。其后二年，孔子乃卒。元及贞定，群雄争出。哀为思弑，考复弑思。分封弟揭，处于旧畿。班再分巩，是为东周。威烈宠叛，晋卿为侯。至安之世，齐亦效尤。烈传弟显，纵横之秋。有孟子者，尊王贱霸。所如不合，终老牖下。慎靓及赧，归秦昭襄。其后七年，东周亦亡。总论周室，三十七传。合为八百，六十七年。（以上周） 

　　春秋侯国，十二为大。战国七雄，兼并为害。事至繁芜，不能尽载。欲知大凡，略记梗概。鲁宅曲阜，始封周公。公相王室，伯禽就封。后十二世，平王东迁。周礼在鲁，春秋托焉。国有孔颜，不授以政。三家强臣，世执其柄。三十四君，年几九百。顷迁于卞，为楚所灭。晋祖叔虞，始封于唐。子燮称晋，实居晋阳。昭封成师，曲沃乃强。武遂并晋，请命于王。文公重耳，出亡廿年。一朝定霸，请隧受田。传至于景，始作六卿。三家分晋，其兆已成。出公之世，灭范中行。哀公之际，智氏亦亡。自是以后，惟韩赵魏。静公二年，晋祀乃废，年逾七百，三十八君。提封最广，至是瓜分。卫为武弟，康叔启封。耄犹进德，实为武公。懿公好鹤，国灭于狄。文徒楚邱，齐恒之力。成慢重耳，几亡于晋。灵公无道，娄猪是定。蒯聩出奔，辄因拒父。聩劫孔悝，伤哉子路。成贬称侯，嗣更称君。四十一世，年九百零。胡亥灭之，角为庶人。曹叔振铎，武弟启封。至十二世，是为共公。重耳出亡，待之以慢。后来伐曹，几至于丧。二十五世，传至伯阳。背晋奸宋，宠公孙强。六百余年，社亡于宋。请待公孙，竟符妖梦。蔡叔流言，度既迁死。子仲改行，为王卿士。后十一世，哀侯死楚。缪侯继之，为齐所虏。其后四世，楚又灭灵。以平继之，实灵之孙。君共廿五，年几七百。有侯名齐、卒为楚灭。郑桓公友，宣王时封。司徒继父，诗美武公。庄公克段，射王中肩。襄为楚败，卒蒙其怜。国处形势，晋楚所争。简公之后，始与晋平。定公之世，子产相之。国虽小弱，重于一时。传廿三世，四百卅年。至于君乙，为韩所歼。宋微子启，帝乙之嗣。周诛武庚，俾奉殷祀。后十二世，宣入春秋。襄公求霸，楚执堪羞。君历卅二，八百余年。桀偃称王，以雀生鹯。齐湣来伐，国祚不延。 

　　齐封太公，国于营邱。后十三世，僖入春秋。桓公创霸，攘夷尊周。晏婴相景，名显诸侯。君传三十，七百余年。康公之世，易姓归田。陈胡公满，虞帝之裔。武王封之，俾奉舜祀。宣公之世，敬仲奔齐。妫育于姜，卜凤得妻。成公之世，几为楚县。哀公之世，子招肆变。楚灵灭之，以封弃疾。其后五年，惠始得立。至廿四君，湣公名越。六百余年，终为楚灭。吴始太伯，仲雍与俱。周章受国，仲别封虞。寿梦初霸，始用兵车。贤哉季札，让位不居。阖闾弑僚，贼用专诸。破楚入郢，实以伍胥。历廿一君，夫差轻越。越乃沼吴，年逾六百。越祖无余，少康之嗣。历殷至周，已廿余世。迨至允常，始拓土宇。勾践灭吴，为世盟主。复传七世，至于无疆。为伐强楚，兵败而亡。闽君摇者，从汉入关。汉兴之后，封为越王。惠帝更封，东海是居。武帝灭之，列入版图。楚为羋姓，文师鬻熊。曾孙熊绎，乃受成封。始僣王者，厥为熊通。庄王称霸，问鼎匈匈。平杀伍奢，尸鞭于吴。昭王复国，以鄀为都。怀为从长，受绐走死。襄娶于雠，曾不愧耻。历年八百，九十有余。君传廿世，秦灭负刍。燕国有二，北姬南姞。姬姓之祖，是为召伯。春秋之世，聘问不及。其君名溢，大都未悉。直至文公，合从于赵。易始称王，暂通齐好。子哙让国，齐伐取之。昭王求贤，郭隗是师。乐毅破齐，其功足重。惠乃信谗，不竟其用。迨至王喜，四十二君。丹怨秦甚，乃遣荆卿。图藏匕首，谋刺不成。九百年社，灭于强秦。赵国之始，与秦同姓。蜚廉次子，名曰季胜。造父善御，为穆所幸。七世生带，始事于晋。受邑于耿，是为赵夙。七世至鞅，是生无恤。乃灭智氏，遂传孙籍。籍称烈侯，始分晋室。主父胡服，谥曰武灵。廉蔺释怨，共辅惠文。孝成贪地，丧卒长平。幽杀李牧，郭开受金。年百八十，灭于强秦。自烈至代，凡十一君。魏氏之祖，是为毕公。毕万事晋，受献之封。迨至桓子，起而灭智。文侯斯者，实分晋地。子夏子方，其所师事。惠都大梁，聘孟而至。四世安釐，贤相无忌。救赵攻秦，为能下士。再以毁废，秦间得行。二百年灭，假第八君。韩本晋族，武子名舆。受地于晋，韩原是居。厥登卿位，起徙于州。虎也灭智，虔始称侯。其后六世，宣惠称王。为秦所弱，实始于襄。年百八十，至于王安。君凡十一，为秦所亡。田齐之祖，完出于陈。无宇始大，乞也得民。恒曾弑简，和乃篡姜。再传而后，威始称王。宣王好贤，曾聘孟子。燕昭复仇，湣王走死。田单却敌，迎立襄王。好客自喜，时有孟尝。至建七世，百六十年。虽善事秦，卒为秦迁。（以上春秋战国） 

　　●卷二 

　　秦为嬴姓，伯益之后。其裔飞廉，以力事纣。非子善牧，为周所封，襄匡王室，地有岐丰。穆称霸主，孝任繁刑。僣称王者，始于惠文。昭襄之世，周室已亡，并东周者，更有庄襄。称始皇帝，实为吕政，其廿六年，六国并尽。用李斯言，罢侯置郡，焚书坑儒，肆意巡幸。南取百粤，北筑长城，三十六载，民不聊生。崩于沙邱，鲍鱼同载，赵高矫诏，扶苏见害。二世诈立，严刑肆志，高擅其权，斯斩东市。豪杰并起，陈涉首倡，胡亥见弑，婴立为王。诸侯兵至，素车出降，起自庄襄，数至二世。统计其年。四十有二，仁义不修，惟趋功利。昔也何强，今亡何易。（以上秦） 

　　楚义帝者，其名曰心，幼为人牧，实怀王孙。项梁立之，从范增计，始号怀王，终称义帝。项梁既亡，特将宋义，项籍杀之，威振一世。帝实有约，诸侯伐秦，先至者王，籍乃强争。卒加放弑，汉为发兵，诸侯应之，籍受恶名。五年霸业，卒死乌江，身为不义，乃曰天亡。（以上楚义帝及西楚霸王） 

　　西汉高祖，刘邦字季，始为亭长，即有大志。陈涉发难，应以沛兵，及事义帝，受命伐秦。西行扶义，先入咸阳，除秦暴政，约法三章。项籍背约，立为汉王，还定三秦，缟素发丧。力不敌籍，屡战屡北，卒乃覆楚，为任三杰。惜其不学，矜功任智，杀戮功臣，性实猜忌。吕后元强，不早为计，身死未几，后乃恣肆。 

　　惠帝嗣位，仁柔太甚，为伤人彘，淫乐伤性。七年而崩，母后秉政，不遵汉约，辄王异姓。太后既殂，诸吕为难，周勃诛之，人心思汉。迎文于代，为世贤君，恭以持己，德以化民。庙号太宗，实为不愧，遗诏短丧，为仁者累。景遵遗业，恭俭清静，劝课农桑，减定棰令。无恣刻薄，颇任智数，七国同反，绐斩晁错。申屠呕血，亚夫狱死，失宠废后，无罪易子。文景并称，愧父多矣。 

　　武帝慕古，庙号世宗，内实多欲，好大喜功。劝学兴礼，表章六经，初立年号，行夏建寅。仲舒之贤，汲黯之直，未能大用，是为可惜。内侈宫室，外事甲兵，好仙嗜利，重敛繁刑。巫蛊事起，祸及太子，为因少主，钩弋赐死。轮台一诏，悔心之萌，顾命霍光，实为得人。孝昭冲幼，委政于光，上书知诈，明过成王。贷种除租，民渐生息，享祚不永，乃立昌邑。贺立一月，过不胜纪，霍光废之，迎立病已。 

　　宣帝庙号，是为中宗，其治杂霸，名实是综。贤相丙魏，循吏龚黄，定国治狱，充国招羌。霍氏族诛，不以功宥，赵盖韩杨，枉死谁救。宦官恭显，外戚许史，盛极而衰，实始于此。元帝嗣位，政由阉宦，祸及萧周，仁柔不断。成帝渊默，容仪则嘉，溺情祸水，委政外家。梅福上书，朱云折栏，王氏不除，张禹可斩。哀帝昏庸，丁傅权盛，狎比顽童，欲法尧舜。既罪鲍宣，复杀王郑，六载善终，岂为不幸。平帝虽立，莽实总已，弑而立婴，遂收汉玺。西汉帝系，十有二传，合为二百，一十二年。（以上西汉） 

　　新室之篡，起于元后。孔光刘歆，后先左右。莽善要誉，谦恭下士，皇统屡绝，奸谋得肆。始称居摄，三年即真，狭小汉制，法令纷更。徭役浩繁，盗贼滋起，十有八年，亦运而已。天厌新莽，人思刘氏，更立圣公，号为更始。齐有张步，赵有王郎，蜀有公孙，代有卢芳。嚣据天水，宪霸淮南，秦丰在楚，刘永居梁。赤眉兵至，更始就降，扫除铜马，是惟萧王。（以上新莽及更始赤眉） 

　　世祖光武，其名曰秀，伏处田间，定王之后。兄縯起兵，死于更始，帝心痛之，暗泣而已。维帝之兴，同符高祖，二十八将，同心协辅。昆阳之战，邑寻势壮，以少破之，勇何可量。巡行三辅，转战河北，食粝乘冰，卒复汉业。即位鄗南，定都洛阳，访求卓茂，物色严光。与民休息，保全功臣，惜哉废后，枉杀韩歆。薏苡是疑，图谶是信，不任三公，其美未尽。 

　　显宗明帝，崇师重道，勋戚受经，辟雍养老。奈何褊察，自起撞郎，首兴佛教，千载罹殃。章帝长者，庙号曰肃，会儒谈经，顺时理狱。惜违母言，过宠外戚，诸马既衰，窦氏遂炽。和帝冲幼，宪肆其奸，窦氏既败，启宠宦官。殇仅八月。继之以安，邓后称制，善政多端。帝亲政后，颇多失德，既废其储，南崩于叶。阎后贪政，迎立北乡，立于童稚，七月而殇。济阴反祚，是为顺帝，朝虽多贤，宦戚交蔽。宦有孙王，戚有梁冀，冲仅五月，质复遇弑。桓帝诛冀，政逮五侯，党锢之祸，始于房周。施及灵帝，嬖幸俞炽，既杀蕃武，复锢膺密。转徙数百，死者百余，黄巾贼起，党禁始除。少帝嗣位，宦焰尤灼，何进无谋，外召董卓。群狼虽除，猛虎乃至，心轻王室，辄谋废弑。献为卓立，拱手无权，卓诛操至，又复播迁。后死莫救，俯首可怜，及丕之篡，汉祀不延。共为一百，九十五年，东京之帝，亦十二焉。两汉相继，二十四帝，四百七年，贤称七制。（以上东汉） 

　　献帝之时，群雄割据，职贡不修，约略可序。冀州袁绍，舍长立少，谭尚相攻，灭于曹操。寿春袁术，绍之从弟，曹操攻之，病遂不起。荆州刘表，传幼子琮，操既灭之，吴蜀相攻。益州刘焉，觊觎王气，璋不能守，降于蜀帝。公孙瓒者，据蓟九年，袁绍攻之，自焚而歼。辽公孙度，康渊相继，四十九年，归司马懿。汉中张鲁，为操所灭，操不能有，地归昭烈。（以上汉末诸窃据） 

　　蜀汉昭烈，涿人名备，帝室之胄，欲伸大义。三顾卧龙，聘莘何异，关张二臣，谊深同气。不背刘表，信义愈明，与吴合纵，赤壁功成。从吴借荆，袭璋取益。夺操汉中，赵黄之力。方国伐操，权乃袭荆，临沮既陷，恸丧虎臣。闻丕篡位，为献发丧，始称尊号，即位武担。兴师南伐，败绩猇亭，永安晏驾，顾托得人。后帝名禅，任专贤相，五月渡泸，心战为上。蛮不复反，吴好亦修，一意讨贼，内顾无忧。六出祁山，鞠躬尽瘁。汉烬不炎，大星忽坠。继其相者，蒋董与费，皆无能为，卒于其位。维出无功，复因谗废，黄皓弄权，陈祗骤贵。阴平失守，国灭于魏，君统二传，四十三岁。 

　　魏武曹操，实姓夏侯，阉人之裔，权略素优。窥汉多事，窃执其柄，天子是挟，诸侯是令。公王九锡，篡势已成，死不言禅，犹欲欺人。丕称文帝，终移汉鼎，骨肉恩疏，其年不永。叡号明帝，黜浮容直，耽于内宠，务营宫室。薄待宗藩，维城无卫，嘱子于懿，尤为聩聩。邵陵名芳，叡之养子，睡兽争权，曹爽就死。师杀李丰，废后及帝，高贵攻昭，殒身成济。奂维灭蜀，魏亦归炎，相传五主，四十六年。 

　　吴始孙坚，会兵讨贼，开地江东，童年之策。策死权继，举贤任能，败操赤壁，鼎足势成。荆扬奄有，徒治秣陵，荆州之袭，致坏同盟。蜀帝亲征，暂臣于魏，蜀帝既崩，其好复遂。魏师临江，每因险退，晚始称尊，少子嗣位。亮为綝废，休能杀綝，皓淫且虐，为晋降臣。五十八年，称帝者四，溯策以来，八十余岁。三国并立，恰六十年，后先亡灭，晋混一焉。（以上蜀汉魏吴三国） 

　　●卷三 

　　晋司马懿，执政于魏，子师与昭，亦操丕类。武帝受禅，吴亦来降，裘虽焚雉，车每乘羊。羌胡杂居，尽撤武备，太子性愚，不了家事。弟攸甚贤，实堪顾命，疑而出之，寄托杨骏。惠帝嗣位，南风烈烈，允欲讨之，不克而死。冏与禺颖，合力诛伦，冏既辅政，乃妄自矜。杀冏者乂，杀乂者越、越颖相攻，帝衣溅血。后攻禺者，南阳王模，此八王者，实自相屠。帝屡播迁，卒死于毒，王胡乘衅，云扰中域。怀本太弟，其名曰炽，嗣位六年，为聪所执。愍立四年，复执于曜，再辱匈奴，实堪痛悼。自此以后，南北分疆，北陷索虏，南都建康。 

　　东晋元帝，始封琅邪，草始江东，再造厥家。运甓有陶，击楫有祖，峤方绝裾，琨且起舞。戮力王室，实繁有徒，乃仅自保，安贵夷吾。侵疆未拓，内乱倏兴，帝以敦叛，忧愤而崩。明帝刚明，惜其不寿，成帝童年，委任元舅。亮实无谋，遂反苏祖，乘舆播迁，忧贻君母。父子殉难，卞壶何忠，石头反正，温峤之功。康嗟短祚，穆立童年，殷浩既败，桓温遂专。哀帝多疾，海西遭废，简文恬畅，徒拥虚位。孝武绩业，天去奸臣，谢安镇静，淝水却秦。道子构衅，哲辅云亡，戏言被弑，女祸可伤。安帝不慧，衅起桓元，篡夺迁播，朝野骚然。刘裕讨贼，遂执国柄，弑安立恭，急欲应谶。西晋四帝，都于洛阳，五十二载，乃迁建康。传十一帝，东晋偏安，百年有四，禅宋而亡。以牛继马，语出于谶，暧昧之言，是不可信。（以上东西晋） 

　　在晋永宁，赵王篡位，内治不修，四海鼎沸。前赵刘渊，初称汉王，聪篡和位，地据平阳。掳晋二帝，其势何雄，身死未几，粲覆其宗。曜诛靳氏，改号赵国，迁于长安，灭于石勒。起惠甲子，终成己丑，二十六年，熙亦授首。后赵石勒，襄国是居，虎实悍戾，殄灭其孤。世与遵鉴，兄弟相屠，起成戊子，讫穆己酉。石闵取之，尽杀其后，改号曰魏，寻为燕有。前燕慕容，廆封辽东，皝称王号，以邺为宫。俊取石闵，帝号是崇。暐方败晋，旋覆其宗。起武乙巳，四世相传，太和庚午，灭于苻坚。后燕之主，为慕容垂，始奔苻氏，坚厚待之。乃乘坚败，兴复旧基，子宝弑母，亡国亦宜。败于元魏，弑于强臣，共十四载，其国两分。 

　　北燕主盛，能诛元凶，三年称帝，居于和龙。熙亦遭弑，篡于高云，历年有十，仅传二君。重起孝武，甲申之岁，熙亡之年，为安丁未。冯跋弑云，遂有其地，子翼未立，宏为不义。窃位未几，灭于拓跋，二主之年，二十有八。德为南燕，广固是据，子超嗣之，灭于刘裕。安帝之世，庚子庚戌，二主十年，是其起讫。 

　　前秦苻健，地据长安，坚篡生位，用猛而强。削平诸国，寇晋败亡，子丕继之，居于晋阳。登后崇嗣，灭于西秦，四十五载，凡传六君。起于庚戌，讫于甲午，前为穆帝，后为孝武。 

　　后秦姚苌，初事苻氏，坚破弑之，长安称制。于兴嗣立，并有秦凉，浤为晋败，戮于建康。起武甲申，讫安丁巳，三主之年，四十有四。西秦之主，乞伏国仁，初事苻氏，后据金城。乾归炽磐，递传暮末，赫连定来，国为所夺。晋武癸未，宋文辛未，四主相传，四十八年。李特子雄，僣称成帝，传班及期，寿复相继。改号曰汉，传之子势，四十四年，相传五世。起惠甲子，终穆丁未，桓温灭之，蜀国乃废。前凉张轨，保河西郡，实茂继之，复传子骏。重华曜灵，世称忠顺，祚篡称王，后立元靓。天锡弑之，灭于苻坚，共传九世，七十六年。惠之辛酉，是其所始，其亡之年，孝武丙子。后凉吕光，亦据姑臧，绍为篡弑，及隆而亡。起武丙戌，迄安癸卯，十有八年，姚兴荡扫。南凉秃发，其名乌孤，吕氏之臣，广武是都。利鹿孤后，继以傉檀，称王三世，灭于炽磐。起安丁酉，终于甲寅，十有八年，国入西秦。北凉蒙逊，其姓沮渠，晋安辛丑，张掖是居。传子牧犍，二世不保，拓跋取之，宋文己卯。西凉李暠，据有敦煌，歆恂相继，三世而亡。晋安庚子，立国之初，宋武辛酉，灭于沮渠。夏王勃勃，赫连其姓，据有朔方，传昌及定。起于晋安，丁未之岁，北魏灭之，宋文辛未。（以上十六国） 

　　宋祖刘裕，草泽英雄，起诛桓逆，遂邀晋封。扫荡四方，威震夷夏，南国之盛，未有过者。奈蓄异谋，不遑远虑，千里之秦，付之婴孺。恭帝之禅，出于甘心，再行弑逆，作俑不仁。义符嗣之，居丧无状，废而弑之，羡之晦亮。文帝诛逆，讼理政平，误杀道济，自坏长城。衅挑强邻，六州残破，废立迟疑，遂招子祸。骏诛逆劭，是为孝武，性既奢淫，复恣慢忤。废帝凶悖，至无人理，明帝忌刻，肆杀诸弟。巷梧不君，醉宿郊垌，君臣怀忌，弑于下人。顺帝甫立，禅位萧齐，宋凡八主，才六十期。齐之高帝，萧氏道成，为创帝业，乃弑二君。篡位之后，以俭率下，欲使黄金，与土同价。武帝继之，务总大体，永明之政，亦有可纪。昭业不道，废为郁林，昭文甫立，降封海陵。明帝少孤，高祖抚字，受武顾托，乃行篡弑。高武子姓，尽于一时，北朝问罪，实为义师。东昏淫虐，潘妃是幸，六贵同朝，杀懿生衅。和帝废兄，立于江陵，禅梁之后，死于生金。齐传七君，二十三载，萧衍篡之，其国乃改。 

　　梁祖萧衍，初镇襄阳，密修武备，知齐必亡。为兄报仇，遂移齐鼎，初政可观，孝慈恭谨。后惑于佛，三度舍身，纳降贪地，饿死台城。简文嗣之，受制逆景，逼禅豫章，土囊致殒。栋囚密室，景乃称尊，既为绎败，死于羊鹍。元帝观衅，徒为身谋，自戕骨肉，终为魏囚。敬帝承统，齐纳贞阳，霸先争之，遂秉朝纲。帝虽复位，卒禅于陈，五十五载，相传四君。后梁萧察，继处江陵，一州称帝，岿琮相承。三十三年，附庸于魏，隋文并之，岁在丁未。 

　　陈祖霸先，起于刺史，讨贼建勋，骤居端揆。代梁未几，躬蹈舍身，子昌北陷，兄子相承。文帝明俭，投签自警，奈何孤恩，昌归而殒。废帝继之，政惟顼秉，临海降封，柔弱可悯。宣帝南归，力辞储位，既受托孤，乃行篡废。克齐寿阳，为乘齐乱，乃与周争，丧师数万。后主荒淫，嬖幸总范，隋师伐之，匿井可粲。陈共五主，三十三年，江东王气，于是尽焉。（以上南朝宋齐梁陈及后梁） 

　　魏姓拓拔，种出鲜卑，通贡曹魏，始自力微。猗卢以上，世居荒外，晋怀之世，始封于代。至什翼键，奇伟大度，苻秦伐之，分散其部。珪之称魏，在晋太元，是为道武，恢拓中原。后十三载，始自称尊，规模□绝，建都平城。但荒于色，夺妇杀夫，卒死于祸，其自取诸。明元诛绍，力行孝悌，举用八公，诸邦助祭。太武继之，灭凉取燕，平夏破宋，武烈赫然。为信阉宦，致丧贤储，酷杀之报，卒死奸奴。文成诛逆，继统以孙，不兴师旅，善拊其民。献文雄断，但惑于佛，崇光退居，遭母鸩毒。孝文迁洛，改姓为元，礼乐明备，求书均田。政美俗淳，江左莫媲，废后杀子，亦有可议。宣武继之，幸戚用事，国政不修，喜造佛寺。明帝冲幼，灵后宣淫，郑俨徐纥，皆为幸臣。尔朱荣者，入清君侧，后乃鸩帝，惧为所劫。荣立孝庄，遂奸其政，荣始伏诛，兆复犯顺。别立长广，杀庄佛寺，寻废立恭，为节闵帝。高欢讨逆，废恭立朗，即位信都，权为欢揽。朗复逊位，孝武乃嗣，急欲除欢，未能得志。出奔就泰，遂都关中，欢立孝静，居邺为宫。自是北魏，又分西东，起晋大元，终梁大通。其为一百，四十九年，道武至朗，君凡十传。 

　　东魏孝静，凡十七纪，高洋篡之，是为北齐。西魏孝武，弑于宇文，文帝仅免，传于子钦。复遭废弑，传恭帝廓，禅位北周，为宇文觉。凡传四主，国乃不守，二十三年，终陈丁丑。 

　　北齐高氏，欢后有澄，欢犹臣节，澄乃幽君。洋移魏祚，迁于晋阳，始犹整肃，终则淫狂。殷为演夺，立止一年，命名之际，机动于先。演谥孝昭，篡亦一岁，坠马而亡，弟湛即位。武成既立，复效前人，杀其犹子，逼嫂丞淫。乃因彗见，传其子纬，纬号无愁，酣歌好内。周师告急，挚妃而奔，委国幼子，其名曰恒。未及一月，父子遭擒，二十八载，递传六君。始于庚午，梁大宝年，讫于丁酉，时当陈宣。 

　　周宇文觉，自称天王，冲年篡位，都于长安。兄护专政，废为略阳，寻复弑之，谥悯可伤。庶兄毓立，鸩于权臣，舍子立弟，不愧为明。邕称武帝，大难削平，孝亲重道，翦灭强邻。子赟未立，失德已闻，及宣嗣位，犹扪杖痕。自比上帝，大肆淫刑，五后并立，卒死于瘖。静帝名阐，立于童年，夺其祚者，外祖杨坚。君凡五传，共年廿四，起丁讫庚，皆当陈世。（以上北朝魏及东西魏齐周） 

　　隋世之初，姓普六茹，忠有勋劳，受周封胙。文帝杨坚，宣后之父，刘昉助之，遂移周祚。九年混一，轻徭薄赋，猜忌信谗，寡思亲故。废勇立广，构由杨素，卒弑于广，独孤诚误。炀帝夺宗，烝淫弑逆，巡游无度，征伐不息。至幸江都，盗贼充斥，谁斫头颅，宇文化及。晋阳立侑，东都立侗，侑禅李氏，侗禅世充。侗为王弑，侑降酅公，二君之谥，皆号曰恭。隋卅七年，共传四世，辛丑丁丑，起讫可记。 

　　大业之末，群雄四起，僣号十三，余不足纪。字文化及，弑隋炀帝，自称许帝，为夏所诛。郑王世充，弑恭帝侗，秦王擒之，献俘都中。楚林士宏，鄱阳起事，败死于唐，五年称帝。夏窦建德，称长乐王，据洛四载，终灭于唐。魏之李密，杀让自立，降唐复叛，自贻伊戚。梁有萧铣，据于江陵，僣号四载，为唐所平。梁梁师都，僣号一纪，雄视朔方，死于其弟。梁沈法兴，据于毗陵，僣无二载，兵败自沉。吴李通者，据于海陵，降唐复叛，卒正典刑。西秦薛举，起于金城，传子仁果，为唐所擒。定杨可汗，刘氏武周，据于马邑，亦为唐收。楚有朱粲，嗜食人肉，既降而叛，为唐所戮。凉之李轨，据有始臧，僣号三载，终灭天唐。（以上隋末诸窃据） 

　　●卷四 

　　唐祖李渊，西凉之后。袭封唐公，晋阳留守。宫监裴寂，私以女侍。文静世民，因劝举义。不师汤武，为偷铃计。卑事突厥，复立恭帝。九锡称王，然后禅位。蹈丕陋习，视汉有愧。化家为国，功在世民。泥古立长，储以建成。元吉构之，兄弟成衅。元武门中，遂相推刃。太宗受禅，施政以仁。房谋杜断，谏有魏征。二十三载，善政无穷。守难创易，十渐不终。远劳师旅，亲伐辽东。承乾谋乱，失教东宫。万目虽张，三纲不正。自累辰嬴，睢麟难咏。 

　　高宗初政，贞观同风。无忌遂良，辅政协恭。奈何聚麀，武尼入侍。弑后屠忠，二圣同制。宏鸩贤废，屡易其储。动为所制，懦哉雉奴。中宗嗣位，窜居房州。睿宗继之，亦为所幽。后乃自帝，改号为周。二十一载，淫秽可羞。虽任酷吏，亦善知人。徐娄姚魏，后皆名臣。仁杰一言，遂定太子。继荐柬之，满门桃李。中宗匡复，功赖五王。不除祸本，反受其殃。艳妻预政，爱女持权。三思淫乱，饼餤含冤。临淄讨乱，睿宗复立。太平构祸，内禅乃息。 

　　玄宗受禅，收揽权纲。前相姚宋，继任韩张。开元富庶，贞观可方。天宝任政，惟李及杨。新台兴刺，溺意玉环。渔阳鼙鼓，遂反禄山。哥舒被促，战失潼关。帝乃奔蜀，乱定始还。河北风靡，贼陷两京。勤王讨贼，真卿果卿。睢阳死节，许远张巡。肃宗受命，灵武征兵。遽登宸极，返■〈沛〉而东。不失旧物，郭李之功。天实厌乱，贼自相戕。外难虽靖，内政多荒。任李辅国，爱张良娣。谗杀贤子，疏弃李泌。上皇劫迁，张后逼死。骨肉不保，惛亦甚矣。 

　　代宗嗣之，权归阉寺。元振才除，朝恩复继。宠用元载，不容李泌。子仪之功，置之闲地。吐蕃内侵，令公始用。遂使怀恩，六罪自讼。杀藩镇者，即为藩镇。自此相沿，不复能振。德宗图治，削平有志。志大才小，性复多忌。奸如卢杞，而不知之。忠如李晟，而乃疑之。谗如延龄，而欲显之。贤如陆贽，而乃贬之。废租庸调，用炎两税。问架商钱，民财益匮。外寇未平，内乱复起。奉天避朱，梁州避李。罪己一诏，反侧革心。奈何反正，益肆苛征。琼林私贮，宫市横行。非赖李泌，储位已倾。 

　　顺宗居储，留心艺术。每多敷奏，民阴受福。即位以来，实多善政。不幸婴疾，党人遂横。甫及八月，传位冢嗣。社稷以安，允称贤智。宪宗明断，发愤为雄。志平僣乱，所向有功。二裴三李，各任其材。中兴之号，亦盛矣哉。寝以骄侈，晚节不终。宦官是信，异端是崇。喜进羡余，遂相异镈。金丹暴崩，宏志肆恶。穆宗之立，实由宦官。殢情声色，乐于游盘。河朔再失，牛李分朋。仍蹈覆辙，服丹而崩。 

　　敬宗冲年，能知裴度。二李一韦，亦加善遇。东都止幸，丹辰受箴。八关虽横，犹多正人。奈喜巡游，夜猎踢踘。狎昵群小，祸深灭烛。甫立绛王，复行弑逆。两日之间，其君三易。文宗惩奸，耻为凡主。欲倚训注，以消积蛊。甘露之变，祸生顷刻。天子含悲，公卿溅血。宰相行文，北司是决。废立专之，阉祸益烈。武宗得相，藩镇几清。辟佛信道，其德未纯。饵丹致疾，喑哑而崩。宦官策立，皇太叔忱。宣宗沉断，政要书屏，河湟收复，先志克成。郭后暴崩，四主出庙。虚誉虽隆，实行无道。 

　　懿宗嗜佛，设经自唱。韦路贪婪，牛头阿旁。溺爱同昌，倾赀嫁葬。佛骨再迎，死应无憾。僖宗自号，击球状元。宦官擅宠，忠谏含冤。黄巢纵兵，重荣构祸。遂使兴元，乘舆再播。朱李相图，置而不问。悍帅益骄，功臣愈愤。昭宗嗣立，欲诛群阍。崔胤无谋，乃召朱温。全诲知之，逼幸凤翔。温来夺之，胁迁洛阳。纥干冻雀，其语何悲。椒殿绕柱，不能奋飞。哀帝之嗣，温图立幼。温时归梁，政权母后。传禅之际，但乞生全。温卒弑之，罪通于天。 

　　唐之帝系，凡二十传。共为二百、七十九年。府兵之制，古法犹存。农于无事，有事则兵。后开元间，改为彍骑。招募市人，藩镇乃肆。藩镇之强，自安史后。迄于唐亡，地非国有。平卢成德，横海天雄。彰义昭义，宣武卢龙。此八镇者，叛以袭叛。代德之间，尤为纷乱。（以上唐，附入藩镇） 

　　梁始朱温，黄巢余孽。力屈降唐，滥受旌节。清流既沈，唐宗遂灭。淫恶不悛，子祸亦烈。友贞诛逆，是为末帝。赵张是宠，敬李是弃。刘鄩既败，又先彦章。亚子兵至，义不屈降。乃命皇甫，挥剑相戕。梁十七载，灭于后唐。后唐庄宗，为李存勖。出自沙陀，朱耶为族。贞元之世，执宜归唐，赤心讨贼，赐名国昌。授振武军，赐以国姓。其子克用，河东是镇。破巢之功，时称第一。朱温图之，遂与构隙。通走乘舆，群奸挑激。其心虽忠，其迹似逆。当温篡时，晋阳仅存。存勖崛起，势乃莫伦。曾受三矢，以复三仇。北却契丹，东并幽州。既灭朱梁，太庙还矢。父志虽成，负老敕使。骄心易生，优伶共戏。从谦弑之，焚以乐器。 

　　明宗继之，胡人异姓。每夕焚香，祝天生圣。兵革罕用，年谷屡穰。在位八载，号为小康。特弑刘后，并杀诸王。既亏大节，子亦凶亡。闵帝宽柔，朱冯用事。潞王忌之，乃谋篡弑。废帝从珂，实为王氏。明帝养之，以为己嗣。不念父恩，杀其孙子。因醉漏言，石郎至矣。登楼自焚，位归石晋。十有三年，四主三姓。晋石敬塘，明宗爱婿。从珂之立，互相疑惧。兵入洛阳，遂移唐祚。借援契丹，尊之为父。赂十六州，犹被责让。忧郁而殂，国遂多难。出帝昏庸，调鹰拒谏。翁怒则来，横磨有剑。延广方骄，翁己升殿。负义之封，应惭于面。晋十一载，始终契丹。因人成事，国何以安。汉祖刘暠，河东富强。契丹之入，不闻勤王。中国无君，为下拥立。天福仍称，于晋何益。隐帝嗣立，重武轻文。轻信群小，诛戮大臣。违弃母命，致招邺兵。避入民舍，弑于乱军。太后称制，欲召刘赟。契丹忽至，郭雀称尊。汉仅二君，四年未满。天乎人乎，享祚何短？周祖郭威，留守于邺。恐被君诛，称兵犯阙。为众所拥，体被黄旗。澶州之立，人有恕辞。况其善政，史册具载。花项天子，实超四代。世宗柴荣，继姑为嗣。即位以来，英武有志。频召儒臣，商榷大义。制度文采，可施后世。南取江淮，西克秦巩。北取三关，寰区震耸。五代之君，惟帝最贤。天命不佑，竟不永年。恭帝嗣之，践祚日浅。兵变陈桥，位归点检。九年之内，已易三君。非周之促，实宋当兴。五十三年，五代八族。一十三君，善终仅六。（以上梁、唐、晋、汉、周五代） 

　　五代之时，诸藩割据。十国最强，亦为略序。闽王审知，白马三郎。因兄起事，封于朱梁。延翰继之，后死于弑。传弟延钧，僣称闽帝。帐制九龙，宠立父婢。弑于李倣，子昶乃继。仍效聚麀，宗亲是忌。叔曦攻之，缢于野次。维曦戮谏，酒色昏沉。悍妻妒宠，构祸强臣。文进篡弑，僣称闽王。延政讨罪，卒降南唐。起唐癸丑，终晋乙巳。五十三年，凡传六世。吴杨行密，唐末封王。领黑云都，威镇淮南。子渥见弑，隆演改元。溥称大号，徐氏专权。知诰篡之，四主不守。四十六年，壬子丁酉。 

　　南唐李昪，徐氏螟蛉。既篡杨氏，乃改姓名。子璟柔懦，五鬼纵横。煜好声色，灭于曹彬。起晋丁酉，终宋乙亥。三十九年，三传而败。吴越钱镠，讨巢平昌。既受唐券，复封于梁。保据两浙，三节还乡。子元瓘嗣，著积劻勷。弘佐守成，弘倧遇弑。弘俶纳土，克保其位。凡历四主，起唐丙辰。八十三载，讫宋戊寅。楚王马殷，唐末建节。梁始封王，据湖南北。希声继之，居丧不哀。冤杀高郁，致起黄霾。希范骄侈，铜柱标功。园名会春，殿号九龙。希广遇弑，希萼遭囚。希崇降璟，六传而休。起唐丙辰，终周辛亥。五十六年，争栈始败。 

　　南平高氏，名曰季兴、朱梁养子，节度江陵。始封渤海，进封南平。从诲嗣之，所向称臣。保融保勖，传子继冲。降于赵宋，五传而终。起于丁卯，开平纪元。终于癸亥，五十七年。前蜀王建，建节于唐。唐亡之会，会兵讨梁。据有西川，遂自称帝。子衍嗣之，中官用事。后唐伐之，国祚不延。辛亥乙酉，三十五年。后蜀孟氏，名曰知祥。西川秉节，始于同光。东川既并，墨制称王。子昶降宋，其国乃亡。前后二主，起于乙酉。四十一年，终于乙丑。 

　　北燕刘氏，名曰仁恭。唐丙戌岁，节度卢龙。守光枭獍，幽禁其亲。存勖伐之，父子遭擒。还矢太庙，剖祭其心。灭之之岁，为梁壬申。南汉刘隐，本梁之臣。其弟名俨，据广称尊。因白龙现，制名曰。水狱蛇牢，刑胡残殄。子玢继之，裸逐为戏。僣号二年，为弟所弑。晟既篡立，任女侍中。杀其宗男，纳女后宫。子鋹嗣之，淫刑以逞。宋祖伐之，民命是拯。起梁于丑，终宋辛未。四主相传，五十五岁。 

　　北汉刘崇，汉之懿亲。河东节度，子号湘阴。隐帝既弑，郭威来迎。寻复弑之，崇遂称尊。据太原郡，乞借辽兵。伐周而败，传子承钧。父事辽主，礼士爱民。继恩嗣之，实为其甥。立仅两月，弑于霸荣。弟继元嗣，亦甥螟蛉。郭氏立之，政在强臣。后降于宋，封于彭城。起周辛亥，终宋已卯，二十九年，四主不保。（以上十国附） 

　　●卷五 

　　宋之太祖，赵氏匡胤。甲马营中，生实应运。长从周主，北讨南征。逢机遘会，黄袍加身。主后毋惊，市不易肆。韩通赠官，亦可云义。削平诸国，所向有功。方镇之罢，杯酒从容。相用读书，将戒多杀。洞开诸门，独酣卧榻。遵母遗言，传位光义。烛下斧声，遂生异议。太宗继之，太平天子。奈何嫂丧，不复成礼。背母负兄，杀侄贬弟。恭俭仁恕，亦不足纪。真宗初政，能任贤相。李沆吕端，寇准王旦。契丹入寇，准劝亲征。澶渊既胜，敌乃请盟。钦若进谗，天书作伪。受珠不言，旦实自愧。既逐寇老，遂用眼丁。匡扶末路，赖有王曾。仁宗初年，母后秉政。庆历以后，众贤并进。异人端揆，黑王枢密。富弼和戎，韩范却敌。要府阎罗，御史铁面。欧蔡王余，是为四谏。四十二年，仁政广逮。白璧微瑕，郭后之废。英宗入嗣，萧然行李。及承大统，忧疑疾起。母后临朝，宦官构隙。韩琦调护，嫌疑得释。亲政以来，动询故事。惟私所生，乃争濮议。神宗图治，不事游幸。欲大有为，安石是信。新法既行，旧章几尽。贬窜老成，招来新进。三不足畏，人怨天怒。传法护法，卒为所误。轻以与辽，地七百里。异日兵端，实从此起。哲宗之初，宣仁秉政。九载垂帘，女中尧舜。司马入相，新法胥更。不幸光卒，三党相争。吕范二相，误欲调停。首倡绍述，维李与曾。奸党并起，二蔡二惇。痛加贬锢，元祐诸臣。废弃贤后，诋诬宣仁。绍圣以后，政实不平。 

　　徽宗之立，以弟承兄。绍述仍旧，六贼肆行。纲运花石，碑立党人。崇信道术，教主是称。约金伐辽，失信背盟。纳降启衅，金遂兴兵。童贯彻之，兵败而奔。金师深入，遂陷西京。子桓受禅，是为钦宗。战守有具，李纲之功。浪子梗之，质构于金。罢纲于外，以谢敌人。邦彦南仲，皆主和议。六甲天神，等诸儿戏。既陷京师，父子被劫。昏德重昏，遂终于北。金立邦昌，册为楚帝。张迎孟后，权摄国事。后下手札，远邀康王。自是而后，偏安于南。 

　　高宗即位，召相李纲。因纲极谏，许幸南阳。宗泽守汴，力请驾还。皆不能决，卒都于杭。维纲既相，粗立边防。七旬罢黜，惑志汪黄。泽死于疽，两河不保。苗刘内乱，张韩是讨。绍兴以来，始用鼎浚。韩岳张刘，军声大振。固位偷安，乃信奸桧。十二金牌，召飞于外。十载战功，三字冤狱。义士含悲，中原不复。称构称臣，甘心屈辱。胡铨之疏，不堪卒读。和仅廿载，金复渝盟。采石之捷，深赖儒生。金有内乱，和议复成。位传贤嗣，付托得人。 

　　孝宗之继，以太祖裔。受禅上皇，孝养不替。铁杖习劳，木马自肄。张浚入朝，长城是寄。师溃符离，复主和议。称侄奉书，志不复励。晦庵封章，言皆切至。读既终篇，云胡不试。光宗受禅，制于悍后。重华不朝，乃因谗构。郊坛告变，其疾遽增。不亲几务，牝鸡司晨。寿皇不讳，帝不执丧。太后令旨，传禅嘉王。宁宗之立，汝愚定策。裁抑侥幸，小人不悦。窜死永州，权归侂胄。侍郎吠篱，尚书由窦。驱逐正士，伪学有禁。兴师伐金，遂开边衅。金讨首祸，玉津殒命。函首畀金，弥远柄政。皇子恶之，新恩启隙。乘国大丧，矫诏废立。 

　　理宗之立，旨出中宫。既列“四木”，复任“三凶”。李全犯顺，二赵有功。元约伐金，特遣孟珙。仇金虽亡，强元接境。奈何二赵，攻汴启衅。周程张朱，虽加崇尚。真魏二儒，听其沮丧。阎马丁当，国势将亡。公田敛怨，有贾平章。度宗继位，荒于酒色。泣留似道，立己为德。贾惟固位，匿败讳亡。拘留北使，不救樊襄。半间有堂，多宝有阁。军国重事，乃在蟋蟀。丧师卖国，夜溃芜湖。循州之贬，岂足蔽辜。赖有虎臣，谑歌撤盖。杀之木绵，人心稍快。 

　　立四岁，恭帝其谥。白燕来时，浙潮不至。皋亭奉玺，有陈宜中。帝降瀛国，为僧而终。端宗名昰，即位于福。是曰有声，众多惊仆。元兵追迫，崩于岭南。陆秀夫者，乃立卫王。是为帝昺，迁于崖山。世杰结艇，居帝其间。宏范来攻，其势不敌。秀夫负帝，赴海同溺。维张世杰，铁心不改。飓风覆舟，竟死于海。宋帝十八，三百廿年，北宋都汴，高宗南迁。辽金与夏，地势相联，至是一统，归于有元。（以上宋） 

　　辽本契丹，其姓耶律。阿保机者，后更名亿。建国黄龙，于唐之末。朱梁之时，克幽拔涿。西至流沙，北绝沙漠。东自渤海，南邻河朔。兵威所至，万里咸宾。僣号太祖，大度宽仁。长子突欲，逊弟德光。希心泰伯，浮海归唐。太宗德光，贪晋之赂。为晋灭唐，晋事以父。得十六州，改国号辽。寻复灭晋，冠服视朝，纵兵剽掠，所在不服。乃起归思，道行而卒。世宗兀欲，突欲之子。荒淫酷虐，被弑而死。穆宗舒噜，讨诛麻答。号曰睡王，耽酒嗜杀。弑于庖人，景宗贤立。事决中宫，为婴风疾。能任体格，神于料敌。战于高梁，宋师败绩。 

　　圣宗隆绪，复号契丹。母后专政，中冓多惭。大举寇宋，战于澶渊。宋帝御之，请盟而旋。兴宗宗真，要求宋地。富弼争之，惟增岁币。道宗洪基，奸臣是信。诬杀萧后，复刺子濬。孙延禧立，是为天祚。乐于游畋，女真跋扈。复信谗言，杀妃及子。逼叛亲臣，金兵遂起。遗玺而走，饥啮寒冰。谋奔西夏，卒为金擒。北辽帝淳，即位于燕。定及雅里，莫纪其年。西辽德宗，其名大石。建国虎恩，欲兴辽室。十年而殂，子夷列幼。萧氏称制，号感天后。六年子立，号曰仁宗。廿四年殂，子未成童。妹普速完，权国称制。秽德彰闻，疑夫行弑。十有四年，称承天后。淫恶贯盈，见诛于舅。直鲁古立，改元天禧。三十四年，乃蛮灭之。辽传九主，年二百十。西辽继之，年七十七。自梁末帝，至宋宁宗。丙子所始，辛酉所终。 

　　金姓完颜，本号女真。劾里钵者，世为辽臣。子阿骨打，苦辽凌虐，剺而兴师，与宋相约。指鞭渡江，克黄龙府。改号曰金，遂称太祖。弟吴乞买，继称太宗。灭辽虏宋，所向有功。熙宗亶立，始犹英明。后酗于酒，手刃侍臣。海陵王亮，遂行篡弑。弑母灭宗，行同犬彘。迁都燕地，举众南侵。瓜洲败绩，战舰都沉。促战犹急，激变军心。矢刃交至，死于江浔。 

　　世宗乌禄，仁孝性成。因众推戴，即位东京。南北讲和，与民休息。岁断死囚，仅只十七。章宗名璟，以孙嗣位。疏忌宗亲，李妃是暱，侂胄伐之，宋师败绩。蒙古崛起，势遂莫敌。叔永济立，为卫绍王。胡双虎叛，被弑而亡。宣宗名珣，蒙古构兵。两河尽失，徙都汴京。哀宗守绪，弃汴奔蔡。自知必亡，传立元帅。宋元兵来，虑为所执。幽兰轩中，遂死于缢。末帝承麟，为宋所戮。雪靖康仇，埋首于狱。起徽乙末，终理甲子。一百廿年，十主而止。 

　　夏姓拓跋，种出西羌。其祖思恭，有功于唐。赐姓李氏，夏州是镇。传至继迁，其势乃盛。后降于宋，复赐国姓。使镇银州，叛服不定。德明嗣之，始封夏王。戒子元昊，宋恩毋忘。元昊既嗣，卒僣大号。宠用张吴，使为向导。更名曩霄，复姓曰李。扰动西边，猖獗甚矣。狄种韩范，御之以律。上书请和，犹称兀卒。晚纳子妇，新台可耻。为宁令哥，劓鼻而死。谅祚甚幼，政出多门。契丹伐之，母氏被擒。后复寇宋，岁赐始停。仍求纳款，边境稍宁。 

　　秉常嗣位，其母幽之。宋来伐罪，五路丧师。其势复振，遂至渝盟。肆扰边场，杀将攻城。子乾顺立，至辽请婚。及辽既灭，称藩于金。仁孝承之，制于权臣。国家多难，土地几分。纯佑嗣位，废于安全。安全既篡，称藩于元。遵顼嗣之，约宋伐金。元师既至，弃国西奔。传子德旺，忧悸而亡。任睍继之，为无所降。起仁戊寅，终理丁亥，百九十年，君传十代。（以上辽、金、夏三国） 

　　●卷六 

　　元本蒙古，姓奇渥温。居乌桓北，奉贡辽金。至也速该，其势鼎兴。子称太祖，名铁木真。起斡难北，用兵如神。耶律楚材，任为股肱。有四怯薛，皆为名臣。六盘将殁，不忘吞并。窝阔台嗣，德星宽洪。灭金辟地，是为太宗。其六皇后，乃马真氏，不遵遗诏，五年称制。定宗贵由，三载而逝。后海迷失，袭姑故智。三年之久，国旷无君。宪宗蒙哥，雄毅刚明。为众拥立，窜失烈门。九年而殁，以弟相承。忽必烈立，是为世祖。灭宋混一，为华夏主。定都于燕，国号大元。造授时历，穷溯河源。姚许窦廉，不加重任。钩考钱谷，桑哥秉政。既录圣裔，复信番僧。既却美珠，复制大樽。远击日本，丧师十万。发宋诸陵。尤为可憾。孙铁木耳，是为成宗。完泽为相，弊政一空。末年寝疾，政由宫壶。十有三年，未建国本。武宗海山，即位上都。伶任平章，阉加司徒。尤于番僧，尊宠太甚。弟称太子，名实不正。仁宗嗣之，克称令主。尊儒重士，始行科举。一朝文治，惟帝所兴。违约立子，实负其兄。英宗既立，庶政一新。免租减运，尊礼老臣。特惑轮回，写经造寺。除恶不尽，南坡遇弑。泰定帝立，奸逆翦除。灾异叠见，殒于上都。阿速吉八，太子当国。燕帖木儿，创为异说。太子伐之，兵败而还。其势日蹙，遂底于亡。和世■〈王束〉者，僻处漠北。图铁睦尔，乃称居摄。明宗既至，行殿暴崩。文宗收玺，袭位南奔。攘兄之位，复传兄子。是为宁宗，一月殇死。妥欢帖睦，宁宗之兄。是曰顺帝，委政权臣。中宫被弑，亦不知庇。乃信番僧，恣为淫戏。雨血雨氂，天象垂异。挑动黄河，红巾遍地。明祖龙兴，乱极当治。帝乃北奔，中原遂弃。前后相传，一十四帝。历年一百，六十有二。混一之后，八十八年。世祖至顺，其君十传。（以上元） 

　　顺帝失政，民不聊生。挺而走险，时多乱氓。金朱光卿，起于增城。僣号七月，灭于官兵。天完徐氏，名曰寿辉。罗田布贾，为众所推。红巾为号，攻陷蕲黄。九年僣号，遇弑而亡。宋韩林儿，父名山童。白莲惑众，奉者福通。诡云宋后，官捕诛之。福通陷颍，复奉林儿。僣称宋帝，亦号小明。事决刘氏，徒拥虚名。十年僣位，败于官兵。明祖挟之，殂于金陵。吴张士诚，起于高邮。自称诚王，国号大周。后称吴王，雄据姑苏。凡十四载，为明所俘。汉陈友谅，生于沔阳。起应寿辉，自称汉王。寻弑徐氏，僣号称尊。立凡四载，死于明兵。其子名理，奔于武昌。僣号四月，衔璧出降。夏明玉珍，应天完召。徐氏既亡，遂僣大号。五年而卒，传位子升。降于明祖，陇蜀始平。（以上元末诸窃据） 

　　明朱元璋，是为太祖。都于金陵，建号洪武。本为濠产，幼孤为僧。祷神起义，归郭子兴。奇其状貌，留为馆甥。所战辄胜，豪杰归心。将有徐达，又常遇春。刘基帷幄，料敌如神。滁和既拔，兵始渡江。江左既定，乃立吴邦。汉陈友谅，最称劲敌。大战鄱阳，湖水皆赤。陈氏既灭，乃攻姑苏。围之期年，张氏亦除。鼓行而北，克定燕京。仅十五载，帝业以成。卅年在位，礼乐修明。爱民重士，吏治澄清。惩元废驰，政尚严峻。功臣少全，株连尤甚。分封太侈，地广兵强。旋召内祸，谋之不臧。 

　　惠帝允炆，建号建文。四年在位，继祖以孙。锐意复古，儒贤是亲。减租察吏，惠政在民。乃疑诸父，使毋哭临。燕王藉此，衅隙以生。齐黄倡谋，渐削诸父。五藩既除，益深燕怒。僧道衍者，劝王起兵。遣将讨之，乃命炳文。耿既败绩，代者景隆。李无勇略，且忌有功。因是屡战，皆败而奔。不正其罪，是为失刑。铁铉盛庸，功有可述。奈何有诏，使毋杀叔。辉祖再捷，敌已胆寒。乃轻撤之，燕师遂南。都城既陷，火及宫中。或云帝出，不知所终。 

　　成祖名棣，建号永乐。推诚任人，雄武有略。既据侄位，号且革除。周公是法，乃如是乎。一时忠臣，名曰奸党。动加族诛，蔓抄尤惨。两京并建，应天顺天。始都仍旧，久乃北迁。初命阁臣，使与机密。无相之名，有相之实。帝亲出塞，太子守京。高煦危亡，谗言几行。师凡五出，崩于榆川。逆取顺受，二十二年。仁宗高炽，号为洪熙。监国既久，庶务胥知。所用名臣，三杨蹇夏。马市宝船，一时并罢。减税慎刑，仁政及下。享祚末期，未竟其化。宣宗瞻基，建号宣德。高煦称兵，旋起即灭。汉藩既削，赵即保全。亲亲之谊，于是得焉。亲扫边尘，狡寇震慑。嗣位十年，闾阎乐业。贤后退居，谏臣逮系。轻弃交南，均有可议。 

　　英宗祁镇，初号正统。童年践祚，政由内总。亲政之后，任用王振。擅戮大臣，奄势益横。也先入寇，挟帝亲征。溃于土木，帝遂蒙尘。十有四年，初政可观。后之惑溺，由于宦官。景帝祁钰，因兄出塞。监国未几，建号景泰。整饬纪纲，于谦是赖。反危为安，厥功甚大。迎复无心，易储有意。居位七年，仍还土地。上皇播迁，生还是幸。复辟仓皇，改元天顺。功旌夺门，曹石恣肆。再造如谦，冤沉东市。幸相李贤，能新其政。胡后加徽，文圭出禁。临终遗诏，罢宫人殉。复位八年，此德尤盛。 

　　宪宗见深，建号成化。早正东宫，为景所罢。至是即位，能忘其嫌。卒上尊谥，复雪于谦。笃于任人，谨于天戒。时际休明，朝多耆艾。彭商既去，刘万秉钧。西厂汪直，稔恶弄兵。孜省继晓，异术纵横。二十三载，蔽锢尤深。孝宗佑樘，建元弘治。勤政爱人，恭俭有制。徐刘李谢，一德一心。戴珊大夏，待如家人。邹杨之贬，汤刘之戍，十八年中，不无小误。武宗厚照，建号正德。冲年践位，上承遗泽。信任宦官，老臣谢事。逆阉甫诛，强藩复肆。帝忽自称，将军朱寿。宣府大同，再三驰骤。宸濠之叛，赖有守仁。一战已获，帝犹亲征。久乃回銮，豹房病急。十六年崩，国本未立。 

　　世宗厚熜，兴王之子。入承大统，嘉靖号纪。方除弊政，世望隆平。大礼议起，舆论沸腾。倖臣窥伺，大狱遂兴。祔庙跻祀，惟私其亲。帝惑长生，尊崇道教。奸相严嵩，青词投好。世蕃佐之，纳贿招权。夏曾杨沈，忠直含冤。晚任徐阶，权奸卒翦。四十五年，过亦不鲜。穆宗载垕，建号隆庆。在位六年，乾纲未振。二三柄臣，互相倾轧，门户之祸，遂不可拔。惟是节俭，减赋息民，边陲静谧，亦有可称。神宗翊钧，建元万历，嗣位童年，居正辅弼。综核名实，几于富强。张死未几，榜罪朝堂。门户分争，交相攻讦。晏处深宫，君臣否隔。溺志郑妃，建储不决。梃击妖书，宫廷杌隉。矿税之使，四出纷纷。四十八载，痈毒已成。 

　　光宗常洛，建号泰昌。措施未展，潜德久彰。嗣服一月，天不假年。泄药增疾，红丸宾天。熹宗由校，建元天启。嗣位之初，妇寺相倚。李选侍者，尚据乾清。邀封太后，辄阻新君。深赖杨涟，掖帝升殿。李氏移宫，遂弭其变。璟爌嘉谟，和衷理事。抑倖拔贤，中外望治。奈帝童惛，惟尊乳媪。忠贤结之，遂逞其狡。忠阉王安，置之死地。罢黜阁臣，东厂益肆。廷弼守边，废而复起。鹤鸣化贞，龁之不已。经抚不和，边事益殆。败而逮之，乃诬以贿。阉所惮者，东林势盛。杨涟一疏，人为所恨。遂借封疆，以泄其愤。动诬以赃，党人几尽。要典既作，黑白混淆。生祠遍地，众佞盈朝。帝拥虚位，七载而崩。遗诏立弟，未耀前星。壮烈愍帝，由检其名。信王承统，建号崇祯。刈除奸逆，声色不形。殚心治理，惕励忧勤。奈势已去，倾厦难支。疆事愈坏，流寇益滋。因渎生猜，缘激成愎。制置尤乖，举措愈失。十有七年，运移祚讫。遗谕书襟，遂殉社稷。纪年二百，七十有七。十有六君，唐宋可匹。（以上明） 

　　皇天眷命，归于有德。圣主驱除，是生流贼。流贼之号，多不胜纪。为之魁者，厥有张李。李自成者，产于米脂。狡黠善走，妻淫杀之。逃于西边，为兵杀弁。啸聚山林，揭竿称变。自号闯将，以应迎祥。高既败死，遂称闯王。杀戮之惨，天日昏黄。车厢受困，群贼伪降。奇瑜纵之，逸出凤翔。不可复制，连害诸王。既陷襄邓，置京襄阳。设官分职，复陷西安。伪号大顺，僣元永昌。帅众东出，连陷三关。三月十八，遂陷京师。逼弑帝后，明社遂移。赖有大清，扫除凶逆。复明仇雠，拯民焚溺。张献忠者，产于肤施。王嘉允乱，聚众应之。既号八王，亦称黄虎。再抚再逃，入蜀人楚。败于良玉，妻子被擒。脱身而走，奔于自成。不为李下，李欲杀之。罗汝才者，分兵以资。杀掠而东，复入楚境。戕害诸王，其势益横。自号西王，长沙造殿。甲申十月，成都复陷。伪号大西，僣元大顺。试士开科，设官分任。仇视川民，惨杀过甚。昭代除之，斯民之幸。（以上流贼附） 

　　兴朝定鼎，天与人归。胜朝之后，应效箕微。妄思割据，坐昧先机。骈首就戮，虽悔何追。福王由崧，常洵之子。贼陷洛阳，父遭惨死。王出避难，淮安是居。甲申五月，迎立南都。始称监国，寻号弘光。惟耽声色，燕雀处堂。疏史可法，德马士英。马既柄政，引用私人。列逆案者，曰阮大铖。起而用之，切齿东林。老臣宗周，谮而逐之。周镳縯祚，诬而戮之。有北来者，称故太子。诘以为伪，置狱论死。左良玉兵，实因此起。马阮惧诛，檄兵相抵。大兵骤至，王奔芜湖。据位一载，俯首就俘。唐王幸键，嗣封南阳。尝因国难，率兵勤王。乙酉闰月，建号隆武。福州是居，称天兴府。丙戌八月，决计出兵。我师及之，斩首于汀。永明王者，名曰由榔。桂王其父，分封衡阳。父卒于粤，维王实从。初称监国，丙戌之冬。寻号永历，居于肇庆。我师征之，播走靡定。卒入于滇，缅甸是遁。缅人虐之，从臣几尽。时镇滇者，檄缅取之。辛丑之腊，执归我师。唐王聿■〈钅粤〉，聿键母弟。建元绍武，广州置邸。岁维丙戌，月维庚子。一月兵临，投缳而死。鲁王以海，据于浙东。后船于海，投郑成功。与郑构隙，沉之海中。始于乙酉，甲午乃终。惜哉诸王，昧于大义。请视降者，备位罔替。维我大清，率土皆臣，扫除僣伪，六合同春。（以上明末诸王附） 
 
