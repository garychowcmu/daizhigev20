《小学韵语》　　（清）罗泽南 撰 


　　教人之道，首重发蒙，蒙以养正，是曰圣功。小学之功，大学之基，涵养德性，务习少仪。人之初生，至善者性，仁义礼智，天之所命。恻隐辞让，羞恶是非，蔼然四端，扩而充之。幼而不学，遂丧天真，性漓情乖，不可为人。父兄之教，当及其时，长其良能，充其良知。 

　　古人妊子，胎教有则，不听淫声，不视恶色。坐立不倚，邪味不尝，如此生子，端正异常。欲求乳母，须择淑慎，所饲之子，类其性行。更择诸母，恭敬而慈，出入教导，为子之师。子能食食，教以右手，子能言语，唯俞不苟。子稍有知，常示毋诳，孟母买肉，言期不妄。数与方名，六岁可知，男女异席，七岁别之。递至八岁，乃入小学，讲习少仪，罔敢或错。小学之道，教之有方，敬尔威仪，饬尔伦常。威仪抑抑，是曰定命，彝伦攸叙，乃尽其性。 

　　凡为弟子，夙夜俨恪，向晦晏息，日出而作。盥漱既毕，振衣垂绅，纳履著綦，佩用衿缨。乃洒庭内，攘袂及肘，堂上播水，室中握手。从而扫之，袂拘而退，以箕自向，报其尘秽。拭其几案，正其坐席，饬其器物，整其书籍。日用酬酢，必敬必恭，无稍差谬，惟道是从。 

　　天生蒸民，有物有则，耳目口体，悉具天德。目无淫视，耳无侧听，奸声乱色，不留聪明。下带则忧，上面则傲，胸中不正，眸子乃眊。郑声乱雅，邪说诬民，听之不聪，乃病我心。 

　　与子言孝，与臣言忠，与兄言友，与弟言恭。吉凶荣辱，为口所起，君子存诚，不妄语始。温温恭人，为德之基，容体必正，颜色必齐。足容宜重，手容宜恭，肩背竦直，步履从容。立不可跛，坐不可箕，折旋中矩，周旋中规。无曰虚器，执虚如盈，无曰虚室，入如有人。将上其堂，尔声必扬，将入其户，尔视毋昂。入户奉扃，视瞻毋回，户阖亦阖，户开亦开。入国不驰，城上不呼，衣裳齐衰，见之必趋。若有疾风，恐雷甚雨，虽夜必兴，不敢安处。 

　　童子之年，不衣裘帛，洁其衣裳，正其服色，冠垢则漱，衣垢则洗，亵衣与衾，不见其里。不服红紫，不饰绀緅，服之不衷，致灾之由。暑无裸裎，劳无裼袒，蓬头跣足，是曰放诞。口之于味，人有同嗜，左食右羹，先菜后胾。不可放饭，不可流歠，食不可咤，骨不可啮。毋扬尔饭，毋刺尔齿，嚃羹絮羹，人所共耻。毋投狗骨，毋反鱼肉，固获嘬炙，是曰肆欲。 

　　子事父母，鸡鸣请安，下气柔声，问衣燠寒。少者奉盘，长者奉水，沃盥授巾，乃进甘旨。养以鸡豚，膳以稻黍，酒肉将彻，必请所与。疴痒则搔，疾痛则抑，出入扶持，小心翼翼。立则视足，坐则视膝，游目以察，惟恐有失。不敢嚏咳，不敢跛依，不敢唾洟，不敢睇视。亲召无诺，急趋其所，执业则投，既食则吐。出则告之，反则面之，出不易方，复不过时。牲无私畜，货无私贮，不敢私假，不敢私与。敬其所敬，爱其所爱，先意承志，罔敢或悖。父母有过，人子几谏，谏若不入，孝敬无间。待其既悦，复谏不违，三谏不听，号注以随。父母有疾，饮药先尝，冠则不栉，行则不翔。饮不变貌，食不变味，笑不至矧，怒不至詈。 

　　父母之丧，乃当大事，衣衾棺椁，必诚必备。寝苫枕块，居于丧次，既殡食粥，既葬蔬食。期年小祥，两期大样，中月而禫，酒肉始尝。毋信浮屠，供佛念藏，毋慕贵穴，逾时不葬。家必有庙，庙必有主，朔日荐新，忌日陈俎。四时致祭，视死如生，豺獭报本，人胡不诚？陆绩怀橘，黄香温被，江革行佣，子路负米。薛包洒扫，王祥跃鲤，伯俞泣杖，黔娄代死。全受全归，曾子守身，瞽瞍底豫，天下化行。百行之原，在于一孝，凡尔人子。是则是效。 

　　戚戚兄弟，手足之亲，兄宜友弟，弟宜恭兄。常则和乐，天伦畅叙，变则急难，外御其侮。毋好货财，而伤同气，难得兄弟，易得田地。毋私妻子，而疏骨肉，妇言不听，友爱自笃。陈氏广席，姜家大被，唐建花萼，虞封有庳。弘不问牛，衮不避疾，赵孝争死，伯道存侄。缪肜自责，诸妇释争；田氏不分，紫荆复荣。斗粟尺布，后悔无及，煮豆燃萁，相煎太急。 

　　长幼之节，人之大伦，侍于先生，必敬必诚。毋蹶尔足，毋拨尔衣，长者不及，儳言何为？正尔之容，听则必恭，不可剿说，不可雷同。先生有问，终焉则对，敬陈所见，词必谦退。请业则起，请益则起，更端而问，对之以礼。君子欠伸，视日早暮，侍坐者出，罔致其斁。侍饮长者，拜受维谨，长者未酹，少不敢饮。尊客之前，让食不唾，不敢叱狗，骇客于座。尊长逾等，不问其年，乡人饮酒，出不敢先。道通先生，拱立毋背，与言则对，不语则退。父齿随行，兄齿雁行，重任则分，轻任则并。亲亲为仕，敬长为义，凡尔后生，毋敢轻易。 

　　若夫婚姻，万世之始，先有夫妇，乃有父子。居丧不娶，吉凶异辙，同姓不婚，所以厚别。家之盛衰，由于妇人，凡人择妇，察其性情。非有行媒，不相知名，纳采纳币，惟礼是循。亲迎以归，交拜秩秩，合卺而饮，共牢而食。明日夙兴，乃见舅姑，三月庙见，礼不可逾。夫妇之亲，贵于有别，不共湢浴，不共巾栉。夫之笥箧，妻不敢兼，夫之楎椸，妻不敢悬。妇无攸遂，中馈维恪，牝鸡司晨，为家之索。情欲不介，宴私不形，闺门之内，肃若朝廷。臣不二君，女不二夫，一与之齐，终身与俱。不幸夫丧，守节勿坠，饿死事小，失节事大。凡为男女，内外有秩，外言不入，内言不出。男子入内，中啸不指，女子夜行，无烛则止。不与并立，不相杂坐，男行由右，女行由左。非祭非丧，不相授器，受必以篚，无篚则置。诸姑姊妹，已嫁而反，不与同席，不与共饭。男女之称，其长备异，曰嫂与叔，不通问遗。郤妻馌耕，相敬如宾；言不逾阈，敬姜堪钦。孟光荆钗，少君鹿车，缇萦救父，卢氏卫姑。玖英投秽，凝妻断臂，董氏封发，令女割鼻。家人之吉，利于女贞，凡此阃范，可法可型。 

　　朋友之交，列于五伦，劝善规过，以辅吾仁。齿德俱尊，事之以师，志同道合，择而友之。交友之道，惟淡乃成，甘如醴者，忿怒易生。交友之道，惟敬乃久，谑浪笑傲，难善其后。毋矜势利，利尽交疏，毋尚意气，气衰情渝。毋喜善柔，执袂拍肩，毋事游戏，酒食流连。不尽人欢，不竭人忠，以全其交，慎始至终。不可挟长，不可挟贵，惟德是友，同心共济。益友当亲，损友当绝，善人芝兰，恶人蛇蝎。士有争友，令名日灼；他山之石，可以为错。 

　　君尊臣卑，万世之纲；元首宜明，股肱宜良。以忠报国，随位皆然；大臣以法，小臣以廉。匡救其恶，将顺其美，以道事君，不可则止。毋避艰险，毋恋富贵，患得患失，无所不至。尧舜其君，尧舜其民，论道经邦，辅相太平。可以寄命。可以托孤，一临大节，死生不渝。孝者事君，弟者事长，慈以使众，其道无两。致君泽民，虽俟异时，童蒙之年，早立其基。 

　　弟子之职，首重力行，行有余力，则以学文。或习乎礼，束其筋骸；或习乎乐，律吕克谐；射观德行，御范驰驱；极变者数，记事者书。凡此六者，理之所寓，朝夕游焉，以博其趣。圣贤典籍，大道所彰，以辨威仪，以明伦常。人不读书，面墙而立，义理莫名，悔尤交集。《小学》一书，做人样子，儿曹诵读，当自此始。《小学》既终，《四书》宜知，四子之书，五经阶梯。首读《大学》，规模宏远；次读《论语》，立其根本；次及《孟子》，观其发越；次及《中庸》，微妙以揭。四书既熟，五经可肄。《诗》言性情，《书》道政事。《易》明阴阳，《礼》纪制作，百王法戒，《春秋》笔削。经术既明，乃读诸史。《纲目》一编，麟经遗旨，辨其兴亡，别其得失，酌古准今。以求治术。孔孟既没，宋儒挺生。濂溪《太极》，横渠《西铭》，明道伊川，发微阐精，朱子述之，用集大成。贬黜功利，诋排佛老，继往开来，厥功不小。五子之书，四子之精，不读其书，斯道何明？人生十五，始入大学，明德新民，本末攸灼。格物致知，以穷其理，表里精粗，各知其止。人禽关头，在于意诚，心正身修，明德以明。由是而推，齐家治国，均平天下，至善各得。不习小学，罔识幼仪，欲入大学，而无其基。不进大学，知行未优，小学成功，亦无由收。学有大小，道无异旨，幼习其事，长达其理。少成天性，习惯自然，今日蒙士，他日圣贤。 

　　戒尔童子，不可失时，少不努力，老徒伤悲。戒尔童子，不可助长，譬如行远，由近而往。戒尔童子，不可佚游，盘游无度，我是用忧。戒尔童子，不可放旷，晋人清谈，名教日丧。戒尔童子，勿开侈端，俭入奢易，奢入俭难。戒尔童子，勿生骄矜，月满则缺，器满则倾。戒尔童子，勿好谀媚，奉承我者，以我儿戏。戒尔童子，勿逞奸谋，作伪日拙，作德日休。戒尔童子，勿嗜旨酒，狂荡移人，损生丧守。戒尔童子，勿恋女色，温柔乡里，铄精败德。戒尔童子，勿贪货宝，得之有命，求之有道。戒尔童子勿妄生瞋，一朝之忿，忘身及亲。勿摘人失，勿言人恶，责己宜厚，责人宜薄。勿护己短，勿饰己非，闻过不喜，如疾忌医。勿坏心术，勿丧品行，澡身浴德，表里交正。勿合污世，勿同流俗，经正民兴，古道可复。读书何为？曰学圣人，禀资虽异，降衷维均。人同此心，心同此理，学至圣人，尽性而已。人之为学，须自立志，志之所向，其气自至。所向维何？必大且远，天道王道，有末有本。古有程子，不囿小成，十五岁时，便学圣人。伊尹躬耕，乐道有莘，天下己任，尧舜君民。不计其功，不谋其利，无为而为，明道正谊。内则为圣，外则为王，参赞天地，悠久无疆。舜也何人，予也何人，待人而兴，是为凡民。罔念作狂，克念作圣，彻始彻终，惟是一敬。 

　　小学一书，大法略备，朱子辑之，以觉来裔。内外两篇，万世典型，敬如父母，信如神明。爰撮其要，辑为韵语，匪我之言，古人遗矩。勖哉童子，共相讲习，天下风俗，庶补万一。 
 
