 闺训千字文

　　序

　　盖闻男正位乎外，女正位乎内，男女正天地之大义也，男教故重。而女教亦未可轻。故今国家之际，有圣母即有圣子，有贤妇始有贤夫。政治之本，万化之原，皆系乎此，其教故不重欤？ 

　　但故有姆教，今则失其传矣，虽缙绅先生家间有留意于此者，而乡里中究属寥寥。 

　　身不修而家何以齐，家不齐而国何以治，国不治而何以平。 

　　人心日薄，风俗日偷，职是故耳。 

　　今之为父兄者，贫富不同尚知教其子弟，而女教一事罕有讲者。 

　　余以为天下故有悍妒之妇人，亦未始无贤德之女子；礼仪未明，何怪天性之日远也。 

　　兹有《闺训千字》一书，其间教诲女子者由少及壮，有始至终，靡不具备，且其字句浅显，人所易明。唯天下之为父兄者，多置一册，思教其女，将见化行俗美，于世道人心大有裨益。 

　　余久欲重刻，有志未遂，适与友人秀峰陈兄读及此书，而欣然愿独力付之剞劂，公诸同好。呜呼，其亦乐善不倦之君子也！光绪戌申仲秋大兴吴兆桂序，甄锡岭书。

　



　　凡为女子，大理须明；温柔典雅，四德三从。孝顺父母，唯令是行。问安侍膳，垂手敛容。言辞庄重，举止消停。戒谈私语，禁出恶声。心怀浑厚，面露和平。裙衫洁净，何必绸绫。梳妆谨慎，脂粉休浓。 

　　黄昏来往，秉烛擎灯。闺房严肃，方谓贤能。勿效谄媚，毋纵骄奢。卤莽浮躁，非人所宜。偶然获咎，婉转熟思。苟云已错，推委则愚。听话未真，岂可猜测。当察事务，百祥该知。通文达意，应变随机。 

　　拣柴执爨，煮茗焚香。补拆浆洗，绣凤描凰。针线精致，裁剪审详。最忌懒惰，活计匆忙。纺绩粗率，肮肤腌脏。发蓬鬓垢，气蠢形慌。东村西舍，串遍街坊。诙谐嬉谑，道短说长。欺压弱幼，忤逆爷娘。脸横暴厉，腹隐豪强。喜笑喧哗，忿怒激扬。抗违训诲，傲慢矜张。争奁竞产，罔顾羞惶。 

　　又有下等，故作轻狂：妖冶打扮，艳丽衣裳。弄带掀唇，衔袖托腮。畏狐惧鬼，乐祸幸灾。高啼低嗽，假怕虚哀。偷观斜视，性僻情乖，殊失阃范，淫贱之材。 

　　及笄与归，纲纪攸关。前生夙分，今世姻缘。敬奉公婆，戏彩承欢。搀扶侍侯，纳锭缝连。进服献履，引扇加绵。调和五味，捧递羹餐。缓急答对，焉敢侮讪。钦尊姑舅，更胜椿萱。 

　　夫妻匪易，契注朱绳。冰谋月妁，两性相逢。位法天地，蔼睦谦恭。敦质立品，贞烈咸称。赞功警过，化俗移风。仰仗企望，苦共甘同。庸痴丑陋，富贵贫穷。胎元造定，星命排成。饥寒固守，宠辱无惊。牝鸡司晨 ，刁悍传闻，愧增宗祖，臭遗乡邻。请依所论，如鼓瑟琴。 

　　设遇不测，中路离群，悲泣恸切，涕泗沾襟，侠肠铁胆，玉碎珠沉，捐躯殉役，虽死尤存。 

　　伯叔姊妹，兄弟甥侄，瓜葛谊眷，缌麻期衰，亲疏远近，周恤提携。殷勤畅叙，酬酢报施。御奴使婢，兼寓恩威，仁慈宽恕，赏罚箴规，兴利除弊，杜渐防微。谅度差谴，斟酌指挥。内外感佩，巾帼须眉。 

　　鞭笞杖挞，凌虐苛求，酷刑惨拷，匿恨挟仇。巨族勋戚，姬妾多繁。量宏意美，原宥海涵，刻毒嫉妒，吵闹难堪。暗遭唾骂，自觉汗颜，居稠处众，静穆醇良 。 

　　收拾物件，照料田场。猪羊牛犬，修厩圈墙。孳牲牧放，喂秕饲糠。耕耘饷馌，谋储稻梁。 

　　金银泉币，寄库堆仓。纱罗丝绢，贮柜盛箱。油盐酱醋，罐瓮封装。检点箧笥，晒晾书章。俾免抛弃，鼠窃虫伤。楼台亭榭，屋宇庭堂，洒扫污秽，擦掸含光。载植树木，讨究蚕桑。布帛取资，织染弗荒。去奢尚俭，计算绌余。先筹预备，撙节费糜。年积日累，展业荣基。操持井臼，起早眠迟。寸阴荏苒，空负吁欷。 

　　宴宾集客，款曲盘桓。婚丧吊贺，礼数优全。整顿器皿，摆列华筵。肴馔丰盈，蔬菜新鲜。挈壶劝饮，酒饭频添。贪鄙啬吝，惹耻招嫌。僧尼觋巫，拒绝回避。信邪赛会，镇魔魇魅， 冥谴折福。雷霆诛罪，险哉若辈 ，狡诈伪讹，骗财蛊惑，亵渎神佛。倘被蔽混，致玷青白。 

　　劬劳乳哺，赡（豢）养婴儿，绷襁沐浴，偎就干湿，体贴饱暖，驱蚊捉虱，发瘢串疹，配药延医。童蒙初启，诸艺娴刁。始教揖让 ，继导忠直。希师覓友，开讲拟题。诵读孔孟，吟咏经诗。爰崇断杼，隶仿画荻，显登科甲 ，国治家齐。 

　　婚择佳士，妇选淑姿。一般骨血，莫较庶嫡。偏憎溺爱，悖矣谬极。 

　　予撰此篇，限用千字。试佐坤仪，稍申裨益。愿彼后学，尔其勉力，寿享遐龄。


