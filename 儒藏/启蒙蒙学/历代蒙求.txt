历代蒙求　　（元）陈栎 撰 

　　太极既判，高下定位。轻清为天，重浊为地。中处者人，必主之君。三皇五帝，世质民淳。伏羲画卦，更造书契。炎帝神农，教民耒耜。黄帝轩辕，神化宜民。始垂衣裳，皇风愈惇。皇降而帝，少昊有作。颛顼继之，授于帝喾。唐帝曰尧，舍子丹朱。询事考言，让于有虞。舜德重华，乐曰韶舞。亦舍商均，让于大禹。惟此五帝，实官天下。 

　　家天下者，始于有夏。启贤继能，禹因传启。三王传子，实始于此。桀虐而亡，共十七君。祚四百年，商汤代兴。太甲太戊，盘庚武丁。凡六七君，圣贤挺生。纣为无道，罪浮于桀。祚六百年，为周所灭。 

　　周自后稷，积德累仁。文王宜王，犹服事殷。武王伐纣，天下归周。卜世卜年，古今无俦。成康俱贤，泰和极治。平王东迁，春秋攸始。五霸相继，尊周为名。降为战国，七雄分争。赧王入秦，周历遂讫。享年最永，八百七十。 

　　秦并六国，狼吞虎噬。谓兼三五，始称皇帝。尽扫良法，焚书坑儒。二世而亡，咸阳为墟。汉高勃兴，宽仁大度。诛秦蹙项，光启炎祚。当时股肱，萧何曹参。萧与张韩，人杰为三。文景恭俭，休养生息。武帝穷黩，孝宣总核。元成柔弱，哀平短祚。王莽篡窃，实开光武。同符高帝，西汉遂东。三世贤主，显宗肃宗。传十二世，终于灵献。汉祚四百，人心未厌。 

　　曹操子丕，篡汉为魏。帝室之胄，蜀主刘备。吴主孙权，开国江东。三分鼎峙，各为长雄。孰能一之？晋司马氏。历懿师昭，炎为武帝。开基肇乱，子愚妇逆。怀愍孤立，擒于刘石。元帝渡江，国曰东晋。十世而亡，宋武应运。 

　　自晋中微，群胡云扰，五凉四燕，三秦二赵，一夏一蜀，纷纷僣窃。正朔相承，独推建业。僣窃俱亡，并于元魏。南北分王，垂三百祀。元魏迁洛，亦曰贤君。南历五朝，宋齐梁陈。宋始刘裕，齐萧道成。萧衍梁继，霸先陈兴。元魏之衰，分而为二。高及宇文，各篡其位。高于北齐，宇文并之。宇文之周，又灭于隋。 

　　隋主杨坚，本无功德。平陈后主，幸尔混一。再传炀帝，以奢侈亡。天亦厌乱，业归李唐。唐起义兵，始于高祖。佐以太宗，实为英主。十八学士，号为登瀛。贤相房杜，共致太平。继以玄宪，称唐三宗。闺门多惭，杂以夷风。外乱藩镇，内乱宦官。讫于唐亡，亦三百年。五代继之，始于朱梁。唐李存勖，晋石敬瑭。汉刘知远，周祖郭威。共五十年，君如弈棋。于时十国，各据偏方。二汉二蜀，吴楚南唐。荆闽吴越，纷然僣窃。孰能削平，必待圣哲。 

　　赵氏太祖，继以太宗。扫除僣国，宋业以隆。真仁英神，俱称贤君。相王安石，引进小人。新法既变，又复绍述。哲继以徽，误于六贼。金师已逼，始禅于钦。祸如高齐，父子蒙尘。高宗南渡，孝亦贤主。保境全民，光宁理度。又误于奸，留执使车。大朝以此，问罪兴师。然观赵宋，亦三百祀。国势如周，弱而已矣。仁厚崇儒，始终不渝。天生大贤，周程张朱。未始得用，如周孔孟。周美莫寻，宋宜不竟。不用于宋，表章于今。道明且行，康济斯民。代金平宋，是为有元。九十三载，一十四传。洪惟圣朝，如日丽天。宏基致治，垂统万年。 


