卷一 天文门


　　九重天（本《明史 天文志》及《皇朝通志》）

　　宗动天居第九重，次为垣、宿是经星。土星、木、火、太阳位，金、水、太阴（月）在下层。
　
　　九天

　　中央钧天东苍（一作旻）天，东北旻（一作变）天北曰元。西北幽天西方昊（一作成），西南朱天南方炎（一作赤）。东南一方阳天位，《汉书》颜《注》至今传。（《太元经》九天，作中天、羡天、从天、更天、晬天、廓天、减天、沈天、成天。）
　
　　七政

　　七政堪详纪，中天日、月明。木、火、金、水、土，焜耀五名星。
　
　　九道

　　天之中央黄道一，东二青道南二赤。西白道二北黑二，九道名详《天文志》。
　
　　日月食

经纬同度乃有食：日食恒在合朔时，月在地与日之间，月蔽人目不见日；月食每当望日看，望时地在日月间，月为地隔日光掩，食之分秒浅深悬。

五星

　　五星首木为岁星（春，东方），南方荧惑火星明（夏）。太白金星（秋，西方）辰星水（冬，北方），中央土星填星名（季夏）。
　
　　三垣

　　上垣太微称，紫微垣在中。下垣为天市，三垣可洞明。
　
　　四宫

　　东宫为苍龙，朱雀是南宫。西宫乃白虎，北宫元武称。
　
　　二十八宿（成歌）

　　角、亢、氐、房、心、尾、箕，斗、牛、女、虚、危、室、壁，奎、娄、胃、昴、毕、觜、参，井、鬼、柳、星、张、翼、轸。
　
　　步天歌（成歌。本《文献通考》，参用《高厚蒙求》）
　
　　紫微垣

　　中元北极紫微宫，北极五星在其中：大帝之座第二珠，第三宫中庶子居。第一前星曰太子，四为后宫五天枢。左右四星名四辅，天一、太一当门路。左枢、右枢夹南门，两面营卫一十五。上宰、少尉两相对，少宰、上辅次少辅。上卫、少卫次上丞，后门东边大赞府。门西唤作一少丞，以次却向门前数。阴德门里两黄聚，尚书以次其位五。女史柱史各一户，御女四星五天柱。大理两星阴德边，句陈尾指北极颠，句陈六星六甲前。天皇独在句陈里，五帝内座后门是。华盖并杠十六星，杠作柄象盖伞形。盖上连连九个星，名曰传舍如连丁。垣外左右各六珠，右是内阶左天厨。阶前八星名八谷，厨下五个天棓宿。天床六星左枢在，内厨两星右枢对。文昌斗上半月形，稀疏分明六个星。文昌之下曰三师，太尊只向三公明。天牢六星太尊边，太阳守在四势前。一个宰相太阳侧，更有三公相西偏，即是元戈一星圆。天理四星斗里暗，辅星近着开阳澹。北斗之宿七星明，第一主帝名枢精。第二第三璇、玑是，第四名权第五衡。开阳、摇光六、七名，摇光左三天枪横。
　
　　太微垣

　　上元天庭太微宫，昭昭列象布苍穹。端门只是门之中，左右执法门西东。门左皂衣一竭者，以次即是乌三公。三黑九卿公背旁，五黑诸侯卿后行。四个门西主轩屏，五帝内座于中正。幸臣太子并从官，乌列帝后从东定。郎将虎贲居左右，常陈郎位居其后。常陈七星不相误，郎位陈东一十五。两面宫垣十星布，左右执法是其数。宫外明堂布政宫，三个灵台候云雨。少微四星西南隅，长垣双双微西居。北门西外接三台，与垣相对无兵灾。
　
　　天市垣

　　下垣一宫名天市，两扇垣墙二十二。当门六角黑市楼，门左两星是车肆。两个宗正四宗人，宗星一双亦依次。帛度两星屠肆前，候星还在帝座边。帝座一星常光明，四个微茫宦者星。以次两星名列肆，斗斛帝前依其次，斗是五星斛是四。垣北九个贯索星，索口横者七公成。天纪恰似七公形，数着分明多两星。纪北三星名女床，此座还依织女旁。三元之象无相侵，二十八宿随其阴。（补十一国歌）河中、河间晋、郑、周，秦连蜀、巴细搜求。十一星属十一国，梁、楚、韩邦在尽头。魏、赵、九河与中山，齐、吴越、徐、东海间。燕连南海尽属宋请君熟记有何难。
　
　　东方七宿

　　〖角〗两星南北正直着，中有平道上天田，总是黑星两相连。别有一乌名进贤，平道右畔独渊然。最上三星周鼎形，角下天门左平星，双双横于库楼上，库楼十星屈曲明。楼中柱有十五星，三三相着如鼎形。其中四星别名衡，南门楼外两星横。
　
　　〖亢〗四星恰似弯弓状，大角一星直上明。折威七个亢下横，大角左、右摄提星、三三相似如鼎形。折威下左顿顽星，两个斜安黄色精。顽西二星号阳门，色若顿顽直下存。
　
　　〖氐〗四星似斗侧量米，天乳氐上黑一星，世人不识称无名。一个招摇梗河上，梗河横列三星状。帝席三黑河之西，亢池六星近摄提。氐下众星骑官出，骑官之众二十七，三三相连十欠一。阵车氐下骑官次，骑官下三车骑位。天辐两星在阵旁，将军阵里振威霜。
　
　　〖房〗四星直下主明堂，键闭一黄斜向上，钩钤两个近其傍。罚有三星植键上，两咸（东咸、西咸）夹罚似房状。房下一星号为日，从官两个日下出。
　
　　〖心〗三星中央色最深，下有积卒共十二，三三相聚星下是。
　
　　〖尾〗九星如钩苍龙尾，下头五点号龟星。尾上天江四横是，尾东一个名傅说。傅说东畔一鱼子，尾西一室是神宫，所以列在后妃中。
　
　　〖箕〗四星形状如簸箕，天舌箕口下木杵，箕前一黑是糠皮。
　
　　北方七宿

　　〖斗〗六星其状似北斗，魁上建星三相对，天弁建上三三九。斗下圆安十四星，虽然名鳖贯索形。天鸡建背双黑星，天籥柄前八黄精，狗国四方鸡下生。天渊十星鳖东边，更有两狗斗魁前。农家丈人狗下眠，天渊十黄狗色元。
　
　　〖牛〗六星近在河岸头，头上虽然有两角，腹下从来欠一脚。牛下九黑是天田，田下三三九坎连。牛上直建三河鼓，鼓上三星号织女。左旗右旗各九星，河鼓两畔左边明。更有四黄名天桴，河鼓直下如连珠，罗堰三乌牛东居。渐台四星似口形，辇道东足连五丁。辇道、渐台在河浒，欲得见时近织女。
　
　　〖女〗四星如箕主嫁娶，十二诸国在下陈。先从赵国向东论，东西两周次二秦。雍州南下双雁门，代国向西一晋伸。韩、魏各一晋北轮，楚之一国魏西屯。楚城南畔独燕军、燕西一郡是齐邻。齐北两邑平原君，欲知郑在越下存，十六黄星细区分。五个离珠女上星，败瓜珠上瓠瓜生，两个各五瓠瓜明。天津九个弹弓形，两星入牛河中横。四个奚仲天津上，七个仲侧扶筐星。
　
　　〖虚〗上下各一如连珠，命、禄、危、非虚上呈。虚、危之下哭、泣星，哭、泣双双下垒城。天垒团圆十三星，败臼四星城下横，臼西三个离瑜明。
　
　　〖危〗三星不直旧先知，危上五黑号人星，人畔三四杵、臼形。人上七乌号车府、府上天钩九黄晶。钩上五鸦字造父，危下四星号坟墓。墓下四星斜虚梁，十个天钱梁下黄。墓傍两星能盖屋，身着黑衣危下宿。
　
　　〖室〗两星上有离宫出，绕室三双有六星。下头六个雷电形，垒壁阵次十二星。十二两头大似升，阵下分布羽林军。四十五卒三为群，东西两下多难论，子细历历看区分。三粒黄金名铁钺，一颗珍珠北落门。门东八魁九个子，门西一宿天纲是。电旁两黑土公吏，螣蛇室上二十二。
　
　　〖壁〗两星下头是霹雳，霹雳五星横着行。云雨次之口四方，壁上天厩十圆黄。鈇锧五星羽林傍，土公两星壁下藏。
　
　　西方七宿

　　〖奎〗腰细头尖似破鞋，一十六星绕鞋生。外屏七乌奎下横，屏下七星天溷明。司空左畔土之精，奎上一宿军南门。河中六个阁道形，附路一星道傍明。五个吐花王良星、良星近上一策名。
　
　　〖娄〗三星不匀近一头，左更右更乌夹娄。天仓六个娄下头。天庾三星仓东脚，娄上十二将军侯。
　
　　〖胃〗三星鼎足河之次，天廪胃下斜四星，天囷十三如乙形。河中八星名大陵，陵北九个天船名。陵中积尸一个星，积水船中一黑精。
　
　　〖昴〗七星一聚实不少，阿西月东各一星。月下五黄天阴名，阴下六乌刍藁营，营南十六天苑形。河里六星名卷舌，舌中黑点天谗星，砺石舌傍斜四丁。
　
　　〖毕〗恰似爪叉八星出，附耳壁股一星光。天街两星毕背傍，天节耳下八乌幢，毕上横列六诸王。王下四皂天高星，节下团圆九州城。毕口斜对五车口，车有三柱任纵横。车中五个天潢精，潢畔咸池三黑星。天关一星车脚边，参旗九个参车间。旗下直建九游连，游下十三乌天园，九游天园参脚边。
　
　　〖觜〗三星相近作参蕊，觜上坐旗直指天，尊卑之位九相连。司怪曲立坐旗边，四鸦大近井钺前。
　
　　〖参〗总有三星觜相侵，两肩双足三为心。代有三星足里深，玉井四星右足阴。屏星两扇井南襟，军井四星屏上吟。左足下四天厕临，厕下一物天屎沉。
　
　　南方七宿

　　〖井〗八星横列河中净，一星名钺井边安，两河各三南、北正。天樽三星井上头，樽上横列五诸侯。侯上北河西积水，欲觅积薪东畔是。钺下四星名水府，水位东边四星序。四渎横列南河里，南河下头是军市。军市团圆十三星，中有一个野鸡精。孙、子、丈人市下列，各立两星从东说。阙邱两个南河东，邱下一狼光蒙茸。左畔九个弯弧弓，一矢拟射顽狼胸。有个老人南极中，春秋出入寿无穷。
　
　　〖鬼〗四星方似木柜，中央白者积尸气。鬼上四星是爟位，天狗七星鬼下是。外厨六间柳星次，天社六个弧东倚，社中一星是天纪。
　
　　〖柳〗八星曲头垂似柳，近上三星号为酒，享、宴、大酺五星守。
　
　　〖星〗七星如钩柳下生，星上十七轩辕形，轩辕东头四内平。平下三个名天相、相下稷星横五灵。
　
　　〖张〗六星似轸在星旁，张下只是有天庙，十四之星四方。长垣少微虽向上，星数歌在太微傍，天尊一星直上黄。
　
　　〖翼〗二十二星太难识，上五下五横着行，中心六个恰如张。更有六星在何许？三三相连张畔附。必若不能分处所，更请向前看野取。五个黑星翼下头，欲知名字是东瓯。
　
　　〖轸〗四星似张翼相近，中央一个长沙子。左辖、右辖辅两星，军门两黄近翼是。门下四个土司空，门东七乌青邱子。青邱之下名器府，器府之星三十二。以上便为太微宫，黄道向上看取是。
　
　　十二次（天有十二次，日月之所缠；地有十二土，王公之所国。）

　　析木（燕幽、寅）、大火（宋豫、卯）与寿星（郑衮、辰），鹑尾（楚荆、巳）、鹑火（周、午）、鹑首（秦雍、未）明。实沈（魏益、申）、大梁（赵冀、酉）、降娄（鲁徐、戌）是，娵訾（卫并、亥）、元枵（齐青、子）、星纪（吴越扬、丑）终。
　
　　二十八宿分野

　　角、亢与氐郑衮州，房、心宋豫尾、箕（燕）幽。斗、牛、须女吴越扬，虚、危齐之青州方。营室东壁卫并墟，奎、娄共胃鲁之徐。赵之冀州为昴、毕，觜、参分野乃魏益。东井舆鬼秦之雍，柳、星、张周翼、轸（楚）荆。
　
　　岁阳（从《尔雅》）

　　天干甲自阏逢详，乙、丙旃蒙柔兆彰。丁为缰圉戊著雍，己曰屠维庚上章。辛岁重光壬元黓，癸居其末是昭阳。
　
　　岁名

　　子、丑困敦、赤奋若，寅年则曰摄提格。卯为单阏辰执徐，巳岁名之大荒落。午曰敦牂未协洽，申为涒滩酉作噩。戌年纪之以阉茂，亥大渊献地支末。
　
　　月阳

　　甲毕乙桔丙曰修，丁圉戊厉可详求。己则庚窒辛为塞，壬终癸极月阳留。
　
　　月名

　　正陬二如三月，四余五皋六为且。七相八壮共九元，十阳十一、二辜、涂。
　
　　四时（亦曰四气）

　　青阳春气好，立夏是朱明。秋日白藏候，冬则为元英。（《尔雅》：四气和谓之玉烛。）
　
　　二十四节（成歌）

　　春（立春）雨（雨水）惊（惊蛰）春（春分）清（清明）谷（谷雨）天，夏（立夏）满（小满）芒（芒种）夏（夏至）暑（小暑、大暑）相连。秋（立秋）处（处暑）露（白露）秋（秋分）寒（寒露）霜降，冬（立冬）雪（小雪）雪（大雪）冬（冬至）小、大寒（小寒、大寒）。
　
　　二十令节

　　正月朔日为元日，亦曰元旦中天节。初七人日礼俗传，十五上元元宵夜。中和节在二月二，二月十五花朝是。立春五戊为春社，三月三日上巳节。踏青斗草皆上巳，清明前日为寒食。四月八日浴佛辰，龙华胜会自昔闻。四、五廿日号分龙，五五端午是天中。（五月十三为竹醉日，六月廿四日为荷花生日。）夏至三庚乃伏初，立秋后庚为三伏。立秋五戊名秋社，七月七夕是绮节。七月十五乃中元，八月望日中秋天。九九登高是重阳，冬至三戊腊祭详。腊月晦日乃除夕，一年令节可详记。
　
　　岁初八日（见《占书》）《北史 魏收传》及东方朔占书）

　　一鸡二为狗，三猪四卜羊。五牛六是马，七人八谷详。
　
　　十时

　　日中（午）则为王，食时（辰）乃为公。为卿在平旦（寅），为士是鸡鸣（丑）。夜半（子）实为皂，人定（亥）又为舆。黄昏（戊）为隶位，为僚日入（酉）时。晡时（申）知为仆，日眣（未）更为台。若问十二时，隅中（巳）日出（卯）赅。（二时阙，不在等）。
　
　　五夜

　　甲夜与乙夜，丙夜更与丁。戊夜乃五夜，亦即为五更。
　
　　十煇（《周礼》）

　　十煇首礻、象，镌、监更与闇。次则瞢、弥、叙，隮、想吉凶辨。
　
　　风云雷雨等说

　　阳性舒散阴性凝，阳蒸阴气云飞腾。云被阴抑即成雨，阳被阴激发雷声。雷破云出光成电，阳逐阴飞乃为风。阴气胁阳化雹粒，阳之专气霰以生。纯阳无阴气冲上，灼为彗、孛、飞流星。阴阳既和散于下，雨、露、霜、雪随时零。不和而散则为灾，雾、氛、曀、霾应气成。
　
　　八风（《史记 律书》）

　　东北条（一作融）风兴，东方明庶风。清明风东南，景风南方传。西南风曰凉，阊阖风西方。西北不周风，广莫北风名。（《吕氏春秋》风有八等：炎风、滔风、熏风、巨风、凄风、飂风、厉风、寒风。）
　
　　二十四番风（王逵《蠡海集》）

　　二十四番花信风，一节三候记详明。小寒一候放梅花，山茶、水仙次第夸。瑞香风至已大寒，兰花看过看山矾。立春刚到是迎春，樱桃、望春暖意薰。雨水菜花为一候、杏花、李花香暗透。惊蛰初至桃花开，棣棠、蔷薇花信来。春分节近看海棠，梨花、木兰送远香。清明细洒桐花雨，麦花柳花随风舞。时逢谷雨牡丹红，酴醿楝花风信终。
　
　　各方云气

　　齐云绛衣韩云布，宋云如车魏云鼠。楚云如日周如轮，卫云如犬秦美人（一作行人）。鲁云如马越云龙，蜀云囷仓赵牛同。




卷二 地理门


　　四大洲

　　东北洲名亚细亚，西洋东陲欧罗巴。阿非利加在西南，极西为亚墨利加。
　
　　上古九州（《淮南子》）

　　东南神州曰农土，次州沃土在正南。西南戎州滔土名，正西弇州并土连。
　
　　正中冀州曰中土，西北台州肥土兼。济州成土在正北，东北薄州隐土全。正东阳州曰申土，上古九州纪《淮南》。
　
　　《禹贡》九州

　　九州始自冀、衮、青，次则徐州与扬、荆，豫、梁、暨、雍州有九，十二州加幽、并、营。
　
　　《尔雅》九州（殷制）

　　北方幽与冀，东衮营州是，南则徐、扬、荆，西雍中为豫。
　
　　周九州

　　冀州河内衮河东，东南扬州正东青，东北幽州河南豫，西雍南荆与北并。
　
　　周九服（《周礼 职方氏》）

　　王畿侯与甸，男邦采、卫、蛮，夷、镇兼藩服，周域可详参。
　
　　秦三十六郡（后置四郡附）

　　内史三川与河东，南阳南郡九江通。鄣郡会稽颍川郡，砀郡泗水薛郡明。东郡琅玡共齐郡，上谷渔阳右北平。辽西辽东并代郡，巨鹿邯郸上党中。太原云中又九原，雁门上郡陇西同。北地汉中与巴郡，蜀郡长沙暨黔中。后置桂林南海郡，象郡闽中卌郡明。
　
　　汉十三部（后汉同，称十三州郡）

　　司隶衮、徐、豫，青、凉、并与冀，幽、扬、益、荆、交，两汉地可志。
　
　　晋十九州

　　司州、豫、冀、并，徐、扬、梁、雍、青，幽、衮、秦、凉、益，平、交、宁、广、荆。
　
　　唐十道

　　首曰关内次河南，河东河北又山南，陇右淮南江南道，剑南岭南十道全。
　
　　宋二十六路

　　京东东、西与河东，京西南、北暨永兴，河北东、西秦凤路，淮南东、西两浙通。荆湖南、北共成都，福建江南西与东。广南东、西夔利梓，京畿、燕山更云中。
　
　　元十二省

　　中书岭北先，辽阳与河南。陕西更甘肃，湖广共四川。江西复江浙，征东暨云南。
　
　　明十五省

　　北京与南京，山西更山东。河南陕西省，江南浙江通。湖广更福建，四川暨广东。广西共云南，贵州疆域明。
　
　　国朝东三省

　　留都重盛京，兴京在其东。极北黑龙江，东北吉林城。
　
　　国朝十八省

　　直隶、山东与河南，山西、陕西、甘肃连。安徽、江苏共浙江，江西、湖北更湖南。福建、广东并广西，云南、贵州暨四川。
　
　　各直省称名

　　辽东（盛京）、畿辅（直隶）、山左（山东）先，山右（山西，亦曰晋）关中（陕西，亦曰秦）豫省（河南）连。皖南（安徽）、吴下（江苏）共越省（浙江），豫章（江西）、鄂（湖北）、湘（湖南）皆楚藩（鄂、湘皆曰楚）。闽南（福建）粤东（广东）更粤西（广西），滇（云南）、黔（贵州）、西蜀（四川）、陇西（甘肃）全。
　
　　国朝新疆

　　玉门西北走新疆，乌鲁木齐天山旁。西北塔尔巴哈台，伊犁疆域又西方。
　
　　国朝回疆

　　东四城兮首库车，乌什、辟展、阿克苏。西四城是叶尔羌，喀什噶尔在西方。
　
　　英吉沙尔共和阗，喀喇沙尔亦回疆。
　
　　国朝藩服

　　内蒙古地拱边城，东四盟兮西二盟。外蒙古首车臣汗，土谢图汗在西偏。又西三（一作赛）音诺颜旗，札萨克图汗在西。西北则为科布多，北乌梁海界于俄。甘肃北界阿拉善，西宁府西青海连。西藏前后共三部，布达拉为前藏属。后藏札什伦布城，阿里亦以后藏名。
　
　　国朝属国

　　南服暹罗与越南，又西缅甸南掌连。东南琉球大小国，东北贡国有朝鲜。
　
　　外洋各国（本《瀛环志略》）

　　东洋国都日本是，西洋国首俄罗斯。瑞典、嗹国、普鲁社（亦名德国），日耳曼与比利时。荷兰、瑞士、奥地利，英吉利共佛郎西。西班牙兮葡萄牙，意大里国土耳其。地中海北有希腊，四回部国首波斯。阿富汗与亚剌伯，南海北岸俾路芝。哈萨克共布鲁特，浩汗之南布哈尔。廓尔喀南五印度，西南阿非利加圻。亚墨利加南北国，北米利坚（亦名美国、花旗国）南巴西。东南吕宋诸海岛，披览舆图当共知。
　
　　九夷（二说）

　　九夷首元菟，乐浪高骊俱。满（一作蒲）饰暨凫更（一作吏），索家（一作豕）复东屠。倭人与天鄙，备见《尔雅疏》。九夷畎与方，于夷白复黄。赤夷更元夷，次则为风、阳。（《通典》）
　
　　八蛮

　　天竺咳首始，焦侥与儋耳。跂踵更穿胸，旁春复狗轵。
　
　　六戎

　　六戎首侥夷，老白更耆羌。戎夷暨鼻息，次则为天刚。
　
　　五狄

　　五狄首月支，匈奴共单于。白屋与秽（一作濊）貊，同见《尔雅疏》。
　
　　三韩

　　三韩首马韩，辰韩在东偏。又南弁辰（一作弁韩）是，《后汉书》中传。
　
　　六诏

　　蒙巂更越析，浪穹复澄睒。施浪暨蒙舍。《唐书 南诏》显。（唐开元，合六诏为一。）
　
　　历代帝王都

　　伏羲都陈城，曲阜是神农。黄帝都有熊，少昊曲阜仍。颛顼都帝邱，高辛毫都留。尧都在平阳，舜都蒲阪详。夏禹都安邑，汤都两毫是。仲丁迁嚣下，都相河亶甲。祖乙迁耿邢，迁殷是盘庚。都镐周武王，平王迁洛阳。秦汉皆关中，后汉洛阳城。蜀汉都盖州，曹魏邺都留。吴都建业详，晋都是洛阳。东晋建康城，宋齐梁陈仍。魏都盛乐先，平城洛阳迁。北齐遂都邺，北周都长安。隋唐长安继，后梁汴都是。晋阳乃后唐，后晋居洛阳。后汉后周宋，汴都三朝定。南宋都临安，辽都在北燕。金都辽（辽东）、燕、汴，都燕是为元。明都南、北京，圣清都顺天。
　
　　五门三朝（周制，本《五礼通考》）

　　古者宫室有定制，五门三朝可详志。路寝之外曰路门，应门雉门相继立。其外门名库与皋，皋门之内为外朝。嘉石、肺石平狱讼，三魏、九棘制并昭。雉门之旁两观对，悬象读法名象魏。次及雉门应门间，左为祖庙右社稷。应门之内治朝明，人君立处当门屏。燕朝则在路门内，公族朝觐于其中。诸侯门三（无应门、皋门）观有一，三朝制度大都同。
　
　　五岳

　　东岳泰山曰岱宗，嵩山中岳在登封。华山西岳华阴县，南岳衡山北岳恒。
　
　　衡山五峰

　　衡山说五峰，紫盖与祝融。天柱暨石廪，次则有芙蓉。
　
　　九山

　　九山会稽在南方，泰山华山与太行。首山岐山更王屋，次则孟门与羊肠。
　
　　五山 三邱

　　五山员峤与岱舆，瀛洲蓬莱更方壶。三邱胜迹数蓬莱，方丈瀛洲在海隅。
　
　　巫山十二峰（《天中记》）

　　望云圣泉峰，朝云与翠屏。松峦连聚鹤，飞凤并登龙。净坛看起云，集仙共上升。
　
　　四渎

　　江出岷山间，导淮桐柏山，河源星宿海，济水出济源。
　
　　三江（二说）

　　松江娄江与东江，《尚书集传》说最详。北合汉江南彭蠡，中则岷江郑说长。
　
　　九江（《尚书集传》）

　　沅、渐、无、辰、叙，酉、澧与资、湘。九水入洞庭，总名为九江。（一说乌江、蜯江、乌臼江、嘉靡江、畎江、源江、廪江、提江、箘江也。）
　
　　九河

　　徒骇太史暨马颊，覆釜胡苏简而洁。次则钩盘共鬲津，九河故道昭若揭。
　
　　三湘五湖

　　潇湘蒸湘与沅湘，会于洞庭源最长。五湖太湖滆（一作阳）湖是，贵湖洮湖射湖详。
　
　　十洲（东方朔《十洲记》）

　　十洲祖、瀛、元，炎洲共长元。流洲复生洲，凤麟聚窟全。
　
　　十薮

　　鲁大野晋大陆，秦之杨陓宋孟诸。楚国华容有云梦，吴越之间是具区。齐郡海隅极广斥，北燕则有昭余祁。郑说圃田周焦获，十薮之名当共知。
　
　　九塞（从《吕氏春秋》注，参用《淮南子》。）

　　九塞太汾与井陉，冥阸荆阮暨方城。淆塞（《淮南子》作淆阪）则在渑池地，令疵句注更居庸。
　
　　四关

　　函谷在东偏，武关为正南。西则散关是，北鄙有萧关。
　
　　燕京八景

　　琼岛春阴，西山晴雪。太液秋风，芦沟晓月。居庸叠翠，蓟门烟树。金台夕照，玉泉趵突。
　
　　西湖八景

　　六桥烟柳，冷泉猿啸。九里云松，浙江秋涛。灵石樵歌，孤山霁雪。葛岭朝暾，北关夜市。
　
　　西湖十景

　　苏堤春晓，柳浪闻莺。雷峰夕照，南屏晓钟。曲院风荷，平湖秋月。花港观鱼，断桥残雪。双峰插云，三潭印月。



卷三 人事门上（人类）


　　十纪

　　九头纪后有五龙，摄提合洛复连通。序命循蜚（一作飞）更因提，禅通疏（一作流）仡（一作讫）十纪明。
　
　　历代国号（参用成歌）

　　天皇地皇人皇氏，名曰三皇居上世。太昊炎帝及轩辕，唐尧虞舜为五帝。夏商周秦西东汉，蜀汉魏吴三国判。汉亡魏兴魏禅晋，晋遂平吴天下顺。扰西晋者为五胡，天下瓜分南北隅。南为东晋居江左，宋齐梁陈踵其都。北则五胡暨元魏，东魏西魏分为二，东传北齐西禅周，周又灭齐禅隋帝。隋甫平陈唐代兴，梁唐晋汉周相继。宋都汴梁后南迁，北辽西夏屡侵边。北金南宋为元灭，明代元兮十六传。圣清代明居帝位，海宇承平亿万年。
　
　　古帝

　　古帝始自盘古氏。天皇地皇人皇继。次则有巢与燧人，（以上从《通鉴外纪》添入，以下从《通鉴辑览》。）太昊以下十五帝。炎帝递传共七君，黄帝少昊金天氏，颛顼之次乃帝喾，帝尧帝舜古帝是。
　
　　夏王

　　禹启太康更仲康，后相少康杼槐芒，泄与不降后扃廑，孔甲皋发至癸亡。
　
　　商王

　　成汤（庙号烈祖）太甲（太宗）沃丁始，太庚小甲与雍己。太戊（中宗）仲丁共外壬，河亶甲后是祖乙。祖辛沃甲复祖丁，南庚阳甲盘庚（改国号曰殷）立。小辛小乙暨武丁（高宗），祖庚祖甲廪辛继。庚丁武乙并太丁，帝乙受辛（纣）廿八帝。
　
　　周王

　　武（王，名发）成（诵）康（钊）昭（瑕）穆（满），共（繄扈）懿囏孝（辟方）夷（燮）厉（胡）。宣（靖）幽（涅）平（宜臼）桓（林）庄（佗），僖（胡齐）惠（阆）襄（郑）顷（壬臣）匡（班）。定（瑜）简（夷）灵（泄心）景（贵）敬（匄），元王（仁）与贞定（介）。考王（嵬）暨威烈（午），安（骄）烈（喜）显（扁）慎靓（定），递传至赧王（延），东周君（杰）乃亡。
　
　　周同姓国（从《春秋大事表》）

　　管（叔鲜）鲁（周公旦）蔡（叔度）曹（叔振铎）霍（叔处）郕（叔武）卫（康叔封），聃（季载）与毛（叔郑）膝（叔绣）郜雍毕（公高）。原酆郇邘晋（叔虞）应韩，茅胙祭蒋暨邢凡。东虢（虢仲）西虢（虢叔）北燕（召公奭）吴（泰伯仲雍之后，周章），郑（厉王子，友）随极息杨复虞（虞仲）。巴国荀贾耿密芮，顿滑沈阳刘与魏。鲜虞大戎更骊戎，周同姓国次第封。
　
　　周异姓国

　　蓟（黄帝后）祝（尧后）陈（舜后，胡公满）焦南燕薛（皆黄帝后），须句颛臾宿任（皆太昊后）越（夏少康后）。杞（东楼公）鄫（皆夏后）遂（妫姓）偪（姞姓）郯温莒（皆巳姓），齐（太公望）州纪莱向申许。厉鄣（皆姜姓）宋（殷微子）戴萧谭权（皆子姓），杜唐铸（皆尧后，祁姓）罗（熊姓）邓（曼姓）胡（归姓）弦（隗姓）。夷桧偪阳鄅（皆妘姓）舒庸，舒蓼舒鸠英氏桐。六蓼舒（皆偃姓）邾与小邾（皆曹姓），秦（非子）谷黄梁葛江徐（皆嬴姓）。楚夔（皆羋姓）房郧檀绞宗，共巢贰轸沈比阝庸阝。邿鄾州蓼樊项黎，州来不羹吕钟离，牟郭道柏麋姒庸，蓐黄尃阝赖与冀崇。于余邱暨钟吾是，异姓百国可详识。（周以前封国暨戎狄国，不悉载。）
　
　　春秋十二国（从《史记》。《通鉴外纪》加杞吴为十四国。）
　
　　鲁蔡齐曹陈，燕宋晋楚秦。卫郑十二国，杞吴十四君。
　
　　鲁十二君

　　隐（名息姑）桓（允）庄（同）闵（启）公，僖（申）文（兴）更宣（倭）成（黑肱）。襄（午）昭（稠）与定（宋）哀（蒋），《春秋》记事明。
　
　　春秋五霸

　　创霸首齐桓（名小白），晋文（重耳）霸业连。秦穆（任好）暨宋襄（兹父），楚庄（旅）五霸全。（一说五霸：夏，昆吾；商，大彭、豕韦；周，齐桓、晋文。）
　
　　战国七雄

　　晋分韩赵魏，齐楚与燕王。秦始皇一统，传至二世亡。
　
　　汉帝

　　高（帝名邦）惠（盈）吕后（高帝后吕雉）文（恒）与景（启），武（彻）昭（弗陵）宣（询）元（奭）成（鹜）哀（欣）平（箕子，更名衍）。孺子婴后王莽（伪号新）篡，淮阳王元亡前汉。
　
　　后汉帝

　　世祖（名秀）起南阳，明（庄）章（炟）暨和（肇）殇（隆）。安（祐）顺（保）冲（炳）质（缵）桓（志），灵（宏。子辨即位，被废，是为少帝）献（协）后汉亡。
　
　　三国

　　蜀汉昭烈（帝刘备）后主（禅）亡，魏武（帝曹操）文（丕）明（叡）废帝芳。少帝元帝斩魏祚，孙吴大帝（孙权）废（亮）景（休）末。
　
　　晋帝

　　武帝（名炎）惠（衷）怀（炽）愍（业），东晋（自是分南北朝）元（睿）明（绍）成（衍）。康（岳）穆（聃）哀（丕）帝奕，简文（昱）武（孝武帝，曜）安（德宗）恭（德文）。
　
　　六朝

　　六朝首孙吴，东晋刘宋俱。南齐梁与陈，建康踵其都。
　
　　两晋间十六国（代、西燕附）
　
　　前赵后赵前燕王，前秦后秦成前凉。后凉南凉北凉夏，西凉后燕北燕详。南燕西秦十六国，西燕暨代十八邦。
　
　　五胡

　　赵之刘渊为匈奴，后赵石勒是羯胡。燕慕容廆鲜卑名，前秦为氐乃苻洪。羌乃后秦姚弋仲，五胡之名可共证。
　
　　南北朝（二首）

　　刘宋武帝（刘裕）出，少帝（义符）文（义隆）孝武（骏）。废（子业）明（彧）苍梧王（昱），顺帝（准）宋乃亡。萧齐首高帝（萧道成），武（赜）废（昭业）废（昭文）明（鸾）继。东昏侯（宝卷）与和（宝融），梁武（帝萧衍）简文帝（纲）。豫章（王，栋）元（绎）贞（贞阳侯，渊明）敬（方智）（后萧詧，传三世乃亡。）陈国武帝（陈霸先）定，文帝（蒨）临海王（伯宗），宣帝（顼）后主（叔宝）亡。（以上南朝）北魏道武（帝，拓拔珪）与明元（嗣），太武（寿）南安（王，余）文（文成帝，濬）献（献文帝，宏）传。孝文（宏）宣武（恪）孝明帝（诩。临洮王钊立，即废。），孝庄（子攸）废帝（晔）节闵（恭）安（安定王，朗）。西魏孝武（修）文（宝炬）废（钦）恭（廓），东魏孝静（善见）魏祚终。北齐文宣（帝，高洋）废（殷）孝昭（演），武成（湛）后主（纬）幼主恒。北周灭齐孝愍（名觉，宇文泰子）始，明（毓）武（邕）宣（赟）静（阐）国运倾。（以上北朝）
　
　　隋帝

　　隋自文帝（名坚）兴，次乃炀帝（广）承。三传恭帝侑，终于恭帝侗。
　
　　唐帝

　　高祖（名渊）太（宗，世民）高（治）中（显），伪周武后（高宗后，武曌）承。睿（旦）元（隆基）肃（亨）代（豫）德（适），顺宗（诵）宪（纯）穆（恒）敬（湛）。文（涵）武（瀍）宣（忱）懿（漼）僖（儇），昭宗（煜）昭宣（柷）终。
　
　　五季

　　太祖（朱温）末帝（友贞）为后梁，庄（宗，李存勖）明（宗，嗣源）闵（帝，从厚）废（帝，从珂）乃后唐。后晋高祖（石敬瑭）终出帝（重贵）；后汉高祖（刘智远）隐帝（承祐）亡。后周太祖（郭威）世宗（柴荣，太祖养子）继，恭帝（宗训）禅宋国祚昌。
　
　　五季时十二国

　　吴越吴岐前蜀燕，楚闽南汉南平连。后蜀南唐北汉主，十有二国国号全。
　
　　宋帝

　　太祖（名匡胤）太宗（炅）真宗（恒）仁（祯），英宗（曙）神宗（顼）哲（煦）徽（佶）钦（桓）。南宋高宗（构）孝（昚）光（惇）宁（扩），理（昀）度（祺）恭（显）端（昰）帝昺终。
　
　　辽（西辽、夏附） 金

　　辽国（耶律氏，即契丹）太祖（名阿保机）与太宗（德光），世（兀欲）穆（述律）景宗（贤）圣（隆绪）与兴（宗真）。道宗（洪基）天祚（帝，延禧）西辽继，同时夏国九世承。金国（完颜氏，即女真）太祖（名阿骨打）太宗（晟）立，熙宗（亶）废主（亮）世（雍）章（璟）继。卫绍王（永济）后宣（珣）哀（守绪）末（承麟），宋元之间国可识。
　
　　元帝

　　蒙古元代世祖（名忽必烈）兴，成宗（铁木耳）武宗（海山）仁（爱育黎拔力八达）与英（硕德八刺）。泰定帝（也孙铁木儿）后明（和世<王束>）文（图帖木尔）继，宁宗（懿璘质班）顺帝（妥欢帖睦尔）元祚倾。
　
　　明帝

　　明代太祖（名元璋）与惠帝（允炆），燕王篡位成祖棣。仁（宗，高炽）宣（瞻基）英宗（祁镇）景（帝，祁钰）复英，宪宗（见深）孝宗（祜樘）武宗（厚炤）立。世宗（厚）穆宗（载垕）神（翊钧）光（常洛）熹（由校），明祚终于庄烈帝（由检）。
　
　　圣清

　　世祖章皇帝 圣祖仁皇帝
　
　　世宗宪皇帝 高宗纯皇帝
　
　　仁宗睿皇帝 宣宗成皇帝
　
　　文宗显皇帝 穆宗毅皇帝
　
　　今上大皇帝 圣清亿万纪
　
　　历代年号（十三首） 汉

　　武帝（始建年号）建元元光始，元朔元狩元鼎是。元封太初更天汉，太始征和后元止。昭帝始元元凤纪，元平以后宣帝立。本始地节共元康，神爵五凤甘露继。黄龙后乃元帝兴，初元永光建昭是。竟宁以后成帝嗣，建始河平阳朔四。鸿嘉永始更元延，绥和二年立哀帝。建平太初（亦作太初元将）复元寿，平帝年号乃元始。孺子（婴）居摄初始传，（王莽年号：始建国、天凤、地皇。）淮阳王元更始止。
　
　　历代年号 后汉

　　世祖建武复中元，明帝永平章帝连。建初元和更章和，和帝永元元兴兼。殇帝延平后安帝，永初元初永宁继。建光延光顺帝承，永建阳嘉永和是。汉安建康次第书，冲帝永嘉质（帝）本初。桓帝建和更和平，元嘉之次即永兴。永寿延熹复永康，灵帝建宁熹平详。光和中平后少帝，光熹昭宁献帝继。永汉中平共初平，兴平建安延康终。
　
　　历代年号 三国

　　蜀汉昭烈（帝）是章武，后主建兴年十五。延熙景耀更炎兴，魏（武帝未改元）文帝号黄初称。明帝太和青龙是，景初以后废帝承。正始嘉平次少帝，正元后乃甘露继。元帝景元共咸熙，吴大帝以黄武纪。黄龙嘉禾更赤乌，太元神凤次废帝。建兴、五凤更太平，景帝年号永安明。末帝始以元兴纪，甘露宝鼎更建衡。凤凰以后是天册，天玺天纪年号终。
　
　　历代年号 晋

　　武帝泰始与咸宁，太康太熙惠帝承。永熙永平更元康，永康以后是永宁。太安永安复建武，永兴之次光熙终。怀帝永嘉愍（帝）建兴，后乃东晋元帝承。建武大兴更永昌，明帝年号是太宁。成帝咸和与咸康，康帝即位建元详。穆帝永和共升平，哀帝隆和复兴宁。帝奕太和简（简文帝）咸安，孝武（帝）宁康更太元。安帝隆安元兴兮，大亨义熙恭（帝）元熙。
　
　　历代年号 南北朝

　　刘宋武帝永初夸，少帝景平文（帝）元嘉。孝武（帝）孝建暨大明，废帝永光景和从。明帝泰始更泰豫，苍梧（王）元徽顺（帝）升明。齐高（帝）建元武（帝）永明，废帝隆昌废（帝）延兴。明帝建武复永泰，东昏（侯）永元和（帝）中兴。萧梁武帝天监明，普通大通中大通，大同中大同太清。简文（帝）大宝豫（豫章王）天正，元帝承圣贞（贞阳侯）天成。敬帝绍泰更太平。
　
　　（后梁宣帝詧，年号大定；明帝岿，年号天保；莒公琮，年号广运。）陈代武帝纪永定，文帝天嘉天康承。临海（王）光大宣（帝）太建，后主至德与祯明。（以上南朝）北魏道武（帝）登国是，皇始天兴与天赐。明元（帝）永兴更神瑞，泰常太武（帝）始光纪，神、延和复太延，太平真君、正平是。南安（王）承平文（文成帝）兴安，兴光、太安和平传。献文（帝）天安暨皇兴，孝文（帝）延兴与承明。太和宣武（帝）景明是，正始永平延昌纪。孝明（帝）熙平更神龟，正光孝昌（临洮王钊立月余，年号武泰）孝庄帝，建义永安废（帝）建明，节闵（帝）普泰安（安定王）中兴，西魏孝武太昌定，永兴永熙文（帝）大统，（废帝、恭帝，未建年号。）东魏孝静（帝）天平是，元象兴和终武定。北齐文宣（帝）天保见，废帝乾明孝（孝昭帝）皇建。武成（帝）太宁更河清，后主年号天统明，武平以后是隆化，（安德王延宗立数日，年号德昌。）幼主承光北齐终。北周（孝愍帝未改元）明帝武成纪，武帝保定天和继。建德宣政宣（帝）大成，静帝大象、大定是。（以上北朝）
　
　　历代年号 隋

　　文帝开皇仁寿纪，炀帝年号大业是。恭帝侑乃是义宁，恭帝侗以皇泰止。
　
　　历代年号 唐

　　高祖武德太（宗）贞观，高宗永徽显庆先。龙朔麟德暨乾封，总章咸亨更上元。仪凤调露与永隆，开耀永淳宏道兼。中宗嗣圣复神龙，景龙（武后年号：光宅、垂拱、永昌、载初、天授、如意、长寿、延载、证圣、天册万岁、万岁登封、万岁通天、神功、圣历、久视、大足、长安、神龙。中宗后，温王重茂立数日，年号唐隆。）以后是睿宗。文明景云共太极，延和之次玄宗立。先天开元更天宝，肃宗至德乾元纪。上元宝应后代宗，广德永泰共大历。德宗建中暨兴元，贞元顺宗永贞传。宪宗元和穆（宗）长庆，敬宗宝历后文宗。太和开成武宗继，会昌宣宗乃大中。懿宗咸通僖（宗）乾符，广明中和光启承。文德以后昭（宗）龙纪，大顺景福及乾宁。光化天复共天祐，昭宣帝号天祐终。
　
　　历代年号 五季

　　梁祖（太祖）开平乾化始，末帝贞明龙德纪。唐庄（宗）同光明（宗）天成，长兴以后是闵帝。应顺废帝清泰定，晋高（祖）天福出（帝）开运。汉高（祖）天福乾祐是，隐帝亦以乾祐纪。周祖（太祖）广顺更显德，世宗年号显德继（恭帝未改元）。
　
　　历代年号 宋

　　太祖建隆乾德承，开宝以后是太宗。太平兴国暨雍熙，端拱淳化至道明。真宗咸平更景德，祥符天禧共乾兴。仁宗天圣明道纪，景祐宝元康定承。庆历皇祐更至和，嘉祐英宗乃治平。神宗熙宁元丰是，哲宗元祐绍圣纪。元符以后是徽宗，建中靖国崇宁继。大观政和重和详，宣和后乃钦（宗）靖康。高宗建炎复绍兴，孝宗隆兴乾道明。淳熙光宗是绍熙，宁宗庆元嘉泰纪。开禧嘉定理（宗）宝庆，绍定端平嘉熙定。淳祐宝祐开庆承，景定以后乃度宗。咸淳恭宗德祐纪，端宗景炎昺（帝昺）祥兴。
　
　　历代年号 辽金

　　辽国太祖神册是，天赞以后天显纪。太宗会同更大同，世宗天禄穆（宗）应历。景宗保宁与乾亨，圣宗统和开泰承。太平以后兴宗立，景福次则重熙明。道宗清宁咸雍是。大康大安共寿隆。天祚（帝）乾统复天庆，保大以后西辽兴。（西辽德宗年号：延庆、康国。感天后：咸清。仁宗：绍兴。承天后：崇福、皇德、重德。末主：天禧。）金祖（太祖）收国天辅纪，太宗天会熙宗立。天眷以后更皇统，废主天德贞元继。正隆后乃世（宗）大定，章宗明昌承安是。泰和以后卫绍王，大安崇庆至宁详。宣宗贞祐兴定明，元光之次乃哀宗。正大天兴开兴是，末帝年号盛昌终。
　
　　历代年号 元

　　世祖中统更至元，成宗元贞大德传。武宗至大仁（宗）皇庆，延祐英宗至治定。泰定（帝）泰定致和纪，（帝太子阿速吉八，立未久，年号天顺。）明宗（未改元）以后文宗立。天历至顺（宁宗立未久，未改元。）顺帝承，元统至元至正终。
　
　　历代年号 明

　　太祖洪武惠（帝）建文，成祖永乐洪熙仁（宗）。宣宗宣德正统英（宗），景帝年号景泰明。英宗复辟天顺纪，宪宗成化孝（宗）弘治。武宗正德嘉靖世（宗），穆宗隆庆神（宗）万历。光宗泰昌熹（宗）天启，崇祯则为庄烈帝。
　
　　四佐六佐

　　必育继起有明由，次则成博与陨邱（以上四佐）。金提鸟明更视默，纪通仲起复阳侯（以上六佐）。
　
　　黄帝六相

　　黄帝有六相：蚩尤（天。一作风后）与太常（地）。奢龙（东）更祝融（南），大封（西）后土（北）详。
　
　　黄帝七辅

　　七辅首风后、天老与五圣。窥纪共地典，力墨（一作牧）复知命。
　
　　尧九职

　　舜为司徒契司马，后稷田畴禹司空。夔为乐正垂工师，次则伯夷为秩宗。皋陶之职乃大理，益掌殴禽九职明。
　
　　舜七友

　　雄陶东不訾，方回秦不虚。续牙与伯阳，灵甫皆舜时。
　
　　舜八伯

　　阳伯伯夷夏伯弃，秋伯皋陶冬伯垂。羲仲羲叔后羲伯，和仲之后和伯为（阙一人）。
　
　　舜九官

　　禹宅百揆弃后稷，契作司徒皋陶士。垂为共工益作虞，伯夷则受秩宗职。命夔典乐龙纳言，舜命九官可详记。
　
　　八恺八元

　　苍舒隤岂攵暨梼戭，大临龙降共庭坚。仲容叔达乃八恺（高阳氏子），八元伯奋更仲堪。叔献季仲与伯虎，仲熊叔豹季貍兼（高辛氏子）。
　
　　文王四友

　　四友太公望（或作太颠），闳夭南宫适。次则散宜生，亦名为四佐。
　
　　圣庙崇圣宫崇祀

　　肇圣王为木金父（孔子五世祖），裕圣（王）祈父（孔子高祖）诒（诒圣王）防叔（孔子曾祖）。昌圣王乃伯夏公（孔子祖），叔梁公（讳纥，孔子父）以启圣（王）封。
　
　　崇圣宫配享先贤

　　配享孔孟皮，颜无繇孔鲤。先贤有曾点，次则孟孙激。
　
　　崇圣宫从祀先儒

　　先儒周辅成，程珦张迪同。朱松字乔年，蔡氏元定从。
　
　　圣门四配

　　复圣颜夫子，述圣是子思。曾子为宗圣，亚圣孟子舆。
　
　　圣门十哲

　　闵子骞（讳损）与冉仲弓（讳雍），端木子贡（讳赐）冉伯牛（讳耕）。子路（姓仲讳由）子夏（姓卜讳商）共冉有（讳求），宰我（姓宰讳子）子张（姓颛讳师）言子游（讳偃）。升祀有子（讳若）与朱子（讳熹，字晦翁），十二先贤祀典留。
　
　　圣门弟子七十七人（本《史记》。文翁《孔庙图》作七十二人。）

　　四科十人首在中，曾点曾参司马耕（子牛）。南宫适（子容）兮公西赤（子华），公冶长（子长）与公孙龙（子石）。宓不齐（子贱）暨任不齐（字选），颜哙（子声）颜辛（子柳）复孔忠（子蔑）。漆雕开（子若）兮公孙蒧（子上），商瞿（子木）商泽（子季）更县成（子祺）。漆雕徒父（子有）颛孙师（子张），高柴（子羔）樊须（子迟）巫马施（子期）。伯虔（子析）秦祖（子南）石作蜀（子明），澹台灭明（子羽）暨荣旂（子祺）。公祖句兹（子之）颜元繇，廉洁（字庸）有若（字有）公西舆（子上）。冉孺（子鲁）冉季（子产）罕父黑（子索），颜高（子骄）颜祖（字襄）公良孺（子正）。后处（子里）申党（字周，或云即申枨）壤驷赤（子徒）秦商（子丕）秦非（子之）原亢籍（或云，名亢，字籍）。郑国（子徒）原宪（子思）左人郢（字行），公肩定（子中）与漆雕哆（子敛）。公伯缭（子周）兮公夏首（字乘），秦冉（字开）鄡单（子家）复曹血阝（子循）。梁鳣（叔鱼）邽巽（子敛）叔仲会（子期），乐欬（子声）狄黑（字皙）共燕伋（字思）。奚容蒧（子皙）与公皙哀（季次），施之常（子恒）暨颜何（字冉）是。步叔乘（子车）兮句井疆（子界），颜之仆（字叔）共七十七。再加琴张（子开）与陈亢（子禽），七十九人皆弟子。
　
　　两庑升祀先贤

　　蘧瑗与县亶（子象），林放（子邱）公明仪。次则公孙侨，左邱明牧皮。公孙丑万章，乐正（乐正子，讳克）公都子。周程程张邵，先贤同升祀。
　
　　两庑从祀先儒

　　公羊高暨谷梁赤，伏胜高堂生并祀。河间献王为刘德，毛亨毛苌孔安国。后苍更及董仲舒，杜子春与许慎俱。郑玄诸葛亮（上皆汉人）范宁（武子，晋人），王通（文中子，隋人）陆贽（敬舆，谥宣）复韩愈（退之，谥文。上皆唐人）。范仲淹（希文，谥文正）后有胡瑗，次欧阳修（永叔，谥文忠）共韩琦（稚圭，谥忠献）。司马光（君实谥文正）后杨时（龟山，谥文静）见，谢良佐（显道）暨罗从彦（仲素，谥文质）。尹焞（彦明）李纲（伯纪，谥忠定）吕祖谦，胡安国并陆九渊。李侗（愿中）张栻（南轩，谥宣）暨陈淳，黄干（勉斋）袁燮（絜斋）复蔡沈（仲墨）。辅广（汉卿）之次真德秀（西山，谥文忠），魏了翁（华父，谥文靖）先何基后。陆秀夫共文天祥，王柏更与金履祥（仁山。上皆宋人）。吴澄（草庐，谥文正）陈澔（可大）暨赵复，许衡许谦（益之。上皆元人）方孝孺。曹端（月川）薛瑄（敬轩，谥文清）陈献章，胡居仁（敬斋）同蔡清（虚斋，谥文庄）详。罗钦顺共王守仁，吕枬（泾野，谥文简）之次是吕坤（新吾）。刘宗周（念台）与黄道周，孙奇逢（夏峰。上皆明人）后有汤斌（潜庵，谥文正）。张履祥（杨园）共陆世仪（桴亭），张伯行（敬庵，谥清恪）既陆陇其（稼书，谥清献）。
　
　　三桓七穆

　　庆父与叔牙，季友乃三桓。七穆首子良，子游子国兼。子罕更子驷，子印、子丰全。
　
　　齐四客（见《谷梁传》）

　　晋国古阝克眇一目，季孙行父鲁之秃。曹公子手（《左传》作首）背则偻，卫孙良夫跛其足。
　
　　战国四公子

　　齐国孟尝名田文，魏无忌号信陵君。赵有平原为赵胜，楚邦黄歇是春申。
　
　　商山四皓（汉）

　　东园公秉（姓庾名秉）字宣明，少通崔广夏黄公。吴实号为绮里季，周术甪里一先生。
　
　　麒麟阁十一功臣（汉）

　　霍光（字子孟，博陆侯）首画麒麟阁，魏相（弱翁，高平侯）韩增（龙额侯）赵充国（翁孙，营平侯）。丙吉（少卿，博阳侯）刘德（路叔，阳城侯）杜延年（幼公，建平侯），张安世（子孺，富平侯）与梁邱贺（长翁）。萧望之后有苏武（子卿），十一功臣多赫濯。
　
　　云台二十八将（后汉）

　　云台邓禹（字仲华，高密侯）最居先，吴汉（子颜，广平侯）王梁（君岩，阜城侯）贾复（君文，胶东侯）传。马成（君迁，全椒侯）陈俊（子昭，祝阿侯）暨杜茂（诸公，参蘧侯），寇恂（子翼，雍奴侯）冯异（公孙，阳夏侯）共耿弇（伯昭，好畸侯）。傅俊（子卫，昆阳侯）岑彭（君然，舞阳侯）与王霸（元伯，淮陵侯），朱祐（仲先，鬲侯）任光（伯卿，阿陵侯）并坚镡（子伋，合肥侯）。祭遵（弟孙，颍阳侯）李忠（仲都，中水侯）同万修（君游，槐里侯），邳彤（伟君，灵寿侯）铫期（次况，安成侯）共景丹（孙卿，栋阳侯）。刘植（伯元，昌城侯）耿纯（伯山，东光侯）更马武（子张，扬虚侯），臧宫（君翁，朗陵侯）刘隆（元伯，慎侯）复盖延（巨卿，安平侯）。三十二人添王常（颜卿，山桑侯），李通（次元，固始侯）、窦融（周公，安丰侯）卓茂（子康，宣德侯）全。马援（文渊，新息侯）因是椒房亲，云台图形不与焉。
　
　　荀氏八龙（后汉）

　　荀叔有八子：俭（字伯慈）绲（仲慈）靖（淑慈）焘（慈光）是。汪（孟慈）爽（慈明）与肃（敬慈）专（幼慈，或作敷），八龙称荀氏。
　
　　三君

　　三君名首出，大将军窦武（字游平）。大傅有陈蕃（仲举），侍中是刘淑（仲承）。
　
　　八俊

　　李膺（字元礼）暨荀昱（伯条），王畅（叔茂）更杜密（周甫）。刘祐（伯祖）与魏朗（少英），赵典（仲经）复朱寓（季陵）。
　
　　八顾

　　郭泰（字林宗）暨刘儒（叔林），尹勋（伯元）更夏馥（子治）。羊陟（嗣祖）与蔡衍（孟喜），宗慈（孝初）复巴肃（恭祖）。
　
　　八及

　　张俭（字元节）暨岑眰（公孝），刘表（景升）更陈翔（子麟）。檀敷（文有）与范滂（孟博），孔昱（元世）复范康（仲真）。
　
　　八厨

　　王章（字伯义）暨蕃向（嘉景），秦周（平王）更张邈（孟卓）。刘翊（子相）胡母班（李皮），度尚（博平）复王考（文祖）。
　
　　建安七子（三国）

　　孔融（字文举）暨陈琳（孔璋），王粲（仲宣）复阮瑀（元瑜）。应玚（德连）共刘桢（公干），徐干（伟长）称七子。
　
　　竹林七贤（晋）

　　阮籍（字嗣宗）起贤名，嵇康（叔夜）更刘伶（伯伦）。山涛（巨源）与向秀（子期），阮咸（仲容）暨王戎（濬冲）。
　
　　凌烟阁二十四功臣（唐）

　　长孙无忌（字辅机，封赵公）首图形，赵郡元王李孝恭。次推李靖（药师，卫公）杜如晦（克明，莱公），尉迟敬德（名恭，以字行。鄂公）房玄龄（字乔，梁公）。萧瑀（时文，宋公）柴绍（嗣昌，谯公）高士廉（名俭，以字行，申公），段志元（褒公）兮屈突通（蒋公）。长孙顺德（邳公）刘宏基（夔公），殷开山（名峤，以字行，郧公）并侯君集（陈公）。张公谨（宏慎，郯公）与程知节（卢公），魏征（元成，郑公）唐俭（茂系，莒公）共李勣（懋功，英公）。虞世南（伯施，永兴公）兮刘政会（渝公），秦叔宝（名琼，以字行，胡公）与张亮（郧公）齐。
　
　　瀛洲十八学士（唐）

　　杜如晦与房玄龄，虞世南兮许敬宗（字延族）。姚思廉（名简，以字行）后薛元敬，李元道同蔡允恭。颜相时（字睿）下有苏勖（慎行），苏世长兼于志宁（仲谧）。薛收（伯褒）褚亮（希明）李守素，孔颖达（仲达）与陆德明（名元朗，以字行）。瀛洲更有盖文达，十八学士共齐名。
　
　　四杰（唐）

　　王勃擅诗场，还推杨烱良。次则卢照邻，齐美骆宾王。
　
　　饮中八仙（唐）

　　贺知章（字季真）与李琎（汝阳王）始，李适之（左相）兮崔宗之。蓝田苏晋暨李白，张旭焦遂名当时。
　
　　大历十才子（唐）

　　卢纶（字允言）钱起（仲文）更韩翃（君平），苗发耿湋（洪源）与崔峒。吉中孚兮司空曙（文初），夏侯审共李端（正己）同。
　
　　香山九老（唐）

　　香山胡杲（八十九）共吉旼（一作皎，八十六），郑据（八十四）刘真（八十二）复卢真（七十八）。张浑，（七十）更与白居易（字乐天，七十），狄兼谟并卢贞存（二人皆未七十，亦与会）。
　
　　洛下耆英会（宋）

　　郑公富弼（字彦国，七十九）文潞公（名彦博，字宽夫，七十九），席汝言（七十七）兮王尚恭（七十六）。赵丙刘几冯行己（皆七十五），王慎言与楚建中（皆七十二）。张寿张问（皆七十）王拱辰（君贶，七十一），年未七十有温公（司马光）。
　
　　五桂三槐（宋）

　　仪（字可象）俨（望之）侃偁（日章）更与僖，窦氏五桂名相齐。王祐三槐植于庭，其子王旦（子明）果三公。
　
　　五凤（宋）

　　宋白（字太素）苏易简（太简），次推贾黄中（娲氏）。李至（言几）吕蒙正（圣功），五凤擅文名。
　
　　濂洛关闽五子（宋）

　　濂溪周子讲学始，明道伊川二程子（洛阳人）。关中张子号横渠，闽南朱子乃继起。
　
　　修史姓氏（以《二十四史》为次序）

　　《史记》创自司马迁（字子长，汉人），修成《汉书》班固（孟坚，后汉人）传。《后汉书》成范晔（蔚宗，晋人）是，晋人陈寿（承祚）《三国志》。《晋书》修自唐太宗，梁朝沈约（休文）《宋书》成。魏收（伯起，北齐人）实将《魏书》撰，《南齐书》是萧子显（景阳，梁人）。《北齐书》成李百药（重规，唐人），令狐德棻（唐人）《周书》作。《梁书》《陈书》姚思廉，南北二史延寿（姓李，唐人）编。《隋书》曾见魏征（唐人）疏，欧阳（修）宋祁（子京，俱宋人）《新唐书》。《新五代史》欧阳修，宋辽金史脱脱（元人）留。明代宋濂（景濂）著《元史》，恭进《明史》张廷玉（谥文和）。《旧唐书》自刘昫（后晋人）定，《旧五代史》薛居正（子平，宋人）。
　
　　姓氏考原

天水赵、秦与严、姜，皮、卞、萧、尹、狄、秋、强。双、桂、莘、艾、庄、慎、那，权姓上官河上羊。彭城钱、刘共巢、金，宗政乐安蒋、任、孙。汝南周、昌、殷、齐、袁（爰姓同），平、和、危、盛、梅、应、蓝。仰、咸、沙、鞠、盖上党，冯、樊、包、寇、尚与连。陇西李、董、闵、时、彭，牛、辛、边、关广陵荆。渤海吴、季、高、裘、甘，冀、暨、訾、须、欧阳、封。太原王、郝、邬、祁、伏，祝、郭、霍、昝、武、韶、弓。郁、能、阎、易、宏、沃、师，尉迟、澹台、更与宫。琅邪王、云、符、胥、诸，蔚姓诸葛沛国朱。荥阳三姓郑、潘、经，颍川陈、钟、干、赖、乌。河南褚、方、毕、元、穆，山、利、闻人与邱陆。河东卫、吕、柳、廉、薛，裴、储、满、聂、蒲与堵。吴兴沈、尤、施、姚、闻，麹、明魏郡柏、暴、申。南阳韩、滕、乐、仇、邓，束、叶、翟、终、姬、隆、岑。宏农刁、牧、更杨、谈，鲁国濮、库、孔与颜。高阳许姓熊、纪、耿，公孙、仲孙暨轩辕。清河张、傅、房与贝，汲、温巨鹿莫、母、魏。谯国曹、戴、娄、稽、敖，桓姓夏侯景阳厉。武陵华、安、顾、苍、龙，龚、冉、郏、殳盐官翁。济南陶、羿与东方，河间章、俞、詹、邢、凌。东海戚、鲍、臧、茅、徐，后、竺平原常、芮、东。陈留谢、阮、虞、伊、屠，范阳邹、祖、燕、简、卢。江夏喻、费更与黄，庐江何姓武功苏。扶风窦、鲁、马、惠、班，万、井、禄、公松阳瞿。顿邱葛、司更公羊，司空北海奚与郎。京兆韦、酆、史、计、米、宋、杜、於、宗、段、家、康。车、全、黎、扈、雍、寿、扶，浦、别、夔、晁、冷、申屠。高平范、巴东阳苗，习、宦平阳舒、解、饶。邴、巫、柴、欧步与衡，汪、凤武昌鄂姓明。东平花、宿共太叔，上谷成、麻、谷、侯、荣。冯翊雷、吉复白、鱼，印、益黎阳郁、桑、都。广平贺、焦、游与籍，贡、逯山阳巩养、郗。中山汤、甄与仲、蔺，豫章罗姓更湛、璩。河内于、荀、怀、茹、向，司马、淳于临海屈。安定伍、梁、席与胡，程、蒙、皇甫宣城贲。下邳余、滑复国、阙，武威贾、索与廖、石。西河卜、毛、林、靳、池，栾、卓、宰、通千乘倪。博陵邵、崔平陆孟，齐国禹、晏郤阳支。始平庞、宣更与阴，会稽夏、阚复钟离。辽西项、钭新蔡郦，东莞松、从西平糜。雁门童、田幸与薄，文、农内黄路、骆、蓟。济阳江、蔡、柯、左、丁，庾、查、长孙江陵戎。新安古兮兰陵缪，万俟平昌管、宓、红。余杭杭、隗南安单、燉煌洪、慕更慕容。齐郡富姓与宁、谭，长乐蓬、逄南康融。晋阳唐、景暨曾、匡，平庐邰与孔邱空。东鲁公冶梁国乔，济阳郤姓（郄姓同）赞皇充。武阳劳与丹阳广，晋昌乜姓括阳丰。博阳濮阳襄阳蒯，赵郡宇文司徒终。（以上姓氏，均就地名顺数。其《百家姓》内，地名无考者，不载；《百家姓》外，地名可考者，附记：汝南言、商、南，东都京，庐江邝，河东展，太原祭、介，享兆归，河南门、练、种，南国涂，扶风法，东海疏，晋安辜，彭城到，鲁国漆，平阳牟，始兴麦，清河檀，新郑佘，天水秘，上谷真。）



卷四 人事门下（事类）


　　十三经

　　《周易》《毛诗》《尚书》）始，《周礼》《仪礼》与《礼记》。春秋三传《公》《谷》《左》，《孝经》《尔雅》《论》《孟子》。
　
　　廿四史

　　《史记》《两汉》《三国志》，《晋书》《宋书》《魏书》继。《南齐》《北齐》共后《周》，《梁》《陈》《南史》（宋、南齐、梁、陈）与《北史》（魏、北齐、周、隋）。《隋书》、《新唐》《新五代》，十七史书可共识。《宋》《辽》《金》《元》廿一成，《明史》续出为廿二。再加《旧唐》《旧五代》，廿四史书可观止。
　
　　四子（本《玉海绀珠》）

　　《道德经》传老子门，《南华真经》庄子文。《通元经》是文中子，《冲虚真经》列子存。
　
　　三坟五典八索九邱（本《尚书 序》）

　　三皇之书为《三坟》，五帝之书《五典》留。八卦之说乃《八索》，九州之志即《九邱》。
　
　　八卦

　　乾卦三连坤六断，震如仰盂艮覆碗。上缺为兑下缺巽，离中虚兮坎中满。
　
　　易上下经卦名次序（成歌）

　　乾坤屯蒙需讼师，比小畜兮履泰否。同人大有谦豫随，蛊临与观噬嗑贲。剥复无妄大畜颐，大过坎离三十备。咸恒遯卦及大壮，晋与明夷家人睽。蹇解损益夬姤萃，升困井革鼎震继。艮渐归妹丰旅巽，兑涣节兮中孚至。小过既济兼未济，是为下经三十四。
　
　　易上下经卦变（成歌）

　　讼自遯变泰归妹，否从渐来随三位。首困噬嗑未济兼，蛊三变贲井既济。噬嗑六五本益生，贲原于损既济会。无妄讼来大畜需，咸旅恒丰皆疑似。晋从观更睽有三，离与中孚家人系。蹇利西南小过来，解升二卦相为赘。鼎由巽变渐涣旅，涣自渐来终于是。
　
　　十翼

　　上彖下彖上、下象，系辞上下与文言。说卦序卦并杂卦，孔子《十翼》至今传。
　
　　四始六义（本《诗序》）

　　风与小雅大雅颂，四始之文可共证。六义风雅颂居先，次则为赋与比兴。
　
　　七观（《尚书大传》）

　　《帝典》可观美，《禹贡》可观事，《皋陶谟》观治，《洪范》可观度。六《誓》可观义，五《诰》可观仁。《甫刑》可观戒，七观《书》义存。
　
　　九能（《毛诗》传）

　　建邦（能）命龟，田能施命，作器能铭，使能造命，师旅能誓，升高能赋，山川能说，祭祝能语，丧纪能诔，九能可数。（君子能此九者，可谓有德音，可以为大夫。）
　
　　乡三物

　　六德六行共六艺，智仁圣义忠和是（六德）；孝友睦姻与任恤（六行），礼乐射御暨书数（六艺）。
　
　　九礼六礼五礼

　　冠昏朝聘与丧祭，宾主乡饮酒军旅。九礼既明六礼显，冠昏丧祭乡相见。六礼既显五礼出，吉凶军宾嘉为五。
　
　　昏六礼

　　纳采与问名，纳吉复纳征。请期暨亲迎，士昏六礼成。
　
　　六宗（《书 孔传》）

　　泰昭首祭时，坎坛祭寒暑。王宫乃祭日，夜明祭月是。幽宗为祭星，雩宗水旱祭。
　
　　五祀（二首）

　　春来祭户《礼》详明，夏日家家祭灶诚。季夏中霤神并祭，秋时祭门冬祭行。重为木正乃句芒，修熙水正是元冥。该（上三人，皆少昊氏子）乃金正为蓐收，黎（颛顼氏子）作火正即祝融。句龙（共工氏子）土正为后土，《周礼 春官 五祀》明。
　
　　八蜡（孔颖达说）

　　先啬司啬最居先，农邮表畷祭法兼。次及猫虎更及坊，水庸昆虫八蜡全。（王肃说，分猫虎为二，无昆虫。徐师曾说，据经文有百种，无昆虫，横渠先生亦主是说，甚是。以今多尊孔说，姑仍之。）
　
　　五瑞

　　公执桓圭侯执信（圭），躬圭执自伯爵人，子执谷璧男蒲璧，五瑞颁来古圣君。
　
　　三帛

　　三帛记详分，诸侯世子（执）纁。公之孤执元，执黄附庸君。
　
　　六挚

　　皮帛孤执羔卿执，大夫执雁（上，即二生）士执雉（即一死）。庶人执鹜工商（执）鸡，是谓以禽作六挚。
　
　　十二章

　　日月与星辰，山龙华虫是。宗彝复藻火，粉米黼与黻。
　
　　五服

　　服首十二章（天子），九章（公侯，自山而下）七章（伯，自华虫而下。）详。五章（子男自藻而下）更三章（卿大夫，自粉米而下），五服制有常。
　
　　九锡

　　首锡车马（鸾路乘马，龙旂九旒，皮弁素积，戎路乘马）与乐器，衣服（绿韨、衮冕、玚琫、玚珌，句履）朱户更纳陛。虎贲百人暨斧钺（左建朱钺，右建金戚，甲胄一具），弓矢（彤弓矢，卢弓矢）秬鬯（秬鬯二卣，圭瓒二，九命青玉珪二）乃九锡。
　
　　六乐（六代乐）

　　《周官》言六乐：《云门》（黄帝）与《大咸》（尧），《大韶》（舜）复《大夏》，《大濩》（汤）《大武》（武王）兼。
　
　　十代乐歌

　　《网窖》（伏羲）与《丰年》（神农），《云门》（轩辕）共《九渊》（少昊）。《五茎》（颛顼）复《六英》（高辛），《咸池》（陶唐）《大韶》（有虞）兼。《大夏》（夏）暨《大濩》（商），十代乐歌全。
　
　　古乐名（本《玉海绀珠》）

　　伏羲乐《立基》，神农名《扶持》。祝融是《属续》（以上三皇乐，《白虎通》以祝融列三皇内），黄帝曰《咸池》。《九渊》是少昊，《五茎》颛顼乐。帝喾乃《六英》，尧《大章》舜《韶》（以上五帝乐。五帝之说与前异，此说似参用《史记》、《帝王世纪》两说）。禹《夏》暨汤《濩》，武《武》（以上三王乐）周公《勺》。
　
　　十二操

　　《龟山》《将归》更《猗兰》（孔子），《拘幽》（文王）《越裳》与《岐山》（周公）。次则《履霜》（尹吉甫子伯奇）《雉朝飞》（牧犊子），《别鹄》（商陵穆子）《残形》（曾子）十操全。《水仙》《怀陵》伯牙作，文公琴操十首删（韩文公取十操，削伯牙二操）。
　
　　五声八音

　　五声惟宫浊而长，商角徵羽渐清短。八音金石与丝竹，匏土革木音相间。
　
　　八音

　　磬为石音生于乾，鼓鼙革音生于坎。笙为匏音生于艮，箫管竹音生于震。琴瑟丝音生于离，柷岂攵木音生于巽。埙为土音生于坤，镈钟金音生于兑。
　
　　六律

　　阳律黄钟十一月，太簇正月姑洗三。蕤宾五月七夷则，九月无射阳律全。阴律十二月大吕，夹钟二月中吕四。林钟六月南吕八；应钟十月阴律止。
　
　　五射

　　《周官》详五射，白矢与参连，剡注暨襄尺，井仪五射全。
　
　　五驭

　　一曰鸣和鸾，二曰逐水曲。三为过君表，四为舞交衢。五则逐禽左，五驭可共知。
　
　　六书

　　象形（日、月之类）与指（一作处）事（上、下之类），会意（武、信之类）更谐声（江、河之类）。转注（老、考之类）共假借（令、长之类），六书《周礼》明。
　
　　六体书

　　古文与奇字，篆书隶书是。缪篆暨虫书，六体可取识。
　
　　八体书（秦）

　　大篆小篆暨刻符，虫书摹印复署书。殳书并与隶书重，八体之名可细摹。
　
　　十体书（唐元度）

　　古文大篆暨八分，小篆飞白更悬针。倒薤散隶复垂露，鸟书十体自自昔闻。
　
　　书五变（《隋书》）

　　古文出苍颉，大篆史籀造。李斯造小篆，隶书始程邈。草书自汉初，五变可详考。
　
　　字五体

　　古文已久废，大篆石经存。小篆印玺用（印玺幡碣所用），碑碣尚八分（石经、碑碣所用）。隶书今正书，五体字详分。
　
　　九数

　　方田粟米与差分，少广商功均输存。次则方程赢不足，再加旁要共九门。
　
　　古学各体

　　命令符命共谕告，敕制批答册与诏。国书玺书更策问，御札盟誓复诰教。（上皆王言类）文序传记论说疏，策辨解释志表书。笺启原难评议述，对问题跋判连珠。笏记露布檄公移，移书行状诔与辞。札子引义颂赞约，诗赋骚七铭箴规。
　
　　诗学各体

　　口号歌行曲，篇词引乐府。谣思吟咏叹，乐别愁哀怨。
　
　　历代诗体

　　建安黄初与正始，太康元嘉永明体。齐梁体兮南北朝，唐初盛唐暨大历。元和晚唐更本朝（通唐前后言），元祐江西宗派止。此外选体与柏梁，玉台西昆香奁是。更有宫体与近体，历代诗体可取记。
　
　　诗体递变

　　风雅颂变离骚体，再变西汉五言始。三变歌行杂体出，四变沈宋律诗是。
　
　　诗体缘起

　　李陵苏武五言始，汉武柏梁七言起。四言始于汉韦孟，六言谷永创此体。三言起自夏侯湛（晋人），高贵乡公九言是。
　
　　丹书十七铭

　　作铭首书席四端（四端四铭），机鉴盥盘楹杖间。带履觞豆与户牖，剑弓暨矛皆铭焉。
　
　　丹扆六箴

　　卫公上六箴：正服与宵衣；罢献暨纳诲，辨邪复防微。
　
　　三教九流

　　三教儒家与释道，九流儒道共阴阳，法家名家纵横家，墨家农家杂家详。（并小说家为十家）
　
　　三老五更

　　三公老者为三老，乡大夫老乃五更。年老更事而致事，取象三辰与五星（郑康成说）。
　
　　四事三类（《唐六典》）

　　择人首四事：身言与书判。德行更材用，劳效三类见。
　
　　六韬三略

　　兵法《六韬》文武龙，虎韬豹韬犬韬同；上略中略与下略，《三略》说本黄石公。
　
　　八阵

　　天覆与地载，风扬云垂兼。龙飞复虎翼，鸟翔暨蛇蟠。
　
　　制造纪始

　　始画八卦作书契，教民佃渔暨畜牧，作甲历兮制嫁娶，制造琴瑟伏羲氏。初艺五谷制医药，立市廛自神农始。六书陈法作甲子，盖天算数造律吕，冕旒衣裳教民蚕，宫室器用与货币，经土设井制步亩，画野分州始黄帝。始制九州颛顼氏，闰法五刑唐尧立。
　
　　历代年建

　　历代年建，夏正建寅，商丑周子，建亥惟秦，自汉以后，夏时常遵。
　
　　群经字数（见《冬夜笺记》）

　　《孝经》字数数从端，一千九百字零三。读过《孝经》读《论语》，万千七百字零五。《孟子》三万有四千，六百八十五字全。《孟子》熟后读《周易》，二万四千百七字。《书经》全部数具在，二万五千有七百。《毛诗》三万有九千，二百三十四字完。读毕《毛诗》读《礼记》，九万九千零一十。《周礼》四万有五千，八百六字读全编。《春秋左传》十九万，六千八百四十算。中人日读三百字，读毕不过四年半。（此欧阳公语）
　
　　天潢封爵十二等

　　和硕亲王郡王始，多罗贝勒暨贝子。次则奉恩镇国公，奉恩辅国公亦同。不入八分镇国公，不入八分辅国公。镇国将军更辅国，奉国将军奉恩终。
　
　　文官品级封阶

　　正一品光禄，荣禄乃从一。正二是资政，通奉为从二。正三封通议，从三中议是。中宪正四品，从四乃朝议。正五品奉政，从五即奉直。以上皆大夫，下皆封郎职。正六承德郎，从六儒林是（吏员出身者，为宣德郎）。正七乃文林（吏员出身者为宣议郎），从七为征仕。修职郎正八，从八佐修职（修职佐郎）。登仕即正九，从九佐登仕（登仕佐郎）。
　
　　武官品级封阶

　　建威将军正一品，从一则受振威封。正二武显将军是，从二品封乃武功。正三武义都尉是，从三武翼昭武（正）四，宣武都尉从四品，以上四阶皆都尉。五品骑尉封武德，从五即为武德佐。武略骑尉正六是，从六武略佐骑尉。正七武信从七佐，骑尉封阶至此辍。奋武校尉八品正，从八为佐封随定。正九修武校尉是，修武之佐从九职。
　
　　命妇封号

　　一品二品夫人封，三品淑人四品恭（人）。五品宜人六安人，七品孺人八九同。
　
　　文官品级服色（成歌）

　　一品仙鹤二锦鸡，三四孔雀云雁飞。五品白鹇惟一样，六七鹭鸶鸂鶒宜。八九品官并杂职，鹌鹑练雀共黄鹂。风宪衙门专执法，特加獬豸迈伦彝。
　
　　武官品级服色（从《皇朝通志》）

　　一品麒麟二绣狮，三豹四虎五熊宜。六、七为彪八犀牛，九品海马服色知。
　
　　世爵九位（二十七等）

　　公（其等三，四爪正蟒补服）侯伯（其等皆四，服与公同）子（其等四，位视一品，麒麟补服）男（其等四，位视二品，绣狮补服），轻车都尉先（其等四，正三品）。次则骑都尉（其等二，正四品），云骑尉亦兼（其等一，正五品）。再次恩骑尉（其等一，正七品），世爵九位全。
　
　　九卿

　　六部首居先，通政司亦兼。次则都察院，大理寺与焉。
　
　　各衙门官职称名（十首） 六部衙门

　　吏部天官为铨部，户部地官民部称。礼部春官为祠部，夏宫驾部皆为兵。刑部秋官为比部，工部冬官水部名。
　
　　各衙门官职称名 六部堂官

　　吏部冢宰户司农，宗伯礼部司马兵。刑部两堂称司寇，工部大少皆司空。
　
　　各衙门官职称名 五寺衙门

　　大理寺棘署（亦曰北寺），曲台太常寺（亦曰礼院）。太仆乃冏台，光禄宣徽（院）是。鸿胪寺仪堂（亦曰仪台），五寺可详识。
　
　　各衙门官职称名 五寺堂官

　　大理两卿称司允，太常寺卿乃礼宗。太仆寺卿称冏伯，光禄两卿鼎相称。鸿胪卿乃称司宾，五寺堂官称谓明。
　
　　各衙门官职称名 京官各衙门

　　宗人府称玉牒所，内阁薇省更黄阁。翰林院称乃芸署，端司宫詹詹事府。柏台乌府都察院（一曰兰台），通政司称银台见。国子监称是成均，称为凤司钦天监。京府之称乃京部，京署称名可略辨。
　
　　各衙门官职称名 京官各官职

　　宗人府丞乃司宗（亦曰司属），内阁大学士相国（亦曰柱国）。内阁学士称次相（亦曰阁学），中书中翰在内阁。翰林（院）修撰称殿撰，编修检讨太史见。庶吉士以庶常名，詹事端尹少（少詹事）端丞。春坊庶子称中护，司经（局）洗马乃掌经。左右中允是宫允，春坊赞善宫赞称。风宪衙门都察院，都御史称为掌宪（亦曰总宪）。副都御史副宪称，给事中称为给谏。监察御史乃侍御，兵马（司）指挥司城是。通政司使称匦使，参议称谓乃参知。国子（监）祭酒大司成，少司成乃司业称。监丞襄教博（博士）国博，助教学政乃传经。钦天监正称司天，京府府尹京兆名。府丞称为少京兆，端寮赞治皆治中。部院主事称主政，郎中员外星置（亦曰星郎、望郎）称。
　
　　外官（三首）

　　总督制军（亦曰制府）抚（巡抚）中丞（亦曰抚军），布政（布政使）藩台方伯称。按察（按察使）臬台为廉访，道以监司观察名。漕督（漕运总督）漕台（亦曰漕院）河（河道总督）河帅（亦曰河台），学政则以宗师（亦曰文宗）名。盐政鹾政使（盐运使）都转（亦曰司鹾、司赋），分鹾分转盐运同。运判佐赋（亦曰鹾贰）提（盐提举）制置（盐制置司），盐大使以盐宰称。
　
　　知府称太守，同知是司马（亦曰监制）。通判与州同，俱称为别驾。知州称刺史，州判佥判称。知县称明府（繁缺称大令），二尹是县丞（亦曰赞府、佐令）。巡检乃监押（亦曰巡司），经历为参军。司狱称司理，教职是广文。主簿为赞邑（亦曰少尹），功曹乃吏目。典史称少府（亦曰县尉、仙尉），驿丞传宰是。
　
　　武官

　　提督称军门，总兵为总戎（亦曰镇国）。副将曰协台，参将是参戎。游击乃游府，都司都阃名。守备为守府，千总户侯称（亦曰千户）。把总称百户（亦曰百宰、百总），武职可略明。
　
　　古谥法（《史记》）

　　神（民无能名）圣（扬善赋简，敬宾厚礼）皇（靖民则法）帝（德象天地）王（仁义所往）与公（立志及众），侯（执应八方）君（庆赏刑威，从之成群）明（照临四方，谮诉不行，思虑果远）德（绥柔士民，谏争不威）文（经纬天地，道德博闻，学勤好问，慈惠爱民，愍民惠礼，赐民爵位）武（刚强直礼，威强敌德，克定祸乱，刑民克服，夸志多穷）成（安民立政）。康（渊源流通，温柔好乐，安乐抚民，合民安乐）穆（布德执义，中情见貌）昭（容仪恭美，昭德有劳，圣闻周达）平（治而无眚，执事有制，布纲治纪）景（由义而济，耆意大虑，布义行刚）贞（清白守节，大虑克就，不隐无屈）桓（辟土服远，克敬动民，辟土兼国），元（能思辩众，行义说民，始建国都，主义行德）宣（圣善周闻）庄（兵甲亟作，叡圉克服，胜敌志强，死于原野，屡征杀伐，武而不遂）惠（柔质慈民，爱民好与）警（夙夜警戒，合善典法）肃（刚德克就，执心决断）声（不生其国）。戴（爱民好治，典礼不衍）知（官人应实）匡（贞心大度）莫（德正应和）类（施勤无私）比（择善而从）魏（克威捷行，克威惠礼），长（教诲不倦）直（肇敏行成）绍（疏远继位）节（好廉自克）克（爱民在刑）简（一德不懈，平易不訾）忠（危身奉上）。汤（除残去暴）钦（威仪悉备）定（大虑静民，纯行不爽，安民大虑，安民法古）襄（辟地有德，甲胄有劳）僖（小心畏忌）釐（质渊受谏，有罚而还）懿（温柔贤善），度（心能制义）献（聪明叡哲，知质有圣）孝（五宗安之，慈惠爱亲，秉德不回，协时肇享）齐（执心克庄，资辅共就）顷（甄心动惧，敏以敬慎）靖（柔德安众，恭己鲜言，宽乐令终）恭（尊贤贵义，敬事供上，尊贤敬让，既过能改，执事坚固，爱民长弟，执礼御宾，芘亲之阙，尊贤让善）。圉（威德刚武）胡（弥年寿考，保民耆艾）威（猛以刚果，猛以强果，强义执正）祁（治典不杀）考（大虑行节）使（治民克尽）刚（追补前过），安（好和不争）思（道德纯一，大省兆民，外内思索，追悔前过）悫（行中见外）誉（状古述今）烈（有功安民，秉德尊业）怀（执义扬善，慈仁短折）商（昭功宁民）。翼（刚克为伐，思虑深远）白（外内贞服）顺（慈和遍服）良（温良好乐）质（名实不爽）慧（柔质受谏）宪（博闻多能），厚（思虑不爽）正（内外宾服）坚（彰义掩过）夷（克杀乘政，安心好静）爱（啬于赐与）惑（满志多穷）炀（好内远礼，去礼远众）。伤（未家短折）殇（短折不成）隐（隐拂不成，不显尸国，见美坚长）悼（肆行劳祀，年中早夭，恐惧从处）灵（不勤成名，死而志成，死见神能，乱而不损，好祭鬼怪，极知鬼神）愍（在国遭忧，在国逢艰，祸乱方作，使民悲伤）易（好更改旧），厉（杀戮无辜）刺（愎很遂过，不思忘爱）躁（好变动民）戾（不悔前过）丑（怙威肆行）幽（壅遏不通，早孤铺位，动祭乱常）荒（凶年无谷，外内从乱，好乐怠政）。更兼夸（华言无实）抗逆天虐民）哀（早孤短折，恭仁短折）丁（述义不克）缪（名与实爽），《史记》谥法以类详。（隐，哀也。景，武也。施德为文。除恶为武。辟地为襄。服远为桓。刚克为僖。施而不成为宣。惠无内德为平。乱而不损为灵。由义而济为景。余皆象也。和，会也。勤，劳也。遵，循也。爽，伤也。肇，始也。怙，恃也享，祀也。胡，大也。秉，顺也。就，会也。锡，与也。典，常也。肆，放也。康，虚也。叡，圣也。惠，爱也。绥，安也。坚，长也。耆，强也。考，成也。周，至也。怀，思也。式，法也。布，施也。敏，疾也，速也。载，事也。弥，久也。按《史记》云，以前《周书》谥法，周代君臣，并取作谥，故全写一篇，以传后学。）
　
　　今谥法（《会典》）

　　谥首忠（肫诚翊赞，危身奉上）孝（慈惠爱亲，大虑行节，能养能荣）与纯（志虑忠实，安危一心）诚（肫笃无期，实心施惠），文（道德博闻，修治班制，勤学好问，锡民爵位）献（智质有礼）成（遂物之美，通达强立）宪（博闻多能，行善可纪）宣（善闻周达，诚意见外）昭（明德有劳，仪容恭美）明（独见先识，察色见情，谮愬不行）。哲（智能辨物）度（心能制义）武（刚强直理，辟土斥境，折冲御侮，刚强以顺）烈（有功安民）勇（胜敌壮志，见义必为）壮（武而不遂，胜敌克乱，屡征杀伐，死于原野）刚（强义果敢，追补前过，威武不屈），果（好力致勇）威（猛以强果，强义执正）桓（辟土服远）毅（致果杀敌，强而能断）恭（敬慎事上，爱民弟长，执事坚固，尊贤敬让，既过能改）敬（夙夜儆戒，小心恭事，善合法典）庄（严敬临民，威而不猛，履正志和）。端（守礼执义）恪（敬共官次，威容端严，温恭朝夕）钦（威仪悉备，寅恭奉职）穆（布德执义，中情见貌）厚（忠诚自植，敦仁爱众）暨安（和好不争，止于义理），泰（循理安舒，临政无慢）敦（温仁忠厚，善行不怠）裕（宽和自得）良（竭忠无隐，宅衷易直）康（安乐抚民，温柔好乐）惠（勤施无私，抚字心殷，兴利裕民）兼。和（推贤让能，不刚不柔，柔远能迩）顺（和比于理，慈仁体民）温（德性宽和）正（守道不移，心无偏曲）肃（执心决断，身正服人）简（平易不訾，执要能周）清（避远不义，洁己奉法），靖（宽乐令终，柔德安众）悫（表里如一）介（执一不迁）节（好廉自克，谨行制度，艰危莫夺）僖（小心畏忌，恭慎无过）平（治而无眚，执事有制，布纲治纪）贞（清白守节，不隐无屈）。确（执德不回）质（强立守义，名实不爽）洁（不污不义）思（念终如始，追悔前过）慎（夙夜敬畏，小心克勤）与密（思虑详审，追补前过），定（纯行不爽，安民大虑）直（敏行不挠，率性无邪）勤（能修其官，宣劳中外，夙夜匪懈）襄（辟地有德，甲胄有劳，因事有功）景（由义而济，布义行刚）敏（好古不怠，才猷不滞）义（制事合宜，先君后己）。通（物至能应，行善无滞）达（质直好善，疏中通理）理（才敏详审，治繁不扰）荣（宠禄光大）隐（怀情不尽）愍（使民悲伤）懿（贤德著美），七十一字谥法备。（谨案：《谥法》分上中下三册，惟下册七十一字，一百四十六义。群臣赐谥者得用之。除亲王外，皆以二字为谥。由词臣得谥者，上一字坐谥文。死事之臣，上一字坐谥忠。）
　
　　封典

　　覃恩予封典制定，本身为授名以正。封及三代更及妻，存者为封殁为赠。若愿停身及妻封，貤及应封随其请。诰命乃授五品上，六品以下授敕命。
　
　　丧礼服制（五首） 本宗九族五服正服

　　〔斩衰三年〕父母服（继母，承嗣之父母，庶子为嫡母、所生母、慈母，同），嫡孙承重祖父母（祖父母亡，为高曾祖后者，同）。〔齐衰期服〕（不杖期）祖父母，杖与不杖（父母在，不杖期）妻之服。〔期年〕伯叔父母是，兄弟子侄嫡孙服。在室姑姊妹侄女，更有女与长子妇。〔大功九月〕堂兄弟，众孙侄妇众子妇。在室则有堂姊妹，嫁（出嫁）姑姊妹女侄女。〔齐衰五月〕是曾祖（曾祖父母），〔小功〕（五月）伯叔祖父母。再从兄弟堂伯叔（堂伯叔父母），堂侄侄孙皆此服。出嫁则有堂姊妹，在室祖姑与堂姑。再从姊妹堂侄女，侄孙女亦同此服。嫡孙妇与兄弟妻，以上小功五月服。
　
　　〔齐衰三月〕为高祖（高祖父母），〔緦麻〕（三月）族伯叔父母。曾伯叔祖父母同，族伯叔祖父母服。族兄弟与再从侄，堂侄孙亦同此服。曾孙玄孙曾侄孙，堂兄弟妻堂侄妇。侄孙妇与众孙妇，在室更有曾祖姑。侄曾孙女族姊妹，堂侄孙女族祖姑。再从侄女族姑同，出嫁则有侄孙女。再从姊妹堂侄女，更有祖姑与堂姑。余皆无服为〔袒免〕，为人后者乃〔降服〕（为人后者，为本宗服，皆降一等，本宗报服亦如之。为人后者之妻，为夫之本生父母服大功，子夫之本生余亲各从本服降一等，报亦如之）。
　
　　丧礼服制 妻为夫族服

　　〔斩衰三年〕舅姑夫，夫是承重与同服。〔期服〕子（夫）侄长子妇，在室女与夫侄女。〔大功〕夫之祖父母，夫伯叔父母同服。孙与（夫）侄妇众子妇，出嫁女与夫侄女。〔小功〕夫兄弟及妻，夫侄孙与夫堂侄。夫亲姑兮夫姊妹（与姑皆不分在室、出嫁），在室有夫堂侄女。夫侄孙女亦小功，以下便是〔緦麻〕服。夫之曾祖父与母，夫高祖父母同服。夫伯叔祖父母同，夫堂伯叔父与母。夫堂兄弟及其妻，夫堂侄孙（夫）再从侄。曾孙玄孙（夫）曾侄孙，夫堂侄妇与孙妇。夫侄孙妇（夫）堂姊妹（不分在室、出嫁），在室则有夫祖姑。（夫）堂侄孙女（夫）堂姑是，更有夫曾侄孙女。夫之再从侄女同，出嫁有夫侄孙女。夫堂侄女服同此，緦麻以外即无服。
　
　　丧礼服制 出嫁女为本宗降服

　　〔期年〕父母祖父母，曾祖父母〔齐衰〕五（月）。高祖父母〔齐衰〕三（月），〔大功〕伯叔父母服。兄弟更与兄弟子，在室姊妹同此服。父之姊妹在室同，此服更有兄弟女。〔小功〕服是堂兄弟，在室堂姊妹同服。出嫁姊妹父姊妹，更有出嫁兄弟女。〔緦麻〕服是祖兄弟，父堂兄弟堂侄服。在室祖姊妹服同，更有在室堂侄女。父堂姊妹在室同，出嫁堂姊妹同服。
　
　　丧礼服制 妄为家长族服〔斩衰三年〕

　　家长服，〔期年〕家长之父母。正妻其子家长子，此外更有所生女（出嫁降功）。〔大功〕乃为其孙服，〔小功〕家长祖父母（嫡子、众子，为庶母齐衰杖期，其妻同。嫡孙、众孙为庶祖母小功五月）。
　
　　丧礼服制 姻亲服〔小功〕

外祖父与母，母之兄弟姊妹服（妻为夫外亲降一等）。〔緦麻〕舅姑姨之子，此服更有妻父母。婿暨女之子女同，此外众亲皆无服（为人后者，为本生母之父母兄弟姊妹，为本生姊妹之子及女在室者，均服緦麻，外烟之报服亦同）。


卷五 物类门


　　礼器

　　璧圆象天肉倍好，八角锋出名为琮。圭锐剡上璋半圭，琥乃玉上刻虎形。半璧为璜六玉全，圭分谷圭琬与琰。文饰为瑑有圭璋，璧琮頫聘亦名瑑。璧邸琢圭为圭璧，两圭四圭有璧邸。遍体云气为大璋，牙璋鉏牙饰璋侧。驵琮系组以为权，玉瓒圭柄瓒如盘。佩玉上珩次琚瑀，下系两璜冲牙悬。贯以组绶佩带上，组绶玭珠纳其间。刻木为豆竹为笾，豆宜濡物笾宜干。庙盛粢盛有簠簋，夏氏曰瑚商曰连。敦为龟饰黍稷器，会盟亦用同珠盘。鼎形两耳下三足，鉶盛太羹同鼎饰。俎载牲体又名房，篚用竹为圆白筥。席有莞缫次蒲熊，桃竹为蔑蒲为底。莞为丰席蒻竹筍，缘分黼缀画粉悉。几名华玉又文贝，更有玉雕素彤漆。爵象爵头足象爪，卣为中樽用于庙。曰觚角散皆酒器，惟觯无耳同名爵。兕觥其觥容七升，一升 酒则为勺。角成勺形名为柶，瓮盛醯醢为瓦器。盆以盛血簝受肉，互为木格悬牲体。鬲用烹饪镬大釜，有底为甑甗无底。
　
　　冕服

　　大裘黑狐礼尚质，龙首卷然衮冕制。华虫为首鷩冕名，毳冕宗彝虎蜼是。纟希冕粉衣刺衣上，元冕衣乃无文饰。韦弁韎韦为衣裳，白鹿皮弁冠制详。缯帛冠弁即爵弁，元端元冠在典章。以上皆为天子服，臣服衮冕升龙去。鷩冕七旒毳八五，纟希元冕旒依命数。更有皮弁及元端，臣子服之昭令誉。
　
　　后服

　　祎衣色玄刻雉形，次为揄翟色不同。赤衣不画为阙翟，黄如麹尘得鞠名。展衣色白亶诚意，黑色禒衣后服明。
　
　　五路（二首）

　　玉路建大常，金路大旂飏。大赤象路建，大白革路旁。木路用大麾，天子五路详。重羽为饰名重翟，厌翟次羽使相迫。去饰无蔽为安车，翟车不厌羽饰侧。漆之无饰辇即连，后五路兮体制在。
　
　　五库（蔡邕《月令章句》）

　　车库兵库先，祭器库亦兼，次则为乐库，宴器库同传。
　
　　四载

　　遇水则乘舟，乘车乃于陆，乘<车眉>泥涂中，乘樏在山路。
　
　　五旗（黄帝作）

　　南猎北为旂，旗东典在西。中央则曰常，五旗黄帝时。
　
　　九旗

　　日月则为常，旂乃画交龙。通帛谓之旃，杂帛物以名。旗上画龙虎，鸟隼旟是称。全羽乃为旞，析羽又为旌。龟蛇谓之旐，九旗《周礼》明。
　
　　六节

　　虎节为虎形，龙节因龙名。人形为人节，旌节以竹成。符节取符合，管节六节终。
　
　　六币

　　圭以马兮璋以皮，锦合琮兮帛加璧。琥璜加之绣与黼，古礼以此为六币。
　
　　六尊

　　画牛为献尊，象尊象形具。壶尊为壶形，著尊下无足。山尊即山罍，太尊始太古。
　
　　六彝

　　画鸡为鸡彝，鸟彝凤凰形。斝彝画禾稼，黄目黄彝名。虎彝并蜼彝，六彝之象明。
　
　　乐器

　　乐器特悬首钟磬，编钟十六编磐同。七弦为琴廿五瑟，竽笙施簧管底通。篴竹五孔籥三孔，篪亦一竹八孔空。柷如漆桶有椎柄，左右挏之合乐声。敔有籈栎用止乐，管并两吹堂下从。比竹成萧尺四寸，十六编如凤翼形。壎烧土成如雁卵，鼓分 皋器亦悬。应鼓朔鼓皆名鼙，有耳鼗鼓小鼓田（亦名朄）。更有提鼓曲木柄，拊用韦为若鼓然。金錞和鼓即錞于，中虚上大碓头圆。镯一名钲小钟似，鸣之与鼓为节宣。无舌为铙似铃形，止鼓谓武用不愆。铎加大铃中有舌，振以为节乐舞虔。笙师教舂牍无底，应如桶方椎底连。雅圆两旁画云气，筑地取声舂器全。钟磐之悬有簨虡，横者为簨虡则植。簨上大板名为业，崇牙枞枞如锯齿。武舞之器戚与干，干即盾兮钺斧戚。舞更有戈与干配，文武则用籥与羽。羽值鹭羽即鹭翿，帗与皇旄三舞具。帗舞如帗缯五采，皇舞杂羽凤色似。氂牛之尾为旄舞，用以祭祀乐舞备。
　
　　五量

　　千二百黍（为）龠，十龠一合成。升斗递加十，至斛五量明。
　
　　五权

　　龠黍十二铢，廿四铢为两。十六（两）重为斤，卅斤钧不爽。一石四钧成，五权可共讲。
　
　　五度

　　秬黍广为分，十分寸可寻。累十寸为尺，丈引十倍均。
　
　　五剑（《吴越春秋》）

　　纯钧与湛卢，豪曹（一作盘郢）暨鱼肠。次则有巨阙，欧冶五剑详。
　
　　九剑

　　九剑棠谿与墨阳，太阿莫邪更干将。次则邓师共合伯（《史记》作赙），宛冯龙渊剑最良。
　
　　四宝

　　周宝为砥厄，宋则有结绿，梁国宝悬黎，楚宝是和璞。
　
　　十瑞

　　宫刍化为禾，凤凰与神龙。历草禽五色，白鸟神木生。萐蒲生于厨，甘露共景星。
　
　　动植五物

　　山林动植，毛皂以名。川泽鳞膏，羽覈邱陵。坟衍介荚，原隰臝丛。
　
　　五方异气（《尔雅》）

　　东方比目鱼（鲽），北方民比肩。西方比肩兽，比翼鸟在南。中有枳首蛇，五方异气传。
　
　　凤五色

　　象凤名有五，赤凤紫鸑鷟。青鸾黄鹓雏，白者则为鹄。
　
　　五方神鸟

　　西方为鹔鷞，焦明在南方。东方发明是，北方乃幽昌。五方有神鸟，中央是凤凰（《后汉书 五行志》言：惟凤凰主瑞，余并为孽）。
　
　　五鸠

　　少皞鸟名官，五鸠祝鸠先。雎鸠更鸤鸠，爽鸠鹘鸠兼。
　
　　五雉

　　西鷷东方鶅，南翟北曰鵗。伊洛之南翚，五雉可共知。
　
　　九扈

　　春扈鳻鶞夏窃无，冬扈窃黄秋窃蓝。官扈啧啧桑窃脂，行扈唶唶棘窃丹。老扈<宴鸟>々共九扈，少皞农正肃同班。
　
　　五禽

　　一虎二为鹿，三熊四是猿。五鸟导引术，华佗五禽传。
　
　　五客

　　白鹇闲客鹭雪客，南客孔雀仙客鹤。号为陇客是鹦鹉，五客之名《谈苑》说。
　
　　龙九子（《玉堂丛话》）

　　龙生九子首赑屃，螭吻蒲牢与睚眦。狴犴饕餮共<虫八><虫夏>，椒涂之次有金猊。
　
　　十龟

　　十龟首数神与灵，摄龟宝龟文龟从。筮龟山龟更泽龟，水龟火龟乃十明。
　
　　龟四体

　　春日占后左，夏占左足前。秋占前右足，后右乃冬占。
　
　　诗马名

　　六尺为马五尺驹，七尺以上騋称奇。左足偏白名曰馵，纯黑之品是为骊。骊更名驖骝白駮，白马黑鬛号称骆。骃马阴白多杂毛，雒马黑身而白鬛。黑鬛赤身<马亚>名详，黄白之色是为皇。名鱼只因二目白，黄与骍合谓之黄。骊白杂毛乘乘鸨，苍骐曰骐独矫矫。驒马之身青骊驎，骍马之毛赤黄绕。骝马白腹騵堪夸，黄马黑喙名曰騧。驈为骊马而白跨，彤白杂毛马中騢。毛杂苍白骓马传，的颡白颠青骊駽。駓马之色黄白杂，豪骭之马名曰驔。
　
　　八骏（周）

　　{艹嗣}（一作华）骝与绿（一作騄）耳，白{减木}复赤骥。渠黄更逾轮，盗骊共山子。
　
　　六闲（隋）

　　六闲首飞黄，龙媒与吉良。次则为騊駼，駃騠天苑详。
　
　　九谷

　　九谷从稷数，稻麻秫与黍。豆麦分大小，康成《周礼注》。
　
　　十二月树（《淮南子 时则训》）

　　正二三月杨杏李，四桃五榆六月梓。七楝八柘九月槐，十檀十一二枣栎。
　
　　四时取火

　　春取榆柳夏枣杏，桑柘火取季夏间。柞楢火取三秋节，冬时取火是槐檀。
　
　　十二客

　　近客芍药贵牡丹，素客丁香幽客兰。瑞香佳客荷静客，茉莉远客寿菊传。雅客酴醿梅清客，蔷薇野客桂为仙。
　
　　十友

　　花中佳友菊为先，清友梅花栀子禅。殊友瑞香雅茉莉，荷花净友岩桂仙。芍药艳友酴醿韵，海棠名友十花全。
　
　　四侯

　　好畤侯封楮知白（纸，华阴人，字守元），封即墨侯石虚中（砚，南越人，字居默），易元光封松滋侯（墨，燕人，字处晦），毛元锐封是管城。（笔，宣城人，字文锋）。
　
　　十二市

正月为灯市，花市二月是。蚕市三月间，四月称锦市。五月扇市开，香市六月纪。七月为七宝（市），八月桂市至。药市在九月，十月乃酒市。梅市十一月，桃符（市）月十二。



续幼学歌 天文门


　　四天

　　苍天春为先，夏则名昊天。秋旻冬为上，《尔雅》四天传。
　
　　九霄（《读书纪数略》）

　　神霄青霄碧霄始，丹霄景霄玉霄是。琅霄紫霄更太霄，九霄之名可取记。
　
　　五星分野（《通鉴地理通释》）

　　岁星主齐吴，荧惑主楚越。太白主大臣，辰星主燕赵。镇星主王子，五星各分野。
　
　　北斗七星分野（同上）

　　雍主枢兮冀主璇，青衮主玑扬徐权。荆主玉衡梁开阳，豫主摇光分野传。
　
　　三馀

　　冬为岁馀，日余惟夜，阴雨时余，三馀考业。
　
　　三代腊日（《风俗通》）

　　夏以嘉平纪，在殷曰靖祀。周则曰大蜡，汉改曰腊日。
　
　　四风（《尔雅》）

　　正南为凯风，谷风来自东。正北凉风至，西则泰风名。
　
　　元日 八风

　　南方大旱，西南小旱。西方有兵，西北豆成。北方中岁，东北上岁。东方大水，东南病疫。
　
　　五运五胜（本《玉海绀珠》暨《读书纪数略》）

　　太昊木德炎帝火，黄帝土兮少昊金。颛顼为水帝喾木，唐火虞土夏金存。商水周木相生说，（上，相生之说。）秦水汉土后汉火。魏土晋金宋为水，齐木梁火陈土纪。后魏水兮后周木，隋为火德唐土继。后唐仍土晋为金，汉水周木宋火是。
　
　　历代五十七历（《读书纪数略》）

　　黄帝《调历》《颛顼历》，《虞历》《夏历》《殷历》记。《周历》《鲁历》（皆以四分起数）汉《太初》（邓平），《三统历》（刘歆）后《四分》（古法）继。《乾象历》（刘洪）与魏《黄初》（韩翊），《景初历》（杨伟）共晋《太始》。《正历》（刘智）《春秋长历》（杜预）明，《乾度》（李修、王显用、杜镇）东晋《通历》（王朔）从。姚秦《三纪甲子元》（姜山及），宋《七曜》（徐广）与《元嘉》（何承天）同。大明（祖冲之）《梁历》（虞广刂）更与《凉》（赵匪攵），北魏《正光》（崔光）东（魏）《兴光》（李业兴）。北齐《天保》（宋景业）《甲寅元》，《孝孙》（刘孝孙）《孟宾历》（张孟宾）同传。后周《天和》（甄鸾）《明克让》，《丙寅元历》（同上）隋《开皇》（张宾）。《大业》（张胄元）《皇极》（刘焯）唐《戊寅》（傅仁均），《麟德》（李淳风）《经纬》（瞿罗昙）《光宅》（同上）存。《乙巳元历》（南宫说）名以立，《开元大衍》（僧一行）《九执历》（来自西域）。《至德》（韩颖）《宝应五纪》（郭献之）明，《建中正元历》（徐承嗣）斯同。《元和观象历》（徐昂）嗣出，《长庆宣明历》（穆宗诏日官作）并行。《景福崇元》（边冈）《符天历》（曹士笃），石晋《调元历》（马重续）以从。五代《明元》（正处讷）《万分历》，蜀《永昌历》（胡秀林）《正象》（亦蜀人作）成。后则南唐《齐政历》（陈威勋），五代《显德钦天》（王朴）继。
　
　　宋十八历（同上）

　　《应天》（建隆初造）《乾元》（太平兴国）《仪天》（咸平）先，《崇天》（天圣）《明天》（治平）更《奉天》（熙宁）。《观天》（元祐）《占天》（崇宁）《纪元》（同上）是，《统元》（绍兴）《乾道》（乾道）《淳熙》（淳熙）兼。《会元》（绍熙）《统天》（庆元）并《开禧》（开禧），《淳祐》（淳祐）《会天》（宝祐）《成天》（咸淳）全。
　
　　历五十变（李心传《朝野杂记》）

　　黄帝至秦变者七，汉四百年四变历。魏晋迄隋十六变（后魏后周六历不预），唐三百年九变纪。宋自建隆迄绍熙，历十四变可取记。


续幼学歌 地理门


　　八殥

　　东北大泽曰无通，东曰大渚曰少海。东南具区元泽是，南曰大梦曰浩泽。渚资丹泽在西南，西曰九区泉泽连。西北大夏曰海泽，北曰大冥寒泽全。
　
　　八纮

　　东北和邱曰荒土，东方棘林乃桑野。东南大穷为众女，南方都广曰反户。西南焦侥曰炎土，西方金邱沃野是。西北一目曰沙所，北方积水曰委羽。


　
　　八极

　　方土之山曰苍门（东北），东极之山开明门（东方）。波母之山阳门是（东南），南极之山曰暑门（南方）。编驹之山白门名（西南），西极之山阊阖门（西方）。幽都门乃不周山（西北），北极之山曰寒门（北方）。
　
　　九达

　　一达之路为道路（长路），二达岐旁三剧旁。四达衢兮康五达，六达之处谓之庄。七达剧骖八崇期，九达为逵《尔雅》详。

三秦

　　章邯为雍王（都废邱），塞王司马欣（都栎阳）。董翳翟王是（都高奴），自昔号三秦。
　
　　汉七国

　　吴楚更与赵，胶东复胶西。济南暨菑川，七国景帝时。
　
　　明九边

　　九边重地起辽东，蓟州宣府与大同。次则榆林暨宁夏，固原甘肃复大宁。
　
　　（地初绕出山后，辽东、宣府、大同，势相联属，后移置保定，势遂分。）
　
　　九疑峰

　　石楼娥皇与朱明（亦曰丹朱），次则杞林（亦曰巴林）更石城。最中之峰舜源是，箫韶桂林（亦曰华盖）暨女英。
　
　　八陉

　　轵关太行陉，白陉涂陉从。井陉更飞狐，蒲阴军都名。
　
　　三巴三峡

　　中巴巴西与巴东，水曲三回巴字形。归峡巫峡西陵峡，巴楚三峡至今名。
　
　　武夷九曲

　　升真洞（一曲）暨玉女峰（二曲），仙机金鸡二岩（三、四曲）名。铁笛仙掌石唐寺（七曲），鼓楼岩（八曲），与新村市（九曲）。
　
　　九川

　　弱水暨黑水，河汉更与江。济水复淮水，渭水洛水详。
　
　　九泽

　　《禹贡》九泽首大陆（冀州），次则雷夏（衮州）暨孟诸。荣泽荷泽（皆豫州）更彭蠡，震泽（皆扬州）云梦（荆州）大野（徐州）俱。
　
　　九渊

　　鲵旋止水流水始，滥水沃水汜水是。雍水汧水更肥水，九渊之名《列子》纪。
　
　　河水九名

　　凌解水（正月）后桃花（二三月）名，麦黄（四月）瓜蔓（五月）矾石（六月）从。荻茵水（七八月）过登高水（九月），复槽水（十月）后是蹙凌（十一月、十二月）。
　
　　四代明堂（《汉书》应劭云）

　　黄帝曰合宫，有虞曰总章。殷则曰阳馆，至周曰明堂。（唐陈子昂上言：黄帝，合宫；尧，衢室；有虞，总期；夏，世室。隋宇文恺引《帝命验》注：唐虞，天府；夏，世室；殷，重屋；周，明堂。《考工记 匠人》：夏，世室；殷，重屋；周，明堂。）明堂五名（蔡邕《明堂论》：明堂，天子太庙也。人君南面，故以明堂为名。）明堂有五名，太庙太室同。堂更曰明堂（取其堂），太学（取其四门之学）与辟雍（取其四周水圆如壁）。
　
　　明堂制度（朱子说）

　　明堂之制有九室，中则太庙太室是。东以青阳太庙名，南以明堂太庙纪。总章太庙在西方，元堂太庙北方位。（按蔡邕诸说，制度各殊，当以朱子之说为宗。）
　
　　五学

　　大学曰辟雍，东学东序称。南学是成均，西学乃瞽宗。北学曰上庠，五学以类名。
　
　　潇湘八景

　　潇湘夜雨，洞庭秋月。渔村落照，江天暮雪。平沙落雁，远浦归帆。烟寺晚钟，山市晴岚。
　
　　四时山色（郭熙论画）

　　春山淡冶如笑，夏山苍翠如滴，秋山明净如妆，冬山惨淡如睡。

续幼学歌 人事门上（人类）


　　历代毓圣符瑞

　　赤虹绕神母，遂生伏羲氏。神龙感安登，炎帝于以育。电绕北斗星（枢星），附宝生黄帝。大星如虹下华渚，感生少昊女节（一曰嫘祖）是。摇光贯月感女枢（即昌仆），生于若水有颛顼。庆都感赤龙，帝尧于以生。帝舜初生日，握登感大虹。神珠薏苡修己吞，胸坼生禹符瑞存。白气贯月扶都见，乙日生汤（故一名天乙）感最神。
　
　　三皇（《书序》暨《帝王世纪》）

　　太昊伏羲先，炎帝神农兼。黄帝轩辕氏，三皇纪以全。
　
　　五帝（同上）

　　少昊金天氏，颛顼高阳立。帝喾高辛出，唐尧虞舜继。（《史记》、《大戴礼》、《家语》，皆有黄帝，无少昊。《月令》作太皞、炎帝、黄帝、少昊、颛顼。《皇王大纪》谓包牺、神农、黄帝、尧、舜。按三皇五帝，前编已见，以诸说不同，故特录之。）
　
　　商六臣（《君奭》注）

　　六臣伊尹先，伊陟臣扈兼。巫咸（俱太戊臣）巫贤（祖乙臣）继，次则有甘盘（武丁臣）。
　
　　周十五王（《周语》：十五王，而文始平之；十八王，而康克安之。）

　　后稷不窋鞠陶出，公刘庆节与皇仆。差弗毁隃复公非，高圉亚圉祖绀随。太王王季共文王，（上十五王）十八王为武成康。
　
　　太姒十子（《毛诗》注）

　　十子首数伯邑考，武王发后是管叔（名鲜）。周公旦暨蔡叔度，曹叔振铎成（一作郕）叔武（一作七叔圉）。霍叔处与康叔封，聃（一作冉）季载兮以次数。
　
　　三恪

　　黄帝之后蓟国存，尧后祝兮舜后陈。周封舜后二王后（夏后杞，殷后宋），周之三恪以类寻。
　
　　春秋百二十四国爵姓

　　（五首。春秋各国，前编已见，因爵姓未尽分明，谨遵《钦定春秋传说汇纂》分录之。）
　
　　爵姓具者五十国

　　虞虢（俱公爵）鲁蔡滕，卫晋荀息邢。随贾（俱侯爵）曹郑凡燕祭，芮滑原国（俱伯爵）吴巴郕（俱子爵。上姬姓）。州（公爵）齐纪（俱侯爵）莱（子爵）许（男爵。上姜姓），秦梁（俱伯爵）徐郯莒（俱子爵。上嬴姓）。楚夔（俱子爵。上羋姓）陈（侯爵）胡（子爵。上妫姓）宋（公爵。子姓），杞，（伯爵）越鄫（俱子爵。上姒姓）薛（侯爵。任姓）邓（侯爵。曼姓）。南燕（伯爵。姞姓）宿（男爵。风姓）鄅逼阳（俱子爵。上妘姓）是，邾与小邾（俱子爵。上曹姓）舒鸠（子爵。偃姓）止。
　
　　有爵无姓者十五国

　　唐（侯爵）谷（伯爵。或嬴姓）顿宗弦（或隗姓），云阝赖肥沈（或嬴姓）谭（或子姓）。白狄戎蛮是，穈（或祈姓）鼓（或祁姓）舒国（俱子爵）全。
　
　　有姓无爵者十七国

　　魏耿霍郜杨，焦淮韩（或侯爵）密（俱姬姓）黄（嬴姓）。罗（熊姓或偃姓）申向（俱姜姓）夷（妘姓）戴（子姓），鄋瞒（漆姓）舒庸（偃姓）详。
　
　　爵姓皆亡者三十二国

　　江（或嬴姓）郧道权（或偃姓）柏贰崇，轸绞六（或偃姓）遂项（或姞姓）冀庸。温巢厉蓼（或偃姓）房介姒，蓐收根牟暨无终。鲜虞英氏於余邱，陆浑邽鄀狄与桐（或偃姓）。
　
　　附庸九国

　　附庸九国，任（风姓）葛（嬴姓）颛臾（风姓）。尃阝鄣牟极，萧国（或子姓）须句（风姓）。
　
　　圣门六侍

　　颜渊冉伯牛，宰我共仲由。子贡公西华，圣门六侍留。
　
　　晋六卿（亦曰六族）

　　赵无恤襄子，昭子范吉射。魏曼多襄子，襄子知瑶继。韩不信简子，荀寅文子是。
　
　　汉七制

　　高祖与文帝，武帝宣帝纪。东汉有光武，明帝章帝是。
　
　　汉三杰

　　郕侯乃萧何，留侯是张良（字子房）。淮阴侯韩信，汉时三杰详。
　
　　十八侯（《汉书 功臣表》注）

　　萧何（郕侯）张敖（宣平侯）暨曹参（平阳侯），周勃（绛侯）樊哙（舞阳侯）更奚涓（鲁侯）。郦商（曲周侯）灌婴（颍阴侯）夏侯婴（汝阴侯），靳歙（信武侯）王陵（安国侯）并博宽（阳陵侯）
　
　　淮南八公

　　苏飞与李尚，左吴田由详。雷被更毛被，伍被暨晋昌。
　
　　汉三将军（文帝时）

　　条侯周亚夫，细柳有兵屯。刘礼次灞上，徐厉屯棘门。
　
　　王氏五侯

　　王谭暨王商，王立封红阳。王根王逢时，王氏五侯详。
　
　　东汉八使

　　周举杜乔先，周栩栾巴兼。冯羡暨张纲，郭遵更刘班。
　
　　颍川四长（东汉）

　　荀淑当涂长，嬴长乃韩韶。陈实太邱长，林虑长钟皓。
　
　　东汉五侯

　　单超暨徐璜，唐衡封汝阳。具（《汉纪》作贝）瑗与左悺，宦者五侯详。
　
　　马氏五常（蜀汉）

　　马氏有五常，季常乃马良。伯常复仲堂，次常幼常（马谡）详。
　
　　晋八王

　　汝南王亮楚王玮，长沙王乂齐王冏。河间王颙赵王伦，东海王越成都（王）颖。
　
　　王氏五之

　　凝之字叔平，涣之徽之（字子猷）从。操之（子重）更献之（子敬），王氏五之明。
　
　　唐五王

　　首封张柬之，次则桓彦范。敬晖袁恕已，崔元晖并见。
　
　　程门四子（宋）

　　显道谢良佐，与叔吕大临。游酢暨杨时，四子皆程门。
　
　　宋七王

　　鄜王刘光世（字叔平），鄂王岳飞（鹏举）是。蕲王韩世忠（良臣），循王张浚（德远）纪。（上四人，亦曰中兴四将）涪王乃吴玠（晋卿），信王吴璘（唐卿、玠弟）继。和王杨存中（正甫），南宋七王备。
　
　　明四先生（太祖时）

　　青田刘基先，浦江有宋濂。丽水显叶琛，章溢起龙泉。
　
　　明三杨

　　西杨杨士奇，东杨杨荣齐。南杨乃杨溥，三杨宣宗时。
　
　　明六君子

　　杨涟（字文孺）之次左光斗（遗直），魏大中（孔时）与袁化中（民谐）。顾大章（伯钦）兮周朝瑞（思永），六人同负君子名。
　
　　唐宋八家（十家附）

　　唐朝韩愈柳宗元，宋欧阳修苏洵兼。苏轼苏辙暨曾巩，次王安石八家全。李翱孙樵是，唐宋十家文并传。
　
　　同居十二家

　　樊重（汉，三世）郎方贵（晋，三世），博陵李几（七世）详。河中有姚氏（十三世），杨播（魏，百口共爨）刘君良（隋，四世）。唐有张公艺（九世），九世乃郑倚。会稽裘承询（十九世），陆九渊（累世义居）并闻。（三人皆宋人）次则张润（元，八世不异爨）是，浦江郑氏门（明人）。
　
　　二人齐名

　　汉两夏侯同时见，夏侯胜暨从子建。献王博士有毛公，大小毛公传《诗经》。汉大小戴同传《礼》，戴德（字延君）戴圣（次君）名并纪。二疏疏广疏受是，二班班彪子固继。魏世双丁仪（正礼）与廙（敬礼，仪弟。），二王羲之（逸少）献之记。二陆陆机与弟云，二阮阮籍阮咸（籍兄子）闻。二谢谢安共弟万（俱晋人），两到到溉到洽见。二宋宋庠复宋祁，二米米芾友仁齐。二陆九龄九渊是，二人齐名可详记。
　
　　三人齐名

　　三姜首姜肱，仲海季江从。三国三诸葛，瑾（子瑜，仕吴）亮（仕蜀）诞（公休，仕魏）同名。三张张载（孟阳）先，张协更张元。三谢灵运始，惠连谢眺是。（南北朝）三吕蒙正出，夷简暨公著。三范范纯仁，纯礼纯粹闻。三苏苏洵起，子轼暨辙继。三曾曾巩先，曾布曾肇兼。三王王安石，安国更安礼。（上皆宋人。上二首，择显著者类记之，余不悉载。）


续幼学歌 人事门下（事类）


　　群经名目

　　《易》《书》《礼》（《礼记》）《诗》《春秋》始，再加《乐》兮六经是。七经《易》《书》《诗》《礼记》，《周礼》《仪礼》《春秋》继。九经《易》《书》《诗》《三礼》，《春秋三传》九经具。十经《易》《书》《诗》《三礼》，《春秋左传》《公》《穀》纪。《论语孝经》（为一经）乃十经（《宋书 百官志》），十一经加《尔雅》是。（有《孝经》，无《论语》。近人有《十一经读本》、《十一经音训》等书，其名目自元何异孙《十一经问对》始，然与此小异。《十三经》已见前编。）
　
　　经三等（《唐书 选举志》）

　　大经首《礼记》，《春秋》《左传》是。中经《毛诗》始，《周礼》与《仪礼》。小经《易》《尚书》，《公羊》《谷梁》纪。
　
　　六纬（《汉书》注）

　　《易纬》《书纬》始，《诗纬》《礼纬》继。《乐纬》《春秋纬》，《孝经纬》为七。
　
　　四诗（《汉书》）

　　齐诗辕固始，鲁诗申公（名培）是。韩诗始韩婴，毛诗毛公（苌）纪。
　
　　五春秋（同上）

　　五传左氏先，公羊谷梁兼。邹氏更夹氏，《春秋》五传全。
　
　　五雅

　　五雅《尔雅》先，《小尔雅》亦兼。《逸雅》暨《广雅》，《埤雅》五雅全。
　
　　群经字数补

　　《仪礼》五万有六千，六百二十四字全。《公羊传》字有四万，四千七十五字算。《谷梁》四万有一千，五百一十二字完。《尔雅》字数数从始，一万二百二十一。
　
　　史六家（《史通》）

　　首尚书家（记言家也）春秋（记事家也）是，次左传家（编年家也）暨国语（国别家也）。史记家（通古纪传家也）更汉书家（断代纪传家也），史有六家《史通》纪。
　
　　史二体（《史通》）

　　史有二体，一曰编年（始左氏），次则纪传（始司马迁），二体以全。
　
　　三通

　　杜佑著《通典》，《通志》郑樵撰。《文献通考》出，元马端临著。《钦定续三通》，《皇朝三通》成。
　
　　九命（《周礼》）命凡有九：一命受职（治职事），再命受服，三命受位（受位于王使临民），四命受器（始有祭器），五命赐则，六命赐官（自置官以治家邑），七命赐国（出就侯伯之国），八命作牧（一州之牧），九命作伯（长诸侯为方伯）。

　　○三赐（《礼记》）
　
　　一命则赐爵，再命赐衣服，三命赐车马，三赐可详数。
　
　　九合

　　会鄄二兮会幽二，次则会柽会贯是。会首戴（左氏作首止）暨会宁母，会于葵邱可取识。
　
　　八座（汉制）

　　八座首推尚书令，仆射三公曹（考课州郡）亦兼。吏曹（选举祠祀）民曹（缮修工作）共客曹（护驾朝省），二千石曹（词讼）中都官（水火盗贼）。
　
　　五声（加变征变宫为七音）

　　欲知宫，舌居中（喉音，一曰唇音。季，夏，土）。欲知商，开口张（齿头正齿。秋，金）。欲知角，舌缩却（牙音。春，木）。欲知徵，舌柱齿（舌音。夏，火）。欲知羽，撮口聚（喉音，唇重唇轻。冬，水）。
　
　　三苍（《隋志》）

　　首《苍颉篇》（李斯作），《训纂篇》兼（扬雄作）。次《滂喜篇》（贾鲂作），三苍名全。
　
　　墨薮五十六种书

　　龙书（太昊因景龙作）穗书（神农因嘉禾作）鸟迹篆（黄帝因苍颉鸟迹作），古文（苍颉作）云书（黄帝因庆云作）鸾凤书（少昊作）。科斗书（高阳氏作）暨仙人形（书。高辛氏作），龟书（尧因龟负图作）钟鼎（书。夏后氏刻钟鼎作）薤叶（篆。汤时务光作）俱。虎书回鸾（篆。并史佚作）鸟书（文王因赤鸟衔书作）是，鱼书（武王因白鱼入舟作）填书（周媒氏以判合男女作）大篆（宣王史籕变古文作）继。复书（史籀重复篆文作）玉箸（篆。周时有之，篆相似也）更殳书（文记笏，武记殳），麒麟（鲁西狩获麟，孔门弟子作）转宿（宋司星子韦作）二书纪。雕虫（书。秋胡妻观蚕作）蛇书（鲁人唐终妻蛇绕身作）暨细篆（秦丞相李斯作），小篆（李斯增大篆，复作小篆）摹印（篆。鸟头云脚，李斯赵高善之）古隶（秦军正程邈作，又有秦隶。）见。刻符（书。秦始皇作）尚方、缪篆出，署书稾书气候书。芝英（书。汉陈遵作）鹄头（书）偃波存，蚊脚（书。上章用）垂露（篆）更悬针。章草飞白（书。蔡邕作）缨络篆（刘德升作），一笔书兮共八分。剪刀金错行书（钟繇作）明，柳叶散隶龙爪（书）从。行隶八体并虎爪，鬼书花书书数终。
　
　　隶五体（陆子渊《书辑》）

　　隶分秦汉，亦判今古。次则散隶，五体可数。
　
　　八分书

　　割程（程邈隶）八分取二分，割李（李斯篆）二分取八分（以上一说）。存隶八分就篆二，吾衍之说亦并存。
　
　　永字八法

　　书有八法：侧、勒、努、趯，策、掠、啄、磔，以永为例。
　
　　数十等（徐岳《术数记遗》：黄帝为法，数有十等。）数有十等：亿兆京垓，秭壤沟涧，正载以该。
　
　　人十等（《左传》）

　　十等王（臣公）公（臣大夫）始，次则大夫（臣士）士（臣皂）。次皂（臣舆）次舆（臣隶）隶（臣僚），僚（臣仆）仆（臣台）台并识。
　
　　人七名（《白虎通》）五人曰茂十（人）曰选，百人曰俊千人英。倍英曰贤万人杰，万杰曰圣乃七名。
　
　　九族（二说）

　　高祖暨曾祖，祖父并己身。次则子孙是，曾孙复玄孙（《古尚书》说）。父族有四，母族则三，兼妻族二，九族以全（夏侯欧阳说同）。
　
　　六亲（《左传》注）

　　父子与兄弟，姑姊舅甥是。婚媾更姻娅，六亲可取记。
　
　　二十官（《吕氏春秋》）

　　大挠作甲子，黔如作虑首，容成始作历，羲和作占日。常（一作尚）仪作占月，后益作占岁。胡曹始作衣，作弓乃夷羿。仪狄初作酒，祝融实作市。虞姁始作舟，高元更作室。伯益初作井，作臼是赤冀。乘雅（一作持）始作驾，寒（一作韩）哀复作御。王冰作服牛，史皇作图是。巫彭作医后，巫咸复作筮。
　
　　六术

　　羲和使占日，常仪则占月，臾区占星气，伶伦造律吕。隶首作算数，大桡作甲子。
　
　　三计（二首）

　　一日计在晨，一年计在春，一生计在勤，孔圣三计存。
　
　　一年计树谷，十年计树木，终身计树人，三计管子语。
　
　　三善（《家语》：子路治蒲，孔子称之。）忠信以宽，明察以断，恭敬以信，是称三善。
　
　　六奇计（汉陈平）

　　捐金反间奇计始，以恶草具进楚使。蹑高祖足封齐王，解荥阳围出女子。伪游云梦缚韩信，解白登围画美女。
　
　　三鉴（唐太宗语）

　　以铜为鉴正衣冠，以古为鉴知兴替。以人为鉴明得失，太宗三鉴可取记。
　
　　六一居士

　　集古一千卷，藏书一万卷，琴一张，棋一局，酒一壶，鹤一只。
　
　　明三大案

　　张差梃击先（万历），李可灼红丸（泰昌）。李选侍移宫（天启），明三大案全。

续幼学歌 物类门


　　五名（《事始》）

　　惟金与货，继以泉称。曰布曰刀，《事始》五名。
　
　　五币（黄帝立）

　　黄帝五币，上币珠玉，中币黄金，下币刀布。
　
　　钱文纪始

　　以宝始自周景王，以年后魏孝文（太和年始）详。以铁为钱公孙述（据蜀始），钱文始事纪无忘。
　
　　历代钱法（从《钱志新编》）

　　尧时尧布作，大舜当金货。夏安邑货是，商汤二金始。商布十货同，公字金并纪。周无字钱宝货俱，钱重一两十二铢（文即此六字）。齐作货刀莒莒刀，秦行半两钱制昭。汉仍半两钱，三铢五铢全。莽制大泉与小泉，契刀五百错刀兼。货布货泉布泉继，东汉五铢复大泉。蜀汉直百五铢是，吴钱大泉五百复当千。晋钱太元货泉纪，宋（刘宋）钱四铢五铢是。孝建四铢行，二铢景和从。齐铸五铢依汉制，萧梁五铢九种纪。太平百金与百钱，定平一百皆梁制。陈国行布泉，太货六铢兼。北魏五铢共三品，北齐常平五铢钱。北周布泉出，次五行大布。永通万国继，隋白鑞鸡目。唐后用年号，钱法不悉具。
　
　　宝货五物六名二十八品

　　王莽作宝货，钱货六品继。银货共二品，龟货四品是。贝货有五品，布货十品纪。
　
　　钱货六品

　　小钱幺钱始，幼钱中钱纪。次则有壮钱，并前大钱是。
　
　　银货二品

　　银货二品，首重黄金。与金并重，朱提它银。
　
　　龟货四品

　　龟货四品：元龟以名，公龟侯龟，子龟是称。
　
　　贝货五品

　　贝货共五品：大贝壮贝片，幺贝更小贝，不成贝亦兼。
　
　　布货十品

　　布货十品首大布，次布弟布壮布纪。中布差布与厚布，幼布幺布小布是。
　
　　钱轻重得中二

　　轻重得中，先后二钱。汉有五铢，唐有开元。
　
　　重钱十八

　　赤仄比伦（晋）与大泉，大货六铢四柱（梁）先。两柱（梁末）布泉暨大布，永通万国当两兼。乾封当十共八铢（汉），乾元复重轮乾元。直百当千复得壹，重钱十八一类全。
　
　　轻钱八

　　轻钱有八榆荚（汉三铢）先，风飘水浮（元魏）鹅眼兼。綖环耒子暨荇叶（宋二铢），沈郎四分（晋）皆轻钱。
　
　　明钱五等（《会典》）

　　钱制当十先（重一两），当五复当三。次则为当二（重皆如其当之数），又次为小钱（重一钱）。
　
　　明钞六等（《会典》）

　　钞法六等：始自一贯，五（五百文）四（百文）三百（文），二（二百文）一（百文）并见。
　
　　三代尺（蔡邕《独断》）

　　夏尺本十寸，殷九寸为尺。周尺乃八寸，三代尺如是。
　
　　未央宫画谏五物（《文苑英华》：卢硕画，谏汉文帝）首画屈轶草，次则诽谤木，又次进善旌，獬豸敢谏鼓。
　
　　汉五瑞

　　黄龙与白鹿，嘉禾复甘露。次则木连理，汉时五瑞著。
　
　　茶五名（《茶经》）

　　茶有五名：茶槚并称，曰蔎曰茗，荈亦相同。
　
　　贡茶十二等

　　龙凤石乳滴乳先，白乳头金蜡面兼。头骨次骨更末骨，粗骨山挺贡茶全。
　
　　三等茶

　　清茶分三等：萱草带自尝，待客惊雷荚，供佛紫茸香。
　
　　茶七碗（唐卢同《茶歌》）

　　一碗喉吻润，二碗破孤闷。三碗搜枯肠，唯有文字五千卷。四碗发轻汗，平生不平事，尽向毛孔散。五碗肌骨清，六碗通仙灵。七碗吃不得也，唯觉两腋习习清风生。
　
　　酿饮诸名（陈眉公《酒颠补》）

　　酴为酒之母，醴是一宿成。醪则为浑汁，酎以三薰名。醨为薄酒醑旨酒，<酉葬>与醙兮白酒称。酝酿造酒酾漉酒，味厚为醹醥则清。买酒曰沽垆当肆，酿之至再亦名醙。相饮则曰配，相强则曰浮。主人与客同进酒，客为酢兮主为酬。病酒谓之酲，使酒谓之酗。赐民共饮曰大酺，出钱群饮则为醵釂则饮尽醟乱甚，酡乃少饮而面赤。独酌而醉谓之醮，不醉而呶是为奰。
　
　　花小名（程羽父）

　　栀子曰薝蔔，芙蕖是荷花。玫瑰曰徘徊，木槿名舜华。海桐乃山矾，夜合曰合欢（一曰蠲忿）。牡丹花曰木芍药（亦曰鼠姑），萱曰忘忧花宜男（花曰宜男，萱一名疗愁花）。蜀葵芘芣一丈红，红蹢躅兮是杜鹃。麝囊乃瑞香，罂粟曰米囊。辛夷名木笔，芙蓉曰拒霜（一曰木莲）。酴醿花曰佛见笑（亦曰独步春，又名雪缨络），秋海棠花曰断肠（亦曰八月春）。樱桃石蜜称（亦曰崖蜜），芍药将离名（亦名婪尾春）。丁香曰百结，紫薇百日红。木香锦棚儿，玉簪白萼同（亦曰鹤仙）。凌霄名亦曰紫葳，那素茗兮是素馨。蔷薇花曰玉鸡苗，茉莉鬘华花名终。
　
　　山房十友（大石山人）

　　石屏为端友，陶友古陶器。梦友湘竹榻，直友铁如意。默友银潢砚，玉磬清友是。谈友玉尘摇，节友乃紫箫。老友方竹杖，狎友是鹭瓢。
　
