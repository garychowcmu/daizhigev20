天道偶测    蠡吾李塨稿
　　
　　
　　七十岁冬至患类中风病夜不能寐因思古人测天如覆盆如鸡卵似皆未确覆盆鸡卵则天包地外无地以载之矣乃天为一可转之物而日有常度则天为有形有体之物矣而乃无所附着乎无所附着则无边无际何以三百六十五度四分度之一确有可测乎孔子云天尊地卑乾坤定矣又曰卑高以陈贵贱位矣言天覆而高地载而卑其位罗列相陈而高贵卑贱也又曰动静有常刚柔断矣言天刚常动地柔常静也又曰干静专动直坤静翕动辟又曰干刚坤柔刚柔和摩又曰天地絪缊万物化醇男女构精万物化生是天地相交如人物也因思天象浑圆静专动直一半覆地上一半入地中而左旋而南极入地三十六度北极出地三十六度其旋之枢也枢管于地中地形微方静翕动辟半在天入之上半载天下不知其极所谓坤厚载物德合无疆也日昼行地上夜行地中月与五星之行错综之二十八宿一半行地上一半即行地中所谓天地絪缊而万物化醇也所谓天覆地地载天也覆盆宣夜浑天皆可以测度数分四时也
　　西洋人曰日食必朔以日高月下合朔而同度同道则月掩日光掩一分食一分掩二分食二分月食必望以月借日以为光望而东西相望若同道同度中间之地遮之遮一分食一分遮二分食二分其言胜于古之推日月食者但思月自十五六以后夜或四五时五六时不等而地俱不能遮日而食月则天中之地甚少或止地之半或少半也乃其言曰天包地球于外地上下四周皆有人物天四周吸之则地何以配天哉何以称两大哉何以谓博厚哉有疆矣何以谓无疆哉
　　古有天开于子地辟于丑人生于寅三语汉书律历志云天统之正始于子半日萌色赤地统受之于丑初日肇化而黄至丑半日芽化而白人统受之于寅初日蘗成而黑至寅半日生成而青天施复子地化自丑毕于辰人生自寅毕于申故历数三统天以甲子地以甲辰人以甲申盖即言一岁之中子月而天开阳气以入地丑月而地辟阴气以承天寅月而天地之气凝结胚胎人物以生即言天地絪缊也即以敬授人时也邵子乃归之生天生地之始谓前亥会混茫至子会一万八百年轻清渐浮而为天丑会一万八百年重浊渐沈而为地寅会一万八百年人物浙生至后戌亥会天地人物复归混茫则天之初有也虚悬万余年而尚无地何所覆乎地之初有也虚设万余年而无人物何所载乎岂覆物载物成物俱元会中间数年而前后数万年无干涉乎且天无地何所依乎混茫并无天地人物何以知其几万年千年乎
　　古云三十年为一世为十二万九千六百时盖以人三十有室立子父子相继为一世有据之言也邵子乃以三与十二互乘皆三百六十三百六十自乘为十二万九千六百因以十二世为一运为十二万九千六百日三十运为一会为十二万九千六百月十二会为一元为十二万九千六百年乃以此臆定天地始终之数毋亦生姜树上生乎
　　书曰旸谷出日昧谷纳日谷山谷也今人登黄山鹰窠顶观合朔日月实出东海中中庸言他载华岳振河海山水皆地也予言天半出入地中不确有证据乎知旧之言天旋地外者妄也
　　邵子混茫之论难以解说混茫则天地人物皆归何所其状何边何际何所位置而有轻清重浊之分后有上腾下沈之异然读易繁辞传云上古穴居野处后世圣人易以宫室诸语则天地人物确有浑敦初始有始则必有终矣是又何说丰彖曰天地盈虚舆时消息而况于人况于鬼神是天地亦有盈虚也说卦云帝劳乎坎又曰坎北方之卦也劳卦也万物之所归也言阴阳至此慰劳休息也下即以艮成终成始接则天地亦有息劳时矣又观人时一年之运子月一阳交阴天地荫动以至丑寅卯辰巳万物发育之极五月一阴交阳天地凝聚以至午未申酉戌万物保合之极亥则万宝告成木脱水落万物闭藏至子月而又起或天地生成万物多歴年所至仿佛戌亥之时如人物之入螫者然天依地而息地附天而息人物之化育暂停至子丑寅之时依然天行地承人物中毓但其时不必如邵子凿定几千几万耳丰之上六曰丰其屋似言天之高明上息也蔀其家似言地之博厚下息也窥其户阒其无人似言人物闭藏也三岁不觌约略其时也未知有当聊书待质
　　邵子观物外篇曰天覆地地载天天地相亟故天上有地地上有天略似予言矣
　　    先生下学功尽故上达切实若此且衷之圣言验之实迹非想当然者比也可谓发天地之房矣［门人冯辰谨识］
　　随来顺受福为大    乘化全归寿乃真    偶测报天策报世    庶无愧怍百年身    原本后附此诗想系先生自书也［楷识］
　　原本改字均似病中书的系亲笔其改处模糊之字则签识其上想系先生所嘱［楷又旘民国八年二月二十六日］
　　
