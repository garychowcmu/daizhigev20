童蒙养正诗选

　　尧戒（《淮南子》）
　
　　战战栗栗，日谨一日。人莫踬于山，而踬于垤。
　
　　武王盥盘铭（《大戴礼》）
　　与其溺于人也，宁溺于渊。溺于渊，犹可游也；溺于人，不可救也。
　
　　卫彪傒引谚（《国语》）
　　从善如登，从恶如崩。
　
　　徐人歌（《新序》）
　　延陵季子将聘晋，带宝剑，徐君不言而色欲之，季子已心许之矣。使返而徐君已死，乃以剑持徐君墓树而去。徐人为之歌。
　
　　延陵季子兮不忘故，脱千金之剑兮挂丘墓。
　
　　越谣歌（《风土记》）
　　越俗，初与人交，封土筑坛，祭以犬鸡，祝以此歌。
　
　　君乘车，我戴笠，他日相逢下车揖；君担簦，我跨马，他日相逢为君下。
　
　　逸诗（《左传》）
　　虽有丝麻，无弃菅蒯；虽有姬姜，无弃蕉萃。凡百君子，莫不代匮。
　
　　耕田歌（《刘章》）
　　汉吕后立诸吕为王，擅权用事。朱虚侯刘章忿刘氏不得职，尝入侍吕后燕饮，乃于后前歌《耕田歌》以讽吕后。
　
　　深耕穊种，立苗欲疏；非其种者，锄而去之。
　
　　蓬生麻中（《史记》）
　　蓬生麻中，不扶自直。白沙在泥，与之俱黑。
　
　　民为淮南厉王歌（《汉书》）
　　汉淮南厉王，高祖少子。孝文帝即位，淮南王自以为最亲，骄蹇不奉法。六年，以辇车四十乘反谷口，事觉，孝文不忍尽治以法，废其王位，迁于蜀之严道，行至扶风雍县死。十二年，民作《淮南厉王歌》，帝闻之，叹曰：“岂以我为贪淮南王地耶？”乃复立其三子。
　
　　一尺布，尚可缝。一斗粟，尚可舂。兄弟二人不相容！
　
　　古怨歌（窦玄妻）
　　东汉窦玄状貌绝异，天子使出其妇，妻以公主。妻悲怨，作《怨歌》寄玄，时人怜之。
　
　　茕茕白兔，东走西顾。衣不如新，人不如故。
　
　　城中谣（《后汉书》）
　　城中好高髻，四方高一尺；城中好广眉，四方且半额；城中好大袖，四方全匹帛。
　
　　七步诗（曹植）
　　魏文帝尝令陈思王植七步作诗，如不成，将行大法。植应声云云，帝有惭色。
　
　　煮豆持作羹，漉豉以为汁。萁在釜下然，豆在釜中泣：“本是同根生，相煎何太急！”
　
　　啄木鸟（左贵嫔）
　　南山有鸟，自名啄木。饥则啄树，暮则巢宿。无干于人。唯志所欲。性清者荣，性浊者辱。
　
　　酌贪泉诗（吴隐之）
　　晋吴隐之为广州刺史。地名石门，有水曰“贪泉”，饮者怀无厌之欲。吴酌而赋此，清操愈厉。
　
　　古人云此水，一歃怀千金。试使夷齐饮，终当不易心
　
　　饮酒（陶渊明）
　　结庐在人境，而无车马喧。问君何能尔，心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。
　
　　诏问山中何所有，赋诗以答（陶宏景）
　　山中何所有，岭上多白云。只要自怡悦，不堪持赠君。
　
　　九月九日忆山中兄弟（王维）
　　独在异乡为异客，每逢佳节倍思亲。遥知兄弟登高处，遍插茱萸少一人。
　
　　渭城曲（王维）
　　渭城朝雨浥轻尘，客舍青青柳色新。劝君更进一杯酒，西出阳关无故人。
　
　　山中问答（李白）
　　问余何事栖碧山，笑而不答心自闲。桃花流水杳然去，别有天地非人间。
　
　　赠汪伦（李白）
　　李白乘舟将欲行，忽闻岸上踏歌声。桃花潭水深千尺，不及汪伦送我情。
　
　　贫交行（杜甫）
　　翻手为云覆手雨，纷纷轻薄何须数。君不见管鲍平时交，此道今人弃如土。
　
　　前出塞（杜甫）
　　挽弓当挽强，用箭当用长。射人先射马，擒贼先擒王。杀人亦有限，立国自有疆。苟能制侵陵，岂在多杀伤。
　
　　题长安主人壁（张谓）
　　世人结交须黄金，黄金不多交不深。纵令然诺暂相许，终是悠悠行路心。
　
　　审友（孟郊）
　　种树须择地，恶土变木根。结交若失人，中道生谤言。君子芳桂性，春荣冬更繁。小人槿花心，朝在夕不存。莫蹑冬冰坚，中有潜浪翻。惟当金石交，可以贤达论。
　
　　劝学（孟郊）
　　击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年！
　
　　游子吟（孟郊）
　　慈母手中线，游子身上衣。临行密密缝，意恐迟迟归。谁言寸草心，报得三春晖！
　
　　渔翁（柳宗元）
　　渔翁夜傍西岩宿，晓汲清湘然楚竹。烟销日出不见人，欸乃一声山水绿。回看天际下中流，岩上无心云相逐。
　
　　掩关铭（卢仝）
　　蛇毒毒有形，药毒毒有名。人毒毒在心，对面如弟兄。美言不可听，深于千丈坑。不如掩关坐，时听幽鸟鸣。
