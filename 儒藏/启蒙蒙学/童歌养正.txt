童歌养正　　（清）彭继先 辑 

　　○韩文公示符读书城南诗 

　　木之就规矩，在梓匠轮舆。人之能为人，由腹有诗书。诗书勤乃有，不勤腹空虚。欲知学之力，贤愚同一初。由其不能学，所入遂异闾。两家各生子，孩提巧相如。少长聚嬉戏，不殊同队鱼。年至十二三，头角稍相疏。二十渐乖张，清沟映污渠。三十骨骼成，乃一龙一猪。飞黄腾踏去，不能顾蟾蜍。一为马前卒，鞭背生虫蛆；一为公与相，潭潭府中居。问之何因尔？学与不学欤。金璧虽重宝，费用难贮储。学问藏之身，身在则有馀。君子与小人，不系父母且，不见公与相，起身自犁鉏。不见三公后，饥寒出无驴。文章岂不贵，经训乃菑畲。潢潦无根源，朝满夕已除。人不通今古，马牛而襟裾。行身陷不义，况望多名誉。时秋积雨霁，新凉入郊墟。灯火稍可亲，简编可卷舒。岂不旦夕念，为尔惜居诸。恩义有相夺，作诗劝踌躇。 

　　○翁森四时读书乐 

　　山光照槛水绕廊，舞雩归咏春风香。好鸟枝头亦朋友，落花水面皆文章。蹉跎莫遣韶光老，人生惟有读书好。读书之乐乐何如，绿满窗前草不除。 

　　新竹压檐桑四围，小斋幽敞明朱晖。昼长吟罢蝉鸣树，夜深烬落萤入帷。北窗高卧羲皇侣，只因素稔读书趣。读书之乐乐无穷，瑶琴一曲来薰风。 

　　昨夜庭前叶有声，篱豆花开蟋蟀鸣。不觉商意满林薄，萧然万籁涵虚清。近床赖有短檠在，趁此读书功更倍。读书之乐乐陶陶，起弄明月霜天高。 

　　木落水尽千崖枯，迥然吾亦见真吾。坐对韦编灯动壁，高歌夜半雪压庐。地炉烹泉燃活火，一清足称读书者。读书之乐何处寻，数点梅花天地心。 

　　○苏东坡送安惇秀才失解西归 

　　旧书不厌百回读，熟读深思子自知。他年名宦恐不免，今日栖迟那可追。我昔居家断还往，著书不暇窥园葵。朅来东游慕人爵，弃去旧学从儿嬉。狂谋谬算百不遂，惟有霜鬓来如期。故山松柏皆手种，行且拱矣归何时。万事早知皆有命，十年奔走宁非痴。与君未可较得失，临别惟有长嗟咨。 

　　○郭登咏蠹鱼 

　　琐琐如何也赋形，虽无鳞甲有鱼名。元来全不知文意，干向书中过一生。 

　　○李含章夫人慰两儿下第 

　　得失由来露电如，诸生多半壑潜鱼。当年蓬矢桑弧意，岂为科名始读书。 

　　○程子偶成 

　　闲来无事不从容，睡觉东窗日已红。万物静观皆自得，四时佳兴与人同。道通天地有形外，思入风云变态中。富贵不淫贫贱乐，男儿到此是英雄。 

　　○邵子冬至吟 

　　冬至子之半，天心无改移。一阳初动处，万物未生时。元酒味方淡，太音声正希。此言如不信，更请问包羲。 

　　○邵子清夜吟 

　　月到天心处，风来水面时。一般清意味，料得少人知。 

　　○朱子观书有感 

　　半亩方塘一鉴开，天光云影共徘徊。问渠那得清如许，为有源头活水来。 

　　○朱子泛舟有作 

　　昨夜江边春水生，艨艟巨舰一毛轻。向来枉费推移力，此日中流自在行。 

　　○许鲁斋训子诗 

　　干戈恣烂漫，无人救时屯。中原竟失鹿，沧海变飞尘。我自揣何能，能存乱后身。遗芳袭远祖，阴里出先人。俯仰意油然，此乐难拟伦。家无儋石储，心有天地春。况对汝二子，岂复知吾贫。大儿愿如古人纯，小儿愿如古人真。乃亲生平多辛苦，愿汝辛苦过乃亲。身居畎亩思致君，身在朝廷思济民。但其磊落忠信存，莫图苟且功名新，斯言殆可书诸绅。 

　　○陆平泉方便名言 

　　人皆要便宜，我便学吃亏。非人皆伶俐，非我独呆痴。我便人不便，我宜人不宜。谁人肯吃亏，循环相报施。纵人不还报，彼苍安能欺！我见便宜者，往往多吃亏。身命多短折，子孙随式微。挟智逞诈术，乘势恣营为。那知冥冥中，盈满祸相依。我见吃亏人，往往多便宜。知白务守黑，知雄务守雌。那知冥冥中，谦虚福所归。便人乃自便，宜人乃自宜。命缘本浅薄，积善天可移。若复造恶孽，凶祸当益滋。如彼富贵人，更须学吃亏。同生天地间，我独享荣肥。须有大功德，乃可留天禧。即如寻常人，福泽难久居，况复爱便宜，鬼神实瞰之。近身运儿孙，后悔将安追。我劝世间人，总要学吃亏。 

　　○孟东野雉将雏歌 

　　雉咿喔，雏出壳。毛斑斑，觜啄啄。学飞未得一尺高，还逐母行旋母脚。麦陇浅浅难蔽身，远去恋雏还避人。时时土中鼓两翅，引雏食虫不相离。（喻父母鬻子恩勤） 

　　○白乐天咏燕（刘叟有爱子，背叟逃去，叟甚悲念之。叟少年亦尝如是，故作此喻之。） 

　　梁上有双燕，翩翩雄与雌。衔泥两椽间，一巢生四儿。四儿日夜长，索食声孜孜。青虫不易哺，黄口无饱期。觜爪虽欲弊，心力不知疲。须臾千往来，犹恐巢中饥。辛勤三十日，母瘦儿渐肥。喃喃教言语，一一刷毛衣。一旦羽翼成，引上庭树枝。举翅不回顾，随风四散飞。雌雄空中鸣，声尽呼不归。却入空巢里。啁啾终夜悲。燕燕尔勿悲，尔当反自思，思尔为雏日，高飞背母时。当时父母念，今日尔应知。（喻逆子不知父母之恼，身为父母，乃知逆子之不堪。） 

　　○无名氏萱堂春意歌 

　　春庭种萱春日长，春风吹衣春酒香。闭门读书母在堂，百亩之稻五亩桑，萱能忘忧，无忧可忘。晨羹须调不须鲤，妇善奉姑姑自喜。阿孙来来花下戏，慎勿伤花失婆意。（顺亲之乐，蔼然可想） 
