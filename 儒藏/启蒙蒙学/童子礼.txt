童子礼


　　《易》曰：“蒙以养正，圣功也。”而养正莫先于礼。盖人之自失其正，以自外于圣人之途者，率以童幼之年，不闻礼教。则耳目手足，无所持循；作止语默，无所检束。及其既长，沿习偷安，徇情任气，如已决之水，不可堤防，已放之条，不可盘郁，何所不至哉！是故朱子《小学》，必先洒扫、应对之节。程子谓即此便可达天德，信非诬也。世之父兄，既以姑息为恩，而为之师者，日役役焉以课程为急。故一切礼教，废搁不讲，童蒙何赖焉？兹本《曲礼》、《内则》、《少仪》、《弟子职》诸篇，附诸儒训蒙要语，辑为《童子礼》。
　
　　晨兴，即当盥栉以饰容仪。凡盥面，必以巾帨遮护衣领、卷束两袖，勿令沾湿。栉发，必使光整，勿散乱，但须敦尚朴雅，不得为市井浮薄之态。
　
　　凡着衣，常加爱护。饮食须照管，勿令点污；行路须看顾，勿令泥渍。遇服役，必去上服，只着短衣，以便作事。有垢、破，必洗浣、补缀，以求完洁。整衣欲直，结束欲紧，毋使偏斜宽缓。上自总髻，下及鞋履，加意修饰，令与“礼容”相称。其燕居盛暑时，尤宜矜持，不得袒衣露体。
　
　　凡乂手之法，以左手紧把右手大拇指。其左手小指向右手腕，右手四指皆直。以左手大指向上，以右手掩其胸。手不可太着胸，须令稍离方寸。
　
　　凡揖时，稍阔其足，则立稳。须直其膝、曲其身、低其首，眼看自己鞋头，两手圆拱而下。凡与尊者揖，举手至眼而下；与长者揖，举手至口而下；与平交者揖，举手当心而下。手随身起，乂于当胸。
　
　　凡下拜之法，一揖少退。再一揖。即俯伏。以两手齐按地，先跪左足，次屈右足，顿首至地，即起。先起右足，以双手齐按膝上，次起左足，仍一揖而后拜。其仪度以详缓为敬，不可急迫。
　
　　低头拱手，稳下双膝。腰当直竖，不可蹲踞，以致恭敬。
　
　　凡立，须拱手正身，双足相并。必须所立方位，不得歪斜。若身与墙壁相近，虽困倦，不得倚靠。
　
　　凡坐，须定身端坐，敛足拱手。不得偃仰倾斜，倚靠几席。如与人同坐，尤当敛身庄肃，毋得横臂，至有妨碍。
　
　　凡走，两手笼于袖内，缓步徐行。举足不可太阔，毋得左右摇摆，致动衣裙。目须常顾其足，恐有差误。登高必用双手提衣，以防倾跌。其掉臂跳足最为轻浮，常宜收敛。
　
　　凡童子常当缄口静默，不得轻忽出言。或有所言，必须声气低平，不得喧聒。所言之事，须真实有据，不得虚诳。亦不得亢傲訾人及轻议人物长短。如市井鄙俚、戏谑无益之谈，尤宜禁绝。
　
　　凡视听，须收敛精神，常使耳目专一。目看书，则一意在书，不可侧视他所。耳听父母训诫、与先生讲论，则一意承受，不可杂听他言。其非看书、听讲时，亦当凝视收听，毋使此心外驰。
　
　　凡饮食，须要敛身离案，毋令太逼。从容举箸，以次着于盘中，毋致急遽，将肴蔬拨乱。咀嚼毋使有声，亦不得恣所嗜好，贪求多食。安放碗箸，俱当加意照顾，毋使失误堕地。非节假及尊长命，不得饮酒；饮，亦不过三爵。
　
　　以上初检束身心之礼。
　
　　以木盘置水，左手持之，右手以竹木之枝轻洒堂中。先洒远于尊长之所，请尊长就止其地，然后以次遍洒。毕，方取帚于箕上，两手捧之。至当扫之处，一手执帚，一袖遮帚，徐步却行，不使尘及于尊长之侧。扫毕，敛尘于箕，出弃他所。
　
　　凡尊长呼召，即当随声而应，不可缓慢。坐，则起；食在口，则吐。地相远，则趋而近其前。有问，则随事实对，且掩其口。然须听尊长所问，辞毕方对，毋先从中错乱。对讫，俟尊长有命，乃复原位。
　
　　凡见尊长，不命之进不敢进；不命之退不敢退。进时当鞠躬低首，疾趋而前。其立处，不得逼近尊长，须相离三四尺，然后拜揖。退时亦疾趋而出，须从旁路行，毋背尊长。且当频加回顾，恐更有所命。如与同列共进，尤须以齿为序。进则鱼贯而上，毋得越次紊乱。退则席卷而下，毋得先出偷安。
　
　　夏月侍父母，常须挥扇于其侧，以清炎暑及驱逐蝇蚊。冬月，则审察衣被之厚薄，炉火之多寡，时为增益。并候视窗户罅隙，使不为风寒所侵。务期父母安乐方已。
　
　　十岁以上，侵晨先父母起。梳洗毕，诣父母榻前，问夜来安否。如父母已起，则就房先作揖，后致问。问毕，仍一揖退。昏时，候父母将寝，则拂席整衾以待。已寝，则下帐闭户而后息。
　
　　家庭之间，出入之节最所当谨。如出赴书堂，必向父母兄姊之间肃揖告出。午膳与散学时，入必以次肃揖，然后食息。其在书堂时，或因父母呼唤有所出入，则必请问先生，许出方出，不得自专。至入书堂，虽非作揖常期，亦必肃揖，始可就坐。
　
　　凡进馔于尊长，先将几案拂拭，然后双手捧食器置于其上。器具必干洁，肴蔬必序列。视尊长所嗜好而频食者，移近其前。尊长命之息，则退立于傍。食毕，则进而撤之。如命之侍食，则揖而就席。食必随尊长所向，未食不敢先食，将毕则急毕之。俟其置食器于案，亦随置之。
　
　　凡侍坐尊长，目则常敬候颜色，耳则常敬听言论，有所命则起立。尊长有倦色，则请退。有请与尊长独语，则屏身于他所。
　
　　侍尊长行，必居其后。不可相远，恐有所问。有问，则稍进于左右，以便应对。目之瞻视，必随尊长所向。有所登陟，则先后扶持之。与之携手而行，则以两手捧而就之。遇人于途，一揖即别，不得舍尊长而与之言。
　
　　凡遇尊长于道，趋进肃揖。与之言则对，命之退，则揖别而行。如尊长乘车马，则趋避之。或名分相悬，不为已下车马者，则拱立道旁，以俟其过。
　
　　凡尊长有所事，不必待其出命，即当趋就其旁，致敬服役。如将坐，则为之正席、拂尘。如侍射与投壶，则为拾矢、授矢。如盥洗，则为之捧盘、持帨。夜有所往，则为之秉烛前导。如此之类不可尽举，但当正容专志，毋使怠慢差错。
　
　　以上入事父兄、出事师尊通行之礼。
　
　　受业于师，必让年长者居先，序齿而进。受毕，肃揖而退。其所受业，或未通晓，当先叩之年长，不可遽渎问于师。如欲请问，当整衣敛容，离席前告曰：某于某事未明，某书未通，敢请。先生有答，即宜倾耳听受。答毕，复原位。
　
　　端身正坐，书籍笔砚等物，皆令顿放有常。其当读之书、当用之物，随时从容取出，不得信手翻乱。读用已毕，复置原所，毋使参错。其借人书物，当置簿登记，及时取还，毋致遗失。
　
　　凡先生有宾客至，弟子以次序立。俟先生与客为礼毕，然后向上肃揖。客退，仍肃揖送之。先生与客命无出门，即各入位凝立，俟先生返。命坐，则坐。若客与诸生中有自欲相见者，亦必俟与先生为礼，乃敢作揖。退亦不得远送。非其类者，勿与亲狎。
　
　　凡读书，整容、定心、看字、断句、慢读，务要字字分晓。毋得目视他处，手弄他物。仍须细记遍数。如遍数已足而未成诵，必欲成诵。遍数未足，虽已成诵，必满遍数。犹逐日带温，逐旬、逐月通理，以求永久不忘。
　
　　凡写字，未问工拙，切要专心把笔，务求字画严整。毋得轻易怠惰，致有潦草、欹斜并差落涂注之病。研墨、放笔，毋使有声及溅污于外。其戏书砚面及几案上，最为不雅，切宜戒之。
　
　　以上书堂肄业之礼。
