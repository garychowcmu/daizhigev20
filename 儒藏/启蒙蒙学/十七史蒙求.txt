《十七史蒙求》　　（宋）王令 撰 

　　●卷一 

　　宋璟第一，李广无双。燕许手笔，李杜文章。 

　　通有一心，绾无他肠。鸟鹊识李，草木知张。 

　　韩信开基，耿弇发迹。味道模棱，琰之霹雳。 

　　萧宏钱愚，李憕地癖。君苗焚砚，锺繇阁笔。 

　　洪武讽帝，方庆悟君。好礼卧马，申屠轫轮。 

　　李密爱日，仁杰顾云。泰山北斗，凤鸟景星。 

　　陈頵高门，王濬广路。顗能友爱，登无恚怒。 

　　送穷愈文，逐贫雄赋。谢文二刻，柳诗三步。 

　　安仁八徙，田秋九迁。威王宝臣，奚恤器贤。 

　　杨文倾河，苏思涌泉。吕望见日，乐广睹天 

　　五柳先生，七松处士。杞梓韦赵，兰菊裴李。 

　　叔敖丘荐，宣光雄举。疾足节度，伶人刺史。 

　　●卷二 

　　石苞当相，卫青封侯。误点作蝇，落笔画牛。 

　　一诺季布，片言仲申。衍口雌黄，裒皮阳秋。 

　　荀家八龙，贾氏三虎。战胜朝廷，折冲樽俎。 

　　汉卧发兵，郝餐击虏。致瓜苏琼，挂黄兴祖。 

　　裴楷如玉，卫玠若珠。明牛漏蹄，庾马的颅。 

　　徐刍一束，任水一盂。凌统虎子，陆云凤雏。 

　　贾会一龙，韦氏三宿。宋均渡虎，法雄息兽。 

　　舄必思越，仪不忘旧。百纸参军，一钱太守。 

　　梁感石英，阮致人参。仁裕剖肠，知章破心。 

　　陈重还绔，不疑偿金。周阳憎爱，延年浅深。 

　　沧海遗珠，昆山片玉。李广射石，方翼仆木。 

　　王志遣囚，曹摅开狱。萧何不治，孝恭粗足。 

　　●卷三 

　　江湖散人，烟波钓徒。孔不假盖，阮遂焚车。 

　　立本画师，公绰侍书。季常白眉，子文黄须。 

　　伯周六翮，庞参一鹗。臧祀爰居，霸奏鹖雀。 

　　韩休峭鲠，萧嵩宽博。庾衮父诫，陶侃亲约。 

　　子过不食，弟争自挝。李藩涂诏，和鼎坏麻。 

　　罴孙不朽，畴子可夸。张能报国，霍不为家。 

　　仲尼后桃，子约先黍。孙权优劣，太宗可否。 

　　负布辱该，赐钱愧武。乳饮兄弟，经授母子。 

　　嗣宗远识，遥集知机。张辅著论，许劭品题。 

　　博不重味，湛无兼衣。乐羊啜子，秦巴放麑。 

　　李膺龙门，樊晔虎穴。祢衡一览，李华再阅。 

　　敬宗从裴，成帝听薛。季英定交，林宗奖拔。 

　　●卷四 

　　太宗吞蝗，沙穆祷螟。元胄蔽户，樊哙入宫。 

　　庞公遗安，杨震遗清。韦纯举弟，景圭荐兄。 

　　文烈温柔，刘宽长者。刘求凤毛，虞对鰕鲊。 

　　恺谏简牛，田赎弃马。惠连才悟，山简温雅。 

　　薛家三凤，许氏二龙。郑綮作相，陆玩为公。 

　　黄昌获妇，庞母得翁。奋禽隗茂，灵拔季雍。 

　　杜敌数百，魏贤十万。张敷缄扇，范乔执砚。 

　　谠持牛角，虔拔虎箭。爽御李膺，淑师黄宪。 

　　槐生秉政，乌集迁官。虞观越石，吴饮贪泉。 

　　洪不执玉，衍不言钱。孔明龙卧，王猛螭蟠。 

　　言富称朱，治生祖白。均绝山公，豹禁河伯。 

　　文举葛巾，灵运木屐。表邵门闾，赐张缣帛。 

　　●卷五 

　　郭伋时雨，季晟雷霆。自楚谏母，求笞代兄。 

　　宋狱蓬满，刘囹草生。子文逃富，韩康避名。 

　　周交醇醪，顾政旨酒。义府人猫，羊祉天狗。 

　　宁交莫逆，魏朋耐久。兔军犬城，窦窜牛口。 

　　鬼帝射鹿，邓芝中猿。炫举五事，刘应百端。 

　　段不纳诏，郅固拒关。玄龄留杜，萧何追韩。 

　　晋景膏盲，秦孝灵府。卢门不箔，崔室无庑。 

　　胜妾笑躄，齐母观偻。卢诿师德，忠寄伟父。 

　　宋就交欢，羊祜通和。俭恐名盛，机患才多。 

　　书壁酬酒，写经市鹅。公权笔谏，桓伊筝歌。 

　　昭云夹日，景星退舍。汤心重轻，犁手上下。 

　　铿授行觞，荣啗执炙。毛玠俭率，杨绾风化。 

　　●卷六 

　　成侯举士，翟黄进贤。崔氏绣衣，子臧鹬冠。 

　　何远还水，仲山投钱。诩不求易，宗岂辞难。 

　　七阶义琛，五品南仲。李戡辨争，阳城决讼。 

　　墨子九拒，葛亮七纵。郭系安危，裴任轻重。 

　　陈平多智，周勃少文。单车化盗，造垒申恩。 

　　鵩止谊坐，鵀巢臶门。布帐分士，囊粮赐军。 

　　文昌游霁，巨君致雨。广告漆弓，郴解赤弩。 

　　绍戮臧陈，桓狱李杜。薛童城郭，宇儿部伍。 

　　白起当死，邓禹必兴。甘罗报赵，唐雎见秦。 

　　马援身请，李靖堪行。宇恺造殿，何稠制城。 

　　宋武纳衣，隋文昔服。吉不道恩，韩非报辱。 

　　婴数爱马，朔言重鹿。温恢振宗，氾腾施族。 

　　●卷七 

　　太宗怒范，汉文责唐。玉诈怪石，雉欺凤凰。 

　　膑减见弱，诩增示强。赵谢界上，霸劳道傍。 

　　灵运二宝，伯施五绝。孔觊醒判，崔咸夜决。 

　　梓占错失，朱相蹉跌。牛溲马渤，竹头木屑。 

　　齐桓长霸，卫灵为贤。腹稿王勃，宿构仲宣。 

　　恭令归牛，韩劝移田。鞅予徙木，起赐移辕。 

　　咎犯荐仇，解狐举怨。李善养续，汲固抱宪。 

　　勉投犀珍，顗焚锦绢。白公舍屈，崔杼释晏。 

　　巨源八斗，祖言二升。敖复郢市，晏省齐刑。 

　　樊恶禽肉，卫放郑声。考叔施郑，茅蕉说秦。 

　　王氏三珠，陆生双璧。张居蓬蒿，周巷荆棘。 

　　陈馀杖箠，食其冯轼。典冠取衣，掌朝进笔。 

　　●卷八 

　　廖居郭北，王隐墙东。陈兵虞诩，转车臧宫。 

　　荀识牛铎，远谐黄钟。王思逐蝇，持正敛蜂。 

　　汉武礼黯，魏明惮阜。晁错智囊，杜预武库。 

　　夏侯经术，杨侃才具。叱狗去妻，骂婢出妇。 

　　权会诵易，顾欢置经。元达知味，公曾识薪。 

　　干木在魏，仲连却秦。陈遵放意，张竦苦身。 

　　文种七术，计然十策。毛遂囊锥，行冲药石。 

　　城申慷慨，群非拱默。叔敖阳报，士谦阴德。 

　　胜举洪范，隽证春秋。子胥抉眼，王豹系头。 

　　举问三杨，侯事五楼。高获诈马，张捕盗牛。 

　　兄弟七业，父子二传。薛宣分缣，范邵断绢。 

　　柳政不类，崔治知变。虎板骇马，蒿人得箭。 

　　●卷九 

　　瑾明双阙，樗谶两宫。苏章按事，源怀奉公。 

　　杜林行义，赵孟怀忠，王播强济，班宏益恭。 

　　张汤后薪，李程长翮。駃騠食苏，夜光投白。 

　　伯奇廷争，子阿就格。王任子孙，葛延宾客。 

　　三朝颜驷，五悲照邻。左思都赋，王充论衡。 

　　玚辞碑颂，俊求史名。览饮母子，琼谕弟兄。 

　　士安书淫，杜预传癖。王吉完枣，桓礹系橘。 

　　虞笔广谈，乐旨潘笔。琰优义琛，王劣安石。 

　　杨修黄绢，张鷟青钱。张钓不饵，陶琴无弦。 

　　何晏妇服，妹喜男冠。赠刀赠带，佩韦佩弦。 

　　颜遗四能，宋传三绝。神物护刘，江山助说。 

　　徐庶方寸，赵苞忠节。贾山涉猎，谷永疏达。 

　　●卷十 

　　燕师郭隗，齐礼鄙人。侯未封李，公不至程。 

　　亮制牛马，钧作车轮。张翰适志，元凯好名。 

　　王丹不拜，子高高揖。绰鄙山涛，曾摈阮籍。 

　　谢艾枭鸣，虞潭鹰集。魏女掩鼻，冯氏伪泣。 

　　新罗传记，鸡林售诗。谢安蒲扇，王导布衣。 

　　歆向自异，建胜相非。戎职弑懿，张范杀飞。 

　　太史载崔，董狐书盾。王烈遗布，道虔送简。 

　　王敦惧访，黄皓畏允。和峤千文，王惠万顷。 

　　穆氏四味，窦君五星。重名周顗，天才潘京。 

　　段击朱泚，顾奋延龄。甄彬廉慎，高允清平。 

　　史鱼尸谏，禽息头击。渊明解印，延之脱帻。 

　　勉设虚位，逊劚骗石。文恕翻美，秀赦复食。 

　　●卷十一 

　　潘璋嗜酒，鲁望品茶。士稚囊土，道济量沙。 

　　楚王吞蛭，叔敖埋蛇。堙江张俭，障河武嘉。 

　　外明奇术，付琰县谱。顾悌画棺，宣伯木主。 

　　乘船徽之，褰裳宣子。推临必旱，嵩到即雨。 

　　张华博物，刘杳综书。孚持帽酒，恪续题驴。 

　　马隆自任，龚遂无拘。滥死高鼻，误杀无须。 

　　遐叔古文，皎然旧制。乌蠃谷量，桥桃钟计。 

　　武分肥广，包取荒废。云抱刘禅，婴收孝惠。 

　　仲由拯溺，子贡赎人。赵孝替弟，季江代兄。 

　　野王相代，侯亶先经。不易千驷，何假百城。 

　　彪之练仪，张说修史。竹筒置书，木鹅论事。 

　　授周御盖，送綯莲炬。木刻郅都，金铸郝玼。 

　　●卷十二 

　　阚泽儒学，桓荣帝师。荀夺凤池，岑忧中书。 

　　执刀孙婢，读书郑奴。诫子如龙，愿儿师徐。 

　　奕琛二方，诸葛三国。陆逊调度，荀攸算策。 

　　昭悲失屦，犯哭弃席。翟公交情，孟尝好客。 

　　优孟讽谏，那律直言。荀息谏晋，子瑜喻权。 

　　周颙葵蓼，师正松泉。王言除刘，张请诛安。 

　　刘畴吹笳，越石清啸。兄弟祸难，父子忠孝。 

　　朱伺接鋋，敬德奔槊。寇贾相解，周程不校。 

　　紫芝眉宇，季真风流。削稿戴胄，焚章马周。 

　　悉陵搏兽，许褚曳牛。郑浑平贼，张敞责酋。 

　　渠牟偏任，王伾亵宠。社稷蒋琬，别驾庞统。 

　　素屏赐玠，白扇饷孔。毁君为功，结袜取重。 

　　●卷十三 

　　唐明友悌，汉文不容。成回尝敬，机汜甚恭。 

　　云闻拜相，舒知为公。劭责厨人，臻呼仪同。 

　　辛勉引药，李业饮毒。王述掷卵，谢密投局。 

　　尔敞易衣，林卿变服。昇叹白须，备悲髀肉。 

　　赵襄赏赫，晋文次狐。代作帝师，袭为名儒。 

　　世南写传，蒋乂诵图。旷见奥境，徐知真师。 

　　承宫推采，子干与稻。朱伺能忍，元璹折诮。 

　　效泰折巾，慕信侧帽。庾衮过恭，刘琎立操。 

　　周兴大瓮，元礼铁笔。戎峤悴貌，良伯毁容。 

　　杨收辨角，承胃知宫。神竭于颂，精尽于弓。 

　　刘词枕戈，陶侃运甓。阮咸莫辨，錞于罕识。 

　　何知铜斗，澄明服匿。仿攵还厨梅，玼纳廨桔。 

　　●卷十四 

　　项羽破釜，孟明焚舟。苍乐为善，邈畅清修。 

　　郑泉酒船，陈暄糟丘。季珪破鸡，仲文放牛。 

　　佯誉申生，诈爱魏女。澄苏石斌，扁起虢子。 

　　元瑜具革，宾王论事。喜蒙能食，恐素不死。 

　　骞辟唐彬，统爱盛暹。勇惭行本，秀惮元岩。 

　　伴食怀慎，随驾子潜。盖冰寒水，李青成蓝。 

　　珪母具酒，宗亲广被。愔记障面，奉识半视。 

　　推万落床，曳遐堕地。胡服暠恩，夷称慈惠。 

　　郑发墨守，秦攻长城。贯之辞缣，思复封绫。 

　　赤眉异破，黄巾嵩平。俛劝偃革，植不知兵。 

　　晋卿步县，师范拜令。布囊王孙，俭葬休并。 

　　士思喻俗，公义疗病。隐甫不屈，挺之负正。 

　　●卷十五 

　　訏歊梁稷，陆王镜霜。张哂米耗，柳笑杯亡。 

　　李皋发廪，郑默开仓。祖言被幞，君游布囊。 

　　崔碣发奸，真卿辨狱。范贵舟人，庄重申叔。 

　　奴爱萧才，都化阳德。火浣魏疑，虾须修服。 

　　策辨魏鼎，郑悟汉铭。赐绢市书，给麻为缗。 

　　守素向谱，刘芳石经。颜固巴郡，峻宋葭萌。 

　　韦澳行法，元纮书判。安世隐过，丙吉扬善。 

　　五鹿折角，日用北面。徐政不辱，陈判无怨。 

　　荣毗奉法，张陵报恩。宋德可仰，真名难闻。 

　　群忧惭长，昶不及孙。玉在石间，鹤在鸡群。 

　　曹仁突围，张辽冲垒。是仪无过，牛弘尽礼。 

　　疏献王浟，水饯赵轨。潜遗青土，攸饮吴水。 

　　操之算尽，子季德延。冯击莎车，傅报楼兰。 

　　刘宽苇杖，伯谦皮鞭。拓苌不笑，范粲何言。 

　　王彤补幰，公孙布被。朱不责奴，陆但遣吏。 

　　王凤擅权，子威忠义。■〈契，石代大〉榱椽材，俭栋梁气。 

　　●卷十六 

　　孟光操作，少君挽提。吉归男物，崇还泰儿。 

　　李邕了辨，士正无遗。兴不恤讳，雄不问时。 

　　傅縡操心，高获受性。鬷蔑言善，子羽名振。 

　　鲍鱼非礼，邪蒿不正，解械妊身，宿狱怀孕。 

　　埋牛茂远，瘗鹿裴宽。子林降彭，黄巾避袁。 

　　情好备亮，不负瑾权。苏琼止盗，王涣诛奸。 

　　杨修俊才，张尚辩捷。借曹厌众，斩奴明法。 

　　徐写甘蕉，虔书柿叶。李心剑戟，平腹鳞甲。 

　　文饶下驾，卓茂挽车。管苏犯我，申侯顺吾。 

　　文德菜菹，季伟草蔬。献之大字，应用细书。 

　　偓不草麻，谅固执节。瑀识卧吹，瑜知音阙。 

　　赵达精算，孔奕明察。韩贺争功，浑濬陈伐。 

　　惠击羊皮，琰鞭团丝。堕泪祜庙，下拜骏碑。 

　　迪不解义，善不能辞。刘娶吴女，豹内薄姬。 

　　疑参杀人，信市有虎。请言农事，不对榷酤。 
